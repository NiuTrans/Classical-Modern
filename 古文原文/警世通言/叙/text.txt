野史尽真乎？曰：不必也。尽赝乎？曰：不必也。然则去其赝而存共真乎？曰：不必也。《六经》《语》《孟》，谭者纷如，归于令人为忠臣、为孝子、为贤牧、为良友、为义夫、为节妇、为树德之士、为积善之家，如是而已矣。经书著其理，史传述其事，其揆一也。理著而世不皆切磋之彦，事述而世不皆博雅之儒。于是乎村夫稚子、里妇估儿，以甲是乙非为喜怒，以前因后果为劝惩，以道听途说为学问，而通俗演义一种遂足以佐经书史传之穷。而或者曰： 村醪市脯，不入宾筵，乌用是齐东娓娓者为？ 呜呼！大人子虚，曲终宾雅，顾其旨何如耳？人不必有其事，事不必丽其人。其真者可以补金匮石室之遗，而赝者亦必有一番激扬劝诱、悲歌感慨之意。事真而理不赝，即事赝而理亦真，不害于风化，不谬于圣贤，不戾于诗书经史。若此者，其可废乎？里中儿代庖而创其指，不呼痛，或怪之，曰： 吾顷从玄妙观听说《三国志》来，关云长刮骨疗毒，且谈笑自若，我何痛为? 夫能使里中儿顿有刮骨疗毒之勇，推此说孝而孝，说忠而忠，说节义而节义，触性性通，导情情出。视彼切磋之彦，貌而不情；博雅之儒，文而丧质。所得竟未知熟赝而熟真也。
陇西君，海内畸士，与余相遇于栖霞山房。倾益莫逆，各叙族况。因出其新刻数卷佐酒，且曰： 尚未成书，子盍先为我命名？ 余阅之，大抵如僧家因果说法度世之语，臂如村醪市脯，所济者众。遂名之曰《警世通言》而从臾其成。
时天启甲子臈月豫章无碍居士题
