桓公问于管子曰： 国准可得闻乎？ 管子对曰， 国准者，视时而立仪。 桓公曰： 何谓视时而立仪？ 对曰： 黄帝之王，谨逃其爪牙。有虞之王，枯泽童山。夏后之王，烧增薮，焚沛泽，不益民之利。殷人之王，诸侯无牛马之牢，不利其器。周人之王，官能以备物。五家之数殊而用一也。 
桓公曰： 然则五家之数，籍何者为善也？ 管子对曰： 烧山林，破增薮，焚沛泽，猛兽众也。童山竭泽者，君智不足也。烧增薮，焚沛泽，不益民利，逃械器，闭智能者，辅己者也。诸侯无牛马之牢，不利其器者，曰淫器而壹民心者也。以人御人，逃戈刃，高仁义，乘天固以安己者也。五家之数殊而用一也。 
桓公曰： 今当时之王者立何而可？ 管子对曰： 请兼用五家而勿尽。 桓公曰， 何谓？ 管子对曰： 立祈祥以固山泽，立械器以使万物，天下皆利而谨操重策。童山竭泽，益利搏流。出山金立币，存菹丘，立骈牢，以为民饶。彼菹菜之壤，非五谷之所生也，麋鹿牛马之地。春秋赋生杀老，立施以守五谷，此以无用之壤臧民之羸。五家之数皆用而勿尽。 
桓公曰： 五代之王以尽天下数矣，来世之王者可得而闻乎？ 管子对曰： 好讥而不乱，亟变而不变，时至则为，过则去。王数不可豫致。此五家之国准也。 
