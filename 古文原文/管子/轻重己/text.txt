清神生心，心生规，规生矩，矩生方，方生正，正生历，历生四时，四时生万物。圣人因而理之，道遍矣。
以冬日至始，数四十六日，冬尽而春始。天子东出其国四十六里而坛，服青而絻青，搢玉总，带玉监，朝诸侯卿大夫列士，循千百姓，号曰祭日，牺牲以鱼。发出令曰： 生而勿杀，赏而勿罚，罪狱勿断，以待期年。 教民樵室钻鐩，墐灶泄井，所以寿民也。耟、耒、耨、怀、鉊、鈶、叉、橿、权渠、繉紲，所以御春夏之事也，必具。教民为酒食，所以为孝敬也。民生而无父母谓之孤子；无妻无子，谓之老鳏；无夫无子，谓之老寡。此三人者，皆就官而众，可事者不可事者，食如言而勿遗。多者为功，寡者为罪，是以路无行乞者也。路有行乞者，则相之罪也。天子之春令也。
以冬日至始，数九十二日，谓之春至。天子东出其国九十二里而坛，朝诸侯卿大夫列士，循于百姓，号曰祭星，十日之内，室无处女，路无行人。苟不树艺者，谓之贼人；下作之地，上作之天，谓之不服之民；处里为下陈，处师为下通，谓之役夫。三不树而主使之。天子之春令也。
以春日至始，数四十六日，春尽而夏始。天子服黄而静处，朝诸侯卿大夫列士，循于百姓，发号出令曰： 毋聚大众，毋行大火，毋断大木，诛大臣，毋斩大山，毋戮大衍。灭三大而国有害也。 天子之夏禁也。
以春日至始，数九十二日，谓之夏至，而麦熟。大子祀于太宗，其盛以麦。麦者，谷之始也。宗者，族之始也。同族者人，殊族者处。皆齐大材，出祭王母。天子之所以主始而忌讳也。
以夏日至始，数四十六日，夏尽而秋始，而黍熟。天子祀于太祖，其盛以黍。黍者，谷之美者也；祖者，国之重者也。大功者太祖，小功者小祖，无功者无祖。无功者皆称其位而立沃，有功者观于外。祖者所以功祭也，非所以戚祭也。天子之所以异贵贱而赏有功也。
以夏日至始，数九十二日，谓之秋至。秋至而禾熟。天子祀于太惢，西出其国百三十八里而坛，服白而絻白，搢玉总，带锡监，吹埙篪之风，凿动金石之音，朝诸侯卿大夫列士，循于百姓，号曰祭月，牺牲以彘。发号出令： 罚而勿赏，夺而勿予；罪狱诛而勿生，终岁之罪，毋有所赦。作衍牛马之实，在野者王。 天子之秋计也。
以秋日至始，数四十六日，秋尽而冬始。天子服黑絻黑而静处，朝诸侯卿大夫列士，循于百姓，发号出令曰： 毋行大火，毋斩大山，毋塞大水，毋犯天之隆。 天子之冬禁也。
以秋日至始，数九十二日，天子北出九十二里而坛，服黑而絻黑，朝诸侯卿大夫列士，号曰发繇。趣山人断伐，具械器；趣菹人薪雚苇，足蓄积。三月之后，皆以其所有易其所无，谓之大通三月之蓄。
凡在趣耕而不耕，民以不令，不耕之害也。宜芸而不芸，百草皆存，民以仅存，不芸之害也。宜获而不获，风雨将作，五谷以削，士民零落，不获之害也。宜藏而不藏，雾气阳阳，宜死者生，宜蛰者鸣，不藏之害也。张耜当弩，铫耨当剑戟，获渠当胁（革可），蓑笠当栐橹，故耕械具则战械备矣。
