夫管仲之匡天下也，其施七尺。
渎田悉徙，五种无不宜，其立后而手实。其木宜蚖、菕与杜、松，其草宜楚棘。见是土也，命之曰五施，五七三十五尺而至于泉。呼音中角。其水仓，其民强。
赤垆，历强肥，五种无不宜。其麻白，其布黄，其草宜白茅与雚，其木宜赤棠。见是土也，命之曰四施，四七二十八尺而至于泉。呼音中商。其水白而甘，其民寿。
黄唐，无宜也，唯宜黍秫也。宜县泽。行廧落，地润数毁，难以立邑置廧。其草宜黍秫与茅，其木宜櫄、桑。见是土也，命之曰三施，三七二十一尺而至于泉。呼音中宫。其泉黄而糗，流徙。
斥埴，宜大菽与麦。其草宜萯、雚，其木宜杞。见是土也，命之曰再施，二七一十四尺而至于泉。呼音中羽。其泉咸，水流徙。
黑埴，宜稻麦。其草宜苹、蓨，其木宜白棠。见是土也，命之曰一施，七尺而至于泉。呼音中徵。其水黑而苦。
凡听徵，如负猪豕觉而骇。凡听羽，如鸣马在野。凡听宫，如牛鸣窌中。凡听商，如离群羊。凡听角，如雉登木以鸣，音疾以清。凡将起五音凡首，先主一而三之，四开以合九九，以是生黄钟小素之首，以成宫。三分而益之以一，为百有八，为徵。不无有三分而去其乘，适足，以是生商。有三分，而复于其所，以是成羽。有三分，去其乘，适足，以是成角。
坟延者，六施，六七四十二尺而至于泉。陕之芳七施，七七四十九尺而至于泉。祀陕八施，七八五十六尺而至于泉。杜陵九施，七九六十三尺而至于泉。延陵十施，七十尺而至于泉。环陵十一施，七十七尺而至于泉。蔓山十二施，八十四尺而至于泉。付山十三施，九十一尺而至于泉。付山白徒十四施，九十八尺而至于泉。中陵十五施，百五尺而至于泉。青山十六施，百一十二尺而至于泉，青龙之所居，庚泥，不可得泉，赤壤磝山十七施，百一十九尺而至于泉，其下清商，不可得泉。□山白壤十八施，百二十六尺而至于泉，其下骈石，不可得泉。徙山十九施，百三十三尺而至于泉，其下有灰壤，不可得泉。高陵土山二十施，百四十尺而至于泉。
山之上，命之曰悬泉，其地不干，其草如茅与走，其木乃樠，凿之二尺，乃至于泉。山之上，命曰复吕，其草鱼肠与莸，其木乃柳，凿之三尺而至于泉。山之上，命之曰泉英，其草蕲、白昌，其木乃杨，凿之五尺而至于泉。山之材，其草兢与蔷，其木乃格，凿之二七十四尺而至于泉。山之侧，其草葍与蒌，其木乃品榆，凿之三七二十一尺而至于泉。
凡草土之道，各有榖造。或高或下，各有草土。叶下于□，□下于苋，苋下于蒲，蒲下于苇，苇下于雚，雚下于蒌，蒌下于荓，荓下于萧，萧下于薜(薛)，薜下于萑(蓷)，萑下于茅。凡彼草物，有十二衰，各有所归。
九州之土，为九十物。每州有常，而物有次。
群土之长，是唯五粟。五粟之物，或赤或青或白或黑或黄，五粟五章。五粟之状，淖而不肕，刚而不觳，不泞车轮，不污手足。其种，大重细重，白茎白秀，无不宜也。五粟之土，若在陵在山，在隫在衍，其阴其阳，尽宜桐柞，莫不秀长。其榆其柳，其檿其桑，其柘其栎，其槐其杨，群木蕃滋数大，条直以长。其泽则多鱼，牧则宜牛羊。其地其樊，俱宜竹、箭、藻、龟、楢、檀。五臭生之：薜荔、白芷，麋芜、椒、连。五臭所校，寡疾难老，士女皆好，其民工巧。其泉黄白，其人夷姤。五粟之土，干而不格，湛而不泽，无高下，葆泽以处。是谓粟土。
粟土之次，曰五沃。五沃之物，或赤或青或黄或白或黑。五沃五物，各有异则。五沃之状，剽怷橐土，虫易全处，怷剽不白，下乃以泽。其种，大苗细苗，赨茎黑秀箭长。五沃之土，若在丘在山，在陵在冈，若在陬，陵之阳，其左其右，宜彼群木，桐、柞、枎、櫄，及彼白梓。其梅其杏，其桃其李，其秀生茎起，其棘其棠，其槐其杨，其榆其桑，其札其枋，群木数大，条直以长。其阴则生之楂蔾，其阳则安树之五麻，若高若下，不择畴所。其麻大者，如箭如苇，大长以美；其细者，如雚如蒸。欲有与各，大者不类，小者则治，揣而藏之，若众练丝，五臭畴生，莲、与、蘼芜，藁本、白芷。其泽则多鱼，牧则宜牛羊。其泉白青；其人坚劲，寡有疥骚，终无痟酲。五沃之土，干而不斥，湛而不泽，无高下，葆泽以处。是谓沃土。
沃土之次，曰五位。五位之物，五色杂英，各有异章。五位之状，不塥不灰，青怷以菭。及其种：大苇无、细苇无，赨茎白秀。五位之土，若在冈在陵，在隫在衍，在丘在山，皆宜竹、箭、求、黾、楢、檀。其山之浅，有茏与斥。群木安逐，条长数大：其桑其松，其杞其茸，种木胥容，榆、桃、柳、楝。群药安生，姜与桔梗，小辛、大蒙。其山之枭(注：或 阜 )，多桔、符、榆；其山之末，有箭(注：或 葥 )与苑；其山之旁，有彼黄蝱，及彼白昌，山蔾、苇、芒。群药安聚，以圉民殃。其林其漉，其槐其楝，其柞其穀，群木安逐，鸟兽安施。既有麋麃，又且多鹿。其泉青黑，其人轻直，省事少食。无高下，葆泽以处。是谓位土。
位土之次，曰五蘟。五蔭之状，黑土黑菭，青怵以肥，芬然若灰，其种櫑葛，赨茎黄秀恚目，其叶若苑。以蓄殖果木，不若三土以十分之二，是谓蔭土。
蔭土之次，曰五壤。五壤之状，芬然若泽、若屯土。其种，大水肠、细水肠，赨茎黄秀以慈。忍水旱，无不宜也。蓄殖果木，不若三土以十分之二，是谓壤土。
壤土之次，曰五浮。五浮之状，捍然如米以葆泽，不离不坼。其种，忍蔭。忍叶如雚叶，以长狐茸。黄茎黑茎黑秀，其粟大，无不宜也。蓄殖果木，不如三上以十分之二。
凡上土三十物，种十二物。
中土曰五怷。五怷之状，廪焉如壏，润湿以处。其种，大稷、细稷，赨茎黄秀以慈。忍水旱，细粟如麻。蓄殖果木，不若三土以十分之三。
怷土之次，曰五纑。五纑之状，强力刚坚。其种，大邯郸、细邯郸，茎叶如枎櫄，其粟大。蓄殖果木，不若三土以十分之三。
纑土之次，曰五壏。五壏之状，芬焉若糠以肥。其种，大荔、细荔，青茎黄秀。蓄殖果木，不若三土以十分之三。
壏土之次，曰五剽。五剽之状，华然如芬以脆。其种，大秬、细秬，黑茎青秀。蓄殖果木，不若三土以十分之四。
剽土之次，曰五沙。五沙之状，粟焉如屑尘厉。其种，大萯、细萯，白茎青秀以蔓。蓄殖果木，不如三土以十分之四。
沙土之次，曰五塥。五塥之状，累然如仆累，不忍水旱。其种，大樛杞、细樛杞，黑茎黑秀。蓄殖果木，不若三土以十分之四。
凡中土三十物，种十二物。
下土曰五犹。五犹之状如粪。其种，大华、细华、白茎黑秀。蓄殖果木，不如三土以十分之五。
犹土之次，曰五壮。五壮之状如鼠肝。其种，青梁，黑茎黑秀。蓄殖果木，不如三土以十分之五。
壮土之次，曰五殖。五殖之状，甚泽以疏，离坼以臞塉。其种，雁膳黑实，朱跗黄实。蓄殖果木，不如三土以十分之六。
五殖之次，曰五觳。五觳之状娄娄然，不忍水旱。其种，大菽、细菽，多白实。蓄殖果木，不如三土以十分之六。
觳土之次，曰五凫。五凫之状，坚而不骼。其种，陵稻、黑鹅、马夫。蓄殖果木，不如三土以十分之七。
凫土之次，曰五桀，五桀之状，甚咸以苦，其物为下。其种，白稻长狭。蓄殖果木，不如三土以十分之七。
