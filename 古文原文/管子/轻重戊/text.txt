桓公问于管子曰： 轻重安施？ 管子对曰： 自理国戏以来，未有不以轻重而能成其王者也。 公曰： 何谓？ 管子对曰： 虙戏作，造六峜以迎阴阳，作九九之数以合天道，而天下化之。神农作，树五谷淇山之阳，九州之民乃知谷食，而天下化之。黄帝作，钻燧生火，以熟荤臊，民食之无兹胃之病，而天下化之。黄帝之王，童山竭泽。有虞之王，烧曾薮，斩群害，以为民利，封土为社，置木为闾，始民知礼也。当是其时，民无愠恶不服，而天下化之。夏人之王，外凿二十虻,韘十七湛，疏三江，凿五湖，道四泾之水，以商九州之高，以治九薮，民乃知城郭、门闾、室屋之筑，而天下化之。殷人之王，立皂牢，服牛马，以为民利，而天下化之。周人之王，循六*（上山下念），合阴阳，而天下化之。 公曰： 然则当世之王者何行而可？ 管子对曰： 并用而勿俱尽也。 公曰： 何谓？ 管子对曰： 帝王之道备矣，不可加也。公其行义而已矣。 公曰： 其行义奈何？ 管子对曰： 天子幼弱，诸侯亢强，聘享不上。公其弱强继绝，率诸侯以起周室之祀。 公曰： 善。 
桓公曰： 鲁粱之于齐也，千榖也，蜂螫也，齿之有唇也。今吾欲下鲁梁，何行而可？ 管子对曰： 鲁粱之民俗为绨。公服绨，令左右服之，民从而眼之。公因令齐勿敢为，必仰于鲁梁，则是鲁梁释其农事而作绨矣。 桓公曰： 诺。 即为服于泰山之阳，十日而服之。管子告鲁梁之贾人曰： 子为我致绨千匹，赐子金三百斤；什至而金三千斤。 则是鲁梁不赋于民，财用足也。鲁梁之君闻之，则教其民为绨。十三月，而管子令人之鲁梁，鲁梁郭中之民道路扬尘，十步不相见，绁繑而踵相随，车毂齺，骑连伍而行。管子曰： 鲁梁可下矣。 公曰， 奈何？ 管子对曰： 公宜服帛，率民去绨。闭关，毋与鲁粱通使。 公曰： 诺。 后十月，管子令人之鲁梁，鲁梁之民饿馁相及，应声之正无以给上。鲁梁之君即令其民去绨修农。谷不可以三月而得，鲁梁之人籴十百，齐粜十钱。二十四月，鲁梁之民归齐者十分之六；三年，鲁梁之君请服。
桓公问管子曰： 民饥而无食，寒而无衣，应声之正无以给上，室屋漏而不居，墙垣坏而不筑，为之奈何？ 管子对曰： 沐涂树之枝也。 桓公曰： 诺。 令谓左右伯沐涂树之枝。左右伯受沐，涂树之枝阔。其年，民被白布，清中而浊，应声之正有以给上，室屋漏者得居，墙垣坏者得筑。公召管子问曰， 此何故也？ 管子对曰， 齐者，夷莱之国也。一树而百乘息其下者，以其不也。众鸟居其上，丁壮者胡丸操弹居其下，终日不归。父老柎枝而论，终日不归。归市亦惰倪，终日不归。今吾沐涂树之枝，日中无尺寸之阴，出入者长时，行者疾走，父老归而治生，丁壮者归而薄业。彼臣归其三不归，此以乡不资也。 
桓公问于管子曰： 莱、莒与柴田相并，为之奈何？ 管子对曰： 莱、莒之山生柴，君其率白徒之卒铸庄山之金以为币，重莱之柴贾。 莱君闻之，告左右曰： 金币者，人之所重也。柴者，吾国之奇出也。以吾国之奇出，尽齐之重宝，则齐可并也。 莱即释其耕农而治柴。管子即令隰朋反农。二年，桓公止柴。莱：莒之籴三百七十，齐粜十钱，莱、莒之民降齐者十分之七。二十八月，莱、莒之君请服。
桓公问于管子曰： 楚者，山东之强国也，其人民习战斗之道。举兵伐之，恐力不能过。兵弊于楚，功不成于周，为之奈何？ 管子对曰： 即以战斗之道与之矣。 公曰： 何谓也？ 管子对曰： 公贵买其鹿。 桓公即为百里之城，使人之楚买生鹿。楚生鹿当一而八万。管子即令桓公与民通轻重，藏谷什之六。令左司马伯公将白徒而铸钱于庄山，令中大夫王邑载钱二千万，求生鹿于楚。楚王闻之，告其相曰： 彼金钱，人之所重也，国之所以存，明王之所以赏有功。禽兽者群害也，明王之所弃逐也。今齐以其重宝贵买吾群害，则是楚之福也，天且以齐私楚也。子告吾民急求生鹿，以尽齐之宝。 楚人即释其耕农而田鹿。管子告楚之贾人曰： 子为我致生鹿二十，赐子金百斤。什至而金干斤也。 则是楚不赋于民而财用足也。楚之男于居外，女子居涂。隰朋教民藏粟五倍，楚以生鹿藏钱五倍。管子曰： 楚可下矣。 公曰： 奈何？ 管子对曰： 楚钱五倍，其君且自得而修谷。钱五倍，是楚强也。 桓公曰： 诺。 因令人闭关，不与楚通使。楚王果自得而修谷，谷不可三月而得也，楚籴四百，齐因令人载粟处芊之南，楚人降齐者十分之四。三年而楚服。
桓公问于管子曰： 代国之出，何有？ 管子对曰： 代之出，狐白之皮，公其贵买之。 管子曰： 狐白应阴阳之变，六月而壹见。公贵买之，代人忘其难得，喜其贵买，必相率而求之。则是齐金钱不必出，代民必去其本而居山林之中。离枝闻之，必侵其北。离枝侵其北，代必归于齐。公因令齐载金钱而往。 桓公曰， 诺。 即令中大夫王师北将人徒载金钱之代谷之上，求狐白之皮。代王闻之，即告其相曰： 代之所以弱于离枝者，以无金钱也。今齐乃以金钱求狐白之皮，是代之福也。子急令民求狐臼之皮以致齐之币，寡人将以来离枝之民。 代人果去其本，处山林之中，求狐白之皮。二十四月而不得一。离枝闻之，则侵其北。代王闻之，大恐，则将其士卒葆于代谷之上。离枝遂侵其北，王即将其士卒愿以下齐。齐未亡一钱币，修使三年而代服。
桓公问于管子曰： 吾欲制衡山之术，为之奈何？ 管子对曰： 公其令人贵买衡山之械器而卖之。燕、代必从公而买之，秦、赵闻之，必与公争之。衡山之械器必倍其贾，天下争之，衡山械器必什倍以上。 公曰： 诺。 因令人之衡山求买械器，不敢辩其贵贾。齐修械器于衡山十月，燕、代闻之，果令人之衡山求买械器，燕、代修三月，秦国闻之，果令人之衡山求买械器。衡山之君告其相曰， 天下争吾械器，令其买再什以上。 衡山之民释其本，修械器之巧。齐即令隰朋漕粟千赵。赵籴十五，隰朋取之石五十。天下闻之，载粟而之齐。齐修械器十七月，修粜五月，即闭关不与衡山通使。燕、代、秦、赵即引其使而归。衡山械器尽，鲁削衡山之南，齐削衡山之北。内自量无械器以应二敌，即奉国而归齐矣。
