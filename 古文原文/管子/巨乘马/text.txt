桓公问管子曰： 请问乘马。 管子对曰： 国无储在令。 桓公曰： 何谓国无储在令？ 管子对曰： 一农之量壤百亩也，春事二十五日之内。 桓公曰： 何谓春事二十五日之内？ 管子对曰： 日至六十日而阳冻释，七十〔五〕日而阴冻释。阴冻释而秇稷，百日不秇稷，故春事二十五日之内耳也。今君立扶台、五衢之众皆作。君过春而不止，民失其二十五日，则五衢之内阻弃之地也。起一人之繇，百亩不举；起十人之繇，千亩不举；起百人之繇，万亩不举；起千人之繇，十万亩不举。春已失二十五日，而尚有起夏作，是春失其地，夏失其苗，秋起繇而无止，此之谓谷地数亡。谷失于时，君之衡藉而无止，民食什伍之谷，则君已籍九矣，有衡求币焉，此盗暴之所以起，刑罚之所以众也。随之以暴，谓之内战。 桓公曰： 善哉！ 
管子曰： 策乘马之数求尽也，彼王者不夺民时，故五谷兴丰。五谷兴丰，则士轻禄，民简赏。彼善为国者，使农夫寒耕暑耘，力归于上，女勤于纤微而织归于府者，非怨民心伤民意，高下之策，不得不然之理也。 
桓公曰： 为之奈何？ 管子曰： 虞国得策乘马之数矣。 桓公曰： 何谓策乘马之数？ 管子曰： 百亩之夫，予之策： 率二十七日为子之春事，资子之币。 春秋，子谷大登，国谷之重去分。谓农夫曰： 币之在子者以为谷而廪之州里。 国谷之分在上，国谷之重再十倍。谓远近之县，里、邑百官，皆当奉器械备，曰： 国无币，以谷准币。 国谷之櫎，一切什九。还谷而应谷，国器皆资，无籍于民。此有虞之策乘马也。 
