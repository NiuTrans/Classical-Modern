<strong>端砚</strong>
余屡过端溪，必登砚岩，论之详矣。石品不一，大概有三：曰岩石，曰坑石，曰黄步石。岩，上也；坑，次也；黄步，其下也。凡此皆三品之佳者论之耳，若其不佳，等为弃物，不足论也。黄步粗而有纹，善耗墨，亦善败笔，正可作良砥，非文房中所宝。坑石有二：南坑、新坑。南坑石眼青暗，新坑石眼中有朱点而亦暗，然皆体硬，叩之铿然，虽细润，久则不宜于墨。忽得一至润良材，乃复大奇，虽岩砚无以远过。岩石有三：上岩、中岩、下岩。高在山之胸乳间曰上岩，深入至与平地等曰中岩，深入至水府曰下岩。上岩石理燥渴；中岩温润宜人，岁久亦滑墨；至于下岩，则奇绝一世，石理如玉，望之似蕴德君子，循之则溜滑滋润，欲识其真，要不可言传也。若夫山心石根，韬藏深润，其大如斗，中有子石，宜笔宜墨，百年不枯，盖世之宝在是。三岩者，虽有三窍，而中则相通，其实以高下定石之等耳。人之深入也，自窍日叠木为小级道，委蛇曲折，入于黄泉。以数百人高下排比，以大竹筒传水，以干其洞。然后续膏烛幽，而施锥凿。其得之也，可以为难矣，是宜宝之。
<strong>笔</strong>
广西多阉鸡，羽毛甚泽。人取其颈毛，丝而聚之以为笔，全类兔毫，一枝直四五钱。然毫短，锋齐软而无力，止宜细书。苟字大半寸，难书矣。岭外亦有兔，其毫乃不堪为笔。静江府羊毫笔则绝佳，盖驰声于深广也。
<strong>墨</strong>
容州多大松，其人能制墨。佳者一笏不盈百钱，其下则一斤止直钱二百，商人举数则搭卖之。交址墨虽不甚佳，亦不至甚腐。交人以墨与角砚，笔，并垂腰间。
<strong>茶具</strong>
雷州铁工甚巧，制茶碾、汤瓯、汤匮之属，皆若铸就。余以比之建宁所出，不能相上下也。夫建宁名茶所出，俗亦雅尚，无不善分茶者。雷州巨方啜茶，奚以茶器为哉？
<strong>螺杯</strong>
南海出大螺，南人以为酒杯。螺之类不一，有哆口而圆长者，曰螺杯；有阔而浅，形如荷叶者，则曰潋杯；有剖半螺色红润者，曰红螺杯；有形似鹦鹉之睡．朱喙绿首者，曰鹦鹉杯。
<strong>羽扇</strong>
静江人善捕飞禽，即以其羽为扇。凡扇必左羽，取羽张之，以线索系住，俟肉干筋定，乃可用。惊，大禽也，以其羽为扇，长数尺，黑色多风，勇士用之，颇壮观。鹭羽洁白，轻质而风细，士夫多用之。以胶漆涂其筋骨而丹之，颇亦雅尚。交址人又用鹤羽，以线编比羽管，而别施柄。其说谓交址地多蛇，鹤能食蛇，蛇闻鹤羽之气，必远避之。用鹤以却蛇也。
<strong>蛮刀</strong>
猺人刀及黎刀，略相类，皆短刃而长靶，黎刀之刃尤短。以斑藤织花缠束其靶，以白角片尺许如鹞尾，饰靶之首。猺刀虽无文饰，然亦铦甚。左、右江峒与界外诸蛮刀相类，刃长四尺，而靶二尺。一鞘而中藏二刃，盖一大一小焉。靶之端，为双圆而相并。峒刀以黑皮为鞘，黑漆饰靶，黑皮为带。蛮刀以褐皮为鞘，金银丝饰靶，朱皮为带。峒刀以冻州所作为佳。蛮刀以大理所出为佳。猺刀、黎刀带之于腰，峒刀、蛮刀佩之于肩。峒人、蛮人，宁以大刀赠人，其小刀必不与人，盖其日用须臾不可阙。忽遇药箭，急以刀去其肉，乃不死，以故不以与人。今世所谓吹毛透风，乃大理刀之类，盖大理国有丽水，故能制良刀云。
<strong>蛮甲胄</strong>
诸蛮甲胄，皆以皮为之。猺人以熊皮为甲胄，其土有木叶似漆，以之涂饰，亦复坚善。猺人之剽掠，介胄者止数人，以为前行，其余悉袒裼，亦足见其易与矣。而静江乡民，未尝有甲，所以望风而遁。其间一二团聚，有皮甲者，猺人亦且避之。自猺人而西南，如南丹州、邕州、左右江峒溪，至于外夷，则甲胄盛矣。诸蛮唯大理甲胄，以象皮为之，黑漆坚厚，复间以朱缕，如中州之犀毗器皿。又以小白贝缀其缝，此岂 诗 所谓 贝胄朱綅 者耶？大理国之制，前后掩心以大片象皮如龟壳，其披膊以中片皮相次为之，其护项以全片皮卷圈成之，其他则小片如中国之马甲叶。皆坚与铁等而厚几半寸，苟试之以弓矢，将不可彻，铁甲殆不及也。
<strong>蛮鞍</strong>
蛮人马鞍，与中国鞍不相远，但不用鞯，唯有桥、镫、贴腿耳。桥，朱黑相漆，如犀毗纹。镫，如半靴，藏足指其中。盖猺人路险，马行荆棘，惧伤足也。贴腿以皮包，下亦用毡以傅马脊。后秋镟木为大钱数十枚，珠贯而系之，如骡驴然。鞍皆大，宜于马脊，但前桥差低耳。
<strong>蛮弩</strong>
凡蛮猺之弩，状如中都之吃笪弩，盖不能弯弓，而皆能踏弩也。以燕脂木为之，长六尺余，厚二寸，博四寸许。其长三尺余，厚止半寸，不划箭槽，编架其箭于栝，故名曰编架弩。其箭剡竹为之，或用小圆竹，而皆有弩之箭户。镞如凿，或如凫茨叶，以软皮为羽，利于射高而不可以俯，射则弓易软，矢易钩，非良材也。宣州、南丹等及邕州左、右江之诸峒西南旧弩，其制作略同，其弓材则良矣。唯南丹弩，弓材为绝佳。盖南丹弩弓，其材有五：加木，上也；石木，次也；黄速、櫑，又其次也；燕脂木为下矣。加木，射愈近而激矢愈远，无末约之弊，故名曰加。石木肤理沉黑，坚类铁石。黄速、櫑发矢，声铿然也，视燕脂木，则力同而矢远倍之矣。余尝闻吃笪小弩之利，材之良，与夫抹弦掇弦，擫矢撅矢之技，颇臻乎巧。及闻静江猺人弩劲甚，矢无空发，古县之民，一闻虚弦之声，率皆奔溃，因见蛮弩即吃笪之大者耳。
<strong>融剑</strong>
梧州生铁最良，藤州有黄岗铁最易。融州人以梧铁淋铜，以黄岗铁夹盘毁之，遂成松文，刷丝，工饰，其制剑亦颇铦，然终不可以为良。
<strong>黎弓</strong>
诸猺皆以弩为长技，唯〔海〕南黎人以弓为长技。黎弓以木，亦或以竹，而弦之以藤，类中州弹弓。其矢之大其镞也，故虽无羽，亦可施之于射近。大抵黎弓正与倭弓相类，但倭弓长大而黎弓短小耳。倭弓长丈许，据弓下梢于地，平身射之，手空矢长，能以无羽之矢，命中于百步之外。黎人弓短矢重。往者黎人跳梁，官兵以竹弓御之，矢不能毙人，大为黎人所轻，彼特未遇吾劲弓耳。然南方卑湿，角弓易坏，惟竹弓可用，不劲也固宜。若蛮峒之速櫑木、加木、石木，天下之良材也，诚得是木制以为弓，虽角弓之劲，有不能当者，虽以威天下可也。
<strong>药箭</strong>
溪峒弩箭皆有药，唯南丹为最酷。南丹地产毒虺，其种不一，人乃合集酝酿以成药。以之傅矢，藏之竹筒，矢、镞皆重缩。是矢也，度必中而后发，苟中血缕，必死。唯其土人，自有解药。南丹之战也，人以甘蔗一节自随。忽尔中矢，即瞰蔗，则毒气为之少缓。急归，系身于木株，而服解药。少焉毒作，身将奋掷，于木株系身，得不掷死。否则药作而自跃于虚空，陨地扑杀耳。邕州溪峒，以桄榔木为箭镞，桄榔遇血悉裂，故其矢亦能害人。
<strong>梧州铁器</strong>
梧州生铁，在镕则如流水然，以之铸器，则薄几类纸，无穿破。凡器既轻，且耐久。诸郡铁工毁铜，得梧铁杂淋之，则为至刚，信天下之美材也。
<strong>木兰舟</strong>
浮南海而南，舟如巨室，帆若垂天之云，柂长数丈，一舟数百人，中积一年粮，豢豕酿酒其中，置死生于度外。径人阻碧，非复人世，人在其中，日击牲酣饮，迭为宾主，以忘其危。舟师以海上隐隐有山，辨诸蕃国皆在空端。若曰往某国，顺风几日望某山，舟当转行某方。或遇急风，虽未足日，已见某山，亦当改方。苟舟行太过，无方可返，飘至浅处而遇暗石，则当瓦解矣。盖其舟大载重，不忧巨浪而忧浅水也。又大食国更越西海，至木兰皮国，则其舟又加大矣。一舟容千人，舟上有机杼市井，或不遇便风，则数年而后达，非甚巨舟，不可至也。今世所谓木兰舟，未必不以至大言也。
<strong>藤舟</strong>
深广沿海州军，难得铁钉桐油，造船皆空板穿藤约束而成。于藤缝中，以海上所生茜草，干而窒之，遇水则涨，舟为之不漏矣。其舟甚大，越大海商贩皆用之。而或谓要过磁石山而然，未之详尔。今蜀舟底以柘木为钉，盖其江多石，不可用铁钉，而亦谓蜀江有磁石山，得非传闻之误？
<strong>刳木舟</strong>
广西江行小舟，皆刳木为之，有面阔六七尺者。虽全成无罅，免繻袽之劳，钉灰之费，然质厚迟钝。忽遇大风浪，则不能翔，多至溺。要不若板船，疑有脱文。虽善不能为矣。钦州竞渡兽舟，亦刳全木为之，则其地之所产可知矣。海外蕃船，亦有刳木者，则其为木，何止合抱而已哉！
<strong>柂</strong>
钦州海山，有奇材二种：一曰紫荆木，坚类铁石，色比燕脂，易直，合抱。以为栋梁，可数百年。一曰乌婪木，用以为大船之柂，极天下之妙也。蕃舶大如广厦，深涉南海，径数万里，千百人之命，直寄于一柂。他产之柂，长不过三丈，以之持万斛之舟，犹可胜其任，以之持数万斛之蕃舶，卒遇大风于深海，未有不中折者。唯钦产缜理坚密，长几五丈。虽有恶风怒涛，截然不动，如以一丝引千钧于山岳震颓之地，真凌波之至宝也。此柂一双，在钦直钱数百缗，至番禺、温陵，价十倍矣。然得至其地者，亦十之一二，以材长，甚难海运故耳。
<strong>蛮笠</strong>
西南蛮笠，以竹为身，而冒以鱼毡。其顶尖圆，高起一尺余，而四围颇下垂。视他蕃笠，其制似不佳，然最宜乘马。盖顶高则定而不倾，四垂则风不能飏，他蕃笠所不及也。交址有笠如兜鍪，而顶偏，似田螺之臀，谓之螺笠。以细竹缕炽成；虽曰工巧，特贱夫之所戴尔。
<strong>皮履</strong>
交址人足蹑皮履，正似今画罗汉所蹑者。以皮为底，而中施一小柱，长寸许，上有骨朵头，以足将指夹之而行。或以红皮如十字，倒置其三头于皮底之上，以足穿之而行。皆燕居之所履也。地近西方，则其服饰已似之矣。
