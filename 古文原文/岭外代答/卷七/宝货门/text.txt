<strong>珠池</strong>
合浦产珠之地，名曰断望地，在海中孤岛下，去岸数十里，池深不十丈。蜑人没而得蚌，剖而得珠。取蚌，以长绳系竹篮，携之以没。既拾蚌于篮，则振绳令舟人汲取之，没者亟浮就舟。不幸遇恶鱼，一缕之血浮于水面，舟人恸哭，知其已葬鱼腹也。亦有望恶鱼而急浮，至伤股断臂者。海中恶鱼，莫如刺纱，谓之鱼虎，蜑所甚忌也。蜑家自云： 海上珠池，若城郭然，其中光怪，不可向迩。常有怪物，哆口吐翕，固神灵之所护持。其中珠蚌，终古不可得者。蚌溢生于城郭之外，故可采耳。 所谓珠熟之年者，蚌溢生之多也。然珠生熟年，百不一二，耗年皆是也。珠熟之年，蜑家不善为价，冒死得之，尽为黠民以升酒斗粟，一易数两。既入其手，即分为品等铢两而卖之城中。又经数手乃至都下，其价递相倍蓰，至于不赀。在官有禁，州以廉名，谓其足以贪也。史称孟尝守合浦，珠乃大还，为廉吏之应。二十年前，有守甚贪，而珠亦大熟。虽物理无验，然此以清名至今，彼与草木俱腐耳。噫！孰知孟尝还珠之说．非柳子厚复乳穴之说乎？
采珠在官有禁，州以廉名，谓其足以贪也。史称孟尝守合浦，珠乃大还，为廉吏之应。二十年前，有守甚贪，而珠亦大熟。虽物理无验，然此以清名至今，彼与草木俱腐耳。噫！孰知孟尝还珠之说．非柳子厚复乳穴之说乎？产珠之地，名曰断望地，在海中孤岛下，去岸数十里，池深不十丈。蜑人没而得蚌，剖而得珠。取蚌，以长绳系竹篮，
东广海中亦有珠池，伪刘置军采之，名媚川都。死者甚多，太祖皇帝平岭南，废其都为静江军。
<strong>蛇珠</strong>
干道初，钦州村落妇人黄氏，晒禾棚屋上。忽一物飞鸣而来，坠其髻上，复坠禾中，光曜夺目，盘旋不已。就取，乃一大珠。是夜，光怪满室，邻里异之。里正访知而索焉不得，闻之县官，其家惧，取蒸熟，光遂隐。后钦有士人姓宁，得与赴省，以万钱赊买往都下。贾胡叹曰： 此蛇珠也，惜哉！ 宁以不售，携归还黄。今其珠故在，置之盘中，犹有微晕映盘。
<strong>辟尘犀</strong>
钦人有往深山，得大蜈蚣蜕，一节尺余，坚如铁石。持归，鸡犬皆惊，窗隙日影，更无霏埃。有博物者曰： 是所谓辟尘犀者耶？ 
<strong>琥珀</strong>
人云茯苓在地千年，化为琥珀。钦人田家锄山，忽遇琥珀，初不之识，或告之日： 此琥珀也，厥直颇厚。 其人持以往博易场，卖之交址，骤致大富。
<strong>砗磲</strong>
南海有蚌属曰砗磲，形如大蚶，盈三尺许，亦有盈一尺以下者。惟其大之为贵，大则隆起之处，心厚数寸。切磋其厚，可以为杯，甚大，虽以为瓶可也。其小者犹可以为环佩、花朵之属。其不盈尺者，如其形而琢磨之以为杯，名曰潋滟，则无足尚矣。佛书所谓砗磲者，玉也，南海所产，得非窃取其名耶？
<strong>龙涎</strong>
大食西海多龙，枕石一睡，涎沫浮水，积而能坚。鲛人探之以为至宝。新者色白，稍久则紫，甚久则黑。因至番禺尝见之，不薰不莸，似浮石而轻也。人云龙涎有异香，或云龙涎气腥能发众香，皆非也。龙涎于香本无损益，但能聚烟耳。和香而用真龙涎，焚之一铢，翠烟浮空，结而不散，座客可用一翦分烟缕。此其所以然者，蜃气楼台之余烈也。
<strong>大贝</strong>
海南有大贝，圆背而紫斑，平面深缝，缝之两旁，有横细缕，陷生缝中， 本草 谓之紫贝。亦有小者，大如指面，其背微青，大理国以为甲胄之饰。且古以贝子为通货，又以为宝器，陈之庙朝，今南方视之，与蚌蛤等，古今所尚，固不同耶？<br/>
