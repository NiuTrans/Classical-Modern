<strong>平南乐</strong>
广西诸郡，人多能合乐。城郭村落祭祀、婚嫁，丧葬，无一不用乐，虽耕田亦必口乐相之，盖日闻鼓笛声也。每岁秋成，众招乐师教习子弟，听其音韵，鄙野无足听。唯浔州平南县，系古龚州，有旧教坊乐甚整，异时有以教坊得官，乱离至平南，教土人合乐，至今能传其声。
<strong>猺乐器</strong>
猺人之乐，有卢沙、铳鼓、胡卢笙，竹笛。卢沙之制，状如古箫，编竹为之，纵一横八，以一吹八，伊嚘其声。铳鼓乃长大腰鼓也，长六尺，以燕脂木为腔，熊皮为面。鼓不响鸣，以泥水涂面，郎复响矣。胡卢笙，攒竹于瓢，吹之呜呜然。笛，韵如常笛，差短。大合乐之时，众声杂作，殊无翕然之声，而多系竹筒以相团乐，跳跃以相之。
<strong>腰鼓</strong>
静江腰鼓，最有声腔，出于临桂县职由乡，其土特宜乡人作窑烧腔。鼓面铁圈，出于古县，其地产佳铁，铁工善煅，故圈劲而不褊。其皮以大羊之革，南多大羊，故多皮。或用蚺蛇皮挽之。合乐之际，声响特远，一二面鼓，已若十面矣。
<strong>铜鼓</strong>
广西土中铜鼓，耕者屡得之。其制；正圆而平其面，曲其腰，状如烘篮，又类宣座。面有五蟾，分据其上，蟾皆累蹲，一大一小相负也。周围款识，其圆纹为古钱，其方纹如织簟，或为人形，或如琰璧，或尖如浮屠，如玉林，或斜如豕牙，如鹿耳，各以其环成章。合其众绞，大类细画圆阵之形，工巧微密，可以玩好。铜鼓大者阔七尺，小者三尺，所在神祠佛寺皆有之，州县用以为更点。交址尝私买以归，复埋于山，未知其何义也。按 广州记 云： 俚獠铸铜为鼓，唯以高大为贵，面阔丈徐。 不知所铸果在何时。按，马援征交址，得骆越铜鼓，铸为马。或谓铜鼓铸在西京以前。此虽非三代彝器，谓铸当三代时可也。亦有极小铜鼓，方二尺许者，极可爱玩，类为士夫搜求无遗矣。
<strong>桂林傩</strong>
桂林傩队，自承平时，名闻京师，曰静江诸军傩，而所在坊巷村落，又自有百姓傩。严身之具甚饰。进退言语，咸有可观，视中州装，队仗似优也。推其所以然，盖桂人善制戏面，佳者一直万钱，他州贵之如此，宜其闻矣。
<strong>白巾鼓乐</strong>
南人难得乌纱，率用白纻为巾，道路弥望，白巾也。北人见之遽讶日： 南瘴疾杀人，殆比屋制服者欤！ 又南人死亡，邻里集其家，鼓吹穷昼夜，而制服者反于白巾上缀少红线以表之。尝闻昔人有诗云： 箫鼓不分忧乐事，衣冠难辨吉凶人 是也。
