<strong>沿边兵</strong>
祖宗分置将兵，广西得二将焉。边州，邕管为上，宜次之，钦次之，融又次之。静江帅府，元屯半将二千五百人，又驻泊兵二千人，效用五百人，又殿前摧锋军五百人，又有雄略、忠敢等军，军容颇盛。无事足以镇抚，有事足以调发。邕屯全将五千人，以三千人分戍横山、太平、永平、古万四寨及迁龙镇，其二千人留州更戍。宜州屯半将二千五百人，乃静江一将之分屯者。高峰、带溪、北遐、思立、镇宁诸寨之戍，乃多用天河、思恩、河池三县之土丁。而宜州在城与夫溪峒都巡检兵，盖不满千人。钦之澄海，与夫管界、沿海二巡检，合集不过五百人。而如昔之戍，出于峒丁，抵桌之戍，出于土丁。融州旧拨静江府马军二百人，都巡检兵亦不过二三百辈。祖宗时，以广右事力绵薄，而边防急切，故岁赐钱一百一十余万缗，而诸郡税赋以之，养兵积威，宜有余裕。南渡以来，岁赐已绝，又岁取广西盐钞钱四十万缗，经、总制钱数十万缗，历年滋久，故诸郡销兵以自足尔。
<strong>土丁戍边</strong>
邕、钦与交址为境，自昔二郡土丁，杂官军戍边。邕州土丁戍边之事未详，钦之抵桌寨，以安远县土丁百人更戍，季一替。厥后宜有南丹莫公晟之扰，大观元年，始诏宜州土丁，依邕、钦例戍边。正兵长戍二百人，土丁更戍三百人，以天河、思恩、河池三县土丁，父子全不分番戍守其间。河池一县，最近高峰，与南丹对境，要害地也。而河池一县土丁，止可分为两番，一季一替。乃于腹里之宜山、忻城二县，三丁抽一，分为三番，月一替。是则宜之土丁，其役更重于邕、钦也。宜之守臣，屡请于朝，乞差次边柳、象、宾、横州土丁，与宜之土丁更戍，以纾极边之民，不报。而宜之戍，至今不已。
<strong>峒丁戍边</strong>
羁縻州之民，谓之峒丁，强武可用。溪峒之酋，以为兵卫，谓之田子甲。官欲用其一民，不可得也。唯钦州七峒峒丁，为官戍边。盖七峒权力弱于邕管，故听命也。旧制，钦峒置巡防使臣一名，以官军百人戍如昔峒，以备交址。因官军虐之，峒酋乞不用官军，愿自以峒丁更戍，以故钦州独有峒丁之戍。
<strong>田子甲</strong>
邕州溪峒之民，无不习战，刀弩枪牌，用之颇精，峒民事雠杀，是以人习于战斗，谓之田子甲，言耕其田而为之甲士也。又朝廷马政，正在其地，所谓良马，彼多得之。峒豪颇习骁骑，峒官出入，前驱千人，后骑数十，整整不乱，亦谓之马前排。靖康之变，峒兵有勤王者，遗老犹能言之，日： 峒民素俭，勤王之役，日得券钱，积而不用。比归，人有二三百缗之积。 至今以为美谈。尝有官员，自侬峒借人夫至钦，所从数人，道间麋兴于前，能合而取之；鸢飞于天，能仰而落之。一夕逆旅劫盗，人有惧色，惟峒人整暇以待，盗不敢前。昔汉高祖用板楯蛮以取关中，武王伐商，亦用微、卢、彭、濮人，正使今日有疆场之事而用之，当必有功。
<strong>峒丁</strong>
邕州左、右江提举峒丁，与夫经略司买马干官兼提举，皆此职也。熙宁中，系籍峒丁四万余人，今其籍不可考矣。官名提举，实不得管一丁。而生杀予夺，尽出其酋。钦州峒丁，虽不如邕管之已甚，所以奉其酋者，亦类此。尝闻道家有言，人罪重者，谪为边民，罔有艺极。峒丁日各以职，供水陆之产，为之力作，终岁而不得一饱。为之效死战争，而复加科敛。一有微过，遣所亲军斩之上流，而自于下流阅其尸也。日昏，酋醉酣，杖剑散步，峒丁避不及者，手刃焉。类以此为服人之威，何其酷也！
<strong>寨丁</strong>
环羁縻溪峒，置寨以临之，皆吾民也，谓之寨丁。静江府有桑江寨。融州有融江寨、武阳寨与浔江、文村、茶溪、临溪四堡。宜州有高峰寨、带溪寨、北遐寨、思立寨、镇宁寨。邕州有横山寨、温润寨、太平寨、永平寨、古万寨、迁隆寨。钦州有如昔寨、抵桌寨。琼州有宝西寨、西峰寨、延德寨。万安军有万全寨。吉阳军有通远寨。凡诸寨之戍，或用官军，或峒丁，或寨丁。寨官或巡防使臣，或都监，或知寨。或一寨有长贰官属。是皆系乎寨之大小也。诸寨行事，动关化外，法制不得不少宽，威权不得不稍重。夫诸寨迥居于诸峒之中，寨丁更戍，不下百人。彼寨之境，山谷阻深，异材生之。今边境晏然，亦未免有采山之役。
<strong>土丁保丁</strong>
自侬智高平，朝廷联一路之民以为兵，户满五丁者，以一为土丁；二丁者以一为保丁。熙宁六年，诏依河北义勇例，修立条制如禁军，置都虞候以下六阶以隶之。因其民之资序，而为之阶级，专属经略司调发。其保丁则隶于州县，而以保正统之。八年，广西诸司乞以土丁教阅，今保丁亦教阅也。每岁农隙，会土、保丁，越州若县，教以坐作进退号令旗鼓之法，一季而罢。立法之意，盖以广民雕弱，人无固志，若素教其民，一旦有警，则百万之师，可以遽集。今乃州县私役于教阅之余，寖失初意，然有不可不役者。广西城壁，皆以土为周，覆以屋。一岁不葺，多致腐压。为郡将者，先尽教阅之道，以体立法之意，乃约城屋当用之工，分部竭作，不容私役。旬月集事，即日散之，民亦乐从，而不以为劳矣。
<strong>效用</strong>
广右效用，盖诸郡山川广莫，生齿不蕃，强弱不侔，又四方之奸民萃焉，于是诸郡所在，假强武之民，以 效用 名之，豪民亦借官为重。自王宣、凌铁、谢实为变，赖效用立功。厥后经略司乃置效用五百人于静江。凡强盗贷死、逃卒亡命与其强武愿从之民咸集焉。善接短刃以蹙贼，隐然形势，有足取者。静江效用，自成一军。若乃诸郡效用，散在民间，犹存而不废。
<strong>土宣</strong>
广西郡兵卒，岁有押马纲赏，累至受宣。押马往来贩卖至多赀，亦有累赏补官者。厥后朝廷减赏，只许转至十将，不许受宣。于是边州守臣，便宜出帖补副都虞候，谓之土宣。其间亦有以私恩，不令陟阶级而补副都虞候者，虽不请厚禄而为排军矣。
<strong>五民</strong>
钦民有五种；一曰土人，自昔骆越种类也。居于村落，容貌鄙野，以唇舌杂为音声，殊不可晓，谓之蒌语。二曰北人，语言平易，而杂以南音。本西北流民，自五代之乱，占籍于钦者也。三曰俚人，史称俚獠者是也。此种自蛮峒出居，专事妖怪，若禽兽然，语音尤不可晓。四曰射耕人，本福建人，射地而耕也。子孙尽闽音。五曰蜑人，以舟为室，浮海而生，语似福、广，杂以广东、西之音。蜑别有记。
<strong>惰农</strong>
深广，旷土弥望，田家所耕，百之一尔。必水泉冬夏常注之地，然后为田。苟肤寸高仰，共弃而不顾。其耕也，仅取破块，不复深易。乃就田点种，更不移秧。既种之后，旱不求水，涝不疏决，既无粪壤，又不耔耘，一任于天。既获，则束手坐食以卒岁。其妻乃负贩以赡之，己则抱子嬉游，慵惰莫甚焉。彼广人皆半羸长病，一日力作，明日必病，或至死耳。
<strong>僧道</strong>
南中州县，有寺观而无僧道。人贫不能得度牒，有祠部牒者无几，余皆童行。以供应圣节为名，判公凭于州县，权行剃发戴冠，遂为真僧道。如出公据，其说谓被盗遭火，失去度牒，官为给据为凭，遂以剃戴。
