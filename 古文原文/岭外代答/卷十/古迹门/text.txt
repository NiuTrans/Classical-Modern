<strong>韶石</strong>
韶石山，在韶州东北，高七十丈，阔一百五十丈，昔虞舜登此石奏韶乐，因以名州。晋永和二年，有飞仙游其上。张循州 韶石图 有三十六石名，因具于左：新妇石球门石大禾仓石小禾仓石太平石盘龙石狮子石侍石上鳞鱼石下鳞鱼石帽子峰石凤阙石罗仙峰石双阙石马鞍石四接石使石三峰石桃石大香鑪石小香鑪石骆驼石奏乐石楼阁石宝盖石砚面石虹霓石朝仙峰石覆船石五羊石圆石岩钟石续石石臼石井
<strong>秦城</strong>
湘水之南，灵渠之口，大融江、小融江之间，有遗堞存焉，名曰秦城，实始皇发谪戍五岭之地。秦城去静江城北八十里，有驿在其旁。张安国纪之以诗曰： 南防五岭北防胡，犹复称兵事远图。桂海冰天尘不动，谁知垄上两耕夫！ 北二十里有险曰岩关，群山环之，鸟道微通，不可方轨，此秦城之遗迹也。形势之险，襟喉之会，水草之美，风气之佳，真宿兵之地。据此要地，以临南方。水已出渠，自是可以方舟而下；陆苟出关，自是可以成列而驰。进有建瓴之利势，退有重险之可蟠，宜百粤之君，委命下吏也。
<strong>绿珠井</strong>
郁林州博白县，古白州也，晋石崇妾绿珠实生焉。有井名绿珠，云其乡饮是水，多生美女。异时乡父老有识者，聚而谋窒是井，后生女乃不甚美，或美必形不具。深山大泽，实生龙蛇，掩井之人，亦云智矣。
<strong>古富州</strong>
古富州，今昭州昭平县，在漓江之滨。荆棘丛中，止有三家茅屋及一县衙，真所谓 三家市 也。有舟人登岸饮酒，遂宿茅屋家。夜半，觉门外托托有声，主人戒之曰： 毋开门！此虎也。 奴起而视之，乃一乳虎将数子以行。今为县乃尔，不知昔日何以为州耶？
<strong>铜柱</strong>
汉马伏波平交趾，立铜柱为汉极南界，唐马总为安南都护，夷獠为建二铜柱于伏波之处，以明总为伏波之嗣，是铜柱在安南矣。又唐何履光定南诏，复立马援铜柱。按南诏今大理国，则是铜柱复当大理。又占不劳之地，南有大浦，有五铜柱，山形若倚盖，西重岩，东崖海。按占不劳今占城也，然则铜柱又当在占城。闻钦境古森峒与安南抵界，有马援铜柱，安南人每过其下，人以一石培之，遂成丘陵。其说曰，伏波有誓云： 铜柱出，交趾灭。 培之惧其出也。又云，交址境内有数铜柱，未知孰是。
<strong>陟屺寺</strong>
钦州灵山县东南三十里有武利场，俗传唐则天母氏故里也。去场不远，有陟屺寺遗址，云则天念母，为建寺。祈福之地，犹有丰碑断裂茅桧间，字昼略可辨，其文则卢肇奉敕撰。按，则天父武士蒦，晋人，母杨，未详家何地。后得志，封荣国夫人。荣国卒，后出珍币建佛庐以徼福，然则陟屺之说，固苗裔矣。惜肇碑剥落，不可考也。然亦可疑，肇，袁州人，奋迹武宗朝，去则天固远，将奉何敕作记耶？
<strong>交址</strong>
 记 日： 南方曰蛮，雕题交址，有不火食者矣。  交州记 曰： 交址之人，出南定县，足骨无节，身有毛，卧者更扶始得起。 余至钦，见夫黑齿跣足，皂其衣裳者，人耳，乌睹所谓足无节，身有毛者哉？人言道州侏儒，今道州人七尺，而昭州恭城县与道接畛，间产一二侏儒，窃意南定县如恭城也。不然，岂其人足皆无节而能更相扶耶？间受戾气，遂以得名，意当如此。
<strong>儋耳</strong>
儋耳，今昌化军也。自昔为其人耳长至肩，故有此号。今昌化曷尝有大耳儿哉？盖南蕃及黎人，人慕佛相好，故作大环以坠其耳，俾下垂至肩。实无益于耳之长，其窍乃大寸许。
<strong>冰井火山</strong>
梧州城东有方井二，冰泉清冽，非南方水泉比也，谓之冰井。其南隔江，有火山，下有丙穴，嘉鱼生焉。元次山尝为梧州，有 火山无火，冰井无冰 之句。
