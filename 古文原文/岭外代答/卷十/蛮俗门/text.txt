<strong>蛮俗</strong>
蛮夷人物强悍，风俗荒怪，中国姑羁縻之而已。其人往往劲捷，能辛苦，穿皮履上下山如飞。其械器有桶子甲、长枪、手标、偏刀、逖原阙二字。牌、山弩、竹箭、桄榔箭之属。民编竹苫茅为两重，上以自处，下居鸡豚，谓之麻栏，生理苟简。冬编鹅毛木棉，夏缉蕉竹、麻纻为衣。抟饭掬水以食。家具藏土窖，以备寇掠。土产生金、铜、铅、绿、丹砂、翠羽、峒緂、练布、八角茴香、草果、诸药，各遂其利，不困乏。今黄姓尚多，而侬姓绝少，智高乱后，侬氏善良许从国姓，今多姓赵氏。宜州徼外西原、黄峒、武阳群小蛮，即唐黄家贼之地，崇建南丹使控制之。然莫氏家人，亦有时相攻夺，其刺史莫延葚逐其弟延廪而自立，延廪奔朝廷，谓之出宋，凡州峒归明者，皆称出宋。延葚淫酷，不能服其类，邻永乐州王氏与为仇，岁相攻，官反为和解。延葚恃此益骄，不奉法，至私刻经略安抚司及宜州溪峒司印，效帅守花书，行移以吓诸蕃落。边将常恭怀奸利，与交通囊橐，为代作奏章，冒至阙下，不关白经略司。范石湖作帅，捕劾以闻，削籍窜之。其后稍詟。
<strong>獠俗</strong>
獠在右江溪峒之外，俗谓之山獠。依山林而居，无酋长版籍，蛮之荒忽无常者也。以射生食动而活，虫豸能蠕动者，皆取食。无年甲姓名，一村中推有事力者，曰郎火，余但称火。岁首以土杯十二贮水，随辰位布列，郎火祷焉。经夕，集众往观，若寅有水而卯涸，则知正月雨二月旱，自以不差。诸蕃岁卖马于官，道其境，必要取货及盐、牛，否则梗马路，官亦以盐、彩和谢之。旧传其类有飞头、凿齿、鼻饮、白衫、花面、赤裈之属二十一种，今右江西南一带甚多，殆百余种也。唐房千里 异物志 言： 獠妇生子即出，夫惫卧如乳妇，不谨则病，其妻乃无苦。 
<strong>入寮</strong>
邕州诸溪峒，相为婚姻。峒官多姓黄，悉同姓婚也。其婚嫁也，惟以粗豪痛扰为尚。送定礼仪，多至千人，金银币帛固无，而酒鲊为多，然其费亦云甚矣。婿来就亲，女家于所居五里之外，结草屋百余间与居，谓之入寮。婿家以鼓乐送婿入寮，女家亦以鼓乐送女往寮，女之婢妾百余，婿之仆从至数百人。结婚之夕，男女家各盛兵为备，少有所争，则兵刃交接。成婚之后，婿常袖刀而行，妻之婢少忤其意，即手杀之，谓之逞英雄。入寮半年，而后妇归夫家。夫自入寮以来，必杀婢数十而后妻党畏之，否则以为懦。
<strong>挂剑</strong>
邕州溪峒之外，西南有蛮，其夫甚刚，其妻甚怯。夫妇异室，妻之所居，深藏不见人形，夫过其妻，必挂剑于门而后入。其合夫妇之道，夜期于深山，不以其所居也。云不如是，则鬼物有显诛。
<strong>绣面</strong>
海南黎女以绣面为饰，盖黎女多美，昔尝为外人所窃，黎女有节者，涅面以砺俗，至今慕而效之。其绣面也，犹中州之笄也。女年及笄，置酒会亲旧女伴，自施针笔，为极细花卉、飞蛾之形，绚之以遍地淡粟纹。有晰白而绣文翠青，花纹晓了，工致极佳者。唯其婢使不绣。邕州溪峒使女，惧其逃亡，则鲸其面，与黎女异矣。
<strong>鼻饮</strong>
邕州溪峒及钦州村落，俗多鼻饮。鼻饮之法，以瓢盛少水，置盐及山姜汁数滴于水中，瓢则有窍，施小管如瓶嘴，插诸鼻中，导水升脑，循脑而下入喉。富者以银为之，次以锡，次陶器，次瓢。饮时必口噍鱼鲊一片，然后水安流入鼻，不与气相激。既饮必噫气，以为凉脑快膈，莫若此也。止可饮水，谓饮酒者，非也。谓以手掬水吸饮，亦非也。史称越人相习以鼻饮，得非此乎？
<strong>飞驼</strong>
交址俗，上巳日，男女聚会，各为行列，以五色结为球，歌而抛之，谓之飞驼。男女目成，则女受驼而男婚已定。
踏摇
猺人每岁十月旦，举峒祭都贝大王。于其庙前，会男女之无夫家者。男女各群，连袂而舞，谓之踏摇。男女意相得，则男吚嘤奋跃，入女群中负所爱而归，于是夫妇定矣。各自配合，不由父母，其无配者，姑俟来年。女三年无夫负去，则父母或杀之，以为世所弃也。
<strong>款塞</strong>
史有款塞之语，亦曰纳款，读者略之，盖未睹其事尔。款者誓词也。今人谓中心之事为款，狱事以情实为款，蛮夷效顺，以其中心情实发为誓词，故曰款也。干道丁亥〔癸巳〕，静江猺人犯边，范石湖檄余白事帅府，与闻团结边民之事。猺人计穷，出而归命，乃诣帅府纳款。其词日： 某等既充山职，今当钤束男女，男行把棒，女行把麻，任从出入，不得生事。若生事者，上有太阳，下有地宿，其翻背者，生男成驴，生女成猪，举家绝灭。不得翻面说好，背面说恶，不得偷寒送暖。上山同路，下水同船，男儿带刀同一边，一点一齐，同杀盗贼。不用此款，并依山例。 山例者，杀之也。他语甚鄙，不可记忆，聊记其所谓款者如此。
<strong>木契</strong>
猺人无文字，其要约以木契。合二板而刻之，人执其一，守之甚信。若其投牒于州县，亦用木契。余尝摄静江府灵川县，有猺人私争，赴县投木契，乃一片之板，长尺余，左边刻一大痕及数十小痕于其下，又刻一大痕于其上，而于右边刻一大痕，牵一线道合于右大痕。又于正面刻为箭形及以火烧为痕，而钻板为十余小窍，各穿以短稻穣，而对结绉焉。殊不晓所谓。译者曰： 左下一大痕及数十小痕，指所论仇人将带徒党数十人以攻我也。左上一大痕，词主也。右一大痕，县官也。牵一线道者，词主遂投县官也。刻为箭形，言仇人以箭射我也。火烧为痕，乞官司火急施行也。板十余窍而穿草结绉，欲仇人以牛十余头，备偿我也。结绉以喻牛角 云。
<strong>打甏</strong>
溪峒及邕、钦、琼、廉村落间，不饮清酒，以小瓮干酝为浓糟而贮留之。每觞客，先布席于地，以糟瓮置宾主间，别设水一盂，副之以杓。开瓮，酌水入糟。插一竹管，管长二尺，中有关捩，状如小鱼，以银为之。宾主共管吸饮，管中鱼闭，则酒不升，故吸之太缓与太急，皆足以闭鱼，酒不得而饮矣。主饮鱼闭，取管埋之，以授客。客复吸饮，再埋管以授主。饮将竭，再酌水搅糟，更饮至甚醨而止。其为寿也，不别设酒，主人妻子同寿客，其妻先酌水人瓮，致词，以管授客。饮已，男若女迭酌水为寿。客之多饮寿酒也，实多饮水耳。名曰打甏，南人谓瓮为甏。
<strong>抵鸦</strong>
自安南及占城、真腊，皆有肩舆。以布为之，制如布囊，以一长竿举之。上施长篷，以木叶鳞次饰之，如中州轿顶也。二人举一长竿，又二人策行，安南名曰抵鸦。安南使者黄荣，以一抵鸦载一妾自随。凡使者至钦，皆有凉轿，钉铰黑漆甚泽，而两竿尽短，雨睛皆用之，此盖效中国为之也。若其本国，只用柢鸦尔。
<strong>十妻</strong>
南方盛热，不宜男子，特宜妇人。盖阳与阳俱则相害，阳与阴相求而相养也。余观深广之女，何其多且盛也！男子身形卑小，颜色黯惨；妇人则黑理充肥，少疾多力。城郭虚市，负贩逐利，率妇人也。而钦之小民，皆一夫而数妻。妻各自负贩逐市，以赡一夫。徒得有夫之名，则人不谓之无所归耳。为之夫者，终日抱子而游，无子则袖手安居。群妇各结茅散处，任夫往来，曾不之较。至于溪峒之首，例有十妻，生子莫辨嫡庶，至于雠杀云。
<strong>卷伴</strong>
深广俗多女，嫁娶多不以礼。商人之至南州，窃诱北归，谓之卷伴。其土人亦自卷伴，不能如商人之径去，则其事乃有异。始也既有桑中之约，即暗置礼聘书于父母牀中，乃相与宵遁。父母乍失女，必知有书也，索之衽席间，果得之，乃声言讼之，而迄不发也。岁月之后，女既生子，乃与婿备礼归宁。预知父母初必不纳，先以醨酒入门，父母佯怒，击碎之。婿因请托邻里祈恳，父母始需索聘财，而后讲翁婿之礼。凡此皆大姓之家然也。若乃小民有女，惟恐人不诱去耳。往诱而不去，其父母必勒女归夫家。且其俗如此，不以为异也。
<strong>斗白马</strong>
广人妻之父母死，婿致祭，必乘马而往，以二牌棒手前导。将至妻家，驻马以待。妻家亦以二牌棒手对敌，谓之斗白马。婿胜则祭得入，不胜则不得入，故婿家必胜，以入其祭。
<strong>迎茅娘</strong>
钦、廉子未娶而死，则束茅为妇于郊，备鼓乐迎归而以合葬，谓之迎茅娘。昔魏武爱子苍舒卒，聘甄氏亡女合葬。明帝爱女淑卒，娶甄氏亡孙合葬。钦之迎茅娘，夷风也，曹氏父子直为冥婚，岂足尚哉！
