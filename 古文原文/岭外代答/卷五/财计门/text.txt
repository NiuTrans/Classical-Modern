<strong>广右漕计</strong>
今日广右漕计，在盐而已。盐场滨海，以舟运于廉州石康仓。客贩西盐者，自廉州陆运至郁林州，而后可以舟运。斤两重于东盐，而商人犹艰之。自改行官卖，运使姚孝资颐重，实当是任。乃置十万仓于郁林州，官以牛车自廉州石康仓运盐贮之，庶一水可散于诸州。凡请盐之州，曰静江府、融、宜、邕、宾、横、柳、象、贵、郁林、昭、贺、梧、藤、浔、容州，各以岁额来请。静江岁额八千箩，融二千七百箩，宜四千三百九十，邕七千五百，宾二千五百，柳三千五百有奇，象三千，横二千七百，贵三千一百有奇，郁林三千，昭三千九百，贺五千，梧二千，藤二千五百，浔三千，容三千。凡五万八千二百箩有奇。按此文原本有错简，今移正。取其息，以八分归漕司，二分归本州。又海南四州军及钦、廉、雷、化、高，皆产盐州军，昔卖漕司二分盐，亦以八分息归漕司。通前十六州，请盐于十万仓者，凡七万余箩。绝长补短，漕司岁得钱六十五万五千六百余缗，而岁支钱七十三万二千余缗，又以向者存留盐本钱充之，每箩八百足，七万余箩，当得七万余缗省，以补漕计。厥后张南轩为帅，乃请于朝，以三分盐息予诸州，而免诸州民户苗米每一石取二斗之耗。后以诸郡实卖数奏请，其额稍减。
<strong>广西盐法</strong>
广西土瘠民贫，并边多寇。自侬智高平，朝廷岁赐湖北衣绢四万二千匹，湖南絁一万五千匹，绵一万两，广东米一万二千石，提盐司盐一千五百万斤，韶州涔水场铜五十万斤，付本路铸钱一十五万缗，总计诸处赡给广西，凡一百一十余万缗。祖宗盖以广右西南二边，接近化外，养兵积威，不可不素具，故使常有余力也。自南渡以来，广西以盐自给。宣和五年，已诏广东、西路，各置提举官，岁卖盐固无定额，至是漕司乃得取其赢余。绍兴八年，诏二广盐，通行客钞，专置提举一员于广州，尽领两路盐事。又以西路远阔，又令广西提刑兼领西路盐事。时杨么扰洞庭，淮盐不通于湖湘，故广西盐得以越界，一岁卖及八万箩，每箩一百斤，朝廷遂为岁额。每一箩钞钱五缗，岁得四十万缗，归于大农。内有八万四千四百缗付广西经略司买马，三万缗应副湖北靖州，十万缗以赡鄂州大军，余悉上供。于是漕计大绌，无以备边，乃取诸郡民间税米，等第拨往边州输纳，别以钱和籴，充诸郡岁计，每一石为钱五百足。边州宿兵，岁饷二十三万二千余石，而边州止管税米一十一万九千余石，故不免科拨他郡。至绍兴十一年，民以病告，乞将支移边州米，就本州纳钱。漕司上请，从之。每石折钱四缗足，尽贮于漕司辛字库，用以支付边州，漕计大优。议者谓边郡米一石，价止数百钱，遂裁减至二缗，而漕计犹有余也。时淮盐已通于湖湘，客钞遂不登额，提刑兼司，极力招诱，岁止卖及五万箩。言事者又谓客钞既不登额，不若复令漕司自卖官盐，而除民折米和籴之扰。于是广西漕臣复领本路盐事，而东盐不得入西路矣。广东盐额大亏，屡请于朝，乞复通客钞。以为广东产盐多而食盐少，广西产盐少而食盐多，东盐入西，散往诸州，有一水之便。西路产盐之州，水陆不便，异时西路客人，乐请东盐，占额为多。今西路以盐利自专，则东盐坐亏课额。朝廷从其请。又为广西画所以为岁计者曰，旧额广东十万箩，广西八万箩，增收钞钱一缗省，可得一十八万缗省，谓之漕计钱。旧法，广西盐户纳盐一箩，官支本钱一千八百足，后为官吏侵刻，止支二三百，今实支一千足，官截取八百足，谓之存留盐本钱。计西路八万箩，又得八万二千缗省，而西路元额八万箩，客人入纳四十万缗省，如是则通可得六十六万二千缗，尽付广西漕司。内取二十余万缗充买马并鄂、靖州之费，余四十五万余缗，以之充广西岁计。广西旧额八万箩，止及五万，今遂指为实卖之数，又于上收增钞钱，减刻盐本钱，是以虚数较之实数，岁当亏钱二十一万六千缗，此岂细事也哉？范石湖作帅，抗疏请复官卖，其说曰： 官自卖盐，不过夺商人之利以利官，而民无折米之患。往日西路卖及八万箩，今为虚数矣。只以实卖及五万箩为率，而权以广西盐价，每一斤以一百四十文足为率，岁可得七十余万缗足，计九十余万缗省，霈乎其有余矣。 其道约而易行，其说简而易明，严抑配之法，杜侵欺之弊，俾法久而不坏，诚长利也。朝廷始疑而后从之。广东申乞不已，又为东路岁认发东盐入界钞钱之数二万四千六百余缗，其议遂定。然漕计优裕，实范公之力也。
<strong>经略司买马</strong>
自元丰间，广西帅司已置干办公事一员于邕州，专切提举左、右江峒丁同措置买马。绍兴三年，置提举买马司于邕。六年，令帅臣兼颈。今邕州守臣提点买马经干一员，置廨于邕者，不废也，实掌买马之财。其下则有右江二提举，东提举掌等量蛮马，兼收买马印；西提举掌入蛮界招马。有同巡检一员，亦驻札横山寨，候安抚上边，则率甲兵先往境上，警护诸蕃人界。有知寨、主簿、都监三员，同主管买马钱物。产马之国曰大理、自杞、特磨、罗殿、毗那、罗孔、谢蕃、膝蕃等。每冬，以马叩边。买马司先遣招马官，齎锦缯赐之。马将入境，西提举出境招之。同巡检率甲士往境上护之。既人境，自泗城州行六日至横山寨，邕守与经干，盛备以往，与之互市，蛮幕谯门而坐，不与蛮接也。东提举乃与蛮首坐于庭上，群蛮与吾兵校博易、等量于庭下。朝廷岁拨本路上供钱、经制钱、盐钞钱及廉州石康盐、成都府锦，忖经略司为市马之费。经司以诸色钱买银及回易他州金银彩帛，尽往博易。以马之高下，视银之重轻，盐锦彩缯，以银定价。岁额一千五百匹，分为三十纲，赴行在所。绍兴二十七年，令马纲分往江上诸军。后乞添纲，令元额之外，凡添买三十一纲，盖买三千五百匹矣。此外，又择其权奇以入内厩，不下十纲。马政之要，大略见此。
<strong>宜州买马</strong>
马产于大理国。大理国去宜州十五程尔，中有险阻，不得而通，故自杞、罗殿皆贩马于大理，而转卖于我者也。罗殿甚迩于邕，自杞实隔远焉。自杞之人强悍，岁常以马假道于罗殿而来，罗殿难之，故数至争。然自杞虽远于邕，而迩于宜，特隔南丹州而已。绍兴三十一年，自杞与罗殿有争，乃由南丹径驱马直抵宜州城下。宜人峻拒不去，帅司为之量买三纲，与之约曰： 后不许此来！ 自是有献言于朝： 宜州买马良便。 下广西帅臣议，前后帅臣，皆以宜州近内地不便。本朝堤防外夷之意，可为密矣，高丽一水可至登、莱，必令自明州入贡者，非故迂之也，政不欲近耳。今邕州横山买马，诸蛮远来，入吾境内，见吾边面阔远，羁縻州数十，为国藩蔽，峒丁之强，足以御侮，而横山然远在邕城七程之外，置寨立关，傍引左、右江诸寨丁兵，会合弹压，买马官亲带甲土以临之，然后与之为市。其形势固如此。今宜州之境，虎头关也，距宜城不三百里。一过虎关，险阻九十里，不可以放牧，过此即是天河县平易之地，已逼宜城矣，此其可哉？
<strong>马纲</strong>
蛮马人境，自泗城州至横山寨而止。马之来也，涉地数千里，瘠甚。蛮缚其四足拽仆之，啖盐二斤许，纵之，旬日自肥矣。官既买马，分定纲数。经略司先下昭、贺、藤、容、高、雷、化、钦、廉、宜、柳、融、贵、浔、郁林州，差见任使臣三十三人，前来横山押马。不足，听募寄居、待阙官。常纲马一纲五十匹，进马三十匹。每纲押纲官一员，将校五人，兽医一人，牵马兵士二十五人。进马纲则十五人，盖一人牵二马也。诸州差官兵既定，押马官借请赡家钱二百余缗，将校军兵各有借请，前往横山寨提点买马司公参。既领纲，则自横山七程至邕州，又十八程至经略司公参，呈验纲马。经略司覆量尺寸，加以火印，养之马务，以观马之羸壮，体察押马使臣之能否而进退之。遂再分纲责领，发往行在，或江上诸军交纳。沿路州县，皆有马务，为之宿程。有口食券、草料，为人马之须费。既至，朝廷又有赏罚以劝惩之。凡全纲不死损者，押纲官转一官，减三年磨勘。死损三分者，有降官之罚。其余赏罚有差。将校军兵，各以所牵马为赏罚，赏则补以阶级，不愿则请钱；罚则加杖而遣之。然而押马亦有法焉，其法：买盐留以自随，每日晚以盐数两啖之，自然水草调而无疾，此求全纲之法也。大抵押马乃武臣军校速化之途，而副尉累以赏转至正使者，不可胜数。
<strong>邕州横山寨博易场</strong>
蛮马之来，他货亦至。蛮之所齎，麝香、胡羊、长鸣鸡、披毡、云南刀及诸药物。吾商贾所齎，锦缯、豹皮、文书及诸奇巧之物。于是译者平价交市。招马官乃私置场于家，尽揽蛮市而轻其征，其入官场者，什才一二耳。隆兴甲申，滕子昭为邕守，有智数，多遣逻卒于私路口邀截商人越州，轻其税而留其货，为之品定诸货之价，列贾区于官场。至开场之日，群商请货于官，依官所定价，与蛮为市，不许减价先售，悉驱译者导蛮恣买。遇夜则次日再市。其有不售，许执覆监官，减价博易。诸商之事既毕，官乃抽解，并收税钱。赏信罚必，官吏不敢乞取，商亦无他縻费，且无冒禁之险。时邕州宽裕，而人皆便之。
<strong>邕州永平寨博易场</strong>
邕州左江永平寨，与交址为境，隔一涧耳。其北有交址驿，其南有宣和亭，就为博易场。永平知寨主管博易。交人日以名香、犀象、金银、盐、钱，与吾商易绫、锦、罗、布而去。凡来永平者，皆峒落交人，遵陆而来，所齎必贵细，惟盐粗重。然盐止可易布尔。以二十五斤为一箩，布以邕州武缘县所产狭幅者。其人亦淳朴，非若永安州交人至钦者之狡。若左江又有湳江栅，与交址苏茂州为邻，亦时有少博易，则湳江巡防主之。
<strong>钦州博易场</strong>
凡交址生生之具，悉仰于钦，舟楫往来不绝也。博易场在城外江东驿。其以鱼蚌来易斗米尺布者，谓之交址蜑。其国富商来博易者，必自其边永安州移牒于钦，谓之小纲。其国遣使来钦，因以博易，谓之大纲。所齎乃金银、铜钱、沉香、光香、熟香、生香、真珠、象齿、犀角。吾之小商近贩纸笔、米布之属，日与交人少少博易，亦无足言。唯富商自蜀贩锦至钦，自钦易香至蜀，岁一往返，每博易动数千缗，各以其货互缄，逾时而价始定。既缄之后，不得与他商议。其始议价，天地之不相侔。吾之富商，又日遣其徒为小商以自给，而筑室反耕以老之。彼之富商，顽然不动，亦以持久困我。二商相遇，相与为杯酒欢。久而降心相从，侩者乃左右渐加抑扬，其价相去不远，然后两平焉。官为之秤香交锦，以成其事。既博易，官止收吾商之征。其征之也，约货为钱，多为虚数，谓之纲钱。每纲钱一千，为实钱四百，即以实钱一缗征三十焉。交人本淳朴，吾人诈之于权衡低昂之间。其后至三造使，较定博易场秤。迩年永安州人狡特甚，吾商之诈彼也，率以生药之伪，彼则以金银杂以铜，至不可辨，香则渍以盐，使之能沉水，或铸铅于香窍以沉之，商人率堕其术中矣。
