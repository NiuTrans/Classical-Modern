<strong>广右风气</strong>
南人有言日： 雨下便寒晴便热，不论春夏与秋冬。 此语尽南方之风气矣。桂林气候，与江浙颇相类，过桂林城南数十里，则便大异，杜子美谓 宜人独桂林 ，得之矣。钦阳雨则寒气淅淅袭人，晴则温气勃勃蒸人，阴湿晦，一日数变，得顷刻明快，又复阴合。冬月久晴，不离葛衣纨扇；夏月苦雨，急须袭被重裘。大抵早温，昼热，晚凉，夜寒，一日而四时之气备。九月梅花盛开，腊夜已食青梅，初春百卉荫密，枫槐榆柳，四时常青。草木虽大，易以蠹腐。五谷涩而不甘，六畜淡而无味，水泉腥而黯惨，蔬茹瘦而苦硬。人生其间，率皆半羸而不耐作苦，生齿不蕃，土旷人稀，皆风气使然也。北人至其地，莫若少食而频餐，多衣而屡更，惟酒与色不可嗜也。如是则庶免乎瘴。然而腑脏日与恶劣水土接，毒气浸淫，终当有疾，但有浅深耳，久则与之俱化。
<strong>雪雹</strong>
杜子美诗： 五岭皆炎热，宜人独桂林。梅花万里外，雪片一冬深。 盖桂林尝有雪，稍南则无之。他州土人皆莫知雪为何形。钦之父老云，数十年前，冬常有雪，岁乃大灾。盖南方地气常燠，草木柔脆，一或有雪，则万木僵死，明岁土膏不兴，春不发生，正为灾雪，非瑞雪也。若春夏有雹，岁乃大熟。盖春夏热气，能抑之反得和平，而百物倍收，非若中土春夏遇雹而阳气微也。天地之间，气异乃尔！
<strong>瘴地</strong>
岭外毒瘴，不必深广之地。如海南之琼管，海北之廉、雷、化，虽曰深广，而瘴乃稍轻。昭州与湖南、静江接境，士夫指以为大法场，言杀人之多也。若深广之地，如横、邕、钦、贵，其瘴殆与昭等，独不知小法场之名在何州。尝谓瘴重之州，率水士毒尔，非天时也。昭州有恭城，江水并城而出，其色黯惨，江石皆黑。横、邕、钦、贵皆无石井，唯钦江水有一泉，乃土泉非石泉也。而地产毒药，其类不一，安得无水毒乎？瘴疾之作，亦有运气如中州之疫然。大概水毒之地必深广。广东以新州为大法场，英州为小法场，因并存之。
<strong>瘴挑草子附</strong>
南方凡病，皆谓之瘴，其实似中州伤寒。盖天气郁蒸，阳多宣泄，冬不闭藏，草木水泉，皆禀恶气。人生其间，日受其毒，元气不固，发为瘴疾。轻者寒热往来，正类病疟，谓之冷瘴。重者纯热无寒，更重者蕴热沉沉，无昼无夜，如卧灰火，谓之热瘴。最重者，一病则失音，莫知所以然，谓之哑瘴。冷瘴未必死，热瘴久必死，哑瘴治得其道，间亦可生。冷瘴以疟治，热瘴以伤寒治，哑瘴以失音伤寒洽，虽未可收十全之功，往往愈者过半。治瘴不可纯用中州伤寒之药，苟徒见其热甚，而以朴硝、大黄之类下之，苟所禀怯弱，立见倾危。昔静江府唐侍御家，仙者授以青蒿散，至今南方瘴疾服之，有奇验。其药用青蒿、石膏及草药，服之而不愈者，是其人禀弱而病深也。急以附子、丹砂救之，往往多愈。夫南方盛热，而服丹砂，非以热益热也。盖阳气不固，假热药以收拾之尔。痛哉深广，不知医药，唯知设鬼，而坐致殂殒！间有南人热瘴，挑草子而愈者。南人热瘴发一二日，以针刺其上下唇。其法：卷唇之里，刺其正中，以手捻去唇血，又以楮叶擦舌，又令病人并足而立，刺两足后腕横缝中青脉，血出如注，乃以青蒿和水服之，应手而愈。冷瘴与杂病，不可刺矣。热瘴乃太阳伤寒证，刺出其血，是亦得汗法耳。人之上下唇，是阳明胃脉之所经。足后腕，是太阳膀胱脉之所经。太阳受病三日而阳明受病，南人之针，可谓暗合矣。有发瘴过经，病已入里而滨死，刺病人阴茎而愈。窃意其内通五脏，故或可以愈也。然施于壮健尚可，施于怯弱者，岂不危哉！
<strong>屋室</strong>
广西诸郡富家大室覆之以瓦，不施栈板，唯敷瓦于椽间。仰视其瓦，徒取其不藏鼠，日光穿漏。不以为厌也。小民垒土墼为墙而架宇其上，全不施柱。或以竹仰覆为瓦，或但织竹笆两重，任其漏滴。广中居民，四壁不加涂泥，夜间焚膏，其光四出于外，故有 一家点火十家光 之讥。原其所以然，盖其地暖，利在通风，不利堙窒也。未尝见其茅屋，然则广人，虽于茅亦以为劳事。
<strong>巢居</strong>
深广之民，结栅以居，上施茅屋，下豢牛豕。栅上编竹为栈，不施椅桌床榻，唯有一牛皮为裀席，寝食于斯。牛豕之秽，升闻于栈罅之间，不可向迩。彼皆习惯，莫之闻也。考其所以然，盖地多虎狼，不如是则人畜皆不得安，无乃上古巢居之意欤？
<strong>踏犁</strong>
静江民颇力于田。其耕也，先施人工踏犁，乃以牛平之。踏犁形如匙，长六尺许，末施横木一尺余，此两手所捉处也。犁柄之中，于其左边施短柄焉，此左脚所踏处也。踏，可耕三尺，则释左脚，而以两手翻泥，谓之一进。迤逦而前，泥垄悉成行列，不异牛耕。予尝料之，踏犁五日，可当牛犁一日，又不若牛犁之深于土。
问之，乃惜牛耳。牛自深广来，不耐苦作。桂人养之不得其道，任其放牧，未尝喂饲，夏则放之水中，冬则藏之岩穴，初无栏屋以御风雨。今浙人养牛，冬月密闭其栏，重藁以藉之，暖日可爱，则牵出就日，去秽而加新，又日取新草于山，唯恐其一不饭也。浙牛所以勤苦而永年者，非特天产之良，人为之助亦多矣。南中养牛若此，安得而长用之哉？
若夫无牛之处，则踏犁之法，胡可废也？又广人荆棘费锄之地，三人二踏犁，夹掘一穴，方可五尺，宿巨根，无不翻举，甚易为功，此法不可以不存。
<strong>桩堂</strong>
静江民间获禾，取禾心一茎藁，连穗收之，谓之清冷禾。屋角为大木槽，将食时，取禾桩于槽中，其声如僧寺之木鱼。女伴以意运杵成音韵，名曰桩堂。每旦及日昃，则桩堂之声，四闻可听。
<strong>送老</strong>
岭南嫁女之夕，新人盛饰庙坐，女伴亦盛饰夹辅之，迭相歌和，含情凄惋，各致殷勤，名曰送老，言将别年少之伴，送之偕老也。其歌也，静江人倚 苏幕遮 为声，钦人倚 人月圆 ，皆临机自撰，不肯蹈袭，其间乃有绝佳者。凡送老，皆在深夜，乡党男子，群往观之，或于稠人中发歌以调女伴，女伴知其谓谁，以歌以答之，颇窃中其家之隐慝．往往以此致争，亦或以此心许。
<strong>方言</strong>
方言，古人有之。乃若广西之蒌语，如称官为沟主，母为米囊，外祖母为低，仆使曰斋捽，吃饭为报崖，若此之类，当待译而后通。至城郭居民，语乃平易，自福建、湖湘，皆不及也。其间所言，意义颇善，有非中州所可及也。早曰朝时，晚曰晡时，以竹器盛饭如箧曰箪，以瓦瓶盛水曰罂，相交曰契交，自称曰寒贱，长于我称之曰老兄，少于我称之曰老弟，丈人行呼其少曰老侄，呼至少者曰孙，泛呼孩提曰细子，谓慵惰为不事产业，谓人仇记曰彼期待我，力作而手倦曰指穷，贫困无力曰力匮，令人先行曰行前，水落曰水尾杀，泊舟曰埋船头，离岸曰反船头，舟行曰船在水皮上，大脚胫犬曰大虫脚。若此之类，亦云雅矣。余又尝令译者以 礼部韵 按交址语，字字有异，唯 花 字不须译。又谓 北 为 朔 。因并志之。
<strong>俗字</strong>
广西俗字甚多。如，音矮，言矮则不长也；，音稳，言大坐则稳也；奀，音倦，言瘦弱也；，音终，言死也；，音腊，言不能举足也；仦，音嫋，言小儿也；，徒架切，言姊也；闩，音，言门横关也；，音磡，言岩崖也；氽，音泅，言人在水上也；，音魅，言没人在水下也；，音胡，言多髭；，东敢切，言以石击水之声也。大理国间有文书至南边，犹用此 国 字。国，武后所作 国 字也。
