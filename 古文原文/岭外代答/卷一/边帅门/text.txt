<strong>广西经略安抚使</strong>
汉帅府在交州，唐在广州。天宝中，岭南桂、容、邕、交与广，咸属桂州采访。昭宗始升桂管为节度。本朝皇佑中，侬智高平，诏狄青分广西邕、宜、融为三路，用武臣充知州，兼本路安抚都监，而置经略安抚使于桂州，选两制以上官为知州，兼领使事。于是八桂遂为西路雄府矣。厥后罢邕、宜、融为郡，宣、融州守臣兼本路兵马都监，邕守兼本路安抚都监。沿边守臣，并带溪峒都巡检使，尽隶于经略安抚使。帅府既内兼西南数十州之重，外镇夷蛮几数百族，事权不得不重矣。广西诸郡，凡有边事，不申宪、漕，惟申经略司，此昔日陕西制也。
<strong>琼州兼广西路安抚都监</strong>
汉武帝斩南越，遣使自徐闻渡海略地，置珠崖、儋耳二郡。今雷州徐闻县递角场，直对琼管，一帆济海，半日可到，即其所由之道也。元帝时以海道闭绝，弃之。梁复置崖州。隋时领县十。是时海南止一州耳。唐贞观五年置琼州，今琼管靖海军节度是也。武德五年置儋州，今昌化军。龙朔二年置万安州，今万安军。武德五年置振州，后改曰崖州，今吉阳军。四州军乃海上一洲耳。中有黎母大山，四州军环处其四隅，地方千里，路如连环。欲历其地，非一月不可遍。琼管再渡海至吉阳，所谓 再涉鲸波 者也。夫广西去朝廷固远矣，海外州军又加远焉，不得不置小帅以临之。琼守权，能摘发四州军官吏。今兼本路安抚都监、提辖海外逐州军公事，良以此也。
<strong>邕州兼广西路安抚都监</strong>
自唐分天下为十道，二广不分东西。天宝中始置邕州经略使，懿宗始升邕管为西道节度使。本朝皇佑中侬智高平，诏狄青分广、邕、宜、融为三路，守臣兼本路兵马都监，而置经略安抚使于桂州以统之。今邕守兼本路安抚都监，州为建武军节度。有左、右两江。左江在其南，外抵安南国；右江在西南，外抵六诏、诸蛮。两江之间，管羁縻州峒六十余，用为内地藩，而内宿全将五千人以镇之。凡安南国及六诏、诸蛮有疆场之事，必由邕以达；而经略安抚之谘询边事，亦惟邕是赖。朝廷南方马政，专在邕。边方珍异，多聚邕矣。
<strong>宜州兼广西路兵马都监</strong>
广西控扼夷蛮，邕屯全将，宜屯半将。本朝皇佑间，分宜州为一路，帅所统多夷州，后罢为郡。今守臣犹兼广西都监，为庆远军节度。宜之西境，有南丹州、安化三州一镇，又有抚水、五峒、龙河、茅滩、荔波等蛮及陆家砦。其外有龙、罗、方、石、张五姓，谓之浅蛮。又有西南韦蕃及苏绮、罗坐、夜回按桂海虞衡志作 面 。、计利、流求，谓之生蛮。其外又有罗殿、毗那大蛮。皆有径路，直抵宜城。宜之境上，旧有观、溪、驯、叙四州，乃昔之边也。权力弱，不足以为边，绍兴四年，罢为寨。今宜有高峰、带溪、北遐、思立、镇宁五寨是也。高峰一寨，古之观州，正抵南丹。其或犯边，高峰则其咽喉。宜之府库，月支南丹、安化诸峒钱米盐料有差。
<strong>融州兼广西路兵马都监</strong>
大观初，置融州为黔南经略使。所管皆夷州。帅府地狭，割柳之柳城、宜之天河、桂之古县以益之。厥后罢融为郡，三县复仍其旧。至今黔南帅司官属朱记，在静江府军资库。融州城下江即牂牁江也。江之上流，与王江合。王江之间，群猺居之。又其上流，群蛮居之。猺即五陵溪之别也。蛮则诸葛亮所征，汉武帝所开者也。在融则外置列寨以备之。融守兼广西都监为清远军节度。每岁圣节，蛮酋赴宴颇多，旧日帅府规模，尚可睹矣。
<strong>钦廉溪峒都巡检使</strong>
钦、廉皆号极边，去安南境不相远。异时安南舟楫多至廉，后为溺舟，乃更来钦。令廉州不管溪峒，犹带溪峒职事者，盖为安南备尔。廉之西，钦也。钦之西，安南也。交人之来，率用小舟。既出港，遵崖而行，不半里即入钦港。正使至廉，必越钦港。乱流之际，风涛多恶。交人之至钦也，自其境永安州，朝发暮到。钦于港口置抵桌寨以谁何之，近境有木龙渡以节之，沿海巡检一司，迎且送之，此其备诸海道者也。若乃陆境，则有七峒，于如昔峒置戍，以固吾圉。<br/>
