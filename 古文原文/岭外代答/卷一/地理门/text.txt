<strong>百粤故地</strong>
自秦皇帝并天下，伐山通道，略定扬粤，为南海、桂林、象郡。今之西广，秦桂林是也；东广，南海也；交址，象郡也。汉武帝平南海，离秦桂林为二郡，曰郁林、苍梧；离象郡为三，日交址、九真、日南。又稍割南海、象郡之余壤，为合浦郡。乃自徐闻渡海、略取海南，为朱崖、儋耳二郡。置刺史于交州。汉分九郡，视秦苦多，其统之则一交州刺史耳。至吴始分为二，于是交、广之名立焉。时交、广为一，广治番禺。唐太宗分天下为十道，合交、广为一，置采访使于番禺，其规模犹汉时，唯帅府易地也。高宗始置安南都护府于交州。本朝皇佑中，置安抚经略使于桂州，西道帅府始于此。至今八桂、番禺、龙编，鼎峙而立，复秦之故云。
<strong>并边</strong>
广西西南一方，皆迫化外。令甲：邕、宜、钦、廉、融、琼州，吉阳、万安、昌化军，静江府，系沿边；柳、宾、皇、横、郁林、化、雷，系次边。总广西二十五州，而边州十七。静江属县，半抵猺峒。猺峒者，五陵蛮之别也。自静江稍西南，曰融州。其境抗扼王江、乐善、宜良、丈盈、洪源、从允、牂柯、夜郎诸蛮。自融稍西南，曰宜州。宜处群蛮之腹，有南丹州、安化三州一镇、荔波、羸河、五峒、茅滩、抚水诸蛮。南丹者，所谓莫大王者也。自宜稍西南，日邕州。邕境极广，管溪峒羁縻州，县、峒数十。右江直西南，其外则南诏也。左江直正南，其外则安南也。自邕稍东南，曰钦州。钦之西南，接境交址，陆则限以七峒，水则舟楫可通。自钦稍东，日廉州。廉之海，直通交址。自廉东南渡海，曰琼州、万安、昌化、吉阳军。中有黎母山，环山有熟黎、生黎。若夫浮海而南，近则占城诸蕃，远则接于六合之外矣。
<strong>广西省并州</strong>
广西地带蛮夷，山川旷逮，人物稀少，事力微薄，一郡不富浙郡一县。异时偏方割据，境土褊小，故并建荒为州县而务观美。逮夫正统有归，六合混一，乃省并晏州、荔州，今静江府荔浦县是也；龙州，今柳州柳城县是也；鷰州，今藤州镡津县是也。皆废于唐之贞观。溥州，今静江府兴安县也，废于本朝之干德。严州，今象州之来宾县也；澄州，今宾州上林县也。蛮州，今横州永淳县也；牢州、党州，今郁林州南流县也；南仪州，今藤州岑溪县也；绣州，今容州普宁县也；禺州，北流县也；顺州，陆川县也；潘州，今高州茂名县也；南亭州、玉州，今钦州灵山县也。姜州，今廉州合浦县也。皆废于开宝。珠州，今融州融水县也；镇宁州，今宜州带溪寨也；窦州，今高州信宜县也；蒙州，今昭州立山县也。皆废于熙宁。龚州，今浔州平南县也；平州，今融州怀远县也；白州，今郁林博白县也；观州，今宜州高峰寨也；溪州、驯州、叙州，今宜州北遐镇、思立寨也。皆废于绍兴。夫州，大矣，废而为县若寨，又不加大焉，又有不专县寨者。顾有废二州而谨成一县，且或为镇寨；或废一州而并入近县者。然则昔之为州，无乃强名乎！
<strong>五岭</strong>
自秦世有五岭之说，皆指山名之。考之，乃入岭之途五耳，非必山也。自福建之汀，入广东之循、梅，一也；自江西之南安，逾大庾入南雄，二也；自湖南之郴入连，三也；自道入广西之贺，四也；自全入静江，五也。乃若漳、潮一路，非古入岭之驿，不当备五岭之数。桂林城北二里，有一丘，高数尺，植碑其上曰 桂岭 。及访其实，乃贺州实有桂岭县，正为入岭之驿。全、桂之间，皆是平陆，初无所谓岭者，正秦汉用师南越所由之道。桂岭当在临贺，而全、桂之间，实五岭之一途也。
<strong>湖广诸山</strong>
南方多佳山。窃谓其本根自衡山来，势如木之有余枝条枚也。东南一干，为广东之韶石，云阙参天，钟虡据地，望之使人肃然想有虞张乐之盛。绵延至英州，群峰玉立，坚润而秀，乃其枝柯也。散布为德庆之三洲岩、惠之罗浮山奥其他不知名之奇山，又其条枚也。西南一干，发为道之九嶷，峥嵘峻极，峰岫挺异，萦纡盘礴，惘不可测。绵延为桂林之山，群峰拔地，森立四野，亦皆其枝柯也。至伏地而行乎黄茅赤土之下，突出为西融州之老君洞天、容之句漏洞天、浔之白石洞天，兹亦其条枚也。东南方至阳，天地之美具焉。草木之生，必向荣于南枝，衡山之阳，亦犹是耳。
<strong>桂山</strong>
山谷诗云： 桂岭连城如雁荡，平地苍玉忽嗟峨。 唐人谓： 两地不如阳朔好，碧莲峰里住人家。 雁山屡游矣，桂山得雁山之秀，雁山不若桂山之多。若置诸大龙湫、龙鼻泉之侧，则雄伟之气亡矣。桂山之高，曾不及雁山之半，故无尊雄之势，谓可与相颉颃者过矣。乃若阳朔诸山，唯新林舖左右十里内极可赏爱，青山绿水，团栾映带，烟霏不敛，空翠扑人，面面相属。人住其间，真住莲花心也。桂林负郭诸山，颇不及耳。夫其尖翠特立，无不拔地而起，绵延数百里，望之不见首尾，亦云盛哉！
<strong>桂林岩洞</strong>
石湖尝评桂山之奇，宜为天下第一。及考唐韩退之诗云： 水作青罗带，山如碧玉簪。 柳子厚 訾家洲记 云： 桂州多灵山，发地峭竖，林立四野。 观前人品题桂林之意，端不诬矣。山皆中空，故峰下多佳岩洞，神刓鬼刻，高者凭崖如化城，下者穿隧若水府；大者可建五丈旗，小者犹可容十客。或浮为洲渚，或内通舟楫。去城不过七八里，近二三里，几杖间可以遍览。岩穴有名可纪者三十余所，今述于后：岩则曰读书，曰叠彩，曰伏波，曰龙隐，曰刘仙，曰屏风，曰佛子，日雉岩。洞则曰白龙，曰华景，曰水月，曰龙隐，曰栖霞，曰元风，曰曾公，曰南潜，曰北潜，曰隐山六洞，曰虚秀，曰石乳。峰则曰立鱼，曰独秀。其他不可枚数矣。按范成大桂海虞衡志所载岩洞与此同，惟白龙乃洞名，龙隐则岩洞俱有，又有虚秀无灵秀。此本旧有错误，今俱改正。
<strong>灵岩</strong>
洞穴有水，然后称奇。桂林诸洞，无虑百所，率近在城外数里，俱有可观。若水东之曾公岩、兴安之石乳洞，皆有流水自洞而出，施直桥横槛其上，遨游者得以徙倚其间。异于他洞者，空明幽遂而已。虽然，未若城南之水月洞，东江之龙隐岩也。水月中通，形如半规，江流贯之，中有石桥，可以觞客。龙隐修曲而高明，江流贯之，鼓桌而入，仰视洞顶，夭矫乎真龙之脊胁也。范石湖谓二洞奇赏绝世。融州老君洞亦通川流，中有一洲，其旁高岑有乳石滴成老君之形，须眉衣冠，无一不具。张于湖榜曰： 天下第一真仙之洞 。以是知凡洞必以川流为贵也。虽然，二贤所赏，水深数尺，广才丈余耳。若夫桂之灵川县，有灵岩者，二贤未知也。是岩也，大江洞其腹，水阔二十丈，深当倍之。余尝摄邑灵川，天久不雨，往祷于岩。方舟造洞，遥望大江平阔，直抵山根，横有一线之光。迩而望之，乃知洞穴表里明彻而然也。即其洞口，水面阽阽，正将枕山不可得入者。舟子击水伏而进，仰视洞顶，与水面相去才丈余。水与洞顶，皆平如掌。舟入渐深．楫声隐隐震洞，固已骇人心目，人声一发，山水皆应，大音叱咤，洞虚裂。当岩之中，洞顶穹窿如宝盖然。其下即神龙所居也。余敛板焚香，巫者以修绠下瓶汲深，奉之以归，辄有感应。是江也，西通猺洞，日泻良材，贯岩而下，水深不可施篙，撑拄岩顶而后得出。余求之事实，谓此江古来绕出山外，忽雷雨数日，神龙穿破山腹，以定窟宅，遂命曰灵岩。县曰灵川，亦以是得名。今洞旁山觜，尚有故江迹存。噫！此岩水色沉碧，雄深严静。人至其间，若有神灵左右之者，诚非游观之地。去城三十里，不若诸洞之迩于人，所以未蒙赏音，惜哉！
<strong>罗丛岩</strong>
罗丛岩在浔州西南六十里。岩中明快，可容数百人。每遇重九，合邻郡之人而集焉，以为登高之乐。岩内有三圣殿，殿侧有石钟，其大合抱，自然天成，殿东则有碧虚洞，由石穴而入，通行平坦，其屈曲约半里余，出于岩之东。洞内则有石佛、石磬、石狮子、石牀、石钟。殿西则有灵源洞，由石穴而入，通行平坦，其屈曲约一二里，出于岩之西。洞内则有石罗汉、石象、石马、石鱼、石笋、石鼓。凡游两洞者，必秉火炬以观。联岩之外，西则有水月岩，约深数丈，约阔十五丈。泉源清彻，四时不涸，中有异鱼存焉。岩口则有龙王殿，入岩中则有观音堂。或遇岁旱，里人祷之，甘雨必应。由大岩之中，皆用石板平砌，而出岩门，则有钟楼。楼之西，倚岩则以石甃，高数丈，为方丈。楼之外，则有三门。门之外，则有超然亭。亭之左右，则用石板为路，连袤一二里，四围皆植松竹，实浔之胜概云。
<strong>黎母山</strong>
海南四州军中，有黎母山。其山之水，分流四郡。熟黎所居，半险半易，生黎之处，则已阻深，然皆环黎母山居耳。若黎母山巅数百里，常在云雾之上，虽黎人亦不可至也。秋晴清澄，或见尖翠浮空，下积鸿濛。其上之人，寿考逸乐，不接人世。人欲穷其高，往往迷不知津，而虎豹守险，无路可攀，但见水泉甘美耳。此岂蜀之菊花潭、老人村之类耶？
<strong>广西水经</strong>
凡广西诸水，无不自蛮夷中来。静江水曰漓水，其源虽自湘水来，然湘本北行，秦史禄决为支渠南注之融江，而融江实自猺峒来。汉武帝平南越，发零陵，下漓水，盖沂湘而上，沿支渠而下，入融江而南也。漓水自桂历昭而至苍梧。融州之水，牂牁江是也。其源自西南夷中来。武帝发夜郎，下牂牁，即出此也。宜州之水，自南丹州合集诸蛮溪谷而来，东合于牂牁，历柳历象而至浔。邕州之水，其源有二：一为左江，自交址来；一为右江，自大理国威楚府大槃水来。江合于邕，历横历贵，与牂牁合于浔而东行，历藤而与漓水合于苍梧。苍梧者，诸水之所会，名曰三江口，实南越之上流也。水自是安行，入于南海矣。
<strong>牁江</strong>
西融州城外江水，即牁江之下流也。江面颇阔，昔尝有大水泛出蜀南州牌。汉武平南越，发夜郎，下牁，非由融州，则何自而至南越哉？令静江府桑江寨，其水亦合于融江之上流，或云桑江，亦牁音之讹也。大抵融州之西，为蜀之南，地本接连，但隔于蛮猺，不可通耳。
<strong>灵渠</strong>
湘水之源，本北出湖南；融江，本南入广西。其间地势最高者，静江府之兴安县也。昔始皇帝南戍五岭，史禄于湘源上流漓水一派凿渠，逾兴安而南注于融，以便于运饷。盖北水南流，北舟逾岭，可以为难矣。禄之凿渠也，于上流砂碛中叠石作铧觜，锐其前，逆分湘水为两，依山筑堤为溜渠，巧激十里而至平陆，遂凿渠绕山曲，凡行六十里，乃至融江而俱南。今桂水名漓者，言离湘之一派而来也。曰湘曰漓，往往行人于此销魂。自铧觜分水入渠，循堤而行二里许，有泄水滩。苟无此滩，则春水怒生，势能害堤，而水不南。以有滩杀水猛势，故堤不坏，而渠得以溜湘余水缓达于融，可以为巧矣。渠水铙迤兴安县，民田赖之。深不数尺，广可二丈，足泛千斛之舟。渠内置斗门三十有六，每舟入一斗门，则复闸之，俟水积而舟以渐进，故能循崖而上，建瓴而下，以通南北之舟楫。尝观禄之遗迹，窃叹始皇之猜忍，其余威能罔水行舟，万世之下乃赖之。岂唯始皇，禄亦人杰矣，因名曰日灵渠。
<strong>癸水</strong>
漓水自癸方双来，直柢静江府城东北角，遂并城东而南。古记云： 赖有癸水绕东城，永不见刀兵。 又有石记云： 湘南南粤北，此地居然自牛肋，直饶四面血成地，一骑刀兵入不得。 五代、靖康之乱，大盗满四方，独不至静江，风水之说，固有验矣。昔于城东北角，沟漓水绕城而西，复南，东合于漓。厥后居民壅之，沟遂废。范石湖帅桂，乃浚斯沟，涟漪如带。于沟口伏波岩之下，八桂堂之前，创为危亭，名以癸水。此沟未废，桂人屡有登科。既废二十年间，几类天荒。石湖以淳熙甲午复沟，乙未科果有蒋汝霖，戊戌科有蒋来叟，辛丑科二人登科。今石湖 癸水亭记 ，但言癸水之乐土福地耳，复沟之效，未续论也。
<strong>龙门</strong>
浔、象之间有龙门。春水大至，鲟鳇大鱼自海逆流而上，渔师于龙门之下，回澜之中，设网横江，举而得之。有嘲之者曰： 是殆南选之龙门也。 苍梧上流，亦有龙门滩，其形势甚可畏。
<strong>象山</strong>
象州郡治西楼，正面西山。山腹忽起白云，状如白象，移时不灭。然不可常见。案：秦象郡乃交址，非象州也，今象州城门乃画一白象，不审何义。然象州自昔不遭兵革，凡有大盗，皆相戒以不宜犯象鼻，然则城门之昼象，岂谓此耶？
<strong>天威遥</strong>
钦之士人曾果，得唐人 天威遥碑 ，文义骈俪，诚唐文也。碑旨言：安南静海军地皆滨海，海有三险，巨石矻立，鲸波触之，画夜震汹。漕运之舟，涉深海以避之。少为风引，遵崖而行，必瓦碎于三险之下。而陆有川遥，顽石梗断焉。伏波尝加功力，迄不克就。厥后守臣屡欲开凿，以便漕运。锥一下，火光煜然。高骈节度安南，斋戚祷祠，将施功焉。一夕大雨，震电于石所者累日，人自分沦没矣。既霁，则顽石破碎，水深丈余。旁有一石犹存，未可通舟。骈又虔祷，俄复大尔震电，悉碎余石，遂成巨川。自是舟运无艰，名之曰 天威遥 。退而求诸传，载天威遥事略同，但不若是详尔。
<strong>天分遥</strong>
钦江南入海，凡七十二折。南人谓水一折为遥，故有七十二遥之名。七十二遥中，有水分为二川。其一，西南入交址海。其一，东南入琼廉海。名曰天分遥。人云，五州昔与交址定界于此，言若天分然也。令交址于天分遥已自占，又于境界数百余里吴婆灶之东以立界标，而采捕其下，钦人舟楫少至焉。
<strong>三合流</strong>
海南四郡之西南，其大海曰交址洋。中有三合流，波头濆涌而分流为三：其一南流，通道于诸蕃国之海也。其一北流，广东、福建、江浙之海也。其一东流，入于无际，所谓东大洋海也。南舶往来，必冲三流之中，得风一息，可济。苟入险无风，舟不可出，必瓦解于三流之中。传闻东大洋海，有长砂石塘数万里，尾闾所泄，沦入九幽。昔尝有舶舟，为大西风所引，至于东大海，尾闾之声，震汹无地。俄得大东风以免。
<strong>象鼻砂</strong>
钦廉海中有砂碛，长数百里，在钦境乌雷庙前，直入大海，形若象鼻，故以得名。是砂也，隐在波中，深不数尺，海舶遇之辄碎。去岸数里，其碛乃阔数丈，以通风帆。不然，钦殆不得而水运矣。尝闻之舶商日： 自广州而东，其海易行；自广州而西，其海难行；自钦廉而西，则尤为难行。 盖福建、两浙滨海多港，忽遇恶风，则急投近港。若广西海岸皆砂土，无多港澳，暴风卒起，无所逃匿。至于钦廉之西南，海多巨石，尤为难行，观钦之象鼻，其端倪已见矣。
<strong>天涯海角</strong>
钦州有天涯亭，廉州有海角亭，二郡盖南辕穷途也。钦远于廉，则天崖之名，甚于海角之可悲矣。斯亭并城之东，地势颇高。下临大江，可以观览。昔余襄公守钦，为直钩轩于亭之东偏，即江滨之三石，命曰钓石、醉石、卧石。富为吟咏，载在篇什。
<strong>潮</strong>
江浙之潮，自有定候，钦廉则朔望大潮，谓之先水，日止一潮。二弦小潮，谓之子水，顷刻竟落，未尝再长。琼海之潮，半月东流，半月西流。潮之大小，随长短星，初不系月之盛衰，岂不异哉！案二弦似误。
