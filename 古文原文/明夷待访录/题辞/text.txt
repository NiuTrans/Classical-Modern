余常疑孟子一治一乱之言，何三代而下之有乱无治也？乃观胡翰所谓十二运者，起周敬王甲子以至于今，皆在一乱之运、向后二十年交入 大壮 ，始得一治，则三代之盛犹未绝望也。
前年壬寅夏，条具为治大法，未卒数章，遇火而止。今年自蓝水返于故居，整理残帙，此卷犹未失落于担头舱底，儿子某某请完之。
冬十月，雨窗削笔，喟然而叹曰：昔王冕仿《周礼》，著书一卷，自谓 吾未即死，持此以遇明主，伊、吕事业不难致也 ，终不得少试以死。冕之书未得见，其可致治与否，固未可知。然乱运未终，亦何能为 大壮 之交！吾虽老矣，如箕子之见访，或庶几焉。岂因 夷之初旦，明而末融 ，遂秘其百也！
癸卯，梨洲老人识。
