○公封
韦昭《辨释名》曰：公，直也；取其正直无私。
《易·师卦》曰：大君有命，开国承家。
《周书》：能移於众，与百姓同之谓公。
《周礼·地官》曰：大司徒职曰：诸公之地，封土方五百里，其食半。
又《春官》曰：大宗伯职曰：公执桓圭。
《晋书》曰：陶侃，有善相者师圭谓侃曰： 君左手中指有坚理，当为公。若彻於上，贵不可言。 侃以针决之见血，洒壁而为公字，以纸裛手，公字愈明。
《后魏书》曰：许洛阳为雁门太守，家田三生嘉禾，皆异垄合颖。世祖善之，进爵北地公。
魏咸熙元年，相国晋王奏建五等，诸公地方七十五里，邑一千八百户，置相一人，典祠、典书、典卫、典礼各一人，妾六人，车前司马十人，旅贲四十人。
○侯封
《周易·豫卦》曰：(豫，利建侯，行师。彖曰：)豫，顺以动，故天地如之，而况 建侯行师 乎。
又《比卦》曰：地上有水，比。先王以建万国，亲诸侯。
又《屯卦》曰：磐桓，利居贞，利建侯。
《周书》曰：能树名生物，与天道俱，谓之侯。
《周礼·春官》：大宗伯职曰：侯执信圭。
又典命职曰：侯伯七命，其国家、宫室、车旗、衣服、礼仪皆以十为节。
《汉书解诂》曰：列侯金印紫绶，以赏有功，功大者食县邑，小者食乡亭。
《后汉书》曰：冯石袭母公主封获嘉侯，亦为侍中，稍迁卫尉。能取悦当代，为安帝所宠。帝幸其府，留饮十许日，赐驳犀贝剑、佩刀、(以班犀饰剑也。)紫艾绶、(艾，绿色也。其色似艾。)玉玦各一。(半环曰玦，以饰带也。)
又曰：丁綝，建武元年，拜河南太守。及封功臣，帝令各言所乐，诸将皆占丰邑美县，唯綝愿封本乡。或谓綝曰： 人皆欲县，子独求乡，何也？ 綝曰： 昔孙叔敖敕其子，受封必受墝埆之地，今綝能薄功微，得乡亭厚矣。 帝从之，封为定陵新安乡侯，食邑五千户。后徙封陵阳侯。
又曰：韩歆封扶阳侯。好直言，无隐讳，帝每不能容。尝因朝会，闻帝读隗嚣公孙述相与书，歆曰： 亡国之君皆有才，桀、纣亦有才。 帝大怒，以为激发。歆又证岁将饥凶，指天画地，言甚刚切。坐免归田里。帝犹不释，复遣使宣诏责之。
又曰：建武二年，定封景丹栎阳侯，帝谓丹曰： 今关东故王国虽数县，不过栎阳万户邑。夫富贵不归故乡，如衣绣夜行，故以封卿耳。 (《前书》武帝谓朱买臣之词也。)丹顿首谢。
又曰：光武下诏封诸将，博士丁恭议曰： 古帝王封诸侯不过百里，故利以建侯，取法如雷。 
又曰：阴兴迁侍中，赐爵关内侯。帝后召兴，欲封之，置印绶於前，兴固辞曰： 臣未有先登陷阵之功，而一家数人并蒙爵土，令天下觖望，诚为盈溢。臣蒙陛下责之，恩泽至厚，富贵已极，不可复加，至诚不愿。 帝嘉兴之让，不夺其志。
又曰：傅昌嗣，建初中遭母忧，因上书，以国贫不愿之封，乞钱五十万，为关内侯。肃宗怒，贬为关内侯，竟不赐钱。
《魏志》曰：张鲁自巴中将其馀众降，封鲁及五子皆为列侯。又曰文帝黄初二年，分三公户邑封子弟各一人为列侯。
又咸熙元年，晋王奏建五等，诸侯地七十里，邑千六百户，官属同诸公，妾五人，车前司马八人，旅贲三十六人。
《吴志》曰：全琮，字子璜。刘备将关羽围逼襄阳，琮上疏陈羽可讨之计。权时已与吕蒙阴议袭之，恐事泄，故寝琮表不答。及擒羽，权置酒公安，顾谓琮曰： 君前陈此，孤虽不相答，今日之捷，亦君之功也。 於是封华亭侯。
《晋书》曰：高贵乡公将攻文帝，召王沈及王业告之。沈驰白帝，以功封安平侯，邑二千户。沈既不忠於主，为众论所非。
又曰：卫瓘都督幽州，以其离间二虏功，赐子亭侯。瓘乞以封弟，未受命而亡，子密受封为亭侯。瓘六男无爵，悉让於弟，远近称之。
《隋书》曰：李崇，字永隆，英果有筹算，胆力过人。后周元年，以父贤勋封回乐县侯。时年尚小，拜爵之日，亲族相贺，崇独泣。贤怪而问之，对曰： 无勋於国，而幼少封侯。当报主恩，不得终於奉养，是以悲耳。 贤由是大奇之。
○伯封
《周书》曰：率众时作，谓之伯。
《周礼·春官》：大宗伯职曰：伯执躬圭。
《孝经援神契》曰：伯，白也。
《魏志》曰：咸熙元年春，晋王奏建五等，伯地方六十里，邑千二百户，妾四人，车前司马八人，旅贲二十八人。
《后周书》曰：王勇论讨茹茹功，别封永固县伯，邑五百户。时有别封者，例听回授次子，勇独请封兄子元兴，时人义之。
○子封
《周礼·春官》典命职曰：子男五命，其国家、宫室、车旗、衣服、礼仪皆以五为节。
又曰：春官大宗伯职曰：子执穀璧。
《魏志》曰：蒋恺，济之孙也。咸熙中开建五等，以济著勋前朝，改封恺为下蔡子。
又曰：咸熙元年，相国晋王奏建五等，诸子地方五十里，邑八百户，相一人，典词令、典书丞、典卫丞各一人，妾三人，车前司马四人，旅贲二十人。
《齐书》曰：王敬则封重安县子，邑三百五十户。敬则少时於草中射猎，有虫如鸟豆集其身，擿去乃脱，其处皆流血。敬则恶之，诣道士卜，道士曰： 不须忧，此封侯之瑞也。 敬则闻之喜，故出都自效，至是如言。
《环济要略》曰：子独孳孳，栖下之称也。
○男封
《周礼·地官》：大司徒职曰：诸男之地，封疆方百里，其食者四之一。
又《春官》：典命职曰：男执蒲璧。
《环济要略》曰：男，任也；任治事，受王命为君也。
《魏志》曰：咸熙元年，相国晋王奏建五等，男地方三十五里，邑四百户，相一人，典祠长、典书丞各一人，妾二人，车前司马二人，旅贲十二人。又次国男方二十五里，邑二百户。
○同姓封
《毛诗·閟宫》曰：乃命鲁公，俾侯于东。奄有龟蒙，遂荒大东。
《左传·僖中》曰：昔周公吊二叔之不咸，故封建亲戚，以蕃屏周。管、蔡、郕、霍、鲁、卫、毛、聃、郜、雍、曹、滕、毕、原、酆、郇、文之昭也。(文昭十六国也。)邗、晋、应、韩，武之穆也。(武穆四国。)凡、蒋、邢、茅、胙、祭，周公之胤也。(周公胤六国也。)
又《昭公上》曰：武王邑姜娠大叔，梦天谓已： 余命而子曰虞，将与之唐。 及生，文在手曰虞，遂以命之。
《史记》曰：吴太伯，太伯弟仲雍，皆周太王之子，而季历之兄。二人知大王欲立季历，乃適荆蛮，以避季历。义而归之千馀家，立为吴太伯。太伯无子，而仲雍氏立。五世，武王克商，求太伯、仲雍之后，得周章。周章已君吴，因而封之。
又曰：武王封吴周章之弟虞仲於虞，列为诸侯。十二世而为晋所灭。
又曰：周公旦，武王之弟。佐武王平纣而封於少皞之墟曲阜，是为鲁公。凡四十四世而楚考烈王灭鲁。
又曰：管叔鲜，蔡叔度，武王之弟。武王巳克殷，封鲜於管，封度於蔡。周公诛武庚，杀管叔，放蔡叔。蔡既迁而死，其子曰胡。胡乃改行率德，周公言於成王，复封於蔡。凡二十五世，至侯齐而楚惠王灭蔡。
又曰：曹叔振铎者，武王弟也。武王已克殷，封振铎於曹。凡二十四世，至伯阳而宋灭曹。
又曰：卫康叔者，武王弟也。周公以成王之命伐武庚，放蔡叔，杀管叔，以殷馀民封康叔，为卫君。凡三十九世，至君角而秦并天下，废为庶人。
又曰：晋叔虞者，成王之弟。成王与叔虞戏，削桐叶为珪，曰： 以唐封汝。 史佚因言，请择日立叔虞。成王曰： 吾与之戏耳。 史佚曰： 天子无戏言。 遂封叔虞於唐。唐在河汾之东。三十五世，至靖公而韩、魏、赵三分其地。
又曰：郑桓公友者，周厉王庶子。封於郑。二十四世，至郑君乙而韩哀侯灭郑，并其地。
又曰：越王勾践，其先禹之苗胤，夏后少康之子。封会稽以奉守禹之祀。断发文身。二十馀世，至子勾践立，灭吴，称霸。后十世，闽君摇佐诸侯平秦，高祖以摇为楚王。
《汉书》曰：汉兴之初，尊王子弟，大启九国。京师内外凡十五郡，公主、列侯颇邑其中。而国大者跨州兼郡，小者连城数十也。
又曰：高祖封兄喜为代王，匈奴入代，废为合阳侯。子濞为吴王。
又曰：吕后封楚王郢为下邳侯，齐王肥子章朱虚侯，兴居东牟侯。
又曰：孝文封齐王肥子十人为侯，淮南王子长四人为侯，后改封王。
又曰：孝景封楚王子四人为侯，梁王子二人为侯。
又曰：淮南厉王死后，孝文怜淮南王有子四人，年皆七八岁，乃封子安为阜陵侯，子勃为安阳侯，子赐为阳周侯，子良为东城侯。
又曰：梁孝王死，窦太后泣极哀，不食。帝哀惧，不知所为。与长公主计之，乃分梁为五国，尽立孝王男五人为王，女五人皆令食汤沐邑。奏之太后，太后乃悦，为帝一食。
又曰：孝武帝令诸王推恩分子弟，诸王子孙一百七十七人为侯。
又曰：武帝以子弘为齐王，子旦燕王，子胥广陵王，子髆昌邑王。髆子贺为昭帝后，即位二十七日，废归故县。
又曰：武帝使御史大夫张汤策立子闳为齐王，曰： 於戏！小子闳，受兹青社。朕承祖考，维稽古，建尔国家，封於东土，世为汉蕃辅。 立子旦燕王，曰： 小子旦，受兹赤社，建尔国家，封於北土。 子胥为广陵王，曰： 小子胥，受兹赤社。建尔国家，封於南土。 
又曰：宣帝诏曰： 盖闻象有罪，舜封之。其封昌邑王贺为海昏侯。 
又曰：宣帝封子厥为淮阳王，宇为东平王，嚣为楚王，竟为中山王，广陵王子胥宏为高密王。
又曰：昭帝封诸王子孙十二人，宣帝封六十三人，元帝封四十八人，成帝封四十三人，哀帝封九人，平帝封四十八人为侯。
《续汉书》曰：灵帝封河间王子庾为济南王，奉帝父孝仁祀。
《魏志》曰：明帝太和六年春二月，诏曰： 古之帝王，封建诸侯，所以藩屏王室也。《诗》不云乎：怀德惟宁，宗子维城。秦、汉继周，或强或弱，俱失厥中。大魏创业，诸王开国，随时之宜，未有定制，非所以永为后法也。其改封诸侯王，皆以郡为国。 
《晋起居注》曰：武帝诏：皇子裕生七岁矣，得疾，封始兴王。
又曰：武帝诏：安平献王孙承，昔以父早亡，不建大祚，以县封之。今以三县，封为武邑王。
又曰：惠帝诏：侍中司马讨杨骏之功，封东海王，食六县。
《晋百官名》曰：武帝以齐王蕤为辽东王，绍弟弟定国后。赞为广陵王，绍弟广德后。
《陈留风俗传》曰：周成王戏其弟，桐叶之封。周公曰： 君无二言。 遂封之於唐。后侯常慎其德，其《诗》曰： 媚兹一人，应侯慎德 是也。
《华阳国志》曰：武帝封子颍为成都王，以蜀、广汉、犍为、汶山十万户为王国，邑蜀郡太守号为成都内史。
○外戚封
《史记》曰：武帝卫后弟青，封长平侯，四子皆封侯，贵震天下，天下歌曰： 生男无喜，生女无怒，独不见卫子夫霸天下。 
《汉书》曰：文帝封太后弟薄昭为轵侯，又封王舅驷钧为侯。
又曰：景帝封太后弟侄窦广国为章武侯，窦彭祖为南皮侯，窦婴以破吴楚功封魏其侯，后弟王信为益靖侯。
又曰：武帝封太后同母弟田蚡为武安侯，胜周阳侯，皇后弟卫青以伐匈奴封长平侯，皇后姊子霍去病以伐匈奴封冠军侯。
《汉书》曰：元帝封王皇后父禁为平阳侯。薨，长子凤嗣。
又曰：王音既以从舅越亲用事，小心亲职。岁馀，上下诏，封音为安阳侯，食邑与五侯等，俱三千户。
又曰：成帝封太后兄子莽为新都侯，宣帝悼皇考皇舅孙史丹为武阳侯，皇后兄赵钦为新成侯，父赵临为成阳侯，太后姊子淳于长定陵侯，中山王舅冯参为宜阳侯。
又曰：哀帝欲封祖母傅太后从弟商，郑崇谏曰： 孝武皇帝封亲舅五侯，天为赤黄，昼昏，日中有黑气。今祖母从昆弟二人已侯，许皇后父高武侯以三公封，尚有因绿。今欲复封商，坏乱制度，逆天人心，非傅氏之福。 
《东观汉记》曰：封马防兄弟三人各六千户，防为颍阳侯，特以勋劳，绥定西羌，以襄城羹亭一千二百户增防。防身带三勋，宠贵至盛。
又曰：邓训，自中兴后累世宠贵，凡侯者二十九人，贵盛莫比。
《后汉书》曰：明德马后诏不得封外戚。章帝省诏悲叹，复重请曰： 汉兴，舅氏之封侯，犹皇子之为王也。太后诚存谦虚，奈何令臣独不加恩三舅乎？且卫尉年尊，两校尉大有病，(卫尉，太后兄廖，两校尉，兄防，兄光也。)如今不讳，使臣长抱刻骨之恨。宜及吉时，不可稽留。 太后报曰： 吾反复念之，思令两善，岂徒欲获谦让之名，而使帝受不外施之嫌哉！(以恩泽封爵外家为外施也。)昔窦太后欲封王皇后之兄，(窦太后，文帝后也。王皇后，景帝后也。兄即王信，后封为益侯。)丞相条侯言受高祖约，无军功，非刘氏不侯。(条侯，周亚夫也。前书曰，高帝与功臣约，非刘氏不王，非功不侯。如违约，天下共击之。)今马氏无功於国，岂得与阴、郭中兴之后等耶？ 
《后汉书》曰：阴识封阴乡侯。二年，以征伐军功增封，识让曰： 天下初定，将帅有功者众。臣讬属掖庭，乃加爵邑，不可以示天下。 帝甚美之。
《魏志》：黄初二年，诏曰： 后族之家，不得横受茅土之爵。以此诏传后世，若有违背，天下共诛之。 
《魏志》曰：明帝追封甄后父逸安成乡侯，兄豫袭封。后改为魏昌侯，子畅嗣父封，畅弟温、韡、艳皆列侯。又以后亡从孙黄合葬帝爱女淑，追封黄列侯。
《吴志》曰：孙皓元年十二月，封后父滕为高密侯，舅何等三人皆列侯。
王隐《晋书》曰：武帝封杨后父镇军将军杨骏为临晋侯，后母太原庞为安昌乡君。太学生王铃曰： 侯称临晋，后必制国也。 骏渐骄傲，胡奋语骏曰： 卿恃女更豪耶？人与天家婚，未有不灭门者，早晚事耳。 骏曰： 卿女复不在天家耶？ 奋曰： 我女与卿女作婢，何能增损！ 
又曰：杨骏以女超居重位，自镇军将军迁车骑将军，封临晋侯。识者议之曰： 夫建诸侯，所以藩屏王室也。后妃，所以供粢盛，弘内教也。后父始封而以临晋为侯，兆於乱也。 
