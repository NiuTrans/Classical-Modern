○以公相封
《汉书》曰：高祖拨乱诛暴，庶事草创，行赏授位，以能为次叙。至於孝武，元功宿将略尽，上亦兴文学，进拔幽隐。公孙弘自海滨而登丞相。自是之后，宰相毕侯。
又曰：汉帝以列侯为丞相，唯公孙弘无爵为丞相，上於是下诏封丞相平津侯。其后以为故事，丞相封侯自弘始也。
又曰：武帝时，车千秋为高庙郎，上书讼卫太子冤。上亦颇知太子惶恐，感悟，召千秋曰： 父子之间，人所难言。此高庙神灵使公教我，当遂为吾辅。 拜千秋为大鸿胪。数月，为丞相，封富民侯。
又曰：朱博以丞相封二千五百户，上书： 故事不过千户。 还千五百户。
《魏志》曰：王郎，字景兴。文帝即位，授司空，进封平乡侯。子肃嗣。初，文帝分朗邑封一子列侯，朗乞封兄子详。
又曰：崔林为司空，封阳安亭侯，邑六百户。三公封列侯，自林始也。(臣松之有郎汉封丞相，已为荀悦所讥。魏封三公，其末同也。)
又曰：曹爽以大将军辅政，封武安侯，邑万二千户。
又曰：陈群以镇军，录尚书受遗诏，进封颍阴侯。
又曰：何夔，字叔龙，为太子少傅、太仆。文帝践阼，封阳亭侯，三百户。病，乞逊位，诏曰： 以亲则君有辅弼之勋，以贤则君有淳固之茂。 
又曰：刘放，字子弃，为中书监，掌机密，进封魏寿亭侯。孙资为中书令，封乐阳亭侯；太和末，资决策伐公孙渊，进左乡侯。辽东平定，又以参谋之功各封大县，放方城侯，资中郡侯。齐王即位，以决定大谋，并增邑，子一人亭侯。
又曰：卫凯为汉侍中，劝赞禅代之义，为文诰之命。文帝践祚，封阳告亭侯。明帝即位，进阌乡侯。
又曰：桓楷为尚书令，封亭乡侯。及病，文帝自临省，谓之曰： 吾方托六尺之孤，寄天下之命，卿勉之。 徙封安乐乡侯。
又曰：胡质薨，家无馀财，唯赐衣、书箧而已，追封阳陵亭侯。
又曰：卢毓、卫臻、徐宣、陈矫、和洽、常林、杜袭、裴潜、韩暨、高文惠、王观、辛毗、刘靖、王基，并以列卿、尚书封侯。
又曰：汉制，凡人君特所宠念，皆赐之封邑。及丞相初拜，亦锡茅土，号曰恩泽。出自私情，非至公之封也，中兴以来无有封者。
○功臣封
《周礼·夏官》曰：司勋，掌六乡赏地之法，以等其功。王功曰勋，国功曰功，民功曰庸，事功曰劳，治功曰力，战功曰多。(克敌出奇，若韩信、陈平者。)凡有功者，铭书於王之太常。
《史记》曰：古之人臣功有五品，以德立宗庙定社稷曰勋，以言曰劳，用力曰功，明其等曰阀，积功曰阅。
又曰：太公望，文王立以为师。文王作酆邑，天下三分有其二。及武王克纣，太公之谋居多，於是武王封尚父於齐营丘。成王时，管、蔡作乱，淮夷叛周，乃使邵康公封太公曰： 东至海，西至河，南至穆陵，北至无棣，五侯九伯，汝实征之。 齐由此得专征伐，为大国二十八世。
又曰：邵公奭，与周同姓。武王灭殷，封邵公於燕。其在成王时，自陕以西，邵公主之；自陕以东，周公主之。四十三世，秦始皇灭之。
又曰：楚出自帝颛顼高阳。后吴回居火正，为祝融。吴回生陆终。陆终子六人，少曰季连。季连之苗胤曰鬻子。鬻子事周文王，早卒。当成王之时，举文、武勤劳之嗣，乃封其后熊绎於楚，以子男之国。三十世，至负刍而秦灭楚。
又曰：魏者，毕公高之后。毕公高与周同姓，武王封之於毕。其后曰毕万，事晋献公。伐霍、取、魏，灭之。因以魏封毕万为大夫。卜偃曰： 毕万之后必大。万，盈数也；魏，大名也。以是始赏，天启之矣。 其后魏献子并为晋卿。至魏文侯，为诸侯。子武立，与韩、赵共灭晋而三分其地。又七世至王假，秦灭魏。
又曰：韩与周同姓，其后世事晋，得封於韩原，曰韩武子。武子三世有韩厥，从封姓为韩氏。六世至景侯虔，始列为诸侯。及孙哀侯，与赵、魏共灭晋，三分其地。八世至王安，而秦灭韩。
又曰：赵氏之先，与秦共祖。造父事周穆王。攻徐，破之。乃赐以赵城。七世叔带去周入晋。赵氏五世而至赵夙，夙生衰。衰生盾，并为大夫。其后赵鞅，是为简子，始大。又四世而至列侯籍，始立为诸侯。三世至敬，与韩、魏共灭晋，分其地。又七世至幽王缪，降秦而赵亡。
又曰：陈完者，陈厉公他之子。完后奔齐，为田氏。齐懿氏欲妻之，卜之，曰： 是谓凤凰子飞，和鸣锵锵；有妫之后，将育于姜。八世之后，莫之与京。 卒妻之。完卒，谥为敬仲。六世而至田常，田常杀齐简公，立简公弟平公，乃割齐安平以东为己封，封邑大於齐。至曾孙和，遂迁齐康公於海上，而田和立为齐侯。五世至王建，为秦所灭。
又曰：西戎与申侯伐周，杀幽王骊山下。为秦襄公将兵救周。周避犬戎难，东徙洛邑，襄公以兵送周平王。平王封襄公为诸侯，赐之岐以西之地。於是始国，与诸侯通。
又曰：乐毅并赵、楚、韩、魏、燕之兵以伐齐，破之。追至於临淄，齐湣王走，保於莒。乐毅独留徇齐，攻入临淄，尽以宝货、财物、祭器输之燕。昭王大悦，亲至济上劳军，行赏飨士，封毅於昌国，号为昌国君。
《汉书》曰：项羽佯尊怀王为义帝，实不用其命。二月，羽自立为西楚霸王，王梁、楚地九郡，都彭城。背约，更立沛公为汉王，王巴、蜀、汉中四十一县，都南郑。三分关中，立秦三将：章邯为雍王，都废丘；(县名，今槐里是。)司马欣为塞王，(韦昭曰：在长安东，名桃林塞也。)都栎阳；董翳为翟王，(文颖曰：本上郡，秦所置，项羽更名为翟也。)都高奴。楚将瑕丘申阳为河南王，都雒阳。赵将司马卬为殷王，都朝歌。当阳君英布为九江王，都六。怀王柱国共敖为临江王，(本南郡，改为临江国。)都江陵。藩君吴芮为衡山王，都邾文颖曰：邾音朱，县名。故齐王建孙田安为济北王。徙魏王豹为西魏王，都平阳。徙燕王韩广为辽王。燕将臧荼为燕王，都蓟。徙齐王田市为胶东王。齐将田都为齐王。赵歇为代王。赵相张耳为常山王也。
又曰：汉四年，立韩信为齐王，后徙为楚王。五年，以九江王英布为淮南王，卢绾为燕王，韩王信为代王，彭越为梁王。
又曰：克项八载，天下乃平，始论功，侯者四十有三人。时人民散亡，大侯不过万家。封爵之誓曰： 使黄河如带，太山如砺。 於是申以丹书之信，重以白马之盟，藏诸宗庙，副在有司。迨文、景四五世间，流民既归，户口亦息，列侯大者三四万户，小国自倍。其后子孙骄恣，忘其先祖之艰难，多陷法禁。讫於孝武后元之年，靡有孑遗。
又曰：汉封功臣，张良未尝有战斗功，高帝曰： 运筹策帷幄之中，决胜千里外，子房功也。 乃封良为留侯，与萧何等俱封。六年，上已封大功臣二十馀人，其馀日夜争功未决，未得行封。上在洛阳南宫，从复道(如淳曰：上下有道，故谓之复也。韦昭曰：间道也。)望见诸将往往相与坐沙中语。上曰： 此何语？ 留侯曰： 此谋反耳。 上曰： 为将奈何？ 留侯曰： 上平生所憎，群臣所其知，谁最甚者？ 上曰： 雍齿，数尝窘辱我。 留侯曰： 今急先封雍齿，以示群臣。 於是上置酒，封雍齿为什方侯。皆曰： 雍齿且侯，我属无患矣。 
又曰：高祖以萧何功最盛，封为酂侯，所食邑多。功臣皆曰： 萧何未尝有汗马之劳，反居臣等上，何也？ 帝曰： 诸君知猎乎？追杀兽者，狗也；而发踪指示兽处者，人也。今诸君徒能得兽耳，功狗也；至如萧何发踪，功人也。且诸君独以随我，多者两三人；何举宗数十人皆随我，功不可忘也！ 皆曰： 平阳侯曹参身被七十创，攻城略地，功最多，宜第一。 鄂君进曰： 群臣议皆误。陛下虽亡山东，何常全关中以待陛下，此万世之功。奈何以一旦之功而加万世之功哉！萧何第一，曹参次之。 上曰： 吾闻进贤受上赏，萧何功虽高，得鄂君乃益明。 封鄂君故所食关内侯邑，封为安平侯。
又曰：高祖封项伯等四人为列侯，赐姓刘氏。
又曰：项羽被十疮，顾见汉骑司马吕马童曰： 若非吾故人乎？ 马童面之，指王翳曰： 此项王也。 羽乃曰： 吾闻汉购我头千金，邑万户，吾为公得之。 乃自刭。王翳取其头，乱相蹂蹈争羽相杀者数十人。最后杨喜、吕马童、吕胜、杨武各得一体。故分其地以封五人，皆为列侯。
又曰：陈豨反。上自至邯郸，喜曰： 豨不南据邯郸，北阻漳水，吾知其无能为矣。 上令周昌选赵壮士可令将者，因见四人，上嫚骂曰： 竖子能为将乎！ 四人惭，皆伏地。上封各千户，以为将。
又曰：淮阴侯韩信舍人乐说告信反，封顺阳侯。
又曰：文帝诏曰： 方大臣诛诸吕迎朕，腾狐疑，皆止朕，唯中尉宋昌劝朕，朕已得保宗庙。已尊昌为卫将军，其封昌为壮武侯。 
又曰：韩王信入匈奴，与太子俱，至颓当城，生子，因名颓当。至孝文时，降，封弓高侯。颓当孽孙嫣贵幸，显当时世。嫣弟说以校尉攻匈奴，封龙额侯。
又曰：景帝封功臣卫绾、直不疑等十九人，绾封建陵侯，不疑塞侯。
又曰：张贺为掖庭令，而宣帝以皇曾孙时收养掖庭，恩甚密焉。及宣帝即位，而贺已死。宣帝追恩，乃封其家为恩德侯，置守蒙二百人。
《东观汉记》曰：光武功臣邓禹等二十八人皆为侯，封余功臣一百八十九人。
又曰：李通上司空印绶，以特进奉朝请。久之，有司奏请封诸皇子，上感通建创大谋，因封通少子雄为邵陵侯。
又曰：建武二年，定封景丹栎阳侯，上谓丹曰： 今关东故王，国虽数县，不过栎阳万户。富贵不归故乡，如衣锦夜行，故以封卿。 
又：诏封窦融曰： 行河西五郡大将军、凉州牧、张掖属国都尉窦融，执志忠孝，扶微救危，仇疾反虏隗嚣，率厉五郡精兵，羌胡毕集，兵不血刃，而虏土崩瓦解，功既大矣。笃意分明，断之不疑。吾甚嘉之，其以六安、安丰、阳原、蓼安凡四县，封融为安丰侯。 
又曰：三辅豪杰入长安，攻未央宫，杜虞杀莽於渐台，东海公宾就得其首，传诣宛，封滑侯。
又曰：申屠志以功封汝阴王，上书以非刘氏，还玉玺。改为赪阳侯。
又曰：班超定西域五十馀国，乃诏封超为定远侯。
《后汉书》曰：单超、左绾、徐璜、具瑗、唐衡，桓帝时共诛梁冀，同日封侯，谓之五侯。於是朝庭日乱。超薨之后，四侯转横，天下为之语曰： 左回天，具独坐，徐卧虎、唐两堕。 
《魏志》曰：夏侯渊，字妙才，以功封博昌亭侯。
大祖下令曰： 夏侯渊虎步关右，所向无前。仲尼有言：吾与尔俱不如也。 后战死。黄初、太和中，赐渊子五人皆关内侯。
又：太祖令曰： 吾起义兵，诛暴乱，於今十九年，所征必克，岂吾功哉？乃贤士大夫之力也。天下虽未悉定，吾要与贤士大夫共定之，而专飨其劳，苦何以安焉！其保定功行封。 於是大封功臣，二十馀人皆为列侯，其馀各以次受封，及复死事之孤，轻重各有差。
又曰：曹洪，字子廉，以功封野王侯。文帝时，坐事削。明帝即位，更封乐成侯。
又曰：曹休，字文烈，自荆州北归。太祖曰： 此吾家千里驹也。 文帝录前后功，封为东亭侯。
又曰：曹真，字子丹，以功封邵陵侯。真少与宗人尊、乡人朱赞并事太祖。遵、赞早亡，真愍之，乞分食邑封尊子等。诏曰： 大司马有叔向抚孤之仁，晏平久要之分。听分赐遵等子爵关内侯。 及真薨，明帝悉封真五子皆列侯。
又曰：太祖自柳城还，称荀攸前后谋谟，曰： 昔高祖使张子房自择齐三万户，今孤亦欲君自择所封。 
又曰：太祖见贾诩，执手曰： 使我信重於天下者，子也。 表为执金吾，封都亭侯。文帝即位，又封诩小子访为列侯。
又曰：郭嘉，字奉孝。冀州平，封齐阳亭侯。及薨，太祖表曰： 臣策未决，嘉辅成之；平定天下，谋功为最。 增邑，并前千户。
又曰：张既，字德容。诏曰： 卿勋非但破胡，乃永宁河右，使吾长无西顾之念。 徙封西乡侯。
又曰：任峻，字伯远。为典农中郎，大兴屯田，军国致饶。太祖以峻功高，表封都亭侯。
又曰：张辽，字文远。为荡寇将军，以功封都亭侯。又讨陈兰、梅成等入灊山中，兰等壁其上，辽力战，平之。太祖论诸将功曰： 登天山，以取兰、成，荡寇功也。 乃增邑。文帝，又分封兄汎及一子列侯。帝践阼，进封晋阳侯。及薨，诏曰： 合肥之役，辽以步卒八百，破贼十万，自古未之有也。其分辽邑，赐一子爵关内侯。 
又曰：太祖表封荀攸曰： 前克敌，皆攸之谋也。 於是封攸陵树亭侯。
又曰：太祖谓于禁曰： 淯水之难，吾焉能也？将军在乱能整，虽古之名将，何以加之！ 乃录前后功，封益寿亭侯。
又曰：文帝践阼，进张郃为郑侯。明帝诏曰： 贼亮以巴、蜀之众，将军所向克定。乃益户，并前四千三百户。 郃前后有功，明帝分郃户，封四子列侯。
又曰：朱灵，字文博。先封鄃侯，文帝诏曰： 将军佐命先帝，威过方、邵。平生所志，愿勿难色。 灵谢曰： 高唐，宿所镇。 乃更封高唐侯。
又曰：庞德以众降，太祖闻其骁勇，封关内亭侯。为关羽所得，骂羽而死。太祖悲之，封其二子为列侯。
又曰：徐邈，字景山。西域流通，荒戎入贡，皆邈勋也。以功封都亭侯。
又曰：王昶，字文舒。讨诸葛诞，诞诛。诏曰： 昔孙膑佐赵，直凑大梁。兵骤进，亦所以成兵势也。 增邑，四千七百户矣。
《吴志》曰：骆统，字公绪。初，曹仁攻濡须，使别将常雕等袭中洲，统与严圭共拒，破之，封新阳亭侯。
《晋书》曰：苻坚南寇，桓伊与冠军将军谢玄、辅国将军谢琰俱，破坚於肥水。以功封永循县侯，进号右军将军，赐钱百万，袍表千端。
王隐《晋书》曰：封宣帝为武平侯。公孙渊平，又增封舞阳、昆阳二县。
又曰：封文帝为高都侯，太始元年诏曰： 昔唐虞三代之盛，暨於汉魏创制，褒崇元勋，班爵行赏，与国同礼，施禄逮下，万邦咸乂，朕以寡德，登於天位，托於王公之上。腹心股肱，文武之臣，光齐帝业，余嘉乃勋。庆赏之行，其用宜速。 
又曰《张华传》曰：华以建策，加华右光禄大夫、开府仪同三司，固辞不受府。诏听。乃更论平吴之功，封华郡公，三千户；王者择近郡平土，详依典制施行。华让，前后十馀，频繁恳诚。诏不听，遂受封。
《晋中兴书》曰：元帝以佐命功，封周玘乌程公，又封王敦武昌公。
又：孔愉，字敬康，以讨华轶功，封馀不亭侯。初，愉少时，尝得一龟，放於馀不溪中流，左顾者数过。及铸侯印，而龟左顾；更铸，犹然。印工以闻，愉悟，遂佩焉。
又曰：明帝以平钱凤功，封始兴公温峤建宁公，庾亮永昌公，郗鉴南平公，卞壶建兴公，苏峻邵陵侯，刘泉泉陵侯，应詹观宁侯，卞郭益阳侯，赵胤湘南侯。
又曰：成帝以平苏峻公，封公者三人，侯者八人。又以讨郭默功封者三人。穆帝以平蜀功，封桓温临贺公。
又曰：哀帝以平关、洛功，封桓冲丰城公。海西公以平袁真功，赐桓温子伟为西昌公。
又曰：安帝以兴复功，封刘裕等二十三人。裕昌谋，封豫章公，万户；刘毅南平公，五千户；何无忌安成公；刘道规华容公。
《晋起居注》曰：太康元年诏曰： 张华前与故太傅创谋大计，部分方算，有谋谟之勋，封广武侯，邑万户。 
又曰：惠帝追封卫瓘为郡公。
《会稽典录》曰：郑吉既破车师，降日逐，威震西域。日遂并护车以北道。故号都护之置，自吉始焉。上嘉其效，乃下诏曰： 都护西域骑都尉郑吉，抚循外蛮，宣明威信，功效茂著，其封吉为安远侯。 
《华阳国志》曰：汉高帝灭秦，为汉王，王巴、蜀。阆中人范自有恩信方略，为帝募发賨民，西与定秦地。既定，封自为长安建章郡侯。帝将征关东，賨民皆思归。嘉其功，难伤其意，遂听还。谓曰： 富贵不归故乡，如衣绣夜行，可徙封自阆中慈乡侯。 自固辞，乃封度汙县侯。
