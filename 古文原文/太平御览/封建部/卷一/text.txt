○叙封建
《周礼·夏官·职方氏》曰：乃辨九服之邦国，方千里曰王畿，其外方五百里曰侯服，又其外方五百里曰甸服，又其外方五百里曰男服，又其外方五百里曰采服，又其外方五百里曰卫服，又其外方五百里曰蛮服，又其外方五百里曰夷服，又其外方五百里曰镇服，又其外方五百里曰藩服。凡邦国千里封公，以方五百里，则四公；方四百里，则六侯；方三百里，则七伯；方二百里，则二十五子；方百里，则百男。以周知天下。
《史记》曰：太史公曰： 殷以前尚矣。周封五等：公、侯、伯、子、男。然封伯禽、康叔於鲁、卫地，各四百里，亲亲之义，褒有德也。太公於齐，兼五侯地，尊勤劳也。武王、成、康所封数百，而同姓五十，地上不过百里，下三十里，以辅卫王室。
又曰：高祖定天下，田横犹居海岛，帝喻之曰： 横来，大者王，小者侯。 
又曰：齐威王召即墨大夫而语之曰： 自子之居即墨也，毁日至。然吾使人视即墨，田野辟，民人给，官无事，东方以宁。是子不事吾左右以求誉也。 封之万家。
又曰：邹忌以鼓瑟见齐威王，王悦之，三月而受相印。淳于髡见之曰： 善说！髡有愚志，愿陈诸前。 髡说毕即出，至门而语其仆曰： 是人者，吾说之微言，其应我若响之应声，是必封不久矣。 
《汉书》曰：李广与望气王朔语： 自汉击匈奴，广未尝不在其中，而诸校尉材能不及中，以军功取侯者数十人。广不为人后，然终无封邑者，何也？岂吾相不当侯耶！ 朔曰： 将军自念，岂有所恨者乎？ 广曰： 吾为陇西太守，羌尝反，吾诱降八百馀人，诈而同坑。 曰： 祸莫大於杀降，此乃将军所以不得侯也。 
《东观汉记》曰：上封功臣，皆为列侯，大国四县，馀各有差。博士丁恭等议曰： 古帝王封诸侯不过百里，故利以建侯，取法於雷。 上曰： 古之亡国，皆以无道。未尝闻封功臣地而灭也。 
又曰：冯勤为郎中、给事尚书，以图议军粮，任事精勤，遂见亲识，由是使典诸侯封事。
《百官表注记》曰：王者之制，公、侯、伯、子、男，凡五等。上大夫卿、下大夫、上士、中士、下士，凡五等。周兴，隆三圣制法，立爵五等，封国八百。亲亲建国，则周公宅鲁，康叔启卫。贤贤表德，则太公封齐。九命既赐，用征诸侯。鲁以周公之故，郊祭昊天，车服有裕。季世陵迟，僣施无度，强弱相吞，旧制不复循也。
《禹贡》徐州土五色，王者取五色土以为社；封四方诸侯，各割其方色土与之；皆苴以白茅，皆假铜虎、竹使、符第五。夫为诸侯始受封之。各有菜地，百里之诸侯以四十里为采地，七十里之诸侯以三十里为菜地，五十里诸侯以十五里为菜地。其后子孙虽有黜地，而菜地世世不黜。
《汉杂事》曰：天子太社，以五色土为坛；封诸侯者，取其土；苴以白茅授之，各以所封方之色，以立社於其国，故谓之受茅土。汉兴，唯皇子封为王者得茅土，其他臣以户赋租入为节，不受茅土，不立社。
王隐《晋书》曰：元康初，杨骏辅政，封赏过度，石崇与散骑常侍蜀郡何举共为驳议，以为陛下圣德光被，皇灵启祚，正位宣化，万国归心，今承洪基，此乃天授，至於班爵行赏，优於太始。
崔鸿《十六国春秋·后燕录》曰：苻定、苻绍等降，慕容垂下书封绍等为侯，以酬秦王之惠，且拟三恪。
《吴越春秋》曰：吴王闻勾践尽心自守，增之以封。越王乃使大夫种赍葛布十万、甘蜜九欓、文笥七枚、狐皮五双以报增封之礼。
《韩子》曰：穰侯越韩魏而东攻齐五年，秦不益一尺之地，乃成其陶邑之封。应侯以攻韩八年，成其汝南之封。自是以来，诸用秦者皆应、穰之类也。故胜战则大臣尊，益地则私封立。
《说苑》曰：郑桓公东会封於郑，舍於宋东之逆旅。逆旅之叟从外来，曰： 客将焉之？ 曰： 会封於郑。 逆旅之叟曰： 吾闻之，时难得而易失也。今客之寝安，殆非会封者也。 郑桓公闻之，援辔自驾，其仆接术而载之。
《袁子》曰：今有卿相之才，居三公之位，循其治政，以宁国家，未必封侯也。今军政之法，斩一牙门将者封侯。夫斩一将之功，孰与安宁天下者？安宁天下者不爵，斩一将之功者封侯，失赏之意也。
又曰：《春秋》郑庄公封母弟於京，祭仲曰： 都城过制，国之害也。 其后卒相攻伐，国内大乱。故过度则有强臣之祸，鄙小则有微弱之忧。秦以列国之势而并天下，自以由诸侯而起之也，於是去五等之爵而致郡县，虽有亲子、母弟，皆为匹夫。及其政衰，夫一呼而天下去。及至汉家，见亡秦以孤特亡也，於是大封子弟，或连城数十，廓地千里，自关已东，皆为王国。力多而权重，故亦有七国之难。
《白虎通》曰：王者即位，先封贤者，忧民之急也。故列土分疆，非为诸侯；张官设府，非为卿大夫，皆为民也。封诸侯以夏何？阳气盛养，故以封诸侯，盛养贤也。立人君阳德之盛者也。
又曰：受命之王，致太平之君，美群臣上下之功，故尽封之。及中兴征伐，大功皆封，所以褒大功也。盛德之士亦封之，所以尊有德。封者必试之，为附庸三年有功，因而封之五十里。凡士有功者，亦为附庸，附世其位。大夫有功，成封五十里，卿封七十里，公成封百里。
又曰：公居百里，侯居七十里何？封示之优贤义，欲褒尊而上之。何以知殷家侯不过七十里？曰土有三等：有百里，七十里，五十里。公、卿、大夫者何谓也？内爵称也。为爵称公、卿、大夫何？爵者，量其职，尽其才。公之为言，公正无私也。卿之为言，章也，善明也。大夫之为言，大扶，扶进人也。
王充《论衡》曰：尧、舜之人，可比屋而封。桀、纣之人，可比屋而诛。
曹植《迁都赋》曰：余初封平原，转出临淄，中命鄄城，遂徙雍邱，改邑浚仪，而末将適於东阿。号则六易，居实三迁，连遇瘠土，衣食不继。
○爵
《易·中孚卦》曰：鸣鹤在阴，其子和之。我有好爵，吾与尔縻之。
《左传·襄公二十一年》曰：齐庄公为勇爵。(设爵位以命勇士。)殖绰、郭最欲与焉。州绰曰： 东闾之役，臣左骖迫还於门中，识其枚数。(识门枚数。)其可与乎？ 公曰： 子为晋君也。 对曰： 臣为隶新。然二子者，譬之禽兽，臣食其肉而寝处其皮矣。 (言尝射得之也。)
《白虎通》曰：爵五等者，法五行。或三等者，法三光。或法三，或法五何？质者据天，故象三光；文者据地，故法五行。
《礼含文嘉》曰：殷爵三等，周爵五等，各有宜也。
《王制》曰：五者之制，爵禄凡五等，谓公、侯、伯、子、男乎。此据周也。所以名之为公、侯何？公者，公正无私之意。侯者，侯顺逆故也。
《孝经援神契》曰：二王之后称公，大国侯皆千乘，象雷百里，所润云雨同。
《史记》曰：秦闻马服子将，乃阴使白起为上将军，奇兵绝赵军后。赵军分而为二，粮道绝。秦王闻赵食道绝，王自之河内，赐民爵各一级，发十五以上悉诣长平，遮绝救之。
又曰：秦始皇四年，百姓内粟千石，拜爵一级。
《汉书》曰：惠帝元年，民有罪，得买爵三十级以免死罪。(应劭曰：一级直钱二千，凡为六万。若今赎入三千匹强矣。晋灼汉武帝一级七十万。《始皇本纪》入粟千斛拜爵一级。时制各异者也。)赐民爵，户一级。六年，令民得买爵。
又曰：卫青比年击胡，赋税既竭，不足以奉战士。有司请令民得买爵及赎禁锢、免列罪，请置赏官，名曰武功爵也。
又曰：宣帝五凤四年，大司农、中丞耿寿昌奏设长平仓，以给北边，省转漕，爵关内侯。
袁山松《后汉书》曰：建宁二年，爵乳母赵尧为平民君。
《魏书》曰：太祖置名号：侯爵十八级，关中侯爵十七级，关外侯十六级，五大夫十五级，与旧例侯凡六等。
《魏氏春秋》曰：黄初三年，帝欲封太后母，尚书陈群奏曰： 案典籍之文，无妇人分土命爵之制。在《礼》，妇人因夫爵。秦违古法，汉氏因之，非先王之令典。 帝曰是也。
《晋书》曰：长乐冯恢，父为弘农太守，爱少子淑，欲以爵传之。恢父终，服阕，乃还乡里，结草为庐，阳瘖不能言，淑得袭爵。恢始仕。
《管子》曰：爵不尊，禄不重者，不与图难犯危，以其道为未可以求之也。是故先王制轩冕，足以著贵贱，不求其美；设爵禄，足以守其服，不求其观；使君子食於道，小人食於力。
《孟子》曰：有天爵者，有人爵者。仁义忠信，乐善不倦，此天爵也。公卿大大，人爵也。天爵以德，人爵以禄。古之人修天爵而人爵从之。今之人修其天爵以要人爵，既得人爵而弃其天爵，则惑之甚者也。
《商君书》曰：明王之所贵唯爵，其赏不荣，则民急；其列不显，则民不事；爵易得也，则民不贵。
《淮南子》曰：爵禄者，人臣之衔辔。
《说苑》曰：晋文公出亡，周流天下，舟之侨去虞而从文公。文公反国，择可爵而爵之，择可禄而禄之，侨独不与焉。文公酌诸大夫酒，酒酣，公曰： 二三子盍为寡人赋乎。 舟之侨曰： 君子为赋，小人请陈其辞，辞曰：有龙矫矫，顿失其所，一蛇从之，周流天下；龙反其渊，蛇宁其处。 公亻矍然曰： 子欲爵也，请待旦日之朝。子欲禄耶，请今命廪人。 之侨曰： 请而得其赏，廉者不受也。言尽而名至，仁者不为也。 遂退，终身诵《甫田》之诗。
《风俗通》曰：汉武帝讳彻，改曰通侯，或曰列侯。秦时六国未平，将帅皆家关中，故称关内侯。通侯，言其功大，通於王室。列者，言其功德列著，乃飨爵也。
王粲《爵论》曰：爵自一级，转登十级而为列侯；譬犹秩自百石，转迁而至公也。而近世赏人，皆不由等级从，无爵封，无列侯。原其所以，爵废故也。《司马法》曰： 赏不逾时，欲民速观为善之利也。 近世爵废，人有小功，无以赏也，乃积累焉，颁事足乃封侯，非所以速为而及时也。上观古比高祖功臣，及白起、卫鞅，皆稍赐爵，为五大夫、客卿、庶长，以至於侯，非一顿而封也。夫稍稍赐爵，与功大小相称而俱登，既得其义，且侯次有绪，使慕进者逐之不倦矣。
○异姓王封
《汉书》曰：高祖定天下，功臣异姓而王者八国：张耳、吴芮、彭越、黥布、臧荼、卢绾与两韩信。皆徼一时之权变，以诈力成功，咸得裂土，南面称孤。见疑强大，怀不自安，事穷势迫，卒谋叛逆，终於灭亡。张耳以知全，至子亦失国。唯吴芮之起，不失正道，故能传号五世，以无嗣绝，泽流支庶，有以矣夫。(以其不用诈力也。)
《汉书》曰：张耳，大梁人也。少时及魏公子无忌为客。尝亡命游外黄。外黄富人女甚美，庸奴其夫，亡邸父客。父客谓曰： 必欲求贤夫，从张耳。 女听，为请决，嫁之。女家厚奉给耳，耳故致千里客，宦为外黄令。商祖为布衣时，尝从耳游。秦灭魏，故购求耳千金。耳变姓名，之陈，为里监门。后项羽秦亦闻耳贤，乃分赵立耳为常山王。田荣袭耳，耳败走汉。汉二年，遣耳与韩信击破赵井陉，斩陈馀泜水上。四年夏，立耳为赵王。耳薨，子敖嗣为王。
又曰：韩信平齐，使人言汉王曰： 齐夸诈多变，反覆之国，南边楚，不为假王以填(镇也。)之，其势不定。今权轻，不足以安之，臣请自立为假王。 当是时，楚方急围汉王於荥阳，使者至发书，汉王大怒，骂曰： 吾困於此，旦暮望而来佐我，乃欲自立为王！ 张良、陈平从后蹑汉王足，因附耳语曰： 汉方不利，宁能禁信之自王乎？不如因立，善遇之，使自为守。不然，变生。 汉王亦寤，因复骂曰： 大丈夫定诸侯，即为真王耳，何以假为！ 遣张良立信为齐王，徵其兵使击楚。
又曰：彭越，字仲，昌邑人也。常渔钜野泽中，为盗。陈胜起岁馀，泽间少年相聚百馀人，往从越，请仲为长。乃行略地，收诸侯散卒，得千馀人。沛公之从砀北击昌邑，越助之。昌邑未下，沛公引兵西。越亦将其众居钜野泽中。项籍入关，王诸侯，还归，越众万馀人无所属。齐王田荣叛项王，汉乃使人赐越将军印，使下济阴以击楚。大破楚军。汉二年，拜越为魏相国，将兵略定梁地。汉王之败彭城解而西也，越皆亡其所下城，独将其兵北居河上。汉三年，越常往来为汉游兵击楚。项王与汉王相距荥阳，越攻下睢阳、外黄十七城。汉王追楚，为项籍所败固陵，乃谓留侯曰： 诸侯兵不从，为之奈何？ 留侯曰： 彭越本定梁地，功多，始君王以魏豹故，拜越为相国。今豹死亡后，且越亦欲王，而君王不蚤定。今取睢阳以北至穀城，皆许以王彭越，则兵至矣。 於是汉王发使使越，如留侯策。使者至，越乃引兵会垓下。项籍死，立越为梁王，都定陶。
又曰：项羽入咸阳，黥布为前锋。项王封诸将，立布为九江王。后与随何俱归汉。汉王方踞床洗，而召布入见。布大怒，悔来，欲自杀。出就舍，张御饮食从官如汉王居，布又大喜过望。汉益分布兵而俱北，收兵至成皋。四年秋七月，立布为淮南王。
又曰：卢绾，丰人也，与高祖同里。及高祖初起沛，绾以客从，入汉中为将军。项籍死，使绾别将刘贾击临江王共尉，还，从击燕王臧荼，皆破平。时诸侯非刘氏而王者七人，上欲王绾，群臣觖望。及虏臧荼，乃下诏诸将相列侯，择群臣有功者以为燕王。群臣知上欲王绾，皆曰： 太尉长安侯绾常从平定天下，功最多，可王。 上乃立绾为燕王。诸侯得幸莫如燕王者。汉十年，陈豨反。汉既斩豨，其禆将降，言燕王绾使范齐通谋豨所。上使使召绾，绾称病，又谓其幸臣曰： 非刘氏而王者，独我与长沙耳。今上病，属任吕后。吕后妇人，专欲事诛异姓王者及大功臣。 乃称病不行。高祖崩，遂亡入匈奴。
又曰：吴芮，秦时番阳令，甚得江湖间民心，号曰番君。天下之初叛秦也。黥布归芮，芮妻之，因率越人举兵以应诸侯。沛公攻南阳，乃遇芮之将梅鋗(呼玄反，)与偕攻析、郦，降之。及项羽相王，以芮率百越佐诸侯，从入关，故立芮为衡山王。项籍死，上以鋗有功于入武关，故德芮，徙为长沙王，都临湘。
又曰：惠帝崩，立孝惠后宫子为帝，吕太后临朝称制。遂立周吕侯子台为吕王，台弟产为梁王，建城侯释之子禄为赵王，台子通为燕王。又封诸吕凡六人，皆为列侯。太后病困，以赵王禄为上将军，居北军；梁王产为相国，居南军，戒产、禄曰： 高祖与大臣约：非刘氏王者，天下共击之。今王吕氏，大臣不平，我即崩，恐其为变，必据兵卫宫，慎毋送丧，为人所制。 太后崩，太尉周勃、丞相陈平、朱虚侯刘章等共诛产、禄，迎立代王，是为孝文皇帝。
《晋书》曰：初，武帝为王时，王祥与荀顗往谒。顗谓祥曰： 相国王尊重列侯，既已尽敬，便当拜也。 祥曰： 相国诚为尊贵，然是魏之宰相。吾等魏之三公，公王相去，一阶而已，班列大同，安有天子三公而辄拜人者！损魏朝之望，亏晋王之德，君子爱人以礼，吾不为也。 及入，顗遂拜，而祥独长揖。帝曰： 今日方知君见顾之重矣。 
《北齐书》曰：尉景之子粲，少历显职，体性粗武。天宝初，封库狄干等为王。粲以父不预王爵，大恚恨，十馀日闭门不朝。帝怪，遣就宅问之。隔门谓使人曰： 天子不封粲父作王，粲不如死。 使云： 须开门受敕。 粲遂弯弓隔门欲刺使者。使者以状闻之，文宣使段韶谕旨。粲见韶，唯抚膺大哭，不答一言。文宣亲诣其宅慰之，方复朝请。寻追封景为长乐王。
《唐书》曰：安禄山死，朝廷欲图大举，诏郭子仪帅师趋京城。师於潏水之西，与贼将安太清、安守忠战。后从元帅广平王率、汉之师十五万进收长安。京师老幼百万夹道欢叫，涕泣而言曰： 不图今日复见官军。 是时河东、河西、河南所盗郡邑皆平，以功加司徒，封代国公。入朝，天子遣兵仗戎容迎於灞上，肃宗劳之曰： 虽吾之家国，实由卿再造。 子仪顿首感谢。乾元元年九月，诏子仪与九节度之师讨安庆绪，以中官鱼朝恩为观军容宣慰使。朝恩害子仪之功，媒蘖之，召还京师。子仪虽失兵柄，乃心王室，以祸难未平，不遑寝息。俄而史思明再陷河洛，朝廷旰食，复虑蕃寇逼迫京畿。言事者以子仪有社稷大功，今残蘖未除，不宜置之散地。肃宗深然之。上元元年，以子仪为诸道兵马都统，复为朝恩所间，事竟不行。上元二年，李光弼兵败於邙山，河阳失守。又河中军乱，杀其帅李国贞。太原节度使邓景山亦为部下所杀。恐其合从连贼，朝廷深忧之。后辈帅臣未能弹压，遂用子仪为朔方、河中、北庭、潞、仪、泽、沁等州节度行营兼兴平定国副元帅，进封汾阳郡王，出镇绛州。子仪至绛，擒其杀国贞贼王元振数十人，并诛之。太原辛云京闻子仪诛元振，亦诛害景山者。由是河东诸镇率皆奉法。
又曰：浑瑊，皋兰州人也，本铁勒九姓部落之浑部也。父释之，少有武艺，从朔方军，积战功於边上，累迁至开府仪同三司、宁朔郡王。德宗幸奉天，瑊率家人子弟自京城至，乃署为行侯都虞侯以拒朱泚。贼平，德宗还宫，以瑊为河中尹，河中、绛、慈、隰节度使，封咸宁郡王。
又曰：马燧，字洵美，汝州郏城人。少尝与诸兄读书，辍卷叹曰： 丈夫当建功於代，以济四海，安能矻矻为一儒哉！ 燧姿度魁异，沉勇多智略。后朱泚之乱，燧守太原，燧以晋阳王业所起，乃引晋水而注城之东，渚以为池，寇至，计省守陴者万人。寻兼保宁军节度使，封北平郡王。
