○德行封(《汉书》在恩泽表)
《汉书》曰：宣帝以刘德谨重，封为阳城侯。
又曰：邴吉有阴德於孝宣帝微时，帝即位，众莫知，吉亦不言。吉从大将军长史转迁御史大夫。帝闻，将封之，会吉病甚，将使人加绅而封之，及其生存也。太子太傅夏侯胜曰： 此未死也。臣闻有阴德者，必飨其乐以及子孙。今未获其乐而病甚，非死也。 后愈，封为博阳侯。
《东观汉记》曰：建武元年，诏曰： 故密令卓茂，束身自修，执节淳固，断断无他，其心休休焉。夫士，诚能为人所不能为，则名冠天下，当受天下重赏。故武王诛纣，封比干之墓，表商容之闾。今以茂为太傅，封褒德侯，赐安车一乘，衣一袭，金五百斤。 
○讨乱定策封(《汉书》在《恩泽表》)
《汉书》曰：莽何罗与弟重合侯通谋逆，时霍光、金日磾、上官桀等共诛之，功未录。武帝病，封玺书曰： 帝崩发书以从事。 遗诏封金日磾为秺(丁固切)侯，上官桀为安阳侯，光为博陆侯，(文颖曰：博，大；陆，平。取其嘉名，无此县也。食邑北海之河间。臣瓒案：渔阳有博陆城也。)皆以前捕反者功封。时卫尉王莽子男忽侍中，扬语曰： 帝崩，忽常在左右，安得遗诏封三子事？群儿自相贵耳。 光闻之，切让王莽，莽鸩杀忽。
○奉使封
《史记》曰：高祖使刘敬使匈奴，还报曰： 匈奴不可击，此必见短，伏奇兵以争利。 上怒，械系敬。必往而厄於白登，七日乃得解。还至广武，赦敬，封千户，号建信君。
《汉书》曰：武帝以校尉张骞从大将军击匈奴，知水草处，军得以无饥渴；因前使外国功，封骞博望侯。
又：昭帝以平乐厩监傅介子诛楼兰王，封宜阳侯。
又：元帝以甘延寿使西域郅支单于，封义成侯。
《蜀志》曰：陈震，字孝起。使吴贺孙权践祚。及到武昌，权与震昇坛歃血。还，封阳亭侯。
○尊贤继绝封
《尚书大传》曰：武王胜殷，箕子走，之朝鲜，因以封之。
《礼记·郊特牲》曰：天子存二代之后，由尊贤。不过二代。
又《礼记》曰：武王克殷，未及下车而封黄帝之后於蓟，封帝尧之后於祝，封帝舜之后於陈；下车而封夏后氏之后於杞，封殷之后於宋。
《史记》曰：武王克纣，以纣子武庚禄父续殷祀，使管、蔡相之。武王崩，成王少，管、蔡疑周公，乃与武庚作乱。周公以王命诛之，命微子开为殷后，奉其先祀，国于宋。至宋王偃立，於是齐、魏、楚伐宋，灭之，而三分其地。
《汉书》：自古受命及中兴之君，必兴灭继绝，修废举逸，然后天下归仁，四方之政行。高祖拨乱，日不暇给，然犹修祀六国，来聘四皓，適魏则垅无忌之墓，適赵则封乐毅之后。
又曰：武帝元狩中，复诏御史： 以酂二千四百户封萧何曾孙庆为酂侯，布告天下，令明知朕报萧相国德厚也。 
又曰：武帝过洛阳，下诏以三十里地封周后为周子南君。
又曰：封周公后公孙相如为褒鲁侯。
又曰：元始四年，靳翕、夏侯婴、陈平、张良、周勃等一百一十八人后，诏爵复家。
《东观汉记》曰：建武二年，封殷绍嘉公为宋公，周承休公为卫公。十四年，封孔子后孔志为褒成侯。
《魏志》曰：文帝以议郎孔羡为崇圣侯，奉孔子祀。
《晋中兴书》曰：元帝封孔亭为崇圣侯，不食户邑。
又曰：元帝诏封魏后曹励为陈留王。
《吕氏春秋》曰：武王胜殷，封帝尧之后於犁丘，成汤之后於宋，以奉桑林。
○死王事子孙封
《左传·哀下》曰：晋荀瑶率师伐郑，次于桐丘。郑驷弘请救于齐。齐师将兴，陈成子属孤子，(属，会也。孤子，死事者之子也。)三日朝。设乘车两马，系五邑焉。(乘车两马，大夫车服也。系五邑，加之五邑也。一曰两饰也。)召颜涿聚之子晋，曰： 隰之役，而父死焉。(隰役在哀二十三年。)国之多难，未汝恤也。今君命汝以是邑也，服车而朝，无废前劳。 
《汉书》曰：周苛以内史守荥阳，骂项羽死。高帝封苛子成为高景侯。
又曰：郦食其使约诸侯，至齐，死事。高祖封食其子疾为高梁侯。
又曰：赵王反，内史王捍、相建德谏不听，遂烧杀捍等。景帝封捍子乘之、建德子横皆为侯。楚王反，太傅赵夷吾、相张尚并谏不听，死。景帝封夷吾子周、尚子居皆为侯。
《魏志》曰：鲍信为济北相，协视太祖，身以遇害。太祖追录信功，封子郈为新都亭侯。
《说苑》曰：邯郸传舍吏子李谈说平原君，令尽散家财以飨士，攻秦国。平原从其计。勇敢三千人皆出，从谈赴秦军，秦军为却三十里；亦会楚、魏救至，秦军遂罢。李谈死，封其父为李侯。
○异域降封
《汉书》曰：匈奴王徐卢等五人降汉，景帝欲侯之以劝后。亚夫曰： 彼背其王降陛下，陛下侯之，即何以责人臣不守节者乎！ 上曰： 丞相议不可用。 乃悉封徐卢等为列侯。亚夫因谢病。免相。
又曰：武帝时，匈奴王及太子、相、都尉以下，赵信、南越王兄建德等，凡三十五人来降，并封侯。
又曰：宣帝时，匈奴单于先贤禅等二人降，并封侯。
《魏志》曰：鲜卑轲比能，明帝时将其部众降，拜归义侯。
○杂恩泽封
《汉书》曰：高后以大谒者张泽劝王诸吕，封为建阳侯。
又曰：孝武以方术封栾大为乐通侯。
又曰：宣帝掖庭令张贺有旧恩，封贺子彭祖为都阳侯。
又曰：王莽居摄，安众侯刘崇与张绍攻宛而败。绍从兄竦、崇父嘉诣阙自归，竦因嘉作奏莽，莽大悦。太后下诏： 惟嘉父子兄弟，虽有属，不敢阿私。以千户封嘉为师礼侯，嘉子七人皆赐爵关内侯。 后又封竦为淑德侯。长安人为语曰： 欲求封，过张伯松；力战斗，不如巧为奏。 
《东观汉记》曰：马防子钜为常从小侯，上欲冠之，夜拜为黄门侍郎。
华峤《后汉书》曰：元和元年，遂置鸿都学，画孔子及七十二弟子像。其诸生皆敕州郡、三公举用辟召，或出刺史、太守，入为尚书、侍中，乃有封侯拜爵者，士君子皆耻与为列。
《鲁国先贤志》曰：汶阳鲍氏起於鲍吉，吉字利主。桓帝初为蠡吾侯，吉为书师。及桓帝立，历位至河南尹。诏曰： 吉与朕有龙潜之旧，其封西乡侯。 宗族以吉势力，至刺史二千石者五。
○杂名号封
《汉书》曰：高祖微时，尝避事，时与宾客过其丘嫂食。(应劭曰：丘氏女也。孟康曰：西方谓上女婿立为婿，立空也，上有嫂也。晋灼曰：丘，大也。大妇为冢妇也。)嫂厌叔与客来，佯为羹尽，铄釜，客以故去。已而视釜中有羹，由是怨嫂。及立齐、岱等王，而伯子独不得侯。太上皇以为言，高祖曰： 某非敢忘封之也，为其母不长者。 七年十月，封其子信为颉羹侯。
又曰：霍去病以校尉伐匈奴，乃封为冠军侯。
又曰：赵破奴以司马再从骠骑将军击匈奴，封为从骠骑侯。
《东观汉记》曰：彭宠奴子密杀宠，诣阙降，封为不义侯。
《魏志》曰：初平二十年，置名号，侯爵十八级，关中侯爵十七级，皆金印紫绶。又置关内外侯十六级，铜印龟钮墨绶。五大夫十五级，铜印环纽，亦墨绶。皆不食租。与旧列侯、关内侯凡六等。注曰：臣松之以为：今之虚封，盖自此始也。
《搜神记》曰：张颢为梁相。天新雨后，有鸟如山鹊飞翔，堕地，市人擿之，随地化为石。颢椎破之，得一金印，文曰忠孝侯，颢藏之秘府。后校书东观，奏言曰： 尧、舜时，朝有此官。今落印，宜可复置。 
○宦者封
《汉书》曰：高后大谒者寺人张泽劝王诸吕，封建阳侯。
《东观汉记》曰：孙程为中黄门。安帝崩，初江京等谮诬太子，废为济阴王，居西锺下，徵北乡侯为嗣。程等十八人杀江京、阎显等，立阴济王为帝。以功封程为浮阳侯，万户。又封中黄门王康华容侯，王国为郦侯。
《续汉书》曰：吕强为中黄门。灵帝例封宦者，以强为都乡侯，强辞让恳恻，帝乃听之。数上书谏诤，为中常侍赵忠等所谮，死。
《晋起居注》曰：惠帝永平元年，诏曰： 中常侍董猛固让封邑，其封为武安侯。猛前求馀户封三兄，今皆封为亭侯。 
○逊让
《史记》曰：晋文公赏从亡者，未至隐者介之推，推亦不言禄。使人召之，则亡。遂求所在，闻其入绵上山中，於是文公环绵山而封之，以为介推田，号曰介山， 以记吾过，以旌善人 。(旌，表之也。)
又曰：鲁连说魏人新垣衍以帝秦之害，秦军为却。平原君欲封鲁连，鲁连辞谢者三，曰： 吾与富贵而屈於人，宁贫贱而肆意。 
《战国策》曰：赵王以武城封孟尝君，择舍人以为武城吏，而进之曰： 鄙说，借车者驰之，借衣者被之。夫借衣车者，非亲友即兄弟也。夫驰亲友之车，被兄弟之衣，文以为不可。今赵王不以文不肖，封之以武城，愿大夫之往也，无伐树木，无废房屋，然赵王悟而知文也，谨使可全而归之。 
《汉书》曰：初，武帝遗诏以讨莽何罗功封金日磾为秺侯，日磾以帝少，不受。
又曰：武帝诏曰： 匈奴逆天理，乱人伦。车骑将军青度西河至高阙，斩轻锐之卒，执讯获丑，驱马牛羊百有馀万，全甲兵而还。益封三千户，封青三子皆为侯。 青固谢云： 皆诸校尉之力。臣青子在襁褓中，未有勤劳而受之封，非臣待罪行间以劝士力战之意。 
又曰：张延寿历位九卿，国在陈留，别邑在魏郡，租入岁千馀万。延寿自以身无功德，何以久堪，数上书减户邑。天子以为有让，乃封平原，并一国，户口如故而租税减半。
又曰：张贺为掖庭令，收养皇曾孙，恩甚密。皇曾孙即位，是为宣帝，而贺已死，欲封其冢为恩德侯。其子彭祖，小与上同席研书，欲封之，先赐爵关内侯。贺弟安世深辞让，上曰： 吾自为掖庭令，不为将军也。 安世乃不敢言。
《东观汉记》曰：窦融数辞爵位，曰： 臣有一子，质性顽钝，何乃当传以连城广土享诸侯之国也！ 因会见，诏曰： 公欲让职还土，今相见，不宜论也。 
又曰：永元元年，以定策功增封邓骘三千户，让，不获，遂逃避使者，上疏自陈。
又曰：刘恺，字伯预，以当袭父爵封居崇侯，让于弟宪。有司奏之，侍中贾逵上书陈之，和帝诏： 恺致国于弟，遁亡，所守弥固。 乃拜为郎。
又曰：丁綝拜河南太守。及封功臣，上令各言所乐，綝曰： 昔孙敖教其子，受必求磽确之地。綝德薄功微，乡亭可矣。 上从之，封为定陵谢安乡侯，食千户。
又曰：帝欲封樊兴，置印绶於前，固让曰： 臣未有先登陷阵之功，一家数人并受爵土，令天下觖望。 上嘉兴之让，不夺其志。
又曰：封朱祐为高侯，邑七千三百户，祐自陈功薄而国大，愿受南阳五百户足矣。上不许也。
又曰：翟歆，字敬子。父于以功封临沮侯。歆当嗣爵，以母年老国远，上书辞让。诏许，乃赐关内侯。
又曰：丁綝卒，子鸿上书，让国于弟盛。既葬，乃挂縗结冢庐而逃。
又曰：大将军窦宪封舞阳侯，食邑二万户，窦固辞封，诏曰： 大将军宪前岁出征，克灭北狄，朝加封赏，固辞不受；舅氏旧典，并蒙爵土，其封宪冠军侯，邑二万户。 
《魏志》曰：田畴从太祖入卢龙塞，太祖犹欲侯之。畴素与夏侯惇善，太祖语惇曰： 且往以情喻之。 答曰： 畴，负义逃窜之人耳，蒙恩令活，已为多矣。岂可卖卢龙塞以易赏禄哉？独不愧於心乎？ 太祖知不可屈，乃拜为议郎。
《魏志》曰：王基拔寿春，进封东武侯，上疏固辞，归功参佐。由是长史、司马等七人皆侯。
又曰：司马宣王诛曹爽，进蒋济封都乡侯，上疏固辞，不许。孙盛曰： 蒋济之辞邑，可谓不负心矣。 
蔡邕《独断》曰：汉总名诸侯王，子弟封者为诸侯；异姓者为彻侯，避武帝讳，曰通侯。法律家皆曰：列侯功德优，朝廷所异者，赐位在三公下；其次诸侯，在九卿下；其小国侯，以肺腑宿卫、亲、公主子孙，坟墓於京师者，亦随会见，猥诸侯。
○诛贬
《汉书》曰：高帝子淮南厉王长，孝文六年谋反，徙蜀，至雍死。赵王如意、赵王恢、赵王友为吕后所杀。孝景子胶东王自杀。孝武子燕王旦、广陵王胥，并自杀。齐王肥子济北王兴居、济南王辟光、胶西王卯、胶东王雄渠、高帝兄子吴王濞、弟孙楚并反，伏诛。淮南王长子安、衡山王赐、江都王非子建并谋反，诛。楚王六世孙延寿、淮南王曾孙宽并谋反，死。武帝子孙侯者，凡坐酎金等失侯及诛、免者一百九人。
又曰：陈平薨，子何代立。坐略人妻弃市，国除。始平曰： 我多阴谋，道家之所禁。吾世即废，亦已矣，终不能复兴。 
又曰：平阳侯曹参六世孙宗坐阑入宫掖门，配城旦。留侯张良子不疑坐谋杀楚内史，赎为城旦，封绝；其馀功臣子孙皆罪诛、免，辄复立嗣。
又曰：高后封诸吕五人为侯，八年九月并诛，张泽一人免。孝文元年，轵侯薄昭自杀。景帝魏其侯窦婴有罪弃市。武帝乐通侯栾大斩。昭帝安阳侯上官桀、桑乐侯安反，诛。宣帝平丘侯王迁自杀。昌永侯田广明自杀。阳成侯田延年盗都内钱，自杀。元帝乐安侯匡衡，免。成陵侯淳于长大逆诛。宜乡侯冯参自杀。商阳侯薛宣坐不忠孝，免。哀帝丁明、傅晏、丁满、朱博、王嘉、傅商、郑崇、董贤、孙宠、息夫躬并诛、免。平帝甄丰、刘歆为王莽所杀。高陵侯翟方进子卢坐弟举兵，为王莽所杀。
《东观汉记》曰：光武子楚王英谋反，自杀。广陵王荆谊自杀。
又曰：成德侯朱鲔玄孙朱祀坐杀人，国除。昌成侯桓公孙述坐与楚谋反，国除。
又曰：魏成、曾纯坐讦讪，国除。山桑侯王常孙广坐楚事，国除。利取侯毕寻玄孙守坐奸人妻，国除。首卿侯段普曾孙胜坐杀婢，国除。夕阳侯邢崇孙之为贼所盗，亡印绶，国除。广平侯吴汉无后，国除。颍阳侯祭遵无子，国除。
华峤《后汉书》曰：傅俊子昌徙封芜湖侯，建初中遭母忧，因上书，以国贫不之封，乞钱五万，为关内侯。肃宗贬为关内侯，竟不赐钱。
《魏志》曰：曹洪性吝，文帝少时求假不称，恨之。后犯罪当死，太后谓郭后曰： 今曹洪犯死，吾敕帝废后。 后泣涕请，乃得免前官削爵土。
又曰：彭城王据坐私遣人诣中尚方作禁物，削户二千。申王衮、楚王彪并入朝，犯京都禁，削县户。
又曰：楚王彪坐王陵同谋延彪都许昌，遣御史案验收治，使自图，乃自杀。
又曰：黄初三年，临淄侯植监国；谒者灌均希旨，奏植酒悖，劫胁使者。有司奏治罪，帝以太后故，贬为安都侯。
