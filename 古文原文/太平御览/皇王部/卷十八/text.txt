○魏太祖武皇帝
《魏志》曰：太祖武皇帝，沛国谯人，姓曹名操，字孟德，汉相国参之后。(《曹瞒传》曰：太祖一名吉利，字阿瞒也。)祖腾，汉桓帝时为中常侍大长秋，封费亭侯。养子嵩嗣，官至太尉，莫能审其生出本末。(《曹瞒传》及郭颂《世语》并云：嵩夏侯氏子，夏侯惇之叔父，太祖於惇为从父兄弟也。)嵩生太祖。太祖少机警，有权数，而任侠放荡，不治行业，故世人未之奇也；惟梁国桥玄、南阳何颙异焉。玄谓太祖曰： 天下将乱，非命世之才不能济也，能安之者，其在君乎！ 年二十，举孝廉为郎。除洛阳北部尉，迁顿丘令，征拜议郎。光和末，黄巾起。拜骑都尉，讨颍川贼，迁为济南相。国有十馀县，长吏多阿附贵戚，赃污狼籍，於是奏免其八九；禁断淫祀，奸宄逃窜，郡界整肃。久之，征还为东郡太守；不就，称疾归乡里。初平元年春正月，后将军袁术、冀州牧韩馥、兖州刺史刘岱、渤海太守袁绍、济北相鲍相等同时俱起，众各数万，推绍为盟主。太祖行奋武将军。董卓闻兵起，乃徙天子都长安。卓留屯洛阳，遂焚宫室。是时，卓兵强，绍等莫敢先进。太祖曰： 举义兵以诛暴乱，大众已合，诸君何疑？向使卓闻山东兵起，恃王室之重，据二周之险，东向以临天下，虽以无道行之，犹足为患；今焚烧宫室，劫迁天子，海内震动，不知所归，此天亡之时也。一战而天下定矣，不可失也。 遂引兵西据成皋。到荣阳汴水，遇卓将徐荣，与战不利，士卒死伤甚多。太祖为流矢所中，乘马被疮，从弟洪以马与太祖得出。太祖兵少，乃与夏侯惇等诣扬州募兵，司徒王允与吕布共杀卓。青州黄巾众百馀万人，兖州刘岱欲击之，鲍信谏岱不从，遂与战，果为贼所杀。信乃迎太祖领兖州牧。遂进兵击黄巾，追至济北，乞降。冬，受降卒三十馀万，男女百馀万口，收其精锐者，号青州兵。天子拜太祖兖州牧。是岁，长安乱，天子东迁，败於曹阳，渡河幸安邑。太祖军临武，迎天子。天子假太祖节钺，录尚书事。(《献帝记》曰：又领司隶校尉。)洛阳残破，董昭等劝太祖都许。车驾出轘辕而东，以太祖为大将军，封武平侯。自天子西迁，朝廷离乱，至是宗庙社稷制度始立。时以袁绍为太尉，绍耻班在公下，不肯受。公乃固辞，以大将军让绍。天子拜公司空，行车骑将军。公围张绣於穰，刘表遣兵救绣以绝军后。公将引还，绣兵来追，公军不得进，连营稍前。公与荀彧书曰： 贼来追吾，虽日行数里，吾策之，到安众，破绣必矣。 到安众，绣与表兵合守险，公军前后受敌。公乃夜凿险为地道，悉过辎重，设奇兵。会明，贼谓公为遁也，悉军来追。乃纵奇兵出夹攻，大破之。公还许，荀彧问公： 前何以策贼必破？ 公曰： 虏遏吾归师，而与吾死地战，吾以是知胜矣。 袁绍既并公孙瓒，兼四州之地，众十馀万。诸将以为不可敌。公曰： 吾知绍之为人，志大而智小，色厉而胆薄，忌刻而少威，兵多而分画不明，将骄而政令不一，土地虽广，粮食虽丰，适所足以为吾奉也。 张绣率众降，公军官渡。刘备杀徐州刺史曹胄，举兵屯沛。五年，公自征备，诸将曰： 与公争天下者袁绍也。今弃之东若何？ 公曰： 刘备，人杰也，今不击，必为后患。袁绍虽有大志，而见事迟，必不动也。 遂破备，备奔绍。绍遣郭于琼、颜良等攻刘延于白马，绍引兵至黎阳。公於是救延，荀攸说公曰： 今兵少不敌，分其势乃可。 公从之，遂击破，斩良。绍骑将文丑与刘备将五六千骑前后至。公纵奇兵击，大破之，斩丑、良。丑、良皆绍名将，再战，悉擒，绍军大震。八月，绍连营稍前，进临官渡，起土山地道。公亦於内作之，以相应。绍射营中，矢如雨下，行者皆蒙盾，众大惧。时公粮少，与荀彧书，议欲还许。彧以为 绍悉众临官渡，欲与公决胜败。公以至弱当至强，若不能制，必为所乘，是天下之大机也。 公与绍相距连月，虽比战斩将，然众少粮尽，士卒疲乏。公谓运者曰： 十五日为汝破绍，不复劳汝矣。 冬十月，绍遣车运穀，使淳于琼等五人将兵万馀人逆之，宿绍军营北四十里。绍谋臣许攸贪财，绍不能用，来奔，因说公击琼等。左右疑之，荀攸、贾诩劝公。公乃留曹洪守，自将步骑五千人夜往，会明至。琼等望见公兵少，出阵门外，公急击之，琼退保营，遂攻之。绍遣骑救琼。左右或言 贼稍近，请分兵距之 。公怒曰： 贼在背后，乃言！ 士卒皆殊死战，大破琼等，皆斩之。绍初闻公击琼，谓长子谭曰： 就彼破琼等，吾攻拔其营，彼固无所归矣！ 乃使张郃、高览攻曹洪。郃等闻琼破，遂来降。绍众大溃，绍及谭弃军走，渡河。追之不及，尽收其辎重图书珍宝，虏其众。公收绍书中，得许下及军中人书，皆焚之。绍自军破后，发病呕血死。少子尚代，谭自号车骑将军，屯黎阳。秋，公征之，连战。谭、尚数败退，固守。攻其郭，乃出战，击，大破之，谭、尚夜遁。谭、尚争冀州，谭为尚所败，走保平原。尚攻之急，谭遣辛毗乞降请救。诸将皆疑，荀攸劝公许之，公乃引军还到黎阳，为子整与谭结婚。袁尚闻公北，乃释平原还邺。公进军攻邺。尚惧，乞降，公不许，为围益急。尚夜遁，众大溃，尚走中山。尽获其辎重，得尚印绶节钺，邺定。公临祠绍墓，哭之流涕；慰劳绍妻，还其家人宝物，赐之杂缯絮，廪食之。天子以公领冀州牧，公让还兖州。公之围邺也，谭略取甘陵、安平、渤海、河间。尚败，还中山。谭复攻之，尚奔固安，遂并其众。公遗谭书，责以负约，与之绝婚，女还，然后进军。谭惧，拔平原，走保南皮。公入平原，略定诸县。攻谭，破之，斩谭，诛其妻子，冀州平。袁熙大将焦触、张南等叛攻熙、尚，熙、尚奔三郡乌丸。触等举其县降，封为列侯。三郡乌丸承乱破幽州，略有汉民合十馀万户。初，袁绍皆立其酋豪为单于。西单于蹋顿尤强，为绍所厚，故尚兄弟归之，数入塞为害。公将征之，凿渠，自滹沱以引水，名平虏渠，引军出卢龙，塞外道绝不通，乃壍山堙谷五百馀里，经白檀，历平刚，涉鲜卑庭，东指柳城。未至二百里，虏乃知之。尚、熙与蹋顿、辽东单于楼班、右北平单于能臣抵之等将数万骑逆军。登白狼山，卒与虏遇，众甚盛。公车重在后，被甲者少，左右皆惧。公登高，望虏阵不整，乃纵兵击之，使张辽为先锋，虏众大崩，斩蹋顿及各王以下，胡、汉降者二十馀万口。初，辽东太守公孙康恃远不服。及公破乌丸，或说： 公遂征之，尚兄弟可擒也。 公曰： 吾方使康斩送尚、熙首，不烦兵矣。 公引军自柳城还，康即斩尚、熙及速仆丸等，传其首。诸将或问： 公还而康斩尚、熙，何也？ 公曰： 彼素畏尚等。吾急之则并力，缓之则自相图，其势然也。 关中诸将疑公欲自袭，马超遂与韩遂、杨秋、李堪、成宜等反。公乃征之，与超夹关为军。乃与克日会战，先轻兵挑之，战良久，乃纵虎骑夹击，大破之，斩成宜、李堪等。超走凉州，杨秋奔安定，关中平。天子命公赞拜不名，入朝不趋，剑履上殿，如萧何故事。使御史大夫郗虑持节策命公为魏公，始建魏社稷宗庙。天子聘公三女为贵人，又命公置旄头，宫殿设钟虡。又命公制封拜诸侯守相。冬十月，始置名号侯至五大夫，与旧列侯、关内侯凡六等，以赏军功。又进公爵为王，设天子旌旗，出入称警跸。王崩於洛阳，时年六十六，谥曰武王，葬高陵。
又曰：汉桓帝时，有黄星见於楚宋之分。辽东商馗善天文，言后五十岁当有真人起於梁沛之间，其锋不可当。至破袁绍之岁，凡五十年，天下莫敌矣。
《魏书》曰：汉末，太祖拒董卓命，归乡里，过故人成皋吕伯奢，伯奢不在，其子八人，备宾主之礼。太祖自以背卓，闻其食器声，以为图己，夜杀八人而去。既而叹曰： 宁我负人，无人负我！ 遂行。
又曰：太祖自御海内，芟夷群丑，其行军用师，大较依孙、吴之法。而因事设奇，量敌制胜，变化如神。自作兵书十馀万言，诸将征伐，皆以新书从事；临时又手为节度，从令者克捷，违教者负败。与虏对阵，意思安閒，如不欲战，然及至决机乘胜，气势盈溢，故每战必克。知人善察，难眩以伪，拔于禁、乐进于行阵之间，取张郃、徐晃于亡虏之中，皆佐命立功，列于名将。其馀拔出细微，登为牧守者，不可胜数。是以创造大业，文武并施，御军三十馀年，手不舍书，昼则讲军策，夜则思经传，登高必赋，及造新诗，被之管弦，皆成乐章。才力绝人，手射飞鸟，躬擒猛兽，尝于南皮一日射雉获六十三头。及造作宫室，缮治器械，无不为之法则，皆尽其意。雅性节俭，不好华丽，后宫不衣锦绣，侍御履不二采，帷帐屏风，坏则补衲，茵褥取温，无有缘饰。攻城拔邑，得靡丽之物，则悉以赐有功。勋劳宜赏，不吝千金，无功望施，分毫不与。四方献御，与群下共之。常以礼送终之制，袭称之数，繁而无益，俗又过之，故豫自为制终云：衣服四箧而已。
《帝王世纪》曰：黄初元年，追尊号谥曰武皇帝，庙号曰太祖。
《曹瞒传》曰：操少好飞鹰走狗，游荡无度。其叔父数言之于嵩，操患之，后逢叔父於路乃阳败面喎口。叔父怪问其故，太祖曰： 卒中恶风。 叔父以告嵩，嵩惊愕，呼操，而口貌如故，嵩问曰： 叔父言汝中风，已差乎？ 操曰： 初不中风，但失爱於叔父，故见罔耳！ 嵩乃疑焉。自后，叔父有所告，嵩终不复信，操於是益得肆意。及为洛阳北部尉，初入尉廨，缮治四门。造五色棒，悬门左右条十馀枚，有犯禁者，不问豪强皆棒杀。后数月，灵帝爱幸小黄门赛硕叔父夜行，即杀之。京师敛迹，莫敢犯者。近习宠臣咸疾之，然不能伤，於是共称荐操，故迁为顿丘令。操为人轻易，无威重，好音乐。倡优在侧，恒以日达夕，被服轻绢，身自佩小盘囊，以盛细物。时或冠祫帽以见宾客。每与人谈论，戏弄言辞，尽无所隐，及悦大笑，至以头投杯案中，肴膳皆沾污巾帻，其轻易如此。然持法峻刻，诸将计画胜出己者，随以法诛之。及故人旧恶，亦皆无馀。其所刑杀，辄对之垂涕嗟痛之，终无所活。尝出军行经麦中，令士卒无败麦，犯者死。骑士皆不马，指麦以相付。时操马腾入麦中，敕主簿议罪，主簿对以《春秋》之义，罚不加尊。操曰： 制法而自犯之，何以帅下！然孤为军帅，不可杀，请自刑。 因拔刀割发以置地。
《世语》曰：魏武将见匈奴使，自以形陋，不足雄远国，使崔季珪代，帝自捉刀立床头坐。既毕，令间谍谓曰： 魏王何如？ 匈奴使答曰： 王雅望非常。然床头捉刀人，此乃英雄也。 魏王闻之，驰遣杀此使。
《博物志》曰：汉世安平崔瑗，瑗子实，弘农张芝，芝弟昶，并善草书，而太祖亚焉。桓谭、蔡邕善音乐，冯翊、山子道、王九真、郭凯等善围棋，太祖皆与埒能。又好养性法，亦解方药，招引方术之士。庐江左慈、谯郡华陀、甘陵甘始、阳城郗俭无不毕至。又习啖野葛，至一尺，亦能少少饮鸩酒。
《世说》曰：魏武帝尝过曹娥碑不解，杨修读碑背上题云： 黄绢幼妇，外孙齑臼。 魏武谓修曰： 卿解未可言，待我思之。 行三十里，魏武曰： 吾已得。 令修别记所知。脩曰： 黄绢，色丝也，於字为绝；幼妇，少女也，於字为妙；外孙，女子也，於字为好；齑臼，受辛也，於字为辞。所谓绝妙好辞。 武帝亦记之，与修言同，帝叹曰： 我才不如卿，乃较三十里。 
《唐太宗皇帝祭魏武帝文》曰：夫大德曰生，资二仪以成化；大宝曰位，应五运而递昌。贵贱废兴，莫非天命。故龙颜日角，显帝王之符；电影虹光，表乾坤之瑞。不可以智竞，不可以力争。昔汉室三分，群雄并立。夫民离政乱，安之者哲人；德丧时危，定之者贤辅。伊尹之匡殷室，王道昏而复明；霍光之佐汉朝，皇纲否而还泰。立忠履节，爰在於斯。帝以雄武之姿，常艰难之运。栋梁之任，同乎曩时；匡正之功，异乎往代。观沉溺而不拯，视颠覆而不持，乖狥国之情，有无君之迹。既而三分，肇庆黄星之应，久彰五十启期，真人之运斯属，其天意也，岂人事乎？
○文皇帝
《魏志》曰：文皇帝讳丕，字子桓，武帝太子。太祖崩，嗣位为丞相、魏王，延康元年十月升坛即祚，改延康为黄初。以荆杨江表八郡为荆州，孙权领牧故也。荆州江北都郡为郢州。权破刘备於夷陵，初，帝闻备兵东下，与权交战，树栅连营七百馀里，谓群臣曰： 备不晓兵，岂有七百里营可以拒敌者乎？ 孙权叛，帝自许昌南征，诸军兵并进，权临江拒守。幸广陵故城，临江观兵，戎卒十馀万，旌旗数百里。是岁大寒冰，舟不得入江，乃引还。七年春，将幸许昌，许昌城南门无故自崩，帝心恶之，还洛阳宫。五月，帝崩於嘉福殿，时年四十。帝好文学，以著述为务，自所勒成垂百篇。又使诸儒撰集经传，随类相从，凡千馀篇，号曰《皇览》。
《魏书》曰：帝生时，有云气青色而圆如车盖当其上，终日，望气者以为至贵之证，非人臣之气。年八岁，能属文。有逸才，遂博贯古今经传诸子百家之言。善骑射，好击剑。州举茂才，不行。
又曰：文帝初在东宫，疫疠大起，时人凋伤。帝深感叹，与素所善者大理王郎书曰： 人生有七尺之形，死为一棺之土。惟立德扬名，可以不朽；其次莫如著篇籍。疫疠数起，士人凋落，余独何人，能全其寿？ 故论撰所著论诗赋，盖百馀篇。集诸儒於肃成门内，讲论大义，侃侃无倦。
《吴志》曰：魏文帝出广陵，望大江曰： 彼有人焉，未可图也。 乃还。
《博物志》曰：魏文帝善弹棋，能用手巾角。时有一书生，又能低头以所冠巾角撇棋。
《典论》曰：初平之元年，董卓弑帝鸩后，荡覆王室。时余年五岁，上以世方扰乱，教余学射，六岁而知射，又教余乘马，八岁而能骑射矣。以时之多难，故每征伐，余乘马常从。建安初，上南征荆州，至宛，张绣降；旬日而反，亡兄孝廉子修，从兄安民遇害。时余十岁，乘马得脱。夫文武之道，各随时而用，生乎中平之季，长於戎旅之间。是以少好弓马，于今不衰，逐禽辄十里，驰射常百步，日夕体倦，心每不厌，建安十年，始定冀州，秽貊献良弓，燕岱献名马。时岁之暮春，勾芒司节，和风扇物，弓燥手柔，草浅兽肥，与族兄弟同猎於邺西，终日，获獐鹿九，雉兔二十。后军南征，次曲蠡，尚书令荀彧奉使犒军，见余，谈论之末，彧言： 闻君善左右射，此实难能。 余言： 执事未睹夫项发口纵，俯马蹄而仰月支也。 彧喜笑曰： 乃尔！ 余曰： 射有常径，的有常所，虽每发辄中，非至妙也。若夫驰平原，赴丰草，要狡兽，截轻禽，使弓不虚弯，所中必洞胸，斯则妙矣。 时军祭酒张京在坐，顾彧俱拊手曰： 善。 余又好击剑，阅师多矣，四方之法各异，惟京师为善。余於他戏弄之事少所喜，惟弹棋略尽其巧，少为之赋。昔京师先上有马合乡侯、东方安世、张公子，常恨不得与彼数子者对。上雅好书籍，虽在军旅，手不释卷，每定省从容，常言人少好学则思专，长则忘，於长大而能勤学者，惟吾与袁伯业耳。余是以少诵《论》、《诗》，及长而备历五经、四部、《史》、《汉》，诸子百家之言，靡不毕览。所著书论诗赋，凡六十篇。至若知而能愚，勇而知怯，仁以接物，恕以及下，以付后之良史。
