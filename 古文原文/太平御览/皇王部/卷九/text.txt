○周文王武王成王
周文王
《史记》曰：周后稷，名弃。其母有邰氏女，曰姜嫄。姜嫄为帝喾元妃。姜嫄出野，见巨人迹，心欣然悦之，遂践之而孕。居期而生子，以为不祥，弃之隘巷，牛羊过者皆避不践；徙置林中，适会山林多人，迁而弃渠中冰上，飞鸟以其翼覆荐之。姜嫄以为神，遂收养之。因名为弃。弃为儿时，游戏好种树麻、菽，麻、菽溢美。及成人，遂好耕农，相地之宜，亲稼穑。尧闻之，举为农师。天下得其利，封之於邰，(音胎。)号曰后稷，别姓姬氏。后稷之兴，在唐、虞之际，皆曰有令德。后稷卒，子不窋(陟律反。)立，不窋末年，夏后氏政衰，去稷不务，不窋失其官而奔戎狄之间。不窋卒，子鞠立。鞠卒，子公刘立。公刘虽在戎狄之间，复修后稷之业，务耕种，行地宜，百姓怀之，多从而保归焉。周道兴，盖自此也。公刘卒，子庆节立，国於邠。九世至古公亶父，复修后稷、公刘之业，积德行义，国人皆戴之，獯鬻戎狄攻之，欲得地与民，民皆怒，欲战。古公曰： 有民立君，将以利之。今戎狄所攻战，以吾地与民。民之在我，与在彼，何异？民欲以我故战，杀人父子而君之，予不忍为。 乃以与私属去邠，渡漆、沮，逾梁山，止於歧下。邠人举国老弱尽归於歧下，及他旁国闻古公仁，亦多归之。於是古公乃贬戎狄之俗，营筑城郭室屋而邑别居之，民皆歌颂其德。古公有长子曰太伯，次曰虞仲。太姜生少子季历，季历娶大任，皆贤妇人，生昌，有圣瑞。古公曰 我世当有兴者，其在昌乎？ 长子太伯、虞仲知父欲立季历以传昌，乃二人如荆蛮，文身断发，以让季历。古公卒，季历立，是为王季。王季修古公之道，笃於行义，诸侯顺之。王季卒，子昌立，是为西伯。西伯曰文王，遵后稷、公刘之业，则古公、王季之法，笃仁，敬老，慈少。礼下贤者，日中不暇食以待士。伯夷、叔齐、太颠、闳夭、散宜生、鬻子、辛甲之徒皆归之。崇侯虎谮西伯於纣曰： 西伯积德，诸侯向之，将不利於帝。 纣囚西伯於羑里。闳夭之徒乃求有莘氏美女、骊戎之文马，因殷嬖臣费仲献之纣。乃赦之。纣喜，赐之弓矢斧钺，使得征伐，谓西伯曰： 愬汝者，崇侯虎也。 西伯乃献洛西之地，以请除炮烙之刑。西伯遂为诸侯决平。虞、芮人有狱不能决，如诣周。入其界，见耕者皆让畔，未见西伯而惭，相谓曰： 吾所争者，周所耻也。 遂还。明年，伐犬夷。又明年，伐密须。又明年，伐崇侯虎，而徙都于丰，诸侯多归之都丰。明年而薨，太子发立。
《尚书帝命验》曰：季秋之月甲子，赤雀衔丹书入丰，止昌户，拜稽首。(稽首，头至地也。)至于磻谿之水，吕尚(吕氏，尚名。)钓涯，王下趣拜(急见也。)曰： 公，望七年，(曰公乎，我相望七年，言久也。)乃今见光景于斯！ (尊之辞。斯，此也。)答曰： 望钓得玉璜，(半璧曰璜，钓得鱼中有璜。)刻曰：姬受命，吕佐旌。 (受天命为天子，吕佐旌，理之也。)遂置车左，王躬执驱，(下贤也。车尊曰左，王身执辔而驱焉。)号曰师尚父。
《周书》曰：文王昌曰： 吾闻之无变古，无易常，无阴谋，无擅制，无更创，为此则不祥。 太公曰： 夫天下，非常一人之天下也；天下之国，非常一人之国也。莫常有之，惟有道者取之。古之王者，未使民民化，未赏民民劝，不知怒，不知喜，愉愉然其如赤子。此古善为政也。 
又曰：文王在镐，召太子发，曰： 呜呼，我身老矣。吾语汝，我所保与我所守，传之子孙：吾厚德而广惠，忠信而志爱；吾不为骄侈，不为太靡，不淫於美；吾栝柱而茅茨，吾为民爱费也；春夏育山林不升□，以成草木之长而慎天时；水泽不内舟楫以成鱼鳖之长；不麛、不卵以成鸟兽之长；畋猎惟时，不杀童羊，不夭胎，童牛不服，童马不驰不骛，泽不行害，土不失其宜，万物不失其性，天下不失其时。 
又曰：文王独坐，屏去左右，深念远虑，召太公望曰： 帝王猛暴无文，强梁好武，侵凌诸侯，苦劳天下，百姓之怨心生矣。其灾，予奚行而得免於无道乎？ 太公曰： 因其所为，且兴其化，上知天道，中知人事，下知地理，乃可以有国焉。 
《帝王世纪》曰：文王昌，龙颜虎肩，身长十尺，胸有四乳。晏朝不食，以延四方之士。文王合六州之诸侯以朝纣，纣以崇侯之谗而怒，诸侯请送文王弃于程。十年正月，文王自商至程。太姒梦见商庭生棘，太子发取周庭之梓，树之于阙间，梓化为松柏柞棫。觉而惊，以告文王。文王不敢占，召太子发，命祝以币告于宗庙群神，然后占之于明堂，及发并拜吉梦，遂作程寤。始，文王继父为西伯，都于雍州之地。及受命，复兼梁荆二州，化被于江汉之域。於是诸侯归附之者六州，而文王不失臣节。先是，文王梦日月之光著身，又鸑鷟鸣於岐，作武象之乐。神农氏始作五弦之琴，以具宫、商、角、徵、羽之音。历九代，至文王复增其二弦曰少宫、少商。文王嗣位五十年，即《周书》所谓 文王受命，享国五十年 是也。
《雒书灵准听》曰：苍帝姬昌，日角乌鼻，身长八尺二寸。
《诗》曰：文王在上，於昭于天。周虽旧邦，其命维新。
又曰：维此文王，小心翼翼。昭事上帝，聿怀多福。
又曰：文王曰： 咨，咨汝殷商！匪上帝不时，殷不用旧。 
《诗含神雾》曰：太任梦长人感己，生文王。
《春秋元命苞》曰：文王龙颜，柔肩望羊。(柔肩，言象龙膺曲起。)
又曰：伐殷者，为姬昌。(姬昌之言基始也。昌两日重见，言明象。)生於岐，立於丰。(岐，雍州之山最大者也丰亦丈。)精翼日，(为日精所羽翼，故遂以为名也。)衣青色。(木神以其方色表衣。)迁造西，十刻消。(迁造西，盖文王为西伯时，西方造意东入讨纣十刻之间即消灭之。言圣人所向无前也。)
又曰：文王四乳，是谓含良，盖法酒旗，布恩舒惠。(酒者乳也。能乳天下，布恩之谓也。)
《春秋感精符》曰：孔子按《录书》含观五常英人，知姬昌为苍帝精。
《孟子》曰：昔者文王之治岐也，耕者九一，仕者世禄，关市讥而不征，泽梁无禁，罪人不孥。(言往者文王为西伯时，始行王政，使岐民修井田，八家耕八百亩，百亩以为公田及庐井，故曰九一也。纣时税重，文王复行古法也。仕者世禄，贤者子孙必有土地。关以讥难非常不征税也。孥，妻子也。《诗》之乐尔妻孥。罪人之子不孥，恶止其身，不及妻子也。陂泽鱼梁不设禁，与民共也。)老而无妻曰鳏，老而无夫曰寡，老而无子曰独，幼而无父曰孤。此四者天下之穷民而无告者。文王发政施仁，必先斯四者。
《墨子》曰：赤雀衔珪之岐社，曰命周文王伐于殷。
《韩子》曰：周有玉板，纣令戾索之，王与也。
《吕氏春秋》曰：文王立八年，岁六月，文王寝疾，五日而地动东西南北，不出周郊，百吏皆请曰： 臣闻地之动也，为人主也。今王寝疾五日而地动四面，不出周郊，群臣皆恐，请移之。 文王曰： 若何移？ 对曰： 兴事动众，以增城。 王曰： 是重吾罪也，不可昌也。请改行重善以移之，其可以免之乎。 於是谨其礼秩皮革，以交诸侯；饰其辞令、币帛，以礼豪士；颁其爵列等级田畴，以赏群臣。无几何，疾乃止。
《淮南子》曰：文王归自商，乃为玉门，筑灵台，相女童，击钟鼓，(玉门，以玉饰门为柱枢也。相女童，视之也。)以待纣之失也。纣闻之曰： 周伯昌改道易行，吾无忧矣。 乃为炮烙，剖比干，剔孕妇，杀谏者。文王乃遂其谋。
又曰：文王之时，纣为天子，赋敛无度，杀无止，康梁流湎，宫中成市。(康梁鸩乐，流湎酒也。成市，言集者多。)作为炮烙之刑，刳谏者，剔孕妇，天下同心而苦之。文王四世累善，(太王、王季、文王、武王，凡四世也。)修德行义，处岐、周之间，地方不过百里，天下二分归之。文王欲以卑弱制强暴，以为天下去残除贼而成王道，故太公之谋主也。(太公为周陈阴符兵谋也。)
《贾谊书》曰：文王昼卧，梦人登城而呼己曰： 我东北陬之腐骨也，速以人君葬我。 文王曰： 诺！ 觉，召吏视之，信有焉。文王曰： 速以人君葬之。 吏曰： 此无主，请以五大夫。 文王曰： 吾梦中已许之矣，奈何其背也。 士民闻之曰： 我君不以梦之故背腐骨，况於生人乎！ 
《桓子新论》曰：《文王操》者，文王之时，纣无道，烂金为格，溢酒为池，宫中相残，骨肉成泥，璇室瑶台，蔼云翳风，钟声雷起，疾动天地，文王躬被法度，阴行仁义，援琴作操。故其声纷以扰，骇角震商。琴操曰 受命者，谓文王受天命。文王以纣时为岐侯，躬修道德，执行仁义，百姓附亲。是时，纣为无道，刳胎斩涉，废坏三仁，天统易运，诸侯瓦解，皆归文王。其后，有凤凰衔书於郊。文王曰： 殷帝无道，虐乱天下，皇命已移，不得复久。 乃作《凤凰》之歌曰： 翼翼翔翔，鸾皇兮。衔书来游，以命昌兮。瞻天案图，殷将亡兮。苍苍皓天，始有萌兮。五神连精，合谋房兮。 
又曰：文王修德，百姓亲附。是时，崇侯虎与文王列为诸侯，德不能及文王，常嫉妒之。乃谮文王於纣曰： 西伯昌，圣人也。长子发，中子旦，皆圣人也。三圣合谋，君其虑之。 乃囚文王於羑里。
《吕氏春秋》曰：周文王使人扣地，得人之骸，吏以闻文王，文王令葬之。吏曰： 此无主矣。 文王曰： 有天下者，天下之主；有一国者，一国之主。今我非其主耶？ 遂令以衣棺葬之。天下闻之，曰： 泽及枯骨，又况於人乎哉！ 或得宝以危其国，文王得朽骨以喻其意，故圣人之於物也，无不被才也。
又曰：文王处岐事纣，冤侮雅孙，朝夕必时，(雅，正；孙，顺。纣虽冤枉侮慢之，而文王犹正顺诸侯之礼，不失其时也。)止贡必适，祭祀必敬。纣喜，命文王称西伯，赐之千里之地。文王再拜稽首而致辞曰： 愿为民请去炮烙之刑。 (纣见熨斗烂人手，因作铜柱布火其下，令人走其上，堕火而死，以之为乐，方之〈月乇〉炮，故名为炮烙也。)文王非恶千里之地也，以为民请去炮烙之刑，必得民心，得民心则贤於千里之地矣。
《吕氏春秋》曰：文王修德，百姓亲附，是时，崇侯虎与文王同列为诸侯，德不能及文王，常嫉妒之。乃谮文王于纣曰： 西伯昌圣人也，长子发、中子旦皆圣，合谋，君其虑之。 纣乃囚文王于羑里，将欲杀之。於是文王四臣散宜生等乃周流海内，经历丰土，得美女二人，水中文贝、白马、朱鬛以献於纣，陈於中庭。纣立出西伯。文王在羑里时演《易》八卦为六十四，作郁厄之辞，困于石，据于蒺藜，乃申愤以作歌曰： 殷道溷溷，浸浊烦兮。朱紫相合，不别分兮。迷乱声色，信谗言兮。阎阎之虐，使我愆兮。幽闭牢穽，由其言兮，遘我四人，忧勤勤兮。 
《论衡》曰：文王饮酒千锺，圣人能以德将酒也。
《帝王世纪》曰：文王晏朝不食，以延四方之士。是以太颠、闳夭、散宜生、南宫适之属咸至，是为四臣。文王虽在诸侯之位，袭为西伯，纣既囚文王，文王之长子曰伯邑考，质于殷为纣御，纣以为羹，赐文王曰： 圣人当不食其子羹。 文王得而食之。纣曰： 谁谓西伯圣者，其子羹尚不知也。 
魏陈思王曹植《文王赞》曰：於赫圣德，实维文王。三分有二，犹复事商。化加虞芮，旁暨四方。王业克昭，武嗣遂光。
又《文王赤雀赞》曰：西伯积德，天命攸顾。赤雀衔书，爰集昌户。瑞为天使，和气所致。嗟尔后王，昌期而至。
周·庾信《文王见吕尚赞》曰：言归养老，垂钓西川。岸上盘石，溪惟小船。风雨未感，意气怡然。有此相望，于今几年。
○武王
《书》曰：武王戎车三百乘，(兵车一乘，步卒七十三人，凡二万一千，全数也。)虎贲三百人，(虎贲善战，言其猛也。)与纣战于牧野，作《牧誓》。
《尚书中候》曰：太子发以纣存，三仁附，(三仁，箕子、比干、微子也。)即位不称王，渡于盟津，中流受文命，待天谋。白鱼跃入王舟，王俯取鱼，长三尺，赤文，有字题目下，名授右。(右，助也。天告以伐纣之意，是其助也。)有火自天出于王屋，流为赤乌五至，以谷俱来。(流，行也。五至犹五来。)赤乌成文，雀书之福。(文王得赤雀丹书，今武王致赤乌，俱应周尚赤，故言成文也。)
《诗》曰：考卜维王，宅是镐京。维龟正之，武王成之。
《礼》曰：武王缵太王、王季、文王之绪，一戎衣而有天下，身不失天下之显名，尊为天子，富有四海之内。宗庙享之，子孙保之。(缵，继也。绪业也。戎，兵也。衣读为殷，声之误。一者，一伐殷也。)
又曰：昔殷纣乱天下，脯九侯，以享诸侯。是以周公相武王以伐纣。
《乐稽耀嘉》曰：武王承命兴师，诛于纣，万国咸喜。军渡盟津，前歌后舞。后乃太安，家给人足，酌酒郁摇。(郁摇，喜貌。)
《春秋元命苞》曰：武王骈齿，是谓刚强。承命诛害，以顺天心。
《史记》曰：武王即位，太公望为师，周公旦为辅，召公、毕公之徒左右王，修文王业。九年冬，东观兵盟津。为文王木主，载以居中军。自称太子发，言奉文王以伐，不敢自专。乃告司马、司徒、司空，遂兴师渡河。时诸侯不期而会盟津者八百，诸侯皆曰： 纣可伐矣。 武王曰： 朱可。 乃还师。居二年，闻纣昏乱滋甚，剖比干，囚箕子。太师庇、少师强抱其乐器而奔周。於是武王乃渡盟津以卒驰纣，纣师皆倒兵战，纣军溃，叛走，登鹿台之上，蒙衣其珠玉，自燔于火而死。王遂入，至纣死所。武王自射纣三发而后下车，以黄钺断纣头，悬太白之旗。纣嬖妾妲己二女皆自杀。王又射三发，斩以玄钺，悬其头小白之旗。出，复于军。其明日，遂除纣宫，誓殷民，即帝位。
《帝王世纪》曰：武王自盟津还，返于周，见暍人，王自左拥而右扇之。四年，起师至鲔水。甲子，至于商郊牧野，王袜系解，五人侍于前，莫肯为王系袜，皆曰： 臣所以事君王，非为系袜也。 王乃释旄而系之，与纣战，纣师败绩，擒费仲、恶来，纣赴于京，自燔于宣室而死。乃以大旗麾诸侯入殷都。百姓咸行于郊。王使告曰： 上天降休。 商人皆拜，王亦答拜。以兵人造纣及妲己，王亲射，射之三发，然后下车以剑击之。周公为司徒，使以黄钺斩纣头；召公为司空，又使以玄钺斩妲己。明日，天雨。王命除道修社，入商宫，朝成汤之庙。登堂见美玉，入室见美女，王皆取而归之诸侯。天下闻之，以廉于财色矣。置旌于商容之闾，释箕子之囚，散鹿台之财，发钜桥之粟，以赈贫民。命南宫括、伯达、史佚，迁九鼎于洛邑，命闳夭封比干之墓。殷民咸喜。十年冬，王崩于镐，殡于岐。时年九十三岁矣。太子诵立，为成王。
《越书》曰：八百诸侯，皆一旦会于盟津之上，不言同辞，不呼自来，尽知武王忠信，欲从伐纣。
《墨子》曰：天锡武王黄鸟之旗。
《淮南子》曰：武王伐纣，渡于盟津。阳侯之波，逆流而击，疾风晦暝，人马不见。於是武王左操黄钺，右执白旄，瞋目而麾之曰： 余在天下，谁敢害吾意者？ 於是风济而波罢。
又曰：武王克殷，欲筑宫於五行之山。(五行山，今太行山也。河内野王县北上党间。)周公曰： 不可。夫五行之山，固塞险阻之地也。使我德能覆之，则天下纳其贡职者回也；(回，纡难也。)使我有暴乱之行，则天下之伐我难。(周公言我有暴乱之行，则天下当来伐我，无为於五行之山，使天下来伐我者难也，言其依德不恃险也。)此所以三十六世而不夺也。 
《说苑》曰：武王伐纣，过坠斩山，过水折舟，过谷发梁，过山焚莱，示民无返志。
○成王
《史记》曰：成王少，周公摄政。管叔、蔡叔群弟疑周公，与武庚作乱，叛周。周公奉成王命，伐诛武庚，杀管叔、蔡叔，以微子开代殷后，国於宋。周公行政七年，成王长，周公反政成王，北面就群臣之位。成王在酆，使召公复营洛邑，如武王之意。周公复卜申视，卒营筑，居九鼎焉。曰： 此天下之中，四方入贡道里均。 作《周官》。兴正礼乐，制度於是改，而民和睦，颂声兴。
《帝王世纪》曰：周公居冢宰摄政。成王年少，未能治事，故号曰 孺子 。八年，王始躬亲王事，以周公为太师，封伯禽于鲁。父子并命，周公拜于前，鲁公拜于后。王以周公有勋劳於天下，故加鲁以四等之上，兼二十四附庸，地方七百里，革车千乘。王既营都洛邑，复居丰镐。淮夷、徐戎及商奄又叛，又乃大蒐于岐阳，东伐淮夷。七年，王崩，年十六矣。太子钊代立。
《淮南子》曰：成王问政於尹逸曰： 吾何德之行，(尹佚，史佚也。)而民亲其上？ 对曰： 使之时而敬顺之。 王曰： 其度安至？ 曰： 如临深渊，如履薄冰。 王曰： 惧哉，王人乎！ 尹逸曰： 天地之间，四海之内，善之则吾蓄也，不善则吾仇也。 
《吕氏春秋》曰：旦所朝穷巷之中，瓮牖之士者七十人，文王造之而未遂，武王遂而未成。周公旦抱少主而成之，故曰： 成王 。
《贾谊书》曰：周成王问鬻子曰： 寡人闻圣王在上位，使民富且寿。夫富则可为也。寿则不在天乎。 鬻子对曰： 圣王在上位，则天下无军兵之事，故诸侯不相攻，而民不私斗、不相杀也，则民免於一死而得一生矣。圣王在上，君积於道，而吏积於德，民积於用，故妇人为其所依，丈夫为其所食，民免二死而得二生矣。圣王在上则君积於仁，而吏积於爱，而民积於顺，则刑罚废，无夭遏之诛，则民免於三死得三生矣。圣王在上则使民以时，而用之有节，则民无厉疾矣，则民免於四死，得四生矣。 
《琴操》曰：周金滕者，周公作《金滕》书也。武王薨，太子诵袭武王之业，年七岁，不能统理海内，周公为摄政。是时，周公囚诛管、蔡之后，有谤公於王者，言公专国之权，诈策谋，将危社稷，不可置之。成王闻之，勃然大怒，欲囚周公，周公乃奔于鲁而死。成王闻公死，且怒之，且伤之，以公礼葬之。天乃大暴风疾雨，禾稼皆偃，木折伤。成王惧，发《金滕》之书，见周公所为武王祷，命以身赎之书。成王执书而泣曰： 谁言周公欲危社稷者！ 取所谗公者而诛之，戮於国。天乃反风霁雨，禾稼复起。成王作思慕之歌。
