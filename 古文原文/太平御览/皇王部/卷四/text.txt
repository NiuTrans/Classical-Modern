○黄帝轩辕氏
《史记》曰：黄帝者，少典之子，姓公孙，名轩辕。诸侯有不顺者，从而征之，未尝宁居。东至于海，登丸山，及岱宗。西至崆峒，登鸡头山。南至江，登熊、湘。北极荤粥，合符釜山，而邑于涿鹿之阿。迁徙无常处，以师兵为营卫。官名皆以命，为云师。置左右大监，监于万国。获宝鼎。举风后、力牧、常先、大鸿以治民。有土德之瑞，故号曰黄帝。有二十五子，其得姓者十四人。黄帝居轩辕之丘，而娶於西陵氏之女，是为嫘祖。(音缧)为正妃，生二子，其后有天下：其一曰玄嚣，是为青阳，降居江水；其二曰昌意，降居弱水。昌意娶蜀山氏女，曰昌仆，生高阳。高阳有圣德焉。黄帝崩，葬桥山。其孙昌意之子高阳立，是为帝颛顼。
又《封禅书》曰： 黄帝采首山铜铸鼎於荆山下。鼎既成，有龙垂胡髯下迎黄帝，黄帝上骑龙，群臣后宫从上者七十馀人，馀小臣不得上，乃悉持龙髯，龙髯拔堕，堕帝之弓，百姓仰望。帝既上，乃抱其弓与龙髯而号。故后世名其处曰鼎湖，其弓曰乌号。 
又曰：汉武帝北遂巡狩，还，祭黄帝冢。上曰： 吾闻黄帝不死，今有冢何也？ 或对曰： 黄帝已仙上天，群臣葬其衣冠耳！ 
《帝王世纪》曰：黄帝，有熊氏少典之子，姬姓也。母曰附宝，其先即炎帝母家有蟜氏之女，世与少典氏婚，故《国语》兼称焉。及神农氏之末，少典氏又取附宝，见大电光绕北斗枢星照郊野，感附宝，孕二十五月，生黄帝於寿丘，长於姬水。龙颜，有圣德，受国於有熊，居轩辕之丘，故因以为名，又以为号。与神农氏战于阪泉之野，三战而克之。力牧、常先、大鸿、神农、皇直、封巨人镇大山，稽鬼、臾区、封胡、孔甲等，或以为师，或以为将，分掌四方，各如己视，故号曰黄帝四目。又使岐伯尝味百草，典医疗疾，今经方、本草之书咸出焉。其史仓颉，又取像鸟迹，始作文字。史官之作，盖自此始。记其言行，策而藏之，名曰书契。黄帝一号帝鸿氏，或曰归藏氏，或曰帝轩。吹律定姓，有四妃，生二十五子，在位百年而崩，年百一十岁。
又曰：神农氏衰，黄帝修德化民，诸侯归之。黄帝於是乃扰驯猛兽，与神农氏战于阪泉之野，三战而克之。又徵诸侯，使力牧、神、农、皇直讨蚩尤氏，擒之于涿鹿之野；使应龙杀之于凶黎之丘。凡五十五战，而天下大服。或传以为仙，或言寿三百岁，葬于上郡阳周之乔山。
《鬻子》曰：黄帝年十岁，知神农之非而改其政。
《春秋内事》曰：轩辕氏以土德王天下，始有堂室，高栋深宇，以避风雨。
《孝经钩命诀》曰：附宝出，降大灵，生帝轩。(附宝，帝轩母也。电黄精轩辕气也。轩，黄帝名。附或作付也。)
《古史考》曰：有熊氏巳姓，或曰姓公孙。
《山海经》曰：有人衣青，名曰黄帝女妖。(青魅，旱鬼也。)蚩尤作兵伐黄帝，黄帝乃令应龙攻之冀州之野。(冀州，中土。)应龙蓄水，蚩尤请风伯、雨师，从大风雨。黄帝乃下天女曰妖，雨止，遂杀蚩尤。
《归藏》曰：昔黄帝与炎神争斗涿鹿之野，将战，筮於巫咸。巫咸曰： 果哉，而有咎！ 
《易下·系》曰：黄帝垂衣裳而天下治，盖取诸乾坤。
《河图握枢》曰：黄帝名轩，北斗黄帝之精。母地祗之女附宝，之郊野，大电绕斗枢星耀，感附宝，生轩，胸文曰： 黄帝子 。
《河图挺佐辅》曰：黄帝修德立义，天下大治。乃召天老而问焉： 余梦见雨龙挺日图即帝，以授余於河之都，觉昧素善，不知其理，敢问於子。 天老曰： 河出龙图，洛出龟书，纪帝录列圣人所纪，姓号兴，谋治平，然后凤凰处之。今凤凰已下三百六十日矣，合之图纪，天其授帝图乎？ 黄帝乃祓斋七日，衣黄衣，冠黄冕，驾黄龙之乘，戴蛟龙之旗。天老五圣皆从以游河洛之间，求所梦见者之处，弗得。至於翠妫之渊，大卢鱼溯流而至。乃问天老曰： 子见夫中河流者乎？ 曰： 见之。 顾问五圣，皆曰莫见，乃辞左右，独与天老跪而迎之。五色毕具，天老以授黄帝。黄帝舒视之，名曰《录图》。
《龙鱼河图》曰：黄龙附图，鳞甲成字，从河中出，付黄帝，令侍臣自写以示天下。
又曰：黄帝摄政前，有蚩尤，兄弟八十一人，并兽身人语，铜头铁额，食沙石子，造立兵仗刀戟大弩，威振天下，诛杀无道，不仁不慈。万民欲令黄帝行天子事，黄帝仁义，不能禁止。蚩尤遂不敌，乃仰天而叹。天遣玄女下授黄帝兵信神符，制伏蚩尤，以制八方。蚩尤没后，天下复扰乱不宁，黄帝遂画蚩尤形象，以威天下，天下咸谓蚩尤不死，八方万邦皆为殄伏。
《尚书中候》曰：帝轩提像，配永循机，(轩，轩辕黄帝名。永，长也。循，顺也。黄帝轩辕观摄提之象，配而行之，以长为顺，升机为政。)天地休通，五行期化，(休，美也。天地美气相通行，应四时之期而变化。)河龙图出，(龙衔图而出也。)洛龟书成，(龟负书而出。威，则也。)赤文像字，以授轩辕。
《韩诗外传》曰：黄帝召天老而问： 凤像何如？ 天老曰： 夫凤像鸿前而麟后，蛇头而鱼尾，龙文而鸡身，燕颔而鸡啄。 黄帝乃斋于中宫，凤蔽日而至。黄帝降于东阶，西面再拜稽首。皇天降祉，敢不承命。凤乃止帝东园。
《诗含神雾》曰：大电绕枢照郊野，感附宝，生黄帝。
《大戴礼》曰：宰我问於孔子曰： 昔者予问诸荣君，黄帝三百年，请问黄帝人也，抑非人耶？何以至於三百年？ 孔子曰： 黄帝，少典之子也，曰轩辕。生而神灵，弱而能言，教熊、罴、貔、貅、豹、虎以与赤帝大战于阪泉之野，三战然后得行其志。黄帝斧佛，衣大带斧裳，乘龙驾云，劳勤心力耳目，节用水火，财物生而民得其利百年，死而民得其神百年，亡而民得其教百年，故曰三百年。 
《传》曰：黄帝以云纪，故为云师而云名。
《春秋元命苞》曰：黄帝龙颜，得天庭阳，上法中宿，取象文昌，戴天履阴，秉数制刚。(颜有龙，象以轩辕也。庭阳，太微庭也。戴天，天文在首。履阴，阴字在足下也。制刚，纪也，纪正四辅也。)
《管子》曰：黄帝得蚩尤而明乎天道；得太常而察乎地利；得苍龙而辨乎东方；得祝融而辨乎南方；得大封而辨乎西方；得后土而辨乎北方；黄帝得六相而天下治。
又曰：黄帝钻燧生火以熟荤臊，民食之，无肠胃之病。
《列子》曰：黄帝即位十有五年，竭聪明，尽智力，营百姓，焦然肌色皯(古厚切。)黣，(音妹。)昏然五情爽惑，(用聪明未足以致治，祗足以乱神也。)黄帝乃喟然叹曰：朕之过淫矣。(淫当作深。)养一已其患如此，治万物其患如此(惟任而不养，纵而不治，则性命自反，天下自安。)於是放万机，舍宫寝，去直侍，撤悬，减厨膳，退而闲居大庭之馆，斋心服形，(心无欲则形自服矣。)三月不亲政事。昼寝而梦，(将明至理不可以清求，故寄之于梦，圣人无梦也。)游於华胥氏国。华胥氏国在弇州之西，台州之北，(不必便有此国也。明至理必如此耳。《淮南子》云：正西曰弇州，西北曰合州。)不知斯齐国几千万里；(舟车足力，形之员者耳，神道恍惚，不行而至也。)盖非舟车足力之所及，神游而已。其国无师长，其民无嗜欲，不知乐生，不知恶死，故无夭伤；不知亲己，不知疏物，故无憎爱；不知背逆，不知向顺，故无利害；(理无生死，故无所乐恶，理无爱憎，故无所亲疏，理无顺逆，故无所利害也。)都无所爱憎，都无所畏忌。入水不溺，入火不热，斫挞无伤痛，(至和者，无物能伤，溺热痛痒，实由畏惧也。)乘空如履实，寝虚若处床。云雾不阂其视，雷霆不乱其听，美恶不汨其心，山谷不踬其步，神行而已。黄帝既悟，怡然自得。又二十有八年，天下大治，几若华胥氏之国，而帝登假。(假当为遐。)
《庄子》曰：北门成问於黄帝： 张咸池之乐於洞庭之野，吾始闻之而惧，复闻之而惑。 帝曰： 吾奏之以人，徵之以天，行之以义礼，建之以太清。 (以人奏之，以天征之，天人合德，尔乃知以春为礼，以秋为义，太清乃建。)
又曰：黄帝将见大隗于具茨之山，方明为御，昌寓骖乘，张若、隰朋前马，昆阍、滑稽后车。至於襄城之野，七圣皆迷，无所问途。适遇牧马童子，问途焉曰： 若知具茨之山乎？ 曰： 然。 黄帝曰： 异哉小童！非徒知具茨之山，又知大隗之所存乎？ 曰： 然。 黄帝曰： 吾子之事虽然，请问为天下。 小童辞。黄帝又问。小童曰： 夫为天下者，亦奚以异乎牧马者哉？亦去其害马者而已矣。 (马以过分为害。)黄帝再拜稽首，称天师而退。
又曰：黄帝闻广成子在於崆峒之上，故往见之，曰： 敢问至道之精。 广成子曰： 自而治天下，云气不待簇而雨，草木不待黄而落，日月之光益以荒矣。又奚足以语至道？ 黄帝退，捐天下，筑特室，席白茅，闲居三月，复往邀之。广成子南首而卧，黄帝从下风膝行而进，再拜稽首而问曰： 闻吾子达於至道，敢问治身奈何而可以长久？ 广成子蹶然而起，曰： 善哉问乎！来，吾语汝，至道之精，窈冥冥；至道之极，昏默默。无视无听，抱神以静，形将自正。我修身千二百岁矣，吾形未尝衰。 黄帝再拜稽首曰： 广成子之谓天矣！ 
《尸子》曰：子贡曰： 古者黄帝四面，信乎？ 孔子曰： 黄帝取合己者四人，使治四方，不计而耦，不约而成，此之谓四面。 
《韩子》曰：师旷谓晋平公曰： 黄帝合鬼神於西太山之上，驾象车，六交龙，毕方并馆，蚩尤居前，风伯进扫，雨师洒道，乃作为清角之乐。 
《淮南子》曰：黄帝治天下而力牧、太山稽辅之，(力牧太山稽辅，则黄帝之师也。孟子曰：王者师臣也。)以理日月星辰之道，治阴阳之气，节四时之度，正律历之数；明上下，等贵贱；使强不得掩弱，众不得暴寡；人民保命不夭，(能安性命，不夭折也。)岁时熟而不凶，(不凶，无灾害也。)百官正而不私，(皆在公也。)上下调而无尤；(君调臣和，无尤过也。)法令明而不暗，辅佐公而不阿；(卿士公正，不阿意曲从。)田者不侵畔，渔者不争隈；(隈，曲深处，鱼所聚也。)道不拾遗，市不预价；城郭不闭，邑无盗贼；商旅之人，相让以财；狗彘吐菽栗於道路而无忿争之心。於是日月精明，星辰不失其道，风雨时节，五穀登熟；虎豹不妄噬，鸷鸟不妄搏；凤凰翔於庭，麒麟扰於郊；青龙进驾，飞黄伏皂；(飞黄出西方，其状如狐，顶上有角，乘之寿千岁。皂，枥也。)诸北儋耳之国，莫不献其贡职。
《论衡》曰：谥法：靖民则法曰皇，德象天地曰帝。皇帝者，安民之谥，非得道之称也。
蒋子《万机论》曰：黄帝之初，养性爱民，不好战伐。而四帝各以方色称号，交共谋之，边城日惊，介胄不释。黄帝叹曰： 夫君危于上，民安于下，主失於国，其臣再嫁，厥疾之由，非养寇耶！今处民萌之上，而四盗亢衡，递震于师。 於是遂师营垒，以灭四帝。向令黄帝若不龙骧虎变而与俗同道，则其民臣亦害于四帝矣！
《抱朴子》曰：黄帝生而能言，役使百灵，可谓天授自然之体者。犹复不敢端坐而得道，故涉王屋而受丹经，到鼎湖而飞流珠，登崆峒而问广成，上具茨而事大隗，适东岱而奉中黄，入金谷而咨老子，论道养则质玄素二女，精推步则访山稽、力牧，讲占候则询风后，著体诊则受雷岐，审攻战则纳五音之策，穷神奸则记四泽之乱，相地理则书青鸟之说，救伤残则缀金冶之术。故能毕记秘要，穷尽道真。
又曰：昔黄帝东到青丘，过风山，见紫府先生，受三皇内文以劾召万神。南到负陇荫，逮木观百灵之所登；采若戟之华，饮丹峦之水。西见中黄子，受九品之方。过崆峒，从广成子，受自然之经。北到洪堤，上具茨，见大隗君，黄盖童子授神芝图，还陟王君居得神丹。注说：到峨嵋山见皇人於玉堂。
又曰：汲郡冢中竹书言： 黄帝既仙去，其臣有左彻者，削木为黄帝之像，帅诸侯朝奉之。 故司空张茂先撰《博物志》亦云： 黄帝仙去，其臣思恋罔极，或刻木立像而朝之，或取其衣冠而葬之，或立庙而四时祠之。 
《孙绰子》曰：黄帝之游天衢，奏钧天之鼓，建日月之旗，乘琱云之舆，驾六翼之龙。彭祖前驱，松乔侠毂，光景流而不返，长风逐而不及，发〈车刃〉紫宫，不崇朝而匝六合也。
《符子》曰：黄帝将適昆虞之丘，中路逢容成子，乘翠华之盖，建日月之旗，骖紫虬，御双鸟。黄帝命方明避路，谓容成子曰： 吾将钓于一壑，栖于一丘。 
又曰：黄帝谓其友无为子曰： 我劳天下矣，疲於形役，请息驾于玄圃，子其代之。 无为子曰： 焉能弃我之逸，而为君之劳哉！ 乃攀龙而俱去。
晋·牵秀《黄帝颂》曰：邈矣轩辕，应天载灵。通幽远览，观象设形。诞敷厥训，彝伦攸经。德从风流，化与云征。皇猷允塞，地平天成。爰登方岳，封禅勒成。纷然凤举，龙腾太清。违落九土，陟彼高冥。民斯攸慕，涕泗沾缨。遐而不坠，式颂德声。
《帝王世纪》曰：有巢氏已降，至黄帝，为三皇，号中古。
○少昊金天氏
《帝王世纪》曰：少昊帝名挚，字青阳，姬姓也。母曰女节。黄帝时有大星如虹，下流华渚。女节梦接意感，生少昊，是为玄嚣。降居江水，有圣德，邑于穷桑，以登帝位，都曲阜，故或谓之穷桑帝，以金承土，《帝图讠韱》所谓白帝朱宣者也。故称少昊，号金天氏。在位百年而崩。
《河图》曰：大星如虹，下流华渚。女节气感，生白帝朱宣。(宋均注云：朱宜，少昊氏也。)
《古史考》曰：穷桑氏，赢姓也。以金德王，故号金天氏，或曰宗师太昊之道，故曰少昊。
《遁甲开山图》曰：帝少昊死，葬云阳山。
《传》曰：鲁昭公十七年，郯子来朝，昭子问焉，曰： 少皞氏鸟名官，何也？ 郯子曰： 吾祖也。我高祖少皞挚之立也，凤鸟适至，故纪於鸟，为鸟师而鸟名，凤鸟氏，历正也。玄鸟氏，司分者也。伯赵氏，司至者也。青鸟氏，司启者也。丹鸟氏，司闭者也。祝鸠氏，司徒也。雎鸠氏，司马也。鸠氏，司空也。爽鸠氏，司寇也。鹘鸠氏，司事也。五鸠，鸠民者也；五雉，为五工正，利器用，正度量，夷民者也。九扈，为九农正，扈民无淫者也。 
魏曹植《少昊赞》曰：祖自轩辕，青阳之裔。金德承土，仪凤帝世。官鸟号名，殊职别系。农正扈民，各有品制。
○颛顼高阳氏
《史记》曰：颛顼，静渊以有谋，疏通而知事，养材以任地，载时以像天，依鬼神以制义，治气以教化，洁诚以祭祀。帝生子曰穷蝉。颛顼崩而玄嚣之孙高辛立，是为帝喾。
《古史考》曰：高阳氏，妘姓，以水德王。
《帝王世纪》曰：帝颛顼高阳氏，黄帝之孙，昌意之子，姬姓也。母曰景仆，蜀山氏女，为昌意正妃，谓之女枢。金天氏之末，女枢生颛顼於若水，首戴干戈，有圣德。父昌意，虽黄帝之嫡，以德劣降居若水，为诸侯。及颛顼生，十年而佐少昊，十二年而冠，二十而登帝位，平九黎之乱，以水事纪官。命南正重司天，以属神；北正黎司地，以属民。於是神民不杂，万物有序。始都穷桑，后徙商丘，命飞龙效八风之音作乐，作五音以祭上帝。纳胜坟氏女娽，(音禄)生老童。有才子八人，号八凯。颛顼在位七十八年，年九十一岁。岁在鹑火而崩，葬东郡顿丘广阳里。
《河图》曰：瑶光之星，如蜺贯月，正白，感女枢幽房之宫，生黑帝颛顼。
《大戴礼》曰：宰我曰： 请问帝颛顼。 孔子曰： 颛顼，黄帝之孙，昌意之子，乘龙而至四海。北至幽陵，南至交阯，西济於流沙，东至於蟠木，动静之物，大小之神，日月所照，莫不砥砺。 
《春秋元命苞》曰：颛顼并幹，上法月参。集威成纪，以理阴阳。(并犹重也。水精主月，参伐主斩刈，成功兼此月职，重助费以为表也。)
《山海经》曰：黄帝妻嫘祖，生昌意。昌意降处若水，生幹流，取倬子曰河女，生帝颛顼。
又曰：颛顼死即复苏。
《淮南子》曰：颛顼之法，妇人不避男子於路者，祅之於四达之衢。(祅，音弗。除其不祥。)
魏曹植《帝颛顼赞》曰：昌意之子，祖自轩辕。始诛九黎，水德统天。以国为号，风化神宣。威鸿八极，靡不祗虔。
