○天皇
项峻《始学篇》曰：天地立，有天皇十二头，号曰天灵，治万八千岁，以木德王。
《洞冥记》曰：天皇十二头，一姓，十二人也。
徐整《三五历记》曰：溟涬始芽，濛鸿滋萌，岁起摄提，元气肇启，有神灵人十，二头号曰天皇。
《洞纪》曰：古人质以头为数，犹今数鸟兽以头计也。若云十头鹿，非十头也。
《春秋纬》曰：天皇，地皇，人皇，兄弟九人，分为九州，长天下也。
《河图括地象》曰：天皇九翼，题名旋复。
《帝系谱》曰：天地初起，即生天皇，治万八千岁，以木德王。
《遁甲开山图》曰：天皇被迹在柱州昆仑山下。(荣氏注曰：天皇兄弟十二人，身貌相类，不可分别，治在柱州，昆仑也。)
○地皇
项峻《始学篇》曰：地皇十二头，治万八千岁。
《洞纪》曰：地皇十二头。
《帝系谱》曰：地皇治一万八千岁，以火德王。
《二五历纪》曰：有神圣人十二头，号地皇。
《遁甲开山图》曰：地皇兴於熊耳、龙门山。(荣氏注曰：地皇兄弟十人，面貌皆如女子，貌皆相类，蛇身兽足，生於龙门山中。)
○人皇
《春秋命历序》曰：人皇氏九头，驾六羽，乘云车，出谷口，分九州。(宋均注曰：九头，兄弟九人。)
项峻《始学篇》曰：人皇九头，兄弟各三分，人各百岁。依山川土地之势财度，为九州，各居其一，乃因是而区别。
《遁甲开山图》曰：人皇起於刑马。(荣氏注曰：人皇兄弟九人，生於刑马山，身有九也。)
《三五历纪》曰：有神圣人九头，号人皇。(马摠云：一百六十五代，合四万五千六百年。)天皇、地皇、人皇为太古。
○有巢氏
《礼》曰：昔先王未有宫室，冬则居营窟，夏则居橧巢。(郑玄注曰：冬则居土，暑则聚薪居其上也。)
项峻《始学篇》曰：上古皆穴处，有圣人教之巢居，号大巢氏。今南方人巢居，北方人穴处，古之遗俗也。(皇甫谧以为有巢在女娲之后。)
《韩子》曰：上古之世，人民少而禽兽多，人不胜禽兽蛇虺。有圣人作，构木为巢，以避群害，而人悦之，使王天下，号之曰： 有巢氏 。
《遁甲开山图》曰：石楼山在琅琊，昔有巢氏治此山南。(王天下百有馀代，未详年代也。)
○燧人氏
《易通卦验》曰：燧皇始出，握机矩表计冥图，其刻曰： 苍渠通灵。 (郑玄注曰：矩，法也。燧皇也，谓燧人，在伏牺前，作其图谓之计冥，时无书，刻石而谓之耳，刻曰苍精渠之人能通神灵之意也。)
《尚书大传》曰：燧人为燧皇，燧人以火纪。火，阳也。阳尊，故托燧皇於天。
《礼含文嘉》曰：燧人始钻木取火，炮生为熟，令人无腹疾，有异於禽兽，遂天之意，故谓燧人。
《古史考》曰：古之初，人吮露精，食草木实，穴居野处。山居则食鸟兽，衣其羽皮，饮血茹毛；近水则食鱼鳖、螺蛤。未有火化腥臊，多害肠胃。於是有圣人以火德王，造作钻燧出火，教人熟食，铸金作刃，民人大悦，号曰燧人。
《礼》曰：昔者先王未有火化，(食腥也。)食草木之实，鸟兽之肉，饮其血，茹其毛。(此上古之时也。)后圣人有作，(作，起。)然后修火之利，范金(铸作器用。)合土，(瓦瓴瓮及大〈俞瓦〉。)以炮以燔，以烹以炙，以为醴酪。
王子年《拾遗录》曰：遂明国，有大树，名遂，屈盘万顷。后世有圣人游日月之外，至於其国，息此树下，有鸟啄树，粲然火出，圣人感焉，因用小枝钻火，号燧人氏。
○太昊庖牺氏
《皇王世纪》曰：太昊帝庖牺氏，风姓也，蛇身人首，有圣德，都陈。作瑟三十六弦。燧人氏没，庖牺氏代之，继天而生，首德於木，为百王先。帝出於震，未有所因，故位在东方，主春。象日之明，是称太昊。制嫁娶之礼，取牺牲以充庖厨，故号曰庖牺皇。后世音谬，故或谓之， 宓牺 。(一解云：宓古伏字。后误以宓为密，故号曰密牺。)一号雄皇氏，在位一百一十年。
《易下·系辞》曰：古者庖牺氏之王天下，仰则观象於天，俯则观法於地，中观鸟兽之丈，与天地之宜。近取诸身，远取诸物，於是始作八卦，以通神明之德，以类万物之情，结绳而为网罟，以畋以渔，盖取诸《离》。
《河图》曰：伏牺禅於伯牛，钻木作火。
《易坤灵图》曰：宓牺时，立元部，民易理。
《易通卦验》曰：宓牺方牙苍精作《易》，无书以画事。(郑玄曰：宓牺时质朴，作易以为政令而不书，但以画其事之形象而已。)
《诗含神雾》曰：大迹出雷泽，华胥履之，生庖牺。(宋均注曰：雷泽地名。华胥伏母。)
《礼含文嘉》曰：伏者，别也。牺者，献也，法也。伏牺德洽上下，天应之以鸟兽文章，地应之以龟书。伏牺乃则象作《易》卦。
《左传》曰：郯子曰： 太皞氏以龙纪，故为龙师，而龙名。 (杜预注曰：太皞伏牺氏，风始祖也。有龙瑞，故以龙令官。)
《春秋内事》曰：伏牺氏以木德王天下。天下之人未有室宅，未有水火之和，於是乃仰观天文，俯察地理，始画八卦，定天地之位，分阴阳之数，推列三光，建分八节，以文应气，凡二十四气，消息祸福，以制吉凶。
又曰：天地开辟，五纬各在其方，至伏牺乃合，故以为元。
《孝经援神契》曰：伏牺氏，曰角、衡、连珠。(宋均曰：伏羲木精人也。日角者，骨表，取象日所出房所立有星，衡中有骨表而连珠象玉衡有星也。)
又曰：《钩命诀》曰： 华胥履迹，怪，生皇牺。 (迹，灵威仰之迹也。履迹而生，以为奇怪也。)
《遁甲开山图》曰：仇夷山西绝孤立，太昊之治，伏牺生处。
《帝系谱》曰：伏牺，人头蛇身，以十月四日人定时生。
崔实《政论》曰：太昊之世，设九庖之官。
魏陈思王曹植《庖牺赞》曰：木德风姓，八卦创焉。龙瑞名官，法地象天。庖牺厨祭祀，罟网鱼畋。瑟以象时，神德通玄。
○女娲氏
《帝王世纪》曰：女娲氏，亦风姓也。承庖牺制度，亦蛇身人首，一号女希，是为女皇。未有诸侯，有共工氏，任智刑以强，伯而不王，以水承木，非行次，故《易》不载。
《归藏》曰：昔女娲筮，张云幕，枚占之曰： 吉。昭昭九州，日月代极；平均土地，和合四国。 
《山海经》曰：女娲之肠化为神，处粟广之野。(郭璞注曰：女娲，古神女而帝者，人面蛇身，一日中七十变，其肠化为此神。粟广，野名也。)
《礼》曰：女娲之笙簧。(女娲，三皇承伏牺者。笙簧，笙中之簧也。《世本》曰：女娲作笙簧也。)
《淮南子》曰：往古之时，四极废，九州裂，天不兼覆，地不周载，火滥焱而不灭，水浩洋而不息，猛兽食精民，(高诱注曰：精，善也。)鸷鸟攫老弱。於是女娲炼五色石以补苍天，(女娲阴氏，佐伏牺治者也。)断鼇足以立四极，(黑龙水精也。故力牧太山稽杀之以止雨也。极犹干也。冀州，九州中，谓合四海之内。)积芦灰以止淫水，(芦，苇也。苇生於水，故积聚其灰以止其淫水，平地出水为淫水。)民生背方州，抱周天，(方州，地也。)和春、阳夏、杀秋、约冬，枕方寝绳。(方，矩四寸也。寝绳，直身而卧也。)
《风俗通》曰：俗说天地开辟，未有人民，女娲抟黄土作人，剧务，力不暇供，乃引绳於縆泥中于举以为人。故富贵者黄土人也，贫贱凡庸者縆人也。
《遁甲开山图》曰：女娲氏没，大庭氏王，有天下，五凤异色。次有柏皇氏，中央氏，栗陆氏，骊连氏，赫胥氏，尊卢氏，祝融氏，混沌氏，昊英氏，有巢氏，葛天氏，阴康氏，朱襄氏，无怀氏，凡十五代皆袭庖牺之号。自无怀氏已上，经史不载，莫知都之所在。(共工氏水德，君木火之间，霸而不王。女娲是三皇之，称三皇者多有不同，以太昊炎帝为二皇，其一或称女娲，或称祝融，或称共工，未知孰是，自女娲至无怀十五代合一万七千七百八十七岁。)
魏陈王曹植《女娲赞》曰：古之国君，制造笙簧。礼物未就，轩辕纂成。或云二君，人首蛇形。神化七十，何德之灵。
○炎帝神农氏
《帝王世纪》曰：神农氏，姜姓也。母曰任姒，有乔氏之女，名女登，为少典妃。游於华阳，有神龙首感女登於常，生炎帝，人身牛首，长於姜水，有圣德。以火承木，位在南方，主夏，故谓之炎帝，都於陈，作五弦之琴。凡八世，帝承、帝临、帝明、帝直、帝来、帝哀、帝揄冈。又曰本起烈山，或时称之，一号魁隗氏，是为农皇，或曰帝炎。时诸侯夙沙氏叛不用命，炎帝退而修德，夙沙之民自攻其君而归炎帝，营都於鲁。重八卦之数，究八八之体为六十四卦，在位百二十年而崩，葬长沙。
《易下·系》曰：神农氏作，斫木为耜，揉木为耒。耒耜之利以教天下，盖取诸益。
《礼含文嘉》曰：神者，信也。农者，浓也。始作耒耜，教民耕，其德浓厚若神，故为神农也。
《古史考》曰：炎帝有火应，故置官司皆以火为名。
《传》曰：郯子曰： 炎帝以火纪，故为火师，而火名。(杜预注曰：神农，姜姓之祖也。有火瑞，以火纪事名官也。)
《春秋命历序》曰：有神人名石耳，苍色大眉，戴玉理，(日月清明有次序，故神应和气以生也。玉理犹玉英玉胜也。)驾六龙，出地辅，号皇。神农始立地形，甄度四海，东西九十万里，南北八十一万里。(所为如此，其教如神，农殖树木，使民粒食，故天下号曰皇神农也。甄纪地形远近，山川林泽所至。)
《孝经钩命诀》曰：任巳感龙，生帝魁。(任巳，帝魁之母也。魁，神农名，巳，或作姒。)
《典略》曰：武王伐纣，封神农之后於谯。
《文子》曰：赤帝为火灾，故黄帝禽之。
《越绝书》曰：神农不贪天下，而天下共富之；不以其智自贵於人，天下共尊之。
《庄子》曰：妸荷甘与神农同学於老龙吉，神农隐几，阖户昼瞑。妸荷甘日中奓户而入，曰： 老龙死矣！ 神农隐几拥杖而起，嚗然放杖而笑，曰： 天知予僻陋慢诞，故弃予也而死已。 (悟死不足惊，故还，放杖而笑。)
《尸子》曰：神农氏夫负妻戴以治天下。尧曰： 朕之比神农，犹旦之与昏也。 
又曰：神农氏七十世有天下，岂每世贤哉？牧民易也。
《淮南子》曰：古者民茹草饮水，采树木之实，食蠃蚌之肉，时多疹病毒伤之害。於是神农乃始教民播种五穀，相土地之宜，燥湿肥磽高下，尝百草之滋味、泉水之甘苦，令民知所避就。当此之时，一日而遇七十毒。
又曰：神农之治天下也，神农驰於国中，知不出於四域，怀其仁试之心；甘雨以时，五穀蕃殖；春生夏长，秋收冬藏；月省时考，终岁献贡；以时尝穀，祀于明堂。明堂之制，有善而无恶；风雨不能袭，燥湿不能伤；养民以公，其民朴重端悫，不忿争而财足，不劳形而成功，因天地之贡资而与之和同。是故威厉而不试，刑措而不用，法省而不烦，教化如神。其地南至交趾，北至幽都，东至阳谷，西至三危，莫不听从。当此之时，法宽刑缓，囹圄空虚，而天下壹俗，莫怀奸心。
又曰：神农皇帝袭九空，重九望。(九空，九天也。九望，九地也。)
《神农本草》曰：神农稽首再拜，问於太一小子曰： 曾闻古之时，寿过百岁而殂落之。咎独何气使然耶！ 太一小子曰： 天有九门，中道最良。 神农乃从其尝药以拯救人命。
《周书》曰：神农之时，天雨粟。神农耕而种之，作陶冶斤斧，为耒耜、鉏耨，以垦草莽，然后五穀兴。
《吕氏春秋》曰：神农教曰： 士有当年不耕者，则天下或受其饥矣；女有当年不绩者，则天下或受其寒矣，故夫亲耕，妻亲绩。 
《贾谊书》曰：神农以为走兽难以久养民，乃求可食之物，尝百草实，察咸苦之味，教民食穀。
陆景《典略》曰：神农尝百草，尝五穀，蒸民乃粒食。
《荆州图记》曰：永阳县西北二百三十里，厉乡山东有石穴。昔神农生於厉乡，《礼》所谓烈山氏也。后春秋时为厉国。穴高三十丈，长二百丈，谓之 神农穴 。
