○殷帝成汤
《史记》曰：殷之祖，(契，音薛)母曰简狄，有娀氏之女，为帝喾次妃。三人行浴，见玄鸟堕其卵，简狄取吞之，因孕，生契。契长而佐禹治水有功。舜乃命契曰： 百姓不亲，五品不逊，汝为司徒而敬敷五教，五教在宽。 封於商，赐姓子氏。契兴於唐、虞、大禹之际，功业著於百姓，百姓以平。契卒，子昭明立。昭明卒，子相土立。相土卒，子昌若立。昌若卒，子曹圉立。曹圉卒，子冥立，冥卒，子振立。子振卒，子微立。微卒，子报丁立。报丁卒，子报乙立。报乙卒，子报丙立。报丙卒，子主壬立。主壬卒，子主癸立。主癸卒，子天乙立，是为成汤。
《帝王世纪》曰：成汤，一名帝乙。丰下兑上，指有胼，倨身而扬声。长九尺，臂四肘，有圣德。诸侯有不义者，汤从而征之，诛其君，吊其民，天下咸服。故东征则西夷怨，南征则北狄怨，曰： 奚为而后我。 故仲虺诰曰： 徯我后，后来其苏也。 凡二十七征，而德施於诸侯焉。及夏桀无道，汤使人哭之。桀囚汤於夏台，而后释之。诸侯由是咸叛桀附汤，同日贡职者五百国，三年而天下悉服。汤自伐桀后，大旱七年。洛川竭，使人持三足鼎祝於山川，曰： 欲不节耶？使民疾耶？苞苴行耶？谗夫昌耶？宫室营耶？女谒行耶？何不雨之极也？ 殷史卜曰： 当以人祷。 汤曰： 吾所为请雨者，民也。若必以人祷，吾请自当。 遂斋戒剪发断爪以己为牲，祷於桑林之社。曰： 惟予小子，履敢用玄牡告于上天后土曰：万方有罪，罪在朕躬；朕躬有罪，无及万方。无以一人之不敏，使上帝鬼神伤民之命。 言未已，而大雨至，方数千里。
《河图》曰：扶都见白气贯月，感生黑帝汤。(《诗含神雾》《帝王世纪》并同。)
《雒书灵准听》曰：黑帝子汤，长八尺一寸，或曰七尺，连珠庭，臂二肘。
《春秋元命苞》曰：汤臂二肘，是为神刚。
又曰：汤之时，其民大乐其救之於患害，故乐名大护。护者，救也。
《尚书璇玑钤》曰：汤受金符，(金符，禹录。)白狼衔钩入殷朝。(钩缚束之要，明汤得天下之要也。)
《尚书中候》曰：天乙在亳，诸邻国襁负归德，东观乎洛，降三分沉璧，(降，下也。以厚三分之璧玉沉洛水。)退立荣光不起。(沉毕退而立候神荣光不起。)黄鱼双跃，出济于坛。(鱼者无足翼，言桀孤立无党，可伐也。黄者所以遏水，今土归汤，则金助矣。济，上也。虽祭犹为位告神，故有坛。)黑鸟以雄随鱼亦止，(黑鸟，黑帝叶光纪之使。以，用也。)化为黑玉赤，勒曰玄精。天乙受神福，伐桀克。(化，变也。勒，刻也。玄，水也。)三年，天下悉合。(诸侯悉合归之。)
又曰：玄鸟翔水，遗卵于流，娀简拾吞，生契，封商。(玄鸟，燕也。翔水，徘徊於水上。娀，氏也。简，简狄也，契母名。商，国名。《诗》云： 天命玄鸟，降而生商 是也。)
《书》曰：伊尹相汤伐桀，升自陑，遂与桀战于鸣条之野。
又曰：自契至于成汤八迁，汤始居亳，从先王居。
《尚书大传》曰：汤之君民，听宽而狱省。
又曰：夏人饮，醉者持不醉者，不醉者持醉者，相和而歌曰： 盍归于亳？盍归于亳？亳亦大矣。 故伊尹退而间居，深听乐声，(思其故也。是时伊尹仕桀。)更曰： 觉兮，较兮，吾大命格兮。(觉乃，谓先知者，较兮，为直道者格至也。)去不善而就善何乐兮。 伊尹入告于桀曰： 大命之亡有日矣。 桀哑然笑曰： 天之有日，犹吾之有民也，日亡吾亦亡矣。 是以伊尹遂去夏适汤。
又曰：汤放桀也，居中野，士民皆奔汤，桀与其属五百人，南徙千里，止於不齐，不齐士民往奔汤，桀与其属五百人徙於鲁，鲁士民复奔汤。桀曰： 国君之有也，吾闻海外有人，与五百人俱去。 
又曰：汤放桀而归於亳，三千诸侯大会，汤取天子之玺，置之於天子之坐左，复而再拜，从诸侯之位。汤曰： 此天子之位，有道者可以处之矣。夫天下非一家之有也，惟有道者之有也，惟有道者宜处之。 汤以此三让，三千诸侯莫敢即位。然后汤即天子之位。
《韩诗内传》曰：汤为天子十三年，年百岁而崩。葬於徵，今扶风徵陌是也。
《春秋演孔图》曰：夏民不康，天果命汤。白虎戏朝，白云入房。(白虎，白云，皆金精也。)
《逸书》曰：成汤自契至汤八适，汤始居亳。
《纪年》曰：汤有七名而九征。
《说苑》曰：汤欲伐桀，伊尹请且乏贡职，以观夏动。桀怒，起九夷之师，伊尹曰： 未可。彼尚能起九夷之师，是罪在我也。 汤乃谢服，入贡职。明年，又乏贡职，桀起九夷之师，九夷之师不起，伊尹曰： 可矣！ 汤乃兴师。
《越绝书》曰：汤行仁义，敬神鬼，天下皆一心归之。
《孟子》曰：汤居亳，与葛伯为邻。葛伯不祀。汤使人问之曰： 何为不祀？ 曰： 无以供牺牲。 汤使遗之牛羊，葛伯得而食之，又不祀。汤又问之，曰： 无以供粢盛。 汤使亳民为之耕，老弱馈食，葛伯率众要其酒肉黍稻者遮而夺之，不授，则杀之。有童子以黍肉饷，杀而夺之。《书》曰： 葛伯仇饷 ，此之谓也。为其杀是童子，汤乃肖师代葛。四海之内，皆曰： 非富天下也，为匹夫匹妇复雠。 (言不以天下为富，为一夫一妇报仇也。)
又曰：汤始征，自葛始，十一征而无敌於天下。东征而西夷怨，南征而北夷怨。曰： 奚为后我？ 民望之若大旱之望雨也，归市者还止，耕者不变。诛其君，吊其民，如时雨降，民大悦。《书》曰： 徯我后，后来其无罚。 
《尸子》曰：汤之救旱，素车白马，布衣，身婴白茅，以身为牲。当此时也，弦歌鼓舞者，禁之。
《吕氏春秋》曰：汤见祝网者，置四面，其祝曰： 从天坠者，从地出者，从四方来者，皆罗吾网。 汤曰： 嘻！尽之矣。非桀其孰能为此？ 汤收其三面，置其一面。更教之祝曰： 昔蛛蝥作网罟，今之人学纾。欲左者左，欲右欲右，欲高者高，欲下者下，吾取其犯命者。 汉南之国闻之曰： 汤之德及禽兽矣！ 於是，四十国同时归之。夫人置四面，未必得鸟；汤去三面，已网四十国，非徒网鸟也。
又曰：成汤之时，有穀生於庭。夜而生，比旦而大拱。史请卜其故，汤曰： 吾闻祥者，福之先也，见祥而为不善，则福不至；妖者，祸之先也，见妖而为善则祸不至。 於是早朝晏退，问疾吊丧，镇抚百姓，三日而穀亡。
又曰：汤诛桀，功名大成，乃命伊尹作为《大护》，歌《晨露》，修《九韶》、《六列》，以见其善。
《淮南子》曰：汤夙兴夜寐，以致聪明，轻赋薄敛，以宽民命。布德施惠，以赈穷困。吊死问疾，以养孤孀。百姓亲附，政令流行。
○帝外丙
《史记》曰：帝外丙即位三年崩，立外丙之弟，是为帝仲壬。
《纪年》曰：外丙胜，居亳。
○帝仲壬
《史记》曰：帝仲壬即位四年，崩。伊尹乃立太丁之子太甲。太甲，成汤嫡长孙也。
《琐语》曰：仲壬四年崩，伊尹放太甲，乃自立四年。
○帝太甲
《史记》曰：帝太甲既立三年，不明，暴虐，不遵汤法。乱德，于是，尹放之桐宫，伊尹摄，行政当国，以朝诸侯。帝太甲居桐宫三年，悔过自责，反善，於是伊尹乃迎太甲而授之政。帝太甲修德，诸侯咸归殷，百姓以宁。伊尹嘉之，乃作《太甲训》三篇，褒帝太甲，称 太宗 。
《尚书》曰：太甲既立，不明，伊尹放诸桐，三年复归于亳，思庸。(念帝道也。)
《帝王世纪》曰：太甲反位，又不怨，故更尊伊尹曰保衡，即《春秋传》所谓 伊尹放太甲，卒为明王 是也。太甲修政，殷道中兴，号曰太宗。《孔丛子》所谓 忧思三年，追悔前愆，起而即政，谓之明王 者也。一名祖甲，享国三十三年。年百岁。
《帝王纪》曰：桐宫，盖殷之墓地，有离宫可居，在邺西南。
杜预《春秋后序》曰：《纪年》称殷仲壬即位，居亳。其卿士伊尹，仲壬崩，伊尹放太甲于桐，乃自立也，伊尹即位於太甲十年，太甲潜出自桐，杀伊尹。
○帝沃丁
《史记》曰：帝沃丁之时，伊尹卒。既葬伊尹于亳，咎单遂训伊尹事，作《沃丁》。
《纪年》曰：沃丁绚即位居亳。
《帝王世纪》曰：伊尹卒，大雾三日，沃丁葬以天子礼，资之三年，以报大德。
○帝太庚
《史记》曰：帝太庚在位二十五年，崩，子帝小甲立。
《纪年》曰：小庚辩，即位，居亳。(即大庚也。)
○帝小甲
《史记》曰：帝小甲，在位十七年，崩。弟雍已立。
《纪年》曰：小甲高，即位居亳。
○帝雍己
《史记》曰：帝雍己在位十二年，崩，弟太戊立。
《纪年》曰：雍己伷，即位居亳。
○帝太戊
《书叙传》曰：伊陟相太戊，(伊陟，伊尹子也。)亳有祥桑穀共生于朝。(祥，妖怪也。二木合生曰共，不恭之罚。)
《诗序》曰：《烈祖》，祀中宗也。(祀中宗殷王太戊，汤之玄孙也。)嗟嗟烈祖，有秩斯祜。(秩，常也。嗟嗟，叹美之深也。)
《史记》曰：帝太戊立，亳有祥桑穀共生於朝，一暮大拱。帝太戊惧，问伊陟。伊陟曰： 臣闻妖不胜德，帝之政其有阙欤？帝其修德。 太戊从之，而祥桑枯死。殷复兴，诸侯归之，故称中宗。中宗在位七十五年。崩，子仲丁立。
○帝仲丁
《史记》曰：帝仲丁迁於敖。河亶甲居相。值祖乙迁於刑。帝仲丁在位十一年。
《纪年》曰：仲丁即位，元年，自亳迁于嚣。
《帝王世纪》曰：仲丁陟嚣，或曰敖，今河南之敖仓是也。
○帝外壬
《史记》曰：帝外壬在位五年，崩，弟河亶甲立。
《纪年》曰：外壬居嚣。
○帝河亶甲(孔安国曰：相地在河北。)
《书叙传》曰：河亶甲居相。
《史记》曰：帝河亶甲时，殷复衰，河亶甲在位九年，崩。子帝祖乙立。
《纪年》曰：河亶甲整即位。自嚣迁于相，征蓝夷，再征班方。
○帝祖乙
《书叙传》曰：祖乙圮于耿。(圮，毁也。圮于耿，迁于耿也。河水所毁曰圮也。《帝王世纪》曰：今河东皮氏有耿乡。)
《史记》曰：帝祖乙立，殷复兴。巫贤任职。祖乙在位十九年。
纪年》曰：祖乙胜即位，是为中宗。
《帝王世纪》曰：帝祖乙以乙日生，故谓之帝乙。孔子所谓 五世之外，天之锡命，疏可同名 者也。是以祖乙不为讳，盖殷礼也。
○帝祖辛
《史记》曰：帝祖辛在位十六年，崩，弟沃甲立。
○帝沃甲
《史记》曰：帝沃甲在位二十五年，崩，立祖辛之子祖丁。
《纪年》曰：帝开甲逾即位，居庇。
○帝祖丁
《史记》曰：帝祖丁在位三十二年，崩，立沃甲之子，是为南庚。
《纪年》曰：祖丁即位，居庇。
○帝南庚
《史记》曰：帝南庚在位二十九年，崩，立祖丁之子阳甲。
《纪年》曰：南庚，自庇迁于奄。
○帝阳甲
《史记》曰：帝阳甲之时，殷衰。自仲丁以来，废嫡而更立诸弟子，弟子或争相代立，比九世，乱。诸侯莫朝。帝阳甲在位十七年。崩，弟盘庚立。
《纪年》曰：阳甲即位，居奄。
○帝盘庚
《书》曰：盘庚五迁，将治亳殷，(自汤至盘庚，凡五迁都，治亳殷也。)民咨胥怨。(胥，相也。民不欲徙，乃咨嗟忧愁，相与怨其上也。)
《史记》曰：帝盘庚之时，殷已都河北，盘庚渡河南，复居成汤之故居。乃五迁，无定处，殷民咨胥皆怨，不欲徙。遂涉河南，治亳，行汤之政。然后百姓由宁，殷道复兴，诸侯来朝，以其遵成汤之德也。在位二十八年。崩，弟小辛立。
《纪年》曰：盘庚旬，自亳迁于北蒙，曰殷。
《帝王世纪》曰：帝盘庚徙都殷，始改商曰殷。
又曰：亳殷，今偃师是也。然则殷有三亳，二亳在梁国，一亳在河南。穀熟为南亳，即今都也。蒙为北亳，即景亳，汤所盟地。偃师为西亳，即盘庚所徙者。
○帝小辛
《史记》曰：帝小辛立，殷道复衰。百姓思盘庚，乃作《盘庚》三篇。小辛在位二十一年，崩，弟小乙立。
《纪年》曰：小辛颂位居殷。
○帝小乙
《史记》曰：帝小乙在位二十八年，崩，子武丁立。
《纪年》曰：小乙敛居殷。
○帝武丁
《书叙传》曰：高宗梦得说，(盘庚弟小乙子也。名武丁。梦得贤相，其名说。)使百工营，求诸野，得诸傅岩。
《书大传》曰：桑穀俱生于朝，一日而大拱。(两手检之曰拱。)武丁召其相而问焉。其相曰： 吾虽知之，吾不能言也。 问诸祖乙，曰： 桑穀，野草也，(此木也而云草，未闻。刘氏以为属草妖。)野草生于朝，亡乎？ 武丁侧身修行，思昔先王之政，兴灭国，继绝世，举逸民，明养老之礼。诸侯重译来朝者六国。(九州之外国。)武丁祭成汤，有飞雉升鼎耳而雊。武丁问祖乙，祖乙曰： 野鸟不当升鼎，欲为用也，则远方有来朝乎？ 三年编发重译来朝者六国。孔子曰： 吾於《高宗肜日》见德有报之疾。 (《肜日》，《尚书》篇名。)
《史记》曰：帝武丁即位，思复兴殷，而未得其佐。三年不言政事，事决定於冢宰，以观国风。武丁夜梦得圣人，名曰说。以梦所见视群臣百姓，皆非也。於是使百工营求之野，得说於傅岩中。是时，说为胥靡，筑於傅岩，见於武丁，武丁曰：是也。得而与之语，果圣人。举以为相，殷国大治。武丁祭成汤，明日有飞雉登鼎耳而雊，武丁惧，祖己曰： 王勿忧，先修政事。 祖己乃训王。武丁崩，祖己嘉其德，立其庙为高宗。
《帝王世纪》曰：武丁即位，谅暗居凶庐，百官总己，听於冢宰，三年不言，既免丧，犹不言，群臣谏，武丁於是思建良辅，梦天赐贤人，姓傅名说，乃使百工写其像，求诸天下。见筑者胥靡，衣褐带索，执役于虞虢之间、傅岩之野，名说，登以为相。享国五十有九年，年百岁。初，高宗有贤子孝己，其母早死，高宗惑后妻言，放而死，天下哀之。
○帝祖庚
《史记》曰：帝祖庚，在位七年，崩。弟祖甲立。
《纪年》曰：祖庚跃居殷。
○帝祖甲
《史记》曰：帝祖甲淫乱，殷复衰。在位十六年崩。子廪辛立。
《纪年》曰：帝甲载居殷。
《帝王世纪》曰：《春秋外传》所谓 玄王勤商，十有四世，帝甲乱之，七世而陨 是也。
○帝廪辛
《史记》曰：帝廪辛在位六年，崩，弟庚丁立。
《纪年》曰：冯辛先居殷。
○帝庚丁
《史记》曰：帝庚丁在位三十一年，崩，子武乙立。殷复去亳，徙河北。
《纪年》曰：庚丁居殷。
○帝武乙
《史记》曰：帝武乙无道，为偶人，谓之天神。与之博，令人为行。天神不胜，乃戮辱之。为革囊盛血，仰而射之，命曰： 射天 。武乙猎於河、渭之间，暴雷震死。子太丁立。
《纪年》曰：武乙即位，居殷，三十四年，周王季历来朝，武乙赐地三十里，玉十瑴，马八匹。
《帝王世纪》曰：帝武乙复济河北，徙朝歌。
○帝太丁
《史记》曰：帝太丁在位三年崩，子帝乙立。
《纪年》曰：太丁三年，洹水一日三绝。
《帝王世纪》曰：帝文丁，一曰太丁。
○帝乙
《史记》曰：帝乙立，殷益衰。帝乙长子曰微子启，母贱，不得嗣。少子辛，辛母正后，辛为嗣。帝乙崩，子辛立，天下谓之纣。
《纪年》曰：帝乙处殷二年，周人伐商。
《帝王世纪》曰：帝乙有二妃，正妃生三子：长曰微子启，中曰微仲行，小曰受。庶妃生箕子，年次启，皆贤。初，启母之生启及行也，尚为妾。及立为后，乃生辛。帝乙以启贤且长，欲以启为太子。太史据法争之，帝乙乃立辛为太子。帝乙即位三十七年。
○帝纣
《书》曰：武王戎车三百两，虎贲三千人，与受战于牧野。
《周书》曰：商王纣，取天智、玉琰五班环身以焚。(天智，玉之上黄者；班环，身自原之。)
《春秋文耀钩》曰：牧野之战，鬼哭。(牧地鬼先哭，喻纣将死。)
《论语》：子贡曰： 纣之不善，不如是之甚也。是以君子恶居下流，天下之恶皆归焉。 
《史记》曰：纣资辩捷疾，闻见甚敏，材力过人，手格猛兽，智足以拒谏，言足以饰非。矜人臣以能，高天下以声，以为人皆出己之下。好酒淫乐，嬖於妇人，爱妲己，使师涓作淫声，北里之舞，靡靡之乐。厚赋税以实鹿台之钱，而盈钜桥之粟。(鹿台，台名。钜桥，仓名。)以西伯昌、鬼侯、邢侯为三公。鬼侯有好女，入之纣。鬼侯女不僖淫，纣杀之，而醢鬼侯。刑侯争之，并脯之。西伯昌闻之，穷叹。崇侯虎知之，以告纣，纣囚西伯羑里。及武王伐纣，纣兵败绩，入登鹿台，衣其宝玉衣，赴火而死。
《纪年》曰：帝辛受居殷。
《帝王世纪》曰：帝纣能倒曳九牛，抚梁易柱。有苏氏叛，纣因伐苏。苏人以美女妲己奉纣，纣大悦，赦苏而纳妲己为妃，常与沉醉于酒。所誉者贵，所憎者诛。淫纵愈甚，始作象箸。箕子为父师，叹曰： 象箸不必更於土轨，必将犀玉之杯，食熊蹯豹胎，必不衣短褐，处茅屋之下，必将衣文绣之衣，游於九层之台，居於广室之中矣。 居五年，纣果造倾宫，作琼室、瑶台，饰以美玉，七年乃成，其大三里，其高千丈，其大宫百，其小宫七十三处。宫中九市，车行酒，马行炙，以百二十日为一夜。六月发民行猎於西山。居期年，天下大风雨，飘牛马，坏屋树，天火烧其宫，两日并出，或鬼哭，或山鸣。纣不惧，愈慢神，诛谏士，为长夜之饮，七日七夜，失忘历数，不知甲乙，问於左右，左右莫知。使问箕子，箕子谓其私人曰： 为天下主，而一国皆失日，天下危矣。一国不知，而我其危矣。 亦乱以醉。熊蹯不熟，纣怒杀宰人。斮朝涉之胫而视其髓，刳孕妇之腹而观其胎。又杀人以食虎。诸侯或叛，妲己以罚轻，纣欲重刑，乃先为大熨斗，以火爇之使人举，辄烂手不能胜。纣怒，乃更为铜柱，以膏涂之，加于爇炭之上，使有罪者缘焉，足滑跌堕火中，纣与妲己笑为乐，名曰： 炮烙之刑 。武王乃率诸侯来伐纣，纣有亿兆夷人，起师自容闾至浦水，与同恶诸侯五十国，凡七十万人，拒周于商郊之牧野。纣师皆倒戈而战。纣即位三十二年，正月甲子败绩，赴宫登鹿台，蒙宝衣玉席，自投于火而死。周武王封其子武庚为殷后。
《六韬》曰：武王伐殷，得二大夫而问之曰： 殷国将亡，亦有妖乎？ 一人曰： 殷常雨血、雨灰、雨石，小者如鸡子，大者如箕。尝六月而雨雪，深尺馀。 武王曰： 大哉，妖也！ 一人对曰： 非殷国之大妖也。殷国大妖三十七章：殷君喜射人，喜以人食馁虎，喜剖人心，喜杀孕妇；以信者为不信，以诬者为真，以忠者为不忠；忠谏者死，阿谀者赏；以君子为下，以小人为上，以佞辩为相，以女子为政；急令暴取，万民愁苦；喜田弋，走狗试马，出入不时；不避大风甚雨，不避寒暑，喜修治池台，日夜无已；喜为酒池糟丘，牛饮者三千，饮人为辈，坐起之以金鼓；无长幼之序，贵贱之礼；听谗用誉，无功者赏，无德者富，所爱专制、擅令；无礼义，无圣人，无贤士，无衡概，无升斛，无尺寸，无锱铢，有罪放，无罪诛。此殷国之大妖者，其馀不可胜数，臣言不能尽。 
《墨子》曰：昔殷王纣，贵为天子，富有天下，上诃天，侮鬼神下殃傲天下万民。武王遂奔入王宫，誓擒纣而出，击之赤环，载之白旗，以为天下诸侯僇。
又曰：纣之时，十日雨土于亳，人鬼宵吟，有男女为。
《孟子》曰：桀、纣逆天暴万物，故天下弃之，故民去之；汤武从天理万物，故天欲之，故民归之。纣昏昏以亡，武王谔谔以昌。
《淮南子》曰：纣之城，左东海，右流沙，前交趾，后幽都，师起容闾，至浦水，士亿有馀万。武王左操黄钺，右执白旄而麾之，则瓦解而走，遂土崩而亡。纣有南面之名，而无一人之誉，此失天下也。
夏侯孝若《新论》曰：纣乱太熟烂矣，武王乃往伐之。
