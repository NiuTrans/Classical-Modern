○西晋惠皇帝
《晋书》曰：孝惠帝讳衷，字正度，武帝第二子也。太始三年，立为皇太子，时年九岁。太熙元年四月己酉，武帝崩。是日，太子即皇帝位，大赦，改元为永熙。尊皇后杨氏曰皇太后，立妃贾氏为皇后。五月辛未，以太尉杨骏为太傅，辅政。秋八月壬午，立广陵王遹为皇太子，以中书监何劭为太子太师，吏部尚书王戎为太子太傅。永平元年春正月，诏改永熙二年为永平元年。又诏子弟及群官并不得谒陵。三月辛卯，诛太傅杨骏，骏弟卫将军瑶，太子太保济，中护军张劭，散骑常侍段广、杨邈，左将军刘预，河南尹李斌，中书令蒋俊，东夷校尉文淑，尚书武茂，皆夷三族。壬辰，大赦，改元，贾后矫诏废皇太后为庶人，徙于金墉城，告于天地宗庙。诛太后母庞氏。壬寅，征大司马、汝南王亮为太宰，与太保卫瓘辅政。六月，贾后矫诏使楚王玮杀太宰、汝南王亮，太保、菑阳公卫瓘。乙丑，以玮(音伟。)擅害亮、瓘，杀之。九月辛丑，征征西大将军、梁王彤为卫将军、录尚书事，以赵王伦为征西大将军、都督雍、梁二州诸军事。三年春二月己酉，贾后杀皇太后于金墉城。五年冬十月，武库火，焚累代之宝。十二月景戌，新作武库，大调兵器。六年八月，秦雍氐、羌悉叛，推氐羌帅齐万年僣号称帝，围于泾阳。七年春正月癸丑，周处及齐万年战於六陌，王师败绩，处死之。九年春正月，左积弩将军孟观伐氐，战于中亭，大破之，获齐万年。征征西大将军、梁王彤录尚书事。以北中郎将、河间王颙为镇西将军，镇关中；成都王颖为镇北大将军，镇邺。十二月壬戌，废皇太子遹为庶人，及其三子幽於金墉城，杀太子之母谢氏。永康元年正月，大赦，改元。三月癸未，贾后矫诏害庶人遹于许昌。夏四月辛卯朔，日有食之。癸巳，梁王彤、赵王伦矫诏废贾后为庶人，司空张华、尚书仆射裴頠(音隗，文毁切。)皆遇害，侍中贾谧及党与数十人皆伏诛。甲午，伦矫诏大赦，自为相国、都督中外诸军，如宣文辅魏故事，追复故皇太子位。丁酉，以梁王彤为太宰。己亥，赵王伦矫诏害贾庶人于金墉城。五月己巳，立皇孙臧为太孙。秋八月，淮南王允举兵讨赵王伦，不克，允及其二子秦王都、汉王迪皆遇害。永宁元年，春正月乙丑，赵王伦篡帝位。景寅迁帝于金墉城，号曰太上皇，改金墉曰永昌宫。废皇太孙臧为濮阳王。五星经天，纵横无常。癸酉，伦害濮阳王臧。三月，平东将军、齐王冏起兵以讨伦，传檄州郡，屯于阳翟。征北大将军、成都王颖，征西大将军、河间王颙，常山王乂，豫州刺史李毅，兖州刺史王彦，南中郎将、新野公歆，皆举兵应之，众数十万。伦遣其将闾和出伊阙，张泓、孙辅出堮坂以拒冏，孙会、士猗、许超出黄桥以拒颖。及颖将赵骧、石超超战于沮(音蛆。)水，会等大败，弃军走。四月辛酉，左卫将军王舆与尚书、淮南王漼(七隗反。)勒兵入宫，擒伦党孙秀、孙会、许超、士猗、(于离反。)骆休等，皆斩之。逐伦归第，即日乘舆反正。群臣顿首谢罪，帝曰： 非诸卿之过也。 诏大赦，改元。诛赵王伦、义阳王威、九门侯质等及伦之党与。五月，立襄阳王尚为皇太孙。六月戊辰，大赦，增吏位二等。庚午，东莱王蕤、左卫将军王舆谋废齐王冏，事泄，废蕤为庶人，舆伏诛，夷三族。甲戌，以齐王冏为大司马、都督中外诸军事，成都王颖为大将军、录尚书事，河间王颙为太尉。罢丞相，复置司徒官。太安元年，五月癸卯，以清河王遐子覃为皇太子，赐孤寡帛，大酺五日。以齐王冏为太师，东海王越为司空。秋七月，兖、豫、徐、冀等四州大水。冬十月，地震。十二月丁卯，河间王颙表齐王冏窥伺神器，有无君之心，与成都王颖、新野王歆、范阳王虓(许交切。)同会洛阳，请废冏还第。长沙王乂奉乘舆屯南上东门，攻冏，杀之，幽其诸子于金墉城，废冏弟北海王实。大赦，改元。以长沙王乂为太尉、都督中外诸军事。二年七月，中书令卞粹、侍中冯荪、河南尹李含等贰於长沙王乂，乂疑而害之。八月，河间王颙、成都王颖举兵讨长沙王乂，帝以乂为大都督，帅军御拒之。庚申，刘弘及张昌战於清水，斩之。颙遣其将张方，颖遣其将陆机、牵秀、石超等来逼京师。乙丑，帝幸十三里桥，遣将军皇甫商拒方於宜阳。己巳，帝旋军于宣武场。庚午，舍于石楼。天中裂，无云而雷。九月丁丑，帝次于河桥。壬午，皇甫商为张方所败。甲申，帝军於芒山。丁亥，幸偃师。辛卯，舍于豆田。癸巳，帝旋于城东。丙申，进军缑氏，击牵秀，走之。大赦。张方入京城，烧清明、开阳二门，死者万计。石超逼乘舆于缑氏。冬十月壬寅，帝旋于宫。石超焚缑氏，服御无遗。丁未，破牵秀、范阳王虓于东阳门外。戊申，破陆机于建春门，石超走，斩其大将军贾崇等十六人，悬首铜驼街。张方退屯十三里桥。十一月辛巳，星昼陨，声如雷。王师攻方垒，不利。方决千金堨，水碓皆涸。(音鹤。)乃发王公奴婢手舂给兵廪，一品已下不从征者，男子十三以上皆从役。又发奴助兵，号为四部司马。公私穷踧，(子六反。)米石万钱。诏命所至，一城而已。壬寅夜，赤气竟天，隐隐有声。丙辰，地震。癸亥，东海王越执长沙王乂，幽於金墉城，寻为张方所害。甲子，大赦。永兴元年春正月，成都王颖自邺讽于帝，乃大赦，改元为永安。帝逼于河间王颙，密诏雍州刺史刘沈、秦州刺史皇甫重以讨之。沈举兵攻长安，为颙所败。张方大掠洛中，还长安。於是军中大馁，人相食。以成都王颖为丞相。颖遣从事中郎成夔等以兵五万屯十二城门，殿中宿所忌者，颖皆杀之，以三部兵代宿卫。二月乙酉，废皇后羊氏，幽于金墉城，黜皇太子覃复为清河王。三月，河间王颙表请立成都王颖为太弟。戊申，诏曰： 朕以不德，纂承鸿绪，于兹十有五载。祸乱滔天，奸逆仍起，至乃幽废重宫，宗庙几绝。成都王颖温仁惠和，克平暴乱。其以颖为皇太弟、都督中外诸军事，丞相如故。 秋七月，景申朔，右卫将军陈眕(音轸。)以诏召百僚入殿中，因勒兵讨成都，王颖。戊戌，大赦，复皇后羊氏及皇太子覃。己亥，司徒王戎、东海王越、高密王简、平昌公模、吴王晏、豫章王炽、襄阳王范、右仆射荀藩等奉帝北征。至安阳，众二十馀万，颖遣其将石超拒战。己未，六军败绩於汤阴，矢及乘舆，百官分散，侍中嵇绍死之。帝伤颊，中三矢，亡六玺。帝遂幸超军，馁甚，超进水，左右奉秋桃。超遣弟熙奉帝之邺，颖帅群官迎谒道左。帝下舆涕泣，其夕幸於颖府颖府有九锡之议，陈留王送貂蝉文衣鹖尾，明日，乃备法驾幸于邺，惟豫章王炽、司徒王戎、仆射荀藩从。庚申，大赦，改为建武。八月戊辰，颖杀东安王繇。张方复入洛阳，废皇后羊氏及皇太子覃。匈奴左贤王刘元海反於离石，自号大单于。安北将军王俊遣乌丸骑攻成都王颖于邺，大败之。颖与帝单车走洛阳，御服分散，仓卒上下无赍，侍中黄门被囊中赍私钱三千，诏贷用。所在买饮食以供，宫人止食於道中客舍。宫人有持升馀糠米饭及燥蒜盐豉以进帝，帝啖之，御中黄门布被。次获嘉，市粗米饭，盛以瓦盂，帝啖两盂。有老父献蒸鸡，帝受之。至温，将谒陵，帝丧履，纳从者之履，下拜流涕，左右皆歔欷。及济河，张方帅骑三千，以阳燧青盖车奉迎。方拜谒，帝躬止之，辛巳，大赦，赏从者各有差。冬十一月乙未，方请帝谒陵，因劫帝幸长安。以所乘车入殿中，帝驰避后园竹中。方逼帝升车，左右中黄门鼓吹十二人步从，惟中书监卢志侍侧。方以帝幸其垒，帝令方具车载宫人宝物，军人因略妻后宫，分争府藏。魏晋已来所积之物，扫地无遗矣。行次新安，寒甚，帝堕马伤足，尚书高光奉进面衣，帝嘉之。河间王颙帅官属步骑三万，迎于灞上。颙前拜，帝下车止之。以征西府为宫。惟仆射荀藩、司隶刘暾、(他昆切。)太常郑球、(音求。)河南尹周馥与其遗官在洛阳，为留台，承制行事，号为东西台焉。丙午，留台大赦，改元复为永安。辛丑，复皇后羊氏，李雄僣号成都王，刘元海僣号汉王。十二月丁亥，诏曰： 天祸晋邦，家嗣莫继。成都王颖自在储贰，政绩亏损，四海失望，不可承重器，其以王还第。豫章王炽先帝爱子，令问日新，四海注意，今以为皇太弟，以隆我晋邦。以司空越为太傅，与太宰颙夹辅朕躬。司徒王戎参录朝政，光禄大夫王衍为尚书左仆射。百官皆复职。齐王冏前应还第，长沙王乂轻陷重刑，封其子绍为乐平县王，以奉其嗣。自顷戎车屡征，劳费人力，供御之物，皆减三分减二，户调田租三分减一。蠲除苛政，爱人务本。清通之后，当还东京。 大赦，改元。以河间王颙都督中外诸军事。二年春正月甲午朔，帝在长安。夏四月，丙子，张方废皇后羊氏。七月，东海王越严兵徐方，将西迎大驾。成都王颖部将公师藩等聚众攻陷郡县，害阳平太守李志、汲郡太守张延等，转攻邺，平昌公模遣将军赵骧击破之。九月壬子，以成都王颖为镇军大将军，都督河北诸军事，镇邺。河间王颙遣将军吕朗屯洛阳。冬十月丙子，诏曰： 得豫州刺史刘乔檄，称颍川太守刘舆迫胁骠骑将军虓，拒逆诏命，造构凶逆，擅劫郡县，合聚兵众，擅用荀晞为兖州，断截王命。镇南大将军、荆州刺史刘弘，平南将军、彭城王释等，各勒所统，径会许昌，与乔并力。今遣右将军张方为大都督，统精卒十万，建武将军吕朗、广武将军骞貙、(敕俱反。)建威将军刀默等为军前锋，共玄许昌，除舆兄弟。 丁丑，使前车骑将军石超、北中郎将王阐讨舆等。赤气见于北方，东西竟天。有星孛于北斗，平昌公模遣将军宋胄等屯河桥。十一月，立节将军周权诈被檄，自称平西将军，复皇后羊氏。洛阳令何桥攻权，杀之，复废皇后。十二月，吕朗等东屯荣阳，成都王颖进据洛阳，张方、刘玄等并按兵不能御，范阳王虓济自官渡，拔云阳，斩石超，袭许昌，破刘乔於肃，乔奔南阳。右将军陈敏举兵反，自号楚公，矫称被中诏，从沔汉奉迎天子；逐扬州刺史刘机、丹阳太守王旷；遣弟恢南略江州，刺史应邈奔弋阳。光熙元年春正月戊子朔，日有蚀之。帝在长安。河间王颙闻刘乔破，大惧，遂杀张方，请和於东海王越，越不听。宋胄等破颖将娄裒，进逼洛阳，颖奔长安。甲子，越遣其将祈公、宋胄、司马纂等迎帝。己亥，弘等奉帝还洛阳，帝乘牛车，行宫藉草，公卿跋涉。六月丙辰朔，至自长安，升旧殿，哀感流涕。谒于太庙。复皇后羊氏。辛未，大赦，改元。八月，以太尉东海王越录尚书事，骠骑将军、范阳王虓为司空。九月，顿丘太守冯嵩执成都王颖，送之于邺。冬十月，司空、范阳王虓薨。长史刘舆害成都王颖。十一月庚午，帝崩于显阳殿，在位十六年，时年四十八，葬太阳陵。帝之为太子，朝廷咸知不堪政事，武帝亦疑焉。卫瓘常侍宴，抚武帝坐床曰： 可惜此坐！ 和峤亦以为言，曰： 皇太子有淳古风，而季代多伪，恐不了陛下家事。 武帝默然不答。后武帝欲废太子，杨后曰： 立嫡以长，不以贤，岂可动乎？ 太子遂定。及居大位，政出群下，纪纲大坏，货赂公行，天下为之市贾焉。帝又尝幸华林园，闻蛙声，谓左右曰： 此鸣者为官乎，为私乎？ 或对曰： 在官地者为官，在私地者为私。 及天下荒乱，百姓馁甚，帝曰： 何不食肉糜？ 其蒙蔽皆此类也。
王隐《晋书》曰：高堂隆刻邺宫屋材云： 后若干年，当有天子居此宫。 惠帝止邺宫，治屋者土剥更泥，始见刻字，计年正合。
○赵王伦(附)
《晋书》曰：赵王伦，字子彝，宣帝第九子也。母曰柏夫人。魏嘉平初，封安乐亭侯。五等建，改封东安子，拜谏议大夫。武帝受封琅琊郡王。元康初，迁征西将军，开府仪同三司，镇关中。伦刑赏失中，氐(音低。)羌反叛，征还京师。寻拜车骑将军、太子太傅。深交贾、郭，谄事中宫，大为贾后所亲信。求录尚书，张华、裴頠固执不可。又求尚书令，华、頠复不许。愍怀太子之废也，使伦领右军将军。时左卫司马督司马雅及常从督许超，并常给事东宫，二人伤太子无罪，与殿中中郎士猗等谋废贾后，复太子，以华、頠不可移，难与图权，伦执兵之要，性贪冒，可假以济事，乃说伦嬖人孙秀曰： 中宫凶妒无道，与贾谧等共废太子。今国无嫡嗣，社稷将危，大臣将起大事。而公名奉事中宫，与贾、郭亲善，太子之废，皆云预知，一朝事起，祸必相及。何不先谋之乎？ 秀许己诺，言於伦，伦纳焉。事将起，而秀知太子聪明，若还东宫，将与贤人图政，量已必不得志，更说伦曰： 太子刚猛，不可私请。明公素事贾后，时议皆以公为贾氏之党。今虽欲建大功於太子，太子含宿怒，必不加赏於明公矣。当谓逼百姓之望，翻覆以免罪耳。此乃所以速祸也。今且缓其事，贾后必害太子，然后废后，为太子报仇，亦足以立功，岂徒免祸而已。 伦从之。秀乃微泄其谋，使谧党颇闻之。伦、秀因劝谧等早害太子，以绝众望。太子既遇害，伦、秀之谋益甚，而超、雅惧后难，欲悔其谋，乃辞疾。秀复告右卫佽飞督闾和，和从之，期四月三日丙夜一筹，以鼓声为应。至期，乃矫诏敕三部司马曰： 中宫与贾谧等杀害太子，今使车骑入废中宫。汝等皆当从命，赐爵关中侯。不从，诛三族。 於是众皆从之。伦又矫诏开门夜入，陈兵道南，遣翊军校尉、齐王冏将三部司马百人，排阁入华林，令骆休为内应，迎帝幸东堂。遂废贾后为庶人，幽之于建始殿，中书监、侍中黄门侍郎、八座，皆夜入殿，执张华，裴頠、解绍、杜斌等，於殿前杀之。尚书始疑诏有诈，郎师景露板奏请手诏。伦等以为沮众，斩之以殉。明日，伦坐端门，屯兵北向，遣尚书和郁送贾庶人于金墉。伦寻矫诏自为使持节、大都督、督中外诸军事、相国，侍中、王如故，一依宣文辅魏故事，以其世子散骑常侍拲(音拱。)领冗从仆射；子馥前将军，封济阳王；虔黄门郎，封汝阴王；诩(况羽反。)散骑侍郎，封霸城侯。孙秀等皆封大郡，并据兵权，文武官侯封者数千人，百官总己听於伦。伦素庸下，无智策，复受制於秀，秀之威权振於朝廷，天下皆事秀而无求於伦。秀起自琅琊小吏，累官於赵国，以谄媚自达。既执机衡，遂恣其奸谋，多杀忠良，以逞私憾。前卫尉石崇、黄门郎潘岳皆与秀有嫌，并见诛。於是京邑君子不乐其生矣。淮南王允、齐王冏以伦、秀骄僣，内怀不平。秀等亦深忌焉，乃出冏镇许，夺允护军。允愤起兵讨伦。允既败灭，伦加九锡，增封五万户。伦无学，不知书；秀亦以狡黠(胡八反。)小才，贪淫昧利。所共立事者，皆邪佞之徒，惟竞荣利，无深谋远略。伦、秀并惑巫儿，听妖邪之说。秀使牙门赵奉诈为先帝神语，令伦早入西宫。又言宣帝於北邙为赵王佐助，於是别立先帝庙於邙山，谓逆谋可成。秀等部分诸军，分布腹心，使散骑常侍、义阳王威兼侍中、出纳诏命，矫作禅让之诏，使持节、尚书令满奋，仆射崔随为副，奉皇帝玺绶以禅位于伦。伦伪让不受。於是宗室诸王、群公卿士咸假称符瑞天文以劝进，伦乃许之。左卫王舆、前军司马雅等率甲士入殿，譬喻三部司马，示以威赏，皆莫敢违。其夜，使张林等屯守诸门。义阳王威及骆休逼夺天子玺绶。夜漏未尽，内外百官以乘舆法驾迎伦。惠帝乘云母车，卤簿数百人，自华林西门出居金墉城。尚书和郁，兼侍中、散骑常侍、琅琊王睿，中书侍郎陆机从，到城下而反。使张衡卫帝，实幽之也。伦从兵五千人，自端门登太极殿，满奋、崔随、乐广进玺绶於伦，乃僣即帝位，大赦，改元建始。诸党皆登卿将，并列大封。其馀同谋者咸超阶越次，不可胜纪，至于奴卒厮役亦加以爵位。每朝会，貂蝉盈坐，时人为之谚曰： 貂不足，狗尾续。 而以苟且之惠取悦人情，府库之储不充於赐，金银冶铸不给於印，故有白板之侯，君子耻服其章，百姓亦知其不终矣。伦亲祠太庙，还，遇大风，飘折麾盖。孙秀既立非常之事，伦敬重焉。秀在文帝为相国时所居内府，事无巨细，必咨而行。伦之诏令，秀改革，有所与夺，自书青纸为诏，或朝令夕改者数四，百官转易如流矣。时齐王冏、河间王颙、成都王颖并拥强兵，各据一方。秀知冏等必有异图，乃选亲党及伦故吏为三王参佐及郡守。秀本异与张林有隙，虽外相推崇，内实忌之。及林为卫将军，深怨不得开府，潜与拲笺，具说秀专权，动违众心，而功臣皆小人，挠乱朝廷，可一时诛之。拲以书白伦，伦以示秀。秀劝伦诛林，伦请宗室会於华林园，召林、秀及王舆入，因收林，杀之，诛三族。及三王起兵讨伦檄至，伦、秀始大惧，遣其中坚孙辅为上将军，督诸军以拒义师。伦复授太子詹事刘琨节，督河北将军，率步骑千人催诸军与义军战于激水，大败，退保河上，刘琨烧断河桥。自义兵之起，百官将士咸欲诛伦、秀以谢天下。秀知众怒难犯，不敢出省。及闻河北军悉败，忧懑不知所为。义阳王威劝秀至尚书省与八座议征战之备，秀从之。使京城四品以下子弟十五以上，皆诣司隶，从伦出战。内外诸军悉欲劫杀秀，秀惧，自崇礼闼走还下舍。卫将军赵泉斩秀等以徇，使伦为诏曰： 吾为孙秀等所误，以怒三王。今已诛秀，其迎太上复位。吾归老于农亩。 传诏以驺(音邹。)虞幡敕将士解兵。文武官皆奔走，莫敢有居者。黄门将伦自华林东门出，及拲皆还汶阳里第。於是以甲士数千迎天子于金墉，百姓咸称万岁。帝自端门入，升殿，御广室，送伦及拲付金墉城。梁王彤表伦父子凶逆，宜伏诛。百官会议于朝堂，皆如彤表。遣尚书袁敞持节赐伦死，饮以金屑苦酒。伦惭，以巾覆面，曰： 孙秀误我！ 於是收拲、馥、虔、诩付廷尉狱考，竟百官是伦所用者，皆斥免之，台省府卫仅有存者。自兵兴六十馀日，战及杀害近十万人。
