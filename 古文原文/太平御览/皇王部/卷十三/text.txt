○汉孝文皇帝
《春秋演孔图》曰：戴玉英，(玉英，文帝之首表象玉英而秀出。)光中再，(光，日光也。再，再中也。《汉含孳》曰：衣夜景移，位复中，支庶起也。)仁雄出，日角用。(为仁人之雄杰，既戴玉英且日角也。谓用於天下。)
《史记》曰：孝文皇帝讳恒，(讳恒之，字曰常。谥法，慈惠爱民曰文。)高祖之中子也。高祖十一年春，以破陈豨军，定代地，立为代王，都中都。高后八年，高后崩。吕产等欲为乱，以危刘氏，大臣共诛之，使迎代王。王问左右，郎中令张武等议曰： 汉大臣皆故高帝时大将，习兵，多谋诈。今诛诸吕，新啑血京师，此以迎大王为名，实不可信。愿大王称疾无往，以观其变。 中尉宋昌进曰： 夫秦失其政，诸侯豪杰并起，人人自以为得之者以万数，然卒践天子位者，刘氏也，天下绝望，一矣。高帝封王子弟，地犬牙相制，此所谓盘石之宗也，天下服其强，二矣。汉兴，除秦苛政，约法令，施德惠，人人自安，难动摇，三也。夫以吕太后之严，立诸吕为三王，擅权专制，然而太尉以节入北军，一呼士皆左袒，为刘氏，叛诸吕，卒以灭之。此乃天授，非人力也。今高帝子独淮南王与大王，大王又长，贤圣仁孝闻於天下，故大臣因天下之心而欲迎立大王，大王忽疑也。 代王卜之龟，兆得大横。占曰： 大横庚庚，余为天王，夏启以光。 代王曰： 寡人固已为王矣，又何王？ 卜人曰： 所谓天王者乃天子也。 代王乃命宋昌参乘，张武等六人乘传诣长安，至高陵休止，而使宋昌先驰之长安观变。昌至渭桥，丞相已下皆迎。宋昌还报，代王驰至渭桥，群臣拜谒。太尉勃进曰； 愿请间言。 昌曰： 所言公，公言之。所言私，王者不受私。 太尉乃跪上天子之玺符。代王谢曰： 至代邸而议之。 遂驰入代邸。宗室、大臣、列侯、吏二千石皆伏固请。代王西向让者三，南向让者再，遂即天子位。即日夕入未央宫。三年，匈奴入北地，居河南为寇。辛卯，帝自甘泉之高奴，因幸太原，见故郡臣，皆赐之，举功行赏。十三年，齐太仓令淳于公有罪当刑，少女缇萦自伤泣，乃随其父至长安，上书 愿没入为官婢，赎父刑罪，使得自新。 书奏天子，天子怜悲其意，乃下诏曰： 夫刑至断支体、刻肌肤，终身不息，何其楚痛，岂称为民父母之意哉！其除肉刑。 
又曰：孝文皇帝从代来，即位二十三年，宫室苑囿狗马服御无所增益，有不便，辄弛以利民。尝欲作露台，召匠计之，直百金。上曰： 百金，中民十家之产，吾奉先帝宫室，常恐羞之，何以台为？ 上常衣綈衣，所幸慎夫人，令衣不得曳地，帏帐不得文绣，以示敦朴，为天下先。治霸陵皆以瓦器，不得以金银铜锡为饰。吴王诈病不朝，就赐几杖。群臣如袁盎等称说虽切，常假借用之。群臣如张武等受赂遗金钱，觉，上乃发御府金钱赐之，以愧其心，弗下吏。专务以德化民，是以海内殷富，兴於礼义。后七年六月，帝崩於未央宫，遗诏无发民男女哭临，服大功十五日，小功十四，纤七日，释服。
《史记》太史公曰：孔子言 必世然后仁。善人为治国百年，亦可以胜残去杀。 诚哉是言也！汉兴，至孝文四十有馀载，德至盛也。
《汉书》曰：张苍免相，文帝以皇后弟窦广国贤有行，欲相之，曰： 恐天下以吾私广国。 乃以御史大夫申徒嘉为丞相。
又曰：武帝从容问东方朔曰： 吾欲化民，岂有道乎？ 朔对曰： 愿近述孝文皇帝之时，当世耆老皆闻见之：贵为天子，富有四海，身衣弋綈，足履革舄，以韦带剑，莞蒲为席，兵木为刃，(服度曰：兵器如木而无刃。)衣缊无文，集上书囊以为殿帷，以道德为丽，以仁义为准。於是天下望风成俗，昭然化之。 
又曰：贾捐之曰： 孝文皇帝，闵中国未安，偃武行文。 时有献千里马者，诏曰： 鸾旗在前，属车在后，吉行，日五十里，朕乘千里之马，独先安之！ 於是还马，与道里费。
荀悦《汉记》曰：韩信为左丞相，与曹参、灌婴击魏王豹。豹有姬曰薄姬，许负相之，当生天子。豹猜此言而反。豹败，汉王纳薄姬，实生文帝。
又曰：以孝文之明，大朝之治，百僚之贤，而贾谊见排逐，张释之十年不见省，冯唐首白屈於郎，岂不惜哉！夫以绛侯之忠，功存社稷，而犹见疑，不亦痛乎！
《帝王世纪》曰：孝文即位二十三年，年四十七，葬霸陵，因山为体，庙名顾城。
桓子《新论》曰：汉太宗文帝，有仁智通明之德，承汉初定，躬俭省约，以惠休百姓，救赡困乏，除肉刑，灭律法，薄葬埋，损舆服，所谓达於养生送终之实者也。及始从代徵时，谋议狐疑，能从宋昌之策，应声驰来即位，而偃武行文，施布大恩。欲息兵革，与匈奴和亲，总撮纲纪。故遂褒增隆为太宗也。而溺于俗议，斥逐材臣，又不胜私恩使嬖妾慎夫人与皇后同席，以乱尊卑之伦。所谓通而蔽也。
《风俗通》曰：孝成皇帝问刘向： 世俗多传道，文皇帝少生於军，不知父所在，日祭於代城东门外。高帝数梦见一儿祭己，使使至代求之，果得文帝，立为大王，后徵到，后期不得立，日为再中，遂即位为天子。躬行至俭，集上书囊以为前殿帷。常居明光宫听政。为皇太子，治三年服。天下平，米升一钱，有此事不？ 向对曰： 文帝生而为王者子，常居宫阙内，不弃捐军中祭代东门外也。高后八年九月己酉夕即位，时已昏夜，日不再中也。文帝虽节俭，未央宫前殿至奢，雕文及五彩画，华欀、壁墙、轩槛、皆饰以黄金，其势不可以书囊为帷。又帝率听政宣室，不在明光宫也。薄太后，孝景二年薨，不持三年服也。匈奴数犯塞，侵扰边境，候骑至甘泉，烽火通长安。由是北边置屯，守战设备，胡兵连不解，转输骚扰，费积虚耗。因以年岁不登，百姓饥乏，穀籴尝至石五百，非一升一钱也。 上曰： 临朝总政施号令何如？ 未及对，上复谓向： 校尉宗室师傅，耆旧洽闻，亲事先帝，历见三世得失，勿有所隐。 向曰： 文帝尝过辇郎署呼郎中冯唐，问以赵将廉颇、李牧。唐言今虽有此人，不能用也。推辇而去，还归禁中，召责让唐：邓通以佞幸吮痈见爱，赐以蜀郡铜山，令得铸钱，通私家之富，侔於王者。邦君又为微行，数幸通家，衣罽袭旃从侍中近臣，常侍期门武骑猎渐台下，骑射狐兔。 上曰： 后世皆言文帝治天下，几致太平，其德偕周成王。此语何从生？ 向曰： 文帝治礼，言者不伤其意；臣无以大小，至即从容言，上止辇听之，言事者多褒之，后人见其遗文，则以为然。世之毁誉莫能得实，审形者少，随声者多，然文帝之节俭约身以变天下，忍容言者含咽臣子之短，此过人难及也。 
《典论》曰：文帝慈孝，宽弘仁厚，躬修玄默，以俭帅下。奉生送终，事从约省。美声塞於宇宙，仁风畅於四海。
又曰：文帝思贤甚於饥渴，用人速於顺流。
班固《汉书述》曰：太宗穆穆，允恭玄默。化民以躬，帅下以德。我德如风，民应如草。国富刑清，登我汉道。
○孝景皇帝
《史记》曰：孝景皇帝，孝文帝之中子也。母窦太后。文帝初在代，前后有三男。及窦太后行前，三子更死，故景帝得立。
《汉书》曰：孝景皇帝，(讳启，字开。应劭曰：礼谥法，布义行刚曰景。)文皇帝太子也。母窦太后。七年六月，文帝崩。丁未，太子即皇帝位。
又曰：孔子称 斯民三代之所以直道而行也， 信哉！周秦之弊，网密文峻，而奸宄不胜。汉兴，扫除烦苛，与民休息。至于孝文，加之以恭俭，孝景遵业，五六十载之间，移风易俗，黎民醇厚。周言成、康，汉言文、景，美矣！
又曰：孝景帝即位，窦婴为太子詹事。帝弟梁孝王，母窦太后爱之。孝王朝，因宴昆弟饮。是时上未立太子，酒酣，上于是从容曰： 千秋万岁后传王。 太后大欣。婴引卮酒进上曰： 天下者，高祖天下也，父子相传，汉之约也，何以得传梁王！ 太后由此憎婴。
《帝王世纪》曰：孝景帝即位十六年，年四十八。葬阳陵，庙名德阳。
班固《汉书述》曰：孝景莅政，诸侯放命。(《尚书》放命圮族，鲧之恶坏其族类，吴、楚七国亦然也。)克伐七国，王室以定。非怠非荒，务在农桑。著于甲令，民用宁康。
魏陈王曹植《汉景帝赞》曰：景帝明德，继文之则。肃清王室，克灭七国。省役薄赋，百姓殷昌。风移俗易，齐美成康。
○孝武皇帝
《史记本纪》曰：孝武皇帝，(《汉书音义》曰：讳彻也。)孝景帝中子也。母曰王太后。孝景四年，以皇子为胶东王。七年，栗太子废为临江王，以胶东王为太子。孝景十六年崩，太子即位。为孝武皇帝。
《汉书·武帝纪》曰：后三年正月，景帝崩。甲子，太子即位。元朔四年冬，行幸甘泉。元狩元年冬十月，行幸雍，祠五畤，获白麟，乃作《白麟》之歌。元鼎四年冬十月，行自夏阳，东幸汾阴。十一月甲子，后土祠於汾阴睢之上。(苏林曰：睢音虽。如淳曰：睢者河之东岸也。)元封元年，(应邵曰：始封太山，故改年也。)行自云阳，北历上郡、西河、五原，出长城，登单于台，至于朔方，临北河。勒兵十八万骑，旌旗径千馀里，威震匈奴。还，祠黄帝于桥山，乃归甘泉。遂东巡於海上。夏四月，上还，登封太山，(王者功成治定，告成功於天，封岱宗也。助天高也。刻石记号，有金策玉函金泥玉捡之封焉。)降明堂。(案《郊祠志》曰：初天子封太山，太山东北趾，古时有明堂也。)行自太山，复东巡於海上，至碣石。(文颖曰：在辽西絫县，今罢，属临榆，此石着海旁。韦昭《地理》曰：在古北平疆域西南也。)二年冬十月，行幸雍，祠五畤。春，幸缑氏，遂至东莱。夏四月，还祠太山。至瓠子，(服虔曰：瓠子堤名也。苏林曰：在鄄县以南，濮阳北西，广百步，深五丈。)临决河，命从臣将军以下皆负薪塞河堤，作《瓠子》之歌。四年冬十月，幸雍，祠五畤。通回中道，(应劭曰：回中在安定高平，有险阻，隶关在其北，通至长安也。孟康曰：回中在北池山险，有武帝故宫。如淳曰：《三辅黄图》云：回中宫在汧也。)遂北巡肃关。(如淳曰：《匈奴传》：匈奴入朝那肃关，在安定朝那县也。)五年冬，南巡狩，至于盛唐，(如淳曰：县名也。韦昭曰：南郡也。)望祀虞舜于九疑。(应劭曰：舜葬苍梧九疑山，今零陵营道也。)祭灊天柱山，(应劭曰：灊音潜，南岳霍山，灊，县名，属庐江。文颖曰：天柱山灊县南有祠。)自寻阳浮江，亲射蛟江中，获之。舳舻千里。太初元年，(应劭曰：用夏正，以正有为岁首，故改元为太初。)行幸太山。十一月甲子朔旦，冬至，祀上帝于明堂。天汉三年，(应劭曰：时频年苦旱，故改年为天汉以祈甘雨。晋灼曰：取云汉之诗，求雨之意也。)初榷酒酤。三月，行幸泰山，修封，祀明堂，还幸北地，祠常山，瘗玄玉。夏四月，赦天下，行所过毋出田租。泰始三年，行幸甘泉宫，飨外国客。二月令天下大酺。五月，行幸东海，获赤雁，作《朱雁》之歌。幸琅邪，礼日成山。(孟康曰：礼日，祠日也。韦昭曰：成山在东莱界。)四年夏五月，还幸建章宫。后元二年，朝诸侯王于甘泉宫，赐宗室。乙丑，立皇子弗陵为皇太子。(张晏曰：昭帝也。后但名弗，以多难讳。)丁卯，帝崩于五柞宫，(案帝年十七即位，即位，五十四年，寿七十一岁也。张晏曰：有五柞之树，故因以名宫，在盩厔县也。)葬於茂陵。
《汉书·赞》曰：汉承百王之后，高祖拨乱反正，文景务在养民，至于稽古礼文之事，犹多阙焉。孝武初立，卓然罢黜百家，表章《六经》。遂畴咨海内，举其俊民，与之立功。兴太学，修郊祀，改正朔，定历数，协章律，作诗乐，建封禅，礼百神，绍周后，号令文章，焕焉可述。后嗣得遵洪业，而有三代之风。如武帝之雄才大略，不改文景之恭俭以济斯民，虽诗书所称，何有加焉！
《汉书·宣帝纪》曰：本始三年，尊孝武帝庙为世宗庙，奏盛德之舞。武帝巡狩所幸郡国皆立庙。
荀说《汉纪》论曰：孝武皇帝，规矩万世之业，固后世之基地。内修文学，外耀武威，以延天下之士，先王之风粲然可考者矣。然犹好其文，未尽其实；发其始，不克其终。奢侈而无限，穷兵极武，百姓空竭，万民罢弊。当此之时，天下骚然，海内无聊，而孝文之业衰焉。
刘歆《宗庙议》曰：孝武皇帝愍中国罢劳，无安宁之时，乃遣大将伏波、楼船之属，灭百越七郡。北攘匈奴，降昆邪之众，置五属国，起朔方，以夺其肥饶之地。东伐朝鲜，起玄菟、乐浪以断匈奴之左臂。西伐大宛，并三十六国，结乌孙，起敦煌、酒泉、张掖，以隔氐羌，裂匈奴之右肩。单于孤将远遁漠北，四垂无事，斥地远境，起十馀郡。功业既定，乃封丞相为富民侯，以安天下，富实百姓，其规模可见。又招集天下贤俊，与协心同谋，兴制度，改正朔，易服色，立天地之祀。建封禅，殊官号，存周后，定诸侯之制，永无逆争之心，至今累世赖之。单于守蕃，百蛮百蛮服从，万世之基也。中兴之功，未有高焉者也。
《汉武故事》曰：汉景皇帝后姙身，梦日入其怀。景帝又梦见高祖谓己曰： 王美人生子，可名为彘。 及生男日，因名之焉。武帝生於猗兰殿，年四岁，立为胶东王。数岁长主抱著其膝上，问曰： 儿欲得妇不？ 胶东王曰： 欲得妇。 长主指左右长御百馀人，皆云不用。末指其女，问曰： 阿娇好不？ 於是乃笑，对曰： 好，若得阿娇作妇，当作金屋贮之也。 长主大悦，乃苦要上，遂定婚焉。胶东王为皇太子时年七岁。上曰： 彘者，彻也。 因改曰 彻 。丞相周亚夫宴见，时太子在侧，亚夫失意有怨色，太子视之不辍，亚夫於是起。帝曰： 尔何故视此人耶？ 对曰： 此人可畏，必能作贼。 帝笑曰： 因此怏怏，非少主之臣也。 廷尉上囚防年，继母陈杀父，因杀陈。依律，年杀母大逆论，而帝疑之。诏问太子，太子对曰： 夫继母，如母明其不及母也。缘父之爱，故比之於母耳。今继母无状，手杀其父，则下手之日，母恩绝矣。宜与杀人者同，不宜大逆论。 帝从之。年弃市刑，议者称善。时太子年十四，帝益以奇之。及即位，常晨往夜还，与霍去病等十馀人皆轻服为微行，且以观戏市里，察民风俗。尝至莲勺通道中行，行者皆奔避路。上怪之，使左右问之，云有持戟诈呵者数十人。时微行率不过二十人马七八匹，更步、更骑，衣如凡庶，不可别也。亦了无驺御，而百姓咸见之。又尝至柏谷，夜投亭宿，亭长不内，乃宿於逆旅。逆旅翁谓上曰： 汝长大多力，当勤稼穑，何忽带剑众夜行此，不欲为盗，则淫耳。 上嘿然不应，因乞浆饮。翁答曰： 吾止有溺，无浆也。 有顷，还内。上使觇之，见翁方与少年十馀人，皆持弓矢刀剑，令主人妪出，安过客，妪归，谓其翁曰： 吾观此丈夫，非常人也，且亦有备，不可图也。 天寒，妪酌酒多与，夫及诸少年皆醉。妪自缚其夫，诸少年皆走。妪出，谢客，杀鸡作食。平旦，上去，是日还宫，乃召逆旅夫妻见之。赐妪千金，擢其夫为羽林郎。自是惩戒弗复微行。上少好学，招求天下遗书，上亲自省校，使庄助、司马相如等以类分别之。好词赋，每所行幸及奇兽异物，辄命相如等赋之。上亦自作诗赋数百篇，下笔即成。初不留时，相如造文迟，弥时而后成。上每叹其工妙，谓相如曰： 以吾之速，易子之迟。可乎！ 相如曰： 於臣则可，未知陛下何如耳！ 上大笑而不责也。然性严急，不贷小过，刑杀法令，殊为峻刻。汲黯每谏曰： 陛下爱才乐士，求之无倦，比得人，劳苦神明未尽其用，辄已杀之。以有限之士，资无已之诛，臣恐天下贤才将尽於陛下，欲与谁为治乎？ 黯言之甚怒，上笑而喻之。行幸河汾，中流与群臣饮宴乃自作《秋风》辞，顾谓群臣曰： 汉有六七之厄，法应再受命，宗室子孙谁当应此者，六七四十二代汉者，当涂高也。 群臣进曰： 汉应天受命，祚逾周殷，子子孙孙，万世不绝，陛下安得此亡国之言，过听於臣妾乎？ 上曰： 吾醉言耳。然自古以来，不闻一姓遂长王天下者，但使失之，非吾父子可矣。 行幸五祚宫，谓霍光曰： 朕去死矣，可立钩弋子，公善辅之。 三月丙寅，上昼卧不觉，颜色不异，而身冷无气。明日，色渐变，闭目，乃发哀告丧。未央前殿朝晡上祭，若有食之者。常所幸御，葬毕悉居茂陵园，上自婕妤以下二百馀人，上幸之如平生，而傍人不见也。光闻之，乃更出宫人，增为五百人，因此遂绝。
始元二年，吏告民盗用乘舆御物者，案其题，乃茂陵中明器也，民别买得，光疑葬日监官不谨，容致盗窃，乃收将作以下系长安狱考讯。居岁馀，邺县又有一人於市货玉杯。吏疑其御物，欲捕之，因忽不见，县送其器推问，又茂陵中物也。光自呼吏问之，说市人形貌如先帝。光於是默然，乃赦前所系者。岁馀，上又见形，谓茂陵令薛平曰： 吾虽失世犹为汝君，奈何令吏卒上吾陵上磨刀剑乎？ 忽然不见。因推问，陵旁有方石，以为砺，吏卒常盗磨刀剑。甘泉宫恒自然有钟鼓声，候者时见从官卤簿似天子，自后转稀，至宣帝世乃绝。宣帝即位，尊孝武庙，奏乐之日虚中有唱善者，告祠之日白鹄群飞集后庭。西河立庙，神光满殿中，状如月。东莱立庙，有大鸟迹，意路上，白龙夜见河东。立庙告祠之日，白虎衔肉置殿前。又有一人骑马，马异於常马，持捉一札，赐将作丞曰： 闻汝绩克成，赐汝金一斤。 因忽不见，札乃变为金，称之有一斤。广川告祠之明日，有钟磬音，房户皆开，夜有光，香气正闻二三里。宣帝亲祠甘泉，有顷，紫黄气从西北来，散於殿前，肃然有风。空中有妓乐声，群鸟翔舞蔽天。宣帝既亲睹光怪，乃疑先帝有神，复招诸方士，冀得仙焉。
《帝王世纪》曰：孝武皇帝，庙名渊龙。
《幽明录》曰：汉武帝在甘泉宫，有玉女降，常与帝围棋相娱。女风姿端正，帝密悦，乃逼之，玉女因唾帝面而去，遂病疮经年。故《汉书》云 避暑甘泉宫 ，此其时也。
刘歆《七略》曰：孝武皇帝敕丞相公孙弘，广开献书之路。百年之间，书积如丘山，故外有太常、太史、博士之藏，内有延阁、广内、秘室之府。
桓子《新论》曰：汉武帝才质高妙，有崇先广统之规，故即位而开发大志，考合古今模范，获前圣代故事，建正朔，定制度，招选俊杰，奋扬威怒，武义四加，所征者服，兴起六艺，广进儒术，自开辟以来，惟汉家最为盛图，故显为世宗，可谓卓尔绝世之主矣。然上乃多过差，既欲斥境广土，又乃贪利争物之无益者。闻西夷大宛国有名马，即大发军兵，攻取历年，士众多死，但得数十匹耳。又歌儿卫子夫因幸爱重，乃阴求陈皇后过恶而废退之。即立子夫其男为太子。后听邪臣之谮，卫后以忧死，太子出走灭亡，不知其处。信其巫蛊，多征会邪僻，求不急之方；大起宫室，内竭府库，外罢天下，百姓之死亡，不可胜数。此可谓通而蔽者。
《典论》曰：孝武帝承累世之遗业，遇中国之殷阜，府库馀钱帛，仓廪畜腐粟。因此有意平灭匈奴而廓清边境矣。故即位之初，从王恢之书，设马邑之谋。自元光以迄征和四五十载之间，征匈奴四十馀举，逾广汉，绝梓岭，封狼居，禅姑幕，梁北河，观兵瀚海。列单于之旗，剿阏氏之首，采符离之窟，扫五王之庭，纳休屠昆耶之附，获祭天金人之宝，斩名王以千数，馘首虏以万计。既穷追其散亡，又摧破其积聚。虏不暇於救死扶伤，疲於孕重堕殰。元封初，躬执武节，告以天子自将，惧以南越之诛。彼时号为威震匈奴矣。
后汉班固《武帝述》曰：世宗晔晔，思弘祖业。畴咨熙载，髦俊并作。厥作伊何，百蛮是攘。恢我疆宇，外薄四荒。武功既抗，亦迪斯文。宪章六学，统一圣真。封禅郊祀，祭旅百神。协律改正，飨兹永年。
魏陈王曹植《汉武帝赞》曰：世宗光光，文武是攘。威震百蛮，恢拓土疆。简定律历，辨修旧章。封天禅土，功超百王。
周庾信《汉武帝聚书赞》曰：献书路广，藏书府开。秦儒出谷，汉简吹灰。芝泥即土，玉匣封来。坐观风俗，不出兰台。
陈沈炯《祭汉武帝陵文》曰：臣闻桥山虽掩，鼎湖之灵可祠；有鲁遂荒，大庭之迹不泯。伏惟陛下，降德猗兰，纂灵丰谷，汉道既登，神仙可望。射之杲于海浦，礼曰观而称功。横中流於汾河，指柏梁而高宴。何其甚乐，岂不然欤！既而运属上仙，道穷晏驾，甲帐珠帘，一朝零落。茂陵玉碗，遂出人间。陵云故塞，与原田而膴膴；别风馀趾，带陵阜而茫茫。羁旅之纆臣，岂不落泪！昔者承明见厌，严助东归，驷马可乘，长卿西返。恭闻故实，窃有愚衷。黍稷非馨，敢望徼福，爵台之荐，空怆魏君。雍丘之祠，未光夏后，瞻仰徽猷，伏增凄惧。
