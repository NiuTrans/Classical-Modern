○唐文宗昭献皇帝
《唐书》曰：文宗昭献皇帝，讳昂，穆宗第二子也。母曰贞献皇后萧氏。元和四年十月生。长庆元年封江王，初名涵。宝历二年十二月，敬宗遇弑，贼苏佐明等矫制立绛王勾当军国事。枢密使王守澄、中尉梁守谦率禁军讨贼，诛绛王，迎上於江邸。癸卯，见宰臣於阁内，下教处分军国事。宰臣百寮三上表劝进。乙巳，即位於宣政殿。景午，上赴西宫成服。丁未，宰臣百寮上表请听政，三表，许之。戊申，尊圣母为皇太后。乙酉，敕凤翔、淮南先进女乐二十四人，并放归本道。庚戌，以兵部侍郎、翰林学士韦处厚为中书侍郎、同中书门下平章事。太和元年二月乙巳，御丹凤楼，大赦，改元。六月，诏： 元和、长庆中，皆因用兵，权以济事，所下制敕，难以通行。宜令尚书省取元和已来制敕，参详删定讫，送中书门下议定闻奏。 甲戌，以旱放系囚。七月，李同捷除兖海，不受诏，结幽镇谋叛。徐州王智兴请全军讨之。帝自撰集《尚书》中君臣事迹，命画工图写於太液亭，朝夕观览。三年五月己卯朔。柏耆斩李同捷于将陵，沧景平。丁亥，御兴安楼，受沧州所献俘。九月，敕两军、诸司、内官不得著纱縠绫罗等衣服。帝性俭素，不喜华侈。驸马韦处仁著夹罗巾，帝谓之曰： 比慕卿门地清素，以之选尚。如此巾服，从他诸戚为之，惟卿非所宜也。 十一月甲午，帝亲祀昊天上帝於南郊，礼毕，御丹凤门，大赦。禁止奇贡。四方不得以杂样织成非常之物为献。十二月，蛮陷邛、雅等州。戊午，以右领军卫大将军董重质充神策西川行营都知兵马使。蛮陷成都府，入梓州西郭门下营。又诏促诸镇兵马救援两川。乙巳，郭钊奏蛮退，遣使赐蛮帅蒙巅国信。四年四月，诏曰： 俭以足用，令出惟行，著在前经，斯为理本。朕自临四海，愍元元之久困，日昃忘食，宵兴疚怀。虽绝文绣之饰，尚愧茅茨之俭。示喻卿士，形於诏条。如闻积习流弊，馀风未革。车服第室，相尚以华靡之制；资用货宝，固启于贪冒之源。有司不禁，侈俗滋扇。盖朕教导之未敷，使兆庶昧於耻尚也。其何以足用行令，臻於致理欤！永念惭叹，迨兹申敕。自今内外班列职位之士，各务素朴，弘兹国风。有僣差尤甚者，御史纠上。主者宣示知朕意焉。 上承长庆、宝历奢靡之风，锐意惩革，躬行俭素，以率厉之。五年春正月庚子朔，以积阴浃旬，罢元会。太原旱，赈粟十万石。二月，神策中尉王守澄奏宰相宋申锡与漳王谋反，即令追捕。庚子，诏贬宋申锡为太子右庶子。壬寅，左常侍崔玄亮及谏官等四十人伏奏玉阶： 北军所告事，请不於内中鞫问，乞付法司。 帝曰： 吾谋於公卿矣，卿等且退。 崔玄亮泣涕陈谏久之，帝改容劳之曰： 朕即与宰臣商议。 玄亮等方退。癸卯，诏漳王庭凑可降为巢县公，宋申锡开州司马同正。初，京师忷忷，以宰相实联亲王谋逆，三四日后，方知诬构。人士侧目於守澄、郑注，故谏官号泣论之，申锡方免其祸。六年春正月乙未朔，以大雪废元会。壬子，诏曰： 朕闻天听自我人听，天视自我人视。朕之菲德，涉道未明，不能调序四时，导迎和气。自去冬已来，逾月雨雪，寒气尤甚，颇伤於和。念兹庶氓，或罹冻馁，无所假贷，莫能自存。中宵载怀，旰食兴叹，怵惕若厉，时予之辜。思弘惠泽，以顺时令。天下死罪囚，除官典犯赃，故意杀人外，并降从流，流已递降一等。 七年正月诏曰： 朕承上天之眷佑，荷列圣之丕图，宵旰忧劳，不敢暇逸，思致康乂，八年於兹。而水旱流行，疾疫作沴，兆庶艰食，紥瘥相仍。盖德未动天，诚未感物，一夫失所，其过在予。载怀罪己之心，深轸纳惶之虑。如闻关辅、河东，去年亢旱，秋稼不登，今春作之时，农务尤切，若不能赈救，惧至流亡。京兆府赈粟十万石，河中府、绛州各赐七万石，同、华、陕、虢、晋等州各赐十万石，并以常平义仓物充。 七月，以旱，命京城诸司疏决系囚。闰七月乙卯，诏曰： 朕嗣守丕图，覆妪生类，兢业寅畏，上承天休。而阴阳失和，膏泽愆候，害我稼穑，灾于黔黎。有过在予，敢忘咎责。从今避正殿，减供膳，停教坊乐，厩马量减刍粟，百司厨馔亦宜权减。阴阳郁湮，有伤和气，宜出宫女千人，五坊鹰犬量须减放。内外脩造事非急务者，并停。 八月甲申，御宣政殿，册皇太子永。是日降诏： 应犯死罪降从流，流已下递减一等。 九年冬十月，内出曲江新造紫云楼采霞亭额，左军中尉仇士良以百戏於银台门迎之。时郑注言秦中有灾，宜兴土功以厌之，乃浚昆明、曲江二池。上好为诗，每诵杜甫《曲江行》云： 江头宫殿锁千门，细柳新蒲为谁绿？ 乃知天宝已前，曲江四岸皆有行宫台殿、百司廨署，思复昇平故事，故为楼殿以壮之。王涯献榷茶之利，乃以涯为榷茶使。茶之有税，自涯始。十一月壬戌，中尉仇士良率兵诛宰相王涯、贾餗、舒元舆、李训、王藩、郭行馀、郑注、罗立言、李孝本、韩约等十馀家，皆族诛。时李训、郑注谋杀内官，诈言金吾仗舍石榴树有甘露，请上往观之。内官先至金吾仗，见幕下伏甲，遽扶帝辇入内，故训等败，流血涂地。京师大骇，旬日稍安。十二月庚辰，上御紫宸殿，谓宰相曰： 坊市之间，人渐安未？ 李石奏曰： 人情虽安，然刑杀过多，致此阴沴。又闻郑注在凤翔募兵不少，今皆被刑戮，臣恐乘此生事，切宜原赦以安之。 上曰： 然。 郑覃又陈理道。上曰： 我每思贞观、开元之时，观今日之事，往往愤气填膺耳。 开成元年正月辛丑，帝常服御宣政殿受朝贺，遂宣诏大赦天下，改元。乙巳，上御紫宸对宰臣，李石奏曰： 陛下改元御殿，人情大悦，全放京兆一年租赋，又停四节进奉，恩泽所该，实当要切。 帝曰： 朕务行其实，不欲崇长空文。 石曰： 赦书须内留一本，陛下时看之。又十道黜陟使发日，更付与公事根本，令向外与长吏详择施行，方尽利害之要矣。 二年三月戊辰夜，彗长八丈有馀，西北行，东指，在张十四度。壬申，诏曰： 朕嗣守丕构，对越上玄，虔恭寅畏，於今一纪。何尝不宵衣念道，昃食思愆，师周文之小心，慕《易·乾》之夕惕，惧德不类，贻列圣羞。将欲俗致和平，时无殃咎。然诚未格物，谪见於天，仰愧三灵，俯惭庶汇，思获攸济，浩无津涯。昔宋景发言，星因退舍，鲁僖纳谏，饥不害人。取鉴往贤，深惟自励。载轸在予之责，宜降恤辜之恩，式表殷忧，冀答昭诫。天下死罪降从流，流已下并释放。 三年九月，上以皇太子慢游败度，欲废之，中丞狄兼谟垂涕切谏。是夜，移太子於少阳院，杀太子宫人左右数十人。十月，皇太子薨於少阳院，谥曰庄恪。十一月乙卯夜，彗孛东西竟天。壬戌，诏曰： 上天盖高，感应必由乎人事；寰宇虽广，理乱尽系乎君心。从古以来，必然之义。朕嗣膺宝位，十有三年，常克己以虔恭，每推诚於众庶。将以导迎休应，渐致辑熙，期克荷於宗祧，思保宁於华夏。而德有所未至，信有所未孚，灾气上腾，天文谪见，再周期月，重扰星躔。当求衣之时，睹垂象之变，兢惧惕厉，若蹈泉谷。是用举成汤之六事，念宋景之一言，详求谴咎之端，采听销禳之术。必有精理，蕴於众情，冀屈法以安人，爰恤刑而原下。应犯死罪，并降从流，流已下递减一等。 五年春正月戊寅，上不康，不受朝贺。辛巳，崩於大明宫之太和殿，谥曰元圣昭献皇帝，庙号文宗，葬章陵。
○武宗昭肃皇帝
《唐书》曰：武宗昭肃皇帝，讳炎，穆宗第五子也，母曰宣懿皇后韦氏。元和九年六月十三日生于东宫。长庆元年三月封颖王，本名瀍。初，文宗追悔庄恪太子殂不由道，乃以敬宗子陈王成美为皇太子，开成四年冬十月宣制，未遑册礼。五年正月，文宗暴疾，宰相李珏、枢密刘弘季奉密旨，以皇太子监国。两军中尉仇士良、鱼弘志矫诏迎颍王於十六宅，曰： 朕自婴疾疹，有加无瘳，惧不能躬总万机，日厘庶政。稽于古训，谋及大臣，用建亲贤，以贰神器。亲弟颍王瀍昔在藩邸，与朕常同师训，动成仪矩，性禀宽仁。俾奉昌图，必谐人欲。可立为皇太弟，应军国政事，便令权勾当。百辟卿士，中外庶臣，宜竭乃心，辅成予志。陈王成美先立为皇太子，以其年尚冲动，未渐师资，比日重难，不遑册命，回践诸邸，式协至公，可复封陈王。 四日，文宗崩，宣遗诏：皇太弟宜于柩前即皇帝位，宰臣杨嗣复摄冢宰。十四日，受册于正殿，年二十七。二月，制穆宗妃韦氏追谥宣懿皇太后，帝之母也。上御正殿，降德音，以开府、右军中尉仇士良封楚国公，右军中尉鱼志弘为韩国公，太常卿崔郸、户部尚书判度支崔珙，并本官同中书门下平章事。帝在藩邸时，颇好道术脩摄之事。是秋，召道士赵归真八十一人刀禁中，于三殿修金箓道场，乃幸三殿，於九天坛亲受法箓。右拾遗王哲上疏，言王业之初，不宜崇信过当，疏奏不省。
会昌元年正月庚戌，有事於南郊，礼毕，御丹凤楼，大赦，改元。二月，以淮南节度使李绅为中书侍郎、同平章事。二年四月，司空、平章事李德裕等上章，请加尊号曰仁圣文武至神大孝皇帝。戊寅，御宣政殿受册。八月，回鹘乌介可汗过天德，至杞头峰北，俘掠云朔、北川，诏刘沔出师守雁门诸关。回鹘首领屈武降幽州，授左武卫将军。诏以 回鹘犯边，渐侵内地，或攻或守，於理何安？令少师牛僧孺、陈夷行与公卿集议可否以闻。 僧孺曰： 今百寮议状，以固守关防，俟其可击则用兵。 宰相李德裕议以 回鹘所恃者嗢没、赤心耳，今已离叛，其强弱之势可见。戎人獷悍，不顾成败，以失二将，乘忿入侵，出师急击，破之必矣。守险恃弱，虏无由退。击之为便。 天子以为然。乃征发许、蔡、汴、滑等六镇之师，以太原节度使刘沔为回鹘南面招讨使；以张仲武为幽州卢龙节度使，充回鹘东面招讨使；以李思忠为回鹘西南面招讨使：皆会军于太原。十月，幸泾阳，校猎白鹿原。谏议大夫高少逸、郑朗等于阁内论： 陛下校猎太频，出城稍远，万机废弛，晨出夜归，方用兵师，且宜停止。 上优劳之。谏官出，上谓宰相曰： 谏官甚要，朕时闻其言，庶几减过。 三年春正月，以宿师于野，罢元会。二月，太原刘沔奏： 昨率诸道之师至大同军，遣石雄袭回鹘牙帐，大败回鹘于杀胡山，其乌介可汗被疮而走。已迎得太和公主至云州。 是日，御宣政殿，百寮称贺。三月，太和公主至京师，百官班於章敬寺迎谒，仍令所司告宪宗、穆宗二室。四月，昭义节度使刘从谏卒，三军中以从谏侄稹为兵马留后，上表请授节度。寻遣中使赍诏路府，令稹护从谏之丧归洛阳。稹拒朝旨，寻以成德军节度使王元逵、魏博节度使何弘敬，并以本官充招讨泽潞使。四年三月，以道士赵归真为左右街道门教授先生。时帝志学神仙，师归真。归真乘宠，每排毁释氏，言非中国之教，蠹耗生灵，宜尽除去，帝颇信之。七月，王元逵奏邢州刺史裴问、别将高元武以城降。洺州刺史王钊、磁州刺史安玉皆以城降何弘敬。山东三州平。潞州大将郭谊、张谷、陈扬廷遣人至王宰军，请杀刘稹以自赎。王宰以闻，乃诏石雄率军三千入潞州，郭谊斩刘稹首以迎雄，泽、潞五州平。八月，王宰传稹首与大将郭谊等一百五十人，露布献于京师，上御安福门受俘，百寮楼前称贺。十月，车驾幸鄠县。十一月幸云阳。五年正月，宰臣李德裕、杜棕等率文武百寮上徽号曰仁圣文武章天神功盛德明道皇帝。辛亥，有事於郊庙，礼毕，御承天门，大赦天下。秋七月庚子，敕并省天下佛寺。所拆寺四千六百馀所，还俗僧尼二十六万五百人，收充两税户，拆招提、兰若四万馀所，收膏腴上田数千万顷，收奴婢为两税户十五万人。六年三月壬寅，上不豫，制改御名曰炎。帝重方士，颇服食修摄，亲授法箓。至是药躁，喜怒失常，既笃，旬日不能言。宰相李德裕等请见，不许。中外莫知安否，人情危惧。是月二十三日，宣遗诏以皇太叔光王柩前即位。是日崩，年三十三。谥曰至道昭肃孝皇帝，庙号武宗，葬端陵。
○宣宗献文皇帝
《唐书》曰：宣宗献文皇帝，讳忱，宪宗第十三子，母曰孝明皇后郑氏。元和五年六月，生于大明宫。长庆元年三月，封光王，名怡。会昌六年三月，武宗疾笃，宣遗诏立为皇太叔，权勾当军国政事。翌日，即帝位，改今名，时年三十七。帝外晦而内明，严重寡言，视瞻特异。幼时宫中以为不慧。十岁时，遇重疾沉缀，忽有光辉烛身，蹶然而兴，正身拱揖，如对臣寮。乳媪以为心疾，穆宗往视之，抚其背曰： 此吾家英物，非心惫也。 赐以玉如意、御乌、金带。尝梦乘龙并天，言之於郑太后，乃曰： 此不宜人知，毋幸勿复言。 历太和、会昌朝，愈事韬晦，群居游处，未尝有言。文宗、武宗幸十六宅宴集，强诱其言，以为戏剧，谓之 光叔 。武宗气豪，尤不以礼。及监国之日，哀毁满容，接待群寮，决断庶务，人方见其隐德焉。四月辛未，释服，尊母郑氏曰皇太后。以兵部侍郎、翰林学士承旨白敏中，同中书门下平章事。大中元年正月，有事于郊庙，礼毕，御丹凤楼，大赦，改元。帝雅好儒士，留心贡举。有时微行人间，采听舆论，以观选士之得失。每山池曲宴，与学士诗什属和，公卿出镇，亦赋诗饯行。凡对臣寮，肃然拱揖，鲜有轻易之言。大臣或献章疏，即烧香盥手，受而览之。当时以大中之政有贞观之风焉。闰三月，敕： 会昌季年，并省寺宇。虽云异方之教，无损为理之原。中国之人，久行其道，厘革过当，事体未弘。其灵山胜境、天下州府，应会昌五年四月所废寺宇，如有宿旧名僧，复能脩创，一任住持，所由不得禁止。 七月，太子少保分司东都、卫国公李德裕为人所讼，贬潮州司马员外置。二年春正月，宰相率文武百寮上徽号曰圣敬文思和武光孝皇帝，御宣政殿受册。三年春正月，泾原节度康季荣奏，吐蕃宰相伦恐热以秦、原、乐安三州及石门等七关之兵民归国。诏太仆卿陆耽往喻旨，仍令灵武节度使朱叔明、邠宁节度使张景绪各出本道兵马应接。六月，康季荣奏收复原州城及石门、驿藏、木峡、制胜、六盘、石峡等六关讫。邠宁张景绪奏收复萧关。敕於萧关置武州，改乐安为威州。七月三日，七关军人百姓，皆河、陇遗黎，数千人见于阙下。上御延喜门抚慰，令其解辫，赐之冠带，共赐绢十五万匹。八月，凤翔节度使李玼奏收复秦州，制曰： 自昔皇王之有国也，何尝不文以守成，武以集事，参诸二柄，归于大宁。朕猥荷丕图，思弘景运，忧勤戒惕，四载于兹。每念河、湟土疆，绵亘遐阔。洎天宝末，犬戎乘我多难，无方御奸，遂从腥膻，不远京邑。事更十叶，时近百年。进士试能，靡不谒其长策；朝廷下议，皆亦听其直词。尽以不生边事为永图，且守旧地为明理，荏苒於是，收复无由。今者天地储祥，祖宗垂祐，左衽输款，边垒连降，刷耻建功，所谋必克。实赖枢衡妙算，将师雄棱，副玄元不争之文，绝汉武远征之悔，瓯脱顿空於内地，斥堠全据於新封，莫大之休，指期而就。况将士等栉沐风雨，暴露郊原，披荆榛而刁斗夜严，逐豺狼而穹庐晓破。动皆如意，古无与京，念此诚勤，宜加宠赏。泾原宜赐绢六万匹，灵武五万匹，凤翔、邠宁各四万匹。呜呼！七关要害，三都膏腴，候馆之残耻可寻，唐人之遗风尚在。追怀往事，良用兴嗟。夫取不在广，贵保其金汤；得必有时，讵计於迟速。今则便务修筑，不进干戈，必使足食足兵，有备无患，载洽爱育之道，永置生灵之安，中外臣寮，宜体朕意。 十二月，追谥顺宗曰至德大圣大安孝皇帝，宪宗曰昭文章武大圣孝皇帝。初以河、湟收复，百寮请加徽号，帝曰： 河、湟收复，继成先志，朕欲追尊祖宗，以昭功烈。 白敏中等对曰： 非臣等愚昧所能及。 至是，上御宣政殿行事，及册出，上俯偻自送，流涕呜咽。四年春正月，以追尊二圣，御正殿，大赦天下。五年八月，汝州刺史张义潮遣兄义潭以瓜、沙、伊、肃等十一州户口来献，自河、陇陷蕃百馀年，至是悉复陇右故地。八年正月，陕州黄河清。二月，南蛮进犀牛，诏还之。十一年九月，右补阙陈瑕、左拾遗王谱、右拾遗薛廷杰上疏谏遣中使往罗浮山迎轩辕先生。上曰： 朕以万机事繁，躬亲庶务，访闻罗浮山处士轩辕集，善能摄生，延龄益寿，乃遣使迎之，或冀有少保理也。朕每观前史，见秦皇、汉武为方士所惑，常以之为诫。卿等位当论列，职在谏司，阅示来章，深纳诚意。 仍谓崔慎由曰： 为吾言於谏官，虽少翁、栾大复生，不能相惑。如闻轩辕生高士，欲与之一言耳。 十二年春正月，罗浮山人轩辕集至京师，上召入禁中，谓曰： 先生遐寿而长生可致乎？ 曰： 彻声色，去滋味，哀乐如一，德施周给，自然与天地合德，日月齐明，何必别求长生耶！ 留之月馀，坚求还山。十三年五月，上不豫，月馀不能视朝。八月，宣遗诏立郓王为皇太子，勾当军国事。是日，崩于大明宫，圣寿五十。谥曰圣武献文孝皇帝，庙号宣宗，葬贞陵。
○懿宗恭惠皇帝
《唐书》曰：懿宗恭惠皇帝，讳漼，宣宗长子，母曰元昭皇太后晁氏。大和七年十一月，生於藩邸。会昌六年十月，封郓王，本名温。大中十三年八月，遗诏立为皇太子监国，改今名。十三日，即帝位，时年二十七。帝姿貌瑰杰，有异稠人。藩邸时尝经重疾，郭淑妃侍医药，见黄龙出入於卧内。既间，妃以异告，帝曰： 慎勿复言。 又尝大雪数尺，而帝寝室之上独无，人皆异之。宣宗制《泰边陲乐曲词》有， 海岳晏咸通 之句。又大中末，京城小儿叠布渍水，纽之向日，谓之投晕。帝果以郓王即大位，以咸通为年号。九月，释服，追尊母后晁氏为太后，谥曰元昭。咸通元年春正月，上御紫宸殿受朝。十一月丁未，有事於郊庙，礼毕，御丹凤楼，大赦，改元。二年九月，林邑蛮寇安南府，遣神策将军康承训率禁军及江西、湖南之兵赴援。三年春正月，左仆射、门下侍郎、平章事杜悰率百寮上徽号曰睿文明圣孝德皇帝。四年春正月庚午，有事于圆丘，礼毕，御丹凤门，大赦。五年四月，南蛮寇邕管，以秦州经略使高骈率禁军五千赴邕管，会诸道之师御之。五月，制： 朕以寡昧，获承高祖、太宗之丕构，六载於兹矣。罔畋游是娱，罔声色是纵，罔刑戮是滥，罔邪佞是惑。蚤夜悚惕，以忧以勤，庶几乎八表用康，兆人以泰。而西戎款附，北狄怀柔，独惟南蛮，奸宄不率。侵陷交阯，突犯朗宁，爰及巂州，亦用攘寇。劳我士卒，兴吾甲兵，骚动黎元，役力飞挽，每一轸念，悯然疚怀。顾惟生人，罹此愁苦，宜布自天之泽，俾垂及物之仁。如闻湖南、桂州，是岭路系口，诸道兵马纲运，无不经过，顿递供承，动多差配，凋伤转甚，宜有特恩。应潭、桂两路，各赐钱三万贯，以助军钱，以充馆驿息利本钱。其江陵、江西、鄂州三道，比於潭、桂，徭配稍简，宜令本道观察使详其间剧，准此例与直本钱。黎巂等州，因蛮寇杀伤，宜令本道收拾埋痤。 六年秋，高骈自海门进军破蛮军，收复安南府。自李琢失政，交趾陷没十年，蛮军北寇邕容界，人不聊生，至是方复故地。七年十月，安南都护高骈奏蛮寇悉平。十一月，御宣政殿，大赦，以复安南故地。九年七月，徐州赴桂林戍卒五百人，官军许佶、赵可立杀其主将王仲甫，以粮料判官庞勋为都头，剽掠湘潭、衡山两县，有众千人，擅还本镇。九月甲午，庞勋陷宿州。知州判官焦璐奔归于徐。乙未，庞勋陷徐州。十年九月，贼宿州守将张弘稔以城降，有兵万人，马举率兵赴之。庞勋闻之，以其众将攻玄稔。玄稔，贼之劲将也，遂与举合势，急围徐州。许佶登城拒守者三日，佶败出走，稔收复徐州。庞勋方来赴援，闻城已破，欲南趋濠州，马举追及涣河，击败之，勋溺水而死。萧县主将又斩许佶首来降，徐寇悉平。十一月，南诏蛮骠信坦绰酋龙率众二万寇巂州。十二月，敕荆南节度使杜崇： 据司天奏，有小孛星气经历分野，恐有外夷兵水之患。缘边藩镇，最要担防，宜训习师徒，增筑城堡。凡关制置，以其事闻。 十一年八月，同昌公主薨，追赠卫国公主，谥曰文懿。主，郭淑妃所生，上尤锺念，悲惜异常。以待诏韩宗绍等医药不效，杀之，收捕其亲族三百馀人，系京兆府。宰相刘瞻，京兆尹温璋上疏论谏行法太过，上怒。十二年春正月，宰相路岩率文武百寮上徽号曰睿文英武明德至仁大圣广孝皇帝，御含元殿，受册礼毕，大赦。五月庚申，敕： 慎恤刑狱，大《易》格言。《诏》曰：如得其情，则哀矜而勿喜。而狱吏苛刻，务在舞文，守臣因循，罕闻视事。以此械系之辈，溢於狴牢；追捕之徒，繁於简牍。实伤和气，用致沴氛。况时属熇蒸，化先茂育，并赦罪戾，式顺生成。应天下所禁系罪人，除十恶五逆、故意杀人外，馀并宜疏理释放。 十四年六月，帝不豫。七月戊寅，疾大渐。制立晋王俨为皇太子，权勾当军国政事。辛巳，遗诏曰： 皇太子儇性禀宽和，生知忠孝，德包睿哲，圣表徇齐，必能扬祖宗之重光，荷邦家之丕构。宜令所司具礼，於柩前即皇帝位。 是日，崩於咸宁殿，圣寿四十一。谥曰睿文昭圣恭惠孝皇帝，庙号懿宗，葬于简陵。
