○唐高宗天皇大帝
《唐书》曰：高宗天皇帝，讳治，太宗第九子也。母曰文德顺圣皇后长孙氏。以贞观二年六月，生於东宫之丽正殿。五年，封晋王。七年，遥授并州都督。幼而歧嶷端审，宽仁孝友。初授《孝经》於著作郎萧德言，太宗问曰： 此书中何言为善？ 对曰： 夫孝，始於事亲，中於事君，终於立身。君子之事上也，进思尽忠，退思补过，将顺其美，匡救其恶。 太宗悦曰： 行此，足以事父兄，为臣子矣。 及文德皇后崩，晋王时年九岁，哀慕感动左右，太宗屡加慰抚，由是特深宠异。寻拜右武侯大将军。十七年，皇太子承乾废，魏王泰亦以罪黜，太宗与长孙无忌、房玄龄、李世勣等计议，立晋王为皇太子。太宗每视朝，常令在侧，观决庶政，或令参议，太宗数称其善。十八年，太宗将伐高丽，命太子留镇定州。及驾发有期，悲啼累日，因请飞驿递表起居，并递敕垂报，并许之。及军旋，太子从至并州。时太宗患痈，太子亲吮之，扶辇步从数日。二十二年五月己巳，太宗崩。六月甲戌，皇太子即皇帝位，时年二十二。诏大赦天下。内外文武赐勋官一级。永徽元年春正月辛丑柏，上不受朝，诏改元。景午，立妃王氏为皇后。二年春正月戊戌，诏曰： 去岁关辅之地，颇弊蝗螟，天下诸州，或遭水旱，百姓之间，致有罄乏，此由朕之不德，兆庶何辜？矜物罪已，载深忧惕。今献岁肇春，东作方始，粮廪或空，事资赈给。其遭虫水处有贫乏者，量以正义仓赈贷，五年春三月戊午，幸万年宫。辛未，曲，赦所经州县系囚。以工部尚书阎立德领丁夫四万筑长安罗郭。八月，大理奏决死囚，总有七十馀人。六年九月庚午，尚书右仆射褚遂良以谏立武昭仪，贬授潭州都督。乙酉，洛州大水，毁天津桥。冬十月己酉，废皇后王氏为庶人，立昭仪武氏为皇后，大赦天下。七年正月辛未，废皇太子忠为梁王，立代王弘为皇太子。壬申，大赦，改年为显庆。
元年五月己卯，太尉长孙无忌进史馆所撰梁、陈、周、齐、隋《五代史志》三十卷。五年八月庚辰，苏定方等讨平百济，面缚其王扶馀义慈。国分为五部，郡三十七，城二百，户七十六万，以其地分置熊津等五都督府。麟德元年三月辛亥，展大射礼。十二月景戌，杀西台侍郎上官仪。戊子，庶人忠坐与仪交通，赐死。二年十月，司礼太常伯刘常道上疏请封禅。癸亥，高丽王高藏遣其子福男来朝。丁卯，将封泰山，发自东都。是岁大稔，米斗五钱，麰麦不列於市。麟德三年春正月戊辰朔，车驾至泰山顶。是日，亲祀昊天上帝于封祀坛，以高祖、太宗配飨，己巳，帝升山行封禅之礼。庚午，禅于社首，祭皇地祗，以太穆太皇太后、文德皇太后配飨；皇后为亚献，越国太妃燕氏为终献。辛未，御降禅坛。壬申，御朝觐坛受朝贺。改麟德三年为乾封元年，正月景戌，发自泰山。甲午，次曲阜县，幸孔子庙，追赠太师，增修祠宇，以少牢致祭。其褒圣侯德伦子孙，并免赋役。二月己未，次亳州。幸老君庙，追号曰太上玄元皇帝，创造祠堂，改阳穀县为真源县，县内宗姓特给复一年。夏四月甲辰，车驾至自泰山，先谒太庙而后入。坛庚寅，改铸乾封皇宝钱。冬十月己酉，司空、英国公勣为辽东道行军大总管，以伐高丽。三年二月景寅，以明堂制度历代不同，汉、魏以还，弥更讹舛，遂增损古今，新制其图。下诏大赦，改元为总章元年。二月戊寅，幸九成宫。九月癸巳，司空、英国公勣破高丽，拔平壤城，擒其王高藏及其大臣男建等以归。境内尽降，其城一百七十。
上元二年三月丁巳，天后亲蚕於邙山之阳。时帝风疹，不能听朝，政事皆决於天后。自诛上官仪后，上每视朝，天后垂帘於御座后，政事大小皆预闻之，内外称为 二圣 。帝欲下诏令天后摄国政，中书侍郎郝处俊谏止之。调露元年十月，单于大都护府突厥阿史德温傅及奉职二部相率反叛。二年八月甲子，废皇太子贤为庶人，幽於别所。乙丑，立英王哲为皇太子。改调露二年为永隆元年，大赦天下。二年闰十月庚申，上以服饵，令皇太子监国。景寅，雍州大风害稼，米价翔踊。是月，裴行俭大破突厥史伏念之众，伏念为程务挺急追，遂执温傅来降，行俭是尽平突厥馀党。行俭执伏念、温傅，振旅凯旋，永淳二年春正月甲午朔，幸奉天宫，遣使祭嵩岳、少室、箕山、具茨等山，西王母、启母巢父、许由等祠。十一月丁未，自奉天宫还东都。上疾甚，宰臣以下并不得谒见。十二月丁巳，诏改永淳二年为弘道元年。将宣赦书，上欲亲御则天门楼，气逆不能上马，遂召百姓於殿前宣之。礼毕，上问侍曰： 民庶喜否？ 对曰： 百姓蒙赦，无不感悦。 上曰： 苍生虽喜，我命危笃。天地神祗若延吾一两月之命，得还长安，死亦无恨。 是夕，帝崩于贞观殿，时年五十六。谥曰天皇大帝，庙号高宗。文明元年八月，葬於乾陵。天宝十三载，改谥曰天皇大弘孝皇帝。
○则天皇后
《唐书》曰：则天皇后武氏，讳明空，并州文水人也。父士彟，隋大业末为鹰杨府队正。高祖行军於汾、晋，每休止其家。义旗初起，从平京城。贞观时，累迁工部尚书、荆州都督、封应国公。初，则天年十四时，太宗闻其美容止，召入宫，立为才人。及太宗崩，遂为尼，居感业寺。大帝於寺见之，复召入宫，拜昭仪。时皇后王氏、良姊萧氏频与武昭仪争宠，互谗毁之，帝皆不纳。进号宸妃。永徽六年，废王皇后而立武宸妃为皇后。高宗称天皇，武后亦称天后。后素多智计，兼涉文史。帝自显庆已后，多苦风疾，百司表奏，皆委天后详决。自此内辅国政数十年，威势与帝无异。当时称为 二圣 。弘道元年十二月，大帝崩，皇太子显即位，尊天后为皇太后。既将篡夺，是日自临朝称制。嗣圣元年春正月甲申朔，改元。二月戊午，废皇帝为庐陵王，幽於别所，仍改名哲。己未，立豫王轮为皇帝，令居於别殿。大赦天下，改为文明。皇太后仍临朝称制。庚申，废皇太孙重照为庶人。九月，柳州司马徐敬业杀扬州长史陈敬之举兵，移檄天下，左玉钤卫大将军李孝逸讨平之。垂拱四年五月，皇太后加尊号曰圣母神皇。是秋七月，大赦天下。八月壬寅，博州刺史、琅琊王冲据博州起兵，命左金吾大将军丘神勣为行军捴管讨之。庚戌，冲父豫州刺史、越王贞又举兵与冲相应。九月，命内史岑长倩，凤閤侍郎张光辅、左监门大将军鞠崇裕率兵讨之。景寅，斩贞及冲等，传首神都，改其姓为虺(音卉)氏。曲赦博州。韩王元嘉、鲁王灵夔、元嘉子黄国公譔、(音选)灵夔子左散骑常侍范阳王蔼、霍王元轨及子江都王绪、故虢王元凤子东莞公融坐与贞通谋，元嘉、灵夔自杀，元轨配流黔州，譔等伏诛，改姓虺氏。自是宗室诸王相继诛死者，殆将尽矣。其子孙年幼者咸配流岭外，并诛其亲党数百馀家。
载初元年春正月，神皇亲享明堂，大赦天下。依周制建子月为正月，改十二月，改旧正月为壹月，大酺三日。神皇自以 曌 字为名，遂改诏书为制书。秋九月，革唐命，改国号为周。改元为天授，大赦天下。乙酉，加尊号为神圣皇帝，降皇帝轮为皇嗣。景戌，立武氏七庙，追尊神皇父士彟为孝明皇帝，证圣元年春正月，加尊号曰慈氏越古金轮圣神皇帝，大赦天下，改元大酺七日。二月，上去慈氏越古尊号。秋九月，亲祀南郊，加尊号天册金轮圣神皇帝，大赦天下，改元为天册万岁，大辟罪已下及犯十恶常赦所不原者，咸赦除之，大酺九日。万岁登封元年腊月甲申，上登封於嵩岳，大赦天下，改元大酺九日。丁亥，禅于少室山。圣历元年正月，亲享明堂，大赦天下，改元，大酺九日。三月，召庐陵王哲於房州。九月景子，庐陵王哲为皇太子，令依旧名显，大赦天下。神龙元年春正月，大赦，改元。上不豫，制自文明元年已后得罪人，除扬、豫、博三州及诸逆魁首，咸赦除之。癸卯，麟台监张易之与弟司仆卿昌宗谋反，皇太子率左右羽林军桓彦范、敬晖等，以羽林兵入禁中诛之。甲辰，皇太子监国，大赦天下。是日，上传皇帝位于皇太子，徙居上阳宫。戊申，皇帝上尊号曰则天大圣皇帝。冬十一月壬寅，则天将大渐，遗制祔庙，归陵，令去帝号，称则天大圣皇后。是日，崩於洛阳宫之仙居殿，年八十三，谥曰则天大圣皇后。二年五月庚申，祔葬於乾陵。
○中宗孝和皇帝
《唐书》曰：中宗孝和皇帝讳显，高宗第七子，母曰则天顺圣皇后。显庆元年十一月生於长安。明年封周王，授洛州牧。仪凤二年，徙封英王，改名哲，授雍州牧。永隆元年，章怀太子废，其年立为皇太子。弘道元年十二月，高宗崩，皇太子即皇帝位，皇太后临朝称制。改年嗣圣。元年二月，皇太后废帝为庐陵王，幽於别所。其年五月，迁於均州，寻徙居房陵。圣历元年，召还东都，立为皇太子，依旧名显。时张易之与弟昌宗潜图逆乱。神龙元年，凤閤侍郎张柬之、鸾台侍郎崔玄暐、左羽林将军敬晖、右羽林将军桓彦范、司刑少卿袁恕己等定策率羽林兵诛易之、昌宗，迎皇太子。大赦天下。凤閤侍郎韦承庆、正谏大夫房融、司礼卿崔庆等下狱。甲辰，命地官侍郎樊忱往京师告陵庙。乙巳，则天传位於皇太子。景午，即皇帝位於通天宫，大赦天下，惟易之党与不在原限。二月甲寅，复国号，依旧为唐。社稷、宗庙、陵寝、郊祀、行军旗帜、服色、天地、日月、寺宇、台阁、官名，并依永淳已前故事。甲子，立妃韦后为皇后，大赦天下。诏九品以上及朝集使极言朝政得失，兼举贤良方正直言极谏之士。景龙三年，十一月乙丑，亲祀南郊，皇后登坛亚献，左仆射舒国公韦巨源为终献。大赦天下，四年五月丁卯，前许州司兵参军燕钦融上书，言皇后干预国政，安乐公主、武延秀、宗楚客等同危宗社。帝怒，召钦融廷见，扑杀之。时安乐公主志欲皇后临朝称制，而求立为皇太女，由是与后合谋进鸩。六月壬午，帝遇毒药，崩于神龙殿。年五十五。秘不发丧，皇后亲总庶政。立温王重茂为皇太子。甲申，发丧于太极殿，宣遗制。皇太后临朝，大赦天下，改元为唐隆。丁亥，皇太子即帝位于柩前，时年十六。皇太后韦氏临朝称制，大赦天下，常赦所不原者咸赦除之。内外兵马令诸亲王掌，仍令韦温总知。时召诸府折冲兵五万人分屯京城，列为左右营，诸韦子姓分统之。庚子夜，临淄王讳举兵诛诸韦、诸武，皆枭首於安福门外，韦太后为乱兵所杀。九月丁卯，上谥曰孝和皇帝，庙号中宗。葬定陵。天宝十三载二月，改谥曰太和大圣大昭孝皇帝。
○睿宗玄贞皇帝
《唐书》曰：睿宗玄贞皇帝，讳旦，高宗第八子，中宗母弟，龙翔二年六月己未，生於长安。其年封殷王，遥领冀州大都督、单于大都护、右金吾卫大将军。及长，谦恭孝友，好学，工草隶，尤爱文字训诰之书。乾封元年，徙封豫王。总章二年，徙封冀王。上初名旭轮，至是去 旭 字。上元二年，徒封相王，拜右卫大将军。仪凤三年，迁洛州牧；改名旦，徙封豫王。嗣圣元年，则天临朝，废中宗为庐陵王，立豫王为皇帝，仍临朝称制，及革命，改国号为周，降皇帝为皇嗣，令依旧名轮，徙居东宫，其仪一比皇太子。圣历元年，中宗自房陵还。帝数称疾不朝，请让位於中宗，则天遂立中宗为皇太子，封帝为相王，又改名旦，授太子右卫率。长安中，拜司徒、右羽林卫大将军。自则天初临朝及革命之际，王室屡有变故，帝每恭俭退让，竟免於祸。神龙元年，以诛张易之兄弟功，进号安国相王，迁太尉，加实封。其年立为皇太弟，固辞不受。景龙四年，夏六月，中宗崩，韦庶人临朝，引用其党，分握政柄。忌帝望实素重，潜谋危害。庚子夜，临淄王与太平公主子薛崇简、前朝邑尉刘幽求、长上果颜麻嗣宗、苑宫总监锺绍京等率兵入北军，诛韦温、纪处讷、宗楚客、武延秀、马秦客、叶静能、赵履温、杨均等，诸韦、武党与皆诛之。辛丑，帝挟少主御安福门楼，慰谢百姓，大赦天下。其日，王公百寮上表，咸以国家多难，宜立长君，以帝众望所归，请即尊位。甲辰，少帝诏曰： 叔父相王，高宗之子，昔以天下，让於先帝，孝友宽简，彰信兆人。神龙之初，已有明旨，将立太弟，以为嗣君，为王恳辞，未行册命，所以东宫虚位，至于历年。撤缀在辰，祸变仓卒，然后称制，计立冲人。钦奉前怀，愿遵理命。上申先圣之旨，下遂苍生之心；俯稽图纬之文，仰峻祖宗之烈。起今日，请叔父相王即皇帝位。朕退守本藩，归於旧邸。凡百卿士，敬承朕言，克赞我天人之休期，光我有唐之勋业。布告遐迩，咸使闻知。 相王上表，让曰： 臣以宗社事重，国家情深，诛锄巨逆，奉戴嗣王。今承制旨，猥推宸极。在臣虚薄，不敢祗膺，循环震惊，无任感哽！ 制答曰： 皇极大宝，天下至公，王者临之，盖非获已。王先圣旧意苍生推仰，龙光紫宸，实允系望。请遵前旨，勿或让推。 於是少帝逊於别宫。是日即皇帝位，御承天门楼，大赦天下。景云三年春正月辛未朔，亲谒太庙。癸酉，上始释惨(七糁切。)服，御正殿受朝贺。甲戌，并、汾、绛三州地震，坏人庐舍。辛巳，亲祀南郊。戊子，躬耕籍田。己丑，大赦天下，改年为太极。二月丁亥，皇太子释奠於国学，追赠颜回为太子太师，曾参为太子太保。每年春秋释奠，以四科弟子及曾参从祀，列于二十三贤之上。八月庚子，帝传位於皇太子，自称曰太上皇帝。五日一受朝於太极殿，自称曰朕，三品己上除授及大刑狱，并自决之，其处分事称诰、令。皇帝每日受朝于武德殿，自称曰予，三品己下除授及徒罪并令决之，其处分事称制、敕。甲辰，大赦天下，改年为先天。二年秋七月甲子，太平公主与左仆射窦怀贞、侍中岑羲等谋逆，事觉，皇帝率兵诛之。穷其党与，太子少保薛稷、左散常侍贾膺福、右羽林将军李慈、李钦、中书舍人李猷、中书令崔湜、尚书左丞卢藏用、太史令傅孝忠、僧惠范等皆诛之。兵部尚书郭元振从上御承天门楼，大赦天下，自大辟罪已下，无轻重咸赦除之。翌日，太上皇诰曰： 朕将高居无为，自今后军国刑政一事已上，并取皇帝处分。 开元四年夏六月甲子，太上皇帝崩于百福殿，时年五十五。谥曰大圣贞皇帝，庙号睿宗。冬十月葬于桥陵。天宝十三载，改谥曰玄贞大圣大兴孝皇帝。
