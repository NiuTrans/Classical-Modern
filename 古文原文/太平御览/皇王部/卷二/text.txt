○叙皇王下
《吕氏春秋》曰：始生之者，天也；养成之者，人也；能养天之，所生而勿撄之，谓之天子。帝者，天下之所适也；王者，天下之所往也。
又曰：天地大矣，生而弗成，子而弗有。(高曰：天大地大，生育民人，己不为，不以为己子，成遂万物，不以为己有也。)万物皆被其泽，得其利，而莫知所由始。(由，从也。万物皆蒙天之泽而得其利，时父孝无徭役之劳，击壤于里陌，自以为然。故曰莫知其所从始也。)此三皇五帝之德也。
又曰：黄帝曰： 芒芒昧昧，因天之威，与元同气。 (高诱曰：茫茫昧昧，广大貌也。因天之威，无不败也。与元同气，无不协也。)故曰同气贤於同义，同义贤於同力，同力贤於同居。帝者同气，(同之气也。)王者同义，(同仁义也。)霸者同力。(同武力也。)
又曰：军必有将，所以壹之也；(高诱曰：将，主也。)国必有君，所以壹之也；天下必有天子，所以壹之也；天子必执一，所以博之也。
又曰：五帝固相递兴矣。递兴递废，胜者用事。
又曰：蚩尤作兵也，利其栻。(高诱曰：蚩尤，少吴氏之末，九黎之君名也。始作乱，伐无罪，杀无辜，善用兵为无道，非始造之也。故非作兵者也。)未有蚩尤之时，民固剥林木以战矣，胜者为长。(长，率也。)长犹不足以治之，故立君；君又不足以治之，故立天子。
又曰：人固不能自知，人主独甚。存亡安危勿求於外，(高诱曰：言皆在己。)务在自知。尧有欲谏之鼓，(欲谏者击其鼓。)舜有诽谤之木，(书其过失於表木也。)汤有司过之士，(司，主也。过，阙也。)武王有戒慎之鞀，(欲戒者，摇其鞀。)犹恐不能自知。(尚恐不能自知过也。)今贤非尧舜汤武，而有揜掩之道，奚由自知哉！
又曰：五帝先道而后德，故德莫盛焉；三王先德而后事，故功莫大焉；五伯先事而后兵，(五伯：昆吾、大彭、豕韦、齐桓、晋文是也。)故兵莫强焉。
又曰：凡为天下，治国家，必务本而后末。所谓本者，非耕稼种植之谓也。务本莫贵於孝。人主尊孝，则名章荣，下服听，天下誉。人臣孝，则事君忠，处官廉，临难死。士民孝，则耕耘疾，守战固，不败北。夫孝，三皇五帝之本务，而万事之纪也。夫执一术而百善至，百邪去，天下从之者，其惟孝乎？
又曰：古先圣王之所以导其民者，先务於农。民农，非徒为地利也，贵其志也。民农则朴，朴则易用，易用则边境安，主位尊。民农则重，重则少私义，少私义则公法立，力专一。民农则其产厚，其产厚则重徙，重徙则死其处而无二虑。
又曰：昔先圣王之治天下也，必先公，公则天下平矣。尝试观於《上志》，(古记也。)有天下者众矣，其得之必以公，其失之必以偏。凡主之立也，生於公。故《鸿范》曰： 无偏无党。 
又曰：昔舜欲稽古而不成，既足以成帝矣；禹欲帝而不成，既足以成王矣；汤欲继舜而不成，既足以成田荒矣；武王欲及汤而不成，既足以为诸侯长矣。
《董仲舒答问》曰：三皇，三才也；五帝，五常也；三王，三明也；五霸，五岳也。
《淮南子》曰：至德之世，(谓太古三皇之时。)其暝乎混淆之域，而徙倚乎澜漫之宇，提挈天地委万物，以鸿濛为景性，而浡杨乎无畛崖之际。是故圣人呼吸阴阳之气，而群生莫不喁喁然仰其德以和顺止。当此之时，莫不领理决离，隐愍而自成，浑浑若若纯朴未散，滂薄为一，而万物大优，是故虽有明知，无所用之。
又曰：古者至德之世，贾便其肆，农乐其业，大夫安其职，而处士循其道。当此之时，风雨不毁折，草木不夭死，九鼎重，(王者之德休明则鼎重，奸回淫乱则鼎轻也。)珠玉润泽，洛出丹书，河出录图，故许由、方回、(尧使方回求子列药得之。)善卷、披衣得达其道。何则？其主有欲利天下之心，是以人得自乐其间。四子之才，非能尽大，盖今之世也，然莫能与之同光者，遇唐虞之时也。
又曰：人主之居，如日月之明也。天下之所同，侧目而视，倾耳而听，延颈举踵而望也。是故非淡漠无以明志，非宁静无以致远，非宽大无以廉覆，非慈厚无以怀众，非平正无以制断。
又曰：古者有鍪而绻领以王天下者矣。(古者，盖三皇以前也。鍪，头着兜鍪帽，言未知制冠也。绻领，皮衣屈而袂之，如今胡家韦常袭文摄以为领也。一说鍪放发也，绻，领颈而已，皆无饰也。)其德生而不辱，(刑措不用也。)予而不夺，(予其则也。不夺，无所欲求於民也。)天下不非其服，同怀其德。(虐犹识也。怀归。)当此之时，阴阳和平，(风雨时节。)万物蕃息。(政不虚，生无夭折。)乌鹊之巢可俯而探也，禽兽可羁而从也，(从犹牵也。)岂必褒衣博带句襟委貌章甫哉！
又曰：国之所以存者，道德也；(道德施，民说其化，故国存也。)家之所以亡者，理塞也。(理道。)尧无百户之郭，舜无植锥之地，以有天下；禹无十人之众，汤无七里之分，以王诸侯；文王处岐、周之间，地方不过百里，而立为天子者，有王道也。
又曰：圣人不贵尺璧，而重寸之阴，时难得而易失也。禹之趋时也，履遗而弗纳，冠挂而不顾，非争其先也，而争其得时也。是故圣人守清道而抱雌节，(清，和静也。雌，柔弱也。)因循应变，常后而不先。柔弱以静，舒安以定，(舒，洋也。)攻大磨坚，莫能与之争。(攻大磨坚，喻难也。)
又曰：帝者体太一，王者法阴阳，霸者则四时，君者用六律。体太一者，牢笼天地，弹压山川，含吐阴阳，申曳四时，纪纲八极，经纬六合，覆露照导，普汜而无私。(普天，泛众也。无私，爱憎言皆公也。)翻飞蠕动，莫不仰德而生。法阴阳者，承天地之和，形万殊之体，含气化物，以成垀类。(埒，形也。)盈缩卷舒，沦於不测，(盈长缩短，卷屈舒散，入於不可测尽之源也。)终始虚满，转於无源。则四时者，春生夏长，秋收冬藏，取与有节，出入有时。开阖张翕，不失其序；喜怒刚柔，不离其理。用六律者，生之与杀，赏之与罚也，与之与夺，非此无道也。(明四时六律之君，非用此数事，其馀无他道也。)
又曰：古之立帝王者，非以奉养其欲也。圣人之践位者，非以供乐其身也。为天下强掩弱，众暴寡，诈欺愚，勇侵怯，怀知而不以相教，积财而不以相分。故立天子以齐一之。
又曰：五帝三王之法，籍风俗一世之迹也。譬若土龙、刍狗之始成，文以青黄，饰以绮绣，缠以朱丝，及其已用，则壤土、草芥而已。谁贵之哉！
又曰：神农无制令而人从，唐虞有制令而无刑罚，夏后氏不负言，殷人誓，周人盟。
又曰：圣人在上位者，赏罚不施，而天下宾服；日计之不足，而岁计之有馀。(譬若百梅足为百人酸，一梅不足为一人酸也。)
又曰：使尧度舜则可，使桀度尧是犹以升量石也。
又曰：同气者帝，同义者王，同力者亡。(于三者无一，虽于世俱灭亡。)
又曰：泰古二皇，(许慎曰：庖牺神农。)德於中央，德覆天地，而和阴阳，节四时、调五行。虹霓不出，贼星不行。(五星逆行谓之贼星也。)
又曰：人主者，以天下之目视，以天下之耳听，以天下之智虑，以天下之力动。是故号令能下究，而臣情得上闻。百官修通，群臣辐凑。喜不以赏赐，怒不以罪诛。故威立而不废，聪明光而不蔽，法令察而不苛，耳目达而不暗，善否之情陈是前而无所逆。
扬子《法言》曰：五常者，帝王之笔古，宁有书不由笔，言不由舌哉！
桓谭《新论》曰：儒者或曰： 图王不成其弊可以霸 ，此言未是也。
《传》曰：孔氏门人，五尺童子不言五伯事者，恶其违仁义而尚权诈也。
又曰：夫上古称三皇五帝，而次有三王五伯，此皆天下君之冠首也。故言三皇以道治而五帝用德化；三王由仁义，五伯以权智。其说之曰，无制令刑罚谓之皇，有制令而无刑罚谓之帝。赏善诛恶，诸侯朝事谓之王。兴兵约盟，以信义矫世谓之伯也。
《论衡》曰：古之帝王建鸿德者，须鸿笔之臣，褒颂纪德也。
《潜夫论》曰：天作道，皇作极，臣作辅，人作基。
又曰：王之政普覆兼爱，吉凶祸福与人共之。
应劭《风俗通》曰：《春秋运斗枢》曰： 皇天不言，四时行焉，百物生焉。垂拱无为谨言，而民不违道德，玄泊有皇天，故称曰皇皇者中也，光也。合元履中，开阴布纲，上合皇极，其施光明，指天画地，神化潜通，煌煌盛美，不可胜量。 
又曰：《大传》说燧人为燧皇，伏戏为戏皇，神农为农皇也。燧人以火纪。火，阳也。阳尊，故托燧皇於天。伏戏以人事纪，故托戏皇以人，盖天非人不固，人非天不成也。神农悉地力植穀，故托农皇於地。天地人之道备，而三皇之运兴矣。
又曰：五帝，《易》、《传》、《礼记》、《春秋》、《国语》、《太史公记》：黄帝、颛顼、帝喾、帝尧、帝舜，是五帝也。谨按：《易》、《尚书大传》，天立五帝以为相，四时施生，法度明察，春夏庆赏，秋冬刑罚。帝者任德设刑，以则像之，言其能行大道，举措审谛也。黄帝者，先也，厚也。中和之色，德施四季，与地同功，故先王以别之也。颛者，专也，顼者，信也，悫也。言其承文，易之以质，使天下遵化，皆贵贞悫也。喾者，考也，成也。言其考明法度，醇美喾然若酒之芬香也。尧者，高也。言其隆兴焕炳，最高明也。舜者，准也，循也。言其准行道以循尧绪也。
又曰：《礼号谥记》说夏禹、殷汤、周武王，是三王也。禹者，辅也，辅续舜后，庶绩洪茂。自尧以上王者，子孙据国而起，功德浸盛，故造美谥舜。禹本以白衣砥行显名，升为天子，虽复制谥，不如名著，故国名焉。汤者，禳也，言其禳除不轨。改亳为商，成就王道，天下炽昌，文武皆以其长。夫擅国之谓王，能制杀生之威之谓王。王者，往也，天下所归往也。
又曰：《易》称，天先春而后秋，地先生而后凋，日月先光而后幽。是以王者则之，亦先教而后刑。三皇结绳，五帝画像，三王肉刑，霸世黠巧，此言步骤稍有优劣也。
《傅子》曰：庖牺、神农，顺民之性育之者也。黄帝，除民之害，救之者也。舜治天下，垂拱无为者，以咎繇既举而不仁远也。禹，治洪水冠挂不顾者，不以下忧累其上也。汤去三面之网，归之者四十国。文王葬城隅之枯骨，天下怀其仁，所惠者小，所感者大，仁心先之也。
又曰：不使不仁加乎天下，用武胜残，而百姓以济，此仁形於拨乱，黄帝是也。时有万物，必世而后仁，此著於治平，尧舜是也。
周生《烈子》曰：居尧舜之位而不行唐虞之政者，犹反衣狐白，步牵騄耳。
黄石公《三略》曰：夫三皇无言，化流四海，故天下无所归功。帝者，体天则地，有言有令，而天下太平。君臣让功，四海行焉。王者制人道德，降心服志，设短备衰，有察察之政，甲兵之事备，而无争战血刃之用。天下太平，君无疑於主。国定主安，臣以义退，亦能美而无害。
又曰：任德者纵，任义者横。纵成者王，横成者霸。王兵法天，霸兵法地。天者德不可量，地者戚不可图。不量不图者，万物之父母也。
袁子《正论》曰：尧舜之人，比屋可封，非尽善也；犹在防之水，非不流也。桀、纣之人，比屋可诛，非尽恶也；犹在壑之水，非不停也。
班彪《王命论》曰：帝王之作，必有明圣显懿之德，丰功厚利积累之业，然后精诚通於神明，流泽加於生民。故能为鬼神所福享，天下所归往。未见运世无本，功德不纪，而能倔起在斯位者也。
傅彦林《王令叙》曰：帝王之起必有天下瑞应自然之符，明统显祚丰懿之业，加以茂德成功贤智之助，而后居世临臣，为神所保佑，永世所尊崇，未见运叙无纪次，勋泽不加於民，而可力争觊觎神器者也。
阮籍《通老论》曰：三皇依道，五帝仗德，三皇施仁，五霸行义，强国任智，盖优劣之异，薄厚之降也。
《韩子》曰：明王制其臣下者，二柄而已矣。二柄者，刑、德也。杀戮之谓刑，庆赏之谓德也。
崔实《政论》曰：自尧舜之帝、汤武之王，皆赖明哲之佐，博物之臣。故皋陶陈谟而唐虞以兴；伊箕作训，殷周以隆。及继体之君欲立中兴之功者，曷尝不赖贤哲之谋乎？
《邓子》曰：尧置敢谏之鼓，舜立诽谤之木，汤有司直之人，武有戒慎之铭。此四君者，圣人也。而由此之勤，至於栗陆杀东里子，宿沙君戮其父，桀诛龙逄，纣刳比干，此四诛者，乱君，故其疾贤若仇。是以贤愚之相较，若百丈之溪，万仞之山，若九地之下与重天之颠。
《墨子》曰：古者，民生未有刑政之时，选择天下之贤可者立以为天子。
又曰：凡国之万民，皆尚同乎天子，而不敢下比。天子之所是，必亦是之；天子之所非，必亦非之。去而不善言，学天子之善言；去而不善行，学天子之善行。天子者，固天下之仁人也。举天下万民以法天子，夫天下何说而不治哉？
又曰：古者圣王制为衣服之法，曰：冬服绀緅之衣，轻且暖；夏服絺绤之服，轻且清，则止。诸加费不加於民利者，圣王弗为。
又曰：天子者，天下之穷贵也，天下之穷富也，故富且贵者，当天意而不可不顺。顺天意者，兼相爱，交相利，必得赏；反天意者，别相恶，交相贼，必得罚。
《尸子》曰：人之欲见毛嫱、西施，美其面也。夫黄帝、尧、舜、汤、武美者，非其面也。人之欲观焉，其行也；所欲闻焉，其言也。而言之与行皆在《诗》、《书》矣。
又曰：夫尧舜所起至治也，汤武所起至乱也。问其成功孰治，则尧舜治；问其孰难，则汤武难。
又曰：孔子曰： 商，汝知君子之为君乎？ 子夏曰： 鱼失水则死，水失鱼犹为水也。 孔子曰： 商知之矣！ 
又曰：治天下有四术，一曰忠爱，二曰无私，三曰用贤，四曰度量。通财则用足，用贤则多功。无私，百知之宗也，忠爱，父母之行也。
又曰：尧舜黑，禹胫不生毛；文王至日昃不暇饮食，故富有天下，贵为天子矣。
