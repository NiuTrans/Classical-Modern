○叙皇王上
《尚书纬》曰：帝者天号，王者人称。天有五帝以立名，人有三王以正度。天子，爵称也。皇者，煌煌也。
《洛书》曰：皇道缺，故帝者兴。
《易坤灵图》曰：在政不私公位，称之曰帝。
《易纬》曰：帝者，天号也。德配天地，不私公位，称之曰帝。天子者，继天治物，改正一统，各得其宜，父天母地，以养生人，至尊之号也。大君者，君人之盛也。
《易乾凿度》曰：帝王兴亡，必察八部，观卦之符，物之应动。(八部者，八部之方，候将兴以孟月，候将亡以季月，观非卦之符，如震则有龙，巽则有鸡之类，物谓云物也。)
又曰：兴於仁，立於礼，毕於义，定於信，成於智。五者，道德之分，天下之际，圣王之所以通天意而明至道也。
又曰：王者，天下所归；天子者，继天理物，改一统政；大君者，人君之盛德。大化行於万人，宜处王者，施大化，为大君也。
《周书》曰：三王之统，若循连环。周则复始，穷则反本。
《尚书大传》曰：三王之治，如环之无端，如水之胜火。
又曰：古者，天子有四邻：前曰疑，后曰丞，左曰辅，右曰弼。有问无以对，责之疑；可志而不志，责之丞；可正而不正，责之辅；可扬而不扬，责之弼。
《韩诗外传》曰：明王有三惧：一曰处尊位而恐不闻其过，二曰得志而恐骄；三曰闻天下之至道而恐不能行。
又曰：君者，群也。群天下万民而除其害者，谓之君。王者，往也，天下往之。善养生人者也，故人尊之；善辩治人者也，故人安之。善显设人者也，故人亲之；善粉饰人者也，故人悦之。四德具而天下往之，四德无一而天下去之。往之之谓王，去之之谓亡，故曰道存则国存，道亡则国亡。
《大戴礼》曰：古者，天子常以季冬考德，以观治乱得失。
又曰：昔尧取人以状，舜取人以言，汤取人以声，文王取人以度。
《礼》曰：君天下，曰天子。
又曰：天子以德为车，以乐为御。
又曰：昔先王尚有德，尊有道，任有能，举贤而置之，聚众以誓之。是故因天事天，因地事地。
又曰：帝喾能序星辰以著众，尧能赏均刑法以义终，舜勤众事而野死，鲧障洪水而殛死，禹能修鲧之功，黄帝正名百物以明民共财，颛顼能修之，汤以宽治民而除其虐，文王以文治，武王以武功去人之灾，此皆有功烈於人者也。
又曰：王天下有三重，其寡过矣乎？(三重，三王之礼也。)
又曰：孔子曰： 大道之行也，与三代之英，丘未之逮也，而有志焉。(大道，谓五帝时也。)大道之行也，天下为公，选贤与能，讲信修睦。故人不独亲其亲，不独子其子；使老有所终，壮有所用，幼有所长。是故谋闭而不兴，盗窃乱贼而不作。故外户而不闭，是谓大同。(同犹和平也。)
又曰：故圣人作，则必以天地为本，以阴阳为端，以四时为柄，以日星为纪，月以为量，鬼神以为徒，五行以为质，礼义以为器，人情以为田，四灵以为畜。
又曰：故圣人修义之柄、礼之序，以治人情。故人情者，圣人之田也。
《礼斗威仪》曰：帝者得其英华，王者得其根核，霸者得其附支。故帝道不行不能王，王道不行不能霸，霸道不行不能守其身。
《礼含文嘉》曰：山泽者，三皇五帝之感应也。
《春秋演孔图》曰：正气为帝，间气为臣，宫商为姓，秀气为人。(正气为若木，则人得苍龙之形，灵威仰之气，史则得朱鸟之形，赤熛怒之气以生之。)
又曰：天子皆五帝精宝，各有题序，次运相据，起必有神灵符纪，诸神扶助，使开阶立遂。
又曰：王者，常置图箓坐旁以自正。
《春秋元命苞》曰：皇者，煌煌也。道，烂然显明。帝者，谛也。
《春秋文耀钩》曰：王者，往也。神所向往，人所归乐。
《春秋运斗枢》曰：宓牺、女娲、神农，是谓三皇也。皇者，合元履中，开阴布纲，指天画地，神化潜通。
《春秋合诚图》曰：大帝之精，起三河之州、中土之腴。
又曰：大帝冠五彩，衣青衣，黑下裳，抱日月。日在上，月在下，黄色正方居曰间，名曰五光。(正黄而名为五光者，盖以黄为质而众彩就饰之，故曰五色，此大帝人象旁文也。)
《春秋保乾图》曰：天子至尊也，神精与天地通，血气含五帝精，(人受天地气而生，故精神与天地通。)天爱之子也。
《春秋佐助期》曰：天子法斗，诸侯应宿。
《春秋潜潭巴》曰：天子有三宝。(谓璇玑玉衡得其度也。)
《春秋繁露》曰：德侔天地者，称皇帝。天祐而子之号，称天子。
《孝经援神契》曰：王德珍文备象，连表万精，曲饰题类，设术修经，躬仁尚义，祖礼行信，握权任智，顺道形人，俱在至德。
《孝经钩命诀》曰：三皇步，五帝骤；三王驰，五霸鹜。或称帝王，接上称天子，明以爵事天；接下称帝王，明以号令臣下。
《论语摘·褰圣承进》曰：帝不先义任道德，王不先力尚仁义，霸不先正尚武力。
《论语撰考讠韱》曰：考灵差德，知尧步、舜骤、禹驰、汤骛。德有优劣，故曰行转疾也。
《家语》曰：孔子观乎明堂，睹四门之墉，有尧、舜、桀、纣之象，又有周公相成王之图。孔子谓从者曰： 夫明镜所以察形，往古所以知今。 
又曰：季康子问於孔子曰： 旧闻五帝之名，而不知其实，请问何谓？ 孔子曰： 昔丘也，闻诸老聃，天有五行：木、金、火、水及土，分时化育，以成万物，其神谓之五帝。古之王者，取法五行，易代改号五行更王，始终相生，亦象其义也。故其生为明王者，而死配五行。 
《白虎通》曰：帝王者，号也。号者，古之表也。所以表功明德，号令臣下。德合天者，称帝；仁义合者，称王。别优劣也。
又曰：皇，君也，美也，大也。天人之总，美大之称也。时质总称之。
《汉书》曰：尧、舜，禹、稷与之为善则行，驩兜欲与为恶则诛。可与为善，不可与为恶，是谓上智。桀、纣，龙逄、比干欲与为善则诛，子华、崇侯与之为恶则行，不可与为善，可与为恶，是为下愚。
应劭《汉官仪》曰：皇者，大也，言其煌煌盛美。帝者，德象天地，言其能行天道，举措审谛，父天母地，为天下主。
《汉杂事》曰：汉有天下，号曰皇帝，自称朕，人臣称之曰陛下，其命令、制诰、衣冠、车马、器械百物，曰乘舆。所在曰行在，所至曰幸，所居曰某禁中，所进曰御。(天子至尊，不敢亵凟之，故托於乘舆。天子以天下为家，不以京师宫室为常处，则当乘舆以行天下，犹调之车驾。今虽在京师，京师言行在，所巡狩天下，所奏事处皆为宫，在长安则曰长安宫，在泰山则曰奉商宫，惟当时所至。)
《帝王世纪》曰：天子，至尊之定名也。应神受命，为天所子，故谓之天子。孔子曰： 天子之德，感天地，洞八方。 是以功合神者称皇，德合天地称帝，义名曰称王。
《韦曜洞纪》曰：自天地剖判，君世、宰人可得而言者，惟庖牺画卦、神农作稼、黄帝舆服，最为昭显，其馀非书记所述，难可纪焉。
《六韬》曰：王者之道，如龙之首，高居而远望，深视而审听。神其形而散其精，若天高而不可极，若渊深而不可测。故可怒而不怒，臣乃为虎；可杀而不杀，大贼乃发。
又曰：昔柏皇氏、栗陆氏、骊连氏、轩辕氏、赫胥氏、尊卢氏、祝融氏，此古之王者也。未使民，民化；未赏民，民劝。此皆古之善为政者也。至於伏羲氏、神农氏，教化而不诛；黄帝、尧、舜，诛而不怒。古之不变者，有苗有之，尧化而取之。尧德衰，舜化而受之；舜德衰，禹化而取之。
《太公伏符阴谋》曰：武王曰： 三皇之治，毋礼义而民利之，何也？ 太公曰： 三皇之时，近之则利，去之则病。所谓上圣神德而治，其次教而化之，近圣赏罚之。 
《管子》曰：黄帝立明台之议，上观於贤也；尧有衢室之问，下听於民也；舜有告善之旌，而主不蔽也；禹立建谏鼓於朝，而备评谣也；汤有总街之庭，观人诽也；武王有灵台之宫，贤者进也。此古圣帝明王所以有而勿失，得而勿亡也。
又曰：明一者皇，察道者帝，通德者王，谋得兵胜者霸。
又曰：桓子问曰： 三王者，既杀其君矣，今言仁义，则必以三王为法度，不识其故何也？ 对曰： 昔者，禹平治天下，及桀而乱之，汤放桀以定禹功也；汤平治天下，及纣而乱之，武王伐纣以定汤功也。善之伐不善，自古至今，未有改之，君何疑焉！ 
又曰：言室满室，言堂满堂，是谓圣王。
又曰：昔者七十九代之君，法制不一，号令不同，然俱王天下者，何也？必国富而粟多也。夫富国多粟生於农，故先王贵之。
《晏子》曰：古者有紩衣挛领而王天下者，有处层巢窟穴而王天下者。
《老子》曰：圣人处无为之事，行不言之教，万物作而不辞，生而不有，为而不恃，功成而不居。夫惟不居，是以不去。
又曰：不尚贤，使民不争；不贵难得之货，使民不为盗；不见可欲，使心不乱。是以圣人之治，虚其心，实其腹，弱其志，强其骨，常使民无知无欲。使夫知者不敢为也。无为，则无不治也。
又曰：道大、天大、地大，王亦大。域中有四大，而王居其一。
又曰：圣人无常心，以百姓心为心：善者，吾善之；不善者，吾亦善之，得善矣！信者，吾信之；不信者，吾亦信之，得信矣！圣人在，天下歙然。为天下浑其心，百姓皆注其耳目，圣人皆孩之。
又曰：圣人之言云： 我无为，而民自化；我无事，而民自富；我好静，而民自正；我无欲，而民自朴。 
又曰：圣人执左契而不责於人，故有德司契，无德司撤。(圣人之心，与百姓心犹左右契耳。契来则和，故上下相亲，怨用不作，后世不能，执左契以应物，而守常辙以轨民，用此来和，必有馀怨矣。)
又曰：江海所以能为百谷王者，以其善下之也。是以圣人欲上人也，必以其言下之；欲先人也，必以其身后之。故处上弗害，是以天下乐推而不厌也。
《董子》曰：为天子，不可不承天意，必顺其道，然后为安。
又曰：古之造文字者，三画而谓之王。三画者，天、地、人也。连其中者，通其道也。
《孟子》曰：人皆有不忍人之心。(言人人皆有不忍加恶於人之心也。)先王有不忍人之心，斯有不忍人之政矣，以不忍人之心，行不忍人之政，治天下可运之掌上也。
又曰：五霸者，三王之罪人也。(赵台卿章句曰：五霸大国康政以率诸侯也。齐桓、晋文、秦穆、宋襄、楚庄是也。三王，夏禹、商汤、周文王也。)今之诸侯，五霸之罪人也。天子讨而不伐，诸侯伐而不讨。
《孙卿子》曰：人君者，降礼尊贤而王，重法爱人而霸，好利多诈而危。欲近四旁，莫如中央，故王者必居天下之中也。
又曰：粹而王，駮而霸，无一焉而亡。
又曰：国者，天下之利用也；人主者，天之利势也。得道以持之则大安大荣，积善之源也。不得道以持之则大危也。义立而王，信立而霸，权谋立而亡。行一不义、杀一无罪而得天下，仁者不为也。
《庄子》曰：盗跖曰： 古之禽兽多而人民少，於是人皆巢居以避之，昼拾橡栗，暮栖木上，故命之曰有巢氏之民。古者人不知衣服，夏则多积薪，冬则炀之，故命之曰知生之人。神农之代，卧则居居，起则于于。知其母，不知其父，与麋鹿同处，耕而食，织而衣，无有相害之心。此至德之隆也。
又曰：夫帝王之德以天地为宗，以道德为主，以无为为常。无为也，用为天下而有余。
又曰：天道运而无所积，故万物成；帝道运而无所积，故天下归；圣道运而无所积，故海内服。(此三者恣物之性而无所牵滞。)明於天，通於圣，六通四辟於帝王之德者，其自为也。夫虚静恬淡寂寞无为者，万物之本。以此处上，帝王天子之德也。
又曰：广成子曰： 得吾道者，上为皇而下为王；(郭璞曰：皇王之称，随世之上下耳。其於得通变之道以应无穷，一也。)失吾道者，上见光而下为土。(失无穷之道，则自信於一，变而不能均同上下矣，故俯仰异心也。) 
又曰：赫胥氏之时，民居不知所为，行不知所之，含哺而熙，鼓腹而游。民能以此矣。
又曰：昔容成氏、大庭氏、柏皇氏、中央氏、栗陆氏、骊连氏、轩辕氏、赫胥氏、尊卢氏、祝融氏、伏羲氏、神农氏，当是时也，民结绳而用之，(郭象曰：足以纪要而已也。)甘其食，美其服，(适故常甘，当故常美，若思夫侈靡，则无时慊矣。)乐其俗，安其居，邻国相望，鸡狗之音相闻，民至老死而不相往来。(无求之至也。)若此之时，则至治也已。
又曰：古之王天下者，知虽落天下不自虑也；辩虽彫万物不自说也；能虽穷海内不自为也。天不产而万物化，地不长而万物育，帝王无为而天下功。故曰： 莫神於天，莫富於地，莫大於帝王。 故曰： 帝王之德配天地。 此乘天地、驰万物而用，人君之道也。
又曰：至德之世不尚贤，不使能，民如野鹿，正而不知以为义，相爱而不知以为仁，实而不知以为忠，当而不知以为信。
又曰：圣人之静也，非曰其静也善，故静也。万物无足以挠心者，故静也。(郭象曰：挠乱也。)夫灵静恬淡寂寞无为者，天地之平而道德之至也，故帝王圣人休焉。
《唐子》曰：君人者，乘南面之尊，操杀生之柄，威如秋霜，恩如春养，何求而不得，何化而不从？君人者，当以江海为腹，山林为面，当使其观者不知江海何藏，山林何有？
《苏子》曰：天子坐九重之内，树塞其门，旒以翳明，衡以隐听，鸾以抑驰。《陆子》曰：三皇垂策而五帝繁手，唐虞按辔，禹汤驰辕，虽使周公御衡，仲尼促节，固不已也。
《孙绰子》曰：道一者帝，德充者王，依仁仗义者霸。无为而治者道也，为能不恃者德也。存三亡国，仁也；责贡不入，义也。
《慎子》曰：昔者，天子手能依而宰夫设服，足能行而相者导进，口能言而行人称辞，故无失言失礼也。
又曰：古者立天子，贵之者非以利一人，曰天下无一贵，则理无由通。通理，为天下也。故立天子为天下也，非立天下为天子也；立国君以为国也，非立国以为君也。
