○唐太宗文皇帝
《唐书》曰：太宗文皇帝，讳世民，高祖第二子也。母曰太穆顺圣皇后窦氏。隋开皇十八年十二月戊午，生於武功之别馆。时有二龙戏於馆门之外，三日而去。高祖之临岐州，太宗时年四岁。有书生自言善相，谒高祖曰： 公贵人也，且有贵子。 因见太宗，曰： 龙凤之资，天日之表，年将二十，必能济世安民矣。 高祖惧其言大，将杀之，忽失所在，阴采 济世安民 之义以为名焉。太宗幼聪睿，玄鉴深远，临机果断，不拘小节，时人莫能测也。大业末，炀帝於雁门为突厥所围，太宗应募救援，隶屯卫将军云定兴营。将行，谓定兴曰： 必赍旗鼓，以设疑兵。且始毕可汗举国之师，敢围天子，必以国家仓卒无援。我张军容，令数十里幡旗相续，夜则钲鼓相应，虏必谓救兵云集，望尘而遁矣。不然，彼众我寡，悉军来战，必不能支矣。 定兴从之。师次崞(音郭)。县，突厥候骑驰告始毕曰： 王师大至。 由是解围而遁。及高祖之守太原，太宗时年十八。有高阳贼帅魏刀儿，自号历山飞，来攻太原，高祖击之，深入贼阵。太宗轻骑突围而进，射之，所向皆披靡，援高祖於万众之中。适会步兵至，高祖与太宗又奋击，大破之。时隋祚已终，太宗潜图义举，每折节下士，推财养客。及义兵起，乃率兵略徇西河，克之。拜右领军大都督，右三军皆隶焉，封敦煌郡公。大军西上贾胡堡，(音保)。隋将宋老生率精兵二万屯霍邑，以拒义师。会久雨粮尽，高祖与裴寂议，且还太原，以图后举。太宗曰： 本兴大义，以救苍生，当须先入咸阳，号令天下；遇小敌即班师，将恐从义之徒一朝解体。还守太原一城之地，以为贼耳，何以自全！ 高祖不纳，促令引发。太宗遂号泣於外，声闻帐中。高祖召问其故，对曰： 今兵以义动，战则必克，退还则必散。众散於前，敌乘於后，死亡须臾而至，是以悲耳。 高祖乃悟而止。八月己卯，雨霁，高祖引师趣霍邑。太宗恐老生不出战，乃将数骑先诣其城下，举鞭指麾，若将围城者，以激怒之。老生果怒，开门出兵，背城而阵。高祖与建成合阵於城东，太宗及柴绍阵於城南。老生麾兵疾进，先薄高祖，而建成坠马，老生乘之，高祖与建成军咸却。太宗自南原率二骑驰下峻坂，冲断其军，引兵奋击，贼众大败，各舍仗而走。悬门发，老生引绳欲上，遂斩之，平霍邑。至河东，关中豪杰争走赴义。太宗请进师入关，取永丰仓以赈穷乏，收群盗以图京师，高祖称善。太宗以前军济河，先定渭北。三辅吏民及诸豪猾诣军门请自效者日以千计，扶老携幼，满於麾下。收纳英俊，以备僚列，远近闻者，咸自托焉。师次於泾阳，胜兵九万，破胡贼刘鹞子，以并其众。留殷开山、刘弘基屯长安故城。太宗自趣司竹，贼帅李仲文、何潘仁、向志善等皆来会，顿於阿城，获兵十三万。长安父老赍牛酒诣旌门者不可胜纪，劳而遣之，一无所受，军令严肃，秋毫无所犯。寻与大军平京城。高祖辅政，授唐国内史，改封秦国公。会薛举以劲卒万人来逼渭滨，太宗亲击之，大破其众，追斩万馀级，略地至于陇坻。义宁元年十二月，复为右元帅，总兵十万徇东都。及将旋，谓左右曰： 贼见吾还，必相追蹑。 设三伏以待之。俄而隋将段达率万馀人自后而至，度三王陵，发伏击之，段达大败，追奔至於城下。因於宜阳、新安置熊、穀二州，戍之而还。徙封赵国公。高祖受禅，拜尚书令、左武侯大将军，进封秦王，加授雍州牧。三年七月，总率诸将攻王世充於洛邑，师次穀州。世充率精兵三万阵於慈涧，太宗以轻骑挑之。时众寡不敌，陷於重围，左右咸惧。太宗命左右先归，独留后殿。世充骁将单雄信数百骑夹道来逼，交枪竞进，太宗几为所败。太宗遣行军总管左右射之，无不应弦而倒，获其大将燕颀。世充乃拔慈涧之镇归于东都。太宗遣行军总管史万宝自宜阳南据龙门，刘德威自太行东围河内，王君廓自洛口断贼粮道。又遣黄君汉夜从孝永河中下舟师袭回洛城，克之。黄河已南，莫不响应，城堡相次来降。大军进屯邙山。九月，太宗以五百骑先观战地，卒与世充万馀人相遇，会战，复破之。斩首三千馀级，获大将陈智略，世充仅以身免。其总管杨庆遣使请降，遣李世勣率师出轘辕道安抚其众。荥、汴、洧、豫九州相继来降。世充遂求救於窦建德。四年二月，又进屯青城宫。营垒未立，世充率众二万自方诸门临穀水而阵。太宗以精骑阵於北邙山，令屈突通率步卒五千渡水以击之，因诫通曰： 待兵交即放烟，吾当率骑军南下。 兵才接，太宗以骑冲之，挺身先进，与通表里相应。贼众殊死战，散而复合者数焉。自辰至午，贼众始退。纵兵乘之，俘斩八千人，於是进营城下。世充不敢复出，但婴城自守，以待窦建德之援。建德以兵十余万来援世充，至于酸枣。萧瑀、(音禹)屈突通、封德彝皆以腹背受敌，恐非万全，请退师於穀州以观之。太宗曰： 世充粮尽，内外离心，我当不劳攻击，坐收其弊。建德新破孟海公，将骄卒惰，吾当进据武牢，扼其襟要。贼若冒险与我争锋，破之必矣。如其不战，旬日间世充当自溃。若不速进，贼入武牢，诸城新附，必不能守。二贼并力，将若之何？ 通又请解围就险以就其变，太宗不许。於是留通辅齐王元吉以围世充，亲率步骑三千五百人趣武牢。建德自荥阳西上，筑垒於板渚，太宗屯武牢，相持二十馀日，谍者曰： 建德伺军刍尽，俟牧马於河北，因将袭武牢。 太宗知其谋，遂牧马于河北以诱之。诘朝，建德果悉众而至，陈兵汜水，世充将郭士衡阵於其南，绵亘数里，鼓噪，诸将大惧。太宗将数骑升高丘以望之。谓诸将曰： 贼起山东，未见大敌。今度险而嚣，是无政令；逼城而阵，有轻我心。我按兵不出，彼乃气衰，阵久卒饥，必将自退，追而击之，无往不克。吾与公等约，必以午时后破之。如或不然，寡人为无谋矣。 建德列阵，自辰至午，兵士饥倦，皆坐列，又争饮水，逡巡欲退。太宗曰： 可击矣。 亲率轻骑诱之，众继之，建德回师而阵，未及整列，太宗先登击之，所向皆靡。俄而众军合战，嚣尘四起。太宗率史大奈、程咬金、秦叔宝、宇文歆等緾幡而入，直突出其阵后，张我旗帜。贼顾见之，大溃。追奔三十里，生擒建德於阵。太宗数之曰： 我以干戈问罪，本在王世充，得失存亡，不预汝事，何故越境，犯我兵锋？ 建德股栗而言曰： 今若不来，恐劳远取。 乃将建德至东都城下。世充惧，率其官属二千馀人诣军门请降，山东悉平。太宗入据宫城。令萧瑀、窦轨等封守府库，一无所取，令记室房玄龄收隋图籍。於是诛其同恶段达等五十馀人。大飨将士，班赐有差。高祖令尚书左仆射裴寂劳于军中。六月，凯旋。太宗亲披金甲，铁马一万骑，甲士三万人，前后部鼓吹，俘二伪主及隋氏器物辇辂献於太庙。高祖大悦，行饮至礼以享焉。高祖以自古旧官不称殊功，乃别表徽号，用旌勋德。十月，加号天策上将军、陕东道大行台，位在王公上。增邑二万户，通前三万户。赐金辂一乘，兖冕之服，玉璧一双，黄金六千斤，前后部鼓吹及九部之乐，班剑四十人。
于时海内渐平，太宗乃锐意经籍，开文学馆以待四方之士。行台司勋郎中杜如晦等十有八人为学士，每更直阁下，降以温颜，与之讨论经义，或夜分而罢。八年，加中书令。九年，皇太子建成、齐王元吉谋害太宗。六月四日，太宗率长孙无忌、尉迟敬德、房玄龄、杜如晦等於玄武门诛之。甲子，立为皇太子，庶政皆断决。八月癸亥，高祖传位於皇太子。太宗即位於东宫显德殿。遣司空裴寂柴告于南郊，大赦天下。癸酉，放掖庭宫女三千馀人。景子，立妃长孙氏为皇后。己卯，突厥寇高陵。辛巳，行军总管尉迟敬德与突厥战於泾阳，大破之，斩首千馀级。癸未，突厥颉利至于渭水便桥之北，遣其酋帅执失思力入朝为觇，自张形势，太宗命囚之。亲出玄武门，驰六骑幸渭水之上，与颉利隔津而语，责以负约。俄而众军继至，颉利见军容既盛，又知思力就拘，由是大惧，遂请和，诏许焉。即日还宫。乙酉，又幸便桥，与颉利刑白马设盟，突厥引退。九月景戌，颉利献马三千匹，羊万口，帝不受，令颉利归所掠中国户口。丁未，引诸军卫骑兵统将等习射於显德殿庭，谓将军以下曰： 自古突厥与中国，更有盛衰。若轩辕善用五兵，即能北逐獯鬻；周宣驱驰方、邵，亦能制胜太原。至汉、晋之君，逮於隋代，不使兵士素习干戈，突厥来侵，莫能抗御，致遗中国生民涂炭於寇手。我今不使汝等穿池筑苑，造诸淫费，农民恣令逸乐，兵士惟习弓马，庶使汝斗战，亦望汝前无横敌。 於是每日引数百人於殿前教射，帝亲自临试试，中者随赏弓刀布帛。自是后，士卒皆为精锐。十月癸亥，立中山王承乾为皇太子。贞观元年春正月乙酉，改元。三月癸巳，皇后亲蚕。十二月壬午，上谓侍臣曰： 神仙事本虚妄，空有其名。秦始皇非分爱好，遂为方士所诈，乃遣童男女数千人随其入海求仙药，方士避秦苛虐，因留不归。始皇犹海侧以待之，还至沙丘而死。汉武帝为求仙，乃将女嫁道术人，事既无验，便行诛戮。据此二事，神仙不烦妄求也。 二年二月景戌，靺鞨(上音末，下音曷。)内属。三月丁卯，遣御史大夫杜淹巡关内诸州。出御府金宝，赎男女自卖者还其父母。庚午，大赦天下。夏四月己卯，诏骸骨暴露者，令所在埋瘗。景申，契丹内属。初诏天下州县并置义仓。六月庚寅，皇子治生。三年春正月辛亥，契丹渠帅来朝。戊午，谒太庙。癸亥，亲耕籍田。四月辛巳，太上皇徙居太安宫。甲子，太宗始於太极殿听政。六月戊寅，以旱，亲录囚徒。遣长孙无忌、房弘龄等祈雨于名山大川，中书舍人杜正伦等往关内诸州慰抚。又令文武百官各上封事，极言得失。是岁，户部奏言：中国人自塞外来归及突厥前后内附、开西夷为州县者，男女一百二十馀万口。四年春正月乙亥，李靖大破突厥，获隋皇后萧氏及炀帝之孙正道，送之京师。二月癸亥，幸温汤。甲辰，李靖又破突厥於阴山，颉利可汗轻骑远遁。甲寅，大赦，赐酺五日。三月庚辰，大同道行军副总管张宝相生擒颉利可汗，献于京师。甲午，以俘颉利告于太庙。夏四月，御顺天门，军吏执颉利以献捷。自是西北诸蕃咸请上尊号为 天可汗 ，於是降玺书册命其君长，则兼称之。九月庚午，令收瘗长城之南骸骨，仍令致祭。壬午，令自古明王圣帝、贤臣烈士坟墓无得刍牧，春秋致祭。冬十月壬辰，幸陇州，曲赦岐陇二州，给复一年。十月校猎於贵泉谷。十二月，校猎於鱼龙川，自射鹿，献於太安宫。十一月甲子，至自陇州。戊寅，制决罪人不得鞭背，以明堂孔穴针炙所失。高昌王麹文泰来朝。是岁，断死刑二十九人，几致刑措。山东至于海，河南至于岭，皆外户不闲，行旅不赍粮焉。六年十二月辛未，亲录囚徒，归死罪者二百九十人於家，令明年秋未就刑。其后应期毕至，诏悉原之。是岁，党项诸羌前后内属三十万口。八年二月乙巳，皇太子加元服。景午，赐天下酺三日。三月庚辰，幸九成宫。五月丁丑，上初服翼善冠，贵臣服进德冠。九年五月，太上皇崩于太安宫。七月甲寅，增修太庙为六室。冬十月庚寅，葬高祖于献陵。十三年春正月乙巳朔，谒献陵。曲赦三原县及行从大辟罪。四月戊寅，幸九成宫。甲申，阿史那结社尔犯御营，伏诛。壬寅，云阳石燃者方丈，昼如灰，夜则有光，投草木于上则焚，历年而止。十二月壬辰，狩於咸阳。是岁，滁州言： 野蚕食槲叶，成茧大如柰，其色绿，色收六千五百七十石。 高丽、新罗、西突厥、吐火罗、康国、安国、波斯、疏勒、于阗、焉耆、高昌、林邑、昆明及荒服蛮酋，相次遣使朝贡。十五年，诏以来年二月有事太山，所司详定仪制。五月壬申，并州僧道及老人等抗表，以太原王业所因，明年登封己后，愿时临幸。上於武成殿赐宴，因从容谓侍臣曰： 朕少在太原，喜群聚博戏，暑往寒逝，将三十年矣。 时会中有旧识上者，相与道旧以为笑乐。因谓之曰： 他人之言，或有面谀。公等朕之故人，实以告朕，即日政教，於百姓何如？人间得无疾苦耶？ 皆奏： 即日四海太平，百姓欢乐，陛下之力也。臣等馀年，日惜一日，但眷恋圣化，不知疾苦。 因固请过并州。上谓曰： 飞鸟过故乡，犹踯躅徘徊，况朕於太原起义兵，定天下，复少小游观，诚所不忘，岱礼若毕，或冀与公等相见。 於是赐物各有差。六月戊申，诏天下诸州，举学综古今及孝悌淳笃、文章秀异者，并以来年二月总集太山。己酉，有星孛於太微，犯郎位。丙辰，停封泰山，避正殿以思咎，命尚食减膳。秋七月甲戌，孛星灭。十六年冬十一月景辰，狩于岐山。辛酉，使祭隋文帝陵。丁卯，宴武功士女於庆善宫南门。酒酣，上与父老等涕泣论旧事，老人等递起为舞，争上千万岁寿，上各尽一杯。庚午，至自岐州。十二月癸卯，幸温汤。甲辰，狩於骊山，时阴塞晦冥，围兵断绝。上乘高望见之，欲舍其罚，恐亏军令，乃回銮辔入谷以避之。十七年正月戊申，诏图画司徒、赵国公无忌等勋臣二十四人於凌烟阁。三月丁巳，荧惑守心前星，十九日而退。夏四月，皇太子承乾有罪，废为庶人。景戌，立晋王治为皇太子，大赦，赐酺三日。已丑，加司徒、长孙无忌太子太师，司空房弘龄太子太傅，特进、萧瑀太子太保，兵部尚书李勣为太子詹事，仍同中书门下三品。庚寅，上亲谒太庙，以谢承乾之过。五月乙丑，手诏举孝廉茂才异能之士。十八年十二月，命太子詹事、英国公李勣为辽东道行军总管，出柳城，礼部尚书、江夏郡王道宗副之；刑部尚书、郧国公张亮为平壤道行军总管，以舟师出莱州，左领军常河、泸州都督左难当副之。发天下甲士，召募十万，并趣平壤，以伐高丽。十九年春二月庚戌，上亲统六军发洛阳。乙卯，诏皇太子留定州监国；高士廉摄太子太傅，与侍中刘洎、中书令马周、太子少詹事张行成、太子右庶子高季辅五人同掌机务；以吏部尚书、安德郡公杨师道为中书令。赠殷比干为太师，谥曰忠烈，命所司封墓，葺祠堂，春秋祀以少牢，上自为文以祭之。三月壬辰，上发定州，以司徒长孙无忌、中书令岑文本、杨师道从。夏四月癸卯，誓师於幽州城南，大飨六军以遣之。癸亥，李世勣攻盖牟城，破之。五月丁丑，车驾渡辽东。甲申，上亲率铁骑与世勣会围辽东城，因烈风发火弩，斯须城上屋及楼皆尽，麾战士令登，乃拔之。六月景辰，师次安市城。丁巳，高丽别将高延寿、高惠真帅兵十五万来援安市，以拒王师。李世勣率兵奋击，上自高峰引军临之，高丽大溃，杀获不可胜纪。延寿等以其众降，因名所幸为驻跸山，刻石纪功焉。赐天下大酺二日。秋七月，李世勣进军攻安市城，至九月不克，乃班师。冬十月景辰，入临渝关，皇太子自定州迎谒。戊午，次汉武台，刻石以纪功德。十一月幸幽州。癸酉，大飨，还师。十二月，幸并州。二十年春正月，上在并州。遣大理卿孙伏伽、黄门侍郎褚遂良等二十二人，以六条巡察四方，黜陟官吏。庚辰，曲赦并州，宴从官及起义元从，赐粟帛，给复有差。三月，车驾至京师。六月，遣兵部尚书、固安公崔敦礼，特进、英国公李世勣击破薛延陁於郁督军山北，前后斩首五千馀级，虏男女三万馀人。二十一年春正月，诏以来年二月有事泰山。甲寅，赐京师酺三年。八月，诏以河北大水，停封禅。辛未，骨利幹国遣使贡名马。二十三年三月辛酉，大赦。丁卯，太宗以不豫，敕皇太子於金液门听政。是月，日赤无光。夏四月己亥，幸翠微宫。五月己巳，上疾甚，令草遗诏，有顷崩於含风殿。年五十二。遗命于皇太子即位柩前，丧纪宜依汉制。秘不发丧。庚午，遣旧将统飞骑劲兵从皇太子先还京，发六府甲士四千人，分列於道及安化门，翼从乃入；大行与从官官侍卿如常。壬申，发丧。六月甲戌，殡于太极殿。谥曰文皇帝，庙号太宗。葬昭陵。上元元年，改上尊号曰文武圣皇帝。天宝十二载，改上尊号为文武大圣大广孝皇帝。
