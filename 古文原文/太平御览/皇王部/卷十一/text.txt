○秦
《史记》曰：秦之先，帝颛顼之苗裔，孙曰女脩。女脩织，玄鸟陨卵，女脩吞之，生子大业。大业娶少典之子，曰女华。女华生大费，与禹平水土。已成，帝锡玄圭。禹受曰： 非予能成，亦大费与禹平水土。已为辅。 帝舜曰： 咨尔费，赞禹功，其赐尔皂游。尔嗣将大出。 遂妻之姚姓之玉女。大费拜受，佐舜调驯鸟兽，鸟兽多驯服，是为柏翳。舜赐姓羸氏。大费生子二人：一曰大廉，实鸟俗氏；二曰若木，实费氏。其玄孙曰费昌。子孙或在中国，或在夷狄。费昌当夏桀之时，去夏归商，为汤御，以败桀於鸣条。大廉玄孙曰孟戏、中衍，鸟身人言。帝太戊闻而卜之使御，吉，遂致使御而妻之。自太戊以下，中衍之后，世有功，以佐殷国，故羸姓多显，遂为诸侯。其玄孙曰中潏，在西戎，生蜚廉。蜚廉生恶来。恶来有力，蜚廉善走，父子俱以才力事纣。周武王伐纣，并杀恶来、蜚廉，死葬於霍太山。蜚廉复有子曰季胜。季胜生孟增，是为宅皋狼。皋狼生衡父，衡父生造父。造父以善御幸於周缪王，缪王以赵城封造父，造父族由此为赵氏。蜚廉以下五世别居赵。赵衰其后也。恶来革者，蜚廉子也，早死。有子曰女防。女防四世生非子。以造父之宠，皆姓赵氏。非子居犬丘，周孝王分土为附庸，邑之秦，(今天水陇西县秦亭也。)使复续嬴氏祀，号曰秦嬴。三世至秦仲始大，其孙襄公时，周平王避犬戎之难，东徙洛邑。襄公以兵送平王。平王封襄公为诸侯，赐之岐以西之地。襄公於是始与诸侯通使聘享之礼。至缪公、康公之世，渐为强霸，与齐、晋争为诸侯盟主。秦仲已下二十八世曰武王，武王卒，立异母弟，是为昭襄王。于时周室微弱。
○昭襄王
《史记》曰：昭襄王十九年，王为西帝，齐为东帝，皆复去之。五十二年，周九鼎入秦，周初亡。五十四年，王郊见上帝於雍丘。五十六年，昭襄王卒，子孝文王立。
《古史考》曰：王赧卒后，天下无主四十九年，以岁所在纪之。
○孝文王
《史记》曰：孝文王元年，赦罪人，修先王功臣，褒厚亲戚，弛苑囿。孝文王除丧，十月己亥即位，三日辛丑卒，子庄襄王立。
○庄襄王
《史记》曰：庄襄王元年，大赦罪人，修先王功臣，施德厚骨肉而布惠於民。东周公与诸侯谋秦，秦使相国吕不韦诛之，尽入其国。以阳人之地赐周君，奉其祭祀。四年，庄襄王卒，子政立。
○始皇帝
《河图》曰：秦始皇帝，名政。虎口、日角、大目、隆鼻，长八尺六寸，大七围，手握兵执矢，名祖龙。
《尚书考灵耀》曰：秦失金镜，(宋均注曰：金镜，喻明道也。)鱼目入珠。(言伪乱真也。襄王纳吕不韦之妻生始皇也。)
《古文奇字》曰：秦改古文以为大篆及隶字，国人多诽谤怨恨，秦苦天下不从而召诸生到者拜为郎，凡七百人。又密令冬月种瓜於骊山硎谷之中温处，瓜实成，乃使人上书曰： 瓜冬有实。 有诏天下博士、诸生说之，人人各异说，则皆使往视之，而为伏机。诸生贤儒皆至焉，方相难不能决，因发机从上填之以土，皆压死。
《史记》曰：庄襄王为秦质子於赵，见吕不韦姬，悦而取之，生始皇帝。始皇以秦昭王四十八年正月生於邯郸。及生，名为政，姓赵氏。年十三岁，庄襄王死，政代立为秦王。十年，大梁人尉缭来，说秦王曰： 以秦之强视诸侯，譬如郡县之君，臣但恐诸侯合从，而出不意，此乃智伯、夫差、湣王之所以亡也。愿大王无爱财物，赂其豪臣，以乱其谋，不过亡四十万金，则诸侯可尽。 王从其计，见尉缭抗礼，衣服食饮与缭同。缭曰： 秦王为人，蜂准，长目，鸷鸟鹰，豺声，少恩而虎狼心，居约易出人下，得志亦轻食人。我布衣，然见我常身自下我。使秦王得志於天下，天下皆为虏矣。不可与久游。 乃亡去。秦王觉，固止，以为秦国尉，卒用其计策。二十六年，秦初并天下，廷尉斯等与博士议曰： 有天皇，有地皇，有人皇，人皇最贵。臣等昧死上尊号，王为泰皇，命为制，令为诏，天子自称为朕。 王曰： 去泰，著皇，采上古帝王位号，号曰皇帝。他如议。 制曰： 朕闻太古有号毋谥，中古有号，死而以行为谥。如此则子议父、臣议君，甚无谓，朕弗取焉。自今以来，除谥法，朕为始皇帝。后世以计数，二世三世至於万世，传之无穷。 始皇推终始五德之传，(音亭传之传也。)以为周得火德，秦代周，德从所不胜。方今水德之始，改年始，朝贺皆自十月朔。衣服旄旌节旗皆上黑。数以六为纪，符法冠皆六寸，而舆六尺为步，乘六马。更名河曰德水，以为水德之始。刚毅戾深，事皆决於法。分天下之国以为三十六郡，郡置守、尉、监。更命民曰 黔首 。大酺。收天下兵，聚之于咸阳，销以为钟鐻，铸为金人十二，重各千石，置宫庭中。一法度衡石丈尺。车同轨。书同文字。地东至海暨朝鲜，西至临洮、羌中，南至北向户，北据河为塞，并阴山至辽东。徙天下豪富於咸阳十二万户。诸庙及章台、上林皆在渭南。秦每破诸侯，写放其宫室，作之咸阳北坂上，南临渭，自雍门以东至泾渭，殿屋复道，周阁相属。所得诸侯美人钟鼓，以充入之。二十七年，始皇巡陇西、北地，出鸡头山，过回中。作长信宫渭南已来，更命信宫为极庙，象天极。自极庙道通骊山，上作甘泉前殿。筑甬道，自咸阳属之。二十八年，始皇东行郡县，上邹峄山，立石。与鲁诸儒生刻石颂秦德，议封禅望祭山川之事。乃遂上太山，立石，封，祠祀。禅梁父。刻所立石。乃并渤海以东，过黄、腄，穷成山，登之罘，立石颂德而去。南登琅琊，大乐之，留三月。徙黔首三万户琅琊台下，复十二岁。作琅琊台，立石颂秦德。二十九年，始皇东游。至阳武博浪沙中，为盗所惊。求弗得，乃令天下大索十日。三十一年，始皇为微行咸阳，与武士四人俱，夜出，逢盗兰池，见窘，武士击杀盗。三十二年，始皇之碣石，使燕人卢生求羡门高誓。刻碣石门。卢生使入海还，以鬼神事，因奏录图书，曰 亡秦者胡也 。始皇乃使将军蒙恬发兵三十万人北击胡，略取河南地。三十三年，略取陆梁地，为桂林、象郡、南海，以适谴戍。西北斥逐匈奴。自榆中并河以东，属之阴山，以为三十四县，城河上为塞。又使蒙恬渡河取高阙、陶山、北假中，(北假，地名。)筑亭障以逐戎人。三十四年，丞相斯议曰： 臣请史官非秦记烧之，非博士官所职，天下敢有藏《诗》、《书》、百家语者，悉诣守、尉杂烧之。有敢偶语《诗》、《书》者弃市，以古非今者族，吏见知不举者与同罪。诸有文学之书蠲除之。令下三十日不烧，黥为城旦。所不去者，医药、卜筮、种树之书。若欲有学法令，以吏为师。 三十五年，乃营作朝宫渭南上林苑中。先作前殿阿房，东西五百步，南北五十丈，上可坐万人，下可建五丈旌旗，周驰为阁道，自殿下直抵南山。表南山之巅以为阙。为复道，自阿房渡渭，属之咸阳，以象天极阁道绝汉抵营室也。立石东海上朐界中，以为秦东门。因徙三万家骊邑，五万家云阳，皆复不事十年。乃令咸阳之旁二百里内，宫观二百七十，复道甬道相连，惟帐钟鼓美人充之，各案署不移徙。行所幸，有言其处者，罪死。始皇帝幸梁山宫，从山上见丞相车骑众，不善也。中人或告丞相，丞相后损车骑。始皇怒曰： 此中人泄吾语。 案问莫服。当是时，诏捕诸时在旁者，皆杀之。自是后莫知行之所在。听事，群臣受决事，悉於咸阳宫。侯生、卢生相谋亡去，始皇怒，案问诸生犯禁者四百六十人皆坑之。长子扶苏谏曰： 天下初定，远方黔首未集，诸生皆诵法孔子，今皆重法绳之，臣恐天下不安。惟上察之。 始皇怒，使扶苏北监蒙恬於上郡。
三十七年，始皇出游，左丞相斯从，右丞相去疾守。少子胡亥爱慕请从，始皇许之。十一月，行至云梦，望祀虞舜於九疑。浮江下，观苏柯，渡梅渚，过丹阳，至钱塘。临浙江，水波恶，乃西百二十里从峡中渡。上会稽，祭大禹，望于南海，而立石刻颂秦德。还，过吴，从江乘渡。并海上，北至琅琊。方士徐福等入海求神药，数岁不得，费多，恐谴，乃诈曰： 蓬莱药可得，然常为大鲛鱼所害，故不得至。愿请善射与俱，见则以连弩射之。 始皇梦与海神战，如人状。以问占梦，博士曰： 水神不可见，以大鱼蛟龙为候。今上祷祠备谨，而有此恶神，当除去，而善神可致。 乃命入海者赍捕巨鱼具，而自以连弩候大鱼出射之。自琅琊北至营城山，弗见。至之罦见巨鱼，射杀一鱼，遂并海西。至平原津而病。始皇恶言死，群臣莫敢言死事。上病益甚，乃为玺书赐公子扶苏曰： 与丧，会咸阳而葬。 书已封在中车府令赵高行符玺事所，未授使者。七月丙寅，始皇崩於沙丘平台。时年五十，在位三十七年。丞相斯为上崩在外，恐诸公子及天下有变，乃秘之，不发丧。棺载辒辌车中，故幸宦者参乘，所至上食，百官奏事如故，宦者辄从辒辌车中可其奏事。独子胡亥，赵高及用幸宦者五六人知上死。赵高故尝教胡亥书及狱律令法事，胡亥私幸之。高乃与胡亥、丞相斯阴谋破去始皇所封书赐公子扶苏者，而更诈为丞相斯受始皇遗诏沙丘，立子胡亥为太子。更为书赐公子扶苏、蒙恬，数以罪，赐死。遂从井陉抵九原。会暑，上辒辌车臭，乃诏从官令车载一石鲍鱼，以乱其臭。行从直道至咸阳，发丧。太子胡亥袭位。
《汉书》曰：秦据势胜之地，骋狙诈之兵，蚕食山东，一切取胜。因矜其所习，自任私智，讪笑三代，荡灭古法，窃自号为皇帝，而子弟为匹夫。内亡骨肉本根之辅，外亡尺土蕃翼之卫。吴陈奋其白挺，刘项随而毙之。
又曰：秦始皇即位三十九年，内平六国，外攘四夷。死人如麻，暴骨长城之下，头颅相属於道，不一日而无兵。
又曰：贾山借秦为喻，名曰《至言》。其辞曰： 始皇贵为天子，富有天下，赋敛重数，百姓罢弊，赭衣半道，群盗满山，使天下之人载目而视，倾耳而听。离宫三百，钟鼓帷帐，不移而具。为宫室之丽如此，使其后世曾不得聚庐而托处焉。为驰道於天下，东穷燕、齐，南极吴、楚，厚筑其外，隐以金椎，树以青松。为驰道之丽如此，使其后世曾不得邪径而托足焉。葬于骊山，铜锢其内，漆涂其外，中成游观，上成山林。为葬埋之侈如此，使其后世曾不得蓬颗蔽冢而托葬焉。秦以熊罴之力，虎狼之心，蚕食诸侯，并吞海内，而不笃礼义，故天殃已加矣。 
《异苑》曰：秦世有谣云： 秦有帝，号始皇奄僵。开吾户，据吾床。饮吾酒，啜吾浆。餐吾饭，以为粮。张吾弓，射东墙，前至沙丘当灭亡。 始皇既坑儒焚典，乃发孔子墓，欲取诸《经》、《传》。壙既启，於是悉如谣者之言。又言谣文刊在冢壁，政甚恶之。及达沙丘，而修别路，见一群小儿辇沙为阜，问云沙丘，从此得病。
《淮南子》曰：秦之时，高为台榭，大为苑囿，造驰道数千里，铸金人，发边戍，入刍藁，头会箕敛，输於少府。丁壮丈夫，西至临洮狄道，东至会稽浮石，南至象郡桂林，北至飞狐阳原，道路死人以沟量。当此之时，有忠谏者谓之不祥，道仁义者谓之狂。
桓谭《新语》曰：秦始皇见周室失统，自以当保有九州。见万民碌碌，犹群羊聚猪，皆可以竿而驱之，故遂以败也。
○二世皇帝
《史记》曰：二世皇帝元年，年二十一。赵高为郎中令，任用事。征材士五万人为屯卫咸阳，令教射狗马禽兽。当食者多，度不足，下调郡县转输，用法益刻深。七月，戍卒陈胜等反。二年冬，陈涉所遣周章等将西至戏，兵数十万。二世大惊，梦白虎啮其左骖马杀之，心不乐，怪，问占梦。卜曰： 泾水为祟。 二世乃斋於望夷宫，欲祠泾水，沉四白马。使使责让高以盗贼事。高惧，乃阴与其婿咸阳令阎乐、其弟赵成谋。使郎中令为内应，诈为有大贼，遣乐将吏卒千馀人至望夷宫。郎中令与乐俱入，射上幄坐帏。二世怒，召左右，左右皆惶扰不斗。旁有宧者一人，侍不敢去。二世入内，谓曰： 何不早告我？ 宧者曰： 臣不敢言，故得全。使臣早言，皆已诛，安得至今？ 阎乐前即二世，数曰： 足下骄恣，诛杀无道，天下共叛，足下其自为计。 二世曰： 丞相可得见不？ 乐曰： 不可。 二世曰： 吾愿得一郡为王。 弗许。又曰： 愿为万户侯。 弗许。又曰： 愿与妻子为黔首，比诸公子。 乐曰： 臣受命於丞相，为天下诛足下，足下虽多言，臣不敢报。 麾其兵进。二世自杀。阎乐归报赵高，赵高乃悉召诸大臣公子，告以诛二世之状，曰： 秦故王国，始皇君天下，故称帝。今六国复自立，秦地益小，乃以空名为帝，不可。宜为王如故，便。 立二世之兄子公子婴为秦王。以黔首葬二世杜南宜春苑中。在位三年。
○秦王子婴
《史记》曰：赵高令子婴斋，当庙见，受玉玺。斋五日，子婴与其子二人谋，称疾不行，高果自往，曰： 宗庙重事，王奈何不行？ 子婴遂刺杀赵高於斋宫，夷三族以徇咸阳。子婴为秦王四十六日，楚将沛公破秦军入武关，遂至霸上，使人约降子婴。子婴即系颈以组，白马素车，奉天子玺符，降轵道旁。项籍为从长，杀子婴及秦诸公子宗族。
《史记》太史公曰：始皇自以为功过五帝，地广三皇，而羞与之侔。善哉乎贾生推言之也！曰：秦并兼诸侯，缮津关，据险塞，修甲兵而守之。陈涉以戍卒散乱之众数百，奋臂大呼，不用弓戟之兵，鉏耰白挺，(耰田器也，音忧。)望屋而食，横行天下。秦人阻险不守，关梁不阖，长戟不刺，强弩不射。楚师深入，战於鸿门，曾无藩篱之艰。当此时也，世非无深虑知化之士也，然不敢尽忠拂过者，秦俗多忌讳之禁，忠言未卒於口而身为戮殁矣。故天下之士，倾耳而听，重足而立，箝口而不言。是以三主失道，忠臣不敢谏，智士不敢谋，天下已乱，奸不上闻，岂不哀哉！秦王缵六世之馀烈，振长策而御宇内，吞二周而亡诸侯，履至尊而制六合，执捶拊(附，拍。音府。)以鞭笞天下，威震四海。南取北越之地，以为桂林、象郡，乃使蒙恬北筑长城而守藩篱，却匈奴七百馀里，胡人不敢南下而牧马，士不敢弯弓而报怨。於是废先王之道，焚百家之言，以愚黔首。隳名城，杀豪俊，收天下之兵聚之咸阳，销锋镝，鐻以为金人十二，以弱黔首之民。然后堑华为城，因河为津。据亿丈之城，临不测之溪以为固。良将劲弩守要害之处，信臣精卒陈利兵而谁何？天下已定，秦王之心自以为关中之固，金城千里，子孙帝王万世之业也。秦王既没，陈涉斩木为兵，揭竿为旗，天下云集而响应，赢粮而影从。山东豪俊遂并起而亡秦族矣。然秦以区区之地，千乘之权，招八州而朝同列，百有馀年。然后以六合为家，崤、函为宫，一夫作难而七庙隳，身死人手，为天下笑者，何也？仁义不施，而攻守之势异也。秦王怀贪鄙之心，行自奋之智，不信功臣，不亲士民，废王道，立私权，禁文书而酷刑法，先诈力而后仁义，以暴虐为天下始，孤独而有之，故其亡可立而待。
《帝王世纪》曰：秦凡四王二帝，合四十九年。
○楚义帝(附)
《尚书中侯》曰：空受之帝立。
《史记》曰：项梁闻陈王定死，召诸别将会薛计事。沛公亦起沛，往焉。居鄛人范增，好奇计，往说项梁曰： 秦灭六国，楚最无罪。自怀王入秦不反，楚人怜之至今，故楚南公曰： 楚虽三户，亡秦必楚。 今陈胜首事，不立楚后而自立，其势不长。今君起江东，楚蜂起之将争附君者，以君世世楚将，为能复立楚后也。 梁然其言，乃求楚怀王孙心在民间，为人牧羊，立以为楚怀王，从民所望。陈婴为楚上柱国，与怀王都盱眙。秦灭，尊怀王为义帝。(《汉书》曰：义帝名心也。)项羽谓诸将曰： 天下初发难时，假立诸侯后以伐秦。然身被坚执锐首事，暴露於野三年，灭秦定天下者，皆将相诸君与籍之力也。义帝虽无功，故当分其地而王之。 诸将皆曰： 善。 汉元年四月，诸侯罢戏下，各就国。项王出之国，使人徙义帝，曰： 古之帝者地方千里，必居上游。 乃徙义帝长沙，都郴县。其群臣稍叛之，乃阴令衡山、临江王击杀之江中。
