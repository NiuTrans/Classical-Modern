○唐僖宗恭定皇帝
《唐书》曰：僖宗恭定皇帝，讳儇，懿宗第五子，母曰惠安皇后王氏。咸通三年五月，生於东内。初封晋王，名俨。十四年七月，懿宗疾大渐。其月十八日。制曰： 朕守大器之重，居兆人之上，日慎一日，如履如临。旰昃劳怀，寝兴思理，涉道犹浅，导化未孚。而摄养乖方，寒暑成厉，实有虑於阙政，且无暇於怡神。恙未少瘳，日加寝剧，万务繁总，须有主张。爰考旧章，谋於卿士，思阐鸿业，式建皇储。第五男晋王俨改名儇，孝敬温恭，宽和博厚，日新令德，天假英姿，言皆中规，动必由礼。俾崇邦本，允叶人心，宜立为皇太子，权勾当军国政事。咨尔中外卿士，洎于腹心之臣，敬保天子，辅成予志，各竭乃心，以安黎献。 是日，懿宗崩。即皇帝位于柩前，年十二。左军中尉刘行深、右军中尉韩文约居中执军政，并封国公。八月，皇帝释服，册圣母王氏为皇太后。河南大水。九月，守司空、门下侍郎、平章事韦保衡贬贺州刺史。乾符元年十一月庚寅，上有事於郊庙，礼毕，御丹凤门，大赦，改元。二年春正月己丑，宰相崔彦昭率文武百官上尊号，上御正殿受册。四月，海贼王郢攻剽浙西郡邑。五月，濮州贼首王仙芝聚徒於长垣县，其众三千，进陷濮州，俘丁壮万人。郓州节度使牛穜出兵击之，为贼所败。三年七月，王仙芝寇掠河南十五州，其众数万。是月，贼逼颖、许，攻携曲，下之。四年三月，冤朐贼黄巢聚数万人攻郓州，陷之。七月，黄巢自沂、海，其徒数万，趋颖、蔡，入查牙山，遂与王仙芝合。八月，贼陷随州。五年二月，王仙芝馀党攻江西，招讨使宋威出军屡败之，仍宣诏书招渝仙芝。仙芝致书於威，求节钺，威伪许之。仙芝令其大将尚君长、蔡温玉奉表入朝，威乃斩君长、温玉以徇。仙芝怒，急攻洪州，陷其郛。宋威赴援，与贼战，大败之，杀仙芝，传首京师。广明元年春正月乙卯朔，上御宣政殿，改元。二月，黄巢自衡、永州下岭，陷湖南、江西属郡。三月，黄巢、尚让东下攻鄂州，陷江南饶、信等十五州。七月，渡江寇淮南。十月，乃悉众渡淮。巢自号率土大将军，其众富足，自淮已北整众而行，不剽财货，惟驱丁壮为兵。十一月，陷东都，留守刘允章率分司官属迎谒之，贼供顿而去，坊市晏然。壬申，陷虢州。丙子，犯潼关，守关诸将望风自溃。十二月辛巳，贼据潼关。时左军中尉田令孜专政，宰相卢隽曲事之，相与误谋，以致倾败。令孜恐众罪加已，请贬隽官，命学士王徽、裴彻为相。甲申，宣制以户部侍郎、翰林院学士王徽、裴彻同平章事。贬右仆射、门下侍郎、平章事卢隽为太子宾客。隽闻贼至仰药而死。是日，上与诸王后妃数百骑，自子城由含元殿出金光门幸山南，文武百寮并不之知，无从行者，京城晏然。是日晡晚，贼入京城，时右骁卫大将军张直方率武官十馀迎黄巢於坡头。壬辰，黄巢据大内，僣号大齐，称年号金统，悉陈文物，据丹凤门伪赦。中和元年春正月，车驾在兴元。六月，车驾幸成都府，西川节度使陈敬瑄自来迎奉。七月乙卯，车驾至西蜀。丁巳，御成都府，改广明二年为中和元年，大赦天下。二年春正月，天下勤王之师，云会京畿，京师食尽。贼食树皮，以金玉买人於行营之师，人获数百万。山谷避乱百姓，多为诸军之所执卖。八月庚子，贼同州防御使朱温杀其监军严实，与大将胡真、谢瞳等来降，王铎承制拜温华州刺史。三年四月庚子，沙陁忠武、义成、义武等军趋长安，贼悉众拒之於渭桥，大败而还；李克用乘胜追之。己卯，黄巢收其残众，由蓝田关而遁。庚辰，收京城。天下行营兵马都监杨复光上章告捷行在。四年七月癸酉，贼将林言斩黄巢、黄揆、黄秉三人首级降时溥。初，徐将李师悦与贼战于瑕丘，贼殊死战，其众殆尽。林言与巢走至太山狼虎谷之襄王村，惧追至并命，乃斩贼降师悦。壬午，捷书至行在。十二月丁亥朔，大明宫留守王徽与留司百官上表，请车驾还宫。诏以来年正月还京。光启元年春正月，车驾在成都府。己卯还京。三月丁卯，车驾至京师。御宣政殿，大赦，改元。时李昌符据凤翔，王重荣据蒲、陕，诸葛爽据河阳、洛阳，孟方正据邢、洺，李克用据太原、上党，朱全忠据汴、滑，秦宗权据许、蔡，时溥据徐泗，朱瑄据郓、齐、曹、濮，王敬武据淄、青，高骈据淮南八州，秦彦据宣、歙，刘汉宏据浙东，皆自擅兵赋，迭相吞噬，朝廷不能制。江淮转运路绝，两河、江淮赋不上供，但岁时献奉而已。国命所能制者，河西、山南、剑南、岭南西道数十州。大约郡将自擅，常赋殆绝，藩侯废置，不自朝廷，王业於是荡然。五月，宰臣萧遘率文百寮上徽号曰至德光烈孝皇帝，御宣政殿受册，大赦。十二月乙亥，沙陀逼京师，田令孜奉僖宗出幸凤翔。初，黄巢据京师，九衢三内，宫室宛然。及诸道兵破贼，争货相攻，纵火焚剽，宫殿居市里，十焚六七。贼平之后，令京兆尹王徽经年补葺，仅获安堵。至是，乱兵复焚，宫阙萧条，鞠为茂草矣。二年春正月，车驾在凤翔。李克用旋师河中，与朱玫、王重荣同上表，请驾驻跸凤翔，仍数田令孜之罪。乃以飞龙使杨复恭知内枢密事。戊子，田令孜迫乘舆请幸兴元。庚申，车驾幸宝鸡，授刑部尚书孔纬兼御史大夫，令率从官赴行在。时车驾夜出，宰相萧遘、裴彻、郑昌国及文武官寮不之知，扈从不及，故令孔纬从之。萧遘恶令孜弄权，再乱京国，因邠州奏事判官李松年至凤翔，乃令亟召朱玫迎奉。癸巳，朱玫别领步骑五千至凤翔。令孜闻邠州军至，奉帝入大散关，令禁军守灵壁。玫至，禁军溃散，遂长驱追驾至遵途驿。嗣襄王煴疾，为玟所得。时兴元节度使石君涉闻车驾入关，乃毁撤栈道，栅绝险要，车驾由他道仅达，为邠州军踵后，崎岖危殆者数四，四月壬子，朱玫、李昌言迫宰相萧遘等於凤翔驿舍，请嗣襄王煴权监军国事。玫自为大丞相，兼左右神策十军军容使，遂驱率文武百寮奉襄王还京师。五月庚辰，襄王僣即皇帝位，年号建贞。十二月，朱玫将王行瑜受密诏，自凤州率众还长安。辛酉，行瑜斩朱玫及其党与数百人，纵兵大掠。是冬苦寒，九衢积雪，兵入之夜，寒冽尤剧，民吏剽剥之后，僵冻而死者蔽地。百官奉襄王奔河中，王重荣绐称迎奉，执李煴斩之。文德元年春正月，车驾在凤翔，蔡贼孙儒斩秦彦、毕师铎於高邮。二月壬午，车驾至京师。戊子，御承天门，大赦，改元。宰臣韦昭度率文武百寮上徽号曰圣文睿德光武弘孝皇帝。三月戊戌朔，御正殿受册。庚子，上暴疾不康。壬寅，大渐。癸卯，立亲弟寿王杰为皇太弟，勾当军国事。是夕，崩於武德殿，寿二十七，谥曰惠圣恭定孝皇帝，庙号僖宗，葬靖陵。
○黄巢(附)
《唐书》曰：黄巢，曹州冤句人，本以贩盐为事。乾符中，仍岁凶荒，人饥为盗，河南尤甚。初，里人王仙芝、尚君长聚盗，起於濮阳，攻剽城邑，陷曹、濮及郓州。诏左金吾卫上将军齐克让为兖州节度使，以本军讨仙芝。仙芝惧，引众历陈、许、襄、邓，无少长皆虏之，众号三十万。三年七月，陷江陵。十月，又遣将徐唐莒陷洪州。时仙芝表请符，不允。以神策统军节度使宋威为荆南节度招讨使，中使杨复光为监军。复光遣判官吴彦宏谕以朝旨释罪，别加官爵，仙芝乃令尚君长诣阙请罪，且求恩命。时宋威害复光之成功，擒送阙斩之。贼怒，悉锐击官军，威军大败，复光收其馀众以统之。朝廷以王铎代为招讨。五年八月，收复荆州，斩仙芝首献於阙下。先是，君长弟让以兄奉使见诛，率部众入查岈山。黄巢、黄揆昆仲八人，率盗数千依让。月馀，众至数万。陷汝州，大掠关东，官军加讨，屡为所败，其众十馀万。尚让乃与群盗推巢为主，曰冲天大将军。署官属，藩镇不能制。时天下承平日久，人不知兵。僖宗以幼主临朝，号令出於臣下，巢驰檄四方，章奏论列，皆指目朝政之弊。巢徒党既盛，与仙芝为影援。及仙芝败，东攻亳州不下，乃袭破沂州虏之，仙芝馀党悉附焉。时王铎缓於攻取。高骈镇淮南，表请招讨贼，许之，巢及渡淮，伪降於骈。骈遣将张璘率兵受降於天长镇，巢擒璘杀之，因虏其众。寻南陷湖、湘，遂据交、广。托越州观察使崔璆奏乞天平军节度，朝议不允。又自表乞安南都护广州节度，亦不允。是岁，自春及夏，其众大疫，死者十三四，众劝请北归，以图大利。广明元年，北逾五岭，犯湖、湘、江、浙，进逼广陵，高骈闭门自固，所过镇戍，望风降贼。九月，渡淮。十一月，陷洛阳，继攻陕、虢，逼潼关，陷华州，留将乔钤守之。朝廷以田令孜率神策、博野等军十万守潼关。关之左有谷，可通行人，平时禁人出入，谓之禁谷。及贼至，官军但守潼关，不防禁谷，尚让、林言率前锋田禁谷而入，夹攻潼关，官军大溃。博野都径还京师，燔掠西市。十二月三日，僖宗夜自开远门出，趋骆谷。四日，贼至昭应。五日，陷京师。时巢众累年为盗，行伍不胜其富，遇穷民於路，争行施遗。既入青门，坊市聚观，尚让慰晓市人曰： 黄王为生灵，不似李家不惜汝辈，但各安家业。 贼众竞投物遗人。十三日，巢僣位，国号大齐。仍御楼宣赦，且陈符命曰： 唐帝知朕起义，改元广明，以文字言之，唐已无天分矣。唐去丑口而安黄，天令意黄在唐下，乃黄家日月也。土生金，予以金生，宜改元为金统。 中和元年二月，尚让寇凤翔，郑畋出师御之，大败贼於龙尾坡，畋乃驰檄告谕天下藩镇。四月，泾原行军唐弘夫之师屯渭北，河中王重荣之师屯沙苑，易定王处存之师屯渭桥，鄜延托跋思恭之师屯武功，凤翔郑畋之师屯盩厔。六月，邠宁朱玫之师屯兴平，忠武之师三千屯武功。是岁，诸侯勤王之师，四面俱会。十二月，宰臣王铎率荆、襄之师自行在至。郑畋帐下小校窦玫者，骁敢无敌，每夜率敢死之士百人，直入京师，放火燔诸门，斩级而还，贼人悚骇。二年，王处存合忠武之师，败贼将尚让，乘胜收复京师。贼遁去，处存不为备，是夜复为贼寇袭，官军不利。九月，贼将同州刺史朱温降王重荣。十一月，李克用率代北之师，自夏阳渡河，屯沙苑。三年春正月，败黄揆於沙苑，进营乾坑。二月，尚让率众十万援华州。克用合河中、易定、忠武之师，战於梁田坡，大败贼军，俘斩数万，乘胜攻华州，堑栅以环之。黄揆弃华州，官军收城。四月八日，克用合忠武骑将宠从遇贼於渭南，决战三捷，大败贼军。十月夜，巢党散走，诘旦，克用收京师。巢贼出蓝田、七盘路，东走关东。五月，巢贼先锋将孟楷攻蔡州，节度使秦宗权称臣於贼，遂攻陈、许，营於溵水。陈州刺史赵犨逆战，败贼前锋，生擒孟楷，斩之。巢乃悉众攻陈州营。於是，自唐、邓、许、汝、孟、洛、郑、汴、曹、濮、徐、兖数十州，毕罹其毒。贼围陈郡三百日，关东仍岁无耕稼，人饿倚墙壁间，贼俘人而食。赵犨求援於太原。四年二月，李克用率山西诸军，由蒲、陕济河，会关东诸侯，赴援陈州。三月，诸侯之师复集。四月，官军败贼於太康，俘斩万计，收其四壁。又败贼将黄邺於华西，收其壁。巢败大恐，收军营於故阳里，官军进攻之。五月，大雨震电，平地水深三尺，坏贼垒，贼自离散。复聚於尉氏，逼中牟。翌日，营汴水北。是夜，复大雨震雷，沟塍涨溢。贼分寇汴州，李克用自郑州引军袭击，大败之。残众保胙县、冤句，官军追讨，贼无所保。其将李谠、张归霸等各率部下降于大梁，尚让率部下万人归时溥。贼自相猜间，相杀於营中，所残者千人。中夜遁去，克用追击至济阴而旋。贼散於兖、郓界。黄巢入泰山，徐帅时溥遣将张友与尚让之众掩捕之。至狼虎谷，巢将林言斩巢及二弟邺、揆等七人首，并其妻子函送徐州。
○昭宗景文皇帝
《唐书》曰：昭宗景文皇帝，讳晔，懿宗第七子，母曰惠安太后王氏。以咸通八年三月生於东内。十三年，封寿王，名桀。乾符四年，授开府仪同三司、幽州大都督、幽州卢龙等军节度使。帝於僖宗，母弟也，尤相亲睦。自艰难播越，尝随侍左右。文德元年二月，僖宗暴不豫。初复宫闱，人心倾瞩，遽闻被疾，军民骇愕。及大渐之夕，未知所立。军容杨复恭请以寿王监国。遗诏立为皇太弟，柩前即帝位。时年二十二。以司空韦昭度摄冢宰。己丑，见群臣，始听政。帝攻书好文，尤重儒术，神气雄俊，有会昌之遗风。以先朝威武不振，国命寝微，而尊礼大臣，详延道术，意在恢张旧业，号令天下。即位之始，中外称之。四月庚午，追谥圣母惠安太后曰恭献。龙纪元年春正月，上御武德殿受朝贺，大赦，改元。文武臣寮进秩颁爵有差。五月，汉州刺史王建陷城都府，迁陈敬瑄於雅州，建自称西川兵马留后。用田令孜为监军。十一月己丑朔，将有事於圆丘。改名曰晔。辛亥，上宿斋於武德殿。甲寅，圆丘礼毕，御承天门，大赦。大顺元年春正月，御武德殿受朝贺。宰臣百寮上徽号曰圣文睿德文武弘孝皇帝，礼毕，大赦，改元。乾宁元年春正月，上御武德殿受朝贺，大赦，改元。二年五月甲子，李茂贞、王行瑜、韩建等各率精甲数千人入觐，京师大骇，人皆亡窜，吏不能止。帝御安福门以俟之。三帅既至，拜舞楼下，帝临轩喻之曰： 卿等藩侯，宜存臣节，称兵入朝，不由奏请，意在何也？ 茂贞、行瑜汗流洽背，不能对。惟韩建陈叙入觐之由。上并召昇楼，赐卮酒，宴於同文殿。茂贞、行瑜极言南北司相倾，深蠹时政，请诛其太甚者。乃贬宰相韦昭度、李磎，寻杀之。杀内官数人而去。王行瑜留弟行约，茂贞留假子阎圭，各以兵二千人宿卫。时三帅同谋废帝立吉王，闻太原起军乃止，留兵宿卫而还。七月，李克用举军渡河，以讨王行瑜、李茂贞、韩建等。庚申，同州节度使王行实弃郡入京师，谓两军中尉骆金瓘、刘景宣曰： 沙陀十万至矣！请奉车驾幸邠州，且有城守。 时景宣附凤翔，癸亥夜，阎圭与刘景宣子继晟、同州王行实纵火剽东市，胁上出幸。上闻乱，登承天门，遣诸王率禁兵御之。捧日都头李筠率本军侍卫楼前。阎圭以凤翔之卒攻李筠，矢及御座之楼扉。上惧，下楼与亲王、公主、内人数百幸永兴坊李筠军。扈跸都头李君实以兵继至，乃与筠两都兵士侍卫出启夏门，憩於华严寺，以俟内人继至。其日晚，幸沙城镇。京师士庶从幸者数十万，比至南山谷口，暍死三之一。至暮，为盗寇掠，恸哭之声，殷动山谷。信宿，宰相徐彦若、王搏、崔胤三人至，乃移幸石门镇之佛宫。乃令知枢密刘先裕、薛王知柔归京师制置，令禁军以备宫禁。丙寅，李克用遣牙将阎谔奉表奔问，奏屯军河中，俟上进发赴邠州。丁卯，上遣内官张承业传诏克用军，便令监太原行营兵马，发赴新平。又令内官郄廷立传诏泾州，令张轓起泾原之师会克用军。上在南山半月馀，克用仍在河中，未至渭北。上惧凤翔兵士劫迁，乃令延王将御服、鞍马、玉器等至河中宣谕。八月，李克用遣子存贞奉表行在，请车驾还宫。辛亥，车驾还宫。三年六月，凤翔军犯京畿，覃王拒之於娄馆，接战不利。七月，岐军逼京师，诸王率禁兵奉车驾将幸太原。癸巳，次渭北。华州韩建遣子充奉表起居，请驻跸华州。乙未，次下邽。丙申，驻跸华州，时岐军犯京师，宫室厘阝闬，鞠为灰烬。光化元年八月，车驾自华还京师。御端门，大赦，改元。三年十一月，左右军中尉刘季述、王仲先废帝幽於东内问安宫，请皇太子裕监国。是日，迎太子裕监国，矫宣昭宗命称上皇。甲午，宣上皇制，太子登皇帝位。十二月癸未夜，护驾孙昭德、周承诲等以兵攻刘季述、王仲先。杀仲先，携其首诣东宫门，呼曰： 逆贼王仲先已斩首讫，请陛下出宫慰谕兵士。 宫人破钥，帝与后方得出。天复元年正月，昭宗反正，登长乐门楼，受朝贺。四月甲戌，有事於宗庙。是日，御长乐门，大赦，改元。十月戊戌，朱全忠引四镇之师七万赴河中，京师闻之大恐，民间亡窜山谷。十一月，中尉韩全诲与凤翔护驾都将李继徽奉车驾出幸凤翔。三年正月，车驾出凤翔幸全忠军，全忠素服待罪，泣下不自胜，上亲解玉带赐之。乙丑，次扶风，令朱友伦总兵侍卫。丁卯，次兴平，宰臣崔胤率百官迎谒。戊辰，次咸阳。己巳，入京师。天子素服哭於太庙，改服冕旒，谒九庙。礼毕，御长乐楼，大赦。天祐元年正月，全忠率师屯河中，遣牙将寇彦卿奉表请车驾迁都洛阳，全忠令长安居人按籍迁居，撤屋木，自渭浮河而下，连甍号哭，月馀不息。秦人大骂於路曰： 国贼崔胤、朱温倾覆社稷，俾我及此，天乎！天乎！ 丁巳，车驾发京师。癸亥，次陕州，全忠迎谒於路。四月甲辰，车驾由徽安门入，朱全忠、张全义、宰相裴枢、独孤损前导。是日，大风雨土，跬步不辨物色，日螟稍止。上谒太庙，礼毕还宫，御宣正殿劳从官卫士。乙巳，上御光政门，大赦。八月壬寅夜，朱全忠令朱友恭、氏叔琮、蒋玄晖弑帝於椒殿。帝自离长安，日忧不测，与皇后、内人惟沉饮自宽。时年三十八，谥曰圣穆景文孝皇帝，庙号昭宗。葬和陵。
○哀帝
《唐书》曰：哀帝，讳柷，昭宗第九子，母曰积善太后何氏。景福元年九月生，乾宁四年封辉王，改名祚。天复三年拜开府仪同三司，充诸道兵马元帅。天祐元年八月，昭宗遇弑。翌日，蒋玄晖矫宣遗诏，又矫宣皇太后令皇太子柩前即位。二年四月甲辰夜，彗起北河，贯文昌，其长三丈，在西北方。十二月戊申，全忠令知枢密王殷害皇太后何氏於积善宫。四年二月，禅位於梁，全忠建国，奉帝为济阴王，迁於曹州。时太原、幽州、凤翔、西川统称天祐正朔。天祐五年二月，帝为全忠所害，时年十七，谥曰哀皇帝，以王礼葬於济阴县之定陶乡。
