○叙刑上
《易·蒙卦》曰：初六发蒙，利用刑人。《象》曰：利用刑人，以正法也。(刑人之道，道所恶也。以正法制，故刑人也。)
又《豫卦》曰：顺以动，豫。圣人以顺动，则刑罚清而民服。
又《噬嗑卦》曰：噬嗑亨，利用狱。(噬，啮也。嗑，合也。凡物之不亲，由有间也，物之不齐，由有过也。有间与过，啮而合之，所以通也。刑克以通，狱之利也。)《象》曰：雷电噬嗑，先王以明罚勒法。
又曰《丰卦·象》曰：雷电皆至丰，《丰》君子以折狱致刑。(文明以动，不失清理也。)
《尚书·舜典》曰：象以典刑，(象，法也。法用常刑，用不越法。)流宥五刑，(宥，宽也。以流放之法宽五刑。)鞭作官刑，(以鞭为治官事之刑。)朴则教刑，(朴，夏楚也。不勤道业，则挞之。)金作赎刑，(金，黄金。误而入刑，出金以赎罪。)眚灾肆赦，怙终贼刑。(眚，过也。灾，害也。肆，缓也。贼，煞也。过而有害，当缓赦之。怙奸自终，当型煞之。)钦哉钦哉，惟刑之恤哉。(舜陈典刑之义，敕天下使敬之，忧欲得中。)
又《舜典》曰：帝曰： 皋陶！蛮夷猾夏，寇贼奸宄，(猾，乱也。夏，华夏。群行攻劫曰寇，煞人曰贼。在外曰奸，在内曰宄。言无教之致。)汝作士，五刑有服，(士，治狱官也。五刑，墨劓剕宫大辟。服，从也。言刑得轻重中正之法也。)五服三就；(既从五刑，谓服罪也。行刑当就之处：大罪於原野、大夫于朝，士于市。)五流有宅，五宅三居。(谓不忍加刑则流放之，若四凶则有五刑之流，各有所居。五居之差有三等之居；大罪四裔，次九州之外，次千里之外也。)惟明克允。 (言皋陶能明信五刑，施之远近。蛮夷猾夏，使咸信服，无敢犯之者。)
又《大禹谟》曰：帝曰： 皋陶！惟兹臣庶，罔或干予正。(无有干我正，言顺耳。)汝作士，明于五刑，以弼五教，期于予治，(弼，辅也。期，当也。叹其能以刑辅教，当於治体。)刑期于无刑，民协於中，时乃功，懋哉。 (虽成行刑以煞，止煞经无犯者。刑期於无所刑，民皆合於大中之道，是汝之功勉之。)皋陶曰： 帝德罔愆，临下以简，御众以宽。罚弗及词，赏延于世。宥过无大，刑故无小。罪疑惟轻，功疑惟重。(邢疑附轻，赏疑从重，忠厚之至。)与其煞不辜，宁失不经，好生之德，洽於民心。兹用不犯于有司。 (辜，罪也。经，常也。司，主也。皋陶因帝勉己，遂称帝之德，所以期民不犯上也。宁失不常之罪，不枉不辜之善，仁爱之道。)
又《皋陶谟》曰：天讨有罪，五刑五用哉。(言天以五刑罚有罪，用五刑宜必当。)
又《吕刑》曰：穆王训夏赎刑，(吕侯以穆王命作书，训畅夏禹赎刑之法，更从轻矣。布告天下。)作《吕刑》。吕刑，(后为甫侯，故或称甫刑。)惟吕命。王享国百年，耄荒，(言吕侯见命为卿时，穆王以享国百年，耄乱荒忽，穆王即位，过四十矣。言百年大期，虽志而能用贤以扬名。)度作刑以诘四方。(度时世所宜，训作赎刑，以治天下四方之民。)
《尚书大传》曰：子张曰： 尧舜之王，一人刑而天下治，何则ｈ嗵诚而爱深也。今一夫而被此五刑。 子龙子曰： 未可谓能为书。 (二人俱罪吕侯之说刑也。被此五刑，喻犯数罪也。)孔子曰： 不然也。五刑有此教。 (教然耳。犯数罪犹以上一罪刑也。)
又曰：子夏曰： 昔者三王悫然欲错刑遂罚，(错，处也。遂，行也。)平心而应之，和然后行之。然且曰： 吾意者以不平虑之乎？吾意者以不和平之乎？ 如此者三，然后行之。此之谓慎罚。 
又曰：孔子曰： 古之刑者省之，今之刑者繁之。其教，古者有礼然后有刑，是以刑省也。今也反是，无礼而齐之以刑，是以繁也。 
《书》曰：伯夷降典礼，折民惟刑。谓有礼然后有刑也。
又曰：兹殷罚有伦，今也反是，诸侯不同听，每君异法。(听，设狱也。)听无有伦，是故知法难也。
又曰：有过，赦。小罪勿增，大罪勿累。(延罪无辜曰累。)老弱不授刑，有过不授罚。故老而授刑谓之悖，弱者授之不克，不赦有过谓之贼。
《诗·小雅》曰：《菀柳》，刺幽王也。暴虐无亲，而刑罚不中也。
《诗含神雾》曰：烨烨震电，不宁不令。此应刑政之大暴，故震雷惊人，使天下不安。
《周礼·地官上·大司徒》曰：以乡八刑纠万民。一曰不孝之刑，二曰不睦之刑，三曰不姻之刑，四曰不悌之刑，五曰不任之刑，六曰不恤之刑，七曰造言之刑，八曰乱民之刑。(纠犹割祭也。不弟不敬，况师长也。造言，讹言惑众。乱民，乱名改作，执左道以乱政也。任谓朋友相任也。恤谓相忧。)
又《地官下·司市》曰：市刑：小刑宪罚，中刑徇罚，大刑朴罚。其附於刑者归于士。(徇，举以示其地之众也。朴，挞也。)国君过市，则刑人赦；大人过市，罚一幕；世子过市，罚一帟；命夫过市，罚一盖；命妇过市，罚一帷。(谓诸侯及夫人世子过其国之市，大夫内子过其都之市也。市者，人所交利而行刑之处，君子无故不游观焉，若游观则拖惠以为说。)
又曰：《秋官上》曰：大司寇掌建邦之三典，以佐王刑邦国诘四方。(典，法也。诘，谨也。《书》曰：穆王耄荒、度作详刑以诘四方也。)一曰刑新国用轻典；(新国，新辟地立君之国也。用轻法者，为其民之未习於教。)二曰刑平国用中典；(平国，承平守成之国。用中典者，常行之法。)三曰刑乱国用重典。(乱国，篡煞叛逆之国。用重典者，以其化恶，伐灭之也。)以五刑纠万民：一曰野刑，上功纠力；(功，农。功力，勤力也。)二曰军刑，上命纠守；(命，将命也。守，不失部伍也。)三曰卿刑，上德纠孝；(德，六德也。善父母为孝也。)四曰官刑，上能纠职；(能，能其事也。职，职事修理也。)五曰国刑，上愿纠暴。(愿，悫慎也。暴为当恭，字文误也。)
《礼》曰：刑不上大夫，礼不下庶人。
又曰：九十曰耄，七年十曰悼。悼与耄虽有罪，不加刑焉。
又曰：刑者，侀也。刑者，成也。一成而不可蜂，故君子尽心焉。
《传》曰：先君周公作誓命曰：毁则为贼，掩贼为藏，窃藏为盗，盗器为奸。主藏之名，赖奸之用，为大凶德，有常刑无赦，在九刑不忌。(暂命己下，皆九刑之书。)
又曰：晋侯之弟阳干乱行於曲梁，(行，陈。曲梁，地名。)魏绛戮其仆。(仆御。)晋侯怒，谓羊舌职曰： 合诸侯以为荣，阳干为戮，何辱如之？必煞魏绛。 对曰： 绛无二志，事君不避难，有罪不逃刑。其将来辞，何辱命焉？ 言终，魏绛至。
又曰：声子谓楚令尹子木曰： 善为国者，赏不僣而刑不滥赏。僣则惧及淫人，刑滥则惧及善人。若不幸而过，宁僣无滥。与其失善，宁其利淫。无善人则国从之。(从之亡也。)古之治民者，劝赏而畏刑，恤民而不倦。赏以春夏，刑以秋冬。是以将赏，为之加膳，则饫赐，以此知其劝赏也；将刑，为之不举，不举则彻乐，以此知其畏刑也。 
又曰：初，景公欲更晏子之宅，曰： 子之宅近市，湫隘嚣尘，不可以居。(湫，下；隘，小；嚣，声；尘，土。)请更诸爽垲者。 (塽，明；蓊，燥。)辞曰： 君之先臣容焉，(先臣，晏子之先人。)臣不足以词之。於臣巢簵。 公笑曰： 子近市，识贵贱乎？ 对曰： 既利之，敢不识乎？ 公曰： 何贵何贱？ 于是景公繁于刑，有鬻踊者。故对曰： 踊贵屦贱。 景公为是省于刑。君子曰： 仁人之言，其利博哉！晏子一言而齐侯省刑。 
又曰：郑人铸刑书。(铸刑书于鼎，以为国之常法。)叔向使谓子产曰： 昔先王议事以制，不为刑辟，惧民之有争心也。夏有乱政，而作《禹刑》，商有乱政，而作《汤刑》，(夏商之乱者，禹汤之法。言不能议事以制。)周有乱政，而作《九刑》。(周之衰，亦为刑书，谓之九刑。)三辟之兴，皆叔世也。(言制书不起于始全盛之世。)今吾子相郑国，作封洫，立谤政，制三辟，铸刑书，(制三辟，谓用三代之末法。)将以靖民，不亦难乎！ 
又曰：为刑罚威狱，使民畏忌，以类其震曜煞戮。(云电震曜，天地咸也，刑狱以象类之。)
《论语》曰：导之以政，齐之以刑，民免而无耻。
又曰：礼乐不兴，则刑罚不中；刑罚不中，则民无所措手足。
《孝经》曰：五刑之属三千，而罪莫大於不孝。
《家语》曰：闵子骞问政於孔子。孔子对曰： 以德以法。夫德法者，御民之具，犹御马之有衔勒也。君者，人也；吏者，辔也；刑者，策也。夫人君之政，执其辔策而己乎。 闵子骞曰： 敢问古之为政。 孔子曰： 古者天子以内史为左右手，以德法为衔勒，以百官为辔，以刑罚为策，以万人为马，以御天下，数百年而不失也。 又曰：有父子讼者。孔子同狴执之，三月不别，其父请止。夫子赦焉，曰： 上失其道，狱犴不治，不可刑也。
《书》曰：义刑义煞勿庸，以即汝心。三尺之限，空车不能登者何？峻故也。百刃之山，重载陟焉何？陵迟也。俗之陵迟久矣。虽有刑法，人能勿逾乎？ 
《国语》曰：臧文仲曰： 大刑用兵甲，次刑用斧钺，中刑用刀锯，薄刑用鞭朴，以威民也。 
《孔丛子》曰：仲弓问古之刑教与今之刑教。孔子曰： 古之刑教省，今之刑教繁。古教有礼，然后有刑，是以刑省。今无礼以教，而齐之以刑，是以刑繁。 
《史记》曰：胡亥立，以赵高为郎中令。令更变律，有罪者相坐收族。又群盗起，胡亥责李斯。斯惧，上书请行督责，刑者相半。其后赵高谮斯，具五刑，腰斩，夷三族。
又曰：申不害、韩非好刑名法术之学，以为儒者以文乱法，侠者以武犯禁。
《汉书·刑法志》曰：古人有言曰：天生五材，民并用之，废一不可。鞭朴不可弛於家，刑罚不可废於国，征伐不可偃於天下。用之有本末，行之有逆顺耳。
又曰：孝武即位，徵发烦数，百姓贫穷，民被酷吏，击奸断宄不胜。於是招进张汤、赵禹之属，修定法令。
又曰：古之知法者，能省刑本也。今之知法者，不失有罪，上下相临，以刻为明。深者获功名，平者多后患。谚曰：鬻棺者欲岁之疫，非憎人欲煞之，利在於人死。
又曰：贡禹上言： 孝文皇帝时，贵廉洁，贱贪污，贾人、赘婿及吏坐赃者皆禁锢，不得为吏。无赎罪之法，欲令行禁止，海内大化。武帝始临天下，尊贤用士，开地广境，自见功大，遂纵嗜欲。乃一时之变，使犯法者赎罪，入谷者补吏。是以官乱民贫，盗贼并起。 
又曰：文帝制： 人有己论其父母妻子同产坐之，及收贳律令宜除之，(孥，子也。秦法：一有罪，并收其家也。)罪疑者与人， (从轻断之。)於是刑罚大省，断狱四百。
又曰：秦始皇专任刑罚，躬操文墨，昼断狱，夜理书。
又曰：于定国为廷尉，季秋后请谳。时上常幸宣室，斋而居，决事刑狱，号平反也。(反音番。)
又曰：董仲舒云： 阳为德，阴为刑。阳常居大夏，而生养育长为事；阴常居大冬，而积於虚空不用之处。以此见天之任德不任刑也。 
又曰：秦用商鞅之法，故帝王之道，刑戮妄行，人不聊生，逃亡山野，并为盗贼，断狱一岁八十万数。
又曰：《刑法志》曰：古人有言：满堂饮酒，有一人向隅而泣，则一堂不乐。王者之於天下，犹一堂之上也。一人不得平，为之凄怆。今郡国被刑，或冤死者多，此和气所以未洽者也。原夫狱刑所以蕃者，《书》曰： 伯夷降典，折民惟刑。 (言伯夷示礼法以道，人人习之，礼然后用刑也。)言制礼以止刑，犹堤防之溢水也。今堤防陵迟，礼制未立；死刑过制，生刑易犯。饥寒并至，穷斯滥溢。豪杰擅私为之囊橐，(言容隐奸刑，若櫜盛物。)奸邪所隐，则狃而浸广。(狃，串习也。浸，渐。狃音女九切。)
《后汉书》曰：光武留心庶狱。然自王莽之后，旧章不存，法纲弛纵，尾馛惩肃。梁统上疏曰： 臣硬馛为刑罚在衷，无取於轻，是以五帝有流殛放煞之诛，三王有大辟刻肌之刑，所以为除去乱也。高帝定法，传之后代。遭世康平，因时施恩，去肉刑相坐之法，天下几平。武帝值中国全盛，征伐远方，百姓罢弊，豪杰犯禁，奸吏弄法，故重首匿之科，着知纵之律。宣帝履要道以御海内，臣下奉宪，不失绳墨，天下称安。孝元、孝哀即位日浅，丞相王嘉等猥以数年之间亏除先帝旧约，穿令断律凡百馀事。臣取其尤妨政者条奏，伏谓择其善而从之，以定不易之典。 时廷尉议以为崇刑峻法，非明王急务，遂罢之。
又曰：梁统对尚书问议刑曰： 圣帝明王制立刑罚，故虽尧舜之盛，犹诛四凶。《经》曰： 天讨有罪，五刑五用哉。 又曰：爰制百姓于刑之衷，孔子曰： 刑罚不中，则民无所措手足。 (措，置也。)衷之为言不轻不重之谓也。《春秋》之诛，不避亲戚，所以防患救乱，全安众庶，岂无仁爱之恩，贵绝残贼之路也。 
又曰：郎顗上书言： 今立春之后，火卦事用，所当温而寒，违反时节，由功赏不至而刑罚必加也。宜须立秋顺气行罚。 
