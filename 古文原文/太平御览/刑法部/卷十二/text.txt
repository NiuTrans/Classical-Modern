○斩
《释名》曰：斩，暂也。暂加兵即断也。
《周书》曰：武王使尚父以士卒驰，商师大崩，商辛乃内登于鹿台之上自燔，王崩于火。武王先入，乃射三发，而后下车，击之以轻吕，(剑名也。)斩之黄钺，悬诸大白旗。乃適二女之所，射之三发，击之以轻吕，斩之以玄钺，悬诸小白旗。
《左传·成上》曰：韩献子将斩人，郤献子驰将救之，至则既斩之矣。郤子使速以徇，告其仆曰：吾以分谤也。
《家语》曰：郏谷之会，齐侯奏宫中之乐，俳优侏儒戏於公前。孔子趋进，历阶而上，不尽一等，曰： 匹夫而荧侮诸侯者，罪应诛，请有司速加法焉。 於是斩侏儒，手足异处。齐侯惧，有惭色。
《史记》曰：韩信亡楚归汉，未知名，为连敖坐法当斩。其辈十三人己斩，次当至信，信乃仰视，適见滕公，曰： 上不欲就天下乎，何为斩壮士？ 滕公奇其言，壮其貌，释而不斩。与语，大悦之。
又曰：张苍坐法当斩，解衣，身长，肥白如瓠。时王陵见而怪其美，乃言沛公，救勿斩。
《汉书》曰：王欣，济南人。以郡县吏积功，稍迁为被(音罢)阳令。武帝末，军旅数发，郡国盗贼群起。绣衣御史暴胜之逐捕盗贼，以军兴从事，诛二千石以下。胜之过被阳，欲斩欣。欣解衣伏锧，仰天言曰： 使君专煞生之柄，威震郡国，今复斩一欣，不足以增威。不如时有所宽，以明恩贷，令尽死力。 胜之壮其言，贳不诛，因与相结厚也。
《东观汉记》曰：任光字伯卿，初为乡啬夫。汉兵攻宛，军人见光冠服鲜明，令解衣，将斩而夺之。会光禄勋刘赐適至，视光容貌长者，乃救全之。
《后汉书》曰：赵王在长安，为赤眉所得，赤眉欲斩之。白马从事见赵王仪状须眉美好绝众，护而活之。
又曰：献帝疾愈，大会未央殿。董卓朝服升车，而马惊坠泥，还入更衣，其少妻止之，卓不从，遂行。乃陈兵夹道自垒及宫，左骑右步屯卫周匝，令吕布扞前后。王允乃与士孙瑞密表其事，使瑞自书诏以授布，令骑都尉李肃与同心勇士七十馀人伪着卫士服於北掖门内以待卓。阻喃至，马惊不行，怪惧欲还。吕布劝令进，遂入门。肃以戟刺之，卓衣甲不入，伤臂坠车，顾大呼曰： 吕布何在？ 布曰： 有诏讨贼臣。 卓大骂曰： 庸狗敢如是耶！ 布应声持矛刺卓，趣兵斩之。主簿田仪及卓仓头前赴其尸，布又煞之。驰赍赦书，以令宫陛内外，士卒皆称万岁。
《魏略》曰：京兆鲍出，字文才。值世饥饿，出觅食。后啖入贼以绳贯其母手掌驱去，出走追斩贼，得其母还。
《魏志》曰：于禁字文则。昌犭希叛，太祖遣禁征之。禁急进攻，犭希与禁有旧，诣禁降。诸将皆以为犭希己降，当送太祖也，禁曰： 诸君不知，公常令先围而后降者不赦。夫奉法行令，事上之节也。犭希虽旧交，禁可失节乎？ 自临与犭希诀，霣涕而斩之。郡中震栗，无求不获。
又曰：夏侯玄雅量弘济，临斩东市，颜色不变，举动自若。
又曰：邓艾父子既囚，锺会至成都，先送艾然后作乱。会己死，本营将士追艾槛车迎还。卫瓘遣田续等讨艾，遇於绵竹西，斩之。
《蜀志》曰：魏延梦头上生角，以问占梦赵直。直诈延曰： 夫麟有角而不用，此不战而贼欲自破之象也。 退而告人曰： 角之为字，刀下用也。头上用刀，其凶甚矣。 后为马岱所斩。
又曰：刘璋敕关戍诸将文书勿复通先主。先主大怒，召璋白水军督阳琛，责以无礼，斩之。
又曰：张松书与先主及法正曰： 今日大事垂可立功，如何释此去乎？ 松兄广汉太守肃惧祸，退以白璋，发其谋。於是璋收斩松。
《晋书》曰：楚王玮既诛汝南王亮、卫瓘，寻又诏解严云 玮矫诏 ，解严斩刑。玮临死，出其怀中青纸诏，以示监刑尚书刘颂，流涕言： 此诏书也，奉此而行，谓为社稷。今更为罪，托体先帝，授枉如此，幸见申列。 颂亦歔欷，不能仰视。
又曰：荀晞字道将，河南山阳人。为兖州刺史，断决如流，人不敢欺。以从母子为都护，犯法，晞斩之。既而素服哭曰： 煞汝者，兖州刺史。哭弟者，荀道将。 以严刻斩戮，号曰屠伯。后为石勒所煞。
又曰：石闵仕伪赵，石鉴为侍中、录尚书事。鉴使石苞夜诛闵，不克，反为闵攻煞。鉴苞等煞胡人，胡人斩关逾城，不可胜数。闵知胡人不为己用，颁令下每人斩一胡，文官赐爵一级，武官立拜牙门。于时，一日之中，斩胡万人。於是鼻高多须滥死者甚众，胡人死至二十馀万。
又曰：皇甫谧字子方，少遵父操。永嘉中，博士徵不起，避乱荆州，闭门居，未尝入城府。蚕而后衣，耕而后食。南土人士咸尊敬之，刺史陶侃礼之甚厚。王敦弟王廙代侃，廙至荆州，大失物情，百姓叛，廙大行诛戮立威，以方回为侃所礼，责其不来诣己，乃收而斩焉。荆土华夷莫不流涕。
《三十国春秋》曰：丙寅，丞相府斩督运令史淳于伯于建康，於是以刀拭柱，血逆流上二丈三尺，下四尺五寸，其直如弦。
《后魏书》曰：段晖从世祖至长安，有人告晖欲南奔。世祖问曰： 何以知之？ 告者曰： 晖置金於马鞯中，不欲逃走，何由尔也？ 世祖密遣视之，果如告者之言。斩之於市。
《齐书》曰：庾弘远字士操，清实有士誉，仕齐为江州长史。刺史陈显达举兵败，斩於朱雀航，将刑，索帽着之，曰： 子路结缨，吾不可以不冠而死。 
又曰：陈显达起兵，官军继至。显达不能抗，退走至西州，为赵谭注槊刺落马，斩之於篱侧，血涌湔篱，似淳于伯之被刑也。
崔鸿《前赵录》曰：卜栩隐于龙门山，尝与郭璞论《易》，栩曰： 吾大厄在四十一，亦未见子之令终。璞曰： 戮吾祸在江南，不在此也。 镇北靳冲攻太原不克，归罪於栩，辄斩之。刘聪大怒曰： 此人朕所不得加刑，冲何人哉！ 遣御史丞诰衍持节斩冲也。
《隋书》曰：刑部侍郎辛亶尝衣绯裈，俗云利於官。上以为厌蛊，将斩之。苏绰曰： 据法不当死，臣不敢奉诏。 上怒甚，谓绰曰： 卿惜辛亶而不自惜也。 命左仆射高颎将绰斩之，绰曰： 陛下宁可煞臣，不得煞辛亶。 至朝堂，解衣当斩，上使人谓绰曰： 竟何如？ 对曰： 执法一心，不敢惜死。 上拂衣而入，良久，乃释之。明日谢绰，劳勉之，赐物三百段。
《汉新事》曰：奉车都尉窦固征匈奴，骑都尉秦彭副。固令彭别屯，彭擅斩军司马。固奏秦彭不由督率贼煞人。公卿议，皆以为固议是。公府掾郭躬以为彭得专斩人。上曰： 军正校尉一统督，何以得专煞？ 躬对曰： 一统将者，谓在部曲也。今彭别将兵，军事至急，势不得关督将。 有诏躬上殿，令尚书令与公卿杂难躬曰： 督将授斧钺称令，故得擅行法，都尉别得行军法，何以明之？ 躬对曰： 军正校尉别将兵，假斧钺即得专军法。 难者曰： 今不假，故不得擅煞。 躬曰： 汉制：假棨戟以当斧钺。 议者皆屈，上从之。
《晋朝杂事》曰：夜遣通事令史张林、黄门令史骆休开神虎门，迎故太傅赵王至太极前，召收中书监张华、侍中朝讠必、尚书斐頠、解结，侍郎杜斌等，斩之於东锺下。华等大呼，自称忠臣。张林诘之曰： 公等知太子无罪，何不谏？谏若不从，何不去也？ 遂斩之。
《华阳国志》曰：王濬自成都帅水陆军及梁州，又率七万人伐吴。临发，斩牙门将李延。延，所爱将也，以争骑斩之，众莫不肃。
《商君书》曰：晋文公将欲明刑以亲百姓，颠颉后至，吏请其罪。君曰： 用事焉。 吏遂继颠颉之首以徇。晋国之士皆惧。曰： 颠颉之有宠，斩以徇，而况我乎！ 
《韩子》曰：禹遇诸侯会稽之上，防风后至，禹斩之。
王韶《孝子传》曰：周青，东郡人也。母患积年，青扶侍左右，五体羸瘦。村里乃敛钱营助汤药，母痊，许嫁同郡周小君。小君疾，未获成礼，乃求见青，属累父母，青许之。俄而命终，青供养为务。十年中，翁姑感之，劝令更嫁，青誓以匪石。翁姑并自煞，女姑告青害煞收考，遂以诬款，七月刑青於市。青谓监煞者曰： 乞树长竿系白幡，青若煞翁姑，血入泉；不煞，血上天。 既斩，血乃缘竿上天。
○枭首
《传》曰：叔孙昭子煞竖牛，投其首於宁风棘上。
《汉书》曰：三族：令先黥劓，斩左右趾，枭首菹其骨，谓之具五刑。
又曰：汉王病愈，西入关，至栎阳，存问父老，枭故塞王欣头栎阳市。
又《五行志》曰：江充掘巫蛊太子宫，太子乃斩充，举兵与丞相刘屈厘战，太子败走，自煞。明年，屈厘复坐祝诅腰斩，妻子枭首。
《续汉书》曰：张济为河南令，中常侍段珪奴乘犊车于道，济即收捕枭首，悬尸珪门也。
《后魏书》曰：宋鸿贵为定州北平府参军，送戍兵於荆州，坐取兵绢四百匹。兵欲告之，乃斩兵十人。又疏凡不达律令，见律有枭首之非，乃生断兵手，以水洗，然后斩决。寻仔撄法，时人哀兵之苦，叹鸿贵之硬蘙。
《廷尉决事》曰：河内太守上民张太有狂病。病发，煞母弟，应枭首。遇赦，议不当除之，枭首如故。
○弃市
《礼》曰：刑人於市，与众弃之。
《史记》曰：秦皇平六国，制天下藏诗、书及偶语弃市。
《汉书》曰：中元二年，改磔曰弃市。(应劭曰：先诸死刑皆死之市，令改曰：弃市，自非妖道，不复磔也。)
又曰：窦婴矫先帝诏，当弃市。婴阳病痱，不食欲死。或闻上尾窐煞婴，复食治病。
《晋书》曰：范坚迁尚书右丞。时廷尉奏殿中吏劭广盗官幔二张，合布三十匹，有司正刑弃市。广二子，宗年十三，云年十一，操黄幡挝登闻鼓，乞恩辞，求自没为奚官奴，以赎父命。尚书朱映议，以为天下之人无子者少，事遂行，便成永制。坚亦同映议。
又曰：咸和二年，句容令孔恢罪弃市，诏曰： 恢自陷刑网，罪当大辟。但以其父年老而有一子，以为恻然，可特原之。 
《隋书》曰：文帝意每尚惨急，奸回不止，京市白日公行掣盗，人间强盗亦往往而有。帝患之，问群臣断禁之法。杨素等未及言，帝曰： 朕知之矣。 诏有人能纠告者，没贼家产业以赏纠人。时月之间，内外宁息。其后无赖之徒，候富人子弟出路者而故遗物於其前，偶拾取则擒以送官而取其赏，大抵被陷者甚众。帝知，乃命盗一钱己上皆弃市。行旅皆晏起早宿，天下懔懔焉。
○考竟
《释名》曰：狱死曰考竟。考竟者，考得其情，竟其命於狱也。
《后汉书》曰：阳嘉三年春，诏以久旱，京师诸狱无轻重，皆且勿考竟。须得澍雨。
又曰：丹阳方储明风角，为洛阳令。功曹是窦宪客，客为宪所风，夜煞人，断头着奁中，置厩门下，欲令储去官。储摩死者耳连，问谁所煞。有顷，曰： 死人言为功曹所煞。 收功曹考竟。
又曰：向相字甫兴，性卓诡不伦，状如学道，又似狂生。张角起，相不欲国家兴兵，便遣将河上北向读《孝经》。贼自灭。张让谗栩与角同心，收送黄门北寺狱考竟之。
又曰：董卓被诛，蔡邕在司徒王允坐，殊不意言之而叹，有动于色。允勃然叱之曰： 董卓，国之大贼，几倾汉室。君为王臣，所宜同忿，而怀其私遇，以忘大节。今天诛有罪，而反相伤痛，岂不与为逆哉！ 即收付廷尉，考竟其罪。邕陈辞谢，乞黔首刖足继成汉史，士大夫多矜救之，不能得。太尉马日磾驰往，谓允曰： 伯喈旷世逸才，多识汉事，当续成史，为一代典。且忠孝素着而所坐无名之诛，无乃失名望乎？ 允曰： 昔武帝不煞司马迁，使作谤书流于后世。方今国祚中衰，不可令佞臣执笔在幼主左右。既尾嫳圣德，复使吾党蒙其讪议。 日磾退而告人曰： 王公其不长世乎？善人国之纪，制作国之典，灭纪废典，其能久乎？ 邕遂死狱中。
《晋书》曰：王豹上书劝齐王冏与成都王颖如分陕之利。会长沙王乂至，于冏案上见豹笺，谓冏曰： 小子离间骨肉，何不铜驼下打煞。 冏既不能嘉豹之策，遂纳乂言，乃奏为臣不忠、不顺、不义，辄都街考竞，以明邪正。豹将死，曰： 悬吾头大司马门，见兵之攻齐也。 众庶冤之。俄而冏败。
《三国典略》曰：齐兖州刺史武城县公崔陵恃预旧恩，颇自矜纵。宠妾冯氏假其威刑，恣情取纳，风政不立。为御史所劾，召收系廷尉考竞，遂死狱中。
