○政治一
《释名》曰：政者，正也，下所以取正也。
《周礼·天官》太宰之职曰：正月之吉，始和，布治于邦国都鄙，乃县(读为悬。)治象之治于象魏，使万民观治象，挟日而敛之；(太宰以正月朔日布王治之事于天下，至正岁，又书而悬于象魏，振木铎以徇之，使万民观焉。小宰亦帅其属而往，皆所以重治法新王事也。凡治有故。言始和者，若改造云尔。挟日凡十日。)乃施典于邦国，而建其牧，立其监，设其参，傅其伍，陈其殷，置其辅；(乃者，更申敕之也。以侯伯有功德者加命作州长，谓之牧。所谓八命作牧者也。监谓公侯伯子男各盟一国也。郑司农云：殷治律辅为民之平也。)乃施则于都鄙，而建其长，立其两，设其伍，陈其殷，置其辅；(长谓公卿大夫，两谓两卿也。)乃施法于官府，而建其正，立其贰，设其考，陈其殷，置其辅。凡治，以典待邦国之治，以则待都鄙之治，以法待官府之治，以官成待万民之治，以礼待宾客之治。凡邦之小治，则冢宰听之，待四方宾客之小治。(大事决乎王，小事冢宰专平之。)岁终，则令百官府各正其治，受其会，(正，正处也。会，大计也。)听其政事，而诏王废置。(平其事来至者之功状而奏白王。)三岁，则大计群吏之治而诛赏之。(事久则听之大。无功，不徒废，必罪之；有大功，不徒置，又赏之。郑司农云：三载考绩是也。)
又曰：《天官》小宰之职曰：正岁，帅治官之属，而观治象之法，徇以木铎，曰：不用法者，国有常刑。(正岁谓夏之正月得四时之正，以出教令者审矣。古者将有新令，必奋木铎以警众，使明听也。木铎，木舌也。文事奋木铎，武事奋金铎。)
《礼》曰：故政者，君之所以藏身也。(藏谓辉光于外而形体不见，若日月星辰之神。)是故夫政必本於天，淆以降命。(降，下也。殽天之气以下教令。天有运移之期，阴阳之节也。)命降于社之谓淆地，(教谓令由社下者也。社，土地之主也。《周礼》土会之法有五地之物生也。)降于祖庙之谓仁义，(谓教令由社下者。大传曰：自祢率而上至于祖，远者轻仁也。自祖率而下至于祢，高者重义也。)降于山川之谓兴作，(谓教令由山川下者也。山川有草木禽兽，可作器物，其国事。)降于五祀之谓制度。(谓教令由五祖下者，五祀有中霤、门、户、灶、行之神，此始为宫室制度。)此圣人所以藏身之固也。(政之行如此，何用城郭沟池之为。)故圣人参於天地，并於神鬼，以治政也。
又曰：政以一其行。礼、乐、刑、政，其极一也。(极，至也。)所以同民心而出治道也。是故治世之音安以乐，其政和；乱世之音怨以怒，其政乖。声音之道与政通矣。是故审声以知音，审音以知乐，审乐以知政，而治道备矣。
又曰： 敢问何谓为政？ 孔子对曰： 政者，正也，君为正，则百姓从政矣。君之所为，百姓之所从也。君所不为，百姓何从？ 公曰： 敢问为政何如？ 孔子对曰： 夫妇别，父子亲，君臣严。三者正，则庶物从之矣。 
又曰：哀公问政。子曰： 文武之政，布在方策。其人存，则其政举；其人亡，则其政息。人道敏政，地道敏树。夫政也者，蒲卢也。(蒲卢蜾蠃谓土蜂也。《诗》曰： 螟蛉有子，蜾蠃负之。 螟蛉，桑虫也，蒲卢，取桑虫之子去而变化之以为己子。政之于百姓，若蒲卢之于桑虫然。)故为政在人。 
又曰：子曰： 夫人教之以德，齐之以礼，则民有格心；教之以政，齐之以刑，则民有遁心。 (格，来也。遁，逃也。)
又曰：子曰： 政之不行也，教之不成也，爵禄不足劝也，刑罚不足耻也。故上不可以亵刑而轻爵。 (言政教所以明尝罚也。)
又曰：圣人南面听天下，所且先者五，民不与焉。一曰治亲，二曰报功，三曰举贤，四曰使能，五曰存爱。五者一得于天下，民无不足、无不赡者；五者一物纰缪，民莫得其死。(物犹事也。纟比犹错也。五事得则民足，一事失则民不得其死。明政之难。)
《大戴礼》曰：曾子曰： 敢问不费不劳，以为明乎？ 孔子愀然扬眉曰： 参！汝以明主为劳乎？古者舜左禹而右皋陶，不下席而天下治。 
《左氏传》曰：宣子于是乎始为国政，(宣子，赵盾。)制事典，正法罪，辟刑狱，(辟犹理也。)董逋逃，由质要，治旧洿，本秩礼，续常职，出滞淹。既成，以授太傅阳子与太师贾佗，使行诸晋国，以为常法。
又曰：晋悼公即位于朝，始命百官，(始为政。)施舍己责，(施恩惠，舍劳役，逋止责。)振废滞，(起旧德。)匡乏困，救灾患，(匡亦教也。)禁淫慝，薄赋敛，宥罪戾，(宥，宽也。)节器用，(节，省也。)时用民，(使民以时。)欲无犯时。(不纵私欲。)
又曰：季札聘于郑。谓子产曰： 郑之执政者侈，难将至矣。政必及子，子为政，慎之以礼。不然，郑国将败。 
又曰：郑子皮授子产政。子产使都鄙有章，(国都及边鄙车服尊卑各有分部。)上下有服，(公卿大夫服不相愈。)田有封洫，庐井有伍。大人之忠俭者，(谓卿大夫。)从而与之；泰侈者，因而毙之。从政一年，舆人诵之曰： 取我衣冠而楮之，(褚，蓄也。奢侈者畏法，故蓄藏。)取我田畴而伍之。孰杀子产，吾其与之。 及三年，又诵之曰： 我有子弟，子产诲之；我有田畴，子产殖之。(殖，生也。)子产而死，谁其嗣之？ (嗣，续也。传言郑所以兴。)
又曰： 礼之于政，如热之有濯，以救热，何患之有？ 
又曰：郑人游于乡校，以论执政。(论其得失。)然明谓子产曰： 毁乡校，如何？ 子产曰： 何为？夫人朝夕退而游焉，以议执政之善否。其所善者，吾则行之；其所恶者，吾则改之。是吾师也。若之何毁之？ 
又曰：子皮欲使尹何为邑。子产曰： 少，未知可否？ 子皮曰： 愿，吾爱之，不吾叛也。使夫往而学焉，夫亦愈知治矣？ 子产曰： 不可。人之爱人，求利之也。今吾子爱人则以政，(以政与之。)犹未能操刀而使割也，其伤实多。子之爱人，伤之而已，其谁敢求爱於子？子於郑国，栋也栋折榱崩，侨将厌焉，敢不尽言？子有美锦，不使人学制焉。而使学者制焉，其为美锦，不亦多乎？侨闻学而后入政，未闻以政学者也。譬如田猎，射御贯，则能获禽。(贯，习也。)若未尝登车射御，则败绩厌覆是惧，何暇思获？ 子皮曰： 善哉，学者也！若果行此，必有所害。 
又曰：周任有言曰： 为政者不赏私劳，不罚私怨。《诗》云： 有觉德行，四国须之。  (《诗·小雅》。觉，直也。言德行直则四方顺从也。)
又曰：郑子产有疾，谓子太叔曰： 我死，子必为政。惟有德者能以宽服民，其次莫如猛。火烈，民望而畏之，故鲜死焉。水懦弱，民狎而玩之，则多死焉。故宽难。 (难以治。)疾数月而卒。太叔为政，不忍猛而宽。郑国多盗，聚人于萑蒲苻之泽。(雚蒲，泽名也。于泽中劫人，音符浦切。)太叔悔之曰： 吾早从夫子，不及此。 兴徒兵以攻蒲苻之盗，尽杀之，盗少止。仲尼曰： 善哉！政宽则民慢，慢则纠之以猛；猛则民残，残则施之以宽。宽以济猛，猛以济宽，政是以和。《诗》曰： 民亦劳止，汔可小康。惠此中国，以绥四方。 施之以宽也。 
《书·大禹谟》曰：后克艰厥后，臣克艰厥臣，政乃乂，黎民敏德。(敏，疾也。能知为君难，为臣不易，则其政治，而众民皆疾修德。)禹曰： 於，帝念哉！德惟善政，政在养民。(叹而言念，重其言，为政以德，则民怀之。)水、火、金、木、土、穀，惟修。(言念民之本，在先修六府。)正德、利用、厚生，惟和，(正德以率下，利用以阜财，厚生以养民，三者和，所谓善政。)九功惟叙，九叙惟歌。(言六府三事之功者有次叙皆可歌乐，乃德政之所致。)戒之用休，董之用威，劝之以九歌，俾勿坏。 (言善政之道，美以戒之，威以督之，歌以劝之。使政勿坏，在此三者而已。)
又《太甲下》曰：德惟治，否德乱。与治同道，罔不兴；与乱同事，罔不亡。(言安危在所念，治乱在所法。)终始慎厥与，惟明明后。(明慎其所与治乱之机，则为明王明君。)
又《盘庚上》曰：古我先王，亦惟图任旧人共政。(先王谋任久老成人共治其政。)王播告之修，不匿厥指。(王布告人，以所修之政不匿其指。)王用丕钦，罔有逸言。民用丕变。(王用大敬其政教，无有逸豫之言，民用大变从化。)
又《洪范》曰：六，三德：(治民必用刚、柔、正直之三德。)一曰正直，二曰刚克，(刚能立事。)三曰柔克。(和柔能治。三者皆德。)平康正直。(世平安，用正直治之。)彊弗友刚克，(友，顺也。世彊御不顺，以刚能治之。)燮友柔克，(燮，和也。世和顺以柔能治之。)沈潜刚克，(沈潜谓地虽柔亦有刚，能出金石。)高明柔克。(高明谓天。言天为刚德亦有柔克，不干四时，喻臣当执刚以正君，君亦当执柔以纳臣。)
又《立政》曰：周公若曰： 拜手稽首，告嗣天子王矣。 用咸戒于王，曰： 王左右常伯、常任、准人、缀衣、虎贲。 (周公用王所立政之事，皆戒于王曰：常所常事常所委任，谓三公六卿。准人平法，谓士官。缀衣，掌衣服。虎贲以武力事王。皆左右近臣，宜得其人。)周公曰： 呜呼！休兹，知恤鲜哉！(叹此五者立政之本，知忧得其人者少。)古之人，迪惟有夏，乃有室大竞，吁俊尊上帝，(古之人道，惟有夏禹之时，乃有卿大夫室家大强，犹乃招呼贤俊与共尊事上帝。)迪知忱恂于九德之行，(禹之臣蹈知诚信于九德之行，谓贤智大臣九德皋陶所谋也。)乃敢告教厥后曰：拜手稽首后矣。曰：宅乃事，宅乃牧，宅乃准，兹惟后矣。(知九德之臣，乃敢告教其君，以立政君矣。亦犹王矣。宅，居也。居汝事六卿。掌事者，牧。牧民九州之伯，居外内之官及平法者，皆得其人，则此惟君矣。)呜呼！孺子王矣，(叹稚子今以为王矣，不可不勤法祖考之德。)继自今，我其立政。立事、准人、牧夫，我其克灼知厥若，丕乃俾乱，(继用今已往我其立政大臣，立事小臣，及准人、牧夫，我其能灼然知其顺者，则大乃使治之。言知臣下之勤劳，然后莫不尽心力也。)相我受民，和我庶狱庶慎，时则勿有间之。(能治我所受天民，和平我众狱众慎之事。如是，则勿有以代之。言不可复变。)自一话一言，我则末惟成德之彦，以乂我受民。(言政当用一善，善在一言而已。欲其口无择言。如此，我则终惟有成德之美以治我所受之民。)呜呼！予旦已受人之徽言，咸告孺子王矣！(叹所受贤圣说禹汤之美言，皆以告稚子王矣。)继自今，文子文孙，其勿误于庶狱庶慎，惟正是乂之。 (文子孙子，从今已往，惟以正是之道治众狱，众慎其勿误也。)
又曰：成王既黜殷命，灭淮夷，还归在丰，作《周官》。王曰： 若昔大猷，制治于未乱，保邦于未危。(言当顺古大道，制治安国，必于未乱未危之前，思患预防之。)曰唐虞稽古，建官惟百，内有百揆四岳，外有州牧侯伯。(道尧舜考古，以建百官，内置百揆四岳，象天之有五行；外置州牧十二及五国之长，上下相维，内外咸治。言有法。)庶政惟和，万国咸宁。(官职有序，故庶政惟和，万国皆安，所以为治也。)夏商官倍，亦克用乂。(禹汤建官二百，亦能用治。言不及唐虞之清要也。)明王立政，不惟其官，惟其人。 (言圣帝明王立政修教，不惟多其官，惟在得其人。)王曰： 呜呼！凡我有官君子，钦乃攸司，慎乃出令。令出惟行，弗惟反。(有官，君子大夫以上。叹而戒之，使敬汝所司，慎汝出令。从政之本，令出必惟行之，不惟反改。若二三其令，乱之道。)以公灭私，民其允怀。学古入官，议事以制，政乃不迷。其尔典常作之师，无以利口乱厥官。蓄疑败谋，怠忽荒政。不学墙面，莅事惟烦。 (积疑不决，必败其谋。怠惰忽略，必乱其政。人而不学，其犹正墙面而立，临政事必烦。)
又《君陈》曰：惟尔令德孝恭，惟孝，友于兄弟，克施有政。(言善父母者，必友于兄弟，能施其政令。)命汝尹兹东郊，敬哉。图厥政，莫或不艰，有废有兴，出入自尔师虞，庶言同则绎。(谋其政，无有不先虑其难。有所废，有所起，出纳之事当用汝众言度之。众言同则陈而布之，禁其专也。)有弗若于汝政，弗化于汝训，辟以止辟，乃辟。(有不顺于汝政，不变于汝教，刑之而惩止。犯刑者乃刑之。)狃于奸宄，败常乱俗，三细不宥。(习于奸宄，凶恶毁败五常之道以乱风俗之教，罪虽小，三犯不赦，所以绝恶源也。)
《论语》曰：子禽问於子贡曰： 夫子至於是邦也，必闻其政。求之与？抑与之与？ 子贡曰： 夫子温良恭俭让以得之。夫子之求之也，其诸异乎人之求之与？ 
又曰：为政以德，譬如北辰，居其所，而众星拱之。
又曰：子贡问政。子曰： 足食，足兵，民信之矣。 
又曰：齐景公问政於孔子。孔子对曰： 君君、臣臣、父父、子子。 公曰： 善哉。信如君不君，臣不臣，父不父，子不子。虽有粟，吾得而食诸？ 
又曰：子张问政。子曰： 居之无倦，行之以忠。 
又曰：季康子问政於孔子。孔子对曰： 政者，正也。子帅以正，孰敢不正？ 
又曰：季康子问於孔子曰： 如杀无道以就有道，何如？ 孔子对曰： 子为政，焉用杀？子欲善而民善矣。君子之德风，小人之德草。草上之风，必偃。 
又曰：子路问政。子曰： 先之劳之。 请益，曰： 无倦。 
又曰：子曰： 鲁卫之政，兄弟也。 
又曰： 卫君待子而为政，子将奚先？ 子曰： 必也正名乎？ 子路曰： 有是哉，子之迂也！奚其正？ 子曰： 野哉，由也！君子於其所不知，盖阙如也。名不正，则言不顺；言不顺，则事不成；事不成，则礼乐不兴；礼乐不兴，则刑罚不中；刑罚不中，则民无所措手足。故君子名之必可言也，言之必可行也。君子於其言，无所苟而已矣。 
又曰：叶公问政。子曰： 近者说，远者来。 
又曰：子夏为莒父宰问政。子曰： 无欲速，无见小利。欲速则不达，见小利则大事不成。 
又曰：无为而治者，其舜也与？夫何为哉？恭己正南面而已矣。
又曰：子张问於孔子曰： 何如斯可以从政矣？ 子曰： 尊五美，屏四恶，斯可以从政矣。 
