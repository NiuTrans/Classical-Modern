○赏赐
《说文》曰：赏，赐有功也。
《传》曰：蔡公孙归生谓楚令尹子木曰： 善为国者，赏不僣，刑不滥。赏僣则惧及淫人，刑滥则惧及善人。若不幸而过，宁僣无滥。与其失善，宁其利淫。无善人则国从之。《商颂》有之曰： 不僣不滥，不敢造遑。命於下国，封建厥福。 此汤所以获天福也。古之理民者，劝赏而畏刑，恤民不倦。赏以春夏，刑以秋冬。将赏，为之加膳；加膳则饫赐，此所以知其劝赏也。将刑，为之不举；不举则彻乐，以此知其畏刑也。 
又曰：晋荀林父灭潞，晋侯赏林父狄臣千室，亦赏士伯以瓜衍之县，曰： 吾获狄土，子之功也。微子，吾丧伯氏矣。 羊舌职悦是赏也。曰： 《周书》所谓 庸庸祗祗 者，此物也。(物，事也。)士伯庸中行伯，君信之，亦庸士伯，此谓明德。文王造周，不是过也。 注云：邲之败，晋侯欲杀林父，士渥浊谏而止之。
又曰：虢公、晋侯朝王，王飨醴，命之宥。皆赐玉五瑴、(双玉为瑴。)马三匹，非礼也。王命诸侯，名位不同，礼亦异数。
又曰：晋侯伐郑，郑人赂晋侯女乐八人。晋侯以乐之半赐魏绛曰： 子教寡人和诸戎狄，以正诸华。八年之中，九合诸侯，如乐之和，无所不谐。请与子乐之。 魏绛辞曰： 夫和戎狄，国之福也；九合诸侯，君之灵也，二三子之劳也。臣何力之有？抑臣愿君安其乐而思其终也。 公曰： 子之教，敢不承命！夫赏，国之典也。藏在盟府，不可废也。子其受之。 魏绛於是始有金石之乐，礼也。
《周礼·太宰》以八柄驭群臣。三曰予，以驭其幸。注云：幸谓言行偶合於善，则有以赐予之，以劝后也。
又曰：以九式均节财用。八曰匪颁之式。注曰：式谓用财之节度也。匪，分也；颁，赐也。谓分赐群臣。
又曰：太府以敝馀之赋，以待赐予。
《礼记》曰：天子赐诸侯乐，则以柷将之；赐伯、子、男乐，则以鼗将之。诸侯赐弓矢，然后专征；赐鈇钺，然后专杀；赐珪瓒，然后为鬯。未赐珪瓒，则资鬯於天子。
又曰：君赐车马，乘以拜；赐衣服，服以拜赐。君未有命，弗敢即乘服也。凡赐，君子与小人不同日。此赏赐之义也。
又曰：若赐之食，而君客人，则命之祭，然后祭。(郑玄曰：虽见宾客，犹不敢备礼也。侍食则不祭也。)君赐之爵，则越席再拜稽首受，登席，祭之。饮卒爵而俟。君卒爵，然后授虚爵。(不敢先君尽爵。)
《诗》曰：陈锡哉周。注云：言文王能布陈大利以锡。
《书》曰：德懋懋官，功懋懋赏。
又曰：用命赏于祖，弗用命戮于社。
又曰：罚弗及嗣，赏延于世。
又曰：功多有厚赏，弗迪有显戮。
《史记》曰：纣囚西伯羑里，西伯之臣闳夭之徒求美女奇物以献纣。纣乃赦西伯而赐弓矢斧钺，使得征伐。
又曰：武王灭纣，乃罢兵西归，封诸侯，班赐宗彝，作《分殷之器物》。(郑玄曰：宗彝，宗庙彝樽也。作分器，著王之命及物也已。)於是封功臣谋士，而师尚父为首封，封师尚父於营丘，曰齐；封弟周公旦於曲阜，曰鲁；封召公奭於燕；封弟叔鲜於管；封叔度於蔡。馀各以次受封。
又曰：禹平水土已成，帝锡玄珪。禹受曰： 非予能成，亦大费为辅。 帝舜曰： 咨尔费，赞禹功。其锡尔皂游，(音流)尔后嗣将大出。 遂妻之姚姓之玉女。(皇甫谧曰：赐之玄玉，妻姚姓之女。)
《史记》曰：晋人请公赏从亡者，臣壶叔曰： 君三行赏，赏不及臣。敢请罪。 文公报曰： 夫导我以仁义，防我以德惠，此受上赏；辅我以行，卒以成立，此受次赏；矢石之难，汗马之劳，此复次赏；若以力事我，而辅吾缺者，此受次赏。三赏之后，故且及子。 晋人闻之，皆说。(音悦)
又曰：晋楚战於城濮。晋侯度河北归国。行赏，狐偃为首。或曰： 城濮之事，先轸之谋。 文公曰： 城濮之事，偃说我 毋失信 ，先轸曰 军事胜为右。 吾用之以胜。然此一时之说，偃言万世之功。奈何以一时之利，而加万世之功乎？是以先之。 
又曰：三国攻晋阳，引汾水灌其城，城不没者三版。城中悬釜而炊，易子而食。群臣皆有外心，礼益慢。惟高共(一作赫)不敢废礼。襄子惧、乃夜使张孟同私於韩、魏。韩、魏与合谋，三月丙戌，三国反灭智氏，共分其地。於是襄子行赏，高共为上。张孟同曰： 晋阳之难，共无功。 襄子曰： 方晋阳急，群臣皆懈，惟共不敢失臣礼，是以先之。 
又曰：汉五年，已杀项羽，定天下，即皇帝位。论功行封，以萧何功最盛，酂侯。列侯毕已受封，奏位次，皆曰： 平阳曹参身被七十创，攻城略地，功最多，宜第一。 上已桡功臣，多封萧何，至位次未有，以复难之，然心欲何第一。关内侯鄂秋进曰： 群臣议皆误。夫曹参虽有野战略地之功，此特一时之事耳。夫上与楚相拒五岁，尝失军亡众，逃身遁者数矣。然萧何常从关中遣军补其处。非上所诏令召，而数万众会上之乏绝者数矣。夫汉与楚相守荥阳数年，军无见粮，萧何转漕关中，给食不乏。陛下虽数亡山东，萧何尚全关中，以待陛下。此万世之功也。今虽亡曹参等百数，何缺於汉？汉得之，不必待以全。奈何欲以一旦之功，而加万世之功哉？萧何第一，曹参次之。 高祖曰： 善。 於是乃令萧何第一，赐带剑履上殿，入朝不趋。上曰： 吾闻进贤受上赏。萧何功虽高，得鄂君乃益明。 於是因鄂秋故食关内侯邑，封为安平侯。
又曰：项籍死，天下定。上置酒。上折隋何之功，谓 何腐儒，为天下安用腐儒？ 随何跪曰： 夫陛下引兵攻彭城，楚王未去齐也。陛下发步兵卒五万人，骑五千，能以取淮南乎？ 上曰： 不能。 隋何曰： 陛下使何与二十人使淮南，至如陛下之意，是何之功贤於步卒五万、骑五千也。然而陛下谓 何腐儒，为天下安用腐儒 ，何也？ 上曰： 吾方图子之功。 乃以隋何为护军中尉。
又曰：汉文帝初即位，赦天下，赐民爵一级，女子百户牛酒。(苏林曰：男子赐爵，女子赐牛酒也。)皇帝曰： 吕产自置为相国，吕禄为上将军，擅矫遣灌将军婴将兵击齐，欲代刘氏。婴留荥阳弗击，与诸侯合谋，以诛吕氏。吕产欲为不善，丞相陈平与太尉周勃谋夺吕产等将军。朱虚侯刘章首先捕吕产等，太尉身率襄平侯通持节承诏入北军。典客刘揭身夺赵王吕禄印。益封太尉勃万户，赐金五千斤；丞相陈平、灌将军婴邑各三千户，金二千斤；朱虚侯刘章、襄平侯通、东牟侯刘兴居邑各二千户，金二千斤。封典客揭为阳信侯，赐金千斤。 
《汉书》曰：夏侯婴自上初起沛，常为太仆从，竟高祖崩。以太仆事惠帝及高后，德婴之脱孝惠、鲁元於下邑间也，乃赐婴北第第一，(师古曰：此第者，近北阙之第，婴最第一。)曰 近我 ，以尊异之。
又曰：景帝赐卫绾剑。绾曰： 先帝赐臣剑凡六，不敢奉诏。 上曰： 剑，人之所施易，独至於今乎？ 绾曰： 具在上使。 取六剑，剑常盛，未尝服也。后迁为御史大夫，代桃侯舍为丞相。然自初宦以至相，终无可言。上以为敦厚，可相少主，尊宠之，赏赐甚多。
又曰：伏日，诏赐从官肉。大官承日晏不来。东方朔独拔剑割肉，谓其同官曰： 伏日当早归，请受赐。 即怀肉去。太官奏之。朔后入，上曰： 昨赐肉，不待诏，以剑割肉而去之，何也？ 朔免冠谢。上曰： 先生起自责也。 朔来！受赐不待诏，何无礼也！拔剑割肉，一何壮也！割之不多，一何廉也！归遗细君，又何仁也。上笑曰： 使先生自责，乃反自誉。 复赐酒一石，肉百斤，归遗细君。
又曰：王成，不知何郡人也。为胶东相，治甚有声，宣帝先褒之。地节三年，下诏曰： 盖闻有功不赏，有罪不诛，虽唐虞不能以化天下。今胶东相成，劳来不息，流民自占八万馀口，(师古曰：隐度名数而来附业也。)治有异等之效。其赐成爵关内侯，秩中二千石。
又曰：黄霸为颍川太守。是时凤凰、神雀数集郡国，颍川尤多。天子以霸治行终长者，下诏称扬曰： 颍川太守霸，宣布诏令，百姓乡化；孝子弟悌，贞妇顺孙，日以众多。行者让路，道不拾遗。养视鳏寡，赡助贫穷。狱无重囚，而吏民乡於教化，可谓贤人君子矣。《书》不云乎 股肱良哉 ，其赐霸爵关内侯，黄金百斤，秩中二千石 。而颍川孝悌有行义，民、三老、力田皆以差，赐爵及帛。
又曰：初，霍氏奢侈。茂陵徐生曰： 霍氏必亡。夫奢则不逊，不逊必侮上。侮上者，逆道也。在人之右，众必害之。霍氏秉权日久，天下害之，而又行以逆道，不亡何待？ 乃上疏言： 霍氏太盛，陛下即爱厚之，宜此时抑制，无使至亡。 书三上，辄不报闻。其后霍氏诛灭，而告霍氏者皆封。人为徐生上书曰： 臣闻客有过主人者，见其灶直突旁有束薪。客谓主人： 吏为曲突，远徙其薪。不者，且有火患。 主人嘿然不应。俄而家果失火，邻里共救之，幸而得息。於是杀牛置酒，谢其邻人。灼烂者在於上行，馀各以功次，不录言曲突者。人谓主人曰： 乡使听客之言，不费牛酒，终亡失火之患。今论功而请宾，曲突徙薪亡恩泽，焦头烂额为上客耶？主人乃寤而请之。今茂陵徐福上书，言霍氏且有变，宜防绝之。乡使福说得行，则国亡裂土出爵之费，臣亡逆乱诛灭之败。往事既已，而福不蒙其功，惟陛下察之。贵徙薪曲突之策，使居焦发灼烂之右。 上乃赐福帛千匹，后以为郎。
《后汉书》曰：光武召桓荣，令说《尚书》，甚善之。拜为议郎，赐钱十万，使授太子。每朝会，辄令荣于公卿前敷奏经书。帝称善曰： 得生几晚。 特加赏赐。后荣入会廷中，诏赐奇果。授者皆怀之，荣独手捧之以拜。帝笑之曰： 此真儒生也。 以是愈见敬厚，常令止宿太子宫。后拜太子少傅，赐辎车乘马。荣大会诸生，陈其车马、印缓，曰： 今日所蒙，稽古之力也。可不勉哉！ 
又曰：明帝初即位，赐天下男子爵，人二级；(《汉书音义》曰：男子者，谓户内之长也。商鞅为秦制爵二十级。又赐爵者有罪得赎，贫者得卖与人。)三老、孝悌、力田人三级，爵过公乘，得移与子若同产同产子，(汉置赐爵自公士以上不得过公乘。故过者得移授也。同产，同母兄弟也。)及流人无名数欲自占者人一级。(无名数谓文薄也。占谓自归首。)
又曰：管陶公主为子求郎，不许，而赐钱千万。谓群臣曰： 郎官上应列宿，出宰百里，有非其人，则人受其殃。是以难之。 
又曰：水平中，显宗幸宛，诏诸李随安众宗室会见，并受贺赐，恩宠驾焉。
又曰：郭伋为并州牧，过京师谢恩，帝并召皇太子、诸王宴语终日，赏赐车马、衣服、什物。
又曰：肃宗纳梁竦女为贵人，生和帝，窦皇后养以为子。诸窦遂谮杀贵人，而陷竦等死狱中，家属徙九县。和帝立后，贵人姊南阳樊调妻嬺(於计切。)上书自讼曰： 妾同产女弟贵人，前充后宫，蒙先帝厚恩，得见宠幸，诞生圣明。为窦宪兄弟所见谮诉，使妾父竦冤死，老母孤弟，远徙万里。今值陛下神圣之运，亲统万机，群物得所。宪兄弟奸恶既伏辜诛，妾乃敢昧死自陈所丐。 帝览章，感悟，乃下掖庭令验问之。嬺辞证明审，遂得引见，具陈其状。乃留嬺止宫中，连月乃出。赏赐衣被、钱帛、第宅，旬月之间，累赀十万。嬺素有操行，帝益爱之，乃号梁夫人。
《楚汉春秋》曰：高帝初，封侯者皆赐丹书铁券，曰： 使黄河如带，太山如砺，汉有宗庙，尔无绝世。 
《汉魏春秋》曰：天子以曹公典任于外，临时之赏，或宜速乎。乃命公得承制拜诸侯守相，诏曰： 夫军之大事，在兹赏罚，劝善惩恶，宜不旋时。故司马法曰： 赏不逾月者，欲民速睹为善之利也。 昔在中兴，邓禹入关，承制拜军祭酒李文为河东太守，来歙又承制拜高峻为通路将军。察其本传，皆非先请，明临时刻印也。斯则世祖神明权达，盖所用速示威怀而克成洪勋者也。且《春秋》之义，大夫出疆，有专命之事，苟可以利社稷、安国家而已。况君秉任二伯，师尹九有，突征夷夏，军行藩甸之外，得失在於斯须之间，停赏俟诏以滞时务，固非朕之所图也。自今已后，临事所甄，当加宠号者，其便刻印章假授，咸使忠义得共奖励，勿有疑焉。 
《魏志》曰：太祖攻城邑，靡丽之物则悉赐有勋功劳，其赏不吝千金。无功望施，分毫不与。
又曰：袁焕卒，太祖赐穀二千斛，一教以大仓穀千斛赐郎中令家，一教以垣下穀千斛与耀卿家。(焕字耀卿。)外不解其意，教曰： 以太仓穀者，官法也；以垣下穀者，亲旧也。 
又曰：公令曰： 昔赵奢、窦婴之为将也，受赐千金，一朝散之，故能济成大功，永世流声。吾读其文，未尝不慕其为人也。与诸将士大夫共从戎事，幸赖贤人不爱其谋，群士不遗其力，是以夷险平乱，而吾得窃大赏，户邑三万。追思赵、窦散金之义，今分所受租与诸侯掾属及故戍於陈蔡者，庶以酬答众劳，不擅大惠也。 
又曰：镇东将军毌丘俭上言： 昔诸葛恪围合肥新城，城中遣士刘整出围传消息，为贼所得。考问所传，整曰： 欲杀我者，便速杀之。 终无它辞。 又遣士郑像出城传消息，恪遣骑寻迹索得，缚将绕城，敕像大呼言： 大军已还洛，不如早降。 像不从其言，更大呼城中曰： 大军近在围外，壮士努力。 贼以刀筑其口，便不得语。整、像为兵，能守义执节，子弟宜有差异。诏曰： 夫显爵所以褒元功，重赏所以宠烈士。整、像召募通使，越蹈重围，冒突白刃，轻身守信；不幸见获，抗节弥厉，扬六军之大势，安城守之惧心，临难不顾，毕志传命。今追赐整、像爵关中侯，各除士名，使子袭爵，如部曲将死事科。 
又曰：夏侯惇从征孙权还，使都督军留居巢，赐伎乐名倡，令曰： 魏绛以和戎之功，犹受金石之乐，况将军乎？ 
又曰：太祖平柳城，班所获器物，特以素屏风、素机赐毛玠，曰： 君有古人之风，故赐君古人之服。 玠居显位，抚育孤兄子甚笃，赏赐以施贫族，家无所馀。
又曰：文帝在东宫，赐锺繇五熟釜，为之铭曰： 於赫有魏，作汉藩屏。厥相惟锺，实幹心膂。靖恭夙夜，匪遑安处。百寮师师，楷兹矩度。 
又曰：薛夔，黄初中为秘书丞。帝与之推论书传，未尝不终日。帝视其衣薄，解袍赐之。
《晋春秋》曰：清河崔祖思死，家无余财，有书八千卷。上闻，嗟叹良久之，以葛屯穀五百斛赐其家，曰： 葛屯亦吾之垣下，令后世知其见异。 
《晋书》曰：王沈为豫州，下教曰： 能陈长史可否、说百姓所患者，有赏；言刺史得失，倍赏。 主簿褚君曰： 上好下应。今示以赏，恐拘介之士，惮赏不言；贪昧之人，慕利妄举。 沈从之。
《宋书》曰：谢方明为桓玄著作佐郎，后从兄景仁举为宋武中军主簿。方明知无不为，帝谓曰： 愧未有瓜衍之赏，且当与卿共豫章国禄。 屡加赏赐。
萧子显《齐书》：太祖奇张融，赐衣，曰： 见卿衣服粗交尔篮缕，亦亏朝望。今送一通故衣，意谓虽故，乃胜新，是吾之所着。已令裁减，称卿之体。 
又曰：孔灵产为光禄大夫，览止足之分，不肯仕。太祖以白毛扇、素机遗之曰： 卿有古人之风，故赐以古人之服。 当代荣之。
《北齐书》曰：唐邕字道和。太原人。邕少明敏，有治世之才。斛律金启太后云： 唐邕强幹，一人当千。 显祖常解其所着青鼠皮裘赏邕，云： 朕意与卿共弊。 
《家语》曰：孔子曰： 自季孙之赐我千锺也，而交友益亲；(得季孙千锺之赐以施於众，故交友日益亲也。)自南宫敬叔之乘我车也，而道加行。(孔子欲见老聃，西观周室，敬叔言於鲁君，给孔子车马，问礼於老子。孔子历郊庙，自周而还，弟子四方来集也。)故道虽贵，必有时而后动；德虽高，必有势而后行。微夫二子之赐，则丘之道殆於废矣。 
《太公金匮》曰：赏一人而千人喜者，赏之；赏二人而万人喜者，赏之；赏三人而三军劝者，赏之。
《管子》曰：明赏不费，明刑不暴。赏罚，明德之至也。
《司马法》曰：殷戮於市，周赏於朝，劝君子，惧小人也。
《鹖冠子》曰：进贤者受上赏，则下不蔽善；为政赏人不多而民喜，罚人不多而民畏。(言赏罚中。)
《尹文子》曰：禄薄者不可以经乱，赏轻者不可以入难。此处上者所宜慎者也。
《慎子》曰：孔子云： 有虞氏不赏不罚，夏后氏赏而不罚，殷人罚而不赏，周人赏且罚。罚，禁也；赏，使也。 
《文子》曰：善赏者费少而劝多，故圣人赏一人而天下趋之，是以至赏不费也。
《韩子》曰：司城子罕谓宋君曰： 庆赏赐与者，民之所好也，君自行之。诛罚杀戮者，民之所恶也，臣请当之。 於是戮细而诛大，君曰： 与子罕议之。 居期年，知死生之命制於子罕，故一国归焉。
又曰：襄子围於晋阳中，出围，赏有功者四人，高赫为赏首。张孟谈曰： 晋阳之事，赫无大功。今为赏首，何也？ 襄子曰： 晋阳之事，国危，社稷殆矣。群臣无不有骄侮之意者，惟赫不失君臣之礼，是以先之。 仲尼闻之曰： 善赏哉！襄子赏一人，而天下为人臣者莫能失礼也。 
又曰：韩昭侯使人藏蔽衿。侍者曰： 君亦不仁矣。蔽衿不以赐左右，而藏之。 昭侯曰： 非子之所知也。吾闻明君之爱，一颦有为嚬，一笑有为笑。今夫衿，岂特颦笑哉！衿之与颦笑，相去远矣。吾必待之有功，故藏之，未有与也。 (言不谬赏。)
《尹子》曰：范献子游於河，顾问栾氏之子。舟人舍楫对曰： 君不修政，舟中之人皆栾氏之子。君能反是，栾氏之子其如君何？ 献子称善，乃赐舟人田百亩，以田易言也。
《淮南子》曰：忠臣之事君也，计功而受贵，不为苟得；量力而受官，不贪爵禄。其所能者，受之勿辞也。
宋玉等并造集《小言赋》云：楚王既登云阳之台，乃命诸侯大夫景差、唐勒、宋玉等并造《大言赋》，卒而宋玉受赏。王曰： 复能为《小言赋》者，与之云梦之田。 玉又为赋。王曰： 善。 遂赐云梦之田。
《说苑》曰：晋文公亡时，陶淑狐从。文公反国，行三赏而不及陶淑狐。陶淑狐见咎犯曰： 吾从而亡十有三年，颜色黎黑，手足胝胼。今吾君反国，三赏而不及我也。意者君亡我欤？我有大故欤？子试为我言之於君。 咎犯言之文公。文公曰： 嘻！我岂忘是子哉！夫高明至贤，德行全成，耽我以道，说我以仁，暴浣我行，昭明我名，使我为成人者，吾以为上赏；防我以礼，谏我以义，蕃援我使不得为非，数引我而请於贤人之门，吾以为次赏；夫勇壮强御，难在前则居前，难在后则居后，免我於患难之中者，吾又以为之次。且子独不闻乎？死人者不如存人之身，亡人者不如存人之国。三行赏之后，而劳苦之士次之；夫劳苦之士，子固为首矣。吾岂敢忘子哉？周内史叔兴闻之曰： 文公其王乎！昔先王先德而后力，文公其当之矣。《诗》云： 率礼不越。 此之谓也。 
又曰：卫君问於田让曰： 寡人封侯尽千里之地，赏赐尽御府绵帛，而士不至，何也？ 田让乃对曰： 君之赏赐不可以功及也，君之诛伐不可以理避也。(言不尝功不辩理也。)犹举杖而咒狗，张弓而咒鸡矣。虽有香饵而不能致害之，必也。 
又曰：齐宣王游於社山，有闾丘先生长老十三人於路拜谒宣王，王赐之田不租、无徭役，诸老皆拜。闾丘先生独不拜。王曰： 何也？ 对曰： 来见大王，所望者三：愿赐臣寿，愿赐臣富，愿赐臣贵。 王曰： 夫生杀有时，命有长短，非寡人之所制，无以寿先生；仓粟丰盈，备灾而畜，无以富先生；大官无缺，小官卑贱，无以贵先生。 闾丘先生曰： 此非谓也。臣所愿者，愿王选吏平法度，政无苛，如此，臣少得寿焉；春夏秋冬，使之以时，役无烦扰，臣少得富焉；愿王出令，使少者敬长，长者敬老，如此，则臣得贵矣。今王赐臣田不租则仓廪虚，无徭役则官无所使，非臣所望也。 王曰： 愿屈先生为相，可乎？ 先生曰： 臣愿足矣，焉用相乎！ 
又曰：赵襄子问王离曰： 国之所以亡者，何也？ 对曰： 君吝而能忍，是以亡尔。 襄子曰： 何以为然也？ 曰： 吝则不能赏贤，忍则不能罚罪。贤者不赏，罪者不罚，不亡何也？ 
又曰：佛盻於中牟叛，置镬於庭，召大夫而盟曰： 从我者赏之，不从我者罚之。 田英曰： 吾闻义死者不避铁钺之威，义穷者不受轩冕之赐。无义而生，不如有义而死。吾不从也。 乃褰裳就镬。佛盻止之。及襄子既复中牟之叛，闻田英义，召而赏之。英辞不受，曰： 一人受赏，众人有惭色。英若受赏，则中牟之士尽愧矣。 
又曰：苏秦至齐，齐王厚待之。诸大夫嫉之，使人刺秦而不死。齐王出珍宝募求贼，不得。苏秦垂死，谓齐王曰： 王诚能为臣求贼者，臣死后，请车裂臣尸於市，询之曰： 苏秦为燕欲乱齐，今日其死，寡人甚喜，故裂之。若得其杀，主重封赏之。 如此，刺臣者必出矣。 齐王从其言，裂尸而询之，刺秦者果出求赏。
《新序》曰：晋文公猎于泽，有渔父谏曰： 夫鸿鹄厌江海而移入小泽，则有矰缴之患。今君弃宫殿，游至於此，何行之矣？ 文公纳谏而还，请赏之。渔父辞曰： 君能尊天，事地，敬神，固国，爱人，薄赋，徭役以时，则臣亦富矣。君若不能，虽有重赏，亦不能保也。 
《吕氏春秋》曰：昔晋文公与楚人战於城濮，召咎犯而问焉： 楚众我寡，奈何？ 咎犯曰： 臣闻繁礼之君不足於交，繁战之君不足於诈。君亦诈之而已。 文公又问雍季，雍季曰： 以诈导民，亦一时之利也。 用咎犯之言而败楚人於城濮，反而为赏，雍季在上。左右谏曰： 城濮之功，咎犯之谋也。君用其言而赏后其身，或者不可乎？ 文公曰： 雍季之言，百世之利也；咎犯之言，一时之务也。焉有一时之务先百世之利乎？ 
又曰：晋文将伐邺，赵襄言所以胜邺之术，文公用之，果胜。还将行赏。襄曰： 君将赏其本乎？赏其末乎？赏其末则骄乘者存，赏其本则臣闻之卻虎。 公召虎，虎曰： 襄言所以胜邺。邺既胜，将赏之，曰：盖闻之於子，请赏子。 虎曰： 言之易，行之难。臣言之者也。 公曰： 子毋(音无)辞。 虎乃受。凡行赏，其博也则多助，今虎非亲言者也，赏犹及之此疏远者，所以尽能竭智者也。晋文亡久矣，归而因大乱之馀，犹能以霸，其用此欤？
《风俗通》曰：俗说有功得赐金者皆黄金。案：《孙子法》曰：费千金百万钱。陈平间楚千金，赐二疏金五十斤。此真黄金也，亦为一万钱。
《裴氏新书》曰：舟涓有一言之善，晋侯赐万顷田，辞而不受。晋侯曰： 以此田易彼言也，於子犹有所亡，寡人犹有所得。 
《周生烈子》曰：行赏不洽於仁，是春半半生也；行罚不威，是秋半半死也。半生之春不洽於仁，半死之秋不专於义。
