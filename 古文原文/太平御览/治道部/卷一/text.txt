○君
《尔雅》曰：林、烝、天、帝、皇、王、后、辟、公、侯，君也。
《易·师卦》曰：大君有命，开国承家。
《尚书·泰誓》曰：嗟我友邦冢君，越我御事庶士，明听誓：惟天地万物父母，惟人万物之灵。亶聪明，作元后，元后作民父母。
又曰：《洪范》曰：惟辟作福，惟辟作威，惟辟玉食。
《毛诗》曰：天保，下报上也。君能下下以成其政，臣能归美以报其上焉。
《礼记·礼运》曰：礼者，君之大柄也。政者，君之所以藏身也。子思曰： 人主自藏则众谋不进，事是而藏之，犹却众谋，况知非以长乎？夫不察事人之是非，而悦人之赞已，闇莫甚焉。不度理之所在，而阿谀求容，谄莫甚焉。君闇臣谄，以居百姓之上，民弗与也。若此不已，国无类矣。 
荀悦《汉纪论》曰：有王主，有治主，有存主，有衰主，有危主，有亡主。体正性仁，心明志固；动以为人，不以为己，是谓王主。克己恕躬，好问力行；动以从义，不以从情，是谓治主。勤居守业，不敢流怠；动以先公，不以先私，是谓存主。情义交争，公私并行；一得一失，不纯道度，是谓衰主。情过其义，私多於公；制度逾限，政令失常，是谓危主。亲用谗邪，放逐忠贤；纵情追欲，不顾礼度；出入游放，不拘仪禁；赏赐行礼，以越公用；忿怒施罚，以逾治理；遂非文过，知而不改；忠言壅塞，直谏诛戮，是谓亡主。故王主能致兴平；治主能修其政；存主能保其国；衰主遭无难，则庶几得全，苟有难，则殆危；危主遭无难则幸而免，有难则亡；亡主者必亡而已矣。
《白虎通》曰：君者，群也，群下之所归心。
管仲曰：地之生财有时，民之用力有倦，而人君之欲无穷。以有时与有倦养无穷之君，而度量不生於其间，则上下相疾也。
《邓析书》曰：君有三累，臣有四责。何谓三累？亲所信，一累也；以名取士，二累也；近故疏亲，三累也。何谓四责？受重赏而无功，一责也；居大位而不治，二责也；为理而不平，三责也；御军陈而皆奔背，四责也。君无三累，臣无四责，可谓安国家也。
又曰：为君者当若冬日之阳，夏至之阴，万物归之。莫之使也，偃卧而功自成，优游而政自治。
又曰：为君者灭形匿影，群下无私，掩目塞耳，万民恐震，循名责实，案法立成，是谓明主。
《孟子》曰：君视臣如手足，臣视君如腹心。君视臣如犬马，臣视君如国人。君视臣如土芥，臣视君如寇仇。
《孙卿子》曰：君，舟也；庶人，水也。水能行舟，亦能覆舟。
又曰：君者，义也。义正则君正。君者，盘也。水者，民也。盘方则水方，盘圆则水圆。君者，源也；水者，流也。源清则流清，源浊则流浊。
《鬼谷子》曰：事圣君有听从无谏争，事中君有谏诤无谄谀，事暴君有补削无矫拂。
又曰：君得名则群臣恃之，君失名则群臣欺之。
《尸子》曰：孔子谓子夏日： 汝知君子乎？ 子夏曰： 鱼失水则死，水失鱼犹为水也。 孔子日： 商，汝知之。 
又曰： 日在井中，不能烛远；日在足下，不可以视。君之有国，犹天之有日，居不高则不明，视不尊则不远。 
《韩子》曰：晋平公问叔向： 齐桓公九合一匡，君之力？臣之力？ 叔向称： 管仲、隰朋之力。 师旷曰： 君，壤地也；臣，草木也。壤地美然后草木硕。亦君之力，臣何力之有焉？ 
。又曰：势者，君之舆也；威者，君之策也；臣者，君之马也；民者，君之轮也。势固则舆安，威定则策劲，臣顺则马良，人和则轮利。而为国皆失此，有覆舆、走马、折策、败轮矣。
又曰：为人君者犹壶也；民亦水也。壶方水方，壶圆水圆。
《吕氏春秋》曰：魏文侯燕饮，皆令诸大夫论己。或言君仁，或言君义，或言君智。至任座曰： 君，不肖君也。得中山，不封君弟而封君之子，是以知君不肖。 文侯不悦，座趋而起。次及翟璜，曰： 君，贤君也。其主贤者，其臣之言直。今座之言直，是以知君贤也。 
又曰：善为君者，蛮夷反舌皆服，俗淳也。水泉深，则鱼鳖归之；人君贤，则豪杰赴之。
又曰：君者，仁义以治之，爱利以安之，忠信以道之。务除其灾、致其福，故人之于上也，若玺之于涂也。抑之以方则方，以圆则圆。若五种之地，必应其类而蕃息百倍。此五帝三王之所以无敌也。
又曰：古之王者，其所为少。其所为少，因者，君术也；为者，臣道也。为则扰矣，因则静矣。因冬为寒，因夏为暑，君系事焉？故曰：君道无为。
又曰：昔太古尝无君，其民聚生群处，知母不知父，无亲戚、兄弟、夫妻、男女之别，无上下、长幼之道，无进退、揖让之礼，无衣服、履带、宫室、畜积之便，无器械、舟车、城郭、险阻之备。此无君之患，故臣之义，不可不明也。自上世以来，天下亡国多矣，而君道不废者，天下利之也。
又曰：齐桓公染于管仲、鲍叔，晋文染于舅犯、郭偃，荆庄王染于孙叔敖、沈尹承，吴阖闾染于伍员、文之义，越勾践染于范蠡、大夫种。此五君者，所染当，故霸诸侯。范吉射染于张柳朔、王生，中行寅染于籍秦、高强，吴夫差染于王孙雄、太宰嚭，智伯瑶染于智国、张武，申尚染于魏义、偃长，宋康王染于唐鞅、田不礼。此六君者，所染不当，故国皆残亡，身或死辱。为君，非为君而因荣也，非为君而安也。以为行理也。
又曰：先王用非其有如已之有，通乎君道者也。君者处虚、素服而无智，故能使众智也。无能，故能使众能也。能执无为，故能使众为也。无智、无能、无为，此君之所执。
又曰：郑君问于被瞻曰： 闻先生之义不死君，信有之乎？ 被瞻对曰： 有之。夫言不能听，道不能行，则固不事君也。若言听道行，又何死亡？ 故被瞻之不死亡，贤于死亡也。
又曰：豫让欲报襄子。其友谓之曰： 子之所道甚难而无功，谓子有志则然矣，谓子智则不然。以子之材而索事襄子，(索，求。)襄子必近子。子得近之而行所欲，此甚易而功必成。 豫让笑而应之曰： 是为先知报后知也。为故君贼新君矣，大乱君臣之义也。子无失吾所为矣。凡吾所为此者，所以明君臣之义也，非从易也。 
《淮南子》曰：君，根本也；臣，枝叶也。根本不善，枝叶茂，未闻也。有道之世，以人与国；无道之世，以国与人。以贤人而与之国，尧舜是也；以国与人，桀纣与汤武是也。
《说苑》曰：晋平公问於师旷曰： 人君之道奈何？ 师旷曰： 人君清静无为，务在于博爱，趣在任贤，开耳目以察万方，不溷溺於俗，不拘系於左右，廓然远见，倬然独立，屡省考绩以临臣下。此人君之操也。 平公曰： 善！ 
《新序》曰：赵襄子问於王子维曰： 吴之所以亡者何也？ 对曰： 吴君吝而不忍。 襄子曰： 宜哉，吴之亡也！吝则不能赏贤，不忍则不能罚奸。贤者不赏，有罪不罚，不亡何待？ 
《潜夫论》曰：凡人君之治，莫大於和阴阳。夫阴阳者，以天为本。天心顺则阴阳和，天心逆则阴阳乖。天以民为心，民安乐则天心顺，民愁苦则天心逆。
《抱朴子》曰：清玄剖而上浮，浊黄判而下流，尊卑等威於是乎著。曩圣取诸两仪，而君臣之道立；设官分职，而雍熙之化隆。君人者必修诸己，以先四海；去偏党，以平王道；遣私情，以树至公。昭德塞违，庸亲昵贤，使规尽其圆，矩尽其方矣。
