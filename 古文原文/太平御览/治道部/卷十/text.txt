○贡举下
《唐书》曰：贞观中，诸州所举孝廉赐坐于御前，上问以皇王政术，及皇太子问以曾参说《孝经》，并不能答。太宗谓曰： 昔楚庄王议事，君臣莫逮，退而有忧色，曰： 诸侯能自得师者王，自谋而莫已若者亡。今不穀之不德，君臣莫吾逮，吾国几於亡乎？ 朕发诏征天下俊异，才以浅近问之，咸不能答。海内贤哲，将无其人耶？朕甚忧之。 
又曰：贞观中，考功员外郎王师旦知举。时冀州进士张昌龄、王公直并有俊才，声振京邑。而师旦考其文策全下，举朝不知所以。及奏等第，太宗怪无昌龄等名，因召师旦问之。曰： 此辈诚有词华，然其体性轻薄，文章浮艳，必不成令器。臣若擢之，恐后生相效，有变陛下风雅。 帝以为名言。后并如其说。
又曰：贞观中，文皇帝尝私幸端门，见进士缀行而出，喜曰： 天下英雄入吾彀中矣。 
又曰：调露二年，刘思立除考功员外郎。先时进士但试策而已，思立以其肤浅，奏请帖经及试杂文。自后因以为常。
又曰：载初元年，试贡举人于洛城殿前，数日方毕。(殿前试人，自兹始也。)
又曰：景云中，制曰：四方选集，群才辐辏，操斧伐柯，求之不远。其有能习二经，通大义者；综一史，知本末者；通三教宗旨，究精微者；善六书文字，辨声象者；傅雅曲度，和六律五音者；韬略学孙吴，识天时人事者；畅於词气，聪於受领，善敷奏吐纳者，咸令所司博采明试，朕亲择焉。
又曰：长寿二年，左拾遗刘承庆上疏曰： 伏见比年已来，天下诸州所贡物，至元日皆陈在御前。惟贡人独於朝堂拜列，则金帛羽毛升于玉陛之下，贤良文学弃彼金门之外。恐所谓贵财而贱义，重物而轻人。伏请贡人至元日列在方物之前，以备充庭之礼。 制曰： 可。 
又曰：开元中，诏谓州乡贡进士，见讫，宜令引就国子监谒先师，学官为之讲，质问疑义，仍令所司优厚设食。两馆及监内得解举人亦准此。其日清官五品已上及朝集使并往观礼，即为常式。(谒先师自此始也。)
又曰：开元中，国子祭酒杨玚上言曰： 伏闻承前之例，每年应举常有千数，及第两监不过一二十人。臣恐三千学徒，虚费官廪；两监博士，滥糜天禄。臣窃见入仕诸色出身，每岁尚二千馀人，方於明经进士多十馀倍，自然服勤道业之士不及胥吏，以其效官，岂识先王之礼义？陛下设学校，务以劝进之；有司为限约，务以黜退之。臣之微诚，实所未晓。今监司课试，十已退其八九；考功及第，十又不收一二。若长以此为限，恐儒风渐坠，小道将兴。若以出身人多，应须诸色都减，岂在独抑明经进士？ 上然之。
又曰：开元中，敕： 今之明经、进士，则古之孝廉、秀才。近日已来，殊乖本意。进士以声韵为学，多昧古今。明经以帖谒诵为功，罕穷旨趣，安得为敦本复古？经明行修，以此登科，非选士取贤之道。其明经，自今以后，每经宜帖十，取通五以上免旧试一帖；仍按问大义十条，取六已上，免试经策十条。令若时务策三道，取达裥文性者与及第。其进士宜停小经，准明经帖大经十帖，取通四已上，然后准例试杂文策考，通与及第。其明经中有明五经已上，试无不通者，进士中兼有精通一史，能试策十条得六已上者，委所司奏听进止。其应试进士等唱第讫，具所试杂文策及送中书门下详覆，其所问明经大义日须对同举人考试，度能否共知取舍，无愧有功者达，可不勉欤？ 
又曰：乾元初，中书舍人李揆兼礼部侍郎。揆尝以主司取士，多不考实，徒峻其堤防，索其书策，殊未知艺不至者居文史之囿，亦不能摛其词藻，深昧求贤之意也。及其试进士文章，日於庭中设五经诸史及《切韵》本于床，而引贡士，谓之曰： 大国选士，但务得才，经籍在此，请恣寻检。 由是数日之间，美声上闻。
又曰：上元年，刘峣上疏曰：国家以礼部为考廉之门，考文章於甲乙，故天下响应，驱於才艺，不务於德行。夫德行者，可以化人成俗；才艺者，可以约法立名。故有朝登甲科而夕陷刑辟，制法守度使之然也。陛下焉得不改而张之？至如日诵万言，何关理体？文成七步，未足化人。昔子张学干禄，仲尼曰： 言寡尤，行寡悔，禄在其中矣。 又曰： 行余馀力，则以学文。 今舍其本而条其未。况古之作，文必谐风雅。今之末学，不近典谟，劳心於卉木之门，极笔於烟霞之际。以此成俗，斯大谬也。昔者采诗观风俗，咏《卷耳》则忠臣喜，诵《蓼莪》而孝子悲。温良敦厚，诗教也。岂主于淫文哉？夫人之爱名，如水之务下。上有所好，下必甚焉。陛下若以德行为先，文艺为末，必敦德励行，以伫甲科。酆舒俊才，没而不齿；陈寔长者，拨而用之，则多士雷奔，四方风动，俗从于下，圣理於上。岂有不变者欤？
又曰：宝应初，礼部侍郎杨绾奏请：每岁举人，依乡举里选，察秀才、孝廉。敕公卿以下集议。中书舍人贾至议曰： 杨绾所奏，实为正论。然衣冠迁徙，人多侨寓。士居乡土，百无一二。今依古制，恐取士之道未尽。今礼部每岁擢甲乙之科，足长浮薄之风，启侥幸之路矣。其国子博士等望加员数十道。大郡量署太学馆，令博士出外兼领郡官，召致生徒，依乎故事。保桑梓者，乡里举焉；在流寓者，庠序推焉。如此则青青不复兴刺，扰扰由其归本焉。 敕旨每州岁察孝廉，取在乡闾有孝悌廉耻之行荐焉。秀才，有司以礼待之，试其所通之学。五通之内精通一经，兼能对策，达于体理者，并量行业授官。
又曰：宝应初，礼部侍郎杨绾奏： 贡举条，孝廉各令精通一经，其取《左氏传》、《公羊》、《穀梁》、《礼记》、《周礼》、《仪礼》、《毛诗》、《尚书》、《周易》，任通一经，每经问义二十条，皆取旁通诸义，务穷根本。试策三道，问古今理体，及当时要务，取堪行用者，仍每日问一道，频三道毕日。经义及策全通为上第，其上第者，望付吏部，便与官。其问义每十条通七，策通二为中第，与出身。下者罢之。又《论语》、《孝经》皆圣人深旨，《孟子》亦儒门之达者，其学官望兼习此三者，共为一经，其试如上。秀才举人，望令精通五经，问义二十条，对策试一五道，全通者为上第，送名中书门下，请超与处分。问义十条通七，策通四为中第，中第者送吏部与官。下者罢之。孝悌力田，但能熟读一经，言音典切，即令所司举送试，通，便与出身。今年举人，或旧业既习，理难速改，或远州所送，身已在途，事须收奖，不可中废。其今秋举人中有情愿依旧业举者，亦听。今年之后，一依新格。 敕旨： 进士明经，置来日久，今顿令改业，恐难有其人。诸色举人，宜与旧法兼行。 
又曰：建中初，中书舍人权知礼部贡举赵赞奏： 应口问大义、明经等。举人明经之目，义以为先。比来相承，惟务习帖，至于义理，少有能通。经术寝衰，莫不由此。今若顿取大义，恐全少其人。欲且因循，又无以劝学。请约举司旧例，稍示考义之难，承前问义。不形文字。落第之后，喧竞者多。臣今请以所问录于纸上，各令直书其义，不假文言。既与策有殊，又事堪微证，凭此取舍，庶归至公。如有义策全通者，五经举人，请准广德元年七月敕，超与处分，明经请减两选。伏请每岁甄奖不过数人，庶使经术渐兴，人知教本。 敕旨： 明经义策全通者，令所司具名闻奏，续商量处分。馀依。 
又曰：建中初，尚书左选权知礼部贡举顾少连奏： 伏以取士之科，以明经为首；教人之本，则义理为先。至于帖书，及以对策，皆形文字，并易考寻。试义之时，独令考对，对答之失，覆视无凭。黜退之中，流议遂起。伏请准建中二年十二月敕，以所问录於纸上，各令直书其义，不假文言。仍请依经疏对。 敕旨： 宜依元和二年十二月礼部贡院奏，五经举人请罢试口义，准旧试墨义十条，五经通六便放入策。 诏从之。
又曰：建中三年四月，敕礼部： 应进士举人等，自今已后，如试官并不合选，诸色出身人等，有应举者，宜先於举司陈状，准例考试。如才堪及第者，送名中书门下，重加考核；如实不堪，郎令所司追纳告身，注毁官甲，准例与及第，至选日仍稍优与处分；其正员官，不在举限。 
又曰：贞元中，兵部侍郎陆贽权知贡举，时崔元翰、梁肃文艺冠时。贽输心於肃与元翰，推荐艺实之士。升第之日，虽众望不惬，然一岁选士才十四五，数年之内，居台省者十馀人。
又曰：元和三年四月，以起居舍人翰林学士王涯为都官员外郎，吏郎员外郎韦贯之为果州刺史。先是，策贤良，诏杨於陵、郑敬、李益与贯之同考覆。是时牛僧儒、皇甫湜、李宗闵条对甚直，无所畏避。考官第其策，皆居三等。权幸或恶其诋己，而不中第者乃注解其策，同为唱诽。又言，涯居翰林，其甥皇甫湜中选，考核之际，不先上言，故同坐焉。居数日，贯之再黜巴州司马，涯虢州司马，杨於陵遂出为广州节度。裴垍时为翰林学士，居中覆视，无所同异。及为贵幸，泣诉请罪于上。上不得已，罢垍翰林学士，除户部侍郎。
又曰：元和中，权知礼部侍郎庾承宣奏： 臣有亲属，应明经进士举者，请准旧例，送考功考试。 从之。
又曰：长庆元年，敕： 今年钱徽下进士郑朗等一十四人，宜令中书舍人王起、主客郎中知制诰白居易等重试。 覆落十人。三月丁未，诏曰： 国家设文学之科，本求才实，苟容侥幸，则异至公。访闻近日，浮薄之徒扇为朋党，谓之关节，干扰主司。每岁策名，无不先定。永言败俗，深用兴怀。郑朗等昨令重试，不求深僻题目，贵观学艺浅深。《孤竹管》是祭天之乐，出于《周礼》正经，阅其程试之文，都不知其本事。词律鄙浅，芜颣可知。其孔温业等三人粗通，可与及第，其馀落第。今后礼部举人，宜准开元二十五年敕，及第人所试杂文并策，先送中书门下详覆。 
又曰：长庆中，礼部侍郎王起奏曰： 伏以礼部放榜，已是成名；中书重覆，尚未及第。若重覆之中，万一不定，则放榜之后，远近误传。其於事理，实为非便。臣伏请每年进士堪及第者，本司考试讫，其诗赋先送中书门下详覆后，敕却下本司，然后准旧例，大字放榜。 从之。
又曰：太和初，以散骑常侍冯宿、太常少卿贾餗、库部郎中庞严为考官。策第二十二人。而前进士刘蕡策最切直，不居是选。其间指陈时事，不避贵近，言词激切，士林感动，虽晁、董无以过也。而考官有所畏忌，不敢上闻，随例摈斥。识者之议，喧然不平，守道正人传其文，至有相对而泣者。谏官等或将其策白于宰臣，宰臣怯惮，亦不敢为之明白。登科人李郃者，深有所愧，抗表请让官于蕡，事竟不行。天复初，刘季述败，起居郎罗衮上疏请追赠蕡。於是下诏赠左谏议大夫，仍访子孙叙用。初，蕡条对制策，言宦官权盛，后必为患。及是，果然也。
又曰：太和中，礼部侍郎李汉奏： 准大和七年八月敕，贡举人不要试诗赋策，且先帖大经小经，共十帖，次对正义十道，次试论义各一首讫，考核，放及第。 
又曰：太和八年，中书门下奏： 进士放榜，旧例礼部侍郎皆将及第人名先呈宰相，然后放榜。伏以委任有司，因当精慎。宰臣先知取舍，事匪至公。今年以后，请便令放榜，不用先呈人名。其及第人，所试杂文及乡贯三代名讳，并当日送中书门下。 便令定例。
又曰：会昌三年，敕： 礼部所放进士及第人数目，今后但据才堪者即与，不要限人数。每年止于十人五人总得。 
又曰：会昌四年，中书门下奏： 朝廷设文学之科，以求髦俊，台阁清选，莫不由兹。近缘核实，不在於乡闾，超名颇杂於非类，致有跋扈之地。请计交通，将澄化源，在举明宪。臣等商量，今日以后，举人於礼部纳家状，后望依前，五人自相保，其衣冠，则以亲姻故旧久同游处者，其江湖之士，则以封壤接近素所诸知者为保。如有缺孝弟之行、资朋党之势、迹由邪径、言涉多端者，并不在就试之限。如容情故自相隐蔽，有人纠举，其同保人并三年不得赴举。仍委礼部，明为戒励，编入举格。 敕旨依奏。
又曰：大中初，礼部侍郎魏扶放及第二十三人，续奏堪放及第三人。封彦卿、崔涿、郑延休等皆以文艺为众所知，其父皆在重任，不敢选取。其所试诗赋并封奉进，止令翰林学士、户部侍郎、知制诰韦琮等考，尽合程度。其月二十三日奉进，止并付所司放及第： 有司考试只合在公，如涉徇私，自有刑典。从今以后，便依常例取舍，不得别有奏闻。 
又曰：大中初，敕： 自今放进士榜后，杏园任依旧宴集，所司不得禁制。 (先是武宗好巡游曲江亭，禁人宴聚故也。)
又曰：大中九年，吏部试宏辞举人，漏泄题目，为御史所劾。侍郎裴谂改及国子祭酒，郎中周敬罚两月俸，考官刑部郎中唐扶出为虔州刺史，监察御史冯颛罚一月俸。其登科十人并落下。
又曰：大中十年，礼部侍郎郑颢进诸家科目记十三卷。敕付翰林，自今放榜后，仰写及第人姓名及所试诗赋题目进入，仍令所司逐年编次。
又曰：大中十二年，中书舍人李藩知举，放博举宏辞科陈琬等三人。及进诗赋论等，召藩谓曰： 所试诗中重用字，何如？ 潘曰： 钱起《湘灵鼓瑟诗》有重用字，乃是庶几。 上曰： 此诗似不及起。 乃落下。
李肇《国史补略》曰：进士为时所尚久矣，是故俊乂由其中出者，终身为闻人，故争名常切。其都会谓之举场，通称谓之秀才，投刺谓之乡贡，得第谓之前进士，互推敬谓之先辈，俱捷谓之同年，有司谓之座主，京兆府考而升者谓之等第，外府不试而贡者谓之拨解，(然拨解亦须预记人为词赋，非谓自荐。将试相保谓之合。)保，群居而赋谓之私试，造请权要谓之关节，激扬声价谓之往还，既捷列名於慈恩寺谓之题名，会大宴于曲江亭谓之曲江会，(曲江大会在关试后，亦谓之关宴。宴后同年各有所之。归乡间谓之离会。)籍而入选谓之春关，不捷而醉饱谓之打眊燥，匿名造谤谓之无名子，退而隶业谓之夏课，挟藏而入试谓之书策。此其略也。其风俗系于先达，其制置存于有司。虽然，贤者得其大志，故位极人臣，常十有二三，登显列十有六七。
○制举科(附)
《唐书》显庆三年二月，志烈秋霜科。(韩思彦及第。)乾封元年，幽素科。(苏瑰、解琬、苗神容、格辅、元除昭、刘讷言、崔谷神及第。)上元三年正月，词殚文律科。(崔融及第。)
永隆元年，岳牧举。
垂拱四年十二月，词标文苑科。(房晋、皇夔、王旦及第。)
永昌元年正月，蓄文藻之思科，(彭景直及第。)抱儒素之业科。(李文愿及第。)
长寿三年四月，临难不顾、徇节宁邦科。(薛稷、寇泚及第。)
证圣元年，长才广度、沉迹下僚科。(张猗及第。)
通天元年，文艺优长科。(韩璘及第。)
神功元年九月，绝伦科。(苏颋、崔玄童、袁仁、敬可凤、孟温礼、洪子与、卢从愿、赵不欺及第。)
大足元年理选，使孟诜试拨萃科、(崔翘、郑微及第。)少疾恶科。(冯万石及第。)
长安二年龚黄科。(马克麾及第。)
神龙二年，才膺管乐科、(张大求、魏启心、魏愔、卢绚、张文成、褚璆、咸庆业、郭邻、赵不为及第。)才高位下科。(冯万石、晁良贞、张敬及第。)
三年，材堪经邦科、(张九龄、康元瑰及第。)贤良方正科。(苏晋、宋务光、寇泚、卢怡、吕恂及第。)
景龙三年，抱器怀能科、(夏侯銛及第。)茂才异等科。(王敬从、卢重弘及第。)
景云二年，文以经国科、(袁晖、韩朝宗及第。)藏名负俗科。(李俊之及第。)
先天元年，文经邦国科、(韩休及第。)藻思清华科、(赵冬曦及第。)寄以宣风则能兴化变俗科、(郭璘之及第。)道侔伊吕科、(张九龄及第。)手笔俊拨超越辈流科。(杜昱、张子渐、张秀明、常无名、赵居贞、贾登、那巨及第。)
开元二年，直言极谏科，(梁昇卿、袁楚客及第。)哲人奇士逸沦屠钓科，(孙逖及第。)良才异等科。(邵闰之、崔翘及第。)
五年，文史兼优科、(李昇期、康子九、达奚珣及第。)文儒异等科。(崔侃、褚庭晦及第。)
六年，博学通议科。(郑少微、萧诚及第。)
七年，文词雅丽科。(邢巨苗、晋卿、褚思光、赵良器及第。)
十二年，将帅科。(裴敦复、房自谦及第。)
十五年，武足安边科、(郑昉、樊衡及第。)高才沉沦草泽自举科。(邓景山及第。)
十七年，才高未达沉迹下僚科。(吴巩及第。)
十九年，博学宏词科。(郑昉、陶翰及第。)
二十一年，多才科。(李史鱼及第。)
二十三年，王霸科、(刘璀、杜绾及第。)智谋将帅科。(张重光、崔圆、李广琛及第。)
天宝元年，文词秀逸科。(崔明允、颜真卿及第。)
六年，风雅古调科。(薛据及第。)
十三年二月，词藻宏丽科。(杨绾及第。)
大历二年，乐道安贫科。(杨膺及第。)
六年，讽谏主文科。(郑珣瑜、李益及第。)
建中元年，贤良、方正、能直言极谏科，(姜公辅、元友直、樊泽、吕元膺及第。)文词清丽科，(奚陟、梁肃、刘公亮、郑辕、沈封、吴通玄及第。)经学优深科，(孙玭、黎逢白、季随及第。)高蹈丘园科，(张绅衡、良儒、苏哲及第。)军谋越众科，(夏侯审、平知和、郑儋、凌正、周渭、丁侁及第。)孝悌力田、闻于乡闾科。(郭黄中、崔浩、李牧及第。)
贞元元年九月，贤良、方正、能直言极谏科，(韦执谊、郑利用、穆贤、杨鄬、裴复、柳公绰、归登直、李言、崔邠、郑敬、魏弘、简回、元估、徐衮及第。)博通坟典达于教化科，(熊执易、刘简甫及第。)识洞韬略，堪任将帅科。(许贽及第。)
四年四月，贤良、方正能直言极谏科，(崔元翰、裴次元、季彝、崔丰、史牟、陆震、柳公绰、赵参、徐弘毅、韦彭寿、邹儒立、王乃、杜伦、元易、王真及第。)清廉守节政术可称堪任县令科，(李巽及第。)孝悌力田闻于乡闾科。(张皓及第。)
十年十月，贤良、方正能直言极谏科，(裴垍、王播、朱谏、裴度、熊执易、许尧佐、徐弘毅、崔群、皇甫镈、王仲舒、许季同、仲子陵、郑士林、丘颛及第。)博通坟典，达于教化科，(朱颖及第。)详明政术，可以理人科。(张平叔、李景亮及第。)
其年四月，才识兼茂明于体用科，(元稹、韦惇、独孤郁、白居易、曹景伯、韦庆复、崔绾、罗让、崔护、薛存庆、章珩、李璠、元修、萧俛、沈传师、柴宿及第。)达于吏理可使从政科。(陈岵及第。)
三年四月，贤良、方正直言极谏科，(牛僧孺、皇甫湜、李宗闵、李正封、吉弘宗、徐晦、贾练、王起、郭球、姚衮、便威及第。)博通坟典，达于教化科，(冯苞、陆旦及第。)军谋宏远材任将帅科，(樊宗师及第。)达於吏理、可使从政科。(萧睦及第。)
长庆元年十二月，贤良、方正能直言极谏科，(宠严、任琬、吕述、姚中、韦曙、李回、崔椵、崔龟从、韦正实、崔知陈、白玄锡及第。)详明政术，可以理人科，(崔郢及第。)军谋宏远材任将帅科，(吴思、李商卿及第。)博通坟典，达於教化科。(李思玄及第。)
宝历元年四月，贤良、方正能直言极谏科，(唐申、相俭、韦端、符钅予、元褒、萧敞、相鲁士、来择、赵祝、裴惲、韦繇、李昌实、严封、李涯、萧夷中、求元晦及第。)详明吏理，达于教化科，(韦正实及第。)军谋宏远，材任边将科。(裴俦、侯云章及第。)
太和二年闰三月，贤良、方正能直言极谏科，(裴休、裴素、李郃、南卓、李甘、杜牧、马植、郑亚、崔博、崔玙、王式、罗邵京、崔渠、韩宾、崔慎由、苗愔、韦昶、崔焕、崔谠及第。)详明吏理，达於教化科，(宋及第。)军谋宏达，堪任将帅科。(郑冠、李式及第。)
