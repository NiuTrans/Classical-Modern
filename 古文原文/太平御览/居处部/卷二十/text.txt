○城上
《说文》曰：城，以盛民也。墉，城垣也。
《释名》曰：城，盛也；盛受国都也。
又曰：城上垣谓之睥睨，言於孔中睥睨非常也。亦曰陴，言裨助城之高也。亦曰女墙，言卑小比之於城，若女子之於丈夫也。所谓堞，亦女墙也。
《易》曰：城复于隍。
《诗》曰：宗子维城，无俾城坏。
又曰：挑兮达兮，在城阙兮。
又曰：卫文公徙居楚丘，始建城市而建宫室，得其时制焉。孑孑干旌，在浚之城。
又曰：崇墉言言。
又曰：哲夫成城，哲妇倾城。
又曰：静女其姝，俟我於城隅。
又曰：赳赳武夫，公侯干城。
《礼记·曲礼上》曰：登高不指。城上不呼。
《左传·隐公》曰：郑庄公立，姜氏爱共叔，为请京，使居之，谓之京城太叔。祭仲曰： 都城过百雉，国之害也。 
又曰：美城之大名也。
又曰：楚囊瓦城郢，沈尹戌曰： 苟不能卫，城无益也。 
又曰：梁伯好土功，亟城而不处，民罢而不堪。则曰： 某寇将至。 乃沟公宫，曰： 秦将袭我。 民惧而溃。
又曰：备豫不虞，善之大者也。莒恃其陋，而不修城郭，浃辰之间，而楚克其三都。
又曰：无戎而城，雠必保焉。
又曰：楚子围郑。守陴者皆哭。楚子退师，郑人修城，进复围之，三月克之。
又曰：叔向告晋侯曰： 城上有乌，齐师其遁？ 
又曰：君其修德而固宗子，何城如之。
又曰：士弥牟城成周，计丈尺，揣高卑，度厚薄，仞沟洫，物土方，议远迩，量事期，计徒庸，虑材用，书糇粮，令役於诸侯。
又曰：宋城，华元为植，巡功。城者讴曰： 睅其目，皤其腹，弃甲而复。于思于思，弃甲复来。 使其骖乘谓之曰： 牛则有皮，犀兕尚多，弃甲则那？ 役人曰： 纵其有皮，丹漆若何？ 华元去之曰： 去之，夫其口众我寡。 
《穀梁传·襄公》曰：古者，大国过小邑，必饰城礼罪，礼也。(明己国无罪。)
《公羊传》曰：城雉者何？五板而堵，五堵而雉，百雉而城。
《公羊传》注曰：天子之城干雉，高七雉；公侯百雉，高五雉；男五十雉，高三雉。
《史记》云：秦始皇使蒙恬北筑长城，西属流沙，东至辽水，以捍胡。
又曰：秦二世欲漆城，优旃曰： 善哉！漆城光荡荡，寇来不得上。易为漆耳，顾难为荫屋。 二世笑，遂止。
《汉书》曰：武帝太初元年，使将军公孙敖筑塞外受降城。
又曰：梁孝王广睢阳城，周围七十里。
又曰：贰师遣属国胡骑二千与虏战，虏兵坏散死伤者数百人，汉军乘胜追，北至范大夫城。(汉将姓范，初筑此城，范亡其妻率众完保之，因以为名。)
又曰：车师前治交河城，外分流绕城下，故号交河，去长安八千一百五十里。
又曰：昭帝元凤六年，募郡国徙辽东玄兔城。
《续汉书》曰：耿恭，字伯宗。为戊巳校尉，屯后王部金蒲城。谒者关宠为戊巳校尉，屯前王部柳中城。
《魏志》曰：曹公攻马超，渡渭，每为超骑所冲突，营不得立地，又多沙，不可筑城。娄子伯说公： 今天寒，可沙为城，以水灌之，一夜可立。 从之。乃多作缣囊以盛土堰水，夜渡兵作城，比明，城立，公军於是尽得渡。
干宝《晋记》曰：魏文帝之在广陵，吴人大骇，乃临江为疑城，自石头城至于江乘，以木为枝，衣以苇席，加彩饰焉，一夕而成。
《晋书》云： 凉州城有龙形，故名卧龙城，本匈奴所筑也。 
又曰：朱序迁梁州刺史，镇襄阳。符坚遣军围序，序母韩氏自行城，谓西北角当先弊，遂领百馀婢及城中女丁筑二十馀丈。贼攻，新筑不败，遂引退。襄阳谓之夫人城。
《晋载记》曰：赫连勃勃以叱于呵利领将作大匠，乃蒸土筑城。以锥刺之，锥入一寸，即杀作者；不入，即杀行锥者。勃勃以为忠。
沈约《宋书》曰：檀道济见收，脱帻投地，曰： 乃坏汝万里长城。 
又曰：氐师杨难当寇汉中，魏兴太守薛健据黄金城。
崔鸿《十六国春秋·北燕录》曰：初，后燕帝光始中，丁灵民杨道猎於白鹿山，为契丹所获，流漂塞外，至大难北及黎大国，逐水草，以射猎为业。至十月，乃收苇为城，水浇令冻，高一丈五尺，东北七十八里，南北二十馀里，名陵城，居於其中。
又《夏录》曰：赫连勃勃下书曰： 古人制起城邑，或因山水，或以义立名。今都城已建，万堵斯作，克城弗远，宜有美名。朕方统一天下，君临万国，可以统万为名焉。
《燕书》曰：太祖皝八年，使唐柱等筑龙城，立门阙、宫殿、庙园、籍田，后遂改为龙城县。
《北齐书》曰：唐邕，字道和。为给事黄门中书舍人。文宣出塞，邕必陪从。文宣尝登并州童子佛寺，望并州曰： 此何等城也？ 或曰： 金城汤池，天府之国也。 文宣曰： 我谓唐邕是金城，此非也。 
《唐书》曰：景云二年三月，张仁愿於河北筑三受降城。先是，朔方与突厥以河为界，北有拂云祠，突厥每入寇，必祷祠，候冰合而入。时默啜西击，仁愿乘虚夺取漠南之地，筑三城，首尾相应。以拂云祠为中城，东西相去各四百里，背据津济，遥相应接。北拓三百馀里，於牛头胡那山北置烽候百八十。自是突厥不得度山放牧，朔方更无寇掠，减镇兵数万人。
又曰：天宝二年正月二十八日，筑神都罗城，号曰金城。
又曰：天宝六载十二月，筑会昌城于阳所，置百司及公卿邸第。
又曰：建中元年五月，筑奉天城。四年十月，上避难于奉天。初，术士桑道茂奏请城奉天为王者之居，至是方验。
又曰：贞元九年二月，诏复筑盐州。先是，贞元三年，城为吐蕃所坏，自后塞外无保障，犬戎入寇。既城之后，边患顿息。
《五经异义》曰：天子之城高九仞，公侯七仞，伯五仞，子男三仞。
《白虎通》曰：天子曰崇城，言崇高也；诸侯曰干城，言不敢自专，御於天子也。
《周处》曰：周公作城周于土中，立城方千六百二十丈，郛方七十二里，南系洛水，北因陕山，为天下之大制也。
《家语》：邑百雉之城，古之制也。
《国语》曰：众心成城，言以众心为城。
《墨子》曰：解带为城。
《琴操》杞梁死，妻援琴歌曰： 乐莫乐兮新相知，悲莫悲兮生别离，哀感皇天今城为堕。 
《列女传》曰：齐人杞梁，袭莒战而死。其妻就夫之死城下哭之，七日而城崩。
《淮南子》曰：昆仑山有层城九重。
又曰：鲧作九仞之城。
《墨子》曰：城西门守城之法：积樵营，杂茅苇，有木，有荻，有积沙，有蓬艾，有麻脂，有金钱，有积粟。
《庄子》曰：孔子说盗跖曰： 使为将军造大城数百里。 跖曰： 城之大者，莫大乎天下也。 
《韩子》曰：靖郭君城薛，客谏靖郭君曰： 君失齐国，虽薛城至於天，犹无益也。 靖郭君乃不城薛。
《博物志》曰：处士东里块责禹乱天下。禹退作三城，强者攻，弱者守，敌者战。城郭，禹始也。
又曰：代城始筑，立版幹，一日亡西南五十里，於泽中自立，结苇为门，因就营筑焉，其城圆周三十七里，为九门，故城处呼曰东城。
崔豹《古今注》曰：秦所筑长城土色紫，汉塞亦然，故称紫塞。
《韩诗外传》曰：赵简子薨，未葬，中牟叛之。既葬五日，襄子兴兵而攻之。围未匝而城自坏，襄子击金而退军。吏曰： 诛中牟之罪而城自坏，天助也，何为退？ 襄子曰： 吾闻君子不乘人於利，不阨人於险。使其城成，然后攻之。 
《述异志》曰：庐山上北岭有城号康王城，天雨闻鼓角之声。传云周康王好音，累巡名山，故有康王之号。
又曰：浔阳柴桑县城，晋永和中有童谣呼为平石城，时人佥谓平灭石之徵也。桓玄篡位，晋帝为平固王，恭帝为石阳公，具迁於此城。
又曰：寻阳张允，家在本郡。郡南有古城，张少贫约，屡往游憩，忽有一老父来，与张言，因问之： 此城何名？ 答曰： 吾不知。  为南郡城耳。 言讫便去，不知所之。张既出官，仕进累迁，位登元凯。后为南郡太守，即以城号，以志老父之言焉。
又曰：安阳有金城，城皆如金色，坚劲不崩摧。先儒云：上古时天雨黄金也。
郦元《水经注》曰：鲁阳关水历衡山西，南经皇后城。建武元年光武遣侍中傅俊持节迎光烈皇后於济阳，后发兵三百馀人，宿卫皇后道路归京师，盖税舍所在，故得其名矣。
又曰：汉水东合甲水，南流，经金井城。
又曰：汉水东经方石城，城在高原上，高十馀丈，四面临平，形若覆盆。其城宿是流杂聚居，故世亦谓流杂城。
又曰：易水出西山宽中谷，东经五大夫城，昔北平侯王潭所居。王莽之乱，子兴生五子，并避乱，隐居此山。故其后居，世以为五大夫城。
《河北记》云：易县有五公城。王潭不从王莽，潭子兴生五子避隐於此，世祖并封为侯：元才北平侯、显才蒲平侯、益才安嘉侯、仲才新市侯、季才唐侯，所谓中山五侯。其西三十里有五大夫城，说与此同。
《说苑》曰：中行穆子围鼓，鼓人有以城叛来降者，穆子不许。军吏曰： 师徒不勤得城，何故不受？ 穆子曰： 有以吾城叛者，吾所恶也。人以城来，独何赏？ 
《秦州记》曰：天水郡治上邽城，前有湖水，冬夏中停无增减。天水取名，由此湖也。
又曰：金城郡，汉昭元始六年所置。应劭云：初筑城，得金，故曰金城。凡城皆称金，言其固也。故《墨子》称金城汤池。
《齐地记》曰：即墨城东西百八十里平昌城，高六丈，有台，有井与荆水通，失物於井，得之於荆水。又神龙出入焉，故一名龙城。
《三齐略记》曰：阳庭城东西二百五十里青城山，秦始皇登此山，造石城，入河三十里，临海射鱼，方四百里水变血色，今犹尔也。
解道虎《齐记》曰：不夜城，在阳庭东南一百二十里。淳于髡称海童作妖，城古有日夜出见於东境，故莱子此城以不夜为名异之。
《梦书》曰：城为人君，一县尊也，梦见城者见人君也，梦筑新城，有功名。
《新序》曰：梁伯湎於酒，淫於色，心惛而耳塞，好作大城而不居，民罢甚。
《武当山记》曰：魏兴锡县有长利城，父老伯相传，云是长安土所筑，邑塞于余城。
王韶之《始兴记》曰：有任将军城，秦南海尉任嚣城也。合迳有三城：马鞍城、白鹿城、白沙城。郡晋咸康中张鲂甚有惠政，白鹿群游，取一而献之，故因此为名。
袁山松《宜都记》曰：限山县有山名下鱼城，四面绝崖，两道可上，皆险，山周回可二十里，上有林木池水，里民种于山下。晋永嘉乱，土人登此避贼，贼守之经年，食鱼掷下与贼，以示不穷，贼遂退散。因以此为下鱼城。
《吴地记》曰：咠门外越城者，越来伐吴，吴王在姑苏筑此城以逼之。又有越来溪。
又曰：越来溪西鱼城者，吴王既游姑苏，筑此城以养鱼。
又曰：鱼城之西有故城，长老云筑以酿酒。今俗人呼之为苦酒城。
又曰：匠门外鸭城者，吴王筑此城以养鸭。
又曰：娄门外鸡陂者，吴王养鸡城。
又曰：海渚有吴王阖闾，与越结怨，相伐，筑城名曰南武城，以御越。
盛弘之《荆州记》曰：马牧城东三里有蜂城。故老相传，云饥年民结侣拾蜂，止憩其中，故因为城。又云城随门势，上大下尖，其形似蜂，故有蜂号。二称莫知所附，故并载焉。
又云：当阳县东南有麦城。城东有驴磨城、掎角城。传云伍员造此二城以攻麦城，故假驴磨之名。
又曰：樊城西北有鄾城，即《春秋》所称鄾子之国。光武云 宛最强，鄾次之 ，即谓此。鄾城西北行十馀里，邓侯吴离之国，为楚文王所灭，今为邓县。邓城西馀里有穀城，伯绥之国，城门有石人焉，刊其腹云： 摩鞬慎莫言。 疑此亦周太庙，金人缄口铭背之流也。
又曰：秭归县西有杨城，周回十馀里，即熊绎所居。
《荆州图记》曰：江夏郡所治夏口城，其西南角因矶为高崇墉，枕流，上则远眺山川，下则激浪崎岖，是曰黄鹄矶。实舟人之所艰也。
又曰：白帝城，西临大江，东南高二百丈，西北高一千丈。
又曰：邓城有樊城，是樊仲山甫所封也。
又曰：沌阳县有却月城，西一里有马城也。
又曰：夷阳县南对岸有陆抗故城，即山为墉，四面天险，上有步阐故城。
又曰：新野郡魏三公城，左右传汉时三公饯离处也。
伏滔《北征记》曰：梁国，名故宋国，微子所封。城再重。大城，梁孝王所筑。
孟粤《北征记》曰：许昌，在洛水之西。城方圆二十里，有三重。城南北东西土门金城，西南员实中台高六丈馀，方圆二亩，上有庙城，门有铁镬。
《关中记》曰：长安地皆黑壤，城今赤如火，坚如石。父老所传，凿龙首山土为城，又诸台关亦尔。
《益州记》曰：益州城，张仪所筑。锦城在州南，蜀时故宫也，其处号锦里。
《成都记》曰：府城本呼为锦城，秦灭蜀，张仪所筑也。每面各三里，周回十二里，高七丈。屡皆倾侧，忽有大龟周行，随其所蹑而筑之，功果就焉，故亦号为龟城。
《三辅黄图》曰：长安城西南头第二门名直城，王莽改曰端路，今名直城。
