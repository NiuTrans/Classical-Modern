○苑囿
《风俗通》曰：苑，蕴也；言薪蒸所蕴积也。
又曰：囿者，畜鱼鳖之处也。囿，犹有也。
《说文》曰：苑有园曰囿，一曰养禽兽曰囿。
《毛诗·文王·灵台》曰：王在灵囿，麀鹿攸伏。
《左传·僖上》曰：齐侯与蔡姬乘舟于囿，荡公，公惧变色，禁之不可。公怒，归之未绝。蔡人嫁之。
又《成下》曰：十八年秋，筑鹿囿，书，不时也。
又曰：冬，筑郎囿。书，时也。季子欲速成，叔孙昭子曰： 焉用速成？其以剿民也。无囿犹可，无民其可得乎？ 
又曰：郑之有原圃，犹秦之有具囿。注：皆囿名也。
《毛苌诗注》曰：囿，所以养禽兽，天子百里，诸侯四十里。
《大戴礼》曰：正月，祭韭囿。
《周官》曰：囿人，掌囿游之兽禁。郑玄注云：囿，游囿之离宫。小苑，游观处也。禁者，其蕃卫也。囿游之兽，游牧之兽也。
《史记》曰：汉二年，东略地，诸故秦苑囿园池，皆令民田之。
又《滑稽传》曰：秦始皇欲大苑囿，东至函谷关，西至陈仓。优旃曰： 善。多纵禽兽於其中，寇从东方来，令兽触之足矣。 始皇以故辍止。
又：萧相国请曰： 上林中多空地，愿令民得田苑中。 上大怒曰： 相国多受民财，乃为民请吾苑。 乃下廷尉械系。数日，王卫尉侍，曰： 便於民而请，真宰相事。陛下距楚数岁，陈豨黥布反，上自击之，当是时，相国守关中，摇足则关已西非陛下有也。相国不此时为利，今乃利贾人之金乎？陛下何疑？ 於是使持节赦出何，徒跣谢。上曰： 休矣！相国为民请吾苑，吾不许，我不过为桀纣主，而相国为贤相耳。 
《汉书》曰：武帝好微行，后南山下乃知帝微行数出也，然尚迫於太后，未敢远出。丞相御史知旨，乃使右辅都尉徼循长杨以东，右内史发小民供待会。后乃私置更衣从宣曲以南一十二所，中休更衣，(师古曰：宣曲，宫名，在昆明池西。)投宿诸宫，长杨、五柞、倍杨、宣曲尤幸。於是上以为道远劳苦，又为百姓所患，乃使太中大夫吾丘寿王待诏能用算者二人，举籍阿城以南，盩厔以东，宜春以西，堤封顷亩，及其贾直，欲除以为上林苑，属之南山。又诏中尉、左右内史表属县草田欲以偿。时东方朔在傍，进谏曰： 臣闻谦逊静悫，天表之应，应之以福；骄溢靡丽，天表之应，应之以异。今陛下累郎台，恐其不高也；(师古曰：郎者，堂下周屋也。)弋猎之处，恐不广也。如今不为变，则三辅之地尽可以为苑，何以势厔、鄠、杜乎！奢侈起制，天为之变。上林虽小，臣尚以为大也。夫南山，天下之阻也，南有江淮，北有河渭，其地从汧、陇以东，商、雒以西，厥壤肥饶。汉兴，去三河之地，止霸产以西，都泾、渭之南，此所谓天下陆海之地，秦之所以虏西戎，兼山东者也。其山出玉、石、金、银、铜、铁、豫章、檀、柘，异类之物，不可胜原，(师古曰：原，本也。言说不能尽其根本也。)此百工所取给，万民所足仰也。又有秔稻梨栗，桑麻竹箭之饶，土宜姜芋，水多蛙鱼，贫者得以人给家足，无饥寒之忧，故酆、镐之间号为土膏，其贾亩一金。今规以为苑，绝陂池水泽之利，而取民膏腴之地，上乏国家之用，下夺农桑之业，弃成功，就败事，损耗五穀，是其不可一也。且盛荆棘之林，而长养麋鹿，广狐兔之苑，大虎狼之墟；又坏人冢墓，发人室庐，令幼弱怀土而思，耆老泣涕而悲，是其不可二也。斥而营之，垣而囿之，骑驰东西，车骛南北，又有深沟大渠，夫一日之乐，不足以危无堤之舆，(苏林曰：堤，限也。舆，乘舆也。不敢斥天子，故言舆也。张晏曰：一日之乐，谓田猎也。无堤之舆，谓天子富贵无堤限也。)是其不可三也。故务苑囿之大，祇恤农时，非所以强国富人也。夫殷作九市之宫而诸侯叛，(应劭曰：纣于宫中设九市。)灵王起章华之台而楚民散，秦兴阿房之殿而天下乱。粪土愚臣，忘生触死，逆盛意，犯隆指，罪当万死，不胜大愿，愿陈《泰阶六符》，(孟康曰：泰阶，三台也。每台而二星，凡六星，符，六星之符，验也。应劭曰：黄帝泰阶六符，经曰：泰阶者，天之三阶也。上阶为天子，中阶为诸侯、公卿、大夫，下阶为庶人。上阶上星为男主，下星为女主；中阶上星为诸侯，三公；下星为卿大夫；下阶上星为元士，下星为庶人。三阶平则阴阳和，风雨时，社稷神祗，威护其宜，天下大安，是谓太平。三阶不平，则五神乏祀，日有蚀之，水润不浸，稼穑不成，冬雷夏霜，百姓不宁，故治道倾，天子行暴令，好兴兵甲，修宫室，广苑囿，则上阶为之奄奄。疏，阔也，以孝武皆有此事，故朔为陈之。)以观天变，不可不省。 是日因奏《泰阶》之事，上乃拜朔为太中大夫、给事中，赐黄金百斤。然遂起上林苑。
又曰：武初建元三年，微行始出，北至池阳，西至黄山，南猎长杨，东游宜春。(皆宫观名。)八九月中，侍中、常侍、武骑及待诏陇西、北地良家子能骑射者期诸殿门，故有期门之号，自此始也。旦入山下驰射鹿豕狐兔，手格熊罴，驰骛禾稼秔稻之地，民皆号呼骂詈也。
又曰：宣帝神爵三年，起乐游苑。《三辅黄图》云在杜陵。
又曰：元始元年，罢安定呼池苑以为安民县。
又曰：枚乘说吴王曰： 汉上林离宫，积聚玩好，圈守禽兽，不如长洲之苑。游曲台，临上路，不如朝夕之池。 
又曰：房太子既冠就宫，为立博望苑，以通宾客。
范晔《后汉书》曰：永初六年春正月庚申，诏越巂置长利、高望、如昌三苑，又令益州置万岁苑，犍为置汉平苑。
又曰：延熹二年初，造昆阳苑，置丞尉。
又曰：安帝永初元年，以广成游猎地假与贫民。广成，苑名。在汝州。
又曰：灵帝光和三年，作罼圭灵昆苑。(毕圭苑有二，东圭周一千五百步，中有鱼梁台；西苑周三千三百步，在洛阳宣平门外。)
又曰：灵帝光和五年，始制置圃囿，以宦者为令。
又曰：杨赐为少府光禄勋，代刘郃为司徒，帝欲造毕圭灵琨之苑，赐上疏谏曰： 窃闻使者并出，规度城南人田，欲以为苑。昔先王造苑囿，裁足以修容三驱之礼，薪莱刍牧，皆悉往焉。先帝之制，左补鸿池，右作上林，(鸿池在洛阳东，上林在西。)不奢不约，以合礼中。今猥规郊城之地，以为苑囿，坏沃衍，废田园，驱居人，畜禽兽，殆非所谓若保赤子之义。今城外苑已有五六，(阳嘉元年起西苑，延熹三年造显阳苑，《洛阳宫殿名》有平乐苑、上林苑，桓帝延熹元年置鸿德苑。)可以逞情意，顺四时也，宜惟夏禹卑宫，太宗露台之义，以慰下人之劳。 书奏，帝意欲止，以问侍中任芝、中常侍乐松等，曰： 昔文王之囿百里，人以为小；齐宣七十里，人以为大。今与百姓共之，无害於政也。 帝悦，遂令筑苑。
《汉官典职》曰：宫内苑聚土为山，十里九阪，种奇树，育麋鹿麑麂，鸟兽百种，激上河水，铜龙吐水，铜仙人衔杯，受水下注，天子乘辇，游猎苑中。
《汉旧仪》曰：上林苑中广长三百里，置令、丞、左右尉，苑中养百兽。天子遇秋冬猎射苑中，取禽无数。其中离宫七十所，皆容千乘万骑。
又曰：武帝时，使上林苑中官奴婢，及天下民贫赀不满五十万徙置苑中，人日五钱，到元帝得七十亿万，以给军击西域。
《续汉书·献帝纪》曰：昭宁元年，董卓住兵屯阳苑，使者就拜司空。
《续汉书·百官志》曰：上林苑令一人，六百石，主苑中禽兽。
《东观汉记》曰：桓帝延熹元年，初置鸿德苑。
张璠《汉记》曰：梁冀多规苑囿，西至弘农，东至荥阳，南入鲁阳，北到河淇，周旗十里。
《崔鸿十六国春秋·后赵录》曰：赵王八年春正月，立桑梓苑於襄国。
又《后燕录》曰：慕容熙筑龙腾苑，广袤十馀里，役徒二万人。又起景灵山苑，内基广五百步，峰高十七丈。又起逍遥宫、甘露殿，连房数百，观门相交；凿天河渠引入宫。
《晋宫阁名》曰：洛阳有洪德苑、灵昆苑、平乐苑。
《河南十二境簿》曰：河南县有鹿子苑，洛阳城西有桑梓苑。
《孟子》曰：齐宣王问孟子曰： 文王之囿方七十里，有诸？何其大也？ 孟子曰： 犹以为小也。 王曰： 寡人囿方四十里，民以为大，何也？ 曰： 文王之囿，刍荛、雉兔者往焉。与民同之，民以为小，宜矣。王之囿，杀麋鹿者如杀人之罪，是以四十里为穽于国中也。民以为大，不亦宜乎！ 
《吕氏春秋》曰：昔先王之为苑囿园池，足观望劳形而已矣，非好侈，节乎性也。
陶季直《京都记》曰：覆舟山，周回二十里，有林名白水苑。
又曰：建康县北，吴朝为桂林苑。
《南朝宫苑记》曰：乐游苑，在覆舟山，南北连山筑台观，苑内起正阳、林光等殿。
又曰：桂林苑，在落星山之阳。《吴都赋》云 数军实于桂林之苑 ，即此也。
又曰：芳林苑，一名桃花园，本齐高帝旧宅，在废东府城东边秦淮大路北。齐王融作《曲水诗》序载 怀平浦乃睠芳林 ，即此也。
又曰：南苑，在台城南凤台山。宋孝武以南苑地给张永，云 且给三百年，期讫更启 ，即此也。
《渚宫故事》云：湘东王於子城中造湘东苑，穿地构山，长数百丈，植莲蒲，缘岸杂以奇木。其上有通波阁跨水为之。南有芙蓉堂，东有禊饮堂，堂后有隐士亭。北有正武堂，堂前有射堋、马埒。其西有乡射堂，堂安行堋，可得移动。东南有连理，太清初生此连理，当时以为湘东践祚之瑞。北有映月亭、修竹堂、临水斋。前有高山，山有洞石，潜行宛委二百馀步；山上有阳云楼，极高峻，远近皆见；北有临风亭、明月楼、颜之推云 屡陪明月宴 ，并将军扈义熙所造。
《三辅黄图》曰：宫二、观十四，在甘泉苑垣内。甘泉苑起仙人观。
石虎《邺中记》曰：邺城西三里桑梓苑，有宫临漳水，凡此诸宫皆夫人、侍婢。又并有苑囿养獐鹿雉兔虎，数游宴其中。
《西京杂记》曰：庐陵王胥有勇力，恒於别囿学格熊罴，后遂能空手搏之。
又曰：乐游苑自生玫瑰树，树下多苜蓿。
又曰：文帝为太子，立思贤苑以招宾。
又曰：梁孝王好宫室苑囿之乐，作曜华之宫，筑兔园。园中有白室山，山上有肤寸石、落猿岩、栖龙岫。又有雁池，池间有鹤洲凫渚。宫馆相连，延亘数里；奇果异树，瑰禽怪兽，靡不毕备。王与宫人宾客弋钓其中。
《韩子》曰：秦大饥，应侯请发五苑果枣栗以活民，王曰： 秦法，赏有功，诛有罪。今发五苑，是有功无功俱赏也。 
《礼稽命微》曰：外内之制，各得其所；四方之事，无有畜滞，则麒麟游囿，六畜繁多，天苑有德星应。
《白虎通》曰：苑囿所以在东方何？苑囿，养万物者也，东方所以生也。
《战国策》曰：张仪说韩王曰： 大王不助秦，鸿台之宫，乐林之苑，非韩之有也。 
《拾遗记》曰：黄帝为养龙之囿。
《洞冥记》曰：北及玄阪，云空同七十万里，日月不至，其地自明，有紫河万里，流沫千丈，中有寒荷，霜下方香茂也。北有溃阳之山。有兔如鼠能飞，毛色光如漆，以脑和丹食则不死。帝使放兔於昭祥苑，苑在甘泉宫西，周千里，万国献异物，皆集此中。
《三辅黄图》曰：甘泉苑起仙人观，缘山谷行至云阳，三百八十里，入右扶风，周回五百四十里。
《两京记》曰：东宫有九殿。禁苑在宫城之北，苑中有四面监，分掌宫中种植及修缉，又置苑总监都统，并属司农寺。
又曰：东都苑，隋曰会通苑，又改为芳华。
又曰：神都苑，周回一百二十六里，东面七十里，南面三十九里，西面五十里，北面二十四里。
司马相如《封禅文》曰：般般之兽，乐我君囿。
