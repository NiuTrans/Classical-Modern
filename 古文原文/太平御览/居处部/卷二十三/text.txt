○逆旅
《左氏传·僖公上》曰：荀息假道於虞，曰： 今虢为不道，保於逆旅，以侵敝邑之南鄙。 
《史记》曰：师尚父东就国，道宿行迟。逆旅之人曰： 吾闻之，时难得而易失，客寝处安，殆非就封者也。 太公闻之，夜衣而行，至国。莱侯来伐，与之争营丘。
《汉武帝故事》曰：上尝至柏谷，夜投亭宿，亭长不内，乃宿於逆旅。逆旅翁谓上曰： 汝长大多力，当勤稼穑，何忽带剑群聚，夜行动众？此不欲为盗，则淫耳。 上默然不应，因乞浆饮，翁曰： 吾正有溺，无浆也。 有顷，还内，上使人觇之，见翁方要少年十馀人皆持弓矢刀剑，令主人妪出安过客。妪归，谓其翁曰： 吾观此丈夫，乃非常人也，且亦有备，不可图也。不如因礼之。 其夫曰： 此易与耳，鸣鼓会众，讨此群盗，何忧不克？ 妪曰： 且安之，令其眠，乃可图也。 翁从之。时上从者十馀人，既闻其谋，皆惧，劝上夜去。上曰： 必致祸，不如且止以安之。 有顷，妪出，谓上曰： 诸翁子不闻主人翁言乎！此翁好饮酒，狂悖，不足计也。今日具令公子安眠，无他。 妪因还内。时天寒，妪酌酒，多与其夫，诸少年皆醉。妪出谢客，杀鸡作食。平明，上去。是日还宫，乃召逆旅夫妻见之，赐妪金十斤，其夫为羽林郎。自是惩戒，希复微行。
《续汉书·五行传》曰：灵帝数游戏於西园中，令后宫采女为客舍主，身为商贾服行，至舍，采女下酒食，因共饮食以为戏乐。
《东观汉记》曰：第五伦自度仕宦牢落，遂将家属客河东，变易姓名，自称王伯齐。常与奴载盐北至太原贩卖，每所止客舍，去辄为粪除道上。号曰道士，开门请求不复责舍宿直。
范晔《后汉书》曰：周防，字伟公。父杨，少孤微，常修逆旅以供过客，而不受其报。
《郭林宗别传》曰：林宗每行宿逆旅，辄躬洒扫。及明去，后人至，见之曰： 此必郭有道昨宿处也。 
《晋书》曰：桑虞尝行寄逆旅，同宿客失脯，疑虞为盗，虞默然无言，便解衣偿之。主人曰： 此舍数失鱼肉鸡鸭，多是狐狸偷去，君何以疑人？ 乃将脯主至山冢间寻求，果得遗脯。以衣还虞，虞投之不顾。
《说苑》曰：郑桓公会封於郑，暮舍於宋东之逆旅。逆旅之叟从外来，曰： 客将焉之？ 曰： 会封於郑。 逆旅之叟曰： 吾闻之，时难得而易失也，客之寝安，殆非就封者也。 郑桓公闻之，援辔自驾，行十日十夜至，即有与之争封者。
《楚辞·七谏》曰：路室女之方桑兮，(路室，客舍。)孔子过之以自侍。(言孔子出游，过於客。舍其女方采桑，一心，不视。善其贞信，故以自侍。)
潘岳《客舍议》曰：尚书敕： 客舍废农，奸淫亡命，败乱法度，皆当除坏。十里安一宫舍，使老小贫民守之；又差吏掌主，依官舍收钱数。春农事兴，求须冬闲。 谨案：客舍逆旅久矣，其所由来矣，行者赖以顿止，居者薄收其直，交易贸迁，各得其所。官无役赋，而因民成利；惠加百姓，而公无所费。语曰： 许由辞此帝尧之命，而舍於逆旅。 自唐尧到今，未有不得客舍之法。
○道路
《尔雅》曰：庙中路谓之唐。一达谓之道路，二达谓之枝旁，三达谓之剧旁，(今南阳冠章县乡数通交错道路，呼之五剧乡。)四达谓之衢，五达谓之康，六达谓之庄，七达谓之剧骖，(三道复一道歧出者，北海极县有此道。)八达谓之崇期，(四道交出。)九达谓之逵。(四者交道出，复有旁通者。)
又曰：大路谓之奔。
《说文》曰：一达谓之道路。
又曰：馗，九达道也；似龟背，故谓之馗。
《易》曰：艮，为径。王廙注曰：物始，故为径路。
又曰：何天之衢，道大行也。
又曰：泯驴往来，朋从尔思
《诗》曰：道之云远，曷云能来？
又曰：行路迟迟，中心有违。
又曰：踧踧周道，鞠为茂草。
又曰：路阻且跻。(跻，升。)
又曰：周道逶迟。(历远貌。)
又曰：周道如砥。(贡赋均平。)
又曰：有杕之杜，行彼周道。
又曰：遵大路兮，掺执子之袪兮。
又《关雎·兔罝》曰：肃肃兔罝，施于中逵。
《周礼·夏官》曰：合方氏，掌天下道路。
又曰：司险，掌九州之图，以周知其山林川泽之阻，而达其道路。
又《夏官·候人》曰：各掌其方之道。
《礼记·檀弓》曰：哀公使人吊蕢尚，遇诸道，於路画宫而受吊焉。(哀公，鲁君也。画宫，画地为宫象。)曾子曰： 蕢尚不如杞梁之妻知礼也。 
又《月令》曰：三月，开通道路。
又曰：道路，男子由左，妇人由右，车从中央。
《左传》曰：公孙阏与颍考叔争车，颍考叔挟辀以走，子都拔戟以逐之，及大逵，弗及，子都怒。
又曰：盟诸王父之衢。
《史记》曰：文帝行至霸陵，慎夫人从，上示慎夫人新丰道曰： 此走邯郸道也。 
《东观汉记》曰：逢萌被徵，上道，迷不知东西，云： 朝所徵我者，为聪明睿智，有益於政。方面不知，安能济政？ 即驾而归。
《国语》曰：夫辰角见而除道，故《夏令》曰： 九月除道 。(贾逵注曰：辰角，大辰，仓龙之龙。角，星名也。)
《家语》曰：武王克商，通道于九夷八蛮。
《魏晋春秋》曰：阮籍有时率意独行，不由径路，车迹所穷，辄恸哭而返。
陆机《洛阳记》曰：宫门及城中大道皆分作三，中央御道，两边策土墙，高四尺馀，外分之。唯公卿尚书章服道从中道，凡人皆行左右，左入右出，夹道种榆槐树。此三道四通五达也。
《淮南子》曰：杨朱见歧路而哭，曰： 可以南可以北！ 
又曰：圣人之道，如衢设樽，过者斯酌之。
《博物志》曰：文王以太公为灌坛令，其年，风不鸣条。文王梦一妇人甚丽，当道哭，问其故，曰： 我东山女，嫁为西海妇，行必以暴风雨，今灌坛令当道有德，吾不敢以风雨过也。 
《十洲记》曰：天帝君之城，仙真之人出道径自有一路，内到锺山海阿门外。天帝君总九夫人之维，贵无比焉。
崔豹《古今舆服注》曰：警跸，所以戒徒行。跸，路也；谓行者警於途路。
《列子》曰：尧治天下，未知其天下治欤不治欤？微服游於康衢，闻儿童谣曰： 立我烝民，莫匪尔极。 
任豫《益州记》曰：江油左担道，案《图》，在阴平县北，於成都为西。(其道至阻，自北来者，担在左肩，不得度担也。)邓艾束马悬车处。
《郡国志》曰：雍州轵道，在通化门东北十里。
又曰：朱超石与兄书曰： 洛下道路本好，青槐荫映可爱。 
《列子》曰：杨子之邻亡羊，既率其党，又请杨子之竖追之。杨子曰： 亡一羊何追者众？ 曰： 多歧路。 既反，问： 获羊乎？ 曰： 亡之矣，歧路之中又有歧焉，吾不知所之而反。 杨子曰： 大道以多歧亡羊，学者以多方丧生。 
《韩子》曰：鲁以五月起众为长沟，子路私为浆饮，要作沟者於五甫之衢，孔子讥其不知礼也。
《楚辞》曰：心不怡之长久，忧与愁之相接。惟郢路之辽远兮，江与夏之不可涉。
《古乐府诗》曰：相逢狭路间，道隘不容车。
《古诗》曰驱车驾言迈，悠悠涉长道。
○驰道
《史记》贾山曰：秦为驰道，东穷燕，(齐，南极吴楚江湖之上，濒海之观毕达，道广五十步。)三丈而树，厚筑其外，隐以金椎，(以铁椎筑之。隐，於靳反。)树以青松。十里一亭，亭有长。十亭一乡，乡有三老：有秩、啬夫、游徼。三老掌教化，啬夫职听讼，收赋税；游徼，徼循盗贼，秦制也。
《汉书》曰：江充出，逢馆陶长公主行驰道中，充问之，公主曰： 有太后诏。 充曰： 独公主得行，车骑皆不得。 尽劾没入官。充从上甘泉，逢太子家使乘车马行驰道中，充以属吏。太子闻之，使人谢充曰： 非爱车马，诚不欲令上闻之，以教敕亡素者，唯江君宽之！ 充不听，遂白奏。上曰： 人臣当如是矣。 大见信用，威震京师。
又曰：惠帝为东朝长乐宫，作复道，方筑高帝庙南，叔孙通曰： 陛下何筑复道高帝寝，衣冠日出游高庙？奈何令子孙宗庙道上行哉？ 惠帝惧，曰： 急坏之。 通曰： 人主无过举。今已作，百姓皆知矣。愿陛下为原庙渭北，衣冠月游之，益广宗庙，大孝本也。 帝从之。
又曰：元帝即位，成帝为太子。上尝召，太子出龙楼门，不敢绝驰道，至直城门得绝乃度。上迟之，问其故，以状对。上乃令太子被召得绝驰道。
又曰：上居洛阳南宫，从复道望见诸将往往数人偶语。上曰： 此何语？ 良曰： 陛下不知乎？此谋反耳。 上曰： 天下属安定，何故而反？ 良曰： 陛下与此属取天下，今陛下已为天子，而所封皆萧、曹故人，所诛者皆平生雠怨。今军吏计功，天下不足以遍封，又恐见疑过失及诛，故相聚谋反耳。 上乃忧曰： 为将奈何？ 良曰： 上平生所憎，群臣所共知，谁最甚者？ 上曰： 雍齿与我有故，数窘辱我。 良曰： 今急先封雍齿，以示群臣，则人人自坚矣。 於是置酒，封雍齿为什方侯，而急趣丞相御史定功行封。群臣皆喜曰： 雍齿且侯，我属无患矣。 
○途
《易·震卦》曰：震，大途。(王廙注曰：火途，万物所出。)
《论语·阳货》曰：道听而途说，德之弃也。
《尔雅》曰：堂涂谓之陈。路依涂。
《吕氏春秋》曰：孔子用鲁，男行乎途左，女行乎途右，财物之遗者，民莫之举。
司马相如《上林赋》曰：长途中宿。
○阡陌
《史记》曰：商鞅相秦孝公，坏井田，开阡陌。
《汉书·游侠传》曰：原涉乃大治冢舍，周阁重门。初，武帝时，京兆尹曹氏葬茂陵，民谓其道为京兆阡。涉慕之，乃买地开道，立署曰南阳阡，人不肯从，谓之原氏阡。
《赵书》曰：佛图澄建武末卒，葬邺西紫陌，先造生墓已数年矣。
《三辅故事》曰：文王、武王、周公、召公皆葬毕陌南北。
《风俗通》曰：南北曰阡，东西曰陌。
曹植诗曰：东西经七陌，南北越九阡。
陆机诗曰：回渠绕曲陌，通波扶直阡。
○街
《说文》曰：街，四通道也。
《汉书》曰：张敞无威仪，罢朝会，走马章台街。(瓒曰：在长安建章台下街也。)
《郡国志》曰：雍州司天台西北有香室街。
又曰：夕阴街在右扶风南。
《东观汉记》曰：建武时，天下垦田皆不实，诏下州郡检实。时州郡各遣使奏事，帝见陈留史牍上有书，视之云： 颍川、弘农可问，河南、南阳不可问。 帝诘使，言於长寿街得之。
《汉官典职》曰：洛阳有二十四街，街一亭。
华氏《洛阳记》曰：两铜驼在官之南街，东西相对，高九尺，汉时所谓铜驼街。洛阳又有香街。
《三辅故事》曰：太上皇在长安香街南，高庙在长安城门街东、太常街南。
《汉宫殿疏》曰：长安有八街九市。
《风俗通》曰：京师有长寿街、万岁街、士马街、若此非一。街者，隽也；离也；四出之路，携离而别。
○巷
《毛诗·缁衣·丰》曰：子之丰兮，俟我乎巷兮。(巷门外也。)
又曰：叔于田，巷无居人。叔于狩，巷无饮酒。叔適野，巷无服马。
又曰：姜嫄始生后稷，诞置之阨巷，牛羊腓字之。
《论语》孔子曰：贤哉回也！一箪食，一瓢饮，在陋巷，人不堪其忧，回也不改其乐。
《尔雅》曰：宫中谓之壸。
《汉书》曰：陈平家贫，负郭穷巷，以弊席为门，门外多长者车辙。
《晋书》曰：纪瞻性静默，少交游，好读书，或手自抄写，凡所著述，诗赋笺表数十篇。兼解音乐，殆甚妙。厚自奉养，立宅於乌衣巷，馆宇崇丽，园池竹木，有足赏玩焉。
《丹阳记》曰：七战巷者，庾亮与苏峻战宣阳门外，峻初小退，寻复来攻，交战者七，亮乃南奔，故有此名。
《商君书》曰：穷巷多怪，曲学多辨也。
《尸子》曰：舜之方陶不能利其巷也，及南面而君天下，蛮夷皆被其福。
