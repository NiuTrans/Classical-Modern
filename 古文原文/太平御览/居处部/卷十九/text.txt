○府库藏
《释名》曰：库，舍也；物在舍也，齐鲁谓库为舍也。
《说文》曰：库，兵车所藏也。帑，金帛所藏也。府，文书所藏也。
《礼记》曰：季秋之月，命百工审五库之量。
蔡邕《月令章句》曰：五库者：一曰车库，二曰兵库，三曰祭器库，四曰乐器库，五曰宴器库。
又《月令》曰：季春，命有司开府库，出币帛，聘名士。
《周礼》曰：太府：掌九贡、九赋、九功之贰，以受其货贿之入，颁其货於受藏之府，颁其贿於受用之府。凡万民之贡，以充府库。(太府，下大夫，若今之司农。)
又曰：玉府：掌王之金玉、玩好、兵器，凡良货贿之藏。共王之服玉、珮玉、珠玉、含玉。诸侯则共珠盘、玉敦。
又曰：内府：掌受九贡、九赋、九功货贿，良兵、良器，以待邦之大用。凡四方之币献之金玉、齿革、兵器，凡良货贿，入焉。
又曰：外府：掌邦布之出入，以供百物而待邦之小用。注：布帛之藏，帛曰布，小用赐也。
又《天官·玉府》曰：合诸侯，则供珠盘。(郑玄注曰：以珠饰盘承牛耳。)
又《春官·天府》曰：天府：掌祖庙之守藏与其禁令。凡国之玉镇、大宝器藏焉。若有大祭、大丧，则出而陈之；既事，藏之。凡官府乡州及都鄙之治中，受而藏之，以诏王察郡吏之治。(察，贰其黜陟也。治中，谓治薄书之要。)
《尚书》曰：武王克殷，散鹿台之财。纣所积之府库曰鹿台。
《春秋文耀钩》曰：咸池、天潢五星，五帝车舍也。宋均注曰：舍，库也；五帝车府。
《曲礼》：天子六府，曰：司土、司木、司水、司草、司器、司货，典六职。注：谓主藏物之税也。
《左传》曰：晋侯之竖头须，守藏者也。及公子出也，窃藏以逃，尽用以求纳之，求纳文公。
《论语》曰：鲁人为长府，(藏货曰府。)闵子骞曰： 仍旧贯如之何？何必改作？ 
《汉书》曰：汉高祖七年，萧何立东阙前殿武库。
又曰：立武库以藏禁兵。
又曰：枚乘谏吴王曰： 夫汉并二十四郡，十七诸侯，转输错出，军行数千里不绝於郊，其珍怪不如东山之府。 (如淳曰：吴王之府藏也。)
谢承《后汉书》曰：灵帝光和中，武库屋自坏。司隶许冰上书曰： 武库，禁兵所在，国之禁，为灾深矣。 
《魏志》曰：嘉平中，二鱼集於武库屋上。
《晋书》曰：武库封闭甚密，忽有雉叫。张华曰： 此必蛇化为雉。 视之，果有蛇蜕也。
又曰：赵王伦既还，谄事贾后，因求录尚书事，后又求尚书令。张华与裴頠皆固执不可，由是致怨，伦、秀疾华如仇。武库火，华惧因此变作，列兵固守，然后救之，故累代之宝及汉高斩蛇剑、王莽头、孔子履等尽焚焉。时华见剑穿屋而飞，莫知所向。
又曰：裴楷有知人之鉴，目锺会云： 如观武库森森，但见矛戟在前。 
《商君书》曰：汤、武破桀、纣，海内无患，遂筑五库，藏五兵，偃武也。
锺会《刍荛论》曰：国之称富者，在乎丰人，非独谓府库盈，仓廪实。非上天所降，皆资之於人。人困则国虚矣。
《洞冥记》曰：元狩四年将夕，有黄发叟怀内探径尺玉以授帝。帝以玉还宝库，即龙玉也。
王子年《拾遗记》曰：糜竺用陶朱公计术，日益亿万之利赀，拟王家有宝库千间。
《世说》曰：郄公大聚敛，钱数千万。嘉宾意甚不同，尝朝旦问讯，郄家法，子弟不坐，因倚语移时，遂及钱货事。郄云： 汝正当欲得我钱耳！ 乃听一日开库，任意用。郄公始止，谓损数百万许。嘉宾遂一日中乞与人，都尽。郄公闻之，惊怪不能已。
《拾遗录》曰：太上皇以宝剑赐高祖。及吕后，藏於瑶库。守者见白气从户中出如龙蛇，吕后更瑶库名曰灵金藏。及诸吕擅权，白气亦灭。惠帝即位，以此贮禁兵，名曰灵金府。
《韩诗外传》曰：晋平公藏宝之台烧，救火三日三夜。公子晏贺曰： 臣闻王者藏於天下，诸侯藏於百姓，农夫藏於囷仓，商贾藏於箧匮。今百姓乏於外，而赋敛无已者，是以天火之。桀、纣残贼而为天下戮。今皇天降灾於藏台，是君之福也。
《庄子》曰：天地有官，阴阳有藏。
魏都白藏之藏注曰：白藏库在西城，有屋一百七十四间。《尔雅》 秋为白藏 ，因以为名。
《列子》曰：范氏之藏大火，商丘开入火，往还无难色，埃不漫，身不燋。子华之客乃谢之。
晋挚虞《武库屋铭》曰：有财无义，惟家之殃；无爱粪土，以毁五常。
张衡《西京赋》曰：武库禁兵，设在兰锜。
曹毗《魏都赋》曰：百藏之库，戎储攸归。
潘岳诗曰：微火不戒，延我宝库。
○厩
《说文》曰：厩，马舍也。
《释名》曰：厩，鸠也，聚也，牛马之所聚也。
《诗》曰：乘马在厩。
《左传》曰：庄二十九年，新作延厩，书不时也。凡马日中而出，日中而入。注：日中，春秋分也。治厩当以秋分，今以春作，不时也。
《穀梁传》曰：二十九年，新延厩，延厩者。法厩。注：《周礼》天子十二闲，言法厩者，六闲之旧制。
又曰：晋献公欲伐虢，荀息曰： 何不以屈产之乘，垂棘之璧，假道於虞也？ 公曰： 此晋之宝也。 息曰： 是我取之中府而藏之外府，取之中厩而藏之外厩。 
《礼记·杂记》曰：厩焚。孔子拜乡人为火来者。拜之，士一，大夫再。亦相吊之道也。
《论语·乡党》曰：厩焚。子退朝，曰： 伤人乎？ 不问马。
《史记》曰：夏侯婴为沛厩司御，每送客还，过高祖语，未尝不移日。
《东观汉记》曰：顺帝汉安元年，始置承华厩舍令。
又曰：灵帝光和四年，初置绿骥厩，领受郡国调马。调，谓征发。
《汉旧仪》曰：天子六厩，未央厩、承华厩皆万匹。
《三辅黄图》曰：未央宫有金花厩、辂軨厩、大厩、果马厩、乾梁厩、骑马厩、大宛厩、胡河厩、騊駼厩，凡厩九，在城内。
《孟子》曰：厩有肥马，野有饿殍，是率兽而食人也。
《郡国志》曰：雍州霸昌厩，在长安西二十五里。王莽使司徒王寻发长安宿此。
《春秋佐助期》曰：厩星传令神，名诗时。
○市
《古史考》曰：神农作市。《世本》：祝融作市。
《说文》曰：市，买卖之所也。
《古今注》曰：闤市，垣也；阓市，门也。
《风俗通》曰：俗言市井者，言至市鬻卖，当须於井上洗濯，令物鲜洁，然后市。案二十亩为一井，今因井为市。
《礼记》曰：用器不中度，不鬻於市；布帛精粗不中数，幅广狭不中量，不鬻於市；奸色乱正色，不鬻於市也。
《周礼》曰：大市，日昃而市，百族为主；朝市，朝时而市，商贾为主；夕市，夕时而市，贩夫、贩妇为主。注云：主者，言其多也。百族，百姓也。
又曰：凡国凶、荒、札、丧，则市无徵。
又曰：国君过市，刑人赦；夫人过市，罚一幕；世子过市，罚一帟；命夫过市，罚一盖；命妇过市，罚一帷。注曰：市者，交利而行之处也。君子无故不往观焉。
《史记》曰：吕不韦撰《春秋》成，榜於秦市曰： 有人能改一字者，赐金三十斤。 
《后汉书》曰：张楷，字公超。通《严氏春秋》、《古文尚书》，门徒常数百人。宾客慕之，自父党夙儒，皆造门焉。车马填街，黄门及贵戚之家，皆起舍巷次，以候过客往来之利。楷疾其如此，辄徙避之。家贫无以为业，常乘驴车至县卖药，足给食者，辄还乡里。司隶举茂才，除长陵令，不之官。隐居弘农山，学者随之，所居成市，后华阴山中，遂有公超市。
又曰：王充家贫无书，尝游洛阳市，阅所卖书，一遍而诵之。
《晋书》曰：羊祜疾渐笃，乃举杜预自代。寻卒，时年五十八。帝素服哭之，甚哀。是日大寒，帝涕泪沾须，皆为冰。南州人方市，闻祜丧，莫不号恸，罢市，巷哭者声相接。吴守边将士亦为之泣。其仁德感人如此。
《韩子》曰：庞共与魏太子质於邯郸，其谓魏王曰： 今一人言市有虎，王信乎？ 王曰： 否。  二人言，王信乎？ 曰： 否。  三人言，王信乎？ 王曰： 寡人信矣。 共曰： 夫市无虎明矣。三人言，成市虎。今邯郸去魏远於市，谤臣者过於三人，愿王察之。
《越绝书》曰：伍子胥至吴，徒跣被发，乞於吴市三日。市正疑之，而导於阖闾曰： 市中有非常人，徒跣被发，乞於吴市三日。 阖闾曰： 吾闻荆王杀其臣伍奢而非其罪，其子胥勇且智，彼必经诸侯之邦，可以报其父之仇者。 王即使召子胥入，吴王下阶迎而唁数之，曰： 吾知子非常人也，何素穷如此？ 子胥跪而垂泣曰： 胥父无罪，而楚王杀之，并其子。子胥得道遁逃出走，谁可以归骸骨者，唯大王哀之。 吴王曰： 诺。 上殿与语，三日，语无复者。王乃令： 邦中无贵贱长少，有不听子胥教者，犹不听寡人之罪，至死不赦。 
又曰：吴市者，春申君所造，阙两城以为市，在湖里。
班固《两都赋》曰：内则街衢，洞达闾阎，且千九市，开场货，别隧分，人不得顾，车不得旋，阗城溢郭，傍流百廛，红尘四合，烟云相连。
《宫阙记》云：长安市有九所，各方二百六十六步，六市在道西，三市在道东。四里为市，凡九市，致九州之人。在突门夹横桥大道南，又有当市观。
又曰：旗亭楼在杜门大道南，又有当市观。
张衡《西京赋》云：郭开九市，通闤带阓，旗亭五重，俯察百隧是也。又按《郡国志》云：长安大侠万子夏居柳市；司马季主卜东市；西市在醴泉坊，隋曰利人市，因有西市署。
《洛阳记》曰：三市，大市名也；金市在大城西，南市在大城南，马市在大城东。按金市在临商观西，兑为金，故曰金市。马市在东，旧置丞焉。又郦道元《注水经》云，马市即嵇康为司马昭所害之处。
《蜀本记》曰：老子为关令尹喜著《道经》，临别曰： 子行道千日后，於成都青羊肆寻吾。 今为青羊观是也。
《郡国志》曰：幽州有邠亭。《新论》云： 添县邠亭，本大王所部，其人相与夜市，不为则有重害焉。 
又曰：始皇陵有银蚕金雁，以多奇物，故俗云秦王地市。
又曰：郢城内有市名蒲胥，故南齐校尉府也。
又曰：越州梅市，即梅福为市门卒之所。
又曰：齐桓公宫内有七市，韩娥东之齐乏粮，过雍门鬻歌於市，乃此也。
又曰：雍州富平西南十五里有直市城，秦文王造。物无二价，以直市为名。
《西京记》曰：东京丰都市东西南北居二坊之地，四面各开三门，邸凡三百一十二，区资货一百行。初筑市，掘得古冢，土藏无砖甓，棺木陈朽，触之便散，尸着平上帻、朱衣，得铭曰： 筮道居朝，龟言近市，五百年间，於斯见矣。 当时达者参验其文，魏黄初二年所葬也。
又曰：大业六年，诸夷来朝，请入市交易，炀帝许之。於是修饰诸行，葺理邸店，皆使甍宇齐正，卑高如一，瑰货充积，人物华盛。时诸行铺，竞崇侈丽，至卖菜者亦以龙须席藉之。夷人有就店饮啖，皆令不取直。胡夷惊视，浸以为常。
又曰：西市，隋曰利人市。市西北隅有海池，长安中僧法成所穿，分永安渠以注之，以为放生之所。穿池得古石，铭云： 百年为市，而后为池。 自置都立市，至是时百馀年矣。
