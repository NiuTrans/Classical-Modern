○窗
《说文》曰：窗，穿壁以木为交窗，所以见日也。向北出牖也。在墙曰牖，在屋曰窗。
又曰：棂，楯间子也。栊，房室之疏也。
《释名》曰：窗，聪也；於内视外，为之聪明。
《大戴礼》曰：随武子《牖之铭》曰： 随天之时，以地则之，敬祀皇天，敬以先时。 
《礼记·郊特牲》曰：薄社北牖，使阴明也。
又《儒行》曰：荜门闺窦，蓬户瓮牖。
《论语》曰：伯牛有疾，子问之，自牖执其手，曰： 亡之，命矣夫！ 
《五经典义》曰：虞主埋之庙北牖下，北方无事，虞主亦无事也。
《东观汉记》曰：明德马后不喜出入游观，希尝临御窗牖。
《老子》曰：凿户牖以为室。
又曰：不窥牖，见天道。
《汉官·封禅仪》曰：泰山有天窗。
《三辅黄图》曰：明堂有七十二牖。
《孝经注》曰：明堂之制，八窗四闼。
《东宫旧事》曰：阁内有曲鄣，鄣上雀目窗。
又曰：宫有四面窗，八所，绫绮连钱及青匡郭飞板。
《郭子》曰：满奋畏风，在武帝坐北，窗作琉璃，屏实密似疏，奋有难色，帝问之，对曰： 臣若吴牛，见月而喘。 
《西京杂记》曰：昭阳殿窗户扉多是绿琉璃，皆通照，毛发不得藏焉。
《汉武故事》曰：西王母降，东方朔於朱雀牖中窥母。母谓帝曰： 此儿无赖，久被斥逐，原心无恙，寻当得还。 
又曰：帝起超神屋，有云母窗、珊瑚窗。
《贤圣冢墓记》曰：东平思王奢靡，及死，生葬所幸奴婢著铜窗内，令守冢。
《五行数》曰：《太公金匮·牖之书》曰： 门望端审，且念所得，可思所忘。 
李尤《牖铭》曰：天设窗牖，开光照阴，施於明堂，以象八风。
陆机诗曰：安寝北堂上，明月入我牖，照之有馀辉，览之不盈手。
《灵光殿赋》曰：玉女窥窗而下视。
《文选·诗》曰：窗中列远岫。
《蜀都赋》曰：列绮窗以瞰江。
古诗曰：盈盈楼上女，皎皎当窗牖。
又曰：文疏结绮窗，何阁三重阶？
○槛
《汉书》曰：朱云忠谏，攀槛，槛折。及治，上曰： 勿易！因而辑之，以旌直臣。 
《文选》曰：伏棂槛而俯听，闻雷霆之相激。
《鲁灵光殿赋》曰：轩槛蔓延。
《楚词》曰：坐堂伏槛临曲池。
又曰：照槛兮扶桑。
○椽
《说文》曰：椽，榱也，桷也，橑，榱也。秦谓之榱，周谓之椽，鲁谓之桷。
《通俗文》曰：屋加椽曰橑(来早切。)
《汉书解诂》曰：桷，椽也。诸侯丹桷，以丹色也。
《诗》曰：松桷有梃。
《穀梁》曰：刻桓宫桷。礼，天子之桷，斫之磨砻之，加密石焉。诸侯之桷，斫之砻之。大夫斫之。士斫本。刻桷，非正也。
《左传》曰：宋人伐郑，以太宫之椽为卢门之椽。
《续汉书》曰：蔡邕避难在吴，告人曰： 吾昔经会稽高迁亭，见屋椽竹从东间数第十六，可以为籥。取用，果有异声。 
张璿《汉记》曰：梁冀起台殿，梁柱椽桷镂为青龙白虎，画以丹青云气。
《战国策》曰：或谓孟尝君曰： 廊庙之椽，非一木之枝。先王之法，非一士之智。 
《汉武故事》曰：上起神屋，以金为椽，刻玳瑁为龙虎禽兽以薄其上，状若隐起，椽首皆作龙形，龙首衔铃，流苏悬之。
《西京杂记》曰：照阳殿椽桷皆刻作蛇龙，萦绕其间，鳞甲分明，见者莫不惊慄。
《韩子》曰：尧舜采椽不刮，茅茨不剪。
○檐
《说文》曰：檐，也。
又曰：楣，秦名屋联櫋也。齐谓之檐，楚谓之梠。
《释名》曰：檐，椄也；椄屋前后也。梠，旅也；连旅之，或谓之櫋。櫋，绵也；连绵榱头使平也。上入曰雀头，形似爵也。
《礼记·明堂位》曰：复庙重檐，天子之庙饰也。
《穀梁传·文公》曰：坏庙之道，易檐可也。
《尔雅》曰：檐谓之樀。(郭璞曰：屋楹也。)
○棁
《尔雅》曰：梁上楹谓之棁。
《汉官解诂》曰：棁，梁上柱也。诸侯藻棁，为藻文也。
华延隽《洛阳记》曰：堂皇宫殿皆石玉珰、龙桷、藻棁。
《礼记·礼器》曰：管仲镂簋、朱纮、山节、藻棁，君子以为滥矣。
○楶
《尔雅》曰：栭谓之楶。(郭璞注曰：即栌也。)
《三辅故事》曰：王莽起九庙，为铜鑮栌。
扬子《法言》曰：吾未见斧藻其德若斧藻其楶者也。
○枅
《尔雅》曰：笄谓之疾。(郭璞注曰：柱上薄也，亦名枅。犍为舍人曰：朱儒下小方木。)
《广雅》曰：薄谓之枅。曲枅谓之栾。
《说文》曰：枅，屋强也。
王延寿《灵光殿赋》曰：曲枅夭矫而环勾。
韦仲将《景福殿赋》曰：於是周览升降，流目详观，丛楹负极，飞栌承栾，枅梧绮错，棁楶鲜攒。
○铺首
《通俗文》曰：门扇饰谓之铺首。
《说文》曰：门扇环谓之铺首。
《风俗通》曰：门户铺首，《百家书》云： 输般见水上蠡，谓之曰：开汝头，见汝形。蠡適出头，般以足画图之。蠡引闭其户，终不可开。设之门户，欲使闭藏，当如此固密也。 
扬雄《甘泉赋》曰：排玉户而扬金铺兮，发兰蕙与芎穷。
李尤《平乐观赋》曰：过洞房之辅闼，历金环之华铺。
○藻井
《风俗通》曰：殿堂象东井形，刻作荷菱。菱，水物，所以厌火也。
《西都赋》曰：蒂倒茄於藻井，披红葩之狎猎。
《魏都赋》曰：绮井列疏以悬蒂。注：疏，布也。以板为井形，饰以丹青，如绮也。
王延寿《鲁灵光殿赋》曰：圆渊方井，反植荷渠；绿房紫的，咄咤垂珠。
左思《魏都赋》曰：绮井列疏以悬蒂，华莲垂葩以到披。
曹植《七启》曰：绮井含葩，金壁玉箱。
颜延之《七绎》曰：木写云气，土秘椒芳，既挻天而到井，又斫圆而镂方。
○鸱尾
《晋中兴书》曰：泰元十年，鹳巢太极殿东鸱尾。
《晋安帝纪》曰：义熙五年六月，雷震太庙鸱尾，彻壁柱，若有文字。
宋武大明元年五月戊午，嘉禾一株五茎，生清暑殿鸱吻中。
《陈书》曰：高祖二年戊辰，重云殿东鸱吻有紫烟出属天。
《唐会要》曰：汉柏梁殿灾后，越巫言海中有鱼虬尾似鸱，激浪即降雨。遂作其象於屋以厌火祥。时人或谓鸱吻非也。
○质础
《尚书大传》曰：大夫有石材，庶人有石承。(注曰：石材，柱下质也。石承，当柱下而已，不外出为饰。)
《说文》曰：礩，柱下石也。古以木，今以石。
《广志》曰：舄石有五色者，光泽以为柱礩，出苑蓬山。
《战国策》曰：智伯攻赵襄子。襄子之晋阳，谓张孟谈曰： 吾城郭完，仓廪实，铜少奈何？ 孟谈曰： 臣闻董安于之治晋阳，公之堂皆以黄铜为柱礩。请发而用之，则有馀铜矣。 
《古史考》曰：秦始皇使刑徒七万人作骊山，以北山石为舄。
《异物志》曰：大秦国以水精为舄。
《淮南子》曰：山云蒸，柱础润。
张衡《西京赋》曰：雕楹玉舄。
何平叔《景福殿赋》曰：金楹齐列，玉舄承趺。
○奥
《论语·八佾》曰：与其媚於奥，宁媚於灶。
《尔雅》曰：西南隅谓之奥。(郭璞注曰：室中隐隩处。)
《通俗文》曰：奥内曰扆。
《韩子》曰：卫将军文子见曾子，曾子不起而延之於坐席，正身见於奥。文子谓其御曰： 曾子愚人哉！以我为君子也，君子安可不敬！以我为愚人，愚人安可侮也！ 
《吕氏春秋》曰：苑春谏卫公云： 君因隅隩有灶，不知寒矣。 
○屋漏
《毛诗·荡·抑》曰：相在尔室，尚不愧于屋漏。
《尔雅》曰：西北隅谓之屋漏。(郭璞注曰：屋漏，义未详也。犍为舍人曰：古者撤屋西北，猥以炊浴，没者讫而覆之，故谓之屋漏也。)
○宦
《尔雅》曰：东北隅谓之宦。(郭璞注曰：义未详。犍为舍人曰：东北阳气始起，万物所养，故谓之宦也。)
《说文》曰：宦，养也；室东北隅食所居也。
○窔
《尔雅》曰：东南隅谓之窔。(郭璞注曰：窔，暗也。犍为舍人曰：东北万物生，蛰虫必出，无不由户窔。)
《释名》曰：窔，幽也；亦取宜也。
○砖
《诗》曰：乃生女子，载弄之瓦。瓦，纺砖也。
又曰：中堂有甓。注：一名瓴甋。
《晋书》曰：陶侃，字士行。在广州无事，辄朝运百甓於外，暮运於内。人问其故，答曰： 吾方致力中原，过尔优逸，恐不堪事。 
《宋书》范晔母如厕而产，额为砖所伤，故以砖为小字。
○瓦
《说文》曰：瓦，土器已烧之总名也。
《礼记》曰：有虞氏瓦棺。
又曰：毁方而瓦合。
《史记》曰：秦军武安西，鼓噪勒兵，武安屋瓦尽震。
《汉书》曰：霍光巷行，人见有人在屋上撒瓦投地，就视不见。而霍氏诛。
又曰：平帝元始四年，东风吹，长安城东门，屋瓦尽落。
《魏志》曰：魏文帝谓周宣曰： 朕梦殿上双瓦落地，化为鸳鸯，何也？ 宣曰： 后宫当有暴死者。 须臾，后宫相害，死者。
《吴录》曰：景帝时，戎将於广陵掘诸冢，取版砖为城，所坏甚多。
《晋书》曰：张孟阳貌丑，尝从潘岳游洛阳市。岳美貌，群女争以果掷岳，满车箱；孟阳被投之瓦石。
《博物志》曰：桀作瓦。
《古史》曰：昆吾氏作瓦。
《老子》曰：挺埴以为器。
《梦书》云：梦见瓦，为甲铠，御祸患。
《春秋潜巴潭》曰：宫瓦自坠，至死不祥。
《汉武故事》云：上起神屋，以铜为瓦。
《庄子》曰：虽有忮心，不怨飘瓦。
又曰：以瓦注者巧。注，射；赌物也，所赌轻则意巧。
又曰：陶者曰： 我善冶埴。 
《大秦记》曰：大秦以水精为瓦。
《抱朴子》曰：班狄不能削瓦石为芒针。
燕子丹曰：荆轲之东宫，临池捨瓦投蛙，太子进金瓦。
