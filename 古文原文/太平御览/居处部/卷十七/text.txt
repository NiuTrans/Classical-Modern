○井
《释名》：井，清也；泉之清洁者也。
《风俗通》云：井者，法也，节也；言法制居人，令节其饮食，无穷竭也。久不滞渫，涤为井泥。(《易》云，井泥不食。)不停污曰井渫。(《易》云：井渫不食。)涤井曰浚井。水清曰冽井。(《易》云：井冽，寒泉。)甃聚砖，修井也。(《易》云：井甃无咎。)
《易传》曰：井，通也；物所通用也。
《礼记》曰：井与门、户、灶、中霤为五祀。
《世本》曰：伯夷作井。
《周书》云：黄帝作井。
《说文》云：八家一井。
《易》曰：改邑不改井，无丧无得。往来井井。
又曰：井洌寒泉。
《周礼》曰：挈壶氏：掌挈壶以令军井。
《左传》曰：楚伐萧，还无社谓申叔展曰： 目於眢井而拯之。  若为茅绖，哭井则已。 
又曰：郑公子归生受命于楚，伐宋。战于大棘，宋师败绩，囚华元，获乐吕。狂狡辂郑人，(狂狡，宋大夫。辂，迎也。)入於井，倒戟而出之，获狂狡。君子曰： 失礼违命，宜其为禽也。戎昭果毅以听之之谓礼，(听，谓常在於耳，著於心，想闻其政令。)杀敌为果，致果为毅。易之，戮也。 
《史记》曰：瞽叟使舜穿井，穿井匿空旁出。舜既入深，瞽叟与弟象共下土实井，从匿空中出，去。
《汉书》曰：蜀多盐井，罗褒以盐井致富。
又曰：陈遵每大饮会，宾客满堂，辄闭门，取客车辖投井中。
《汉书》曰：元帝时，谣曰： 井水溢，灭灶烟，灌玉堂，流金门。 至成帝，北宫井水溢，王莽之徵也。
又曰：朱博为御史大夫，府吏舍百馀区井水俱竭，长老异之。后果废焉。
又曰：王莽时，井得白石上圆下方，有丹书著文曰： 告安汉公莽为皇帝。 符命之兴，自此始矣。莽使群公白太后，太后曰： 此诬罔天下，不可施行。 宗广刘京上书言： 七月中，齐郡临淄县昌兴亭长辛当一夕暮数梦，曰：吾，天公使也，公使我告亭长曰：摄皇帝当为真，即不信我，此亭中当有新井。亭长晨起视亭中，有新井，入地且百尺也。 
《后汉书》曰：琅琊有冰井，冰厚尺馀。
又曰：耿恭之攻匈奴，以疏勒城傍有涧水可固，五月，引兵据之。七月，匈奴复攻恭，恭募先登数千人直驰之，胡骑散走，匈奴遂於城下拥绝涧水。恭於中穿井十五丈不得水，吏士渴乏，笮马粪汁而饮之。恭仰天叹曰： 闻昔贰师将军拔佩刀刺山，飞泉涌出。今汉德神明，岂有穷哉！ 乃整衣服向井再拜，为吏士祷。有顷，水泉奔出，众皆称万岁。乃令士扬水以示虏，(《东观记》曰：恭亲自挽笼，於是令士且勿饮，先和泥涂城，并扬示之。)虏出不意，以为神明，遂引去。
又曰：淳于恭门侧有井，乡里小儿争饮牛，恭恶之，多置水器，汲水满之。
又曰：张让劫天子至河，掌玺者投玺井中。后孙坚讨董卓至杞国，见井有五色光，后浚井得玺。
《吴书》曰：孙策功曹魏滕有罪谴，欲杀之，左右忧恐，计无所出。夫人乃倚大井召策谓曰： 汝新造江南，其事未集，方当优贤礼士，阐过录功。功曹在公尽规，汝今杀之，他人明日皆叛汝矣。吾不忍见汝祸及，当先投此中。 策大惊，遽释滕罪。
《晋书》曰：阮瞻尝群行，冒热渴甚，逆旅有井，众人竞趣之，瞻独逡巡在后，须臾，饮者毕，乃进，其夷退无竞如此。
又曰：元帝为晋王，使郭璞筮，遇豫之睽，璞曰： 会稽当出锺，以告成功，上有勒铭，应在人家井泥中得之。繇所谓先王以作乐崇德，殷荐之上帝也。 及帝即位，太兴初，会稽剡县人果於井中得一锺，长七寸二分，口径四寸半，上有古文奇书十八字，云 会稽岳命 ，馀字时人莫识之。璞曰： 盖王者之作，必有灵符，塞天人之心，与神物合契，然后可以言受命矣。 
《梁书》曰：巴郡忽有地自开成井，方六丈，深三十二丈。
《帝王世纪》曰：尧时，老人击壤於路而歌曰： 凿井而饮，耕田而食，帝力于我何有哉？ 
《南史》曰：延陵县季子庙沸井之北，忽闻金石声，疑有异，凿深三尺，得沸井，奔涌若浪。其地又响，即复凿之，复得一井，涌沸亦然。井中得一木简，长一尺，广二分，上有隐起字曰： 庐山道人张陵再拜谒。 简文坚白，字色乃黄。
鱼豢《魏略》曰：明帝九龙殿前为玉井绮栏。
《高士传》曰：管宁所居井，会汲者，或男女杂错，或争井斗。宁乃多买器，分置井傍，汲以待之。
《唐书》曰：长庆中，长安主簿郑翦主役太清宫御院。忽於院前西序见一白衣老人云： 此下有井，正直皇帝过路，汝速实之。不然，罪出不测。 翦惶恐，遽领役人视之，其处已陷数尺，发之，则一古井宛然。惊顾之际，已失老人所在。翦以闻。上既至宫，群臣及供奉官於马前蹈舞贺。有诏命翰林学士韦处厚纪述，以表其异。
《孟子》曰：有为者譬若掘井，九轫而不及泉，犹为弃井也。(有为，仁义也。轫，八尺也，虽深，不及泉。喻有为者中道而尽弃前行也。)
《庄子》曰：公孙龙问於魏牟曰： 龙困百家之智，穷众口之辨，以为至达，今吾闻庄子之言，茫然异之，无所开吾喙。 公子牟笑曰： 子独不闻玄井之蛙谓东海之鳖曰：吾跳梁乎井幹之上，入休乎缺甃之岸；赴水则接掖持颐，蹶泥则灭足没跗；还虷蟹与科斗，莫吾能若也。且夫擅一壑之水，而跱坎井之乐，亦至矣。夫子奚不时来入观乎！ 东海之鳖左足未入，而右膝已絷矣。於是逡巡而却，告之海若曰： 夫万里之远，不足举其大；千仞之高，不足极其深。禹之时十年九潦，而水不为加益；汤之时八年七旱，而崖不为加损。夫不为顷久之推移者，此亦东海之大乐。 於是坎井之蛙闻之，適適然惊，规规然自失。
《墨子》云：备城五十步一井。
《范子》曰：直木先伐，甘井先竭。
《孙子兵法》曰：地多陷曲曰天井。
《墨子》云：二舍共一井。
《抱朴子·内篇》曰：临沅县有寥氏，家世老寿。后子孙辄夭残折，他人居其故宅复世寿，乃知是宅所为，不知何故，疑井中赤，乃掘井左右，得古人埋丹砂数十斛，丹汁入井，是以饮其水而得寿。
《吕氏春秋》曰：天下之美者，昆仑之井。
又曰：宋丁氏无井，常一人溉汲於外。及自穿井，喜而告人： 吾穿井得一人。 人传之者闻於宋君，召问其故，对曰： 得一人之使，非得一人於井中也。 
《说苑》曰：季桓子穿井得土缶，中有羊。以问孔子言得狗。孔子曰： 以吾所闻，非狗乃羊也。木之怪夔罔两，水之怪龙罔象，土之怪棼羊也，非狗也。 桓子曰： 善哉！ 
《管子》曰：桓公将与管仲饮，十日斋戒，掘新井而柴焉。注：新井以柴盖覆之，取其清洁，示敬也。
《葛仙公传》曰：仙公取数十钱，使一人投井水，公从井上呼，钱又一一飞从井中出，入公器中也。
《桂阳列仙传》曰：苏躭启母曰： 有宾客来会，躭受性当仙，今招躭去，违於供养。今年多疫，窃有此井水，饮之可得无恙，卖此水过於供养。 使宾客随去焉。
《水经注》曰：华林园蔬圃中有古井，悉珉玉为之，以缋石为口，玉作精密，独不变古，粲焉如新。
《异苑》曰：兰陵昌虑县郳城有华山，山上有井，鸟巢其中，金喙黑色而团翅，此禽见则大水。井又不可窥，窥者盈岁辄死。
又曰：广陵郡东界有黄公冢高坟二所，前有一井，面广数尺，每旱不竭，有於其中得铜釜及罐各一。
又曰：谢晦，字宣明。宅南路上有古井，以元嘉二年汲者忽见三龙甚分明，行道往观，莫不嗟异。有人入井，始知是砖隐起作龙形。
又曰：浔阳昙椿世居长沙，宅有古井，每夜辄闻有如炮竹声，相承谓为龙咤。
《风俗通》曰：庞俭，父先逃走，随母流宕。后居乡里，凿井得铜，生遂致富。后买奴，曰： 堂上者，我妇也。 问其故？奴曰： 我妇姓艾，字阿宏。足下有黑子，腋下有赤志。 母曰： 我翁也。 遂为夫妻。时人曰： 凿进得铜，买奴得翁。
又曰：庞俭凿井，得钱数万。
又曰：郄子路行饮马，投钱井中。
《续汉礼义志》曰：夏至日，浚井改水。冬至日，钻燧改火。
《淮南子》曰：伯益作井而黄龙登。
《异物志》曰：卢陵城中有一井，井中有二色，半青半黄，黄者似炭汁，作麋粥皆金色，因名之金井。
《幽明录》曰：山阴县九侯神山上有灵坛。坛前有古井，常无水。及请告神，即水涌出，供用足乃复渐止。
《浔阳记》曰：盆城，汉灌婴所筑。孙权经此城，自立摽井，令人掘，得故井，铭曰： 颍阳侯所开，三百年当塞，不满百年，为当运者所开。 权忻，以为瑞井。江中风浪，井水辄动。
《豫章记》曰：厌源山西北余侔村五六里有洪井，说云洪崖先生之井。
《蜀都赋》曰：火井炤荧於幽泉。注：蜀都有火井，欲出其火，先将家火投之，隆隆如雷声，须臾火出，光耀十里，以竹筒盛之，其光不灭。
《博物志》曰：临邛有火井，纵广五尺，深二三丈，在县南百里。昔时有竹木投之以取火。诸葛丞相往视之，后火转盛势，以盆着井，煮盐得盐。后以烛火投井中，即灭。迄今不复也。
盛弘之《荆州记》：随郡北界有庙乡，村南有重山，山下有一村，父老相传，云是神农所生村。西有重堑，内周回一顷二十亩，地中有九井。相传神农既育，九井自穿。又云：汲一井则众井水动。则以地为神农社，年常祀之。
《浔阳记》：龙窟有深泉，泉侧常见龙。曾有人於水边洗铜碗，忽浪起水涨，便失碗，此人没水逐取，既出，复失去。后人见龙衔碗在城里井边。
《幽明录》曰：襄邑县南有濑乡老子庙，庙中有九井，洁斋入者，温清随人意念。
《濑乡记》：老子庙中有九井，汲一井，馀井水并动。
《广志》曰：临邛有粉井，得其水汰粉，则益光。
《嵩山记》：少室山有云母井，出云母。
《洛阳记》：宫墙西有两铜井连御沟，名曰濛汜。
《羊头山记》：卫青破月支，月支有井，色如酒，因名曰酒井。
又曰：东阿城北门有大井，深七尺，煮之得胶，贡之。
又曰：雍丘县有神井，兴雾雹，享祭不辍。
又曰：盘固山有大井，铜人尝守之，五十年一踊，水起数十丈，铜人每以手掩之，即止。
又曰：零浦有盐井二十四，其一出火，筒取密闭，万里不灭。
又曰：金龙井，西京太极殿上有之，金龙负山於上，兼金鹿卢。
《山海经》曰：昆仑山墟，在西北帝之下都，高百仞，面有九井，以玉为杆。
《洞冥记》：珠甜水去虞渊八十里，有甜溪水如蜜。东方朔游此水，还，将数斛以献帝。帝投阴井，井里遂恒甜而寒，洗肉肌理柔滑。瑶琨去玉门九万里，有碧草如麦，锉之以酿，则味如酒而验烈，看之则颜色如醉，饮一合则三旬不醒，啜甜水则随饮随醒。
又曰：长安东七百里有云山，山头有井，云从中出，若土德王则黄云出，火德王则赤云出，水德王则黑云出，金德王则白云出，木德王则青云出。
《荆州记》：风井，夏则风出，冬则风入。
又曰：益阳县有冈，冈上有金井数百尺。传云：昔有金人以杖撞地而辄成井。
王子年《拾遗记》：峻鍰山名下有金井，白气冠其上，井中金桑，弱可缄滕。
又曰：范蠡相越，致千金，僮者万人。收四海难得之货，盈於越都，以为兵器，铜钱之类如山阜者。或藏之井壍，谓之宝井。奇容丽色溢於闺房，谓之游宫。自历古以来，未之有也。
又曰：频思之国，人皆多力拳颈，不食五穀，日中无影，饮桂浆云露，羽毛为衣。发大如缕，坚韧如筋，申之裁至一丈，置则自缩如螺。缋此人发以为绳，以汲丹井之水，至久方得升合之水。水中有白蛙两翅，去来常在井上，仙者食之。至周王子晋临井而窥，有青雀衔土杓以授，子晋取而饮之，乃有雪飞，子晋以衣袖捴雪，则雪自止，白蛙化为双白鸠入云。
又曰：王傅，先时家贫，穿井得铁印，铭曰： 佣力得富至亿庾，一土三田军门主。 果大富。永初中，以钱买官，至中垒校尉。三田一土，乃垒字也。
《郡国志》曰：姑衍州有凉风井，穴深不可测，常有微风，虽三伏盛暑犹须衣裘。
又曰：恒州常穿井，得白玉，方四尺，下有石，石有龟，长二尺许。
又曰：连浑府姑衍州遥火山西有火井，深不可见底，炎气上昇，常若微电，以草爨之则烟腾火发其山，似火从他发，故名荧台。
又曰：濮州姚墟有二井，是舜井也。以物投一井，即二井水皆动。耕於历山，渔於雷泽，即此也。
又曰：硖州宜阳山有风井，穴大如瓮，夏出冬入。有樵人置笠穴口，风翕之入，后于长溪口得笠，则知潜通也。
又曰：朔州有神泉，人歌曰：纥真山头有神井，入地千尺绝骨冷。
又曰：贵州有司命井，半甘半淡，潜涌江波，虚盈如势。
又曰：衡山侯昙山，山有溪豪神祠坛。坛旁有石井，常无水，人祀之即水出，事了即乾。
又曰：柳州昔相岭西麓下有潮井，广半亩，一日三涌三落。
又曰：尧井在汜水县东十五里，汉高祖败，项羽追之，入此井得免。见井中有双鸠飞出，有蜘蛛网，因而得免。
又曰：济州穀城，管仲私邑。今城内有夫子五井焉。
又曰：洪州庞源山，山上有风雨池，言山高水深，流激着树，洒如风雨，云是洪崖之井。
又曰：广州越井冈，一云越王井。云赵佗误坠酒杯於井，遂浮出石门。故诗云 石门通越井 是也。
又曰：儋州氵公井与沦水通，有人以竹置井中口，沦水得之。俚人呼竹为滔氵公，因以为名。
师旷问天老曰：人家忌腊日杀生於堂上，有血光，一不祥；井上种桃，花落井，二不祥也。
《天文志》曰：玉井四星，在参左足下。水以符瑞，王者清净，则浪井出。
《符瑞图》曰：浪井者，不凿自成。王者清净，则有仙人主之。
《丹阳记》曰：句容县有沸井，亦曰沸潭。
《两京记》曰：醴泉坊，本名承明坊。开皇初，缮筑此坊，忽闻金石之声，因掘，得甘泉浪井七所，饮者疾愈，因以名坊。
《水经注》云：襄国西石冈上有井，大如车轮。《图志》云此井光武营库所凿。《魏都赋》曰：墨井盐池。注：邺西高陵有石墨井。
《岭表录》：绿珠井在白州双角山下。昔梁氏之女有容貌，石季伦为交趾使，以珍珠三斛买之。梁氏之居旧井存焉。
《渚宫故事》云：江陵城东二十里有天井，周回二里，其深不测，旱而祷之，即大雨即至。
《隋图经》云：常山唐县中山城西北隅有一大井，俗名赵母井。昔云 醇酎千日 ，即是此井所酝。后以石盖之，人不敢开，齐刺史博陵王济欲开之，即有云雾隐蔽，惧不敢开。
魏文诗曰：双桐生空井，枝叶自交加。
《白泽图》曰：井神曰吹箫女子。
江文通《井赋》曰：穿重壤之千仞兮，构玉甃之百节，营之不日，既汲既渫。
晋郭璞《井赋》曰：尔乃冠玉槛，甃鳞错，鼓辘卢，挥劲索。
魏明帝《猛虎行》曰：双桐生空井，枝叶自交加，通泉浸其根，玄云润其柯。
