○城下
《丹阳记》曰：石头城，吴时悉土坞，义熙始加砖、累石头，因山以为城，因江以为池，形险固，有奇势。故诸葛亮曰： 锺山龙盘，石城虎踞。 良有之矣。
又曰：赵城，去宫八里，案《越绝书》，则东瓯越王所立也。
又曰：江宁县北三十里有白马城，吴时为烽火之所。
《太康地记》曰：梁孝王筑睢阳城十二里，以鼓唱节杵，而下和称睢阳，因以为县。
又曰：雁门马邑县，秦时建此城辄崩，不成。有马周旋驰走反复，父老异之，因以筑城，遂名马邑云。(《搜神记》亦载也。)
《述征记》曰：思子城，汉武帝征和二年，卫太子遇江充之乱，奔湖自缢。壶关三老、太庙令田千秋诉太子之冤，筑思子宫於湖，其城存焉。
《续述征记》曰：广固城有大涧甚广，阻之为固，谓之广固。
又曰：白马城，魏黄初中曹彪封白马王，治于此城。
又曰：小城阳城，在阳城西南半里许，实中俗说囚尧城。
《羊头山记》：邯郸城，邯，山名；郸，尽也，邯山至此而尽也。
又曰：曲阜城，城内有曲阜逶迤，长八九里。
东方朔《十洲记》曰：昆仑山有积金，为天城，四面千里。
《关中记》曰：长安城，其形似北斗，其土本皆黑壤，今城赤如火，坚如金。父老所传，凿龙首山土以为城也。
《幽明录》曰：始兴县有皋天子庙，因山崎岖，十有馀里，坑堑数重，阡陌交通。城内堂塞碎瓦柱穿犹存，东有皋天子冢。皋天子，未之闻也。
刘直《京口记》曰：有小昇城。
邓德明《南康记》曰：归美山下有石城，高数丈，有一门，门外有二石，夹左右高数百丈，远望嵯峨，云阙腾空。故老谓之神仙游焉。
《江宁图》曰：石头城，吴之金陵城，为石城。
《郡国志》曰：兖州两观城，即仲尼为鲁司寇诛少正卯之处。
又曰：陕州魏城，即芮伯万母恶芮伯，逐之，出居于魏处也。晋献公灭之，以赐毕万。山河之间，土地迫隘，故魏国著《十亩》之诗。
又曰：云中府快马城有绫罗泉，即塞上翁所居之邑，有快马亭。塞上翁，六国前人，姓李也。
又曰：雍州霸陵城，在通化门东二十里。秦襄王葬于其坂，谓之霸上。
又曰：汴之高陵城，即高阳之墟也。繁阳城，汉云外黄县，有繁阳亭。张耳为外黄令，有夏后祠神井，能兴雨雹。
又曰：徐州薛城，高厚无比。多出暴桀子弟，盖孟尝君馀风也。
又曰：六壁府，后魏太平真君五年，讨胡於六壁，即此城。俗以城为六面，因以为名焉。
又有虢城、虞城，相传云：晋既灭虞、虢，迁其人於此，筑城以居之。
又曰：幽州无终县西平城，即李广射石虎之处。
又曰：复州竟陵城、云梦城，城西大泽，即古云梦泽也。却月城在河口，魏将黄祖所守处。
又曰：妫州涿鹿城，即黄帝擒蚩尤处。黄帝泉今枯而不流，即古之版泉也。
又曰：凉州昌松县有鸾鸟城，魏改为神鸟城。张轨时，有五色鸟集，於其处筑城。
又曰：卫州有狗城，盖纣养狗之处也。
又曰：洛州夫人城，即赵武灵王夫人筑也。
又曰：卫州有酒城。
又曰：凉州卧龙城，又云鸟城，亦名多翅城。
又曰：登州文登县有不夜城、尚书城。有石桥，即秦始皇造；欲观日处文登山，始皇召文士而登此山。
又曰：齐有士乡城。郑玄云： 齐有士乡城，越有君子军。 
又曰：同州韩城，即韩原也。《诗》所谓 韩侯受命 ，是此韩地。春秋时，秦擒晋惠公处也。
又曰：肃州福禄城，因谢艾所筑也。
又曰：廉州，宋太始年，陈伯绍平夷，至合浦，见三青牛，围之不获，即其处置城，俗号青牛城。
又曰：箕子城，石勒每破一州必简别衣冠，号为君子城。洎乎幽州，擢荀绰、裴宪等，还襄国，路经此。后俗讹为箕子城。
又曰：平州孤竹城，即孤竹国也。汉灵帝时，辽西守廉翻梦人云： 余孤竹君之子也，今辽海漂吾棺。 明日，见浮棺，因葬之。
又曰：云中府齐柳牙舒城有道人城，初筑时有仙人游其地，遂名城焉。
又曰：成都郡城，秦惠王二十七年张仪筑，以象咸阳。沃野千里，号曰陆海。有万岁池，即筑城取土之处也。
又曰：定州博陵县唐城，尧为唐侯，国於此。
又曰：阳翟县，旧属汝州，有鸡鸣城。
又曰：隋州博望城，即张骞封侯之国也。
又曰：许州雍城，即黄帝臣雍父始作杵臼处。
又曰：朔州太平城，后魏穆帝治也。太极殿、琉璃台瓦及鸱尾，悉以琉璃为之。
又曰：郑州博浪城，即张良为韩报仇击秦王处。
又曰：雍州杜城，在安仙门南七里。《春秋》范宣子云： 在周为唐杜氏 ，即是此也。
又曰：益阳城，鲁肃筑也。云登之望见长沙城邑人马，形色宛然相去三百里。故老云： 长沙、益阳，一时相望。 
又曰：广州万人城，即尉佗故城也。
又曰：张掖郡，窦融筑千秋城、万岁城。
又曰：洛阳渑池县有秦赵二王城，号为俱利城。
又曰：定州博陵县乐羊城，魏文侯使乐羊取中山造。
又曰：重泉城，汉武为李夫人所筑。
又曰：蓝田有青维泥城，亦曰柳城。
又曰：贺州芜城，池隍中颇出珠玉宝器，即尉佗拒防之所也。
又曰：曹州漆园城，庄周为吏处。
又曰：曹州白雁城，即卫侯伐郑至于鸣雁，是此也。
又曰：洛州王城，宫城西入苑，故郏鄏城也。周武王伐殷，迁九鼎此地也。夏至之影，尺有五寸，谓之土中焉。泉亭，即春秋时泉、皋、伊、洛之戎同伐京师。
又曰：坊州鄜城，即高奴城，俗谓高楼城。
又曰：汴有浚城。《鄘诗》云： 孑孑干旌，在浚之城。 
又曰：爰有寒泉，在浚之下，水冬夏常冷，因曰寒泉。
又曰：滑州鹿鸣城，城内有鸣鹿台。
又曰：陈官城，周二十里，东晋所筑，号曰六门城。宣阳门损上作虎，刻木相对，又施云楣藻井。言武门上作重楼，号曰西辰观。吴初筑在府宫南，号太初宫，正殿曰神龙殿；又有临海赤乌殿，孙皓起显明宫，引水激之，饰以珠玉，有弯崎、临硎之观门及楼。皆击鼓持夜以齐，以鼓多惊眠，改为铁磬。
《过秦论》曰：秦践华以为城，因河以为池。
《越绝书》曰：石城者，吴王阖闾所置美人离城也。
又曰：楼门外马宁溪止复城者，故越王余复君所治也。
又曰：楼门外鸿城者，故越王城也，去县百五十里。吴鸡笼山外陂，故吴王所畜鸡使李保之养，去县二十里。阖闾姑胥台外有九曲路，阖闾造以游姑胥之台，太湖中窥百姓，去县三十里。
又曰：吴大城，周四十七里二百一十步，陆门二，有楼，水门八；南面十四里四十二步，西面七里百一十二步，北面八里二百六十步，东面一十里七十九步，阖闾所造也。吴郭周六十八里六十步，吴小城周一十二里，其下广二丈七尺，高四丈，门三，皆有楼。东宫周一里二百步路。西宫在长秋门，周一里二百二十六步。秦始皇帝二十一年，守营者照燕失火烧之。
《吴越春秋》曰：鲧筑城以卫君，造郭以居人。此城郭之始也。
又曰：范蠡观天文，法於紫宫，筑作小城。周千一百二十三步，一员三方。西北立飞翼之楼，以象天门。东南服漏石窦，以象地户。陵门四达，以象八风。外郭筑城而缺西北，示服事吴也。不敢壅塞。内以取吴，故缺西北，而吴不知也。
又曰：伍子胥为吴相土尝水，象天法地，造筑天城。周回四十七里，陆门八，以象天之八风；水门八，以象地之八窗。筑小城十里，陆门三。东面者欲以绝越明矣。立阊门者，以象天门通阊阖风。立地门者，以象地户也。阖闾欲西破〈弓皮〉强楚，楚在西北，故立阊门以通天气也，因复名破楚门。
《水经注》云：叶东界有故城，始犨县东，至瀙水，达泚阳县界，南北联联数百里，号为方城，一谓之长城云。郦县有故城一面，未详里数，号为长城，即此城之西隅，其间相去六百里。北南虽无基筑，皆连山相接，而汉水流其南。故屈完答齐桓公云： 楚方城以为城，汉水以为池。 
《郡国志》曰：叶县有长城曰方城，指此城也。
《吴地记》曰：袁山松城，《晋书》云： 左将军袁山松，陈郡人。时为吴郡太守，隆安五年筑此城，在沪渎边江城之，以御孙恩围。山松於此城陷害。 山松城今为波潮所冲，以半毁江中。山松城东夹江又有二城相对，阖闾所筑以备越处。
《鄱阳记》曰：仙人城，在县东南，其城皆峭壁危石，直上千仞，自古呼为仙人城。每天空无云，秋日清澈，其上宫殿、仓廪，历历可见。
赵晔《吴越春秋》曰：尧听四岳之言，用鲧修水。鲧曰： 帝之遭天灾，厥黎及康。 乃筑城造郭，以为国固。
《淮南子》曰：昆仑山上有层城九重。
《列女传》曰：齐人杞梁殖袭莒战而死。其妻无所归，乃就夫尸於城下而哭之，七日，城崩，妻遂投淄水而死。
○郭(附)
《说文》曰：郭，廓也；廓落在城也。
《礼记·月令》曰：孟秋之月，修宫室，补城郭。
又《礼记》曰：正月，无置城郭。(妨农也。)
《国语》曰：火见而清风，戒寒而修城郭。
《月令》曰：孟夏，坯城郭。
《后汉书》曰：马援所过，为郡县，治城郭。
谢承《后汉书》曰：汝南廖扶，毕志衡门，死葬北郭，号曰北郭先生。
《风俗通》曰：郭，郛者，亦大也。
《庄子》曰：孔子谓颜回曰： 回，来！家贫居卑，胡不仕乎？ 颜回对曰： 不愿仕。回有郭外之田五十亩，足以给饘粥；郭内之田十亩，足以为丝麻；鼓琴足以自娱；学夫子之道，足以自乐。回故不仕矣。 
《魏略》曰：秦国石为城郭。
《管子》曰：内谓之城，外谓之郭。
焦贡《易林》曰：金城铁郭，上下同力，寇不敢贼。
王肃《表》曰：夫城之有郭，犹里之有表，骨之有皮。表里各异，则保障不完；皮骨分离，则一体不具。
○壕(附)
《释名》曰：城下谓之壕。壕，翱也；言都邑内所翱翔祖驾处也。
《礼》曰：今大道既隐，天下为家，各亲其亲，各子其子，货力为己；城郭沟池以为固。谋用是作，兵由是起。
《汉书》：神农之教曰： 有石城十仞，汤池百步，带甲百万，而无粟不能守。 
橹(附)
《释名》曰：橹，露也；露上无覆屋也。
《孙子兵法》曰：攻城之法，修橹枌榅，其器械三月而后成。
陆机《洛阳记》：洛阳城，周公所制。东西十里，南北十三里，城上百步有一楼橹，外有沟渠。
