○墙壁
《说文》曰：垣蔽曰墙。又曰：壁，垣也。
《尔雅》曰：墙谓之墉。
《广雅》曰：墉，垣墙也。
《释名》曰：墉，容也；所以蔽隐于形容也。壁，辟也；所以辟断风寒也。墙，障也；所以自障蔽也。垣，援也；人所阻以为援卫也。
《易》曰：公用射隼于高墉之上，获之，无不利
《书》曰：既勤垣墉，惟其涂塈茨。
《尚书大传》云：天子贲庸，诸侯疏杼。注曰：贲，大也；言大墙正道直也。疏，衰也；杼，亦墙也；亦衰杀其上，不得正直。
《诗》曰：百堵皆作。
又曰：筑室百堵。
又曰：谁谓鼠无牙，何以穿我墉？
又曰：乘彼垝垣，以望复关。
又曰：《墙有茨》，卫人刺上也。公子顽通于君母，而不可道也。墙有茨，不可扫也。《笺》：墙，所以防非常也。
又曰：君子无易由言，耳属于垣。由，用也，人将听之。
又曰：将仲子兮，无逾我墙。
又曰：兄弟阋于墙，外御其务。(务，侮也。)
又曰：彻我墙屋，田卒汙莱。毁墙屋，不得农也。
《书序》：秦始皇灭先代典籍，焚书坑儒，天下学士逃难解散。我先人用藏其家书于屋壁。至鲁恭王时，好治宫室，坏孔子旧宅以广其居，于壁中得先人所藏古文虞、夏、商、周之书及《传》、《论语》、《孝经》，皆科斗文字。
又曰：峻宇雕墙。
《礼》曰：七月，坯墙垣。六月小署后五日，蟋蟀居壁。
《周礼》曰：墙厚三尺，崇之。注云：高卑为率，足以相为胜也。
《左传》：叔孙曰： 人之有墙，以蔽恶也。墙之郤坏，谁之咎也？ 注：咎在墙也。
又曰：巢牛隐於短垣以射吴子诸樊。
又曰：寺人披伐蒲，重耳逾垣而走，披斩其袪。
又曰：晋灵公不君，厚敛以雕墙。
《论语》：叔孙武叔谓子贡曰： 仲尼岂贤於子乎？ 对曰： 譬之宫墙，赐之墙及肩，窥见室家之好。夫子之墙数仞，不得其门而入，不见宗庙之美。 
又曰：粪土之墙不可圬也。
又曰：其犹正墙面而立也欤？
《史记》曰：孝景帝即位，晁错为内史，贵幸用事。门东出，不便，乃穿一门出太庙暖垣。丞相申屠嘉闻之，奏请诛错。上爱之，曰： 错所穿非真庙垣，乃外暖，且又我使为之。 错谢而出。嘉曰： 吾悔不先斩错。 
又曰：司马相如家成都，贫，家徒四壁立。
《汉书》曰：贯高等欲害高祖。置人於复壁中。
《后汉书》曰：逢萌与同郡徐房、平原李子云、王君公相友善，并晓达阴阳，怀德秽行。房与子云养徒各千人，君公遭乱独不去，侩牛自隐。(侩，谓平会两家买卖之事。)时人语曰： 避世墙东王君公。 
又曰：史叔宾者，陈留人也。少有盛名。郭林宗见而告人曰： 墙高基下，虽得必失。 后果以论议阿枉毁名云。
又曰：崔晏仕宦，历位边郡而愈贫薄，家徒四壁。卒，无以殡敛，光禄勋杨赐、太仆袁逢、少府段颎为备棺椁葬具，大将军袁隗树碑颂。
又曰：杜安，字伯夷。少有志节，年十三入太学，号奇童。京师贵戚慕其名，或遗之书，安不发，悉壁藏之。及后捕案贵戚宾客，安开壁出书，印封如故，竟不罹患，时人贵之。位至巴郡太守。
《吴志》曰：吕蒙病，孙权时在江安，迎置内厩，治护万方。欲数见颜色，又恐劳勤，常穿壁瞻之，见其少食则喜，不能则咄唶也。
《晋书·外国传》：大秦国以琉璃为墙壁。
《齐书》曰：刘璡，字子璥。方轨正直。兄瓛夜隔壁呼璡出，不答，方下床着衣立，行及帘外，然后应瓛。问其故，璡曰： 向束带未竟。 
又曰：徐孝嗣初在率府，昼卧斋北壁下，梦两童子遽云： 移公床 ，孝嗣惊起，行数步而壁崩。
《左传》曰：正考父一命而伛，再命而偻，三命而俯，循墙而走，孰敢不轨！(言人不敢以不轨之事侮之。)
《家语》曰：孔子观乎明堂，睹四门之墉有尧、舜、桀、纣之象，各有善恶之状，兴废之诫焉。
《衡山记》曰：甘泉宫有石壁焉，禹所刻文在此。
《洞冥记》曰：元狩三年，帝复起凌霞观，去地九十丈，累白玉为壁，以八分篆写羲皇以来迄周成王封禅之事。所谓事登壁间，盖帝王之本绩也。
《孟子》：知命者不立乎岩墙之下，恐颓也。
《淮南子》曰：舜作宫筑墙始也。
《汉官仪》曰：省中皆胡粉涂壁，画古烈士。
《新序》曰：诸侯墙有黑垩之色，无丹青之彩。
《神仙记》：白和事王君，王君语曰： 我暂往瀛州，汝于正北石室熟视北壁，当见文字，读之得道矣。 三年，方见壁上有古人所刻《太清经》，读之得仙。
《魏略》曰：赵岐避难青州市，孙嵩知岐避事，置岐於复壁中。
《西京杂记》云：匡衡凿邻家壁，偷光读书。
宋玉《赋》云：东家美女登墙窥玉三年，玉犹未许。
焦赣《易林》曰：千仞之墙，祸不入门。
孟奥《北征记》曰：邺城避雷室西南石沟北有华林墙，墙高九丈，方圆一里也。
○柱
《广雅》曰：楹谓之柱。
《释名》曰：柱，住也。楹，亭也。亭，亭然孤立也。
《周书》曰：文王在镐召太子发曰： 吾栝柱而茅茨，为民爱费也。 
《左传》曰：叔孙豹指楹曰： 虽恶是，其可去乎？ 
又曰：丹垣宫楹。
《穀梁传》曰：丹桓宫楹。礼，天子丹，诸侯黝，大夫苍，士黈。
《大戴礼》曰：周时德泽和洽，蒿茂以为宫柱，名曰蒿宫。
《汉书·郊祀志》曰：武帝铸柏梁铜柱。
又曰：成帝立赵皇后，刘辅谏曰： 朽木不可为柱，卑人不可为主。 
范晔《后汉书》曰：李膺拜司隶校尉。时张让弟为野王令，贪残无道，至乃杀孕妇。闻膺厉威严，惧罪逃还京师，因匿兄让第舍柱中。膺知其状，率将吏往，破柱，付洛阳狱。受辞毕，即杀之。
《魏略》曰：大秦国以水精为室柱。
《吴志》曰：孙坚为董卓所攻，坚与数十骑驰围而出。坚常著赤罽帻，令亲近将祖茂著之。卓骑争逐茂，急，见一柱在草中，因脱帻著柱上。卓骑望见，围绕数重，后觉是柱，乃去。
《晋书》曰：石季龙掘秦始皇冢，取其铜柱，铸以为器。
又曰：太始二年秋，营太庙，致荆山之材，采华山之石，铸铜柱十二，涂以黄金，镂以百物，缀以明珠。
曹嘉之《晋纪》曰：诸葛诞以气励称。常倚柱读书，雷震其柱，诞读书自若。
《陈书》曰：初，梁侯景焚太极殿。及景平，至陈武帝议欲营之，独阙一柱。至是有樟木大十八围，长四丈五尺，流泊后渚。因得用之。
《汉武内传》曰：上起神屋，铸铜为柱，金涂，大五围。
《帝王世纪》曰：桀作金柱三千。
《列女传》曰：纣作铜柱，以炭火然之，有罪者令抱其柱，辄堕炭中，妲己观以为笑。
《汉官典职》曰：德阳殿柱皆金刻镂作，奇禽万巧，间以丹青翡翠，竟柱构以水精，一柱三带，韬以赤缇。
应劭《汉官》曰：开阳门始成，未有名。夜有一柱飞来楼上，后琅琊开阳县上言：南门一柱飞去。光武使视，因刻记其年月，以名门焉。
《神异经》曰：昆仑山有铜柱，其高入天，所谓天柱也，围三千里，周回如削。下有仙人府与天地同，休息男女名曰玉人，男即玉男，女即玉女，无为配匹而仙道成也。
《三辅决录》曰：长陵田凤，字季宗。为尚书郎。仪貌端正。入奏事，灵帝目送之，因题殿柱曰： 堂堂乎！张京兆田郎。 
伏滔《北征记》曰：广陵，吴王濞所都。修大城，得柏柱三，皆柏心，盖吴王濞门柱也。
华延隽《洛阳记》曰：太极殿有四金铜柱。
焦赣《易林·旅之咸》曰：金梁铁柱。
又曰：《家人之升》曰： 高楼无柱，颠僵不久，纣失人主，身死牧野。 
盛弘之《荆州记》曰：巴东城西有一柏柱孤植，大可数围，高三丈馀。相传是公孙述时楼柱，乃云：斫之血出，枯而不朽，历代弥固，将恐有物凭焉。
《江陵记》曰：沔城内有赤湖客舍，襄阳大道经城中过。元嘉十年，连雨，城南门沮坏，得土中故楠柱，长一丈七尺。临川康王取以为大斋西北柱，初时色黑，一季后不复黑，计此千年。
《列子》曰：共工触不周山，天柱折。
《晏子春秋》曰：晏子将死，凿楹纳书焉，谓妻曰： 楹记日也，子壮而示之。 
《燕丹子》曰：荆轲以匕首擿决秦王，入铜柱，火出。
《淮南子》曰：柱不可以刺齿，蓬不可以持屋。
《世说》曰：陆抗初拜司空，有人往索酒，便自起酌梁柱间，祝曰： 当今乏才，以尔为柱石之任，莫倾人栋梁。 陆笑曰： 感卿良箴。 
《楚辞·天问》曰：八柱何当？东南何亏？
傅玄《正都赋》曰：锦墙雕柱。
刘良《七举》曰：绿柱朱榱，青琐壁珰。
李尤《楹铭》曰：幹强体正，虽重不移；上下相安，高而不危。
《世说·夏侯玄赞》曰：玄尝倚柱作书，霹雳其柱，神色无变，作书如故。
俞益期笺曰：马文渊昔立两铜柱於林邑。岸北有遗兵十馀家，不反，居宁灵岸南对铜柱，悉姓为马，自为婚姻，有二百户。交州以流寓，号曰马流。言语饮食，尚与华夏同。山川移易，铜柱今没在海中，正赖此民以识故处。
○梁
《尔雅》曰：杗廇谓之梁。(郭璞注曰：屋大梁。)
《吴越春秋》曰：夏禹庙以梅木为梁。
焦贡《易林·旅之咸》曰：金梁铁柱，完全不腐。
《汉官典职》曰：德阳宫画屋朱梁。
曹子建《七启》曰：彤轩紫柱，文榱华梁。
《古歌》曰：本自南山松，今为宫殿梁。
《西京赋》曰：縆雄虹之长梁。
司马相如《长门赋》曰：饰文杏以为梁。
班固《西郊赋》曰：应瑰材而究奇，抗应龙之虹梁。
《楚词》曰：玄玉之梁。
曹植诗：文榱华梁。
○栋
《尔雅》曰：栋谓之桴。(郭璞注曰：屋檼也。)
《广雅》曰：檼，栋也。
《释名》曰：檼，稳也，似桷也。或谓之望，高可望也。或谓之栋。栋，中也。屋脊曰甍。甍，蒙也；在上覆蒙屋也。
《易·大过卦》曰：栋桡，本末弱也。(王弼注曰：初为本，而上为末。)
《左传·襄二十八年》曰：卢蒲癸刺庆舍，王何解其肩。犹援庙桷，动於甍。(柱注曰屋栋。)
又曰：子产谓子皮曰： 子於郑国，栋也，栋折榱崩，侨将压焉。 
《汉武帝故事》：上起神屋，甍附作金凤，轩翥若飞，口衔流苏，长十馀丈。
《神仙传》曰：左慈与曹公饮，饮毕，以杯掷屋栋悬着，栋动摇，似飞鸟。
《淮南子》曰：郢人买屋栋而与之车毂，跪而度之，大虽可而长不足也。
《桓子新论》曰：王公大人则嘉得良师明辅，品庶凡民则乐畜仁贤哲士，皆国之柱栋而人之羽翼。
《楚辞·九歌》曰：桂栋兮兰橑，新夷楣兮药房。
郭璞《游仙诗》曰：云生梁栋间。
傅玄《栋铭》曰：国有维辅，屋有栋梁。室之倾尚可柱也，心之倾不可辅也。
