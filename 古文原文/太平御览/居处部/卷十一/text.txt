○门下
《家语》曰：孔子谓子路曰： 见长者不能黜其色，见幼者不能尽其辞，虽有疾风雨，吾不入其门矣。 
《白虎通》曰：门四出何？所以通四方。故《礼·三朝记》曰： 天子之宫四通。 
《太公金匮门之书》曰：敬遇宾客，贵贱无二。
蔡邕《明堂月令论》曰：《礼·古大明堂之礼》曰： 膳夫氏相，礼，日中出南闱，见九侯及门；日昃出西闱，亲五闱之事；日暗出北闱，视帝绩、帝猷。明堂之西北门称闱。
《墨子》曰：夫城守之法，为悬门沉机也。
《潜夫论》曰：贵戚愿为其宅吉而制令名，欲其门坚而造作铁枢。卒其所以败者，非苦禁忌而门枢朽，常苦崇财货而骄僣耳。上不顺天心，下不育人物，而任其私智，窃弄君威，反戾天地，欺诬神明，居累卵之危而图泰山之安，为朝露之行而思传代之功，岂不惑哉？
《吴地记》曰：阊阖者，吴王阖闾所作也，名为阊阖门，高楼阁道。后由此伐楚，改曰破楚门。
《世说》曰：杨修为魏武主簿，作相国门，始构榱桷，魏武自看，使人题门作 活 字，便去。杨修见，即命坏之，曰： 门中活，阔字，王嫌门大也。 
《鲁连子》曰：先生见孟尝君於杏唐之门。
《说苑》韩昭侯造高门，屈宜咎曰： 昭侯不出此门。 曰： 何也？ 曰： 不时。吾所谓不时者，非时日也，人固有利不利，昭侯尝利矣，不作高门。往年秦拔宜阳，明年大旱民饥。不以此时恤民之急，而反益以奢，此谓福不重至，祸必重来者也。 高门成，昭侯卒，竟不出此门矣。
常璩《华阳国志》曰：秦孝文王以李冰为蜀守。冰作石犀五头以压水精，在市桥门，今所谓石牛门。
《吴越春秋》曰：吴王阖闾为太子聘齐女。齐女思之齐，日夜号泣，因而为疾。阖闾乃为起北门，名曰望齐门；作楼，令女往登，游其上。
又曰：子胥为吴造大城。陆门八，象天造八风；水门八，法地之八听。立阊门者，象天门通阊阖风也。立蛇门，以象地户，亦名破楚门。亦名蛇门者，吴位辰，属龙，故小城南门作龙，以厌蛇气也。
又曰：吴赦越王，使归国，送之蛇门外之，大纵酒，群臣祖道。
《晏子春秋曰》：晏子使楚，晏子身短，楚人为小门於大门之侧延晏子。晏子曰： 使狗国者，从狗门入。今臣使楚，不当从此门入。 乃更通大门。
《淮南子》曰：周文王作玉门，言以玉饰也。
又曰：昆仑山旁有四百四十门。
又曰：北极之山，曰寒门。《楚辞》曰：踔绝寒门。
又曰：自东北方曰方土之山，曰苍门。东方曰东极之山，曰开明之门。东南方曰波海之山，曰阳门，南方曰南极之山，曰暑门。西南方曰编驹之山，曰白门。西方曰西极之山，曰阊阖之门，西北方曰不周之山，幽都之门。北方曰北极之山，曰寒门，八门之风，是节寒暑焉。
《神异经》曰：东北有鬼石室，三百里户共一门，石榜题曰鬼门。西南铜关，颊榜题曰人往门。向东北铜阙，夹门榜题曰人来门。
张晏注《汉书》曰：龙楼门，门上有铜龙。
《汉宫殿名》曰：长安有宣平门、覆盎门、万秋门、横门、东都门、(本名青门)、宣德门、礼成门、青绮门、章义门、仁寿门、寿成门。有辟门，慈石门。
又曰：洛阳有太夏门、阊阖门、西华门、万春门、苍龙门、长秋门、景福门、永巷门、丙舍门、鸿都门、金牙门、不老门、章台门、濯龙门、定鼎门。
蔡质《汉官仪》曰：宫北朱雀门至止车门，内崇贤门，内建礼门。
《洛阳故宫名》曰：洛阳有飞兔门、含章门，又有建礼门、广怀门，有明礼门、泰夏门、司马门、阊阖门、南止车门、东西止车门、西华门、神虎门、云龙门、东掖门、西掖门、千秋门、南端门、笙镛门、神仙门、敬法门、却非门、含德门、上东门、广阳门、津门、小苑门、开阳门、中东门、司马门、北阙门、玄武门、南掖门、北掖门、南端门、金门、九龙门、白虎门、春兴门、青锁门、金商门、宜秋门。
《古今地名》曰：河南定鼎门，九鼎新定。
《晋宫阙名》洛阳有承明门。
又许昌有崇礼门。
晋宫门又有大夏门、长春门、朱明门、青阳门。
《三辅黄图》曰：又有章城门、直城门、洛城门。
《水经注》曰：神兽门东对云龙门，衡栿之上，皆刻云龙凤虎之状。
又曰：穀水东流建春门石桥下，即上东门也。一曰上昇门，又曰阊阖门，汉之西上门。
又曰：陶水东南经高门南，盖层阜堕缺，故有高门之称矣。又经司马子长墓北入于河，亦谓之龙门。《太史公自叙》云： 迁生於龙门 是也，在冯翊夏阳县。
《郡国志》：贺州封阳有堤，陂内水深百寻，大鱼自掷，登此门化为龙，不过者曝鳃点额也。
又曰：同州龙门城带龙门山，大鱼点额暴鳃半死，谓此也。
司马彪注《庄子》云：吕梁，即龙门也。
又曰：郢城南有三门，东曰龙门。《离骚》云： 过夏首而西浮，顾龙门而不见。 夏首即夏口也。
又曰：洞庭山有宫五门，东通林屋，西达峨眉，南接罗浮，北连岱岳。东有石楼，楼下两石鼓，扣之即清越，所谓神钲也。
又曰：兖州乘丘，《左传》 公子偃曰： 宋师不整，可败也。 自雩门突出，蒙皋比而先犯之。大败宋师于乘丘。 即此也。
又曰：长安县，汉高祖五年置。故城在京西北二里，汉惠帝筑。南为南斗形，北为北斗形，入街九陌，东面有青绮门，东陵侯邵平，秦破为布衣，种瓜此门外。西北面有棘门，汉文屯兵之所。
又曰：鲁城，伯禽邑也。西五门，东一曰鹿门，即臧孙纥斩鹿门关以出奔邾；第三曰稷门，即圉人荦能投盖於稷门之所。
又曰：蜀望帝以褒斜为前门，熊耳、灵关为后户。
又曰：鄜州仙宫门，即汉武帝所游相思川也。伏陆县有相思乡。
又曰：洛阳南面最东曰开阳门，初未有名，夜有一柱飞在楼上，乃是琅琊开阳县南门一柱飞去，遂记其年月日，以为名。
又曰：鸿门在新丰县西八里，沛公见项羽处。
又曰：蓟城，慕容隽铸铜马於门侧，谓曰铜马门。今大厅前有石函，长二尺，高一尺，代不敢开，铭云：秦建元十年造铜虎马。
又曰：汴州陈留郡，本春秋卫地，魏惠王自安邑徙都，亦称梁惠王焉。士多髦俊，儒艺，游侠每集夷门，即侯羸抱关之处。
又曰：洪州西门、昌门。豫章生松阳门内，大二十五围，尝枯，永嘉中忽更荣茂，以为元帝中兴之瑞。故郭璞《南郊赋》云： 弊樟擢秀於祖邑。 以宣帝曾为此郡守故也。
又曰：虬门，即吴大城门也。
又曰：广州卢耽仕州为治中，有仙术。刺史步骘恶之，以状闻，后诛之。耽后题其门曰： 珠门，珠门，国虽存，无射年。欲知此书，卢耽还。 太守削之，随削，字更生。
又曰：越州雷门，勾践所立，以吴有蛇门，得雷而发，表事吴之意。吴以越在辰巳之地，作虵门。
石虎《邺中记》曰：邺宫南面三门，西凤阳门，高二十五丈，上六层，反宇向阳，下开二门；又安大铜凤於其镇，举头一丈六尺；门窗户，朱柱白壁。未到邺城七八里，遥望此门。
《述征记》曰：青门外有魏车骑将军郭淮碑。小城最东一门名落索门，门里有司马京兆碑，郡民所立。
《豫章记》曰：郡，灌婴所筑，有六门；其一曰松阳门，其所以郡为名。西二门，其一曰昌门，其一曰皋门。东及北一门，亦即以东北为名。晋太元中，太守顺阳范君更开门之北为东阳门，以对皋门，开北门以对松阳门。今八门相望，通路直指。
《安城记》曰：郡大城旧有六门，今为八。
《荆州图记》曰：临澧县南三百里有高峦特立，素崖千里，望之有似香炉。吴永安六年，自然洞开，直朗如门，古老相传名天门，门两角上各生一竹，垂下为之天帚云。
《吴地记》曰：匠门，本名干将门，门外有干将墓。后语讹呼为匠门，其言剑匠，因之名。
又《郡国志》云：申公巫臣家亦在西南面。
刘澄之《宋初山川古今记》曰：魏武听政殿前有听政门。
《丹阳记》曰：司马门之名起汉世。案《列女传》： 锺离春诣齐司马门。 《史记》又云： 司马欣请事咸阳，留司马门三日。 是则名起战国，非独汉也。今又曰公车门，而俗称谢章门也。
《西京记》：秦阿房宫以磁石为门，怀刃入者辄止之。
《西征赋》曰：门磁石而梁木兰，构阿房之屈奇。
《芜城赋》曰：制磁石以御冲，糊赪坏以飞文。
韦述《西京新记》曰：西京，俗曰长安城，亦曰京城。高一丈八尺。南面三门：中明德门，东启夏门，西安化门。东面三门：中春明门，北通化门，南延兴门。西面三门：中金光门，北开远门，南延平门。皇城西：芳林门、金光门、朱雀门、通化门，春明门有萧望之冢，启夏门、先农坛。皇城南面六门：正南承天门，门外两观、肺石、登闻鼓，东长乐、广运、重明、永春门，次西永安门。次北嘉猷，东西恭礼、安仁门。东西廊归仁、纳义门，次北太极门。西至殿北面三门：正北玄武，次东安礼门、玄德门。西面二门：南通明，北嘉猷门。太极殿旁东上西上阁门，东西廊左。右延明门。甘露殿门外东西永巷，日华、月华门，东西千步廊。东宫重明门，北左右永福门，内廊左右嘉善门，东西奉化门。
又曰：西京大明宫南面五门：正南丹凤门，次东望仙、延政门，次西建福、兴安门。
又曰：大明宫含元殿，东西通乾、观象门，殿北宣政门，门设外屏，东崇明门，南出含曜门、昭训门，西光顺门，东西廊日华、月华门。紫宸殿，前紫宸门，门设外屏，东崇明门，南出含曜门、昭训门；西光顺门，南出昭庆门、光范门。
又曰：东京，俗曰洛阳城。城高一丈八尺。南面三门：正南曰定鼎门，东建春门，南永通门。北面二门：东安喜门，西徽安门。西面连苑。
又曰：东京紫微宫，城南面六门：正南应天门，门外观相夹肺石、登闻鼓；次东兴教门，重光门，太和门；次西光政门，洛南门。东面一门：重光北门。西南二门：南洛城西门，北嘉豫门。北面二门：西玄武，东安宁门。应天次北乾元门，门东万春门，西千秋门，门外东西廊、左右延福门。又西会昌门，西北景运门。
又曰：上阳宫东西二门：南曰提象门，北星躔门。内门曰观风门。
又曰：东都苑东面四门曰垂豫、上阳、新门、望春门。南面三门曰兴善、兴安、灵光门。西面四门曰延秋、游义、笼烟、灵溪门。北面四门曰朝阳、灵圃、望冬、应福门。
又曰：东都皇城南面三门：正南曰端门，东左掖门，西右掖门，东面一门宾曜门。西面二门：南曰丽景门，北曰宣耀门。
又曰：东都城东面一门：宣仁门。南面一门：永福门。北面一门：含嘉门。
又曰：万年县门，宇文恺所造。高宗末，太平公主出降，於县廨为婚第，以县门窄隘，欲毁之。高宗敕曰： 其宇文恺所作，不须坼。 於他所开门，遂存。
《楚辞》曰：望长楸而太息，涕零零其若霰，过夏首而西浮，顾龙门而不见。
又曰：君之门兮九重。
又曰：魂兮下来入修门。王逸曰：修门，郢城门也。
挚虞《门铭》云：禄无常家，福无定门。人谋鬼谋，道在则尊。
李尤《平城门铭》曰：平门督司，午位处中。外临僚侍，内达帝宫。正阳南面，炎暑赫融。
李尤《广城门铭》曰：广阳位孟，厥月在申。凉风时至，白露已纷。
李尤《上东门铭》曰：上东少阳，厥位在寅。条风动物，月当孟春。
李尤《中东门铭》曰：东处仲月，厥位在卯。仓庚有声，鹰隼匿爪。除去桎梏，狱讼勿考。
李尤《旄城门铭》曰：旄门值季，位月在辰。顺阳布惠，贫乏是振。
李尤《门铭》曰：门之设张，为宅表会，纳善闭恶，击邪防害。
李尤《西上门铭》曰：上西在季，位月惟戌。菊黄豹祭，号令严悉。
李尤《夏门铭》曰：夏门值孟，位月在亥。不周用事，玄冥幽晦。阴阳不通，螮蝀匿彩。迎冬北坛，顺阴所在。
李尤《穀城门铭》曰：穀门北中，位当于丑。太阴主刑，杀伐为首。
班固《西都赋》曰：披三条之广路，立十二之通门。
左思《吴都赋》曰：通门二八，水道陆衢，
《西京赋》曰：重门袭故，阳曜阴藏。
潘岳《怀县作诗》曰：绿槐夹门植。
《魏文帝赋序》曰：王粲直贤门也，故篡之。
古诗曰：黄金为君门，白玉为君堂。
