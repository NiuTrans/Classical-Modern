○哀牢
《后汉书》曰：哀牢夷者，其先有妇人名沙壹，居牢山，尝捕鱼，水中触沉木，若有感，因怀妊，十月产子男十人。后沉木化为龙出水上，沙壹忽闻龙语曰： 若为我生子，今悉何在？ 九子见龙惊走，独小子不能去，背龙而坐。龙因舐之。其母鸟语，谓背为九，谓坐为隆，因名其子曰九隆。沙壹将九隆居龙山下。后九隆长大，诸兄以九隆能为父所舐而黠，遂共推以为王。后牢山下有一夫一妇，复生十女子。九隆兄弟皆娶以为妻。后渐相滋长。种人皆刻画其身象龙文，衣皆著尾。九隆死，世世相继，乃分置小王。往往邑居，散在溪谷，绝域荒外山川阻深，生人以来，未尝交通中国。建武二十三年，其王贤栗遣兵乘箅船(箅，音蒲佳切。)南下江汉，击附塞夷鹿茤。(音多)鹿茤人弱，为所擒获。於是震雷疾雨，南风飘起，水为逆流，翻涌二百馀里，箪船沉没，哀牢之众溺死者数千人。贤栗复遣六王，将万人以攻鹿茤。鹿茤王与战，杀其六王。哀牢耆老共埋六王，夜虎复出其尸而食之。馀众惊怖，立引去。贤栗惶恐，谓其耆老曰： 我曹入边塞，自古有之。今攻鹿茤，辄被天诛，中国其圣帝乎？天祐助之，何其明也！ 二十七年，贤栗等遂率种人诣越巂太守郑鸿降，求内属，光武封贤栗等为君长。自是岁来朝贡。
又曰：永平十二年，哀牢王柳邈遣子率种人内属。显宗以其地置哀牢、博南二县，割益州郡西部都尉所领六县，合为永昌郡。始通博南山，渡兰仓水。行者苦之，歌曰： 汉德广，开不宾，度博南，越兰津，渡兰仓，为他人。 
又曰：西部都尉广汉郑纯，为政清洁，化行夷貊。天子嘉之，即以为永昌太守。纯与哀牢夷人约：邑豪岁输布贯头衣二领、盐一斛，以为常赋。夷俗安之。
《九州记》曰：哀牢人，皆儋耳穿鼻。其渠帅自谓王者，耳皆下肩三寸，庶人则至肩而已。土地沃美，宜五谷、蚕桑。知染彩、文绣。有兰于细布，(獠言纻也。)织成文章如绫锦。有梧桐木华，绩以为布，幅广五尺，洁白不受垢污。先以覆亡人，然后服之。有濮竹，节相去二丈。地出铜、铁、铅、锡、金、银、光珠、琥珀、水精、琉璃、轲虫、蚌珠、孔雀、翡翠、犀、象、猩猩、豹兽。
《唐书》曰：麟德元年五月，於昆明之挵拣川置姚州都督府，每年差兵募五百人镇守。武太后神功二年，蜀州刺史张东之上表曰： 姚州者，古哀牢之旧国也。本不与中国交通，前汉唐蒙开夜郎、滇笮，而哀牢不附。至光武贾岁，始请内属。汉置永昌郡，以统理之，税其盐布毡罽，以利中土。其国西通大秦，南通交址。奇珍进贡，岁时不阙。及诸葛亮五月渡泸水，收其金银盐布，以益军储，使张伯歧选其劲卒，以增武备。前代置郡，其利颇深。今盐布之税不供，珍奇之贡不入，而空竭府库，驱率平人受役蛮夷，肝脑涂地。汉以得利既多，更置博南、哀牢二县，蜀人愁怨，行者作歌。今於国家无丝发之利，在百姓受终之酷，伏乞省罢姚州，使隶巂府，岁时朝觐，同之番国。 
○乌浒
《后汉书》曰：交址西有啖人国，生首子辄解而食，谓之 宜弟 ；味旨则以遗其君；君喜而赏其父。取妻美，则让其兄。今乌浒人是也。
《南州异物志》曰：交、广之界，民曰乌浒，东界在广州之南、交州之北。恒出道间，伺候二州行旅，有单逈辈者，辄出击之，利得人食之，不贪其财货也。地有棘竹，厚十馀寸，破以作弓，长四尺馀，名狐弩。削竹为矢，以铜为镟，长八寸，以射急疾，不凡用也。地有毒药，以傅矢金，入则挞皮，视未见疮，顾盼之间，肌肉便皆坏烂，须臾而死。寻问此药，云取虫诸有毒螫者，合着管中曝之，既烂，因取其汁，日煎之。如射肉，在其内地则裂，外则不复裂也。鸟浒人便以肉为殽俎，又取其髑髅，破之以饮酒也。其伺候行人小有失辈，出射之，若人无救者，便止以火燔燎食之；若人有伴相救，不容得食，力不能尽相担去者，便断取手足以去。尤以人手足掌蹠为珍异，以饴长老。出得人归家，合聚邻里，悬死人中当，四面向坐，击铜鼓歌舞饮酒，稍就割食之。春月方田，尤好出索人，贪得之，以祭田神也。
《异物志》曰：乌浒，取翠羽、采珠为产；又能织班布，可以为帷幔。族类同姓，有为人所杀，则居处伺杀主，不问是与非，遇人便杀，以为肉食也。
裴渊《广州记》曰：晋兴有乌浒人，以鼻饮水，口中进啖如故。
○林邑国
《南史》曰：林邑国，大汉日南郡象林县，古越裳界也。伏波将军马援开南境北县，其地从广可六百馀里，城去海百二十里，去日南界四百馀里。北接九德郡。其南界地北水步道二百馀里，有西图夷，亦称王。马援所植二铜柱，表汉界处也。其国有金。山石皆赤色，其中生金。金夜则出飞，状如萤火。又出玳瑁、贝齿、古贝、沉木香。古贝者，树名也，其花成时如鹅毳，抽其绪纺之，以作布。布与纻布不殊，亦染成五色，织为班布。沉木香者，土人斫断，积以岁年朽烂而心节独在，置水中则沉，故曰沉香，次浮者栈香。汉末大乱，功曹区连杀县令，自立为王数世。其后王无嗣，外甥范熊代立，死，子逸嗣。晋成帝咸康三年，逸死，奴文篡立。文本日南西卷县夷帅范幼家奴，常牧牛於山涧，得鲤鱼二，化而为铁，因以铸刀。刀成，文向石咒曰： 若斫石破者，文当王此国。 因斫石，如断刍藁，文心异之。范幼尝使之商贾，至林邑，因教林邑王作兵车器械，王宠任之。后乃谗言，诸子各奔馀国。及王死，无嗣，文於邻国迓王子，置毒於浆中杀之，遂胁国人自立。
又曰：林邑王文敌，为扶南王子当根纯所杀，大臣范诸农平乱，自立为王。诸农死，子阳迈立。阳迈初在孕，其母梦生儿，有人以金席藉之，其色光丽。夷人谓金之精者为阳迈，若中国云紫磨者，因以为名。宋永初二年，遣使贡献，以阳迈为林邑王。阳迈死，子咄立，慕其父，复曰阳迈。其国俗，居处为閤，名曰干阑，门户皆北向。书树叶为纸。男子皆以横幅古贝绕腰已下，谓之于漫，亦曰都漫。穿耳，贯小环。贵者着革屣，贱者跣行。自林邑、扶南诸国皆然也。其王着法服，加缨珞，如佛像之饰，出则乘象，吹螺击鼓，罩古贝伞，以古贝为幡旗。国不设刑法，有罪者使象蹋杀之。其犬姓号婆罗门。嫁娶必用八月，女先求男，由贱男而贵女。同姓还相婚姻。使婆罗门引婿见妇，握手相付，咒曰： 吉利，吉利。 为成礼。死者焚之中野，谓之火葬。其寡妇孤居，散发至老。国王事竺乾道，铸金银人像，大十围。元嘉中，阳迈侵暴日南、九德诸郡，交州刺史杜弘之建牙欲讨之，闻有代，乃止。
又曰：宋文帝元嘉二十二年，使交州刺史檀和之、振武将军宗悫伐林邑。和之遣司马萧景宪为前锋。阳迈闻之惧，欲输金一万斤、银十万斤、铜三十万斤，还所略日南户。其大臣{艹毒}(音毒。)僧达谏止之，乃遣大帅范扶龙戌其北界区栗城。景宪攻城，克之，乘胜即克林邑。阳迈父子并挺身逃奔。获其珍异，皆是未名之宝。又销其金人，得黄金数万斤。
又曰：齐永明中，林邑王范文朁遣使贡献。梁天监中，文赞子天凯奉表献白猴，自此贡献不绝。
《北史》曰：林邑国延袤数千里，土多香木、金宝，物产大抵与交址同。以砖为城，辱炭涂之。皆开北户以向日，或东西无定。尊官有二：其一曰西那婆帝，其二曰蕯婆地歌。其属官三等，其一曰伦多姓，次歌伦致帝，次乙地伽兰。外官分为二百馀部，其长曰弗罗，次曰可伦，如牧宰之差也。王戴金花冠，形如章甫，衣朝霞布，珠玑缨络，足蹑革履，时服锦袍。良家子侍卫者二百馀人，皆执金装。兵有弓箭、刀槊，以竹为弩，傅毒於矢。乐有琴、笛、琵琶，五弦，颇与中国同。每击鼓以惊众，吹蠡以即戎。其人深目高鼻，发拳色黑。俗皆徒跣，以幅布缠身，冬月衣袍，妇人椎髻。书树叶纸，施椰叶为席。王死七日而葬，有官者三日，庶人一日。以函盛尸，鼓舞导从，舆至外次，积薪焚之。收其馀骨，王则内金罂中，沉之於海；有有官者以铜罂，沉之海口；庶人以瓦，送之於江。男女皆截发，哭至水次，尽哀而止，归则不哭。每七日，燃香散花复哭，尽哀而止。百日、三年皆如之。皆奉佛，文字同於天竺。
《隋书》曰：林邑之先，因汉末交址女子徵侧之乱，内县功曹子区连杀县令，自号为王。无子，其甥范熊代立。死，子逸立。日南人范文，因乱为逸仆隶，遂教之筑宫室，造器械。逸甚信任，使文将兵，极得众心。文因间其子弟，或奔或徙。及逸死，国无嗣，文自立为王。其后范佛为晋扬威将军戴桓所破，宋交州刺史檀和之将兵击之，深入其境。至梁、陈，亦通使往来。其国延袤数千里。高祖既平陈，乃遣使献方物。其后朝贡遂绝。时天下无事，群臣言林邑多奇宝者。仁寿末，上遣大将刘方为〈马雚〉州道行军总管，率钦州刺史宁长直、〈马雚〉州刺史李晕、开府秦雄步骑万馀，及犯罪者数千人击之。其王梵志率其徒乘巨象而战，方军不利。方於是多掘小坑，草覆其上，因以兵挑之。梵志悉众而陈，方与战，伪北，梵志逐之，至坑所，其众多陷，转相惊骇，军遂乱。方纵兵击之，大破之。频战辄败，遂弃城而走。方入其都，获其庙主十八枚，皆铸金为之，盖其有国十八叶矣。方班师，梵志复其故地，遣使谢罪。於是朝贡不绝。
《唐书》曰：贞观中，林邑王梵头利死，率国人共立头利女王诸葛地，头利之姑子女王独任，国中不宁，大臣可伦翁定乃立地为王，妻之以女，主其国乃定。诸葛地自立后，遣使可伦因地盘献火珠，状如水精，日午时正，以珠承影，取艾衣之，火见，云得之於罗刹国。今之环王国主，即梵志之后。在日南郡西，陆行二十馀日方至。
○扶南国
萧子显《齐书》曰：扶南国，男子截锦为横幅，女为贯头。贫者以布自蔽。锻金环鏆、(音贯。)银食器。伐木起屋，国王居重阁，以木栅为城。海边生大箬，叶长八九尺，编其叶以覆屋。国王行乘象。妇女亦能乘象。无牢狱。有讼者，则以金指环若鸡子沸汤中令探之。又烧锧令赤，着手上，捧行七步。有罪者手皆焦烂，无罪者不伤。又令没水，直者入即沉，不直者不沉。
又曰：扶南在日南之南、大海西湾中，广袤三千馀里。有大江，水西流入海。其先有女人为王，名柳叶。又有激国人名混填，梦神赐弓一张，教乘船入海。填晨起，於神庙树下得弓，即乘船向抚南。柳叶见船，率众欲御之。混填举弓遥射，贯舶一面，通，中人。柳叶怖，遂降。混填娶以为妻，恶其裸露形体，乃穿叠布贯其首。遂治其国，子孙相传。
《南史》曰：扶南王混盘死，国人共举大将军范蔓为王。蔓勇健，有权略，复以兵威攻伐旁国，咸服属之，自号扶南大王。乃作大船，穷涨海，开国十馀，辟地五六千里。蔓死后，大将范寻杀其子长而代立，更缮国内，起观阁，游戏之。朝且中脯，三四见客。百姓以蕉、蔗、龟、鸟为礼。国无牢狱，於城沟中养鳄鱼，门外圈猛兽，有罪者辄以喂猛兽及鳄鱼。鱼、兽不食为无罪，三日乃放之。鳄鱼大者长三丈馀，状如鼍，有四足，喙长六七尺，两边有齿，利如刀剑，常食鱼。遇得獐鹿及人亦啖之。苍梧以南及外国皆有之。
又曰：扶南王憍陈如，本天竺婆罗门也。有神语曰： 应王扶南。 憍陈如心悦，南至盘盘，扶南人闻之，举国欣迎戴而立焉。复改制度，用天竺法。憍陈如死后，王持梨陁跋摩，宋文帝元嘉中，三奉表献方物。齐永明中，王憍陈如阇邪跋摩遣使送珊瑚佛像，并献方物，诏授安南将军，扶南王。其国人皆丑黑拳发。所居不穿井，数十家共一池，引汲之。俗事天神，以铜为像，二面者四手，四面者八手，手各有所持，或小儿，或鸟兽，或日月。其王出入乘象，嫔侍亦然。王生则偏踞翘膝，垂左膝至地，以白叠敷前，设金盆香炉於其上。国俗，居丧则剃发除须。死者有四葬：水葬则投之江流；火葬，则焚为灰炉，土葬则瘗埋之，鸟葬则弃之中野。人性贪吝，无礼义。男女恣其奔随。
《隋书》曰：扶南国王遣贡献，其王姓古龙。诸国多姓古龙。讯耆老，言昆仑无姓氏，乃 昆仑 之讹。
《抱朴子》曰：扶南国出金钢，可以刻玉，状似紫石英。其所生在百丈水底盘石上，如锺乳。人没水取之，竟日乃出。以铁槌之不伤，铁反自损。以羖羊角扣之，漼然冰泮。
《外国传》曰：扶南人，若户中亡器物者，即以米一升，诣神庙，乞神见盗者，以米着神足下。明日取米，呼户中奴婢，分令啮之，盗者口中血出，米完不碎；不盗者入口即败。从日南至徼外悉尔。
又曰：扶南之东涨海中有大火洲。洲上有树，得春雨时皮正黑；得火燃树皮，正白。纺绩以作手巾，或作灯注，用不知尽。
又曰：扶南国人，最大居舍，雕文刻镂，好布施，多禽兽。王好猎，皆乘象，一去月馀日。
《南州异物志》曰：扶南国在林邑西三千馀里，自立为王，诸属皆有官长，及王之左右大臣，皆号为昆仑。
○真腊国
《隋书》曰：真腊国，在林邑西南，本扶南之属国也。去日南郡舟行六十日，而南接车渠国，西有朱江国。其王姓刹利氏，名质多斯那。自其祖渐已强盛，至质多斯那，遂兼扶南而有之。死，子伊奢那先代立，居伊奢那城，郭下二万馀家。城中有一大堂，是王听政之所。其王三日一朝，坐五香七宝床，上施宝帐，帐以文木为竿，象牙金钿为壁，状如小屋，悬金光焰，有同於赤土。前有金香炉，二人侍侧。王着朝霞，古贝缨络腰腹，下垂至胫。头戴金宝花冠，披真珠璎珞。足履革屣，耳悬金珰。常服白叠，以象牙为屩。有五大臣，一曰孤落支，二曰高相凭，三曰婆阿多陵，四曰舍磨陵，五曰髯罗娄，及诸小臣。朝於王者，辄於阶下三稽首。王唤，上阶则跪，以两手抱膊，绕王还坐。议政事讫，跪伏而去。其国与参半、朱江二国和亲，数与陀桓、林邑二国战争。其人行止皆持兵仗，若有征伐，因而用之。其俗，非王妻子不得为嗣。王初立之日，所有兄弟并刑残之，或去一指，或劓其鼻，别处供给，不得仕进。人形小而色黑，妇人亦有白者，悉拳发垂耳，性气捷劲。居处器物颇类赤土。以右手为净，左手为秽。每旦澡洗，以杨枝净齿，读颂经咒，又澡洗，乃食。食罢，还用杨枝净齿。饮食多苏酪、沙糖、炕粟、米饼。欲食之时，先取杂肉羹与饼相和，手擩而食。男婚礼毕，即与父母分财别居。父母死，小儿未婚者，以馀财与之；若婚毕，财物入官。其丧葬，儿女皆七日不食，剃发而哭，僧尼道士亲故皆来聚会，音乐送之，以五香木烧尸，收灰以金银瓶盛，送于大水之内。贫者或用瓦，而以彩色画之。亦有不焚，送尸山中，任野兽食者。其国北多山阜，南有水泽，地气尤热，无霜雪，饶瘴疠毒虫。土宜梁稻，与日南、九真相类。异者有婆那娑树，无花叶，似冬瓜；菴罗树，花叶似枣，实似李；毗野树，花似木瓜，叶似杏，实似楮；婆田罗树，花叶实并似枣而小异；歌毕他树，花似李，叶似榆而厚大，实似李，其大如升。海中有鱼，名建同，四足，无鳞，其鼻如象，吸水上喷，高五六十尺。有浮胡鱼，其形如鳝，嘴如鹦鹉，有八足。多大鱼，半身出水，望之如山。每五、六月中，毒热气流行，即以白猪、牛、羊，於城西门外祠之；不然者，谷不登，六畜多死。近都有陵伽钵婆山，上有神祠，每以兵二千人守卫。城东有神名婆多利，祭用人肉。每年杀人，以夜祀祷。大业十三年，遣使贡献，帝厚礼之。其后亦绝。
《唐书》曰：真腊国，贞观二年，又与林邑国俱来朝献。太宗嘉其历远疲劳，锡赉甚厚。南方人谓真腊国为吉篾国。自神龙以后，真腊分为二：半以南近海，多陂泽处，谓之水真腊；半以北多山阜处，谓之陆真腊。亦谓之文单国。高宗、则天、玄宗朝，并遣使朝贡。水真腊国，其境东西南北约皆八百里，东至奔陀、浪州，西至堕罗钵底国，南至小海，北即陆真腊，其王所居城号婆罗是拔。国之东界有小城，皆谓之国。其国多象。元和八年，遣李摩那等来朝贡。
○参半国
《唐书》曰：武德中，参半国遣使朝贡。其国在真腊西南千馀里。城临大海，土地下湿，风俗物产并与林邑国同。
○白头国
《唐书》曰：贞观中，扶南来献白头国二人於洛阳，云其国在扶南之西，参半之西南。男女皆素首，身又凝白。居山洞之中，四面岩险，故人莫至。与参半国相接。
