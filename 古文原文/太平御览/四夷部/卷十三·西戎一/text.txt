○总序西戎
《易》曰：高宗伐鬼方，三年克之。(鬼方，西羌也。)
《书》曰：西戎即叙。(羡禹功也。)
《诗》曰：在其板屋，乱我心曲。(西戎板屋也。)
又曰：自彼氐、羌，莫敢不来王。
《尔雅》曰：西至於邠国。(极远之国。)
又曰：西至日所入为太蒙，(即蒙氾也。)太蒙之人信。
《礼》曰：西方曰戎，被发衣皮，有不粒食者矣。
《传》曰：辛有适伊川，见被发而祭於野，曰： 不及百年，此其戎乎？其礼先亡矣！ 
又曰：秦、晋迁陆浑之戎於伊川。
《汉书》曰：西域以孝武时始通，本三十六国，其后稍分至五十馀，皆在匈奴之西、乌孙之南。南北有大山，中央者河，东西六千馀里，南北千馀里。东则接汉，限以玉门、阳关，西则限以葱领。
《汉书》曰：出阳关，自近者始，曰婼羌，(婼，音而遮切。)婼羌国王号去胡来王。(言去离胡戎来附汉也。)
又曰：汉武帝征和中，贰师将军李广利以军降匈奴，帝既悔於征伐，而搜粟都尉桑弘羊与丞相御史奏言： 故轮台以东捷枝、渠梨皆故国，(轮台、渠梨，地名，今在交河北庭界。)地广饶水草，有溉田五千顷以上，处温和，田美，可益通沟渠，种五谷，与中国同时熟。田一岁，有积谷。募人壮健有累重敢徙者诣田所，(累重，谓妻子家属也。)就畜积为本业，垦溉田，稍筑列亭连域西，以威西国。 帝深陈既往之悔，乃下诏曰： 前有司奏，欲益人赋三十助边用，是重困老弱孤独也。 由是不复出军，而封丞相车千秋为富民侯，以明休息，思富养人也。
《后汉书》曰：西羌之本，出自三苗，盖羌姓之别。其国近南岳，及舜流四凶，徙之三危，河关之西南羌地是也。滨於赐支，至於河首，绵地千里。赐支者，《禹贡》所谓 析支 者也。南接蜀、汉。所居无常，依随水草。地少五谷，以产牧为业。其俗，人民氏族无定，或以父名母姓为种号，三二世后，相与婚姻。父没则妻后母。兄亡则纳嫠嫂，(寡嫂曰嫠。)故国无鳏寡，种类繁炽。不立君臣，无相长一。强则分种为角酋豪，弱则为附落。更相抄暴，以力为雄。杀人偿死，无他禁令。其兵长在山谷，短於平地，不能持久，而果於触突。以战死为吉利，病终为不祥。甚耐寒苦，同之禽兽。虽妇人产子，亦不避风雪。性坚固勇猛，得西方金行之气焉。王政修则宾服，德教失则寇乱。
又曰：昔夏后氏太康失国，四夷背叛。及后相即位，乃征畎夷，七年然后来宾。
又曰：武乙暴虐，犬戎寇边。周古公逾梁山，而避于岐下。及子季历，遂伐西落鬼戎。
又曰：文王为西伯，西有昆夷之患，北有猃狁之难。遂攘戎狄，西戎之国莫不宾服。
又曰：穆王时，戎狄不贡。王乃西征犬戎，获其五王，又得四白鹿、四白狼。王遂迁戎于太原。
又曰：平王之末，自陇山以东，及乎伊、洛，往往有戎。於是渭有狄〈豸原〉、(〈豸原〉音苑。)邽冀之戎，泾北有义渠之戎，洛川有大荔之戎，渭南有骊戎，伊、洛间有杨拒、泉皋之戎，颍川以西有蛮氏之戎。
又曰：晋文公欲修霸业，乃赂戎狄通道，以扶王室。秦穆公得戎人由余，遂霸西戎，开地千里。
又曰：陆浑之戎叛晋，晋令荀吴灭之。楚执蛮氏，而尽囚其民。
又曰：周贞王八年，秦厉公灭大荔，取其地。赵亦灭代戎，代戎即地戎也。韩魏复共稍并伊洛阴戎，灭之，其遗脱者皆逃奔，西逾汧陇。自是中国无戎寇。
《后汉书》曰：武帝时，西域内属有三十六国。汉为置使者校尉领护之，宣帝改曰都护。元帝又置戊巳校尉，屯田於车师。(《汉官仪》曰：戊巳，中央镇覆四方也。)哀平间，自相分割为五十五国。
又曰：建武中，西羌皆遣使求内属，愿请都护。世祖以天下初定，未遑外事，讫不许之。
又曰：明帝命将北征匈奴，取伊吾卢地，置宜禾都尉以屯田，遂通西域，于阗诸国皆遣子入侍。
又曰：建初元年春，酒泉太守段彭大破车师於交河城，章帝不欲疲弊中国以事夷狄，乃迎还戊巳校尉，不复遣都护。二年，复罢屯田。
又曰：和帝永元三年，班超遂定西域。因以超为都护，治龟兹。复置戊巳校尉，领兵五千人治车师。
又曰：六年，班超复击破焉耆，於是五十馀国悉纳质内属。其条支、安息诸国，至于海滨四万里外，皆重译贡献。
又曰：九年，班超掾甘英穷临西海而还，皆前世所不至，《山经》所未详，莫不备其风土，传其珍怪焉。於是远国蒙奇、兜勒，皆来归服。
班固《西戎论》曰：孝武之代，图制匈奴，患其兼从西国，结党南羌，(从，音子容反。)乃表河西，列四郡，开玉门，通西域，以断匈奴右臂，隔绝南羌、月氏，单于失援，由是远遁，而幕南无王庭。因文、景玄默养人，天下丰富，财力有馀，士马强盛，故能赌犀布、玳瑁，则建朱崖七郡；惑蒟(音矩。)酱、竹杖，则开牂柯、越巂；闻天马蒲陶，则通大宛、安息。自是之后，万里相奉，师旅之费，不可胜计。至於用度不足，乃榷酒酤，筦盐铁，铸曰金，皮币，算至车船，租及六畜，人力屈，财用竭，因之以凶年，群盗并起，是以末年遂弃轮台之地，而下哀痛之诏，岂非仁圣之所悔哉？且西域近有龙堆，远则葱岭，身热头痛，悬度之阨，淮南、杜钦、扬雄之论，皆以为此天地所以界别区域，绝外内也。《书》云： 西戎即序。 禹就而序之，非止威服，致其贡物也。
魏徵《西戎论》曰：自古开远夷、通绝域，必因宏改之主，皆起好事之臣。张骞凿空於前，班超投笔於后，或结之重宝，或摄之利剑，投躯万死之地，以立一朝之功。皆由主尚来远之名，臣徇轻生之节，是知上之所好，下必有甚焉者也。炀帝规摹宏侈，掩吞汉外。裴矩方进西域图记，以荡其心。故万乘亲出玉门关，置伊吾、且末郡，而关右暨於流沙，骚然无聊生矣。古哲王之制，方五千里，务安诸夏，不事要荒。岂威不能加，德不能被？盖不以四夷劳中国，不以无用害有用也。是以秦戍五岭，汉事三边，或道殣相继，或户口减半；隋室恃其强盛，亦狼狈於青海。此皆一人失其道，故亿兆罹其毒也。
○婼羌
《说文》曰：羌，西婼羌戎牧羊人，从人牧羊。
《汉书》曰：出阳关，自近者始，曰婼羌，国王号去胡来王。去阳关千八百里，去长安六千三百里。西接且末。随畜逐水草，不田作，仰鄯善、且末谷。山有铁，自作兵甲，有弓矛，服刀剑。(刘德曰：服刀，拍髀也。师古曰：指音貊，髀音俾，又音陛。)
○鄯善
《汉书》：鄯善国，本名楼兰，王治扞泥城。(扞音鸟。)辅国侯、却胡侯、鄯善都尉、击车师都尉、左右且渠、击车师君各一人，译长二人。
又曰：鄯善地沙卤，少田，寄田仰谷旁国。国出玉，多葭苇、柽柳、胡桐、白草。(孟康曰：白草，草之白者也。胡桐，似桑而多曲。师古曰：胡桐泪可以汗金银，今工匠皆用之。)民随畜牧逐水草，有驴马，多橐佗。(师古曰：佗，古他字也。)
又曰：武帝遣从票侯赵破奴将属国骑及郡兵数万击姑师，虏楼兰王，破姑师。於是汉列亭鄣至玉门矣。
又曰：楼兰国最在东垂，近汉，当白龙堆，乏水草。常主发导，负水担粮，送迎汉使。
又曰：元凤四年，大将军霍光白遣平乐监傅介子往刺其王。介子轻将勇敢士，赍金币，杨言以赐外国为名。既至楼兰，诈其王欲赐之。王喜，与介子饮，醉，将其王屏语，壮士二人从后刺杀之，贵人、左右皆散走。介子告谕以 王负汉罪，天子遣我诛王，当更立王弟尉屠耆在汉者。汉兵方至，毋敢动，自令灭国矣！ 介子遂斩王尝归首，(尝归者，其王名也。)驰传诣阙，悬首北阙下。封介子为义阳侯。乃立尉屠耆为王，更名其国为鄯善，为刻印章。赐以宫女为夫人，备车骑辎重，丞相、将军、百官送至横门外，(横音光。)祖而遣之。
《北史》曰：鄯善城方一里，地多沙卤，少水草。北即白龙堆路。后魏孝文太和四年，遣其弟素延耆入侍。
○于阗
《汉书》曰：于阗国王治西域，去长安九千六百七十里。于阗之西，水皆西流注海，其东流注盐泽，河源出焉。多玉石。(玉石，玉之璞也。)
《后汉书》曰：于阗去洛阳万一千七百里。建武末，莎车王贤强盛，攻并于阗，徙其王俞林为骊归王。明帝永平中，于阗将休莫霸及莎车自立为于阗王，休莫霸死，兄子广德立。后遂灭莎车，其国转盛。
《北史》曰：于阗国在葱岭之北二百馀里，所都城方八、九里。城东三十里有首拔河，中出玉石。土宜五谷并桑麻，山多美玉，有好马驼骡。其刑法，杀人者死也。
又曰：于阗俗重佛法，寺塔僧尼甚众，王尤信尚，每设斋日，必亲自洒扫、馈食焉。城南五十里有赞摩寺，即昔罗汉比丘卢旃为其王造覆瓮浮图之所，石上有辟支佛跣处，双迹犹存。西有比摩寺，云是老子化胡成佛之所。
又曰：于阗城东二十里，有大水北流，号树枝水，即黄河也。
又曰：后魏文献末，蠕蠕寇于阗。于阗患之，遣使素目伽上表求救。帝诏以遐阻不行。
又曰：后周武帝建德三年，其王遣使献名马。隋大业中，频遣朝贡。其王姓王，字早示门，练锦帽，金鼠冠，妻戴金花。其王发不令人见，俗言若见王发，其年必俭。
《梁书》曰：武帝天监十三年，王遣使献娑罗婆步鄣。十八年，又献琉璃罂。
《唐书》曰：其国出美玉。王姓尉迟，名屋密。贞观六年，遣使献玉带。太宗优诏答之。
○大秦
《后汉书》曰：大秦国，一名黎鞬，在海西，地方数千里。以石为城郭，列置邮亭，垩塈之。
又曰：民俗力田蚕桑，皆髡头而衣文绣，乘辎軿白盖小车，出入击鼓，建旌旗幡帜。
又曰：王宫室皆以水精为柱，食器亦然。
又曰：其人民皆长大平正，有类中国，故谓之大秦国。多金银奇宝，有夜光璧、明月珠、骇鸡犀、珊瑚、虎魄、琉璃、琅玕，织成金缕罽、杂色绫，作黄金涂、火浣布。
又曰：合会诸香，煎其汁，以为苏合。以金银为钱。银钱十当金钱一。
又曰：桓帝延熹九年，大秦王安敦遣使自日南徼外献象牙、犀角、玳瑁，始一通焉。
又曰：其国无盗贼，而道多猛兽师子，遮害行旅。不百馀人赍兵器，辄为所食。又有飞桥数百里，可渡海。
《魏略》曰：其国中山出九色次玉石，一曰青，二曰赤，三曰黄，四曰白，五曰黑，六曰绿，七曰紫，八曰红，九曰绀。多神龟、朱鬛马、玄熊；赤、白、黑、黄、青、绿、绀、缥、红、紫十种琉璃。
《通典》曰：国之西南涨海中，可七、八百里行，到珊瑚渊，水底有盘石，珊瑚生其上。大秦人常乘大舶，载铁网，令水工先没入，视之可下网，乃下。初生白。而渐渐似菌生茅中，历岁许，出网目间变作黄色，枝条交错，高极三、四尺，大者围尺馀，三年色乃赤好。后没视之，知可采，便以铁钞发其根，乃以索系网，使人於舶上绞车举出。还国〈囗夷〉理载，恣意所作。若失时不举便蠹败。
○龟兹(龟音丘，兹音姿)
《北史》曰：龟兹国，在尉犁西北，白山之南一百七十里。王姓白，即后凉吕光所立白震之后。其王头系彩带，垂之於后，坐金师子床。
又曰：出细毡，饶铜、铁、铅、麋皮、氍毹、沙盐、绿雌黄、胡粉、安息香等。
又曰：其国北大山中，有如膏者流出成川，行数里入地，状如醍醐。服之，发齿已落者，能令更生；疠人服之皆愈。
《唐书》曰：龟兹有城郭，男女皆剪发，垂与顶齐。惟王不剪发，以锦蒙顶，着锦袍、金宝带，坐金师子床。有良马、封牛，饶葡萄酒。又曰：贞观四年，遣使来献马。太宗赐以玺书，抚慰甚厚。自此朝贡不绝。
又曰：贞观二十年，太宗遣左骁卫大将军阿史那杜尔、安西都护郭孝恪，率五将军，发铁勒十三部兵，以伐龟兹。禽其王，及大将羯猎颠等，并破其大城五所，虏男女数万口，勒石纪功而旋。俘其王诃黎布失毕，及那利羯猎颠等，献於社庙。寻以诃黎布失毕为左武翊卫中郎将，那利以下授官各有差。
又曰：先是，太宗既破龟兹，移置安西都护府於其国城，以郭孝恪为都护，兼统于阗、疏勒、碎叶，谓之四镇。高宗嗣位，不欲广地劳人，复命有司弃龟兹等四镇，移安西，依旧西州。
又曰：长寿元年，武威军总管王孝杰、阿史那忠节大破吐蕃，克复龟兹、于阗等四镇。自此复於龟兹置安西都护府，用汉兵三万人以镇之。则天时有田杨名，中宗时有郭元振，开元初则张孝嵩、杜暹等为安西都护，皆有政绩，为夷人所伏。
○天竺
《后汉书》曰：天竺国，一名身毒，在月氏东南数千里，卑湿暑热。其国临大水，乘象而战，修浮图道，不杀伐，遂以成俗。出象、犀、玳瑁、金、银、诸香、石密、黑盐等。
又曰：明帝梦见金人，长大，项有光明。以问群臣，或曰： 西方有神，名曰佛，其形长丈六尺，而黄金色。 帝於是遣使天竺，问佛道法，遂行於中国，图画形象焉。
《南史》曰：梁天监初，王来贡献。王有螺髻於顶，馀剪之。穿耳垂珰。俗多徒跣，衣重白色。有文字，或善天文、算历之术。其人皆学《悉昙章》，书於贝多树叶以记事。
《北史》曰：天竺国，去代三万一千五百里。有伏丑城，周匝十里。城中出摩尼珠、珊瑚。城东三百里有拔赖城，城中出黄金、白真檀、赤檀、石蜜。
《唐书》曰：中天竺，其都城周回七十馀里，北临禅连河。云昔有婆罗门领徒千人肄业於树下，树神降之，遂为夫妇，宫室自然而立，僮仆甚盛，於是使役百神，筑城以统之，经日而就。此后有阿育王，颇行苛政，置炮烙之刑，谓之地狱。今城中见有迹焉。
又曰：武德中，其国大乱，其嗣王尸罗逸多练兵聚众，所向无敌，象不解鞍，人不释甲，居六载，而四天竺之君皆北面以臣之，威势远振，政刑甚肃。贞观十五年，尸罗逸多自称摩伽陀王，遣使朝贡。太宗降玺书慰问，尸罗逸多大惊，问诸国人曰： 自古曾有摩诃振且使人至吾国乎？ 皆曰： 未之有也！ 乃膜拜而受诏书，因遣使朝贡。太宗以其地远，礼之甚厚。复遣卫尉丞李义表报使，尸罗逸多遣大臣郊迎，倾都邑以纵观，焚香夹道。逸多率其臣下东面拜受敕书，复遣使献大珠及郁金香、菩提树。
又曰：贞观十年，沙门玄奘至其国，将梵本经论六百馀部而归。先是，遣右率府长史王玄策往使天竺，其四天竺王咸遣使朝贡。会中天竺王尸罗逸多死，国中大乱，其弟阿罗那顺篡立，乃尽发胡兵以拒玄策。玄策战不敌，乃拔身宵遁，走至吐蕃，发精锐一千二百人，并塈婆罗国七千馀骑，以从玄策，与副使蒋师仁率二国兵进至中天竺国城，连战三日，大破之，斩首三千馀级，赴水溺死者且万人。阿罗那顺弃城而遁，师仁进兵擒获之，虏男女万二千人、牛马三万馀头匹。於是天竺震惧。俘阿罗那顺以归。二十二年至京师，太宗大悦，命有司告宗庙。因谓群臣曰： 夫人耳目玩於声色，口鼻耽於臭味，此乃败德之源。若婆罗门不劫掠我使人，岂为俘虏邪？昔中山以贪宝取弊，蜀侯以金牛致灭，莫不由之。 拜玄策朝散大夫。是时就其国，得方士那罗迩婆寐，自言寿二百岁，云有长生之术。太宗深加礼待，馆之於金飚门内，造延年之药，令兵部尚书崔敦礼监主之。发使天下采诸奇药，药成，竟服不效，后放还本国。
又曰：开元八年，南天竺国遣使献五色能言鹦鹉。
《异物志》曰：天竺，大国也，方三万里，佛道所在。其国王治城郭，宫殿皆雕文刻镂，锺鼓音乐，跳丸跃剑。
《通典》曰：后魏宣武时，南天竺国遣使献骏马，云其国出师子〈豸军〉；(〈豸军〉，胡昆切。)有火齐，如云母，而色紫，列之则薄如蝉翼，积之则如纱縠之重沓；有金刚，似紫石英，百炼不销，可以攻玉。
