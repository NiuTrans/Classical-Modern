○乌孙
《史记》曰：乌孙在大宛东北，可二千里行，国随畜牧，与匈奴同俗。
《汉书》曰：乌孙国多马，富人至四、五千匹。民贪狼无信，多寇盗，最为强国。
《北史》曰：乌孙居赤谷城，在龟兹西北，去代一万八百里。其国数为蠕蠕所侵，西徙葱岭山中。无城郭，随畜牧水草。后魏太延中，遣使者董琬等使其国。后每来朝贡。
《通典》曰：乌孙，汉时国号大昆弥，理赤谷城。(乌孙，於西域诸戎其形最异，青眼赤须。猕猴者，本其种也。其国谓王曰昆弥，亦曰昆莫。)去长安八千九百里，内地五千里。莽平，多雨寒，山多松、樠(音武凡切，其心似松。)不田作种树，随畜逐水草，与匈奴同俗。
又曰：乌孙昆莫、弥，皆王号也，故乌孙国有塞种、大月氐种。始张骞言： 乌孙本与大月氏共在敦煌间，今乌孙强大，可厚赂，招令东居故地，妻以公主，以制匈奴。 武帝即位，令骞赍金币往赐昆莫，於是使献马，愿尚公主。元封中，遣江都王建女细君为公主以妻焉。公主别理宫室居，岁时一再与昆莫会，置酒饮食。昆莫年老，语言不通，公主悲愁，自作歌曰： 吾家嫁我兮天一方，远托异国兮乌孙王。穹庐为室兮毡为墙，以肉为食兮酪为浆。 天子闻而矜怜之。
又曰：宣帝时，都护郑吉请分乌孙为大昆弥、小昆弥，后段会宗为都护，时为乌孙兵围，驿骑上书，愿发城郭敦煌以自救。丞相王商、大将军王凤及百寮议数日不决。上召陈汤问，对曰： 臣以为此必无可忧！夫胡兵五，而当汉兵一，刃朴钝，弓弩不利。今闻颇得汉工，然而犹三当一。又兵法曰：客倍而主人半，然后料敌。今乌孙人众，不足以胜会宗，惟陛下勿忧。且兵轻行五十里，重行三十里。今会宗发城郭敦煌兵，历时而至，所谓报仇之兵，非救急之用也。乌孙瓦合，不能久攻，不过五日，当有吉语闻。 居四日，军书至，言已解。
○悦般
《北史》曰：悦般国，在乌孙西北，去代一万九百三十里。其先匈奴北单于之部落也。为汉车骑将军窦宪所逐，北单于度金微山，西走康居，其羸弱不能去者，住龟兹北。地方数千里，众可二十馀万，凉州人犹谓之单于王。其风俗言语与高昌同，而其人清洁於胡俗。剪发齐眉，以醍醐涂之，昱昱然光泽。日三澡漱，然后饮食。其国南界有大山，山傍石皆焦熔，流地数十里乃凝坚，人取以为药，即石流黄也。与蠕蠕结好，其王尝将数千人入蠕蠕国，欲与大檀相见，入界百馀里，见其部人不浣衣，不绊发，不洗手，妇人口舐器物，王谓其从臣曰： 汝曹诳我，将我入此狗国中！ 乃驰还。大檀遣骑追之，不及。自是相仇雠，数相征讨。后魏太平真君九年，遣使朝献。并送幻人，称能割人喉脉令断，击人头令骨陷，皆血出数升，或盈斗，以草药内其口中，令嚼咽之，须臾血止，养疮一月复常，又无痕瘢。世疑其虚，乃取死罪囚试之，皆验。云中国诸名山皆有此草，乃使人受其术而厚遇之。又言其国有大术者，来抄掠人，能作霖雨盲风大雪，及行，蠕蠕冻死、漂亡者十二三。是岁再遣使朝贡，求与官军东西齐契讨蠕蠕。太武嘉其意，命中外诸军戒严，以淮南王他为前锋，袭蠕蠕。仍诏有司，以其鼓舞之节施於乐府。自后每使朝贡。
○迷蜜
《北史》史曰：迷密国，都迷密城，在者至拔西，去代万二千一百里。后魏正平元年，遣使献一峰黑橐驼。其国东有山，名都悉满山，山出金玉，多铁。
○党项
《隋书》曰：党项羌者，三苗之后也。其种有宕昌、白狼，皆自称狝猴种。东接临洮、西平，西拒叶护，南北数千里。处山谷间，每姓别为部落，大者五千馀骑，小者千馀骑。织牦牛尾及占历羊毛以为屋，服裘褐，被毡以为上饰。俗尚武力，无法令，各为生业，有战则相屯聚。无徭赋，不相往来，牧养牦牛、猪以为供食，不知稼穑。无文字，但推草木以记年岁时。三年一聚会，杀牛羊以祭天。人年八十已上死者，以为令终，亲戚不哭；少而死者，则云夭枉，共悲哭之。有琵琶、横吹，击缶为节。
《唐书》曰：党项羌，在古析支之地，汉西羌之别种也。魏、晋之后，西羌微弱，或臣中国，或窜山野。自周氏灭宕昌、邓至之后，党项始强。其界东至松州，西接叶护，南杂舂桑、迷桑等羌，北连吐谷浑，处山谷间，延亘三千里。其种每姓别为部落，一姓之中复为小部落，大者万骑，小者千骑，不相统一。有细封氏、费听氏、颇超氏、野辞氏、采擒氏，拓拔氏最为强族。俗皆土著，居有栋宇，其屋织牦毛及羊毛覆之，每年一易。俗尚武，无法令赋役。其人多寿，年至百五、六十岁。不事产业，好为盗，互相凌劫。尤重复仇，若仇人未得，必蓬头、垢面、跣足、蔬食，要斩仇人，而后复常。男女并衣裘褐，仍披大毡。养驴、羊以供其食，不知耕稼，土无五谷。气候多风寒，五月草始生，八月霜雪降。求大麦於他界，酝以为酒。妻其庶母及伯叔母、嫂、子弟之妇，淫秽蒸报，诸夷中最为甚。自周及隋，或叛或朝，常为边患。贞观三年，南会州都督郑元璹遣使招谕，其酋长细封步赖举部内附。太宗降玺书慰抚之，步赖因即来朝，宴赐甚厚。列其地为轨州，拜步赖为刺史，仍请率所部讨吐谷浑。其后诸姓酋长相次率部落皆来内属，请同编户。太宗厚加抚慰，列其地为崌、(音居)奉、岩、远四州，各拜其首领为刺史。
又曰：有黑党项，在於赤水之西。李靖之击吐谷浑也，浑主伏允奔于黑党项，居以空闲之地。及吐谷浑举国内属，黑党项酋长号敦善王，因贡方物。又有雪山之下，及白狗、舂桑、白兰等诸羌。
○焉耆
《北史》曰：焉耆国在车师南，都员渠城白山南七十里，汉时旧国也。去代一万二百里。其王姓龙，名鸠尸毕那，即前凉张轨所讨龙熙之嗣。所都城方二里，国内凡有九城。国小人贫，无纲纪法令。
又曰：其丈夫剪发，以为首饰。文字与婆罗门同。俗事天神，并崇信佛法。尤重二月八日、四月八日。是日也，其国咸依释教斋戒行道焉。
又曰：其国养蚕，不以为丝，惟充绵纩。俗尚葡萄酒，兼爱音乐。南去海十馀里，有鱼、盐、蒲苇之饶。
又曰：后魏太武怒之，诏成周公万度归讨之。鸠尸毕那以四、五万人出城，守险以拒。度归募壮勇短兵直往冲，鸠尸毕那众大溃，进屠其城，西鄙诸戎皆来降服，获其珍奇异玩殊方谲诡难识之物巨万。时太武幸阴山北宫，度归破焉耆露板至，帝省讫，赐司徒崔浩书曰： 万度归以五千骑，经五千里，拔焉耆三城，获其珍奇异物及诸委积不可胜数。自古帝王虽云 西戎即序 ，有如指注，不能控引也。朕今手把而有之，如何？ 浩书上，称美。
《隋书》曰：焉耆国，俗奉佛书，类婆罗门。婚姻之礼，有同华夏。男子剪发。有鱼盐蒲苇之利。
《唐书》曰：焉耆在京师四七千三百里，其地良沃。贞观六年，其王突骑支遣使贡方物，复请开大碛路，以便行李，太宗许之。自隋末离乱，碛路遂闭，西域朝贡者皆由高昌。及是高昌大怒，遂与焉耆结怨，遣兵袭焉耆，大掠而去。
又曰：贞观十四年，侯君集讨高昌，遣使与之相结，焉耆王大喜，请为声援，乃破高昌。其王诣军门，称谒焉耆人先为高昌所虏者悉归之。由是遣使谢恩，并贡方物。
○小月氏
《北史》曰：小月氏国，都富楼沙城。其王本大月氏王寄多罗子也。寄多罗为匈奴所逐西徙后，令其子守此城，因号小月氏。被服颇与羌同。其俗以金钱为货。
又曰：其城东十里有佛塔，周三百五十步，高八十丈。自佛塔初建，计至后魏武定八年，八百四十二年，所谓百丈佛图也。
○佛菻
《唐书》曰：佛菻国，一名大秦，在西海之上，东南与波斯接，地方万馀里。列城四百，邑居连属。其宫宇柱棁，多以水精、琉璃为之。有贵臣十二人，共理国政。常使一人将囊随王车，百姓有事，即以书投囊中，王还宫省发，理其枉直。其王无常人，简贤者而立之。国中灾异及风雨不时，辄废而更立。王冠形如乌举翼，冠及缨络皆缀以珠宝。著锦绣衣，前不开襟。坐金花床，有一鸟似鹅，其毛绿色，常在王边倚枕上坐。每进食，有毒，其鸟辄鸣。其都城叠石为之，尤绝高峻。凡有十万馀户。南临大海。城东面有一大门，其高二十馀丈，自上及下饰以黄金，光辉昭烂，连曜数里。自外至王室，凡有大门三重，列异宝雕饰。第二门之楼中，悬一大金秤，以金丸十二枚属於衡端，以候日之十二时焉。为一金人，其大如人，立於侧。每至一时，其金丸辄落，铿然发声引唱以纪日时，毫厘无失。其殿以瑟瑟为柱，黄金为地，象牙为门扇，香木为栋梁。其俗无瓦，捣白石为末罗之，涂屋上，其坚密光润还如玉石。至於盛暑之节，人厌嚣热，乃引水潜流上，遍於屋宇，机制巧密，人莫之知，观者惟闻屋上泉鸣，俄见四檐飞溜悬波如瀑布，激气成凉风，其巧妙如此。风俗：男子剪发，披帔而右袒；妇人不开衿，锦为头巾。家资满亿，封以上位。有羊羔生於土中，其国人候其欲萌，乃筑墙以院之，防外兽所食也。然其脐与地连，割之则死；惟人着甲走马及击鼓以骇之，其羔惊鸣而脐绝，便逐水草。俗皆髡而衣绣，乘辎軿白盖小车，出入击鼓，建旌旗幡帜。土多金银奇宝，有夜光璧、明月珠、骇鸡犀、大贝、车渠、马脑、孔翠、珊瑚、虎魄。凡西域诸珍异，多出其国。
又曰：贞观十七年，佛菻王波多力遣使献赤颇黎、绿颇黎、石绿、金精等物。太宗降玺书答慰，赐以绫绮。
又曰：开元七年正月，其王遣吐火罗大首领献师子、零羊各二。不数月，又遣大德僧来朝贡。
○吐火罗
《北史》曰：吐火罗国，都葱岭西五百里，与挹怛杂居。都城方二里，胜兵十万，人皆善战。其俗奉佛。兄弟同一妻，迭寝焉。每一人入房，户外挂其衣以为志。生子，属其长兄。其山穴中有神马，每岁牧牝马於穴所，必产名驹。隋大业中，遣使朝贡。
《通典》曰：高宗永徽初，遣使献大鸟，高七尺，其色玄，足如驼，鼓翼而行，日三百里，能啖钱，夷谓之驼鸟。
又曰：龙朔元年，吐火罗置州县，使王名远进《西城图记》，并请于阗以西、波斯以东十六国分置都督府，及州八十，县一百，军府百二十六。仍於其国立碑，以纪圣德。帝从之。
○泥婆罗
《唐书》曰：泥婆罗在吐蕃西，其俗剪发与眉齐，穿耳，揎以竹筒牛角，缀至肩者以为姣丽。食用手，无匙箸。其器皆铜。多商贾，少田作。以铜为钱，面文为人，背文为马、牛，不穿孔。衣服以一幅布蔽身。日数盥漱。以板为屋，壁皆雕画。俗重博戏，好吹蠡、击鼓，颇解推测盈虚，兼通历术。事五天神，镌石为像，每日清水浴神，烹羊而祭。其王那陵提婆，身着真珠、颇黎、车渠、珊瑚、琥珀、缨络，耳垂金钩、玉珰，佩宝装服饰，坐师子床。其堂内散花香。大臣及诸左右并坐於地，持兵数百，列侍其侧。宫中有七层之楼，覆以铜瓦，栏槛楹柱皆饰珠宝，楼之四角各悬铜槽，下有金龙，激水上楼，注於槽中，从龙口而出，状若飞泉。
又曰：贞观中，卫尉丞李义表往使天竺，途经其国。那陵提婆见之大喜。与义表同出，观阿耆婆沴池，周回二十馀步，水常沸涌。虽流潦暴集，烁石焦金，未尝增减。以物投之，即生烟焰。悬釜而炊，须臾而熟。
○大食
《唐书》曰：大食国，本在波斯之西。大业中，有波斯胡人牧驼於俱纷摩地那之山，忽有师子，人语，谓之曰： 此山西有三穴，穴中有大兵器，汝可取之，穴中并有异石白文，读之便作王位。 胡人依言，果见穴中有石，及槊刃甚多，上有文，教其反叛。於是纠合亡命，渡常曷水，劫夺商旅。其众渐盛，遂割据波斯西境，自立为王。永徽二年，始遣使朝贡。其王姓大食氏，名啖密莫未腻，自云有国已三十四年，历三主矣。其国男夫黑色多须，鼻大而长，似婆罗门；妇人白晰。亦有文字。出驼、马，大於诸国。兵刃劲利。其俗勇於战斗，好事天神。土多沙石，不堪耕种，惟食驼、马等肉。国西邻於大海。其王移穴中异石置之於国。
又曰：其王常遣人乘船将衣粮入海，经八年而未极西岸。海中见一方石，石上有树，干赤叶青，树上总生小儿，长六七寸，见人皆笑，动其手脚，头着树枝。其使摘取一枝，小儿便死，收在大食王宫。
又曰：龙朔中，灭波斯、拂菻。其国始有米、面之属。又将兵南侵婆罗门，吞并诸胡。胜兵四十馀万。长安中，遣使献良马。景云二年，又献方物。开元初，遣使来朝，及进马并宝钿带等方物。其使谒见，惟平立不拜。宪司欲纠之，中书令张说奏曰： 大食殊俗，远来慕义，不可置罪。 上特许之。寻又遣使朝献，自云： 在本国惟拜天神，虽见王，亦无致拜之法。 所司屡诘责之。其使遂请依汉法致拜。
杜瑰《经行记》云：大食一名亚俱罗，其王号慕门都。其士女瑰伟长大，衣常鲜洁，容止闲丽。女子出必拥面，无问贵贱。一日五时礼天，食肉作斋，以杀生为功德。系银束，佩银刀，断饮酒，禁音乐。人相争者，不至欧击。
又曰：其果有偏桃、千年枣；其蔓菁，根大如斗而圆，味甚美；葡萄大者如鸡卵。
