○西南夷
梁祚《魏国统》曰：西夷土有异犀，三角，夜行如大炬，火照数十步。或时解脱，则藏於深密之处，不欲令人见之。王者贵其异，以为簪札，消除凶逆。
又曰：西南夷有大湖，名曰禁水。水中有毒气，中有物，啧啧作声，射中木石则破裂，中人则死，其俗名曰鬼弹。闻声已至，不可得见故也。
郭义恭《广志》曰：建宁郡，其气平，冬不极寒，夏不极暑，盛夏如此五月，盛冬如此九月。天下之异地，海内惟有此。按《月令》记五气中之位，宜在西南，如此，岂当土行之方、戊已之域乎？
○夜郎
《汉书》曰：南夷君长以十数，夜郎最大。汉武帝建元六年，太行王恢击东粤，因兵威，使番阳令唐蒙风晓南粤。南粤食蒙蜀枸酱，(枸音矩。)蒙问所从来，曰道西北牂柯江，江广数里，出番禺城下。蒙归至长安，问蜀贾人，独蜀出枸酱，多持窃出市夜郎。夜郎者，临牂柯江，江广百馀步，足以行船。南粤以财物役属夜郎，西至桐师，然亦不能臣使也。蒙乃上书曰： 窃闻夜郎所有精兵，可得十万。浮船牂柯，出不意，此制粤一奇也。诚以汉之强、巴蜀之饶，通夜郎道，为置吏，甚易。 上许之，乃拜蒙中郎将，将千人，从巴莋关入，遂见夜郎侯多同，(多同，其侯名。)厚赐，谕以威德，约为置吏，使其子为令。夜郎旁小邑，皆贪汉缯帛，以为汉道险，终不能有也，乃且听蒙约。还报，乃以为犍为郡，发巴蜀卒治道，自僰道诣牂柯江。蜀人司马相如亦言：西夷邛莋可置郡，使相如以中郎将往谕，皆如南夷，为置一都尉，十馀县属蜀。后数岁，道不通，士罢饿餧，离暑湿，死者甚众。西南夷又数反，发兵兴击，耗费亡功。上患之，使公孙弘往视问焉。还报，言其不便，上许之，罢西夷，独置南夷两县一都尉，稍令犍为自保，(就令自保守，且修成其郡县也。)夜郎侯始倚南粤。南粤反，已灭，还诛反者，夜郎遂入朝，上以为夜郎王。
又曰：昭帝始元中，牂柯、谈指、同并等二十四邑，凡三万馀人皆反，(并音伴。谈指、同并，后皆为县，属汉牂柯郡。)遣水衡郡都尉发蜀郡、犍为兵击破之。后姑缯、叶榆人复反，钩町侯亡波率其人击之，有功，汉立亡波为钩町王。至成帝河平中，夜郎王兴，与钩町王禹、漏卧侯俞，(漏卧侯，邑名，后为县，属牂柯。)更举兵相攻。牂柯太守请发兵诛兴等。议者以道远不可击，遣太中大夫张匡持节和解，并不从。杜钦说王凤曰： 张匡和解蛮夷王侯，王侯不从，不惮国威，其效可见。恐议者选耎，(选耎，怯不前之意也。选音息兖反，耎音人兖反。)复守和解，太守察动静有变，乃以闻之，如此，则复旷一时。(旷，空也。一时，三月。言空废一时，不早发兵也。)王侯得收猎其众，申固其谋，党助众多，各不胜忿，必相殄灭，自知罪成狂勃，守尉(言起狂勃心而杀守尉。)远藏温暑毒草之地，虽有孙吴将、贲育士，若入水火，往必焦没，智勇俱亡，所设施屯田守之费，不可胜量。宜因其罪恶未成，未疑汉加诛，阴敕旁郡守尉练士马，大司农先调谷积要害处，(调，发也。要害者，在我为要，於敌为害也。调，音徒钓切。)选任职太守往，以秋凉时入，诛其王侯尤不轨者。即以为不毛之地，亡用之人，圣王不以劳中国，(即犹若也。不毛，言不生草木也。)宜罢郡，放弃其民，绝其王侯，勿复通。如以先帝所立，累代之功不可隳坏，亦宜因其萌芽，早断绝之。及已成形后师兴，则万姓被害矣。 凤於是荐陈立为牂柯太守。立至牂柯，乃从吏数十人出行，无何，召兴，将数千人出往，立数责，因断兴头，出，晓其众，皆释兵降。(释，解也。)兴子耶务收馀兵，迫胁旁二十邑反，立又击平之。
《后汉书》曰：夜郎者，初，有女子浣於遁水，有三节大竹，流入足间，闻其中有号声，剖竹视之，得一男子，归而养之。及长，有才武，自立为夜郎侯，以竹为姓。武帝平南夷，夜郎侯迎降，天子赐其王印绶，后遂杀之。夷獠咸以竹王非血气所生，甚重之，求为立后，牂柯太守吴霸以闻天子，乃封其三子为侯，死，配食其父。今夜郎县，有竹王神，是也。
○滇
《汉书》曰：南夷君长，其西靡莫之属以十数，滇地最大。皆椎髻，耕田，有邑聚。楚威王时，使将军庄蹻将兵循江上略巴、黔中以西。庄蹻至滇池，地方三百里，旁平地肥饶数千里，以兵威定属楚。欲归报，会秦击夺楚巴、黔中郡，道塞不通，因乃以其众王滇，变服从其俗，以长之。秦时，尝破，略通五尺道。汉元狩中，天子乃令王然于、伯始昌、吕越人等十馀辈，间出西南夷，指求身毒国。至滇，滇王当羌乃留为求道。(师古曰：当羌，滇王名。)四岁馀，皆闭昆明，莫能通。滇王与汉使言： 汉孰与我大？ 及夜郎侯，亦然。各自以一州王，不知汉广大。使者还，因盛言滇大国，足事亲附。(师古曰：可专事招来之，令其亲附也。)天子注意焉。及南粤已灭，乃使王然于以兵威风谕滇王入朝。滇王有众数万人，其旁东北劳深、靡莫皆同姓，相杖未肯听。(杖犹倚也。相依倚为援，而不听滇王入朝也。)劳、莫数侵犯使者吏卒。元封二年，天子发巴蜀兵击灭劳深、靡莫，以兵临滇。滇王始首善，以故弗诛。滇王离西夷，举国降，请置吏入朝。於是以为益州郡，赐滇王印，复长其民。西南夷君长以百数，独夜郎、滇受王印。滇，小邑也，最宠焉。
《后汉书》曰：滇郡有池，周回二百馀里，水源深，而末更浅狭，有似倒流，故谓之滇池。河土平敞，多出鹦鹉、孔雀，有盐池、田渔之饶，金银、畜产之富。人俗豪汰，居官者皆富及累代。及王莽政乱，益州郡夷栋蚕、若豆等起兵杀郡守，越巂姑复夷人大牟亦皆叛。莽遣宁始将军廉丹，发巴、蜀吏人卒徒十万击之，连年不克而还。以广汉、文齐为太守，群夷始得其和。及公孙述据益土，齐固守拒险。闻光武即位，乃间道遣使自闻。蜀平，征为镇远将军，封成义侯。於道卒，诏为起祠堂，郡人立庙祠之。
又曰：建武十八年，夷渠帅栋蚕，与姑复、挵栋、揲榆、连然、滇池、建怜、昆明诸种反叛，遣武威将军刘尚发卒击之。尚军渡泸水，入益州界。群夷皆弃垒奔走，尚进军，连战皆破之。追至不韦，(孙盛《蜀谱》曰：初，秦徙吕不韦子弟宗族於蜀。汉武开西南夷，置郡县，徙吕氏以充之，因置不韦县。)斩获甚众，诸夷悉平。
又曰：章帝元和中，蜀郡王阜为太守，政化尤异，有神马四匹出滇池中。
《蜀志》曰：后主建兴二年，诸葛亮率众南征，所战皆捷。孟获者，为夷所服，募生致之。既得，使观於营阵之间，问曰： 此军何如？ 获曰： 不知虚实，故败。定易胜耳。 亮纵之，使更战。七擒而亮犹遣获，获止不去，曰： 公，天威也，南人不复反矣！ 遂至滇池，南中皆平。
○邛
《汉书》曰：自滇以北，君长以十数，邛都最大。皆椎髻，耕田，有邑聚。
《后汉书》曰：邛都夷者，武帝所开，以为邛都县。无几而地陷为汙泽，因名为邛池，南人以为邛河。其后复反叛。元鼎六年，汉兵自越巂水伐平之，以为越巂郡。其郡土地平原，有稻田。俗多游荡，而喜讴歌，略与牂柯相类。豪帅放纵，难得制御。王莽时，郡守枚根(枚根，太守姓名也。)调邛人长贵以为军侯。更始二年，长贵攻杀根，自立为邛谷王。至光武，因就封之，授越巂太守印绶。后刘尚击益州夷，路由越巂，长贵闻之，疑尚既定南边，威法必行己，不得自放纵，即聚兵，招呼诸君长，多酿毒酒，欲先以劳军，因袭击尚。尚知其谋，即分兵先据邛都，遂掩长贵，诛之，徙其家属於成都。
又曰：安帝时，永昌、益州、蜀郡(并今云南郡也。)夷皆叛，众十馀万，破坏二十馀县。益州刺史张乔，乃遣从事杨竦将兵，至楪榆破之，渠帅三十六种皆来降附。竦因奏长史奸猾侵犯蛮夷者九十人，皆减死论。
又曰：永平中，邛都太守巴郡张翕政化清平，得夷人和，在郡十七年卒。夷人爱慕，如丧父母。苏祁斯人叟二百馀人，赍牛羊送丧，至翕本县，起坟祭祀。诏书嘉美，为立祠堂。后夷人反乱，天子以翕有遗爱，乃拜其子湍为太守，夷人欢喜，皆奉迎道路，曰： 郎君仪貌类我府君。 后湍颇失其心，有欲叛者，诸夷耆老相晓语曰： 当为先府君。 故遂得以安。
《南中八郡志》曰：邛河纵广二十里，深百馀丈，多大鱼，长一、二丈，头特大，遥视如载铁釜状。
李膺《益州记》曰：邛都县下有一老姥，家贫孤独，每食，辄有小蛇，头上戴角，在床间，姥怜饴之。后稍长大，遂长丈馀。令有骏马，蛇遂吸杀之。令因大忿恨，令姥责出蛇。姥云在床下，令即掘地，愈大而无所见。令迁怒，杀姥。蛇乃感人以灵，言 嗔令何杀我母？当为母报仇！ 此后每夜辄闻若风，四十许日。百姓相见，咸惊语： 汝头那忽戴鱼？ 是夜，方四十里，与城一时俱陷为湖，土人谓之为陷河。惟姥宅无恙，讫今犹存。渔人采捕，必依止宿。每有浪，辄居宅侧，恬静无他，风静水清，犹见城郭楼橹畟然(畟音测。)今水浅时，土人没水，取得旧木，坚贞，光黑如漆，好事者以为枕，相赠焉。
○莋
《汉书》曰：自巂以东北，君长以十数，莋都最大。其俗或土著，或移徒。
《后汉书》曰：莋都夷者，武帝所开，以为莋都。县其人被发、左衽，言语多好譬类，居处略与汶山夷同。土出长年神药，仙人山图所居焉。元鼎六年，以为沉黎郡。至天汉四年，并蜀为西部，置两都尉，一居旄牛，主徼外夷，一居青衣，主汉人。
○巂
《汉书》曰：桐师以东北，至叶榆，名为巂、昆明。编发，随畜迁徙无常处，无君长，地方可数千里。
《永昌郡传》曰：越巂郡，在建宁西北千七百里，治江都县。自建宁，高山相连，至川中平地，东西南北八千馀里。郡特好桑蚕，宜黍，稷、麻、稻、梁。
○冉駹
《汉书》曰：自莋以东北，君长以十数，冉駹最大。其俗或着土，或移徙。
《后汉书》曰：冉駹夷者，武帝所开，元鼎六年以为汶山郡。(今蜀郡西北通化郡地也。)至宣帝地节三年，夷人以立郡赋重，帝乃省并蜀郡，为北部都尉。其山有六夷七羌九氐，各有部落。其王侯颇知文书，而法俗严重。贵妇人，党母族，死则烧其尸。土气多寒，虽在盛夏，冰犹未释。皆依山居止，累石为室，高者至十馀丈，为邛笼。(今彼土夷人呼为雕。)又土地刚卤，不生谷、粟、麻、菽，惟以麦为资。而宜畜牧，有旄牛，无角，一名犝牛，肉重千斤，毛可为毦。(朣，徒冬切。毦，音贰。)出名马，有羚羊，(羚音灵。)可疗毒。又有食药鹿，鹿麑有胎者，其肠中粪亦疗毒疾。又有五角羊、麝香、轻毛毼鸡、猩猩。其人能作旄毡、班罽、青顿、毞毲、羊羧之属。(青顿、毞毲并未详，字书无二字。)特多杂药。地有咸土，煮以为盐，麡、羊、牛、马，食之皆肥。(麡音子兮切。)其西又有三河、盘于虏，北有黄石、北地、卢水胡，其表乃为徼外。后灵帝时，复分蜀郡北部为汶山郡。
○白马
《汉书》曰：蜀之西，冉駹以东北，君长以十数，白马最大，皆氐类也。
《后汉书》曰：白马氐者，武帝元鼎中，分开广汉西部，合以为武都。土地险阻，有麻田，出名马、牛、羊、漆、蜜。氐人勇戆抵冒，贪货死利。居於河池，一名仇池，方百顷，四面斗绝。数为边寇，郡县讨之，则依固自守。元封三年，氐人反叛，遣兵破之。昭帝元凤中，氐人复叛，执金吾马适建(姓马适，名建。)等将三辅太常徙讨破之。建武初，氐人悉附陇蜀，及隗嚣灭，其酋豪乃背公孙述降汉，马援上复其王侯君长，赐以印绶。后嚣族人隗茂反，杀武都太守。氐人大豪齐锺留为种类所敬信，威服诸豪，与郡丞孔奋击茂，破斩之。
○白狼夷
《后汉书》曰：永平中，益州刺史梁国朱辅，好立功名，慷慨有大略。在州数岁，宣示汉德，威怀远夷，自汶山以西，前代所不至，正朔所不加，白狼、盘木、唐菆等百馀国，户百三十馀万、口六百万以上，举种奉贡，称为臣仆。辅上疏曰： 臣闻《诗》云：彼狙者歧，有夷之行。《传》曰：歧道虽僻，而人不远。诗人诵咏，以为符验。今白狼王唐菆等慕化归义，作诗三章。路经邛来大山太零高坂，峭危峻险，百倍岐道。襁负老幼，若归慈母。远夷之语，辞意难正。草木异种，鸟兽殊类。有犍为郡掾田恭，与之习狎，颇晓其言。臣辄令讯其风俗，译其辞语。今遣从事史李陵与恭护送诣阙，并上其乐诗。昔在圣帝，舞四夷之乐；今之所上，庶备其一。 帝嘉之，事下史官，录其歌焉。(《东观记》载其歌，并载夷人之本语，并重译训沼为华言，今《花史》所载者是也。)至和帝永元十二年，旄牛徼外白狼、楼薄蛮夷王唐缯等，遂率种人十七万口内属。
○椫国(音檀)
《后汉书》曰：和帝永元九年，椫国王雍由调遣使重译奉国珍宝，和帝赐金印、紫绶。安帝永宁初，复遣使朝贺献乐及幻人--能变化，吐火，自支解，易牛马头，又善跳丸--数乃至千，自言我海西人，海西即大秦也。椫国西南通大秦。明年元会，安帝作乐於庭，封雍由调为汉大都尉，赐印绶、金银、彩缯各有差。
○牂柯
《后汉书》曰：初，楚顷襄王时，遣将庄豪从沆水伐夜郎。军至且兰，椓船於岸而步战。既灭夜郎，因留王滇池。以且兰有椓船牂柯处，乃改其名为牂柯。(《异物志》曰：牂柯，击船戢也。)牂柯地多雨潦。俗好巫鬼禁忌。寡畜生，又无蚕桑，故其郡最贫。句〈田可〉县有〈木光〉榔木，可以为面，百姓资之。
又曰：公孙述时，牂柯大姓龙、傅、尹、董氏，与郡功曹谢暹保境为汉，乃遣使从番禺江奉贡。(番禺江，今南海郡。)光武嘉之，并加褒赏。桓帝时，郡人尹珍自以生於荒裔，不知礼义，乃从汝南许慎、应奉受经书，学成，还乡里教授。自是，南域始有学焉。
《永昌郡传》曰：牂柯郡，在建宁东北千二百里，处所险峻，率皆高山而少平地。
《唐书》曰：牂柯蛮首领亦姓谢氏。其地北去兖州一百五十里，东至辰州二千四百里，南至交州一千五百里，西至昆明九百里。无城壁，散为部落而居。土气郁热，多霖雨，稻粟再熟。无徭役，惟征战之时，乃相屯聚，刻木为契。其法，劫盗者三倍还赃，杀人者出牛马三十头，乃得赎死，以纳死家。风俗物产，略与东谢同。其首领谢龙羽，大业末据其地，胜兵数万人。
又曰：武德三年，牂柯蛮首领谢龙羽遣使朝贡，授龙羽牂州刺史，封夜郎郡公。贞观四年，复朝贡。开元十年，大酋长谢元齐死，诏立其嫡孙嘉艺袭其官封。二十五年，大酋长赵君道来朝，献方物。元和三年五月，敕自今已后，委黔南观察使差本道军将充押领牂柯、昆明等使。四年正月，遣使来朝。是月，遣中使魏德和领其使，并赍国信物降玺书，赐其王焉。自后朝负不绝。
《临海异物志》曰：桄榔木生牂柯，外皮有毛，似栟榈而散生。其木刚，作锄利如铁，中石更利，惟中焦根乃致败耳。皮中有似梼稻米片，又似麦面，作饼饵。
《广志》曰：〈木光〉榔树，大四五围，长五六丈，洪直，旁无枝条。其颠生叶。不过数十，似棕叶。破其木，肌坚难伤。入数寸，得面，赤黄，密緻可食。
○濮
《周书·王会》曰：卜人，丹沙。注云：西南之蛮，丹沙所出。按卜人，盖今之濮人也。
又曰：汤令伊尹为四方献令，伊尹曰： 臣请正南欧隑(五来切。)柱国、指子陆童、百濮九箘，请今以珠玑、玳瑁、象齿、文犀、翠羽、箘鹤、短狗为献。 
《永昌郡传》曰：云南郡在建宁南四十五里，治云南县，亦多夷濮，分布山野，千五百人。女大小蹲踞道侧。皆持数种器杖，时寇钞，为郡邑之害。
○尾濮
《永昌郡传》：郡西南千五百里徼外有尾濮。尾若龟形，长三、四寸。俗坐，辄先穿地空，以安其尾。若邂逅误折尾，便死。男女长，各随宜野会，无有嫁娶，犹知识母，不复别父。俗云 贷老相食 ，则此濮也。古人所说，非目见也。
《扶南土俗传》曰：枸利东有蒲罗中人，人皆有尾，长五、六寸。其俗食人。按其地，并西南蒲罗，盖尾濮之地名也。
梁祚《魏国统》曰：西南有夷，名曰尾濮。其地出玳瑁、犀、象、珠玑、金、银、葛越、桂木。人皆蛮夷，重译乃通也。
○木绵濮
郭义恭《广志》曰：木绵濮，土有木绵树，多叶。又房甚繁，房中棉，如蚕所作，其大如卷。(音拳。)
○文面濮
《广志》曰：文面濮，其俗劖面，而以青画之。(劖，音谗。)
○折腰濮
《广志》曰：折腰濮，其俗，生子皆折其腰。
○赤口濮
《广志》曰：赤口濮，在永昌南。其俗，折其齿，劖其唇使赤；又露身，无衣服。
○黑僰濮
《广志》曰：黑僰濮，在永昌西南，山居，耐勤苦。其衣服，妇人以一幅布为裙，或以贯头；丈夫以谷皮为衣。其境出白蹄牛、犀、象、武魄、金、铜、华布。
○朱提
《永昌郡传》曰：朱提郡，在犍为南千八百里，治朱提县。川中纵广五、六十里。有大泉，池水千顷，名千顷池。又有龙池，以灌溉种稻。与僰道接，时多猿，郡取鸣啸於行人径次，声聒人耳。夷分布山谷间，食肉衣皮，虽有人形，禽兽其心，言语服饰，不与华同。有堂狼山，山多毒草，盛夏之月，飞鸟过之，不能得去。
又曰：建宁郡，朱提之东南六百里，土气和适，盛夏之月，热不郁蒸；孟冬时，寒不惨慄。
又曰：永昌郡，在云南西七百里。郡东北八十里泸仓津。此津有鄣气，往以三月渡之，行者六十人，皆悉闷乱；毒气中物则有声，中树木枝则折，中人则令奄然青烂也。
又曰：兴古郡，在建宁南八百里。郡领九县，纵经千里，皆有瘴气。蒜谷鸡豚鱼酒不可食，皆食啖皆病害人。郡北三百有盘江，广数百步，深十馀丈，此江有毒瘴。九县之人，皆号曰鸠民，言语嗜欲，不与人同。鸠民咸以三尺布角割作两襜，不复加针缕之功也，广头着前，狭头覆后，不盖其形，与裸身无异。
○昆弥国
《唐书》曰：昆弥国，一曰出昆明西南夷也，在爨之西，洱河为界，即叶榆河。其俗与突厥略同。相传云，与匈奴本是兄弟国也。汉武帝得其地，入益州部，其后复绝。诸葛亮定南中，亦所不至。武德四年，巂州治中吉弘使南宁，因至其国谕之，至十二月，遣使朝贡。贞观十九年四月，右武侯将军梁建方讨蛮，降其部落七十二，户十万九千三百。
○西爨
《唐书》曰：西爨方，南宁之渠帅也。自云本河东安邑人也，七世祖仕晋，为南宁太守，属中国乱，遂王蛮夷。梁元帝时，南宁州刺史徐文盛征诣荆州，有爨瓒者，遂据南宁之地。延袤二千馀里。俗多华民，饶骏马、明珠、犀、象。瓒死，有二子震、玩，分统其众。隋开皇初，遣使朝贡。文帝遣韦世冲将兵镇之，析置恭州、协州、昆州。未几复叛。后遣史万岁击之，所至皆破，逾西洱河，临滇池而还。玩惧而来朝，文帝诛之，诸子没为官奴，不收其地，因与中国绝。高祖受禅，拜玩子弘达为昆州刺史，令持其父尸归葬本乡。益州段纶又遣俞大施至南宁，谕其部落，悉来归款。自是朝贡不绝。
○东女国
《唐书》曰：东女国，西羌之别种，以西海中复有女国，故称东女焉。俗以女为王，东与茂州党项接，东南与雅州接，隔罗女蛮及白狼夷。其境东西九日行，南北二十日行，有大小八十馀城。王所居名康延川，中有弱水南流，用牛皮为船以渡。户四万众，胜兵万馀人，散在山谷。女王号为宾就，有女官曰高霸，平议国事。在外官僚，并男夫为之。其王侍女数百人，五日一听政令。王若死，国中多敛金钱，动至数万，更於王族求令女二人而立之，大者为王，其次为小王。若大王死，即小王嗣立，或姑死而妇继，无有篡夺。其所居，皆起重层屋，王至九层，国人至六层。其王服青毛绫裙，下领衫，上披青袍，其袖委地。冬则羔裘，饰以纹锦。为小鬟髻，饰之以金。耳垂珰，足履索〈革睪〉。俗重妇人而轻丈夫。文字同於天竺。以十一月为正。
又曰：东女国，其俗每至十月，令巫者赍肴诣山中，散糟麦於空，大咒呼鸟，俄而有鸟始鸡，飞入巫者之怀。因剖腹而视之，每有一谷，来岁必登；若有霜雪，必多灾异。其俗信之，名为鸟卜。其居丧，服饰不改，为父母则三年不栉沐。贵人死者，或剥其皮而藏之，内骨於瓶中，揉以金屑而埋之。国王将葬，其大臣亲属殉死者数十人。隋大业中，蜀王秀遣使招之，拒而不受。武德中，女王国敛臂钤汤汤傍氏始遣使贡方物，高祖厚资遣之。
又曰：垂拱二年，东女国王敛臂遣大臣汤剑石来朝，仍请官号。则天册拜敛臂为左玉钤卫将军，仍以瑞锦制蕃服以赐之。天授三年，其王俄琰儿来朝。开元二十九年十二月，其王赵曳夫遣子献方物，命有司宴于曲江，令宰臣已下同宴。又封曳夫为归昌王，赐其子帛，放还，复以男子为王。贞元九年七月，其王汤立悉与哥邻国王董卧庭、白狗国王罗陀忽、逋租国王弟邓吉知、南水国王苏唐磨、咄霸国王蕃藐蓬，各率其种落，诣剑南西川内附。其哥邻等国，皆散居山川。弱水王，即国初女国之弱水部落，其悉董国在弱水西，故亦谓之弱水西悉董王。旧皆分隶边郡，祖父例授将军、中郎、果毅等官。自中原多故，皆为吐番所役属。其部大者不过三、二千户，各置县令十数人理之。土有丝絮，岁输於吐蕃。至是悉与之同盟，相率献款，兼赍天宝中国家所赐官告共三十九通以进，西川节度使韦皋处其众於维霸保等州，给以种粮、耕牛，咸乐生业。立悉等数国王自来朝，召见谥麟德殿，授官赏各有差。
