○豆莫娄
《后魏书》曰：豆莫娄国，在勿吉国北千里，去洛阳六千里，旧北夫馀也。
○沃沮
范晔《后汉书》曰：东沃沮，人性质直强勇，便持矛步战。
《魏志》曰：东沃沮在高句丽盖马大山之东，滨大海而居。无大君王，世世有邑长。其言语与句丽大同，时时小异。汉初，燕亡人卫满王朝鲜时，沃沮皆属焉。元封二年伐朝鲜，分其地为四郡，以沃沮为玄菟郡。后为夷貊所侵，还属乐浪。今诸邑落渠帅称三老臣，句丽置其中大人为使，又置大家以统之，税其貂布食物、美女碑妾。其土肥美，背山向海，宜五谷。人性质直。少牛马。便持刀矛。其国俗制度，大较似句丽。其嫁娶之法：女年十岁已相许，男家迎之，长养以为妇，至成人更还女家，责钱毕乃复还男。其葬送之法：大木椁长十馀丈，开一头作户，新死皆假埋之，须肌肉尽，取骨置椁中；举家皆共一椁，刻木如生，随死者为数；又为瓦鬲，置米其中，编悬之於椁户边。
《后汉书》曰：北沃沮，人言海中有女国，无男人。或传其国有神井，窥之辄生子云。
《魏志》曰：北沃沮，一名置沟娄，去南沃沮八百里。其俗南北皆同。与挹娄接，挹娄喜乘船寇抄，沃沮畏之。夏日恒在山上长深穴中为守备；冬月冰冻，船道不通，乃下居村落。其耆老言：国人尝乘船捕鱼，遭风，见吹数十日，东得一岛，其上有人，言语不可晓。其俗，常以七月取童女沈海。又言一国亦在海中，纯女无男。又得一布衣，其两袖长二丈。又得一破船，在岸边。有一人，项中复有面，与语不相晓，不食而死。
○肃慎
《书》曰：成王既伐东夷，肃慎来贺，(海东诸夷，武王克商，皆通道焉。成王即政而叛，王伐而服之，故肃慎相来贺。)王俾荣伯作《贿肃慎之命》。(王使荣伯为命书，以币贿赐肃慎之束贺。)
《后汉书》曰：挹娄，古肃慎之国也。在夫馀东北千馀里，东滨大海，南与北沃沮接，不知其北所极。土地多山险，车马不通。人形似夫馀，而言各异。有五谷、麻布。出赤玉、好貂。(所谓挹娄貂是。)无君长，其邑各有大人，处於山林之间。土气极寒，常为穴居，以深为贵，大家至接九梯。好养豕，食其肉，衣其皮。冬以豕膏涂身厚数分，以御风寒；夏则裸以尺布，蔽其前后。其人臭秽不洁，作厕於中，圜之而居。自汉兴以后，臣属夫馀。种众虽少，而多勇力，处山险，又善射发，能入人目。弓长四尺，力如弩。矢用楛，长一尺八寸。青石为镞，镟皆施毒，中人即死。便乘船，好寇盗，邻国畏患，而卒不能服。东夷夫馀饮食类此，皆用俎豆。惟挹娄独无法俗，最无纲纪。(《魏志》所载同。)
《山海经》曰：不咸山在肃慎国。有树名雄常，先人代帝，於此取衣。(其俗无衣。中国有圣帝代立者，则此木皮可衣。)
《家语》曰：孔子在陈，惠公宾之於上馆。时有集隼庥於陈侯之庭而死，楛矢贯之，石砮，(楛，木名。砮，箭镞。)其长尺有咫。惠公使以隼如孔子之馆问焉，子曰： 隼之来远矣，此肃慎氏之矢也。 (事具博物部。)
《肃慎国记》曰：肃慎氏，其地在夫馀国北可六十日行，东滨大海。夏则巢居，冬则穴处。父子世为君长，无文墨，以言语为约。其畜有马、猪、牛、羊。不知乘马，以为财产而已。猪放山谷中，食其肉，坐其皮，绩猪毛以为布。无井灶，人作瓦鬲，四五升以食。坐则箕踞，足挟肉而啖之；得冻肉，坐其上，令软。土地无盐，烧木作灰，灌取汁食之。俗皆编发，以布作褡衤巠，径尺馀，以蔽前。嫁娶之法：男以毛羽插女头，女和则持归，然后致礼娉之。妇贞而女淫，贵壮贱老，寡居终身不嫁。性凶悍，以无忧丧相尚。父母死，男子不哭，哭者谓之不壮。相盗，赃物无多少，尽诛杀之。虽野处而不相犯。死者即日便葬於野，交木作小椁。杀猪积椁上，富室数百，贫者数十，以为死者之粮。以土覆之，以绳系於椁，头出土上，以酒灌酹，终绳腐而止，无时祭祀也。其檀弓三尺五寸，括矢长尺有咫，石砮，皮骨甲。石山在国东北，取之必先祈神，石利入铁。
○勿吉
《后魏书》曰：勿吉国在高句丽北，旧肃慎国也。去洛五千里。国有大水，阔三里馀，名速末水。其地下湿。无牛，有车马，佃则偶耕，车则步推。有粟及麦穄，(音祭。)菜则有葵。水气咸凝，盐生树上，亦有盐池。多猪无羊。嚼米〈酉昷〉酒，饮之能醉。妇人则布裙，男子猪犬皮裘。初婚之夕，男就女家，执女乳而罢，便以为定，仍为夫妇。俗以人溺洗手面，头插虎豹尾。其父母春夏死立理之，冢上作屋，不令雨湿；若秋冬死，以其尸哺貂，貂食其肉，多得之。国南有徒太山，魏言太皇。有虎豹熊狼，不害人。其傍有大莫卢覆锺国、莫多回国、库娄国、素和国、具伏弗国、匹犁尔国、拔大何国、都羽陵国、库伏真国、鲁娄国、羽真俟国，前后各遣朝献。
《北史》曰：勿吉国在高句丽北，一曰靺鞨。邑落各自有长，不相总一。其人劲捍，於东夷最强，言语独异。常轻豆莫娄等国，诸亦患之。去洛阳五千里。自和龙北二百馀里，有善玉山。山北行十三日，至祁黎山。又北行七日，至洛怀水，水广里馀。又北行十五日，至太岳、鲁水。又东北行十八日，到其国。其部类凡有七种，一号栗末部，与高丽接，胜兵数千，多骁武，每寇高丽；其二曰伯咄部，在栗末北，胜兵七千；其三曰安车骨部，在伯咄东北；其四曰拂涅部，在伯咄部东；其五曰号室部，在拂涅东；其六曰黑水部，在安车骨西北；其七曰山部，在栗末东南，胜兵并不过三千。而黑水部尤为劲健。自拂涅以东，矢皆石镞，即古肃慎氏也。东夷中为强国，所居多依山水，渠帅曰大莫弗瞒(母官切。)咄。国南有徒太山者，俗甚敬畏之，人不得山上溲污；行经山者，以物盛去。地卑湿，筑土如堤，凿穴以居，开口向上，以梯出入。其妻有外淫者，人告其夫，辄杀妻而后悔，必杀告者，由是奸淫事终不敢发。人皆善射，以射猎为业，角弓长三尺，箭长尺二寸。常以七八月造毒药，傅矢以射禽兽，中者立死。煮毒药，气亦能杀人。
又曰：延兴中，勿吉国遣乙力支朝献。大和初，又贡马五百匹。乙力支称：初发其国，乘船溯难河西上，至太沵河，沉船於水，南出陆行，度洛孤水，从契丹西界达和龙。自云：其国先破高句丽十落，密共百济谋，从水道并力取高丽，遣乙力支奉使大国，谋其可否。诏敕： 三国同是藩附，宜共和顺，勿相侵扰。 乙力支乃还，从其来道，取得本船，泛达其国。
《隋书》曰：开皇初，勿吉国相率遣使贡献。文帝诏其使曰： 朕闻彼土人勇，今来实副朕怀。视尔等如子，尔等宜敬朕如父。 对曰： 臣等僻处一方，闻内国有圣人，故来朝拜。既亲奉圣颜，愿长为奴仆。 其国西北与契丹接，每相劫掠。后因其使来，文帝诫之，使勿相攻击，使者谢罪。帝因厚劳之，令宴饮於前。使者与其徒皆起舞，其曲折多战斗容，上顾谓侍臣曰： 天地间乃有此物，常得用兵意。 然其国与隋悬隔，惟栗末白山为近。炀帝初，与高丽战，频败其众，渠师突地稽率其部降，拜右光禄大夫，居之柳城，与边人来往，悦中国风俗，请被冠带。帝嘉之，赐以锦绮而褒宠之。及辽东之役，突地稽率其徒以从，每有战功，赏赐甚厚。
○扶桑国
《南史》曰：扶桑国者，齐永平元年，其国有沙门慧深来至荆州，说云：扶桑在大汉国东二万馀里，地在中国之东。其土多扶桑木，故以为名。扶桑叶似桐，初生如笋，国人食之，实如梨而赤，绩其皮为布以为衣，亦以为锦。作板屋，无城郭。有文字，以扶桑皮为纸。无兵甲，不攻战。其国法有南北狱，若有犯轻罪者入南狱，重罪者入北狱。有赦则放南狱，不赦北狱。在北狱者，男女相配，生男八岁为奴，生女九岁为婢，犯罪之身至死不出。贵人有罪，国人大会，坐罪人於坑，对之宴饮分诀，若死别焉；以灰绕之，其一重则身屏退，二重则及子孙，三重者则及七世。名国王为乙祁，贵人第一者对卢，第二者小对卢，第三为纳咄沙。国主行，有鼓角导从。其衣色随年改易，甲乙年青，丙丁年赤、戊已年黄、庚辛年白、壬癸年黑。有牛角甚长，以角载物，至胜二十斛。有马车、牛车、鹿车。国人养鹿，如中国畜牛，以乳为酷。有赤梨，经年不坏。多葡萄。其地无铁，有铜，不贵金银，市无租估。其婚姻法：婿往女家门外作屋，晨夕洒扫，经年而女不悦，即驱之，相悦乃成婚。婚礼大抵与中国同。亲丧，七日不食；祖父母丧，五日不食；兄弟伯叔姑姊妹，三日不食。设坐为神像，朝夕拜奠，不制衰绖。嗣王立，三年不亲国事。其俗旧无佛法，宋大明二年，罽宾国常有比丘五人游行其国，始通佛法经教焉。
○女国
《南史》曰：沙门惠深云：女国在扶桑东千馀里。其人容白端正，色甚洁白，身体存毛，发长委地。至二三月，竞入水妊娠，六七月产子。女人胸前无乳，项后生毛根，白毛中有汗似乳。子百日能行，三四年则成人矣。儿见人惊避，偏畏丈夫。食咸草如禽兽。咸草叶似邪蒿，而气味咸。
○文身
《南史》曰：文身国，在佞国东北七千馀里。人体有文如兽，其额上有三文，文直，贵；文小曲者，贱。土俗欢乐，物丰而贱，行客不赍粮。有屋宇，无城郭。国王所居，饰以金银珍丽。绕屋为堑，广一丈，实以水银，雨则流于水银之上。市用珍宝。
○大汉
《南史》曰：大汉国，在文身国东五千馀里，无兵戈，不战伐。风俗并与文身国同，而言语异。
○流求
《隋书》曰：流求国，居海岛之间，当建安郡东，水行五日而至。土多出铜。其王姓欢斯，名渴刺兜，不知其由来、有国代数也。彼土人呼之为可老羊，妻曰多拔荼。所居曰波罗檀洞，堑栅三重，环以流水，树棘为藩。王所居舍，其大十六间，雕刻禽兽。多斗镂树，似橘而叶密，条纤如发，纷然下垂。国有四五帅统诸洞，洞有小王。往往有村，村有鸟了帅，并以善战者为之，自相树立，理一村之事。男女皆以白縠缠发，从头盘绕。妇人以罗纹白布为帽，织斗镂皮，并杂色纻及杂毛以为衣，制裁不一。织藤为笠，饰以毛羽。兵有刀槊弓箭剑铍之属，编纻为甲，或以熊、豹之皮。王乘木兽，令人举之而行，导从不过数十人。国人好相攻击，人皆骁健善走，难死而耐创。诸洞各为部队，不相救助。两阵相当，勇者三五人相击射，如其不胜，一军皆走，遣人致谢，即共和解，收取斗死者，共聚而食之，食皆用手。无赋敛，有事则均税。俗无文字，视月亏盈以纪时节，候草枯以为年岁。人深目长鼻，颇类于胡人。纵年老，发多不白。无君臣上下之节、拜伏之礼。父子同床而寝。妇人产乳，必食子衣。以木槽曝海水为盐，木汁为醋，酿米面为酒。遇得异味，先进尊者。凡有宴会，执酒者必待呼名而后饮。上王者酒，亦呼王名，衔杯同饮，颇同突厥。歌呼蹋蹄，一人唱，众皆和，音韵哀怨。其死者气将绝，举至庭，浴其尸，以布帛缠之，裹以苇草，衬土而殡，上不起坟，为子者数月不食肉。有熊罴豺狼，尤多猪鸡，无牛羊驴马。厥田良沃，先以火烧，而引水灌之。持一插--以石为刃，长尺馀，阔数寸--而垦之。宜播种。树木同江表，气侯岭南相类。俗事山海之神，祀以酒肴。斗战杀人，便将所杀人祭其神。炀帝大业初，海帅何蛮等，每春秋二时，天清风静，东向，依稀似有烟雾之气，亦不知几千里。三年，帝令羽骑尉朱宽入海求访异俗，何蛮言之，遂与蛮俱往。因到流求国，言语不相通，掠一人，并取其甲而还。时倭国使来朝贡，见之，曰： 此夷邪久国人所用也。 帝遣武贲郎将陈棱、朝请大夫张镇同率兵，自义安浮海击之，至流求。初，棱将南方诸国人从军，有昆仑人，颇解其语，遣人慰谕之。流求不从，拒逆官军。棱击走之，进至其都，频战皆败，毁其宫室，虏其男女数千人而还。
