○倭
《后汉书》曰：倭在韩东南大海中，依山岛为居，凡百馀国。武帝灭朝鲜，使驿通於汉者三十许国。倭王居邪马台国，乐浪郡徼去其国万二千里，其地大较在会稽、东冶，与朱崖、儋耳相近，故其俗多同。土宜禾稻麻纻蚕桑，知识绩为缣布，出白珠、青玉。其山有丹，土气温暖，冬夏生菜茹，无牛、马、虎、豹、羊、鹊。其兵有矛楯木弓竹矢，或以骨为镞。男子皆黥面文身，以其文左右大小别尊卑之差。其男衣皆横幅，结束相连；女人被发，屈紒衣如单被，贯头而着之，并以丹朱坋身，(《说文》曰：坋，尘也。音蒲顿切。)如中国之用粉也。有城栅屋宇，父母兄弟异处，惟会同男女无别。饮食以手，而用笾豆。俗皆徒跣，以蹲踞为恭敬。其人性嗜酒，多寿考，至百馀岁者甚众。国多女子，大人皆有四五妻，其馀或两或三，女人不淫不妒。又，俗不盗窃，少争讼。犯法者没其妻子，重者灭其门族。其死者，停丧十馀日，家人哭泣，不进酒食，而等类就歌舞为乐。灼骨以为卜，用决吉凶。行来渡海，令一人不栉沐、不食肉、不近妇人，名曰持衰。若在涂吉利，则雇以财物；如病疾遭害，以为持衰不谨，便共杀之。
《魏志》曰：倭国在带方东南大海中，依山岛为国，旧百馀小国。汉时有朝见者，今令使译所通共三十国。从带方至倭，循海岸水行，历韩国，从乍南乍东到其北岸拘耶韩国七千馀里，至对马国户千馀。其大官曰卑狗，副曰卑奴母离。所居绝岛方四百馀里，地多山林，无良田，食海物自活，乘船南北市籴。又南渡一海一千里，名曰瀚海，至一大国，置官与对马同，地方三百里，多竹木丛林，有三千许家，亦有田地。耕田不足食，亦行市籴。又渡海千馀里，至未卢国，户四千，滨山海居，人善捕鱼，水无深浅皆能沉没取之。东南陆行五百里，到伊都国，官曰尔支，副曰泄谟觚、柄渠觚，有千馀户，世有王，皆统属女王。带方使往来常止住。又东南至奴国百里，置官曰先马觚，副曰卑奴母离，有二万馀户。又东行百里，至不弥国，户千馀，置官曰多模，副曰卑奴母离。又南水行二十日，至於投马国，户五万，置官曰弥弥，副曰弥弥那利。又南水行十日，陆行一月，至耶马台国，户七万，女王之所都，其置官曰伊支马，次曰弥马叔，次曰弥马获支，次曰奴佳鞮，其属小国有二十一，皆统之女王。之南又有狗奴国，男子为王，其官曰狗石智卑。狗者，不属女王也。自带方至女国万二千馀里，其俗，男子无大小皆黥面文身。闻其旧语，自谓太伯之后；又云自上古以来，其使诣中国，草传辞说事。或蹲或跪，两手据地，谓之恭敬。其呼应声曰噫噫，如然诺矣。
又曰：倭国本以男子为王。汉灵帝光和中，倭国乱，相攻伐无定，乃立一女子为王，名卑弥呼。事鬼道，能惑众。自谓年已长大，无夫婿，有男弟佐治国，以婢千人自侍，惟有男子一人给饮食，传辞出入。其居处，宫室楼观城栅，守卫严峻。景初三年，公孙渊死，倭女王遣大夫难升米等言带方郡，求诣天子朝见，太守刘夏送诣京师。难升米致所献男生口四人、女生口六人、班布二匹。诏书赐以杂锦采七种五尺，刀二口，铜镜百枚，真珠、铅丹之属，付使还；又封下倭王印绶。女王死，大作冢，殉葬者百馀人。更立男王，国中不伏，更相杀数千人。於是复更立卑弥呼宗女台举，年十三，为王，国中遂定。其倭国之东，渡海千里，复有国，皆倭种也。又有朱儒国，在其南，人长三四尺。去倭国四千馀里，又有裸国。墨齿国，复在其南，船行可一年至。
《南史》曰：倭国风俗不淫，男女皆露髻。富贵者以锦绣杂采为帽，似中国胡公头。晋安帝时，有倭王赞遣使朝贡。宋武帝永初二年，诏曰： 倭王赞远诚宜甄，可赐除授。 文帝元嘉二年，赞又遣使奉表献方物。赞死，弟珍立，遣使贡献，自称使持节都督倭、百济、新罗、任那、秦韩六国诸军事、安东大将军、倭国王，诏除安东将军、倭国王。珍又求除正倭洧等十三人平西征虏冠军号，诏并听之。自此朝贡不绝。至顺帝升明二年，倭王武遣使上表言： 自昔祖祢躬擐甲胄，跋涉山川，不遑宁处，东征毛人五十五国，西服众夷六十六国，陵平海北九十五国，王道融泰，廓士遐畿，累叶朝宗，不愆于岁。道过百济，装饰船舫，而句丽无道，图欲见吞。臣亡考济，方欲大举，奄丧父兄，使垂成之功，不获一篑。今欲练兵，申父兄之志，窃自假开府仪三司，其馀咸各假授，以劝忠节。 诏除武使持节督倭、新罗、任那、加罗、秦韩六国诸军事、安东大将军、倭国王。至齐建元中，及梁武帝时，并来朝贡。
《北史》曰：隋开皇二十年，倭王姓何每，字多利思比孤，号河辈鸡弥，遣使诣阙。上令所司访其风俗，使者言： 倭王以天为兄，以日为弟，天明时出听政，跏趺坐，日出便停，理务，云 委我弟 。文帝曰： 此大无义理。 於是训令改之。王妻姓鸡弥没官，有女六七百人，名太子为利歌弥多弗利。
又曰：倭国内官有十二等：一曰大德，次小德，次大仁，次小仁，次大义，次小义，次大礼，次小礼，次大智，次小智，次大信，次小信，员无定数。有军尼一百二十人，犹中国牧宰。八十户置一伊尼翼，如今里长也。十伊尼翼属一军尼。
又曰：倭国男子服饰，衣裙襦，其袖微小，履如屦形，漆其上，系之脚。人庶多跣足。不得用金银为饰，故时衣横幅，结束相连，而无缝头，亦无冠，但垂发於两耳上。至隋时，王始制冠，以锦彩为之，以金银镂花为饰。妇人束发於后，亦衣裙襦，裳皆有襈。纤竹聚以为梳，编草为荐，杂皮为，裘，缘以杂文皮。
又曰：倭国兵有弓矢、斧，漆皮为甲，骨为矢镝。虽有兵，无征战。其王朝会必陈设仪仗。其国乐户，户可十万。俗杀人、强盗、及奸皆死；盗者计赃酬物，无财者没身为奴，自馀轻重或流或杖。每讯冤狱，不承引者，以木压膝；或置小石於沸汤中，令所竞者探之，云理曲者即手烂；或置蛇瓮中令取之，云曲者即螫手。人颇恬静，罕争讼，少盗贼。乐有五弦琴笛。男女多黥面、文身。没水捕鱼。无文字，惟刻木结绳。后於百济求得佛经，始有文字。知卜筮，尤信巫觋。每至正月一日，必射戏、饮酒。其馀节略与华同。好棋博、握槊、樗蒲之戏。气候温暖，草木冬青，土地膏腴，水多陆少。以小环挂鸬鹚项，令入水捕鱼，日得百馀头。俗无盘俎，藉以槲叶。性质直，有雅风。女多男少，婚嫁不取同姓，男女相悦者即为婚。妇入夫家，必先跨火，乃与夫相见。妇人不淫妒。死者敛以棺椁，亲宾就尸歌舞，姜子兄弟以白布制服。贵人三年殡，庶人卜日而瘗。及葬，置尸船上，陆地牵之，或以小舆。
又曰：倭国有阿苏山，其石无故火起接天者，俗以为异，因行祷祭。有如意宝珠，其色青，大如鸡卵，夜则有光。新罗、百济皆以倭为大国，多珍物，并仰之，恒通使往来。
又曰：隋大业三年，倭国王多利思比孤遣朝贡。使者曰： 闻海西菩萨天子重兴佛法 ，国书曰： 日出处天子，致书日没处天子，无恙 云云。帝览不悦，谓鸿胪卿曰： 夷书有无礼者，勿复以闻。 明年，上遣文林郎裴世清使倭国。王遣小德何辈台，从数百人，设仪仗，鸣鼓角来迎。后十日，又遣大礼歌多毗，从三百馀骑刺郊劳。既至彼都，其王与世清来贡万物。此后遂绝。
《唐书》曰：倭国土风颇类新罗。贞观五年，遣使献方物。太宗矜其道远，敕所司无令岁贡。又遣新州刺史高袁仁持节往抚之。袁仁无绥远之才，与王子争礼，不宣朝命而还。至二十二年，又附新罗，奉表以通起居。
○日本国
《唐书》曰：日本国者，倭国之别种也。以其国在日边，故以日本为名。或云：倭国自恶其名不雅，改为日本；或云：日本旧小国，并倭国之地。其人入朝者，多自矜大，不以实对，故中国疑焉。
又云：其国界东西南北皆数千里，西界、南界咸至大海，东界、北界有大山为限，山外即毛人之国。长安三年，其大臣朝臣真人来贡方物。朝臣真人者，犹中国户部尚书。冠进德冠，其顶为花，分而四散；身服紫袍，以锦为腰带。真人好读经史、解属文，容止温雅。则天宴之於麟德殿，授司膳卿，放还本国。
又曰：开元初，日本国遣使来朝，因请儒士授经。诏四门助教赵玄默就鸿胪寺教之。乃遗玄默阔幅布，以为束修之礼，题云 白龟元年 ，调布人亦疑其伪为此题。所得锡赍，尽市文籍，泛海而还。其偏使朝臣仲满，慕中国之风，因留不去，改姓名为朝衡，仕历左补阙。仪王友衡，留京师五十年，好书籍，放归乡，逗留不去。
又曰：贞元二十一年，日本国遣使来朝，留学生橘免势、学问僧空海。元和元年朝贡，使判官高阶真人上言： 前件学生艺业稍成，愿归本国，便请与臣同归。 从之。开成四年，又遣使朝贡。
《南海经》曰：南倭、北倭属倭国，在带方东大海中，以女为王。其俗零结衣服，无针功，以丹朱涂身，不妒忌，一男子数十妇。
○纻屿人
《外国记》曰：周详泛海，落纻屿。上多纻，有三千馀家，云是徐福僮男之后，风俗似吴人。
○虾夷国
《唐书》曰：虾夷国，海岛中小国也。其吏须长四尺。尤善弓矢，插箭於首，令人戴觚而立，数十步射之，无不中者。显庆四年十月，随倭国使入朝。
