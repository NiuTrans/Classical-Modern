○赤土国
《隋书》曰：赤王国，扶南之别种也。在南海中，水行百馀日而达。所都土色赤，因以为号。东婆罗剌国，西婆罗婆国，南诃罗旦国，北巨大海，地方数千里。其王姓瞿昙氏，名利富多塞。不知有国近远，称其父释王位，出家为道，传位於利富多塞，在位十六年矣。有三妻，并邻国王之女也。居僧祗城，有门三重，相去各百许步，每门图画仙人菩萨之像，悬金花铃。眊妇女数十人，或奏乐，或捧金花。又饰四妇人，容饰如佛塔边金刚力士之状，夹门而立，门外者持兵杖，门内者执白拂。夹道垂素网缀花。王宫诸屋悉是重阁北户，北面而坐，坐三重之榻，衣朝霞布，冠金花冠，垂杂宝璎珞，四女子立侍左右，兵卫百馀人。王榻后作一龛，以金银五香木杂钿之，龛后悬一金光焰，夹榻又树二金镜，镜前并陈金瓮，瓮前各有金香炉，当前置一金伏牛，牛前树一宝盖，盖左右皆有宝扇，婆罗门等数百人东西重行相向而坐。其官有萨陀迦罗一人，陀拏达叉二人、加利密迦三人，共掌政事，俱罗末帝一人掌刑法。每城置那耶迦一人、钵帝十人。其俗皆穿耳剪发，无跪拜之礼。以香油涂身敬佛，尤重婆罗门。妇人作髻於项后。男女通以朝霞朝云杂色布为衣，豪富之室恣意华靡，惟金锁非王赐不得服用。每婚嫁择吉日，女家先期五日作乐饮酒，父执女手以授婿，七日乃配焉。既娶则分财别居，惟幼子与父同居。父母兄弟死，则剃发素服，就水上构竹为棚，棚内积薪，以尸置上，烧香建幡吹蠡击鼓以送之，纵火焚薪，遂落於水。贵贱皆同，惟国王烧讫收灰，贮以金瓶，藏於庙屋。冬夏常温，雨多霁少，种植无时，特宜稻穄、白豆、黑麻，自馀物产多同交址。以甘蔗作酒，杂以紫瓜根，酒色黄赤，味亦香美，亦名椰浆为酒。
又曰：炀帝即位，募能通绝域者。大业三年，屯田主事常骏、虞部主事王君政等请使赤土。帝大悦，赐骏等帛各百匹，时服一袭，遣赍物五十段以赐赤土王。其年十月，骏等自南海郡乘舟昼夜二旬，每值便风，至焦石山而过东南，泊陵伽钵拔多洲，西与林邑相对，上有神祠焉。又南行至师子石，自是岛屿连接。又行二、三日，西望见狼牙须国之山。於是南达鸡笼岛，至於赤土之界。其王遣使婆罗门鸠摩罗以舶三十艘来迎，吹蠡击鼓，以乐随使，进金锁以缆骏船，月馀至其都。王遣其子那耶迦请与骏等礼见，先遣人送金盘贮香花，并镜镊金合二枚、贮香油金瓶八枚、贮香水白叠布四条，以拟供使者盥洗。将象二头，持孔雀盖，以迎使人。并致金花盘，以藉诏函。男女百人奏蠡、鼓，婆罗门二人导路。至王宫，宣诏讫，引骏等坐，奏天竺乐。事华，骏等还馆。又遣人送食，以草叶为盘，其大方丈。后请骏等入宴，王前设两床，床上并设草叶盘，方一丈五尺，上有黄、白、紫、赤四色之饼，牛、羊、鱼、鳖、猪、玳瑁之肉百馀品。延骏升床，从者坐於地席，各以金锺置酒，女乐迭奏，礼遗甚厚。寻遣那邪随骏贡方物。既入海，见绿鱼群飞水上。浮海上十馀日至林邑，东南并山而行，其海水阔千馀步，色黄、气腥。舟行一日不绝，云是大鱼粪也。循海北岸，达于交址。至六年春，与那耶迦於弘农谒帝。帝大悦，赐物及官，赏各有差。
○蒲罗中国
吴时，康泰为中郎，表上《扶南土俗》曰：拘利正东行，极崎头海边有居人，人皆有尾五、六寸，名蒲罗中国。其俗食人。
○优钹国
康泰《扶南土俗》曰：优钹国者，在天竺之东南可五千里，国土炽盛，城郭、珍玩、谣俗与天竺同。
○横趺国
康泰《扶南土俗》曰：横趺国在优钹之东南，城郭饶乐不及优钹也。
○比攎国
康泰《扶南土俗》曰：诸薄之东南有比攎洲，出锡，转卖与外徼。
○马五洲
康泰《扶南土俗》曰：诸薄之东有马五洲，出鸡舌香，树木多华少实。
○薄叹洲
康泰《扶南土俗》曰：诸薄之西北有薄叹洲，土地出金，常以采金为业，转卖与诸贾人，易粮米杂物。
○耽兰洲
康泰《扶南土俗》曰：诸薄之西北有耽兰之洲，出铁。
○巨延洲
康泰《扶南土俗》曰：诸转薄之东北有巨迹洲，人民无田种芋，浮船海中，截大蚶螺杯往扶南。
○滨那专国
康泰《扶南土俗》曰：滨那专国出〈马真〉(都田切。)马及金，俗民皆有衣被结发也。
○乌文国
康泰《扶南土俗》曰：乌文国，昔混滇初，载贾人大舶所成此国。
○斯调国
康泰《扶南土俗》曰：斯调洲湾中有自然监，累如细石子。国人取之，一车输王，馀自入。
《南州异物志》曰：斯调，海中洲名也，在歌营东南可三千里。上有王国，城市街巷，土地沃美。
万震《南方异物志》曰：斯调国，又有中洲焉。春夏生火，秋冬死。有木生於火中，秋冬枯死，以皮为布。
○林阳国
康泰《扶南土俗》曰：扶南之西南有林阳国，去扶南七千里。土地奉佛，有数千沙门，持戒六齐，曰鱼肉不得入国。一日再市，朝市诸杂米、甘果、石密，暮市但货香花。
《南州物异志》曰：林阳在扶南西七千馀里，地皆平博，民十馀万家。男女行仁善，皆侍佛。
○牟奴七国(摸卢国、末利国、卑离国、满都国、纟覃余国、沙楼国)
《晋起居注》曰：太熙元年正月，牟奴等国大小口十七万九千馀人，各遣正、副使诣护东夷校尉何龛。上献方物。
○蒲林国
《晋起居注》曰：兴宁元年闰月，蒲林王国新开通，前所奉表诣先帝，今遣到其国慰谕。
○师子国
《宋元嘉起居注》曰：师子国王遣使奉献，诏曰： 此《小乘经》甚少，彼国所有，皆可悉为写送之。闻彼邻多有师子，此所未睹，可悉致之。 
《法显记》曰：师子国本无人，止有鬼神及龙居之。诸国商人来共市易，鬼神自现身，但出宝物，显其时直，商人则依价值取物。诸国人闻其土乐，悉亦复来，於是遂成大国。和适，无冬夏之异，草木常茂，田种随人，无有时节。
○毗加梨国
《宋元嘉起居注》曰：五年，天竺毗加梨国王月受遣使上表，并奉金刚指环一枚、刚印摩勒金环一枚、〈翕毛〉〈翕毛〉一具、白旃檀六段、白赤鹦鹉各一头、细叠两张。
○干陀利国
《南史》曰：干陁利国在南海洲上。其俗与林邑、扶南略同，出班布、古贝，槟榔特精，为诸国之极。宋孝武世，王释婆罗那邻陀遣长史竺留陀献金银宝器。梁天监元年，其王瞿昙修跋陀罗以四月八日梦一僧谓曰： 中国今有圣主，十年后佛法大兴。汝若遣使，贡奉礼敬，则土地丰乐、商旅百倍。若不信我，则竟土不得自安。 初未之信，既而又梦此僧曰： 汝若信我，我当与汝往观。 乃於梦中至中国，拜觐天子。既觉，心异之。陀罗本工画，乃写梦中所见武帝容资，饰以丹青。仍遣使并画工，奉表献玉盘等物。使人既至，摸写帝形以还其国，比所画则符同焉。因盛以宝函，日加礼敬。后跋陀死，子毗针耶跋摩立，遣长史毗员跋摩奉表献金芙蓉、杂香药等。
○狼牙修国
《南史》曰：狼牙修国在南海中，其界东西三十日、南北二十日行，北去广州二万四千里。土气、物产与扶南略同。偏多栈沉婆律香。其俗男女皆袒而披发，以古贝为汗漫。其王及贵臣，乃加云霞布覆胛，以金绳为络带，金环贯耳；女子则布，以缨络绕身。其国累砖为城，重门楼阁。王出乘象，有幡旄旗鼓，罩白盖，兵卫甚严。国人说，立国已四百馀年，后嗣衰弱，王族有贤者，国人归向之。王闻，乃加囚执，其锁无故自断。王以为神，因不敢害，乃逐出境。遂奔天竺，天竺妻以长女。俄而狼牙王死，大臣迎还为王。二十馀年死，子婆伽达多立。天监十四年，遣使阿撤多奉表入贡。
○婆利国。
《南史》曰：婆利国，在广州东南海中洲上。去广州二月日行。国界东西五十日行，南北二十日行，有一百三十六聚。土气暑热，如中国之盛夏。谷一岁再熟，草木常荣。海出文螺、紫贝。有石名坩贝，大硬。其国人披古贝如袍，及为都缦，乃用班丝者，以璎络绕身。头着金长冠，高尺馀，形如牟，缀以七宝之饰，带金装剑。偏坐金高座，以金镫支足。侍女皆为金花杂宝之饰，或持白眊拂及孔雀扇。王出，以象驾舆，舆以杂香为之，上施羽盖、珠帘，导从吹螺击鼓。自古来通中国。问其先及年数，不能记，自言白静王夫人即其国女。天监十六年，遣使奉表献金席等。普通三年，其王频伽复遣使珠智献白鹦鹉、青虫、兜鍪、琉璃器、古贝、螺杯，杂色香数十种。
《隋书》曰：婆利国，自交址浮海，南过赤土、丹丹，乃至其国。国界东西四月行，南四十五日行。王姓刹利耶伽，名护滥那婆。官曰独诃邪拏，次曰独诃氏拏。国人善投轮刀，其大如镜，中有窍，外锋如锯，远以投人，无不中。其馀兵器与中国略同。俗类真腊，物产同於林邑。其杀人及盗，截其手，奸者锁其足，期年而止。祭祀必以月晦，盘贮酒肴，浮之流水。每十一月，必设大祭。海出珊瑚。有鸟名舍利，解人语。大业十二年，遣使入贡，后遂绝。
○诃罗陀国
《南史》曰：诃罗陀国，宋元嘉七年遣使奉表，曰： 伏承圣主重三宝，兴立塔寺，周满国界，今故遣使二人，表此微心。 
○诃罗单国
《宋元嘉起居注》曰：去年六月，阇婆洲河罗单国王毗沙跋摩遣使献奉。
又曰：十一年，诃罗单国王尸梨毗遮耶献银漆盘等。
《南史》曰：诃罗单国都阇婆洲。元嘉七年，遣使献金刚指环、赤鹦鹉鸟、天竺国白叠、古贝叶、婆国古贝等物。十年，河罗单国王毗沙跋摩奉表曰： 常胜天子陛下，诸佛世尊，常乐安稳，三达六通，为世间尊，是名如来，是故至诚五体敬礼。 其后与子所篡夺。十三年，又上表。二十六年，文帝诏曰： 河罗单国、婆皇、婆达三国，频越遐海，款化纳贡，远诚宜甄，可并加除授。 乃遣使策命之。二十九年，又遣长史婆和沙弥献方物。
○蒲黄国
《宋元嘉起居注》曰：二十六年，蒲黄国献牛黄等物，又献郁金香等物。
○婆皇国
《南史》曰：婆皇国，元嘉二十六年，国王舍利婆罗跋摩遣使献方物四十一种，文帝策命之为婆皇国王。二十八年，复遣使贡献。孝武孝建三年，又遣长史竺那婆智奉表献方物，以那婆智为振威将军。大明三年，献赤、白鹦鹉。大明八年、明帝泰始二年、又遣使贡献，明帝以其长史竺须罗远、前长史振威将军竺那婆智并为龙骧将军。
○婆达国
《南史》曰：婆达国，元嘉二十六年，国王舍利不陵伽跋摩遣使献方物，文帝策命之为婆达国王。二十六年、二十八年，复遣使献方物。
○阇婆达国
《南史》曰：阇婆达国，元嘉中，国王师利婆达呵阿陀罗跋摩遣使奉表曰： 宋国大主大吉天子足下：教化一切种智，安稳天人师，降伏四魔，成等正觉，转道法轮，度脱众生。我虽在远，亦沾灵润。 
○盘盘国
《宋起居注》曰：孝建二年七月二十日，盘盘国王遣长史竺伽蓝婆奉献金银琉璃诸香药等物。
《南史》曰：盘盘国，元嘉、孝建、大明中，并遣使贡献。梁中大通元年、四年，其王遣使奉表，累送佛牙及画塔、沉檀等香数十种。六年八月，复遣使送菩提国舍利及画塔图，并菩提树叶、詹糖等香。
《梁书》曰：盘盘南海大洲中，北与林邑隔小海，自交州船行四十日至其国。王曰杨栗翨，(音翅。)栗翨父曰杨德武连，以上无得而纪。百姓多缘水而居，国无城，皆竖木为栅。王坐金龙床，每坐，诸大人皆两手交抱肩而跪。及其国多有婆罗门，自天竺来就王乞财物，王甚重之。其大臣曰勃郎索滥，次曰昆仑帝也，次曰昆仑勃和，(音胡卧切。)次曰昆仑勃帝索甘且。其言 昆仑 、 古龙 声相近，故或有谓为古龙者。其在外城者曰那延，犹中夏刺史、县令。其矢多以石为钅旌，槊则以铁为刃。有僧尼寺十所，僧尼读佛经，皆食肉而饮酒。亦有道士寺一所，道士不饮食酒肉，读阿修罗王经，其国不甚重之。俗皆呼僧为比丘，呼道士为贪。隋大业中，亦遣使朝贡。
《唐书》曰：盘盘国，在林邑西南海曲中，北与林邑隔小海。自交州船行四十四日乃至，其国，与狼牙修国为邻。人皆学婆罗门，甚敬佛法。贞观九年，遣使来贡方物。
○斤陁利国
《宋起居注》曰：孝建二年八月二日，斤陀利国王释陀罗降陀遣长史竹留陀及多奉表献方物。
