○结胸国
《山海经》曰：结胸国，其人结匈。(郭璞曰：臆前出，如人结喉也。)
○羽民国
《山海经》曰：羽民国，其人长头，身生羽。一曰其人长颊。
《外国图》曰：羽民，羽飞不能远。其人卵产。去九疑四万里。
○欢兜国
《山海经》曰：欢兜国，其人人面，有翼，鸟啄。(欢兜，尧臣，有罪自放南海而死。帝矜之，使其子居南而祠也。)一曰欢朱国。
《神异经》曰：南方荒中有人，人手鸟足，杖翼而行，但食海中鱼。(虽有翼，不足以飞，倚为径行势也。)一名欢兜。为人狠恶奸疏，不畏风雨，不忌禽兽。有所触犯，死乃休耳。
○厌火国
《山海经》曰：厌火国，其人兽身黑色，火出其口中。(似弥候黑色也。)
○三苗国
《书》曰：尧窜三苗于三危。
《山海经》曰：三苗国，在赤水东。
《神异经》曰：西北荒中有人焉，皆人形，而腋下有翼，不能飞，名曰苗民。为人饕餮，淫逸无礼。
《外国图》曰：昔唐以天下授虞，有苗之君非之。苗之民浮黑水，入南海，是为三苗民。去九疑三万三千里。
○国
《山海经》曰：国，其为人黄，能操弓射蛇。(《大荒经》曰：此国自然有五谷衣服。)一曰盛国。
《括地图》曰：禹诛防风氏，夏德，二龙降之。禹使范氏御之以行，经南方。防风神见禹，怒，使射之。有迅雨，二龙升去。臣惧，以刃自贯其心死。禹哀之，疗以不死草，皆生，是名穿匈民。去会稽万五千里。
○交胫国
《山海经》曰：交胫国，在贯匈东。其人交胫。(言脚胫曲失相交，所谓雕题交趾者。)
《外国图》曰：交胫民，长四尺。
○不死国
《山海经》曰：不死国，在交胫东。其人黑色，寿考。(有员丘山不死树，食之不死；有赤泉，饮之不老。)
○支舌国
《山海经》曰：支舌国，在不死东。(其人舌皆歧，或云支舌也。)
○三首国
《山海经》曰：三首国，一身三首。
○僬侥国
《后汉书》曰：安帝永初中，永昌徼外僬侥种夷陆类等三千馀口举种内附，献象牙、犎牛。其人长三尺，穴居，善游，鸟兽惧焉。
《列子》曰：中洲以东三十万里，得僬侥国，人长一尺五寸。
《山海经》曰：周饶国，为人短小，冠带。(其人长三尺，穴居，能为机巧，有五谷。)一曰僬国，在三首东。
《家语》曰：吴之客问孔子曰： 人之长极几何？ 对曰： 僬侥民长三尺，短之极也。长者不过十，是数之极也。 (长者十，短者三，皆数之极也。)
《外国图》曰：僬侥民善没游，善捕鸷鸟。其草木夏死而冬生。去九疑三万里。
又曰：从啖水南曰僬侥，其人长尺六寸。一曰迎风则偃，背风则伏。不衣而野宿。
○长臂国
《山海经》曰：长臂国，人长一尺五，捕鱼水中，两手各操一鱼。(长人手下垂至地。海东有人，尝在海中得布褐习衣，如中国衣，而两袖长三丈，即此长臂民衣也。)
○三身国
《山海经》曰：三身国，一首而三身。
○一臂国
《山海经》曰：一臂国在三身北，一臂一目一鼻孔。
○奇肱国
《山海经》曰：奇肱国，其人一臂。
○丈夫国
《括地图》曰：殷帝大戊使王孟采药於西王母，至此绝粮，食木实，衣木皮。终身无妻，而生二子，从背间出，是为丈夫民，去玉门二万里。
○巫咸国
《山海经》曰：巫咸国在女刃北，右手操青蛇，左手操赤蛇。在登葆山，群巫所从上下也。(操药往来。)
《外国图》曰：昔殷帝大戊使巫咸祷於山河，巫咸居於此，是为巫咸民。去南海万千里。
○女子国
《山海经》曰：女子国在巫咸北，两女子居，水外周之。(有黄池，妇人入浴，出即人孕矣。生男，三岁即死。周犹绕也。)
○轩辕国
《山海经》曰：轩辕国在穷山之际，其不寿者八百岁。(其国在山南边也，荒中日山之南也。)南女子，北人面蛇身，尾交首上。不敢西射，畏轩辕之丘。(言敬畏黄帝威灵，故不敢向之射也。)
○白民国
《山海经》曰：白民之国在龙鱼北，白身，被发。(其人体洞白也。)
又曰：白民之国，室后帝鸱生白民。
《博物志》曰：日南有野女，群行不见夫。其体皛(胡了切。)白，裸袒无衣。
○长股国
《山海经》曰：长股之国，在雄常北，被发。(国在赤水东。长臂人，身如人，臂长三丈。以类推之，则此脚过三丈矣。黄帝时至，或曰长脚人，常负长脚入海中捕鱼。)
○无(音启)国
《山海经》曰：海水自东北陬至无国，在长股东，为人无。(，肥肠也。其人穴居，食土，无男女，死即埋之，其心不朽，百二十岁乃复更生也。)
○一目国
《山海经》曰：一目国，一目，中其面也。
○和利国
《山海经》曰：和利国在一目东，为人一手、足，反膝，曲足居上。(反，卷曲也。)一曰留利之国，人手反折。
○深目国
《山海经》曰：深目国，为人举一手一目。
○无肠国
《山海经》曰：无肠之国，在深目东，为人长而无肠。
○聂耳国
《山海经》曰：聂耳国，在无肠国东，为人两手聂其耳。(言耳长，行则以手摄持之。)县居海水中。(县，居邑也。)
○跂踵国
《山海经》曰：跂踵国在拘缨东，其人两足皆大，(其人行，踵不着地也。)一曰踵国。
○奢比之尸
《山海经》曰：奢比之尸，为人兽身，人面，大耳，珥两青蛇。(以蛇贯两耳也。)
○君子国
《山海经》曰：君子国，人冠衣带剑。(其人好不争也。)
○青丘国
《山海经》曰：青丘国，其人食五谷，衣丝帛。其狐九尾。
○黑齿国
《山海经》曰：黑齿国，为人黑齿。(《东夷传》曰：倭国东四千馀里有裸国，东南有黑齿国，船行一年始可至也。《异物志》云：西屠染齿，亦以放此也。)
○玄股国
《山海经》曰：玄股之国，(髀皆似画青黑。)其人衣鱼，(以鱼皮为衣。)食鸥。鸥，水鸟也。
○毛民国
《山海经》曰：毛民国，为人身生毛。(今去临海郡东二千馀里，毛人在大海中州岛上，为人短小，面体有毛，如猪熊，穴居，无衣服。晋永嘉四年，吴郡司盐都尉戴建云在海边得一船，上有男女四人，状皆如此，言语不通。送诣承相府，未至，道路死，有一人在。上赐妇，生子，出入市井，渐晓人语，自说其所是此毛民。)
《神异经》曰：八荒之中有毛人焉，长七八尺，皆人形，身躯头上皆毛，毛如猕猴，毛长尺，见人则瞑目开口吐舌，上唇覆面，下辱覆匈，临海水。
《土物志》曰：毛人之洲乃在涨屿，身无衣服，凿地穴处。虽云象人，不知言语，齐长五尺，毛如熊豕，众辈相随，逐捕鸟鼠。(无五谷，惟捕鸟鼠鱼肉以为粮耳。)
○劳民国
《山海经》曰：劳民国，为人黑。或曰教民。为人面目手足尽黑。(食果草实也。有一鸟两头也。)
○氐人国
《山海经》曰：氐(音触抵之抵。)人国，在建木西，人面而鱼身，无足。(自身以上人，以下鱼也。)
○姑射国
《山海经》曰：姑射国，在海中。
○蜮国
《山海经》曰：有蜮山者，有蜮民之国。食桑，射蜮是食。(蜮，短狐也，似鳖，含沙射人，中则病死，此山出之也。)
○沃国
《山海经》曰：有沃之国，(言其土饶沃也。)沃民是处。凤凰鸟之卵是食，甘露是饮，故其欲，其味皆存也。
○反风国
《道书》曰：反风之国，香逆风闻千里也。
○林那国
竺芝《扶南记》曰：林那国蛮，其延国未多曰，黎与毗骞同，大洲放二万里，法俗是同。
○无论国
《南州异物志》曰：无论国有大道，左右种桃、枇杷及诸花果。白曰行其下，阴凉蔽热，十馀里一亭，皆有井水。食麦饭，饮葡萄酒，如胶，若欲饮，以水和之，其味甘美。
○句稚国
《南州异物志》曰：句稚，去典游八百里，有江口，西南向，东北行，极大崎头出涨海中，浅而多磁石。
○歌营国
《南州异物志》曰：歌营国在句稚南，可一月行到，其南文湾中有洲名蒲类，上有居人，皆黑如漆，齿正白，眼赤，男女皆裸形。(康泰《扶南》土俗记云：大载而去，常望海过则遮船，将鸡猪山果易铁器。)
○加陈国
《南州异物志》曰：加陈在歌营西南。
○师汉国
《南州异物志》曰：师汉国在句稚西，从稚去行可十四、五日乃到其国。亦称王，上有神人及明月珠。但仁善，不忍杀生。土地平博，民有万馀家。
○扈利国
《南州异物志》曰：扈利国在奴调洲，西南边海。
○姑奴国
《南州异物志》曰：姑奴国去歌营可八千里，民人万馀户，皆乘四辕车，驾二马或四马，四会所集也。舶船常有百馀艘，市会万馀人，昼夜作市，船皆鸣鼓吹角。人民衣被同中国。
○察牢固
《南州异物志》曰：察牢，在安息中间，大国也，去天竺五千里。民国勇健，举国人皆称王种。国无常王，国人常选耆老有德者立为王，三岁一更举。土地所与天竺同。慕其土地，不出国远行。
○类人
《南州异物志》曰：扶南海隅有人如兽，(此人，扶南之东，缘海边，略如禽兽，人无道也。)身黑若漆，齿白如素。(扶南以外，民皆漆齿使黑，而此人身体惟独不漆齿，故正白也。)随时流移，居无常处。(此民不知安立屋宅，乃随寒暑素饮。身体虽小，夏则入水捕鱼螺，冬则登山射麋鹿也。)食惟鱼肉，不识禾稼。寒无衣服，以沙自覆。(此人无衣服，若小遇寒凉，辄以沙自覆，惟以出面目耳。)时或屯聚，猪、犬、鸡杂糅。(此人无衣服，若遇寒凉，以沙自覆，惟以出面目耳。)时或虽忝人形，无逾六畜。(此人或时权有可得停，犹知立一小屋，以自藉。家中男女大小并止，猪犬共息其中，无复分别也。)
○雕题国
《异物志》曰：雕题国，画其面及身，刻其肌而青之，或若锦衣，或若鱼鳞。
○狼咽国
《异物志》曰：狼咽国，男无衣服，女横布帷。出与汉人交易，不以昼市，暮夜会。俱以鼻嗅金，则知好恶。
○瓮人
《异物志》曰：瓮人，齿及目甚鲜白，面体异黑若漆，皆光泽。为奴婢，强勤力。
○黄头人
《异物志》曰：黄头人，群相随行，无常居处。其类与禽兽同，或依大树，以草被其枝上，而庇阴其下。发正黄，如扫帚。见汉人，散入草，终不可得近。
○儋耳国
《异物志》曰：儋耳夷，生则镂其头，皮尾相连。并镂其耳匡，为数行与颊相连，状如鸡腹，下垂肩上。食薯。纺绩为业。
○穿胸国
《异物志》曰：穿胸人，其衣则缝布二幅，合两头，开中央，以头贯穿，胸身不突穿。
○西屠国
《异物志》曰：西屠国在海外，以草漆齿，用白作黑，一染则历年不复变。一号黑齿。
《交州以南外国传》曰：有铜柱表，为汉之南极界，左右十馀小国，悉属西屠。有夷民，所在二千馀家。
○金邻国
《异物志》曰：金邻，一名金陈，去扶南可二千馀里。地出银，人民多好猎大象，生得乘骑，死则取其牙齿。
《外国传》曰：从扶南西去金陈，二千馀里到金陈。
○波辽国
《外国传》曰：从西图南去百馀里到波辽，十馀国皆在海边。
○屈都乾国
《外国传》曰：从波辽国南去，乘船可三千里，到屈都乾国地。有人民可二千馀家，皆曰朱吾县民，叛居其中。
○波延州
《外国传》曰：从屈都乾国东去，船行可千馀里，到波延洲。有民人二百馀家，专采金，卖与屈都乾国。
○究原国民
《外国传》曰：究原有獠民，出锡、铁、鸡舌香及赤白五色鹦鹉鸟。究原达永昌一岁。
○奴后国
《外国传》曰：从林阳西去二千里，奴后国，可二万馀户，与永昌接界。
○炎人国
《博物志》曰：楚之南，炎人之国。其亲戚死，刳肉，死弃之，然后埋其骨，乃成孝子。
○黄孙
《博物志》曰：黄孙，天毒君之孙也，名贵，负躁而好自饮汁，父母笑之，愧而去，居此。黄孙国去九嶷二万一千里。
○落头民
《博物志》曰：南方有落头民，其头能飞。其种人常有所祭，号曰 虫落 ，故因取名焉。以其头飞，因眼便去，以耳为翼，将晓还复着体。吴时往往得之。
○鲛人
《博物志》曰：南海水有鲛人，水居如鱼，不废织绩，其眼能泣珠。
○松外诸蛮
《唐书》曰：松外诸蛮，贞观末为寇，遣兵从西洱河讨之。其西洱河，从巂州西千五百里。其地有数十、百部落，大者五、六百户，小者二、三百户。无大君长，有数十姓，以杨、李、赵、董为名家，各擅山川，不相役属，自云其先本汉人。有城郭村邑，弓矢鋋，言语虽小讹舛，大略与中夏同。有文字，颇解阴阳历数。自夜郎、滇池以西，皆云庄屩之馀种也。其土有稻、麦、粟、豆，种获亦与中夏同，而以十二月为岁首。菜则葱、韭、蒜、菁，果则桃、梅、李、柰。有丝麻、女工蚕织之事，出紽绢丝布，广七寸以下。早蚕以正月生，二月熟。畜有马、牛、猪、羊、鸡、犬。饭用竹筲，搏之而取，羹用象杯，若鸡彝。有船无车。男女毡皮为帔，女子絁布为裙，外仍披毡皮之帔。头髻一盘，而成形如髽。(阻瓜切。)男女皆跣。至於死丧、哭泣、棺椁、袭敛，无不毕备。三年之内，穿地为坎，殡於舍侧，上作小屋。三年之外，出而葬之。蠡封〈虫半〉棺，令其耐湿。父母死，皆斩衰布衣，远者至四五年，近者三、二年，然后即吉。其被人杀者，丧主以麻结发，而黑其面，衣裳不缉，惟服内不废婚，妻不避同姓。其俗，有盗窃、杀人、淫秽之事，酋长即立一长木，为击鼓警众，共会其下，强盗者，众共杀之；若贼家富强，但烧其屋宅，夺其田业而已。
