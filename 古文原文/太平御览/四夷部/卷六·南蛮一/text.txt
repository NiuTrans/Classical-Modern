○叙南蛮
《礼记·王制》曰：南方曰蛮，雕题交址，有不火食者矣。(雕文，谓刻肌，以丹青涅之。交距足，相乡。不火食，地气暖，不为病。)
《左传》曰：庸人率群蛮以叛楚，(庸，今上庸县，属楚之小国。)麋人率百濮聚於选，将伐楚。(选，楚地。百濮，夷也。)於是申息之北门不启。
又曰：楚子闻蛮氏之乱也，与蛮子无质也，(质，信也。)使然丹诱戎蛮子嘉杀之，遂取蛮氏。
又曰：王子朝使告于诸侯曰： 兹不谷震荡播越，窜在荆蛮，未有攸底。 (蠢，动也。蛮荆，荆州之蛮也。)
《诗》曰：蠢尔蛮荆，大邦为仇。
又曰：修尔车马、弓矢戎兵，用戒戎作，用逖蛮方。(蛮方，蛮荆之外也。此时中国微弱，故复戒将率之臣，以治军实。)
又曰：保有凫绎，遂荒徐宅，至于海邦。淮夷蛮貊，及彼南夷，莫不率从。
《尚书·舜典》曰：柔远能迩，惇德允元，而难任人，蛮夷率服。帝曰： 皋陶，蛮夷猾夏，寇贼奸宄。 (猾，乱也。夏，华夏也。群行攻劫曰寇，杀人曰贼，在外曰奸，在内曰宄，言无教所致也。)
又《禹贡》曰：三百里蛮。
《论语》曰：子张问行，子曰： 言忠信，行笃敬，虽蛮貊之邦，行矣。 
《史记》曰：吴太伯、弟仲雍皆周大王之子，避季历，乃奔荆蛮，文身断发，示不可用。荆蛮义之，从而归之千馀家。
《汉书》曰：贾谊上书云： 凡天子者，天下之首，何也？上也。蛮夷者，天下之足，何也？下也！ 
《世说》曰：郝隆为桓温南蛮参军。三月三日，就温席作诗曰： 娵隅跃清池。 温问何物，答曰： 蛮名鱼为娵隅。 桓曰： 何为作蛮语？ 隆曰： 千里投公，始得一蛮府参军，那得不作蛮语！ 
○越裳国
《尚书大传》曰：交址之南有越裳国。周公居摄六年，制礼作乐，天下和平。越裳以三象重译而献白雉，曰： 道路悠远，山川阻深，音使不通，故重译而朝成王以归。 周公曰： 德不加焉，则君子不飨其质；(质亦贽也。)政不施焉，则君子不臣其人。何以获此赐也？ 其使请曰： 吾受命吾国之黄耇日久矣；天之无烈风淫雨，意者中国有圣人乎？有则盍往朝之？ 周公乃归之於王，称先王之神致，以荐于宗庙。周德既衰，於是稍绝。
○黄支国
《汉书》曰：黄支国，去合浦日南三万。国俗与朱崖略同。武帝时来贡，且多明珠、璧琉璃、奇石异物。大珠围及二寸，至圆者置之平地，终日不得止。
○盘瓠
《后汉书》曰：昔高辛氏有犬戎之寇，帝患其侵暴，而征伐不克。乃访募天下有能得犬戎之将吴将军首者，购黄金千镒、邑万家，又妻以少女。时帝有畜狗，其毛五采，名曰盘瓠。下令之后，盘瓠遂衔人头造阙下，群臣怪而诊视之，乃吴将军首也。帝大喜，乃以女配盘瓠。盘瓠得女，负而走南山，止石室中，所处险绝，人迹不至。於是女解去衣裳，为仆鉴之髻结，著独力之衣。(仆鉴、独力，皆未详。流俗或改鉴为坚者，妄穿凿也。)经三年，生子十二人，六男六女。盘瓠死后，因自相夫妻，织绩木皮，染以草实。好五色衣服，制裁皆有尾形，其衣裳斑谰。语言侏离。好入山壑，不乐平旷。帝顺其意，赐以名山广泽。其后滋蔓，号曰蛮夷，外痴内黠，安土重旧。以先父有功、母帝之女，田作贾贩，无关梁符传租说之赋。有邑君长，皆赐印绶。冠用獭皮，名渠帅曰精夫，相呼为姎徒。(姎，焉郎切。《说文》曰：女人自称，姎，我也。)今长沙武陵蛮是也。
又曰：南蛮，其在唐虞与之要质，故曰要服。夏、商之时，渐为边患。暨于周代，党众弥盛，故《诗》曰： 蠢尔蛮荆，大邦为仇。 至楚武王时，蛮与罗子共败楚师，杀其将屈瑕。(莫敖不设备，故败，缢于荒谷，群帅囚于治父也。)楚师既振，遂属於楚。及吴起相悼王，南并蛮、越，遂有洞庭、苍梧。秦昭王使白起伐楚，略取蛮夷，始置黔中郡。
又曰：汉兴，改秦黔中郡为武陵。岁令大人输布一匹，小口二丈，是谓賨布(《说文》曰：賨，南蛮赋也。音牂冬切。)虽时为寇盗，而不足为郡国患。光武建武二十三年，武陵蛮精夫相单程等大寇郡县，遣武威将军刘尚，发南郡、长沙、武陵兵万馀人，乘船溯沅水入武溪击之。(沅水出牂柯故且兰东北，经灵溪、长沙、巴陵郡入洞庭通功也。武溪，在灵溪郡卢溪县。)尚轻敌深入，悉为所没。又遣伏波将军马援将兵到临沅，(今武陵郡武县，即汉临沅县也。)击破之，单程等饥困乞降。会援病卒，谒者宗均听悉受降，为置吏以司之，群蛮遂平。
又曰：顺帝永和初，武陵太守上书，以蛮夷率服，可比汉人，增其租赋。议者皆以为可，尚书令虞诩独奏曰： 自古圣王不臣异俗，非德不能及，威不能加，其兽心贪婪，难率以礼。是故羁縻而绥抚之，附则受而不逆，叛则弃而不追。先帝旧典，贡税多少，所由来久矣。狡煴增之，必有怨叛，计其所得，不偿所费，必有后悔。 帝不从。其冬，酆中溇中蛮(溇水，出令酆阳郡。溇，音娄。)果争贡布非旧约，遂杀乡史，举种反叛。明年，遣武陵太守李进讨破之，斩首数百级，馀皆降散。
又曰：延熹中，长沙零陵蛮反叛，寇江陵。荆州刺史刘度、谒者马睦、南郡太守李肃皆奔走。肃主簿胡爽扣马首谏曰： 蛮夷见郡无儆备，故敢乘间而进。明府为国大臣，连城千里，举旄鸣鼓，应声十万，奈何委付守之重，而为逋逃之人乎？ 肃拔刃向爽曰： 掾促去！太守今急，何暇此计！ 抱马固谏，肃遂杀爽而走。帝闻之，征肃弃市，复爽门闾，拜家一人为郎。
《魏略》曰：高辛氏有老妇居王室，得耳疾。挑之，乃得物，大如茧。妇人盛瓠中，覆之以盘。俄须化为犬，其文五色，因名盘瓠。
干宝《晋纪》曰：武陵长沙郡夷，盘瓠之后。杂处五服之内，凭山阻险。每常为猱杂鱼肉，而归以祭盘瓠。俗称赤髓横裙子孙。
《唐书》曰：黄国公册安昌者，盘瓠之苗裔也。世为巴东蛮帅，与田、李、向、邓各分盘瓠一体。世传其皮盛以金函，四时致祭。
黄闵《武陵记》曰：山半有盘瓠石室，可容万人，中有石床、盘瓠行迹。今按山窟前，有石羊、石兽，古迹奇异。尤多坐石窟，大如三间屋。遥见一石，仍似狗形，蛮俗相传云是盘瓠象也。
《荆州记》曰：阮陵县君居酉口，有上就、武阳二乡，惟此是盘瓠子孙狗种也。二郡在武陵溪之北。
○廪君
《后汉书》曰：巴郡南郡蛮，本有五姓：巴氏、樊氏、瞫(瞫音审。)氏、相氏、郑氏，皆出於武落锤离山。(在今郡是奏陵山县。)其山有赤、黑二穴，巴氏之子生于赤穴，四姓之子皆生黑穴。未有君长，俱事鬼神，乃共掷剑於石穴，约能中者奉以为君。巴氏子务相乃独中之，众皆叹服。又令各乘土船，约能浮者当为君，馀姓悉沉，惟务相独浮，因共立之，是为廪君。乃乘土船，从夷水至盐阳盐水，有神女谓廪君曰： 此地广大，鱼盐所出，愿留共居。 廪君不许。盐神暮辄来宿，旦即化为虫，与诸虫群飞，掩蔽日光，天地晦冥，积十馀日。廪君思其便，因射杀之，天乃开明。廪君於是君乎夷城，四姓皆臣之。廪君死，魂魄世为白虎。巴氏以虎饮人血，遂以人祠焉。
又曰：秦惠王并巴中，以巴氏为蛮夷君长，世代尚秦女。其人爵比不更，有罪得以爵除。
又曰：汉兴，南郡太守靳强奏请，一依秦时故事。至光武建武二十三年，南郡潳山蛮雷迁等始反叛，(潳，音屠。)寇掠百姓。遣武威将军刘尚讨破之，徙其种人七千馀口置江夏界中。其后沔中蛮是也。(汉之江夏郡，今竟陵郡富水、安陆、齐安、汉阳、江夏、蕲春郡地皆是也。)
又曰：和帝永元十三年，巫蛮许圣等(汉之巫县，今云安郡巫山县也。)以郡收税不均，怀怨恨，遂屯聚反叛。荆州诸郡兵讨破之，复悉徙置江夏。灵帝光和三年，江夏蛮复反，寇患累年。庐江太守陆康讨破之。(汉庐江即今郡也。)
《世本》曰：廪君使人操青缕以遗盐神曰： 婴此即相宜。 云与女俱生，弗宜将去。盐神受缕而婴之，廪君即立阳石上，望青缕而射之。盐神死，天乃大开。
《说文》曰：幏，南郡蛮夷布也。(幏音稼。)
《荆州图》曰：夷陵县西有温泉。古老相传，此泉元出盐，于今水有盐气。县西一独山，有石穴，有二大石并立穴中，相去一丈，俗名为阴阳石。阴石常湿，阳石常燥。
盛弘之《荆州记》曰：昔廪君浮夷水，射盐神于阳石之上。按，今施州清江县江水，一名夷水，一名盐水，源出清江县西都亭山。
《水经》曰：夷水，别出巴郡鱼复县。《注》云： 水色清照十丈，分沙石。蜀人见澄清，因名清江。 
○板楯蛮
《后汉书》曰：板楯蛮者，秦昭襄王时，有一白虎，常从群虎，数游秦、蜀、巴、汉之境，伤害千馀人。昭王乃募国中有杀虎者，赏邑万家。时有巴郡阆中夷人能作白竹之弩，乃登楼射杀白虎。昭王嘉之，以其夷人，不欲加封，乃刻石盟要，复夷人顷田不租，十妻不算，(一户免其一顷田之租税，虽有十妻，不输口算之钱也。)伤人者论，杀人得以倓钱赎死。(何承天《纂文》曰：倓，蛮夷赎罪货也。倓，音徒滥反。)盟曰： 秦犯夷，输黄龙一双；夷犯秦，输清酒一锺。 夷人安之。
又曰：汉高帝为汉王，发夷人还伐三秦。(今汉中秦川。)秦地既定，上遣还巴中，复其渠帅罗、朴、督、鄂、度、夕、龚七姓不输租赋，馀户乃岁入賨钱口四十，世号为板楯蛮夷。阆中有渝水，其人多居水左右，天性劲勇。初，为汉前锋，数陷阵。俗喜歌舞，(喜，音虚记切。)高祖观之，曰： 此武王伐纣之歌也。 乃命乐人习之，所谓巴渝舞也。
又曰：灵帝光和中，巴郡板楯叛，寇掠三蜀及汉中诸郡。帝欲大发兵，乃问益州计吏考以征讨方略。汉中上计程苞对曰： 板楯七姓，射杀白虎，立功先世，复为义人，其人勇猛，善於兵战。昔安帝永和初中，羌入汉川，郡县破坏，得板楯救之，羌死败殆尽，故号为神兵。羌人畏忌，传语种辈勿复南行。至建和二年，羌复大入，实赖板楯连摧破之。前车骑将军冯绲南征武陵，虽丹阳精兵之锐，亦倚板楯以成其功。近益州郡乱，太守李颙亦以板楯讨而平之。忠功如此，本无恶心，但长吏乡亭更赋至重，仆役箠楚过於奴虏，阙庭悠远，不能自闻，含怨呼天，叩心穷谷，故邑落相聚以致叛戾，非有谋主僣号以图不轨。今但选明能牧守，自然安集，不烦征伐也。 帝从其言，遣太守曹谦宣诏赦之，即皆降服。
《北史》曰：自刘石乱后，蛮渐得北迁，陆浑以南，满於山谷。道武既定，中山蛮王梅安率渠帅数千朝京，求留质子以表忠款，拜安侍子豹为安远将军。延兴中，大阳蛮首桓诞拥河水以北、滍叶以南八万馀落内属，孝文嘉之，拜诞东荆州刺史。襄阳王诞，字天生，桓玄子也，既内属，居朗陵。王师南伐，请为前驱，讨义阳，不果而旋。太和十七年，蛮首田益宗率部曲四千馀户内属，襄阳蛮首雷婆思等十一人率千馀户内徙，求居大和川，诏给廪食。后开南阳，全有沔北之地，蛮人安堵，不为寇贼。宣武景明初，太阳蛮首田育丘等二万八千户内附，诏置四郡十八县。鲁阳蛮鲁北燕等聚众万馀，攻逼频阳，遣右卫将军李宗讨平之，徙万馀家於河北及六镇，寻叛南走，所在追讨，比及河杀之皆尽。正始二年，梁沔东太守田清喜拥七郡三十一县户万九千内附。永平初，东荆州太守桓叔兴表前后招慰大阳蛮归者一万七百户，请置郡十六县五十，诏前镇东府长史郦道元检行置之。后二荆两郢蛮大扰动，断三鵶路，杀都督，寇盗至於襄城、汝水，百姓多被其害。连年攻讨，散而复合，其暴滋甚。有冉氏、向氏、田氏陬落最盛，大者万家，小者千户，更相崇树，僣称王侯，屯据三峡，断遏水路，荆、蜀行人至有假道者。周文略定伊瀍。声教南被，诸蛮畏威，靡然向风。后唐州蛮田鲁嘉叛，自号豫州伯，王雄等讨平之。寻而蛮帅舟令贤、向五子王等反，攻陷白帝。天和初，开封陆腾讨斩之，以其骸骨於水逻城侧为京观，后蛮蜑见辄大哭。自此，狼戾之心去矣！
○俚
《后汉书》曰：建武十二年，九真徼外蛮里张游，(里，蛮之别号，今则呼为俚人。)率种人慕化内属，封为归汉里君。
沈怀远《南越志》曰：晋康郡夫陙(音纯)县人夷曰彳带(世尺切。)其俗栅居，实惟俚之城落。
《南州异物志》曰：广州南有贼曰俚。此贼在广州之南，苍梧、郁林、合浦、宁浦、高凉五郡中央，地方数千里。往往别村各有长帅，无君主，恃在山险，不用城。自古及今，弥历年纪。民俗蠢愚，惟知贪利，无有仁义道理。土俗不爱骨肉，而贪宝货及牛犊。若见贾人有财物、水牛者，便以其子易之，夫或鬻妇，兄亦卖弟。若邻里有负其家债不时还者，其子弟中愚者谓其兄曰： 我为汝取钱，汝但当善殡葬我耳！ 其处多野葛，为钩挽数寸，径到债家门下，谓曰： 汝负我钱，不肯还我，今当自杀。 因食野葛而死债家门下。其家便称怨，宗族人众往债家曰： 汝不还我钱，而杀我子弟，今当击汝！ 债家惭惧，因以牛犊、财物谢之数十倍，死家乃自收死者罢去，不以为恨。
裴渊《广州记》曰：俚獠贵铜鼓，惟高大为贵，面阔丈馀，方以为奇。初成，县於庭，克晨置酒，招致同类，来者盈门。其中豪富子女，以金银为大叉，执以叩鼓，竟留遗主人，名为铜鼓钗。风俗好杀，多构仇怨。欲相攻击，鸣此鼓集众，到者如云。有是鼓者，极为豪强。
