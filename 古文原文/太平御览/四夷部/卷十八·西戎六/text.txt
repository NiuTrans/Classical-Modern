○蒲类
《汉书》曰：蒲类，王治天山西疏榆谷，去长安八千三百六十馀里。
《后汉书》曰：蒲类国，王居天山西疏榆谷。庐帐而居，逐水草。颇知田作，有牛、马、骆驼、羊畜，能作弓矢，国出名马。蒲类，本大国也，前西域属匈奴时，蒲类王得罪单于，单于怒，徙蒲国人民六千馀口，内之匈奴右部阿恶地，号曰阿恶国。初徙居时，甚贫羸，不能者逃亡在山谷间，故得留为蒲类国云。
○小宛
《汉书》曰：小宛国，王治扜零城，去长安七千二百一十里，东与婼羌接。
○精绝
《汉书》曰：精绝城国，王治精绝城，去长安八千八百二十里，地厄狭，西通扜弥四百六十里。
○渠勒
《汉书》曰：渠勒国，王治鞬都城，去长安九千九百五十里，东与戎卢接。
○依耐
《汉书》曰：依耐国，王治去长安万一百五十里，北至疏勒六百五十里。少谷，寄田莎车、疏勒。
○无雷
《汉书》曰：无雷国，王治无雷城，去长安九千九百五十里。衣服类乌孙。
○难兜
《汉书》曰：难兜国，王治难兜城，去长安一万五千一百五十里，西与大月氏接。种五谷，有金、银、铜、铁，作兵。
○孤胡
《汉书》曰：孤胡国，王治车师柳谷，去长安八千馀里。
○山国
《汉书》曰：山国，王治去长安七千一百七十里。出铁，民山居，寄田籴谷於焉耆。
○乌贪
《汉书》曰：乌贪訾离国，王治于娄谷，去长安万三百三十里。
○卑陆
《汉书》曰：卑陆国，王治天山乾当谷，去长安八千六百八十里。
○郁立师
《汉书》曰：郁立师国，王治内咄谷，去长安八千八百三十里。
○劫国
《汉书》曰：劫国，王治天山东丹渠谷，去长安八千五百七十里。
○乌弋山离
《汉书》曰：乌弋山离国，王治去长安万二千二百里，不属都护。乌弋地暑热，其草木、畜产、五谷、果菜、饮食、宫室、市列、钱货、兵器、金珠之属，与罽宾同。有桃枝、(桃枝似鹿，或名天禄。)师子，犀牛。俗重妄杀。钱文为人头，幕为骑马。
○拘弥
《后汉书》曰：拘弥，王治宁弥城，去洛阳万二千八十里。灵帝熹平四年，于阗王安国攻宁弥，杀其王，死者甚众。戊巳校尉、西域长史各发兵，辅立宁弥侍子定兴为王。
○德若
《后汉书》曰：德若国，王治东去洛阳一万二千一百五十里，与子合相接，其俗皆同。
○高附
《后汉书》曰：高附国，在大月氏西南，其俗似天竺，而弱易服。善贾贩，内富於财。所属无常，天竺、罽宾、安息三国，强则得之，弱则失之。
○东离
《后汉书》曰：东离国，王治沙奇城，在天竺东南三千馀里。其地暑热，风气、物类与天竺同。有城十数。其人民男女皆长大，可八尺。乘象往来邻国，有寇，乘象以战。
○移支
《后汉书》曰：移支国，王居蒲类地。其民勇猛敢战，以寇钞为事。皆被发，随畜逐水草，不田作。
○者舌
《后魏书》曰：者舌国，故康居国也，在破洛那西北，去代一万五千四百五十里。大武延平三年，遣使朝贡。
○拔豆
《后魏书》曰：拔豆国，去代五万一千里。国中出金、银、杂宝、白象、水牛、牦牛、葡萄、五果，土宜五谷。
○乌利
《后魏书》曰：乌利国，去代二万五百里。国中出金玉、良马、白叠，土宜五谷。
○者至拔
《后魏书》曰：者至拔国，都城在疏勒西，去代一万一千六百二十里。其国东有藩贺那山，出美铁、师子等。
○朱居
《后魏书》曰：朱居国，在于阗西。其民山居，有麦，多林果。咸事佛，与于阗相类。役属嚈哒。
○权乌摩
《后魏书》曰：权乌摩国，故乌耗国也，其王治乌耗城，西接悉居半国，西南去代一万二千九百七十里。
○伽色尼
《后魏书》曰：伽色尼国，治伽色城，在万斤南，去代一万二千九百里。出赤盐，多五果。(按，此条与卷第七百九十三 伽色尼 重。)
○薄知
《后魏书》曰：薄知国，治城在伽色尼南，去代一万三千三百二十里。
○牟知
《后魏书》曰：牟知国，都牟知城，在忸密西南，去代二万二千九百二十里。土平，禽兽、草木类中国。
○阿弗太汗
《后魏书》曰：阿弗太汗国，治阿弗太汗城，在忸密西，去代二万三千七百二十里。土平，多五果。
○呼似密
《后魏书》曰：呼似密国，治呼似密城，在阿弗太汗西，去代三万七百里。土平，出金、银、琥珀，有师子，多五果。
○诺色波罗
《后魏书》曰：诺色波罗国，治诺色波罗城，在忸密南，去代二万三千四百二十八里。土平，宜稻麦，多五果。
○毕伽至
《后魏书》曰：毕伽至国，治毕伽至城，东接忸密国，去代二万三千七百二十八里。土平，少田殖，取稻麦於邻国，有五果。
○伽不单
《后魏书》曰：伽不单国，治伽不单城，在悉万斤西北，去代一万二千七百八十里。土宜稻麦，有五果。
○伽倍
《后魏书》曰：伽倍国，故休密翎侯所治和墨城也。在莎车西，去代万三千里。民居山谷间。
○折薛莫孙
《后魏书》曰：折薛莫孙国，故双靡翎侯所治双靡城也。在伽倍西，去代一万三千五百里，居山谷间。
○钳敦
《后魏书》曰：钳敦国，古之贵霜翎侯所治护藻城也。在折薛莫孙西，去代一万三千五百六十里。居山谷之间。
○弗敌沙
《后魏书》曰：弗敌沙国，古盼顿翎侯所治薄芳城也。在钳敦西，去代一万三千六百里。居山谷间。
○临儿
《魏略》曰：临儿国，《浮屠经》云：其国王生浮屠太子也，父曰屑头耶，母曰莫耶。浮屠身服黄色，发青，乳有青毛，冬青。始莫耶梦白象而孕，及生，从母右胁出，堕地能行七步。汉哀帝元寿元年，博士景庸从月氏王使伊存口授《浮屠经》，其所载与《老子经》相出入，盖以老子西出关，教胡为浮屠也。
○赀虏
《魏略》曰：赀虏，本匈奴之奴也。匈奴名奴婢为赀。始建武时，匈奴衰，分其奴婢亡匿在金城、武威、酒泉北，黑水东，畜牧逐水草，抄盗凉州，不与东部鲜卑同也。其种非一，有大胡、丁零羌杂处，并本亡奴婢也。
○盘越
《魏书》曰：盘越国，一名汉越王，在天竺东南数千里，与益部相近。其人小大与中国人同。
○盐长
《山海经》曰：西海中有盐长国，其人乌首，亦名乌民。
○奇恒
《括地图》曰：奇恒民，善为机巧，设百禽，为车飞，从风远行。汤时，西风多，奇恒车至於豫州，汤破其车。十年，西风倒，乃令复作车遣归。去玉门四万里。
○石尖
《玄中记》曰：玉门之西南，羌之东，有一国五六百户，无他事役。国中有山，山上有祠庙。国人每岁出石类数千枚，输于庙中，名霹雳尖，以给霹雳所用。从春雷出，而尖日减，至秋尖尽。
○扶伏
《玄中记》曰：扶伏民者，黄帝轩辕之臣，曰茄丰，有罪，刑而放之，扶伏而去，后是为扶伏民。去玉门关二万五千里。
○可兰
《沙州记》曰：大白兰西北千二百里，有可兰虏。风俗卑陋，从开辟后，口不知谷味，目不识五色，耳不闻六律五声，是四夷中不臧者。土无所出，直大养群畜而已。户落万馀，然其人顽弱，不斗战，忽见异人，举国便走。
○鹄国
《神异经》曰：西海之中有鹄国，男女皆长七寸，为人自然有礼，好经论跪拜。其人岁寿三百，行如飞，日行千里。百物不敢犯之，惟畏海鹄，鹄遇吞之，亦寿三百岁。人在鹄腹中不死，而鹄一举千里。
○无不达
《神异经》曰：西南大荒中有人焉，长一丈，腹围九尺，践龟蛇，戴朱乌，左手凭青龙，右手凭白虎。知河海升斛，识山石多少，知鸟兽言语，知百谷可食，识草木咸苦。名曰 圣 ，一名 哲 ，一名 仙 ，一名 通 ，一名 无不达 凡人见拜者，令人神知。
○无继民
《外国图》曰：无继民，穴居食土，无夫妇。死则埋之，心不朽，百年复生。去玉门四万六千里。
○录民
《外国图》曰：录民，穴居食土，无夫妇。死则埋之，肺不朽，百二十年复生。去玉门万一千里。
○无首民
《外国图》曰：无首民，乃与帝争神，帝斩其首，敕之北野，以乳为目，脐为口。去玉门三万里。
○纳民
《外国图》曰：纳民，陛居食土，无夫妇。死埋之，其肝不朽，八年复生。去玉门五万里。
○拘夷
释道安《西域志》曰：拘夷国，北去城数百里。山上有石骆驼，溺水滴下，以金、铜、铁及木器、手掌承之皆漏，惟瓢瓠不漏，服之令人身臭，毛皮尽脱得止。其国有婆罗门守视。
○波罗秦斯
释道安《西域志》曰：波罗秦斯国，佛转法轮、调达入地狱、土陷处，皆在其国。
○鼠王
释道安《西域志》曰：于阗道中有鼠王国，大者如狗，小者如菟，着金袈裟，沙门过不礼，白衣不礼辄害人。
○摩诃赖
释道安《西域志》曰：摩诃赖国，又南得诃赖国，有阿耨达山，王舍城在耨达山东南角，竹园精舍在城西，佛。六年苦行贝多树，去城五十里。
○波丽越
释道安《西域志》曰：罗卫国东西四百里，至波丽越国。波丽越国，即佛外祖国也。
○鸡城
释道安《西域志》曰：胡国北有鸡城，其人皆冠，象鸡也。
○和诃条
支僧载《外国事》曰：和诃条国，在大海中，地方二万里。大山名三漫屈，有石井，井中生千叶白莲花数种。井边石上有四佛足迹，每月六斋日，弥勒菩萨常以诸天神礼佛迹，毕，便飞去。国王长者常作金树银花、银树金花以供奉佛。
○播黎曰
支僧载《外国事》曰：播黎日国者，昔是小国耳，今是外国之大都，流沙之外，悉称臣妾。
○舍卫
支僧载《外国事》曰：舍卫国，今无复王，尽属播黎日国，王遣小儿注，国人不奉佛法。
○维耶离
支僧载《外国事》曰：维耶离国，去舍卫五十由旬，由旬者晋言三十里。维摩诘家在城内。国人不复奉佛，悉事水火，馀外道也。
○迦维罗越
支僧载《外国事》曰：迦维罗越国，今无复王也。国人亦属播黎日国，今尚精进。昔太子生时，有二龙，一吐水，一吐火，一冷一暖。今有二池，尚一冷一暖。
○那诃维
支僧载《外国事》曰：那诃维国，土丰乐，多民物。在迦维越南，相去三十里。
○碓国
支僧载《外国事》曰：迦叶佛生碓国，今无复此国，故处在舍卫国西，相去三十里。
○拘那舍
支僧载《外国事》曰：拘那舍国，牟尼佛所生也，亦名拘那舍，在迦维罗越西，相去复三十里。
○波罗奈国
支僧载《外国事》曰：弥勒佛，当生波罗奈国，是《屈陀罗经》所说，在迦罗越南。
○拘宋婆
支僧载《外国事》曰：拘宋婆国，今见过去佛四所，住处四屋。迦叶佛住中，教化四十年，释迦文佛住五年，二佛不说。
○罽密
支僧载《外国事》曰：罽密，小国耳，在舍卫之西。国王民人愉悉奉佛。土地寒，罗汉道人及沙门，到冬月日未中前饮少酒，过中后不复饮酒，食果。国属大秦。
○拘私那竭
支僧载《外国事》曰：佛在拘私那竭国。佛欲入涅槃时，自然有宝床从地出，有八万四千国王争将佛归，神妙天人曰： 佛应就此亡。 那竭王乃作金棺枬檀车送佛丧，积薪不烧自燃。王将舍利归宫。八万四千国兴兵争舍利，婆罗门分之，乃用金升量合利，得八斛四斗，诸国各得少许，还国各立浮屠。
○摩竭提
支僧载《外国事》曰：摩竭提国，在迦维罗城之南，相去三十里由旬，有贝多树，佛在此树下坐六年。
