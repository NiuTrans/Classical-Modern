○夏中
《庄子》曰：井鱼不可以语海，夏虫不可以语冰。
《文子》曰：政失于夏，荧惑逆行。夏政不失，则降时雨。
《列子》曰：郑师文学琴于师襄，当夏而叩羽弦以召黄钟，霜雪交下，川池暴沍。
《管子》曰：夏日不炀，非爱火也；冬日不盥，非爱水也，为不适于身，不便于体也。夫明王不美宫室，非喜小也，为伤本也。
又曰：南方，其时曰夏，夏气阳，阳生火，其德施舍，是谓曰德。
又曰：春不收枯骨朽胔，伐枯木而去之，则夏旱至矣。
《邹子》曰：季夏取桑柘之火。
《尸子》曰：夏为乐，南方为夏，夏，兴也。南，任也。是故万物莫不任兴蕃殖充盈，乐之至也。
《韩子》曰：季孙相鲁，令五月掘长沟，子路私秩饮之。孔子覆其饮，曰： 鲁有民焉，汝辄扰之，何也？ 
《淮南子》曰：明庶风后四十五日，清明风至，则出币帛，使诸侯。(立夏长养布恩惠，故聘问诸侯。巽卦之风。)
《抱朴子》曰：洪从祖仙公，每大醉，夏辄入源泉底，一日许乃出。能闭气胎息故耳。
又曰：谓夏必长而蒜麦枯，谓冬必凋而竹柏茂。日盛阳宜暑，夏天未必无凉；日极阴宜寒，隆冬未必无暂温也。
又曰：世之豪士，暑夏之日，露首袒身，惟在樗蒲弹棋，不离绮纨之侧也。
又曰：或问不热之道。答曰： 或以立夏日服六壬六癸之符，或服玄冰之丸，或服飞霜之散。
《幽求子》曰：扇翣微动，凉风夏生。
《范子》曰：计然曰： 德取象於春夏，刑取象於秋冬。 
《周书时训》曰：六月节，温风至；温风不至，即时无缓政。蟋蟀居壁；若不居壁，即恒急之暴。
又云：门户不通，鹰乃学习；若不学习，即寇戎不备。
又曰：六月中气后五日，腐草化为萤；若不化萤，即穀实鲜落。土润溽暑；若不溽暑，即急应之罚。大雨时行；若不时行，即恩不及下。
又曰：夏取枣杏之火。
《符瑞图》曰：麟夏鸣曰养绥。
《隐诀》曰：四月戌日，天地凶门日，不可入山建创。四月十一日，地破日，不可开山动土。
又曰：立夏之日，日中五帝会诸仙人於紫微宫，见四真人，论求道之功罪。
董勋《问礼俗》曰：五月俗称恶月，俗多持斋放生。案《月令》仲夏阴阳交，死生分，君子斋戒，止声色，节嗜欲。
《素问》曰：歧伯曰： 夏三月，此谓萧季，天地气交，万物华实，夜卧蚤起，毋厌於日，使志毋怒，使英华成秀，使气得泄。若所爱在外，此夏气之应也，养生之道也。逆之则伤心，秋为痎疟，冬至重疾。(夏三月，天地阴阳之气交合者，万物华实，故言夏生长，于万物成实者也。夜卧早起，是贪于夏气，不厌于日者也。是夜卧早起，明于阳气之盛者也。人志气毋怒，阳气成结，秀实以成，其气得泄，阳者也万物成结，于夏受之，因此夏阳气之所应也。能合其气，则是养生之道也。逆之，则阳损于心，心者，夏王也。故言伤心，伤心则秋必病瘖虐，故言夏伤于暑，秋病瘖虐者，不从其气则火为逆也。是故伤逆深皆损于阳气，故冬至阴盛必重病。)
《大衍星分图》曰：五月午日，日月会于鹑首。
又曰：六月，日月会于鹑火。
《岭表录异》云：枹木履，其轻如通草，夏月着之，隔卑湿地气，如杉木。今广州诸郡牧守，初到任，下檐皆有枹履。
又曰：南中夏秋多恶风，彼人谓之飓，(《南越志》云：风起则人心恐惧。或云，风来则四面具足。二义皆有理也。)坏屋折树，不足喻也，甚则吹屋瓦如飞蝶。或三二年不一风，或二年两三风，亦系廉帅政德之否臧者。然发则自午及酉，夜半必止，此乃 飘风不终朝 之义也。
《南荒录》曰：新州男子妇人，皆缜发如云，谬洛，以灰投水中，遂就水而沐之，以彘膏涂其发，五六月秔秫未获时，民饥，尽髡，取发鬻于市，既髡，即复以彘膏涂之，来年五六月又可鬻矣。
《投荒录》：岭南方盛夏，率一日十余阴十余霁。虽大雨倾注，顷即赫日，已复骤雨。大凡岭表夏之炎热，甚於北土，且以时热多又蒸郁，此为甚恶。自三月至九月皆蒸热。
《梁元帝纂要》曰：夏曰朱明，(气赤而光明。)亦曰长赢。(以征切。)朱夏、炎夏、三夏、九夏。天曰昊天。(言气浩汗。)风曰炎风。节曰炎节。草曰茂草、杂草。木曰蔚林、茂林、密树、茂树。孟夏亦曰维夏、首夏。季夏亦曰徂暑。(徂，往也。言暑始往。)
《四时纂要》曰：四月也，是谓乏月。冬穀既尽，宿麦未登，宜赈乏绝，救饥穷，九族不能自活者救之。无固蕴畜而忍人之贫，贪货殖之宜，忘种福之利，君子弗取也。
陆机《纂要》曰：夏树名连阴，夏雨名绵雨。
《摄生月令》曰：四月为乾，(生气卯，死气酉。)是月也，万物已成，天地化生。勿冒极热，勿大汗后当风，勿暴露星宿，皆成恶病。勿食大蒜，勿含生薤，勿食鸡肉，勿食蛇蟮。是月肝藏以病，神气不行，火气渐临，水力渐衰，稍补肾助肺，调和元气，无失其时。是月八日，不远行，宜安心静念，沐浴斋戒，必得福庆。
《齐人月令》曰：四月八日，不宜杀草木，始服生衣，宜进温酒，服温药。是月也，无坏麛卵，无伐大树。是月也，宜以夙兴。
《酉阳杂俎》曰：俗忌五月上屋。言人五月蜕精神，如上屋，即自见其形，魂魄则不安矣。
《穷神秘苑幽明录》曰：汉武帝与群臣宴於未央殿，方食枣，帝见梁上有一老翁，长八九寸，仰观屋宇，俯视帝脚。东方朔曰： 此水木之精，其名藻兼，夏乃巢林，冬即居河。此来诉尔，所视殿名未央，下视脚者，足于此也。 上乃悉罢诸役
徐整《长历》曰：北斗当昆仑，气注天下，春夏为露，秋冬为霜。
《兵书》曰：夏出兵，赤旗在前，执前行。
《地镜经》曰：五月中，草木叶有专厚而无汁，枝下垂者，其地有玉。
《师旷占》曰：春夏一日有霜雪者，君父治政大殿大杀，天以示之。何以言之？霜威杀万草，坐大杀也。见变如此，宜损威杀，重人之命也。
焦赣《易林》曰：仲春孟夏，和气所在，生我嘉福，国无残贼。
又曰：六月种黍，岁晚不雨，秋不缩酒，神失其所。
赵自勉《造化权舆》云：潮者，阴阳之气所激。五月无潮，阴气微也；八月最大，则阴盛也。
陆机《要览》曰：昔羽山有神人焉，逍遥於中岳，与左元放共游子训所，坐欲起，子训应欲留之，一日之中三雨。今呼五月三时雨亦为留客雨。
桓谭《新论》曰：汉中送王仲都，时夏大暑，使曝日坐，又环以十炉火，不言热，而身不汗出。
《五行大义论》曰：未者昧也，阴气已长，万物稍衰，其体暧昧於未，又时物向成，皆有气味也。
《五行体性论》云：土在四时之中，处季夏之末，阳衰阴长，居位之中，总於四德，(谓金木水火。)积尘成实。积则有间，有间故水火成实所能持也。故土以含散持实为体，稼穑为性。
又曰：土包四德，故其体能兼虚实也。
《论衡》曰：夫虎出有时，犹龙见有期也。阴物以冬见，阳虫以夏出，出应其气，气动其类。参、伐以冬出，心、尾以夏见。参、伐则虎星，心、尾则龙象，星出而物见，气至而类动，天地之性也。
又曰：盛夏之时，当风而立，隆冬之月，向日而坐。其夏欲得寒，冬欲得温也。或当风鼓翣，向日燃炉，然而天终不为冬夏易气者，寒暑有节，不为人变改也。
又曰：阳燧取火，于五月丙午日中之时，消炼五石，铸以为器，摩励生光，仰以向日，则火来至，此取真火之道也。
又曰：阳燧取火於天，消炼五石，五月盛夏，铸以为气，乃能得火。今又但取刀剑铜钩之属，摩以向日，亦得火焉。
又曰：以夏进炉，以冬奏(奏亦进也。)扇，此无益人君，不遇灾患，幸矣。
又曰：方今盛夏，雷雨时至，龙多登云，云雨与龙相应，乘云雨而行，物类相致，非有为也。
又曰：夏末蜻蛚鸣，(蟋蟀也。)寒螀啼，感阴气也。雷动而雉惊，启蛰而蛇出，感阳气也。
又曰：世俗之事，亦有缘也。夫正月岁始，五月阳盛，子以此月生，精盛炽热烈，厌胜父母，父母不堪，将受其患，相仿傚莫谓不然。有空讳之言，无实凶之效，世俗惑之，误非之甚也。讳举正月五月子，以为正月五月子杀父与母，不得举也。以举之，父母偶死，则信而谓之真矣。夫正月五月子，何故杀父与母，人之含气在肠腹之内，其生十月而产，共元气也。正月与二月何殊？五月与六月何异？而谓之凶，世传此言久矣。
又曰：实说雷者，太阳之微气也。何以明之？正月始雷，五月阳盛，故五月雷迅，冬乃雷潜。盛夏之时，太阳用事，阴气乘之，阴阳分争则相激射为毒，毒中人辄死，中木木折，中屋屋坏。
诸葛亮《出师表》曰：五月渡泸，深入不毛之地。
《陶潜集》曰：潜常言，五月六月中，北窗下卧，凉风暂至，自谓羲皇上人。
《穆天子传》曰：季夏丁卯，天子北升于舂山之上，以望四野。曰： 舂山是惟天下之高山也。 孳木华不畏雪，天子乃取孳木华之实，持归种之。
又曰：天子四月休于濩泽，(今平阳濩泽县是也。濩音获。)於是射鸟获兽。
宋躬《孝子传》曰：何子平事母至孝，母丧，年六十，有孺子之慕，夏避清凉。
《永昌郡传》曰：朱提郡有堂狼山，山多毒草，盛夏之月，飞鸟过之不能得去。
嵇康《高士传》曰：被裘公者，吴人。延陵季子出游，见道中有遗金，顾而谓公曰： 取彼金。 公投鎌瞋目拂手而言曰： 何子之高而视之卑，五月被裘而负薪，岂取金者哉！ 季子大惊，既谢而问姓名。公曰： 吾子皮相之士，而安足语姓名也？ 
《襄阳耆旧传》曰：黄穆，字伯开，博学，为山阳守，有德政。弟奂，字仲开，为武陵太守，贪秽无行。武陵人谚曰： 天有冬夏，人有二黄。 (言不同也。)
周处《风土记》曰：仲夏雨濯枝荡川。注云：此节常有大雨，名濯枝。
又曰：梅熟时雨，谓之梅雨。
又曰：仲夏长风扇暑。注云： 此节东南常有风至，俗名黄雀长风。 
盛弘之《荆州记》曰：宜都银山县有风穴，穴口大数尺，名为风井，夏则风出，冬则风入。樵人有冬过者，置笠穴口，风吹之，经日还，涉长阳溪而得其笠。
又曰：橘州在郡南四里，对南津，常看如下，及至夏水怀山，诸洲皆没，橘洲独在。
《荆楚岁时记》曰：四月也，有鸟名获穀，其名自呼，农人候此鸟鸣，则云犁根岸。(《尔雅》云：鸣鸠鴶鶵。郭璞云：今布穀也。江东呼获穀，崔寔《正论》云：夏扈趣耘锄，即窃脂，玄鸟，鸣获穀则其夏扈也。)
又曰：俗忌五月曝床荐席。
《异苑》云：新野庾寔，尝以五月曝席，忽见一小儿死在席上，俄失之，其后寔子遂亡，或起於此。(或问董勋曰：俗五月不上屋，云五月人脱上屋见影魂便亡。勋答曰：盖秦时王自为之禁夏不得行，汉魏未改，案《月令》仲夏可以居高明，可以远眺望，可以升山陵，可以处台榭。郑玄云：顺阳在上也。今云：不得上屋，正与礼反。敬升云见死小儿而禁曝荐席，何以与于此乎？俗人月讳，何代无之，但当矫之归於正。)
《洞冥记》曰：东方朔母田氏寡，梦太白星临其上，因有娠。田氏叹曰： 无夫而孕，人得弃我。 乃移向代郡之东方里，五月生朔，仍以所居为姓。
《搜神记》曰：夫金锡之性一也，以五月丙午日中铸，为阳燧；以十一月壬子夜半铸，为阴燧。(言丙午日铸为阳燧，可取火。壬子日铸为阴燧，可取水。)
又曰：吴猛性至孝，小儿时在父母边卧，时夏月多蚊虻，而不摇扇，惧蚊虻去我，及父母。
王子年《拾遗记》曰：洞庭之山浮於水上，其下有金堂数百间，帝女居之。四时闻金石丝竹之音，彻于山顶。楚怀王时，举群才赋诗於水湄。故云潇湘洞庭之乐，听者令人难去，虽咸池、箫韶，不能比焉。每四仲之节，王常绕山以游宴，各举四仲之气以为乐章。推仲夏律中夹锺，乃作轻风流水之诗，宴于山南。时中蕤宾，乃作皓露秋霜之曲。
《武昌记》曰：樊山东有小溪，盛夏时凛然，常有寒气，故谓之寒溪。
《洽闻记》云：驩州安远县西北百六十里，有温山。其山冬夏常雨，山傍有水，冬夏常热，小气腥臭至寒时，野兽依集水边，取其暖气。
《西京杂记》曰：天子夏设羽扇。
宋王元谟《寿阳记》曰：明义楼南有明义井，夏有冷浆、甜饮、米饮、罗扇、羽扇，有三浴室，上以清王侯宰吏，中以凉君子士流，下以凉庶类也。
《楚辞》曰：滔滔孟夏兮，草木莽莽。(滔滔孟夏四月，纯阳用事，煦然蒸万物草木之类，莫不莽莽然盛茂。)伤怀永哀兮，汩徂南土。(汨，行貌。徂，往也。)
