○七月十五日
《荆楚岁时记》曰：七月十五日，僧尼道俗悉营盆供诸寺。按《盂兰盆经》云：有七叶功德，并幡花歌鼓果食送之，盖由此也。
又曰：《盂兰盆经》曰：目连见其亡母生饿鬼中，即钵盛饭往饷其母，食未入口，化成火炭，遂不得食。目连大叫驰还白佛。佛言尔母罪重，非尔一人奈何，当须十方僧众威神之力，至七月十五日，当为七代父母危难中者，具百味五果以著盆中供养，十方大德佛敕众僧皆为施主咒愿七代父母行禅定意，然后受食。是时目连白佛未来世佛弟子行孝顺者，亦应奉盂兰盆供养。佛言大善。故后代人因此广为华饰，乃至刻木割竹，饴蜡彩镂缯，模花叶之形，极工妙之巧。
《道经》：七月十五日中元之节，地官校阅，搜选众人，分别善恶；诸天圣众，普诣宫中，简定劫数，人鬼簿录。饿鬼囚徒，一时俱集。以其日作玄都大斋，献于玉京，及采诸花果，世间所有奇异之物，玩弄服饰，幡幢宝盖，庄严供养之具，精膳饮食，百味芬芳，献诸众圣，及与道士。于其日，夜讲诵是经，十方大圣，高咏灵篇。囚徒饿鬼，当时解脱，一俱饱满，免于众苦，得还人中。若非如斯，难可拔赎。
《唐书》曰：代宗七月望日，于内道场造盂兰盆，饰以金翠，所费百万。又设高祖已下七圣神座，备幡节龙伞衣裳之制。各书尊号於幡上以识之。舁出内庭，陈於寺观。是日排仪仗，百僚序立於光顺门以俟之。幡花鼓舞，迎呼道路，岁以为常，而识者嗤其不典。
唐杨盈川《盂兰盆赋》曰：浑元告秋，羲和奏晓。太阴望兮圆魄皎，阊阖开兮凉风袅。四海澄兮百川皛，阴阳肃兮天地窅。扫离宫，清重阁，设皇邸，张翠幕。鸾飞凤翔，睒旸倏烁，云舒霞布，翕赫曶霍。陈法供，饰盂兰。壮神功之妙物，何造化之多端。青莲吐而非夏，赪果摇而不寒。铜铁铅锡，璆琳琅玕。映以甘泉之玉树，冠以承露之金盘。宪章三极，仪刑万类。上寥廓兮法天，下安身兮象地。殚怪力，穷神异。少君王子，掣曳兮若来；玉女瑶姬，翩仙兮不至。鸣鹔鸘与鸑鷟，舞鶤鸡与翡翠。毒龙怒兮赫然，狂象奔兮沉醉。怖魍魉，潜魑魅。离娄明目，不足见其精微；匠石洗心，不足征其奥秘。缤缤纷纷，氤氤氲氲，五色成文，若荣光休气，发彩於重云；蒨蒨粲粲，焕焕烂烂，三观壮丽，若合璧连珠，耿曜於长汉。夫其远也，天台嵥起，绕之以赤霞；夫其近也，削城孤峙，覆之以莲华。晃兮瑶台之帝室，赩兮金阙之仙家。其高也上诸天於大梵，其广也遍法界於常沙。上可以荐元符於七庙，下可以纳群动於三车。
○九月九日
《续齐谐记》曰：汝南桓景随费长房游学累年，长房谓之曰： 九月九日，汝家当有灾厄，宜急去，令家人各作绛囊盛茱萸以系臂，登高饮菊花酒，此祸可消。 景如言，举家登山，夕还，见鸡犬牛羊一时暴死。长房闻之曰： 此可以代矣。 今世人每至九月九日登高饮酒，妇人带茱萸囊，因此也。
《晋书》曰：孟嘉为桓温参军，既和而正，温甚重之。九月九日，温游龙山，僚属毕集，风吹嘉帽落不觉，如厕。孙盛时在坐，温授纸笔命嘲之，著嘉坐处，嘉归见之，笑而请纸即答，了不容思。(言速成。)
《续晋阳秋》曰：陶潜九月九日无酒，宅边东篱下菊丛中摘盈把，坐其侧，未几，望见白衣人至，乃王弘送酒也，即便就醉而后归。
又曰：宁康三年九月九日，上尝讲《孝经》，谢安侍坐，陆纳并卞耽执读，谢石袁宏并执经，车胤王温摘句。
《南齐书》曰：高祖以九月九日登高，飚馆在孙陵寺冈，世呼为九日台。(在县北三里一百步，当孙陵冈曲街也。)
又曰：南齐以九月九日马射，或说秋金气讲习武事，象汉立秋之礼。
又曰：宋武帝为宋公，在彭城，九月九日出登项羽戏马台，至今相承，以为故事。
《荆楚岁时记》曰：九月九日，四民并藉野饮宴。(杜公瞻云：九月九日宴会未知起于何代，然自汉世来未改，今北人亦重此节，近代多宴设于台榭。)
《风土记》曰：九月九日，律中无射而数九，俗于此日以茱萸气烈成熟，当此日折茱萸房以插头，言辟恶气而御初寒。
《西京杂记》曰：汉武帝宫人贾佩兰，九月九日佩茱萸，食饵，饮菊花酒，云令人长寿。盖相传自古，莫知其由。
《豫章记》曰：龙沙在郡北带江，沙甚洁白，高峻而陂，有龙形，俗为九日登高处。
又曰：郡北龙沙，九月九日所游宴处，其俗皆然也。案南阳郦县有菊水，民居其侧者寿并百二三十岁。汉时刘宽、袁隗尝临此郡，月致三十斛水以自供。
《续搜神记》曰：有一书生居吴，自称胡博士，以经传教授，假借诸书经传，涉载忽不复见，后九日人相与登山游观，但闻讲诵声，寻觅有一空冢，入数步，群狸罗坐。见人迸走，惟有一狸独不能去，是常假书者。
《集异记》曰：明皇天宝十三年重阳日，猎于沙苑，云间有孤鹤回翔焉，上亲御弧矢，一发而中，其鹤则带箭徐坠，将及地丈许，欻然矫翰西南而游，万众极目，良久乃灭。益州城距郭十五里有明月观焉，依山临水，松桂深寂，道流非修习精悫者，莫得而居。观之东廊第一院尤为幽绝，每有自称青城道士徐佐卿者，风局清古，一岁率三四至，观之耆旧，因虚其院之正堂以俟其来，而佐卿至则栖焉。或三五日，或旬朔言归青城，甚为道流之所倾仰。一日忽自外至，神爽不怡，谓院中人曰，吾行山中，偶为飞矢所加，寻已无恙矣，然此箭非人间所有，吾留之于壁上，后年箭主到此，即宜付之，慎无坠失。仍援毫记壁云：留箭之时则十三载九月九日也。玄宗避狄幸蜀，暇日命驾行游，偶至斯观，乐其佳境，因遍幸道室，既入此堂，忽睹挂箭，则命侍臣取而玩之，盖御箭也。上深异之，因询观之道士，皆以实对，即是佐卿所题，乃前岁沙苑纵畋之日也。佐卿盖中箭孤鹤耳。究其题处，沙苑翻飞，日集于斯欤？上大奇之，因收其箭而宝焉。自后蜀人亦无有逢佐卿者。
《襄阳记》曰：望楚山有三名，一名马鞍山，一名灾山。宋元嘉中，武陵王骏为刺史，屡登之。鄙其旧名，望郢山因改为望楚山。后遂龙飞。是孝武所望之处，时人号为凤岭。高处有三磴，即刘弘、山简九日宴赏之所也。
《姑熟记》曰：县南十里有九井山，殷仲文九日从桓公九井赋诗，即此山是也。
《临海记》曰：郡北四十里有湖山，山形平正，可容数百人坐。民俗极重九日，每菊酒之辰，宴会于此山者，常至三四百人。登之见邑屋悉委，江海分明。
《寿阳记》曰：州有义门社，有数百人，每至九日，於明义楼街作乐，以受施以供令。
《齐人月令》曰：重阳之日，必以糕酒登高眺迥，为时宴之游赏，以畅秋志。酒必采茱萸甘菊以泛之，既醉而还。
《太清诸草木方》曰：九月九日，采菊花与茯苓松柏脂丸服之，令人不老。
《卢公范》曰：凡重阳日，上五色糕，菊花枝，茱萸树。饮菊花酒，佩茱萸囊，令人长寿也。
魏文帝《九日与锺繇书》曰：岁往月来，忽复九月，为阳数而日月并应，俗嘉其名，以为宜於长久，故以享宴高会。是月律中无射，言群木庶草，有射地而生于芳菊，纷于独秀。非夫含乾坤之纯和，体芬芳之淑气，孰能如此？故屈平悲冉冉之将老，思餐秋菊之落英。辅体延年，莫斯之贵，谨奉一束，以助彭祖之术。
宋谢瞻《九月从宋公戏马台诗》曰：风至授寒服，霜降休百工。巢幕无留燕，遵渚有归鸿。轻霞冠秋日，迅商薄清穹。圣心眷嘉节，鸣銮戾行宫。四延沾芳醴，中堂起丝桐。扶光迫西泛，余欢宴有穷。
又谢灵运《九日从宋公戏马台送孔令诗》曰：季秋边朔苦，旅雁违霜雪。凄凄阳卉腓，皎皎寒潭洁。良辰感圣心，云旗兴暮节。鸣笳戾朱宫，兰卮献时哲。归客逐海隅，脱冠谢朝列。河流有急澜，浮骖无缓辙。
梁庾肩吾《九日侍宴诗》曰：辙迹光周颂，巡游盛夏功。钩陈万骑转，阊阖九门通。秋晖逐行漏，朔气绕相风。献寿重阳节，回銮上苑中。疏山开辇道，间树出离宫。玉醴吹花菊，银床落井桐。饮羽山西射，浮云冀北骢。尘非飞金垺满，叶破柳条空。
又刘苞《九日侍宴乐游苑诗》曰：上郡良家子，幽并游侠儿。立乘争饮羽，侧骑竞纷驰。明珂饰华眊，金袍映玉羁。膳羞殚海陆，和齐视秋宜。云飞雅琴奏，风起洞箫吹。曲终高宴罢，景落树阴移。微薄承嘉惠，饮德良不赀。取效绩无纪，感恩心自知。
后周王褒《九日从驾诗》曰：黄山猎地广，青门官路长。律改三秋节，气应九锺霜。射马垂双带，丰貂佩两璜。苑寒梨树紫，山秋菊叶黄。华露霏霏冷，轻飙飒飒伤。终惭属车对，空假侍中郎。
隋江总《衡州九日诗》曰：秋日正凄凄，茅茨复萧瑟，姬人荐秋酝，幼子问残疾。园菊抱黄华，庭榴剖珠实。聊以著书情，暂遣他乡日。
又《九日至微山亭诗》曰：心逐南云逝，形随北雁来。故乡篱下菊，今日几花开。
