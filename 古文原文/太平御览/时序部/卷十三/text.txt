○立冬
《礼记·月令》曰：孟冬之月，是月也，以立冬先三日，太史谒於天子曰： 某日立冬，盛德在水。 天子乃齐。立冬之日，亲率公卿大夫以迎冬於北郊。还乃赏死事，恤孤寡。
《左传》曰：仲尼问，郯子曰： 丹鸟氏司闭者也。 以立秋来，立冬去。
《易说》曰：乾，西北也，主立冬。
《易通卦验》曰：立冬，不周风至，水始冰，荠麦生，燕雀入水为蛤。
京房《易占》曰：立冬乾王，不周风用事，人君当兴边兵，治城郭，行刑决罪。
《三礼义宗》曰：十月立冬为节者，冬，终也，立冬之时，万物终成为节名。小雪为中者，气叙转寒，雨变成雪，故以小雪为中。
《后汉书续礼仪志》曰：立冬之日，夜漏未尽五刻，京都百官皆衣皂，迎气于北郊。
《家语》曰：鱼游於水，鸟游於云，故立冬则燕雀入於海化为蛤。
《符瑞图》曰：八风，循通八方之风，应时而至也。立冬，北方广莫风至。(一名寒风。)
《周书·时训》曰：立冬十月节，水始冰；水若不冰，即阴之有负，国用匮乏。地始冻；地若不冻，即灾咎之征。野鸡化蜃；若不为蜃，即时多淫妇。
《五行休王论》云：立冬、乾王、坎相、艮胎、震没、巽死、离囚、坤废、兑休。
○冬至
《周易》曰：先王以至日闭关，商旅不行，后不省方。(谓夏至日，冬至日也。)
《尚书》曰：日短星昴，以正仲冬。孔安国注曰：日短，冬至日也。星昴，白虎之中星，亦以七星并见，以正冬之三节也。
《礼记》曰：仲冬之月，日短至，阴阳争，诸生荡。(争者，阴方盛，阳欲起也。)君子斋戒，处必掩身，身欲宁。去声色，禁嗜欲，安形性，事欲静，以待阴阳之所定。
《周礼》曰：冬至，日在牵牛，景长一丈三尺。夏至，日在东井，景长尺有五寸。
又曰：薙氏去草，春始生而萌之，夏日至而夷之，秋绳而芟之，冬日至而耜之。若欲其化也，则以水火变之。(谓以火烧其所芟薙之草，已而水之，则其士亦和美矣。《月令》：季夏乃烧薙行水利杀草，如以热汤，是其一时著之。)
又曰《司徒职》曰：日至之景，尺有五寸，谓之地中，天地之所合也，四时之所交也，风雨之所会也，阴阳之所和也。然则百物阜安，乃建王国焉，制其畿方千里而封树也。(景尺有五寸者，南载日下万五千里，地舆星辰四游升降于三万里之中，是以半之得地之中也。畿方千里，取象于日一寸方正树，树木沟上，所以表助阻固也。郑司农云：土圭之长尺有五寸，以夏至之日立八尺之表，其景适与土圭等，谓之地中。今颍川阳城地为然。)
《春秋左传》曰：僖公五年，春，王正月辛亥朔，日南至。(周正今十一月，冬至之日曰南极。)公既视朔，遂登观台以望，而书，礼也。(视朔，亲告朔也。观台，台上摄屋，可以远观者也。朔旦冬至，历数之所始，治历者因之，则可以明其术数，审别阴阳，叙事训民。鲁君不能常修此礼，故善公之得礼。)凡分至启闭，必书云物，(分，春秋分也。至，冬夏至。启，立夏立夏。闭，立秋立冬。云物，气色灾变也。《传》重申周典，不言公者，曰官掌其职。)为备故也。(素察妖祥，逆为之备。)
《易通卦验》曰：冬至之日，见云送迎从下向，来岁美，人民和，不疾疫；无云送迎，德薄，岁恶。故其云赤者旱，黑者水，白者为兵，黄者有土功，诸从日气送迎其征也。
又曰：冬至始，人主致八能之士，或调黄锺，或调六律，或调五行，或调律历，或调阴阳，或调正德。郑玄注曰：致八能之士者，言选於人众之中，取习晓者，使之调为谐，调和之意也。
又曰：冬至始，人主与群臣左右从乐五日，天下之众，亦家家从乐五日，以迎日至之礼。郑玄注曰：从者，就也。冬至君臣俱就大司乐之宫，临其肆乐，祭天圜丘之乐，以为祭事莫大於此。
又曰：冬至成天文。郑玄注云：天文谓之三光，运照行天下，冬至而数讫。於是时也，祭而成之，所以报也。
又曰：冬至之日，立八神，树八尺表，日中视其晷如度者，岁美，人和顺；晷不如度者，岁恶，晷入则水，晷退则旱，进二寸则月食，进尺则日食。(进，谓长於度也。)
京房《易妖占》曰：冬至缮宫殿，封仓库。
《易说》曰：坎，北方也，主冬至。
《尚书考灵曜》曰：冬至日则五星俱起，牵牛日月若悬璧，五星若编珠。
《孝经说》曰：斗指子为冬至。至有三义：一者阴极之至，二者阳气始至，三者日行南至，故谓为至。
《孝经援神契》曰：冬至阳气动。
又曰：冬至日在外衡。
《三礼义宗》曰：十一月大雪为节者，形于小雪为大雪，时雪转甚，故以大雪名节。冬至中者，亦有三义：一者阴极之至，二者阳气始至，三者日行南至，故谓之冬至也。
又曰：冬至日祭天于圆丘，玉用苍璧，牲同玉色，乐用夹钟，为宫乐，作六变。
《五经通义》曰：冬至寝兵鼓，商旅不行，君不听政事。曰冬至阳气萌，阴阳交精，始成万物，气微在下，不可动泄。王者承天理，故率天下静而不扰也。
《史记》曰：冬至短极，县土灰，(孟康曰：先冬至三日，悬土灰于衡两端轻重适均，冬至日阳气至则灰重，夏至日阴气至则土重。晋灼曰：蔡邕律历记候钟律权上土灰，冬至阳气应，黄钟通，土灰轻而衡仰，夏至阴气应，蕤宾通，土灰重而衡低，进退先后五日之中。)灰动，麋解角，兰根出，泉水踊。晷以知日至，要诀晷景。
又曰：凡候岁美恶，候谓岁始，或冬至日产气始萌，腊明日，人众率岁壹会饮食，发阳气，故曰初岁。
又曰：黄帝得宝鼎宛朐，问于臾区。对曰： 帝得宝鼎，神策，是岁已酉朔旦冬至，得天子纪终而复始。 于是黄帝迎日推策，后率世岁复朔旦冬至。
《汉书》曰：宦者淳于陵渠覆太初历，晦朔望最密，五星如连珠。应劭注云：谓太初上元甲子夜半朔朝冬至，七曜皆会牵牛。
又曰：冬至阳气起，君道长，故贺。夏至阴气起，君道消，故不贺。
司马彪《续汉书》曰：天子常以冬夏至日御前殿，合八能之士，陈八音，听乐均，度晷景，候锺律，权土炭，效阴阳也。
《续汉书礼仪志》曰：冬至前后，君子安身静体，百官绝事，不听政。择吉辰而后省事。绝之日，夜漏未尽五刻，京都百官衣皂，听事之日，百官皆衣绛。
《后汉书》曰：傅贤，字仲舒，迁廷尉，每冬至断狱，迟回流涕。
《魏志》曰：魏之帝黄初元年，冬至日，黄雀集于文昌殿前。(见曹植表。左思《魏都赋》云：翩翩黄雀，衔书来谇。綦母氏云：黄鸟衔书具吾台。)
后魏崔浩《女仪》曰：近古妇人，常以冬至日上履袜於姑舅，践长至之义也。
《晋书》曰：周嵩母李氏，尝冬至饮酒，举觞赐三子曰： 吾本渡江托足无所，不谓尔等并贵，列吾目前，吾复何忧？ 嵩起曰： 恐不如尊旨。伯仁志大而才短，名重而识闇，好乘人之弊，此非自全之道。嵩性抗直，亦不容於世。唯阿奴碌碌，当在阿母目下耳。 阿奴，谟小字也。后果如其言。
沈约《宋书》曰：魏晋冬至日，受万国及百僚称贺，因小会，其仪亚于岁朝也。
又曰：冬至朝贺享祀，皆如元日之仪。又进履袜，(崔骃《袜铭》有建子之月，助养元气之事。后魏北京司徒崔《女仪》云，近古妇人常以冬至日进袜履于舅姑，皆其事也。衤蔑亦作袜，并亡伐反。)作赤豆粥。(《荆楚记》云：共工氏有不才子，以冬至死，为人厉，畏赤豆，故作粥禳之。)
《南史》曰：梁傅歧为始新令，有囚当死，会冬至，歧乃放其还家，狱曹掾固争曰： 古者有此，今不可行。 歧曰： 其若负信，县令当坐。 竟如期而反。太守深相叹异，遽以状闻。
《梁书》曰：席阐出为东阳太守，在郡有能名，冬至悉放狱中囚，依期而至。
《齐书》曰：厙狄伏连，冬至之日亲表称贺，其妻为设豆饼。伏连问此豆何因而得。妻对曰： 於马豆中分减。 伏连大怒。
《唐玄宗实录》曰：上御含元殿受朝。太史奏曰： 朔日至，历数之元，嘉辰之会。按《乐计图征》云： 朔日冬至，圣主厚祚。 又按《春秋感精符》云： 冬至阴云祁寒有云迎日者，来岁大美。 此并圣德光被，上感天心，请付有司，以彰嘉瑞。 从之。
《荆楚岁时记》曰：十一月冬至日，作赤豆粥。
《洽闻记》曰：赤土国，直崖州南渡海，经鸡笼岛。冬至之日影在北，夏至之日影在南，开户皆向北。
《西域诸国志》曰：天竺国以十一月六日为冬至，冬至则麦秀。
《管子》曰：以冬至之日始，数四十六日，冬尽春始，教民钻燧，谨灶泄，所以寿人也。
《淮南子》曰：冬至之日，北宫御女黑色，衣黑采，击磬石。(水王北方，故处北宫也。)其兵铩，其畜彘。(锻者即内象彘。彘，水畜。)
又曰：阳气为火，阴气为水，水胜故夏至湿，火胜故冬至燥。燥故炭轻。日冬至井水盛，盆水溢，鹊始巢。八尺之臬，日中而景丈三尺。
又曰《天文》曰：冬至日，数来岁正月朔日，满五十者民食足，不满五十者减一升。余日，日益一升，其为岁伺也。(伺，候也。)
《吕氏春秋》曰：冬至后五旬七日，菖蒲生，百草之先生也。於是始耕。高诱注曰：菖蒲，水草也。
又曰：冬至日行远道，周四极，命之曰玄明天。
又曰：仲冬命之曰畅月。(阳气在上，人民空闲，无所事作，故曰畅月。)
《太玄经》曰：冬至及夜半以后者，近玄之象也。进而未极，往而未至，虚而未满，故谓之近玄也。(玄以子午为昼夜分，冬至以前癸亥之日出，玄道好谦，夜半以后，大道始迈，虽进未及，虽往未至，犹在冲虚而未盈满也。是为近玄则休也。《释文》曰：冬至斗指子，夜半加午者也。)
又曰：调律者度竹为管，芦莩为灰，列之九间之中，漠然无动，寂然无声，微风不起，纤尘不形，冬至夜半，黄锺以应。
《白虎通》曰：冬至，广莫风冬至，断其大辟，行刑狱也。
又曰：冬至前后，君子安身静体，百官绝事，不听政，择吉辰而后省事。
又曰：冬至阳始起，反大寒，何也？阴气推而上，故大寒。
《玉烛宝典》云：十一月建子，周之正月，冬至日南极，南影极长。阴阳日月，万物之始，律当黄锺，其管最长，故有履长之贺。
《神农书》曰：冬至阴阳合精，天地交让，天为不温，地为不冻，君为不朝，百官为不亲事。不可出游，必有忧悔。
《符瑞图》曰：冬至，东北方融风至。(一名焱风。)
崔寔《四民月令》曰：冬至之日，荐黍羔，先荐玄冥，以及祖祢，其进酒尊老，及谒贺君师耆老，如正旦。
又曰：先后冬至各五日，买白犬养之，以供祖祢。
《周书时训》曰：大雪之日，鹖鸟犹鸣者，国有讹言；虎不交，将帅不和；荔挺不出，卿士专权。冬至之日，蚯蚓不结，君政不行；麋角不解，兵不藏；水泉不动，阴不承阳。
《历义疏》曰：大雪十一月节，月之初气也，言太阴之气以大，水凝为雪，故曰大雪。冬至十一月之中气也，言冬至者，极也，太阴之气上干於阳，太阳之气下极於地，寒气已极，故曰冬至。气当易之，是以王者闭门闾，商旅不行，以其阳气乘踊，君寿益长，是以冬贺也。亦以日之行天，至於巽维东南角，极之於此，故曰冬至。
颜师古《匡谬正俗》曰：郑氏《笺》云： 鹊之作巢，冬至加功，至春乃成。 此言始起冬至，加功力为巢，盖直言耳。而刘昌宗、周读等，音加为架，名从以构为义，则不应云架功也。
《黄帝针灸经》云：冬至日，风从南来者，名为虚贼，伤人也。
《周角书》曰：候赦法，冬至后，尽丁巳之日，有风从已上来，满三日以上，必有大赦。
《养生要集》曰：南阳张平子云：冬至阳气归内，腹中热，物入胃易消化。
又曰：通历数家算法推考，其纪从上古天元来，讫十一月甲子夜半朔冬至，日月若连璧。
魏武帝《明罚令》曰：闻太原、上党、西河、雁门，冬至后百有五日皆绝火寒食，云为介子推。
晋潘尼《长至诗》曰：浑仪赋四气，玉衡运招摇，灵晷修期夕，日南始今朝。
宋鲍照《冬至诗》曰：景移风度改，日至晷迁换。眇眇负霜鹤，皎皎带云雁。长河夜阑干，层冰如玉岸。哀哀故老容，惨惨愁岁暮。
陈新涂妻李氏《冬至诗》曰：灵象寻数回，四气凭时散。阴律鼓微阳，大明将启旦。感兴时来多，心随逝花难。式宴集中堂，嘉宾盈朝馆。
魏曹植《冬至献袜履颂表》曰：伏见旧仪：国家冬至献履贡袜，所以迎福践长，先臣或为之颂。臣既玩其嘉藻，愿述朝庆。千载昌期，一阳嘉节。四方交泰，万汇昭苏。亚岁迎祥，履长纳庆。不胜感节，情系帷幄，拜表奉贺，并献纹履七量，袜若干副。上献以闻，谨献。
