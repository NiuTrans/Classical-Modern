○春下
《说苑》曰：管仲曰： 吾不能以春风风人，夏雨雨人，吾道穷矣。 
《白虎通》曰：嫁娶以春何？春者，天地交通，万物始生，阴阳交接之时也。
京房《易占》曰：春当退贪吏，进柔良，恤幼孤，赈不足，求隐士，即万物应节而生，随气而长，是为春令也。
《司马法》曰：春不东征，秋不西伐，月食班师，所以省战也。(谓春不成生，秋不伐熟。夫兵阴象也，月食则阴毁，故息战也。)
《颜氏家训》曰：夫学者，犹种树也。春玩其华，秋取其实。讲说文章，春之华也；修身利行，秋之实也。
徐子《中论》曰：夫名之系于实也，犹物之系于时也。生物者春也，吐华者夏也，布叶者秋也，收成者冬也。斯无为而自成者，若强为之，则伤其性矣。
《风俗通》曰：赤春，俗说赤春从人假贷，家皆自乏之时。谨案《诗》曰： 春日载阳，有鸣鸧鹒 。《月令》： 衣青衣，服苍玉， 又《尔雅》 春曰青阳 ，凡三春时不得夏赤也。今里语曰： 相斥角牛 ，原其所以言，不当角牛，春从人求索也。(斥与赤音相似。)
周生《烈子》曰：仁如春风，惠如冬日。
《汜胜之书》曰：三月榆荚雨，高地强土可种木。
《投荒录》曰：南方春时晴霁即如夏，阴雨即如冬，不复有韶光丽景。若通四时言之，夏多而微有冬，春与秋不复辩矣。
陆机《要览》曰：九花树生南岳，虽经雪凝寒，花必开便落，时人谓之应春花。
《真诰》曰：正月庚申，上帝杀害日，不可请乞，百事无益。
《登真隐诀》曰：正月午，天地凶门日，不可建造穿凿。
又曰：正月亥，地破日，不可开山动土。
虞世南《史略》曰：北齐卢士深妻，崔林义之女，有才学，春日以桃花靧儿面，(靧，荒内切，洗面也。)咒曰： 取红花，取白雪，与儿洗面作光悦。取白雪，取红花，与儿洗面作光华。取雪白，取花红，与儿洗面作华容。
《楚辞》曰：献岁发春兮，汩吾南征。
又曰：目极千里兮伤春。
又曰：开春发岁兮，承阳施惠养百姓兮。
又曰：王孙游兮不归，春草生兮萋萋。
又曰：青春受谢(谢，去也。)白日昭。(昭者，明也。)
崔骃《临洛观春赋》曰：迎夏之首，末春之垂，桃之夭夭，杨柳依依。
张衡《归田赋》曰：仲春令月，景和气清，原隰郁茂，百草滋荣。王睢鼓翼，鸧鹒哀鸣，交颈颉颃，关关嘤嘤。於焉逍遥，聊以娱情。
湛方生《惜春赋》曰：夫荣凋之感人，由色象之在镜。事随化而迁回，心无主而虚映。眄秋林而情悲，游春泽而心令。孰云知其所以，乘天感而叩性。
《古乐府诗》曰：青青园中葵，朝露待日晞。阳春布德泽，万物生光辉。
张衡《歌》曰：浩浩阳春发，杨柳何依依。百鸟自南归，翱翔萃我枝。
李充《春游赋》曰：盖适性莫畅乎游，而时和莫逾乎春。
陆机《乐府诗》曰：游春芳草林，春芳伤客心。和风飞清响，鲜云垂薄阴。蕙草饶淑气，时鸟多好音。翩翩鸣鸠羽，喈喈鸧鹒吟。
王廙《春可乐》曰：春可乐兮，乐孟月之初阳，野晖赫以挥绿，山翠倩以发苍。
○立春
《礼记·月令》曰：孟春之月，是月也，以立春。太史先三日，谒于天子曰： 某日立春，盛德在木。 天子乃齐。(太史，礼官之属。谒，告。)立春之日，亲率公卿诸侯大夫以迎春于东郊。(迎春，祀春帝灵威仰于东郊之北。《周礼》迎郊五十里也。)还乃赏公卿大夫于朝，令相布德和令，行庆施惠，下及兆民。
《传》曰：凡分至启闭，必书云物，为备故也。(立春为启，立冬为闭。)
又曰：郯子对孔子曰： 少皞挚为鸟师而鸟名，青鸟氏，司启者也。 (青鸟，仓鹒也，以立春鸣，立夏止。)
《开元礼》曰：立春祀青帝于东郊，(以太昊配以勾芒氏，岁星、三辰七宿从祀。)立春后丑日，祀风师于国城东北。
《易通卦验》曰：立春条风至。宋均注曰：条风者，条达万物之风也。
《孝经钩命决》曰：先立春七日，敕狱吏决词讼，有罪当入，无罪当出。立春，敕门栏无关籥，以迎春之精，下弓戴楯，鼓示音声，动昆虫也。
《孝经纬》曰：周天七衡六间曰立春。后十五日，斗指寅为雨水。后十五日，斗指甲为惊蛰。后十五日，斗指乙为清明。后十五日斗指辰为穀雨。
《续汉书·礼仪志》曰：立春之日，夜漏未尽五刻，京都百官皆衣青，郡国县官下至令史，皆服青帻，立青幡，施土牛耕人於门外，以示兆民。
又曰：立春之日，下宽大书曰：制诏三公，方春东作，敬始慎微，动作顺之，罪非殊死，且勿案验。
《汉书》曰：元始中故事，兆五帝郊于洛阳，四方坛皆三尺无等。立春于东郊祭东帝勾芒，(《月令章句》曰：东郊，去邑八里，木数也。)车骑服饰皆青，歌青阳八佾，舞云翘之舞，返因赐文官太傅司徒以下，缣各有差。(《汉官名秋》曰：赐司徒、司空帛三十匹，九卿十五匹，《古今注》曰：建武八年立春，敕赐公十匹，卿七匹也。)
又曰：立春之日，皆青幡帻，迎春于东郭外，令一童男冒青衣，先在东郭外野中，迎春至自野中，则迎者拜之而还，弗祭，三时不迎。
又郎顗上疏曰：今立春之后，火卦用事，当温而寒，违反时节，由功赏不至，而刑罚必加也。宜须立秋顺气行罚，臣伏案《飞候》，参察众政，(京房作《易飞候》。)以为立夏之后当有震裂涌水之害。
又曰：自司徒居位，阴阳多谬，(时刘峤为司徒，至阳嘉二年荣免。)久无虚已进贤之策，天下兴议，异人同咨。(咨，嗟叹也。)且立春已来，金气再见。(谓元年十二月己丑夜，白气入玉井，二年正月己丑，白虹贯日，此金气再见也。)金能胜木，必有兵气，宜黜司徒，以应天意。
又郎顗时问曰：方春东作，报德之始，元气开发，养导万物，王者因天视听，奉顺时气，务崇温柔，遵行月令。(《礼记月令》：孟春，天子命相布德和令行庆施惠，下及兆人。仲春，安萌芽，养幼少，存诸孤，省囹圄，去桎梏，止狱讼。)而今立春之后，考事不息，秋冬之政行乎春，故虹春见，掩蔽日曜。凡邪气乘阳，则虹霓在日，斯皆执事刻意所致，殆非朝廷优宽之本，此其变常之咎也。
又曰：孔子作《春秋》，书正月者，敬岁之始也。(《公羊传》曰：元年春王正月，元年者何？君之始年也。正月者何？岁之始。)王者则天之象，因时之序，宜开发德号，爵贤命士，流宽大之泽，垂仁厚之德，(《礼记》迎春于东郊，还乃赏公卿诸侯大夫于朝。相布和令行庆施惠，下及兆民。庆赏遂行，无有不当。)顺助元气，含养庶类。如此则天文昭烂，星辰显列，五纬循轨，四时和睦。(五帝，五星。)否则太阳不光，天地溷浊，时气错逆，霾雾蔽日。(《尔雅》曰：风而雨土为霾也。)自立春以来，累经旬朔，未见仁德有所施布，但闻罪罚考掠之声。夫天之应人，疾于影响，而自从入岁，常有蒙气，月不舒光，日不宣曜。日者太阳，以象人君，政变于下，日应于天，清浊之占，随政抑扬，天之见异，事无虚作。岂独陛下倦于万机，帷幄之政有所阙欤？
《晋书·礼志》曰：太史每岁上其年历，先立春，读五时令，服名随方色。帝升御座，尚书以下就席，讫，赐酒一卮。
《唐书》曰：景龙中，中宗孝和帝以立春日宴别殿，内出剪彩花，令学士赋之。
又曰：景龙四年正月八日立春，上命侍臣自芳林门经苑东度入仗，至望春宫迎春。内出彩花树，人赐一枝。
《荆楚岁时记》曰：立春日，悉剪彩为燕以戴之，帖宜春之字，傅咸《燕赋》，有其言矣。(傅咸《燕赋》云：四气代至，敬迎其始。彼应运而方臻，乃设燕以迎止。翚轻翼之歧歧，若将飞而未起。何夫人之功巧，式仪形之有似。衔青书以赞时，着亘春之嘉祉。)
《周书时训》曰：立春之日，东风不解冻，号令不行。蛰虫不震，阴气奸阳。鱼不上冰，甲胄私藏。雨水之日，獭不祭鱼，国多盗贼。鸿雁不来，远人不服。草木不萌动，果瓜不熟。
《国语》曰：农祥晨正。唐固注曰：农祥，房星也。晨正，谓晨见南方。谓立春之日。
《齐人月令》曰：凡立春日食生菜，不可过多，取迎新之意而已，及进浆粥，以导和气。
《四时篡要》曰：立春贮水，谓之水神，酿酒不坏。
《修真入道秘言》曰：以立春日清朝北望，有紫缘白云者为三元君三素飞云也，乘八舆之轮，上诣天帝。(是太素三元君女真也。天帝，是天地玉清君。)天子候见，再拜自陈，某乙乞得侍给轮毂。(以意云云，若虽不见典服之形，亦宜拜乞之。他放此。)三过见元君之辇者，白日升天。(按举场常试，立春日望三素云，诗取此事。)
《真诰》曰：立春日，勿行威刑。(八节同此。)
《论衡》曰：立春为土象人，男女各二，秉耒鉏，或立土牛。象人土牛，未必耕也，顺气应时，示率下也。
○春分
《礼》曰：春分之日玄鸟至。后五日，雷乃发声；后五日，始电。
《传》曰：玄鸟氏，司分者也。(春分来，秋分去。)
《易通卦验》曰：震，东方也，主春。春分日，青气出直震，此正气也。气出右，物半死。气出左，蛟龙出。震气不出，则岁中少雷，万物不实，人民疾热。
《孝经说》曰：春分之日，日在中衡。
又曰：斗指卯为春分。
《齐人月令》曰：春分不杀生，不吊疾。君子齐戒，衣夹衣，导引，不食生冷。
《白虎通》曰：明庶风，春分至，王者修封疆，理田畴。
