○夏下
《淮南子》曰：中央土，其帝黄帝，(黄帝以土德王天下，号曰轩辕氏，死托祀於中央之帝。)其佐后土，执绳而制四方止，其神为镇星，其兽黄龙，(土色黄也。)其音宫，其日戊己。(音，土也。戊己，土日也。)
又曰：孟夏之月，南宫御女赤色，衣赤采，吹竽笙，(火生南方，故处南宫也。竽笙中空象阳，故吹。)其兵戟。(戟有枝干，象阳布散也。)四月官田，其树桃。(四月勉农事，故官田也，桃，说与杏同。)五月官相，其树榆。(是月养气长养，故官相佐也。榆，说未闻也。)季夏之月，中宫御女黄色，衣黄采，其兵剑。(季夏，中央也。剑有两刃，喻无所不主也。)
又曰：贫人则夏被褐带素，含菽饮水，支暑热；冬则羊裘蔽体，短褐不掩形，而炀灶口。
又曰：邹衍事燕惠王尽忠，左右谮之，系之。仰天而哭，夏五月，天为之降霜。
又曰：阳气为火，阴气为水。水胜，故夏气湿，火胜，故冬至燥。八尺之表，影修尺有五寸，影修则阴气胜，短则阳气胜，阴气胜则为水，阳气胜则为旱。
又曰：南方之极，自北户孙之外，(北户、孙，国名也。曰所在其北，皆为北向户。)贯颛顼之国，南至委火炎风之野，夏赤。
又曰：夏赤帝祝融之所司者，万二千里。(赤帝，炎帝，少典之子，号为神农。南方火德之帝也。祝融颛顼之孙，老童之子吴回也一。名黎，为高辛氏火正，号为祝融，死为火神也。)其令曰：爵有功，赏有德，惠贤良，救饥渴，举力农，振贫穷，惠孤寡，忧罢(音疲。)疾，出大赏，起毁宗，立无后，封建侯，立贤辅。(应阳施也。)
又曰：夏行春令则多风。(象春木气多风。)
又曰：孟夏之月，招摇指巳，盛德在火。
又曰：六月失政，十二月草木不脱。(不脱，叶着树，不零落也。)
又曰：景风至，则施爵位，赏有功。(夏至，阴气在下，阳胜於上，象阳布施。故赏有功，封建诸侯。)
又曰：夏治以衡，衡者所以平万物也。衡之为度也，缓而不后，平而不怨，施而不德，匝而不责，常平民禄，以继不足，勃勃扬扬，惟德是行，养长化育，万物蕃昌，以成五穀，以实封疆，其政不失，天地乃明。(明，理也。)
《吕氏春秋》曰：杜厉叔事莒闵公，以为不知，去居海上，夏食菱芡，冬食橡栗。
《吕氏春秋》曰：季夏之月，令渔师伐蛟升龟。(渔师，掌渔官。蛟有能害人，难得，故言伐。龟神，可以决吉凶，入宗庙尊之，故言升。蛟则害，龟则神也。)
傅玄《述夏》曰：四月维夏，运臻正阳，和风穆而扇物，麦含露而飞芒，凤皇升而王萯秀，(王萯，草名。)龙辰中而萤火翔。
魏文帝诗曰：夏时饶温和，避暑就清凉。北坐高阁下，延宾作名倡。嘉肴重迭来，珍果在一旁。棋局纵横陈，博弈合双杨。功拙更胜负，欢美乐人肠。从朝至日夕，安知夏节长。
贾谊《鸺鵩鸟赋》曰：单阏之岁兮，四月孟夏，庚子日斜兮，鸺鵩集予舍。
○立夏
《礼记·月令》曰：四月之节，日在昴，(立夏为四月节。)昏翼中，晓牵牛中，斗建巳位之初，其日丙丁。立夏之日，蝼蝈鸣。太史以先立夏三日谒於天子曰： 某日立夏，盛德在火。 天子乃斋。立夏之日，天子亲率三公九卿大夫，迎夏於南郊。还乃赏公卿诸侯大夫於朝，庆赐遂行，无不欣悦。命相赞杰俊，遂贤良，举长大，(赞犹扬也。遂犹远也。杰俊，谓才兼于人者。)行爵出禄必当其位。(无虚授也。)
《易说》曰：立夏清明风至而暑，鹤鸣博穀飞，电见龙升天。(龙，心星名。)
《易通卦验》曰：立夏雨，蝼蛄鸣。
《三礼义宗》曰：四月立夏为节者，夏，大也，至此之时，物已长大，故以为名。小满为中者，物之生长小得并满，故以小满为名也。
《孝经纬》曰：穀雨后十五日，斗指辰东南维为立夏，后十五日，斗指巳为小满。
《续汉书·礼仪志》曰：立夏之日，夜漏未尽五刻，京师百官皆衣赤，至季夏衣黄。
《抱朴子》曰：或问不热之道。答曰： 立夏之日，或服玄冰丸，或服飞霜散及六壬六癸之符，则不热。幼伯子、王仲都，此二人衣之以重裘，曝之于夏日之中，周以十炉之火，口不称热，身不流汗，盖用此方者也。 
《淮南子》曰：春分加四十六日而立夏，大风济，(济，止也。)音比夹锺，(夹钟，二月律也。万物去阴夹阳而生也。)加十五日指巳则小满，(满，冒也。)音比太蔟。(太蔟，正月律也。蔟之言阴衰阳发，万物蔟地而生。)
《周书时训》曰：立夏之日，蝼蝈不鸣，水潦淫漫；蚯蚓不出，臣夺后命；王瓜不生，害於百姓。小满之日，苦菜不秀，仁人潜伏，靡草未死，国从盗贼。若小暑不至，是谓阴匿。
刘玄之《行军月令》曰：立夏日得金，五穀不成，夏旱多风；得木，夏寒草生；得火，多妖言，兵戈起；得土，远臣不朝，国无政令；得水，上下相和顺，天下安宁。
《登真隐诀》曰：立夏之日，日中五帝会诸仙人於紫微宫，见四真人论求道之功罪。(五帝之位，诸宫皆有之。此五方之帝非三十六天帝限也。亦主学道者，故诸太极紫微官，奉见四真人，论扶其功罪之多少。)
○夏至
《周易·复卦》曰：雷在地中，复。先王以至日闭关，商旅不行，后不省方。(冬至阴之复也。夏至阳之复也。)
《左传》曰：昭二十一年秋七月壬午朔，日有食之。公问於梓慎曰： 是何物也？(物，事也。)祸福何为？ 对曰： 二至二分，(二至，冬至、夏至。二分，春分、秋分。)日有食之不为灾。日月之行也，分同道也，至相过也。(二分，日夜等，故言同道。二至，长短极，故相过。)其他月则为灾，阳不克也，故常为水。 (阴侵阳，是阳不胜阴。)
《传》曰：少昊氏鸟名官，伯赵氏，司至者也。(伯赵，伯劳也。以夏至鸣，冬至止。)
《周礼地官》曰：夏至日影尺有五寸。郑氏云：土圭之长也，尺有五寸。夏至日立八尺表，其影适与土圭等，谓之地中。今颍川阳城地为然。
又《春官大司乐》曰：孤竹之管，云和之琴瑟，冬至日於地上圆丘奏之。孙竹之管，空桑之琴瑟，夏至日於泽中方丘奏之。阴竹之管，龙门之琴瑟，於宗庙奏之。
又曰：宗伯以夏至致地祗物魅，以禬国之凶荒，民之礼丧。
又曰：柞氏，夏至令刊阳木而火之，冬至令剥阴木而水之。
又曰：薙氏掌杀草，日夏至而夷之。
《易通卦验》曰：夏至景风生，蝉始鸣，螳螂生，鹿角解，木槿荣。
又曰：夏至小暑，虾蟆无声。
又曰：鹿者，兽之阴也，贵臣之象，鹿应阴解角也。夏至太阳始屈，阴气始昇，阴阳相向，君之象也。今失节不角，臣不承君之象，故为贵臣作奸也。
又曰：离，南方也，夏至日中，赤气出直离，此正气也。气出右，万物半死，气出左，赤地千里。
又曰：夏至之日，清明风至。
《易稽览图》曰：夏至后三十日，极温。
《易稽览图》曰：夏至景风至，蝉始鸣，螳螂生。
京房《易占》曰：夏至离王，(去声。)景风用事，人君当爵有德，封有功。
《春秋感精符》曰：冬至日，成天文；夏日至，成地理。
《春秋考异邮》曰：夏至井水跃。
《五经通义》曰：夏至，阴始动而未达，故寝兵鼓，不设政事，所以助微气之养也。
《三礼义宗》曰：五月芒种为节者，言时可以种有芒之穀，故以芒种为名。夏至为中者，至有三义，一以明阳气之至极，二以助阴气之始至，三以见日行之北至，故谓之至。
又曰：夏至之时，祭昆仑之神於泽之中，配以后土。
《孝经说》曰：夏至之日在内衡。
又曰：斗指午为夏至。
《续汉书·礼仪志》曰：夏至日浚井改水，冬至钻燧改火，可去温病也。
又曰：夏至阴气萌作，恐物不成，以朱索连以桃，印文以施门户，代世所以尚为饰也。故汉以五月五日，朱索五色印为门户饰，以止恶气。
《宋书》元嘉四年，断夏至日五丝缕之属。
《南史》曰：沈林子父穆夫，为沈预所陷死，林子与兄田子还东报仇。五月夏至节日至预家，正大集会，子弟盈堂，林子兄弟挺身直入，斩预首，男女无论老幼，悉屠之，以预首祭祖父墓。
周处曰《风土记》曰：夏至之日雨，名曰黄梅雨。
《荆楚岁时记》曰：夏至日取菊为灰，以止小麦虫蠹。按：干宝《变化论》乃云： 稻成蛩，麦为蛱蝶。 其验乎？
《舆地志》曰：郭宏常夏至於射的钓鱼供母，将饵闻笳角声，鱼跃而出。
《管子》曰：夏而麦熟，天子祈天宗，其盛以麦。(盛，粢盛也。)麦者，穀之始。
《抱朴子》曰：魏武收左元放，(左慈，字元放。)桎梏之而自解，盖或用夏至日霹雳〈木截〉也。
又曰：见潮来去或有早晚，辄言有参差，非也。水从天边来，一月之中，天再东再西，故潮再大再小也。夏至天高，故夏潮大也。冬时天卑，故潮水小也。
《范子》曰：《周髀》云：冬至三光微，夏至三光盛。
《淮南子》曰：夏至则斗南中绳，阳气极，阴气萌，故曰，夏至为刑。(刑，始杀也。)
又曰：夏至则火从之，故五月火正而水漏。(火正，火王也。故漏水，二说，火星正中也，漏，湿也。)阳气为火，阴气为水，水胜，故夏至湿。
又曰：夏至而流黄泽，石精出，(流黄，土之精也。阴气作於下，故流泽而出也。石精，五色之精也。)蝉始鸣，半夏生，蚊虻不食驹犊，鸷鸟不搏黄口。(五月微阴在下，未成驹犊黄口，肌血脆弱未成，故鸷鸟应阴，不食不搏也。)
又曰：毛羽者，飞行之类也，故属於阳。故曰，夏至日，鹿角解。
又曰：夏至加十五日指丁，则小暑，音比大吕；加十五日指未，则大暑，音比太簇；加十五日指庚，背阳之维，则夏节尽。
《风俗通》曰：夏至著五彩，辟兵，题曰游光厉鬼，知其名者无温疾，五彩辟五兵也。按人取新断织系户，亦此类也。谨按织取始断二三寸帛，缀着衣衿，以已织纴告成於诸姑也，后世弥久，易以五彩。又永建中，京师大疫，云厉鬼字野重游光，亦但流言，无指见之者。其后岁岁有病，人情愁怖，后增题之，冀以脱祸。今家人织新缣，皆取着后缣绢二寸许，系户上，此其验也。
《抱朴子》曰：予祖彬为汲令，以夏至日请主簿杜宣，赐酒北窗，壁上有悬赤弩，照於杯中，形如蛇，宣恶之，及饮得疾。后彬知之，使宣于旧处设酒，杯中犹有蛇。因谓宣曰： 此弩影耳 。宣遂意解。
《古今历术》曰：夏至之日，昼六十五刻，夜三十刻。
郦道元注《水经》曰：丹水出丹鱼，先夏至前十夜伺之，鱼浮水侧，赤光上照如火。
《神异经》曰：北方荒中有石湖，方千里无凸(徒结切。)凹，(校交切。)平满无高下，岸深五丈余，冰维夏至左右五六十日解耳。
《历疏》曰：芒种，谓穀芽始出，故曰芒种，夏至之日，其日行天至於艮维东北角，言曰极於北，故曰夏至。
竺法真《罗山疏》曰：荔枝以冬青，夏至日子始赤，六七日可食。
《杂说》曰：百舌鸟一名反舌，春始啭，夏至则止。唯食蚯蚓。正月以后冻开则来，蚯蚓出故也；十月以后则藏，蚯蚓蛰故也。物之相感，不知所由。
《酉阳杂俎》曰：猫目睛旦暮圆，及午竖敛如綖，其鼻端常冷，唯夏至一日暖。
蔡邕《独断》曰：夏至阴气始起，鹿角解，故寝兵鼓，身欲宁，志欲静，不听事送迎五日。
又曰：夏至阴气起，君道衰，故不贺。
又曰：夏至之日，离卦用事。日中时，南方有赤云如马者，离气至也，宜黍。离气不至，日月无光，五穀不成，人病目疼，冬中无冰，应在十一月内。夏至之日，风从离来为顺，其年大熟。夏至前六日，夏至后十日，十六日为穷日。
《月令占候图》曰：夏至：朔日夏至，并二日、三日至六日夏至，五穀熟。二十二日、二十四日夏至，五谷不熟。二十五日、三十日夏至，时价平和。晦日夏至，五穀贵。
《天文录》曰：大寒在冬至后，二气积寒而未温也。大暑在夏至后，二气积暑而未歇也。寒暑和乃在春秋分后，二气寒暑即未即平也。譬如火始入室，未甚温，弗事加薪，久而愈炽，既迁之，犹有余热也。冬至之日，日出辰入申，昼行地上百四十六度强，夜行地下二百一十九度少弱，故昼短夜长也。夏至之日，日出寅入戌，昼行地上二百一十九度少弱，夜行地下一百四十六度强，故昼长夜短。春秋之日，日出卯入酉，昼行地上夜行地下，皆一百八十二度半强，昼夜长短同也。
