○秋下
蔡邕《月令章句》曰：仲秋白露节，盲风至。秦人谓蓼风为盲风。
崔寔《政论》曰：秋风厉而赏武臣。
《颜氏家训》曰：或问何故名治狱参军为长流乎？答曰：《帝王代纪》云： 帝少昊崩，其神降於长流之山，(事出《山海经》。)於祀主秋。 按《周礼秋官》司寇主刑罚，长流之职也，汉魏捕贼掾耳，晋宋已来始为参军，上属司寇，故取秋帝所属为嘉名焉。
《夏小正》曰：八月丹鸟羞白鸟，(羞，进也。白鸟，蚊蚋。)辰则伏，(辰，房星。)鴽为鼠也。九月内火。
《汉旧仪》曰：八月饮酎，车驾夕牲以绣衣之，皇帝暮视牲。以阴燧取水于月，以阳燧取火于日，为明水火，左袒，以水沃牛右肩，手执鸾刀，以切牛毛血荐之，而即更衣。
李雕《四部》曰：吊鸟山，俗传曰，凤死其上，每至七月九日晦望，群鸟常来集其上鸣呼也。
应劭《风俗通》曰：周秦常以八月，輶轩使采异俗方言，藏之秘府。
刘歆《锺律书》曰：春宫秋律，百卉必凋，秋宫春律，万物必荣。
魏丁仪《刑礼论》曰：上天垂象，圣人则之，岁先春而后秋，宫之为理，先礼而后刑。
《论衡》曰：秋气击杀谷草，谷草不任凋伤而死，此言失实。夫物以春生夏荣，秋而熟老，适自枯死，阴气适盛，与之会遇。何以验之？物有秋不死者，生性未极也。
陆机《要览》曰：秋树名成，秋雨名愁。
《地镜经》曰：八月中，草木独有叶枝下垂者，必有美玉。又云：八月后草木死者，亦有玉。
《梁元帝纂要》曰：秋曰白藏，(气白而收藏万物。)亦曰收成，(万物成而收敛。)亦曰三秋、九秋、素秋，素商，高商；天曰旻天；(旻，愍也。愍万物之凋零。)风曰商风、素风、凄风、高风、凉风、激风、悲风；景曰朗景、澄景、清景；时曰凄辰、霜辰；(霜辰可施九月。)节曰素节，商节；草曰衰草；木曰疏木，衰林，霜柯，霜条。七月孟秋，亦曰初秋，首秋，上秋，肇秋，兰秋；八月仲秋，亦曰仲商；九月季秋，亦曰暮秋，末秋，暮商，季商，杪秋，亦曰授衣，(此时妇功毕，始授衣。)亦曰玄月。
《卢公范馈饷仪》曰：凡八月旦，上承露盘，赤松子承柏上露为囊，以膏面皮，古人用点炙枝，以梨枝为之，及银盏中有朱砂银枝子也。(卢公范者，卢怀盛之家。)
《临海异物志》曰：黄雀常以八月入海化为鱼。
《博物志》曰：旧说天河与河海通，近世有人居海渚者，年年至八月浮查来，至甚大，往返不失期，其人乃至查上，赍粮食，乘查而去，至天河。
《世说》曰：张季鹰辟齐王东曹掾，在洛见秋风起，因思吴中莼菜羹，鲈鱼鲙。曰： 人生贵适志耳，何能从宦数千里以要名爵？ 遂命驾便归，俄而齐王败，人皆谓见机而作。
又曰：王子敬云：从山阴道上行，山川自相映发，使人应接不暇，若值秋冬之时，尤难为怀。
《阴阳五行历》曰：一时皆三月，一月为一秋，三月为三秋。又以十日为一秋，故三月有九秋之名也。
《明堂之制》曰：治秋以矩，矩之为度也，肃而不勃，刚而不匮，取而无怨，内而无害，威厉而不慑，令行而不废，杀伐既得，仇敌乃克，矩正不失，百职乃服。
《乙巳占》曰：太白主秋。人君当秋之时，顺太白以施政则吉，逆则凶。秋时行冬令，则辰星之气干於太白，黑色而有芒角，阴气太胜，戎兵乃来，风灾数起，国多盗贼，边境不宁。亡地震坼而国有大丧重狱。秋时行春令，则岁星之气干於太白，色青昧小则国旱，君有大忧，阳气凌迟，五谷不实，秋雨不降，草木生荣，非时矣。以秋时行夏令，则荧惑之气干於太白，色赤而怒，国多火，寒热不节，人多疟疾，蛰虫不藏矣。
《大衍星分图》曰：八月酉，日月会于寿星。
《天文录》曰：胃、昴，赵之分野。自胃七度止毕十二度，於辰在酉，大梁之疆也。八月之时，白露始降，万物坚成而疆大，故曰大梁。
汉李陵《与苏武书》曰：穷秋九月，塞外草衰，夜不能寐，侧耳远听，胡笳互动，牧马悲鸣，吟啸成群，边声四起。晨坐听之，不觉流泪。
《楚辞》曰：袅袅兮秋风，洞庭波兮木叶下。(言秋风疾则草木摇，湖水波而木叶落矣。)
又曰：悲哉秋之为气也，萧瑟兮草木摇落而变衰。憀栗兮若在远行，登山临水兮送将归。泬寥兮天高而气清，寂寥兮收潦而水清。憯凄增欷兮薄寒之中人，怆恍旷浪兮去故而就新。坎壈兮贫士失职而不平，廓落兮羁旅而无友生，惆怅兮而私自怜。燕翩翩其辞归，蝉寂寞而无声。雁嗈々而南游，鹍鸡啁哳(上张流切，下陟辖切。鸟鸣声也。)而悲鸣，独申旦而不寐，哀蟋蟀之宵征。
又曰：皇天平分四时兮，窃独悲此凛秋。白露既下降百草兮，奄离被此梧楸。去白日之昭昭兮，袭长夜之悠悠。
魏曹植《秋思赋》曰：四节更王兮秋气悲，遥思惝恍兮若有遗。云高气静兮露凝衣，野草变色茎叶稀，鸣蜩抱木雁南飞，西风凄悷(郎计切。)朝夕臻，扇篷屏弃絺绤捐。
晋潘岳《秋兴赋》曰：嗟秋月之可哀，良无愁而不尽。野有归燕，隰有翔隼，游氛朝兴，槁叶夕殒。於时乃屏轻篷，释纤絺，藉莞蒻，御夹衣，庭树槭(所责切。殒落儿。)以洒落，劲风戾而吹帷。蝉嘒嘒以寒吟，雁雝雝而南飞。天晃朗而弥高，日游旸而浸微，何微阳之短晷，觉凉夜之方永。月朣胧以含光，兮露凄清以凝冷。熠燿(熠燿，萤也。)粲於阶闼，蟋蟀鸣于轩屏。听离鸿之晨吟，望流火之余景。
王愆期《怀秋赋》曰：哀时来之惨凄，悼秋风之可悲。
古乐府歌诗曰：秋风萧萧愁杀人，出亦愁，入亦愁。胡地多飚风，树木何萧萧。离家日趣远，衣带日趣缓。心思不能言，肠中车轮转。
魏应璩杂诗曰：秋日苦促短，遥夜邈绵绵，贫士感此时，慷慨不能眠。
晋陆机《为顾彦先作诗》曰：肃肃素秋节，湛湛浓露凝。太阳夙夜降，少阴忽已升。
又：悼亡诗曰：皦皦窗中月，照我室南端。清商应秋至，溽暑随节阑。懔懔凉气升，始觉夏衾单。
晋张载诗曰：灵象运天机，日月如激电。秋风兼夜戒，微霜凄旧院。嘉木殒兰圃，芳草悴芝苑。嘤嘤南翔雁，翩翩辞归燕。玉肌随爪素，嘘气应口见。敛襟思轻衣，出入忘华扇。睹物识时移，顾已知节变。
晋孙绰诗曰：萧瑟仲秋月，飚戾风云高。山居感时变，远咏兴长谣。疏林积凉气，虚岫结凝霄。零露洒庭林，密叶辞荣条。抚茵悲先落，攀松羡后凋。
宋刘铄诗曰：旻天清旦高，秋风发初凉。白露下微津，明月流素光。凝烟泛城阙，凄风入轩房。朱叶先零落，绿草就芸黄。织罗还笥箧，轻纨改衣裳。
宋江逌诗曰：祝融改炎辔，蓐收起凉驾。长林悲素秋，茂草思朱夏。鸣雁薄云岭，蟋蟀吟深榭。寒蝉向夕号，惊飚激中夜。感物增人怀，凄然无忻暇。
宋谢惠连《怀秋诗》曰：平生怀苦心，矧复值秋晏。皎皎天月明，弈弈河宿烂，萧瑟含风蝉，嘹唳度云雁。寒商动清闺，孤灯暧幽幔。
又曰：《捣衣诗》曰：衡纪无淹度，晷运倏如催。白露滋园菊，秋风落庭槐。肃肃莎鸡羽，烈烈寒螀啼。夕阴结空幕，霄月皓中闺。美人式常服，端饰相招携。簪玉出北房，鸣金步南阶。檐高砧响发，楹长杵声哀。
宋汤惠休《白纻舞歌诗》曰：秋风袅袅入曲房，罗帐含月思心伤。蟋蟀夜鸣断人肠，长夜思君心飞扬。它人相思君相忘，锦衾瑶席为谁芳。
又《古歌八变》曰：北风秋初至，吹我章华台。浮云多暮色，似从崦嵫来。
宋鲍照答汤惠休诗曰：枯桑叶易零，疲客心易惊。今兹亦何早，已闻络纬鸣。回风灭且起，卷蓬息复征。怆怆簟上寒，凄凄帐里清。物色延暮思，霜露逼朝荣。百物方萧瑟，长叹从此生。
又：《和王护军秋夕诗》曰：散漫秋云远，萧萧霜月寒。惊风西北起，孤雁夜往还。金气方劲杀，降阳微且殚。泉涸甘井竭，节后芳草残。
何瑾《悲秋夜》曰：欣莫欣兮春日，悲莫悲兮秋夜。
○立秋
《易说》曰：坤，西南也，主立秋。
京房《易占》曰：立秋坤王，主凉风用事。
《易通卦验》曰：立秋日凉风至，白露下。
《春秋考异邮》曰：立秋趣织鸣，女功急趣之。
《春秋元命苞》曰：瑶光星散为鹰，立秋之日鹰鹯击。
《三礼义宗》曰：七月立秋，秋之言揫(音秋，聚也。)缩之意，阴气出地，始杀万物，故以秋为节名。
《五经要义》曰：磬，立秋之乐也。
《白虎通》曰：磬者，夷则之气，象万物之成。
《月令占候图》曰：立秋坤卦用事，其神摄提，二宫荆州分也。晡时申，西南凉风至，黄云如群羊，宜粟谷。若晴朗，风云不至，万物不成。望西南坤上有黄云气，是正气，立秋应节，万物皆荣，豆谷熟。赤气出其右，万物半死，豆谷半收，地动，人民不安。坤气衰，万物不成，地频动，牛马多病，应在十二月。坤气见于江湖，江湖水必竭。(乍存乍亡。)坤气退则地裂，泉涌。申时西南有赤黄气，或白润厚白泽者，粟大熟。
又曰：立秋日午时，竖八尺竿，影得四尺五寸二分半，五谷熟。立秋后四十五日内，土气在坤，不得修造动土及远行，出军事凶。
《汉书》曰：孙宝为京兆尹，请侯文为掾，进见如宾。礼数月，以立秋日署文东部邮，且曰： 今日鹰隼始击，当顺天气取奸恶以成严霜之诛。掾部讵有其人乎？ 文曰： 无其人，不敢受职。 宝曰： 谁也？ 文曰： 霸陵杜稚季。 宝问其次，文曰： 豺狼横道，不宜复问狐狸。 
《后汉书》曰：申屠建等与御史大夫隗嚣合，欲以立秋日貙膢时，共劫更始。(《前汉书》音义曰：貙兽以其立秋日祭兽，王者亦此日出猎，用祭宗庙。冀州北八月朝作饮食为膢。其俗谓曰膢猎。社伏犭区音丑于反，膢音娄。)
《续汉书》曰：立秋之日，夜漏未尽五刻，京都百官皆衣白絁皂领缘中衣，迎气于西郊。
又曰：立秋之日，西郊毕，始扬威武，斩牲于郊东门，以荐陵庙。其仪乘舆御戎骆，白马朱鬛，躬执弩射牲，牲以鹿麛。太宰令谒者令一人获，驰驷送陵庙，还宫，遣使者赍束帛以赐武官，肄兵习战阵之仪。斩牲之礼，名曰貙刘，如淳曰：膢，《汉仪注》立秋貙膢。许慎曰：俗以二月祭饮食，冀州北部或以八月作饮食为膢也。
《祠令》曰：立秋祀白帝于西郊，帝少昊配，蓐收从祠。
又曰：立秋后辰祀灵星于国城东南。
《登真隐诀》曰：立秋之日，日中五岳诸真人诸黄老君，于黄房灵庭山，会仙官于日中，定天下神图灵药。
《符瑞图》曰：立秋，西方阊阖风至。(一名飂风。)
《白虎通》曰：凉风立秋至，王者报地德，礼西郊。
《周书时训》曰：立秋之日凉风至，又五日白露降，又五日寒蝉鸣。凉风不至，国无严政；白露不降，民多咳病；寒蝉不鸣，人臣力争。白露之日，鸿雁来，又五日玄鸟归，又五日群鸟养羞。鸿雁不来，远人背叛；玄鸟不归，室家离散；群鸟不羞，臣下骄慢。秋分之日，雷始收声，又五日蛰虫附户，又五日水始涸。雷不收声，诸侯淫汰；蛰虫不附，民靡有赖；水不始涸，介虫为害。
《五行休王论》曰：立秋坤王，兑相，乾胎，坎没，艮死，震困，巽废，离休。
陆机《要览》曰：列子御风，常以立春归乎八荒，立秋游乎风穴。是风至，草木皆生，去则摇落，谓之离合风。
○秋分
《说文》曰：龙春分而登天，秋分而入渊。
《易说》曰：秋分阊阖风至，雷始收声，鸷鸟击，玄鸟归。
又曰：兑，西方也，主秋分。
《孝经说》曰：斗指酉为秋分。
又曰：秋分日在内衡。
《文子》曰：阴阳调，日夜分，故万物春分而生，秋分而成，生与成必得和之精。故积阴不生，积阳不化。阴阳交接，乃能成和。(此天地之气和平，故万物得生成故也。)
京房《易候》曰：虹八月出西方，粟贵。
又：京房《易占》曰：秋分而人君释钟鼓之悬。
孔安国《尚书注》曰：虚玄武之中星，皆以秋分日见，以正三秋。
《天文录》曰：仲秋秋分暮，出角、亢、氐、房，东四舍为汉中。
《周书时训》曰：秋分八月中，雷乃收声；不收声，即人民不安。(又云诸侯骄逸，放荡于上。)蛰虫坯户；不坯户，即边方不宁。(又云人靡有赖。)水始涸；水不涸，即人多痼疾。
《历日疏》曰：秋分，八月之中气也。秋分之时，日出于卯，入于酉，分天之中，阴阳气等，昼五十刻，夜五十刻，一昼一夜，二气中分，故谓之秋分也。
