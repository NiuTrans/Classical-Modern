○夏上
《尔雅》曰：夏为朱明。(孙炎曰：夏气赤而光明。)
又曰：夏为昊天。
又曰：夏为长嬴。
又曰：夏祭曰荐。(荐上帝鱼，初薄也。夏时百穀未登，可荐者薄也。)
《释名》曰：五月谓之蕤宾，蕤者，下也，宾者，敬也。言阳气下，阴气上，极阴气始，宾敬之也。
《书》曰：夏暑雨，小民亦惟曰怨嗟。
又：《尧典》曰：申命羲叔，宅南交。(申，重也。交，言夏与春交。)平秩南讹。(讹，化也。掌夏之官，平序南方化育之事。)日永，星火，以正仲夏。(永，长也，谓夏至之日也。苍龙之中星，举中则七星见可知也。)厥民因，鸟兽稀革。(因，谓老弱因就在田，夏时鸟兽毛羽稀少。)
《诗》曰：四月秀葽。(不荣而实曰秀。葽，草也。)
又曰：正月繁霜，我心忧伤。(正月，夏之四月建巳之月，纯阳用事，而霜多急恒寒若之异，伤害万物，故心为之忧伤。)民之讹言，亦孔之将。
又曰：绸缪束楚，三星在户。(三星，五月中直户也。《笺》云：心星在户，谓五月之节，六月之中。)今夕何夕，见此粲者。
又曰：维此六月，既成我服。我服既成，于三十里。
又曰：六月食郁及薁。(郁，棣属。薁，婴薁也。)
又曰：六月莎鸡振羽。
又曰：四月维夏，六月徂暑。(徂，往也。六月火星中，暑盛而往矣。《笺》云：徂，犹始也，六月乃始盛，与人为恶亦有渐，非一朝一夕。)
又曰：无冬无夏，值此鹭羽。
又曰：冬之夜，夏之日，百岁之后，归于其室。
《传》曰：龙见而雩。(龙，角、亢，星也。建巳月，昏见东方。)
《礼》曰：四月之节，日在卯，(立夏为四月节。)昏翼中，晓牵牛中，斗建巳位之初，其日丙丁，(丙丁属火，主夏，故云其日丙丁。)其帝炎帝，其神祝融，(昔炎帝神农氏以火德王，继天而王，故为夏帝。火正为祝融，佐炎帝于夏。)其虫羽，(南方朱鸟羽虫之长，凡有羽之类皆属于火，故曰其虫羽。)其音徵，(三分宫去其一以生徵，徵数五十四属火，以其徵清，事之象也。夏和则徵声调。《乐记》曰：徵乱则哀，其事勤。)律中仲吕。(四月气至，则仲吕之律应。仲吕者，无射之所生，三分益一，管长六寸六分。)立夏之日，蝼蝈鸣，后五日蚯蚓出，后五日王瓜生，盛德在火，迎夏于南郊，(迎夏为祀赤帝。)命乐正习盛乐。(为将大雩，先习盛乐。自鞀鞞至柷〈吾戈〉皆作曰盛乐。)中气，日在毕，(小满，为四月中气。)昏轸中，晓须女中，斗建巳位之中。小满之日，苦菜秀，后五日靡草死，后五日小暑至，挺重囚，出轻系，(挺犹宽也。重囚宽之，至秋方决。轻系出而舍之。)无起土功，无发大众，无伐大树。(为妨蚕农之事。)天子初衣暑服，(《论语》曰：当署袗絺绤。谓暑服。)无大田猎，(恐伤生类。)以含桃先荐寝庙。(含桃，樱桃也。先荐寝庙，后乃食之。)蚕事既登，后妃献茧。(后妃献茧，进其成功也。)天子饮酎，用礼乐。(酎之言醇也。春酒至此始成，与群卧饮之。)
又曰：五月之节，日在参，(芒种为五月节也。)昏角中，晓危中，斗建午位之初，律中蕤宾。(五月气至，则蕤宾之律应。蕤宾者，应钟之所生，三分益一，管长六寸三分，其日、其音、其数并同孟夏。)芒种之日，螳螂生，后五日鵙，始鸣，后五日反舌无声，絷腾驹，(恐相蹄齧。)班马政，(马政，谓掌十二闲养马之政教。)聚蓄百药。(因草木蕃庑之时，则采聚百药。)中气日在东井，(夏至为五月中气。)昏亢中，晓营室中，斗建午位之中。夏至之日，鹿角解，后五日蜩始鸣，后五日半夏生。祀皇地祗于方丘。(夏至之日祀皇地祗于方丘，以高祖神尧皇帝配坐，以岳渎等神从祀。)日长至，阴阳争，死生分。(夏至之日，漏刻长，阳气欲衰，阴气欲兴，阳日生，阴日死，至之日相与分。)君子齐戒，(以阴阳相争之时，务欲安静。)薄滋味，无致和，谓阴气始兴，身尚静，味尚薄。节嗜欲，定心气。(微阴扶精不可散。)无用火于南方，(阳气盛，又用火于其方，害微阴。)可以居高明，可以远眺望，可以升山陵，可以处台榭。(是月暑气方盛，可以登远望，顺阳居上。)
又曰：六月之节，日在东井。(小暑为六月之节。)昏氐中，晓东璧中，斗建未位之初，律中林锺。(六月气至，则林钟之律应。林钟者，黄钟之所生，三分去一，管长六寸，其日、其音、其数，并同孟夏。)小暑之日，温风至，后五日蟋蟀居壁，后五日鹰乃学习。中气日在柳，(大暑为六月中气。)昏尾中，晓奎中，斗建未位之中。大暑之日，腐草为萤，后五日土润溽暑，后五日大雨时行。命有司人入山行木，无有斩伐。(为其未坚成也。)中央土，(火休而盛德在上。)其日戊巳，(戊巳属土，故云其日戊巳。)其帝黄帝，其神后土，(昔黄帝轩辕氏以土德继天而王，故为黄帝，土官之神曰后土。)其神后土，其虫裸，(无毛羽，鳞介之类。)其音宫，(音始于宫，宫数八十一，属土，以其最大。《乐记》曰：宫乱则荒，其君骄。)律中黄钟之宫，(黄钟主十一月，土在林钟、夷则之间，各有分主，不可假借，故引黄钟之清宫为土律，其管半黄钟之管，长四寸五分，则黄钟之清宫也。故季夏十八日已后土王，气至，则黄钟之宫应之也。)其祀中霤，祭先心。(中霤，犹中室也。祭中霤之礼为祀，先进心也。)
又曰：乐正崇四术，立四教，春夏教以《诗》《书》。(春夏阳也。《诗》、《书》者，声亦阳也。)
又曰：凡学，春夏学干戈。(干，盾也，戈，勾子戟也。干戈万舞，象武也，用动作之时学之。)
又曰：春诵夏弦，太师诏之。(诵谓歌乐也，弦谓以丝播诗。阳用事，则学之以声。)
又曰：春作夏长，仁也。
又曰：《明堂位》曰： 季夏六月，以禘礼祀周公於太庙，朱干玉戚，冕而舞《太武》，皮弁素积，裼而舞《大夏》。
《周礼》曰：蕤宾，午之气，五月建焉，而辰在鹑首。
又曰：山虞以仲夏斩阴木。(郑众曰：阴木，秋冬生者。郑玄曰：阴木，生山北者。冬斩阳，夏斩阴，坚濡调也。)
又曰：凌人掌冰，(凌，冰室也。)夏颁冰。(暑气盛，王以冰颁赐也。)
又曰：柞氏掌攻草木及林麓。夏日至，令刊阳木而火之。
又曰：夏见曰宗。宗，尊也。义取主火。《大行人》云：夏宗以陈天下之谟。
《穀梁传》曰：四时之田，皆为宗庙之事也。夏田曰苗。(因为苗稼除害，故曰苗。)
《皇览逸礼》曰：夏则乘赤辂，驾赤骝，载赤旗，以迎夏於南郊。其祭先黍与鸡。居明堂正庙，启南户。
《尚书大传》曰：南方者，何也？任方也。任方者，物之方。任，何以谓之夏？夏者，假也。吁荼万物养之外者也。故曰南方夏也。
又曰：主夏者火，火昏中，可以种黍菽。上告乎天子，而下赋之民。
《三礼义宗》曰：夏，大也，谓万物长大也。夏谓南者，南，任也。
又曰：火正曰祝融者，祝，甚也，融，明也。言夏时物气甚明也。
又曰：南岳谓之霍，霍者，护也。言阳气用事，盛夏之日，护养万物，故以为称。
又曰：六月小暑为节者，此以相形为名，形大暑，故谓之小暑。六月之初，暑气热未极，故以小为名。大暑为中者，自十一月一阳爻王，从地下而出，至此之时，方始上彻，阳气并出地上，大暑既极，故大暑为中。
《大戴礼》曰：夏以教士，车甲士执伎论力，循四卫，强股肱，质射御，才武聪慧治众长，平可以为仪缀於国，出可以为卒诱於军旅。四方诸侯之游士，国中之贤者充焉。方夏三月，养长莠，蕃庶物。於时有事，享於皇考，爵士之有庆者七人，以成夏事。
《易通统图》曰：夏日月行东南赤道，曰南陆。
《尚书考灵耀》曰：火星为夏，期专阳相助，同精感符。
《诗含神雾》曰：曹地处季夏之位，土地劲急，音中徵，其声清以急。
《春秋繁露》曰：夏乐气故养也。
《孝经说》曰：斗指午为夏。
《鹖冠子》曰：斗柄南指，天下皆夏。
《史记》曰：墨者亦尚尧舜，言德行，曰：夏日葛衣，冬日鹿裘。
又曰：田婴有子四十余人，其贱妾有子名文，以五月五日生。婴告其母曰： 勿举也。 其母窃举生之，及长，因其兄弟而见其子文於田婴。田婴怒其母曰： 吾令若去此子，敢生之何也？ 文顿首，因曰： 君所不举五月子者，何故？ 婴曰： 五月子者，长及户齐，将不利其父母。 文曰： 人生受命於天，君何忧焉？必受命於户，则可高其户耳。谁能至户者？ 婴曰： 子休矣。 
《汉书》曰：荧惑曰南方夏火，礼也，视也。礼亏视失，逆夏令，伤火气，罚见荧惑。逆行二舍为不祥，居之三月国有殃，五月受兵，七月国半亡地，九月地太半亡。
又曰：汉武始幸雍，郊见五帝，以孟夏四月答礼焉。
又曰：贾谊既已谪居长沙，长沙卑湿，自以为寿不得长，伤悼之，乃为赋以自广。曰： 单阏之岁兮，四月孟夏；(岁在卯曰单阏。)庚子日斜兮，鵩集余舍。 
《五行志》曰：秦始皇年四月大寒，人多冻死，时嫪毐及大臣二十余人车裂以徇而灭宗，放迁四十余家于房陵。
《汉书食货志》曰：朝错曰： 今农人五口之家，其服役者不下二人，其能耕者不过百亩，百亩之收，不过百石。春耕夏耘，秋获冬藏，伐樵，薪，治官府，给役使。春不得避风尘，夏不得避暑热，秋不得避阴雨，冬不得避寒冻，四时之间，无日休息。 
《汉书》魏相上书曰：南方之神炎帝，乘离执衡司夏。张晏曰：火为礼，礼者齐下，故为衡也。
又曰：昔鲁昭公十七年六月朔日食。说曰：六正月谓周六月，夏四月，正阳纯乾之月也。止慝谓阴爻也，冬至阳爻起初，故曰复，至建巳之月为纯乾，亡阴爻，阴侵阳，为灾重，故伐鼓用币，责阴之礼。刘歆以为六月二日，鲁分也。
又汉元帝永初元年四月，日色青白无景，(韦昭曰：下无景也。景谓惟质见耳。)正中时有景亡光。(韦昭曰：无光耀也。)是夏寒，至九月，日乃有光。
《续汉书·律历志》曰：日行南陆谓之夏。
《后汉书·礼仪志》曰：五月五日，朱索五色桃印为门户饰，以止恶气。
又曰：仲夏之月，阴气萌作，恐物不茂，其礼以朱索连苇以施门户。
又曰：立夏之日，夜漏未尽五刻，京都百官皆衣赤衣，迎夏於南郊。
《后汉书》张纯奏仪：礼三年一祫，五年一禘，禘祭以夏四月。夏者，阳气在上，阴气在下，(四月乾卦用事，故言阳气在上。)故正尊卑之义也。
谢承《后汉书》曰：羊茂，字季实，为东郡守，夏处单板榻。
又曰：宋均为九江太守，五日一视事，夏以平旦。
《晋书》曰：魏末有孙登，字公和，汲郡人，无家属，时人於汲县北山上土窟中得之，夏则编草为裳。
又曰：肃慎国一名抱楼，夏则巢居。
《晋书》曰：山涛将去选官，举嵇康自代。康与涛书告绝。且曰： 性巧而好锻。 宅中有一柳树甚茂，乃激水圜之，夏月居其下以锻。东平吕安服康高致，每一相思，千里命驾。每锻而向秀为佐。
又《五行志》云：晋义熙时，桓玄既篡位。谣曰： 草生及马腹，鸟啄桓玄目 。及玄败走，至江陵，时当五月中被诛。
《晋阳秋》曰：车胤，字武子，家贫读书，不常得油，夏月则练囊盛数十萤，以夜继日。
沈约《宋书》云：羊欣，字敬元，父不疑为乌程县令，欣时年十二，王献之为吴兴守，甚知爱之。尝夏月入县，欣着新练裙，昼寝。献之书数幅而去。欣本工书，因此弥善。
又曰：刘敬宜八岁丧母，四月八日入寺，乃下头上金镜为母灌佛，因泣下，悲不自胜。
《北齐书》曰：仆射魏收，字伯起。初习武不成，改节读书，夏月坐板床，随逐树阴，讽读累年，床为之锐，遂工辞令也。
《南史》曰：梁何远为武昌太守，武昌俗皆汲江水，盛夏，水远患水温，每以钱买人井寒水，不受钱者，则以水还之。其他事率多此类。
陆翙《邺中记》曰：石季龙於冰井台藏冰，三伏之月，以冰赐大臣。
《赵书》曰：汲桑六月盛暑而重裘累茵，使十余人扇之，患不得清凉，斩扇者。军中为之谣曰： 奴为将军何可羞，六月重茵被狐裘，不识寒暑断人头。 
《三十国春秋》曰：燕王慕容熙后符氏，尝季夏思冻鱼脍，仲冬须生地黄，皆下有司切责之，不得，加之以辟焉。
《隋书》曰：炀帝大业十二年五月，上幸玉华宫，征求萤火，得数斛，夜出游於山而放之，光遍岩谷。
《续会要》曰：贞元六年五月朔，御紫宸殿受朝。先是上以五月一阴生，臣子道长，君父道衰，非善月也。因创是月朝见之仪也。
《国语》曰：鲁宣公夏滥于泗渊，(渍罟於泗水之泉以取鱼。)里革断其罟而弃之，曰： 古者大寒降，土蛰发，(寒气发，谓季冬建丑之月。土蛰发，谓孟春建寅之月。)水虞於是乎讲罛罶，取名鱼，登川禽，而尝之寝庙，行诸国人，助宣气也。(水虞，渔师也。罟，鱼网罾笱也。言阳气起，鱼负冰，故令国人取之。)今鱼方别孕，不教鱼长，又行网罟，贪无蓺也。 公曰： 吾过矣 。(艺犹极也。)
《吴越春秋》曰：越王念吴之复，夏则握火。
《说苑》曰：赵简子谓阳虎曰： 桃李，春夏得休息，秋得食；树蒺藜者，夏不得息，秋得刺。今子种树蒺藜耳。 
《太公金匮》曰：纣常以六月猎於西土，发民逐禽。民谏曰： 今六月天务覆施，地务长养，今盛夏乃发民逐禽，而元元悬於野，君残一日之苗，而民百日不食。天子失道，后必无福。 纣以为妖言而诛之。后数月，天暴风雨，发屋折木。
《六韬》曰：武王伐殷，得二大夫而问之。曰： 殷国常雨血、雨灰、雨石，小者如鸡子，大者如箕。常六月雨雪，深丈余。 武王曰： 大哉妖也！ 其一人曰： 是非大妖也。殷国大妖三十七章，雨血、雨灰、雨石，盛夏雨雪，臣不以为妖灾。 武王踧然而问三十七章之妖。对曰： 殷君好射人以餧虎，喜割人心，喜杀孕妇，喜煞人父、孤人之子。 (上数事，皆三十七章之事。)
又曰：夏不操扇，冬不服裘，天雨不张盖，名曰礼将。
又曰：冬冰可折，夏条可结。
《傅子》曰：夏令披裘，冬令披葛，虽有严令，终不从者，逆也。
《世说》曰：郗嘉宾三伏之月诣谢公，炎暑方盛，虽复当风交扇，犹沾汗流离。
又曰：周镇罢临川还都，泊清溪，时夏暴雨，舡舫狭小而漏，殆无坐处。丞相王导曰： 胡威之清，何以过此。 
又曰：刘真长始见王丞相，时盛暑之月，丞相以腹熨弹棋局，曰： 何如乃渹。 (吴人以冷为渹也。音楚敬反。)刘既出，人问见王公如何？刘曰： 未见他异，唯作吴语耳。 
又曰：胡广本姓黄，五月生，父母恶之，乃置之瓮投於江。胡翁见瓮流下，闻有小儿啼声，往取，因长养之以为子。遂七登三司，流中庸之号。广后不治其本亲服，云： 我本亲以已为死人也。 世以为深讥焉。
又曰：谢遏(按谢朗小名遏。)夏月常仰卧。谢公清晨卒来，未暇著衣，跣出屋外，方蹑履问讯。公曰： 汝可谓前踞后恭 。
《语林》曰：何平叔美姿仪而绝白，魏文帝疑傅以粉，夏月与热汤饼，既啖，大汗出，随以朱衣自拭，色转皎然。
又曰：陆机夏在洛，忽思东头竹筱饮，语刘宝曰：吾思乡转深矣。
《公孙尼子》曰：孔子有病，哀公使医视之，医曰： 子居处饮食何如？ 孔子曰： 春居葛笼，夏居密阳，秋不风，冬不炀，饮食不匮，饮酒不勤。 医曰： 是良药也。 
《太玄经》曰：蒙，南方也，夏也，物之修长也，皆可得而载也。(谓长出向上也。)
《括地图》曰：天毒国最暑热，夏草木皆乾。
《白虎通》曰：六月谓之林锺，林者众也，万物成熟类众多也。
蔡邕《月令章句》曰：百穀各以其初生为春，熟为秋。故麦以孟夏为秋。
《祠令》曰：季夏土王日，祀黄帝于南郊，帝轩辕配后土从之。
又曰：季夏迎气日，祀中霤。
