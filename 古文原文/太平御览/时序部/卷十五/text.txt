○人日
《荆楚岁时记》曰：正月七日为人日。(董勋《问礼俗》曰：正月一日为鸡，二日为狗，三日为猪，四日为羊，五日为牛，六日为马，七日为人。)以七种莱为羹，剪彩为人，或镂金薄为人，以贴屏风，亦戴之头鬓。(董勋《问礼俗》云，人入新年形容改从新。)又造华胜相遗。(起於晋代，见贾充李夫人《典戒》云，像瑞图金胜之形。又取像西王母戴胜也。旧以正月七日为人，故名为人日。今北人此日亦有讳食菜者，与楚俗正反，剪彩镂金薄为人，皆符人日之意，与正旦镂鸡於户同。北人亦有至人日讳食，故岁菜唯惟新菜者。又余日不刻牛羊狗猪马之像。而二日独施人鸡，此则未喻。郭缘生《述征记》云：寿张县安民山魏东平王凿山顶为会望处，刻文於壁，文字犹在，所载铭辞即此处。《老子》云：众人熙熙，如登春台，如享太牢。《楚词》云：目极千里伤春心。则春日登临自古为通，但不知七日竟起何代。晋代桓温参军张望亦有正月七日登高诗。近代以来南北同耳，北人此日食煎饼，於庭中作之，云薰大，未知所出也。)
《杂五行书》曰：正月七日，男吞赤豆七颗，女吞二七颗，竟年无病。
又曰：宋武帝女寿阳公主，人日卧於含章殿檐下，梅花落公主额上，成五出花，拂之不去。皇后留之，看得几时。经三日洗之乃落。宫女奇其异，竞效之，今梅花妆是也。
《谈薮》曰：北齐高祖，七日升高宴群臣，问曰： 何故名人日？ 魏收对以董勋正月一日为鸡，七日为人。(按一说云：天地初开，以一日作鸡，七日作人也。)
刘臻妻陈氏《进见仪》曰：正月七日，上人胜於人。
魏东平王《是日登寿张安仁山铭》曰：正月七日，厥日惟人，策我良驷，陟彼安仁。
隋阳休之《正月七日登高侍宴诗》曰：广殿丽年辉，上林起春色。风生拂雕辇，云回浮绮翼。
隋薛道衡《人日思归诗》曰：入春才七日，离家已三年。人归落雁后，思发在花前。
晋李充《正月七日登剡西寺诗》曰：命驾升西山，寓目眺原畴。
○正月十五日
《史记乐书》曰：汉家祀太一，以昏时祠到明。
《荆楚岁时记》曰：正月十五日，作豆糜加油膋其上，以祀门户。
《齐谐记》曰：正月半有神降陈氏之宅，云是蚕室，若能见祭，当令蚕桑百倍。疑非其事，祭门备之，七祀。今州里风俗，望日祀门，其法先以杨枝插门而祭之。(《齐谐记》曰：吴县张成见一妇人，立宅东南角，谓成曰：此地是君蚕室，我即地神矣。正月半日可作白粥泛膏于上以祭之，当令君家蚕桑百倍。言讫而去，绝失所在。或谓作膏粥，已后年年大得蚕。世人正月半作粥祷之，加以肉覆其上，登屋食之，咒云：登膏糜，挟鼠脑，欲来不来，待我三蚕老。则以为禳鼠与《齐谐记》相符，又覆肉亦是覆膋之理。石虎《邺中记》正月十五日有登高之会，则登高又非今世而然者也。)其夕则迎紫姑以卜。刘敬叔《异苑》云：紫姑本人家妾，为大妇所妒，正月十五日感激而死。故世人作其形迎之，云子胥不在，曹夫人已行(云是其姑)，紫姑可出。(《异苑》又云：於厕间或猪栏边迎之，捉之觉重，是神来也。)平昌孟氏，尝以此日迎之，遂穿室而肖其象，著以败衣，盖为此也。《洞览》云：帝喾女将死，云生平好乐，正月可以见迎。又其事也。俗云：溷厕之间必须静，然后能致紫姑。
《异苑》曰：世人以十五日迎紫姑，捉者觉重，便是神来，奠设酒果，亦觉貌辉辉有色，即跳躁不住。能占众事，卜将来蚕桑，又善射钩，好即大舞，恶则仰眠。平昌孟氏恒不信，躬试往捉，便自跃穿顶，永失所在也。
《唐两京新记》云：正月十五日夜，敕金吾弛禁，前后各一日以看灯，光若昼日。
《世说》：正月十五日，祢衡被魏武谪为鼓吏，於此日试鼓渔阳桴，作鱼阳参挝，渊渊有金石声。(《后汉书》注曰：文士传曰：衡击鼓为渔阳参挝蹋地来，蹑足跛脚，容态不常，鼓节甚悲，易衣单复击鼓参挝而去。至今有渔阳挝，自衡始也。参音七甘切。)
《青琐集》曰：陈太子舍人徐德言之妻，叔宝之妹，封乐昌公主，才色冠绝。时陈政方乱，德言知不相保，谓其妻曰： 以君之容，国亡必入权豪之家，倘情缘未断，犹冀相见，宜有以信之。 乃破一镜，人执其半。约曰： 他日必以正月望日卖於都市，我当在，即以是日访之。 及陈亡，其妻果入杨素之家。德言遂以正月望日访於都市，有苍头卖半镜者，大高其价，人皆笑之。德言直引至其居，出半镜以合之。仍题诗曰： 镜与人俱去，镜归人不归。无复姮娥影，空余明月辉。 陈氏得诗，涕泣不食，素知之，还其妻，仍厚遗之。与德言归江南，竟以终老。
《玉烛宝典》曰：正月十五日，作膏粥以祠门户。
《西域记》曰：摩竭陀国正月十五日，僧徒俗众云集，观佛舍利放光雨花。
唐苏味道《正月十五日夜诗》曰：火树银花合，星桥铁锁开。暗尘随马去，明月逐人来。游骑皆秾李，行歌尽落梅。金吾不惜夜，玉漏莫相催。
又崔液《正月望夜游诗》曰：玉漏铜壶且莫催，铁关金锁彻明开。谁家见月能閒坐，何处闻灯不看来。
又曰：神灯佛火百轮张，刻像图形七宝装。影里如闻金口说，空中似散玉毫光。
又曰：金勒银鞍控紫骝，玉轮朱幰驾青牛。骖驔始散东城曲，倏忽还逢南陌头。
○晦日
《荆楚岁时记》曰：元日至于月晦，并为酺聚饮食。(每月皆有弦望晦朔，以正月初年时，俗重以为节。)士女泠州，或临水宴乐。(《玉烛宝典》曰：元日至月晦，人并为酺食，渡水，士女悉湔裳，酹酒於水湄以为度厄，今世人惟晦日临河解除，妇人或湔裙。)
后魏卢元明《晦日泠舟应诏诗》曰：轻灰吹上管，落蓂飘下蒂。迟迟春色华，晥晥年光丽。
北齐魏收《晦日泠舟应诏诗》曰：袅袅春枝弱，关关新鸟呼。棹唱忽逶迤，菱歌时顾慕。睿赏方月色，宴言忘日暮。游豫慰人心，照临康国步。
唐太宗《月晦诗》曰：晦魄移中律，凝暄起丽城。罩云朝盖上，穿露晓珠呈。笑树花分色，啼枝鸟合声。披襟勤眺望，极目畅春情。
○中和节
《唐书》云：贞元五年正月十一日诏曰： 四序嘉辰，历代增置，汉宗上巳，晋纪重阳。或说攘除，虽因旧俗，与众宴乐，诚洽当时。朕以春方发生，候维仲月，勾萌毕达，天地同和，俾共昭苏，宜均畅茂。自今已后，以二月一日为中和节，内外官司并休假一日，先敕百僚以三令节集玄。今宜以中和节代晦日。 (中和之节，自兹始也。)
又曰：其月二十八日，中书侍郎李秘奏： 伏以仲春初吉，制嘉节以征之，更晦日於往月之终，揆明辰於来月之始。请令文武百辟以是日进农书，司农献穜稑之种，三公戚里上春服，士庶以刀尺相遗，村社作中和酒，祭勾芒神。聚会宴乐，名为飨勾芒，祈年穀。仍望各下州府所在颁行 从之。
又：云：贞元六年，上以中和节宴百僚於曲江，上赋诗以赐之，百官皆和焉。是岁，戴叔伦为容州刺史，素有诗名，上乃令录其诗以赐之。
○社
《孝经纬》曰：社，土地之主也。土地阔，不可尽祭，故封土为社，以报功也。
《礼记月令》曰：二月之节，是月也，择元日命人社。(为祀社稷也。春事兴，故祭之以祈农祥。元日，谓近春分前后戊日元吉也。)
又曰：王为群姓立社曰太社，王自立社曰皇社。诸侯为百姓立社曰国社，自立社曰侯社。大夫以下立社曰置社。
《尚书》曰：用命则赏于祖，不用命戮则于社。(社主阴，阴主杀。)
《论语》曰：鲁哀公问社於宰我。对曰： 夏后氏以松，殷人以柏，周人以栗，曰使民战栗。 
《史记》曰：共工氏之子为后土，能平水土，故祀以为社。故天子曰大社，必受霜露风雨以达天地之气也。社所以亲地也，地载万物，天垂象，取法於天，所以尊天而亲地也。社共粢盛，所以报本反始也。
《汉书》曰：陈平为里中社宰分肉甚均，父老善之。平曰：使平得宰天下，亦如此肉。
又曰：高祖天下定，诏御史令治榆社，春用羊彘祠之。
《魏志》曰：王修年七岁丧母，母以社日亡，来年邻里社，修感念母悲哀，其邻里闻，为之罢社。
《晋书》曰：阮修，字宣子，伐社树，或止之。修曰： 若社为树，伐树则社移，树而为社，伐树则社亡也。 
《荆楚岁时记》曰：社日四邻并结综会社牲醪，为屋於树下，先祭神，然后飨其胙。
郑氏云：百家共一社，今百家所社综，即共立之社也。
○寒食
《荆楚岁时记》曰：去冬节一百五日，即有疾风甚雨，谓之寒食。(据历合在清明前二日，亦有去冬至一百六日。)
陆翙《邺中记》曰：寒食三日作醴酪，又煮粳米及麦为酪，捣杏仁煮作粥。案《玉烛宝典》，今日悉为大麦粥，研杏仁为酪，引饧沃之。
又：孙楚《祭子推文》云：黍饭一盘，醴酪二盂。是其事也。
又曰：并州俗，冬至一百五日，为介子推断火，冷食三日，作干粥，是今之糗也。
范晔《后汉书》曰：周举迁并州刺史，太原一郡旧俗，以介子推焚骸，有龙忌之禁，至其月，咸言神灵不乐举火。举移书於子推庙云： 春中食寒一月，老小不堪，今则三日而已。 
魏武帝《刑罚令》曰：闻太原、上党、西河、雁门，冬至后百有五日，皆沍寒之地，老少羸弱将有不堪之患，令人不得寒食，若犯者，家长半岁刑，主吏百日刑，令长罚一月俸。
周裴《汝南先贤传》曰：太原旧俗，以介子推焚骸，一月寒食，莫敢烟爨。
刘向《别录》曰：寒食蹋蹴，黄帝所造，本兵势也。或云起於战国。案鞠与球同，古人蹋蹴以为戏。
《古今艺术图》云：寒食秋千，本北方山戎之戏，以习轻趫者也。
又按周举移书及魏武《明罚令》，陆翙《邺中记》，并云寒食断火，起於子推。《琴操》所云子绥，绥即推也。
又云：五月五日，与今有异，皆因流俗所传。据《左传》及《史记》，并无介子推被焚之事。按《周礼》 司烜氏仲春以木铎修火禁於国中。 注云： 为季春将出火也。 今寒食准节气是仲春之末，清明是三月之初，然则禁火，盖周之旧制。
《玉烛宝典》曰：寒食此节，城市尤多斗鸡之戏。《左传》有季郈斗鸡，其来远矣。
《周书时训》曰：清明之日桐不华，岁有大寒；田鼠不化，国多贪残；虹不见，妇人乱色；戴胜不降桑，政教不平。
唐李崇嗣《寒食诗》曰：普天皆灭焰，匝地尽藏烟。不知何处火，来就客心燃。
又宋之问《途中寒食诗》曰：马上逢寒食，途中属暮春，可怜江浦望，不见洛桥人。
又沈佺期《岭表逢寒食诗》曰：岭外逢寒食，春来不见饧。洛阳新甲子，何日是清明。
○三月三日
《汉书》曰：武帝即位数年，无子，平阳公主求良家女十余人饰置於家，帝祓灞上而过焉。还过平阳公主，见所待美人，帝不悦。既饮，讴者进，帝独悦卫子夫。(应劭云：祓，除也。今月上巳祓禊是也。)
又《汉书·礼仪志》曰：三月上巳日，官人并禊，饮於东流水。
又曰：太后春幸蚕馆，率皇后列侯夫人桑，遵氵霸水而祓除。
又曰：三月上巳，官民皆洁於东流水上，自洗濯祓除，去宿垢为大洁。洁者，言阳气布畅，万物既出，始洁之也。
《续汉书》曰：上巳大会宾从於薄落津。
《后汉书》曰：梁商上巳日会宾客於洛水，酒酣，继以薤露，坐者闻之，皆为掩泣，曰： 此所谓哀乐失时，非其所也，殃将及乎商。 至秋，果薨。
《魏志》曰：袁绍三月上巳大会宾从於薄洛津，闻魏郡兵及黑山贼于毒等数万人，共覆邺城，杀守。坐中客家在邺者，皆忧怖失色，或起而泣；绍容貌自若，不改常度。
又《晋中兴书》曰：王导谓从兄敦曰： 王仁德未著而名位犹轻，兄名已振，宜有以共相匡举。 会三月三日中宗出禊，乘肩辇，敦、导并骑从。纪瞻使人觇之，既闻敦、导骑从，乃大惊，自出拜於道左。中宗从容谓导曰： 卿，吾之萧何也。 
《宋书》曰：武帝三月三日登八公山刘安故台望，曰： 城郭如匹帛之绕藂花也。 
崔鸿《十六国春秋》曰：李暠三日宴於曲水，命群僚赋诗，暠为之序。
《韩诗》曰：溱与洧，方洹洹兮。(洹洹，盛貌也。谓三日桃花水下之时到盛也。)惟士与女，方秉简兮。(秉，执也。简，兰也。当此盛流之时，众士与众女，方执兰拂除邪恶。郑国之俗，三月上巳之辰，此雨水之上招魂续魄，除拂不祥，故诗人愿与所悦者俱往观之。)
《荆楚岁时记》曰：三月三日，四人并出江渚池沼间，为流杯曲水宴。
《续齐谐记》曰：晋武帝问尚书郎挚虞曰： 三日曲水，其义何指？ 答曰： 汉章帝时，平原徐肇以三月初生三女，至三日而俱亡，一村以为怪，乃相携之水滨盥洗，因水以泛觞，曲水之义，起於此也。 帝曰： 若如所谈，便非好事。 尚书郎束晳曰：挚虞小生，不足以知之。臣请说其始。昔周公城洛邑，因流水以泛酒，故逸诗云： 羽觞随波。 又秦昭王三日置酒河曲，见有金人出捧水心剑曰： 令君制有西夏。 及秦霸诸侯，乃因此处立为曲水，二汉相缘，皆为盛集。 帝曰： 善。 赐金五十斤，左迁挚虞为阳城令。
《夏仲御别传》曰：夏仲御诣洛，到三月三日，洛中王公以下，莫不方轨连轸并南浮桥边禊，男则朱服耀路，女则锦绮粲烂。仲御时在船中曝所市药，虽见此辈，稳坐不摇。贾充望见，深奇其节，顾相与语，此人有心胆，有似冀缺。走往问， 船中安坐者为谁？ 仲御不应。重问，徐乃答曰：会稽北海间民夏仲御。
《风土记》曰：汉末有郭虞者，有三女，一女以三月上辰，一女以上巳二日，而三女产乳并亡。迄今时俗以为大忌，故到是月是日，妇女忌讳，不复止家，皆适东流水上，就通远地禊祓，自洁濯也。
丘渊之《征齐道里记》曰：城北十五里有柳泉，符郎常以为解禊处。
《邺中记》曰：石虎三月三日临水会，公主妃主名家妇女无不毕出，临水施帐幔，车服粲烂，走马步射，饮宴终日。
陆翙《邺中记》曰：华林园中千金堤上，作两铜龙，相向吐水，以注天泉池，通御沟中，三月三日，石季龙及皇后百官临池会赏。
《续搜神记》曰：卢充猎，见獐便射中之，随逐不觉远，忽见一黑门如府舍，问铃下，铃下对曰： 崔少府宅也。 进见少府，语充云，尊府君为索小女婚，故相迎耳，三日毕，车送充至家，母问之，具以状对，与崔别后四年。而三月三日临水戏，遥见傍水有犊车，充往开车户，见崔女与三男共载，情意如初，抱儿还充，又与金碗，乃别。
戴延之《西征记》曰：天泉之南，有东西沟，承御沟水，水之北有积石坛，三月三日，御坐流杯之处。
《杂五行书》曰：欲知蚕善恶，当三月三日，天阴而无日，不雨，蚕大善。
《风俗通》曰：谨按《周礼》女巫掌岁时以祓除疾病。禊者，洁也，故於水上盥，洁之也。巳者，祉也，邪疾已去，祈介祉也。
《竹林七贤论》曰：王济尝解禊洛水。明日，或问王曰： 昨日游有何语议？ 答曰： 张华善说《史》、《汉》，裴逸民叙前言往行，衮衮可听。 
晋王羲之三月三日《兰亭序》曰：永和九年，岁在癸丑，暮春之初，会于会稽山阴之兰亭，修禊事也。群贤毕至，少长咸集。此地有崇山峻岭，茂林修竹。又有清流激湍，映带左右，引以为流觞曲水。列坐其次，虽无丝竹管弦之盛，一觞一吟，亦足以畅叙幽情。是日也，天朗气清，惠风和畅。仰观宇宙之大，俯察品类之盛，所以游目骋怀，足以极视听之娱，信可乐也。
宋颜延之《三日曲水诗序》曰：日缠胃维，月轨青陆，皇祗发生之始，后土布和之辰，思对上灵之心，以答庶萌之愿。有诏掌故，爰命司历，献洛饮之礼，具上巳之仪，南除辇道，北清禁林，略亭皋，跨芝田，宛太液，怀层山，山居峻垝，葱翠幽烟。於是，离宫卫设，别殿周徼。然后升秘驾，引缇骑，摇玉鸾，发流吹，天动神移，渊渟云委，以降于行所，礼也。
梁沈约《三日率尔成篇》曰：丽日属元已，年芳具在斯。开花已匝树，流莺复满枝。洛阳繁华子，长安轻薄儿，东出千金堰，西临雁鹜陂。游丝映空转，高柳拂地垂。丝萍文照曜，紫燕光陆离。清晨戏伊水，薄暮宿兰池。象筵鸣宝瑟，金瓶泛羽卮。宁忆春蚕起，日暮桑欲萎。
梁简文帝《三月曲水诗序》曰：窃以周城洛邑，自流水以禊除，晋集华林，同文轨而高宴，莫不礼具义举，沓矩重规，照动神明，雍熙锺石。是节也，上巳属辰，余萌达壤，仓庚应律，女夷司候。尔乃分阶树羽，疏泉泛爵，羽觞沿溯，蕙肴沓来，宾仪式序，盛德有容，舞艳七盘，歌浮六变，游云驻彩，仙鹤来仪，都人野老，云集雾会，结轸方衢，飞轩照日。
晋张华《三月三日后园会诗》曰：暮春元日，阳气清明。祈祈甘雨，膏泽流盈；习习祥风，启滞导生。禽鸟逸豫，桑麻滋荣，纤条被绿，翠苹含英。於我皇后，钦若昊乾，顺时省物，言观中园。宴及群辟，乃命初筵。合乐华池，祓濯清川，泛彼龙舟，溯游洪原。
又张华《上巳篇》曰：仁风导和气，勾芒御昊春。沽洗应时月，元巳启良辰。明从自远至，童冠八九人。伶人理新乐，膳工献时珍。春醴逾九酝，冬青过十旬。
晋闾丘冲《三月三日应诏诗》曰：暮春之月，春服既成。升阳润土，水涣川盈。余萌达壤，嘉木敷荣。后皇宣游，既宴且宁。光光华辇，侁侁从臣。上荫丹渥，下藉文茵。临池挹盥，濯故洁新。俯镜清流，仰睇天津。蔼蔼华林，岩岩景阳。嶪嶪峻宇，奕奕飞梁。垂荫倒影，若翱若翔。浩浩白水，泠泠龙舟。皇在灵沼，百辟周游。激濯清歌，鼓枻行讴。闻乐咸和，具醉斯柔。在昔帝虞，德被遐荒。干戚在庭，苗人来王。今我哲后，古圣齐芳。惠此中国，以绥四方。元首既明，股肱惟良。乐只君子，今日惟康。
又潘尼《上巳日帝会天渊池诗》曰：青春暮月，六气和理。律应沽洗，日惟元巳，谷风散凝，微阳戒始。春服既成，明灵降祉。
又陆机《棹歌行》曰：迟迟暮春日，天气柔且嘉，元吉逢初已，濯秽游黄河。龙舟浮鹢首，羽旗垂藻葩。乘风宣飞景，逍遥戏中波。
隋卢思道《上巳禊饮诗》曰：山泉好风日，城市厌嚣尘。聊持一樽酒，共寻千里春。余光下幽桂，夕吹舞青苹。何时出关后，重有入林人。
唐沈佺期《三月三日梨园亭侍宴诗》曰：九门驰道出，三已禊堂开。画鹢中川动，青龙上苑来。野花飘御座，河柳拂天杯。日晚迎祥处，笙镛下帝台。
后汉张衡《南都赋》曰：於是暮春之禊，元巳之辰，方轨齐轸，祓于阳滨。朱帷连纲，曜野映云。男女妖礻玄服，络绎何缤纷。
晋成公绥《洛禊赋》曰：考吉日，简良辰，祓除鲜禊，同会洛滨。妖童媛女，嬉游河曲，或涣纤手，或濯素足。临清流，坐沙场，列垒尊，飞羽觞。
又张协《禊赋》曰：夫何三春之令月，嘉天气之絪缊，流水清冷以汪濊，原隰葱翠以龙鳞。於是缙绅先生，啸畴命友，携朋接党，童冠八九。主希孔、墨，宾慕颜、柳。权戚之家，豪侈之族，采骑齐镳，华轮方毂，青盖云浮，参差相属。集於长洲之浦，曜乎泠川之曲。遂乃停舆蕙渚，息驾兰田。朱幔虹舒，翠幕蜺连。浮素舟以蔽水，洒玄醪於中河，水禽为之骇踊，阳侯为之动波。
又阮瞻《上巳会赋》曰：临清川而嘉宴，聊暇日以游娱。荫朝云而为盖，托茂树以为庐。
又王廙《洛都赋》曰：若乃暮春嘉禊，三巳之辰，贵贱同游，方骥齐轮，丽服靓妆，祓乎洛滨，流芳塞路，炫日映云。
又褚爽《禊赋》曰：伊暮春之令月，将解禊於通川。川回澜以澄映，岭峭崿以霏烟。轻霞舒於翠崖，白云映於青天。风透林而自清，气扶岭而载鲜。
