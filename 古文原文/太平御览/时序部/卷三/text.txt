○春上
《释名》曰：春之言蠢也，万物蠢然而生。
又曰：正月少阳建寅，寅者，演也。律中太蔟，律之言率也，所以率气也。太者，大也，蔟者，凑也，言万物始大，凑地而出也。
《书》曰：每岁孟春，遒人以木铎徇于路。注云：遒人，宣令之官。木铎，金铃木舌，所以振文教也。
又曰：分命羲仲，宅嵎夷，曰旸谷，平秩东作。日中星鸟，以殷仲春。
《诗》曰：春日迟迟，采蘩祁祁。郑注曰：迟迟，舒缓也。
又曰：有女怀春，吉士诱之。
又曰：春日载阳，爰求柔桑。
又曰：嗟嗟保介，维暮之春，亦又何求，如何新畲。(田二岁曰新，三岁曰畬。《笺》云：保介，车右也。)
《月令》曰：正月之节，日在虚，(立春为正月之节，谨按《春秋传》曰：履端于始，谓节也。举正于中，谓气也。归余于终，谓闰也。既有闰，则立春进退不恒在正月朔日，气不定为孟春之月，但得立春，则是正月之节，可以行春令矣。)昏昴中，晓心中，(凡记昏昴晓心中，为人君南面而听天下，观时候以授人事也。)斗建寅位之初，(地有十二辰，斗柄杓常左旋指地位，故立春正月之节，则斗建寅位之初。《书》云：璿玑玉衡七政，此之谓矣。)其日甲乙，(《春秋传》曰：天有十日，谓甲乙丙丁戊己庚辛壬癸。甲乙属木，主春，故云其曰甲乙也。)其帝太皞，其神勾芒，(昔太皞氏以木德继天而王，故为春帝。高辛氏有天下，置五行之官而木正曰勾芒，故勾芒为木神，佐太皞于春。)律中太蔟。(律者，候气之管，以竹为之。中犹应也。正月气至，则太蔟之律应。应谓吹灰也。太蔟者，林钟所生，三分益一，管长八寸，空径三分，围九分。)立春之日，东风解冻。后五日蛰虫始振。后五日鱼上冰。(昔在周公作时训，定二十四气，辨七十二候，每候相去各五日，以明天时，将验人事，言圣人奉顺天时，则万物及节候也。)命有司祭风师。(立春之丑日，祭风师于国城东也。)正月中气，日在危，(雨水为正月中气，凡中气前后去节十五日，《春秋传》曰：举正于中，此之谓也。)昏毕中，晓尾中，斗建寅位之中，雨水之日，獭祭鱼。后五日，鸿雁来。后五日，草木萌动。天子乃以元日祈穀于上帝，(元，吉也。谓上辛祈穀，郊祀昊天上帝于国丘。高祖神尧皇帝配坐，以五方帝从祀于坛。《春秋传》曰：启蛰而郊，郊而后耕，此之谓也。)命乐正习舞，(春夏尚舞，故命习之。)禁止伐木，(为盛德所在。)无麛无卵，(无伤芒勾之类。)掩骼埋胔。(为死气逆生气。枯骨曰骼，肉腐曰胔。)
《释名》曰：二月之夹锺何？夹者孚也，言万物孚甲，种类分也。
《礼》曰：二月之节，日在营室，(惊蛰为二月之节。)昏东井中，晓箕中，斗建卯位之初，律中夹锺。(二月之气至则夹钟之律应。夹钟者，夷则之所生，三分益一，管长七寸四分。其日、其音、其数，并同孟春。)惊蛰之日，桃始华。后五日，仓庚鸣。后五日，鹰化为鸠。省囹圄，去桎梏，(省，减也。囹圄所以禁守系者，今之狱矣。木在手曰梏，在足曰桎。)上丁释奠于国学，(释谓置也，置牲币之奠于文宣王。)上戊释奠于太庙。(庙亦用牲币之奠。)
又曰：二月中气，日在奎，(春分为二月中气。)昏东井中，晓南斗中，斗建卯位之中。春分之日，玄鸟至，雷乃发声，祀朝日于东郊，(春分日祭之。)献羔开冰，(谓立春藏冰，在春分方温，故献羔以祭司寒，而后开冰。《春秋传》曰：日在北陆而藏冰，西陆朝觌而出之，先荐寝庙。)祠高禖，(昔高辛氏之代，玄鸟遗卵，简狄吞之而生高辛氏，后王以为禖官嘉祥而立其祠焉。)祭马祖。(谓仲春祭马祖于大泽，用刚日。)无竭川泽，无漉陂池，无焚山林。(顺阳养物也。蓄水曰陂，穿地通水曰池。)
又曰：三月之节，日在娄，(清明为三月之节也。)昏柳中，晓南斗中，斗建辰位之初，律中沽洗。(三月气至，沽洗之律应。沽洗者，南吕之生也。三分益一，管长七寸一分。其日、其音、其数，并同孟春。)
又曰：清明之日，桐始华，田鼠化为鴽。后五日，虹始见。天子居青阳右个。是月也，天子乃荐鞠衣于先帝。(鞠衣，衣名，盖黄桑之服。荐于先帝者，为进宇太庙。)天子始乘舟，荐鲔于寝庙，(进时美味。)聘名士，礼贤者。(聘谓问也。名士，谓有名誉也。)
又曰：三月中气，日在胃，(谷雨为三月中气。)昏张中，晓南斗中，斗建辰位之中。穀雨之日，萍始生。后五日，鸣鸠拂其羽。后五日，戴胜降于桑。命有司无伐桑柘，(受蚕食。)乃修蚕器，择吉日大合乐。(大合乐者，言行射礼。)
《礼》曰：仲春之月，天子乃献羔开冰，先荐寝庙。
又曰：季春之月，蚕事既登，分茧秤丝效功，以供宗庙之服。
又曰：季春之月，天子乃为麦祈实。郑玄注曰：於含秀求其成也。
又曰：春生夏长，仁也；秋敛冬藏，义也。
又曰：天子五年一巡狩。(天子以海内为家，时一巡狩省之。五年者，虞夏之制也。周制十二岁一巡狩也。)岁二月，东巡狩至于岱宗，柴而望祀山川。(柴祭天，告至也。)觐诸侯，(觐，见也。)问百年者就见之。(就见老人。)命太师陈诗以观民风，(陈诗，谓采其诗而视之。)命市纳贾以观民之所好恶，志淫好辟。(市典者贾，谓知物贵贱厚薄也。质则用物贵，民则侈。物贵民之志淫邪，则其所好者不正。)
《周礼》曰：媒氏掌万民之判，(判，半也。合成夫妇也。)仲春月会男女。(成春礼。)是时奔者不禁，无故而不用令者罚之。
又曰：仲春诏后率内外命妇，始蚕于北郊，帅六宫之夫人，生穜稑之种，而献之于王。
又曰：罗氏仲春献鸠以养国老。郑玄注云：春鹰化而为鸠，变旧为新，宜以养老，助生气。
又曰：司烜氏掌仲春以木铎修火禁。
又曰：籥章掌仲春昼击鼓，歌豳诗以逆之。
又曰：四时皆有厉疾，春时有痟首疾。(厉疾，气不和之疾。痟，酸削也。)
《传》曰：春蒐、夏苗、秋狝、冬狩，皆于农隙，以讲武事也。
《穀梁传》曰：鲁桓公十有四年春正月，无冰。(皆君不明去就，政治舒缓之所致。《五行传》曰：视之不明，是谓不哲，厥咎舒，厥罚常燠。)无冰，时燠也。
又曰：四时之田，皆为宗庙之事也。春曰田，(取兽于田。)夏曰苗，(因为苗时除害，故曰苗。)秋曰蒐，(蒐，择之，舍小取大。)冬曰狩。(狩，围狩也。冬物毕成，获则取之无所择。)
《语》曰：莫春者，春服既成，冠者五六人，童子六七人，浴乎沂，风乎舞雩，咏而归。
《尔雅》曰：春为青阳，一曰发生。
又曰：春猎为蒐。(搜索取也。)
又曰：春祭为祀。(荐尚韭柳，《礼疏》曰：祀者，思也。思向所以设之曰祀也。)
《大戴礼》曰：三代之礼，天子春朝朝日，秋暮夕月，(祭日东坛，祭月西坛，故别外内，以端其政位。)所以明有敬也。(教天下之臣也。)
又曰：司徒典春，以教民之不时不若不全，成长幼老疾孤寡，以时通于四疆，有阖而不通，有烦而不治，则民不乐生，不利衣食。凡民之藏贮，以及山川之神加于民者，发图功谋斋戒必敬，会时必节，日历巫祝执伎以守官俟命而作，祈王年，祷民命，及畜穀蜚征庶虞草。方春三月，缓施生育，动作百物，于时有事，享于皇祖皇考朝，孤子八人，以成春事。
又曰：二月祭鲔，鲔者鱼之先至也。
又曰：三月参则伏不见。
又曰：古者，天子孟春论吏之德行，能法者为有行，能理得法者为有能，盛法德者为有功。故论吏而法行，事治而功成。季冬正法，孟春论吏，治国之要也。(春论班赏，冬考量刑，则莫不惩劝也。)
又曰：诸侯相见，治卿为介，以其教士毕行，使仁者守会朝于天子。天子以岁二月为坛于东郊，建五色，设五兵，具五味，陈六律，品奏五声，听明教，置离抗，大张侯，规鹄竖物。九卿佐三公，三公佐天子，天子践位，诸侯各以其局就位，乃升诸侯之教，士执弓挟矢，揖让以升，履物以射其地，以心端色容正，时以效技有庆以地，不时有让以地，天下之有道也。
《开元礼》曰：仲春上丁，释奠于太学，孔宣父为先圣，颜子为先师。上戊，释奠于齐太公。(以张良配。)
《易通统图》曰：日春行东方青道曰东陆。
《易说》曰：春有白鹤云。
京房《易占》曰：春当退贪残，进柔良，恤幼孤，赈不足，求隐士，则万物应节而生，随气而长，所谓春令也。春取榆柳之火。
《尚书大传》曰：万物非天不生，非地不载，非春不动，非夏不长，非秋不收，非冬不藏。故《书》 禋于六宗 ，此之谓也。(禋，祭也。字当为禋。马氏以为六宗谓日月星辰泰山河海也。经曰：肆类于上帝，禋于六宗，望秩于山川，遍于群神。《月令》：孟冬，天子祈来年于天宗。如此，则六宗近谓天神也。以《周礼》差之，则为星辰，司人，司命，风师，雨师也。)
又曰：东方者何也？动方也，物之动也。何以谓之春，春出也，物之出也。故春谓之东方也。
《尚书说》曰：东方春，龙房位，其规仁，好生不贼。(五灵，东方曰苍龙，五均，东曰规，五姓，曰仁也。)其帝青，表圣明，行趋德。(表，德也。春好生，故曰德。)
《尚书考灵耀》曰：春佩苍璧，(苍佩玉，以象德也。)乘苍马以出游，发令于外，春行仁政，顺天之常，以安国也。
又曰：鸟星为春候。
《诗含神雾》曰：齐地处孟春之位，海岱之间，土地汙泥，流之所归，利之所聚。律中太蔟，音中宫角。陈地处季春之位，土地平夷，无有山谷，律中沽洗，音中宫徵。
《韩诗外传》：简主曰：夫春树桃李，夏得荫其下，秋得食其实；春树蒺藜，夏不可采其叶，秋得其刺焉。由此观之，在所树也，今子所树非其人也。故君子择而后种。
又曰：天有四时，春夏秋冬，风雨霜露，无非教也。
《韩诗章句》曰：溱与洧，方涣涣兮。谓三月桃花水下时，郑国之俗，三月上已於此水招魂续魄，祓除不祥之故也。
《三礼义宗》曰：五行之官也，木正曰勾芒者，物始生皆勾屈而芒角，因用为官名。
又曰：祭六宗之礼，寒暑有往来之期，可退则祭禳却之命退，应至而不至，则祭求之命至。故春则送寒而迎暑，秋则送暑而迎寒。
又曰：东岳所以谓之岱者，代谢之义。阳春用事，除故生新，万物更生，相代之道，故以代为名也。
又曰：天子诸侯宫寝之制，若春气三月之中居正寝，退息之时常居东北之寝，三月之末，土王之日则居中寝，夏之三月则居东南之寝，秋之三月则居西南之寝，冬之三月则居西北之寝。此三时后，土王之日，亦各居中寝，以从时气。
又曰：古之学者，干戈之舞得从春夏，羽籥之职得入秋冬，四事之中有文有武，故得分之。
