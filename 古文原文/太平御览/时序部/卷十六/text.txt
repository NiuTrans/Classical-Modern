○五月五日
《大戴礼》曰：五月五日，畜兰为沐。
谢承《后汉书》曰：陈临为苍梧太守，推诚而理，导人以孝悌。临征去后，本郡以五月五日祠临东城门上，令小童洁服舞之。
又：《礼仪志》曰：五月五日，朱索五色桃印为门户饰，以止恶气也。
沈约《宋书》曰：元徽五年五月五日，皇太后赐帝玉柄毛扇，帝嫌其毛柄不华，因此欲加酖害。
《宋略》曰：王镇恶以五月五日生，家人欲弃之。其祖猛曰： 昔孟尝君以此日生，卒得相齐，此儿必兴吾宗，以镇恶为名。 
《唐书》曰：崔信明以五月五日正中时生，有异雀数头，身形甚小，五色皆备，集于庭树，鼓翼齐鸣，其声清亮。隋太史良使至青州，遇而占之曰： 五月为火，火为离，离为文采，日正中，文之盛也。又有雀五色，奋翼而鸣，此儿必文藻焕烂，声名播於天下。雀形既小，禄位殆不高矣。 及长，博闻强记，下笔成章。乡人高孝基有知人鉴，每谓人曰： 崔信明才学富赡，虽名冠一时，但恨其位不达耳。 
《孝子传》曰：纪迈五月五日生，其母弃之，村人纪淳妻养之。年六岁，本父母云，汝是我儿，迈涕泣，佣所得，辄上母。
《续齐谐记》曰：屈原五月五日投汨罗而死，楚人哀之，每至此日，竹筒贮米投水祭之。汉建武中，长沙欧回，见人自称三闾大夫，谓回曰： 尝见祭甚善，但常患蛟龙所窃。今若有惠，可以练树叶塞其上，以五彩丝约之，此二物蛟龙所惮也。 回依言，后乃复见感之。今人五日作粽子，带五色丝及练叶，皆是汨罗之遗风也。
《西京杂记》曰：王凤以五月五日生，其父母欲不举。其叔曰： 昔田婴敕其母勿举田文，文后为孟尝君。以古事推之，非不祥。 遂举之。
《邺中记》曰：并州俗以介子推五月五日烧死，世人为其忌，故不举火食，非也。北方五月五日自作饮食祠神，及作五色缕，五色辛盘相问遗，不为介子推也。
《荆楚岁时记》曰：五月五日，西人并蹋百草，今人又有斗百草之戏。
又曰：五月五日竞渡，俗为屈原投汨罗日，伤其死所，并命舟楫以拯之，舸舟取其轻利，谓之飞凫。一自以为水军，一自以为水马。州将及土人悉临水而观之。
又曰：是月俗忌盖屋及曝荐席。(《风俗通》云：五月盖屋，令人头秃。又《异苑》云：新野庾寔家尝以五月暴席，忽有一小儿死于席下，俄失所在，其后寔女子遂亡。相传弥以为忌此条通五月之事，今附於此。)
又曰：五月五日，荆楚人并蹋百草，将艾以为人悬门户上，以禳毒气。故《师旷占》曰： 岁病，则艾草先生也。 
《风土记》曰：仲夏端五，端，初也。俗重此日与夏至同。先节一日，又以菰叶裹黏米，以栗枣灰汁煮令熟，节日啖。煮肥龟令极熟，去骨加盐豉麻蓼，名曰菹龟。黏米一名粳，一曰角黍，盖取阴尚阳包裹末之象也。龟表肉里，阳内阴外之形，所以赞时也。
《抱朴子》曰：或问辟五兵之道。答以五月五日作赤灵符着心前。
又曰：蟾蜍万岁者，头上有角，颔下丹书八字再重，五月五日中时取之，阴干百日，以其足画地，即为流水。
《风俗通》曰：五月五日，以五彩丝系臂者，辟兵及鬼，令人不病温。
又曰：亦因屈原，一名长命缕，一名续命缕，一名辟兵缯，一名朱索。又有条达等织组杂物，以相赠遗。(《孝经援神契》云：仲夏始出妇人染练，或有作务。《玉烛宝典》云：此节备儗甚多，其尚矣。又曰：日月星辰鸟兽之状文绣金缕帖画，贡献所尊，古诗云：绕臂双条达是也。)
又曰：五月五日，集五色缯辟兵。余问服君，服君曰： 青赤白黑以为四方，黄为中央，襞方缀於胸前，以示妇人蚕功也。织麦庪悬於门，以示农工成。转声以襞为辟兵耳。 (按麦肙音涓，麦茎也。)
《养生要集》曰：术味苦，小温，生汉中南郑山谷，五月五日采之。
《琴操》曰：介子绥割腓股以啖重耳。重耳复国，子绥独无所得。绥甚怨恨，乃作龙蛇之歌以感之，终不肯出，文公令燔山求之，子绥抱木而烧死。文公令民五月五日不得发火。
《玉烛宝典》曰：五月五日，采艾悬於户上，以攘毒气。按《荆楚岁时记》云： 宗则，字文度，常以五月五日未鸡时采艾，见似人处揽而取之，用灸有验。是日竞渡，采杂药。 
《夏小正》曰：此月畜药，以蠲除毒气也。
《异苑》曰：五月五日，剪鸲鹆舌，以能学人语。
又曰：田文母嬖，五月五日生文，父敕令勿举之，后母私举，文长成童，以实告之，文遂启父曰： 不举五日子何？ 父云： 生及户，损父。 文曰： 寿命于天，岂寿命于户？若寿命于户，何不高其户，谁能至其户耶？ 父知贤，为嗣。齐封为孟尝君。
《世说》曰：胡广本姓黄，五月五日生，父母恶之，置瓮中投于江，胡翁闻瓮中有儿啼，往取之，养为子，遂七登三司。
《会稽典录》曰：女子曹娥者，会稽上虞人，父能弦歌为巫。汉安帝二年五月五日，於县江溯涛迎波，沉溺死，不得尸。娥年十四，沿江号哭，昼夜不绝声七月，遂投江而死。
习凿齿《与褚常侍书》曰：想往日与足下及江州，五月五日共澡浴戏处，追寻宿眷，仿佛玉仪，心实悲矣。
《国史补》曰：扬州旧贡江心镜，五月五日扬子江中所铸也。或言中有百炼者，六七十炼则已易破难成，往往有自鸣者。
郦道元注《水经》曰：如深水有异鱼。按正光元年五月五日，天气清爽，闻池中鎗鎗。若钲鼓声，池水惊而沸，须臾雷电晦冥，有五色蛇，自池上属于天，久之乃灭，波上水定，惟见一鱼在，其一变为龙。
○伏日
《历忌释》曰：伏者，何也？金气伏藏之日也。四时代谢，皆以相生。立春木代水，水生木；立夏火代木，木生火；立冬水代金，金生水。至於立秋以金代火，金畏火，故至庚日必伏。庚者，金也。(《阴阳书》曰：候夏至后第三庚为初伏，第四庚为中伏，立秋后初庚为后伏，谓之三伏。曹植谓之三询也。)
《史记》曰：张子房始见下邳圯上老人与一编书，曰： 读是为王者师，后十三年济北殿穀城山下黄石，即我也。 良后从高帝过济北，果见谷城下黄石，良取宝而祠之。留侯死，并黄石葬之。每上冢，伏腊祠黄石。
又曰：秦穆公始为伏祠。
《汉书》曰：东方朔为郎，伏日诏赐诸郎肉，朔独拔剑割肉，谓其同官曰： 当早归，请受赐。 即怀肉而去。上问朔曰： 赐肉不待诏而去，何也？ 上令自责。朔曰： 受赐不待诏，何无礼也；拔剑割肉，一何壮也；割之不多，又何廉也；归遗细君，又何仁也。 上笑曰： 令生自责而反自誉。 复赐酒一卮，肉百斤，遗细君。
又曰：杨惲《报孙会宗书》曰： 田家作苦，岁时伏腊，烹羊炮羔，斗酒自劳。 (去声。)
《汉官仪》曰：伏日万鬼所行，故伏。汉魏日有饮食之会。故《汉书》杨惲《闲居》曰： 养羊沽酤，供伏腊之费。 
《典略》曰：大驾都许，使光禄大夫刘松北镇。袁绍军与绍子弟日共宴饮，常以三伏之际，昼夜酣饮极醉，至於无知，云以避一时之暑。故河朔有避暑饮。
《荆楚岁时记》曰：六月伏日并作汤饼，名为辟恶。
王翙《邺中记》曰：石季龙于冰井台藏冰，三伏之月，以冰赐大臣。
宋王玄谟《寿阳记》曰：明义井，三伏之日，炎暑赫曦，男女行来，其气短急，望见义井，则喜不可言。未至而忧，既至而乐，号为欢乐井。
《世说》曰：郄嘉宾三伏之日诣谢公，炎暑熏赫，复当风交扇，犹沾汗流离。谢著故绢衣，食热白粥，晏然无异。郄谓谢公曰： 非君，几不堪此。 
崔实《四民月令》曰：初伏，荐麦瓜於祖祢也。
《风俗通》曰：汉中、巴蜀自择伏日。俗说汉中、巴蜀、广汉土地温暑，草木蚤生晚枯，气异中国，夷狄畜之。故令自择伏日也。谨案《汉书高帝分四都之众，用良平之策，还定三秦，席卷天下。盖君子所因者本也，论功定封，加以金帛，重复宠异，令自择伏日，不同於风俗也。
《书仪》曰：六月三日伏日。昔贾谊在湘南，六月三庚日，有鵩鸟来，时以南方毒恶，以助太阳销烁万物，故损人，因避之。
稽含《困热赋序》曰：三伏之节始奏，商秋之辰未期，余下俚贫生，居室卑陋，狭巷不来清风，短庑不足增荫。叹彼夏屋之士，体逸高廊，并天而寒暑殊，同世而忧乐异矣。
程晓诗曰：平生三伏时，道路无行车，闭门避暑卧，出入不相过。今世褦襶子，触热到人家，主人闻客来，颦蹙柰此何。摇扇臂中疼，流汗正滂沱。传戒诸高明，热行宜见呵。
晋潘岳《怀县诗》曰：南陆迎修景，朱明送末垂。初伏启新节，隆暑亦赫曦。
○七月七日
《汉武帝故事》曰：景帝尝梦高祖谓己曰：王美人生子可名为彘。以乙酉年七月七日旦，生武帝于猗兰殿。(谨按《洞冥记》汉武帝未生之时，景帝梦一赤彘从云中直下如林木蔽户牖，望阁上有丹霞蓊郁，既而乃改崇芳阁为猗兰殿，后王夫人生武帝也。)
又曰：七月七日，上於承华殿斋，其日忽有鸟从西方来集殿前。上问东方朔。朔曰： 此西王母欲来也。 有顷，西王母至，有二青鸟如凤，夹侍王母旁也。
又曰：王母遣谓帝曰： 七月七日，我当暂来。 帝至日扫宫内，燃九华之灯。
又曰：《汉武帝内传》曰：帝登寻真之台斋，至七月七日夜，忽见天西南如白云起，郁郁直来趋宫。有顷，西王母至，乘紫云之辇。
又曰：七月七日，乃扫除宫掖之内，张云锦之帷，燃九光微灯。夜二唱后，西王母驾九色之斑龙上殿。
又曰：七月七日，西王母降，武帝戴太真晨缨之冠，履玄琼凤文之舄。
宋卜子《杨园苑疏》曰：太液池西，有武帝曝衣阁，常至七月七日宫女出，登楼曝衣。
《晋书》曰：魏武帝辟高祖。以汉祚将终，不欲屈节于曹氏，辞以风痺不能起居。魏武遣亲信令史微服於高祖门下树荫下息，时七月七日，高祖方曝书，令史窃知，还具以告。乃重遣辟之，敕行者曰：若复不动，便可收之。高祖惧而应命。
《后魏书》曰：太祖道武皇帝韩珪，七月七日生于参合陂。
又曰：任城王澄为雍州，功縗在身，故以七月七日集文武骑射。张普惠，字洪赈，为录事参军，奏记请停。
《列仙传》曰：陶安公者，六安铸冶师也。一朝火散，冶上紫色冲天，安公伏冶下求哀，须臾，朱雀止冶上，曰： 安公冶与天通，七月七日迎汝以赤龙。 至日龙来，安公骑之东南而去，邑中数万人预共送之，皆与辞诀。
又曰：王子乔，周灵王太子晋也。好吹笙作凤鸣。游伊洛之间，浮丘公接以上嵩高山。二十余年后，于山中谓桓良曰： 告我家，七月七日待我缑氏山头。 是日，果乘白鹤驻山岭，望之不得到，举手谢时人，数日而去。
又曰：吴蔡经去家时已老，及还更少壮，头发皆黑。语家中，言七月七日王君当来，可作数百斛酒饮之。至期日，王方平果来，乘羽车，驾五龙，闻金鼓箫管人马之声。
《荆楚岁时记》曰：七夕，妇人结彩缕，穿七孔针，或以金银瑜石为针，(宋孝武七夕诗曰，迎风披采缕，阿月贯玄针。)陈瓜果于中庭以乞巧。有喜子网于瓜上，以为符应。
周处《风土记》曰：七月初七日，其夜洒扫中庭。然则中庭乞愿，其旧俗乎？
又曰：魏时人或问董勋云： 七月七日为良日，饮食不同於古，何也？ 勋云： 七月黍熟，七日为阳数，故以糜为珍。今北人惟设汤饼，无复有糜矣。 
又曰：陆云与兄平原书曰：(机为平原相。)一日按视曹公器物，书刀五枚硫璃笔一枝，景初二年七月七日，刘婕妤云，之见此使人恨然。案魏武帝於汉为相，不得有婕妤。又景初是魏明帝年号。如此，则文帝物也，与曹公器玩同处，故致舛杂矣。
《日纬书》曰：牵牛星，荆州呼为河鼓，主关梁；织女星主瓜果。尝见道书云：牵牛娶织女，取天帝钱二万备礼，久而不还，被驱在营室是也。言虽不经，有是为征也。
《西京杂记》曰：戚夫人侍儿贾佩兰云： 在宫时见戚夫人侍高祖，至七月七日，临百子池作于滇乐毕，以五色缕相羁，谓为连爱。 
又曰：汉彩女常以七月七日穿针于开襟楼，俱以习俗也。
《舆地志》曰：齐武帝起层城观，七月七日，宫人多登之穿针，世谓之穿针楼。
《淮南子》曰：七月七日午时，取生瓜叶七枚，直入北堂中向南立以拭面，靥即当灭矣。
又《万毕术》曰：七月七日采守宫阴干之，合以井华水和涂女身有文章，即以丹涂之，不去者不淫，去者有奸。
晋周处《风土记》曰：七月初七日，其夜洒扫于庭，露施几筵，设酒酺时果，散香粉于筵上，以祈河鼓、(《尔雅》曰：河鼓谓之牵牛。)织女。言此二星辰当会，守夜者咸怀私愿，咸云，见天汉中有弈弈白气，有光耀五色，以此为征应。见者便拜，而愿乞富乞寿，无子乞子，惟得乞一，不得兼求，三年乃得言之，颇有受其祚者。
梁吴均《齐谐记》曰：桂阳城武丁有仙道，忽谓其弟曰： 七月七日，织女何事渡河？ 答曰： 暂诣牵牛。 世人至今云，织女嫁牵牛也。
《韦氏月录》曰：《龙鱼河图》云：七月七日，取赤小豆，男吞一七，女吞二七，令人毕岁无病。
又曰：七月七日晒曝，革裘无虫。
又曰：合乌鸡药：是七月七日取乌鸡血和三月三日桃花末涂面及遍身，三二日肌白如玉。此是太平公主法，曾试有效。
《世说》曰：郝隆七月七日见邻人皆曝晒衣服，隆乃仰，出腹卧，云： 晒书 。
崔寔《四民月令》曰：七月七日作麹合蓝丸及蜀漆丸，暴经书及衣裳，习俗然也。
又曰：世传窦后少小头秃，不为家人所齿，遇七夕，人皆看织女，独不许后出，乃有神光照室，为后之瑞。
《竹林七贤论》曰：阮咸，字仲容，籍兄子也。诸阮俱世儒学，善居室，内足於财，惟籍一巷，尚道业，好酒而贫。旧俗七月七日法当曝衣，诸阮庭中烂然，莫非綈锦。咸时总角，乃竖长竿，标大布犊鼻裈於庭中，曰： 未能免俗，聊复共尔。 
《酉阳杂俎》曰：魏仆射收临代，七月登舜山徘徊顾眺，谓主簿崔抚曰： 吾所经多矣，于山川沃壤，襟带形胜，天下名州不能过此，惟未审东阳何如？ 抚对曰： 青得古名，齐得旧号，二处山川形势相似，曾听所论，不能逾越。 公遂命笔为诗。
《杂异书》曰：时有女子尚幼，七夕见家人出庭望候天门开，独在室中不出，曰： 若合当见者，虽暗室中亦应见之。 至夜深，忽见天上门开，云气赫弈，因求富。及长嫁而富，既寡，家累钜万。有贾客货其绢百匹去，而船覆溺，资货皆没。其女子偶开后房，见绢在其中，但湿耳。后贾客归而自首。女子曰： 绢归矣。 验之而信。(亦出《夷坚录》亦是开元以后事。)
《国史补》曰：兴元元年七月七日，斩伪官乔林，将临刑，曰： 林以七月七日生，亦以此日死，岂非命也夫！ 
古诗曰：迢迢牵牛星，皎皎河汉女，纤纤擢素手，轧轧弄机杼。终日不成章，涕泣零如雨。河汉清且浅，相去复几许。盈盈一水间，脉脉不得语。
晋潘尼《七月七日侍皇太子宴玄圃园诗》云：商风初授，辰火玄流。朱明送夏，少昊迎秋。嘉木花园，芳草被畴。于时我后，以豫以游。
宋孝武《七夕诗》曰：开庭镜天路，余光不可临。沿风披弱缕，迎曜贯玄针，薄艺诚无取，时务聊可寻。
宋谢惠连《咏牛女诗》曰：落日隐檐楹，升月照帘栊。团团满叶露，淅淅振条风。蝶梦恒栩栩，终年阙相从。遐川阻昵爱，修渚旷清容。弄杼不成藻，耸辔骛前踪。昔离秋已雨，今聚夕无双。倾河易回斡，款情难久悰。沃若灵驾旋，寂寞云幄空。留情顾华寝，遥心逐奔龙。
宋颜延之《织女赠牵牛诗》曰：婺女丽经星，嫦娥栖飞月。惭无一媛灵，托身侍天阙。闾殊阖未央，银河岂沐发。汉阴不夕怅，长河为谁越？有促宴归期，万顷凉风发。非怨杼柚劳，但念芳菲歇。
宋谢庄《七夕咏牛女应诏诗》曰：辍机起春暮，停箱动秋襟。琥车照汉右，芝驾肃河阴。珠殿釭未暗，瑶庭露已深。夜清岂掩抑，弦徽无久临。
苏彦《七月七日咏织女诗》曰：火流凉风至，少昊协素藏。织女思北征，牵牛叹南阳。时来嘉庆集，整驾巾玉箱。琼佩垂藻蕤，雾裙结云裳。金翠耀华辎，軿轩散流芳。释辔紫微庭，解襟碧琳堂。忻燕未及究，晨晖照扶桑。仙童唱道情，盘螭起腾骧。怅怅一宵促，迟迟别日长。
梁简文帝《七夕穿针欹疑诗》曰：怜从帐里出，想见夜窗开。针欹疑月暗，缕散恨风来。
梁刘孝仪《咏织女诗》曰：金钿已照耀，白日未蹉跎。欲待黄昏至，含娇渡浅河。
梁庾肩吾《七夕诗》曰：玉匣卷悬衣，针缕开夜扉。姮娥随月落，织女逐星移。离前看促夜，别后对空机。寄语雕凌鹊，填河未可飞。
隋庾信《七夕赋》曰：兔月先上，羊灯次安。睹牛星之曜景，视织女之阑干。于是秦娥丽妾，赵艳佳人，窈窕名燕，逶迤姓秦。娥丽装而半故，怜晚饰之全新。此时并舍房栊，共往庭中，缕条紧而贯中，针鼻细而穿空。
隋王昚《七夕诗》曰：天河横欲晓，凤驾俨应飞。落日移妆镜，浮云动别衣。欢逐今宵尽，愁随还路归。犹将宿昔泪，更上去年机。
张文恭《七夕诗》曰：凤律惊秋气，龙梭静夜机。星桥百枝动，云路七香飞。映月回雕扇，凌霜曳绮衣。含情向华幄，流态入重闱。欢余夕漏尽，怨结晓骖归。谁念分河汉，还意两心违。
