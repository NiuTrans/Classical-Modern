○冬下
《吕氏春秋》曰：冬之德寒，寒不信，其地不成刚；地不成刚，则冻闭不开。天地之大，四时之化，而犹不能以不信成物，又况人乎？
《周书时训》曰：小寒十二月节，雁北乡；雁不北乡，即臣不怀忠。鹊始巢；鹊不巢，即边方不宁。(又云一国不宁。)野鸡始鸲；野鸡不鸲，即国乃大水。(又云：不雊，来年雷乃收声。)
又曰：大寒十二月中，鸡始乳，鸡不乳；即淫妇乱男。鸷鸟厉疾；鸟不厉疾，即国不除人。水泽腹坚；不腹坚，即言无所从。
《梁元帝纂要》曰：冬日玄英，亦曰安宁，亦曰玄冬、三冬、九冬；天曰上天；风曰寒风、劲风、严风、厉风、哀风、阴风；景曰冬景、寒景；时曰寒辰；节曰严节；鸟曰寒鸟、寒禽；草日寒卉，黄草；木曰寒木、寒柯、素木、寒条。
又曰：十月孟冬，亦曰上冬，亦曰阳月。(此时纯用事，嫌其时无阳，故曰阳月。)十二月季冬，亦曰暮冬、杪冬、余月、暮节、暮岁。
《风俗通》曰：夏宫冬律，雨雹必降；冬宫夏律，雷必发声。夫音乐至重，所感者大。故曰：知礼乐之情者能作，识礼乐之文者能述。
又曰：赵仲让为梁冀从事中郎，冬月坐庭中向日，解衣捕虱。
又曰：十月之应锺何？应者，应也，锺者，动也，言万物应阳而动，不藏也。(《论衡》曰：阳气动於下，而阴气应之也。)
又曰：十二月律谓之大吕何？大者，太也，吕者，拒也，言阳气欲出，阴不许也。吕之言拒者，旅抑即拒难之也。
《太玄经》曰：罔，北方也，冬也，未有形也。(罔，无也。未有形，故为罔也。言冬万物深藏黄泉。)
《庄子》曰：鲁遽弟子曰： 我得夫子之道，吾能冬爨鼎而夏造冰矣。 鲁遽曰： 是直以阳召阳，以阴召阴，非吾所谓道也。 
又曰：古者民不知衣服，夏则积薪，冬则炀之。故命之曰知生之民。
又曰：宋人有善为不龟手之药者，世世以洴澼絖为事。吴人有百金买不龟手之药，以说吴王。越有难，吴王使之将，令与越人水战，大败越人，裂地而封。能不龟手，一也，或以封，或不免於洴澼絖，则所用之异也。(按絖古纊字，絮也。洴澼，浣溧斫絮於水中也。洴，扶经切。澼，普历切。)
《太公金匮》曰：夏桀之时，有芩山之水，桀常以十月发民凿山穿陵通於河。民谏曰： 孟冬凿山穿陵，是泄天气，发地之藏，天子失道，后必有败。 桀杀之。期年芩山崩为大泽，汤率诸侯伐之。
《文子》曰：冬冰可折，夏条可结。
又曰：民有饥者，食不重味；民有寒者，冬不被裘。与民同苦乐，即天下无哀民。
《列子》曰：瓠巴学琴於师襄，当冬而叩徵弦，以激蕤宾，阳光炽烈，坚冰立散。
《孟子》曰：子产听治国之政，以其乘舆济人於溱洧。孟子曰： 子产惠而不知为政。岁十一月徒杠成，十二月舆梁成，民未病涉也。 (徒杠，独木小桥，可通徒行。舆梁，通车之桥。十一月，夏九月。十二月，夏十月。)
《鹖冠子》曰：斗柄北指，天下皆冬。
《邓析子》曰：为君自当若冬日之阳，夏月之阴，万物自归，莫之使也。恬卧而功自成，优游而政自治。岂在振目扼腕，手操鞭朴，而后为治欤？
《管子》曰：冬作土功，发地藏，则夏多暴雨，秋霖不止。
《邹子》曰：冬取槐檀之火。
《尸子》曰：冬为信，北方为冬，冬，终也。北方，伏方也，是万物冬皆伏，贵贱若一，美恶不伐，信之至也。
《傅子》曰：夏令披裘，冬令披褐，虽有严令，终不肯从者，逆时也。
《韩子》曰：帝尧之王天下，冬月鹿裘。
又曰：管仲、隰朋从桓公而伐孤竹，春往冬返，迷惑失道。管仲曰： 老马可用也 ，乃放老马而随之，遂得道。行山中无水。隰朋曰： 蚁冬居山之阳，夏居山之阴，蚁壤一寸而仞有水。 乃掘地，遂得水。
《荀卿子》曰：天不为人之恶寒而辍其冬。
《淮南子》曰：以冬铄胶，以夏造冰，天道无私就也，无私去也。能者有余，拙者不足。(言以非时，铄胶造冰难也。成天道无私就，无私去，能行道者有余，不能者不足。)
又曰：贫人冬则羊裘蔽体，短褐不掩形，而炀灶口。冬日之阳，夏日之阴，万物归之而莫使之然。(冬日仁，物归阳，夏日猛，物归阴，非使之然，自如是也。)
又曰：稷辟土垦草，以为百姓力农，然不能使禾冬生。岂其人事不至哉？其势不可也。
又曰：孟冬之月，招摇指亥，爨松燧火。
又曰：冬为权，权者，所以权万物也。
又曰：阊阖风，四十五日不周风至，四十五日广莫风至。(坎卦之风。)不周风至则修宫室，缮边城。(立冬节土功其始，故治宫室，修边城，备寇难也。)广莫风至则闭关梁，断刑罚。(象冬闭藏，不通关梁也。罚刑之疑者，於是顺时而决之。)
又曰：古之君人者，其惨怛於民也。国有饥者，食不重味；民有寒者，冬不披裘。(与同饥寒。)冬伐薪蒸，以为民资。(大者曰薪，小者曰蒸。资，用。)
又曰：北方水也，其帝颛顼，(颛顼，黄帝之孙，以水德王天下，号曰高阳氏，死托田祀于北方也。)其佐玄冥，执权而治冬。
又曰：冬行春令泄，(象春气布散发泄也。)行夏令旱，(旱象阳炎。)行秋令雾。(秋气阴，故乱雾。)
又曰：太阴理秋，则欲修备缮兵。(金德断刚，故修兵也。)太阴理冬，则欲猛毅刚强。(纯阳闭固，水泽冰，故刚强。)
又曰：北方之极，自九泽穷夏晦之极，北至令正之谷，(九泽，北方之泽。夏，大也。晦，暝也。)有冻寒、积冰、雪雹、霜霰、漂润群水之野。颛顼，玄冥之所司者，万二千里。(颛顼，黄帝之孙也，以水德王天下，号为高阳氏，死为北方水德之帝。其神玄冥者，金天氏有適子曰昧，为玄冥师，死祀为主水之神也。)
《月令》曰：申群禁，固闭藏，修障塞，缮关梁，禁外徒，断刑罚，守门闾，大搜客，止交游，禁夜乐，早闭晏开，以索奸人，已得，报之必固，天节已几，刑杀无赦，虽有盛尊之亲，断以法度。毋发藏，毋释罪。(应阴杀也。)
又曰：十月失政，四月草木不实。(实，长也。)
《语林》曰：羊稚舒冬日酿酒，令人抱瓮，须臾复易人，速成而味好。
《说苑》曰：卫灵公天寒凿池。宛春谏曰： 天寒起役，恐怠民也。 公曰： 寒乎？ 春曰： 公衣狐裘，坐熊席，是以不寒；民寒甚矣。 公乃罢役。
《世说》曰：石崇为客冬天设萍齑，王恺乃密贿崇帐下都督及御车人，问所以。对曰： 萍齑是捣韭根杂以麦苗耳。 
殷芸《小说》曰：晋孝武帝即位，时年十三四，冬天昼日不着复衣，但着单绢裙衫五六重，夜则累茵褥。谢公云： 体宜令有常。陛下昼过冷，夜过热，非摄养之术。 帝曰： 夜静故也。 谢公叹曰： 上理不减先帝。 
崔鸿《前赵录》曰：王延九岁事母，母冬月思生鱼，杖延流血。延寻汾河扣凌而哭，得鱼而馈母。
《山海经》曰：锺山之神，名曰烛阴。(烛，龙也，是烛九有因名云。)视为昼，瞑为夜，吹为冬，呼为夏。不饮不食不息，息则为风。(息，气息也。)身长千里。
《地镜经》曰：十二月中，草木独有枝叶垂者，下有美玉。
蔡邕《月令章句》曰：冬，终也，万物於是终也。
崔寔《四人月令》曰：十月农事毕，五谷既登，家备储畜，乃顺时令也。
《祠令》曰：季冬藏冰，仲春开冰，并用黑牡秬黍，祭司寒之神於冰室。其开冰加以桃弧棘矢，设於神座。
又曰：七日祀，祀行以冬。
汉·桓谭《新论》曰：太原民以隆冬不火食五月，虽有疾病急缓，犹不敢犯，为介子推故也。
汉·崔实《政论》曰：仆前为五原太守，土人不知缉绩，冬积草伏卧其中，若见吏，以草缠身，令人酸鼻。吾乃卖储峙，得二十余万，诣雁门、广武迎织师，使巧手作机乃纺，以教民织。
《汉书》曰：于定国饮酒至数石不乱。冬月治狱请谳，饮酒益精明。
《后汉书》曰：虞诩祖父经，为郡县狱吏，案法平正，务存宽恕。每冬月上状，恒流涕随之。尝称曰： 东海于公高为里门，而其子定国卒至丞相。吾决狱六十年矣，虽不及于公，其庶乎！子孙何必不为九卿耶？ 故字诩昇卿。
晋·皇甫谧《玄晏春秋》曰：余家贫，昼则愍於劳作，夜则甘於寝寐，以三时之务，卷帙生尘，箧不解缄，唯季冬末才得一旬学尔。
晋《嵇康集序》曰：孙登於汲郡北山土窟中住，夏则编草为裳，冬则披发自覆。
《论衡》曰：夫云出於丘山，降散则为雨矣。人见从上，则谓之天雨水。冬日天寒，则雨凝为雪。皆由云气发於丘山，不从天降集於地，明矣。
《瑞应图》曰：芝草常以六月生，春夏紫，秋白，冬黑。
《历义蔬》曰：小寒，月之初气也，阴气小极，故曰小寒。大寒，月之中气也，言十二月已半，阴气大极，故曰大寒。
《三辅决录》曰：孙辰，字允公，家贫不仕，居杜城中，织箕为业。明《诗》、《书》，为郡功曹。冬月无被，有藁一束，暮卧其中，旦收之。
《会稽典录》曰：盛吉为廷尉，每至冬月，罪囚当断，其妻执烛，吉持丹笔，相向垂泣。
《齐民要术》曰：孟冬之月，天气上腾，地气下降，天地不通，闭塞而成冬。劳农以休息之。(党正属民饮酒，正齿位次序也。)
《荆楚岁时记》曰：十二月八日沐浴，转除罪瘴。
干宝《搜神记》曰：汉代十月十五日，以豚酒入灵女庙，击筑而奏上弦之曲，连臂蹋地，歌赤凤来，乃巫俗也。
《皇览冢墓记》曰：蚩尤冢在东郡寿张县阚城中，人常以十月朔，望见有气如匹绛，自上属下，号曰蚩尤旗。
《独异志》曰：晋武帝哭羊祜，冬月涕泗交下，凝须为冰。
《博物志》曰：宋国有田夫，常衣敝缊，仅以过冬，暨春，每自曝於日，不知天下有广厦奥室，绵纊狐貉。顾谓其妻曰： 负日之暄，人莫知者，以献吾君，将有重赏。 
《乙巳占》曰：人君当以冬时，候辰星为政，则辰星见伏以时。天子当以冬时赏死事，恤孤独，察阿党，谨盖藏，修积聚，坯城郭，戒门闾，修键闭，慎管籥，固封疆，备边境，防要塞，谨关梁，塞蹊径，饰丧纪，不为淫泆，命伏藏之处，讲武习射御角力战事，省妇事，则辰星顺行矣。人君淫泆，非道纵恣，不禁近习，不恤刑狱，起众发征，开泄藏气，则辰星失行。伏见不常而有芒角，则民多疾疫，随之以丧亡，国不昌也。人君以冬时行春令，则岁星之气干之，色青而君忧，刑狱变动，生死不当，地疏不密，人乃流亡，虫蝗为灾，水泉咸竭，民多疥疠，胎夭多伤，国多固疾，断狱官凶。以冬时行夏令，则荧惑之气干之，色赤而小昧，刑祸并起，兵旱荐臻，国多暴风，方冬不雪不寒，氛雾冥昧，雷乃发声。以冬行秋令，则太白之气干之，色白而有芒，野战并作，狱讼军旅同时而兴，霜雪不时，小兵时起，土地侵削，四鄙入保。
《辇下岁时记》曰：此月户部奏，大阅天下贡物於都堂，其日放朝，宰相与百官皆赴户部宴馔，一时特盛。开元中，曾以大阅一日贡物赐李林甫，九州任土尽归人臣之家。国史书其事也。
晋·陆机《感时赋》曰：悲夫冬之为气，亦何憯懔以萧索。天悠悠其弥高，雾郁郁而漠漠。夜绵邈其难终，日晼晚而易落。敷曾云之萎蕤，坠零露之挥霍。寒冽冽而浸兴，风谡谡而屡作。(谡，起也。所六切。)
陆云《岁暮赋》曰：沦重阳於潜户，征积阴於司寒。
袁宏《北征赋》曰：于时天高地涸，木落水凝；繁霜夜洒，劲风晨兴。日暖暧其已颓，月亭亭而虚昇。
鲍照《舞鹤赋》曰：穷阴杀节，急景凋年。凉沙振野，箕风动天。悠悠苦雾。皎皎悲泉。冰塞长河，雪满群山。既而昏雰夜歇，景物澄廓，星翻汉回，晓月将落。感寒鸡之早晨，怜霜雁之违漠。临惊风之萧条，对流光之照灼。
傅玄诗曰：季冬时惨烈，猛寒不可胜。严风截人耳，素雪坠地凝。林上飞霜起，波水自生冰。未夕结重衾，崇朝不敢兴。
鲍照《登岘山诗》曰：孟冬十月交，杀盛阴欲终。风冽无劲草，寒盛有凋松。军井冰昼结，士马毡夜重。晨登岘山首，霜雾凝未通。
王褒《岁暮诗》曰：岁晚悲穷律，他乡念索除。寂寞灰心尽，摧残生意余。产空交道绝，财殚密戚疏。空悲赵一赋，还著虞卿书。
