○秋上
《释名》曰：秋者緧也，(音秋)。緧迫万物，使得时成也。
又曰：七月谓之夷则何？夷者，伤也，则者，法也，言万物始伤，被刑法也。
又曰：八月谓之南吕何？南者，任也，言阳气尚有任，生荠麦也。
《说文》曰：天地反物为秋，字从禾，燋省声。
《易》曰：兑，正秋也，万物之所说也。(王弼曰：欲万物成，所以悦也。)
《书》曰：分命和仲，宅西曰昧谷，寅饯纳日，平秩西成，宵中星虚，以殷仲秋，厥民夷，鸟兽毛毨。(毨，理，毛更生整理也。)
《诗》曰：秋日凄凄，百卉具腓。(腓，病也。凉风用事而众草皆病兴也。贪残之政行，而万民困病。)
又曰：七月流火。(流，下也。火星中而寒暑退。)
又曰：彼采萧兮，一日不见，如三秋兮。
《礼》曰：七月之节，(立秋为七月之节。)日在张，昏尾中，晓娄中，斗建甲位之初，其日庚辛。(庚辛属金，主秋，故云其日庚辛。)其帝少皞，其神蓐收，(昔少皞氏以金德继天下而王，故为秋帝。金正曰蓐收，故蓐收为金神，佐少皞于秋。)其虫毛，(西方白虎，毛虫之长，凡有毛之类皆属于金，故曰其虫毛。)其音商，(三分微一益以生商，商数七十二，属金，以其浊，次宫，臣之象也。秋气和则商声调。《乐记》曰：商乱则陂，其官坏。)律中夷则，(七月气至，则夷则之律应。夷则者，大吕之所生也。三分去一，管长五寸六分。)其数九，(金生数四成数九，自言九者率其成数。)其性义，其事言，(《洪范五行传》曰：西方金，其性义，其事言。言曰从，从作者，王者言从义和则神龟至。)其味辛，其臭腥，(凡臭味辛腥者，皆属于金。)其祀门，祭先肝。(秋阴气出，祀之于门外阴也。祭先肝者，秋为阴中，于藏值肝，凡祀门为祖，先进肝。)立秋之日，凉风至，后五日白露降，后五日寒蝉鸣。天子居总章左个，乘戎辂，驾白骆，载白旂，衣白衣，服白玉，食稻与鱼，其器廉以深。(总章左个当申上之室，乘白辂，衣白衣，从秋色也。食稻与鱼，秋味之宜也。其器廉以深，象金伤害，物入藏。)太史以先立秋三日，谒於天子曰： 某日立秋，盛德在金。 天子乃斋。立秋之日，天子亲率诸侯大夫以迎秋於西郊，(迎秋为祖白帝白招拒于西郊，以少皞配坐，以蓐收、太白、三辰、七宿从祀。)还乃赏军帅武人於朝，乃命将帅选士厉兵，简练杰俊，专任有功，以正不义，诘诛暴慢，以明好恶，顺彼远方。(诘谓问其罪，顺犹服也。)
又曰：七月中气，日在张，(处暑为七月中气。)昏箕中，晓昴中，斗建申位之中。处暑之日，鹰乃祭鸟，后五日，天地始肃，后五日，禾乃登，修宫室，坯垣墙。(为经夏雨损，立秋后修补。)
又曰：八月之节，日在翼，(白露为八月之节。)昏南斗中，晓毕中，斗建酉位之初，律中南吕。(八月气至，则南吕之律应。南吕者，大蔟之所生，三分去一，管长五寸三分，其日、其音、其数并同孟秋。)白露之日，鸿雁来，后五日，玄鸟归，后五日，群鸟养羞。是月也，养衰老，授几杖，行糜粥饮食。(行犹赐也。)天子乃傩，以达秋气，(此傩，傩阳气，恐阳暑至此不衰，害亦将及人，故傩通秋气。方欲助秋，故不磔犬。)命乐正习吹。(春夏尚舞，秋冬尚吹，习之为将释奠。)
又曰：八月中气，日在轸，(秋分为八月中气。)昏南斗中，晓东井中，斗建酉位之中。秋分之日，雷乃收声，后五日，蛰虫坯户，后五日，水始涸。是月也，祀夕月於西郊，(秋分日祭之。)命有司享寿星於南郊。(秋分日，祀寿星于南郊，寿星，南极老人星。)日夜分，则同度量，平权衡，(因秋分昼夜平，则正之。)祭马社。(谓仲秋祭马社于大泽，用刚日。)
又曰：九月之节，日在角，(寒露为九月节。)昏牵牛中，晓东井中，斗建戌位之初，律中无射。(九月气至，则无射之律应，无射者，夹钟之所生，三分去一，管长四寸九分。其日、其音、其数，并同孟秋。)寒露之日，鸿雁来宾，后五日，雀入大水化为蛤，后五日，菊有黄花。是月也，命有司伐蛟、取鼍，登龟，取鼋。(四者甲类，秋乃坚成，故是月登取。)
又曰：九月中气，日在氐，(霜降为九月中气。)昏须女中，晓柳中，斗建戌位之中。霜降之日，豺乃祭兽，后五日，草木黄落。后五日，蛰虫咸俯。是月也，霜降始，则百工休。(谓胶漆之作停。)天子尝稻，先荐寝庙，(稻初熟。)藏帝籍於神仓，祗敬必饬。(重祭祀之谷。)是月也，乃伐薪为炭。(伐必因杀气。)
又曰：秋敛冬藏，义也。
又曰：西方者秋，秋之为言愁也。
《周礼》曰：大司马之职，仲秋教理兵，掌建邦国之九法，以佐王平邦国。
又曰：司裘，掌为大裘，以供王祀天之服。仲秋献良裘，季秋献功裘。
又曰：籥章氏，掌仲秋击土鼓，吹豳诗以迎寒气。(郑玄注曰：迎寒以夜，来诸侯也。)
又曰：司矢，仲秋献矢箙。(弓弩成於秋，矢箙成於坚。箙，盛矢器也。以兽皮为之。箙音服。)
又曰：南吕，酉之气，八月建焉，而辰在寿星。
又曰：秋见曰觐。(觐之言勤也，其勤王之事。《大行人》云：秋觐以比天下功也。)
又曰：秋献龟鱼。
又曰：司爟，(音贯。)掌行火之政令，季夏内火。(九月黄昏，心星伏在戌，上使民内。)
《传》曰：岁云秋矣，我落其实，而取其材。
《尔雅》曰：秋为白藏。
又曰：秋曰收成。
又曰：秋为旻天。(李巡曰：秋万物成熟皆有文章。郭璞云：旻，愍也。万物皆可愍。)
又曰：秋猎日狝。(狝，杀也。顺秋气。)
《汉书》曰：太白西方秋金，义也，言也，义亏言失，逆秋令，伤金气，罚见太白。
又曰：秋〈韦焦〉，(如淳曰：〈韦焦〉，音焦也。)物鎡敛乃成熟也。
《汉书》云：八月赐大臣羊酒，以助衰气。
《后汉书》曰：范式，字巨卿，与汝南张元伯为友。二人春别京师，以暮秋为期。元伯以九月十五日，杀鸡以待巨卿。母曰： 相去千里，汝何信之也。 言未卒，而巨卿至，相随上堂，再拜母，极欢悦。
《续汉书》曰：仲秋祀老人星于国南郊。
孟康《汉书义律》曰：春日朝，秋日请，如古诸侯朝聘也。师古曰：请，音才性反。(吴王濞不朝，使人为秋请是也。)
《晋书》曰：袁宏孤贫，运租自业。谢尚时镇牛诸，秋夜乘月泛江，会宏在舫中讽咏，遣问即其咏史之作，尚迎升舟，与谈申旦不寐，自此名誉日茂。
《梁书》曰：朱异除中书郎，时秋日始拜，有飞蝉正集异武冠上，时咸谓蝉珥之兆。
焦赣《易林》曰：秋风生哀，花落悲心。
《易通统图》曰：日行西方白道曰西陆。
《尚书大传》曰：万物非秋不收。
又《尚书》曰：寅饯入日，辩秩西成。《大传》曰：天子以秋命三公，将率选士厉兵，以征不义，决狱讼，断刑罚，趣收敛，以顺天道，以佐秋杀。
曰：西方者，何也？鲜方也。鲜，讯也，讯者，始入之貌。始入者何以谓之秋？秋者，愁也，愁者，物方愁而入也。故曰，西方者，秋也。(秋，收敛貌。)
《尚书中候》曰：周文王为西伯，季秋之月甲子，赤雀衔丹书入丰鄗，止於昌户，乃拜稽首受取，曰： 姬昌苍帝子，亡殷者，纣也。 
《尚书考灵曜》曰：政失於秋，太白出入不常。
《尚书考灵曜》曰：虚星为秋候，昴星为冬期，阴气相佐，德乃弗邪，子助母，母合子符。(虚星，北方宿也。昴星，西方宿也。阴，称母也。)
《毛诗传》曰：壮士悲秋，感阴气也。
《诗含神雾》曰：秦地处仲秋之位，男懦弱，女高〈月尞〉，白色身，音中商，其言舌举而仰，声清而扬。
《三礼义宗》曰：九月大享帝於明堂之中。
《孝经》云：宗祀文王於明堂，是也。
《三礼义宗》曰：秋曰庚辛者，庚，更也，辛，新也，言物皆改更而新也。
又曰：周祫以秋者，万物新成，可以奉荐宗庙，故合先祖之神而祭之，故祫宜在秋也。
又曰：九月寒露为节者，九月之时，露气转寒，故谓之寒露节。霜降为中，露变为霜，故以霜降为中。
《春秋繁露》曰：秋之为言犹湫，湫者，忧悲之状。
又曰：秋，怒气，故杀。
《春秋元命包》曰：尧为天子，季秋下旬，梦白帝遗以鸟喙子，其母索扶始升高丘，白帝上有云如虎，感已生皋陶，索扶始问之，如尧言。(又《淮南子》云：皋陶鸟喙。)
《春秋感精符》曰：霜，杀伐之表，季秋霜始降，鹰隼击，王者顺天行诛，以成肃杀之威。
《穆天子传》曰：仲秋甲戌，天子东游，次雀梁，(一宿为舍，再宿为信，过信为次。)蠹书于羽陵。(谓暴书蠹虫，因曰蠹书也。)
《圣贤记》曰：冯夷，弘农潼乡堤首里人，服八石得道，为水仙河伯。又一说，华阴人八月上庚日渡河溺死，天帝署为河伯。
《荆楚岁时记》曰：八月十日，四民并以朱点小儿头，名为天灸，以厌疾也。
又曰：以绵采为眼明囊，赤松子以八月囊承柏树露为宜服，后世以金薄为之，递相饷遗。
《西京杂记》曰：贾佩兰云： 在宫时，八月四日出雕房北方竹林下围棋，胜者终年有福，负者终年疾病。 
又曰：汉宗庙八月饮酎，用九十牢。
王子年《拾遗记》曰：汉武帝以季秋之月，泛灵鶂之舟於临池之上，穷夜达昼，以昼达夜。於桂台之下，以香金为钩，缩纫丝为轮，以丹鲤为饵，不逾旬，钓一白蛟，长三四丈，若大蛇，无鳞甲。帝曰： 非龙也。 於是付太官为鲊，而肉紫骨清，香美无伦，诏赐臣下。时以上为神感所获，后更不得。
《续齐谐记》曰：弘农邓绍，八月朝入华山，见一童子，以五色囊承取柏叶下露，露皆如珠子，亦云赤松先生，取以明目。今八月朝作眼明囊，象此也。
邓明德《南康记》曰：平固县有湖，中有石雁，浮在湖中，每至秋，石雁飞鸣如候时也。
《庄子》曰：舜以天下让善卷，曰： 余立於宇宙之中，冬日衣皮毛，夏日衣葛絺，春耕种足以劳，秋收之足以休，日出而作，日入而息，逍遥於天地之间，何以天下为哉！ 入深山，莫知其处。
又曰：荆之南有冥灵者，以五百岁为春，五百岁为秋。上古有大椿者，以八千岁为春，八千岁为秋。
《管子》曰：东方曰岁星，其时曰春，其气曰风，风生木。南方曰日，其时曰夏，其气曰阳，阳生火。西方曰辰，其时曰秋，其气曰阴，阴生金。北方曰月，其时曰冬，其气曰寒，寒生水。
《管子》曰：秋三月，以庚辛之日发五政；一政曰禁博赛，二政曰无见五兵之刃，三政曰慎旅农，趋聚收，四政曰补缺塞坼，五政曰修垣墙，谨门闾。五政徇时，五穀皆入也。
又曰：岁有四秋：春农事既成，农夫赋耜铁，此春之秋；夏至蚕纊之所作，此夏之秋；秋成五穀之所会，此谓大秋；冬营室中，女事纺绩之所作，此谓冬之秋。
《文子》曰：日月欲明，浮云盖之，藂兰欲茂，秋风败之。
又曰：政失於秋，太白出入无常。
《文子》曰：因春而生，因秋而杀，所生不德，所杀不怨，即几於道矣。(春秋无心，生杀有时，人主无为，当罚必当，远违其理，近合其道。)
又曰：唯神化为贵，精至为神。精之所动，若春风之生，秋气之杀。(其生也，暄然如春物得其生；死也，肃然如秋物终於死。故生不祈报，死无归怨，生之死之，以其无心也。)
《幽求子》曰：秋风晨厉，则惨然多凄。
《抱朴子》曰：南海之中，萧丘之上，有自生火。火常以秋起而秋灭。
《邹子》曰：秋取柞楢之火。
《淮南子》曰：春气发而百草生，正得秋而万物成实。
又曰：春女悲，秋士哀，感物化矣。
又曰：至秋三月，青女乃出，降霜雪。(青女，乃天神青霄玉女，主霜雪。)
又曰：一叶落而知天下秋。
又曰：太阴治秋，则欲修备缮兵。(金德断割，故修兵也。)
又曰：孟秋之月，西宫御女白色，衣白采，撞白钟。其兵钺，其畜狗。八月官尉，其树柘。九月官候，其树槐。
又曰：秋为矩者，所以方物也。
又曰：九月失政，三月春风不济。(济，止也。)
又曰《时则》曰：六合：孟春与孟秋为合，仲春与仲秋为合，季春与季秋为合，孟夏与孟冬为合，仲夏与仲冬为合，季夏与季冬为合。孟春始盈，孟秋始缩；仲春始出，仲秋始内；(出，二月播植也。内，八月收敛也。)季春大出，季秋大内；孟夏始缓，孟冬始急；(缓，四月阳炎。急，十月寒肃。)仲夏至修，仲冬至短；(夏至北极，冬至南极。)季夏德毕，季冬刑毕。(德毕，阳施穷也。刑毕，阴杀尽也。)
又曰：西方金也，其帝少昊，其佐蓐收，执矩而治秋，其神为太白。
又曰：西方之极，自昆仑绝流沙沉羽，西至三危之国，(流沙盖在昆仑之西南也。)石城金室，饮气之民，不死之野，少昊蓐收之所司者，万二千里。其令曰：审用法，诛必辜，备寇贼，禁奸邪，饬群牧，谨积聚，修城郭，补决窦，塞蹊径，遏沟渎，壅溪谷，守门闾，陈兵甲，选百官，诛不法。(应金断也。)
《鹖冠子》曰：斗柄西指，天下皆秋。
《尸子》曰：秋为礼，西方为秋。秋，肃也，万物莫不肃敬，礼之至也。
《商子》曰：螟螣春生秋死，出而民失食。今一民耕而百人食焉，螟螣大矣。
《吕氏春秋》曰：秋早寒，冬必暖。春多雨，夏必旱。
《太玄经》曰：酉，西方也，秋也，物皆成象而就也。有形则复於无形，故曰冥也。(谓物终岁。)
