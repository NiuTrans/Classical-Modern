○五行
《释名》曰：五行者，言五气于其方各施行者。
《尚书·洪范》曰：五行，一曰水，二曰火，三曰木，四曰金，五曰土。(皆其生数。)水曰润下，火曰炎上，(言其自然之常性也。)木曰曲直，金曰从革，(木可以揉曲直，金可以改更者。)土爰稼穑。(种曰稼，敛曰穑，可以种可以敛也。)润下作咸，(水卤所生。)炎上作苦，(焦气之味。)曲直作酸，(木实之性。)从革作辛，(金之气味。)稼穑作甘。(甘味生于百穀，五行以下箕子所陈也。)
《礼》曰：五行之动，迭相竭也。五行，四时，十二月，还相为本也。
又曰：五行之秀气也。
《传》曰：秋，龙见于绛郊。无献子问于蔡墨，蔡墨对曰： 古有豢龙氏，有御龙氏。 献子曰： 今何故知之？ 对曰： 五行之官，是谓五官，实列受氏姓，封为上公，祀为贵神，社稷五祀，是尊是奉。木正曰勾芒，(正，官长也。取木生勾曲而有芒角。)火正曰祝融，(融，明貌也。)金正曰蓐收，(初秋摧折而可收也。)水正曰玄冥，(水出而阴幽冥也。)土正曰后土 。(土为群物之主，故曰后土。)献子曰： 社稷五祀，谁氏之官也？ 对曰： 少皞氏有四叔，曰重，曰该，曰修，曰熙，实能理金木及水，使重为勾芒，该为蓐收，修及熙为玄冥，(二子相代为水王也。)世不失职，遂济穷桑，此三祀也。(穷桑，少昊之号，四子能治其官。)颛顼氏有子号曰黎，为祝融，共工氏有子号曰勾龙，为后土，此其二祀也。后土为社稷田正也。(掌播殖也。)有烈山氏之子曰柱，为稷，自夏以上祀之；周弃亦为稷，(弃，周之始祖，能播百穀。汤既胜夏，废柱而以弃代之也。)自商以来祀之。 
《汉书》曰：五行者，五常之形气也。
又：《律历志》曰：天以一生水，地以二生火，天以三生木，地以四生金，天以五生土。
《魏略》曰：诏以汉火行，火忌水，故去洛水而加隹；魏于行次为土，水得土而流，土得水而软，故除隹加水，变雒为洛。
《家语》曰：季康子问于孔子曰： 旧闻五帝之名而不知其实，请问何谓？ 孔子曰： 昔丘也闻诸老聃，天有五行，木金水火土，分时化育以成万物，(一岁三百六十日，五行，行至七十三日化生长育，万物莫不成也。)其神谓之五帝。(五帝，五行之神，佐天理万物者也。而说皆谓之名字，亦为妖怪而妄也。)古之王者易代改号，取法五行更王，终始相生，亦象其义也。(法五行更王，终始相生，以木德王天下，其次所生之行转相承。)故其生为明王者，死配五行。是以太皞配木，炎帝配火，少皞配金，颛顼配水，黄帝配土。 康子曰： 太皞氏其始之木，何也？ 孔子曰： 五行用事，先起于木，木，东方也，万物之初皆出焉。是故王者作而首以木德王天下，则以所生之行转相承也。 康子曰： 吾闻勾芒为木正，祝融为火正，蓐收为金正，玄冥为水正，后土为土正，此则五行之主也，而不称何？ 孔子曰： 凡五正者，五行之官名也。(言但王五行之官名，安得同名为帝。)五行佐成上帝而称五帝，太皞之属配焉，亦云帝，从其号。昔者，少皞氏之子有四叔，曰重，曰该，曰熙，曰修，实能理金木水火土。使重为勾芒，该为蓐收，修及熙为玄冥，颛顼氏之子曰黎为祝融，共工氏子曰勾龙为后土，此五者，各以所能业其官职，生为上公，死为贵神，别称五祀，不得同帝也。 (五祀，上公之神耳，故不得称帝。五正不及五帝，五帝不及天地也。)
《遁甲开山图荣氏解》曰：五龙受爰皇后君也。兄弟四人，皆人面龙身。长曰角龙，木仙也；次曰羽龙，水仙也；父曰宫龙，土仙也。父子同得仙，治在五方，今五行之神也。
《白虎通》曰：五行者，何谓也？谓金木水火土。言行者，欲言为天行气之义也。地之承天，犹妇之事夫，臣之事君也，其位卑，卑者亲视事，故自同于一行，尊于天也。《尚书》一曰水，二曰火，三曰木，四曰金，五曰土。水位在北方者，阴气在黄泉之下任养万物。水之为言准也，阴化沾濡任生木。木在东方者，阳气始动，万物始生，木之为言触也。阳气动跃。火在南方，阳在上，万物垂枝，火之为言委随也。万物布施，火之为言化也，阳气用事万物变化也。金在西方者，阴始起，万物禁止，金之为言禁也。土在中央，中央者土，土主吐万物，土之为言吐也。
《乐记》曰：春生夏长秋收冬藏，土所以不名时者，地，土之别名也，比于五行最尊，故自居部职也。
又曰：万物怀任交易，变化始起，先有太初，然后有太始，形兆既成，名曰太素。混沌相连，视之不见，听之不闻，然后剖判。清浊既分，精曜出布，庶物生。精者为三光，粗者为五行。五行生情性，情性生汙中，汙中生神明，神明生道德，道德生文章。
○四时
《释名》曰：四时，四方各一时。时，期也，不失期也。
《书》曰：乃命羲和，敬授民时。
《礼》曰：天有四时，春秋冬夏，无非教也。
《周礼》曰：典瑞掌玉器之藏，土圭以致四时日月。(度其影至不至，以知其形失也。)
《尔雅》曰：四时和为玉烛。
又曰：春为青阳，夏为朱明，秋为白藏，冬为玄英。
《论语》曰：天何言哉？四时行焉，万物生焉。
《周礼》曰：凡四时成岁，岁者春夏秋冬，各有孟、仲、季，以名十有二月。月中气以著时应，春三中气，雨水，春分，穀雨；夏三中气，小满，夏至，大暑；秋三中气，处暑，秋分，霜降；冬三中气，小雪，冬至，大寒。闰无中气，斗指两辰之间。万物春生夏长，秋收冬藏，天地之正，四时之极，不易之道。
《春秋繁露》曰：四时天之四选，春者少阳之选，夏者太阳之选，秋者少阴之选，冬者太阴之选。四时之行，父子之道也；天地之志，君臣之义也；阴阳之理，圣人之法也。
《广雅》曰：四方各一时，时，期也，物之生死各应节期而止也。
又曰：时，司空也。(司空，主也。各主一方物之生死。)
京房《易妖占》曰：海燕自来，众燕随之，穀不登。君失春政则苍燕见于邑，民多流亡，失夏政则赤燕见于邑，失秋政则白燕见于邑，失冬政则黑燕见于邑，皆如春占。
《管子》曰：岁有四秋而分四时。故曰，农事既成，农夫赋其耜铁，此之谓春之秋；大夏且至，丝纊之所作，此之谓夏之秋；秋成五穀之所会，此之谓秋之秋；营室中，女事纺绩，缉缕之所作也，此之谓冬之秋。
又曰：东方曰岁星，其时曰春，其气曰风，风生木。南方曰日，其时曰夏，其气曰阳，阳生火。西方曰辰，其时曰秋，其气曰阴，阴生金。北方曰月，其时曰冬，其气曰寒，寒生水。
《淮南子时则》曰：六合：孟春与孟秋为合，仲春与仲秋为合，季春与季秋为合，孟夏与孟冬为合，仲夏与仲冬为合，季夏与季冬为合。孟春始盈，孟秋始缩，(盈，长也。缩，短也。)仲春始出，仲秋始内，(二月播植也，八月取敛也。)季春大出，季秋大内，孟夏始缓，孟冬始急，(缓，四月阳炎也。急，十月寒缩也。)仲夏德毕，季冬刑毕。(德毕，阳施穷也。刑毕，阴杀尽也。)
又曰：阴阳之专精为四海，四时之散精为万物。四时者，天之吏也。
又曰：以天为盖，以地为舆，四时为马。
又曰：日回而月周，时不与人游。
徐整《三五历记》曰：北斗当昆仑，昆仑气连注天下，春夏为露，秋冬为霜。
晋张华诗曰：四气鳞次，寒暑环周。
晋陆机诗曰：年往迅劲矢，时来谅急弦。
○闰
《说文》曰：闰余分之月，五岁再闰也。告朔之礼，天子居宗庙门中，故其字从王在门中也。
《白虎通》曰：月有闰何？周天三百六十五度四分度之一，十二月日不匝十二度，故三年一闰，五岁再闰也。明阴不足，阳有余。闰者，阳之余也。
《书·尧典》曰：帝曰： 咨，汝羲暨和，期三百有六旬有六日，以闰月定四时成岁。 (咨，嗟；暨，与也。匝四时曰期，一岁十二月，月三十日，正三百六十日，除小月六为六日，是为一岁。有十二日未盈，三岁足得一月则置闰焉。以定四时之节气，成一岁之历象。)
《传》曰：闰月不告朔，非礼也。先王之正时也，履端于始，举正于中，归余于终。(杜预注曰：步历之始，以为术之端首也。日月之行，有迟有速，必分十二月，举中气以正月也。余日则归于终，积为闰也。)履端于始，序则不愆；举正于中，人则不惑；归余于终，事则不悖。
又曰：闰月戊寅，济于阴阪。注以为门五日，盖误以门字与五字合为闰月也。
《公羊传》曰：闰月不告朔。曷为不告朔？天无是月也。闰月矣，何以谓之天无是月？月非常月也。(所在无常，故无正也。)
《穀梁传》曰：闰月者，附月之余日也，(一岁三百六十日，余六日，又有小月，积五岁得六十日而再闰，故曰附月之余日也。)积分而成于月者也。天子不以告朔，而丧事不数也。
《礼·玉藻》曰：听朔于南门之外，(诸侯听朔于庙，天子听朔于明堂，诸侯告朔于祖，则天子告朔于文武也。)闰月则阖门左扉，立乎其中。(闰无中气无时令，故不听于堂也。门谓庙门，立其中当视朝。)
《周礼·春官》曰：闰月，太史诏王居门终月。(门谓路寝门也。郑司农云：《月令》十二月令在青阳明堂总章玄堂左右之位，惟闰无，居于门。故于文，王在门谓之闰。)
《春秋元命包》曰：三年一闰以起纪。(宋均注曰：纪，法也。三年加以一闰以会成岁也。)
《史记》曰：黄帝起消息，正闰余。
《汉书音义》曰：岁之余为闰。
《文士传》曰：陆续，字公纪，作《浑天说》，曰： 闰月无中气，斗斜指二辰之间。 
《荆楚岁时记》曰：周礼云，王出居寝门，故为字门中从王也。是月也，不举百事，以非中气也。
○岁
《释名》曰：岁，越也，越故限也。年，进也，进而前也。祀，已也，新气生，故气已也。载，载生物也。
《白虎通》曰：年者，仍也，年以纪事。岁者，以纪气物，据日为岁，据月言年。载之为言成也，载成万物终始也。五帝言载，三王言年。《世本》曰： 后益作占岁。 
《易》曰：寒往则暑来，暑往则寒来，寒暑相推，而岁成焉。
《洪范》曰：叶用五纪，一曰岁。(孔安国曰：所纪四时也。)
《礼》曰：日穷于次，月穷于纪，星回于天，数将几终，岁且更始。(岁者四时一终日一周天之名也。言前至孟春之月，日复在营室，月复建寅，昏复参中，旦复尾中，故曰更始也矣。)
《尔雅》曰：太岁在甲曰阏逢，在乙曰旃蒙，在丙曰柔兆，在丁曰强圉，在戊曰著雍，(著，孙炎音猪略切，《郭璞音义》曰：著者，或作祀黎是也。)在己曰屠维，在庚曰上章，在辛曰重光，在壬曰玄黓，(郭璞音翼。)在癸曰昭阳。太岁在寅曰摄提格，在卯曰单阏，在辰曰执徐，在巳曰大荒落，在午曰敦牂，(郭璞音孑郎反。)在未曰协洽，在申曰涒滩，(郭璞曰：涒音汤昆反。滩音汤干反。)在酉曰作噩，(孙炎音愕。)在戌曰阉茂，在亥曰大渊献，在子曰困敦，在丑曰赤奋若。
又曰：夏曰岁，商曰祀，周曰年，唐虞曰载。(郭璞注曰：岁取星行一次，祀取四时一终也，年取禾一熟也，载取物终岁更始者也。)
《史记曰·天官书》曰：腊之明日，人众卒岁一会，饮酒，发阳气，故曰初岁。
《魏略》曰：董遇好学，读书常以三余，冬，岁之余，夜与阴雨，日之余。
《晋书》曰：博士张亮议曰： 俗谓腊之明日为初岁，秦汉以来有贺，此皆古之遗语也。 
《易乾凿度》曰：孔子曰： 岁三百六十日而天气周，八卦用事，各四十五日而备岁事。 
《尚书大传》曰：凡六沴之作，岁之朝，月之朝，日之朝，后王受之；岁之中，月之中，日之中，则正卿受之，岁之夕，月之夕，日之夕，则庶民受之。郑玄曰：自正月尽四月为岁之朝。后志曰：凡六气相伤谓之沴。
《尚书考灵曜》曰：天地开辟，元历纪名，月首甲子，冬至日月五纬俱起牵牛。初，日月若悬璧，五星若编珠，青龙甲子摄提格孳。(青龙，岁也。岁在寅曰摄提格。孳犹生也。)
《春秋元命苞》曰：岁之为言遂也。(遂，出也。出行事于所直辰也。)
《淮南子》曰：太阴治春，则欲行仁惠温良；(木德仁，故柔良。)太阴治夏，则欲布施宣明；(火德阳也，故布德遍明。)太阴治秋，则欲修备缮兵；(金德刚断，故修兵也。)太阴治冬，则欲猛毅刚强。(水德纯阴，冰冻闭固，故坚强也。)三岁而改节，六岁而一衰，(衰，疫疾也。)十二岁而一荒。(蔬不熟为荒也。)
《淮南子》曰：见一叶之落，知岁之将暮。
《吕氏春秋》曰：天行不信，莫能成岁。
《师旷占》曰：黄帝问师旷曰： 吾欲知岁苦乐吾恶，可以知否？ 师旷对曰： 岁欲丰，甘草先生，荠也；岁欲饥，苦草先生，葶苈也；岁欲恶，恶草先生，水藻也；岁欲旱，旱草先生，蒺藜也；岁欲溜，溜草先生，蓬也；岁欲病，病草先生，艾也。 
《广志》曰：青龙、天一、太阴，太岁也。
袁子《正书》语曰：岁在申酉，乞浆得酒；岁在辰巳，嫁妻卖子。夫盛衰更代，丰荒相半，天之常道也。
《楚辞》曰：献岁发春兮。(献，进也。)
又曰：开春发岁兮。(承阳施惠，养百姓也。)
○岁除(附)
《吕氏春秋注》曰：前岁一日，击鼓驱疫疠之鬼，谓之逐除，亦曰傩。(《论语》曰：乡人傩，孔子朝服立于阼阶。张衡《东京赋》曰：卒岁大傩。)
《荆楚记》曰：岁暮家家具肴蔌，谓宿岁之储，以迎新年，相聚酣饮。
又曰：岁前又为藏钩之戏。(《辛氏三秦记》曰：昭帝母钩弋夫人手拳而国色，帝披之得钩。人人学藏钩亦法此。钩亦作驱。)
又曰：留宿岁饭至新年，十二月则弃之街衢，以为去故纳新也。
唐太宗文皇帝《守岁诗》曰：暮景斜芳殿，年华丽绮宫。寒辞去冬雪，暖带入春风。阶馥舒梅素，盘花卷烛红。共欢新故岁，迎送一宵中。
又曰：岁阴穷暮纪，献节启新芳。冬尽今宵促，年开明日长。冰消出镜水，梅散入风香。对饮欢经宴，倾壶待曙光。
又《於太原召侍臣赐宴守岁诗》曰：四时运灰琯，一夕变冬春。送寒余雪尽，迎岁早梅新。
梁庾肩吾《岁尽应令诗》曰：岁序已云殚，春心不自安。聊开百叶酒，试奠五辛盘。金薄图神燕，朱泥印鬼丸。梅花应可折，惜为雪中看。
隋薛道衡《岁穷应教诗》曰：故年随夜尽，初春逐晚生。方验从军乐，饮至入西京。
