○屠
《周礼·地官下》曰：凡屠，敛其皮角筋骨，入于王府。(以当税给作器物也。)
《史记》曰：魏公子毋忌，请朱亥夺晋鄙军，亥笑曰： 臣乃市井鼓刀屠者，公子亲数存之。所以不报谢者，小礼无所用。今乃臣效命之秋也。 
又曰：淮阴屠中少年有侮韩信者，曰： 汝虽长大，好带刀剑，中情怯耳！ 
又曰：樊哙，少以屠狗为事。
《东观汉记》曰：闵仲叔客居安邑者，老病家贫，不能买肉，日买一片猪肝，屠者不肯为断。
王隐《晋书》曰：愍怀太子令人屠肉，自己分齐，手揣轻重，斤两不差。公曰： 其母本屠家女。 
《齐书》曰：王敬则少时屠狗，商贩遍於三吴。后为吴兴太守，入乌程，从市过，见屠肉枅，叹曰： 是我少时在此作也！ 召故人饮酒，说平生，不以屑也。
萧子显《齐书》曰：帝於芳乐苑立市，太官每旦进酒肉杂肴，使宫人屠酤。
《周书》曰：太祖常游上党，有市屠壮健，众多畏惮。太祖气凌之，尝醉，命屠进几割肉，小不如意叱之。屠坦其腹，谓太祖曰： 尔豪则刺我。 太祖即剚其腹。市人骇观，执之属吏，李继韬惜而逸之。
《孔丛子》曰：子高谓齐王曰： 昔臣尝行临淄市，见屠商焉，身修八尺，须髯如戟，市易之男女未有敬之者，无德故也。 
《庄子》曰：楚昭王谓司马子綦曰： 屠羊说居处卑贱，陈义甚高，子为我延之以三旌之位。 说曰： 夫三旌之位，吾知其贵於屠羊之肆；万锺之禄，我知其富於屠羊之利。然岂可贪爵禄，使吾君有妄施之名。愿复反吾屠羊之肆。 遂不受也。
又曰：朱泙漫学屠龙於支离益，单千金之家，技成而无所用。
《尉缭子》曰：太公望行年七十，屠牛朝歌。
《尸子》曰：屠者割肉，则知牛长少。
又曰：宋人有公敛皮者，适市反，呼曰： 公敛皮。 屠者遽收其皮。
《燕丹子》曰：荆轲与武阳入秦，过阳翟。轲买肉，争轻重，屠辱轲，武阳欲击，轲止之。
《淮南子》曰：命屠而享其肉，或以酸，或以甘。齐和万方，其本一牛之体也。
又曰：屠牛坦一朝解九牛，而刃可以剃毛；庖丁为刀十九年，刃如新砥硎。(庖丁，宋人。砥，磨也。)何则？游乎众虚之门。
《贾谊书》曰：屠牛坦朝解十二牛，而芒刃不顿，剥割皆中理。
《盐铁论》曰：骐骥輓盐车，垂头於太行之坂，屠者脱之。
桓谭《新论》曰：关东鄙语曰： 人闻长安乐，出门西向笑。知肉味美，则对屠门而嚼。 (魏文帝与吴质书亦云也。)
《三辅旧事》曰：太上皇不乐关中，思慕乡里。高祖徙丰沛屠儿、酤酒、卖饼商人，立为新丰县。故一县多小人。
又曰：更始遣将军李松攻王莽。屠儿、卖饼者皆从之。屠儿杜虞手杀莽。
《凉州异物志》曰：大秦之国，断首去躯，操刀屠人。
《杜夷幽求》曰：齐宣王见屠牵羊，哀其无罪，以豕代之。
《傅咸集》曰：屠牛、酤酒，凿钱作锡，皆有损害。
○酤
《毛诗·鹿鸣·伐木》曰：有酒湑我，无酒酤我。
《论语·乡党》曰：酤酒市脯不食。
《汉书》曰：武帝天汉三年，初榷酒酤。(应劭曰：县官自榷卖酒，小民不复得酤。)
《后汉书》曰：琅琊海曲吕母，家素丰，资产数百万。乃益酿醇酒，买刀剑、衣服。少年来酤者，皆赊与之，视其乏者，辄假衣裳，不问多少。
又曰：刘宽尝坐客，遣苍头市酒。迂久，大醉而还。(迂久，犹良久也。)客不堪之，骂曰： 畜产！ 宽须臾遣人视奴，疑必自杀，顾左右曰： 此人也，骂言畜产，辱孰甚焉？故吾惧其死也。 
又曰：崔寔，初，父卒，剽卖田宅，起冢茔，立碑颂。(《广雅》曰：剽，削也。音匹妙反。)葬讫，资产竭尽，因穷困，以酤酿贩鬻为业。时人多以此讥之，寔终不改。亦取足而已，不致盈馀。
《吴志》曰：潘璋，字文章，性博荡嗜酒。居贫，好赊酤。债家至门，辄言后豪当相还。
《宋书》曰：吏部尚书庾仲文，尚书中令奴酤酃酒，利其百十。
《后魏书》曰：郑羲为西兖州刺史，多所受纳，政以贿成，性又啬吝，人有榔者，不与杯酒脔肉。西门受羊、酒，东门酤卖之。
《唐书》曰：建中三年，初榷酒，天下悉令官酿。斛收直三千，米虽贱，不得减二千。委州县综领醇薄，私酿罪有差。以京师王者都，特免其榷。
又曰：元和十四年，湖州刺史李应奏： 先是，官酤酒，代百姓纳榷。岁月既久，为弊滋深。伏望许令百姓自酤，取登旧额，仍许入两税，随贯均出，依旧例折纳。轻货送上都。许榷酒钱，旧皆随两税征众户。自贞元已来，有土者竞为进奉。故上言百姓困弊，纳输不充，请置官坊酤酒以代之。既得请，则严设酒法，闾阎之人举手触禁，而官收厚利，以济其私，为害之日久矣。 及李应奏罢，议者谓宰臣能因一州之请，推为天下之法，则其弊革矣。
《韩子》曰：宋有酤酒者，升概甚平，遇客甚谨，为酒甚美，悬旗甚高，然而酒酸不售，怪其故，问所知闾长者杨青。青曰： 汝狗猛也。 曰： 狗猛也，何故不售？ 曰： 人畏焉。或令孺子怀钱挈壶往酤，而狗迎龁之，酒所以酸而不售。 夫国亦有狗猛，欲道之士，怀其术而往，欲以明万乘之主臣，为狗猛迎而龁之，如此则主所以蔽，贤士所以不用也。
贾谊《新书》曰：邹穆公视民如子，及死，酤家不售酒，童子不讴歌。
《列仙传》曰：酒客者，梁市上酒家客也。作酒常美，日售万钱。有过，主人逐之，主人酒更酸败，遂至贫穷。
又曰：女凡者，陈留酤酒妇也。作酒甚美，遇仙人过饮，以素书五卷为质。久，开书，乃养性交接之术。闭房与诸少年饮酒，与宿止，行文书法，颜色更好，如二十时。仙人后过之，笑曰： 盗道无师，有翅不飞。 遂追仙人去。
曹植《乐府歌》曰：市肉取肥，酤酒取醇。交觞接杯，以致殷勤。
○卢
《汉书》曰：司马相如与卓文君驰归成都，家徒四壁立。文君久之不乐，谓长卿曰： 弟俱如临邛，(弟，但也。)从昆弟假贷，犹足以为生，何至自苦如此？ 相如与俱之临邛，尽卖车骑，买酒舍，乃令文君当卢。(郭璞曰：卢，酒卢也。师古曰：卖酒之处，累土为卢，以居酒瓮，四边隆起，其一面高，形如锻卢，故名卢耳。)
又曰：霍光秉政，赵广汉事光。及薨后，广汉为京兆尹，心知微指，发长安吏，自将与俱至光子禹第，直突入其门，搜索私屠酤，椎破卢罂。
又曰：鲁匡曰： 今绝天下之酒，则无以行礼相养；放而亡限，费财伤民。请法古，令官作酒，以千五百石为率，开一卢以卖。 (如淳曰：酒家开肆得客设酒卢，故以卢名肆。臣瓒案，卢，酒瓮。)
《世说》曰：阮公邑家妇有美色，当卢酤酒。阮与王安丰常从妇饮酒，既醉，便眠其妇侧。夫始殊疑之，伺察，终无他意。
又曰：王濬冲为尚书令，着公服，乘轺车，经黄公酒卢，下，回顾谓后车客曰： 吾与嵇叔夜、阮嗣宗共酣饮於卢，竹林之游亦预其末。自嵇生、阮公亡以来，便为时所羁绁。今日视此虽近，邈若山河。 
《南史》曰：齐谢几卿性通脱，会意便行，不拘朝宪。尝预乐游苑宴，不得醉而还，因诣道边酒卢，停车褰幔，与车前三驺对饮。时观者如堵，几卿处之自若。
○肆
《周·天官》内宰之职曰：凡建国，佐后立市，设其次，置其叙，正其肆。
又《地官下》曰：肆长，各掌其肆之政令，陈其货贿，名相近者相远也，实相近者相尔也，而平正之。(尔亦近也。俱是物也，使恶者远善，善自相近。郑司农云：谓若殊、玉之属，俱各为珠，俱名为玉，而贾或百万，或数万。恐农夫愚民见欺，故别异令相远，使贾人不得杂乱以欺人。)
《左传·襄三十年》曰：伯有死於羊肆。(羊肆，市列。)子产襚之，枕之股而哭之，敛而殡诸伯有之臣在市侧者，既而葬诸斗城。
《论语》曰：百工居肆以成其事，君子学以致其道。(包曰：言百工处其肆则事成，犹君子学以致其道。)
《续汉书》曰：孝灵皇帝於后宫与人列肆贩卖，使偷盗争斗，上视以为乐。
谢承《后汉书》曰：郭秦拔申屠子龙於漆工之中，嘉许伟康於屠酤之肆。
袁山松《后汉书》曰：世祖怜盆子，赏甚厚，以为赵王郎中。后疾失明，赐荥阳均输官地以为列肆，使食税终其身。
《晋中兴征祥记》曰：烈宗世，会稽王辅政於府内园中穿池筑山，山池之间处处有肆，使婢酤酒卖肉於其中。道子将见幸，乘船至洒肆，辄携入肆，买酒肉，状如市廛，以为笑乐。
《梁书》曰：吕僧珍为南兖州刺史。从父兄子先以贩葱为业，僧珍至，乃弃业求州官。僧珍曰： 吾荷国恩重，无以报效。汝等自有常分，岂可妄求叨越？当速反葱肆耳！ 
皇甫谧《高士传》曰：许邵名知人。历客舍，则知虞求贤；入帻肆，则拔楚子昭。
《晋令》曰：坐卢肆者，皆不得宿肆上。
《殷氏世传》曰：盖宽，字元祚。河南郑廉始出寒贱，未知名，君见而友之。廉父常居肆，乃就拜其父於市。众皆惊，由是显名，位至司徒。
《楚辞》曰：连蕙若以为佩，过鲍肆而失香。
张衡《西京赋》曰：彼肆人之男女，丽靡奢于许史。
繁钦《嘲应德琏文》曰：应温德云： 昔与季叔才俱到富波，饮於酒肆，日暮留宿。主人有养女，年十五，肥头赤面，形似鲜卑。偶悦之，夜与奸通，便生足下。 
《庄子》曰：曾不如早索我於枯鱼之肆！
杨子《法言》曰：好书不能要诸仲尼书肆也；(李轨注曰：卖书市也。)书不经，非书也。
《语林》曰：王仲祖少有三达，览镜自玩曰： 王开山那生此儿？ 又酷贫，帽败，自以形美，乃入帽肆，就帽妪戏，乃得新帽。
○店(附)
《世说》曰：阮修，字宣子。常步行，以一百钱挂杖头，至酒店上，便独酣畅。
崔豹《古今注》曰：店，置也，以置货鬻之物。
○卖买
《周礼·地官下》曰：泉府，掌以市之征布，敛市之不售、货之滞於民用者，以其贾买之，物揭而书之，以待不时而买者。买者各从其抵，都鄙从其主，国人、郊人从其有司，然后予之。
又曰：司市，掌市之治教。以量度成贾而征(儥，买也。物有定价，则买者来也。)以质剂结信而止讼(质剂，谓两书一札而别之也。)以贾民禁伪而除诈，(以贾民为之者，知物之情伪与实诈。)以刑罚禁虣而去盗，以泉府同货而敛赊。(同者，谓民货不售则为敛而买之，民无货则贯而子之。)凡会同、师役，市司帅贾师而从，治其市政，掌其卖儥之事。(儥，买也。会同师旅必市者，大众所在，来物以备之。)质人，掌成市之货贿，人民牛马、兵器、珍异。凡卖儥者，质剂焉。大市以质，小市以剂。(郑司农曰：质剂，月平贾也。质，大贾；剂，小贾。玄谓：质剂者，为之券书藏之也。)
又曰：贾师，凡国之卖买，各帅其属而嗣掌其月。
《礼记·曲礼》曰：君子虽贫，不鬻祭器。
《左传·昭七》曰：公在乾侯。平子每岁贾马，(贾，买也。)具从者之衣履，而归之於乾侯。公执归马者，卖之，(卖其马。)乃不归马。
《史记》曰：子贡既学於仲尼，退而仕卫，鬻财於曹、鲁之间。
《战国策》曰：燕昭王见郭隗曰： 齐因孤国之乱，而袭破燕。敢问以国报仇者奈何？ 对曰： 古之人君以千金求千里马者，三年不得。涓人请求之，三月得千里马，马已死，五百金买其首。反，以报君，君大怒，对曰： 死马尚市，况生马乎？ 期年，千里马至者三。
《汉书》曰：汉兴，接秦之弊，诸侯并起，民失作业而大饥馑，米石五千，人相食，死者过半。高祖令人无得卖子，就食蜀汉。天下既定，民无盖藏。(苏林曰：无物可盖藏。)
又曰：卫青比年学击胡，赋税既不足以奉战士，有司请令民得买爵及赎禁锢免罪，请买赏官，名曰： 武功爵 ，级七十万。
又曰：桑弘羊置平准於京师，当天下委输，工官治车诸器，皆此给大农。大农诸官尽笼天下之货物，贵到卖之，几则买之。如此富商大贾亡所矣大利。(牟，取。)
又曰：贡禹上书，欲令近臣自诸曹侍中以上家，无得私贩卖者。
又曰：中平元年，初卖官。自关内侯以下，至虎贲、羽林，入钱各有差，公千万，卿五百万。
《东观汉记》曰：光武尝与朱祐共买蜜合药，上追念之，即赐祐白密一石，问： 今忆与朕长安时共买蜜乎？ 
又曰：郭舟从师长买繻入函谷关，乃慨然叹曰： 丹不乘使者车，终不出关！ 
又曰：司空宋弘常受俸，得盐鼓千斛，遣诸生迎取上河，令粜之。盐贱，诸生不粜。弘怒使遣。及其贱悉粜卖，不与民争利。
谢承《后汉书》曰：灵帝数游戏於西园，令后宫彩女为客主，身为商贾。
谢承《后汉书》曰：张楷，字公超，治《严氏春秋》。家贫无以为业，尝乘驴车至县卖药，足给食者辄还乡。
王隐《晋书》曰：刘寔，字子真，平原人。少贫苦，糠饭，绳索作牛衣卖，手绳口诵。
《齐书》曰：朱文济，字敬达，吴兴人，自卖以葬母。太守谢氵龠命为儒林，不就。
又曰：吴达之，义兴人也。嫂亡，无以葬，自卖为十天客，以营冢椁。从祖弟敬夫妻荒年被略卖江北，达之有田十亩，货以赎之。
《南史》曰：会稽寒人陈氏有三女，无男。祖父母年八九十，老无所知。又笃癃病，每不安其室。遇岁饥，三女相率於西湖采菱莼，更日至市货卖，未尝亏怠，乡里称为义门。
《北史》曰：齐常景耽好经史，爱玩文词，若遇新异之书，殷勤求访，或复货买，不问价之贵贱，必以得为期。
《晏子春秋》曰：灵公好妇人丈夫饰者，国尽服之。公使禁之，曰： 女子以男饰者，裂其衣，断其带！ 裂衣断带，相望不止。公问晏子，晏子曰： 公服之於内，而禁之於外，犹悬牛首於门，鬻马肉於市。 公曰： 善。 使内勿服。不环月，而国人莫服。
《韩子》曰：楚人卖珠於郑，为木兰之椟，薰以桂椒，缀以珠玉，饰以玫瑰，缉以翡翠。郑人买其椟，还其珠。可谓善卖椟，不可谓善鬻珠。
又曰：宋之富贾有监止子者，与人争买百金之璞，因佯失而毁之，负其百金，而理其毁，得千溢焉。
又曰：谚所谓 佣自卖哀而不售，士自誉辨而不信 者也。
又曰：田修教其子田章曰： 主卖官爵，臣卖知力，故曰自恃，无恃人。 
《淮南子》曰：郢人有鬻其母者，为请於买者曰： 此母老矣，幸善食之，而无多苦也。 此行大不义，而欲为小义也。
《三辅决录》曰：五门子孙，凡民之五门，今在河南西四十里。马氏兄弟五人，共居此地，作五门客舍，因以为名。主养猪卖猪，故民为之语曰： 苑中三公，钜下二卿，五门藿藿，但闻豚声。 
《三辅黄图》曰：元始四年，起明堂、辟雍，长安城南北为会市，但列槐树数百行为队，无墙屋。诸生朔望会此市，各持其郡所出货物及经书、传记、笙磬、器物相与卖买，雍容揖让，或论议槐下。
《董卓别传》曰：吕布杀卓，百姓相对欣喜抃舞，皆卖家中珠环、衣服、床榻，以买酒食，自相庆贺。长安酒肉为之踊贵。
《汉武内传》曰：帝先有玉板一枝杖，是西胡王所献，帝甚爱之。崩后，故以入椁。其年有人於扶风郡市中买得者，帝时左右侍人识之，以告有司，诘问，云： 见市中一人於巷卖之，责三十匹，即雇交直，实不识卖主姓名。 
皇甫谧《高士传》曰：毛公、薛公，皆赵人也。遭战国之乱，二人俱以处士隐於邯郸市。毛公隐为博徒，薛公隐於卖胶。
又曰：韩康，字伯休，京兆霸陵人。常采药名山，卖於长安市，口不二价，三十馀年。时女子从买药，康守价不与，女子怒曰： 是韩伯休耶！乃不二价！ 康叹曰： 我本避名，今小女子皆知，有何用药为？ 乃遁霸陵山中。
《搜神记》曰：南阳宗定伯，少年夜行，逢鬼。鬼问： 为谁？ 定伯欺云： 我亦鬼。 遂共为侣赴宛。行极困，相担。问鬼曰： 畏何物？ 曰： 惟不喜人唾。 欲至宛，但担鬼著酒瓮上，径诣宛市，鬼化为羊。恐其变，并唾之。卖得钱千五百。
《晋后记》曰：成都王围京邑，城中鱼肉无出，营巷卖死驴马肉，杂死人肉卖之。
车频《秦书》曰：王猛攻邺，慕容评拒猛，而恒卖水与军人，众思为乱，猛因得败之。
周景式《庐山记》曰：山有康皇庙，庙有铜马一枚，道士丁玄真取掷置涧中，经宿复还。丁乃卖与远村人，买者尽病，即送还，悉愈。
《列仙传》曰：安期生，琅琊阜乡人，卖药海边。秦始皇请见，与语三日三夜，赐金璧数千万。
《风俗通》曰：夜籴。俗说市买者，当清旦而行，日中交易所有，夕时便罢无人也。今乃夜籴谷，明痴騃不足也。凡靳不敏惠者曰夜籴。
《傅子》曰：灵帝榜门卖官，崔烈入钱五百万取司徒。
《语林》曰：苏峻新平，帑藏空，犹馀数千端粗练。王公谓诸公曰： 国家凋弊，贡御不至。但恐卖练不售，吾当与诸贤各制练服之。 数日间卖遂大售，端至一金。
应璩《新诗》曰：太官有馀厨，大小无不卖。岂徒脯与糗？醯醢及盐鼓。
刘超《让表》曰：臣家理应用一纯色牛，连市，素不如意。外厩猥牛中，牛色有任用者，臣有正陌三万钱、五匹布，乞以买此牛。诏曰： 监此不足卖与，宜便赐之。然义与前后辞让，不妄受一赐，今亦必复不受，可听如所启。 
○驵侩
《说文》曰：驵，马侩也。
《汉书》曰：子贷金钱千贯，节驵侩。(孟康曰：节，节物贵贱也。谓除估侩，其节利比於千乘之家。师古曰：侩者，会合二家易者。驵者，其首辛也。驵，音子即切；侩，音贡外切。)
《后汉书》曰：吴汉，字子颜，家贫，给事县为亭长。王莽末，以宾客犯法，乃亡命至渔阳。资用乏，以贩马为业。
《续汉书》曰：平原王君公以明道，深晓阴阳，怀德灭行，和光同尘，不为皎皎之操。王莽世，退身侩牛自给，有似蜀之严君平。
《搜神记》曰：羊公，字雍伯，洛阳人，本以侩卖为业。性笃孝，父母终，葬无终山，遂字焉。
《晋令》曰：侩卖者，皆当着巾，白帖额，题所侩卖者及姓名，一足着白履，一足着黑履。
《淮南子》曰：段干木，晋国之大驵，(许慎注曰：驵，市侩也。)而为文侯师。
