○蚕
《周礼·天官下·内宰》曰：中春，诏后帅外内命妇，始蚕于北郊，以为祭服。(蚕于北郊，妇人以纯阴为尊，郊必有公桑蚕室焉。)
又《夏官·马质》曰：马质，掌质马。禁原蚕者。(原，再也。天文辰为马，《蚕书》蚕为龙精。月直大火，则浴其种，是蚕与马同气也。物莫能两大，禁再蚕者，为伤马也。)
《礼记·月令·季春》曰：是月也，命有司无伐桑柘，(爱蚕食。有司，谓主山林之官。)乃修蚕器。(蚕器，谓簿、槌、锜、筐之类。)后妃齐戒，享先蚕而躬桑，以劝蚕事。(季春吉祀，皇后享先蚕。先蚕，天驷。享先蚕而后躬桑，示率先天下也。)
又《孟夏》：是月也，蚕事既登，后妃献茧。乃收茧税，以桑为均，贵贱长幼如一，以给郊庙之服。(后妃献茧，进其成功也。乃收茧税，十而取一。以桑为均者，谓用桑多则茧多，桑少则茧少，贵贱长幼如一，各自以桑为均，不得以人贵贱长幼为差。)
又《檀弓》曰：成人有其兄死而不为衰者，闻子皋将为成宰，遂为衰。成人曰： 蚕则绩而蟹有匡，范则冠而蝉有緌，兄则死而子皋为之衰。 (蚩兄死者，言其襄之不为兄死，如蟹有匡蝉有緌，不为蚕之绩范之冠也。范，蜂也。蝉，蜩也。緌谓蜩啄，长在腹下。)
又《祭义》曰：古者，天子诸侯必有公桑蚕室，近川而为之。筑宫仞有三尺，棘墙而外闭之。及大昕之朝，君皮弁素积，卜三宫之夫人、世妇之吉者，使入蚕室，奉种浴于川，桑于公桑，风戾以食之。(大昕，季春朔日之朝也。诸侯夫人，三宫半王后也。风戾之者，及早凉脆采之，风戾之，使露气燥，乃以食蚕。蚕性恶湿。)岁既单矣，世妇卒蚕奉茧以示于君，遂献茧于夫人。
又《祭统》曰：是故天子亲耕于南郊，以共齐盛；王后蚕于北郊，以共纯(音缁。)服。诸侯耕於东郊，以共齐盛；夫人蚕於北郊，以共冕服。天子、诸侯非莫耕也，王后、夫人非莫蚕也。
《春秋文耀钩》曰：商弦绝，蚕合丝。(弦将绝，蚕含丝以待用也。)
《春秋考异邮》曰：蚕，阳者，大火，恶水，故食不饮。桑者，土之液，木生火，故蚕以三月食叶，类会精合相食。
《尔雅》曰：蛾，罗。(蚕蛾。)螝，蛹。(音龟。蚕蛹。)蟓，桑茧。(食桑叶作茧，即今蚕也。)雠由、樗茧、(食樗叶。)棘茧。(食棘叶。)栾茧。(食栾叶。)蚢，萧茧。(食萧叶者。皆蚕类。)
《史记·天官书》曰：正月上甲，风从东方来，宜蚕。
《续汉书》曰：光武建武二年，野蚕成茧，民收其絮。
又《舆服志》曰：贵人助蚕，玳瑁钗、簪、珥。
《东观汉记》曰：明德马后置织室，蚕於濯龙中，往来观内，以为娱乐。
谢承《后汉书》曰：南阳范充，为吴桂阳太守，教民植桑，絺纻之属，养蚕织履，民得利益。
《吴录》曰：南阳郡，一岁蚕八绩。
《后魏书》曰：世宗正始二年，徐州蚕蛾吃人，尫残者一百一十馀人，死者二十二人。时高肇专政，聚敛不息。
《隋书》曰：江湖之南，一年蚕四五熟。
《唐书》曰：武德中，梁州言野蚕成茧，百姓采而用之。
又曰：文德太后率内外命妇，有事於亲蚕。
又曰：开元中，上命宫中食蚕，亲自临视，欲使嫔御已下知女工之事。及蚕罢，获丝甚多，因以赐焉。
又曰：天宝中，益州献三熟蚕，紧厚白净，与常蚕不殊。
又曰：大历中，太原府清河县人韩景晖，养冬蚕成茧，诏给复终身。
《韩子》曰：鳝似蛇，蚕似蠋。人见蛇惊骇，见蠋则毛起；而渔者持鳝，妇人拾蚕，利之所在，皆贲、育也。
《淮南子》曰：季春，后妃斋戒，东乡就桑省妇，使观蚕事。
又曰：蚕食而不饮，三十日而化。
又曰：食桑者有丝而蛾。
又曰：蚕食{兴石}而不饥。
又曰：蚕饵丝而商弦绝，(商弦，金声也。春蚕吐丝，金死，故绝。)〈马贲〉星坠而渤海决。(〈马贲〉星，流星也。勃海，水之勃怒也。)
又曰：原蚕一岁再登，非不利也，然王法禁之者，以其残桑。
《淮南万毕术》曰：白芳七结浴蚕。
又曰：僵蚕，使马不食。(欲愈之，以桑拭口鼻，即食矣。马喜啮人，亦以僵蚕眉拭唇，即不啮也。)
《抱朴子》曰：甘始以药粉桑长蚕，蚕得十月不老。
《金楼子》曰：杨泉《蚕赋序》曰： 古人作赋者多矣，而独不赋蚕，乃为《蚕赋》，是何言欤？楚兰陵荀况有《蚕赋》，德渊近不见之，有文不如无述也。 
《东方朔别传》曰：武帝求神仙，朔言能上天取药。上知其谩，欲极其言，即遣方士与朔上天。朔曰： 当有神来迎我。 后方士昼卧，朔遽口呼若极真者， 吾从天上还。 方士遽以闻，上以为面欺，下朔狱。朔泣曰： 臣几死者再，天公问臣下方何衣，朔曰： 衣蚕 。 蚕何若 ？曰： 啄呥々(仁廉切。)类马，色班班类虎。 天公大怒，以臣为谩，系臣司空，使使下问，还报有之，乃出臣。今陛下以臣为诈，愿使使上问之。 上曰： 齐人多诈，欲以喻我止方士也。 罢方士。
《东方朔占》曰：正月旦竟日不风，清明宜蚕。
《列仙传》曰：园客，济阳人，姿貌好而良，邑人多欲以女妻之，客终不娶。种五色香草，积数十年，服食其实。一旦五色蛾止其香草末，客收而荐之以布，生桑蚕焉。蚕时，有女夜至，自称客妻，客与俱蚕，得茧大如盆。
郭子横《洞冥记》曰：寒青之国，其国人皆以鸟为衣。其地多霜雪阴翳，忽见日从南方出，则百兽皆鸣，国俗以为祥异。有蚕，色青，长一丈，亦曰青蚕。绩其丝，大如指，一丝可羁绊牛马，国人常以十丈充黄门之厩，以拘马也。巨象、师子，帝令以此一丝系之。
《古今注》曰：元帝永元四年，东莱郡东弁山有野蚕为茧，收得万馀石，民人以为丝絮。
《司马徽别传》曰：人有临蚕永徽蔟者，徽便以与之，自弃其蚕。
《搜神记》曰：旧说太古时，有人远征，家惟有一女，并马一匹。女思父，戏马曰： 尔能为我迎得父，吾将嫁汝。 马乃绝缰而去，至父所。父疑家中有故，乘之而还。马后见女，辄怒而奋系。父怪之，密问女，女具以答。父乃射杀马，曝皮於庭。女至皮所，足蹙之，曰： 尔马，而欲人为妇，自取屠剥，何如？ 言未竟，皮蹙然起，卷女而行。父还失女，后大树枝得女及皮。乃尽化为蚕，绩於树上。其茧厚大，异於常蚕，邻妇取养之，其收二倍。今世或谓蚕为女儿，古之遗语也。
《拾遗录》曰：员峤之山名环丘，有冰蚕，长七寸，黑色，有角有鳞。以霜雪覆之，然后作茧，长一尺，其色五彩。织为文锦，入水而不濡，投火则经宿不燎。海人献尧，以为黼黻。
《颜氏家训》曰：胡人见锦，不信有虫食树吐丝所成。昔在江南，不信有千人毡帐。及来河北，不信有万石舟船。皆实验也。
《齐谐记》曰：正月半，有神降陈氏之宅，云： 我是蚕神，能见祭，当令蚕百倍。 今人正月半作糕糜，像此也。(一云吴郡张诚。)
《皇后亲蚕仪注》曰：皇后躬桑，始捋一条，执筐受桑。捋三条，女尚书跪白曰： 可止。 执筐者以桑授蚕母，蚕母以桑适金室也。
《先蚕仪注》曰：亲蚕前三日，太祝令质明以太牢祠先蚕也。
周迁《古今舆服杂事》曰：蚕始生后食之，三洒而止。
《三辅故事》曰：始皇后葬，用金蚕二十箔。
《玄中记》曰：大月支有牛，名为日及。今日割取其肉三四斤，明日疮愈。汉人入此国，以牛示之，以为珍异。汉人曰： 吾国有虫，大小如指，名为蚕，食桑叶，为人吐丝。 外国人不复信有蚕也。
又曰：化民食桑，三七年化，能以自裹，如蚕绩，九年生翼，七年而死。去琅邪四万里。(《神异经》同。)
《林邑记》曰：九真郡，蚕年八熟，茧小轻薄，丝弱绵细。
《永嘉郡记》曰：永嘉有八辈蚕：〈虫允〉珍蚕、(三月绩。)柘蚕、(四月初绩。)〈虫允〉蚕、(四月初绩。)爱珍、(五月绩。)爱蚕、(六月末绩。)寒珍、(七月末绩。)四出蚕、(九月初绩。)寒蚕。(十月绩。)凡蚕再养者，前辈皆谓之珍，少养之。爱蚕者，故〈虫允〉蚕种也。〈虫允〉珍，三月既绩，出蛾取卵，七月八月便割，蚕生多养之，是为〈虫允〉蚕。欲作爱者，取〈虫允〉珍之卵，藏内瓮器中，随器大小，亦可十纸、百纸，盖覆器口，安冷水，使冷气折其出势，仅得三七日，然后劄生养之，谓为爱珍。亦爱子绩成茧，蛾坐卵，卵七日又剖成蚕，多养之，此则爱蚕也。
顾微《广州记》曰：吴黄武三年，遣交州治中吕瑜发赵婴齐冢，得金蚕明珠各数斛。
《广志》曰：有原蚕，有冬蚕，有野蚕。有柞蚕，食柞叶，可以作绵。
焦赣《易林·兑之坎》曰：饥蚕作室，诸多乱缠，端不可得。
又《震之兑》曰：秋蚕不成，冬种不生。
《龙鱼河图》曰：蚕沙宅亥地，大富；得蚕丝，吉利。
仲长子《昌言》曰：北方寒，其人寿；南方暑，其人夭。此寒暑之方验於人也。约之蚕也，寒而饿之则引日多，温而饱之则用日少，此寒温饥饱之为修短验於物者也。
《物理论》曰：使人主养民，如蚕母之养蚕，则其用岂徒丝蚕而已哉？
《杂五行书》曰：含南种枣九株，辟县官宜蚕桑。
又曰：二月上壬，取土泥屋四角，宜蚕，吉。
《吕氏本草》曰：石蚕，一名沙蜯，神农、雷公咸，无毒。生汉中。治五淋，随胎肉，解结气，利水道，除热。
孙卿《蚕赋》曰：食桑而吐丝，前乱而后治。夏生而恶暑，疾温而恶雨。蛹以为母，蛾以为父。三俯三起，事乃大已。是谓蚕理。
闵鸿《蚕赋》曰：体龙颈而骥喙，迈皦素於羔羊。
左思《吴都赋》曰：国税再熟之稻，乡贡八蚕之绵。
《古艳歌》曰：日出东方隅，照我秦氏楼。秦氏有好女，自名为罗敷。罗敷善蚕桑，采桑城南隅。
《陆机诗》曰：老蚕晚绩缩，老女晚嫁辱。曾不如老鼠，翻飞成蝙蝠。
《蔡邕书》曰：家祖君常言： 客有三当死，夜半蚕时至人室家也。今者一行而犯其两。 
嵇康《养生论》曰：火蚕十八日，寒蚕三十馀日。
裴頠《崇有论》曰：鸟无胃肺，蛤无五藏；蛭以空中而生，蚕以无胃而育也。
○缲
《礼记·祭义》曰：古之献茧者，其率用此与？(问者之辞。)及良日，夫人缫，三盆手，遂布于三宫夫人、世妇之吉者，使缲。遂朱绿之，玄黄之，以为黼黻文章。服既成，君服，以祀先王、先公，敬之至也。(三盆手者，三淹也。凡缫，每淹大总而手掖之，以出丝也。)
《说文》曰：缲，纟覃茧为丝也。
《尸子》曰：夫茧合而弗治，则腐蠹而弃；使女工缲之，以为美锦。
《列仙传》曰：园客蚕得茧大如盆，缲一茧，数十日。缲讫俱去，莫知所如。济阳今有革蚕祠。(已备於前，故此小略。)
○繀车
《通俗文》曰：织纤谓之繀，(音碎。)受纬曰孚。(繀车。)
《方言》曰：繀车，赵、魏之间谓之历鹿车，东齐海岱之间谓之道轨。
孙德施《繀车赋》曰：惟工艺之多门，伟英丽乎创形。拟老氏之一毂兮，应天运以回行。秉转屈以成规兮，不辞劳以自倾。故其用同造物，功参天地。轩辕垂衣，因其以济。衮冕龙旂，用康上帝。勋存王室，惠流皂隶。观其微风兴於轮端，雾雨散于〈车夋〉辐，制以灵木，络以奇竹。危朝日以投员兮，准晕月以造象。若洪轮在之雍兮，似蜘蛛之结网。尔乃才艺妻妾，工巧是嘉。或织绵组，或匠绫罗。舒皓腕於轻轮兮，焕拟景乎镜华。丝成妙於指端兮，号推幽而相和。象蟋蟀之鸣户兮，类寒蝉之吟家。
○籰
《方言》曰：籰，援也，(音爰。)兖豫河济之间谓之辕。(郭璞注曰：所以络丝。)
《说文》曰：籰，收丝者也。或作〈角间〉，从角间声。
○络车
《方言》曰：河济之间，络谓之格。(郭璞注曰：所以转籰绐事也。)
○柅
《易·姤卦》曰：系于金柅。(金者，坚刚之物。柅者，制动之至。)
《通俗文》曰：张丝曰柅也。
《说文》曰：檷，络丝，檷，从木尔声，读若柅。
○机杼
《毛诗·谷风·大东》曰：小东大东，杼轴其空。
《字林》曰：〈广疌〉，(女涉切。)机下所履。
《史记》曰：公仪休相鲁，见布好，出家妇，燔其机也。
《列女传》曰：河南贞义者，乐羊子之妻也。羊子出学，后得遗金一饼，以与贞义，曰： 妾闻君子不以利污行，反裘负薪，古人知其害本。 羊子惭而弃之。学一年，复归，贞义引刀趣机曰： 此织生於蚕桑，治於丝茧，加之机杼，一丝而累，以至丈匹。今若断之，损弃成功，稽废日月。夫子积学，当日知所无，中而废归，何异断机哉？ 羊子大惭，复出，七年不归。
《列子》曰：纪昌者，学射於飞卫，曰： 尔先学不瞬，而后可言射矣。 纪昌归，偃坐其妻之机下，以目承牵挺。二年之后，虽锥末到眦而不瞬也。
《淮南子》曰：伯余之初作衣也，(伯余，黄帝臣也。)緂麻素缕，手经指挂。后世为之机杼，胜复以便其用。
《傅子》曰：旧机五十综者五十蹑，六十综者六十蹑。马生者，天下之名巧也，患其遗日丧功，乃皆易以十二蹑，其奇文异变，因感而作。
王逸《机赋》曰：舟车栋宇，粗工也，杵臼碓硙，直巧也，匜盘材缕，小用也；至於织机，功用大矣。上自太始，下讫羲皇，帝轩龙跃，庾业是创。俯系圣思，仰揽三光，悟彼织女，终日七襄，爰制布帛，始垂衣裳。於是取衡山之孤桐，南岳之洪樟，胜复回转，刻象乾形。大庭淡泊，拟则川平。先为日月，盖取昭明。三转列布，上法台星。两骥齐首，俨若将征。方圆绮错，极妙穷奇。兔耳跧伏，若安若危。猛犬相守，窜身匿蹄。高楼双峙，以临清池。游鱼衔饵，瀺灂其陂。鹿卢并趋，纤缴俱垂。宛若星图，屈膝推移。尔乃垂轻杼，榄床帷，动摇多容，俯仰生姿。
古诗曰：纤纤擢素手，紥紥弄机杼。
又曰：皎皎白素丝，织为寒女衣。寒女虽巧妙，不得秉机杼。
○梭
《通俗文》曰：梭，织具也，所以行纬之{艹涉}，(苏戈切。)
邓粲《晋书》曰：谢鲲邻家有美女，鲲挑之，女以梭投之，折其两齿。
《异苑》曰：陶侃尝捕鱼，得一梭。还，插着壁。有顷雷雨，梭变成赤龙，从屋而跃。
