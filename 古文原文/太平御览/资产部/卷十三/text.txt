○陶
《礼记·檀弓》曰：有虞氏瓦棺，(始不用薪也，有虞氏上陶。)夏后氏堲周。(火熟曰堲。烧士冶以周於棺也。或谓之土周。)
又《丧大记》曰：甸人为垼于西墙下，陶人出重鬲。
《左传·襄公二十五年》曰：郑子产曰： 昔虞阏父为周陶正，以服事我先王。(阏父，舜之后。当周之兴，阏父为武王陶正。)我先王赖其利器用也，与其神明之后也，(舜圣，故谓之神明。)庸以元女大姬配胡公，(庸，用也。元女，武王之长女。胡公，阏父之子满也。)而封诸陈，以备三恪。 (周得天下，封夏、殷二王后，又封舜后，谓之恪，并二王后为三国。其体转降，示敬而已，故曰三恪。)
《毛诗·文王·绵》曰：古公亶甫，陶复陶穴，未有家室。
《续汉书》曰：董卓欲迁都长安，杨彪不从，卓作色曰： 杨公欲沮国家计耶？关东方乱，所在贼起，崤函险固，国之重防。又陇右取材，功夫不难；杜陵南山下，有孝武故陶处，作砖瓦一朝可办，宫室官府，盖何足言？ 
《吴书》曰：郑泉，字文渊。临卒，谓同类曰： 必葬我於陶家之侧，庶百岁之后，化而成土，幸见取为酒壶，实获我心矣！ 
《宋书》曰：文帝欲诛徐羡之，羡之乘内人问讯车出郭，步走至新林，入陶灶中，自经而死。
《尸子》曰：昆吾作陶。(《吕氏春秋》同。)
《淮南子》曰：陶人埏埴也，其取之地而以为盆盎也，无离於地；其已成器，而破碎漫澜，而复归其故也，与其为盆盎无以异矣。
《周书》曰：神农耕而作陶。
《吕氏春秋》曰：夫舜遇尧，天也。舜耕於历山，陶於河滨，钓於雷泽，天下悦之。
《列仙传》曰：宁封子者，黄帝时人，为黄帝陶正。有人过之，为其掌火，能出入五色烟，久则以教封子，积火自烧，而随烟气上下，视其灰烬犹有骨。时人葬之北山中，谓之宁封子焉。
《岭表异录》曰：广州陶家皆作土锅镬，烧熟，以土油之，其洁净则愈於铁器。尤宜煮药。一斗者才直十钱。爱护者或得数日。若迫以巨焰，涸之，则立见破裂。斯亦济贫之物。
○冶
《礼记·学记》曰：良冶之子，必学为裘。(仍见其家锢补穿凿之器也。补器者，其金柔乃合，有似於为裘。)
《史记》曰：邯郸郭纵，以铁冶业，与王者埒富。
又曰：宛孔氏之先，梁人也，用铁冶为业。秦伐魏，迁孔氏南阳。大鼓铸，规陂池，连车骑，游诸侯，因通商贾之利，有游闲公子之名。
又曰：鲁人邴氏，以铸冶起，富至巨万。然家自父兄子弟约，頫有拾，仰有取。(师古曰：頫，古俯字也。俯仰必有取拾，无巨细字恶也。)
张璠《汉记》曰：杜诗为太守，为冶，作水排，教化大行。
《魏志》曰：韩暨，字公至，辟为丞相士曹属，后迁乐陵太守，徙监冶谒者。旧时冶作马排，每一熟石，用马百匹，更作人排，又费功力。暨乃因长流为水排，计其利益，参倍於前。在职七年，器用充实。诏书褒叹，就加司金都尉。
《晋书》曰：王沉字彦伯，作《释时论》云： 融融者，皆趋热之士，得其炉冶之门者，惟挟炭之子。苟非斯人，不如其已。 
《南史》曰：齐袁彖监吴兴郡事。彖到郡，坐逆用禄钱，免官付东冶。彖妹为竟陵王子良妃，子良世子昭胄，时年八岁，见武帝而形容惨悴，帝问其故，昭胄流涕曰： 臣舅负罪，今在尚方。臣母悲泣不食已积日，臣所以不宁。 帝曰： 特为儿赦之。 既而帝游孙陵，遥望东冶曰： 中有一好贵囚。 数日，与朝目幸冶，履行库，因宴饮，赐囚徒酒肉，敕见彖，与语。明日释之。
《梁书》曰：侯景据寿阳，怀反计，以台所给仗多不能精，启请冶锻工，欲更营造。敕并给之。
《后魏书》曰：崔鉴为东徐州刺史，於州内铜冶为农具，兵人获利。
《北史》曰：后周薛善为行台郎中。时欲广置屯田，以供军费，乃除善司农少卿，领同州夏阳县二十七监。又於夏阳置铁冶，复令善监之。每月役八千人营造军器，善自督课，兼加慰抚。甲兵稍利，而皆忘其苦焉。
《唐书》曰：侍中魏徵乞解所职，请为散官，陪奉左右，拾遗补阙。太宗曰： 朕拔卿於仇虏之中，任卿以枢要之职，见朕之非，未尝不谏。公独不见金之在矿也，何足贵哉？良冶锻而为器，便为人所宝。朕方自比於金，以卿为良匠。卿虽有疾，未为衰老，岂得便尔耶？ 徵乃止。
《尸子》曰：造冶者，蚩尤也。
《淮南子》曰：夫宋工画吴冶，刻形镂法，其为微妙，尧、舜之圣不能及也。
《列仙传》曰：陶安公者，六安冶师也。数行火。一旦散上，紫色冲天，安公伏冶下求哀。须臾，朱雀至冶上，曰： 安公冶，安公冶，与天通。七月七日，迎汝以赤龙。 至时，龙到，安公骑之东南上天。
《武昌记》曰：北济湖，本是新兴冶塘湖。元嘉初，发水冶。水冶者，以水排冶。令颜茂以塘数破坏，难为功力，茂因废水冶，以人鼓排，谓之步冶。湖日因破坏，不复修治，冬月则涸。
《王子年拾遗记》曰：汉太上皇微时，尝佩一刀，长三尺，有铭，其字虽难识，疑是殷高宗伐鬼方时作此物也。上皇游酆沛山中，遇有人冶铸。上皇息其旁，问曰： 此铸何物？ 工笑曰： 为天子铸剑，慎勿泄。 上皇谓为戏辞，无疑色。工曰： 今所铸铁刚厉，制器难成。若得公腰间佩刀，杂而治之，即成神器，可以克定天下，皇精为辅佐，以歼三猾。木长火盛，此为兴兆。 上皇曰： 余此物名为匕首，其利难俦，水断蛇龙，陆斩虎兕。 工曰： 若不得此匕首，虽欧冶专精，越砥敛锷，终为鄙器。 上皇即解腰间匕首投於炉中，俄而烟炎冲天，日为之晦。及剑成，衅以三牲。工问上皇何时得匕首，上皇曰： 秦昭襄王时余行，逢一野人，於野授余，云是殷时物，世世相传，上有古字，记其年月。 工人视之，其 镆耶 尚在叶前疑也。工人持剑授上皇，上皇以赐高祖。
又曰：汉郭况，光武皇后之弟也。累金数亿，家僮四百人，黄金为器，功冶之声震於都鄙。时人谓郭氏之室不雨而雷，言铸锻之声盛也。
曹毗《咏冶赋》曰：冶石为器，千炉齐设。
○锻(《笺》曰：锻石可以为质)
《诗》曰：取厉取锻。
《魏略》曰：太祖遣邯郸淳诣临淄侯植。植得淳，喜延入坐，不与谈，先为五椎锻。
邓粲《晋纪》曰：嵇康曾锻於长林之下，锺会造焉。康坐，坐以鹿皮，嶷然正容，不与之酬对。会恨而去。
《文士传》曰：嵇康性巧，能锻。家有柳树，乃激水以围之，夏月甚清凉，居其下傲戏及自锻。
《祢衡传》曰：衡字正平。十月朝黄祖，在艨冲舟上，宾客皆会，作黍臛。既至，先在衡前，衡得便饱食，初不顾左右。既毕，复搏弄以戏。时江夏有张伯云亦在座，调之曰： 礼教云何而食此？ 正平不答，弄黍如故。祖曰： 处士不当答之也？ 衡谓祖曰： 君子宁闻车前马屁？ 祖呵之衡，熟视祖，骂曰： 死锻锡公！ 祖大怒，令五伯将出，欲杖之，而骂不止，遂令绞杀。黄射来救，无所复及，凄怆流涕曰： 此有异才。曹操及刘荆州不杀，大人奈何杀之？ 祖曰： 人骂汝父作锻锡公，奈何不杀？ 
《向秀别传》曰：秀尝与嵇康偶锻於洛邑，与吕安灌园於山阳，收其馀利，以供酒食之费。
《韩子》曰：椎锻者，所以平不夷也；榜檠者，所以矫不直也；圣人之为法也，所以平不夷、矫不直也。
○牧
《周礼·地官》曰：牧人，掌牧六牲，而阜蕃其物，以共祭祀之牲牷。(六牲，谓牛马羊豕犬鸡。郑司农云：牷，纯也。玄谓：牷，体完具。)
又《夏官》曰：牧师，掌牧地，皆有厉禁而颁之。(颁马授圉者所牧处。)孟春焚牧，(焚牧地，以除陈，生新草。)中春通淫。(中春，阴阳交，万物生之时，可以合马之牝牡也。)
《礼记·月令·季春》曰：是月也，乃合累牛腾马游牝于牧。(累，系地。腾，跃也。其牝欲游，则就牧则合。)
又《仲夏》曰：是月也，命有司祭先牧。(谓仲夏祭先牧於大泽，用刚日。)
《毛诗·小雅》曰：《无羊》，宣王考牧也。(厉王之时，牧人之职废，宣王始兴而复之，至此而成，谓复先王牛羊之数。)谁谓尔无羊？三百维群；谁谓尔无牛？九十其犉。(黄牛黑唇曰犉。《笺》曰：尔，女也。宣王复古之牧法，汲汲於其数，故歌此诗以解之也。)尔羊来思，其角濈々；(聚其角而息，濈々然。云此者，美富产，得其所。)尔牛来思，其耳湿湿。(动其耳湿湿然。)或降于阿，或饮于池，或寝或讹。(讹，动也。言此者，美其无所惊畏。)尔牧来思，何蓑何笠，或负其饣候。(何，揭也。蓑，所以备雨。笠，所以御暑。言此者，美牧人寒。)暑饮食有备。三十维物，尔牲则具。
又《鲁颂》曰：《駉》颂僖公也。僖公能遵伯禽之法，俭以足用，宽以爱民，务农重谷，牧于坰野，鲁人尊之。於是季孙行父请命于周，而史克作颂。(季孙行父，季文子也。史克，鲁史也。)駉駉牧马，在坰之野。
《史记》曰：卜式，河南人。少与弟别居，脱身出分，独取畜羊百馀，田宅财物尽与弟。式入山牧羊，十馀岁羊致千馀。上召之曰： 吾有羊上林中，欲令子牧之。 乃布衣牧羊。岁馀，羊悉肥。上过，见其羊善之。式曰： 非独羊也，治民亦犹是也。以时起居，恶者辄去，无令败群。 上以式为奇，拜为郎。
又曰：卫青，平阳人也。其父为平阳侯家给使，与妾通，生青，为侯家人。少时归其父，父使牧羊，嫡母之子皆奴畜之，不以为兄弟。
又曰：范增说项梁曰： 以君代为楚将，必能立楚之后。 梁乃求怀王孙，在人间为人牧羊，立以为楚怀王后，从人望也。
又曰：公孙弘，淄川人，家贫，牧豕海上。年四十馀，乃学《春秋杂记》。
《汉书》曰：苏武使匈奴，欲降之，乃徙武北海上无人处，使牧羝羊，曰： 羊乳乃得归。 武仗汉节牧羊，卧起操持，节旄尽落。
又曰：路温舒，字长君，巨鹿人。父为里监门，使温舒牧羊。
又曰：王尊，宇子贡，涿郡高阳人。少孤，归诸父，使牧羊泽中。
《后汉书》曰：马援转游陇汉间，常谓宾客曰： 丈夫为志，穷当益坚，老当益壮。 因处田牧，至有牛马羊数千头，谷数万斛。既而叹曰： 凡殖货财产，贵其能施赈也，否则守钱虏耳！ 仍尽散，以班昆弟故旧，身衣羊裘皮裤。
又曰：承宫年八岁，为人牧猪。乡里徐子威明《春秋》，授诸生数百人。宫过其庐下，见诸生诵，好之，因亡其猪。猪主欲笞，诸生禁，乃止之。
谢承《后汉书》曰：孙期，字仲式，事母至孝。牧豕於大泽中，卖之以奉供养。远人从其学者，皆执经追於泽畔。
范晔《后汉书》曰：梁鸿字伯鸾，扶风平陵人也。家贫，牧豕上林苑中。曾误遗失火，延烧及他舍。鸿乃寻访烧者，问所失去，悉以豕偿之，其主者犹以为少。邻家耆老见鸿非常人，乃共责让。主人於是始敬异焉，悉还豕，鸿不受。
《魏志》曰：杨俊，字季才，避地并州。同郡王象，孩少孤特，为人仆隶，年十七八，见使牧羊，而私读书，用获箠楚。俊嘉美其才质，即赎象着家，聘娶立屋，然后与别也。
《晋书》曰：张华，字茂先，少家贫，常以牧羊为事。
《三十国春秋》曰：沮渠蒙逊，其先世为匈奴左沮渠，因以官为氏。少牧羊，卧息田畔，忽见沙门，以手摩其头曰： 尔后当王此土，不久苦焉。 言终而灭。
崔鸿《前赵录》曰：李景，字延祐。少贫，见养叔父，常使牧羊。景见其叔子讲诵，羡之。后从博士乞得百馀字，牧羊之暇，折草木书之。叔乃悟曰： 吾家千里驹也！而令骐驎久踬盐坂。 乃为娶妻教学。
又曰：宇字，天水冀北人也。少孤贫，为河北陈不识家牧羊。年十五，身长七尺九寸，聪惠，美风仪。不识奇之，妻之以女。
《后魏书》曰：游明根，字志远。幼年遭乱，为栎阳王氏奴，主使牧羊。明根以浆倩人书字路边，书地学之。长安镇将窦瑾见之，呼问，知其姓名，乃告游雅，使人赎之。
《列子》曰：杨朱见梁惠王，言治天下犹运诸掌。王曰： 先生有一妻一妾而不有治，言天下何也？ 对曰： 君见夫牧羊者乎？百羊为群，使五尺童子荷箠而随之，欲乐而东，欲西而西。使尧牵一羊，舜荷箠而随之，则不能矣。 
《符子》曰：汉王闻宋胜子方牧羊于巨泽，鼓而歌《南风》之诗，使者进，谓宋胜子曰： 汉王闻先生之贤，使使者致命于先生，而委国政焉。 宋胜子矍然，而顾谓使者曰： 是何言欤？今汉王待四海之士，与十群之羊，其於职司也，奚以异乎？而大王废牧羊之任，委以四海之政，是错乱天位，倒置人伦。胜不愿为也。 乃逃于阴山之阳。
《公孙尼子》曰：舜牧羊於潢阳，还，尧举为天子。
《说文》曰：羌，西戎牧羊人也，字从 羊  人 。
《列仙传》曰：商丘子瑕，吹笙牧豕，七十不娶妻而死。
《吴越春秋》曰：娄门外鸡墟者，吴王牧鸡处。
《陈武别传》曰：武休屠，胡人也，常骑驴牧羊。诸家牧竖十数人，或有和歌者，武遂学《太山梁父吟》及《行路难》之属也。
○渔
《说文》曰：渔，捕鱼也。
《周礼·天官上》曰：渔人，掌以时渔为梁，(《月令》：季冬，命渔师为梁。郑司农云：梁，水偃也，偃水为阔空，以笱承其空。《诗》曰：敝笱在梁。)春献王鲔，(王鲔，鲔之大者。)辨鱼物，为鲜槁，以供王膳羞。(鲜，生也；槁，幹也。)凡祭祀、宾客、丧纪，共其鱼之鲜槁。凡数者，掌其政令。凡渔征，入于王府。(郑司农云：渔征，鱼者之租税，渔人主收之，入於王府。)
《礼记·月令·季冬》曰：命有司始渔，天子亲往。尝鱼，先荐寝庙。(天子亲往，亲鱼非常事，此时鱼洁美。)
又《坊记》曰：故君子仕则不稼，田则不渔。
《左传·隐公》曰：公将如棠观渔，臧僖伯谏，公曰： 吾将略地焉。 遂往，陈渔而观之。
又《襄公二十五年》曰：崔杼弑其君。申蒯，侍渔者，(侍渔，盐取鱼之官。)退谓其宰曰： 免，是反子之义也。 与之皆死。(反死君之义。)
《周易·下系》曰：庖牺氏之王天下也，结绳而为网罟，以田以渔，盖取诸《离》。
《尚书大传》曰：舜渔雷泽之中。
《后汉书》曰：明帝时，下令禁人二业，而吏下检结多失其实，百姓患之。刘般上言： 郡国以官禁二业，至有田者不得渔捕。今滨江湖郡率少蚕桑，人资渔采以助口实；且以冬春闲月不妨农事。夫渔猎之利，为田除害，有助谷食，无关二业也。 
《北史》曰：后周裴侠除河北郡守。此郡旧制有渔、猎夫三十人以供郡守。侠曰： 以口腹役人，吾不为也。 乃悉罢之。
《管子》曰：渔人入海，海深百仞，就波逆流，乘危百里，宿夜不出者，利水也。故利之所在，虽千仞之山，无不上焉，深源之下，无不入焉。
《鲁连子》曰：古善渔者宿沙瞿子。使渔于山，则虽十宿沙子，不得一渔焉。宿沙非暗於渔道也，彼山者，非鱼之所生。
《尸子》曰：燧人之世，天下多水，故教人之渔。
《文子》曰：尧使水处者渔，山处者木，事宜其械，械宜其人。
《吕氏春秋》曰：雍季对晋文公曰： 竭泽而渔，岂不获得？而明年无鱼矣！ 
《家语》曰：宓子贱治单父三年，孔子使巫马期往观政焉。期阴免衣弊裘，入界，见鱼攵者得鱼辄舍之。期问焉曰： 凡渔者为得也，何以得鱼却舍之？ 曰： 鱼之大者名为鱄〈鱼寿〉，吾大夫爱之：其小者名为鱦，(鱄，宜为鳣，《新序》作鲿。鱦者。鱼之怀仁也。)吾大夫欲长之。是以得二者辄舍之。 期返，告孔子曰： 宓子之德至矣！使民暗行，若严刑之於一方也。敢问：宓子何行而得於此？ 子曰： 吾尝与之言曰：诚於此者刑於彼。宓子志行此术於单父也。 
又曰：孔子之楚，有渔者献鱼焉。孔子不受，渔者曰： 天暑市远，无处鬻焉。思欲弃之粪壤，不若献之君子，故取以进之。 於是夫子再拜受之，使弟子扫地，将以祭享焉。门人曰： 彼将弃之矣，而夫子祭之，何也！ 子曰： 吾闻惜其腐馀，以务施者，仁人之偶也。恶有受仁人之馈而无祭者乎？ 
刘向《新序》曰：楚人有献馀鱼於王者，曰： 今日获鱼，食之不尽，卖之不售，弃之可惜，故来献王也。 楚王曰： 渔者，仁人也。境内多贫，寡人闻之未能行。渔者知之，以此喻寡人也！ 乃出仓粟；去后宫以妻寡夫。
郭璞《江赋》曰：芦人渔子，傧落江山，衣则羽褐，食惟疏鲜。忽忘夕而宵归，咏采菱以扣舷，傲自足於一区，寻风波以穷年。
