○猎下
《王孙子》曰：赵简子猎於晋阳之山，抚辔而叹。董安于曰： 主君叹，敢问何故？ 简子曰： 汝不知也，吾厩养食谷之马以千数，官养多力之士日数百，欲以猎兽也，恐邻国养贤以猎吾也。 
《庆子》曰：赵简子田，郑龙为右。有一野人，简子曰： 龙下射彼，使无惊吾马。 龙曰： 昔吾先君伐卫免曹，退为践土之盟，不戮一人；吾子今一朝田，而曰必为我杀人，是虎狠杀人。 故将救之。简子愀焉，曰： 不爱其身以活人者，可无从乎？ 环车辍田，曰： 人之田也得兽，今吾田也得士。 
又曰：梁君出猎，见白雁群，下车，彀弩欲射之。道有行者不止，白雁群骇。梁君怒，欲射行者。其御公孙龙抚辔曰： 今主君以因白雁故而欲射杀人，无异於虎狼。 梁君援其手与归，呼万岁曰： 乐哉！今日猎也。人皆得兽，吾独得善言。 
《尸子》曰：宓羲氏之世，天下多兽，故教民以猎也。
《韩子》曰：孟孙猎得麑，使秦西巴持之，其母随而呼之。秦西巴不忍，而与其母。孟孙适至，求麑，对曰： 予不忍，而与其母。 孟孙大怒，逐之。居三月，复召为其子傅，曰： 夫子不忍於麑，且忍吾子乎？ 
又曰：魏文侯与虞人期猎。明日，会天疾风，左右止侯，侯不听，曰： 不可，疾风失信，吾不为。 遂犯风往，而罢虞人也。
《穆天子传》曰：天子东田于泽，至于重璧之台，盛姬告病。
又曰：天子猎于渗泽，於是得白狐、玄貉焉，以祭于河宗。(以将事於河宗，获比，故用。)
又曰：天子大飨王公诸侯王，勤七萃之士(勤犹劳也。)于羽陵之上，乃奏广乐，六师之人翔畋于旷原。得获无疆，鸟兽绝群。六师之人大畋九日，乃收皮效物，是载羽车。
《国语》曰：晋赵简子田于蝼，(蝼，晋军囿。)史黯闻之，以犬侍于门。(黯，晋大夫史墨，时为简子史，以田犬门君囿门也。)简子见之，曰： 何为？ 曰： 有所得犬，欲试之兹囿。 (兹山。)简子曰： 何为不告？ 对曰： 君行，臣不从不顺。(言从，法臣从君。)主将适蝼，而麓不闻，(麓，主君苑囿之官。《传》曰：山林之木，衡麓守之。)臣敢烦当日？ (当日，直日也。宫主将之君囿，不烦麓以告君，臣亦不敢烦主之直日自白也。 )简子乃还。
《吕氏春秋》曰：齐有好猎者，久不得兽。所以不得，狗恶故也。欲得良狗，则家贫。乃还耕，还耕则家富，家富则有以求良狗，狗良则数得兽矣。非独猎，事皆然。
《春秋后语》曰：魏信陵君尝与王共博，於是北境举烽火，传言赵寇至。王释博，欲召大臣议之。信陵君曰： 赵王猎耳，非为寇也。 复博如故。王恐，心不在博。居有顷，复从北方传言： 赵王猎耳，非为寇也。 王大惊，曰： 公子何以知之？ 对曰： 臣之客有能探赵王阴谋者，赵王所为，客辄以报臣。臣以此知之。 
《六韬》曰：文王畋于渭阳，见吕尚坐茅以渔。
《太公金匮》曰：纣常以六月猎於西土，发人逐禽。民谏曰： 天务覆施，地务长养。今盛夏发民逐禽，而元元命悬於野，民践之，百日不食。 纣以为妖，杀之。
《新序》曰：晋文公出田逐兽，砀入大泽，迷不知所，为渔者送文公出泽。渔者曰： 鸿鹄乃保大海之中，厌而徙之小泽，则必有矢矰之忧。鼋保於深渊，厌而出之浅渚，则必有罗网之忧。今君逐兽，砀入至此，何行之太远也？君归国，臣亦反渔所。 
又曰：晋文逐鹿而失之，问农夫老者曰： 吾鹿何在？ 老者以足指曰： 如是行往。 公曰： 寡人问子，子以足指，何也？ 老者振衣而起曰： 不意人君至此。虎豹之居也，厌闲而得近，故人得之；鱼鳖之居也，厌深而得浅，故人亦得之；诸侯厌众而亡其国， 惟鹊有巢，惟鸠居之。 今君不归，人将居之 。於是文公恐而归。
《新序》曰：晋文公畋於虢。还，见一老，问曰： 虢亡，何也？ 对曰： 虢君断，则不能用人也。 文公辍畋而归。赵襄子曰： 其人安在？ 公曰： 吾与来。 襄子曰： 君听其言，不用其身。 文公乃召赏之。
《说苑》曰：楚庄王猎，大夫谏之，王曰： 吾就猎，求士也。榛薄刺虎，知其勇也；搏犀获兕，知其劲也；罢畋而分所得，知其仁也。由此道得三士，可乎？ 
又曰：晋平公有驰逐之车，错以羽芝，会群臣观焉。田差三过不顾。
《白虎通》曰：王者、诸侯所以田狩者，何也？为田除害，上以供宗庙，下以简集士众也。
蔡邕《月令章句》曰：季秋之月，天子乃教于田猎，闲肆五兵，因以顺时取禽。其礼，将军执晋鼓，师率执提，旅率执鼙，以教坐作进退徐疾之节。
《琐语》曰：范献子卜猎，占之曰： 君子得鼋，小人遗寇。 献子猎，无所得，而遗其冠。
《潜夫论》曰：昔有司原氏猎於中野，鹿东奔，司原从而噪之。西方之众有逐犭希者，闻司原之噪，竟举音而和之。司原反复追之，乃得大犭希，喜以为瑞。
《陆子》曰：欲水之清则勿涉，欲草之茂则勿猎。
杜夷《幽求》曰：猎者嗜肉，不多於不猎；及其陵冈峦，赴溪岭，而有遗身之志。
《语林》曰：夏少明在东国，不知名。闻裴逸民知人，乃裹粮寄载，入洛从之。未至家少许，见一人着黄皮裤褶，乘马将猎，问曰： 裴逸民家远近？ 答曰： 君何以问？ 夏曰： 闻其名知人，故从会稽来投之。 裴曰： 身是逸民，君明可更来。 明往，逸民果知之，用为西明门候，於此遂知名也。
《石勒别传》曰：冬十一月大雪，平地三尺。勒主簿程朗谏，勒不从。出猎坠马，顾左右曰： 不从主簿之言，而致坠马。 赐朗绢百匹，以旌忠亮。
《续搜神记》曰：晋中兴后，谯郡周子文家在晋陵。少时喜射猎，尝入山。忽山岫间见一人，长五丈许，提弓箭，箭镝头广二尺许，白如霜雪，忽出唤曰： 阿鼠！阿鼠！ 子文不觉应曰： 诺。 此人牵弓满镝向子文，子文便失魂厌伏。
又曰：吴末，临海人入山射猎，为舍住。夜中有一人长丈，着黄衣白带，来谓射人曰：我有仇克，明日当战，君可见助，当厚相报。 射人曰： 自欲助君，何以相别？ 答曰： 明日食时，君可出溪边，敌从北来，我南往应。白带者我，黄带者彼。 射人许之。明出，果闻岸北有声，状如风雨，草木四靡。视南亦尔。惟见二大蛇，长十馀丈，於溪中相遇，白蛇势弱，人即引弩射之，黄蛇即死。日将暮，复见前人来辞谢，云： 住此一年猎，明年慎勿复来，来必为祸。 射人曰： 善。 遂停一年猎，所获甚多，家致巨富。数年后，忆先山多肉，忘前言，复更往猎。见先白带人语之言： 我语君勿复更来，不能见用。仇子已大，今必报君，非我所知。 射人闻之，甚怖，便欲走。乃见三乌衣人，皆长八尺，俱张口向之，射人即死。
《异苑》曰：慕容皝出畋，见一老父，曰： 此非猎所，王且还也。 皝明晨复去，值有白兔，驰马射之，坠石而卒。
《世说》曰：孙盛为庾公记室参军，从猎，将其子齐庄行。庾公不知，忽於猎场见齐庄，时七八岁，庾谓曰： 若亦复来耶。 应声答曰： 所谓无小无大，从公于迈。 
又曰：桓南郡好猎，骋良马，驰击若飞。{霍又}飘所指，行阵不整。麇兔腾逸，参佐无不被击。
《吴地记》曰：长洲在姑苏南，太湖北岸，阖闾所游猎处也。吴主遣徐详至魏，魏太祖谓详曰： 孤比老，愿济横江之津，与孙将军游姑苏之上，猎长洲之苑，吾志足矣。 详对曰： 若越横江而游姑苏，是踵亡秦而蹑夫差，恐天下之事去矣！ 太祖大笑曰： 徐生无乃逆诈乎？ 
《邺中记》曰：石虎少时好游猎。后体壮大，不复乘马。作猎辇，二十人担之，如今之步辇。上安徘徊曲盖，当坐处安转关床。若射鸟兽，直有所向，关随身而转。虎善射，矢不虚发矣。
《襄阳耆旧记》曰：楚王好游猎之事，扬镳驰逐乎华容之下，射鸿乎夏水之滨。
○弋
《说文》曰：矰，弋射矢也。
《毛诗·缁衣·女曰鸡鸣》曰：将翱将翔，弋凫与雁。(《诗义问》曰：以缴系矢而射。)弋言加之，与子宜之。
又《大雅·桑柔》曰：嗟尔明友，予岂不知而作？如彼飞虫，时亦弋获。
《礼记·月令》曰：季春之月，罼弋无出九门。(蔡邕《章句》曰：缴射曰弋)
《左传·襄公上》曰：曹伯阳好田弋，曹鄙人公孙强好弋，获白雁而献之，且言田弋之说。
《论语·述而》曰：子曰： 弋不射宿。 
《春秋后语》曰：楚顷襄王时，人有好以弱弓微缴加归雁之上者。王闻之，召而问焉，对曰： 外臣之好射鶀雁罗鸗，小矢之发也，何足为大王道哉？且楚国之大，因大王之贤，所弋非直此也！昔者三王以弋道德，五伯以弋战国。夫秦、魏、燕、赵，王之鶀雁也；齐、鲁、郑者，青首也；邹、费、郯、邵者，罗鸗也。其馀不足射也。见鸟六双，惟王何取？王若以圣人为弓，勇士为缴，时张而射之，此六双者，可得而囊载也！其乐非特朝夕之乐也。 
《韩诗外传》曰：齐景公出弋昭华之池，使颜涿聚主鸟而亡之。景公怒而欲杀之。晏子曰： 夫涿聚有死罪三，臣请以其罪数而诛之。 
《晋中兴书》曰：桓名秀，豁第二子，代叔父冲为江州刺史。虽公门贵盛，不以荣爵婴心，惟以弋钓为事。
《后魏书》曰：刘逖，字长子，聪明，好弋猎骑射，以行乐为事。
《吴越春秋》曰：乐野者，越王所弋猎处也，故曰乐野。
《管子》曰：国子弟之无上事、衣食不节、率子弟不田弋猎者，几何人？(既无上事，乃率子弟不田农，但弋猎也。)
又曰：恒公弋在廪，管仲朝，公弛弓脱靬而迎之，曰： 今天鸿鹄春北而秋南，而不失其时，惟有羽翼，以通其意於天下也。今孤之不得意於天下，皆非二子之忧也？ 二子不对。
《列子》曰：蒲且子之弋，弱弓纤缴，乘风振之，连双鸧於青云之际，用心专也。
《韩子》曰：田子方问唐易鞠曰： 弋者何慎？ 对曰： 鸟以数百目视子，子以二目御之，子谨周子廪。 田子方曰： 善。子加之弋，我加之国。 郑长者闻之，曰： 子方知欲为廪，而未得所以为廪。夫虚无见者，廪也。 一曰：齐宣王问弋於唐易子曰： 弋者奚贵？ 唐易子曰： 在於谨廪。 王曰： 何谓谨廪？ 对曰： 鸟以数十目视人，人以二目视鸟，奈何其不谨廪也？故曰 在於谨廪 。然则为天下，何以为此廪？今人主以二目视一国，一国以万目视人主，将何以自为谨廪乎？ 
又曰：卫人有佐弋者，鸟至，因先以卷麾之，鸟惊而不可得也。
又曰：夫弩弱而矰高者，激於风也；身不肖而令行者，得助於众也。
又曰：齐宣王问匡倩曰： 儒者弋乎？ 匡倩对曰： 不。 曰： 何也？  弋者从下害於上者也，是从下伤君也，儒者以为害义，故不弋。 
《淮南子》曰：蒲且子连鸟於百仞之上，弓良也。(蒲且子，楚人，善射弋。)
刘向《别录》曰：有行过江上《弋雁赋》、《行弋赋》、《弋雌得雄赋》。
《法言》曰：鸿飞冥冥，弋者何篡？(篡，取也。)
《太玄经》曰：弋彼三飞，终日不归。
嵇康《与山涛书》曰：弋钓草野，而吏卒守之，不得妄动，二不可也。
○罗
《周礼·夏官上·罗氏》曰：罗氏，掌乌鸟，(乌谓卑居，鹊之属。)蜡则作罗襦。(襦，细密之罗。襦，读为襦有衣袽之襦也。)仲春，罗春鸟，献鸠，以养国老。(春鸟，蛰而始出者，若今南郡黄雀之属矣。是时鹰化为鸠，与春变旧为新，宜以养老助生气者耳。)
《毛诗·国风》曰：有兔爰爰，雉离於罗。(鸟网为罗。)
又《小雅》曰：鸳鸯于飞，毕之罗之。
《尔雅》曰：鸟罟(音古。)谓之罗。(罗，络也。)
《国语》曰：里革谏鲁宣公曰： 鸟兽孕，水虫成，兽虞於是乎焚罝罗。 
《列仙传》曰：李仲甫夜卧床上，或为鵄鸟，跱架候北风，当飞渡南海。山上有罗得鸱，视之，仲甫也，向罗者笑。
《王子年拾遗记》曰：晋文公焚林以求介之推，有白鵶绕烟而噪，或集介之推之侧，火不能焚。晋嘉之，於山数百里不复设罗网。
《幽明录》曰：有一伧(士行反。)小儿放牛野中，伴辈数人，见一鬼依诸丛草间，处处设网，欲以捕人。设网后未竟，伧小儿窃取前网，仍以罨之，即缚得鬼。
《文子》曰：有鸟将来，张罗而待之。得鸟者，罗之一目。今为一目之罗，无得鸟焉。
《鹖冠子》曰：一目之罗，不可以得雀。
《阙子》曰：任公子冬罗鲤於山阿，众人皆以为惑。既而鹯鹗击黄雀，触公子罗者千万数。
刘桢《鲁都赋》曰：长罼掩壑，大罗被泽。
○罝
《毛诗·关雎》曰：《兔罝》后妃之化也。《关雎》之化行，则莫不好德，贤人众多也。肃肃兔罝，椓之丁丁，赳赳武夫，公侯干城。
《尔雅》曰：兔罟谓之罝。
顾谭《新言》曰：设罝於渊，施网於岗，欲民之慎，亦如此也，终无鱼兔矣。
《物理论》曰：夫欲定天下而任小人，犹欲捕麋鹿而张兔罝。兔罝不能系麋鹿，犹小人不能任大事。
○罦
《韩诗》曰：有兔爰爰，雉离干罦。
《尔雅》曰：罬谓之罦。罦，覆车也。(今之翻车也，有两辕，中施罥以铺鸟。展转相解，广异语。)
《说文》曰：罦，覆车也。
○罿
《韩诗》曰：有兔爰爰，雉离于罿。(薛君注曰：张罗车上曰罿也。)
《尔雅》曰：繴谓之罿。罿，罬也。(郭璞曰：今翻车也，有两辕，中施罗捕鸟。)
○罻
《说文》曰：罻，捕鸟也。
《礼记·王制》曰：鸠化为鹰，然后设罻罗。
○罼罕
《礼记·月令》曰：季春，罼翳无出九门。(郑玄曰：网小长〈木两〉谓之罼。翳，射者鸟息隐。)
蔡邕《月令章句》曰：奄飞禽曰罼。
《说文》曰：罼，罔也。率，捕鸟罼，象丝网；上下，其革柄也。
○罞
《尔雅》曰：麋罟谓之罞。(郭璞注曰：冒其头也。犍为舍人曰：縻有难制张罼也。)
○
《尔雅》曰：彘罟谓之。(，幕也。犍为舍人曰：彘刚恶龁人，故张网而罗之也。)
○磻
《纂文》曰：磻，射石也。
○缴
《列内传》曰：赤将子者，黄帝时人也，不食五谷而食百草华。至尧时，为木工，能随风雨上下。时市中卖缴，亦谓之缴父。
《淮南子》曰：尧使羿缴大风於青丘之野。(大风，鸷鸟也。青丘，东方也。)
环济《典略》曰：缴，纶也。纶于前，望飞鸟而射之。
《梦书》曰：梦横缴，欲举荐。
