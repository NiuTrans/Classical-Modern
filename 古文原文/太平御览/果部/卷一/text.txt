○果
《易·解卦》曰：天地解而雷雨作，雷雨作而百果草木皆甲坼。
《尔雅》曰：果不熟曰荒。
《周礼·天官上》甸师职曰：甸师，供野果之属。
《礼记·曲礼上》曰：赐果於君前，其有核者，怀其核。
又《玉藻》曰：果实未熟，不鬻於市。凡食，果实者后君子，火熟者先君子。
《春秋玄命苞》曰：织女星主果。
谢承《后汉书》曰：刘祐，字伯祖，中山安国人。仕郡为主簿。郡将小子，常出钱付之市买果实，祐悉以买笔墨书具与之。
华峤《后汉书》曰：桓荣为博士，会庭中诏赐奇果，受赐者怀之，荣独举手奉以拜。光武笑指之，曰： 杆真儒生也！ 
《陈书》曰：徐孝克侍宴，无所食啖。至食散，当其前膳羞损减。帝密记，以问中书舍人管斌，斌自是伺之。见孝克以珍果内绅带中，斌当时莫识其意，后寻访，方知其以遗母。斌以启，宣帝嗟叹良久，乃敕： 自今宴享，孝克前馔并遣将还，以饷其母。 时论美之。
《北史》曰：后魏淮阳王欣，好营产业，多所树艺。京师明妍，皆出其园。
《唐书》曰：李泳为河阳，所至以贪残为务。犒宴所陈果实，以木刻彩缋之。
《说文》曰：在木曰果，在草曰蓏。(郎果切。)
《山海经》曰：不周之山，爰有嘉果，其实如桃李，其叶华赤，食之不饥。
《符子》曰：赵之相者曰林氏，有九子，皆贤。国人美而称之，号曰九德之父，十德之门。赵王疾之。王乃使择其果之烦者伐之。其父曰： 果之茂者，犹伐之，况其人乎？吾将以尔为累矣，去之则免！ 乃携老持子，逃赵相於白云之岩，终身不返。赵人思之。
《郭子》曰：王丞相俭，帐下甘果盈溢，涉春败烂。
《吕氏春秋》曰：昔古朱襄氏治天下也，(炎帝别号，)多风。阳气畜积，万物散解，果实不成。故士达作为五弦之琴，以来阳气，以定群生。(士达，朱襄氏臣。)
《杜兰香传》曰：神女姓杜，名兰香，降张硕，常食粟饭，并有非时果。硕食之，亦不甘，然一食可七八日不饥。
《邺中记》曰：石虎有华林园，种众果。民间有明妍，虎作虾蟆车，四搏掘根，面去一丈，深一丈，合土载之，植之无不生。
阚骃《十三州记》曰：舍卫国在月氏南万里，果大如三斗〈土瓦〉。
《食经》曰：种明妍法：取好直枝，内着芋魁中种之。
张衡《东京赋》曰：奇树珍果，钩盾所职。
左思《魏都赋》曰：驰道周屈於果下。(刘逵注曰：汉厩旧有乐浪所献果下马，高三尺，以驾辇车。)
又《蜀都赋》曰：百果甲坼，异色同荣。
刘桢《鲁都赋》曰：芳果万名，攒罗广庭。霜滋露熟，时至则零。
《石崇金谷诗序》曰：杂果几乎万株。
陆机《与弟云书》曰：天渊池东南角，有果，各作一林，无处不有，纵横成行，一果之稼箠作一堂。
郭璞《五果赞》曰：果蓏之品，剖〈口筮〉因宜。虽曰微肴，贵贱有差。
○栗
《毛诗·山有枢》曰：山有漆，隰有栗。
《韩诗》曰： 东门之栗，有靖家室。 栗，木名。靖，善也。言东门之外，栗树之下，有善人，可与成为室家者。
《毛诗疏义》曰：五方皆有栗，周、秦、吴、杨特饶。惟渔阳、范阳栗甜美长味。倭、韩国上栗，大如鸡子，亦短味不美。桂阳有栗，丛生，大如杼子。
《仪礼·士丧礼》曰：设豆右菹，南栗痘袁。
《大戴礼》曰：八月栗零。零也者，降也。零而后取之，故不言剥也。
《周礼·天官·笾人》曰：馈食之笾，其实栗。
《礼记·内则》曰：栗曰撰之。
《左传》曰：女贽不过榛、栗、枣、修，以告虔也。
《论语》曰：哀公问社於宰我，宰我对曰： 夏后氏以松，殷人以柏，周人以栗，曰使民战栗。 
《尔雅》曰：栵，(例、列二音。)栭。(树似桷樕而卑小，子如细栗，可食，匠箔东亦呼为栭栗。)
《汉书》曰：种千树栗，其人与千户侯等。
谢承《后汉书》曰：豫章宗度拜定陵令，县人杜伯夷清高不仕，度与谈论，致枣、栗而已。
《魏略》曰：太子与锺繇书曰： 窃见玉书称美，玉赤拟鸡冠，黄侔蒸栗。 
《魏志》曰：东夷韩国出大栗，如梨。
《宋书》曰：刘秀之为丹阳尹。先是，秀之从叔穆之为丹阳，与子弟厅事上宴。厅事柱有一穿，穆之谓子弟及秀之曰： 汝等试以栗遥掷柱，入穿者，后必得此郡。 惟秀之独入焉，其言遂验。
又曰：王恭幼敏悟。年数岁时，祖母戏诸孙侄，散栗於床，群儿竞之，恭独不取。问其故，对曰： 不取自当得赐。 由是中表异之。
《梁书》曰：沉约常侍宴，会豫州献栗，径寸半，帝奇之，问众栗事多少，与约各疏所知。约少帝三事。约出，谓人曰： 此公护前，不让即羞死。 帝以其言不逊，欲抵其罪，徐勉固谏，乃止。
又曰：萧琛常预御筵，醉伏。上以枣投琛，琛乃取栗掷上，中面。御史中丞在席，帝动色曰： 席中有人，不得如此，岂有说也？ 琛曰： 陛下投臣以赤心，臣敢报之以战栗。 
《庄子》曰：宋有狙公者，(好养猴者。)恐众狙之不驯於己也，先诳之曰： 与若芧，(芧，栗也。)朝三而暮四，足乎？ 众狙皆超然而怒。
《范子计然》曰：栗出三辅。
《庄子》曰：庄周游乎调陵之樊，(樊，蕃。)睹一异鹊，感周之颡，而集于栗林。(感，触也。)
又曰：古者禽兽多而人民少，於是皆巢居以避之，昼拾橡栗，暮栖木上，故命曰有巢氏之民。
《国语》曰：夫妇贽，不过枣、栗，以告虔也。(枣取蚤起，栗取战栗。虔，敬也。《曲礼》：妇人之贽：脯脩枣栗也。)
《韩子》曰：秦饥，应侯谓王曰： 五苑之果蔬橡枣栗，以活民，请发之。 王曰： 今发五苑以活民，是使有功与无功争取也。人生而乱，不如死治。 
《说苑》曰：田饶曰： 果园梨栗，后宫妇人摭以相擿，而士不曾得一常。且夫财者，君之所轻也；世者，士之所重也。 
《吕氏春秋》曰：伊尹说曰： 果之美者，江浦之橘，箕山之栗。 
《正部》曰：《玉府》云： 赤如鸡冠，黄如蒸栗。 
卢毓《冀州论》曰：中山好栗，地产不为无珍。
卢谌《祭法》曰：春秋冬祠，皆用栗。
《会稽先贤传》曰：光武诏严遵诣行所，遇蜀都献橘、栗，上令公卿以下各以手所及取，遵独不取。上曰： 不敢取者谁？ 竹对曰： 君赐臣以礼，臣奉君以忠。今赐无所主，臣是以不取。 
《西京杂记》曰：上林苑有侯栗、榛栗、瑰栗、峄阳栗。(峄阳太守曹宠所献，大如拳。)
《三秦记》曰：汉武帝果园，有大栗，十五枚为一升。
《水经注》曰：汝水湾中有地数顷，上有栗园，栗小殊不并，固安之实也。然赎贡三百石，以充天府。水渚，即栗植蘙。树高茂，望若屯云积气矣。林中有栗堂，甚闲敞，牧宰及英彦多所游薄。
《山海经》曰：南山，其上多栗。葛山、铜山，其木多栗。
《广志》曰：栗有侯栗、关中大栗，大如鸡子。
《晋宫阁名》曰：华林园中，栗一株，侯栗六株。
《华山记》曰：西山麓中有栗林，艺植以来，萧森繁茂。
《神异经》曰：东北荒中有栗树，高三十丈，栗径三尺，其壳赤，肉黄白，味甜，食之令短气而渴。
《地理记》曰：诸暨如拳之栗。(案，出会稽部也。)
杜宝《大业拾遗录》曰：洛阳仪鸾殿南有乌勃林、栗林；有蒲桃架四行，行长百馀步。
《岭表录异》曰：广州无栗，惟勒州山中有石栗，一年方熟，皮厚而肉少，味似胡桃人。熟时，或为群鹦鹉至啄食略尽。只此石栗，亦甚稀少。
王彪之赋曰：王檀侯栗。
王逸《荔枝赋》曰：北燕荐朔滨之巨栗。
蔡邕《伤故栗赋序》曰：人有折蔡氏祠前故栗者，故作斯赋。
王褒《僮约》曰：南安拾栗彩橘。(南安，县名。)
