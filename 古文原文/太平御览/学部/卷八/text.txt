○幼学
《礼记·学记》曰：幼者听而不问，学不躐等也。
又《曲礼》曰：十年曰幼学。
《论语·为政》曰：子曰： 吾十有五而志於学，三十而立。 
《汉书》曰：东方朔十三学书，三冬，文史足用；十五学击剑；十六学《诗》《书》，诵二十二万言；十九学《孙吴兵法》，钲鼓之教，亦诵二十万言。时莫之比。
司马彪《续汉书》曰：荀悦十二能读《春秋》，贫无书，每至市间阅篇牍，一见多能诵记。
《后汉书》曰：张堪早孤，让先父馀财数百万与兄子。年十六，受业长安，志美行厉，诸儒号曰 圣童 。
《魏志》曰：锺会母性矜严，勤见规诲。四岁授《孝经》，七岁诵《论语》，八岁诵《诗》，十岁诵《尚书》，十一诵《易》，十二诵《春秋左氏》、《国语》，十三诵《周礼》，十四诵成侯《易记》，十五便入太学，问四方奇文异训。谓会曰： 学猥则倦，倦则意怠，故以渐训汝。今可以独学矣。 
西晋赵至字景真。年十四，随人入太学观书。时嵇康於学写石经古文异事讫，去，遂逐车问。康异而语之，为诸生。
《宋书》曰：王俭幼笃学，手不释卷，宾客或相称美。僧虔曰： 我不患此儿无名，正恐名太盛耳！ 乃手书崔子玉座右铭以贻之。丹阳尹袁粲闻其名，及见之，曰： 宰相之门，栝柏豫章虽小，已有栋梁气矣。 
《南史》曰：虞荔字山披，会稽馀姚人也。幼聪敏，有志操。年九岁，随从伯阐侯太常陆倕，问五经十事，荔对无遗失，倕甚异之。太守衡阳王辟为主簿，荔又辞以年小，不就。
《后魏书》曰：祖莹字元珍，范阳人。年八岁能诵《诗》、《书》，十二为中书。博学耽书，以昼继夜。父母恐其成疾，禁之，不能止。常密於灰中藏火，驱逐僮仆，父母寝睡后燃火读书，以衣被蔽窗户，恐漏光明，为人所觉。内外亲属呼为 圣小儿 。
又曰：任城王澄子顺字子和。年九岁，师事乐安陈丰，初书王羲之《小学篇》数千言，昼书夜诵，旬有五日，一皆通利。丰奇之，白澄曰： 丰十五从师，迄於白首，耳目所经，未见此比。江夏黄童，不得无双也。 澄笑曰： 蓝田生玉，何容不尔？ 十六通《杜氏春秋》，恒集门生，讨论同异。
《三国典略》曰：齐王纮字师罗，太安狄那人，北豫州刺史基之子也。年十三，扬州刺史郭元贞抚其背曰： 汝读何书？ 对曰： 诵《孝经》。 元贞曰： 《孝经》云何？ 曰： 在上不骄，为下不乱。 元贞曰： 吾作刺史，岂其骄乎？ 纮曰： 虽不骄，君子防未萌，亦愿留意。 
《梁书》曰：西阳王大钧性厚重，不妄戏弄。年七岁，武帝问读何书，对曰： 学《诗》。 因令讽诵，即诵《周南》，音韵清雅。帝重之，因赐王羲之书一卷。
《三国典略》曰：梁孝元字世诚。初，年五岁，梁武问曰： 读何书？ 对曰： 能读《曲礼》。 梁武曰： 汝试言之。 孝元即诵上篇，左右莫不惊叹。及长，精神爽俊。
殷兴《通语》曰：殷礼字往嗣，幼而乡里异之。七岁就官学书，在师未尝戏弄。讽诵恒不为声，潜识而已。师杀鸡诣礼父颖曰： 贺此子能兴君门。 行在舟车，手不释卷。从曲阿往返，遂不知堤渎广狭，及行旅喧闹，未尝视之。时人语曰 奇才强记 。殷往嗣后与张温使蜀，至荆州虎牙遭水，众人失色，往嗣见之无异。诸葛亮见之，叹曰： 东吴菰芦中乃有此奇伟。 
○晚学
《国语》曰：晋文公问元帅於赵衰，(元帅，上卿。)对曰： 郗縠可。行年五十矣。(縠，晋大夫。)守学弥惇。夫先王之法，德义之府也。德义，生民之本也。能惇笃者，不忘百姓也。请使郗縠。 公从之。
《说苑》曰：晋平公问师旷曰： 吾年七十，欲学，恐晚，如何？ 对曰： 少年学如日出之光，二十而学如日中之光，老学如炳烛之明。孰与夜行乎？ 公曰： 善哉！ 
《后汉书》曰：献帝诏曰： 孔子叹学之不讲，(讲者，习也。)不讲则所识日忘。今耆儒年逾六十，去离本土，营求粮资，不得专业。结童入学，白首空归，长委农野，永绝荣望，朕甚愍焉。其依科罢者，听为太子舍人。 (刘艾《献帝纪》曰：时长安中谣曰： 头白皓然，食不充粮，裹衣褰裳，当返故乡。圣王悯念，悉用补郎。舍是布衣，被服玄黄。 )
《齐书》曰：张充字延符。少好逸游。父绪尝告归至吴，始入西郭，逢充猎，右臂鹰，左牵狗。遇船至，便放绁脱韝，拜於水次。父绪曰： 一身两役，无乃劳乎？ 充曰： 充闻三十而立，今充二十九矣，请至来年。 绪曰： 过而能改，颜氏子焉。 延明年便改，多所该通。
《唐书姚元崇传》曰：玄宗猎於渭滨，上曰： 卿颇知猎乎？ 元崇曰： 臣少居广城大泽，不知书，惟以射猎为事。年四十，方遇张憬藏，谓臣当以文学备位将相，无为自弃。尔来折节读书，今虽官位过忝，至於驰射，老而犹能。 於是乎驱於犬，迟速称旨。上大悦，曰： 久不见卿，思有顾问。卿可於宰相行中。 行常后，上纵辔久顾之，曰： 卿行何后？ 公曰： 臣官疏贱，不合参宰相行。 上曰： 可兵部尚书平章事。 
桓子《新论》曰：高君孟颇知律令，常自伏写书。署郎哀其老，欲代之，不肯，云： 我躬自写，乃当十遍读。 
魏应璩《答韩文宪书》曰：昔公孙弘皓首入学，颜涿聚五十始涉师门， 朝闻道，夕殒 ，圣人所贵。足下之年，甫在不惑，加以学艺，何晚之有？若能上迨南荣忘食之乐，下踵宁子黑夜之勤，穷文尽义，无微不综，规富贵之荣，取金紫之爵，是夏侯胜拾芥之谓也。
○好学
《论语》曰：子曰： 十室之邑，必有忠信如丘者焉，不如丘之好学也已矣。 
又曰：有颜渊者，好学，不迁怒，不贰过，不幸短命死矣。今也则亡，未闻好学者也。
又曰：孔文子何以谓之文也？子曰： 敏而好学，不耻下问，是以谓之文。 
又曰：我非生而知之者，好古，敏以求之也。
又曰：子夏曰： 日知其所亡，月无亡其所能，可谓好学也已。 
《礼记·檀弓上》曰：孔子与门人立，拱而尚右，二三子亦皆尚右。孔子曰： 二三子之嗜学，我则有姊之丧故也。 二三子皆尚左。
《新序》曰：叶公诣梁问乐王鲋曰： 晋大夫赵文子为人若何？ 对曰： 好学而受规谏，仁也。江出岷山，其源若瓮口，至楚国，其广十里，无它故，其下流多也。好学受规谏，宜乎立哉。 
《汉书》曰：陈平少时家贫，好读书，治黄帝老子之术，兄伯常耕田纵平游学。
《东观汉记》曰：冯豹字仲文。好儒学，以诗传教授。乡里为之语曰： 道德斌斌冯仲文。 
又曰：和熹邓后七岁读《论语》，志在书传，母常非之，曰： 当习女工，今不是务，宁当学博士耶？ 后重违母意，昼则缝纫，夜私买脂烛读经传。宗族外内皆号曰： 诸生 。
范晔《后汉书》曰：荀爽幼好学，太尉杜乔见而称之曰： 可为人师。 爽遂耽思经书，庆吊不行，征命不应。
张璠《汉记》曰：朱穆字公叔。好学，专精。每一思至，中食失餐，行坠坑坎，亡失冠履。其父常言： 穆大专，几不知马之几足。 
《后汉书》曰：张霸就樊儵受严氏《公羊春秋》，遂博览五经。诸生孙綝、刘固等慕之，各市宅其傍以就学耶。
《魏书》曰：吉茂字叔畅。好书，不耻恶衣恶食，而耻一物之不知。建安初，与扶风苏则共入武功南山，精思数岁。
《北齐书》曰：刘逖字子长。少而聪敏，在游宴之中，卷不离手。值有文籍所未见者，则终日讽诵，或通夜不归。其好学如此也。
《文士传》曰：李庸字萧远。笃志好学，善属文，词藻清美，常燃柴草，火以读之。
《南史》曰：梁刘峻字孝标，平原人也。永明中，从桑乾还，自谓所见不博，更求异书。闻有异书，必往祈借。清河崔慰祖谓之 书淫 。
《北史》曰：隋刘臻为仪同。性恍忽，耽经史。经日覃思，至於世事多所遗记。有刘讷者，亦任仪同，俱为太子学士，情好甚密。臻住城南，讷住城东，臻尝欲寻讷，谓从者曰： 汝知刘仪同家乎？ 从者不知寻讷，谓还家，因答曰： 知。 於是引之而去。既叩门，臻尚未悟，谓至讷家，乃据鞍大呼曰： 刘仪同可出矣。 其子迎门，臻惊曰： 汝亦来耶？ 其子答曰： 是大人家。 於是顾盼久之，乃悟。叱从者曰： 汝大无意，吾欲造刘讷耳。 
杜预《自叙》曰：少而好学，在官则勤於吏治，在家则滋味典籍。
《玄晏春秋》曰：余家素贫窘，昼则务作于劳，夜则甘疲寐。及二时之务，书卷生尘，箧不解缄。惟季冬裁得一旬学，或兼夜寐，或戏独否，或对食忘餐，或不觉日夕，是以游出之事，吉凶略绝。富阳男数以全生之道诲予，方之好色，号予为 书帙 。
○废学
《毛诗·缁衣》曰：《子衿》，刺学校废也。世乱则学校不修焉。青青子衿，悠悠我心，纵我不往，子宁不嗣音。
《尚书》曰：不学墙面，莅事惟烦。
《论语》曰：德之不修，学之不讲，是吾忧也。
《左传》曰：学者植也，不学将落也。
《史记》曰：周道既废，焚烧《诗》、《书》，故明堂石室金匮玉板图籍散乱也。
又曰：始皇，诸生到者拜为郎，七百人。密种瓜於骊山。山温成实，令诸生就视说之，人人不同。乃为伏机，方难未定，机发，从上土填之。其坑在咸阳西南三望里，今为闵儒卿也。
又曰：秦始皇令天下有藏《诗》、《书》百家语者，悉诣守尉杂烧之，敢偶语《诗》、《书》者弃市，以古非今者族。
《汉书》曰：夫子没而微言绝，七十子终而大义乖。
《前汉书》曰：绛侯不好文学，每召诸生，东向坐而责之，不以宾主之礼相接。
《东观汉记》曰：班超字仲升。家贫，为官佣写书。辍书叹曰： 丈夫当效傅介子、张骞，立功异域，以取封侯，安能久事笔砚乎？ 
《三国典略》曰：齐许惇无学术，与邢劭、魏收等同列。诸人谈说经史，惇隐几而睡，深为胜流所轻。
《梁书》曰：柳津字元举。性强直，乏风华。或劝之聚书，津曰： 吾尝令道士上章驱鬼，安用此鬼名耶？ 
《隋书》曰：宇文庆沉深有器局，少以聪敏见知。周初，受业东观，颇涉经史。既而谓人曰： 书，足记姓名而已，安能久事笔砚，为腐儒之业？ 於时文州民夷相聚为乱，庆应募从征。贼保据岩谷，径路悬绝。庆束马而进，袭破之，以功授都督。
《唐书》曰：马燧少尝与诸兄读书，乃辍卷叹曰： 天下将有事矣，丈夫当立功征伐，以济四海，安能矻矻为一儒也？ 
《西京杂记》曰：傅介子年十四，好学书，尝弃觚而叹曰： 大丈夫当立功绝域，何能坐为散儒？ 卒斩匈奴使者，还拜中郎将。后复斩楼兰王首，封仪阳侯。
《金楼子》曰：曹子文少善射御，力格猛兽，不避险阻。数从征伐，志意慷慨，魏武常抑之，曰： 汝不念读书而好乘马击剑，此一夫之用，何足贵也？ 
