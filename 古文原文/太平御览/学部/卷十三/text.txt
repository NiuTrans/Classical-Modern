○采来遗逸
《史记》曰：高祖入咸阳，萧何先收秦图书。
刘歆《七略》曰：武帝广开献书之路，百年之间，书积如丘山。故外有太史、博士之藏，内则延阁、广内、秘室之府。
《物理论》曰：鲁恭王坏孔子旧宅，得《周书》，阙无《冬官》，汉武购千金而莫有得者，遂以《考工记》备其数。
《汉书》曰：孝帝河平三年，遣谒者陈农求遗书于天下。
《东观汉记》曰：杜林於河西得漆书古文《尚书》经一卷，每遭困厄，握抱此经。
《后魏书》曰：高谧字安平，典秘阁。谧以坟典残缺，奏广访郡邑，大加缮写。由是图籍莫不审正。
又曰：李暠署刘昞为儒林祭酒从事中郎。暠好尚文籍典史，穿落者亲自补治。昞时侍侧，前代暠，暠： 躬自补者，欲人重此曲籍。 
《隋书》曰：刘炫除殿内将军，时牛弘奏请购求天下遗逸之书。炫遂伪造书百卷，题为《连山易》、《鲁史记》等，录上送官，取赏而去。后有人讼之，经赦免死。
《北史》曰：隋裴矩伐陈之役，领元帅记室，既破丹阳，晋王广令矩与高颎收陈图籍。
又曰：隋牛弘上表请开献书之路，曰： 昔周德既衰，旧经紊弃。孔子以大圣之才，开素王之业，宪章祖述，制《礼》刊《诗》，正五始而条《春秋》，阐《十翼》而弘《易》道；及秦皇驭宇，吞灭诸侯，先王坟籍，扫地皆尽，此则书之一厄也。汉兴，建藏书之策，置校书之官，至孝成之代，遣谒者陈农求遗书于天下，诏刘向父子雠校篇籍，汉之典文於斯为盛；及王莽之末，并从焚烬，此则书之二厄也。光武嗣兴，尤重经诰，未及下车，先求文雅；至肃宗亲临讲肆，和帝数幸书林，其兰台、石室、鸿都、东观，秘牒填委，更倍於前；及孝献移都，吏人扰乱，图书缣帛，皆取为帷囊，所收而西，裁七十馀乘，属西京大乱，一时燔荡，此则书之三厄也。魏文代汉，更集经典，秘书郎郑默删定旧文，时之论者，美其朱紫有别；晋氏承之，文籍尤广，晋秘书监荀勖定魏内经，更著《新簿》；属刘、石凭陵，从而失坠，此则书之四厄也。永嘉之后，寇窃竞兴，其建国立家，虽传名号，宪章礼乐，寂灭无闻；刘裕平姚泓，收其图籍，五经子史，才四千卷，皆赤轴青纸，文字古拙，并归江左，宋秘书丞王俭，依刘氏《七略》撰为《七志》，梁人阮孝绪亦为《七录》，总其书数三万馀卷；及侯景渡江，坏破梁室，秘省经籍，虽从兵火，其文德殿内书及公私典籍重本七万馀卷，悉送荆州；及周师入郢，绎悉焚之於外城，所收十才一二，此则书之五厄也。后魏爰自幽方，迁宅伊、洛，日不暇给，经籍阙如；周氏创基关右，戎军未息，保定之始，书止八千，后加收集，方盈万卷；高氏据有山东，初亦采访，验其本目，残阙犹多；及东夏初平，获其经史，四部重杂，三万馀卷，所益旧书，五千而已。今御书单本一万五千馀卷，部帙之间，仍有残缺，比梁之旧目止有其半。至於阴阳河洛之篇，医方图谱之说，弥复为少。臣以经书，自仲尼迄今，数遭五厄，兴集之期，属膺圣代。今秘籍见书，亦足披览，但一时载籍，须令大备，不可王府所无，私家乃有。若猥发明诏，兼开购赏，则异典必致，观阁斯积。 上纳之。於是下诏，献书一卷赏缣一匹。一二年间，篇籍稍备，乃总加编次，召天下工书之士，京兆韦霈、南阳杜頵等，于秘书内补续残缺，为正副二本，藏於宫中。其馀以实秘书内外之阁，凡二万馀卷。炀帝即位，秘阁之书分为三品，於东都观文殿东西厢屋以贮之：东屋藏甲乙，西屋藏丙丁。
《后唐史》曰：都官郎中庾传美充三川搜访图籍使。传美言伪蜀王衍之书，旧僚家在成都，便於归计，且言成都具有本朝实录。及传美使回，所得才九朝而已，其馀残缺杂书，盖不足记。
○借书
《西京杂记》曰：匡衡勤学，邑人大姓又不识字，家富多书，乃与客作，不求其价。主人怪而问之，衡曰： 愿得主人书，遍读之。 主感叹，给以书，后成大儒。
《后汉书》曰：王充师事扶风班彪，好博览而不守章句。家贫无书，常游洛阳市肆，阅卖书，一见辄能忆诵，遂博通众流百家之言。
《蜀志》曰：李权从秦宓借《战国策》，宓曰： 成汤大圣，睹野渔而有猎逐之失；定公贤者，受女乐而弃朝事。道家法曰：不见所欲，使心不乱，是故君子先以懿文德也。 
《博物志》曰：蔡邕有书万卷，汉末年，载数车与王粲。亡后，相国掾魏讽谋反，粲子预焉，既被诛，邕所与粲书，悉入粲族子业。
王隐《晋书》曰：齐王攸好学不倦，借人书皆治护，时以还之。
又曰：皇甫谧表从武帝借书，上送一车与之。谧羸病，手不释卷，历观古今，无不皆综。
《先贤传》曰：延笃从唐溪李度受《左氏》，欲写传本，无纸，乃借本诵。及笃辞归，李度曰： 卿欲写本，何故辞归？ 答曰： 已诵之矣。 
《齐·张率传》曰：时陆少玄家有父澄书万馀卷，率与少玄善，遂通书籍，尽读其书。
《陈书》曰：孔奂字休文，山阴人。好学，经史百家莫不通涉。沛国刘显，时称 学府 ，每共奂讨论，深相叹，乃执奂手曰： 昔伯喈坟素悉与仲宣，吾当希彼蔡君，足下无愧王氏。 所保书籍，寻以相付。
《后魏书》曰：崔亮家贫，佣书自业。时陇西李冲当朝任事，亮从兄光往依之，谓亮曰： 安能久事笔砚而不往托李氏也？彼家饶书，因可得学。 亮曰： 弟妹饥寒，岂可独饱？自可观书於市，安能看人眉睫乎？ 
《后周书》曰：梁蔡文宝字敬仁。尝以书干仆射徐勉，大为勉所赏异。乃令与其子游处，所有坟籍，尽以给之。遂博览群书，学无不综。
《北齐书》曰：刘昼少负笈从师，伏膺无倦，恨下里少坟籍，便杖策入都。知太府少卿宗正世良多书，乃造焉。世良纳之。恣意披览，昼夜不倦。
《隋书》曰：卢思道字子行。聪爽俊辩，就魏收借异书，数年之间，才学兼著。
《唐书》曰：裴行俭初以门荫补弘文生，累年在馆，惟闭户读书。馆司将加荐举，固辞。左仆射房玄龄问其故，对曰： 遭隋季离乱，私门书籍荡尽，冀在馆披阅有所成耳。 
又曰：中书令李敬玄，亳州谯人也。博览群书，特善《三礼》。初，上在东宫，马周启荐之。召入崇贤馆，兼预侍读，仍借御书读之。
又曰：阳城字元宗，北平人也。代为官族。家贫不能得书，乃求为集贤写书吏，窃官书读之，昼夜不出房。经六年，乃无所不通。
○赐书
《后汉书·东平王苍传》曰：明帝赐苍以秘书，列图道术秘方。
又曰：王景，永平二年，议修汴渠，乃引见，问景以理水。景陈其利害，应对敏捷，帝善之，乃赐景《山海经》、《河渠书》、《禹贡图》。
又曰：章帝赐黄香《淮南》、《孟子》各一本。
又曰：班彪字叔皮，幼与从兄嗣共游太学。家有赐书，内足於财，好古之士，自远方来。
《齐春秋》曰：萧晋字元卿，兰陵人。家有赐书，志学不倦也。
《陈书》曰：江总字总持。幼笃学，有词采。家传赐书数千卷，总寻读，未尝释手也。
《唐书》曰：垂拱二年，新罗王金政明遣使请《礼记》《唐礼》一部并杂文章。令所司写《吉凶要礼》，并於《文馆词林》采其词涉规诫者，勒成五十卷，赐之。
又曰：开元十九年，命有司写《毛诗》、《左传》、《文选》各一部，以赐金城公主，从其请也。
○写书
王子年《拾遗记》曰：张仪、苏秦二人同志，递剪发以相活，或佣力写书。行遇圣人之文无题记，则以墨画于掌内及股里，夜还，更折竹写之。
《抱朴子·自叙》曰：葛洪字稚川，丹阳句容人也。生为二亲所骄饶，累遭火，典籍荡尽。伐薪卖之，给笔，夜以写书。家贫乏纸，所写皆反覆有字，人少能读者。
桓谭《新论》曰：余同时佐郎官有梁子初、杨子林好学，所写万卷，至于白首。尝有所不晓百许，寄余，余观其事皆略可见。
萧子显《齐书》曰：隐士沈驎士，遭火烧书数千卷。驎士年过八十，耳目犹聪明，乃手写细书，复成书三二千卷，满数十箧。
《后魏书》曰：穆子容少好学，无所不览，求天下书，逢即写录，所得万馀卷。
《三国典略》曰：郎基字世业，中山新市人，鲁郡太守智之孙也。泛涉坟籍，清慎无所营求，尝语人云： 任官之所，木枕亦不须作，况重於此乎？ 惟颇令人写书。樊子盖曾遗之书，曰： 在官写书，亦是风流罪过。 基答曰： 观过知仁，斯亦可矣。 
《梁书》曰：袁峻字孝高。早孤，笃志好学，家贫无书，从假借，必皆抄写，自课日五十纸，纸数不登则不止。
《后周书》曰：裴汉借人异书，必躬自录本，至於疾疹弥年，亦未尝释卷。
○载书
《史记》曰：苏秦说秦王，书十上而说不行，去秦而归，负书担橐，形容枯槁。
《续汉书》曰：李固为三公子，躬步，以驴负书从师。
《墨子》曰：墨子南使卫，载书甚多，强唐子见而怪之，对曰： 昔周公曰：朝读书，夕见七十二士。相天下犹如此，吾安敢废此也？ 
《晋书》曰：张华无馀财，惟文史溢几箧，徙居，载书三十车也。
○焚书
《史记》曰：秦始皇三十四年，令天下敢有藏《诗》、《书》百家语者，悉诣守尉烧之。令下三十日不烧，黥为城旦。所不禁者，医药、卜筮、种树之书耳。
《风俗通》曰：董卓荡覆王室，天子西移，所载书七十车，遇雨道难，分半投弃，即於处烧燔，麋为灰秽。
《淮南子》曰：王寿负书而行，见徐凭，曰： 事者，应变而动；书者，言之所出。智不藉书。 王寿乃焚其书而舞也。
《三国典略》曰：初，侯景来，既送东宫，妓女尚有数百人。景乃分给军士，夜于宫中置酒奏乐，忽闻火起，众遂惊散，东宫图籍数百厨焚之皆尽。初，太子梦作秦始皇者云： 此人复欲焚书。 既而见爇，梦则验焉。
又曰：周师陷江陵，梁王知事不济，入东阁竹殿，命舍人高善宝焚古今图书十四万卷。欲自投火，与之俱灭，宫人引衣，遂及火灭尽，并以宝剑斫柱令折，叹曰： 文武之道，今夜穷矣。 
