○礼
《释名》曰：礼，体也。言得事之体也。
《太公六韬》曰：礼者，理之粉泽。
《庄子》曰：三王、五帝之礼义法度，其犹楂梨橘柚，虽其味相反，而皆可於口也。
《论语》曰：不学礼，无以立。
《诗》曰：相鼠有体，人而无礼；人而无礼，胡不遄死？
《礼记·乐记》曰：簠簋俎豆，制度文章，礼之器也。升降上下，周旋裼袭，礼之文也。
又《燕居》曰：礼者何也？即事之治也。君子有其事必有其治。治国而无礼，譬犹瞽之无相与，伥伥乎其何之！譬如终夜有求於幽室之中，非烛何见？若无礼，则手足无所措，耳目无所加，进退揖让无所制。(伥，丑良切。)
又《曲礼》：君子恭敬撙节，退让以明礼，曰：鹦鹉能言，不离飞鸟；猩猩能言，不离禽兽。今人而无礼，虽能言，不亦禽兽之心乎？
又《礼运》曰：礼之於人也，犹酒之有糵也。君子以厚，小人以薄。
又《乐记》曰：乐者，非谓黄锺、大吕、弦歌、干杨也，乐之末节也，故童者舞之。铺筵席，陈樽俎，列笾豆，以升降为礼者，礼之末节也，故有司掌之。
又《礼器》曰：君子之行礼也，不可不慎也，众之纪也，纪散而众乱。
又曰：先王之立礼也，有本。忠信，礼之本也；义理，礼之文也。无本不立，无文不行。
又《经解》曰：夫礼，禁乱之所由生，犹坊止水之自来也。故以旧坊为无所用而去之者，必有水败；以旧礼而无所用而去之者，必有乱患。
又《礼运》曰：夫礼，先王以承天之道，以治人之情，故失之者死，得之者生。《诗》曰： 相鼠有体，人而无礼；人而无礼，胡不遄死？ 是故礼必本於天，殽於地，列於鬼神，达於丧祭射御，冠昏朝聘。圣人以礼示之，天下国家可得而正也。
《春秋说题辞》曰：礼者，体也。人情有哀乐，五行有兴灭，故立乡饮之礼，终始之哀，婚姻之宜，朝聘之表，尊卑有序，上下有体。王者行礼得天中和，(斗居天中而有威仪，王者法而备之，是亦得天之中和也。)礼得，则天下咸得厥宜。阴阳滋液万物，调四时，和动静，常用，不可须臾惰也。
《三礼正义》曰：《周礼》、《仪礼》并周公所作。经所谓礼三百，威仪三千。经礼则《周礼》也，威仪则《仪礼》也。《周礼》遭秦灭学，藏於山岩屋壁，以故不亡。汉武帝时有季氏获之，以上河间献王，独阙《冬官》一篇，购之千金不得，乃以《考工记》补之，遂奏入於秘府。时儒以为非是，不得。至刘歆独识其书，知周公致太平之迹，始奏立学官。后郑玄为之注。《仪礼》，周衰，当战国之世，其书并亡。至汉，高堂生所传十七篇，惟《士礼》存焉。后世推《士礼》以致天子之礼而行之。至马融、郑玄、王肃，并为之注解。
《礼记正义》曰：《礼记》者，本孔子门徒共撰所闻也。后通儒各有损益。子思伋作《中庸》，公孙尼子作《缁衣》，汉文时博士作《王制》，其余众篇皆如此例。至汉宣帝世，东海后苍善说礼，于曲台殿撰礼一百八十篇，号曰《后氏曲台记》。后苍传于梁国戴德及从子圣。德乃删《后氏记》为八十五篇，名《大戴礼》；圣又删《大戴礼》为四十六篇，名《小戴礼》。其后谙儒又加《月令》、《明堂位》、《乐记》三篇，凡四十九篇，则今之《礼记》也。(《礼记》有马融、郑玄二家注。马注今亡，惟郑注行于世矣。)
《汉书·艺文志》曰：《易》曰： 有夫妇、父子、君臣、上下，礼义有所错。 而帝王质文，世有损益。至周曲为之防，事为之制，(言委曲防闲，每事为制也。)故曰 礼经三百，威仪三千 。及周衰，诸侯将逾法度，恶其害己，皆灭去其籍。自孔子时而不具，至秦大坏。汉兴，鲁高堂生传《士礼》十七篇，至孝宣世，后苍最明。戴德、戴圣、庆普皆其弟子，三家立于学官。《礼古经》者，出于鲁淹中，(淹中，里名也。)及孔氏学七十篇，文相似，多三十九篇。及《明堂》、《阴阳》、《王史氏记》所见，多天子、诸侯、卿大夫之制，虽不能备，犹愈仓等推《士礼》而致于天子之说。(师古曰：瘉与愈同。愈，胜也。)
《汉书》曰：《乐》以治内而为同，《礼》以修外而为异。同则和亲，异则畏敬也。
范哗《后汉书》曰：曹褒论曰： 汉初，朝制无文。叔孙通颇采《礼经》，参酌秦法，虽适物观时，有救崩弊，先王之宏典，盖多阀矣。 
《晋书》曰：韦逞母宋氏，家世儒学，其父授以《周官音义》，谓之曰： 吾家世学《周官》，传业相继。此周公所制，经纪典诰、百官品物备于此矣。吾无男，汝可授之，勿令绝世。 后符坚幸太学，博士卢壶奏曰： 废学已久，书传零落，比年撰缀，惟《周官礼注》未有其师。窃见太常韦逞母宋氏传其父业，得《周官音义》，今年八十，视听无阙，非此母无以传授后生。 于是就其家立讲堂，隔绛纱幔而传受。以宋氏为文宣君，赐侍婢十人。《周官》后学传于世，时称 韦氏宋母 。
《唐书》曰：开元十四年，上令太子宾客元行冲撰《类礼义疏》，将立学官。疏成，左相张说驳奏曰： 今之《礼记》，是前汉戴德、戴圣所编录，历代传习，已向千年，著为经教，不可刊削。至魏，孙炎始改旧本，以类相比，有同抄书，先儒所非，竟不行用。贞观中，魏征因炎所修，更加整比，兼为之注，先朝虽厚加赏锡，其书竟亦不行。今行冲等奉诏修撰勒成一家，然与先儒义乖，章句隔绝。若欲行用，窃恐未可。 上然其奏，遂不得立学。行冲意诸儒排己，退著论以自释。
○春秋
杜预《序》云：《春秋》者，鲁史记之名也。楚谓之《梼杌》，晋谓之《乘》，而鲁谓之《春秋》，其实一也。
《释名》曰：言春秋冬夏，终以成岁。举春秋，则冬夏可知也。
《春秋正义》曰：孔子授《春秋》於卜商，卜商又授之弟子公羊高、穀梁赤，又各为之传，则今《公羊》、《穀梁》二传是也。《左氏传》有贾逵训，服虔、杜预注，《公羊传》有何休解诂，《穀梁》有范宁集解。
《春秋握成图》曰：孔子作《春秋》，陈天人之际，记异考符。
《春秋演孔图》曰：作法《五经》，连之天地，稽之图象，质於三王，施之四海。
《史记》太史公曰： 先人有言，自周公卒，五百岁而有孔子。孔子卒后，至於今五百岁，有能绍明世，正《易》传，继《春秋》，本《诗》、《书》、《礼》、《乐》之际，意在斯乎？意在斯乎？小子何敢让耶？ 上大夫壶遂曰： 昔孔子何为而作《春秋》哉？ 太史公曰： 余闻董生曰： 周道衰废，孔子为鲁司寇，诸侯害之，大夫壅之。孔子知言之不用，道之不行也，是非二百四十二年之中，以为天下仪表，贬天子，退诸侯，讨大夫，以达王事而已矣。 子曰： 我欲载之空言，不如见之於行事之深切著明也。 夫《春秋》，上明三王之道，下辨人事之纪，别嫌疑，明是非，定犹豫，善善恶恶，贤贤贱不肖，存亡国，继绝世，补敝起废，王道之大者也。拨乱世反之正，莫近于《春秋》。《春秋》文成数万，其指数千。万物之散聚，皆在《春秋》。《春秋》之中，弑君三十六，亡国五十二，诸侯奔走不得保其社稷者，不可胜数。察其所以，皆失其本已。故《易》曰： 失之毫厘，差以千里。 故曰：臣弑君，子弑父，非一朝一夕之故也，其渐久矣。故有国者不可以不知《春秋》：前有谗而不见，后有贼而不知；为人臣者不可以不知《春秋》：守经事而不知其宜，遭变事而不知其权。为人君父而不通於《春秋》之义者，必蒙首恶之名；为人臣子而不通於《春秋》之义者，必陷篡弑之诛，死罪之名。其实皆以为善，为之不知其义，被之空言而不敢辞。夫不通礼义之指，至於君不君，臣不臣，父不父，子不子。夫君不君则犯，臣不臣则诛，父不父则无道，子不子则不孝。此四行者，天下之大过也。以天下之大过予之，则受而不敢辞。故《春秋》者，礼义之大宗也。 
《汉书·艺文志》曰：古之王者，世有史官，君举必书，所以慎言行，昭法式也。左史记言，右史记事，其事为《春秋》，言为《尚书》，帝王靡不同之。周室既微，载籍残缺，仲尼思存前圣之业。以鲁，周公之国，礼文备物，史官有法，故与左丘明观其史记，据行事，仍人道，因兴以立功，就败以成罚，假日月以定历数，藉朝聘以正礼乐。有所褒讳贬损，不可书见；口授弟子，弟子退而异言。丘明恐失其真，故论本意而作传，明夫子不以空言也。
又云：刘歆为《左传》学，以左氏丘明好恶与圣人同，亲见夫子；而公羊、谷梁在七十之后，传闻与亲见，其详略不同。尝共父向校书，父为谷梁学，数以难其父向，向不能报也。
《汉书》曰：《春秋》所贬损，当时有威权者，是以隐其书而不宣。及末世，口说流行，故有公、谷、邹、夹之传。四家之中，公羊、谷梁立于学官。
《东观汉记》曰：张霸字伯饶。以樊鯈删《严氏春秋》，犹多繁辞，乃减为二十万言，更名 张氏学 。
《郑玄别传》曰：何休字邵公。作《公羊解注》，妙得公羊本意。作《公羊墨守》、《左氏膏肓》、《谷梁废疾》。玄后乃发《墨守》，针《膏育》，起《废疾》。休见而叹曰： 康成入吾室，操吾矛，以伐我乎？ 
《魏略》曰：鱼豢尝问魏禧《左氏传》，禧曰： 左氏相斫书耳，不足精意也。 
又曰：严翰字公仲。善于《春秋公羊》。时司隶锺繇不好《公羊》而好《左氏》，以《左氏》为太官厨，《公羊》为卖饼家，故尝数与辩折长短。繇机捷善持论，而翰讷口，时屈，无以应。繇曰： 公羊高竟为丘明服矣。 翰曰： 直故吏为明公服尔，公羊未肯也。 
《蜀志》曰：孟光字孝裕，洛阳人。博物识古，无书不览，尤锐意三史，长于汉家旧典。好《公羊春秋》，而讥诃《左氏》。每与来敏争此二义，常譊々讙咋。(讙，许袁切。咋音俎各切。)
《晋书》曰：王济解相马，又甚爱之。而和峤颇聚敛。预尝称济有 马癖 ，峤有 钱癖 。武帝闻谓曰： 卿有何癖？ 对曰： 臣有《左传》癖。 
王隐《晋书》曰：刘兆字延世。以《春秋》一经，三家殊途，命世名儒，是非之议纷然，互为仇敌，乃思三家之异合而通之。《周礼》有 和怨调入 之官，遂作《春秋调人》七万余言。
又曰：杜预大观群典，谓《公羊》、《穀梁》诡辩之言，又非先儒说，《左氏》未究丘明意而横以二传乱之，乃错综微言，著《春秋左氏经传集解》。又参与众家，谓之《释例》。又作《盟会图》、《春秋长历》，备成一家之学。至老乃成。秘书监挚虞赏之，曰： 左丘明本为《春秋》作传，而传遂自孤行；《释例》本为传设，而所发明何但《左传》，故亦孤行也。 
《三国典略》曰：张曜好读《春秋》，每月一遍，时人比之贾梁道。赵隐尝谓曜曰： 君研寻《左氏》，岂求服虔、杜预之纰缪耶？ 曜曰： 何为其然乎？左氏之书备叙言事，恶者可以自戒，善者可以庶几。故厉己温习，非欲诋诃古人之得失也。 
《梁书》曰：崔灵恩，清河东武城人也。少笃学，遍习五经，尤精《三礼传》，仕魏为太常博士。天监十三年，归梁，累迁步兵校尉兼国子博士。灵恩聚徒讲授，听者常数百人。性拙朴无风采，及解析经理，甚有精致，都下旧儒咸称重之。助教孔佥尤好其学。灵恩先习《左氏》服解，不为江东所行，乃改说杜义。每文句常申服以难杜，遂著《左氏条义》以明之。时助教虞僧诞又精杜学，因作《申杜难服》以答灵恩。世并传之。
颜延之《庭诰》曰：褒贬之书，取其正言晦义；辅制衰王，《春秋》为上。
《三辅决录》曰：贾逵建初元年，受诏列《春秋公羊》、《穀梁》不如左氏四十事奏之，名《左氏长义》。帝大善，赐布五百匹。
又《魏略》曰：逵好《左传》，及为牧守，常课之，月一遍。
桓谭《新论》曰：《左氏》传世后百馀年，鲁穀梁赤为《春秋》，残略多有遗失，又有齐人公羊高缘经文作传，弥离其本事矣。《左氏》经之与传，犹衣之表里，相持而成。经而无传，使圣人闭门思之十年，不能知也。
又曰：刘子政、子骏、伯玉三人尤珍重《左氏》，下至妇女，无不读论者。
《江表传》：关羽好《左氏》，略讽皆上口。
○孝经
《孝经·序》曰：吾志在《春秋》，行在《孝经》，是知孝者德之本欤。
《春秋说题辞》曰：《孝经》者，所以明君父之尊，人道之素。天地开辟皆在孝。(人非父不生，非母不长。天地开辟而生，人承天地，是故亲生膝下以养父母。)
《孝经钩命决》曰：《孝经》者，篇题就号也，所以表指括意。序中书名出义，见道曰著。(就，成也。孝为一篇之目。十八章也，成号序中心之事，使孝义见于外。)一字苞十八章，为天地喉襟，道要德本，故挺以题符篇冠就。
又曰：曾子撰斯问曰： 孝文乎？驳不同何？ (撰，撰经异同也。)子曰： 吾作《孝经》，以素王无爵禄之赏，斧钺之诛，(故称避席，复坐，吾语汝逊顺以避祸灾。)与先王以托权，(托先王以为已权势力。)目至德要道以题行，(题行，题天子德行，致群瑞已行所及也。)首仲尼以立情性，(情性犹天地，已不正，为天地子，故行冠子以立之也。)言子曰以开号，(若夫子所以自开于受命也。)列曾子示撰辅，(使若得录图之故，行冠子以立之也。佐与共治天下也。)《书》、《诗》以合谋。 (二人同心，其利断金。同心之言，臭如兰也。)
《孝经中契》曰：丘作《孝经》，文成道立，斋以白天，则玄云踊北，紫宫开北门，角元星北落，司命天使书题号《孝经篇》。云：神星裔孔丘知元，今使阳衢乘紫麟，下告地主要道之君。后年麟至，口吐图文，北落郎服书鲁端门，隐形不见。子夏往观，写得十七字，馀字灭消文，其馀飞为赤乌，翔摩青云。
《汉书·艺文志》曰：《孝经》者，孔子为曾子陈孝道也。夫孝，天之经也，地之义也，民之行也。举大者言，故曰《孝经》。
《后汉书》曰：向栩字辅兴。张角之乱，栩上便宜，颇讥刺左右，不欲国家兴兵，但遣人於河上北向读《孝经》，贼自当消灭。中常侍张读奏栩不欲命将出师，疑与角同，欲为内应，收送黄门北寺狱杀之。
谢承《后汉书》曰：仇览字季智，一名香，陈留考城人也。为县阳遂亭长。有羊元者，凶恶不孝，其母诣览告之。览呼元，责哨元以子道，与《孝经》一卷使诵读之。元深改悔，至母前谢罪曰： 元少孤，为母所骄，谚曰： 孤犊触乳，骄子詈母 。乞今自改。 卒成佳士。
王隐《晋书》曰：皇甫谧《督终论》曰：气绝之后，以蘧蒢裹尸，择不毛之地葬焉，皆无以自随，惟赍《孝经》一卷，示不忘孝道也。
吴均《齐春秋》曰：沈士字云祯，临终遗命曰： 棺中依皇甫谧，用《孝经》，既殡，不须立灵。士安亦然也。 
《齐书》曰：顾欢字景怡。有病邪者问，欢曰： 家有何书？ 答曰： 惟有《孝经》。 欢曰： 可取《仲尼居》置病人枕边，恭敬之，自差也。 病者果愈。后人问其故，答曰： 善禳恶，正胜邪，此病者所以差也。 
萧方等《三十六国春秋》曰：汉大将军东平王约，汉王聪戏之曰： 汝诵何书？味何句也？ 约曰： 臣诵《孝经》，每咏 身体发肤，受之父母，不敢毁伤 ，至於 在上不骄，高而不危 ，未尝不反覆诵之。 聪大悦。
《后周书》曰：宇文贵字乾福，少聪敏，涉猎经史，尤便骑射。始读《孝经》，便谓人曰： 读此一经，足为身之本。 
《三国典略》曰：徐陵子份。陵尝遇疾，甚笃。份烧香泣涕，跪诵《孝经》，昼夜不息，如此者三，陵疾豁然而愈。
《隋书》曰：郑译性轻，高祖以其定策功，不忍废而阴疏之。译乃阴呼道士章醮以祈福助。其婢奏译 〈胃厌〉蛊左道 。上谓译曰： 我不负公，此何意也？ 译无以对。后宪司劾以不孝，由是除名。下诏曰： 译嘉谋良策，寂尔无闻。鬻狱卖官，沸腾盈耳。若留之於世，在人为不道之臣；戮之於朝，入地为不孝子鬼。有累幽显，无以置之，宜赐以《孝经》，令其熟读。 后复其爵位。
又曰：韦师字公颖，京兆杜陵人也。少沉谨有志性。初就学，始读《孝经》，舍书而叹曰： 名教之极，其在兹！ 
又曰：苏威尝谓炀帝曰： 先臣谓臣惟读《孝经》一卷，可以立身，何用多为？ 帝亦然之。何妥曰： 苏威所学非止《孝经》，厥父若信有斯言，威不从命，是其不孝；其无斯言，而面欺陛下，是其不诚；不诚不孝，何以事君？且夫子曰： 不学《诗》，无以言；不学《礼》，无以立。 岂容苏绰教子独反圣人之旨乎？ 
《唐书》曰：永徽中，上命陈王师赵弘智於百福殿讲《孝经》，召中书门下三品及弘文馆学士、国子监学官，并令预坐。弘智演畅微言，备陈五孝之义，学士等难问连环，弘智酬应如响。上谓弘智曰： 宜略陈此经要道以辅不逮。 对曰： 昔者天子爰及诸侯卿大夫皆有诤臣，愿以此言奉献。 上甚悦，弘智及学士、儒官并赉以缯帛。
《汉实录》曰：敏使於湖南，途出江陵。帅高从诲为贽，是时谏曰： 祭酒惠及经书，从诲所识不过《孝经》十八章尔。 敏曰： 读书不在多，至德要道十八章足矣。敏记《诸侯章》云： 在上不骄，高而不危，制节谨度，满而不溢。 此一章皆经要言也。 时从诲兵败於郢，谓敏见讽，举觥以自罚。
