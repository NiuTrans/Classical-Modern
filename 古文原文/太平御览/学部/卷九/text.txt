○讲说
《广雅》曰：讲，读也。
《说文》曰：讲，和解也。
《易》曰：丽泽兑，君子以朋友讲习。
《论语》曰：德之不修，学之不讲，闻义不能徙，不善不能改，是吾忧也。
《汉书》曰：夏侯胜每讲，常谓诸生曰： 士病不能明经，经术苟明，其取青紫如俯拾地芥。学经不明，不如归耕。 
又曰：孔光居公辅位，前后十七年，时会门下诸生讲问疑难，举大义。其弟子多成就为博士。
又曰：董仲舒治《春秋》，孝景时为博士。下帷讲诵，弟子以次授业，或莫见其面。
又曰：班伯为中常侍。成帝方向学，郑宽中与张禹朝夕入说《尚书》、《论语》於金华殿中，诏伯授焉。
又曰：元帝时，少府五鹿充宗贵幸，为《梁丘易》。充宗乘贵辩口，诸儒莫能与抗，皆称疾不敢会。有荐朱云者，召入，摄斋升堂，抗首而说，音动左右。既论难，连柱五鹿君。(文颖曰：柱，阁也。)诸儒为之语曰： 五鹿岳岳，朱云折其角。 由是为博士，迁杜陵令。
又《西京杂记》曰：长安有儒生惠庄，闻朱云折五鹿充宗之角，乃叹息曰： 茧栗犊反能尔耶！吾终耻溺死沟中。 遂裹粮从云。云与言，庄不能对。逡巡而去，拊心语人曰： 吾口不能遽谈，此中多有。 
《东观汉记》曰：朱祐字仲先。初，光武学长安，时过朱祐，祐尝留上。须讲竟，乃谈语。及车驾幸祐家，问： 主人得无去我讲乎？ 
又曰：建初四年，诏诸儒会白虎观，讲五经同异。
又曰：桓荣为博士。显宗即位，乘舆幸太常府，令荣坐东面，设几杖，会百官数百人，天子亲自执业。
又曰：桓荣拜议郎，入侍太子，每朝会，辄令荣於公卿前敷奏经书。帝称善。
又曰：显宗亲於辟雍自讲所制《五行章句》，已复令桓郁说一篇。上谓郁曰： 我为孔子，卿为子夏，起我者，商也。 又问郁曰： 子几能传学？ 郁曰： 臣子皆未能传。觉孤兄子一人学方起。 上曰： 努力教之，有起者即白之。 
又曰：杨政字子行，治《梁丘易》，与京兆祁圣元同好，俱名善说。京师号曰： 说经锵杨子行，论难僠々祁圣元。 又周举字宣光，姿貌短陋，而博学洽闻，为儒者所宗。京师语曰： 五经纵横周宣光 也。
又曰：井丹字大春，通五经。时人为之语曰： 五经纺纶，井之大春。 
又陈嚚字君期，明《韩诗》。时语曰： 关东说诗陈君期。 
又曰：鲁平字叔陵，兼通五经。关东号曰： 五经复兴鲁叔陵 也。
又曰：贾逵字景伯，能讲《左氏》及五经本文，以大小夏侯《尚书》教授。诸儒为之语曰 问事不休贾长头 。
《后汉书》曰：郑玄西入关，因涿郡卢植事扶风马融。融门徒四百馀人，升堂者五十馀生。融素骄贵，玄在门下三年不得见。乃使高业弟子传授於玄。玄日夜寻诵，未尝怠倦。会融集诸生考论图纬，闻玄善算，乃召见於楼下。玄因质诸疑义，问毕辞归。融喟然谓门人曰： 郑生今去，吾道东矣。 又卢植於马融受学，融列女乐於前，植侍讲数年，未曾转眄。马融是以敬之。
又曰：大将军袁绍总兵冀州，造使要郑玄，大会宾客。玄最后至，乃延升上座。玄身八尺，饮酒一斛，秀眉明目，容仪温伟。绍客多豪俊，见玄儒者，未以通人许之。竞设异端，百家互起。玄依方辩对，咸出问表，皆得所未闻，莫不嗟服。
谢承《后汉书》曰：董春字纪阳。少好学，究极圣旨。后还归，立精舍，远方门徒学者常数百人。诸生每升讲堂，鸣鼓三通，横经捧手请问者百人，追随上堂难问者百馀人。
又曰：戴冯字次仲，征拜郎中。公卿大会，群臣就席，冯独立。世祖问之，对曰： 博士说经者皆不如臣，坐居臣上，是以不得就席。 正旦朝贺，帝令群臣说经义，有不通，辄夺其席，以益通者。冯重五十席。京师谚曰 解经不穷戴侍中 。
《后汉书》曰：丁鸿字孝公。少好《尚书》，十六能论难。永平中引见，说《文侯》一篇，赐衣被。章帝会诸儒白虎观，上善鸿难说，号之曰 殿中无双丁孝公 。
《魏书》曰：文帝初在东宫，氛疠大起，时人凋伤。帝深感难，与素所敬者大理王朗书云： 人生有七尺之形，死为一棺之土，惟立德扬名可以不朽。其次莫如著篇籍。疫疠数起，士人凋落，余独何人，能全其寿？ 故论撰所著《典论》，诗、赋盖百馀篇，集诸儒於肃成门内讲论大义，侃侃无倦。
《晋书》曰：郑冲为散骑常侍光禄勋，嘉平三年拜司空。及高贵乡公讲《尚书》，冲执经亲授。
沈约《宋书》曰：魏齐王每讲肄经通，辄使太常释奠先圣先师於辟雍。
又曰：元嘉十五年，征雷次宗至京师开馆聚徒授教，使丹阳尹何尚之立玄学，太子率更令何承天立史学，司徒参军谢元立文学。凡四学并建之。
《梁书》曰：中宗於敬贤殿讲《老子》，仆射王褒执经，百僚皆预讲席。中宗谈折摙辩，间以嘲谑，在座者相顾解颐。
又曰：沈峻字士嵩，武康人也。博通五经，尤长《周礼》。时吏部郎中陆倕与仆射徐勉书，荐峻曰： 凡圣可讲之书，必以《周官》立义。然则《周官》一书，实为群经源本。此学不传，多历年所，惟助教沈峻特精此书。 比日开讲，群儒刘嵒、沈熊之徒皆执经下座，北面受业。莫不叹服，人无间言也。 
又《伏曼容传》曰：宋明帝好《周易》，常集朝臣於清暑殿讲，诏曼容执经。曼容素美风采，明帝恒以方嵇叔夜，使吴人陆探微画叔夜像以赐之。为尚书外兵郎。尝与袁粲罢朝会言玄理，时论以为一台绝。
又曰：卢广，范阳涿人。少明经，有儒术。天监中归梁，位步兵校尉，兼国子博士，遍讲五经。时北来人儒学者有崔灵恩、孙详、蒋显，并聚徒讲说，而音辞鄙拙，惟广言论清雅，不类北人。仆射徐勉兼通经术，深相赏好。后为寻阳太守、武陵王长史，卒官。
又曰：贺琛字国宝。幼孤，伯父玚授其经业，一闻便通义理。玚异之，常曰： 此儿当以明经致贵。 玚卒后，琛家贫，常往还诸暨，贩粟以养母。虽自执舟楫，闲则习业，尤精《三礼》。年二十馀，玚之门徒稍从问道。初，玚於乡里聚徒教授，四方受业者三千馀人。玚天监中亡，至是复集琛矣。琛乃筑室郊郭之际，茅茨数间。年将三十，便事讲授。既世习礼学，究其微精，占术先儒，吐言辩洁。坐之听受，终日不疲。
《后周书》梁晋熙郡王萧大圜，当元帝时，以世多忌，恐谗诉生焉，乃屏绝人事，门客左右不过两三人。不妄游狎，恒以讲《诗》、《书》、《易》为事。梁元帝尝自问五经要事数十条，大圜辞约指明，应答无滞。梁元帝甚叹美之。因曰： 昔河间好学，尔既有之；临淄好文，尔亦兼之。然东平为善，弥高前载，吾重之爱之，尔当效焉。 
《北史》曰：后魏元善迁国子祭酒，上尝亲临释奠，令善讲《孝经》。于是敷陈义理，兼之以谏，上大悦，曰： 闻江阳之说，列起朕心。 赉绢一百匹，衣一袭。
又曰：卢景裕博通经典。齐文襄入相，於第开讲，招延时俊，今景裕解所注《易》。景裕理义精微，吐发闲雅。时有问难，或相诋诃，大声厉色，言至不逊，而景裕神彩俨然，风调如一，从容往复，无隙可寻。由是士君子嗟美之。
《后周书》曰：吕思礼，东平寿张人也。性温润，不杂交游。年十四，受学于徐遵明。长于论难，诸生为之语曰 讲《书》论《易》锋难敌 。
《隋书》曰：后齐将讲于天子，先定经于孔父庙，置执经一人，侍讲二人，执读一人，摘句二人，录义六人，奉经二人。讲之旦，皇帝服通天冠，玄纱袍，乘象辂至学，坐庙堂上。讲讫，还便殿，改服绛纱袍，乘象辂还宫。讲毕，以一太牢释奠孔父，配以颜回，列轩悬乐，六佾舞。行三献礼毕，皇帝服通天冠，绛纱袍，升阼即座，宴毕还宫。皇太子每通一经，亦释奠。
又曰：马光为太子博士。尝因释奠，高祖亲幸国子学，王公以下毕集，光升座，讲《礼》，启发章句。已而，诸儒生以次论难者十馀人，皆当时硕学，光剖析凝滞，虽辞非俊辩，而理义弘赡。论者莫测其浅深，咸共推服。上嘉而劳焉。
又曰：元善通博在何妥之下，然以风流酝藉，俯仰可观，音韵清明，听者忘倦。由是为后进所归。妥每怀不平，心欲屈善，因善讲《春秋》，初发题，诸儒毕集。善私谓妥曰： 名望已定，幸无相苦。 妥然之。及就讲肆，妥遂引古今滞义以难善，多不能对。善深衔之。二人由是有隙。
《唐书》曰：太宗幸国子学，视释奠，祭酒孔颖达讲《孝经》。右庶子赵弘智问之曰： 夫子门人曾、闵俱称大孝，而今独为曾说，不为闵说，何耶？ 答曰： 曾孝特优，门人不能逮也。 制旨驳之曰： 朕闻《家语》云：昔曾晳使曾参锄瓜，而误断其本，晳怒，授大杖以击其背。参手扑地，绝而后苏。孔子闻之，告门人曰：参来勿内。既而曾子请焉，孔子曰：舜之事父也，使之常在侧，欲杀乃不可得，小箠则受，大杖则走。今参误于父，委身以待暴怒，陷父於不义，不孝莫大焉。由斯而言，孰愈于闵子骞也。 颖达不能对。太宗又谓侍臣曰： 诸儒各生异意，皆非圣人论孝之本旨也。夫孝者，善事父母，自家刑国，忠於其君；战阵勇，朋友信，扬名显亲，此之谓孝。具在经典而论者多离其文，迥出事外。以此为教，劳而非法，何谓孝之道耶？ 
《语林》曰：刘真长与桓公宣武共听讲《礼记》，桓公云： 时有入心处，便觉咫尺玄门。 
《殷氏世传》曰：殷亮，建武中征拜博士。诸儒讲论，胜者赐席，亮重至八九。
《三国典略》曰：东魏崔暹子达拏年十三，暹令儒者教其说《周易》两字。乃集朝贵名流，达挐升高座开讲。赵郡睦仲让阳屈服之，暹大悦，擢仲让为司徒中郎。邺下为之语曰： 解义两行得中郎 。
