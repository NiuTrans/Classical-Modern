○盆
《尔雅》曰：盎谓之缶。(盆也。)
又曰：九三，日昃之离，不鼓缶而歌，则大耋之嗟，凶。
《周礼》曰：盆实二鬴，厚半寸。
《礼》曰：夫奥者，老妇之祭也。盛於盆，尊於瓶。(盆、瓶，炊器也。)
又曰：世妇卒蚕，遂献茧于夫人。及良日，夫人缫三盆手。(三盆手者，三淹也。)
《史记》曰：秦、赵会渑池，蔺相如曰： 赵王窃闻秦王善为秦声，请奏盆缻。 (缻音缶，皆瓦器，所以盛酒，秦人鼓之以节歌。)於是秦王不怿，为一击缻。赵御书曰： 某年某月，秦王为赵王击缻。 
又曰：司马迁书云： 仆以为戴盆何以望天？ 
《续晋阳秋》曰：桓宣武与妻妾坐月下，流星坠下铜盆水中，光如二寸珠，颎然。妾酌饮之，生玄。
《晏子春秋》曰：景公饮酒，自鼓盆瓮也。
《庄子》曰：庄子妻死，惠子吊之。庄子箕踞，鼓盆而歌。
《淮南子》曰：今夫穷鄙之社也，扣盆拊瓴，相和而歌，自以为乐矣。尝试为之击建鼓，撞巨钟，然知其盆瓶之足羞。藏诗书，修文学，而不知至论之旨，至则拊盆扣瓴之徒也。
又曰：屠者藿羹，车者步行，陶人用缺盆，匠人处狭庐。
又曰：今盆水在庭，清之终日，未能见目睫；浊之不用一桡，而不能察方圆。人神易浊而难清，犹盆水之类乎？
又曰：日各至，则盆水溢。
《世说》曰：阮仲容至，宗人闻，共集，以大盆盛酒。
王韶之《始兴记》曰：林源山有石室，室盘石上行，罗十瓮，皆盖以青盆，中悉是饼银。
《交州杂记》曰：夷俗以铜盆瓮赎罪。
潘岳《笙赋》曰：倾缥盆以酌酃。
○缶(附)
《易》曰：初六，有孚盈缶。(王肃曰：缶者，下民质素之器。)
《诗》曰：坎其击缶，宛丘之道。(盎谓之缶。)
又曰：王惲书云： 醉后仰天抚缶而歌。 
○瓮
《说文》曰：罂，(於耕切。)甀(直为切，《说文》亦作垂。)也。甀，小口罂也。瓨，(下江切。)似罂，长颈，受十瓮，罂也。
《通俗文》曰：瓮下孔曰瓹。(姑县切。)
《方言》曰：〈亢瓦〉、(音刚。)瓭、(都贪切，一音沈。)甒、(音武。)、(音由)〈奠瓦〉(音郑){从瓦}(士双切。)瓮、瓿甊、(瓿音部。)甊，(郎口切。){疑瓦}，(鱼记切。)罂也。酃，桂之郊谓之瓭，(今江东通名大瓮为〈亢瓦〉也。)其小者谓之〈奠瓦〉，周、魏之间谓之甒，(今江东亦呼罂〈亢瓦〉子。)秦之旧都谓之〈奠瓦〉，江、淮之间谓之，江、湘之间谓之{从瓦}。自关而西、晋之旧都、河汾之间，其大者谓之甀，其中者谓瓿甊。自关而东，赵魏之间谓之瓮，或谓之罂。东齐海岱之间谓之{疑瓦}。罂，其通语也。
《尔雅》曰：瓯瓿谓之瓵。(瓿，小罂也，长沙曰瓵。瓵，音也。)
《易》曰：井谷射鲋，瓮敝漏。
《礼》曰：宋襄公葬其夫人，醢百瓮。
又曰：儒有蓬户瓮牖，易衣而出，并日而食。
《左传》曰：齐侯伐燕，燕人归燕姬，赂以瑶瓮、玉椟、斝耳，不克而还。(玉瓮也。)
《孝经援神契》曰：银瓮也，不汲自随，不盛自盈。(《瑞应图》同。)
《汉书》曰：陈平家贫，居瓮牖。(《家语》原宪同。)
《东观汉记》曰：王涣为洛阳令，盗贼发，不得远走。或藏沟渠，或伏瓮下。涣以方略取之，皆称神明。
王隐《晋书》曰：太孙臧外祖蒋迪，吴兴人。后迪作酪，当酿未成，大瓮自行。迪打酪瓮破，问景养，养曰： 当生太子储副。 
又曰：毕卓为吏部郎，性嗜酒。比舍郎酒熟，卓因醉，夜至其瓮间盗饮之，为掌酒者所缚。旦视之，乃毕吏部也。
《墨子》曰：备城，百步一井，井十瓮。
《庄子》曰：子贡过汉阴，见一丈夫方将圃畦，凿隧而入井，抱瓮而出灌。
《志怪》曰：建康小吏曹著，为庐山府君所迎，见门有一大瓮，可受数百斛，但见风云出其中。
《锺离意别传》曰：意为鲁相孔子堂有瓮，皆有丹书。自夫子亡后，无敢发者。意乃发瓮，得素书，为学。
《华阳国志》曰：赵琰，青州刺史。厅置水瓮，得贵要之书，投於其中。
《淮南万毕术》曰：铜瓮雷鸣。(取沸汤著铜瓮中，坚密塞，内之井中，则雷鸣闻数十里。)
《语林》曰：羊稚舒冬月酿酒，令人抱瓮为暖。(羊琇，字稚舒。)
《世说》曰：胡广本姓黄，五月五日生。父母恶之，乃置瓮，投於江。胡公见瓮流下，闻儿啼，取儿养之，遂位登三司。广不持本亲服，云： 於本亲，以我为死！ 人深讥之。
○罂(乌行切。与婴同切)
《说文》曰：罂，备火长颈瓶也。
《方言》曰：罂，陈魏宋楚之间谓之〈俞瓦〉，或谓之〈朱瓦〉。(音殊)燕之东北、朝鲜冽水之间谓之瓺。(音畅，亦音肠。)齐之东北、海岱之间谓之儋。(所谓家无儋石之储者也。者担，或作〈詹瓦〉。)周洛韩郑之间谓之甀，或谓之罂。罂谓之〈畀瓦〉。(音鼙)
《史记》曰：韩信击魏，从夏阳以木罂渡军，袭安邑。(服虔曰：以木椑缚罂缶以为渡。)
《异苑》曰：月支国有佛发，盛以琉璃罂。
《幽明录》曰：清河崔茂伯女结婚裴氏。克期未至，女暴亡，提一金罂，受二升许，径到裴床前立，以罂赠裴。
《甄异传》曰：晋隆安中，吴县张君才，忽有鬼来，令才取一白罂，盛水半，以绢覆头。明日视之，钱满罂。才家先贫，因此遂富。
《墨子·守备》曰： 用大瓦罂容十升以上者，步而十，盛水，旦用之。 (蔡谟与何骠骑书曰：昔墨翟以瓦罂济国也。)
《淮南万毕术》曰：马蹄破罂。(取马蹄烧如炭，置罂中，有顷破矣。)
○坩(音龛)
《纂文》曰：大坩为坃。(音埙。)
《东宫旧事》曰：白坩五枚。
《世说》曰：陶侃少时，作鱼梁史，尝以一坩鲊饷母。母责侃曰： 汝为史，以官物见饷，非惟不能益吾，乃以增吾忧！ 
裴渊《广州记》曰：董奉至晋兴五里，封一白坩，置高崖中而去。人欲取，不能得。今犹在。
○瓶
《说文》曰：瓶，瓮也。瓮，壅也，汲瓶也。瓴，形似瓶。
《易》曰：汔至亦未繘井，羸其瓶，凶。
《诗》曰：瓶之罄矣。
《左传》曰：卫孙蒯田于曹隧，饮马于重丘，毁其瓶。重丘人闭门而訽之，曰： 亲逐其君，尔父为厉。 卫石买、孙蒯伐曹，取重丘。
又曰：晋人来治杞田，季孙将以成与之。(成，孟氏邑，本杞田。)谢息为孟孙守，不可，曰： 人有言曰：虽有挈瓶之知，守不假器，礼也。 
又曰：邾子在门台，阍以瓶水沃廷。(事具炉门中。)
《史记》曰：田肯说高祖曰： 秦，形胜之国也，地势便利。其以下兵於诸侯，譬犹居高屋之上建瓴水也。 (如淳曰：瓴，盛水瓶也。建，音蹇。)
《汉书》曰：扬雄作《酒赋》，以讽谏成帝。其文为酒客难法度士，譬之于物，曰： 子犹瓶矣！观瓶之居，居井之湄，处高临深，动常近危；酒醪不入，藏水满怀，不得左右，牵於纆徽；一旦击碍，为党所櫑，(音雷)身投黄泉，骨肉为泥。自用如此，不如鸱夷！ 
《前凉录》曰：张轨时，西胡致金胡瓶，皆拂菻(力禁切。)作奇状，并人高，二枚。
《鲁子》曰：一井五瓶，泄之可待，分流者众也。
《吕氏春秋》曰：见瓶水之冰，而知天下之寒、鱼{敝龟}之藏也。
《淮南子》曰：古者抱瓶而汲。
《唐子》曰：猛将之发，观于虎而览于鹰，故攻如击电，避如收雾，闭之如在瓶，开之如散星。
《西域记》曰：疏勒王致魏文帝金胡瓶二枚，银胡瓶二枚。
《杂五行书》曰：悬瓶井中，除邪鬼。
《楚辞》曰：瓶瓯登于明堂，(瓶瓯，瓦器也。)周鼎潜乎深泉。
《古乐府词》曰：后园凿井银作床，金瓶素绠汲寒浆。
○甒
《方言》曰：甒、瓮，罂也。
《礼》曰：君尊瓦甒，此以小为贵也。(瓦甒，五斗。)
《仪礼》曰：东方之馔，两瓦甒。
《三礼图》曰：醴甒以瓦为之，受五斗，口高二寸，径一尺六寸，中身，瓮下平，有盖。
○魁
《易洞林》曰：太子洗马荀子骥家中，以龙铜魁作食，欻鸣。
《东宫旧事》曰：一升铜魁一漆，二升魁三漆，注酱五升，魁二。
李尤《羹魁铭》曰：羊羹不遍，驷马长驱。
○盘
《说文》曰：盘，承盘也。椃，(音奇)盘也。
《周礼》曰：若合诸侯，则共珠盘玉敦。(合诸侯者，必割牛耳，取其血，歃之以盟。珠盘，以盛牛耳。)
《大戴礼》曰：随武子盘之铭曰： 与其溺於人也，宁溺於渊。 
《礼》曰：汤之盘铭曰： 苟日新，日日新，又日新。 
《左传》曰：晋文公及曹，僖负羁之妻曰： 吾观晋公子之从者，皆足以相国。若以相国，公子必反其国。反其国，必得志於诸侯。得志於诸侯，而诛无礼，曹其首也。子盍蚤(音早，与早同。)自贰焉？ 乃馈盘飧，寘璧焉。
又曰：莒人伐我东鄙，围台。季武子救台，遂入郓，取其锺以为公盘。
《史记》曰：平原君与楚王合从，(音纵。)言利害，毛遂谓楚王之左右曰： 取鸡狗马之血来。 毛遂捧铜盘血，跪进曰： 当歃血盟而定之。 
又曰：武帝作柏梁铜柱、承露盘、仙人掌。(苏林曰：仙人以手掌擎盘承甘露也。)
《后汉书》曰：左慈有术，於铜盘钓鲻鱼。
《汉官仪》曰：封禅，坛南有玉盘，盘中有玉龟焉。
《晋阳秋》曰：武帝时，御府令萧谭承徐循仪疏，作漆画银盘，诏杀之。
《晋四王起事》曰：惠帝还洛阳，道中有老公蒸鸡素木盘中，盛以奉帝。
沈约《宋书》曰：高祖俭，诸子食不过五盏盘。
《后魏书》曰：太武帝作黄金盘十二具，镂以白银，细以玫瑰珠玉。
《隋书》曰：上赐王公已下射。杨素箭为第一，上以外国所献金精盘，价直巨万，赐之。
《荀卿子》曰：君者，盘也；水者，民也。盘圆则水圆，盘方则水方。
《燕丹子》曰：太子出美人能琴者，荆轲曰： 好手！ 太子断手，以玉盘奉之。
《淮南子》曰：窥面於盘水则圆，於杯水则修。面形不变其故，有所圆修者，皆所自窥之异也。
《抱朴子》曰：以丹金为盘碗，食其中，令人长生。
《郭子》曰：王光禄曰： 正得残盘冷炙。 
《修复山陵故事》曰：武帝悼后玄宫，漆乌瓦盘一枚。
《东宫旧事》曰：长盘五，漆尺盘三十，漆柏炙拌二。(拌，音与盘同。)
《汉武内传》曰：西王母以玉盘盛桃。
《神异经》曰：西北荒有金山，上有金银盘，广五十丈。
《搜神记》曰：高辛氏有老妇人得耳疾，医为挑治，得卵，大如茧，盛以瓠离，覆之以盘。俄而卵化犬，因名盘瓠。
《王子年拾遗记》曰：董偃以玉精为盘，承冰而进，则冰玉等色。侍者谓冰无柈必融湿席，上乃拂之，玉盘落于阶上，冰玉皆碎，偃更以为乐。玉精，干涂国献也。武帝以此器赐董偃。
又曰：汉明帝夜宴群臣於华昭园，诏大官进樱桃，以赤瑕瑛为盘，赐群臣，而去其叶。月下视盘与樱桃共一色。众臣皆笑云： 是空盘！ 时帝使坐於庭中，欲以承露，诏使举烛，复照众坐，乃知槃中不空也。皆拜谢为乐。
《风土记》曰：越俗，饮宴即懿盘为乐。取大素圆槃，抱以著腹上，以右手五指弹之以为节，舞者应盘节而作舞。
《邺中记》曰：石虎正会御食，游槃两重皆金银参带者百二十盏，彫饰并同。其参带之间，茱萸尽微如破发，近看乃得见，动游盘则圆转也。
又曰：石虎皇后浴室中有双长生树，又安玉槃，受十斛，於二树之间。
《交州杂事》曰：太康四年，刺史陶璜表送林邑王范熊所献缥绀水精盘各一枚。
《述征记》曰：逍遥宫门里有铜浴盘，面径丈二尺。
《魏景初中所铸妒记》曰：武历阳女嫁阮宣子，无道，妒忌，禁婢瓯覆盘盖，不得相合。
《神仙传》曰：沈义为人所迎，见老君，以金案玉盘赐之。
《俗说》曰：桓玄宠丁牛，期食毕，便回盘与之。
毌丘俭《承露盘赋》曰：伟神盘之殊异，邈迢递以秀峙。
《古乐府》曰：琉璃琥珀象牙盘。
张衡《四愁诗》曰：美人赠我翠琅玕，何以报之双玉盘。
李尤《盘铭》曰：或以承觞，或以受物。既与清觞，又盛口食。
蔡邕《盘铭》曰：华盘就用，以享嘉宾。内丹其实，外若玄真。
《陈思王集》曰：明帝承露盘在芳林园中，上盘径四尺九寸，下盘径五尺，铜龙绕其根。
《刘义恭启事》曰：恩旨以犀镂金厕酒杯盘垂赐。
