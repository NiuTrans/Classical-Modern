○箕帚
《世本》曰：少康作箕帚。
《诗》曰：维南有箕，不可以簸扬。维南有箕，载翕其舌。
《礼》曰：凡为长者粪之礼，必加帚於箕上，以袂拘而退；其尘不及长者，以箕自向而极之。
又曰：泛扫曰扫，扫席前曰拚，(弗运切。)拚席不以鬛，执箕膺擖。(鬛，谓帚也，恒扫地不洁清也。膺，亲也。舌也。持箕将去粪者，以舌自乡。擖，以涉切。)
又曰：良弓之子，必学为箕。
《史记》曰：张仪说楚王曰： 大王诚能听臣，臣请使秦太子入质於楚，楚太子质於秦，请以秦女为大王箕帚之妾，效万室之都，以为汤沐之邑。 
又曰：邹子如燕，昭王拥彗先驱请列，子之坐而受业。
《汉书》曰：秦为乱政虐刑，残灭天下。北为长城之役，南有五岭之戍，外内搔动，百姓罢(音疲。)弊，头会箕敛，(计人头数出谷，以箕敛之。)以供军费。
又曰：上归栎阳，五日一朝太公。家令说曰： 天无二日，土无二王。帝虽子，人主也；太公虽父，人臣也。奈何令人主拜人臣？如此，则威重不行。 后上朝太公，太公拥彗，迎门却行。上大惊，下扶太公。太公曰： 帝，人主也。奈何以我乱天下之法也？ 
又曰：魏勃欲见齐相曹参，无因，常早扫参之门。
又曰：贾谊上书曰： 秦人借父〈木〉锄，而有得色；母取箕帚，立而谇语。 
《晋书》曰：王献之善隶书，有父风。以扫帚沾泥，书大字方一丈，甚善。
王隐《晋书》曰：庾衮孤兄女曰芳，将嫁，美其服矣。衮刈荆苕为箕帚焉，召诸子于堂，男女以班，而谓芳曰： 汝少孤，今汝适人，将事舅姑。洒扫庭内，妇人之道，故赐汝此。匪器之美，欲汝之温恭，朝夕虽休勿休也。 
《齐书》曰：刘休妻王氏妒。帝闻，赐休妾，敕与王氏杖二十。令休於宅后开小店，使王氏卖扫帚、皂荚，以辱之。
《国语》曰：越王勾践行成於吴，曰： 一介适女，执箕帚於王宫。 
《淮南子》曰：周鼎不爨，而不可贱；扫帚日用，而不足贵。
《南越志》曰：鲍靓为南海太守，尝夕飞往罗浮山，晓还。有小吏晨洒扫，忽见两鹊飞入小齐。吏帚掷之，坠於地，视，乃靓之履也。
《西域志》曰：佛帚在月支国，长三尺许，似孔雀尾也。
《异苑》曰：北海徐实婢兰，义熙中忽患羸黄，而自拂拭，有异於常。家共伺察，见竹扫帚从壁角来趣婢。取而焚之，婢即平复。
《杂五行书》曰：常以正月三日，买箕四枚，悬堂上四壁，令人治生大得，治田、蚕万倍，钱财自入。
季尤《箕铭》曰：神农殖谷，以养蒸民。箕主簸扬，糠粃乃陈。
○畚
《左传》曰：晋灵公不君。(失君道。)宰夫胹熊蹯不熟，杀之，寘诸畚，使妇人载以过朝。
又曰：宋灾，乐喜为司城以为政。陈畚梮，具绠缶。(畚，篑笼也。)
《晋中兴书》曰：王猛少贫贱，鬻畚为事。常至洛阳货畚，有一人於市贵买其畚，云： 家近在此，可随我取直。 猛随去，忽至深山中。此人语猛： 且住树下，当先启道君。 须臾，猛进，见一老公踞床，髭须悉白，侍从十许人。引猛云： 大司马公可进。 猛因拜，老翁曰： 王公何缘拜！ 即十倍雇畚直，遣人送猛出山，既顾视，乃是嵩高山也。
《淮南子》曰：禹之时，天下大水。禹身执畚锸，以为民先。
《韩诗外传》曰：鲍焦衣弊肤见，挈畚持蔬，遇子贡。曰： 吾子何以至此？ 鲍焦曰： 天下之遗德教者众矣，吾何以不至此！ 子贡曰： 吾闻：非其世者，不至其利；污其君者，不履其土。今子非其世而持其蔬乎？ 鲍焦曰： 吾闻：贤者易进而轻退、廉士易愧而轻死！ 乃捐其蔬，立枯於洛水之上。
○斛
《广雅》曰：斛谓之鼓，方斛谓之角。
《汉书》曰：量者，龠、合、升、斗、斛也，所以量多少也。本起於黄锺之龠，以子穀秬黍中者千有二百实其龠。二龠为合，十合为升，十升为斗，十斗为斛，而五量嘉矣。其法用铜，方尺而围其外，旁有{庣斤}(音挑。)焉。其上为斛，下为斗，左耳为升，右耳为合。合者，为合龠之量也；升者，登合之量也；斗者，聚升之量也；斛者，角斗平多少之量也。夫量者跃于龠，合於合，登於升，聚於斗，角於斛也。职在太仓，大司农掌之。
《后汉书》曰：第五伦为京兆主簿。伦平铨衡，正斗斛。市无阿枉，百姓悦服之。
《魏志》曰：太祖常讨贼，廪穀不足。私谓主者，主者曰： 可小斛以足之。 太祖曰： 善！ 后军中言太祖欺众，太祖谓主者曰： 特当借汝死以厌众，不然，事不解。 遂斩之，题尸曰： 用小斛盗军穀，故斩之！ 
崔鸿《十六国春秋·后凉录《曰：吕光与龟兹王战，大败之。故大奢侈，富於养。家有葡萄酒，或千斛，经十年不败，士卒沦没酒藏者相继。
《荀氏别传》曰：荀遂，字仲阳，隐居不仕。时岁饥荒，来籴者，遂妻常叩其斛。籴者归，量，辄过其本，时人号为椓斛夫人。
《庄子》曰：圣人不死，大盗不止。为之斗斛以量之，则并与斗斛而窃之；为之权衡以称之，则并与权衡而窃之。虽有轩冕之赏弗能劝，斧钺之威弗能禁。剖斗折衡，而民不争。
《天文要集》曰：斗星卬，则天下斗斛不平，覆则岁稔。
《杂令》曰：诸量秬黍中者，容一千二百为籥，二籥为合，十合为升，十升为斗，(三斗为大一斗。)十斗为斛。
《楚辞》曰：世并举而好朋，一斗而相量。(言今之人皆好朋党，并上荐举，半其贪佞之心，以量清洁之士。)众比周而肩随，贤者远害而隐藏。
○量(附)
《汉书》曰：协时月正日，同律度量衡。(合四时之气，节月之大小、月之甲乙。齐，一也。律，法制，及尺丈斛斗斤两皆均同。)
《周礼》曰：栗氏为量。改煎金锡则不耗，不耗然后权之，权之然后准之，准之然后量之。其铭曰： 时文思索，允臻其极。嘉量既成，以观四国。永启厥后，兹器维则。 
○斗
《史记》曰：鸿门之会，沛公使张良以玉斗一只予亚父。亚父受玉斗，撞而破之。
又曰：田乞仕齐景公，为大夫。其收赋税於民，以小斗受之；其廪予民，以大斗。行阴德於民，而景公弗禁。由此田氏得众心，宗族益强，人思田氏。
《汉书》曰：王莽摄政，铸作威斗。威斗者，以五石铜为之，形若北斗，长二尺五寸，欲以厌胜众兵。既成，命有司负之，莽出在前，入则御旁。
《说苑》曰：合升斗之微，以满仓廪。
《王逸子》曰：自幽、厉礼坏乐崩，天纲弛绝。诸侯力政，转相吞灭。德不能怀，威不能制。至於王赧，遂丧玉斗。
○升
《汉书·律历志》曰：嘉量法用铜，方尺而圜其外，左耳为升，右耳为合。
《左传》曰：齐旧四量：豆、区、釜、锺。四升为豆，各自其四，以登於釜。釜十则锺，锺乃大矣。陈氏三量，皆登一焉。
葛洪《神仙传》曰：王方平语蔡经家人曰： 吾欲赐汝等酒，此乃出天厨，其味醲，非俗人所宜，饮之或能烂人肠。今当以水和之，汝辈勿怪也！ 乃以一升酒，以一斛水搅之，以赐经家。家人饮之一升许，皆醉良久。
○蓑笠
《广雅》曰：草谓之蓑，簦(音登)谓之笠。
《诗》曰：尔牧来思，荷蓑荷笠。(蓑所以备雨，笠所以御暑也。)
又曰：彼都人士，台笠缁撮。(台所以御暑，笠所以御雨也。)
《礼》曰：大罗氏，天子之掌鸟兽者也。诸侯贡属焉，草笠而至，尊野服也。(诸侯于蜡，使使者戴草笠贡鸟兽也。)
《国语》曰：越王勾践栖於会稽，乃令三军求退吴王。谋臣大夫种曰： 譬如蓑笠，时雨至，必求之。今君既栖於会稽之上，而求谋臣，无乃后乎？ 
又曰：吴王夫差使王孙苟告劳于周，曰： 齐人为不道，不供承王事。夫差不忍，被甲带剑，簦笠相望於艾陵。天舍其衷，齐师还，(言败而还。)夫差岂敢自多？ 
又曰：管仲曰： 令夫农，群萃而州处，察其四时。时雨既至，挟其枪刈耨镈，以旦暮从事於田野。脱衣就功，首戴茅蒲，身衣袯(音拨奭。茅蒲，簦笠也。袯襫，蓑也。)沾体涂足，以从事於田野。 
《史记》曰：瞽瞍使舜上廪，从下焚廪。舜乃以雨笠自杆而下，得不死之。
又曰：虞卿解其相印，与魏齐间行走大梁，欲因信陵君，以走楚。信陵君未肯见，曰： 卿何人？ 齐曰： 虞卿蹑履担簦，一见赵王，赐白璧一双，黄金百镒。再见，拜为上卿。闻君急士之穷，而归公子。 
《吴志》曰：吕蒙，汝南人，代邓当为将。定南郊，约军中不得于人家有所求取。蒙麾下士是汝南人，取民家一笠以覆官铠。蒙以为犯军令，不可以乡里故废法，遂斩之。
《晏子》曰：景公出游，曰： 呜呼！使古而无死，何如？ 晏子曰： 若使古而无死，丁公、太公将有齐国，吾将戴笠衣褐，以行畎亩之中也。 
《风土记》曰：越人结交，约曰： 卿虽乘车我戴笠，后日相逢下车揖！ 
盛弘之《荆州记》曰：宜都有风穴。樵人有冬过者，置笠穴口，风吹吸之。经日，还涉长阳溪，而得其笠，则知溪穴潜通矣。
冯敬通《诣邓禹笺》曰：今日裘与蓑孰急？见雨则裘不用，上堂则蓑不御，此更为适者也。今敬通逢堂蓑之不御也。
《本草》曰：败天公，主鬼注精魅。(此竹笠之败也。)
曹植《九咏》曰：越江兮刈兰，暮秋兮薄寒。被蓑兮戴笠，置露兮践萑。
王褒《僮约》曰：雨堕如注瓮，板薜戴子公。(薜，蓑衣也。子公，笠也。)
○桔槔
《通俗文》曰：机汲曰桔槔。
《礼》曰：捧席如桥衡。(郑玄曰：井上桔槔，衡在上，低仰者也。)
《庄子》曰：子贡南游于楚，过汉阴。见一丈人为圃畦，凿隧而入井，抱瓮而灌，用力多而见功寡。子贡曰： 凿木为机，后重前轻，挈水若流，其名桔槔。 圃者曰： 闻有机事必有机心，吾非不知，羞不为也。 
又曰：独不见夫桔槔者乎？引之则俯，舍之则仰。被人之所引，非引人者也，故俯仰而不得罪於人。
《汝南先贤传》曰：蔡君仲，井桔槔坏，在母没年命上，忧，不敢治，而扶老生绕之。(扶老，藤也。生绕桔槔，不须治，孝之感也。)
○椸枷(音移架)
《礼》曰：男女不同椸枷。
又曰：不敢悬於夫之楎(音挥)椸。(竿谓之椸。)
《尔雅》曰：日竿谓之椸。(郭璞注曰：衣架也。)
《古诗》曰：罂中无升米，架上无悬衣。
○梯
《说文》曰：梯，木阶也。
《礼》曰：复有林麓，则虞人设阶；无林麓，则狄人设阶。
《蜀志》曰：刘琦问自安之计於诸葛亮，亮不答。琦游后园，登楼去梯，谓亮曰： 可以言未？ 谓刘曰： 君不见申生在内而危，重耳居外而安乎？ 
崔鸿《十六国春秋·后凉录》曰：窦荀，洛阳人也，以壮勇知名。从吕光攻龟兹，登云梯，入地道，或时堕落，苏而复上。光深奇之。
《孟子》曰：瞽瞍使舜完廪，捐阶。
《搜神记》曰：和憙邓后，梦登梯以扪天，体荡荡正青，若钟乳者，后仰漱之。
《石虎邺中记》曰：石虎太子宣，与母弟蔡公韬迭秉政事。宣嫌终有代己之势，八月社日，韬登东门观游，暮还，酣宴，作女妓罢，宣遣力士巨鹿杨材等十馀人，夜缘梯入韬第，斫杀之。
《盐铁论》曰：防塞利门，而民犹为非，况上之为利乎？
《传》曰：诸侯好利，则大夫鄙；大夫鄙，则士贪；士贪，则庶人盗。是开利室，内罪民梯也。
《世说》曰：韦仲将能书。魏明帝起殿，欲安榜，使仲将登梯题之。既下，头鬓皓然，因是敕戒儿孙勿复学书。
嵇含《鸡赋》曰：余庭有栖鸡，而一雄最武，常凭梯升栖，守时告晨，未尝有殆。
郭璞《游仙诗》曰：灵溪可潜盘，安事登云梯？
○杷朳
《方言》曰：杷无齿为朳，宋魏之间谓之渠拏，(今江东名亦然。)或谓之渠疏。
《周生烈子》曰：夫忠謇，朝之杷朳；正人，国之扫彗也。秉杷执彗，除凶扫秽，国之福，主之利也。
