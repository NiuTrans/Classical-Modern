○斧
《释名》曰：斧，甫始也。凡将制器，始以斧伐木，已乃制之也。
《易》曰：得其资斧，我心不快。(斧所以破除荆棘，以安客舍者也。不得其位，不获平砥之地，虽得资斧，其心不快。)
《龙鱼河图》曰：斧神名狂章。
《周书》曰：神农作陶冶斧，破木为耜、锄、耨，以垦草莽，然后五谷兴。
《诗》曰：析薪如之何？匪斧不克；取妻如之何？匪媒不得。
又曰：蚕月条桑，取彼斧斨，以伐远扬。
又曰：《破斧》，美周公也。既破我斧，又缺我斨。
《周礼》曰：大丧及窆，执斧以莅匠师。(匠师，主丰碑之士，执斧以师之使戒其士。)
《礼》曰：礼，诸侯赐鈇(音夫)钺然后诛。
又曰：天子负斧依，南乡而立。(斧依，为斧文屏风于户牖之间。)
《传》曰：楚子执齐庆封，将戮之。负之斧钺，以徇於诸侯，使言曰： 无或如齐庆封，弑其君，弱其孤。以盟其大夫。 
《春秋元命苞》曰：斧锧，主乱行，斩狂诈。斧之为言补也。
《汉书》曰：分周为二，有逃责之台，被窃鈇之言。(应劭曰：周赦王出，至路边窃取遇人。)
又曰：暴胜之为直指使者，衣绣持斧，逐捕盗贼。
又曰：王莽司徒王寻，初发长安，宿霸昌厩，亡其黄钺，寻军士所王素狂直，入哭曰： 此经所谓丧其齐(音资)斧者也！ (应劭曰：齐，利也。亡其利斧，言无以复斩断者。)
《东观汉记》曰：祭遵袭略阳，遣护军王忠，皆持利斧，伐树开道。
又曰：蒋翊，字元卿。后母憎之，伺翊寝，操斧斫之，值翊如厕。
谢承《后汉书》曰：会稽戴就，字景成，为都曹掾。太守为州所奏，就见伏考，烧斧以着腋下。就骂狱卒： 此无火气，何不熟烧！ 
《魏志》曰：太祖延张绣及其将帅，置酒高会。太祖行酒，典韦持大斧立后，刃径尺。太祖所至之所，韦辄举目之，绣及将帅莫敢仰视。
《晋书》曰：魏舒尝适野王，主人妻夜产。俄而闻车马之声，相问曰： 男也？女也？ 曰： 男，书之十五以兵死。 复问： 宿者谁？ 曰： 魏公舒。 后十五载，诣主人，问所生儿何在？曰： 因条桑，为斧伤而死。 舒自知为公。
《晋咸和起居注》曰：因有司奏魏氏故事：正旦贺，公卿上殿，虎贲六人随上，以斧柄柱衣裙。上令宜依旧为仪注，诏曰： 此非前代善制，其除之。 
《三辅旧事》曰：王莽梦大夏殿前五铜人语。莽恶之，斧斫开铜人腹。
《东阳记》曰：晋中朝时，有民王质者，入山伐木，至石室中，见童子数人弹琴而歌，因留跂斧柯而听之。童子以物与之，状如枣核，质含之，便不复饥也。童子曰： 汝来已久，宜去。 质承声起，斧柯漼然烂尽。既归，去家已数十年。
《列女传》曰：丁仲谋妻氏共夫至交址，夫为贼所杀。妻船上得一斧，举以破贼。
《列仙传》曰：赤斧，手中常有赤斧。
《录异传》曰：陈世母黄亡后，还家但闻声，世忽亡斧，黄言问家奴福盗之。
《幽明录》曰：文翁常欲断大树，欲断处，去地一丈八尺，翁先祝曰： 吾若得二千石，斧当着此处！ 因掷之，中所欲一丈八尺处。后果为郡。
《贾逵别传》曰：逵庙一柏树，有人窃来斫伐。始投斧数下，斧刃乃折於树中。
《七贤传》曰：文党，字翁仲。与人俱入山取木，谓侣人曰： 吾欲远学，先试投斧高木上，斧当挂！ 乃投之，斧果上。因之长安受经。
《廷尉决事》曰：廷尉高文惠上民傅晦诣民籍牛场上盗黍，为牛所觉，以斧掷折晦脚，物故。依律，牛应弃市。监枣超议： 晦既夜盗，牛本无杀意，宜减死一等。 
《六韬》曰：操刀不割，失利之期。执斧不伐，贼人将来。繁叶不去，将为斧柯。
《列子》曰：人有亡鈇者，意其邻人子。视其行步，窃鈇也；颜色，窃鈇也；言语，窃鈇也；动作态度，无为而不窃鈇也。俄而於其谷而得其鈇。他日，复见其邻子之动作态度，无似窃鈇矣。
《孟子》曰：斧斤以时入山林，材木不可胜用也。
《荀卿子》曰：林木茂而斧斤至焉。
《吕氏春秋》曰：孔甲田于东阳萯(音倍。)山，天大风，晦。孔甲迷惑，入于民室，主人方乳，(乳，产也。)或曰： 后来，是良日也。是子必大吉！ 或曰： 不胜之，是子必大殃！ 后取其子以归，曰： 以为余子，谁敢殃之？ 子长成，莫动析橑，(音老。)斧破斩其足，遂为守门者。
《淮南子》曰：巨斧击桐薪，不待利时日而后破之。
又曰：古之遣将，君亲操斧，持头，授将军柄，曰： 阃以外者，将军裁之！ 
《说苑》曰：雍门周说孟尝君： 以秦楚之强而报於弱薛，譬犹萧斧而伐朝菌也。 
《玄晏春秋》曰：邻人亡斧及鸡，意予窃之。居三日，鸡还，斧又自得，邻人大愧。
《志林》曰：齐斧，齐当为斋。凡师出，必斋戒入庙受斧，故云斋也。
《抱朴子》曰：介象烧斧，而立其上，久不知热。
《诸葛亮教》曰：前后所作斧，都不可用。前伐鹿角，坏刀斧千馀枚，赖贼已走。间自令作部刀斧数百枚，用之百馀日，初无坏者。尔乃知彼主者无意，宜收治之。此非小事也，若临敌，败人军事矣。
○锯
《释名》曰：锯，倨也。其体直，所截应倨勾之正也。
《说文》曰：锯，枪唐也。
《古史考》曰：孟庄子作锯。
《史记》曰：公孙鞅之事孝公也，设刀锯以禁奸邪，信赏罚以致理。
《后汉书》曰：献帝欲复肉刑，孔融议曰： 虽忠如鬻拳，信如楚和，智如孙膑，一离刀锯，没世不齿。 
《吴志》曰：孙皓爱妾使人至市贼夺百姓财物，司市陈声绳之以法。皓大怒，假他事烧锯断声头。
王隐《晋书》曰：赵王伦欲废贾后，而门钥在侍中处。所部司马多木作，有利锯。至期，伦乃命三部司马，以锯截关开门。
《晋书》曰：胡毋辅之，字彦国，少擅高名。王澄常与人书曰： 彦国吐佳言，如锯木屑，霏霏不绝，诚为后进领袖也！ 
又《中兴书》曰：符健凶淫暴虐，常露刀张弓，椎、钳、锯、凿，杀人之具，备置左右。
《宋书》曰：后废帝名昱，初在东宫，惰业好嬉，师王不能禁。及嗣位，渐自放恣，晨出暮归，从者并执铤矛，加以虐刑，针椎凿锯之徒，不离左右。
《庄子》曰：礼若亢锯之柄。(亢，举也。礼有所断割，犹举锯之柄以断物也。)
又曰：天下好智而百姓求竭矣。於是乎釿(音斤)锯颛焉，绳墨杀焉，椎凿决焉。
《管子》曰：军中必有一斧一锯。
《尸子》曰：水非石之钻，绳非木之锯。
《列女传》曰：臧文仲为鲁使齐，齐拘之。文仲使人遗公书，恐人得之，乃谬其词曰： 臧我羊，食我以铜鱼。 公及大夫莫能知之，乃问臧孙母。母泣曰： 吾子拘，有木治矣。(木治，梏也。) 臧我羊 者：臧，善也；羊者，有母，告妻善养母。 食我以铜鱼 ：铜鱼，其文错；错者，所以治锯也；锯者所以治木。是以知有木治，系於狱矣。 
《淮南子》曰：夏屋联房，公输、王尔无所措剞(居绮切。)劂(居月切。)削锯，然犹未能赡人主之欲也。
《世说》曰：晋元皇初见贺司空，言及吴时孙皓烧锯截一贺头，是谁？司空未复言，元皇曰： 烧是贺邵。 司空流涕，曰： 昔者先臣遭遇无道，臣创巨痛深，无以上答明诏。 元皇惭愧，三日不出。
《衡山记》曰：鸡头陂西有石室，有人采药，暮宿其中。晓见一锯悬在壁上。示有形，无复铁贯。
○椎
《说文》曰：椎，击也。齐谓之柊揆。镦，千斤椎斤也。
《纂文》曰：柊揆，方椎。
焦赣《易林》曰：亡椎失斧，公输无辅。
《广雅》曰：柊揆、果攵、(苦卧切。)〈木尤〉、鐇、(音烦)钅奄、(於业切。)椓，(音卓。)椎也。
《史记》曰：张良为韩报仇，得切刀为铁椎，重百二十斤。击始皇于博浪沙中，误中副车。
又曰：信陵君客朱亥，袖四十斤铁椎，椎晋鄙杀之，夺兵以救赵。
《战国策》曰：始皇遗齐君王后连环，曰： 齐多知，能解环！ 君王后引椎，椎破之，谢秦使曰： 谨已解矣。 
《汉书》曰：贾山上书曰： 秦王东穷燕、齐，南极吴、楚。厚筑其外，隐以金椎，为驰道之丽至于此。使其后世，曾不得斜径而托足焉！ 
又曰：淮南王长怨辟阳侯之不救其母也，袖金椎椎杀辟阳侯。
又曰：中山靖王胜来朝，闻乐声而泣，曰： 众煦漂山，聚蚊成雷，明堂执虎，十夫桡椎。 
王隐《晋书》曰：梅陶及钟雅数说事，祖纳辄困之，因曰： 君，汝颍之士利如锥我，幽冀之士钝如椎。持我钝椎，椎君利锥，皆为摧！ 陶、雅并称有神锥，不可得椎，纳曰： 假有神锥，必有神椎。 
《吴越春秋》曰：夫差使力士石番，以铁椎椎杀王孙圣。
《益州记》曰： 市桥莋(音作。)桥，今各有一铁椎，大十许围，长六七十尺。云初桥引机运此椎，以击桥柱。本有三，狡摴二。
《管子》曰：一农必有一椎。
《庄子》曰：儒以诗礼发冢，曰： 徐以金椎控其颐，无伤口中珠！ 
《周生列子》曰：昔伊尹操商栝，姬公挥周机，管子执齐钺，范蠡奋越椎。
《世说》曰：永嘉三年，中牟县故魏任城王台下池，有汉时铁椎，长六尺，入地三尺，头西南指，不动。
桓谭《上事》曰：孔子问屠牛曰： 屠牛有道乎？ 曰： 刺必中解，割必中理，盘筋则引终葵而椎。 
孙胜《优劣论》曰：子房奋椎，为天下唱义。义声既震，则秦亡可知矣！
○凿
《释名》曰：凿，有所穿凿也。
《说文》曰：錾，小凿也。
《通俗文》曰：石凿曰錾，(作澹切。)凿充曰铳。(昌仲切。)小凿曰钅孱，(音潺。)柄曰樈(音擎。)受樈曰钅。(七红切。)
《古史考》曰：孟庄子作凿。
《尸子》曰：利锥不如方凿。
《管子》曰：军必有一凿。
《庄子》曰：齐桓公读书堂上，轮扁斫轮堂下，释椎凿而上，问桓公。
《抱朴子》曰：魏明帝好闻椎、凿之声。
《搜神记》曰：陈仲举微时，常宿黄申家。妇方产，夜有叩门者。须臾，门里言： 有客，堂下有人，不可进。 曰： 从后往。 须臾，还，留者问曰： 何等名？可与几岁？应以何死？ 答曰： 男也，名奴，得十五岁，当以兵死。 仲举告其家，父母不使执寸刃。年十五，有置凿於梁者，其末出。奴以长木钩取，凿堕，陷脑而死。
