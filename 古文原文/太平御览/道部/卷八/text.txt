○道士
《太霄经》曰：人行大道，谓之道士。又云：从道为事，故称也。周穆王因尹轨真人制楼观，遂召幽逸之人，置为道士。平王东迁洛邑，置道士七人。汉明帝永平年，置二十一人。魏武帝为九州置坛，度三十五人。魏文帝幸雍，谒陈炽法师，置道士五十人。晋惠帝度四十九人，给户三百。
《真诰》曰：刘翊字子相，后汉人也。世居颍川，家富，以济贫为事，为陈留太守。后去官，入山为道士。
又曰：淳于斟字叔顗，会稽人。汉桓帝时为县令，入山修道。
又曰：刘宽字文饶，后汉南阳太守，年七十三入华山，服丹枣。
又曰：王郎字法明，太原人也。入茅山，师陶隐居。以梁大通三年正月十四日化。隐居为制铭志，并设奠云： 纟夭冕岂荣，随璜非宝。万里求真，缄兹内抱。 
又曰：陶弘景父真宝，清辩有才学，工草隶，闲骑射、药术。而陶隐居亦善隶书，虽效王书而别为一法，文章尺牍为世所重。
又曰：孙韬字文藏，会稽剡人也。入山师潘四明，参授真法，学摹写，遂大巧妙。后学王书，殊有深意，当时称之。南洞大碑及许长史坛碑，并是韬迹也。陶隐居手为经题，握中秘诀，门人罕能见之。惟传孙韬与桓闿二人而己矣。
又曰：朱仲尝於会稽卖珠，汉高后时人也。仲以素书倚酒於女几家。几盗写，学其术。
又曰：道士不欲临丧损神坏气，所以去世不仕，而独存焉。惟父母及师，不惧性命之伤，必临其丧，以此而伤是无伤也。
《抱朴子》曰：薛旅字季和，燕代人。周武王时，学道於锺山北河。经七试而不过者，由淫佚鄙滞败其试耳。
又曰：郭文举，河内轵县人。入陆浑山学道，独能无情意不生也。
又曰：吴大帝时，蜀中有李阿者，穴居不食，累世见之，号八百岁翁。人往问事，阿无所言，但占阿颜色。若欣然则事吉，若惨戚则凶，若含笑则大庆，微叹则深忧。如此候之，未曾不审也。一旦忽去，不知所之。
又曰：范零子少好仙道，如此积年。后遇司马季主，季主同入常山中。积七年，入石室北。东角有石瓮，或作石牖。季主出行，恳戒之曰： 慎勿开。 零子忽发视之。季主还，乃遣归。后复召至，使守一铜匮，又戒勿发。零子复发之，季主乃遣之，遂不得道。
又曰：冯良者，南阳人。少作县吏，年三十为尉佐史。迎督邮，自耻无志，乃毁车煞牛，裂败衣帻，去，从师授《诗》、《传》、《礼》、《易》，复学道术占候游，十五年乃还。州郡礼辟不就，诏特举贤良高弟。半道委还家，年六十七弃世，东度八山，在鹿迹洞中。
又曰：安丘望之字仲都，京兆长陵人也。修尚黄老，汉成帝重其道德，常宗师之，愈自损退。成帝请之，若值望之章醮，则待事毕，然后往。《老子章句》有安丘之学。望之忽病笃，弟子公沙都与於庭树下，望之晓然有痊。时冬月，鼻闻李香，开目则见双赤李着枯枝。望之仰手承李，李自堕掌中。因食李，所苦尽除，身轻目明，遂去，莫知何在也。
《道学传》曰：燕济字仲微，汉明帝时人也。少好道德，不仕，周游名山。后居武当山，寝息无常所。或因积石，或倚大树，四时衣服不变。恒散发。亦有练巾。
又曰：鲍靓字太玄，上党人也。汉司隶鲍宣之后，禀性清惠，学通经史，修身养性，蠕(而兖切。)动不犯。闻人之恶，如犯家讳，人多从授业。杨道化物，号曰儒林。
又曰：王嘉字子年，陇西人也，在东阳谷口凿岸穴居，其徒数百，各自穴处。为却什短陋而聪察滑稽，有问世事善恶，终不直说，过率有验。
又曰：严遵字君平，蜀郡人也。修道自保，与人子言孝，与人臣言忠，与人弟言顺，各因其法，导之以善。
又曰：王远字方平，常降蔡经家。须臾，麻姑至，骑从半於方平。麻姑手爪如鸟，经私心曰： 时背痒，得搔之佳也。 方平曰： 姑神人，汝何遽此？ 遂鞭之。经愿从方平学道，方平使背立，从后观之曰： 心邪，不可教之仙道。 乃与度世术。
又曰：庾承仙字崇光，颍川人。明老庄，隐文江县白水台。立庐舍讲肄，儒士释老授其学。隐居江南，累诏不出。后来始兴讲《道德经》，剖析凝滞。
又曰：薛玉宝字延世，沛国人也。梁时师玄圃先生，以文章见美。善书翰，尝书一章於崇灵观道正省壁上，见者玩之也。
又曰：东乡宗超字逸伦，高密黔陬人也。尝露坛行道，奁中香尽，自然满溢。又炉中无火，而烟气自生，氤氲周遍，久之不歇。
又曰：张裕，天师十二世孙，起招真观植名果，尽山栖之趣。梁简文为制碑。
又曰：昔晋陵人钱妙真，于茅山燕口洞得道，门人立碑於茅山。劭陵王为观序，今具存焉。
又曰：梁武帝天监二年，置大小道正。平昌孟景翼，字道辅，时为大正，屡为国讲说。四年，建安王伟於座问曰： 道家经教，科禁甚重，老子二篇，盟誓乃授，岂先圣之旨，非凡所说耶？ 景翼曰： 崇秘严科，正宗妙化。理在相成，事非乖越。 
又曰：刘法先，彭城人也。时顾欢着道经义，於孔德璋多有与夺。法先与书讨论同异。顾遂屈服，乃答曰： 吾自古之遗狂，水火不避。得足下此箴，始觉醒悟。既往狂言，不足在怪。 又云：法先每见道释二众，亟相是非，乃着息争之论。顾欢又作《夷夏辩》。或及三科，论明释老同异。
又曰：张诜，吴郡嘉兴人也。善玄言，屡讲老子，修行上道，讨论上经，人自远来集也。诜寻求真秘，甚识宗尚。
又曰：陈景尚，吴人也。善讲诵，道释中皆不能及。制灵书经，大行於世。梁劭陵王甚重之，召景尚随王之郢，终於江夏。
又曰：桓闿字音舒，东海丹徒人也。梁初，昆仑山渚平沙中有三古漆笥，内有黄素写千君所出《太平经》三部，村人惊异於经所起，静供养，先呈陶隐居。隐居云： 此真千君古本 。闿将经至都，便苦劳疟，诸治不愈。陶隐居闻云： 此病非余，恐取经为咎，何不送经还本？ 即依，二日送，寻愈。
又曰：曹宝字世珍，丹阳人。善为步虚两京冠，绝贵，游见者皆称赏焉。
又曰：严智明字惠识，晋陵人也。授性有善声，幼工诵咏声。明帝有疾，每引法众於内殿行道，闻智明咏经，甚怀赏悦，云疾为之愈。及法席既解，智明还外，帝中夜不安寝，敕呼智明对御转诵，即觉欢。
又曰：徐师子字德威，东海人也。陈武帝立宗灵大观，引德威为观主。后卒，文皇敕赍秘器葬焉。
《太平经》曰：严寄之字静处，丹阳句容人也。为道士，事亲至孝。住石渚观，母老，不敢远离。乃迎母，於观边立小屋，以尽温清。母终，毁瘠过礼，识者嘉之。
又曰：郗愔字方回，高平金乡人，为晋镇军将军。心尚道法，密自遵行。善隶书，与右军相埒。手自起写道经，将盈百卷，于今多有在者。
又曰：张孝秀以王元规笔迹妙巧，频相请屈。元规但玩泉石，终日抚琴啸咏，了不执笔。临还，止为行书数行而己。孝秀雅相推惮，弗敢固祈。今简寂馆长榜犹有笔迹也。
又曰：许思玄者，许远游之弟也。生而好道，儒雅知名。晋简文帝为俗外之交也。
又曰：任敦尚，博昌人。永嘉中，投茅山讲道集众。敦窃叹曰： 众人虽云慕善，皆外好耳，未见真心可与断金者。 
又曰：晋陆纳为尚书令，时年四十，病疮，告杜拐雌： 奕世短寿，临终皆患此疮。 恭为奏章，又与云飞散谓纳曰： 君命至七十。 果如其言。王右军病，请恭。恭谓弟子曰： 右军病不差，何用吾。 十馀日果卒。
又曰：蒋负刍，义兴人也，与晋陵薛彪之为俗外之交。去来茅山，有志栖托。齐永明中，暂下都。陶隐居一遇，便尽素契。陶后解绂结宇中茅，(中茅山也。)仍请负刍度岭相就，经典药术常共论之。
又曰：杨超字超远，东海人也。出入事陶隐居，往复与陶论难，得为入室。
又曰：诸惠开字智远，吴兴乌程人也。每以戒行自修，拯济为务。齐大明八年，天下饥馑，惠开有少谷实，乃悉分赈，乡邑赖之。有三人积饥食饱而致死，其家诉县，称惠开饲煞饿人，苦相诬谤。邑令笑曰： 乞食饱死，反怨主人，法无此科。 遣而不问。
又曰：濮阳者，不知何许人。事道专心，祈请皆验。郑鮷(音弟)女足跛，阳疗之，寻差。晋简文废世子，无词，时使人祈请於阳。於是中夜有黄气起自西南，遥堕室，尔时李皇后怀孝武。
又曰：许迈字叔玄，少名映，后改名远游。志求仙道，入临安西山，经月不返，人亦不知人所之。先娶散骑常侍吴郡孙弘女为妻，迈居临安式中，为书谢遣其妻，云： 欲闻悬雷之响，山鸟之鸣，自为萧韶九成，不能胜也。偶景青葱之下，栖息岩岫之室，以为殿堂广夏，不能过也。情愿所终，志绝於此，吾其去矣，长离别矣。 
又曰：褚伯玉字元璩，吴郡钱塘人。早慕冲虚，年十八，父为娶妇入前门，伯玉后门出，往剡，居瀑布山。性耐寒暑，在山三十馀年，隔绝人事。一说云：伯玉初游南岳，路入闽中，飞湍走险。伯玉泊舟晚濑，冲飙忽起，山水暴至，激船上巅，崩落绝嶂。徒侣以为冰碎，缘阻寻求，见伯玉自若，以小杖捴舟，涉不测之泉，众以骇伏。入霍山而去。初隐瀑布山，齐高祖钦其风，欲与相见。辞以疾而去。帝追恨，诏瀑布山下立太平观，孔稚圭立碑。
又曰：张陵博学，及河洛天文，悉穷其妙，静处衡门，不求闻达。弹琴咏诗，顺志而己。
又曰：龙威丈人，山中得道者也。时人莫知其名，号曰山隐居。傲然不群，高绝人世。
又曰：陶弘景字通明，魏郡平阳人也。自号华阳隐居，常谓人曰： 我心恒如悬镜，触物不遗。 好行阴德，拯济困穷，合施诸药，远近赖之。平生尝昼眠，看书必至半夜。好闻松风之声，少拘奘亶。晚惟进钅迅答、紫菜、生姜，饮酒能至一斗而断不醉也。
《老氏圣纪》曰：神医中岳仙人成公与，以姚氏泓十五年七月六日仙化，门徒欲厚葬之。与忽然重起曰， 道士绝累，与俗有殊，胡为哀哭厚葬？但建修斋功，此乃合太古淳真人法也。 言讫而化。明日中时，有叩石室者，门人出视，见两童子，引入户，公与欻起去。葬于巩县界洁素里。
又曰：孟道养字孝元，外名援，平昌人。少时闻有法席，不问远近，往观听焉。及长，性沉静，学专为己，不求闻达。闭户开窗，披书玩古。及入室，读诵声才出口，有刘缓、戴诜相造，研论窗玄理，各叹伏，以为迈绝。
又曰：吴猛字世云，豫章人也。性纯孝；夏夜在父母侧，不敢驱拂蚊纳，恐去己而集亲。年三十，邑人丁义士奉道以术传之，乡人隐铜为设酒，既去，酒在器中不耗。道士舒道云病疟比年，猛授以三皇诗使讽之，顿愈。尝还豫章，以白羽画江而渡。县东有石笥，历代未尝开。猛往发之，多得简碟，古字不可识。县南有峻石，时立千仞，猿狖不能上，猛仗策登之。县令新蔡千庆好畋猎，猛屡谏不听。后庆大猎，四面引火烘天，而猛坐草中自若，鸟什筭附左右，火不能及。庆大骇，因是悔。王敦于坐收猛，俄失之，敦大怒。是岁敦败。猛登庐山，见一叟坐树下，以玉杯承甘露授猛。又有玉疯囵室，见数人与猛语，若旧相识，设玉膏终日。猛又乘铁船于庐山顶。
又曰：钱妙真，晋陵人也。幼而好道，便欲离俗，亲族逼以适人，泣涕固免，遂居大小二茅山。后往燕口洞，手裁书并诗七章与陶隐居。
又曰：孔灵产，会稽山阴人也。遭母忧，以孝闻。宴酌珍羞，自此而绝。饘蔬布素，志毕终身。父见过毁恻然，命具馔。灵产勉从父命，咽以成疾。父以人有天性不可移，遂不复逼。深研道几，遍览仙籍。宋明帝於禹穴之侧立怀仙观，诏使居之。迁太中大夫，加给事。高帝赐以鹿巾猿裘竹素之器，手诏曰： 君有古人之风，赐以林下之服，登泛之日，可以相存也。 
又曰：张绎字士和，吴郡人也。奖励学徒，整肃法事，屡讲众经，理致深密，词端华辩，当时所宗。梁武帝雅相钦赏。时陶隐居着《法检论》，明释老二教。绎往复讨论，甚有条理，隐居嘉焉。专心道法，居贫守约，善八体书，别制云篆。作《茅山南洞碑》，甚工。
又曰：宋文同字文明，吴郡人也。梁简文时，文明以道家诸经莫不敷释，撰《灵宝经义疏》，题曰谓之通门。又作大义，名曰《义渊》，学者宗赖，四方延请。长於着撰，讷於口辞。
又曰：王遂起，太原人，为集真观主。性少眠，纵卧熟，犹觉人语。言论相涉，即领其辞，莫不叹其清寤。
又曰：昼夜不卧，日月合光。
