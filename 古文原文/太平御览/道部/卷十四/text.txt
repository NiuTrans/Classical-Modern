○仙经上
《仙经》曰：九转丹、金液经、守一诀，皆在昆仑五城内。藏以玉函，书以金札，封以紫泥，印以中章。
《抱朴子》曰：余闻郑咀茉道书之重者，莫过於三皇内文五岳真形图。古者仙官志人尊秘此道，非有仙名者不授也。授之四十年一传，传之诀朱而盟，委信为约。诸名山五岳，皆以此书，但藏於石室幽隐之地。应得道者入山，精诚思之，则山神自开山，令人见之，如帛仲理者於山中得之是也。有此书者，当须清洁。每有所为，必先白之，如奉君父。其经曰： 有三皇文者，辟邪恶鬼，瘟疫横祸。 又次有玉女隐微一卷，可化形为飞龙、杂兽、金玉、木石，兴致云雨之类，亦大术也。其淮南鸿宝万毕之书不能过也。郑君博极五经，知道者也。兼综九宫三棋，推步天下河雒(与洛同)谶纬。太和元年，知季辰之乱，江南将鼎沸，负笈将仙药东入霍山，莫所知之。
又曰：家有五岳真形图辟恶，人不能害。
又曰：黄老玄圣深识独见，开秘文於名山，授仙经於神人，蹶埃尘以遣累，凌太遐以高跻，金石龟鹤与之等寿。念有志於将来，愍信者之无闻，垂以方法，炳然着明。浅见之徒，区区所守，甘於蓼而酣於醨，知饮食过度而速病而不能节，知极情恣欲而致损，而不能割。神仙可得，安能信乎？按仙经以为诸得仙者，皆其授命，偶值神仙之气，自然所禀。故胎育之中，己含道性，及其有识，心好其事，必遇明师而得其法，不然则不信不求，求亦不得。夫百年之寿三万馀日，幼弱则未有所知，衰迈则欢乐并废。童蒙昏老，除数十年，而险厄忧病，又相寻焉。居世之年，略销其半，人凡得寿，不过五六十，咄(丁骨切。)嗟咸尽，除哀忧昏耄，六七千日耳。顾眄己尽，况于全百年者万尾筳焉。谛而念之，亦无笑夏虫朝菌也。盖知道者所至悲也。
《太上太霄琅书》曰：道本无形，应感生象。大象无象，象妙难明。故见真文，结空成字。
又曰：太上真人灵宝秘文内符者，九天真王、三天真皇以授帝喾，藏於锺山北阿。夏禹治水毕，诣锺山。锺山真人以授之。禹还会稽，更撰定为二通。一通藏苗山山〈石敢〉，须万年劫会乃出。一通绢写付云水洞室，须甲申期至，令与理水传伯长等。
又曰：吴王阖闾十二年正月，使龙威丈人入包山洞庭取之以出，有符而无说。又齐人乐子长授之於霍林山人韩众，乃敷演服御之方，藏於东海北阴之室。太一金液经者，按《剑经序》云：高丘子服金液水，长史书云：欲合金液，意皆是此方，今有葛洪注，是郗愔黄素书。又有别诀一卷，此亦太清上丹法也。
《登真隐诀》曰：杨君、许长史其书《洞房经》於小碧笺纸。又云篆书白麻纸。
又曰：八素之经，是圣君以白素之缯、八色之彩笔自书也。
《灵书经》曰：昔龙汉之年，高上大圣以紫笔书空青之林撰出妙经灵宝真文，出法度人也。
《金根经》曰：太阳金童、太阴玉女传紫书上法。
又曰：西华玉女在仙都守卫藏天隐月之经，《龙飞尺素隐诀》云：天帝君命羽仙侍郎执金案以请经。
《真诰》曰：上清九真中经内诀，是太极真人赤松子撰。
又曰：华阳中玉碣文云：养存三元洞，我玉文领理八老二十四真，不眠内视，此仙之要言也。
又曰：《宝神经》，裴清虚，(裴真君也。)锦囊中书也，侍者常所带者。斐昔从紫微夫人授此书也。
又曰：玄圃北坛西瑶之上台也，天真秘文尽在其内。
又曰：九华真妃与紫微王夫人、南岳魏夫人同降，真妃坐良久，拇庶侍女发检囊中，出二卷书付杨君，一上清玉霞紫映内观隐书，一上清还晨归童日晖中玄书。此是三元八会之书。杨君既究识真字，令作隶字显之耳。道有八素真经，太上之隐书也。又有九真中经，老君之秘言也。黄书亦要长生之诀也。青要紫书，金根众文，玉清真诀，三九素言，丹景道精，隐地八术，白简青录，紫度炎老，此皆道之经也。又有飞步七元天纲之经，粕变神法七转之经。又大洞真经三十九篇，太丹隐书，八禀十诀，天关三图，七星移度，九丹变化，胎精中记，九赤班符，封山隧海，金液神丹，太极隐芝，五行秘符，曲素辞诀，黄水月华，徊水玉精，水阳青英，绛树青实，琅玕华丹，天皇象符以合元气，白羽紫盖以游五岳，三皇内文以召天地神灵，玉珮金珰以登天极，素奏丹符以召六甲，金真玉光以映天下，八景之与游行太清，飞行之羽以超虚空。
刘向《列仙传序》曰：《列仙传》，汉光禄大夫刘向所撰也。初，武帝好方士，淮南王安亦招宾客，有枕中鸿宝之书。先是安谋叛伏诛，向父德为武帝治淮南狱，得其书。向幼而读之，以为奇。及宣帝即位，修武帝故事，向与王褒等以通博有俊才，进侍左右。向又见淮南铸金之术，上言黄金可成。上使向与典尚方铸金，费多不验，下吏当死。兄安阳成侯安民乞入国户半赎向罪，上亦奇其材，得减死论，诏为黄门侍郎，讲五经於石渠。至成帝时，向既司典籍，见上颇修神仙事，遂修上古以来及三代秦汉博彩诸技涸神仙事。
《穆天子传》曰：升昆仑之墟，以观黄帝之宫，具斋戒以祀，登舂山，即玄圃也。昆仑之山，地方二千里，有曾城九重，是谓阆风玄圃。
《山海经》云：明明昆仑，玄圃其上。穆天子勒铭於玄圃，以昭后世。天子於王母觞於瑶池之上，王母为谣白云在天，於是天子升于崦嵫，(日入处山也。)乃纪迹於崦山。
《茅盈传》曰：王母谓茅盈曰： 玉珮金珰之道，太极玄真之经，能之者皆飞行大墟。 王母命西域王总真一一解释玄真之经。又自敷演金珰之经，口授於盈曰： 金珰者，上清之华盖，阴景之内真。玉珮者，太上之隐玄，洞飞之宝章。得其道者，上陟云汉，宴寝太极，元始太常之言，是太宵二景隐书玉珮金珰之文章也。 又有阴阳二景内真符，与本文相随。太上法惟令授诸司命，子玉札玄挺，绿字刊金，黄蝾内曜，素书上清，与当为上卿之君，司命之任矣。然不先闻明堂玄真之道，亦未由得太宵隐书也。玄真之道，是食日月之法，炼五神之术耳。其经曰： 太上玄玄，双神四明。玄真内映，明堂外清。吞息二晖，长生神精。上补司命，监御万灵。六华充溢，彻视黄宁。 凡四十字，太上刻於凤台南阙也。非总真弟子而不教，非司命之挺而不传也。太上真官用日霞之道，挹二景之法，使通灵致真，体生玉映，役命万神，上昇帝房。昔锺山真公用此玄真法耳。 王君乃将盈归西域，依承真诀，按而行之，三年之中，面生玉泽。后王君又赐盈九转还丹及方一道，立坛结盟，约不得传泄。乃遣令归，告曰： 复百年求我於南岳，将授汝仙官於吴越。 盈后得仙，居句曲山，邦人因改句曲之名为茅君之山。时茅君二弟闻盈，方信有仙矣，弃官而去，渡江求兄。相见，告二弟真诀。一十八年，道成。因使更斋戒三年，授以上道，使存明堂玄真之气。盈乃启王君，自说二弟得为地仙之法，要当授录珮带真极之符。王君赐玄水玉液，绛日丹芝，可授齄弟斋戒三月而服之。盈命飚车与二弟诣青州，请书名金简，又诣西城洞宫，朝见总真上宰，次南诣衡山之朱台，谒太虚赤真人，归方诸请地仙二真之策，造赤城授真变神符。又之罗霍，求华旌绣幡，又上登九宫，诣金阙之下，授圣君之书，顿首於阙下三月。於是圣君命九微太真上相王大司命高晨师青童君，使上诣太上，请朱冠使者下拜二弟於金阙下，授二弟真简而还。
又曰：神仙经黄白方二十五卷，千有馀首。然率多深微难知，其可解分明者少许耳。世人多疑此事为虚诞，与不信神仙者正同耳。余昔从郑君授九丹及金液经，因复求授黄白中经五卷。郑咀茉曾与左慈於庐江铜山中试作，皆成也。然斋洁禁忌之勤苦，与合九丹神仙药尾也。俗人多讥余好攻异端，谓余欲强通天下之不通，若方诸所得水火，岂与常水火别哉？自然之所感致，非穷理尽性，不能究其指归；非原始要终，不能得其情状。成都内史吴太文，博达多知，亦自说昔事道士李根，见根术有所成，不得其术，令百日斋戒。太史又连在官，终不能得，恒叹息，言人间不足处也。
《太真科》曰：清虚小有天王，撰三天一正法经。
《金液经》曰：太初混元皇经以陈上真绛晨，封之玉箧。至道之大，合符天图，三丹要言，太皇所纪，之秘玉堂，勿传其旨。太真玄丹经刻于清虚之堂，太皇君之宝章也。命曰紫蕊明珠之丹。开元回化，混尔而分。阴阳屡变，其道自然。玄图七转，至九而还。大黄首篇，是曰玉虚。上真保之，命曰元经。上清洞真玉经曰，太上八景章皆刻于东华仙台，不宣於世。其授帝君九阴诀，盟用素丝绛币，此日晖之誓也。其授太上结邻章，盟用碧币，此月华之誓也。
《太一帝君洞真玄经》曰：有玉女在太上六合紫房之内，侍卫太丹隐书。
《马明生内传》曰：灵宝天书，封於九天之上大有之宫，西华玉女金晨紫童典卫之。
《玉光八景经》曰：金华之玉晨晨童侍卫玉光八景之经。
《太上黄素经》曰：凡读太丹隐书金华洞房及雌一宝章者，是能餐味玄真，触类无滞，感召太素，陟降九真，得称为三元丹法师，总领上真。
《九真中经》曰：西玄仙洞台中有《郁仪》《邻结》二经，玉简金字玉检曰青笔书三元玉检上元检。
《后大洞经》曰：西灵玉童在当寒台，侍卫《八景玉录经》。
《后圣君列纪》曰：龟母按笔，玉童结编，名曰《灵书紫文上经》。
三皇经内音曰：凡书此内音之符，以黄笔为文，成篆隶科斗之字，记造化人伦之始。
《丰都六宫下制北帝文》曰：人之死生，玉帝刻石隐铭，以书六宫北壁，制检群凶。
又云：刻石隐文以朱书青缯三尺珮之，万神朝己，此玄古之道也。
又云：酆都山洞中，玉帝隐铭凡九十一言，刻石书丰都山洞天六宫北壁。六宫，万神之灵也。
又云：玉清隐书洞景金玄之章，刻石隐铭，此音发於自然之篇。九天玉章，其词幽奥，非始学凡夫所可竟通，非大帝下降，不得演究创竖也。
又《金根经》云：凡修金玄当珮隐铭。
《玉帝七圣玄记》曰：列名上清者，皆刻注於玄圃，得为太平之真也。故太上诰命记乎玉文，非以简札翰墨所能宣也。
《玉清隐书》曰：玄羽玉郎以《玄羽玉经》授太素三元高上玉贤之宾。
又曰：景玉童在灵景之阙，琼霞之房，侍卫上皇玉惠玉清之隐书。
