○几案
《十洲记》曰：瀛州金峦观中，有青离玉几，覆以云纨之素，刻水碧为倒龙之床。
《玉光八景经》曰：众真宴礼大帝，屈节於几前。
《太一洞真玄经》曰：太微紫房中有一童子，名于景精，字会元。当帝君之前，捧赤玉案，上有所主命籍。
又曰：太一、公子、白元、司命、桃君五人皆着朱衣绛巾，各捧一白玉案，上有所主简。
《玉清隐书》曰：太微天帝君进拜於帝皇之几。
又曰：上皇帝君乃推几偃咏，虚眺太空，吟玉清之隐书，歌元景之灵章，扬音霞际，清微玉振。
《太洞经》曰：太微小童五符命籍捧持玉案，帝君所临，主通诸神。
《变化经》曰：有金光立空之案。
又曰：元始拊几高咏，啸郎太空。
《玉珮金珰上经》曰：九老仙都捧金精之案，上请宝文，以授众真也。
《洞神经》曰：拂拭试几案，置经於前也。
《象名经》曰：东方上尊凭粕宝凤文之曲几，敷说道要真经。
《法轮经》曰：三真立空之案，以粕宝悬覆经上。
《众篇经》曰：元始上尊凝真遐想，抚几高抗，命召五帝，论定阴阳，推数劫会，移校河源，检录天度。
《洞神经》曰：有局脚案，以置经符也。
《太上黄素经》曰：凡修授大洞真经雌一奇文者，恒置经於几格洁净之处。
《九幽经》曰：帝尊在九清妙境三元宫中，御三气之华，宝云玉座，总校图录，拔济诸苦。
《二十四生图》曰：披九光玉蕴，出金书紫字玉文丹章三部八景二十四生图，盛以白玉立空之按，九色之中，飞文锦盖悬覆经上。
《龙飞尺素隐诀》曰：太微天帝君命羽仙侍郎捧金案，以请飞行羽章也。
《上清真文王经朝文》曰：有流明大灵侍言玉案十二枚。
《文始内传》曰：诸天各奉莲华座，以宝盖覆之。
《神仙传》曰：黄老遣仙官玉女持金案，玉杯盛药以赐沈羲。
又曰：淮南王为八公进金玉之几，执门弟子之礼。
《四极科》曰：凡宝经之具，几案巾秩，不可妄借於人。
《太玄经》曰：老子传授经戒录仪注诀曰： 以局脚小案置经，彩巾覆氏。 
《洞真玄经》曰：太一洞真玄经者，别为囊笈，封以宝器，盛之几上。
《无量经》曰：太上座高二丈，又於紫台之宫，布一高座六尺。
《金真玉光经》曰：九天之帝，施玉几金床。
《山海经》曰：西母悌几戴胜，悌，凭也，戴者，戴其玉胜也。他说西母头类戴胜，甚失之。
《本际经》曰：元始上尊在长乐舍宝饰高座，虽有座形，不障於物，人所往来，亦无隔碍。复有小琉璃座，行列两边，悉高五尺。
《茅君内传》曰：白玉龟山连玉床帐，西母处之。
《太上黄素方》曰：青精执在紫巫之山，化王之室，内有玉案也。
《洞真七圣玄记》曰：左仙上疏九天帝王七圣几下。
《飞行羽经》曰：修三一道法，坐金床玉几，金炉玉匕。
《太真人诗》曰：太微启玉案。
《列仙传》曰：太室山中，有地仙邛疏卧床几案。
《真诰》曰：鹿迹山中有绝洞，洞中自有石床、石榻、曲夹。
○与辇
《太上飞行羽书》曰：玉清则上清之高真，上清则太清之高神，太清则飞仙之高灵。凡行玉清之道，出则诸天侍卫，建七色之节，驾紫云轩，十二玉轮，六师启路，飞龙翼辕，行上清之道，出则五帝侍卫，建紫毛之节，驾飞云丹车，位准上清，左右仙卿，行太清之道，出则五帝侍卫，建五色之节，驾龙与，白虬启道，太极参轩。
又曰：王总真为茅盈召朱冠使者二人，乘流景之与。苍蛇把绿节，仗琼竿，羽旄横日，朱云翳景。使者并绣衣，芙蓉冠，持紫素之书各百字，以付茅盈二弟固、衷。是以固有地真上仙定录神君之号，衷有司三官保命仙君之位，各依紫素之命，封莅所任神宫，上府亦随事而资给二咀苌。汉平帝元寿二年八月己酉，南岳真人、西域王君、龟山王母、方诸青童君并乘绿景之与，驾神虎之軿，同造茅盈於句曲之山，金坛之阴。
又曰：飞仙秘道，招五辰之晨，常能行之。十五年则南极老人丹陵上真迎以绿云之辇，西极老人素灵子期迎以黄飙之车，北极老人玄上仙皇迎以玄景之龙，东极老人扶阳公子迎以青軿之辇，中元老人上玄子迎以曲晨之盖。五老会合，俱昇紫虚，此五老盖五星之真人也。非如斐君星中五帝之公，又异乎云牙五方之老，上学之法，顺之者飞仙也。
又曰：八道秘言者，道有八条。其言高妙，闲心静室，寥朗虚真，亦将得见丹景之气，三素飞云，八与朱辇，紫霞琼轮，上清静眄，回辔三元，高皇秉节，灵童攀辕，太素拥盖，南极临轩。於是溟光外映，象烛太虚，子能见之，不烦凝霜濯华，玄腴金丹也。一道秘言曰：以八节日清朝北望，清朝小早於清旦也。有紫绿白云者，是为三元君三素飞云也。其时三元君乘八与，上诣天帝玉清君也。子候见当再拜自陈，乞侍轮毂。二道秘言曰：以八节日夜半东北望，有玄青黄云者，是为太极天帝君乘八景之与，上诣高上玉皇。三道秘言曰：以甲子上旬戊辰，己巳之日清旦西北望，有紫青黄云者，是为太极真君三素云也。其时太极真君及上真人乘玄景绿与上诣紫微宫。四道秘言曰：以甲戌上旬戊寅、己卯之日清旦东南望，有赤白青云者，是为扶桑太帝君三素云也。其时扶桑太帝君乘光明八道之辇，上诣紫微宫。五道秘言曰：以甲申上旬戊子，己丑之日清旦正西望，见白赤紫云者，是为太素上真白帝君三素云也。其时太素上真人白帝君乘修条玉辇，上诣玉天玄皇高真也。六道秘言曰：甲午上旬戊戌己亥之日清旦正南望，有青赤黄云者，是为南极上真赤帝君，其时乘绛琳碧辇上诣阆风台。七道秘言曰：以甲辰上旬戊申己酉之日清旦西南望，见绿紫青云者，是为上清真人。时乘玄景八光丹辇，上诣高上天帝。八道秘言曰：以甲寅上旬戊午己未之日清旦正东望，有朱碧黄云者，是太虚上真人。其时乘徘徊玉与上诣太帝君。八节日见三素云者，紫云在上，绿云次之，白云在下，共相沓也。子谨视之。
《移度经》曰：真皇参驾黄霞，周行四方，飞盖绿軿，上造金阙。
《灵宝赤书》曰：诣天真人乘碧霞玉与。
《太洞真经》曰：太上乘一景之与，授九晖太晨隐符。
《上清隐书龙文经》曰：王母乘九盖华与，众真侍卫。
《紫文经》曰：方诸东玄东海青童大君，斋戒於丹阙黄房之内，三年乘碧云与。
《太元真人传》曰：有班龙之与。
《金真玉光经》曰：有玉辇，又《上清三天列纪》有紫辇。
《太洞玉经》曰：青童君乘雕玉之軿，司禁真伯乘日月之軿。
又曰：太极元君乘陵羽之车。
《太上经》曰：有白鸾之车。
《茅君内传》曰：东海青童君乘飙车。
《葛玄传》曰：鹤鸣山石室中设自然座，有金华盖。
又曰：五帝真人并乘八景玉与。
《二十四生图经》曰：后圣李君游西河，历观八方。值元始乘八景玉与，驾玄龙而来，李君问天书玉字，未究妙章。元始俾极道真，於是吐洞玄内观玉符以授之。
《变化经》曰：景与丹軿紫轩，九天帝王所乘也。
《上清诀》曰：玄母乘三素之与。
又曰：元父所控赤羽飞车，左御绛鸾，右驾紫凤。
《尺素诀》曰：太微天帝君登白鸾之车，驾黑羽之凤，游碧水之境。
《太洞玉经》曰：皇上帝炒树玉之轮，转宴於日中矣。
《茅君内传》曰：无上道君咸给八景琼与，凤玺金真，曲晨飞盖。
又曰：青华小童道君乘碧霞之与。
又曰：上真君赤帝乘绛琳碧辇。
又曰：太清真君乘青龙紫羽盖。
又曰：太元真人杖紫云之节，乘班龙之与，白虎之軿，曲晨宝盖。
又曰：太素真君乘虎旗虎辇，金盖玉轮，仗九色之节，出入太清。
《金真上光经》曰：太上大道君乘琼由碧辇，和太君乘白云之车。
又云：玄和道君骖驾玄龙。
《太洞玉经》曰：八皇老君乘黄琅之车，把紫凤之节，入太老之室。万华先生乘三素之景羽明之軿，宴寝万乘之室。
《八素章》曰：四老回锦軿，万仙朝帝房。
《茅君内传》曰：朱官使者驾苍虬，把绿杖。
《真诰》曰：紫元夫人乘羽宝云车，驾九龙，女骑九千，披锦服，青羽裙。
《自然经》曰：龙辔昂昂云盖巍巍；仙童玉女，与我昇龙。
《太上真经》曰：东方青帝，九龙云与。
《空洞经》曰：元始天尊从诸天人并乘玉辇琼轮。
《元始五老赤书玉篇真文序》曰：太上道君十方至真，乘五色玉轮，九色龙；妙行真人乘象云玉辇，上诣玉都；中极真人常乘象轮车；上飞真人常乘九色龙，游玉清云中；飞天之神乘碧霞之辇，游於玉隆之天；黑帝君乘四景之与。
《三元布经》曰：元始上尊乘紫辇。
《茅君内传》曰：玉君乘九盖之辇。
《洞天经》曰：灵景道君乘赤云车。
《太上飞行羽经》曰：中和之真驾锦与。
《茅君内传》曰：王母乘绿景与。
《玉光八景经》曰：东方始景道君乘青云之车，驾苍龙。
又曰：南方玄景道君乘五色云车，驾凤皇。
又曰：南方灵景道君乘赤云车；西南方元景道君乘紫云车，驾六龙；西方明景道君乘白云车，驾白虎；北方玄和道君乘珠玉之车。
《金根经》曰：玉帝君乘碧霞九凤飞行之与。
《玉清隐书》曰：太微君登八琼之辇，倾盖霞城。
又曰：东北方道君葛献乘八与飞龟车。下治人泥丸宫。
《登真隐诀》曰：太元真人乘白虎与，有八色云軿。
《真诰》曰：仙人许玉斧乘一新青犊车。
又曰：玉眉寿小妹中候夫人乘白牛车。
《上清九真中经内诀》曰：南极老人丹陵上真迎以绿云之与盖，西极老人素灵于期迎以黄飙车，人元老人中央上玄迎以曲晨之盖，五老一合，俱升紫灵。
《王君传》曰：王君乘虎辇，金盖玉轮，出入上清，授事太素。
《南岳魏夫人传》曰：夫人乘虎辇玉与隐轮之车。
《真诰》曰：南岳夫人驾九盖之軿。
《搜神记》曰：玉女成智琼驾辎軿车，从八婢。
○阙
《五符经》曰：锺止上有金台粕宝，紫阙元气之所舍，天帝君所治处也。
○殿
《太洞玉经》曰：大晖者，玉清天中殿名也，上皇王真之所游处也。
《太平经》曰：大空琼台洞真之殿，金华之内，侍女众真之所处。
《灵书紫文上经》曰：有太空琼台丹玕之殿。
《灵宝赤书》曰：妙行真人诣元始，授赤书五篇真文。於是元始命众真入太定金台，玉宝之殿，九光华房。
《紫书金根经》曰：有黄金殿。
《玄妙内篇》曰：有粕宝殿。
○堂
《太洞玉经》曰：有羽景之堂，在太无之庭。玉容者，太上之明堂也。
《洞景金玄经》曰：玉帝命太微天帝君坐万灵於房轩，散华香於玉宇，留连八琼之室，曲宴九琳之堂。
《外国放品经》曰：有光碧之堂。
○台
《太洞玉经诀》曰：西田之瑶台，大帝所处，有玉清台也。又有散花台。
《太上玉京经》曰：玉京有粕宝宫，宫有粕宝玄台，即太上治所，又有天宝台。
《上清经》曰：有紫碧玄台。
《太洞真经》曰：上清真人总仙大司马长生法师，登太常沧浪山洞台中双玉穴，酣饮紫明芝液。
《真诰》曰：有玉华室，有刻石真人。
《五胜文》曰：驾飞龙於西华之台，谒拜帝真赤书。
《玉诀经》曰：太玄上宫太素真人，常以春分之日，会诸仙官於昆仑瑶台，校定灵宝真经。
又曰：阳台真人，常以立冬之日，会诸仙官玉女於灵宝阳台之上，校定学道簿录。《本行经》曰：有寻真玉台。
《众篇经》曰：帝尊引众真人集太空金台内音。
《玉字经》曰：九层之台，处乎玉京之山，焕乎玄都之上，有太真玉印。
又曰：馥朗天中玉京，玄台之别号，西灵真人常诵无量洞章，游行其上。
《太洞玉经》曰：九天之上有明真台。
《茅君内传》曰：辰中真人带廷生符於沧浪之台。
《导引三光经》曰：定光真人在皇曾大绝观台中，导引元气。
又曰：九变真人在玉完大诰阳无台中。
又曰：导仙真人在何童天华林荫云台中。
又曰：云华真人在平育天玄唱宝盖台中。
又曰：阳王真人在太真台中。
又曰：法气真人在飞台中。
又曰：泽婴真人在越衡天无极观台中。
《真诰》曰：白玉龟台，九灵太真元君封此。
○閤
《三皇经》曰：人皇所授皇文帝书，赤玉为简，黄玉为文，安之青宫，闭之紫閤。
《大洞真经》曰：凡天纵仙才，名刊金閤。
《金玄羽章》曰：紫閤之下，授事於玉清九有玉閤、黄閤、青閤。
○楼
《历藏中经》曰：昆仑山有金城九重，玉楼十二神仙所治也。
《龟山元录》曰：龟山上有十二玉楼，峨峨曜景。太清有金华楼，诸真仙玉录皆在金楼之中。
○观
《灵书经》曰：有洞灵之观，金字题观四面。又有九灵之观、紫阳之观。又紫微上宫有通阳之观，主得度之人功德轻重。
○宫
《三元品戒经》曰：九气始凝，三光发明，结青黄白之气，置上元三宫。
《太洞玉经》曰：太初有华阳之宫、会方之宫。小有真天中，有万华之宫，玉君之治所。玉晨宫中有玉映之宫，又有元君六渊之宫、黄老圆华之宫、上青真阳之宫、太极上宫，主众仙诵咏。
○室
《太洞玉经》曰：太霞之中有白云之室，太虚元君所处。
《三皇经》曰：蜀郡西峨嵋山石室，旧有三皇文。此文不与天下众文同，百万人中未有一人得者。
《龟山元录》曰：有琼瑶之室。
《外国放品经》云：有琼华之室。
《洞景金玄经》曰：八琼之室。
又《三华宝曜内真上经》曰：玉室上清经有碧室。
○房
《太洞玉经》曰：三华城者，玉清之房名也，在玉城之中，阳安元君所处。
《无上真人内传》曰：有流云九色之房。
《仙公内传》曰：昆仑山上有积石瑶房。
《太上紫书录》曰：白玉母入於龟山玉阙，处於青玉宫中朱紫之房。
《灵宝赤书》曰：有九光华房。
《外国放品经》曰：紫翠丹房。
○舍
《道典》曰：道之清净者，吾舍也。道因天清而清之，因地静而静之，因日月之光而明之，因星辰之行而正之，因万物之性而消息之。万物中人为贵，能使形无事，神无体，以清净致无为之意，即道为舍也。
○窗
《诸天内音经》曰：天真皇人开寒灵之窗。
又曰：南极玄窗，主诸得道人授炼品目。
○户
《诸天内音经》曰：九玄丈人封於玉京紫户之内。
《洞景金玄经》有玉户。
○门
《大洞玉经》曰：太素在幽玄之上，九宫列金门於太素之天。琼羽之门，兰室上清宫中门户名也。太上有琼羽之门。四明门者，上清玉帝之南门也。
《紫书金根经》曰：东华方诸青童宫有六门，门内周回三千里，东有青华门，西有玉洞门，北有琼门，东北有寒水门，东南有天关门。
○庭
《二道顺行经》曰：洞阳之宫，下有流火之庭。
《大洞玉经》曰：广寒宫中有寒庭，太一之所处。又有云珠之庭。
《太上真文》曰：上帝朝真金童，杨烟流薰紫庭。
○坛
《二十四生图》曰：元始敷五色金为坛。
《玉皇谱录》曰：元始丈人登玉虚之坛，授九天谱录、上皇宝经、玉符秘章。
○府
《龟山元录》曰：元始丈人在上清琼天府、太清府、开清府、玉宝洞元府、金融府、丹明府、重冥府、凤生府。
