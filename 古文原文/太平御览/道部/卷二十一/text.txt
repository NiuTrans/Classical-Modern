○传授下
《金简玉字经》曰：黄帝授襄城小童步六纪之法。
又曰：黄累小童授步三纲之法也。
又曰：广成授东中元童步六官之法也。
《文始内传》曰：太上遣绣衣使者传命尹喜。
《玉帝七圣玄纪》曰：七圣撰上玄之章，以付五老上真仙都。左公藏於紫蕊玉笈，封以启命之章。西龟定录，东华校名。
《三天正法》曰：太真灵录秘在太上灵都之宫，付五老上真仙都左公。
《四极明科》曰：帝喾之时，九天真王驾九龙之舆，降牧德之台，授帝此真文也。
又曰：凡授上清宝经，皆当备信，信以誓心，以宝於道。无信而授经，谓之越天道；无盟而传经，谓之泄天宝。
《玉清隐书》曰：有帝简金书，玄玉绿籍，可以传玄羽玉经。玄羽玉经付玄羽玉郎，以授上清真人。
又曰：传授上皇玉惠玉清之隐书，金玄隐玄之羽书。经者皆五老校图，太一式观。
又曰：上皇玉帝命太老真人开琼珠之箧，出玉清隐书玄羽玉经，以传太微天帝君。
《二十四生图》曰：元始天帝於长桑碧林园中，闻帝尊普告元圣尊神洞玄天文灵宝玉奥也。
又曰：依旧典府仰之格，付度道君女青律，云太真玉帝上宫府仰之格，旧经亿劫不传也。
又曰：帝尊在协晨灵观，登白玉座，具宣秘要，开阐妙门。
《太玄经》曰：老子传授经戒录仪注诀曰： 以局脚小案置经，彩巾覆氏。 
《明真经》曰：元始尊在香林园中说明真经。
《太清中经》曰：道曰：慎无卖，吾以求宝也。慎无传，吾非其人也。慎无闭，吾绝吾学也。
又曰：《大真经》曰：师之传授，选其上有仙相，中有仁孝，下有才能笃志者，然后授之。
《太上真经》曰：太上曰：成道归本，混同无初，出三界外，济九天中。接生与善，授记德人。
《玄羽经》曰：元嬦金为简刻玉篇，授葛玄。
《金根经》曰：太上以《大洞真经》付上相青童君，掌录於东华青宫，使传后圣应为真人者。此金简金札，出自太上灵都之宫，刻玉为札，结金为简，书以朱文，编以朱绳之结。
《太真科》曰：太上告张陵天师曰： 内外法契与天地水三官，折石饮丹为誓也。 张陵授命为天师，命弟子扶翼为词师，上崇虚之堂，登白虚之坛，醮奏太一传授口诀，传命词师承代基业，行教天人。
《真诰》曰：斐君曰： 太洞真经，读之者轻举。 昔中央黄君隐秘此经，世不知也。若知之，秘而不传。
又曰：紫阳真人授苏君三一玄丹之道。
又曰：有北海公涓子，授守一玄丹之道。
又曰：东宫中候真夫人授桐柏真人飞解脱纲之道。
又曰：昔周咀堙道常山中，积年精思，忽见老人，知是神异，乃叩头请道。老人出素书七篇，令诵之。周君仙去。
又曰：赵叔谱骚道王屋山，时出民间，闻有卜者在市肆，叔期曰： 欲入天门，调三关，存朱衣，正昆仑。 叔期知神人，因拜乞要诀。因出一书与之，是《胎精中记》。拜此书，入山诵之。后合神丹，服而昇天。
《王君内传》曰：王子登得太上丈人授以琼蕴隐书并云碧阳水飞丹法。君服之，绝见远物，坐在立亡，役使群神。
又曰：太素三元君遣西华灵妃甄幽萧赍成命之书，以云琼为板，紫金刻之，以授王君子登后圣。
《道君列纪》曰：道君命五老上真开紫蕊玉笈云锦囊，出灵书紫文上经，以付青童君。
《八素真经》曰：若精勤，皆当书以蕊简，刻以琼文，位为上清左真公。
《昇玄经》曰：张道陵曰： 不敢以身传此教。 太上曰： 何得顾难，废不通法？汝当建意，无谓不可传。若世有道士得此仙经，披寻首尾，知是真要，无师可授，便得奉行。 
《天戒经》曰：葛玄告弟子郑隐云： 吾昔所授善道，太上所贵。今为师友，是以相授。吾去世也，将有乐道慈心居士来生吾门者，子当以今道业事一通付之，法应世世传授也。子以一通依科传付弟子佳者也。若无其人，一通封五岳名山可也。 
又曰：刘翊字子朔，颍川人，有道德。家世子仁感济於人，遇师皇先生，告诩曰： 子仁感天地，阴德鬼神，太上嘉子之用心，使我授汝以长生之道。吾仙官也，尔能从我去否？ 翊曰： 愿从教。 乃特入桐柏山中，授以隐地八术，服五星之华。而今度名东华，来在洞中，为定录府右理中监。
又曰：淳于斟字叔通，会稽人，汉桓帝时为徐县令。好道术，数服饵胡麻黄精。后入吴乌目山中隐居。人授以虹茎觿经，修行得道，在洞中为典柏执法郎，主诚有道者。
又曰：桃俊，钱塘人，少为郡吏。汉末入增城山中学道，遇东郭幼平。幼平秦时人，久隐增城，得道者也。幼平授俊服九精练气辅星存心之术。俊修之道戒在东华宫中，为北河司命。
又曰：张奉字公先，河内人也。太傅袁隗常叹其高操，后入剡山，遇山图公子，授奉九云水强梁炼桂法，在东华宫为太极仙侯。
又曰：夏馥字子治，陈留人也。少好道，服术饵和云母。后入吴山，从赤须先生授炼魂法。又遇桐柏真人，授以黄水云浆法。得道，在洞中为明晨侍郎。
又曰：后汉刘宽字文饶，少好道，为司徒太尉。年七十三，遇青谷先生，降於寝室，授其杖解法。入太华山，行九息服气。及授以炉丹方修之。道成，在洞中作童初府上师至始学者。
又曰：刘少翁数入太华山中，遇西岳丈人，授其仙道。
又曰：黄景华，司空黄琼女，韩众授以岷山丹，服得仙法。
又曰：赵威伯，东郡人，少好道，师邯郸张先生。晚在中岳，授《玉珮金珰经》於邱林，乃汉楼船将军卫行道妇也。遂授行挹日月之景，又服九灵明镜。华遂行道，在华阳内为保命承主仙籍并记学道者，并主暴雨水，领五芝金玉章。
又曰：张玄宾，魏武帝时人也。遇真人樊子明於少室，授以道变隐景之道，在天柱山。
《灵宝经》曰：迦罗山树下，有三天人讲《元阳经》。
《明真科》曰：元始尊在香林园中，与众教化诸法。
《内音玉字经》曰：大梵隐语西母，以上皇元年七月丙午，於洞室下教以授清虚真人王君，传於夏禹，封文於南浮洞室石匮。故《五符经》云 九天灵书犹封於石匮 是也。玉诀下云：五老真人封题玉匮，亦其例也。《孔灵符》云：会稽山南有宛委山，其上石，俗呼为石匮，壁立于云，累梯然后至焉。昔禹治洪水，其功未就，乃斋於此山，发石匮，得金简玉字，以知山河体势。於是疏导百川，各尽其宜。
《上清经》曰：元始天帝与南极元君登太空琼台，五老上真仙都公开郁林之笈、云锦之囊、上清变化、七十四方解形之道、三元布经以授於元君。
《道学传》曰：王母云，此灵光生经听四千年德传一人。无其人，听八千年顿传二人。授非其人，是为泄天道。可传而不授，是为闭天宝。不计限而妄授之，是为轻天老。授而不敬，是为慢天藻。泄、闭、轻、慢四者，延祸之事也。同道谓之天亲，同心谓之地爱，传授当相亲爱，共均荣辱。
又曰：汉武帝自撰西王母所说，集为一卷，及所与经图之属，盛以黄金之几，封以白玉之函，安着柏梁台上。
《象名经》曰：东方上尊凭粕宝凤文之曲几，敷说道要真经。
《太上黄素经》曰：凡修受大洞真经雌一奇文，常置经於几格洁净处。
《法轮经》曰：夫欲授经，皆当赍金宝之信，诣师请授遣，贵法重道，非言不行，轻传则为非宝，空修则为贱道。
《众篇经》曰：古人非心不仙，末世非财不度，所以尔者，末世贵财贱道也。以黄金万斤，仙经一部，施於穷山，末世乃取金弃经，黄金刻为身患，仙经刻得长生。公知如此，不能免贪也。非道弘人，此之谓也。
《大有经》曰：大上宝章传太帝君，太帝君付天帝君，天帝君传太微天帝，太微天帝传金阙帝君，金阙帝君传东海青君。授之，以金为盟，长九寸，广四寸，厚三分，刻而书之，以封山川五岳之真精也。
《三元真一经》曰：盟誓三官，委帛血坛，割革大约，乃得授付授者。盟者，保神以坚心，故万物不能犯，天地不能违。以素丝一两，斋百日，或五十日，或三十日，或二十日十日也。法以四十年得传一。
《授玄丹玉经》曰：青布三十二尺，朱帛三十二尺，明镜二枚，告誓，为不泄之约。
《八术神虎隐文》曰：欲授八术隐文者，赍金龙玉鱼盟誓而授之。授大洞真经亦用此。
又曰：上金十两，以为神真之信也。锦九十尺，以誓九天。青缯四十尺，以盟其文。好道乐真、勤心注玄、轻物贵道者，始可与言。
又曰：授三天虎书者，赍金虎，玉钤，素锦，玄罗各四十尺，以为金真之誓，盟於天地，不宣之约也。
《太一洞真玄经》曰：古者传经盟誓，皆歃血断发，立坛盟天。今自可以金青代发肤之体。又云，违此者失两明。
《玄母按逝经》曰：琅玕、华丹、五石、玄腴之法皆结盟。
《真一修检经》曰：授太一法，二十四年得传。
又曰：东海玉华妃停文期，青童君之妹，降授张微子服雾之方。
又曰：主仙道君即命侍妇范运华、赵峻珠、玉抱台等发琼笈、披绿蕴，出上清隐书《龙文八灵真经》二卷，授范襄平。
《太行经》曰：仁安远游山林，於寒灵洞穴遇玄和先生，授灵宝黑帝真文。
又曰：西方有九光灵童，以白帝真文授皇妃。
又曰：央有无生童子於色之国，授元君信然灵宝赤帝真文。
《三元经》曰：元始於明霞观以上真玉检，下授三天玉童。
《马明生内传》曰：龚仲阳授嵩高小童步纪之法。
《珠囊》曰：陆元德，吴兴东迁人。宋文帝召入内，服应尊异。时太后王氏雅信黄老，降母后之尊，执门徒之礼。
又曰：陶弘景字通明，魏郡平阳人也，自云华阳隐居。梁高祖太子从而授道。梁简文邵陵诸王，谢览、沈约、阮忻、虞权并服应师事之。
又曰：刘法先，彭城人也，为宋明帝崇灵馆主。帝先师陆元德，元德卒，又师事法先，尽北面之礼。
又曰：薛彪之，晋陵人也。烟炉神鼎之法，无不辩其精粗，究其难易。门人有所请益，必诲示勤恳，随量而退。
又曰：谢暄字元映，陈郡阳夏人也。年十二，辞亲入高寿山，师朱天赐，菜食长斋，专务修道。朱性严厉，入室者惟暄一人也。隐虞山，虽居幽寂，远近归向，林谷常满。
又曰：庾承仙字崇光，颍川鄢陵人也。幼聪悟，博极群书。时处士刘弘硕学，尤明老庄，隐於荆州之沙州。承仙师之，讲习多所该究。家贫无书，每事假借，一览便诵。
又曰：孙游岳字玄达，东阳永康人也。宋泰始中，陆元德自庐岳下都阐扬至教。游岳乃出京师问道，亲侍帷席，预入室之流。其弘言奥旨，非游岳不传。
《太一记》曰：裴君精思五年，五帝曰： 君登八极城明真灵台，授挥神九有之术。 
《玉皇谱录》曰：元始丈人登玉虚之坛，授九天谱录。
葛洪《神仙传》曰：严青者，会稽人也。居贫，常於山逢一人与青语，临别赠素书一轴。但以洁器盛之，置高处，并教青服石脑法。
