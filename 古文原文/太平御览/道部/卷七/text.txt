○剑解
《太极真人石精金光藏景录形神经》曰：制剑之法，上宰总真西城王君昔授之於紫阳公，施行道成。总真昔用剑解之道，又授九转丹方於里长先生，此即周人也。
《东乡序》云：潄龙胎而死决，服琼英先师王西城，此是饮丹后，用剑解而不言服九转者当是。虽授而不遂合用，后以付门弟子茅君，亦是授而不用，故云付耳。《茅君传》南岳魏夫人传杨君，故安妃云可寻剑解之道，但不知遂用不耳。许长史既服腴石，或当不必为其事，掾从镇南夜解，则又非此法。掾，许长史子也。若是太清解，讥用剑者，应不得反望故乡。而掾游处方台，还本居邦也。神剑用之而解化，则能游宴太极，彩五星之灵轨，焕七元之威光，以范仪烈映真气，故轩辕乔山之葬，剑舄宰缮。王子渤海之家，剑鸣空椁；王乔有京陵之墓，剑飞冲霄，斯实真验九玄，精应太灵，神方灵致威剑之妙化也。诸以剑尸解者，以剑代身，五百年之后，此剑皆自然还其处。诸以剑解者，不必止是。用丹书者，空剑亦可幽响无闻，恍惚难寻，不可得言矣。不可得为之者，见之者惟当应之於心耳。神奇欻怳，变动无方，非复物理所期，正当心任化，即事从宜耳。为之者亦不觉其所以，见之者固莫测其所然。轩辕彩百山之铜以铸鼎，虎豹百禽为之视火参炉鼎，而轩辕疾崩。葬乔山，五百年后山崩，宝剑赤舄宰缮。一旦又失。王子乔者曾诣锺山，获《九化十变经》以隐遁日月，游行星辰。后一旦疾终，营冢渤海山。夏襄时有发王子墓者一剑在北寝上，自作龙鸣，人无敢近。后亦失所之。王子乔墓在景陵，战国时复有发其墓者，见一剑，人適欲取视，其剑忽然上飞去。王子乔事，旧说浮丘公携与乘鹤，共登嵩山。此事不同，解化时年正十五六耳，故戴远游冠也。昔葛洪云，阴君授鲍靓尸解之法，后死，埋石子岗。有人发其棺，见一大刀，冢左右有人马之声，遂不敢取。此似解剑法而不能飞去，此是用灵宝太玄阴生符朱书刀矣。太清之下，故得主者而己。按《玉清灵传》说总真带剑，杨君说桐柏带剑，此并应是先解剑化也。真人用宝剑以尸解，蝉蜕化之上品也。夫尸解之法，多如蝉蜕。今此剑非蜕也。故云上品，明变遁之高道。营造剑之时，先斋戒百日，乃於幽隐处，近清泉，立西向屋，作灶口亦西向，善锻人炼好铁，生铤合炼成，令得八斤为足也。若欲穷其精理，当用竹炭。又以铜锡柔澳，如此用岁月功夫殊多，所以古人作剑，三年然后成也。薛烛云：欧冶铸剑，赤钟之山破而出锡，若耶之溪涸而出铜。今以此合烧，则炼多而不燥，刚利而销。其锻人亦须温良，新衣沐浴，造剑之日，尤不得饮酒食肉及游履淹秽。用七月庚申日，八月辛酉日，使长三尺九寸，广一寸四分，厚三分半，谓背脊上近柄间，令厚三分半也。至两刃际，可减一二厘耳。又向刃边，先煞背二分，乃立刃至抄，亦以渐令薄也。杪九寸，为左右两处，当从镮项定度，整三尺，刻背为刃，亦广三分八厘，必使中脊馀六分也。抄九分，合煞两边，令尖煞抄，锋令有两棱如戟，抄煞锋也。其柄用长短適令镮高二寸四分，身长二尺四寸，则馀一尺二寸六分以柄。铁因当中央，令广九分，厚二分，与镮相连。柄操梓材，近环围四寸九分，刃围三寸九分，皆以釦竟为正。若作剑装，则促扁於此也。剑头可安录镮，谓发始炼刚，仍使镮身相连，勿别作模合作钉连之，都使外形大小厚薄相似，乃凿除应空之内，亦可先钻作数孔凿为易，其伏基处凿镘之。都毕，令大镮高二寸四分，横分广刘，对中径二寸八分，内方员径四分，镮形古今多法，或正圆，或狭长，或如鼎耳，乃有十许种。今此经中所图，亦是显其左右法耳，非正定形也。谨准制古，今取其合度，立图如右。又镮之内不得正圆如竹，亦不得正方如界尺，当令内面小方而外落棱角，必令得刻己刃字，不甚邪转，惟使长三尺九寸耳。尺寸、度数、厚薄、形制并备如别图。寻古今尺长短不同，九章算法皆积毫厘之度。晋中书监荀勖善音律伎艺，常恨八音不调。后有人掘地得一玉律，铭题周世，短晋尺四分半，以改定音律，声韵合度。今宜用此尺为准，所以示者，总真、桐柏并以周时作剑，用周尺也。
录镮者，镂刻剑镮，镮左右面刻之，作刃字，面有九刃字也。镮背上刻作九己字也。深刻字皆从刃背而下，顺刃谓两边刃，及己字皆对；从刃背边起俱下就刃，故曰顺刃也，顺镮而刻之，随镮曲转，故曰顺镮也，谓刻处得以金银间之，益分明佳也。剑身刻象，镮中央复有竖起，如小手镮者，名之曰伏基。伏基之义，谓为日月之基隐秋光景也。内镮左面为日字。内镮者，即小镮之中伏基也。刻右面为月字，先又圆刻日月之外为郭也。五百年还出，以挥五岳，入以藏无间，谓潜灵遁迹，隐影藏形也。下以制九阴，谓可以摄召九阴之神也。上以承玄冥，谓北斗玄冥星主隐变也。卫足以逐邪魔，威足以鉴七精，谓控威秉势，鉴照七星也。仰以映五气，谓五行之气常栖映也。俯以代身化形矣。欲知剑之左右内外，以剑正指南，使剑背在上，使剑刃在下也。於是以东面右，西面为左，东为内面，西为外面。此剑尺度长短、广狭、厚薄，刻镂文字，乃太极四真人灵剑模范也。上清真人亦皆带剑，上清之剑，并是太极所造耳。故此经为太极之法，乃四真人定范，何必须昆吾之金、割玉之铤也？此盖明不必须精铁所存者，模范而己。王子乔剑，乃凡下之铁耳。乔山尸解之剑，非昆吾之流金也。轩辕驾龙玄圃，是步纲之以紫囊。欲去时，以系剑镮右，以曲晨飞精书剑左面，令至剑杪也。又太极藏景符飞精书纸，盛以绛囊，欲去时以系剑鞘右，以曲晨飞精书剑右面，令至剑杪也。又太极录形符以飞精书纸，临去之日服之，身生七色之云，自有电光。右以曲晨飞精书剑背，令皆两刃之际也。又太极解化符，恒日服一符，七年化去，朱书竹中帛秘要也。是合曲晨丹成，临欲解化时以题剑。七年以后，朱题剑亦能解化。
陶隐居曰：晋永嘉中，刘忄画(呼麦功。)奇识，亦云是异人作此剑，乃方佛符字殊细，设娄罗镮曰大乘法，而铁甚快利，宋来便恒供御卫，名曰刘忄画钹尚千牛刀。同宝女己易去镮麾刻处，亦渐渐欲灭。又见有四五故镮，并相似如一，不知其剑身何在。东山顾居上亦造此剑。诸人有同时共制者，今犹存焉。大抵违谬不可具说，乃有铜铸作环，以钉铸着故刀。如此并可以类推。今此仪式，惟是陶隐居所匠深构心解，亦谓理极，未知必同太极模范不耳。凡试刃之利钝，取中形芒数枚急束，以一发悬其抄，系于杖头，令一人执之。乃以刃一斫，芒断而发犹连，计芒多少为优劣。刘忄画钹千牜刀皆旧斫十三芒。又有一百炼刚刀斫十二芒，国中惟称此为绝。而近造神剑，斫十五芒。观其铁色青激，光彩有异，盖薛烛所谓涣如冰之将释者矣。顷来有作者十馀人，皆不及此。作刚朴是上虞谢平，凿镂装治是石尚方师黄文庆，并是中国绝手。以齐建武元年甲戌岁八月十九日辛酉，建於茅山，造至梁天监四年乙酉岁敕令造刀剑形供御用，穷极精功，奇丽绝世，别有横法刚。公家自作百炼，黄文庆因此得免隶役，为山馆道士也。《周礼》制剑长三尺，柄居五寸，是六分之一也。内刃广二寸半，重古秤一斤四两，今秤二斤十两也。今公家剑长四尺七寸，柄居一尺五寸，是三分之一小减也。刃广一寸六分，轻重不定。此宝剑长三尺九寸，广一寸四分。而经有刀剑两名。晋武帝大始十年，中书监荀勖及张华等校定锺律八音，不与古乐相谐。由汉来用尺渐长，乃更依《周礼》积黍法制尺，以量铸新器，募求古物，得周世正玉律，比之毫厘无差。因击古锺，以律命之，亦皆响合，兼以七锺古物相课皆会。又得汲冢竹简，亦长二尺四寸。於是施用，谓之古尺。阮咸听荀乐声以为高功，非兴国之音。咸亡，后有人掘地得铜尺，长荀尺古尺之四分半。时人以阮咸之解音，遂复施行，谓之官尺，令司农相承以制五尺，并取积寸以作斗斛也。宋元嘉中，大将军彭城王义康制物每欲广大，又加官尺寸半。民间复有相与用之，至今谓之为尚方。御府都水材官用尺，乃复长民一分，推如众例，则以古尺为胜。锺律宫商，自然响会，是合精神冥数。且周世有又二真剑之时，兼荀张穷极精巧，时又有束晢、雷焕之徒，妙贯神鬼，阮咸虽善音乐，而性度纵诞，不能清切，故以单缓为好耳，掘地铜尺犹应是后汉时物也，梁天监四年，又更校尺以调正锺律，定用张荀古尺半分，於事合衷。今施用名曰法尺。
又曰：若欲潜遁名山，随时观化，不愿真官，隐浪自足者，当修剑尸解之道，以曲晨飞精书剑左右面，先逆自托疾，然后当抱剑而卧也，谓先伪称疾。寝卧数日，拇授脱剑青囊，拔出题书及系符。都毕，於是抱之而祝，须天马迎至，解衣而游，勿令人知觉也。又以飞精药密拭剑镮，呼剑名字。祝毕，勿见太一以天马来迎於寝卧之前，於前上马。若女子，则以辎軿来迎。古来诸仙多有托以余物，或用竹杖，或巾屦。惟鲍靓用太清刀法，此神变欻怳，假类会形，不可以理趣相求，真奇事矣。天马者，吉光腾黄之什蘙。古画图有此兽形，皆昔真人所显相传示也。吉光似鹿，腾黄类马，男则单骑，女则驾軿也。太极真却庶太一使者赍马执控，并迎以宝衣。欻忽而来，不知所以然也。太一主仙蜂也，马去之时，虽众医侍疾，子孙满侧，则我易服束剑，流景变迹而不觉我之云为也。所谓化遁三辰，巅徊月精，呼吸万变，非复故形者也。
又曰：极上化符以飞精书纸，盛以紫囊。欲去时，以系剑镮，藏景符以飞精书纸，盛以绛囊。欲去时，以系剑鞘。诸仙人多以竹杖，不必尽得剑法。或是太清术耳，假物变化，不可一类求之。
又曰：夫修下尸解者，皆不得返望故乡。上解之道名配紫简，三官不得复窥其隙，但畜神剑，与之起居相随。十三年自能化形，不必须药书之，若不辩作药，七年之后，但以丹书剑，亦能潜化也。单行此法，似不得反故乡矣。自不及曲晨之妙精，吉光腾黄之延控也。虽单此，犹贤於太清杂法，兼得改形练化，游宴太极，其用他药得尸解，非是灵丸之化者，皆不得反故乡。反故乡，三官执之也。太清尸解之法，那得比太极之化遁乎？太清尸解法，五符中有太玄阴生符。又用牛脂煎锡药丸两事耳，无复余方也。珮用制剑之法，具在符图诀中。其后用解化之道，又非常修之事，故并不载。
