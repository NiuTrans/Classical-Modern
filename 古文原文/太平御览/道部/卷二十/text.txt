○传授上
《五岳真形图经》曰：若道士得秘圣之经，皆当杜秘於一人之口者，即真灵之文将坠於独见，何缘得存於永代乎？传授但当必得其人，岂可秘而不出，是斯文永翳也？
《太极经》曰：太上玉经隐注宝诀，众经之祖也。太上令传太极诸侯公王卿伯，未得此位，不得之矣。道士有见此书，则皆应为仙公也。玄录宿名将定焉。
《灵宝真一经》曰：大灵真人告太极左宫仙公曰： 吾昔授太上灵宝洞玄自然太真上宝经，为太极真人，依太上法传授於人。 
《定志经》曰：元始告右玄真人曰： 汝授此经，可择其人传之，弥布无外。 
《三皇经》曰：百万人中，或有一人应得此文者，皆有仙录宿命者也。欲有所授，当择其人，入诸名山八极，周流天下，鬼神无敢犯之者，太清元始天中之王母，初学道之师也。
又曰：皇人者，太帝所使，在峨嵋山。黄帝往授真一五牙法。
《抱朴子》曰：黄帝东至清邱，过风山，见紫府先生，授三皇内文，以劫召万神，南至圆垅荫，建木观百灵。西至中黄子，授九加之方。过崆峒，从广成子授自然之经。北至洪堤上具茨，见大隗君黄盖童子，授神芝图。还陟王屋，得神丹注记。室峨嵋山，见黄人於玉堂，问真一之道曰： 夫长生仙方，惟有金液，守形却恶，独有真一之道，右人尤重也。黄帝自然体道者也。 犹复陟王屋而授丹经。登崆峒而问广成，往具茨而事大隗，適东岱而奉中黄，入金谷而咨子心，论道养而证玄素，精推步而授雷歧，穷神奸而记白泽，相地理而书青乌，救伤残而缀金冶。故能毕该秘要，穷尽道真。按《神仙经》云： 昔黄帝老子奉事元君，元君以授要诀，况乎不建彼二君者，安能自得仙度世者乎？ 按《荆山经》及《龙首记》皆云黄帝服神丹。
又曰：彭祖八百年，安期千年，斯其寿之过人远矣。若果有不死之道，彼何不遂仙乎？岂非禀命授气，偶得其多者乎？按《彭祖经》云： 佐尧历夏，至商为大夫，商王从授还年之术，行之有效，欲煞彭祖以绝其术。祖觉而逃去，去时年八百。 
又曰：紫微玄宫玉飞天真书，太清元始授，西母珮之，位登仙宗，真人卫从。
又曰：玄洲仙伯关天万仙真书，东海小童授以得道人珮之。一名仙人道录，一名凤真录太玄登仙盟文。又昆仑墉台灵飞太真大上丈人以授得道者珮之，周行五岳，山神授职。一名五岳毙摞，珮之，金石为开。
又曰：蓬莱高上真书成，青天上皇以传宁封，珮此真符，横行江海。一名蓬莱太玄玉札，一名九流真书，北陵丈人授以马师皇致龙来。又天帝丈人黄上真书珮之，知吉凶未兆之事。
《上清经》曰：上清真人登大帝沧浪山，诸太极真人授以丹青玉炉炼云根经。
《三元布经》曰：昔宁玄甫授此经於皇上真人，九年秘藏白空山。斋戒百日，忽见其岩有玉文银简，今封一通於白空山中。
《本行经》曰：丹灵真人遇玄和先生，授灵宝赤书、五气玄文、黑帝真一篇。
《高玄经》曰：昔上元以隐文授太和玉女，玉女授幼阳君，以文封於九疑洞室。
《登真隐诀》曰：太极帝君宝章者，东海青童君授涓子，以封掌名山。涓子剖鲤所获，是太上召三一守形也。以朱书素，珮之左肘，勿经履污秽，珮之八年，而三一俱见矣。三一者，三元真一君也，授其封掌之教。
又曰：李翼字仲甫，以七变法传左慈。慈修之，以变化万端。此经在《茅真人传》，后道士以还丹方殊秘，故略出别为一卷。
《茅君传》曰：太真元君西母授说《明堂玄真经》云： 太上立玄，双神四明。玄真内映，明堂外清。吞息二晖，长生神精。上补司命，监御万灵。六华充溢，撤视黄宁。 此四十字即玄真之本经也。其后王母总具更演说行事之法，犹如九真中经惟以龙书为主也。太上刻於凤台南轩，非总真弟子不教，非司命之玄挺不传。
又曰：西母携王君茅盈以诣固衷之宫。固衷，盈二弟也。西母抚背告之曰： 汝道虽成，所闻未足。我有所授汝，乃遣侍女郭密香与上元夫人相闻云：但不相见四千馀年，天事劳我，致以罕面，可暂来否，当此相待。 上元夫人遣一侍女答曰： 阿环再拜，上问起居。远隔绛河，扰以官事，遂违颜色，近五千年。仰恋光润，情系无违。密香至，奉信承降尊於茅固处。闻命之际，即当饰驾，先被太常君敕，使诣希林校定三元之录，正尔暂往。如是当还，还便束带，愿暂少留。 茅固因问王母，不审上元夫人何真也，曰： 三天真皇之母，上元之高真，统领十方玉女之名箓者也。 及上元夫人来，闻云中箫鼓声，龙马嘶鸣。既至，从者甚众，皆女子，齐年十六七，容色明逸，多服青绫之衣，光彩夺目。上元年未笄，天姿绝艳，服赤霜之袍，披青锦裘。头作三角髻，馀发散於腰。戴九晨夜月之冠，鸣六山火藻之珮，曳凤文琳华大绶，执流黄挥精剑，入室向王母拜。王母坐止，呼之与同坐，北向。上元夫人设厨，王君敕茅盈二弟固衷起，拜稽首而立，命坐复席。上元乃敕侍女出紫锦囊，开绿金之笈，《三元流珠经》，《丹景道精经》，《隐地八术经》，《太极绿景经》，凡四部以传固衷。西王母敕侍女李方明出丹琼之函，披云珠之笈，以玉珮金珰太霄隐书、洞飞二景内真符，以传司命茅君。上元曰： 阿母隐书之妙，上真内经，天仙所宝，封之金台，珮入太微。动则八景玉与，静则宴寝金堂。此文妙矣。阿环太极绿经等，可以致明月黄华，得白日之赤精也。 及西母上元俱去，惟王君独留经日。於是盈与二弟诀别，而与王君俱去，到赤城玉洞之府，告二弟曰： 吾今去便有局任，不得复数相往来，句曲山是治所也。 汉光武建武七年三月丁巳，遣使者吴伦赍黄金五十斤，置於茅三君庙下，四时祠以太牢。至明帝永平二年，诏丹阳句容茅真却薯，使营护修守。时邑人通呼此庙为白鹄庙。句曲之洞宫有五门。石阶曲山，以水其门，令得往来上下也。句曲洞天，东通林屋，北通岱宗，西通峨嵋，南通罗浮，皆大道也。其间小径新路阡陌沙澮，非一处也。汉建安之末，左慈闻江东有此山，故寻之，斋戒三月而登山，乃得其门，入洞虚造阴宫。二茅君授以神芝三种，慈周旋洞室经年，制度甚肃，叹曰： 不图天下复有如此之异乎！ 至於地中洞天，有三十六所，王屋、委羽、西城、西玄、青城、赤城、罗浮、句曲、林屋、括苍、昆仑、蓬莱、瀛州、方丈、沧浪、白山、八停之属也，五岳及诸名山皆有洞室，或三十里、二十里、十里，岳洞方百里也。句曲山，秦时名为句金坛，以洞天内有金坛百丈，因以致名也。汉灵帝时，敕郡县彩句曲之金，以充武军。孙权时又遣宿卫人彩金，常输官。句曲山每至三月十八日、十二月二日，东卿司命茅君当是日请总真玉君、太虚真人、东海青童君会於句曲之上。好道者欲求神仙，宜先斋戒，俟此日登山陈乞也。茅君即授以要道，得入洞门。
又曰：紫微元灵白玉龟台九灵太真元君，即西王母也。上宰总真玉君，东卿司命茅君之师，右荚紫微夫人之母也。居昆仑墉台，别治白玉龟山青琳之宫朱紫之房，首戴华胜，腰带虎章，葆盖沓映，羽旌荫庭。以汉平帝时来降句曲华阳宫，授司命茅君《玉珮金珰经》。又奖教中小二君，至晋成帝时，与金阙圣君同降洛阳隐元台，授魏夫人《玉清隐书》四卷。又《穆天子传》所载诣西王母，及降汉武帝者皆是也。别有传纪名《灵镜洞玄上经》，或曰《大有妙经》，即今所存中元辅卿手执者，是未显於世，主训教天下学真之人。
又曰：西极总真君者，茅司命之师也。生於商末，服青精饭、九转丹，用曲宠啵解之道治西域山宫。年三十，着绣衣，芙蓉冠，把铃带剑一。汉元帝时降阳洛山，授《玉清虚上经》三十一卷。晋时又降魏夫人于阳洛山，每次三月十二月，亦同来句曲，推校学仙，别有传未显於世。《神仙传》云降蔡经家者，是此君也。
又曰：清虚王真人总真王君弟子，南岳魏夫人师。汉元帝时，辞家人华阴山。九年，太极真人降授二法。后入地胏山，(终南山一名地胏。)又登阳洛山。平帝时。南极夫人、西城王君同降，授上经三十一卷，王君共诣玄州，请书真名。乃还西城，修行道成，於是乘飞飙车游行天下。后登白空山，诣紫清太素三元君，授流金、火铃、豁落、七元、八景、飞晨、神策、玉玺毕，又还西城。太上遣赐绣羽晨盖、双珠月明、素羽琼干、丹纟夭锦旌。太素又遣赍成命之书，以为太素清虚真人，治玉屋山，主领宝经。乘虎旆辇，金盖玉轮，八景飞与，杖九色节，出入上清，授事太素，寝宴太极，南岳魏夫人师之，撰传显於世。
《南岳魏夫人内传》曰：夫人姓魏，讳华存，字贤安，任城人，晋司徒文康公魏舒女也。少读老庄、春秋三传、五经、百子事，常别居一园，独立闲处，服饵胡麻。父母偪之，强适太保公掾南阳刘幼彦。畴昔之志，存而不亏。后幼彦为修武令，随之县舍。闲斋别寝，入室百日，所期仙灵。季冬月夜半，四真人来降於室，太极真人安度明，东华青童君，碧海景林真，清虚真人王子登。於是夫人拜乞长生度世。青童君曰： 此清虚真人者，尔之师也，当授业焉。 景林真曰： 尔应为紫虚元君，上真司命封南岳夫人也。 夫人谢曰： 此是婢子有幸赐以姓命。 自陈毕，东华小童指而笑曰： 丹心苦哉。 於是清虚真人王君拇庶侍女华散条、李明瓮等川披云蕴，开玉笈，出太上宝文、八经隐书、大洞真经、灵书八道、紫度炎光、石精玉马、神真虎文、高仙羽玄三十一卷，即手授夫人也。王君昔学道宰婶洛山，遇南极夫人、西城王君，授此三十一卷经，行之，成真人。今所授者，是南极西城之本经也。阳洛山有洞台，是清虚之别宫也。王君当授魏夫人经之时，起立北向而誓曰： 太上三玄九皇高真太帝，太帝使教子魏华存。 於是景林真又授夫人《黄庭内景经》，一名《太上琴心》，一名《大帝金书》，一名《东华王篇》，令昼夜诵之。王君又告曰： 子若不在山中隐身斋戒，则大洞真经不可妄读也。至於虎经龙书八素隐文之属，奇秘玄奥，若不斋戒，绝世不可施行。子今且可诵黄庭内经，步蹑七元，存五星之神而己。人间行之，亦足感通变化。欲成际会，我有以相迎矣。 方诸青童怡然，小留四真吟唱，拇庶北寒玉女宋联涓弹九气之璈，东华玉女烟景珠击西盈之锺，林云玉女贾屈庭吹凤戾之箫，飞玄玉女鲜子灵金拊九合玉节。王君乃语夫人曰： 诀诸要讫。 乃别去。夫人守静日进，在世八十三年，以晋成帝咸和九年，王君与东华青童来降时，岁在甲午，二真人与夫人药，题曰隐迁白医川神散，石精金光化形灵丸，使称疾忽行，克期有定，俱会阳洛宫。言毕，二真人去。夫人即服药，因称脚疾，闭目寝息，饮而不食。到七日，其夜半之后，太一玄仙遣飙车来迎，驾气骋御，径入帷寝。其子弟侍疾，众亲满侧，莫之觉也。夫人遂用藏景之法，托形剑化，徐登飙轮，径之阳洛。居隐元之台，志栖上元。诚感九天，丹心真契，澄神太素，夫人遂北诣上清宫，太微天帝遣九宫太真侍玉元晨郎李明期，授夫人神凤之章，使封山。召云中央黄老君遣正一羽晨侯公阳子明，授夫人龙衣虎带，丹青飞裙，十绝华幡，使川登行上清，摄真命仙。三素高元君遣左华九成夫人范定英授夫人流金火铃，九盖之軿，使弹制万魔。飞轮太无太上玉晨大道君遣绣衣使者孟六奇授九色之节，双珠月明，神虎之符，锦旗虎旌，使位主群神，以威六天。太素三元君遣保禁仙都衷文坚、右嫔元姬赵约罗授夫人西华玉女三百、八景飞与、玄景九龙，使侍卫执巾上诣三清。扶桑太常君遣八玄仙伯柯原首、五方天帝君简肃正等授夫人玉札金文，位为紫虚元君，领上真司命，使主诸学道死生图籍，摄御之官，关校罪，考金关。后圣君命仙伯牙叔平授夫人青琼之板，丹绿为文，位为南岳夫人，比秩仙公，给曲晨飞盖以游九宫，使治天台大霍山洞台之中，主下训奉道，教授当为真仙者。令一月再登玉清，三登太素，四谒玉晨宫，宴扶桑之高台。於是夫人授王母之命，且还王屋山小有之中，更斋戒三月。九微元君、龟山王母、西城真人王方平、太虚真人赤松子、桐柏真人王子乔，并降小有清虚上宫绛房之中，各命侍女金石发响。於是西母徘徊起立，折腰俯唱曰： 哀此去留会，劫尽天地倾。嘉会绛河内，相与乐未央。 歌毕须臾，司命神仙诸隶属及南岳神灵迎官并至，西母等与夫人同去，诣天台霍山台。
《登真隐诀》曰：太微天帝金虎符，太上玉真保皇道君以授於太上太微天帝君。
又曰：太一有玉玺金真虎符，方丈台昭灵李夫人治方丈台弟十三朱馆中，以晋兴宁中降。杨君曳紫锦衣，带神虎符流金铃，带青玉色绶。有两侍女，年二十许，着青绫衣。一侍女名隐晖，捧赤玉箱二枚，青带络玉，检文题检，一曰太上章，一曰太上文。自此后数数来降，授书作诗。
《集仙录》曰：骊山姥，不知何代人也。李筌好神仙之道，常历名山，博彩方术。至嵩山石室中，得黄帝阴符经，本绢素书，缄之甚密，题云： 大魏真君二年七月七日，道士冠谦之藏之名山，用传同好。 筌竟不晓其义，因入秦，至骊山下，逢一老母，髽髻当顶，馀发半垂，弊衣扶杖，神状甚异。路旁见遗火烧树，因自语曰： 火生於木，祸发必克。 筌闻之，前谒，曰： 此黄帝阴符经秘文也。 母曰： 吾授此经己三元六周甲子，少青从何而得知？ 筌稽首再拜，具告得经之所，因请问玄义，尽得之。俄失姥。
