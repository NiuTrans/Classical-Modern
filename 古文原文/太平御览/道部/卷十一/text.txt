○服饵上
《神农经》曰：上药令人身安命延。又云：饵五芝、丹砂、曾青、云母、太一、禹馀粮，各以单服，令人长生。中药养性，下药除病，此上圣之至言，方术之实录也。仙药之上者丹砂，次者黄金、白银、众芝、五玉、五云、明珠也。黄精与术，饵之却粒。或遇凶年，可以绝粒，谓之米脯。
《西极明科》曰：上清金液丹经、九鼎神图、太一九转大丹等，凡一百四十卷。
《五符经》曰：胡麻本生大宛，又名巨胜，服之不息，与世长存。五穀之长也，服之可以知万物，通神明。
又曰：真人谓黄精获天地之淳精，依山寄居神化者也。天仙名此为戊己芝。
《玉诀经》曰：元始五常气，以阳光初明，散元始之辉，真人食其景而无穷。
《三光经》曰：三光者，仙道炼胎之术也。泥丸者，体形之上神也。
《吐纳经》曰：八公有言，食草者力，食肉者勇，食穀者智，食气者神。
《仙经》曰：丹为金服之上士也，茹芝导易苁气者，中士也，食饵草木者，下士也。食金丹大药，虽未去世，百邪不近也。若但服草木及饵八石，適可令疾除命益耳，不足却外祸也。惟守真一则剧性不犯。昔仙公各服一物，以得数百年，乃合神丹金液。韩众服菖蒲十三年，身生毛，日视书万言，皆诵之，冬袒不寒。又菖蒲生须石上，一寸九节己上，紫花者尤善。
又曰：煮石方，东府左卿白石先生造也。皆真人所授，但未见真本。世有两本，以省少者为佳。又，东华真人食石法，即东府也，亦是太清法。
又曰：紫微夫人撰术，序其略曰： 吾俱察草木之胜负，若速益於己者，并己不及木之多验乎？所以长生久视，远而更灵。我非谓诸物皆当减於术也，真以术之用今之所要。末世多疾，宜当服饵。夫道有内足，犹畏外事之祸，有外足者，亦或中崩之弊。我见山林隐逸得服术者，千年八百年，比肩五岳矣。今撰术数方，以传好尚，若必信用，庶无横暴之灾矣。 
又曰：南阳郦县山中有甘谷水。所以甘者，谷山左右皆生甘菊，菊花堕其中，历世弥久。临此谷中，居民皆不穿井，悉食甘谷水。食者无不寿，高者百四五十岁，下者不失八九十岁。故司空王畅、太尉刘宽、太傅袁隗皆为南阳太守，每到官，常使郦县月送甘谷水四十斛，以为饮食。此诸公多患风痺及眩冒，皆得愈，但不能大得其益，如甘谷上居民从幼便饮食此水。又菊花与薏花相似，直以甘苦别之耳。菊甘而薏苦，今真菊甚少耳，率多生於水侧，缑氏山与郦县最多，仙方所谓日精、更生、周盈，皆一菊而根茎花实异名矣。其说甚美，而近来服之者，略无所效，正由不得真也。
《八素经》曰：太上曰：飞炼之法，未可得真人之门户。又《四极明科》云：金液丹经，九鼎神图，并真仙之秘书，藏于名山。
《太上太霄朗书》曰：除欲减私，服御吐纳。
《上清列纪》曰：中黄之书皆白帝君所藏於瑶台，说丹药秘法，非有真录，不得其道也。
《太上丹简墨录》曰：修金液之术，当得太清丹经。
《太丹隐书》曰：感召灵迹则天人下降，上学之士服日月黄华金精飞根黄气。
《五厨经》曰：修奉和太，不亏不盈。
《天交上经》曰：太古之人所以寿考者，不食穀也。身安蜀乐，修道易成。《五符经》云：食月之精，可以长生；食星之精，上升太清。《登真隐诀》云：服云牙可绝穀，去尸虫也，可修真一之道。斐真人曰： 喜怒损志，哀乐损性，荣华减德，阴阳寇身，皆学道之大忌，仙法之所嫉也。莫若知而不为，为而不敢散，此仙之要道，生生之本业也。欲得延年，当吞日华。食物多饮，慎便卧，多则生病，卧则荡心，心荡则失性，病生则药不行，学道者慎此。 
刘向《列仙传》曰：务光，夏时人，好琴，服蒲韭根。又彭祖多服水桂云母。中岳人苏林字子玄，本卫人，灵公末年，师仇公，教以服气之法。又尹喜之长沙，服巨胜实。
又曰：刘奉林，周时人也。学道嵩高山，积年，后之委羽山，能闭气三日不息，但服黄连。己及千岁，不能有所役使。
又曰：董威辇，不知何许人，晋武帝末在洛阳白社中，蓝缕不蔽，恒吞一石子，终日不食。
《南岳魏夫人内传》曰：夫却墅华存，字贤安，任城人也。晋成帝时，服金屑得道。
《太元真却施盈内传》曰：金阙圣君命太极真人使正一、玄玉郎、王忠、鲍丘等，与茅盈四阶舌胎、流明、神芝、长跃双飞、夜光洞草，使拜而食之。珮玺服衣正冠，北首葱摞握铃毕，四使者告盈曰： 食太极四节隐芝者，位为真卿；食金阕舌胎玉芝者，位为司命；食东宫流明金英者，位为司禄；食长跃双飞者，位为真伯；食夜光洞草者，位为主总左右御史之任。子今尽食之矣，寿毕天地，位当为司命上真东岳卿君，都统吴越之神仙。 
《真人周君内传》曰：紫阳真人周义山字季通，汝阴人也，汉丞相勃七世孙，父浚，官至陈留内史。君年十六，随浚在郡，为人沉重，喜怒不形。好独坐静处，精思微密，常以平旦出日之初，而东嗽日服气，旦旦如此。
《真诰》曰：衡山张正礼，汉末授西城君虹景神丹方，患丹砂难得，去广州为道士，仙去，飙室为上仙。
又曰：张玄宾，定襄人也，魏武帝时曾举茂才。归乡里，师事西河蓟公，授服饵术方。后遇真人樊子明於少室，授以遁变隐景之道。昔在天柱山，今来华阳内为理禁伯。
又曰：庐江潜山中有学道者郑景世、张重华，并以晋初授仙却氏德然口诀，以入山行守五藏含日法，兼服胡麻，又服玄丹。
又曰：平仲节，河东人也。刘聪乱中夏，仲节渡江，入括苍山，体有真气，服饵仙去。
又曰：赵广信，阳城人，魏末渡江，入剡小白山，授李法服气，又授左君守玄中之道。如此积年，或卖药人间，多来都下，市丹砂作九华丹、仙去。
又曰：虞翁生，会稽人也，授仙人介君食日精法。吴时来隐狼伍山，兼行云气回形之道，精思积久，仙去。
又曰：朱孺子吴末入赤水山中，服菊华及术。后遇西归子，从乞度世，西归子授以要言，仙去。
又曰：明星王女者，居华山，服玉浆，山中顶上有石龟，其广数亩，高且三仞。其侧有梯磴达龟背，见玉女祠前有五石臼，号曰玉女洗头盆。其中水碧绿澄澈，雨不加溢，旱不减耗。内有玉女马一匹。
又曰：华阴山中有学道者尹授子、张石生、李方回，并晋武帝时人。授仙人管城子蒸丹饵术法，又授苏门周寿陵服丹霞之法。
又曰：范幼冲辽西人，恒服三气法，青白赤气各如綖。服之十年，遂得仙。此高元君太素内景法，旦旦为之，视日益佳。其法简，其事验。
又曰：姜伯真在大横山服石脑。石脑如石，小班色而软。又大茅山东亦有形状员小如曾青，而色似锺乳。繁阳子昔亦服此。
《斐君内传》曰：佛面道人支子元，斐君授以长生内术。又云：寻药之与存思，虽致道同津，而关源异绪。服药所以保形，形康则神安；存思所以安蜀，神通则形保，二理乃成，相资而有。
《道学传》曰：许迈字叔玄，少名映，后改名远游，与王羲之父子为世外之交。羲之亦辞荣养生，每造远，弥日忘归。诗书往复，多论服饵。
又曰：上清左卿黄观子学道，服金丹，读《太洞经》得道。东府左卿白玉生有煮石方，文德右仙监张叔隐授青精方。太清右公李抱祖，岷山人，授青精食饭方。
葛洪《神仙传》曰：刘京从邯郸张君授饵云丸。
又曰：封君达，陇西人，入鸟鼠山服饵，年百馀岁，常乘青牛。
又曰：卫叔卿，中山人也，服云母。
又曰：孔元，许昌人，常服松脂伏苓。
又曰：焦先字孝然，河东人也。常食白石，以分人，熟如煮芋。
又曰：灵寿光，扶风人，年七十馀，乃得未央丸方，服之，年二百馀岁不老。
又曰：中候上仙范邈，字度世，旧名冰。服虹茎觿得道，撰《魏夫人传》。
又曰：清虚真人王褒，字子登，前汉安国侯王陵七世孙。主仙道君以云碧阳水晨飞丹腴二斗赐褒，服之视见甚远，坐在立亡，役使群神。
