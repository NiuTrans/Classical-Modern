○仙经下
《玉帝七圣玄记》曰：旧文有十万玉言，自非上圣，莫能意通。题昆仑之堂，北洞之源。
又曰：昆仑之室，北洞之真，源回九乙天霄，白简青录在其内也。
《本行经》曰：九都之上，金格玉书，并题得道却墅，展转劫数。
又曰：紫兰台，琼文紫字在其中。
《西极明科》曰：龟山西室，王屋南洞，天经备足也。
又曰：玉清洞房三气金章，封于玉京紫户之内。
又曰：玉录宝章，藏紫房九户之内。《大洞雌一经》云：有玄琳玉殿五老镇，生上经藏在其中。 
又曰：四极明科，封於金阙紫台。
又曰：华耀景真经秘在九天之上，大有之宫，金映粕宝台。又有三宝玄台，上清隐书秘其中。
《登真隐诀》曰：上清仙台，金书在其中；太极九玄台，碧简文在其中；玄真皇龟台明堂，玄真经在其中。
又曰：昆仑瑶台，西母之宫，所谓西瑶上台，天真秘文在其中。
《金书玉字上经》曰：西玄洞台有金书洞房经。
又曰：骨命己定於玄閤绿字，己有生名仙籍故也。
《洞玄经》曰：有始阳台，在阮乐天中，内音书在其上。
又曰：三层玉台，在九天阙之上，台上有太清宝经三百卷及真人学仙簿箓简目，大帝监真玉司郎典之。
又曰：瑶台者高上帝藏金玄羽章，方神隐音在其内，紫书。
《金根经》曰：凡学者勤尚苦志，则玉皇三元东华太上当遣真人授其真经，后圣众真莫不先奏金简於东华，投玉札於上清，然后得授大洞真经，而或青宫无金简之录，玉格无玄编之名，则神经亦不可得而授也。
《金根经》曰：开云凤之蕴，紫锦之囊，出紫书真诀玉篇。
《大有经》曰：帝卿执大洞真经，盛以紫玉函。
又曰：太一君执素灵洞玄大有妙经，盛以黄玉函。
又曰：大有经，金缕玉字，以明其篇。
又曰：大有妙经九真科检校秘於金藏玉匮。
《大洞雌一篇目》曰：大洞真经在九天之上，大有宫大玄灵台。
又曰：华玉堂，仙母金丹在其内，奔日月二景。
《隐文》曰：西玄山下洞台中，有郁仪结邻经也。玉屋山清虚中亦有此经也，而不备。惟太上玄宫高上台及蓬莱府北室金柱玉壁刻此，并备。
《八素经》曰：太上曰： 诸学真人而授玄清八素经，皆有太帝篇目。西华宫有玉简藻书，当为真人者，乃得此文也。 
又曰：西龟之山，玄圃之上，积石之阴，八素真经在其内。
《龟山元录》曰：龟山丹屋飞玄紫文，西母常所宝秘，其旨隐奥，自无仙名，不得眄其篇目，得者皆九天书录，名题龟山。
又曰：玉华之室，丹景玉文在其内。
《飞行羽经》曰：峨眉山金台之室，飞玄羽经秘其内。
又曰：太上飞经，藏于玉清上宫七映紫台。
《五宝经》曰：灵宝紫文，秘在九天之上太玄灵台。
又曰：神州七转舞天经，秘於紫天元台。
《三元玉检》曰：九天三关之门，九天龙书三元空洞玉检飞玄之文，刻题其内。
又曰：三玄台，玉检紫文九天真书在其内。
又曰：西沙方台，上真三元之检在其中也。
又曰：晨灯之台，飞天检文在其中，明照九天之上。
又曰：金牖台，三元玉检刻题其中。
又曰：凤生台，太真金书在其内。
《金简玉字经》曰：有洞天阳台，玉珮金珰经在其内。
《洞景金玄经》曰：自非真仙之名，帝图玉录者，不得闻见此经。得见此经者，飞仙上清。
《法轮经》曰：太上玄一真人曰：吾昔授无极太上大道君无上按逝经，道成，位加真人。此文与元始同生，包含天地，亿劫长存，自非仙录，不得妄传。
《天地纲纪经》曰：太上玉经隐书，皆盛以别笈。
《道迹经》曰：东井华林堂元洞天中，内音玉书置其上。
《大有经》曰：太玄灵台，玄都九真明科在其内。
《飞龙隐诀》曰：飞行羽经，封之峨嵋山金台室。
《道学传》曰：洞室中有金城玉屋，真文所在。
《上清九真中经内诀》曰：太上宫高上台，有太上玉晨郁仪奔日赤玉文，及太上玉宠噌邻奔月黄景玉章，此二经刻以玉简金字。
《内音玉字经》曰：内音，封於南河洞室石匮之中。
《五符经》曰：九天灵书，封於石匮。
《玉诀经》曰：南圃丹霍之河，三元洞室，封题玉匮。
《消魔经》曰：仙经一藏於荒山，观试凡心也。
《象天地品》曰：后汉顺帝时，曲阳泉上得神仙经一百卷，内七十卷，皆白素朱界青慓朱书，号曰太平青道阴行品。日度代君司马生以白玉板青玉界丹玉字，以授吴郡沈羲。
又曰：上清以丹金书之，紫金为界。
《三元真一经》曰：琳霄之室者，三元真一之法藏在其中也。
《玉光八景经》曰：金辉紫殿，金真玉光八景经藏其内。
《上清经》曰：南极藏上清经於瑶台。
《茅君传》曰：金台者，上真内经封其中。
《三道顺行经》曰：南洞之室，玉君封三道经在其中。
《玄真经》曰：高玄之妙道，玉清之秘篇，皆授金名玉字高仙之人。
《九真中经》曰：奔日月之道，太上上清，太极九皇，四司真人之所宝秘，玄元君之玉章也。自非有金阙玉名及东华紫字，皆不得闻见。此郁仪奔日、结邻奔月二章之篇目。
《三元布经》曰：南极上上宝秘玉检之文，自无玄名帝图，不得见其篇弟也。
又金羽玄章经，此文隐藏不传於世，自无兰台丹字，不得见闻。
《灵宝真一诀》曰：洞玄自然经，本文出乎太上道也者，弥纶无极，微妙无形。
《老子》曰：天下莫柔弱於气，气莫柔弱於道。道之所以柔弱者，苞乎天地万物。夫柔之生刚，弱之生强，而天下莫能知其根本所从生者乎？是故，有以无为母，尾馛虚为母，虚以道为母，自然者，道之根本也。人能以自然为道真，则道可得而通也。
《太上经》曰：道实无形，隐为化本。经有文字，显为教端。师有形言，出处为法。语默随时，为存为最。期至乎道，白经与师。师经及道，号为三宝。
又云：化本有三，道经师也，大道无形，须经为阶；经文玄妙，非凡所知；圣降为师，示人旨诀。《老子》云：道者万物之奥，善人之宝。贤者得之，以为真宝；愚者得之，不敢失道。道无常术，德无常方；神无常体，和无常容；道无中主，与静为友。
又曰：龙景九文紫凤赤书经旧文藏在太上六合紫房之内，天人侍卫其经。
《太微黄书经》曰：天真三皇藏八会之文於委羽山，太微天帝藏一通於龟山。其灵书八会，字无正形，趣究乎奥，难可寻详。得为天书，自然至真。斯八会之气，全五和之音，非浅近者所能洞明。天真皇人，竭其所见，注解其意。八会多文者，生天立地，开化人神。万物之本，主召九天。上帝校定神仙图录，政天分度，安国息民，摄制酆都，降魔伏鬼，敕命水帝，召龙上云。论天地劫期，辩圣真名氏。所理城台种种，因缘广宣，区别五方元精，服御求仙化形之法，皆演玄妙自然，虚无正真，妙趣明了具足也。又有玉诀者，天真上圣述释天书八会之文，以为正音。又有灵图者，玄圣表化，示以灵变象形述理，令物易悟也。玉皇谱录者，众圣纪述圣君名姓，宗本继词，神官位绪也。诫律者，玄圣制敕，诠量罪福，轻重科条，防检过失也。威仪自然经者，具示斋戒，奉法俯仰，进止容式，轨范节度也。方法者，众圣著述丹药秘要，神草灵芝，柔金水玉，修养之道也。术数者，明辩思神，存真念道，神心虚志，游空飞步，餐吸元和，导引三光，仙度之法也。记传者，众圣载述学业，得道成真，证果众事之迹也。
《昇玄经》曰：太上以灵宝内教经者，咸信着万民，乃可传授。奉戒完具，内无毁灭，赈恤孤弱，远恶修善，不求名誉，称毁如一。幽僻之处，勤行其道，使人信之。如四时不欺，与贤者论议，不自专执者，可传援也。又有好求胜法，从善如流，好近贤智，无猜疑行。聪明而赏别真伪，谨慎而言不过行，柔弱而无过恶，能师己胜而无悖慢，重其师教如贫之得，宝尊奉师长而不辞勤劳，请益之心，夙夜不懈。如此之类，方可授经。
又曰：有上清列纪经者，得为太极仙人。益能诵之者，遂为上清之君也。有玉清隐书者，旦夕当致真仙，论道讲妙。有四极明科经者，则玉帝遣五方神兵，左右三官检制灵文。
《灵宝经》曰：元始洞玄灵宝赤书五篇真文者，於元始之先，空洞之中，天地未根，日月未光，幽幽冥冥，无祖无宗，灵文暗蔼，乍存乍亡，二仪待之，以分太阳，待之以明，灵图革运，玄象推迁，乘机应运，於是存焉。天地得之而分判，三茎洑之而发光，灵文郁秀，洞映上清，发乎始青之天而色无定方，支势曲折，不可寻究。元始炼之於洞阳之馆，冶于飞火之庭，鲜其正文，莹发光芒，洞阳气赤，故号赤书。天宝之以致浮，地秘之以致安。五帝赏之以得镇，三光乘之以高明。上圣奉之以致真，五岳从之以得灵，天子得之以致治，国享之太平，实灵文之妙德，标天地之玄根。威灵恢廓，普加无穷，荡荡大化，为神明之宗。其量莫测，巍巍大空，生天立地，开化神明。上谓之灵，施镇五岳，安国长存；下谓之宝，灵宝玄妙，为万物之尊。
又曰：太上八威策文，(今灵宝五符，后有一符，名太上八咸策，以制虎豹山精也。)太上隐书金真上光经，即太上玉晨传也。素灵洞玄大有妙经，即西王母传也。玉珮金珰太极金书，即扶桑大帝君传也。飞行羽经，即中央黄老君传也。太霄隐书琼文玉章，即太帝传也。(凡诸传必有真经，或人高而法下，或术重而位轻。此传虽有新法，以黄庭内经为主，是为太极经也。)赤丹金精石景水母经，(此似紫文照日精法。)天皇象符，以合元气，黄书赤界，长生之要。
《洞真玄经》曰：无太一金阁，五星隐录，后圣七符，空山石函，丹台章玄黄，五行天母抱图者，皆不得闻见至道也。
《洞真经》曰：玉室者，三九素语，玄丹上化三真洞元之道，藏於内。
又曰：高上藏三元玉检三元布经於其内曲室者，太微天帝君秘九丹上仙文之所也。元始五老又秘五篇真文於其内。
又曰：东海青华小童治玉革青宫内，其东殿架上有宝经三百卷，玉诀九千篇，主学仙簿录，应为真人者授之。玉晨监仙侍郎典之。
又曰：玄灵台，五老宝经及玄母八门金台玄丹三真洞元之经藏其内。
又曰：九天关台，上有上皇太真高帝玉名及后圣真人簿录，太虚玉晨监典之。
《太洞玉经》曰：玉晨延以金华之堂，太上书以明玉之札。
又曰：龙山是玉清天中高台名也，天帝玉字在其中。
又曰：万华宫有上帝宝经，玉清隐书。
《大洞经》曰：有玄云羽室，黄老元君经封在其中。
又曰：黄老元君经，封在素瑶台及北寒金台。
又曰：有闻风玉台总司学道仙籍。
又曰：雌一玉检，秘在九天之上，大有之名，太玄灵台。
又曰：有混成玉堂，大洞真经在其中。
又曰：大洞真经者，三五之秘号，真道之至精，三一之极章，并玉清之禁诀，高上之秘篇也。又太上九真明科经云：大洞真经、雌一宝经、素灵妙经，三奇之章，高上玉皇宝篇秘在九天之上，大有之宫，太玄灵台玉房之中也。三箓者，众经之端也。金录、黄录、玉录也。夫灵宝经者，有内外。外教杂教，随人所悟，说之不必尽言也。趣令前人授悟为喜蘙。内教者，真一妙术，发自内心，行善得道，非从外来。若道可假外而得者，便应以道授，至真不变，湛然常存也。三皇经者，玉清洞真，上清洞玄，太清洞神。
又：太极隐注宝诀经云：授三洞经，当绝人事而行之也。总三洞，名太上洞一高上之经矣。
《大洞真经》或曰：《太真道经》，或曰《太清上道观天内经》，上清之高旨，极真之微辞，飞仙之妙经也。
《灵宝经》，或曰洞玄，或云太上昇玄经，曰：皆高仙之上品，虚无之至真，大道之幽圆蘙。三皇天文或云洞神，或云洞仙，或云太上玉策，此三洞经，符道之纲纪，太虚之玄宗，上真之首经矣，岂中仙之所闻哉？
又《金录简文经》曰：三洞宝经，自然天之文也。
又《太上太真科经》云：大化始立，人风真淳，故三宝度三品人。洞神名仙宝之道，接三皇之世。洞玄名灵宗之道，明三才，度五帝之世。洞真名天宝之道，纪清正之方，济三代之后。
又《太上仓元经》云：三洞经者，洞真上清也，洞玄灵宝也，洞神三皇也。
又《灵书经》曰：元始以龙汉之年撰十部经，告西母曰： 太上紫微宫中，金格玉书灵宝真文篇目有妙经，其篇蔫囫以相示，皆刻金为字，书於玉简，题其篇目於紫微宫南轩。太玄都玉京山亦具记其文。 
《道君列纪》曰：若三元宫有珠札青书者，则紫脑锦舌北为仙相也。
