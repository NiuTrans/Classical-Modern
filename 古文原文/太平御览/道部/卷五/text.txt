○地仙
《史记》曰：蓬莱、方丈、瀛州，在渤海中，去人不远，盖常有至者，诸仙及灵药宰缮。其物禽兽尽白，未至，望之如云。
《秘要经》曰：立三百善功，可得存为地仙，居五岳洞府之中。
《抱朴子》曰：彭祖言天上多尊官大神，新仙者位卑，所奉事者非一，但更益劳苦耳。故不切於升腾，而止乎人间者八百年。
《述异记》曰：庐山上有三石梁，长数十丈，广不盈尺，俯眄而杳不见底。晋咸康中，江州刺史庾亮迎吴猛，将弟子登山游览，因过此梁，见一翁坐桂树下，以玉杯承甘露，与猛，猛分赐弟子。又进至一处，见崇台广厦，金玉房宇，器物不可识。与猛言若旧，设玉膏终日。
《斐君传》曰：西玄三山，洞周千里，西山有相连各一宫，金城九重，潜通洞道，距玄洲昆仑，非人迹所及。斐君、周君分处其内。
《五岳图》曰：青城山，洞周二千里，蜀郡界黄帝拜五为岳丈人。
又《名山记》曰：北接嶓〈山冢〉，南接峨嵋，东至成都，山形似城。其山有赤壁，张天师所治处，今遗迹犹存。
《魏夫人传》曰：赤城丹山，洞周三百里，有日月伏根，三辰之光照洞中。《五岳图》云：此山在会稽罗江，其西北有赤城。按《茅君传》云：霍林司命治赤城丹山玉洞之府。齐永明中，忽有大群鹄从西北来，下集霍门溪，溪谷填塞，弥漫数里，多所蹋藉。状如为物所惊，一夕还飞向西北，计是赤城上都泉湖中物也。罗浮山，山洞周五百里，《真诰》呼为层城。葛洪交州远停此解化。
《茅君传》曰：句曲山，洞周一百五十里，秦时名为句全之坛。汉时三茅君得道，来治此山。
《五符》曰：林屋山，周四百里，一名包山，在太湖中。下有洞，潜通五岳，号天后别宫。夏禹治水，平后藏五符於此。吴王阖闾使龙威文人入山所得是也。
《真诰》云：包山下有石室倚蘅，方圆百里。又有白芝隐泉，泉水紫色。
又曰：城玉山，洞周三千里，周司命先在恒山中。太玄玉女语令往西城师王君，於是往焉，即此山也。
又曰：厚载之中，有洞天三十六所。又八海中诸山亦有洞宫。或方千里、五百里，非三十六洞天之例也。五岳名山皆有洞宫，或三十里、二十里，并舍神仙，又非小天之数也。
《名山记》曰：岳洞方百里，在终南太一间。或名桂阳宫，多诸灵异。王屋山洞周回万里，名曰小有清虚天。按《王君内传》云：在河内沁水县界，济水所出之源也。北有太行，东南有北邙嵩山，内洞天□，日月星辰，云气草木，万类尾矣。宫阙相映，金玉镂饰，皆地仙所处，即清虚王君所居也。
《真诰》云：此诸天所谓阳台也。诸得道者皆诣焉。委羽山在海中。司马季主所处也。
又曰：括苍山，洞周三百里，东岳佐命也，在会稽东南，群帝之所游。山多神异，又有缙云堂，孤峰直耸，岩岭秀杰，特冠群山。山中茅玄岭独高处，有司命埋丹砂六千斤，深二丈，盘石填上。其山左右泉皆小赤色，人饮之寿。茅山天市坛石正当洞天之中央，玄窗之上也。昔东海青童君乘风飚飞轮车，按行洞天，曾来於此。
刘向《列仙传》曰：赤松子，神龙时雨师，服水玉。至昆仑山上，常止西王母石室，随风雨上下，仙去。
又曰：偓佺，槐山彩药野父也。好食松实，体生毛，目方瞳，能飞行。
又曰：广成子，古仙也，居崆峒山石室中。黄帝闻而造焉，问其道要。广成子曰： 自治天下云不待族而飞，草木不待黄而落，何足语至道？ 黄帝退居三日，顺风再拜。广成子曰： 至道之精。杳杳冥冥；无视无听，抱神以静；形将自正，必靖必清。吾将去无穷之门，游无极之野。 
又曰：白石先生者，中黄道人弟子也。常煮白石为粮，因就白石山居，亦食脯饮酒食穀。日行三四百里，容貌不衰。
又曰：黄山君者，修彭祖之术，百馀岁，有少容。彭祖去，乃追论其言为经。
又曰：《上清六甲经》曰：宋玄德，周宣时人也。服六甲灵飞符，得真灵之道，上嵩高山。
又曰：李意期，蜀人也，世常见之。衍道行於人，於蜀城角穴上居之。当刘备欲东伐吴，报关羽之怨，使迎意期到，甚重之。问其伐吴，不答，而求纸画兵马器仗万数，乃一一裂坏之。又画一尊官，掘地埋之，乃径去。备不悦。后果为吴所破，大败，十馀万众才数百人还，器甲军资略尽。备恚怒病，终於永安宫。意期少言，人有所问，都不对。蜀中人有忧患，往问之，曰： 吉凶自有常候，但占其颜色惨悦耳。 后入琅琊山，不复出。
又曰：封君达，陇西人，服黄连五十年馀。入鸟鼠山中，服练百馀岁，往来故里。常骑青牛施药愈病人，惟呼青牛道士。居人间积年，后入虎丘山，仙去。
又曰：王仲都，西汉人也，少修道德。孝文以积寒之日，令仲都单衣载四马於上林昆明，环水而驰。御者厚衣狐裘而寒慄垂死，仲都色曾不变，体和气溢如焰。及盛暑，围以烈火，体亦不汗。后不知所之。
又曰：有稷丘公者，太山下道士也。汉武帝东巡狩，至泰山，稷丘公乃冠章甫衣黄，拥琴来迎上，曰： 陛下勿上也，恐伤足。 帝必欲上，及数里，果如言，但讳之。故但祠而还，为稷丘公立祠，复百户使奉承之也。
又曰：戴孟本姓燕，名济，字仲微，汉明帝时人。入华山及武当山，授斐君玉珮金珰经及授石精金光符，复有太微黄书，能周旅名山。
又曰：左慈字元放，庐江人也，明五经，通星气。见汉祚衰微，乃学道，精思，於天柱山得石室中《九丹金液经》，是太清中经法也。师李仲甫。又葛玄师於慈，曹操闻而召之，问学道之由。慈不答，操怒，欲规煞之。乃为置酒，俄失慈。建安末渡江，寻山入洞，在小括山，颜色甚好。
又曰：王遥字伯辽，鄱阳人也。颇行治病，皆愈。遥有箧长数寸，一弟子姓钱，随遥十数年，未尝见开之。一夕，天雨晦冥，遥使钱以九节杖负此箧，钱将出行，所道非所曾经度。行十数里，登一小山，入石室中。先有二人，遥见，既至，取箧发之，中有五舌竹簧三枚。三人各鼓一簧，良久，复内箧中，辞石室中人。及还家，着奋葛单衣及自负竹箧而去，遂不复还。后三十年，弟子见遥在马蹄山下，颜更少，盖地仙也。
又曰：陈子皇，济阴人也，得饵术方，服之绝穀。初，年七十馀，衰老。及服饵，反少。在民间积年，入霍山去。
又曰：葛洪字稚川，琅琊人。不好荣爵，闭门却扫。尚神仙道术，未尝交游。於馀杭山见何多道、郭文举，目击而己，各无所言。从祖玄，吴时学道得成，以其练丹术授弟子郑隐，字思远，洪就隐学，悉得其法。
《道学传》曰：鲍靓字太玄，以太兴元年八月二十日步道上京。行达龙山，见前有一少年，姿容整茂，徒行甚徐，而去殊疾。靓垂名马，密逐数里，终不能及，意甚异之。及，问曰： 视君似有道者。 少年答曰： 我中山阴长生也。 
又曰：介象字元则，会稽人也。学通五经，能属文。后学道，闻有《还丹经》，周疑天下求之，不得其师。乃入山精思，遇一人，授以《还丹经》，告曰： 得此便仙，勿复他为也。 乃辞归。象尝往弟子骆延雅舍，帷下平床中，有诸生论左氏义不平，象旁闻为辩正。诸生知非常人，密表荐于吴主。象欲去，吴主诏至武昌，甚尊异之，称为介君。为赐弟供帐，黄金千斤。象后告病，须臾便死。诏葬之，为立庙。先生时躬祭，常有白鹤集座上，徘徊而去。
又曰：李根，字子侧，许昌人也。昔往寿春吴太文家，弟子知根有道术，窃穷视其器，见《素书》一卷，自记学道、服药时日。又太文说根目瞳子方，根乃地仙耳。
又曰：伯山甫者，雍州人也。入华山中二百年，不到人家，即言人先世以来善恶功过，有如临见。又知方来吉凶。
又曰：刘政，沛人也，高才博物，寻考异闻。荀胜己，虽隶奴。必师事之。求养生之术。饵丹。年四百馀岁。
又曰：王烈。字长休。邯郸人也。常黄精及铅。二百馀岁。行步若飞。博极群书。嵇甚重之。数数就学。共入太行山。见山裂。有青石髓流出。烈取髓。丸之成石。气如米饭。嚼之亦然。烈因携少归。欲遗康。康取而视之。己成青石，击之铮铮。康即与往视断山，山己如故。烈入河东抱犊山，见一石室，室中有石架，架上有素书二卷，莫识其字。闇记数十字以示康，康尽识之。烈喜，乃与康共往读之。至其所，失其石室。烈私语弟子曰： 叔夜来，合得道故也。 按《神仙经》云：神仙五百年，山辄一开，其中石髓出，得而服之寿老。烈后莫知所之。
又曰：步正者，字玄真，巴东人也。说秦始皇时事，了如目前。汉末，将数十弟子入吴，授以服气及石髓方小丹法，年四百岁。
又曰：焦光字孝然，河东人也。常食白石，煮如芋。每入山伐薪，负之与人。魏授禅，与人别去，不知所適。
又曰：孙登，不知何许人，常止山门，穴地而坐，弹琴读《易》。冬单衣，天大寒，人视之，被发丈馀，自覆薯。历世见之，颜色如故。更无余资，亦不食。时杨骏为太傅，使迎，问之不答，骏遗布袍，登出门借刀断袍，上下异处，置骏门下，知骏当服诛。时曾稽、嵇康曾诣登，登不与语。康乃扣难之，登弹琴自若。久之，康退。登曰： 康才高识寡，劣於保身。 
又曰：帛和字仲理，辽东人也。入地肺山，事董奉。奉以行菩撖术法授之，告和曰： 吾道尽此，不能得神丹金砂，周游天下，无山不往。汝今少壮，广求索之。 和乃到西城山事王君。君语和《大道诀》曰： 此山石室中，当熟视北壁。当见壁有文字，则得道矣。 视壁三年，方见文字，乃古人之所刻，刻《太清中经神丹方》及三皇天文大字《五岳真形图》，皆着石壁。和讽诵其万言，义有所不解，王君乃授之诀曰： 作地仙在林虑山。 
又曰：宫嵩，琅邪人也，能文，着道书二百卷，服云母为地仙。
又曰：李常在，蜀郡人也，少治道术，世常见之在虎寿山下。
陶潜《桃源记》曰：晋太康中，武陵人捕鱼，从溪而行，忘路远近。忽逢桃花林，夹岸芳华鲜美，落英缤纷。林尽得山，山下有一小口，初极狭，行四五步，豁然开朗。屋宇连接，鸡犬相闻，男女衣着，悉如外人。见渔父惊，为设酒食。云先世避秦难，率妻子来此，遂与外隔。问今是何代，不知有汉、魏、晋。既出，白太守，遣人随往寻之，迷不复得。
《真诰》曰：刘凭，沛人也，学道於稷丘子，常服石英，年三百馀岁，有少容。尝到长安，诸贵人闻凭有道，乃往拜见之。又有百余人随凭，语贼曰： 汝辈作人，何豺狼其心。相教继道，危人利己，此是伏尸都市，肉飨乌鸢之法。 贼忽顿伏骇去。凭后入太白山，数十年归乡里，颜色更少。
又曰：尹思字少龙，安定人。晋元康五年正月十五日夜，坐屋中，遣儿视月中有异物否。儿曰： 今当有大水，月中有一人披蓑带剑。 思自视之，曰： 月中人乃带剑伏矛，当大乱，三十年，复当小清。 思后不知所之。
又曰：皇初平者，丹溪人，年十五，家使牧羊。有道士见其良谨，便将至金华山石室中，四十馀年不复念家。其兄初起寻索历年，后见市中一道士言其处，初起即随去，得见。语毕，问羊何在，曰： 近在东耳。 初起往视之，但见白石。初平乃往叱石，为羊数万头。初起知得仙道，便弃家，共服松脂伏苓，至五百岁。初平改字为赤松子，初起改字为赤鲁班。
又曰：吕恭，字文敬，於太行山彩药，忽逢人授以仙方。得道，因遣恭去，曰： 可视卿里。 及孙吕习者作道士，民多奉视之。恭传言到习家，扣门问讯。奴出，问公从何来。拐椿： 此是家。 习闻，惊喜出拜。恭乃以神方授习而去。时己年八十，服之还少。至二百岁，乃入山中，子孙世不复老。
又曰：沈建，丹阳人，世为长吏。建好道不仕，学服饵之术，能治病飞行，或去还。如此三百馀年，乃绝迹不知所之。
又曰：许远游弟三男名翙，字道翔，小名王斧。糠秕世务，居雷平山下，胁燿精勤。常愿早游洞室，不欲久停人世。遂诣北洞，以梁太和六年於茅山旧宅，年三十而告终，即居方遇山洞方园馆中，常去来四平方台。后为上清仙去。
又曰：马明生，临淄人，为县吏，逐贼被伤，遇太真以灵丸得差。后师安期生，授服太清丹，在世五百年，汉灵帝光和中去世。
《集仙录》曰：杨平，不知名姓，宰婶平山居，多变化之术。或问之，乃曰： 渭侯平洞中仙人耳。称每岁三元大节，诸天各有上真下游洞天，以观其善恶，人世死生兴废，水旱风雨，预关报洞中。其龙神祠庙血食之司，皆为洞府所统。洞中仙曹，如人间郡县聚落耳，不可一一详记也。 言讫而去。
