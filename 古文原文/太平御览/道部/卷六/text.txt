尸解
《西城王真人传》曰：解化之道，尸不不能俱神化者也。
《宝剑上经》曰：尸解之法，有死而便生者，有头断从一旁生者，有形存而无骨者。
又曰：夫尸解者，本真之练蜕也，五属之隐适也。虽仙品之下弟，其禀授亦不轻也。所谓隐回三光，白日陆沉者也。夫修下尸解者，皆不得返望故乡，此谓下解之道也。名配紫简，三官不得复窥其间隙，虽获隐遁，世志未厌，又不得返归，故游栖不定也。
又曰：以丸药和水而饮之，又并抱草而卧，则伤死於空室中，谓之兵解。
又曰：上品惟八素列纪，授而不行，馀皆白日尸解，得为飞仙。
《登真隐诀》曰：尸解者，当死之时，或刀兵水火，痛楚之初，不异世人也。既死之后，其神方得迁逝，形不能去尔。
又曰：董仲居，淮南人也。少时服气炼形，年百馀岁不老。常见诬系狱，尸解仙去。
又曰：清平吉，沛人也，汉高祖时卒也。至光武时故不老，后尸解去。
《真诰》曰：顾欢字玄平，吴郡人。齐永平中，卒於剡山，葬盐官乐附里。木连理生墓，县令江山图表状，欢尸解而去。
又曰：辛玄子之延期，陇西定谷人。好道，行渡秦川长梁津，致溺水，解而去之。
又曰：张祖常者，彭城人，吴时北来，行入方山洞室中，托形堕车，隐化幽馆而修守一之业。
又曰：刘平河者，无名字，汉末为九江平河长。行医术，有功德，救人疾患如己之病。行遇仙人周正时，授以隐存之道。居於方山洞室，常服日月晨气，颜貌术少。后尸解而去。
又曰：授大戒者死，灭度炼神，上补天宫，谓之尸解。
又曰：人死，必视其形如生人，视足不青，皮不皱，目光不毁者，皆尸解也。白日尸解，自是仙也，非尸解之例，其用药得尸解，非是。用灵丸之解化者，皆不得返故乡，三官执之也。白日去谓之上尸解，夜半去谓之下尸解，向晚暮之际去者，谓之地下主者也。
《琼文四纪篇》曰：得九真中经者，白日尸解。或曰：飞行羽经轻也。
又《六纪篇》曰：灵书紫芝或五老宝经有之者尸解。
《神仙传》曰：介象字元则，会稽人也。吴先主甚重之，常谓曰： 介君 ，象速求去，先生不听。象言病，先主使左右赐美梨一奁。须臾，象死解去。
又曰：紫清上宫九华安祀谓杨君曰： 可寻解剑之道，作吉终之术。 自尽出嘿之，会隐显之迹。
又曰：葛玄，字孝先，从左慈授《九丹金液经》，常饵木，语弟子张奉曰： 当尸解去，八月十二日时当发。 至期，玄衣冠而卧，无气而色不变，尸解而去。
又曰：壸公谢元，阳历人也，费长房师之。及道士李意期将两弟子去积年，长房及两弟子皆隐变解化。
又曰：鲍靓字太玄，琅琊人，晋明帝时人。葛洪妻父阴君授其尸解法。一说云：靓，上党人，汉司隶鲍宣之后，修身养性，年过七十而解去。有徐宁者，师事靓。宁夜闻靓室有琴声而问焉，答曰： 嵇叔夜昔示迹东市，而实兵解耳。 
《晋中兴书》曰：葛洪赴岣嵝令，行至广州，其刺史邓岱留，不听，去。洪乃止罗浮山中，炼丹积年。忽与岱书，当远行寻药。岱得书，径往别，而洪己亡。年八十一，颜色如平生，入棺轻如空衣，尸解而去。
《道学传》曰：吴猛字云世，有道术。庾亮闻其神异，厚礼迎之来武昌。寻求归，辞以算尽，请具棺。庾公闵然，即日发遣。未达家五十里而终，形状如生。
又曰：若六行未通，宿植市少，则入中品，以为尸解遁变也。降此以下，是正服御。功行浅劣，则入阶下阶。胜者则灭度更生，更生之后，修道随功多少，方始得道。
《太上太霄琅书》曰：修学上法，时入山林，服饵灵药，因缘应过，虽复尸解和光世，礼与世大异者，不棺不椁，拂山平之上，扫深树之下，单衾覆於地。
《太上太真料》曰：若祠祀先人，应知归否者。有功德升度得道，子孙仁孝，则化形来游，歆所设也。亦尸解之类。
《金阙圣君传》曰：灵书紫文者，或曰《五老宝经》有之者尸解，行之者成道。
《东海青童传》曰：《保洞观经》曰：云灵上玄品有之者，白日尸解。
《抱朴子》曰：道林中有五种尸解符，今太玄阴生符及是一病解者。
《列仙传》曰：宁封，黄帝时为陶正，以火自烧而随烟上下。《真诰》云：宁生服石脑而火则是作，火解也。
又曰：司马季主，汉文帝时人，授四灵子都剑解之道。在委羽山大有宫。服明丹之华，抱扶晨之晖，貌如女子，须长三尺。一男名法育，一女名济华，同得《道真诀》。云季主服灵散潜升，犹首足异处。此语似作剑兵解法。兵解则不得在太极，而其女尚读《洞经》，便是别修高法也。
守玄白术隐居在茅山东，守玄白能隐形，亦教见身。介琰者，白羊公弟子也。今在建安方山，琰初为孙权所煞，解化而去。
又曰：愕绿华者，女仙也。颜整，晋穆帝升平三年己未十一月十日，降於羊权家，自云南山人。权字道学，即晋简文时黄门待郎羊欣之祖也。权及欣皆潜修道要，耽玄味真。绿华云：凡修道之士，视爵位如过客，视金玉如瓦砾，则得长生。因授权尸解法，亦隐景化去。
又曰：中侯王夫人於兄子晋刘授飞解脱网之道。
又曰：蔡天生，上谷人，少卖香於野外。性仁好道，蓬河伯少女市香天山。
又曰：韩崇字长季，吴郡人也。汉明帝时人，少好道，林屋仙人王玮玄曾授以流珠丹一法，崇奉而修之，大有验。后玮玄授以隐解而去，入大霍山度世为右理中监。
《汉起居注》曰：李少君之将去也，武帝梦共登高山，见使者称太一之命召请。既觉，语左右曰： 少君将去。 数日，果病死，解去。
《灵宝赤书》曰：《三元王符》与《灵宝五篇真文》同出太玄都玉京山紫微上宫。此文禳阳九百六劫会之数，度学者之身。玄都有此经，珮之得为圣，上朝太清，功德未满，即得尸解。
又曰：杜契字广平，京兆人。建安初，来江东依孙策。后遇介琰先生授之。以称异人。再拜，奉其香火，少女乃教其朝天帝王皇之法，尸解而去。隐存方台。
《老君传》：九真五石，并日暂入太阴。权过三官者，始得上解之法。
又曰：紫阳公传西城剑解之法。修珮神剑七年，朱书符解化去。若以曲晨飞精题之者，立能变遁隐化，太一遣吉光宝衣来迎。
又曰：王远字方平，见蔡经骨相当尸解，且告以要言。方平冠远游冠，朱衣虎头鞶囊，五色绶，带剑，黄色少髭，长矩中人也。乘羽车，驾五龙，异色绶带，前后麾节幡旗，自天而下。须臾，引见经父兄，因遣之。召麻姑，姑先报被诏，按行蓬莱，今便往，愿还来即去。如此两时，闻麻姑来，先闻人马声，从官当半於远，姑至，经举家亦见之。是好年，才加笄，於顶上作髻，馀发散垂至腰。衣有文彩，又非锦绣，衣彩曜日，不可名状，皆世所尾蘙。入拜远，远为之起立，各进行厨脯行，云是麟脯。远去经父母怪私问经，经曰： 王君常在昆仑山，往来罗浮等山。山有上宫室，王君出，惟乘一黄麟，十数侍者。每行，山海神皆奉迎拜谒也。 远有书与陈尉，真书廊落，大而不正。先是，无人知方平名，远用此知之。陈存录王君手书於小箱中也，经后尸解而去。
又曰：张微子，汉昭帝时将作木匠张庆女也。微子好道，得尸解。
又曰：苏子训者，齐人也，人莫知其有道。在乡里行信让，积年，颜色不老，人追随之不见。所常服饵，好清谈，常闲居读《易》，为文皆有意义。京师贵人闻之，莫不虚心谒见，不可致之。后至适出门，诸贵人冠盖塞路，诸生具言適去矣，东陌上乘驴者是也。各奔马逐之，不及。子训至陈公技涸曰： 吾明日当去，不复还也。 陈公以葛布单衣一送之，至时，子训死，解化仙去。
又曰：阴长生，新野人也。后汉戚里专务道术，闻马明生得度世之道，乃造焉。明生旦日夕别与之高谈，论语当世之事，治田农之业。如此十馀年，长生不懈。同事明生者十二人皆悉归，惟长生弥肃。明生曰： 子真得道矣。 乃将入青城山，以《太清神丹经》授之。丹成仙去。着书九篇，云：上古仙者多矣，但汉兴以来四十五人，连余为六矣。三十人尸解，馀并白日仙去。
阴君自序曰：汉延光元年，新野山北之子授仙君神丹要诀，道成去世，付之名山。於是阴君裂黄素，写丹经一通，函以文石，置嵩高山；一通黄栌简漆书之，函以青玉，置太华山；一通黄金之简刻而书之，函以白银，着蜀经山；一封缣书合为一篇，付弟子，使世世当有所传付。又着诗三篇，以示将来也。
又曰：成仙公名武丁，桂阳人也。后汉时为县小吏，少言大度，博通鞠效，不从师授，有自然之性。时先被使京，还过长沙郡，投邮舍不及，遂宿於野。忽闻树上人语云： 向长沙市药。 平旦视之，乃二白鹤。仙公异之，遂往市，见二人张白盖相从而行，谓仙公曰： 君当得地仙耳。 令还，仙公病卒，尸解。
又曰：龙伯高者，后汉伏波将军马援戒其兄子，称此人之美可法者也。伯高后从仙人刁道林授服胎气之法，又授服青方。醉亡隐处方台师定录君。伯高名述，京兆人，汉建武中为仙都长，至零陵太守。马援戒兄子严书曰： 龙伯高敦厚周慎，口无择言，谦约节俭，公廉有威。吾爱之重之，愿汝曹效之。 
又曰：汉期门郎程伟妻，得道者也，能通变化。伟逼求术，妻不传。逼之不己，妻蹶然而死，尸解而去。
《南岳魏夫人内传》曰：清虚真人王子登与东华青童君来降，授夫人曰： 隐迁白翳神散一剂。 又与白石精金化形灵丸，授髻服之，称疾勿行，克期有定，俱会丹壠之南阳洛山阳洛宫。言毕，二真人去。即服药，因称脚疾，闭目寝息，饮而不食。夜半之后，太一玄仙遣飚车来迎，驾气骋御，径入帷中。其时弟子侍疾，众亲满侧，莫之觉也。洛阳山，昔夏禹巡诸名山，刻石於此，下有洞台，神仙学者万馀人。
又曰：王晋贤，晋王夷甫女也，为愍怀太子妃。洛城乱，刘曜略晋贤，欲妻之。晋贤大骂曰： 我皇太子妇，司徒公之女，胡羌小丑，敢欲干我乎？ 言毕投河，其侍婢名六出，投河死。时遇嵩高女真韩西华出游，遂俱获内救，外示其死，体实密济将入嵩高山，今华阳内洞中。六出，年二十馀，体貌修整，有节操。姓田，渔阳人，魏故浚仪令田讽之孙。讽有阴德，以及六出耳。
又曰：董奉字君异。侯官人也。吴先主时，有少年为奉本县长，见奉年四十馀，不知学道。罢官去后五十馀年，复见他职行经侯官，诸故吏人皆往见之，奉颜貌一如往日。奉居山不种田，为人治病亦不取钱。愈者使栽五株杏，数年计十馀万株，令人将穀一器，自往取杏一器。货杏得穀，赈救贫乏，供给行旅不逮者，岁二万馀斛，乃尸解去。
斐君曰：尸解之仙，不得御华盖，乘飞龙，登太极，游九宫也。诸有单用曲晨飞精剑解者，得八素列纪，惟奉宝秘不修行，皆白日尸解。其有作水火病兵及用大刀竹杖解去者，先诣名山，并太清尸解。凡修剑解之道，并纪名紫简，上隶高仙诸有宿功善业阴德信仙，其神得诣朱火丹陵官，授学仙道，为九宫真人。诸有用太极尸解之道，夜半去者，职为地真。应尸解者，或学功浅深，志尚颓废；或为祭酒，精勒救治者，并得为三十六洞天。文解地下主者，一百四十年一转；武解鬼师二百八十年一转。凡有三等，乃得进补仙职。
《九天生神章经》曰：夫学上道，希慕神仙讥洑尸解者，终归仙道。神化则同，不相逢杂，俱入道真。
《明真科》曰：生世好道，精功布德，名书上清者，得尸解。下仙游行五岳，后生人中，更授经法，为人宗师。
《太微经》曰：诸尸解者，按《四极真科》云，一百四十年乃得神中真官，于是始得飞华盖，乘辇龙，登太极，游九宫也。
《雌一五老经》曰：夫仙之去世也，或绝迹藏住而内栖事外，或解剑遗杖，飘然云雾，延神寄玄，莫知其端绪也。
又曰：若有此《五老经》，虽不斋戒存思，与俗混杂，故不失隐存下神，白日尸解。及命过太阴，地下主者，或遗骨胎变，授化南宫，是必宿有骨缘也。
《上清经》曰：元始天地以上清变化七十四方解形之道授南极元君。
《太清真人内传》及《名山记》曰：罗浮山，洞周五百里，在会稽南，行三十里，其山绝高，葛洪解化处。《真诰》谓之增城山。
《集仙录》曰：张天师道陵隐龙虎山，修三元默朝之道，得黄帝龙虎中丹之术。丹成，服之，能分形散景。天师自鄱阳入嵩高山，得隐书制命之术。
又曰：周爰友者，汝南安城人也，汉河南尹周畅女也。畅平生多阴德，爰友小好道，饵伏苓。四十年后，遇石先生，教其遁化及隐景之道，解形之法。
又曰：唐庐眉娘者，生而眉绿，性机巧。南海太守进至阙，顺宗叹其在宫内，谓之神姑，但食胡麻饭一三合。至元和中，宪宗嘉其聪惠，因赐金凤环，以束其腕。久之，不愿在宫掖，乃度为女道士，放归南海，赐狐涡遥。数年不食，尸解化去。
