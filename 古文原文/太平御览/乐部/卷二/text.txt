○雅乐中
《传》曰：吴季札来聘，请观於周乐。使工为之歌《周南》、《召南》，曰： 美哉！始基之也，犹未也，(犹有商纣，未尽善也。)然勤而不怨矣。 为之歌《邶》、《鄘》、《卫》，曰： 美哉！渊哉！忧而不困者也。吾闻卫康叔、武公之德如是，是其卫风乎！ 为之歌《王》，曰： 美哉！思而不惧，其周之东乎！ 为之歌《郑》，曰： 美哉！其细已甚，民弗堪也。是其先亡乎！ 为之歌《齐》，曰： 美哉！泱泱乎大风也。表东海者，其大公乎！ 为之歌《豳》，曰： 美哉！荡荡乎！乐而不淫，其周公之东乎！ 为之歌《秦》，曰： 美哉！此之谓夏声。夫能夏则大，大之至也。其周之旧乎！ 为之歌《魏》，曰： 美哉！沨々乎！大而险，俭而易行，以德辅此，则明主也。 为之歌《唐》，曰： 思深哉！其有陶唐氏之遗风乎！不然，其何忧之远也？非令德之后，谁能若是？ 为之歌《陈》，曰： 国无主，其能久乎！自郐以下无讥焉。 为之歌《小雅》，曰： 美哉！思而不贰，怨而不言，其周德之衰乎？犹有先王之遗民焉。 为之歌《大雅》，曰： 广哉！熙熙乎！(熙熙，和乐声也。)曲而有直体，其文王之德乎！ 为之歌《颂》，曰： 至矣哉！盛德之所同也。 见舞《象箾》《南龠》者，曰： 美哉！犹有所憾。 见舞《大武》者，曰： 美哉！周之盛也，其若此乎！ 见舞诗《韶护》者，(殷汤乐也。)曰： 圣人之弘也，而犹有惭德。圣人之难也。 见舞《大夏》者，(禹之乐也。) 美哉！勤而不德，非禹其谁能及之？ 见舞《韶箾》者，(舜之乐也。)曰： 至矣哉，大矣！如天之无不覆也，如地之无不载也。虽甚盛德，其蔑以加此矣。若有他乐，吾不敢请已。 
又曰：宋公享晋侯於楚丘，请以《桑林》。(《桑林》，殷天子乐名也。)荀罃辞。荀偃、士匄曰： 诸侯宋、鲁，於是观礼。(宋，王者后；鲁以周公故，皆用天子礼乐，故可观也。)鲁有禘乐，宾祭用之。(禘，三年大祭，则作四代之乐也。别祭群公，则用诸乐也。)宋以《桑林》享君，不亦可乎？ (言俱天子乐也。)舞师题以旌夏，(旌夏，大旌也。题，识也。以大旌表识其行列也。)晋侯惧而退，入於房。(旌夏非常，卒见之，人心偶有所畏。)卜，桑林见。(祟见於卜兆也。)荀偃、士匄欲奔(奔，走还宋。祷，谢。)请祷焉，荀罃不可，曰： 我辞礼矣，彼则以之，犹有鬼神，於彼加之。 (言自当加罪於宋。)晋侯有间。
又曰：晋与诸侯伐郑，郑人赂晋侯以师悝、师触、师蠲；(皆乐师名。)歌锺二肆，(肆，列也。悬十六为一肆，三十二枚也。)及其镈、锺；女乐二八。晋侯以乐之半赐魏绛，曰： 子教寡人和诸戎狄以正诸华，八年之中，九合诸侯，如乐之和，无所不谐，请与子乐之。 魏绛於是乎始有金石之乐，礼也。(大夫有功则赐乐也。)
《论语》曰：师挚之始，《关雎》之乱，洋洋乎盈耳哉！(鲁太师挚识《关雎》之声而首理其乱者，洋洋乎盈耳。德而美之。)
又曰：乐云乐云，锺鼓云乎哉！(言乐不但崇此锺鼓而已，所贵者，贵其移风易俗也。)
又曰：子语鲁太师乐曰： 乐其可知也。始作，翕如也；(始作谓金秦时。闻金作，人皆翕如，变动之貌。)从之，纯如也，(从读曰纵纵之，谓八音皆作。纯如，感动之貌。)皦如也，绎如也，以成。 (皦如，使清别之貌也。绎如，志意条达。)
又曰：子谓《韶》， 尽美矣，又尽善也。 (韶，舜乐也。美舜自以德禅于尧，又尽善美，谓太平也。)谓《武》， 尽美矣，未尽善也。 (谓周武王乐美，武王以此功定天下，未尽善致太平。)
《孝经》曰：移风易俗，莫善於乐。
《尔雅》曰：宫谓之重，商谓之敏，角谓之经，徵谓之迭，羽谓之柳。(郭璞注：皆五音之列名，其义未详。)
《史记》曰：赵简子疾，五日不知人。扁鹊曰： 昔秦缪公尝如此，五日不知人，七日乃寤，语大夫曰： 我之帝所，甚乐，与百神游於钧天，广乐九奏万舞，不类三代之乐，其声动人心。 
又曰：乐所以上事宗庙，下以变化黎庶。
又曰：凡乐者，使万民感荡涤雅秽，斟酌以饬厥性。
又曰：太史公曰： 音乐者，所以动荡血脉，通流精神而和正心也。 
又曰：凡音，由於人心。天之与人相通，如影之象形，响之应声也。故为善者，天报之以福；为恶者，天报之以殃，其自然者也。故舜作五弦之琴，歌南风之诗，而天下治。纣为朝歌、北鄙之音，身死国亡。舜之道何弘也，纣之行何隘也。夫南风之诗，生长之音也，舜乐好之，天下同意，得万国之欢心，故得天下也。夫朝歌者，不时也。北者，败也；鄙者，陋也。纣乐好之，万国殊心，诸侯不附，百姓不亲，天下叛之，故身死国亡。
《汉书》曰：声者，荡涤人之邪意，全其正性也。商，章也，物成熟可章度也。角，触也，物触地而出戴芒角也。宫，中也，居中央畅四方，唱始施生，为四声纳也。徵，祉也，物盛大而蕃祉也。羽，宇也，物聚藏，宇覆之也。协之五行，则角为木，五常为仁，五事为貌。商为金、为义、为言，徵为火、为礼、为视，羽为水、为智、为听，宫为土、为信、为思。以君臣民事物言之，则宫为君，商为臣，角为民，徵为事，羽为物。
又曰：乐者，四畅交于中而发作于外，此先王立乐之方也。
又曰：乐者，歌九德，诵六诗。是以荐之郊庙，则鬼神享之也。
又曰：夫乐，通神明，安民庶，故听者无不虚己竦神，悦而成流。是以海内遍知上德，被服其风，光辉日新，化上而迁善，而不知所以然。至於万物不夭，天地顺而嘉应举，故诗曰： 磬管锵锵，降福穰穰。 
《魏志》曰：太祖以杜夔为军谋祭酒，参太乐事，因令创制雅乐。夔善锺律，聪思过人，丝竹八音，靡所不能，惟歌舞非所长。散骑侍郎邓静、尹商善咏雅乐，歌师尹胡能歌宗庙郊祀之曲，舞师冯肃时知先代诸舞。总究研精，远考经诰，近采故事，教习讲律，备作乐器，复先代之乐，皆自夔始也。
《吴录》曰：吴中呼周瑜为 周郎 。瑜精意音乐，三爵之后，其有阙误，瑜必知之而顾。时吴人谣曰： 曲复误，周郎顾。 
《宋书·臧熹传》曰：武帝入京城，进至建业，桓玄走。武帝使熹入宫，收图书器物，封府库，有金饰乐器。武帝问熹： 卿欲此乎？ 熹正色曰： 主上幽逼，播越非所，将军首建大义，劬劳王室，虽复不肖，实无情於乐。 帝笑曰： 聊以戏耳。 
《齐书·萧惠基传》曰：自宋大明已来，声伎所尚多郑、卫，而雅乐正声鲜有好者。惠基解音律，尤好三祖曲，及相和歌，每奏辄赏悦。
崔鸿《十六国春秋》曰：《后秦录·姚兴传》曰：济南公邕字子和，兴之弟也。尤喜音乐，皆能度其盈虚，增改曲调，世咸传之，号 济南新调 。
《后魏书》曰：元孚封万年乡男。永安末，乐器残缺，庄帝命孚修之。上表曰： 昔太和中，故中书监高闾、太乐令公孙崇修造金石，数十年间，乃奏成功。时大集儒生，考其得失。太常卿刘芳请别营造，久而方就。复召公卿，量校合否。论者沸腾，莫有适从。登被旨敕，并见施用。往岁，大军入洛，戎马交驰，所有乐器，亡失垂尽。臣至太乐署，问太乐令张乾龟等，云：丞前已来。置宫悬四箱，簨虡十六架，编黄锺之磬十四。虽器名黄锺，而声实夷则，考之音制，不甚谐韵。姑洗悬於东北，太簇编於西北，蕤宾列於西南，并皆器象。差位，调律不和，又有仪锺十四虡悬架首，初不叩击，今便删废以从正则。臣今据《周礼凫氏》修广之规，《馨氏》居句之法，吹律求声，叩锺求响，损除繁重，讨论实录。依十二月为十二吕，各准辰次，当位悬设。月声既备，随用击奏，则会还相为宫之义，又得律吕相生之体。令量锺磬之数，各以十二架为定。 奏可。于时缙绅之士咸往观听，靡不咨嗟，叹服而反。太傅录尚书长孙承业妙解声律，时复称善。
《隋书》曰：文帝性恭俭，不好声妓。尝遣牛弘定乐，帝曰： 非正声雅乐清商九部四舞，皆令罢之。 
又曰：万宝常，不知何许人也。父大通从梁将王琳归於齐。后复谋还江南，事泄，伏诛。由是宝常被配为乐户，因而妙达锺律，遍工八音。造玉磬以献於齐。又尝于人方食，论及声调，时无乐器，宝常因取前食器及杂物，以箸扣之，品其高下，宫商毕备，谐於丝竹，大为时人所赏。然历周泊隋，俱不得调。开皇初，沛国公郑译等定乐，初为黄锺调。宝常虽为伶人，译等每召与议，然言多不用。后译乐成，奏之，上召宝常问其可否。宝常曰： 此亡国之音，岂陛下之所宜闻。 上不悦。宝常因极言乐声哀怨淫放，非雅正之音，请以水尺为律，以调器。上从之。宝常奉诏，遂造诸乐器，其声率下郑译调二律，并撰《乐谱》六十四，具论八音旋相为宫之法，改弦移柱之规。为八十四，调，一百四十四律，变化终於一千八百声。时人以《周礼》有旋宫之义，自汉魏以来，知音者皆不能通，见宝常特创其事，皆哂之。至是试令为之，应手成曲，无所疑滞，见者莫不嗟异。於是损益乐器，不可胜纪，其声雅淡，不为时人所好，太常善声者多排毁之。又太子洗马苏夔以锺律自命，尤忌宝常。夔父威，方用事，凡言乐者皆附之而短宝常。数诣公卿怨望，苏威因诘宝常，所为何所传受。初有一沙门谓宝常曰： 上雅好符瑞，有言征祥者，上皆悦。先生当言从胡僧授学，云是佛像菩萨所传音律，然则上必悦，先生所为可以行矣。 宝常然之，遂如其言以答。威怒曰： 胡僧所传。仍是四夷之乐，非中国所宜行也。 其事竟寝。宝常听太常所奏乐，泫然而泣。人问其故，宝常曰： 乐声淫厉而哀，天下不久相杀尽。 时四海全盛，闻其言者皆谓为不然。大业之末，其言卒验。宝常贫，无子，其妻因其卧疾，遂窃其资物逃。宝常饥餧，无人赡，竟饿而死。及将死也，取其所著书焚之，曰： 何用此为？ 见者於火中采得数卷，见行於世。时论哀之。开皇之世有郑译、何妥、卢赍、苏夔、萧吉，并讨论文籍，撰著乐书，皆当世所用。至於天然识乐，不及宝常远矣。安马驹、曹妙达、王长通、郭金乐等能造曲，为一时之妙，又习郑声，而宝常所为，皆归於雅。此辈虽公议不附宝常，然皆心服，谓以为神。
又曰：文帝开皇六年，尚因周乐，命工人齐树提检校乐府，改换声律，益不能通。俄而沛公郑译奏上，请更修正。於是诏太常卿牛弘、国子祭酒辛彦之、国子博士何妥等议正乐。然沦缪既久，积年议不定。帝怒曰： 我受天命七年，乐府犹歌前代功德！ 命治书侍御史李谔，引弘等下，将罪之。谔奏曰： 武王克殷，至周公相成王，始制礼乐。所事体大，不可速成。 帝意乃解。
又曰：开皇中，亡齐伎曹妙达、安马驹等以艺游三公之家，新声变曲，倾动当世，天子不能禁也。帝令妙达理郊庙乐，咸写《倾杯》、《行天》之声。万宝常观於乐署部伎乐中，惟百济乐清，有歌人间讴谣之曲，为耳目之娱者，不可胜载。
《唐书》曰：郑从谠在汴时，以兄处诲尝为镇帅，殁於是郡，讫一政受代，不於公署举乐。
又曰：王涯为太常卿，文宗以乐府之音郑、卫太甚，欲闻古乐，命涯询於旧工，取开元时雅乐，选乐童按之，名曰云韶乐。乐曲成，涯与太常丞李廓、少府监庾丞虑押乐工献於梨园亭，帝按之於会昌殿，上悦，赐涯等锦采。
又曰：乾元初，上谓于休烈曰： 古圣人作乐，以应天地之和，以合阴阳之序，则人不夭札，物不疵疠。且金石丝竹之器也，比亲享郊庙，每听悬乐，宫商不伦，或锺声失度。集乐工考磬来，朕当於内自定。 太常集乐工考试数日，审知差错，然后令别铸造磨刻。及事毕，上临三殿，亲试考击，皆合五音，群臣称庆。
又曰：祖孝系随毛爽授律，皆得爽之法。一律而生五音，十二律而为六十音，因而六之，故有三百六十音，以当一岁之日。又祖述沈重，依《淮南》本数，用京房旧术求之，得三百六十律，各因其月律而为一部，以律数为母，以气候为子，以一中气所有，日为子，以母命子，随所多少，分直一岁，以配七音。起於冬至，以黄锺为宫，太簇为商，林锺为徵，南吕为羽，姑洗为角，其余月建皆依运行，每月各以本律为宫旋，宫之义由斯著矣。武德之乐，汉克暴秦之从所作也，言以武德除乱，使天下乐行也。四时之乐，文帝之作也，言以已节俭泽施于四海，天下和平也。
又曰：正月，享西京太庙，大乐令裴知古谓万年令元行冲曰： 金石谐和，当有吉庆之事，其在唐室子孙乎？ 其月，中宗即位，复国为唐。
《国史补》曰：宋沉善音律，太常久亡徵调，沉考锺律得之。
