○箫
《释名》曰：箫，肃也。其声肃肃清也。
《尔雅》曰：大箫谓之{言}，小者谓之筊。(郭璞注曰：{言}二十二管，长尺四寸。筊十六管，长尺二寸。箫，一名籁也。)
《博雅》曰：箫，大者二十三管，无底；小者，十六管，有底。
《通礼义纂》曰：伏羲作箫，十六管。
蔡邕曰：箫，编竹有底，大者二十三管，小者十六管，长则浊，短则清。以蜜蜡实其底而增减之，则和。然则邕时无洞声者矣。
《易说》曰：夏至之乐，补以箫。箫长四寸。
郑玄曰：箫亦管，形似鸟翼。鸟，火禽也。火数七。夏时火用事，二七十四，箫之长由此也。
《三礼图》曰：雅箫长尺四寸，二寸四彄。颂箫二寸，十六彄。仲夏之月，令乐师均管箫。箫长则浊，短则清。以密蜡实其底而增减之，则和。管成而音定，无所复调，当与琴瑟相参。
《风俗通》曰：舜作箫，其形参差，像凤翼。十管，长尺二寸。
《白虎通》曰：箫者，中吕之气也。
《尚书·益稷》曰：箫《韶》九成，凤凰来仪。
《毛诗·臣工·有瞽》曰：既备乃奏，箫管备举。
《春秋说》曰：夏至作乐，闻以箫笙。
《周礼·春官·小笙师》曰：小笙师掌吹箫。
《史记》曰：伍子胥鼓腹吹箫，乞食於吴市也。
又曰：周勃吹箫给丧事。
谢承《后汉书》曰：灵帝善鼓琴、吹洞箫。
《丹阳记》曰：江宁县南三十里有慈姥山。积石临江，生箫管竹。王褒《洞箫赋》所称，即此也。其竹圆致，异於众处。自伶伦采竹嶰谷，其后惟此簳见珍，故历代掌给乐府，而俗呼曰鼓吹。
《凉州记》曰：吕纂咸宁二年，有盗发张骏墓，得白玉樽、玉笛、紫玉箫。
《列仙传》曰：箫史者，秦缪公时人。善吹箫，能致孔雀白鹤。缪公女弄玉好之，以妻焉。其后随凤去。故秦人作凤女祠於雍宫，代有箫声。
《江表传》曰：孔权攻合肥不下，而还休，兵皆上道。权与吕蒙等在后，魏将张辽奄至，鼓吹惊怖，不能复鸣箫唱。甘宁援刀欲斫之，於是始作之。
《庄子》曰：南郭子綦谓颜成子游曰： 汝闻人籁而未闻地籁，汝闻地籁而未闻天籁。 郭象曰： 天籁，箫也。 
《秦子》曰：一人执规，十手自负；一人吹箫，长短皆应。
《傅子》曰：马先生能使木人吹箫，比妙般输、墨翟，不劣古矣。
○笳
杜贽《笳赋序》曰：昔伯阳避乱入戎，戎越之思有怀土风，遂建斯乐，美其出於戎貉之俗，有《大韶》，夏之音。
曹嘉之《晋书》曰：刘畴曾避乱坞壁，贾胡百数欲害之。畴无惧色，援笳而吹之，为《出塞》、《入塞》之声，动其游客之思，於是群胡皆泣而去。
《蔡琰别传》曰：琰字文姬。先适河东卫仲道。夫亡无子，归宁於家。汉末大乱，为胡骑所获，在左贤王部伍中。春月登胡殿，感笳之音。
晋《先蚕仪注》曰：车驾住，吹小菰，发大菰，即笳也。
又曰：胡笳，汉旧录有其曲，不记所出本末。笳者，胡人卷芦叶吹之以作乐也，故谓曰胡笳。
《夏仲御别传》曰：激南楚，吹胡笳，风云为之摇动，星辰为之变度。
《世说》曰：刘越石为胡骑所围数重，城中窘迫无计。越石始乘月登楼清啸，胡贼闻之，皆凄然长叹。中夜奏胡笳，贼皆流涕。人有怀土之切，向晓又吹之，贼并弃围奔走。
○笙
《释名》曰：笙，生也。象物管地而生。以匏为之，其中空以受簧。
《尔雅》曰：大笙谓之巢，小者谓之和。(郭璞曰：大笙列管，匏中施簧也。管端大者十九簧，小者十三簧。犍为舍人曰：大笙音声众而高也。小者音相和也。)
《白虎通》曰：笙之言施也，牙也。万物始施而牙。笙者，太簇之气也，象万物之生也。故曰笙有七正之节焉，有六合之和焉。天下乐乐之，故谓之笙。古之善吹笙者，有王子晋，见《列仙传》，周灵王之太子也。
《毛诗·鹿鸣》曰：我有嘉宾，鼓瑟吹笙。吹笙鼓簧，承筐是将。
《尚书·益稷》曰：笙镛以间，鸟兽跄跄。(孔安国曰：间，迭也。吹笙击锺，鸟兽仰德，相率而舞跄跄然也。)
《礼记·檀弓上》曰：孔子既祥，五日弹琴而不成声，十日而成笙歌。(五日弹，十日笙歌，除曲外也。琴以手，笙歌以气也。)
又曰：女娲之笙簧。
《周礼·春官》曰：笙师掌教吹笙。
《乡饮酒》曰：笙入奏《南陔》、《白华》。
邯郸绰《五经折疑》曰：夫笙者，法万物始生，导达阴阳之气，故有长短。黄锺为始，象法凤凰。
蔡邕《月令章句》曰：季秋之月上丁入学，习吹笙，所以通气也。管、箫、笙、竽、埙、篪，皆以吹鸣者也。
《穆天子传》曰：西王母吟月，吹笙鼓簧，(簧在笙中。)衷心翔翔。民之子，惟天之望。
《吕氏春秋》曰：墨子见荆王，衣锦吹笙。
○竽
《易通卦验》曰：冬至吹黄锺之律，间音以竽。竽长四尺二寸。(郑玄曰：管类也，竹为之，形参差像鸟羽也。)
《周礼》曰：笙师掌教吹竽。竽三十六簧也。
《礼记·月令》曰：仲夏之月，命乐师调笙竽。
《风俗通》曰：谨案 《礼记》竽竹簧长四尺二寸。 今二十三管。
《世本》曰：随作竽。
《楚辞》曰：代奏郑卫鸣竽，张伏献驾，辩楚劳商。(伏羲作琴造驾辩之曲。楚人自作劳商之歌，皆妙曲也。)
《通礼义纂》曰：汉武帝时，丘仲作竽笙三十六管。
《乐府杂录》曰：将竽形类小钟，以手捋之即鸣。
《乐府图》曰：吹竽有以知法度。竽音调则度数得见。
《列仙传》曰：商丘子胥者，高邑人也。好牧豕吹竽，年七十不取妇而不老。邑人乃奇怪之，从受道。问其要，言但食木菖蒲根饮水，不饥，不老如此。传世见之，三百馀年。贵戚富室闻之，取而服之，不能终岁，辄止堕慢矣。谓将复有匿术也。
《文心雕龙》曰：林籁结响，讽如竽琴。
《淮南子》曰：孟夏，南宫御女衣赤采，吹笙竽，煦也，立春之气，煦生万物也。管三十六宫，管在左右，和十三宫，管在中。今之竽，并以木代瓠而漆之，无复八音矣。荆梁之南尚仍古制。
桓谭《新论》曰：成少伯工吹竽，见安昌侯张子夏鼓琴，谓曰： 音不通千曲以上，不足以为知音。 
《韩子》曰：齐宣王使人吹竽，必三百人。南郭处士请为王吹，粟食与三百人等。宣王死，湣王即位，一一听之，处士走。或云：韩昭侯田岩使一一听之，乃知其滥吹也。
《新序》曰：楚王使谒者徐光迎方与盲人能吹竽者，龚遂乃止。
○簧
《毛诗》曰：巧言如簧。
又曰：君子阳阳，左执簧，右招我由房。(阳阳，无所用其心也。)
《汉武内传》曰：西王母命侍女许飞琼鼓震虡之簧。
《世本》曰：女娲作簧。(宋均曰：女娲，黄帝臣也。)
《三礼图》曰：雅簧上下各六。
《神仙传》曰：王遥有竹箧，未尝开。后将茅子担箧入石室，室中有二人，遥自取一枚以二枚与室中人对，共鼓之。
《潜夫论》曰：簧削锐其头，有伤害之象，塞蜡密有口舌之类，皆非吉祥善应也。
○埙
《世本》曰：埙，暴新公所造，亦不知何人。周畿内有暴国，岂其时人乎？本作壎。(音许袁切。)围五寸半，长三寸半，凡六孔。宋均注云：暴公国，平王诸侯也。
《乐书》曰：壎者，喧也。周平王时，暴辛公烧土为之。
《说文》曰：壎为乐器，亦作埙也。壎谓声浊而喧喧然。今雅乐部用也。
《尔雅·释乐》曰：大壎谓之嘂，即埙也。锐上平底，形象秤锺。大者如鹅子，声合黄锺大吕也；小者如鸡子，声合太簇夹锺也。皆六孔，与篪声相谐。故曰：壎篪相应。
《风俗通》曰：埙，烧土为也。围五寸半，长三寸半，有四孔，其二通，凡六孔也。埙，一作壎字也。
