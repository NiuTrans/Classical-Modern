○雅乐下
《国语》曰：夫琴瑟尚宫，锺尚羽，石尚角。大不逾宫，细不过羽，故乐器重者从细，轻者从大。尾丝尚商，匏竹尚徵，革木一声。吕以和乐，律以平声。金石以动之，丝竹以行之，歌以咏之，匏以宣之，土以赞之，革木以节之。物得其常曰乐，清浊相应曰声，声相保曰和，细大不逾曰平。如是，金磨之，石击之，丝、木越之，匏、竹节之，以节八风。
《春秋感精符》曰：冬至日，人主与群臣左右纵乐五日，天下人众亦家纵乐五日，以迎日冬至。人主备八能之士，撞黄锺之锺，击黄锺之鼓。公卿大夫列士乃使八能之士，击黄锺之鼓，用马革，鼓员径八尺一寸；鼓黄锺之瑟，瑟用槐木，瑟长八尺一寸。吹黄锺之律，间音以竽补，竽长四尺二寸。天地以和应，黄锺之音。得蕤宾之律应，则公卿大夫列士以德贺於人主，因请政所行，请五官之符，各受其赏。声之调者时气和，则人主以礼赐公卿列士。五日仪定，天地之气和人主公卿大夫列士之德，则阴阳之晷如度数。夏日至之礼，如冬日至之礼，舞八乐皆以肃敬为戒。(八音者，《云门》《五英》《大筮》《大卷》《大韶》《大夏》《大护》《大武》也。)黄锺之音调，诸气和；人主之音顺，则蕤宾之律应，磬声和；公卿大夫列士诚信，林锺之律应。此谓冬日至成天文，夏日至成地理。
颍容《春秋释例》曰：周用六代之礼乐，故有《云门》、《咸池》、《大韶》、《大夏》、《大护》、《大武》也。鲁受四代之礼乐，故不舞《云门》、《咸池》示有降杀也。
《五经通义》曰：受命而王者，六乐焉。以太一乐天，以《咸池》乐地，以《肆夏》乐人，以《大夏》乐四时，以《大护》乐五行神明，以《大武》乐六律，各象其性而为之制，以乐其先祖。
又曰：歌舞同处耶？异耶？歌者象德，舞者象功。君子尚德下功，故歌在堂，舞在庭。歌以养形，歌者有声，舞者有形。何言歌在堂也？以《燕礼》曰： 升歌《鹿鸣》 ，以是知之。何以言舞在庭也？《援神契》曰 合忻之乐舞於堂，西夷之乐陈於户 ，以是明之。
《韩诗外传》曰：古者天子左右五锺，将出，则撞黄锺，而右五锺应之。马鸣中规，律，驾者有文。御者有数，立则磬折，拱则抱鼓，出入中规，折旋中矩。然后太师奏升车之乐，告出也。入则撞蕤宾以治容貌，容貌治则得颜色齐，颜色齐则肌肤安。蕤宾有声，鹄震马鸣，及倮介之虫，无不延颈以听。蕤宾在内者，皆玉色；在外者，皆金声。然后少师奏升堂即席，告入也。此言物类相感同声相应之义也。
又曰：汤作《护》，闻其宫声，使人温良而宽大；闻其商声，使人方廉而好义；闻其角声，使人恻隐而仁爱；闻其徵声，使人乐养而好施；闻其羽声，使人恭俭而好礼。
《白虎通》曰：乐也，君子乐得其道，小人乐得其欲。声音何？声，鸣也，闻其声即知所生。声音者，谓宫、商、角、徵、羽也。音，饮也，刚弱清浊和而相饮也。音有八，谓金、石、丝、竹、土、木、匏、革。太平乃作乐，乐所以防淫奢。民饥寒，何乐之防？
《子思子》曰：繁于乐者重于忧，厚于味者薄于行。君子同则有乐，异则有礼。
《孟子》曰：庄暴见孟子，曰： 暴见于王，王语暴以好乐，暴未有以对也。 孟子曰： 王之好乐甚，则齐国其庶几乎！ 他日，见于王，曰： 王尝语庄子以好乐，有诸？ 王变乎色，曰： 寡人非能好先王之乐也，直好民俗之乐耳。 曰： 今之里裉古之乐也。臣请为王言之。今王鼓乐於此，百姓闻王锺鼓之声，管龠之音，举疾首蹙额而相告曰： 吾王之好鼓乐，夫何使我至於此极也？父子不相见，兄弟妻子离散。 此无他，不与民同乐也。今王鼓乐於此，百姓闻王锺鼓之声，管龠之音，举欣欣然有喜色而相告曰： 吾王庶几无疾病与，何以能鼓乐也？ 此无他，与百姓同乐也。今王与百姓同乐，则王矣。 
《墨子》曰：程繁问於子墨子曰： 圣王不为乐。昔诸侯倦於听治，息於锺鼓之乐；士大夫倦於听治，息於竽瑟之乐；农夫春耕夏耘秋敛冬藏，息於吟缶之乐。今夫子曰 圣王不为乐 ，此譬之犹马驾而不脱，弓张而不弛。 墨子曰： 昔者尧舜有茅茨者，且以为礼，且以为乐。汤放桀，环天下立，因先王之乐，又自作乐，命曰《濩》，又循九韶。武王胜殷杀纣，环天下而自立，因先王之乐，又自作乐，命曰《象》。周成王因先王之乐，命曰《驺》。吾闻周成王之治天下也，不若武王；武王之治天下也，不若成汤；成汤之治天下也，不若尧舜。故里疋繁者，治逾寡。自此观之，非所以治天下也。 
又曰：齐康公有乐万人，食必梁肉，衣必文绣。
《庄子》曰：北门成闻黄帝张《咸池》之乐於洞庭之野，始闻之惧，后闻之怠，卒闻之而惑，荡荡默默乃不自得。帝曰： 汝殆其然哉！吾奏之以人，征之以天，行之以礼义，建之太清，奏之以阴阳之和，烛之以日月之明，或谓之死，或谓之生，行流散徒，不主常声，此之谓天乐也。 
《淮南子》曰：奏雅乐者如於阳阿采菱。(许慎注曰：楚乐之名也。)邯郸有鬻曲者，托之李奇，诸人皆争学之，后知其非，皆弃其曲。此未始知音也。(李奇，赵之善乐者也。)
《穆天子传》曰：天子西征，至于玄池之上，乃奏广三日而终，是曰《乐池》。
《山海经》曰：祝融生子长琴，是处摇山，始作乐。
《世说》曰：荀公曾善解音声，时论谓之闇解。遂调律吕，正雅乐。每至正会殿庭作四指，自谓宫商无不谐韵。阮咸妙赏，时论谓之神解。每至公会作乐，荀心识阮意必谓之不调，而阮口初无言，直意忌之，遂出阮为始平太守。后有田父耕於野地中，得周时玉尺，便是天下正尺。荀试以校已所治锺鼓金石丝竹，皆短校一米，於此伏阮之妙解，征阮南还。
《说苑》曰：孔子至齐郭门之外，遇一婴儿击一壶，相与俱行，其视精，其心端。孔子谓御曰： 趣驱之，韶乐方作。 故乐不独自乐也，又以乐人；非独以自正也，又以正人。
《乐说》曰：圣人作乐，不以为娱乐，以观得失之节，故不取备於一人，必须八能之士。故八士或调阴阳，或调五行，或调盛人，或调律历，或调五音。与天地神明合德者，则七始八终，各得其宜也。(七始谓四方天地人也。)
又曰：上元者，天气也，居中，调礼乐教化流行，总五行气为一。下元者，地气也，为万物始质也，为万物之容范。中元者，人气也，其气以定万物，通於四时，承天心，理礼乐，通上下四时之气，和合人之情，以慎天地者也。时元者，受气於天，布之於地，以时出入万物者也。风元者，礼乐之本，万物之首，物莫不以风成熟也。圣王知物极盛则衰，暑极则寒，乐极则哀，是以日中则昃，月盈则蚀，天地盈虚，与时消息。制礼作乐者，所以改世俗，致祥风，和雨露，为万姓获福於皇天者也。圣人作乐，绳以五元，度以五星，碌贞以道德，弹形以绳墨，贤者进，佞人伏。(绳，正也。碌，靡也。贞，正也。弹，割也。)
《要览》曰：桓君山曰： 余兄弟颇好音，尝至洛听音，终日而心足。 由是察之，夫深其旨，则欲罢不能，不入其意，故过已。
《风俗通》曰：案刘歆《锺律书》曰： 春宫秋律，百卉必凋；秋宫春律，万物必荣；夏宫冬律，雨雹必降；冬宫夏律，雷必发声。夫音乐至重，所感者大。故曰： 知礼乐之情者能作，知礼乐之文者能述。 
华谭论曰：夫无声者五音之祖；无形者，万物之君。本其祖，然后情商徵之妙；理其君，然后正研朴之容；推精朴以捡得失，稽清浊以接在亡。夫宿瘤、嫫母经日，而人不视者何？一尺之面丑也。西施、毛嫱靡服，而人左顾者何？一尺之面好也。夏姬以容美而陈亡，濮水以声好而国灭，夫何淫哇之有乎？是以圣王知物之感人无穷，而情之好恶无节；无穷则人不能防其行，无节则中材不能制其欲。是以为制可行之礼，立中庸之法，使贤者俯就，不肖者企及，明乐之妙以为教也。
阮籍《乐论》曰：圣人之作乐，将以顺天地之体，成万物之性也。故定天地四方之音，以迎阴阳八风之声，均黄锺中和之律，开群生万物之气。奏之圆丘而天神下，奏之方丘而地祗上。吴楚之风好勇，故其俗轻死；郑卫之风好淫，故其俗轻荡。轻死，故有蹈水赴火之歌；轻荡，故有桑间、濮上之曲。怀永日之娱，抱长夜之忻，云终身之乐淫纵之俗，故江淮以南其民好杀，漳汝之间其民好奔。吴有双剑之节，赵有挟琴之客，气发於中，声入於耳，手足飞扬，不觉其骇也。
桓谭《新论》曰：扬子云大才而不晓音。余颇离雅操而更为新弄。子云曰： 事浅易喜，深者难识。卿不好雅颂而悦郑声，宜也。 
○律吕
《周礼》曰：大师掌六律、六同，以合阴阳之声。阳声：黄锺、大簇、姑洗、蕤宾、夷则、无射。阴声：大吕、应锺、南吕、函锺、小吕、夹锺。皆文之以五声：宫、商、角、徵、羽。皆播之以八音：金、石、土、革、丝、木、匏、竹。注云：以合阴阳之声者，声之阴阳各有合也。黄锺，子之气也，十一月建焉，而辰在星纪。太吕，丑之气也，十二月建焉，而辰在玄枵。太簇，寅之气也，正月建焉，辰在娵訾。应锺，亥之气也，十月建焉，辰在析木之津。姑洗，辰之气也，三月建焉，而辰在大梁。南吕，酉之气也，八月建焉，而辰在寿星。蕤宾，午之气也，五月建焉，而辰在鹑首。林锺，未之气也，六月建焉，而辰在鹑火。夷则，申之气也，七月建焉，而辰在鹑尾。中吕，巳之气也，四月建焉，而辰在实沈。无射，戌之气也，九月建焉，而辰在大火。夹锺，卯之气也，二月建焉，而辰在降娄。辰与建交错互处如表里然，是其合也。其相生，则以阴阳六体为之。黄锺初九下生林锺之初六也，林锺又上生太簇之九二，太簇又下生南吕之六二，南吕又上生姑洗之九三，姑洗又下生应锺之六三，应锺又上生蕤宾之九四，蕤宾又下生大吕之六四，大吕又上生夷则之九五，夷则又上生夹锺之六五，夹锺又下生无射之上九，无射又上生中吕之上六。同位者象夫妇，异位者象母子，所谓律娶妻而吕生子者也。
又曰：典同掌六律、六同之和，以辨天地四方阴阳之声，以为乐器。注云：阳声属天，阴声属地。天地之声，布於四方。故书 同 或作 铜 。郑司农云：阳律以竹为管，阴律以铜为管。竹，阳也；铜，阴也，各顺其性。
《吕氏春秋》曰：黄帝诏伶伦作为音律，伶伦自大夏之西，乃之昆仑之阴，取竹於嶰谷，以生窍厚薄均者，断两节间，其长九寸，而吹之，以为黄锺之宫，日含少，次制十二管。以昆仑之下，听凤之鸣，以别十二律。其雄鸣为六，雌鸣亦六，比黄锺之宫，适合，皆可生之，而律之本也。故曰黄锺徵而均鲜，全而不伤，其为宫独尊，象大圣之德，可以明至贤之功。故奉而荐之於宗庙，以歆迎功德，世世不忘。是故黄锺生林锺，林锺生大吕，大吕生夷则，夷则生太簇，太簇生南吕，南吕生夹锺，夹锺生无射，无射生姑洗，姑洗生应锺，应锺生蕤宾三分所生，益之一分以上生；三分所生，去其一分以下生。黄锺、太吕、太簇、夹锺、姑洗、中吕、蕤宾为上生，林锺、夷则、南吕、无射、应锺为下生。大圣至理之世，天地之气，合以生风，日至则曰行其风，以生十二律。故仲冬日短至，则生黄锺，季冬生大吕，孟春生太簇，仲春生夹锺，季春生姑洗，孟夏生仲吕，仲夏生蕤宾，季夏生林锺，孟秋生夷则，仲秋生南吕，季秋生无射，孟冬生应锺。天地之风正十二律也。
《乐书》曰：雅乐部器，随律定声，合德其所也。黄锺之均则用黄锺之器合，太簇之均则用太簇之器，是故旋宫法北。声律克谐，则无借器。度音咸取中声协律，是以三倍黄锺而大至於雷霆，谓黄锺之律度三分。九寸而倍，成一尺八寸，则合雷霆之浊声也；九寸而减，馀四寸五分，则应中宫之清声也。惟当九寸是谓正声，而可协和神人，感通天地，流而不息，合同而化。是故地气上跻，天气下降，阴阳相摩，天地相荡，鼓之以雷霆，奋之以风雨，动之以四时，暖之以日月，而百化兴焉，如此则乐者天地之和也。故《书》曰：声依永，律和声，则五音不失其常，六律不差其度。谓孤竹之管，律应夹锺，声与气谐，故感天神而降。孤竹之管，律应林锺，声与器谐，故感地祇而出。阴竹之管，律应黄锺，声与器谐，故感人鬼而至。
《乐纂》云：昔晋人有铜藻盘，无故自鸣。问之於张茂先，答曰： 此器与洛阳宫锺声相谐，宫中撞锺，故鸣也。若以鑢之，音殊，其鸣可止。 后果如其言也。是故乐之制器，法度均声，得之毫厘，失之千里。故大乐之道与政通矣。
《古今乐录》曰：北齐神武霸府田曹参军信都芳代号知音，能以管候气，观云色。尝与人对语，即指天曰： 孟春之气至矣。 人往验管，而飞灰已应。每月所候，言皆无爽。又为轮扇二十四。埋地中，以测二十四气。每一气感则一扇自动，他扇并住，并与管灰相应，若合符契焉。
又曰：隋文帝遣毛爽及蔡子元、于普明等以候节气。依古，於三重密屋之内，以木为案，十有二具。每取律吕之。管随十二辰位，置於案上，而以土埋之，上平於地，中实葭莩之灰，以轻缇素覆律吕。每地气至，与律冥符，则灰飞冲素，散出於外。而气应有早晚，灰飞有多少，或初入月其气即应，或至中下旬间，气始应者；或灰飞出，三五夜而尽，或终一月，才飞少许者。帝异之，问牛弘，对曰： 灰飞半出为和气，灰全出为猛气，吹灰不。能出为衰气。和气应者，其政平；猛气应者，其臣纵；衰气应者，其君暴。 帝驳之曰： 臣纵君暴，其政不和，非月别暴也。今十二月律於一岁内，应并不同。安得暴君纵臣，若斯之甚也？ 弘不得对。
