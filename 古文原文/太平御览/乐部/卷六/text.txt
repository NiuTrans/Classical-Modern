○宴乐
《乐志》曰：《寿阳》乐，宋南平穆王为豫州刺史所作也。杨叛儿，齐隆昌时，有杨旻母为师巫，旻小随母入宫，及长，为后所幸。童谣曰： 杨婆儿，共戏来。 语讹为 叛儿 。《西乌飞》，宋州刺史沈攸之举兵思归，所作词云： 白日落西山还去来 。《上震》乐，梁武帝所作，有七曲：《凤其至》、《桐柏》、《方寸》、《诸玉龟》、《金丹》等。《筑地》乐，梁孝王筑睢阳城，方七十里，唱声相杵以鼓声也。
又曰：梁武笃敬佛法，作《善哉》、《天乐》、《大欢》、《天道》、《仙道》、《神王》、《龙王》、《灭过恶》、《除爱水》、《断苦转》十篇，名为正乐。陈后主尤重乐声，遣宫女於清乐中造《黄鹤留》、《玉树后庭花》、《金钗两臂垂》，歌词绮艳，极於轻薄。又造无愁曲，音韵窈窕，极於哀思。隋炀帝不解音律，大制艳曲，令乐正白明达造新声《纳刑乐》、《万岁乐》、《藏钩乐》、《七夕相逢乐》、《投壶乐》、《玉女行觞》、《神仙客》、《斗百草》、《泛龙舟》、《还旧宫》、《长乐花》等曲，皆掩抑摧藏，哀音断绝。后高声献望明乐曲，炀帝令知音者於馆所听之，归而肆习。及客方献，先於前奏之，胡夷皆惊焉。又隋开皇初，定令置七部乐曲：一曰《国伎》、二曰《清商伎》、三曰《高丽伎》、四曰《天竺伎》、五曰《安国伎》、六曰《龟兹伎》、七曰《文康伎》。其后牛弘请存《鞞铎》、《巾拂》等四舞，因称四舞。又炀帝更定清乐为九部，歌曲有《杨叛儿》、《永代乐》，舞曲有《明君》、《於阗》，佛曲有《万代丰》等。凡乐以声徐者为本，声疾者为解。
《唐会要》曰：《清乐者》，凡代之遗声，其始即《清商三调》是也，并汉氏已来旧曲。乐器制度，并诸歌章古调，与魏三祖作者，皆被史籍。自晋氏播迁，其音分散，不复存於内地。符坚灭梁，得之於前后二秦。及宋武定关中，收之入江南。及隋平陈后获之，隋文听之，善其节奏，曰： 此华夏正声也。 因更损益，去其哀怨，考而补之，乃置清商署，总谓之《清乐》、《西倞》等，为九部。隋室丧乱，日益沦缺矣。后朝犹有六十三曲，今其词存者有《白云》、《公莫》、《巴渝》、《明君明之君》、《铎舞》、《白鸠》、《子夜》、《吴声》、《四时歌》、《前溪》、《阿子》、《欢闻》、《团扇》、《懊恼》、《白纻》、《玉树后庭花》、《春江花》、春江《月夜》、《长史变》、《丁督护》、《读曲》、《乌夜啼》、《石城》、《莫愁》、《襄阳栖》、《乌夜飞》、《估客》、《杨叛儿》、《雅歌》、《龙舟》等三十二曲。《明君》、《雅歌》各二首，《四时》四首，合三十七首。又七曲有声无词，《上林》、《凤雏》、《平调》、《清调》、《瑟调》、《平折命》、《啸通》。前四十四篇在焉。(见《通典》。)当江南之时，巾舞、白纻、巴渝等衣服各异，至梁武改省之。宋以江左诸曲哇淫，然而容雅缓，犹有士君子之风焉。自长安年以后，朝廷不重古曲，工伎渐缺，能合於管弦者惟《明君》、《杨叛儿》、《骁壶》、《春歌》、秋歌、《白云》、《堂堂》、《春江花》、《月夜》八曲。旧乐多或数百言，《明君》尚能四十言，今所传二十六言，渐讹失，与吴音转远，宜取於吴人使之传习。(开元中，有歌工李郎子，北人也。调声已失，云学於前才生。郎子亡后，清乐惟歌一曲词典。词典而音雅。自周、隋以来，多用西凉乐鼓，舞曲多用龟兹乐，其曲度皆时俗所知也。惟琴家独传楚汉声及清调瑟调。蔡邕五弄谓之九筭，雅乐尚存，非朝廷郊庙所用，故不载。自唐虞迄三代，舞用国子，里衩瞽师。汉魏以后，皆以贱隶为之，惟雅乐尚。)
又曰：高丽、百济乐，宋朝初得之，至后魏太武灭北燕以得之而未具。周武灭齐，威振海外，二国各献其乐，周人列於乐部，谓之国伎。隋文平陈得《清乐》及《文康》、礼《毕》曲。
又曰：贞观十四年，景云见，河水清。协律郎张文收采古朱雁、天马之义，制《景云》、《河清》歌，名曰燕乐，奏之管弦，为诸乐之首。(今元会第一奏者是也。)
又曰：武德初，未暇改作，每宴享，因隋制奏九部乐。(一燕乐，二清商，三西凉，四扶南，五高俪，六龟兹，七安国，八疏勒，九康国。)贞观十六年十一月，宴百僚，奏十部。(先是伐高昌，收其乐十部伎。今《通典》所载十部之乐，无扶南乐，只有天竺乐。事见《南蛮乐》。)其后分为立、坐二部。(立部伎有八部：一、安乐，后用平齐所作；二、太平乐，亦谓之五方师子舞；三、破阵乐；四、庆善乐；五、大定乐，亦谓之八纮同轨乐，大宗平辽时作也；六、上元乐，高宗所作；七、贤寿乐，武太后所作，舞时行列成字，有 圣超千古，道冠百王，皇帝万年，宝祚弥昌 ；八、光圣乐，玄宗所作。自安乐以下，每奏皆雷大鼓，同用龟兹乐，并立奏之。其大定乐加以金钲，惟庆善乐独用西凉乐，最为闲雅。其破阵、上元、庆善三舞皆易其衣冠，合其锺磬，以享郊庙。自天后临朝，此礼遂废。神龙三年八月，敕立部伎舞人以后更不得改补入诸色役。坐部伎有六部：一、燕乐，张文收所作也。又分为四部，有景云、庆善、破阵、承天等乐；二、长寿乐，武太后长寿年所作；三、天授乐，武太后天寿年所作；四、鸟歌万岁，故为乐以像之；五、龙池乐，玄宗所作也。帝在藩邸时，居崇庆坊宅中经两地，忽为池。及即位，以宅为宫，故为乐以歌其祥；六、小破阵乐，玄宗所在，生於舞，用四人被之金甲。自长寿以下皆用龟兹乐，人皆着靴，惟龙池用雅乐而无锺磬，舞人尽蹑履而行。其乐章语裥阵乐词七首，中和乐词五首，五方师子词五首，南诏奉圣乐词五首，圣寿荷皇恩词四首，圣寿乐词四首，大定乐词六首，上元乐词一十五首，文武圣乐词九首。贞观末，有裴神符有妙解琵琶，惟作圣蛮双、大凤倾{不皿}乐，三曲声度清美，太宗深爱之。高宗末，真伎遂盛於时。洎天后至神龙之际，大增加立坐部伎，诸舞寻亦废之而已。)
又曰：高宗御含元殿东翔鸾阁，大酺。当时京城四县及太宗音乐分为东西朋，雍王贤为东朋，周王显为西朋，务以角胜为乐。礼毕曲者，本自晋太尉庾亮家卒其容，取其谥以号之，谓文康乐。每奏九部，乐终则陈之，故以《礼毕》为名，其曲有《散花乐》等。隋平陈得之，八九部，器有笙、笛、箫、篪、铃、盘、鞞腰鼓等七种，三悬为一部，工二十人，今亡。《太平乐》亦谓之五分师子舞，师子，鸷兽，出於西南夷天竺、师子等国。缀毛为之，象其俯仰驯狎之容，二人持绳拂为习弄之状，五师子各位其方色，百四十人歌太平乐，舞抃以从之，服饰皆作昆仑象。《上元乐》，高宗所造。舞者百八十一人，起云衣，备五色，以象元气，故曰《上元》。《鸟歌万岁乐》，武太后所造。时宫中养鸟能人言，又常称万岁，为乐以象之。舞三人，绯大袖，并画鸲鹆，冠作鸟象，今岭南有鸟似鸲鹆，养之，久则能言，名吉了。(了音料。)《光圣乐》，玄宗所造也。舞八十人，鸟冠，五彩画衣，兼似上元圣寿之容，以歌王业所兴。自安乐以后，皆雷大鼓，杂以龟兹乐，声震百里，并立奏之，其《大定》乐加金钲，惟《庆善乐》独用西凉乐，最为闲雅。旧《破阵》、《上元》、《庆善》三舞皆易其衣冠，合之锺磬，以享郊庙。自武太后革命，此礼遂废。(自安乐部谓之立部伎也。)大唐平高昌，尽收其乐，又造宴乐而去《礼毕》曲，令著令者惟十部。(龟兹、疏勒、安国、康国、高丽、西凉、高昌、燕清、乐伎、天竺，凡十部。)南蛮北狄国俗，皆随发际断其发，今舞者咸用绳围首，反约发抄内于绳下。语裥新声自河西至者，号《胡音》声，与《龟兹乐》、《散乐》俱为时重，诸乐咸之小寝。《大定乐》，高宗所造，出自《破阵乐》。舞者四十人，被五采文甲，持槊歌和云、《八纮同轨乐》，以象平辽东而边隅大定也。
《唐会要》曰：贞元三年四月，河东节度使马燧定难曲，御麟德殿阅试之。
又曰：汴州节度使韩弘进《圣朝万岁乐》曲谱，凡三百首。
又曰：延载元年正月二十三日，制《越古长年乐》一曲。
又曰：十二年十二月，昭义节度使王虔休献《继天诞圣乐》。(表曰：臣伏见开元中天长节度日，四海欢娱，万年献寿。窃以陛下降诞之日，有惟新之曲，适过之音。臣遣成继天诞圣乐一曲，天抵宫为调，表五音之奉君也。以上为德知五运之居中也。凡二十四遍，法二十四气，而成一岁之功也。不闻沾滞之音，以作中和之乐，其曲谱同进上。先太常人刘玠流落至潞州，虔休因令造此曲以进，今中和乐起於此中。)
又曰：显庆二年，上以琴中雅曲古人歌之，近代已来，此声顿绝，令所司修习旧典。至三年十月八日，太常丞吕才奏：按张华《博物志》，《白雪》是天帝使素女鼓五弦曲名，以其调高，人和遂寡，自宋玉已来，迄今千祀，未有能歌《白雪》曲者。臣令准敕，依琴中旧曲定为宫商，然后教习，并合於歌，辄以御制雪诗为《白雪》歌词。又乐府奏正典之后，皆有送声，君唱臣和，事彰前史，观取侍中许敬宗等奉和雪诗十六首，以为送声，各十六节。上善之，仍付太常，编於乐府。
《乐府杂录》曰：《雨淋铃》者，因唐明皇驾回，至骆谷，闻雨淋銮铃，因令张野狐撰为曲名。
又曰：《夜半乐》者，因唐玄宗自潞州入定内难，进军斩长乐门关。时正当夜半，平韦庶人后，乃命乐人撰此曲。
又曰：《黄骢叠者》，唐太宗初定中原时所策黄骢马。后因征辽北，马忽毙，上叹惜久之，因命乐人制此曲。
又曰：《得宝子》者，唐明皇初纳太真妃，喜甚，谓诸嫔御云： 朕得杨氏，如获至宝也。 因撰此曲。
又曰：《文淑子》者，唐长庆初，有俗讲僧文淑善吟经，兼念四声观世音菩萨，其音谐畅，感动时人。乐工黄米饭依其念菩萨四声，乃撰成曲也。
又曰：《杨柳枝》曲者，白傅典杭州时所撰，寻进入教坊也。
又曰：《还京乐》者，唐明皇自蜀返，正乐官张野狐撰此曲。
又曰：《道调子曲》者，因唐懿皇后乐工史敬约吹觱篥，初吹道调，懿皇后谓是曲子误拍，敬约乃随拍便撰此曲也。
又曰：《新倾杯乐》，唐宣宗善吹芦管，自撰此曲。内有数拍不均，上初捻管，命乐工辛骨咄拍不中，上瞋目视之，骨咄忧惧，一夕而殒。
又曰：《望江南》者，因朱崖李太尉镇浙西日，为亡姬谢秋娘所撰。后进入教坊，遂改名，一名梦江南曲也。
又曰：《康老子》者，本长安富室家子，酷好声乐，落托不事生计，常与国里裎处。一旦家产荡尽，因诣西鄽，遇一媪持旧锦茵货鬻次，康乃酬半千获得之。寻有波斯见，大惊，谓康老曰： 何处得此至宝？此是冰蚕所织。若暑月陈於榻上，可致一室清凉。 因酬价千万鬻之。康老获此厚价，复与国乐追欢，不三数年间，费用又尽，康老寻殁。乐嗟叹之，乃撰此曲也。
又曰：《大郎神》者，天后朝有一士人陷冤狱，仍籍没家族，其妻配入掖庭，本初善吹觱篥，因撰此曲，寄其哀情。始名《大郎神》，盖取其良人行第也。畏人知，遂三易其名：《悲切子》，《离别难》，终名《怨回鹘》。
《羯鼓录》曰：宋开府孙沇有音律之学。贞元中，进乐书三卷，德宗览而嘉之。知是开府之孙，遂召对，命坐与论音乐，甚喜。数日，又召至宣徽，张乐使观焉，曰： 有舛误乖滥，悉可言。 沇曰： 容臣与乐官商榷讲论，具状条奏。 上宣教坊使与乐官参议数日，二使奏乐多言沇曾不解声调，不审节拍，又聩疾，不可议乐。上颇异之，又召沇对。沇曰： 臣年老多病，耳实失聪，若迫於声律，不至无业。 上又使作乐，曲罢，问其得失禀务舒迟，众工多笑之。忽忿然作色，奏曰： 曲虽妙，其间有不可者。 上惊问之，即指一琵琶云： 此人逆而忍，兼即抵法，不宜在至尊前。 又指一笙云： 此人神魂已游墟墓，不可更令供奉。 上令主者潜伺察之，旋而，琵琶者为同侪告讦，称六七年前其父自缢不得端由，即令按鞫，遂伏其罪。笙者忧恐不食，旬日而卒。上益加知遇，面赐章绶，累累召对，每令察乐。乐工见之，悉喘恐胁，不敢正视。视惧祸，辞病而退。
○女乐
《左传·襄二》曰：郑人赂晋侯以女乐，晋侯以乐之半赐魏绛。
《史记》曰：孔子为政，齐人惧，梨鉏乃选齐国中女乐好音八十人，皆衣文而舞康乐，文马三十驷遗鲁君，陈女乐文马鲁城南皋门外。季桓子微服往观再三，将受，乃语鲁君往观，终日怠於政事。子路曰： 夫子可以行矣。 桓子卒受齐女乐，三日不听政，孔子遂行。(《论语》曰：齐人归女乐，季桓子受之，三日不朝，孔子遂行。)
《后汉书》曰：马融字季长，违生任性，不拘儒者之节。尝坐高堂施绛帐，前授生徒，后列女乐，弟子以次相传，鲜有入其室者。卢植字子幹，侍讲数年未尝转眄，融以是嘉之也。
《魏志》曰：夏侯惇从太祖征孙权，还，使惇都督二十六军留居巢，赐伎乐名倡，令曰： 魏绛以和戎之功犹受金石之乐，况将军乎？ 
又曰：曹爽饮食车服拟於乘舆，又私取先帝才人七人，将吏师工鼓吹良家子女三十三人，皆以为妓。诈作诏书，发才人五十七送邺台，使先帝婕妤教习为技。擅取太乐乐器、武库禁兵，作窟室，绮疏四周，数与何晏等会其中，纵酒作乐。
又曰：杨阜为武都太守，会马超来寇，曹洪置酒大会，女倡着罗縠衣踏鼓，一座皆笑。杨阜厉声责洪曰： 男女有别。 遂奋衣出。洪立罢女乐，请阜还座，肃然惮之。
《陈书》曰：章昭达每饮会，必盛设女伎杂乐，备羌胡之声，音律姿容，并一时之妙。虽临敌，弗之废也。
《隋书·房晖远传》：高祖尝谓群臣曰： 自古天子有女乐乎？ 杨素以莫知所出，遂言无女乐。晖远进曰： 臣闻 窈窕淑女，锺鼓乐之 ，此即王者房中之乐，著於雅颂，不得言无。 高祖大说。
又曰：牛弘修皇后房内之乐。文帝龙潜时颇好音乐，尝倚琵琶作歌二首，名曰《地厚》、《天高》，托言夫妻之义，因即取之为房内曲。命妇人并登歌，上寿并用之，职在宫内女人教习之，
《唐书》曰：先天元年正月，皇太子令宫臣就率更寺阅女乐，太子舍人贾曾谏曰： 臣闻作乐崇德以感神人，《韶》、《夏》有容，威、《咸》《英》有节，妇人媟黩，无厕其间。昔鲁用孔子，几致於霸。齐人惧之，馈以女乐。鲁君既受，孔子遂行。蕊裥由馀，兵强国富，秦人反间，遗之女妓。戎王耽悦，由馀乃奔。斯则大圣名贤疾之已久矣。良以妇人为乐，必务冶容，哇咬动心，蛊惑丧志。上行下效，淫俗将成，败国乱人，实由兹起。殿下监抚馀闲，宴私多适，后庭妓乐，古或有之。至於所司教习，彰示群僚，慢妓淫声，实亏睿化，伏愿并令禁断。 
《墨子》曰：秦缪公之时，戎强大，缪公遗之女乐二八与良宰，戎王大喜。以其故，数饮食日夜不休，左右有言秦寇之至者，因扞弓而射之。(扞，引。)秦寇果至，戎王醉而卧於尊下，卒生缚之。未禽则不知。登山而视牛若羊，视羊若豚。牛之性不若羊，羊之性不若豚，所自视之势逆也。而因怒於牛羊之性也，此狂者也。狂而以行赏罚，此戴氏之所以绝。
《韩子》曰：晋文公欲伐虞虢，乃遗之屈产之乘，垂棘之璧，女乐二八，以荧其心，乱其政。
《郭子》曰：谢公在东山，畜妓。简文曰： 安石必出，与人同乐，不与人同忧。 注曰：谢公，安石也。
石虎《邺中记》曰：虎大会，礼乐既陈，虎缴两阁上窗幌，宫人数千陪列看坐，悉服饰金银熠熠；又於阁上作女妓数百，衣皆络珠玑，鼓舞连倒，琴瑟细伎毕备。
《汉晋阳秋》曰：晋文王与刘禅宴，为之作蜀伎乐，傍人皆代禅感，而禅语笑自若。谓贾充曰： 人之无情，乃至是乎？虽使葛亮在，不能辅之久全，况姜维耶？ 充曰： 不如是，何由并之哉？ 
《夏仲御别传》曰：仲御从父家女巫章丹、陈珠二女，妍姿冶媚，清歌妙舞，状若飞仙。
又曰：仲御当正会，宗弟承问御曰： 黄帐之里，西施之孙，郑袖之子，肤如凝脂，颜如桃李，徘徊容与，载进载止。弹琴而奏清角，翔风至而玄云起。若乃携手交舞，流眄颉颃，足逾鞞鼓，口衔笙簧；丹裙赫以四序，素耀焕以扬光，赴急弦而折倒，应缓节以相佯；远望而云，近视而雪，舒红颜而微笑，启朱唇而扬声。 
《世说》曰：魏武有一伎，声最清高而酷恶性情，欲杀则爱其才，欲置则不堪。於是选百人，一时俱教，少时，百人中果有一人声及之，便杀向恶性者。
《俗说》曰：宋祎是石崇妓绿珠弟子，有国色，善吹笛，后在晋明帝。闻帝疾患危笃，群臣进谏，请出宋祎。时朝贤悉见，帝曰： 卿诸人谁欲得之者？ 众人无言。阮遥集时为吏部尚书，对曰： 愿以赐臣。 即与之。
《盐铁论》曰：贵人之家中山，素女抚流徵於堂上鸣鼓，巴俞交作於堂下，妇人被罗纨，婢妾曳絺纻。贤良曰：古者弹筝鼓缶而已，无妙要之音。今富者鸣筝调琴，郑舞赵讴。
《续搜神记》曰：袁真在豫州，遣女伎纪陵阿薛、阿郭、阿马三妓与桓宣武。既至经时，三人共出庭前观，忽有一流星直坠盆池，冏然明净。薛郭二人更以瓢酌取，皆不得。阿马最后取，正入瓢中，便饮之，即觉有娠，遂生桓温。
《世说》曰：王导作女伎，蔡谟在坐，不悦而去。导知亦不止之。
《笑林》曰：某甲者为霸府佐，为人都不解，每至集会有声乐之事，己辄豫焉，而耻不解。妓人奏，赞之，己亦学人仰赞和同。时人士令己作主人，并使唤妓客。妓客未集，召妓具问曲吹，一一疏着手巾。箱下先有药方。客既集，因问命曲，先取所疏者，误得药方，便言是疏方，有附子三分，当归四分。已云且作附子、当归以送客舍，满座绝倒。
