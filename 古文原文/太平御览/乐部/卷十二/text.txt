○舞
《毛诗·甫田·宾之初筵》曰：舍其坐迁，屡舞仙仙。侧弁之俄，屡舞傞傞。
又《宛丘·东门之枌》：刺幽公也。风化之所行，男女弃其旧业，歌舞於市井尔。
《尚书》曰：苗民逆命，帝乃诞敷文德，舞干羽于两阶。干，楯；羽翳也。皆舞者之所执也。
又《顾命》曰：胤之舞衣在西房。(孔安国曰：胤国所为，舞者衣中法制。)
《尚书大传》曰：惟丙午，王建师，及鼓噪，前歌后舞。
《礼记》曰：治民劳者，其舞行缀远。治民逸者，其舞行缀短。故观其舞，知其德。(民劳则德薄，酂相去远，舞人少也。民逸则德盛，酂相去近，舞人多也。)
又曰：天子宫悬四面，舞行八佾。诸侯轩悬三面，舞行六佾。大夫判悬二面，舞行四佾。士特悬一面，舞行二佾。
又曰：季夏六月，以禘礼祀周公於太庙，朱干玉戚，冕而舞大武，皮弁素积，衤昜而舞大夏。
又曰：夫乐者，象成者也。(象成功而为乐者也。)总干而山立，(总持干楯，山立不动也。)武王之事也。发扬蹈厉，太公之志也。(志在鹰扬。)武乱皆坐，周召之治也。(武乱，武之理也。皆坐，以象其人舞事。)且夫武始而北出，(象观兵盟津时也。)再成而灭商，(成犹奏也。再奏象克殷时。)三成而南，(诛纣已而南也。)四成而南国是疆，(有南国疆界也。)五成而分周公左、召公右，(分陕东西而理。)六成而复缀以崇。(六奏象兵还振旅也。复缀，反位止也。崇，充也。凡六奏以充武乐。)天子夹振之而四伐，盛威於中国也。(夹振之者，王将夹舞者，振木铎以为节也。武舞，战也。象四伐者，伐四方也。每奏四伐，一击一刺为一伐。)
《周礼地官》曰：舞师掌教兵舞，帅而舞山川之祭祀。教忮舞，(忮者拂。)帅而舞社稷之祭祀。教皇舞，帅而舞旱之事。(四方祭祀谓四望也。旱之事谓雩也。，炎热气也。)
《春官》：乐师，掌教国子小舞。(谓以幼少时教之舞。《内则》曰： 十三舞籥，成童舞象大夏也。 )凡舞，有帗舞，有皇舞，有旄舞，有幹舞，有人舞。(郑众云：帗舞者，金羽，舞者折羽也。皇舞者，以羽忄冒覆头上，衣饰翡翠之羽。旄舞者，旄牛之尾。干舞者，兵舞也。人舞也。社稷以帗，宗庙以羽，四方以皇，辟雍以旄，兵事以干，星辰以人舞，子持之是也。皇杂五彩杂羽，如凤皇色，持以舞也。人舞所执，以手袖为威仪也。)凡四方之舞，仕者属焉。凡祭祀，宾客舞其燕乐。龠师，掌教国子舞羽吹龠，(文舞有筹耩吹龠舞者，所谓籥舞。《文王世子》曰：冬学羽籥。《诗》曰：左手执籥，右手秉翟也。)祭祀则鼓羽籥之舞，(鼓之者，拍拍为之节。)宾飨则亦如之。
又《地官》曰：旄人，掌教舞散乐，舞夷乐。(散乐，野人为乐之善者也。夷乐，四夷之乐也。)
《左传·隐公》曰：舞所以节八音而行八风也。
又《庄公》曰：王子颓乐及遍舞。
又《襄十六》曰：晋侯与诸侯宴於温，使诸大夫舞，曰： 歌诗必类。 齐高厚之诗不类。使诸大夫盟高厚，高厚逃归。
又《隐公》曰：考仲子之宫将万焉，公问羽舞数於众仲，对曰： 天子用八，诸侯用六，大夫四，士二。夫舞，所以节八音而行八风也，故自八已下。 公从之。
又《庄公》曰：楚令尹子元欲蛊文夫人，为馆于宫侧，而振万焉。夫人闻，泣曰： 先君以是舞也，习戎备也。今令尹不寻诸仇雠而於未亡人之侧，不亦异乎？ 
《论语·八佾》曰：季氏八佾舞於庭，是可忍也，孰不可忍也？
《家语》曰：子路戎服见孔子，拔剑而舞，曰： 古之君子固以剑自卫乎？ 孔子曰： 古之君子忠以为质，仁以为卫。 
《史记》曰：沛公见羽鸿门。项庄入曰： 军中无以为乐，请以剑舞。 拔剑起舞，项伯亦起舞，以身翼蔽沛公。
又曰：长沙定王发，以其母微无宠，故王卑湿贫国。景帝后三年，诸王来日，有诏更前称寿歌舞。定王但张袖，小举手，左右笑其拙。上怪问之，对曰： 臣国小地狭，不足回旋。 帝以武陵、桂阳属焉。
又曰：师经抚琴，魏文侯耽之，起舞。经怒，以琴撞文侯。文侯大怒，经曰： 臣撞桀纣之主，不撞尧舜之君。 文侯悦，挂琴於室为戒。
又曰：孝景皇帝元年，制诏御史：盖闻歌者所以发德，舞者所以明德。高庙始奏文始、五行之舞。
《汉书》曰：李陵在匈奴，置酒与苏武别，曰： 异域之人，一别长绝。 陵起舞属之。
又曰：高祖庙奏《武德》、《文始》、《五行》之舞。《武德》、《舞》者，象天下乐已行武以除乱也。《文始舞》者，本舜《韶舞》也，高祖更名曰《文始》，示不相袭也。
又曰：孝武李夫人本以倡进，兄延年知音，善歌舞。延年侍上，起舞曰： 北方有佳人，绝世而独立。一顾倾人城，再顾倾人国，宁不知倾城与倾国，佳人难再得。 上叹息曰： 世岂有此人乎？ 平阳公主因言延年女弟。上召见，实妙丽善舞。由是幸，生昌邑哀王。
又曰：赵飞燕体轻，能掌上舞。
又曰：平恩侯许伯入第，丞相已下皆贺。酒酣乐作，少府檀长卿起舞，为沐猴与狗斗，一坐皆笑。盖宽饶劾之： 长卿为列卿而为沐猴舞，失礼。 许伯为谢，乃解。
《后汉书》曰：光武平陇蜀，增广郊祀，高皇帝配食，乐奏《清阳》、《朱明》、《西皓》、《玄冥》及《云翘》、《育命》舞。北郊及祀明堂并奏乐，如南郊，迎时气。五郊，春歌《青阳》，夏歌《朱明》，并舞《云翘》之舞；秋歌《西皓》，冬歌《玄冥》，并舞《育命》之舞；季夏歌《朱明》，兼舞二舞。
又曰：蔡邕坐上章事徙，及归，将就还路，五原太守智饯之。酒酣，智起舞属邕，邕不为报。智者，中常侍王甫之弟。智衔之，密告邕怨於囚放，谤讪朝廷。邕虑卒不免祸，乃亡命江海，远迹吴会。
《魏志》曰：舞师冯肃晓知先代舞名。
《吴书》曰：凌统怨甘宁杀其父操。宁常避统，不与相见。权亦命统不得仇之。尝於吕蒙舍会，酒酣，乃以刃舞。宁起曰： 宁能双戟舞。 蒙曰： 宁虽能，未若蒙上之也。 因操刃持盾，以身蔽之。后权知统意，因令宁将兵徙屯中洲。
又曰：陆逊破曹休。上与群僚大会，酒酣，命逊舞，解所著白鼯子裘赐之。
又曰：陶谦为舒令，郡守张磐谦耻为之屈，磐舞属谦，谦不为起；强之，乃舞，舞不转。磐曰： 不当转耶？ 曰： 转则胜人。 
《宋书·乐志》曰：鞞舞，未详所起，然汉代已於燕享用之矣。故曹植有鞞舞歌。汉灵帝时，有李坚者，善鞞舞，遭乱播迁。帝闻其旧伎，召之。坚既中废，兼古曲多谬，故知异代之文未必相袭也。
《后魏书》曰：奚康生性气粗武，元叉惮之。康生知之，亦惧不安。肃宗朝灵太后於西林园，文武坐，酒酣，迭舞。次至康生，乃为力士舞。及於折旋，每顾视太后，举手踏足，瞋目颔首，为杀缚之势。太后解其意而不敢言。
《唐书》：冯定为太常少卿。文宗每听乐，鄙郑、卫声。诏奉常习开元中《霓裳羽衣舞》，以《云韶乐》和之。舞曲成，定总乐工阅於庭。定立於其间，文宗以端凝若植，问其姓氏。翰林学士李珏对曰： 此冯定也。 太宗喜问曰： 岂非能为古章句者耶？ 乃召升阶，文宗自吟定《送客西江诗》，吟罢益喜，因赐禁中瑞锦，仍令大录所著古体诗以献。
《晋中兴书》曰：殷融弘远为司徒左西属，饮酒喜舞，终日啸咏，未尝以事务为怀。
《齐书》永明中，舞人冠帻并簪笔。武帝曰： 笔笏盖以记事受言，舞不受言，何事簪笔？岂有服朝衣而足綦燕履？ 於是去笔。
《江表传》曰：孙权请顾雍父子及孙谭，时为选曹尚书，见任贵重。是日，孙权极忻，谭醉酒三起舞，舞又不知止，雍内怒之。明日，召谭诃责之： 君王以含垢为德，臣下以恭谨为节，何有舞不复知止？虽为酒后，亦为恃恩。谦虚不足，损吾家者必汝也。 
何承天《三代乐序》云：正德大悦舞，盖出於三容乐，然则其声节，有古之遗音也。
《魏名臣奏·王朗表》曰：凡音乐以舞为主。自黄帝《云门》至周《大武》，皆太庙舞。乐，所以乐君臣之德；舞，所以象君之功。
《淮南子》曰：令鼓舞者，绕身若环，曾绕摩以宣地，扶于阿那，动容转面，(转，更也。回竟更为也。)便娟拟神，若秋药被风，(药，白芷，香草也。被风言其弱。)发若结旌，(卷而复舒。)骋驰若惊。
《周穆王传》曰：有偃师者，缚草作人，以五采衣之使舞。王与美人观之，草人以手招美人，王怒。
《国史补》曰：于司空因韦太尉奉圣乐，亦撰顺圣乐以进。每宴必使奏之。其曲将半，行缀皆伏，而一人舞於中央幕中。韦绶笑曰： 何用穷兵独舞。 虽诙谐必有为也。
《山海经》曰：形天与帝争神，帝断其首，葬之常羊之山。乃以乳为目，以齐为口，操干戚以舞。
又曰：帝俊八子始为舞。
《五经通义》曰：王者之乐，有先后者，各尚其德也。以文得之，先文乐，筹耩毛而舞。以武得之，先武乐，持朱干玉戚，所以增威武也。戚，斧；干，楯也；玉取其仁明当尚德行仁以断斩也。
又曰：东夷之乐持矛舞，助时生也。南夷之乐筹耩舞，助时养也。西夷之乐持钺舞，助时杀也。北夷之乐持干舞，助时藏也。
蔡邕《月令章句》曰：天子省风以作乐舞，所以节八音而行八风。天子八佾，诸侯六佾，大夫四佾。佾，列也。每佾八人，每服冕而执戚，有俯仰张翕之容，行缀长短。佾八人之制，所以受命而歌王者之功也。人之动而有节者，莫若舞肆，所以因阳气而达物也。
《续搜神记》曰：荥阳人姓何，忘其名，有名闻士也。荆州辟为别驾，不就，隐遁养志。尝至田舍收获在场上，忽有一人长一丈，黄疏单衣角巾来诣之。翩翻举其两手并舞而来，语何云： 君尝见韶舞不？此是韶舞。 且舞且去，寻逐径向山。山有穴裁容人，即入穴，何亦随之。见有良田数十顷，何遂垦作以为世业，子孙于今赖之。
《搜神记》曰：太康中，天下为 晋世宁 之舞。其舞抑手以执杯盘而反覆之。反覆，至危也。杯盘，酒食器也。而名 晋世宁 者，言时人苟且酒食之间，而其智不及远，如器在手也。
《英雄记》曰：建安中，曹操於南皮攻袁谭，斩之。操作鼓吹，自称万岁，於马上舞。十二年，攻乌桓蹹顿，一战斩蹹顿首，系马鞍，于马上抃舞。
《三巴记》曰：关中有渝水賨民，锐气喜舞，高祖乐其猛锐，数观其舞，使乐人习之。故名巴渝解。
《韩子曰》：长袖善舞，多钱善贾。
王子年《拾遗录》曰：燕昭王即位二年，广延国来献善舞者二人，一名旋波，一名提汉，并玉质凝肤，体轻气馥，绰婉妙绝，旷古无伦。或行无迹影，或经年不饥。昭王处以单绡华幄，饮以瑞珉之膏，饴以丹泉之粟。王登崇霞之台，乃召二人在侧。时香风欻起，二人徘徊翔转，殆不自支。王以缨绥属拂之，二人皆舞，容冶妖丽，靡若鸾翔，而歌声轻下。乃使伶人代唱其曲，清响流韵，虽绕梁动木未足加焉。其舞曲一名 萦尘 ，言体轻与尘雾相乱也。次曰 集羽 ，言婉转若羽毛之从风也。末曲 游怀 ，言支体缅曼若入怀袖也。
《晏子春秋》曰：晋欲攻齐，使范昭往观。景公觞之，范昭请公之弃酌，公曰： 诺。 告侍者酌樽进之。《晏子》曰： 撤樽更之。 范昭起舞，太师曰： 我不习。 昭曰： 调成周之乐，吾为之舞。 太师曰： 瞑臣不习。 范昭趋而出。公问晏子，晏子曰： 昭非不知礼也，欲惭吾君臣。 公问太师，太师曰： 成周之乐，天子乐。范昭人臣而舞之，臣故不为。 昭归报晋平公曰： 齐未可伐也。吾欲惭其君，欲犯其礼，而太师识之。 
《吕氏春秋》曰：陶唐氏阳多滞伏，民气壅阏，故为舞以宣导之。
《乐苑》曰：羽调有《柘枝曲》，商调有《掘柘枝》，此舞因曲为名。用二女童，鲜衣帽，帽施金铃，抃转有声。其来也，於二莲花之中藏之，花坼而后见。对舞中之雅妙者也。
《明皇杂录》曰：开元二年，上於梨园自教法曲，必尽其妙，谓之皇帝梨园弟子。明皇在位，尝令教舞马四百匹，分为左右部，目为某家宠，某家娇。时塞外亦以善马来贡者，上俾之教习，无不曲尽其妙。因命衣以文绣，络以金铃，饰其鬛间，杂以珠玉。其曲谓之倾杯乐者，数十曲。奋首鼓尾，纵横应节。又施三层板床，乘马而上，抃转如飞。或命壮士举一榻，马舞於榻上，乐工数十人立於左右前后，皆衣以淡黄衫文玉带，必求少年而姿貌美秀者。每千秋节，常命舞於勤政楼下。其后明皇既幸蜀，舞马亦散在人间。禄山尝睹其舞而心爱之，自是因以数十匹置於范阳。其后转为田承嗣所得，而承嗣不知，杂於战马，置之外栈。忽一日，军中大享士，乐作，马舞不能自止。厮养辈谓其为妖，拥帚以击之。马谓其舞不中节，抑扬顿挫尚存故态。厩吏遂以为怪，白承嗣，承嗣命箠之，甚酷，马舞益整而鞭挞愈加，终毙於枥下。时人亦有知其舞马者，惧曰暴逆而终不敢言。
又曰：至德中，明皇复幸华清宫，父老奉迎，壶浆塞路。时上春秋已高，常乘步辇。父老进曰： 前时上皇过此，常驰逐从禽，今何不为？ 上曰： 吾老矣，岂复堪此？ 父老士女闻之，莫不悲泣。新丰市有女伶曰谢阿蛮，善舞《凌波曲》，常出入宫中。杨贵妃遇之甚厚，亦游於国忠及诸姨宅。上至华清宫，复令召焉。舞罢，阿蛮因出金粟装臂环，云： 此贵妃所与。 上持之，凄怨出涕，左右莫不呜咽。
又曰：舞者，乐之容也。有大垂手，小垂手。或象惊鸿，或如飞燕。婆娑，舞态也。曼延，舞缀也。古之能者，不可胜记。开元中，有公孙大娘善舞剑，僧怀素见之，草书遂长。盖壮其顿挫势也。
又曰：开成末，有乐人崇胡子能软舞，其腰支不异女郎也。
《古今乐录》曰：白纻舞，案：辞有巾袍之言。纻本吴地所出，宜是吴舞也。晋徘徊歌曰： 交交白绪，节节为双。 吴音呼绪为纻。疑白绪即白纻也。
释智匠《古今乐录》曰：大壮之舞曰武舞，大观之舞曰文舞。
《通礼义纂》曰：汉仪，拜陵食举，《奏文始》、《五行》之舞。唐制，皇帝亲行奠献，及荐服玩，礼毕再拜，辞退而已。拜陵奏舞，汉代礼也。
又曰：古者臣於其君有拜手、稽首之礼。自后魏已来，臣受恩，皆以手舞足蹈以为欢喜之极也。
《唐会要》：韦万石曰：武舞，贞观礼。及今礼，但郊庙祭享奏武舞之乐，即用之。凡有六变，一变象龙兴参野，二变象克静开中，三变象冬夏宾伏，四变象江淮宁谧，五变象猃狁詟伏，六变象位崇还振旅。
又曰：龙朔元年三月一日，上召李勣、任雅、许国师、张延师、苏定方、阿史那忠、于阗王伏阇雄、上官仪等宴于城门，观屯营新教之舞，名之 一戎大定乐 ，皆亲征辽东，以象用武之势也。
又曰：调露二年正月二十一日，上御洛城南楼，赐宴。太常奏六合还淳之舞。
又曰：上元三年十一月三日，敕新造上元之舞，先令太祠享皆将陈设。自今已后，圆丘、方泽、太庙祠享然后用此舞，馀祭并停。
又曰：大定元年，天后幸京师。同州刺史苏瑰进圣主还京乐舞，上御行宫楼观之，赐以束帛，令编於乐府。
《沈志》曰：江左初有拂舞。旧云拂舞，吴舞。检其歌，非吴辞也。皆陈於殿庭。赐泓拂舞序曰： 自江南见曰符舞。或言白亮鸠。 沈曰： 有此来数十年，察其辞旨，乃是吴人患孙皓虐政也。 
又曰：公莫舞，今布舞也。相传云项庄舞剑，项伯以袖隔之。古人相呼曰：公伯语庄云公莫害汉王。今之用巾，盖像项伯衣袖之遗也。
曹植《鞞歌舞序》曰：汉灵帝西园鼓吹有李坚者，善鞞舞，遭乱，西随段煨。先帝闻其旧伎，召之。坚既中废，兼古曲多谬误，异代之文未必相袭，故依前曲改作新歌五篇，不敢充之黄门，近以成下国之陋乐焉。晋鞞舞歌亦五篇，人铎舞歌一篇，幡舞歌一篇，鼓舞伎六曲，兼陈於元会。今幡鼓舞歌辞犹存，舞并阙。鞞舞即今鞞扇舞也。今谓巴渝是地名，鞞扇是器名也。
曹植《鞞舞歌序》曰：晋初，有杯槃舞、公莫舞。史臣案：杯槃舞，今之齐世宁也。
张衡《舞赋》云：历七槃而纵蹑。
王粲《七释》云：七槃陈於广庭。
宋世文士颜延之云：递间閞於槃扇。鲍昭云：七槃舞，长袖，皆以七槃为舞也。
