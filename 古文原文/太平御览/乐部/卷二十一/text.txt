○琵琶
《释名》曰：琵琶，本胡中马上所鼓。推手前曰琵，引手却曰琶，因以为名。
《晋书》曰：石季伦善弹琵琶。
《宋书》曰：庾仲文为吏部尚书，好货，先与刘德愿殊恶。德愿自持琵琶甚精丽，遗之，便复款然。
《南史》曰：宋范晔善弹琵琶，能为新声。上欲闻之，屡讽以微旨，晔伪若不肯为。上尝宴饮欢适，谓晔曰： 我欲歌，卿可弹。 晔乃奉旨，上歌既毕，晔乃罢弦。
萧子显《齐书》曰：太祖江宴群臣数人，各使效伎艺。褚渊弹琵琶，王僧虔弹琴，沈文季歌，张敬儿舞，王敬则拍张，张俭，曰： 臣无所解，惟知诵书。 因跪上前，诵相如《封禅书》。上笑曰： 此盛德之事，吾何以堪之？ 遽止。后上使陆澄诵《孝经》，自 仲尼居 而起。俭曰： 澄所谓博而寡要，臣请诵之。 乃诵《君子之事上》章。上曰： 善。 张子布更觉非奇。
隋秘书监牛弘脩皇后房内之乐，文帝龙潜时颇好音乐，尝倚琵琶作歌二首，名曰《地厚》、《天高》，托言夫妻之义。因即取之为房内曲，命妇人并登歌，上寿并用之。职在宫内之女，人教习之。
《乐府杂录》曰：贞元中有王芬，曹保，其子善才、其孙曹纲及裴兴奴善弹琵琶。(其曹纲善运拨，声若风雨，不事但弦。其裴兴奴善於拢撚，不拨稍软。时人云：曹纲有右手，裴兴奴有左手。)武宗朝，朱崖李太尉有乐吏廉郊者，师於曹纲，精妙入神。尝谓侪流曰： 教授人亦多矣，未曾有此性灵弟子也。 尝因清夜，携乐器於平泉别墅，临池弹蕤宾调，芰荷闻有声，意其鱼跃也。及弹别调，即寂然。因复弹蕤宾，久之，池中掷物跳上岸，观之，乃一片方响蕤宾铁。盖以声律谐和相应故也。其妙如此。
又曰：贞元中，有康昆仑，弹琵琶第一手。因长安大旱，诏移两市以祈雨。及至天门街，市人广较胜负及斗声乐。其街东有康昆仑，琵琶最上，必谓街西无以敌也，遂请昆仑登采楼弹一曲新翻调《录要》。(即绿腰是也。本因乐上进曲，上令录出要者，因以为名。自后来误言绿腰也。)其街西亦建一楼，东市大诮之。及昆仑度曲，西市楼上出一女郎抱乐器，先云： 我亦弹此曲。 兼移在枫香调，及下拨声如雷，其妙绝入神。昆仑即惊骇，乃拜请为师。女郎乃更衣而出，及见，即僧也。盖西市内豪族厚赂庄严寺僧善本，(善本名，俗姓段也。)以定东墨阝之胜也。翌日，德宗召入，令陈本艺，异常佳奖，因令教授昆仑。奏曰： 且请昆仑弹一调子。 乃弹之，师曰： 本领何杂也？兼带雅声。 昆仑惊曰： 段师神人也。臣小年初学琵琶，偏於邻舍女巫处授一品弦调子，后乃易数师。 段精鉴玄妙如此。段师奏曰： 遣昆仑不近器十余年，使忘其本领，然后可教。 诏许之。后尽段师之艺也。
又曰：开元中，有贺怀智善琵琶，以石为槽，鹍鸡肋作弦，用铁拨弹之。
又曰：琵琶始自乌孙公主造，马上弹之。直项曲项者，曲项盖使於急关也。古曲有《陌上叶》。范晔、石苞、谢弈皆善此乐也。
《风俗通》曰：琵琶，近代乐家所作，不知所起。长三尺五寸，法天、地、人与五行也。四弦象四时也。以手琵琶之，因以为名。
《语林》曰：谢镇西著紫罗襦，据胡床，在大市佛图门楼上弹琵琶，作《大道曲》。
《异苑》曰：南平国兵在姑熟，有鬼附之，每占凶，辄先索琵琶，随弹而言事，事有验，云是老鼠所作，名曰灵侯。
王{保言}期《绛幕祠仪》曰：琵琶出於弦鞉，笙簧基於丝竹。
《竹林七贤传》曰：阮咸善琵琶，荀勖雅解音律，自以远不及也。
《文士传》曰：孔辉善弹琵琶，吴归命恒使为乐。
《孙放别传》曰：君性好音，能操琴及琵琶以自散。
傅玄《琵琶序》曰：闻之故老云：汉遣乌孙公主，念其行道思慕，使工知音者，战琴筝筑箜篌之属，作马上之乐。观其器，盘圆柄直，阴阳序也。四弦，法四时也。以方语目之，故枇杷也。取易传於外国也。杜挚以为兴秦之末，盖若长城之役，百姓弦鼗而鼓之。二者各有所据，以意断之，乌孙近焉。(石崇《琵琶引》曰：王明君本为昭君，以触文帝讳，改。匈奴请婚，元帝以明君配焉。昔公主嫁乌孙，令琵琶马上作乐，以慰其思。其送明君亦故然，序之云耳。)
《傅子》曰：朱生善弹琵琶，虽伯牙之妙无加也。
《文士传》曰：孔炜字正忠，解音律，弹琵琶。
《异苑》曰：永嘉中，李谦素善琵琶。元嘉初，往广州，夜集坐倦，悉寝，惟谦独挥弹，未辍，便闻窗外有唱佳声，每至契会，无不击节。谦怪，语曰： 何不进耶？ 对曰： 遗生以久，无宜干突。 始悟是鬼。
《幽明录》曰：晋司空桓豁在荆州，有参军五月五日剪鸲鹆舌，教令学语，遂无不鸣，与人相问顾。参军善弹琵琶，鸲鹆每立听移时。
《录异传》曰：吴赤乌三年，句章氏杨度至馀姚。夜行，有一年少持琵琶求寄载，度许之。鼓琵琶作数十曲毕，乃吐舌擘目以怖度而去。复行二十里许，又见一老父寄载，自云姓王名戒，因复载之，谓曰： 鬼工鼓琵琶，甚哀。 戒曰： 我亦能鼓。 即是向鬼，复擘眼吐舌。度怖几死。
《语林》曰：桓宣武外甥恒在坐鼓琵琶，宣武醉后，指琵琶曰： 名士固亦操斯器。 
《三辅决录》曰：游楚上表乞宿卫，拜驸马都尉。楚无学问，好游遨音乐，乃畜歌琵琶筝笛，每行将以自随。
《乐府杂录》曰：唐文宗朝女弟子郑中丞善於胡琴。(中丞即宫人之官也。)内库有两面琵琶，号大忽雷。郑常弹小忽雷。因匙头脱，送於崇仁坊南赵家修理，大约造乐器多在此坊中，南北二赵家最妙。大和中，有权相旧吏梁厚本，庄在渭南县之西北，临渭水。一日，因垂钓忽见一物流过，长五尺许，悉以锦缠其上。令家僮接得就岸，乃秘器也。及发棺视之，乃一女郎也，妆色俨然。久伺之，口鼻间馀息未绝，遂移於曲室中，将养经旬，渐能言。询之，云是郑中丞也。昨以误圣旨，命内官缢杀，投於渭河，锦即诸子弟相赠耳。及如故，因垂涕感谢，厚本即纳为妻，言其琵琶今尚在南赵家。值郑注之乱，莫有知者。梁乃潜赂乐匠，赎得之。每至夜深，方敢轻弹。后遇良辰美景，饮於花下，酒酣不觉，即弹数曲。洎有黄门放鹞子过其门，私於墙外听之，曰： 此是郑中丞琵琶声也。 不日召入内，乃舍厚本之罪，仍加锡赐也。
《明皇杂录》曰：天宝中，上命宫女子数百人为梨园弟子，皆居宜春北院。上素晓音律，时有马仙期、李龟年、贺怀智洞知律度。安禄山自范阳入觐，亦献白玉箫管数百事，皆陈於梨园。自是音响殆不类人间。有中官白秀贞自蜀使回，得琵琶以献。其槽以逻逤檀为之，清润如玉，光辉可鉴。有金缕红文，蹙成双凤。贵妃每抱是琵琶，奏於梨园，音韵凄清，飘如云外。而诸王贵主洎虢国已下，竞为贵妃琵琶弟子。每授曲毕，皆广有进献。其后龟年流落江南，每遇良晨胜景，常为人歌数阕。坐客闻之，莫不掩泣罢酒。
○羯鼓
《羯鼓录》曰：羯鼓出外夷，以戎羯之鼓，故曰羯鼓。其音主太蔟一均。龟兹、高昌、疏勒、天竺诸部皆用之，次在都昙答猎鼓之下，(都昙似腰鼓而小。答猎即楷鼓也。)鸡鼓之上。〈壹桑〉如漆桶，(山桑为之。)下以小牙床承之，击用两杖。其音焦杀鸣烈，尤宜急曲促破，作战杖连碎之声。又宜高楼晓影，明月清风，破空透远，特异众乐。杖用黄檀、狗骨、花楸等木。须至乾紧，绝湿气而复柔腻。乾取发越响亮，腻取战袅健举。卷用钢铁，铁当精炼，卷须至匀。若不以钢，则应绦高下，纽捩不停。不匀，则鼓面缓急，若琴徽之〈先攴〉病。玄宗洞晓音律，由之天纵。凡是管弦，悉造其妙；若制作曲调，随意即成，如不立章度，取适长短，应指发声，皆中点拍。至於清浊变转，律吕呼召，君臣事物相制使，虽古之夔、旷，无以过也。尤爱羯鼓、横笛，云： 八音之领袖也，诸乐不可为此。 尝值二月诘旦，巾栉方毕，时宿雨初晴，景色明丽，小殿庭内，柳杏将吐，睹而叹曰： 对此景物，岂可不与他判断之？ 左右相目，将令备酒。惟高力士遣取羯鼓，上旋命临轩纵击一曲，名《春光好》，(上自制。)神思自得。及顾柳杏，皆已发拆，指而笑曰： 此事不唤我作天公可乎？ 左右皆称万岁。又制《秋风高》，每至秋空迥彻，纤尘不起，即奏之。必远风徐来，庭叶坠落，其妙绝入神也如此。
又曰：汝阳王璡，宁王长子也。姿容妍美，秀出藩邸。上特锺爱焉，自传授之。又以其聪悟敏惠，妙达其旨，每随游幸，顷刻不舍。璡尝戴砑绡帽打曲，上自摘槿花一朵，置於帽上，著处二物皆极滑，久之方安。遂奏舞山花一曲，花不坠。(本色所谓定头项，难在不动摇。)上大喜笑，赐金器一厨。因夸花奴(璡小名也。)姿质明莹，肌肤光细，非人间人，必神仙谪坠也。宁王谦让，随而短之。上笑曰： 大哥不在过虑，阿瞒自是相师。(上於诸亲自称此号。)夫帝王之相，且须英特越逸之气，不然则有深沉包育之候。若花奴但端秀过人，悉无此犬，固无猜也。而又举止淹雅，更得公卿间令誉耳。 宁王又谢之曰： 如此，则臣乃输之。 上曰： 若此，则阿瞒亦输大哥矣。 宁王又谦谢，上曰： 阿瞒赢处亦多，大哥大用伪揖？ 众皆欢笑也。上性俊迈，酷不好琴。尝听弹正弄，未及毕，叱琴者曰： 待诏出去。 谓宦者曰： 速召花奴将羯鼓来，为我解秽。 黄幡绰亦知音者，上尝使人召之，不时至，上怒，络驿使寻捕之。既至，及殿侧，闻上理鼓，固止谒者，不令报。俄顷，上又问侍官奴来未，曲罢改奏，才三数十声，绰即入。上谓曰： 赖稍迟，我向来怒意至必挝焉。适方思之，长入供奉已五十馀日，暂一日出外，不可不许他东西过往。 绰拜谢毕，内官有偶而笑者，上诘之，具言绰寻至听鼓而候其时入。上问之，绰语其方及解怒之际，皆无差悟。上奇之，复厉声谓之曰： 我心骨下事，安有侍官奴闻鼓声能料之耶？今且谓我何如？ 绰遂走下阶，面北鞠躬大声曰： 有敕竖金鸡。 上大笑而止。
又曰：宋开府虽耿介不伦，亦深好声乐，尤善羯鼓。(南山起云，北山起雨，即开府所为。)始承恩顾，与上论鼓事，曰： 不是青州石，即是鲁山花。欧然少年碧掌下，虽有朋肯声，据此乃汉震第二鼓也。且〈壹桑〉用石花瓷，固是腰鼓。掌下朋肯声，是以手拍，非羯鼓鸣矣。 又谓上曰： 头如青山峰，手似白雨点。按此即羯鼓之能事 。(山峰欲不动，雨点取急碎。)即上与开府兼善两鼓也，而羯鼓偏好，以其比汉震稍雅细焉。开府之家悉传之。东都留守郑叔祖母即开府之女，今尊贤里郑氏第小楼，即是夫人习鼓之所也。
又曰：嗣曹王皋有巧思，精於器用。为荆南节度使，有羁客怀二卷欲求通谒，先启於宝府。府中观者讶之，曰： 岂足尚邪？ 客曰： 但启於尚书当解耳。 及见皋，捧而叹曰： 不意今日获逢至宝。 因指其钢匀之状，宾但惟惟，或复非之，皋曰： 诸公或似未信乎。 命取食柈，自选其极平者，遂重二卷於柈心，以油注之盘中，卷满而油不浸漏，盖相契无际也。皋曰： 此必开元中供御卷也，不然无以至此。 问其客，曰： 某先人在黔中得於高力士。 众方深伏佐。潜问其价宜偿几何，客曰： 不过三百缗。 及皋遗之财帛器皿，其直果称焉。
又曰：广德中，蜀客双流县丞李琬者，亦能之。调集至长安，税居务本里。夜闻羯鼓声曲颇妙，於月下步寻，至一小宅，门户极卑隘，叩门请谒鼓工，曰： 君所击者，岂非《耶婆色鸡》乎？(一本作耶婆娑鸡也。)虽至精能，然而无尾，何也？ 工大异之，曰： 君固知音者，此事无人知。某，太常工人也。祖父传此艺，尤能此曲进。因张通儒而入长安，某家流散，父没西河，此曲遂绝。今但按旧谱数本寻之，竟无结尾声，故夜夜求之。 琬曰： 曲不意尽乎？ 工曰： 尽。 琬曰： 意尽则曲尽，又何索乎？ 工曰： 奈何声不尽也？ 琬曰： 可言矣。夫曲有如此，当以他曲解之，方可尽其声矣。夫《耶婆色鸡》当用《掘拓急偏》解之。 工如其所教，果得谐叶，声意皆尽。(如柘枝用浑脱解，甘州用绝了头解之类是也。)工泣言而谢之。即言於寺卿，奏为主簿，累官至太常少卿，为宗正卿。
又曰：永泰中，杜鸿渐为三川副元帅，兼西川节度使，亦能之。成都有削杖者，以二枚献於鸿渐。鸿渐得之，示於众曰： 此尤物也。常衣襟下收贮积时矣。 匠曰： 某於脊沟中养之二十年。 及鸿渐出蜀，至利州西界望嘉驿，入汉川矣。自西南来始至嘉陵江，颇有山景致。至夜，月色又佳，乃与从事杨崖州、杜亚辈登驿楼，望月行觞，宴话曰： 今日出艰危，脱猜逼，外则不辱命於朝廷，内则不中祸於微质，皆诸贤之力也。既保此安步，又瞰於此殊境，安得不自贺乎？ 遂命家童取羯鼓、笛，以所得杖酣奏数曲。四山猿鸟，悉皆飞鸣。从事颇异之，曰： 昔夔之击拊，百兽舞庭，此岂远耶？ 渐曰： 若渐於此，稍当致功，犹未臻妙，尚能及是，况圣主御天，贤臣考乐，飞走之类，又何不感？ 因言： 某有别墅近花严阁，每值风清月朗，时或登阁奏此，初见群羊於川下，数举头踯躅不己。某谓以鼓然也，及鼓止亦止。某复鼓之，亦复然。遂以疾徐高下而节之，无不相应。旋有二犬自其家走而吠之，及羊侧，遂渐止声，仰首若有所听，少选即复宛颈摇尾，亦从而变态。是知率舞固无难矣。某后不敢为之。近者士林闲无习之者，惟仆射韩皋善，不甚露焉，鄂州节度使时闻黄鹤一两集而已。 
