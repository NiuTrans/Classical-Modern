○锺
《释名》曰：锺，空也。空内，受气多，故声大。
《说文》曰：锺，秋分之音，物锺成也。
《易通卦验》曰：人主冬至日，纵八能之士，击黄锺之宫，则人主敬善，公卿大夫诚信。
《礼记》曰：知悼子卒，未葬。平公饮酒，师旷、李调侍，鼓锺。杜蕢自外来，闻锺声曰： 安在？ 曰： 在寝。 杜蕢入寝，历阶而升，酌曰： 旷饮斯。 又酌曰： 调饮斯。 又酌，堂上北面坐饮之。
又《乐记》曰：锺声铿铿以立，号号以立，横横以立。武君听锺声则思武臣。
《周礼·冬官·凫氏》曰：凫氏为锺镈，薄厚之所震动，清浊之所由出，侈弇之所由兴。有说，(说犹意。)锺已厚则石，(太厚则声不发。)已薄则播，(大薄则声散。)侈则柞，(柞读为咋咋然之咋，声大外也。)弇则郁，(声不舒扬。)长甬则震。(锺掉则声不正。)锺大而短，则声疾而短闻；(浅则躁，躁易竭也。)锺小而长，则其声舒而远闻。(深则安，安难息。)
又曰：凫氏为锺，两栾谓之铣。
又曰：磬师掌教击编锺。
又《春官》曰：锺师掌教金奏。(击金以为奏节。金谓锺镈也。)
《左传·襄二》曰：莒人伐我东鄙，围台。季武子救台，遂入郓，取其锺以为公盘。
又襄六年曰：吴公子札自卫如晋，将宿於戚，(戚，孙文子之邑。)闻锺声曰： 异哉！吾闻之辨而不德，必加於戮。夫子获罪於其君，以在此也，惧犹不足而又何乐？夫子之在此也，犹燕之巢於幕上也。君又在殡，而可以乐乎？ (献公卒，未葬也。)
又曰：郑伯有嗜酒，为窟室而夜饮酒，击锺焉，朝至而未己。
又曰：郑人赂晋侯歌锺二肆。注曰：肆，列也。悬锺十六为一肆，二肆，三十二枚。
又《昭二十一》曰：天王将铸无射，(周景王无射，锺名，律中无射。)泠州鸠曰： 乐，天子之职。夫音，乐之舆也，而锺，音之器也。天子省风以作乐，器以锺之，(锺，聚也，以器聚音。)舆以行之。小者不窕，大者不槬。窕则不咸，(不充满人心也。)槬则不容。(心不堪容也。)心是以感，感实生疾。今锺槬矣，王心不堪，其能久乎？
又曰：宋左师每食击锺。
又曰：郑伯始朝于楚，楚子赐之金。既而悔，与之盟曰： 无以铸兵。 故以铸三锺。
《尔雅》大锺曰镛，其中谓之剽，(音瓢。)其小者谓之栈。(音醆。郭璞：醆曰镛，一曰镈。)
《国语》曰：晋克潞之役，魏颗以身却退秦于辅氏，亲止杜回，其勋铭于景锺。
又曰：周景王二十三年，铸无射而为之大林。锺成，伶人告和。王谓伶州鸠曰： 锺果和矣。 对曰： 上作器，民乐之，则为和。今民莫不怨恨。谚曰： 众心成城，众口铄金。 臣不知其和。 (贾逵曰：大林，无射副也。)
《汉书》曰：高祖庙有十锺，受千石。撞之，声闻百里。
《后汉书》郑司农曰：于锺唇之上祛也，鼓所击处也。舞县谓之旋，旋虫谓之幹。旋属锺柄，所以悬之。
《魏志》曰：初，汉铸锺，铜工柴玉巧意多所造作。杜夔令工铸锺，其声清浊多不如法，数毁改作。玉甚厌之，白太祖。太祖取所铸锺杂错更试，然后知夔为精而玉之妄也。
《晋书》裴頠令荀藩终父勖之志，铸锺凿磬，以备郊庙。
《宋书》曰：汉中城固县汉水崖际有声如雷，俄顷崖崩，有铜锺十二。
《赵书》曰：将军张珍领郡县民丁万人徙洛阳六锺：猛虡、九龙、翁仲、铜驼、飞廉，锺一没盟津中。
萧子显《齐书》曰：张瑰字祖逸，吴郡吴人。父永右光禄大夫，晓音律。宋孝武问永以太极殿前锺声嘶。永答曰： 锺有铜滓。 乃扣锺，求其处，凿而去之。声遂清越。 
《十六国春秋》曰：石勒耕，辄闻锺铎之音或在前后。惧以问翼伽，伽曰： 作劳耳鸣，无不祥也。 勒至平原，常在平人师驩家为奴，有老父谓勒曰： 君龙鱼发际，际四道已成。当贵为人主。甲戌之岁，王彭祖可图。 勒曰： 若如公言，不敢忘德。 忽然不见。每耕又闻鼓角之声，勒又告诸奴。又闻之，因曰： 吾初在家，恒闻如是。 诸奴白驩，驩奇而免之。至是众归焉。
《庄子》曰： 梓庆削木为鐻，见者惊犹鬼神。鲁侯问其术，对曰： 臣将为鐻，未尝敢以耗气。齐七日，忘吾四支，然后入山林，观天性区别，见成鐻，然后加手。 鐻似夹锺也。
《管子》曰：黄帝作五声以正五锺，一曰青锺大音，二曰赤锺重心，三曰黄锺洒光，四曰景锺昧其明，五曰黑锺隐其常。五声既调，然后作五行。
《尸子》曰：郑公谓子产曰： 饮酒之不乐，锺鼓不鸣，寡人之性也。国家之不乂，朝廷之不理，与诸侯交之不得志也，子之任也。子无入寡人之乐，寡人无入子之朝。 自是以来，子产理郑，城门不闭，国无盗贼，道无饿人。孔子曰： 若郑公之好乐也，虽抱锺而朝可也。 
戴延之《西征记》曰：陕县城西北二面带河。河中对城西北角，水涌起铜锺，翁仲头发常出水上，涨减恒与水齐。晋军当至，发不复出，惟见水异，嗟嗟有声，声闻数里。翁仲本在城内大司马门外，为贼所徙，当西入关，至此而没。
《吕氏春秋》曰：晋平公铸为锺，使工听之，皆以为调矣。师旷曰： 不调。请更铸之。 公曰： 吾皆以为调矣。 师旷曰： 后世有知音者，知锺不调也，臣窃耻之。 至于师涓而果知锺之不调也。
《慎子》曰：鲁庄公铸大锺，曹翙入见，曰： 今国褊小而锺大，君何不图之。 
《鬻子》曰：大禹治天下也，以五声听之政。曰： 教寡人以义者，击之锺。 
《韩子》曰：叔孙相鲁，有子曰孟丙，竖牛妒之。叔孙为丙铸锺。锺成，丙不敢击，使竖牛请之叔孙。竖牛不为之请，又欺之曰： 吾已为尔请之矣。使尔击之。 叔孙闻之曰： 丙不请而擅击锺。 遂怒之，丙出奔齐。
《尸子》曰：锺鼓之声，怒而击之则武，忧而击之则悲，喜而击之则乐。其意变，其声亦变。意诚感之达於金石，而况人乎？
《晏子》曰：景公为大锺，将悬之。仲尼、伯常骞、晏子三人俱朝，曰： 锺将毁之。 撞之，果毁。公见三子问之，晏子对曰： 锺大不以礼，故曰将毁。 仲尼曰： 锺大悬，下气上薄，故曰将毁。 伯常骞曰： 今日庚申，雷日也。阴莫胜於雷，故曰将毁。 
《韩子》曰：智伯欲伐仇由而道难不通，铸大锺遗之，方车二轨。仇由大悦，除涂将内之。赤章曼支谏曰： 此小所以事大也，今以大事小，兵必随之。 仇由君不听，曼支因断毂而驰至齐。十月，仇由亡。
《淮南子》曰：阖闾伐楚，破九龙之锺。(许慎注曰：刻虡为九龙悬锺也。贾子云：毁十龙之锺。)
又曰：齐景公族铸大锺，撞之於庭下，郊雉皆雊。许慎注曰：族，聚也。锺声如雷震，雉皆应之。 
又曰：孟秋之日，西舒御好白色，白彩撞白锺，故处西宫。
又曰：锺之与磬也，近之则锺音亮，远之则磬音彰。(磬，石也。音清明，远闻而彰著。)物固有近不若远，远不若近者。
《山海经》云：丰山者有锺，霜降则鸣。
又曰：炎帝之孙伯峻。伯崚生鼓延，是为锺。
《吕氏春秋》曰：黄帝又命伶伦铸十二锺，和五音。始奏之，曰咸池。
《东方朔传》曰：汉武帝未央宫殿前锺无故自鸣，三日三夜不止。大怪之，召待诏王朔问之，朔对曰： 有兵气。 上更问东方朔，朔对曰： 王知其一，不知其二。臣昔闻：铜，土之子。以阴阳气类言之，子母相感，山匡裥崩弛者，故锺先鸣。《易》曰： 鸣鹤在阴，其子和之。  上曰： 应在几日？ 朔曰： 在五日内。 居三日，南郡太守言有山崩，延袤二十馀里。上大笑，赐帛三十匹。
郭缘生《述征记》曰：洛阳太极殿前大锺六枚。父老云：曾有欲移此锺者，聚百数长縆挽之，锺声震地，咸惧，不敢复犯。
陆翙《邺中记》：大面广外一丈二尺，小面广七尺。或作蛟龙，或作鸟兽，绕其上。
何法盛《晋中兴书》曰：义熙十一年，霍山崩毁，出铜锺六枚，上有文古科斗书，人莫能识。
晋潘岳《关中记》曰：汉昭帝平陵、宣帝杜陵，二陵锺在长安。夏侯征西，欲徙诣洛阳，重不能致，悬在清明门门里道南。其西者，平陵锺；东者，杜陵锺也。
王子年《拾遗记》曰：帝颛顼居位，文德者则锡以锺磬，武德者锡以干戈。
戴延之《西征记》曰：锺大者三十二，博山头形瑰纽作狮子头。锺大者三十二，博山头二丈，厚八尺，大面广一丈二尺，小面七尺。或作蛟龙，或作鸟兽，周绕其外。
《唐杂制》曰：凡私家不设锺磬。三品已上，女乐五人。五品已上，不过三人也。
虞喜《志林》曰：吴时於江水中得锺，有百馀字，募求读者，并无人晓。
《乐什图征》曰：君子铄金为锺，四时九乳，是以撞锺以知君，锺调则君道得。宋均注曰： 九乳法九州。 
又曰：圣王往承天定爵禄，人者不过其能，尊卑有位，位有物，物有宜，功成者赏，功败者罚，故里衩锺。宋均注曰： 不过能，谓量能授爵也。有罪，鸣锺以攻之也。
《白虎通》曰：锺之为言动也。阴气用事，万物动成。锺为气，用金声也。镈者，时之声也，节度之所生也。有节度则万物昌，无节度则万物亡。
《异苑》曰：魏时，殿前锺忽鸣。张华曰： 蜀铜山崩。 
《说苑》曰：鼓法天，锺法地。秦始皇建千石之锺，立万石之虡。
傅玄《歌辞》曰：雷师鸣锺鼓，风伯吹笙簧。西母出穴听，王父吟东厢。
《三礼图》曰：凡锺十六枚，同为一笋，虡为编锺。特悬者谓之镈。又曰：镈，锺之大者也。形如锺，但大耳。其在虡，亦一枚而已。
《三辅黄图》曰：如皇虡高三丈，锺小者千石。
《通礼义纂》曰：锺磬半为堵，全为肆。轩悬三面，歌锺三肆。判凭悬两面，歌锺二肆。特悬一面，惟磬而已。
又曰：圆锺，夹锺也。於位在卯，气生於房心、为宫，天帝之明堂。故奏乐先奏圆锺，为宫。
又曰：驾入，撞蕤宾之锺。左五锺皆应者。案：蕤宾位居午，午主阳，阳主动，象王自外动而入，方居之始，故先作之。而东厢应者，东为阳，阳主动，明以静主动，使之相应也。驾出，撞黄锺，右五锺皆应。黄锺位居子，子为阳，阳主动，象王自内动而出，方行之始，故先作之。而西厢应者，西为阴，阴主静，明以动告静，使之相和也。
《广古今五行记》曰：会稽人陈清於井中得小锺，长七寸二分，上有古文十八字，其四字可识，云：会稽岳命。郭璞云：愍怀丧覆，元帝中兴之应，自宣帝至恭帝数十八。
又曰：陕州黄河有铜锺在水，水大小恒自浮出。每晦朔阴雨之日，辄鸣，声响悲亮。行客闻之，莫不怆然。
又曰：晋中朝，有人悬铜为盘，晨夕恒鸣，如人扣打。以白张华，华曰： 此盘与洛锺宫商相谐，故声相应。可错令轻，则韵乖自止。 
《古今乐录》曰：高庙中四锺皆秦。时庙锺也，重千二百斤。明帝徙二锺在南宫。
张衡《东京赋》曰：发鲸鱼，铿华锺。薛综注曰：天子出则鸣蒲牢。海中大鱼名鲸，海岛中语裥大兽名蒲牢，畏鲸鱼。鲸鱼一击，蒲牢辄大鸣呼。凡锺欲令大鸣，故作蒲牢於上，所以击之者鲸鱼。有篆刻文，故曰华锺也。
戴延之《西征记》曰：洛阳太极殿前左右各三铜锺相对。锺大者三十二围，小者二十五围。
《唐书》曰：唐太宗召张文收於太常，令与少卿祖孝孙参定雅乐。有古锺十二，近代惟用其七。馀有五锺，俗号哑锺，莫能通者。文收吹律调之，声皆响彻。时人咸服其妙。
○錞于
《周礼》曰：以金錞和鼓。
《宋史》云：广汉什邡人段祖以錞于献始兴王鉴。其器高三尺六寸，围二尺四寸，圆如筩，色黑如漆，甚薄，上有铜马，以绳悬马，令去地尺馀，灌之以水。又以器盛水於下，以芒当心跪注錞于，以手振芒，则其声如雷，清响良久乃绝。
《后周书》：斛斯徵迁太常卿。里裥錞于者，近代绝无此器。或有自蜀得之，皆莫之识。徵见之曰： 此錞于也。 众弗之信。徵遂引干宝《周礼注》，以芒筒捋之，其声极振，众乃叹服。徵乃取以合乐焉。
《乐书》曰：錞于者，以铜为之。其铜像锺，顶大，腹扌絜口弇，上以伏兽为鼻，内悬子铃铜舌。凡作乐，振而鸣之，与鼓相和。
又曰：凡金为乐器有六，皆锺之类也。曰锺，曰镈，曰錞，曰镯，(音浊)曰铙，(奴交切。)曰铎。(大各切。)镈如锺而大。錞于也，圆如椎；头，上大下小，所谓 金錞和鼓 。镯，钲也，形如小锺，军行为鼓节。铙，铃而无舌，有柄而执之。铎如大铃。
