○雅乐上
《易》曰：雷出地奋，豫。先王以作乐崇德，殷荐之上帝，以配祖考。
《书》曰：夔，命汝典乐，教胄子。(胄子，国子也。古者司乐以教国子。)诗言志，歌永言，声依永，律和声，八音克谐，无相夺伦，神人以和。
《周礼》曰：大合乐，以致鬼神，以和邦国，以谐万民，以安宾客，以悦远人，以作动物。
又曰：天子宫悬，(四面如宫。)诸侯轩悬，(去南面，馀三面形如轩，亦曰典轩。)大夫判悬，(又去其北面。)士特悬。凡乐，锺磬之半为堵，全为肆。
又曰：大司乐掌成均之法，以治建国之学政，而合国之子弟焉。(郑玄注曰：均，调也。乐师主调其音，大司乐主受此成事已调之乐。)以乐德教国子：中、和、祗、庸、孝、友。(中犹忠也。和，刚柔适也。祗，敬也。庸，有常也。)以里耧教国子：兴、道、讽、诵、言、语，(兴谓以善物喻善事也。道读曰遵也者，言古以喻今。)以乐舞教国子：《云门大卷》、《大咸》、《大韶》、《大夏》、《大护》、《大武》。
又曰：大司乐分乐而序之，以祭、以享、以祀，乃奏黄锺，歌大吕，舞《云门》，以祀天神；乃奏太簇，歌应锺，舞《咸池》，以祭地祗；乃奏姑洗，歌南吕，舞《大卷》，以祀四望；乃奏蕤宾，歌黄锺，舞《大夏》，以祭山川；乃奏夷则，歌小吕，舞《大护》，以享先妣；乃奏无射，歌夹锺，舞《大武》，以享先祖。凡六乐者，文之以五声，播之以八音。
又曰：凡六乐者，一变而致羽物及川泽之祗，再变而致羸物及山林之祗，三变而致鳞物及丘陵之祗，四变而致毛物及坟衍之祗，五变而致介物及土祗，六变而致象物及天神。
又曰：凡乐，圜锺为宫，夹锺为角，太簇为征，姑洗为羽。雷鼓雷鼗，孤竹之管，云和之琴瑟，《云门》之舞；冬日至，於地上之圆丘奏之。若乐六变，则天神皆降，可得而礼矣。凡乐，函锺为宫，大簇为角，姑洗为徵，南吕为羽，灵鼗，孙竹之管，空桑之琴瑟，《咸池》之舞；夏日至，於泽中之方丘奏之。若乐八变，则地祗皆出，可得而礼矣。凡乐，黄锺为宫，大吕为角，大簇为徵，应锺为羽。路鼓，路鼗，阴竹之管，龙门之琴瑟，《九德》之歌，《九磬》之舞，於宗庙之中奏之。若乐九变，则人鬼可得而礼矣。
又曰：凡乐事，以锺鼓奏《九夏》：《肆夏》、《王夏》、《昭夏》、《纳夏》、《章夏》、《齐夏》、《簇夏》、《祴夏》、《骜夏》。(以锺鼓者，先击锺，次击鼓。九夏，夏，大也，乐之大歌有九。祴读为陔鼓之陔。王出入奏王夏，尸出入奏肆夏，牲出入奏昭夏，四方宾来奏纳夏，臣有功奏章夏，夫人出祭奏齐夏，族人侍奏族夏，客醉而出奏陔夏，公出入奏骜夏。)
《礼》曰：凡音之起，由人心生也。人心之动，物使之然也。感于物而动，故形於声。声成方，谓之音；(方犹文章。)比音而乐之，及干戚羽毛，谓之乐。(干，楯也；戚，斧也；武舞所执也。羽，翟也，旄牛尾也。文舞所执也。)乐者，音之所由生也。其本在人心之感於物也。是故其哀心感者，其声噍以杀；其乐心感者，其声啴以缓；其喜心感者，其声发以散；其怒心感者，其声粗以厉；其敬心感者，其声直以廉；其爱心感者，其声和以柔。是故先王慎所以感之者。宫为君，商为臣，角为民，徵为事，羽为物，五者不乱则无怗懘之音矣。(凡音浊者尊，清者卑。怗懘，弊败不和貌也。)宫乱则荒，其君骄；商乱则卑，其君坏；角乱则忧，其民怨；徵乱则衰，其事勤；羽乱则危，其财匮。五者皆乱，迭相陵，谓之慢。郑、卫之音，乱世之音也，比於慢矣。桑间、濮上之音，亡国之音也，其政散，其民流，诬上行私而不可正也。是故知声而不知音者，禽兽是也；知音而不知乐者，众庶是也。惟君子为能知乐。是故不知声者，不可与言音；不知音者，不可与言乐。知乐，则几於礼矣。礼乐皆得，谓之有德。德者，得也。乐者为同，礼者为异。同则相亲，异则相敬。(同谓齐好恶，异谓别贵贱。)乐胜则流，礼胜则离，(流谓合行不敬也。离谓析居不和也。)里裆中出，(和在心也。)礼自外作。(敬在貌也。)里裆中出，故静；礼自外作，故文。大乐必易，大礼必简。乐至则无怨，礼至则不争。揖让而天下治者，礼乐之谓也。大乐与天地同和，大礼与天地同节。和，故百物不失；节，故祀天祭地。明则有礼乐，幽则有鬼神，如此则四海之内合敬同爱矣。故知礼乐之情者能作，识礼乐之文者能述。(述谓训其义也。)作者谓之圣，述者谓之明。乐者，天地之和也；礼者，天地之序也。和，故百物皆化，序，故群物皆别。(化犹生也。谓犹形体异也。)王者功成作乐，治定制礼。其功大者其乐备，其治辩者其礼具。五帝殊时，不相沿乐；三王异世，不相袭礼。乐极则忧，礼粗则偏矣。及夫敦乐而无忧、礼备而不偏者，其惟大圣乎？春作夏长，仁也；秋敛冬藏，义也。仁近於乐，义近於礼，故圣人作乐以应天，制礼以配地，礼乐明备，天地官矣。夫礼乐之极乎天而蟠乎地，行乎阴阳而通乎鬼神，穷高极远而测深厚。是故志微、噍杀之音作，而民居思忧；啴谐、慢易、繁文、简节之音作，而民康乐；粗厉、猛起、奋末、广偾之音作，而民刚毅；廉直、劲正、庄诚之音作，而民肃敬；宽裕、内好、顺成、和动之音作，而民慈爱；流僻、邪散、简成、涤滥之音作，而民淫乱。故乐行而伦清，耳目聪明，血气和平，移风易俗，天下皆宁。故曰：乐者，乐也。君子乐得其道，小人乐得其欲。以道制欲，则乐而不乱；以欲忘道，则惑而不乐。(道谓仁义也。欲谓邪淫也。)是故君子反情以和其志，广乐以成其教，乐行而民向方，可以观德矣。(方犹道也。)德者，性之端也；乐者，德之华也。金、石、丝、竹，乐之器也。诗，言其志也；歌咏其声也；舞，动其容也。三者本於心，然后乐气从之。
又曰：魏文侯问子夏曰： 吾端冕而听古乐，惟恐卧，听郑、卫之音，则不知倦。敢问古乐之如彼，何也？新乐之如此，何也？ 子夏对曰： 今夫古乐，进旅退旅，和正以广。弦匏笙簧，会守拊鼓。始奏以文，复乱以武。治乱以相，讯疾以雅。君子於是语，於是道古。修身及家，平均天下，此古乐之发也。今夫新乐，进俯退俯，奸声以滥，溺而不止。及犹侏儒，犹杂子女，不知父子，乐终不可以语，不可以道古。此新乐之发也。 文侯曰： 敢问溺音，何从而出也？ 子夏对曰： 郑音好滥淫志，宋音燕女溺志，卫音趋数烦志，齐音傲僻骄志。此四者，淫於色而害於德，是以祭祀弗用也。《诗云》： 肃雍和鸣，先祖是听。 夫肃肃，敬也。雍雍，和也。夫敬以和，何事不行。为人君者，谨其所好恶而已矣。君好之，则臣为之；上行之，则民从之。《诗云》： 诱民孔易 ，此之谓也。然后圣人作为鞉、鼓、椌、楬、埙、篪。此六者，德音之音也。然后锺、磬、竽、瑟以和之，干、戚、旄、狄以舞之，此所以祭先王之庙也，所以献酬酳酢也，所以官序贵贱、各得其宜也，所以示后世有尊卑长幼之序也。锺声鉴，鉴以立号，号以立横，横以立武，君子听锺声，则思武臣。石声磬，磬以立辨、辨以致死，君子听磬声，则思死封疆之臣。丝声哀，哀以立廉，廉以立志，君子听琴瑟之声，则思志义之臣。竹声滥，滥以立会，会以聚众，君子听竽、笙、箫、管之声，则思畜聚之臣。鼓鼙之声，欢，欢以立动，动以进众，君子听鼓鼙之声，则思将帅之臣。君子之听音，非听其铿锵而已也，彼亦有所合之也。君子曰：礼乐不可斯须去身，致乐以治心，则易直子谅之心，油然生矣。易直子谅之心生则乐，乐则安，安则久，久则天，天则神。天则不言而信，神则不怒而威。致乐所以治心者也。(致犹深审也。子读如不子之子。油然，新生好貌也。善心生则寡於利欲，寡於利欲则乐矣。志明行成，不言而见信如天也，不怒而见畏如神。)致礼以治躬则庄敬，庄敬则严。心中斯须不和不乐，而鄙诈之心入之矣；(鄙诈入之谓利欲生。)外貌斯须不庄不敬，而易慢之心入之矣。故乐也者，动於内者也；礼也者，动於外者也。乐极和，礼极顺。内和而外顺，则民瞻其颜色而弗与争也，望其容貌而不生易慢焉。(极，至也。)故德辉动於内，而民莫不承听；理发诸外，而民莫不承顺。故曰：致礼乐之道，举而措之天下无难矣。乐也者，动於内者也；礼也者，动於外者也。故礼主其减，乐主其盈。(减犹倦也。盈犹冫益也。)礼减而进，以进为文；里癔而反，以反为文。(乐以统情，礼以理行，情溢而行倦，则进之，隘之则使反。进谓自负强，反谓自损神也。文犹美也。)礼减而不进则销，里癔而不反则放。故礼有报，而里裥反，(放，淫于声乐不能止也。报读曰褒，犹进也。)礼得其报则乐，乐得其反则安。(得谓晓其义，知其归。)礼之报，乐之反，其义一也。夫乐者，先王之所以饰喜也；军旅鈇钺者，先王之所以饰怒也。故先王之喜怒，皆得其侪焉。 
又曰：孔子闲居，子夏曰： 敢问何谓三无？ 孔子曰： 无声之乐，无体之礼，无服之丧。 子夏曰： 三无既得而闻之矣，敢问何诗近之？ 孔子曰：  夙夜基命宥密 ，无声之乐也； 威仪棣棣，不可选也 ，无体之礼也； 凡民有丧，匍匐救之 ，无服之丧也。 子夏曰： 言尽於此而已乎？ 孔子曰： 何为其然也？君子之服，犹有五起焉。无声之乐，气志不违；无体之礼，威仪迟迟；无服之丧，内恕孔悲。无声之乐，气志既得；无体之礼，威仪翼翼；无服之丧，施於四国。无声之乐，气志既从；无体之礼，上下和同；无服之丧，以畜万邦。无声之乐，日闻四方；无体之礼，日就月将；无服之丧，纯德孔明。无声之乐，气志既定；无体之礼，施及四海；无服之丧，施於孙子。 
又曰：入门而金作，示情也。升歌《清庙》，示德也。下管象武，示事也。是故古之君子，不必亲相与言也，以礼乐相示而已。
又曰：故天子之为乐也，以赏诸侯之有德者也。德威而教尊，五穀时熟，然后赏之以乐也。
又曰：《郊特牲》曰：宾入大门而作《肆夏》，示易以敬。(宾，朝聘者。易，和悦也。)卒爵而乐阕，孔子屡叹之。(美此礼也。)里裆阳来者，礼由阴作者，阴阳和而万物得也。
《传》曰：曹太子来朝，享曹太子。初献，乐奏而叹。(酒始献也。)施父曰： 曹太子其有忧乎！非叹所也。 (施父鲁大夫也。)
又曰：晋郄至如楚聘，且莅盟。楚子享之，子反相，为地室而悬焉。郄至将登，金奏作於下，(击锺而奏乐也。)惊而走出。
