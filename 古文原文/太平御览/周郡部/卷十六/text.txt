○江南道上
昇州
《图经》曰：昇州，古扬州之地也。春秋时为吴地。战国时越灭吴，为越地；后楚灭越，其地又属楚，初置金陵邑。秦并天下，改金陵为秣陵，属鄣郡。汉元封二年，改鄣郡为丹阳郡。
《汉志》曰：故鄣，属丹阳郡。莽曰侯望。
《金陵图》云：昔楚威王见此有王气，因埋金以镇之，故曰金陵。秦并天下，望气者言江东有天子气，凿地断连冈，因改金陵为秣陵。
《吴志》曰：孙权欲兴都，未定，长史张纮劝都之；后刘备宿于秣陵，亦劝权都之，遂定议，都秣陵。
《建康图》曰：西晋乱，元帝自广陵渡江，此城荒落，以府第居县北，幕府之名，自此而立。寻以江宁为琅琊国，盖龚帝始封之名也。历宋、齐、梁、陈，六代皆都之。
《舆地志》曰：金陵有东府城，晋安帝时筑。其城西，本简文为会稽第。其东则丞相、会稽王道子府。谢安石薨，以道子代领扬州，州在第，故时人号为东府西州。
《图经》曰：金陵有古冶城，本吴铸冶之地也。
《晋书》曰：元帝太兴初，以王导疾久，方士戴洋曰： 君本命在申，申地有冶，金火相烁。 遂移冶於石城。
宣州
《十道志》曰：宣州，宣城郡。《禹贡》扬州之域。春秋时属吴，后属越。越为楚所并，战国时又属楚。秦为鄣郡地。汉为丹阳郡。
《地理志》曰：武帝元狩元年，改鄣郡为丹阳郡，属扬州，理宛城。即今郡是也。
《吴书》曰：孙皓以牛渚为督，以何植为使，而御晋军。(当涂有牛渚山。)
《桓玄传》曰：玄居南州，大筑斋第，以郡在国南，故曰南州。
《齐州郡志》曰：梁承圣元年，置南豫州。
《十道志》曰：隋开皇中，改南豫州为宣州。
《汉志》曰：泾县，属丹阳郡。韦昭曰：泾水出芜湖。
《图经》曰：南陵县有赭圻屯，在县西北。
《晋书》曰：哀帝以桓温入参朝政。自荆州还，至赭圻，诏止之。遂城赭圻镇。
《十道志》曰：南陵有鹊州。
《春秋左氏传》曰：昭五年，楚以诸侯伐吴，吴败之于鹊岸。(吴地也。庐江舒县有鹊尾渚是。)
《汉志》曰：漂阳县，属丹阳郡。漂水所出也。
又曰：当涂，侯国。属九江郡。莽曰山聚。应劭曰：禹娶涂山，有禹墟焉。
《春秋左氏传》曰：禹会诸侯於涂山。
《晋书·州郡志》曰：西晋愍怀之乱，琅耶王出镇扬州，因渡江，南卜金陵，建大业。衣冠礼乐，州郡邑名，并随渡江，从北地。当涂来江南，自东晋始也。
《金陵记》曰：姑熟之南，淮曲之阳，置南豫州。六代英雄，迭居於此，以斯地为上游焉。
池州
《图经》曰：池州，池阳郡。《禹贡》扬州之域。春秋及秦、汉，为鄣郡之地。吴为石城县。隋为秋浦县。唐武德中，置池州。
《三国志》曰：吴黄武二年，封韩当为石城侯。
《舆地志》曰：梁昭明太子以其水出鱼美，故名其水为贵池。
又曰：梁大同二年，置石埭。因贵池源有两小石埭堰溪水，遂以为名。
润州
《十道志》曰：润州，丹阳郡。《禹贡》扬州之域。春秋时吴国地，谓之朱方。吴为越所并，地属越。战国时越为楚所灭，复楚。秦并天下，为会稽、鄣二郡之地。汉初为荆国，故荆王刘贾所都之地。吴王濞诛，以其地并入江都国。武帝又分属丹阳、会稽二郡之地。
《左氏传》曰：襄公二十八年，齐庆封奔吴，吴句馀予之朱方。
《后汉书》曰：建安中，吴大帝自吴徙都于京。十六年，迁都秣陵，复於京口置京督以为镇焉。
《吴志》曰：京督所统蕃卫尤要，是以吴为重镇。
《图经》曰：其城因山为垒，缘江为境。《尔雅》曰： 丘绝高曰京。 因谓之京口。
《吴录·地理》曰：秦时，望气者云其地有天子气。始皇使赭衣徒三千人凿坑败其势，改云丹徒。
《图经》曰：丹阳，本汉曲阿县也。
《汉志》曰：曲阿，故云阳。莽曰风美。属会稽郡。
《史记》曰：秦始皇改云阳为曲阿。
《舆地志》曰：曲阿县，属朱东，南徐之境。秦有史官奏：东南有王气，在云阳。故凿北冈，截直道使曲，以厌其气，故曰曲阿。
又曰：丹徒界内，土坚紧如蜡。谚云 生东吴，死丹徒 ，言吴多产出，可以摄生自奉养，丹徒地可以葬。
《吴志》曰：岑昏凿丹徒至云阳，而杜野、小辛间皆斩绝陵垄，功力艰辛。(杜野属丹徒。小辛属曲阿。)
《图经》曰：唐垂拱四年，立金山县。后改名金坛。取邑界句曲之山，金坛之陵以为号。
《真诰》曰：地肺似洛中北邙山土，水似长安丹凤门外井泉之味。
《河图》曰：乃有地肺，土良水清，句曲之山，金坛之陵。
常州
《十道志》曰：常州，毗陵郡。《禹贡》扬州之域。春秋时属吴，后属越。战国属楚。秦、汉为毗陵县，属会稽郡。
《舆地志》曰：晋陵县，春秋时吴之延陵邑也。季札让位，耕於此，因以封之。汉改为毗陵。
《汉志》曰：毗陵县，属会稽郡。季札所居。旧为延陵，汉改之也。莽曰毗坛。
《舆地志》曰：东海王越世子名毗，中宗为越所表遣渡江，故改此为晋陵。
又曰：吴越之间谓荆为楚，秦以子楚改为阳羡。其地本名小震，居在荆溪之北，故云阳羡。
周处《风土记》曰：阳羡本无荆溪。吴郡郡境，震泽之会也，其地理则三江之雄润，五湖之腴表。
《吴越春秋》曰：周改为阳羡。
《汉志》曰：无锡，属会稽郡。莽曰有锡。
周处《风土记》曰：周武王追封周章於吴，又封章小子斌於无锡也。
《图经》曰：昔有谶述其地云： 无锡宁，天下平；有锡兵，天下争。 故名之。
苏州
《十道志》曰：苏州，吴郡。《禹贡》扬州之域。周为吴国，至阖闾强盛，始都於此，后为越所灭。秦并天下，为会稽郡。
《释名》曰：吴，虞也，太伯封於此，以虞志也。
《郡国志》曰：俗好用剑、轻死，盖湛卢、钃镂、干将、要离之遗风焉。东北有海盐，县复有章山之铜，擅三江五湖之利，亦江东一都会也。
《越绝书》曰：阖闾起姑苏台，三年聚财，五年乃成，高见三百里。
《汉志》曰：吴，属会稽郡。周太伯所邑也。具区泽在其西。王莽曰泰德。
《十道志》曰：嘉兴县，本秦由拳县也。
《汉志》曰：由拳，属会稽郡。应劭曰：古之槜里。
《吴录·地理志》曰：吴王时，此地本名长水，秦改曰由拳。
《续汉志》曰：属吴郡。吴黄龙五年，嘉禾生於由拳，改县曰禾兴。后以太子名和，改曰嘉兴。
《图经》曰：华亭县，本嘉兴县地，天宝十年置，因华亭谷为名。
《晋书》曰：陆机被诛，临刑叹曰： 华亭唳鹤，不可得闻！ 
《舆地志》曰：吴大帝以陆逊为华亭侯，以其所居为封也。华亭谷出佳鱼莼菜，故陆机云： 千里莼羹，未下盐豉。 
湖州
《十道志》曰：湖州，吴兴郡。《禹贡》扬州之域。防风氏之国也。春秋时为吴地，后属越。越为楚所灭后，属楚。秦、汉属会稽郡。
《国语·鲁语》曰：吴伐越，堕会稽，获骨节专车。(骨节长专擅一车也。)吴子使来好聘，且问于仲尼，曰： 骨何为大？ 仲尼曰： 禹戮防风氏，其骨节专车。 客曰： 防风何守也？ 仲尼曰： 汪芒氏之君也，守封、禺之山。 (汪芒，长翟国名，封山嵎山，在吴郡永安县。)
《郡国志》曰：五湖之表，州以为名也。
《汉志》曰：乌程，属会稽郡。郡有欧阳亭。
《郡国志》曰：古有乌氏、程氏居此，能酝酒，故以名县。
《地理志》曰：武康县，本乌程之馀不乡地，汉末童谣曰： 天子当兴东南三馀之间。 吴乃改会稽之馀暨为永兴，分馀不为永安，以协谣言。
《吴兴记》曰：长城县，吴王阖闾使弟夫概居此，筑城狭而长。晋武帝置，因长城以名县。
杭州
《十道志》曰：杭州，馀杭郡。《禹贡》扬州之域。春秋时吴、越地。秦、汉属会稽郡。
《史记》曰：楚威王伐越，杀王无疆，尽取故吴地至浙江。
又曰：始皇三十七年，东游丹阳，至钱塘。
《汉志》曰：钱塘，属会稽郡。西部都尉治。莽曰泉亭。
刘道真《钱塘记》曰：昔县境逼近江流，县在灵山下，至今基趾犹存。郡议曹华信乃立塘以防海水，募有能致土石者，即与钱。及成，县境蒙利，乃迁此地，於是为钱塘县。
《汉志》曰：於朁，属丹阳郡。(朁音潜。)
《吴录·地理志》云：县西朁山，盖因山以立名，旧朁字无水，至隋加水。
《汉志》曰：馀杭，属会稽郡。莽曰进睦。
《吴兴记》曰：秦始皇三十七年，将上会稽涂山，地，因以立为县。
《郡国志》曰：夏禹东去，舍杭登陆於此，乃以为名。
《十道志》曰：盐官，本汉海盐、由拳二县境。
《汉志》曰：海盐，属会稽郡。故武原乡有盐官。
睦州
《十道志》曰：睦州，新定郡。《禹贡》扬州之域。春秋时越国。秦属丹阳郡。汉为歙县也。
《吴志》曰：大帝以后汉建安十三年使威武中郎将贺齐讨丹阳黟，歙山贼，平定之。分歙始新、新定、黎阳、休阳四县，并黟、歙六县。
《图经》曰：隋置睦州，取俗阜人和，内外辑睦为义。
《十道志》曰：桐庐县，吴黄武四年，分富春置。以桐溪侧有大椅树，垂条偃盖，傍阴数亩，远望似庐，因谓之桐庐县。
《汉志》曰：富春，属会稽郡。莽曰诛岁。
鄂州
《十道志》曰：鄂州，武昌郡。《禹贡》荆州之域。春秋时楚地。秦属南郡。汉分置立江夏郡。晋安帝义熙元年，冠军刘毅表以为夏口二州之中，地居形要，控接湖、川，边带溪、沔，请荆州刺史刘道规镇夏口。隋为江夏郡。唐武德四年，为鄂州。
《尚书·禹贡》曰：江、汉朝宗于海。
《十道志》曰：江、汉二水会于州之西界。
《左传》曰：吴伐楚，沈尹射奔命于夏汭。
《世纪》曰：楚子熊渠封中子红于鄂。(今武昌县地。)
《江夏记》曰：一名夏口，亦名鲁口，沙阳、夏汭、鄂渚、新兴、钓渚，皆其地名。
《武昌记》曰：大帝筑城於江夏，以程普为太守，遂欲都鄂州，改为武昌郡。其民谣曰： 宁饮建业水，不食武昌鱼；宁归建业死，不向武昌居。 由是徙都建业。
《齐书》曰：刘怀珍言於高帝： 夏口兵冲要地，宜得其人。 遂令柳世隆镇焉。
《十道志》曰：江夏县，本汉沙羡县。
饶州
《十道志》曰：饶州，鄱阳郡。《禹贡》扬州之域。春秋时为楚东境。秦为鄱县地，属九江郡。汉为鄱阳，属豫章郡。隋开皇九年，为饶州。
《地理志》曰：城即吴芮为番君时所筑。
《汉书·货殖传》曰：譬犹戎狄之与干越，不相入明矣。韦昭注曰：干越，今馀干县，越之别名。
又曰：淮南王安陈伐闽越之利，上书云： 越人欲为变，必先守馀干，中可积食而有材可治舡，虑越人有伐材积食之患。 
徐湛《鄱阳记》曰：北有尧山，故以尧为号，又以地饶衍，遂加食为饶。
《图经》曰：以山川蕴物珍奇，故名饶。
信州
《图经》曰：唐上元元年正月，江淮转运使元载以此邑川原敻远，关防襟带，宜置州制，可赐名信州，以信美所称为郡之名。
《鄱阳记》曰：界内之山，出铜及铅、铁者有玉山。
江州
《十道记》曰：江州，寻阳郡。《禹贡》扬、荆二州之境。《尚书·禹贡》： 彭蠡既猪 ，又曰 九江孔殷 。
周景武《庐山记》曰：柴桑、彭泽之郊，古三苗国，旧庐江地。
《寻阳记》曰：春秋时吴之西境，后吴为楚灭，更为楚地。秦属庐江郡。汉属淮南国。晋武太康十年，因江水之名而置江州。成帝咸和元年，移理湓城，即今郡是。
《晋地道记》曰：寻阳，陆通五岭，北导长江，远行岷、汉，亦一都会也。
洪州
《十道志》曰：洪州，豫章郡。《禹贡》扬州之域。春秋时吴地。秦为九江郡。汉为豫章郡。
《豫章记》曰：太康中，望气者云豫章、广陵有天子气，故封愍怀太子为广陵王，领镇军以镇豫章。后永兴中，怀帝遂以豫章王登天位。隋平陈，罢郡为洪州。
抚州
《十道志》曰：抚州，临川郡。《禹贡》扬州之域。春秋时吴地。秦属九江郡。汉立南昌县，今州即南昌县地。后汉分南昌立临汝县。吴太平二年，分豫章之临汝、南城县立临川郡，即今州也。隋平陈，置抚州。
《晋书》曰：王羲之尝为临川内史，置宅於郡城东，偏旁临回溪，特据层阜。
荀伯子《临川记》曰：王右军故宅，其地爽垲，山川若画，每至重阳日，二千石已下多游萃於斯。旧井及墨池并在。
《汉地理志》曰：高帝六年，命大将军灌婴立洪州。其年，分洪州南境立南城县。以其在郡城之南，故曰南城。
吉州
《十道志》曰：吉州，庐陵郡。春秋时为吴地。战国属楚。秦并天下，属九江郡，南部都尉理。汉为庐陵县，属豫章郡。
雷次宗《豫章记》曰：灵帝末，扬州刺史刘尊上书，请置庐陵、鄱阳二郡。献帝初平二年，始立郡。
《图经》曰：隋平陈，改庐陵郡置吉州，以吉阳山为郡名。
袁州
《十道志》曰：袁州，宜春郡。《禹贡》扬州之域。春秋时吴地。秦属九江郡。汉为豫章郡之宜春县。晋武改宜春为宜阳。隋平陈，分洪州之宜阳为袁州。
《汉书》曰：武帝封长沙定王子为宜春侯。
《吴录》曰：宜春县出美酒，每岁上贡，封酒亲付计吏。
虔州
《十道志》曰：虔州，南康郡。春秋时吴地。秦属九江郡。汉为赣县地，属豫章郡。后汉兴平二年，分豫章立庐陵郡，而赣县属焉。晋太康三年，立为南康郡。隋平陈，立虔州，以虔化水而得名也。
《图经》曰：赣县，章、贡二水双流至县，合为赣水，其间置邑，因以名县。
《十道志》曰：南康县，本汉南野地。
《吴录》曰：南野县有大庾山、九岭峤，以通广州。
建州
《十道志》曰：建州，建安郡。古闽越之地。秦闽中郡。汉属会稽。吴分置建安郡。陈属闽州。隋平陈，属泉州。唐武德四年，置建州，因建溪为名。
《方舆志》曰：浦城县，本汉东侯官之北乡也。吴永安三年，改为吴兴县。
《图经》曰：晋尚书陆迈、梁尚书郎江淹皆为吴兴令，按淹自序云，吴兴地在东南峤外，闽越之旧境是也。
福州
《福州图经》曰：勾践六代孙为楚所并，其后有无诸，以其境南泉山之地因而都之，称闽越王。至孙繇又以东海隅之地称越王。俱是会稽之域，遂有三越之称。
《图经》曰：梁承圣二年，封萧基为长乐侯於此。
《十道志》曰：福州，长乐郡。亦闽越地。秦为闽中郡。汉高帝立无诸为福越王，都於此。晋置晋安郡。陈置闽州。唐开元十三年，为福州。
《开元录》曰：闽州，越地，即古东瓯，今建州亦其地。皆蛇种，有五姓，谓林、黄等是其裔。
《郡国志》曰：汉武元鼎六年，立都尉居候官以御两越，所谓东北一尉，西南一候也。
泉州
《十道志》曰：泉州，清源郡。秦、汉土地与长乐同。东晋南渡，衣冠士族多萃其地，以求安堵，因立晋安郡。宋、齐以后因之。唐景云二年，置泉州；天宝初，为清源郡；乾元元年，又为州。
漳州
《十道志》曰：漳州，漳浦郡。历代土地与长乐郡同。唐分其地置漳州。
《郡国志》曰：梁山有漳浦水，一云漳溪水。
汀州
《十道志》曰：汀州，临汀郡。历代土地旧与长乐郡同。唐开元二十六年，分置汀州。初置在新罗县，以其地瘴，居者多死，大历中移理长汀白石村。
南州
《十道志》曰：南州，南川郡。《禹贡》梁州之域，周省梁入雍。战国时巴国之地。秦、汉为巴郡之境。
