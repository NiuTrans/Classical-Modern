○关西道
雍州
《尚书·禹贡》曰：黑水、西河惟雍州。厥土惟黄壤，厥田惟上上，厥赋中下。(田第一，赋第六，人功少。)厥贡惟球、琳、琅玕。(球、琳皆王名。琅玕，石而似珠。)
《文耀钩》曰：岐、华已北，龙门积石，南至三危，雍州也。
《春秋说题辞》曰：秦金精坚，故秦俗亦坚。
《春秋元命苞》曰：雍，壅也；东距蒲坂，西有汉中，南含高山，北阻居庸是
《释名》曰：雍州，在西山之内。壅，翳也。
应劭注《汉书》曰：四面积高曰壅。李巡注《尔雅》曰：河西其气蔽壅也。
《晋太康地志》曰：雍州西北之地，阳所不及，阴气壅遏，故以为名。
《吕氏春秋》曰：西方为壅州。
《三辅黄图》曰：始皇表河以为秦东门，表汧以为秦西门。
《地理通说》曰：东自同、华，略河西北；西自岐、陇，会原极于此，尽其地，挟沣、灞，据函、崤，方千里，得百二之固。
《史记》：苏秦说秦惠王曰： 秦四塞之国，被山带河，外有洪河之险，西有汉中、巴蜀，北有代、马之利，此天府也。 
又曰：献公徙居栎阳。孝公用商鞅，作咸阳，筑冀阙，徙都之。
《货殖传》曰：关中由汧、雍以东至河、华，膏壤沃野千里，自虞、夏之贡，以为上田。
《汉书》曰：秦形胜之国也，带河阻山，悬隔千里。持戟百万，秦得百二焉。(言秦地险固，二万人足敌诸侯百万人也。)地势便利，以其下兵於诸侯，譬犹居高屋之上，建瓴水也。(瓴，盛水瓶也。居高屋之上而播瓴水，言其向下之势易也。)
又娄敬说高祖曰： 陛下都洛阳，岂欲与周室比隆哉？周之都洛，阳为天下之中，四方纳贡，道里均，有德则易以王，无德则易以亡。今陛下欲比隆成康之时，为不侔矣！且秦地被山带河，四塞以为固，卒然有变急，百万之众可具。故秦膏腴之地，以为天府。陛下入关而都之，山东虽乱，秦故地可全而有也。夫与人斗，不扼其吭，而拊其背，未能相胜。今陛下入关而都之，此亦扼天下之吭而拊其背也。 高祖以问群臣，群臣皆山东人，争言周王数百年，秦二世而亡。高祖疑未能决。及留侯言明入关便，即日车驾西都关中。
又《百官表》曰：内史，周官。秦因之，掌治京师。景帝二年分置左右内史。右内史太初元年更为京兆尹。
又《东方朔传》曰：三辅之地，南有江、淮，北有河、渭，汧、陇以东，商、洛以西，厥壤肥饶。此所谓天府陆海之地也。
《后汉书》曰：董卓徙都长安，谓陈纪曰： 三辅平敞，四面险固，土地肥美，号曰陆海。 
《三辅黄图》曰：太初元年，以渭城以西属右扶风，长安以东属京兆尹，长陵以北属左冯翊，以辅京师，谓之三辅。
《关中记》曰：秦西以陇关为限，东以函谷为界，二关之间谓之中地，地东西方千馀里。
《十道志》曰：雍州，京兆郡。《禹贡》九州之一。舜置十二牧，雍亦在焉。周武王都丰、镐。平王东迁，以岐、酆之地赐秦。孝公始尹咸阳。秦兼天下，置内史以领关中。项籍灭秦，分其地为三：以章邯为雍王，都废丘；司马欣为塞王，都栎阳；董翳为翟王，都高奴；谓之三秦。高祖入关，定三秦，复为内史。武帝改为京兆尹。
华州
《十道志》曰：华州，华阴郡，置在郑县。《禹贡》雍州之域。
《元和郡县图》曰：周为畿内之国，郑桓公始封之邑，其地一名咸林。春秋时为秦、晋之地。战国时为秦、魏二国之境，西岳华山在焉。秦为内史地。汉为京兆尹。
《国语》曰：郑桓公为周司徒，食菜咸林也。
《左传》曰：晋侯许赂秦伯以河外列城五，南及华山。
《史记》曰：秦武公十一年，初县北郑。
《汉志》曰：郑，属京兆尹。周宣王弟郑桓公邑。师古曰：幽王既败，郑桓公死之，其子武公与平王东迁也。
《尔雅》曰：河南曰华。西南之美者，有华山之金玉焉。
《魏志》曰：董卓迁都长安，华歆求出为下邽令。
《史记》曰：秦始皇三十六年，东游海上，遣使关中，至平舒道，有人持璧遮使者，曰： 为我遗镐池君。 (事具璧门。)
《水经》曰：渭水东经平舒城，即江神返璧於华阴平舒道，遗镐池君之处也。
《尚书·泰誓》曰：归马于华山之阳，放牛于桃林之野。
《左传》曰：晋使詹嘉处瑕，以守桃林之塞。(杜曰：今华阴东潼关是也。)
同州
《元和郡县志》曰：同州，冯翊郡。《禹贡》雍州之域。春秋时属秦，本大荔戎国，秦获之，更名曰临晋。七国时属魏。秦并天下，为京兆、冯翊、扶风并内史之地。汉为河上郡，复为内史，武帝更名左冯翊郡，后改为同州。以春《书》云： 沣水攸同 ，故名之也。
《十道志》曰：汉王定三秦，关中置三郡，以塞国为河上郡。后罢三郡以为内史，武帝改为左冯翊。
应劭《汉官解诂》曰：冯辅翊蕃，故以为名。
《水经》曰：洛水东南经沙阜北，其阜东西八十里，南北三十里，俗名沙苑。
《史记》曰：魏文侯十六年，伐秦，筑临晋。
《十六国春秋》曰：符健时，河渭溢，蒲津监寇登得一履於河中，长七尺。健叹曰： 复载之内，何所不有！ 
《穆天子传》曰：阳纡之山，何伯冯夷之所都。
《汉志》曰：临晋县，有河水祠。
又《郊祀志》：祠河於临晋。
《博物志》曰：冯夷，华阴人，得道水仙，为河伯。
《左传》曰：秦、晋战于彭衙。(注曰：冯翊，郃阳县，西北有衙城。)
又曰：秦伐晋，晋使吕相绝秦曰： 俘我王官，翦我羁马。 (羁马，今在郃阳，王官，今在澄城。)
《汉书》曰：宣帝微时，尝困莲勺卤中。如淳曰：为人所辱也。莲勺有盐池，名曰卤中。又《汉志》曰：属冯翊。
《汉志》曰：郃阳，属左冯翊。在郃水之阳，即《大雅·大明》之诗曰： 在郃之阳 。
岐州
《元和郡县图》曰：岐州，扶风郡。今为凤翔府。《禹贡》雍州之域。春秋战国时为秦都，属内史。高帝更名中地郡，复属内史。景帝更名主爵都尉。武帝改右扶风，所以扶助京师行风化也。
《史记》曰：秦文公作鄜畤。灵公作吴阳上畤，又作下畤。(今郡内有三畤原。)
又曰：始皇二十七年，巡陇西、北地，出笄头山，过回中。(回中，在扶风郡。)
《汉书》曰：文帝十四年，匈奴入萧关，杀北地都尉，烧回中宫，候骑至雍。
《水经》曰：郿县有积石原。魏青龙二年，诸葛亮出斜谷，与司马宣王屯渭南。郭洎算亮必争北原，遂先据之。亮至，果不得上。
又《魏氏春秋》曰：亮据渭南，宣王谓诸将曰： 亮若出武功，依山东转，是其勇也。若西上五丈原，即诸君无事矣。 亮果屯北原。(五丈原，亦在郿)
《国语》曰：周之兴也，鸑鷟鸣於岐山。(今岐山县是。)
《三秦记》曰：陈仓山上有石鸡，与山鸡不别。赵高烧山，鸡飞去而石鸡不去，晨鸣山头，声闻三十里，或云王鸡。
耀州
《五代史》曰：耀州，本京兆府华原县，唐末李茂贞据凤翔僣行墨制，建为耀州。以义胜为军额，命温韬为节度使。
乾州
又曰：本唐之奉天县也，唐末李茂贞建之为州。后因之不改。
陇州
《元和郡县图》曰：陇州，汧阳郡。《禹贡》雍州之域。秦文公所都。汉为汧县，属右扶风。
《禹贡》曰：导汧及岐，至於荆山。
《说文》曰：陇，天水大坂名也。
《三秦记·俗歌》曰：陇头流水，鸣声呜咽，遥望秦川，肝肠断绝。
又曰：陇，渭西关也。其阪九回，不知高几许，欲上者七日乃得越。
《汉志》曰：隃麋，属右扶风。即今之汧阳县。
邠州
《元和郡县图》曰：邠州，新平郡。《禹贡》雍州之域。公刘所居之地。秦为内史地。汉为右扶风。本作豳字，开元中以豳与幽字相涉，改为邠。
《汉志》曰：栒邑，属右扶风。有豳乡，《诗》豳国，公刘所都也。
《左传》曰：毕、原、丰、郇，文之昭也。
《十六国春秋》曰：符坚时，新平人王雕陈图谶，王猛以为左道惑众，劝坚诛之。雕临刑上疏曰： 臣师刘湛明於图记，谓臣曰： 新平应出帝王宝器。 愿陛下志之。 后果获玉器焉。
《十道志》曰：宜禄县，本汉鹑觚县。后魏又分置东阴盘县。
《周地图记》曰：秦使蒙恬北筑长城，又於北原筑城，以觚奠酒而祭，有鹑飞止觚上，因以名县。今有鹑觚原。
《元和郡县图》曰：新平，本汉漆县。
《后汉书》曰：建武八年，隗嚣攻略阳。上至漆，进止未定，会马援夜至，上喜，问之。援聚米以为山谷於上前，指军所从入。上笑曰： 虏在吾目中矣。 
泾州
《元和郡县图》曰：泾州，安定郡。《禹贡》雍州之域。春秋时属秦，始皇时属北地郡。汉置安定郡。
《宋永初山川记》曰：安定处山谷之间，昆戎旧壤，迫近夷狄，修习武备，人皆以驰射为事。
《国语》曰：周恭王游於泾上，密康公从，有三女奔之。其母曰： 必致之於王。夫兽三为群，人三为粲，美之物也。众以美物归汝，而何德以堪？王犹不堪，况汝？小丑小备物，终必亡。 康公不献王，王灭密。(地有阴密城。)
《诗·大雅》曰：密人不恭，敢拒大邦。
宁州
《元和郡县图》曰：宁州，彭原郡。《禹贡》雍州之域。当夏之衰，公刘邑焉。周时为义渠戎王国。至秦昭王杀义渠戎王，并其地；始皇时为北地郡。汉因之。
《汉志》曰：泥阳，属北地郡。莽曰泥阴，应劭曰： 泥水出郁郅北蛮中。(《十道志》：后汉改泥阳为富平，后魏又改定平。)
又曰：义渠道，属北地郡。莽曰义沟。
《史记》曰：夏道衰，而公刘失其稷官，变於西戎，邑于邠。至秦缪公得由余，西戎八国服于秦。梁山、泾、漆之北有义渠氏、朐衍之戎筑城郭以居，秦稍蚕食，至于惠王，遂拔义渠二十五城。秦昭王杀义渠戎王，於是秦有北地、陇西、上郡之地。
庆州
《元和郡县图》曰：庆州，顺化郡。《禹贡》雍州之域，古西戎地。夏稷子不窋居之，今有不窋故城在焉。春秋时义渠戎王国。始皇时为北地郡。
《汉志》曰：郁郅，属北地郡。有牧师苑官。莽曰功著。
《周地图记》曰：郁郅城，今名尉季城，在白马岭两川交口。《水经》曰：尉季亦曰不窋，疑郁郅之讹也。
《十道志》曰：乐蟠县，本汉略畔道也。
《汉志》曰：略畔道，莽曰延年。道有略畔山，俗呼曰各盘，音讹耳。
原州
《元和郡县图》曰：原州，平凉郡。《禹贡》雍州之域。春秋时地属秦，始皇时属北地郡。汉为安定郡。
《汉志》曰：高平，属安定郡。莽曰铺陆。
班固《安丰戴侯颂》曰：高平第一，帝临我师。
《汉书》曰：汉文十四年，匈奴入萧关，杀北地都尉。
《十道志》曰：在原州。
《后汉》曰：隗嚣使牛邯守瓦亭关。
《十道志》曰：萧关瓦亭在平凉郡。
灵州
《元和郡县图》曰：灵州，灵武郡。《禹贡》雍州之域。春秋战国属秦，秦并天下，为北地郡。汉高为富平县地。
《汉志》曰：灵武，属北地。莽曰威武。惠帝四年置灵州。有河奇苑、号非苑。师古曰：水中可居曰州。此地在河洲，随水高下，未尝沦没，故号灵州。河奇二苑皆在焉。
《十道志》曰：灵州有赫连勃勃所置果园。《水经》云：河水北有薄骨律镇，城在渚上，旧赫连城也。桑果榆林，列植其上，故谓之果林。
《图经》曰：周宣政和二年，破陈将吴明彻，迁其人於灵州。江左之人崇礼好学，习俗皆化，因谓之塞北江南。
盐州
《元和郡县图》曰：盐州，五原郡。《禹贡》雍州之域。春秋时戎狄地。秦属梁州。汉置五原郡。地有原五，因而名之。
《史记》曰：梁山漆、沮之北有义渠、朐衍之戎。即此地。
《汉志》曰：马岭，属北地郡。以川形似马领，故以为名。
《十道志》曰：马岭，今盐州地。
《元和郡县图》曰：后魏为西安州。以其有盐池，又改为盐州。
鄜州(音夫)
《十道志》曰：鄜州，洛交郡。《禹贡》雍州之域。春秋时秦地，始皇时为上郡。汉为上郡雕阴县地。
《史记》曰：秦文公畋于汧、渭之间，梦黄蛇首上鄜。以为上帝之徵，遂於鄜立鄜寺，祠白帝也。
《汉书》云：匈奴南侵至朝那，肤施，即此地也。
《汉志》曰：雕阴，属上郡。有雕阴山。
坊州
《元和郡县图》曰：坊州，中部郡。《禹贡》雍州之域。春秋时翟国。秦属内史。汉为右冯翊翟道县之地。符、姚时置杏城。周置马坊。唐高祖因置坊州，取马坊为名。
《汉书》曰：朔方为西部都尉，休屠为北部都尉，搜渠为中部都尉。
《郡国志》曰：鄜城，本三秦高奴之地，翟道故城即今郡城是也，俗谓之高楼城。
《穆天子传》曰：癸酉，天子命驾八骏之驷，造父为御，翔行经翟道，升於太行。
《元和郡县图》曰：宜君县，前秦苻坚於祋祤县故城置之。
延州
《元和郡县图》曰：延州，延安郡。《禹贡》雍州之域。春秋时白狄所居。秦、汉属上郡高奴之地。项羽以董翳为翟王，居高奴，即其地也。
《汉志》曰：肤施，属上郡。有五龙山。
《水经》曰：渭水东经高奴水。《汉志》：高奴水合丰林水谓之清水。
丹州
《元和郡县图》曰：丹州，咸宁郡。《禹贡》雍州之域。春秋时为白翟所居。秦、汉为上郡地。
《隋图经集记》曰：义川盖春秋时白翟也。其俗语云丹州白窒，即白翟讹也。
绥州
《元和郡县图》曰：绥州，上郡。《禹贡》雍州之域。春秋白翟所居。七国时属秦，秦并天下，为上郡。汉初属翟国，复改为上郡。
《山海经》曰：上郡有疏属。二负之臣曰危，危与二负杀窫窳，帝梏之疏属之山。即此也。
银州
《元和郡县图》曰：银川，银川郡。《禹贡》雍州之域。春秋时白翟地。秦为上郡。汉为河西郡圁阴县也。
《前汉志》曰：圜阴，属西河郡。莽曰方阴。师古曰：圜字本作圁，县在圁水之阴，因以为名也。今有银川、银水，即是旧名犹存，但字变耳。
《耆旧传》：骢马城即银川城也。符秦建元元年，自骢马城巡抚夷狄。
麟州
《元和郡县图》曰：《禹贡》雍州之域。秦、汉为云中郡。隋为胜州。天宝中，分胜州地置麟州。
《晋太康地记》曰：自北地郡北行九百里，得五原塞即此地。后汉光禄徐自为出五原塞数百里，筑城鄣，列亭至卢山。即今县北光禄塞是也。
夏州
《元和郡县图》曰：夏州，朔方郡。《禹贡》雍州之域。春秋及战国时，属魏。秦并天下，属上郡。汉武分置朔方郡。
《诗》曰：王命南仲，城彼朔方。
《汉书》曰：武帝元朔二年，遣将军卫青将兵击匈奴，出云中，至高关，遂至符离。收河南地，置朔方、五原郡。(符离，汉北塞名。)
《十六国春秋》曰：赫连勃勃於朔方县筑大城，既成，下书曰： 今都城已建，宜立美名，朕方统一天下，君临万国，宜以统万为名。 
郦元《水经注》：统万城，赫连勃勃蒸土所筑。
又曰：朔方县有契吴山，赫连勃勃北游登之，叹曰： 美哉斯阜！临广泽而带清流。吾行地多矣，自马岭以北，大河以南，未有若此之善者也。 
《汉书》曰：武帝收河南置朔方、五原郡。公孙弘数谏，以为罢弊中国以奉无用之地。上使朱买臣等难弘，发十策，弘不得一。由是城之，自此为关中根抵。
《汉志》曰：朔方，治窳浑。莽曰沟搜。窳浑有道，西北出鸡鹿塞。
又曰：三封，属朔方郡。今长泽县有三封故城。
丰州
《元和郡县图》曰：丰州，九原郡。《禹贡》雍州之域。秦、汉上郡地。
胜州
《元和郡县图》曰：胜州，榆林郡。《禹贡》雍州之域。春秋时戎狄地。战国时晋、赵地。秦、汉为云中郡。
《秦本纪》曰：始皇十三年，伐赵，取云中，因以为郡。
《续汉书·郡国志》曰：云中郡，领云中、咸阳、旗陵、沙南、北兴、武泉、原阳、定襄、武进、成乐十一县。
