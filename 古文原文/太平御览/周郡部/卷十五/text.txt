○淮南道
扬州
《元和郡县图志》曰：扬州，广陵郡。《禹贡》九州，扬州其一也。春秋时属吴。七国属楚。秦灭楚，为广陵；后并天下，属九江郡。汉为江都国。建武元年，复曰扬州。
《左氏·哀九年》曰：吴城邗沟，通江淮也。
《魏志》曰：黄初六年，征吴，幸广陵城，临江观兵，见江涛，叹曰： 天所以限南北也。 
《隋书》曰：义宁元年，诏修江都宫，治龙舟、凤舸、黄龙赤舰、楼船万艘，以幸江都。为锦帆黼帐，作《泛龙舟》、《春江花月夜》等曲以幸之，因而都焉。
《宋书》曰：徐湛之为扬州起风亭、月观、吹台、琴室，以为游宴焉。
又曰：扬州刺史王谧薨，高帝次应入辅，刘毅等不欲帝入，议以中军谢混为扬州，欲令帝于丹徒领州，以二议谘帝。刘穆之谓帝曰： 扬州根本所系，不可假人。前授王谧，事出权道。今若复他授，便应受制于人。一失于权，无由可得。 帝从之。
《郡国志》曰：广陵，以城置在陵上。《尔雅》云： 大阜曰陵。 连接西蜀，一名阜冈，一名昆仑冈。鲍昭《芜城赋》曰： 拖以漕渠，轴以昆仑岗。 
《河图括地象》曰：昆冈山，横为地轴。此陵交带昆仑，故广陵也。
《汉志》曰：广陵国，高帝六年置，景帝四年更名江都。莽曰江平。江都易王非、广陵厉王胥皆都此。
《汉书》曰：广陵厉王赐策曰： 呜呼！小子胥，受兹赤社，建尔国家，封于南土。古人有言曰： 大江之南，五湖之间，其人轻心，扬州保强，(保，恃也)三代要服，不及以正。  (要服，次荒服之内。正，政也。要，一遥反。)
《图经》曰：江阳县，本汉江都县也，以在江之北，故曰江阳。
《汉志》曰：江都，属广陵国。
又曰：海陵县，临淮郡。莽曰亭间。
《十道志》曰：六合县，本秦堂邑县，春秋时棠也。《左传》襄十四年，楚子为庸浦之役，故子囊帅师于棠。(庸、浦、棠，皆楚邑。)
楚州
《元和郡县志》曰：楚州，淮阴郡。《禹贡》扬州之域。春秋时属吴、越。战国时属楚。秦属九江郡。汉为射阳县之地。
《汉志》曰：射阳县，属临淮郡。莽曰监淮亭。在射水之阳，故曰射阳。
又曰：广陵厉王胥有罪，其相胜之秦夺王射陂。(张晏曰：射水之陂在射阳县。)
《晋书》曰：穆帝时，中郎将荀羡北讨，云旧淮阴地形都要，水陆交通，易以观衅；沃野有开殖之利，方舟运漕无他屯阻，乃营立城池焉。
《郡国志》曰：北对清泗、临淮，守险有平阳、石龟，田稻丰饶。
《吴越春秋》曰：吴将伐齐，自广陵掘沟通江、淮。即州、地。
《史记》曰：越灭吴而不能正江、淮，楚乃东侵，广地于泗上。
《汉志》曰：盱眙，属临淮郡。都尉治。莽曰武匡。
《南兖州记》曰：盱眙，本春秋时善道地。
《汉书》曰：项羽立楚怀王孙心为楚怀王，都盱眙。
《南兖州记》曰：南兖州，地有盐亭百二十三所，县人以鱼盐为业，略不耕种，擅利巨海，用致饶沃。公私商运，充实四远，舳舻千计。吴王所以富国强兵而抗汉室也。
《图经》曰：宝应县，本安宜县，即汉之平安县地，属广陵郡。
《唐书》曰：天宝初，有李氏女子既嫁而寡，为尼，名真如。忽有人自天而下，以宝与之。因名宝应。
濠州
《十道志》曰：濠州，锺离郡。《禹贡》扬州之域。春秋时为锺离子国。战国时属吴。秦置三十六郡，属九江郡。汉置锺离。
《春秋·成十五年》曰：叔孙侨如会吴于锺离，始通吴也。始与中国接。
又《昭二十四年》曰：楚子为舟师以略吴疆，遂灭巢及锺离。
《史记》曰：楚平王十年，吴之边邑卑梁女与楚边邑锺离小童争桑，两家交怒相攻。楚伐卑梁人。卑梁大夫怒，发兵攻锺离。楚王闻之，大怒。吴亦发兵，使公子光攻楚，遂灭锺离。
《庄子》曰：庄子与惠子游於濠梁之上，见儵鱼出游从容，庄子曰： 是鱼乐乎！ 惠子曰： 子非鱼，安知鱼之乐耶？ 庄子曰： 子非我，安知我不知鱼之乐也。？ 
《史记》曰：禹会诸侯于涂山，执玉帛者万国。
《十道志》曰：涂山，在临淮郡西。
又曰：招义县，本汉临淮县。
《汉志》曰：淮陵县，属临淮郡。莽曰淮陆。
寿州
《元和郡县志》曰：寿州，寿春郡。《禹贡》扬州之域。秦并天下，为九江郡。汉为淮南国。
伏滔《正淮论》曰：爰自战国，至于晋之中兴，六百馀年。保淮南者九姓，称兵有十一人，皆亡不旋踵，祸溢於世。保寿春者南引荆、海之利；东连三吴之富；北接梁、宋，平途不过七百里；西援陈、许，水陆不出千里；外有江、湖之阻，内保淮、淝之固。龙泉之陂，良田万顷；舒、六之贡，利尽蛮越；金石皮革之具萃焉，苞木管竹之族生焉。其俗尚气力而多勇悍，其人习战争而贵诈伪，所以屡多亡国也。
《史记》曰：楚考烈王自陈徙都寿春，号之曰郢。
又《项羽本纪》曰：羽封英布为九江王，都六，尽有江、淮之地。
《汉书》曰：六，故国也，属六安国，咎繇后，为楚所灭。如溪水首受沘，东北至寿春入芍陂。(沘音匕，芍音鸡。)
《左传·文五年》曰：楚成大心、仲归帅师灭六。仲归于家冬，楚公子燮灭蓼。(蓼，今安丰蓼县。)臧文仲闻六与蓼灭，曰： 皋陶庭坚，不祀忽诸。德之不建，民之无援，哀哉！ 
《汉志》曰：寿春、合肥受南北湖皮革、鲍、木之输，亦一都会也。(鲍，鲍鱼也。)
《寿春记》曰：三国时，江、淮为战争之地，其间数百里无复人居。晋平吴，其民乃还本土，复立为淮南郡。
《齐书》曰：高祖初遣垣崇祖镇寿阳，谓之曰： 我新有天下，魏必以送刘昶为辞。寿春，贼之所冲，深为之备。 既而果然，乃败还。
《十道志》曰：霍丘县，本汉松滋县也。
《汉志》曰：松滋，侯国。属庐江郡。莽曰诵善。
《十道志》曰：霍山县，灊县也。
《汉志》曰：灊县，属庐江郡。天柱山在南。
《史记》曰：吴王阖闾四年，伐楚，取灊。
滁州
《元和郡县志》曰：滁州，永阳郡。春秋时楚地。在汉为全椒县也。
《汉志》曰：全椒县，属九江郡。
《十道志》曰：隋以为滁州，以滁水为名。
《郡国志》曰：后汉彭城刘平为全椒令，虎皆渡江。
和州
《元和郡县志》曰：和州，历阳郡。《禹贡》扬州之域。春秋及战国时为楚地。秦为历阳县，属九江郡。汉为淮南国。
《郡国志》曰：历阳西有遏胡城，即王导筑以御石虎。
《汉志》曰：历阳，都尉治。属九江郡。莽曰明义。
《十道志》曰：南有历水，故曰历阳。
《淮南子》曰：历阳之都，一夕为湖。(汉明帝时，历阳沦为麻湖。)
《十道志》曰：麻湖在县西十里。
《汉书》曰：汉军追项羽至江东城，乌江亭长舣舟待之。
庐州
《元和郡县志》曰：庐江郡，古庐子国也。春秋舒国之地。
《十道志》曰：战国时，其地属楚。秦置三十六郡，属九江郡。汉为合肥县。
《左传·鲁僖公四年》曰：徐人取舒，杜预注云：舒国，今庐江舒县也。
《尚书·仲虺》：成汤放桀于南巢。
《魏志》曰：青龙元年，满宠为扬州都督，请于合肥城西三十里置新城，表曰： 合肥城南临江湖，北达寿春，贼攻围之，得据水为势。官兵救之，当先破贼大辈，然后围乃得解。贼往甚易，兵救甚难。今城西三十里有奇险可依，立城据守，此所谓引贼平地而掎其归路也。 诏从之。
《庐江记》曰：人物语音，风土明茂，皆胜淮左诸郡。
《汉志》曰：庐江郡，故淮南。文帝十六年，别为国，领县十二。
又曰：龙舒，属庐江郡。应劭曰：群舒邑也。
又曰：居巢，属庐江。应劭曰：《春秋》： 楚人围巢。 巢。国也。
《左传·昭二十五年》曰：楚子使熊相谋郭巢。(为巢筑城郭也。)
《郡国志》曰：濡须水，出自巢湖，谓之马尾沟。
《十道志》曰：慎县，本汉浚遒县。
《汉志》曰：浚遒，属九江郡。(浚音峻，遒音抽反。)
舒州
《释例》曰：舒有五名，舒庸、舒龙、舒州、舒鸠、舒城，其实一也。
《左传·定二年》曰：吴子使舒鸠民诱楚人。
《元和郡县志》曰：舒州，桐安郡。《禹贡》扬州之域。春秋时皖国也。
《十道志》曰：春秋时为楚东鄙。战国时属楚。秦置三十六郡，为江夏郡。
《史记》曰：皖，匽姓，咎繇之后也。春秋时楚灭之。
《汉志》曰：皖，属庐江郡。
《续汉书·郡国志》曰：庐江郡，自舒县徙居皖。
《魏志》曰：正始二年，孙权遣诸葛恪屯皖城，以伺边隙。
《吴志》曰：曹公遣朱光为庐江太守，屯皖，大开稻田。吕蒙上言曰： 皖地肥美，若一收熟，彼众必增，加是数岁，操态见矣，宜早除之。 於是亲征皖，破之。
《宋书·州郡志》曰：晋安帝於旧皖城置怀宁县。
《图经》曰：桐城，春秋时桐国也。亦汉枞阳县也。
《左传·定二年》曰：桐叛楚。(桐，小国也。庐江舒县有桐乡。)
《汉书·武帝纪》曰：元封五年，南巡狩，自寻阳浮江，射蛟江中，获之。舳舻千里，薄枞阳而出，作《盛唐枞阳之歌》。
蕲州
《十道志》曰：蕲州，蕲阳郡。《禹贡》扬州之域。春秋及战国时并属楚。秦置三十六郡，属九江郡。汉蕲春县之地。
《汉志》曰：蕲春，属江夏郡。
《史记》曰：始皇十六年，灭楚，虏王负刍於蕲。
《地名记》曰：蕲春以水隈多蕲菜，因以为名。
《晋书》曰：武帝以宣太后讳春，改为蕲阳。
《吴志》曰：魏使庐江谢寄为蕲春郡典农，吕蒙袭破之。
又《贺齐传》曰：初，晋宗为浠口将，以众叛如魏，还为蕲春太守，图袭安乐，取其保质。权以为耻，因军初罢，六月盛夏，出其不意，诏齐督麋芳、鲜于丹等袭蕲春，生虏宗。吴复置蕲春郡。
申州
《十道志》曰：申州，义阳郡。《禹贡》荆州之域。春秋时申国之地。秦为南阳郡地。汉置平氏县，属荆州。汉武封北地尉卫止为义阳侯。魏文帝分南阳立义阳郡。宋文元嘉末于义阳立司州。周武帝为申州。
《舆地志》曰：义阳有三关之险。《十道志》曰：三关谓平靖关，(长老云：此关因山为障，不营壕隍，故名平靖。)其一也；武阳、黄岘二关，在安州应山县界。
光州
《十道志》曰：光州，弋阳郡。《禹贡》扬州之域。春秋时弦子国。秦置三十六郡，属九江郡。汉为西阳县。
《左传·僖五年》曰：楚人灭弦，弦子奔黄。(弦在弋阳軚县。)
《汉志》曰：西阳，属江夏郡。
又曰：軚，属江夏。故弦子国。(音汰，又徒系反。)
《图经》曰：定城县，春秋黄子国也。
《十三州志》曰：定城，置在古黄子国南十二里。
《十道志》曰：定城，本汉弋阳县。
《汉志》曰：弋阳，侯国。属汝南郡。弋山在西北。故黄国，今黄城县也。
《十道志》曰：固始县，本寝丘，孙叔敖所封之邑也。
又曰：殷城县，本汉期思县也。
《汉志》曰：期思，属汝南郡。故蒋国也。
《左氏传》曰：凡蒋，周公之裔也。
安州
《十道志》曰：安州，安陆郡。春秋云阝子之国，云梦之泽在焉。后楚灭云阝，封斗辛为郧公，则其地也。战国时属楚。秦并天下，为南郡城。汉为安陆县。宋武置安陆郡。唐武德四年，为安州。
黄州
《十道志》曰：黄州，齐安郡。《禹贡》荆州之域。战国时属楚。秦为南郡地。汉为西陵县。高齐置衡州。隋开皇三年，为黄州。
又曰：麻城、黄陂县，本汉西陵县也。
沔州
《十道志》曰：沔州，汉阳郡。《禹贡》荆州之域。春秋郧国之地。战国时属楚。秦并天下，为南郡地。汉为安陆县地。晋立沌阳县，属江夏郡。唐武德四年，置沔州。
《尚书·禹贡》曰：逾于沔。(汉上曰沔。)
《三国志》曰：魏初定荆州，沌阳以为重镇。
《晋书》曰：永嘉六年，王敦表陶侃为荆州刺史，镇沔阳。
《宋书·州郡志》曰：晋於临嶂山置沌阳县。
《荆州记》曰：临嶂山南峰谓之乌林峰，亦谓赤壁。
《吴志》曰：曹公临荆州，孙权遣周瑜、程普为左右督，领万人，与刘备俱进，遇於赤壁。
《永初山川记》曰：沔口，古以为沧浪水，屈原遇渔父处。
