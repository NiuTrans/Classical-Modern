○河南道上
东京开封府
《元和郡国志》曰：《禹贡》兖州之域，春秋时为郑地，战国时为魏都。
《史记》曰：魏惠王自安邑里徙大梁。(今浚仪县。按《后汉书》：大梁城，魏惠王所筑。)
《汉书》曰：郦食其说高祖曰： 陈留，天下之冲，四通五达之郊。
又曰：文帝以皇子武为梁王，都大梁，后东徙睢阳。(注曰：睢阳，今宋州也。)
《后汉书》曰：明帝永平十五年，东巡至大梁。
《春秋后语》曰：苏秦去韩之魏，说襄王曰： 大王之地，南有鸿沟、陈留、汝南、郾、邵陵、武阳、新都、东谯、颍、煮枣、无疏，(鸿沟，今在谯县。颍，今颍州。煮枣，今曹州。无疏，或作无咠，未详所在。)西有长蛇之地，(《史记》作长城之地。今武原县有长城。)北有河水、卷、燕、酸枣，地方千里。田舍庐庑之数，无所不蓄牧。人民之众，牛马之多，夜行不绝，輷輷殷殷。(车马声也。輷，火宏切。)夫魏，天下之强国也；王天下之贤王也。
《郡国志》曰：东魏孝静帝以此置梁州。周宣帝改为汴州，以其临汴水为名也。隋大业十三年，州废，以开封、浚仪属郑州，隋乱陷贼。唐武德四年，平王世充，复置汴州。
《五代史》曰：梁开平元年，梁祖初开国，升汴州为开封府，建名东京，元管开封、浚仪、陈留、雍丘、封丘、尉氏六县，至是割滑州之酸枣、长垣，郑州之中牟、阳武，宋州之襄邑，曹州之戴邑，许州之扶沟、鄢陵，陈州之太康九县隶焉。后唐复降为汴州，以宣武军为额，其武阳、长垣、扶沟、考城等四县仍且隶汴州，其馀五县却还本部。晋天复中，复升为东京，复以前五县隶之，汉、周因之。
《太康地记》曰：豫州之分，其人得中和之气，性安舒，其俗阜，其人和。今俗多宽慢。
《汉志》曰：开封，逢池在东北，或曰宋之逢泽也。瓒曰：《汲郡古文》 梁惠王废逢忌之薮以赐民 ，今浚仪是也。
《史记》曰：王稽与范雎言曰： 先生待我于三亭之南。 (三亭今属浚仪。)
《陈留风俗仪传》曰：阮简为开封令，有劫贼，外白甚急；简方围棋，长啸曰： 局上有劫，甚急。 
徐广《史记音义》曰：秦孝公会诸侯於蓬泽。
《图经》曰：浚仪有高阳故城，颛顼高阳氏佐少昊有功，封於此城。
又曰：浚仪有信陵亭在城内，即魏公子无忌胜概之地。
《左传》曰：韩起送女於楚，还，过郑，郑伯劳诸国。(今围城是也。)
《汉志》曰：陈留郡，郑邑，后为陈所并，故曰陈留。瓒曰：宋亦有留，彭城留是也。留属陈，故称陈留也。
《古史考》曰：伊尹生於空桑，陈留有空桑故城。
《家语》曰：孔子南游於楚，至阿谷之隧，使子贡奉觞从女子乞饮。今陈留有阿谷水。
《汉志》曰：雍丘，属陈留，故杞国，周武王封禹后东楼公。
《左传》曰：卫侯伐郑，至于鸣雁。(在雍丘有鸣雁亭。)
《左传》曰：齐桓公会诸侯于葵丘。(今在雍丘县。)
《汉志》曰：东昏，陈留郡，莽改曰东明。
又曰：襄邑，属陈留，有服官。莽曰襄平。师古曰：襄邑宋地，本承匡襄陵乡。宋襄公所葬，故曰襄陵。秦始皇以承匡卑湿，故徙县于襄陵，谓之襄邑县。
《陈留风俗传》曰：襄邑县南有涣水、雎水，传曰睢、涣之水出文章，故有黼黻藻锦，日月华虫，以奉天子宗庙御服焉。
《左传》曰：宣二年，郑破宋师于大棘。杜预曰：在襄邑。
《后汉地理志》曰：陈留郡已吾有大棘乡。
《国都记》云：封丘，卫地，故燕之延乡也。高与项羽战，战于延乡，有翟母免其难，故以延乡封翟母焉。
《汉志》曰：封丘，属陈留郡。孟康曰：春秋时，败翟于长丘，今翟沟是也。
《汉志》曰：尉氏，属陈留郡。应劭曰：古狱官曰尉氏，郑之别邑也。瓒曰：郑大夫尉氏之邑，遂以为邑。师古曰：郑大夫尉氏亦以掌狱之官故为族耳。
《后汉地理志》曰：陈留郡尉氏有陵树乡，乡北有泽，泽北有天子苑囿，有秦乐厩，汉以驯养猛兽。
《汉志》曰：外黄，属陈留郡。张晏曰：魏郡有内黄，故加外耳。瓒曰：县有黄沟，故依之也。
《左传》曰：惠公败宋师于黄。杜注：外黄县东有黄城。
《陈留风俗传》曰：沛公起兵野战，丧皇妣於皇乡。天下平定，乃使使者招魂於野，有丹蛇洒濯入梓宫，其浴处仍有遗发。(其处在小黄，属陈留。)
《汉志》曰：长垣，属陈留郡。莽曰长固。
孟康曰：春秋会於匡，今匡城是。
《晋地道记》曰：长垣，故卫，故匡城地，孔子所厄处也。
《地道记》曰：承匡城在县西，《左传》文十一年，会晋郤于承匡是也。
《汉志》曰：鄢，属陈留。莽曰顺通。
《左传·隐公》曰：郑伯克段于鄢。
又：郑太叔侵郑，至于廪延。注曰：县北有延津，《后汉地理志》曰： 即酸枣也 。
《战国策》云：齐欲发辛取周九鼎，颜率曰： 夫梁之君臣欲得九鼎，谋於沙海之上，为日久矣。(沙海属浚仪。)
《陈留风俗传》曰：县有仓颉、师旷城，其城有列仙吹台，梁王增筑之，以为吹台。(俗号繁台。)
《史记》曰：大梁城有十二门，东门曰夷门。隐士侯嬴，年七十，家贫，为大梁夷门抱关者。魏公子无忌厚遗之，不肯受。
《水经》曰：大禹塞荥阳泽，开渠以通淮、泗，名莨菪渠，即汴渠也。汉平帝时，河、汴决坏。后明帝遣使者修治汴渠。至隋大业中，更令开导，名通济渠，引河水入汴口，自大梁之东，引入泗，连于淮，至江都宫入于海。亦谓之御河，河畔筑御道，植柳。炀帝巡幸，乘龙舟而往江都。自杨、益、湘南至交、广、闽中，公私漕运商旅，轴轳相接。
《隋书》曰：大业元年，以汴水迂曲回复稍难，自大梁城西南凿渠，引汴水入，号通济渠。
西京河南府
《十道志》曰：洛州，周之旧都，《禹贡》豫州之域。
《尚书·洛诰》曰：召公既相宅，周公往营成周，使来告卜，作《洛诰》： 惟乙卯，朝至于洛师。我卜河朔黎水。我乃卜涧水东，瀍水西，惟洛食。又卜瀍水东，亦惟洛食。 (言先卜河北黎水，不吉。又卜涧瀍之间，乃吉。)
《周礼·司徒职》曰：以土圭之法，测土深，正日影，以求地中。日南则景短多暑，日北则景长多寒，日东则景夕多风，日西则景朝多阴。日至之景尺有五寸，谓之地中，天地之所合也，四时之所交也，风雨之所会也，阴阳之所和也。然则百物阜安，乃建王国焉。
又曰：午为鹑午，周之分野。自柳九度，至张十七度，七星，周之分野。
《周书》曰：周公将致政，乃作大邑于洛，北因邙山，以为天下之凑也。
《孝经援神契》曰：八方之广，周洛为中。於是遂筑新邑，营定九鼎，以为王之东都。
《汉书》曰：高祖欲都洛阳，戍卒娄敬求见上曰： 陛下都洛阳，欲与周室比隆哉？ 上曰： 然。 敬曰： 陛下取天下与周室异，周之先自后稷，积德十馀世。公刘避狄居豳。大王以狄伐故，去豳，之岐，国人争归之。文王为西伯。武王伐纣，八百诸侯不期而会。成王即位，周公之属辅相焉，乃营成周於洛邑，以为天下中，四方纳贡，道里均，有德则易以王，无德则易以亡。凡居此者，欲务以德致人，不令后世骄奢以虐民也。及周之衰，乃分为二，天下莫朝，周不能制，形势弱也。今陛下用兵取天下，百姓肝脑涂地，而欲比隆周室，臣以为不侔矣。不如都秦。 帝以问张良，良曰： 洛阳虽险，其中不过百里，四面受敌，此非用武之国。不如都关中，娄敬之说是也。 
《博物志》曰：周在中枢，三河之分，风雨所起，四险之国。武王克殷，定鼎郏鄏，以为东都。
皇甫谧《帝王世纪》曰：周公相成王，以酆、镐偏在西方，职贡不均，乃使邵公卜居洛水之阳，以即中土。
《元和郡县志》曰：河南府，三代皆为都邑，周公营之为成周。秦为三川郡。汉为河南郡，后汉光武都之。
《左传》曰：初，平王东迁，辛有適伊川，见被发而祭於野者，曰： 不及百年，此其戎乎！其礼先亡矣。 
《帝王世纪》曰：周襄王十五年，秦、晋迁陆浑之戎于伊川。果验辛有之言。
又曰：晋赵鞅纳王使，汝宽守阙塞。服虔曰：阙塞，南山伊阙也。
《史记》曰：秦武王谓甘茂曰： 寡人欲通三川，以窥周室，死且不朽矣。 
《汉志》曰：洛阳，周公迁殷民，是为成周。《春秋》昭三十二年，晋合诸侯於狄泉，以其地大成周之城。王莽曰宜阳。
《后汉书》曰：时天下垦田不以实，户口互有增减，诏下郡国检覆其事，而州郡多不均平，百姓嗟怨。帝见陈留牍上有书，视之，云： 颍川、弘农可问，河南、南阳不可问。 帝怒。时显宗为东海公，年十二，言曰： 吏受郡敕，当欲以垦田相方耳。 帝问曰： 何故言河南、南阳不可问？ 对曰： 河南帝城，多近臣；南阳帝乡，多近亲。 
又曰：梁鸿登北邙山，作《五噫之歌》曰： 登彼北邙兮，噫！览观帝京兮，噫！宫室崔嵬兮，噫！寥寥未央兮，噫！人之劬劳兮，噫！ 
《魏志》曰：明帝即位，欲平北邙山，令登观台见孟津。廷尉辛毗谏曰： 天地之性，高高下下。今而反之，既非其理，若九河盛溢，洪水为害，丘陵皆夷，何以御之？ 乃止。
《晋书》曰：武帝问尚书郎虞挚三日曲水事，挚曰： 汉章帝时，平原徐肇以三月初三生女，至三日俱亡，一村以为怪，乃相携至水边洗除，因流水以滥觞，遂以成俗。 帝曰： 若如所说，非嘉事也。 尚书郎束晳对曰： 虞挚小生，未究其本。此事起自周公卜成洛邑，因流水泛酒，故逸诗： 羽觞随波流。 及秦昭王时，三月上巳日置酒河曲，遂有金人自泉而出，捧水心剑於王曰： 令君制有西夏。 此即其处，因立为曲水焉。二汉相沿为盛集。 帝嘉晳对。
《隋书》曰：炀帝命仆射杨素等营构宫室，大业元年，遂成新都而徙居之。今洛阳宫是也。
《洛阳地图》曰：巩，在洛水之间。巩，固也，言四面有山，可以巩固也。
《朱超石与兄书》曰：洛下道路本好，青槐映荫可爱。
陆机《洛阳记》曰：洛阳有铜驼街，汉铸铜驼二枚，在宫西南四会道相对。俗语曰： 金马门外集众贤，铜驼陌上集少年。 
《水经》曰：伊水东北过伊阙，昔大禹疏龙门以通水，两山相对，望之如阙，伊水历其间，谓之伊阙。
《穆天子传》曰：天子射鸟，有兽在葭中，七萃之士高贲戎擒之以献。天子命畜之东虞，曰虎牢。唐讳虎，故改武，其后又名成皋。
《十道志》曰：寿安县，汉宜阳县也。
《史记》曰：张仪为秦说韩王曰： 大王今不事秦，秦下甲据宜阳，断韩之上地，东取成皋、荥阳，则鸿台之宫非大王有也。 
又苏秦说韩宣惠王曰： 韩北有巩、成皋之固，东有宛、穰、洧水，南有陉山(密县有径山，)西有宜阳、商阪之塞，地方九百里，带甲数十万。 
陕州
《十道志》曰：陕州，陕郡。《禹贡》豫州之域，周为二伯分陕之地，即古虢国地。战国时属韩。秦并天下，属三川郡。
《史记》曰：周成王时，召公为三公。自陕以西，召公主之。自陕以东，周公主之。
《后汉书》曰：献帝东归至陕，议者欲令天子浮河东下，太尉杨彪曰： 臣弘农人，从此已下，东有三十六滩，非万乘所当从。 乃止。
《史记》曰：芮国，在今冯翊界，鲁桓公三年，芮伯万为母姜氏所逐，遂居于魏。(今芮城是也。)
《诗》曰：虞芮质厥成，文王蹶厥生，毛苌注曰：虞、芮之君相与争田，而久不平，乃相谓曰： 西伯仁人，盍住质焉。 及入境，见行者让路，耕者让畔，咸相谓曰： 我等小人，不可以履君子之庭。 乃相让所争之地，以为闲田。天下闻之，归周者四十馀国。
《唐书》曰：天宝元年，陵郡太守李齐物凿三门山，路所通，深便於漕运。於所开渎中得古铧锄，上有古篆 平陆 二字，由是其年改为平陆县。
《山海经》曰：夸父之山，其北有林，名曰桃林，广围三百里，中多马。造父於其中得骅骝騄耳之乘，以献穆王。
《尚书》曰：放牛於桃林之野。
《春秋》曰：处桃林之塞。(桃林在灵宝县。)
