○河南道下
滑州
《十道志》：滑州，灵昌郡，置在白马县。《禹贡》兖州之域。春秋时卫地。战国时属魏。秦为东郡地。
《左传》曰：狄灭卫，卫立戴公，以庐于曹。(今白马地即曹邑。)卫文公自曹邑迁于楚丘。(今卫南县也。)卫成公又迁于帝丘。(今濮阳县。)
《史记》曰：秦始皇五年，拔魏十五城，始置东郡。
《汉志》曰：白马，属东郡。
又曰：郦食其说沛公曰： 守白马之津，以示诸侯形制之势，则天下知所归矣。 
《西征记》曰：古有神白马，因以名县。
又《开山图》曰：白马群行水上，悲鸣则河决，驰走则山崩。
《后汉书》曰：樊儵封燕侯，即东郡也。
濮州
《十道志》曰：濮州，濮阳郡，置在鄄城县。《禹贡》兖州之域。春秋时卫地。战国时属齐。秦并天下，即东郡地。在汉为济阴郡之鄄城县。
《左传》曰：齐桓公会诸侯于鄄。(杜注曰：卫邑，今东郡鄄城是也。)
《史记》曰：齐威王九年，赵伐我，取鄄。
《左传》曰：卫侯梦於北宫，见人登昆吾之墟。(注云：卫有观在昆吾之墟，今濮阳城是。)
《史记》曰：舜耕于历山，耕者让畔。(应劭曰：历山即雷泽中山也。)
《水经》曰：昔师延为纣作靡靡之乐，武王伐纣，延东走，自投濮而死。卫灵公将之晋，舍於濮水之上，夜闻歌声，召师涓受之。
济州
《十道志》曰：济州，济阳郡，置在庐县。《禹贡》兖州之域。春秋时，其地属齐。秦兼天下，为东郡荏平地。
《左传》曰：齐、郑盟于石门，寻卢之盟。杜注曰：今卢县故城是。
《史记》曰：扁鹊生卢，故曰卢医。
郦元《元注水经》曰：碻磝城西即故荏平县城，碻磝即今州是也。沈约《宋书》作 敲嚣 字。
《宋书》曰：元嘉七年，到彦之北征，拔碻磝，后失之。至二十七年，以王玄谟为宁朔将军先锋入河，平之，於此固守，因置碻磝城。
《郡国志》曰：后魏置济州於单于城中，即石勒於耕处闻鼓角之声是此。
《图经》曰：东阿，春秋时齐之柯地也。
《郡国志》曰：其地出缯缣，故秦王服阿缟。
《十道志》曰：石窌，在长清县。
《左氏传》曰：齐晋战于鞍，齐师败绩，齐侯自徐关入，见女子，曰： 君免乎？ 曰： 免。  锐司徒免乎？ 曰： 免。 既而问之，壁司徒之妻也。与之石窌。
郓州
《十道志》曰：郓州，东平郡，置在须昌县。
《元和郡县图》曰：《禹贡》兖州之域。春秋时属宋，即鲁附庸须句国。战国时，其地属魏。秦为薛郡地。汉为东平国。
《左传》曰：晋人执季文子於苕丘，公还待於郓。杜注曰： 郓，鲁西邑。 
又《僖二十二年》：伐邾须句。(僖公时也。)
又《哀十四年》：西狩于大野，叔孙氏之车子鉏商获麟，赐虞人。(大野即钜鹿县。)
青州
《十道志》曰：青州，北海郡，置在益都县。
《元和郡县志》曰：少昊氏之墟，古青州之地。舜时以青州越海辽远，分为营州。武王克商，封师尚父於齐营丘。周成王少时，命太公东至于海，西至于河，南至於穆陵，北至於无棣，五侯九伯，实得征之。后子孙为秦所灭，分齐地置齐、琅琊二郡。汉为临淄郡。
《图经》曰：少昊之代爽鸠氏，虞、夏则有季荝，汤有逢公伯陵，殷末有蒲姑，皆为诸侯，国於此地。周成王时，蒲姑与四国作乱，成王灭之，以封太公。
《史记》曰：齐有清济、浊河，可以为固；长城钜防，足以为塞。
又曰：苏秦东说齐宣王曰： 齐南有泰山，东有琅琊，西有清河。北有渤海，此所谓四塞之国也。齐地方二千馀里，齐军之良，进如锋矢，战如雷霆，解如风雨。即有军役，未尝倍泰山，绝清河，涉渤海也。临淄甚富，其民无不吹箫，鼓瑟弹琴，击筑，斗鸡走狗。临淄之涂，车毂相击，人肩相摩，连袂成帷，举袂成幕，挥汗成雨，家给人足，志气高扬。
又曰：齐所以名齐者，有天齐祠也。
又《封禅书》曰：始皇游海上，祠名山大川及八神。求羡门之属八神，一曰天主，祠天齐。天齐，池名，在临淄南郊山下。
《汉书》曰：夫齐，东有琅琊、即墨之饶，南有泰山之固，西有浊河之限，北有渤海之利，地方二千里，持戟百万，悬隔千里之外，齐得十二焉。
又曰：齐有三服之官，纵为首服，纨素为冬服，轻绡为夏服。
《韩诗外传》曰：齐景公游何牛山之上，北望齐国，曰： 美哉国乎！郁郁葱葱。使古人无死者，则寡人将去此？ 俯而泣下沾襟。国子、高子曰： 然！臣赖君之赐，疏食恶衣，可得而食也；驽马柴车，可得而乘也；且犹不欲死，而况君乎！ 又俯而泣。晏子笑曰： 乐哉！今日之游宴也，见怯君一、谀臣二。使古而无死，则太公、丁公至今犹存。吾君方将被莱笠而立畎亩，惟农事之恤，何暇念死乎！ 公惭，乃引觞自罚。
《韩子》曰：景公与晏子游于少海，登柏寝之台而望其国，曰： 美哉！堂堂乎！后代孰有此？ 晏子曰： 其田氏乎！ 公曰： 寡人有国，而田氏有之，奈何！ 对曰： 君欲夺之，则近贤远不肖，振穷恤孤。虽十田氏，其如君何！ 
《齐记》曰：晋永嘉五年，东莱牟平曹嶷为刺史，所筑城有大涧甚广，因之为固，谓之广固城。城侧有五龙口。
崔鸿《十六国春秋·南燕录》曰：慕容德初议所都，尚书潘聪曰： 青齐沃壤，号曰东秦，土方二千里，四塞之固，负海之饶，可谓用武之国。广固者，曹嶷之所营，山川险峻，足为王者之都。 从之。
齐州
《十道志》曰：齐州，齐南郡，置在历城县。古兖州之域。
《周礼》曰：子为玄枵，齐之分。
《左传》曰：晋平公伐齐，战于历。
《史记》曰：舜耕于历山下。
《竹书·穆天子传》曰：天子自五鹿东征，钓於漯水，以祭淑人。己巳，天子东征，饮于漯水之上。(漯水在祝阿，即今禹城县。)
《郡国县道记》曰：章丘，古高唐县也，春秋时齐邑。
《史记》曰：齐威王使眄子守高，赵人不敢东渔于河。
淄州
《十道志》曰：淄州，淄川郡，置在淄川县。《禹贡》青州之域。周之九州，为幽州之境。春秋及战国时，属齐。秦为齐郡。汉为济南郡之般阳县。
《汉志》曰：般阳，属济南郡。应劭曰：在般水之阳。王莽曰济南亭。
《图经》曰：长山县，本汉於陵县也，隋改焉，以界内长白山为名。
《汉志》曰：於陵，属济南郡。王莽曰於陆。
《郡国志》曰：长山於陵城，散宜生得瑞兽之地。
莱州
《十道志》曰：莱州，东莱郡，置在掖县。《禹贡》青州之域。周之九州，为幽州之境。秦置三十六郡，属齐郡。《汉志》：高祖置东莱郡，以其在齐国之东，故曰东莱。
《尚书·禹贡》曰：莱夷作牧。
《左传》曰：齐侯伐莱，莱人使正舆子赂夙沙卫以索马牛皆百匹，齐师乃还。后齐人复入莱，莱恭公俘柔奔堂，晏弱围堂，灭之，迁莱子於郳。
《史记》曰：周武王封太公於营丘，莱侯闻之，遂与太公争营丘。
《左传》曰：聊摄以东，姑尤以西，其为人也多矣。(聊摄，齐西界；姑尤，齐东界。谓聊城，摄城，姑水，龙水也，水在即墨县。)
《汉书·郊祀志》曰：武帝元封元年，大旱，祷万里沙。孟康云：沙长三百里。(沙在郡界。)
《地理志》曰：长广县有奚养泽。(长广今昌阳县。)
《周礼·职方氏》曰：幽州之薮曰奚养。
登州
《十道志》曰：登州，文登郡。汉牟平县，属东莱郡。文帝封齐悼惠王子将闾为牟平侯，此即将闾邑也。
《图经》曰：古莱子国也。战国及秦，属齐郡。汉已下，属东莱郡。
又曰：文登，汉腄县有之罘山。
《汉书》曰：腄有之罘山，丹水所出。(师古曰：腄，直睡切。)
《史记》曰：始皇二十八年，行郡县，上泰山，过黄腄，经成山。后二十九年，又东游，登成山，升之罘，勒石纪功。
密州
《十道志》曰：密州，高密郡，置在诸城县。《禹贡》青州之域，兼得徐州之地。秦为琅琊郡。汉属齐，文帝分齐立胶西国，封齐悼惠王子卬为胶西王，都高密。
《齐记》曰：密州，本东武县，乐府《东武吟》即是也。
《秦本纪》曰：始皇二十八年，齐登琅琊层台于山上，秦王乐之，因留三月。乃徙黔首二万户于琅邪山。
《吴越春秋》曰：越王勾践二十五年，徙都琅琊，立观台，周旋七里，以望东海。
《史记》曰：齐湣王为燕师所败，唯聊、莒、即墨三城不下。立湣王之子法章於莒，是为襄王。
徐州
《十道志》曰：徐州，彭城郡，置在彭城县。
《元和郡国志》曰：《禹贡》徐州之域。春秋时宋、滕、薛、小邾、逼阳之地。六国时属楚。秦并天下，为泗水郡。楚汉之际，楚怀王自盱眙徙都之；后项羽徙怀王於郴，自立为西楚霸王，又都於此。汉为泗水郡，后为彭城郡。
《汉书》曰：高祖过沛，留，置酒沛宫，悉召故人父老子弟佐酒。发沛中儿得百二十人，教之歌。酒酣，上击筑，自歌《大风之歌》，令儿皆习和之。上乃起舞，忼慨泣下，谓沛父老曰： 游子悲故乡。吾虽都关中，万岁之后，吾魂魄犹思沛。 
《宋书》曰：高祖经略中原，以彭城险要，置府於此。后王玄谟上表曰： 彭城南届大淮，左右清、汴，城隍峻整，襟卫周固。又自淮以西，襄阳以北，经涂三千，达于济、岱，六州之民三十万户，实由此境。 
《后魏书》曰：尉元上表曰： 彭城，宋之要藩，南师来侵，莫不因之以凌诸夏。 
泗州
《元和郡国志》曰：泗州，临淮郡，理临淮县。《禹贡》徐州之域。春秋属鲁，又为徐子之国。后秦灭楚，为泗水郡。汉分置临淮郡。
《汉书·地理志》曰：厹犹，属临淮郡。王莽曰康义。(厹音仇，即连水也。)
《都城记》曰：周穆王末，徐君偃好行仁义，东夷归之者四十馀国。穆王西巡，闻徐君威德日远，遣楚袭其不备，大破之，杀偃王。其子遂北徙彭城，百姓从之者数万。徐国，今徐城是也。
兖州
《十道志》曰：兖州，鲁郡，置在瑕丘县。
《元和郡县图》曰：《禹贡》兖州之域。春秋时为鲁国。武王即位，封周公於少昊之墟，曲阜之地，周公不就，至子伯禽乃就封。之后三十四君，为楚所灭。楚以鲁为薛郡。汉为鲁国。魏太祖为兖州牧焉。
《左传》曰：季康子伐邾，以邾子益来囚诸负瑕。杜注云：鲁邑也，有瑕丘城，即今县。
《家语》曰：夫子为中都宰，今有中都城在焉。
《汉书》曰：高祖略地，取湖陵。《方舆地志》属山阳郡，即今方与县也。
《左传》曰：隐公矢鱼于棠。即此地，唐或为鱼台县。
《汉书》曰：吴楚七国反，天子命周亚夫将三十六军击之。亚夫至淮阳，问客邓都尉： 策安出？ 客曰： 莫若引兵东北壁昌邑，以梁委吴。使轻兵绝淮泗口，塞吴饷道。使吴、梁相弊，乃以全制其极，破吴必矣。 亚夫从之，乃破吴。(今金乡县有昌邑故城。)
《魏志》曰：太祖欲征陶谦，时吕布在兖州，荀彧说太祖曰： 昔高祖居关中，光武据河内，皆深根固蒂以制天下，进足以胜敌，退足以自守，故虽有困败而终济大业。将军本以兖州首事，平山东之难，百姓无不归心悦服。且济、河，天下之要地，是亦将军之关中、河内也，不可不先定。 乃从之。
海州
《十道志》曰：海州，东海郡，置在朐山县。《禹贡》徐州之域。春秋鲁国之东境。七国时属楚。秦为薛郡地，后分薛郡为郯。汉改郯为东海郡。
《汉书》曰：朐，属东海郡。秦始皇立石海上以为东门。
又曰：东海郡祝其，羽山在南，鲧所殛之地。王莽曰犹亭。
《左传》曰：公会齐侯于夹谷即此。
沂州
《十道志》曰：沂州，琅琊郡，置在临沂县。《禹贡》徐州之域也。春秋时齐地。秦置琅琊郡。
《论语》：夫子曰： 点！尔何如？ 曰： 暮春者，春服既成，冠者五六人，童子六七人，浴乎沂，风乎舞雩，咏而归。 夫子喟然叹曰： 吾与点也。 
又曰：子之武城，闻弦歌之声，夫子莞尔而笑，曰： 割鸡焉用牛刀？ (武城今在费县。)(之，适也。无可之则止，何必公山氏之适。)
又曰：公山弗扰以费叛，召，子欲往。子路不说，曰： 末之也，已，何必公山氏之之也？ (之，适也。无可之则止，何必公山氏之适。)
《汉书·地理志》曰：襄贲，属东海郡。王莽曰章信。后属琅琊郡。(贲音肥。)
