○陇右道
秦州
《十道志》曰：秦州，天水郡。《禹贡》雍州之域，古西戎地。秦始封之邑，秦为陇西郡。汉武置天水郡。
《史记·秦本纪》曰：周孝王时，非子好马及善畜养。孝王曰： 昔柏翳为舜主畜多息，故有土，赐姓嬴。今其后世亦为朕息马。 遂分土地为附庸，邑之秦，使续嬴氏。
《汉志》曰：天水郡，莽曰填戎。明帝改曰汉阳。
《秦州记》曰：郡前有湖水，冬夏无增减。或说天水取名由此湖也。
《汉志》曰：上邽，属陇西郡。戎邑也。又曰：成纪、清水，并属天水郡。莽改清水曰识睦。
《舆地志》曰：石纽，地名；夏禹所生之地。
《续汉书·郡国志》曰：成纪，古帝庖牺氏所生之地。
《汉志》曰：略阳道，属天水郡。《十二州志》曰：略阳，即故冀城也。
又曰：街泉，戎邑道，属天水郡。
《续汉书·地理志》有街泉亭。
渭州
《十道志》曰：渭州，陇西郡。春秋及战国时，羌戎所居。秦昭王伐得义渠戎王，始置陇西郡。
《禹贡》曰：导渭自鸟鼠同穴。
又曰终南、敦物，至于鸟鼠。
《汉志》：豲道，戎邑也。属天水郡。即今陇西县地。(豲音桓。)
《地道记》曰：汉阳有大阪曰陇坻，亦曰陇山。郡处其西，故曰陇西。其山堆旁崩，声闻数百里，扬雄所谓响若坻颓是也。
兰州
《十道志》曰：兰州，金城郡。《禹贡》雍州之域，古西戎地。秦并天下，为陇西郡。
《后汉书·西羌传》曰：羌无弋援剑曾孙忽留湟中。忽子研立，研最豪健，故羌中号为研种。秦始皇时，务并六国，兵不西行，故羌人得蕃息。及秦并天下，筑长城以界之，众羌不复南渡。汉兴，匈奴冒顿强盛，臣伏诸羌。景帝时，研种留何率人求守陇西，於是徙留何於狄道。
《汉志》曰：狄道，属陇西郡。以其地有狄种，故云狄道。
又曰：浩亹水出西塞外，东至允吾入湟水。《诗·大雅》曰： 凫鹥在亹 ，亦其义也。兰州有浩亹故城。浩亹音閤门。
《汉志》曰：金城郡，领县十三。应劭曰：初筑城得金，故曰金城。瓒曰：金，取其坚固也，故《墨子》曰 金城汤池 。
会州
《十道志》曰：会州，会宁郡。《禹贡》雍州之域，古西羌地。秦并天下，属陇西郡。汉属金城郡。唐武德二年，平李轨，置西会州。贞观八年，改为会州。
《元和郡县志》曰：后周太祖为西魏相，来巡，会师於此，因置州，为名。唐贞观中，亦为粟州。
河州
《十道志》曰：河州，安乡郡。《禹贡》雍州之域，古西羌地。秦并天下，为陇西郡。汉分置天水郡。
《汉志》曰：枹罕，属金城郡。故罕羌侯邑也。枹音孚，其字从木。
《禹贡》曰：道河积石，至於龙门。(积石山在金城西南。)
《西域传》曰：河注蒲昌海，潜行地下，南出於积石山。
洮州
《十道志》曰：洮州，临洮郡。《禹贡》雍州之域。秦、汉诸羌之地。
《汉志》曰：洮水出西羌中，北至枹罕，东入河沙。
岷州
《十道志》曰：岷州，和政郡。《禹贡》雍州之域。六国时属秦，秦并天下，为陇西之临洮县。
《史记》曰：蒙恬筑长城，起临洮。
廓州
《十道志》曰：廓州，宁塞郡。《禹贡》雍州之域，古西羌地。
《汉书》曰：宣帝时，诸羌数背叛，后将军赵充国屯陇西羁縻之，诸羌不敢动。
《后汉书·段颎传》曰：延熹中，煎当、烧、河、勒姐等八种羌寇陇西、金城，颎追讨，大破之。明年，烧河大豪寇张掖，颎斩烧河大帅，虏五千馀人。西羌於是弭定。
叠州
《十道志》曰：叠州，合川郡。《禹贡》梁州之域，历秦、汉、魏、晋，为诸羌所据。
《后周书》曰：建德六年，西逐诸戎，始统有其地，因置恒香郡。寻改为叠州。盖以其地多山重叠，以名郡也。又於三交口筑城，置甘松防。又为三川县，以隶恒香郡。至建德九年，改三川县为常芬县，仍立芳州，以邑隶焉。取其地多芳草，为郡之名。
鄯州
《十道志》曰：鄯州，西平郡。《禹贡》雍州之域，古西戎之地。
《汉志》曰：允吾，属金城郡。今龙支县即其地。
凉州
《十道志》曰：凉州，武威郡。《禹贡》雍州之域。六国至秦，戎狄肢居焉。汉初，为匈奴右地。
《释名》曰：西方寒冻，或云河西土田薄，故曰凉。
《晋书》曰：姑臧城，匈奴所筑旧盖臧城，语讹后云姑臧。
又曰：惠帝末，张轨求为凉州，於是大城此地为一会府以据之，号前凉。后吕光复据之，号后凉。
《禹贡》曰：原隰厎绩，至于猪野。织皮昆仑、析支、渠搜，西戎即叙。
《续汉书》曰：西羌自赐支以西，滨河首左右居。今河关西可十馀里有河曲，羌谓之赐支。
《异物志》曰：古渠搜国，当大宛北界。猪野，今姑臧界猪野泽是。
刘昞《敦煌实录》曰：晋安帝隆安元年，凉州牧李暠微玄服出城，逢虎道边，虎化为人，遥呼暠为西凉君，暠因弯弧待之。又遥呼暠曰： 有事告汝，无疑也。 暠知其异，投弓於地。人乃前曰： 敦煌空虚，不是福地。君之子孙王於西凉，不如徙酒泉。 言讫，乃失。暠乃移都酒泉。
《后汉书》曰：安帝时，匈奴寇常山。於是西北有事，民饥，民用不足。大将军邓骘欲弃凉州，专务北边，曰： 譬若家人衣坏，败一以相补，犹有所完。若不如此，将两无所保。 郎中虞诩曰： 大将军之策，不可者三：先帝辟境，而今弃之，不可一也。弃凉州，即以三辅为塞，园陵单外，不可二也。谚曰： 关西出将，关东出相。 烈士武臣，多出凉州；风土壮猛，便习兵事。今羌所以不过三辅，为腹心害者，以凉州在其后也。 
甘州
《十道志》曰：甘州，张掖郡。《禹贡》雍州之域。六国至秦，戎狄肢居焉。汉为匈奴右地。
《尚书·禹贡》曰：道弱水，至于合黎。
《十道志》曰：今张掖有合黎水。
《汉志·西域传》曰：月支本居祁连、敦煌间。《霍去病传》曰：济居延，遂臻小月氏，攻祁连。即此道也。
《汉志》曰：张掖郡，匈奴昆邪王地，武帝时开之。莽曰设屏。应劭曰：张国臂掖，故曰张掖也。
又曰：觻得，属张掖郡。有千金渠西至乐涫入泽中。莽曰官式。
又曰：删丹，属张。莽曰贯虏。
肃州
《十道志》曰：肃州，酒泉郡。《禹贡》雍州之域，古西戎地，月支所居。汉为武威、酒泉郡也。
《汉书》曰：武帝元狩二年，昆邪王杀休屠王，将其众来降。以其地为武威、酒泉郡。
又《匈奴传》曰：汉置酒泉郡以隔绝胡与羌通路。又西通月支、大夏，以公主妻乌孙王，以分匈奴西方之援国。其水甘若酒，故名酒泉。
《后汉书》曰：班超久在西域，年老思土，上书曰： 臣不敢望到酒泉郡，但愿生入玉门关。(玉门属敦煌，今沙州也，去长安三千六百里。酒泉，今肃州也，去长安二千八百五十里路。)
瓜州
《十道志》曰：瓜州，晋昌郡。《禹贡》雍州之域，古西戎地。战国时，乌孙、月支居焉。汉初为匈奴右地，后为武威、酒泉二郡。
《汉志》曰：冥安，属敦煌郡。冥水出焉，又名籍端水，出羌中，西入泽。冥安即晋昌地。
又曰：广至，宜禾都尉治昆仑障。莽曰广桓。即常乐地，有宜禾故城。
沙州
《十道志》曰：沙州，敦煌郡。《禹贡》雍州之域，古西戎地。秦属西戎。汉置敦煌郡。
《左传》：范宣子数戎子驹支曰： 昔秦人追逐乃祖吾离於瓜州，蒙犯荆棘，以来归我先君。惠公有不腆之田，与汝剖分而食之。 (瓜州，地在敦煌。)
《汉书》曰：武帝元鼎六年，分酒泉置敦煌郡，徙人以实之。(应劭曰：敦，大也，煌，盛也。)
又《西域传》曰：东则接汉，扼以玉门、阳关。今寿昌有阳关及玉门故关。
《汉志》曰：敦煌县龙勒县有阳关、玉门关。
伊州
《十道志》曰：伊吾郡，本伊吾卢地，在敦煌之北，大碛之外，南去玉门八百里。
《后汉书》曰：永平十六年，明帝命将北征，取伊吾卢地，置宜禾都尉以屯田。
又《西羌传》曰：伊吾地宜五穀、桑、麻、葡萄，其北有柳中，皆膏腴之地，故汉与匈奴争车师、伊吾之地以制西戎。
西州
《十道志》曰：西州，交河郡。
《汉书·西域传》曰：车师后王国有新道通玉门关，戊己校尉徐普欲开以省道里半，以避白龙堆之扼。车师后王姑勾以道通为不便，即驰突出高昌壁，入匈奴。
《后魏书》曰：以其地势高峻，人物昌盛，因名高昌。
庭州
《十道志》曰：庭州，雍州之外，流沙之西北，前汉乌孙旧地，东与匈奴接，历代为胡虏所居。
《汉书·西域传》曰：贰师伐西域，诸国震惧。自敦煌西至盐泽，往往起亭，而轮台、渠黎多有田卒。
《后汉书》曰：班超将兵击伊吾於蒲类海。
