○河北道中
魏州
《元和郡县志》曰：魏州，魏郡。《禹贡》兖、冀二州之域。在夏即观扈之国。春秋时为晋地。战国时为卫、魏二国之地。秦灭魏，置东郡；灭赵，置邯郸郡。汉以秦邯郸之南部、东郡之边县置魏郡。后汉封曹操为魏王，治邺。
《史记》曰：邯郸亦漳、河之间一都会也，北通燕、涿，南有郑、卫。俗与赵相类，然近梁、鲁，重义而务节。
《汉书》曰：邯郸土广俗杂，大率精急，高气势，轻为奸。汉初，分邯郸之南部置魏郡。
《汉志》曰：魏郡，王莽曰魏成。领邺、馆陶等十八县。
又曰：元城，属魏郡。魏武侯公子元食邑于此，因而氏焉。
《后汉书》曰：曹操为魏公。操分魏郡为东、西部，置都尉。
《元和郡县志》曰：元城县有沙麓山，即《春秋经》所书 沙麓崩 。后为汉元后兴之象也。
博州
《元和郡县志》曰：博州，博平郡。《禹贡》兖州之域。春秋时齐之西界聊摄地也。战国时为齐地。秦、汉为东郡地。
《左传》齐晏子对景公曰： 聊摄以东，其为人也多矣。 
《史记》曰：齐田单攻聊城岁馀，士卒多死而聊不下。鲁仲连为书约之，矢以射城中。燕将得鲁连书，泣三日，犹与不能决，乃自杀。
《史记》曰：齐威王伐晋，至博陵。徐广注曰：东郡之博平也。
莫州
《十道志》曰：莫州，大安郡。其地历代所属与瀛州同。唐景云二年，分瀛州置。
《汉志》曰：鄚县，属涿郡。王莽曰言符。
《郡国志》曰：鄚县有易京城，后汉末公孙瓒筑京以自固。围堑十重，以铁为门，诸将家家作楼，以千计，并高五六丈。为袁绍所攻，城楼皆陷没。
《图经》曰：清乐县，本汉乐乡县也。
《汉志》曰：乐乡，属信都。王莽曰乐丘。
《史记》曰：汉高祖过赵，问： 乐毅有后乎？ 对曰： 有乐臣叔。 遂封乐叔于此。
《后汉书》曰：献帝初，公孙瓒据幽州。先是有童谣曰： 燕南垂，赵北际，中间不合大如砺，惟有此中可避世。 瓒以易地当之，乃筑京以自固也。
深州
《元和郡县图》曰：深州，饶阳郡。《禹贡》冀州之域。七国时为赵地。秦为钜鹿郡地。汉为饶阳县。隋置深州，以州西故深城为名也。
《汉志》曰：饶阳，属涿郡。在饶河之阳，故名之。
又曰：安平，属涿郡。王莽曰广望亭。《汉书》：高帝六年，封鄂千秋为安平侯。
《后汉书》曰：王郎起，光武自蓟东南驰，晨夜草舍。至饶阳之无蒌亭时天寒烈，众皆饥疲，冯异上豆粥。明旦，光武谓诸将曰： 昨得公孙豆粥，饥寒俱解。(公孙异字。)
易州
《十道志》曰：易州，上谷郡。《禹贡》冀州之域。虞舜分冀州为并州，则为并州之地。春秋时燕、赵之分。秦并天下，为上谷郡地。汉置涿郡，今州即涿郡之故安地也。
又曰：易县，本汉故安县也。
《汉志》曰：故安，属涿郡。
《汉书》曰：文帝封申屠嘉为故安侯。
《九州记》曰：易县西南三十里有送荆陉，即荆轲入秦之路也。
《河北记》曰：易县前有五公城。王潭不从王莽，潭子兴生五子，避隐於此，世祖并封为侯。
《十道志》曰：淶水县，本汉遒县也。
《汉志》曰：遒，属涿郡。莽曰遒屏。
《汉书·年表》曰：景帝封匈奴降王隐强为遒侯。
又曰：容城，属涿郡。莽曰深泽。
《十道志》曰：遂城，战国时武遂县，汉之北新城。
《史记》曰：赵悼襄王二年，李牧将攻燕，拔武遂。
《汉志》曰：北新城，属中山国。莽曰朔平。《土地十三州志》曰： 河间有新城， 故此加北。
幽州
《十道志》曰：幽州，范阳郡。《禹贡》冀州之域。虞舜十二州为幽州。夏、殷省并冀。周复置幽州。秦为渔阳、上谷等五郡。汉高分上谷置涿郡；武帝开东夷，又置玄菟、乐浪二郡。
《释名》曰：幽州，北幽昧之地，故曰幽州。
《晋地道记》曰：幽州，因幽都以为名。
《山海经》曰：北荒有幽都之山。
《尔雅》曰：北方之美者，幽都之筋角焉。
《晋地道记》曰：舜以冀州南北广大，分燕北地为幽州。
《汉志》曰：渔阳郡属幽州，莽曰通路。
《史记》曰：颛顼都於帝丘，其地北至幽陵。
又曰：周武王之灭纣，封召公於北燕。(《世本》曰：居北燕。宋忠曰：有南燕，故曰北。)
《郡国志》曰：箕星散为幽州，分为燕国。其气躁急。通齐、赵，渤海之间一都会也。
《史记》曰：燕、秦千树粟，与封侯等。士马所生，有鱼盐桑枣之利。
《后汉书》曰：公孙瓒破刘虞，尽有幽州之地。
《三国典略》曰：东魏薛琡尝梦山上挂丝，以告所善张亮，曰： 山上丝，幽字也。君必为幽州。 后果如之。
《礼记》曰：武王克商，封黄帝之后於蓟。
《史记》曰：邹子之燕，昭王拥彗前驱，请为弟子受业，筑碣石宫以处邹子，亲往师之。
又曰：昭王谓郭隗曰： 愿得贤士，以身事之。 隗曰： 王必欲致士，先从隗始。况贤於隗者，岂远千里哉！ 於是昭王为隗改筑宫而师事之。乐毅自魏往，邹衍自齐往，剧辛自赵往，士争归燕。
《汉志》曰：安次县，属渤海郡。又《续汉志》曰：安次，属渔阳郡。
《图经》曰：武清县，本汉之雍奴县也。
郦元《注水经》曰：雍奴，薮泽之名。四面有水曰壅，不流曰奴。
《魏志》曰：《张郃传》曰： 从击潭於渤海，别将围雍奴，大破之。 
顺州
《方舆志》曰：顺州，顺义郡，在范阳郡。唐天宝初置，又改为顺义、归化二郡。(亦曰思顺州。)
归顺州
《方舆志》曰：归顺州，其地乃燕之北境，燕太子丹使荆柯献地图即谓此也。即元顺州之北境，唐天宝初以置归化、顺义二郡，同领怀柔一县，复又立归顺州以理焉。
涿州
《图经》曰：涿州，涿郡。古涿鹿之地，舜十二州为幽州地。《禹贡》为冀州之域。春秋战国为燕国之涿邑。汉高帝置涿郡。
《史记》曰：黄帝与蚩尤战於涿鹿之野。
《汉志》曰：涿郡，高帝置。莽曰垣输。属幽州。领县二十九。
蓟州
《图经》曰：蓟州，渔阳郡。《禹贡》冀州之域。春秋及战国时属燕。秦时於此置渔阳郡，二汉因之。
又曰：渔阳县，本北无终子国也。有无终山城。
《春秋左氏传》曰：庄十三年，齐人伐山戎。杜预注曰：山戎、北狄、无终，三名其实一也。
《汉志》曰：无终，属右北平。故无终子国也。
燕州
《释名》曰：燕，宛也。在涿鹿山南宛宛然，因以名之。
《春秋说题辞》曰：箕尾为燕，阴气浸生。故俗云贪利，地宜栗。
《史记》：苏秦说燕文侯曰： 燕东有朝鲜、辽东，北有林胡、楼烦，西有云中、九原，南有呼沱、易水，地方二千里，带甲数十万。南有碣石、雁门之饶，北有枣栗之利，民不佃作而足於枣栗矣。此所谓天府也。
又《货殖传》曰：燕、秦千树栗，以比封侯。
檀州
《十道志》曰：檀州，密云郡。《禹贡》冀州之域。春秋战国时并为燕地。秦为渔阳郡。在汉领白檀等十二县。
又曰：本汉虒奚县，属渔阳郡。
《汉志》曰：虒奚，属渔阳郡。莽曰敦德。(虒音题。)
又曰：燕东有渔阳郡。
《汉书》曰：汉李广弭节白檀。
《魏书》曰：曹公越北塞，历白檀，破乌丸於柳城。
《续汉书》曰：白檀县，即右北平。
妫州
《十道志》曰：妫州，妫川郡。《禹贡》冀州之域。舜暨周为幽州之域。春秋战国并属燕国。秦并天下，为上谷郡为潘县也。
《汉志》曰：燕西有上谷郡。
又曰：上谷郡，秦置。莽曰朔调。属幽州。领县十五。
又曰：潘县，属上谷郡。莽曰树武。(潘曰普半反。)
《晋太康地里记》曰：潘县，更属广宁郡。
《史记》曰：轩辕黄帝战於阪泉之野。
《十道志》曰：阪泉，在怀戎县。
《周书》曰：黄帝杀蚩尤於中冀，名曰绝辔之野。亦其地。
《史记》曰：燕筑长城自造阳至襄平。(造阳即妫州之地名也。)
平州
《十道志》曰：平州，北平郡。《禹贡》冀州之域。舜十二州为营州之境。周为幽州之地。春秋时为山戎孤竹、白狄肥子二国地。秦兼天下，为辽西郡肥如县地。
《汉志》曰：肥如，属辽西郡。肥子奔燕，燕封於此。
《史记》曰：齐桓公北征山戎至孤竹，至卑耳之溪，见一人长八尺，具衣冠，右祛衣，走马前。桓公问於管仲，对曰： 山之神有俞儿，霸王之君兴则前导，祛衣示前有水，右祛衣从右方涉。 至卑耳之溪，从左方涉，其深至膝；自右已涉。桓公拜曰： 仲父之圣至於此。 
《魏志》曰：曹公北征乌丸，田畴自卢龙道引军出卢龙塞，堑山堙谷五百馀里，经白檀，历平冈，登白狼，望柳城。道今在卢龙县。
营州
《十道志》曰：营州，柳城郡。《禹贡》冀州之域。其在十二州为营州地。周为幽州。春秋为山戎之地。战国时属燕。秦、汉为辽西郡。
《郡国志》曰：地当营室，故曰营州。
《汉志》曰：辽西郡，秦置。属幽州。领县十四。
《后汉书》曰：辽西郡，即乌丸鲜卑蹋顿所居。
《十六国春秋·慕容皝传》曰：柳城之北，龙山之南，所为福德之地也。可营制规模，筑龙城，构宫室。改柳城为龙城县，遂都之，改曰和龙宫。
《后汉舆地记》曰：舜分齐营州之域燕西，置营丘郡於其域内。今柳城县有营丘城。
德州
《元和郡县志》曰：德州，平原郡。《禹贡》兖州之域。春秋战国时齐地。秦兼天下，为齐郡地。汉分齐郡置平原郡。
《汉志》曰：平原郡，高帝置。王莽曰河平。领县十九。
《十道志》曰：蓚县，本汉条县也。景帝封周亚夫为条侯。后改为蓚。
《汉志》曰：蓚县，属信都。莽曰脩治。
《元和郡县志》曰：安德县有鬲津枯河，《禹贡》九河之一。
《汉志》曰：鬲县，属平原。王莽曰河平亭。
棣州
《元和郡县志》曰：棣州，乐安郡。《禹贡》青州之域，又曰兖州之域。春秋时为齐地。秦并天下，为齐郡。汉为平原、渤海、千乘三郡地。
《左氏传》曰：锡我先君履，东至於海，西至於河，南至於穆陵，北至於无棣。
《十道志》曰：厌次，本汉富平县。
《汉志》曰：富平，侯国。属平原郡。王莽曰乐安亭。后汉明帝改为厌次。
《汉书·东方朔传》曰：朔，平原厌次人也。
《十道志》曰：滴河县，本汉朸县也。(朸，音力。)
《汉志》曰：朸，属平原郡。莽曰张乡。
《十道志》曰：蒲台，本汉湿沃县也。
《汉志》曰：湿沃，属千乘郡。莽曰近亭。
《三齐记》曰：蒲台高八十尺，始皇所顿处。台下萦蒲系马，今蒲犹萦也。
沧州
《十道志》曰：沧州，景城郡。《禹贡》兖州之域。虞舜及周，为幽州之域。春秋时属齐、晋。七国时属齐、赵。秦并天下，以齐地置齐郡，以赵地置钜鹿郡。汉高帝分钜鹿置渤海郡，分齐郡置平原郡。
《汉志》曰：渤海郡，高帝置。莽曰迎河。在渤海之滨，因以为名。
《图经》曰：渤海，实沧州之地，属赵分居多。
《汉书》曰：赵分地薄人众，丈夫相遇游戏，悲歌慷慨，起则椎剽掘冢，作奸巧，多弄物，为倡优。
《十三州志》曰：渤海风俗鸷戾，高气力，轻奸凶。
《十道志》曰：清池县，汉之浮阳县也。
《汉志》曰：浮阳，属渤海郡。莽曰浮成。
《十三州志》曰：浮阳，浮水所出，东入海。
《汉书》曰：宣帝时，渤海饥，盗贼起。龚遂单车入境平之。后劝叛者卖剑买牛，民皆知劝。
《汉志》曰：平童县，灵帝改曰饶安。属渤海郡。
又曰：乐陵县，属平原郡。莽曰美阳。
贝州
《元和郡县图志》曰：贝州，清河郡。《禹贡》兖州之域。春秋时属晋。七国时属赵。秦兼天下，以为钜鹿郡。汉又分置清河郡。
《十道志》曰：周武建德六年，北齐于此置贝州，以贝丘为名。
《左氏传》曰：齐襄公田於贝丘。
《汉志》曰：清河郡，高帝置。王莽曰平河。属冀州。领县十四。阿
《图经》曰：清河县，秦为厝县。(厝音翅亦反。)汉为信城县。
《汉志》曰：厝，属清河郡。王莽曰厝治。安帝以孝德皇帝葬於厝，改曰甘陵。
《十道志》曰：武城，赵邑东武城也。
《史记》曰：赵平原君胜封东武城。
《元和郡县志》曰：夏津县，本鄃县也。
《汉志》曰：鄃县，属清河郡。王莽曰善陆。
《汉书》曰：高后封吕他为鄃侯。
