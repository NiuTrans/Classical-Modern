○河南道中
虢州
《十道志》曰：虢州，弘农郡。《禹贡》豫州之域，春秋为虢地。七国时秦、韩之境。秦并天下，为三川郡。汉元鼎中，置弘农郡。
《左传·僖二年》曰：晋荀息以屈产之乘，垂棘之璧，以假道於虞，以伐虢。
应劭《汉官仪》云：弘，大也，所以广大农业也。
《汉志》曰：武帝置弘农县於秦故函谷关山岭下。
戴延之《西征记》曰：函者，道形如函也。孙卿子曰： 秦有松柏之塞 是也。
《帝王世纪》曰：虢有三焉。周兴，封虢仲於西虢，此其地也。封虢叔於东虢，即成皋是也。今陕郡平陆县是北虢。
《汉书》曰：杨仆为楼船将军，耻为关外人，於是徙关新安，割秦河南、南阳二郡之西境，於故函谷关置弘农郡。
《汉书·郊祀志》曰：黄帝以首山之铜铸鼎於荆山之下，后名其地为鼎湖。(今胡城县也。)
《郡国县道记》曰：卢氏，西虢之别也。
《遁甲开山图》曰：卢氏山宜五穀，可以避水灾，因山以名县。
汝州
《十道志》曰：汝州，临汝郡。《禹贡》豫州之域，春秋时为周王畿及郑、楚之地。
《十三州志》曰：战国时，梁属魏。秦置三十六郡，属三川郡。汉为河南郡之梁县也。
《左传·昭二十九年传》曰：陶唐氏既衰，其后有刘累，学扰龙于豢龙氏，以事孔甲，能饮食之。夏后嘉之，赐氏曰御龙。一雌死，潜醢以食夏后。夏后飨之，而使求之。惧而迁于鲁县。(即鲁山县也。)
又曰：楚白公之乱，叶公率国人攻白公，白公奔山缢死，叶公遂邑焉。(即今叶县也。)
《家语》曰：叶公好龙，窗壁背画龙形，真龙为降，叶公见而丧魄。
《汉书》曰：汉王至成皋，辕生说汉王曰： 汉、楚相拒荥阳数岁，汉常困。愿君王出武关，项王必引南走，王深壁，令荥阳、成皋且休息。使韩信等辑河北，地连燕齐，君王乃复走荥阳。如此，则楚所备者多，汉得休息。 王从其计，出兵宛、叶间。
《左传》曰：邘、晋、应、韩，武之穆也。注曰：应城，在襄城城父县西南。
《韩诗外传》曰：周成王与弟戏，以桐叶为珪： 以封汝。 周公曰： 天子无戏言。 王应时而封曰应侯。今应城是也。
郑州
《十道志》曰：郑州，荥阳郡。《禹贡》豫州之境。秦兼天下，为三川郡。
《帝王世纪》曰：黄帝都於有熊，今新郑是也。
《汉志》曰：新郑，本高辛氏火正祝融之墟。
《国语》曰：郑桓公为司徒，问於史伯曰： 王室多故，余惧及焉，何以逃死？ 史伯对曰： 王室将卑，戎翟必昌，不可逼也。当成周者，南有荆蛮、申、吕、应、邓、陈、蔡、隋、唐；北有卫、燕、翟、鲜虞、路、泉、徐、蒲；(鲜虞、姬姓。路、泉、徐、蒲、皆赤翟，隗，姓也。)西有虞、虢、晋、隗、霍、杨、魏、芮；(八国，姬姓也。)东有齐、鲁、曹、宋、滕、邹、莒；是非王之父子母弟甥舅也，皆则蛮夷戎狄之人也。非亲作顽，不可入也。其济、洛、河、颍之间乎！(言此四水之间可逃。)是其子男之国，虢、郐为大，(虢，东虢，仲之后，郐，姬姓。)虢叔恃势，郐仲恃险，皆有淫侈怠慢之心，加之以贪冒。君若以周难之故，寄孥与贿焉，不敢不许。(孥，妻子，贿，财也。)周乱而是，骄而贪，必将背君，君若以成周之众，奉辞伐罪，无不克矣。克二邑，邬、弊、补、丹、依、柔、历、华，君之土也。(言克虢郐，此八邑可得。)若前华后河，右洛左济，主芣、騩而食溱、洧，(芣，骊山名，主为神主也。)修典刑以守之，可以少固。 王说，乃东孥与贿虢、郐，受之十邑，皆有寄也。(后桓公之子武公竟取十邑之地而居之，今河南新郑是十邑，谓前八邑及虢，郐。)
《韩诗外传》曰：郑国俗以二月桃花下水时会于溱、洧之上，以自祓除也。故《诗》曰： 溱与洧方涣涣兮。 
《汉书》曰：汉王数困荥阳、成皋间，计欲捐成皋以东，屯巩、洛以距楚。郦食其曰： 夫敖仓，天下转输久矣，臣闻其下藏粟甚多，楚人拔荥阳，不能坚守敖仓，此天所以资汉。愿足下急进兵攻荥阳，据敖仓之粟，即天下知所归矣。 
《晋书》曰：阮籍尝登广武，见刘、项战处，叹曰： 时无英主，使竖子成名。 (其地在荥阳。)
《地道记》曰：阳武、荥阳有博浪沙，张良为韩击秦始皇处。
宋州
《十道记》曰：宋州，睢阳郡，理宋城县。虞舜十二州为豫州之境。周为青州之域，武王封微子之邑。后为齐、楚、魏所灭，三分其地，魏得其梁、陈留，齐得济阴、东平，楚得沛梁，即今州地。
《礼记》曰：武王克殷，下车而封殷之后於宋。
《禹贡》曰：导菏泽，被孟猪。(孟潴泽在今虞城县，明都泽是。)
《博物志》曰：宋北至泗水，南迄睢涡，有孟猪之泽，砀山之基。
《元和郡国志》曰：秦并天下，改为砀郡。后改为梁国，汉文帝封子武为梁王。自汉至晋为梁国，属豫州。宋改为梁郡。隋於睢阳置宋州。
《唐书》曰：天宝末，禄山乱两河，郡县多所陷没。张巡、许远守睢阳，贼将尹子奇并力攻围，逾年不下，城中食尽，竟为贼所陷，巡等抗词不挠，遂被害。
《陈留风俗传》曰：宋之地犹有先王遗风，重厚多仁，好稼穑，恶衣食以致蓄藏。
《史记》曰：梁孝王筑东苑三百里，是曰免园。又为复道，自宫属诸平台三十馀里。
《图经》曰：梁王有修竹园，园中竹木，天下之选，集诸方游士，各为赋，故馆有邹枚之号。又有雁鹜池，周回四里，亦梁王所凿。又有清冷池，有钓台，谓之清冷台。
《汉志》曰：宁陵属陈留。莽曰康善。孟康曰，故葛伯国，今葛乡是也。
《汉书》曰：梁孝王武，以孝文十二年徙梁，梁为大国，居天下膏腴地，北界泰山，西至高阳，四十馀城，多大县。於是孝王筑东苑方三百馀里，广睢阳城七十里，大治宫室，为复道，自宫连属於平台四十馀里。
曹州
《十道志》曰：曹州，济阴郡，置在济阴县。《禹贡》豫州之域。周为曹国地，后属宋，七国时属齐。汉为济阴郡，地在济水之南，故以为名。《曹诗》曰： 薈兮蔚兮，南山朝跻。 (曹南山也。)
《左传·僖二十八年》曰：晋侯围曹，门焉，多死。曹人尸诸城上，晋侯患之，听舆人之诵，曰： 移舍於墓 。(言将发冢。)曹人凶惧。因其凶也而攻之，入曹。而分曹、卫之田以赐宋人。晋侯有疾，曹伯之竖侯獳货筮史，曰： 以曹为解。齐桓公为会而封异姓。今君为会而灭同姓。曹叔振铎，文之昭也；先君唐叔，武之穆也。且合诸侯而灭兄弟，非礼也。 公说，复曹伯。
《尚书》曰：夏师败绩，遂伐三鬷，俘厥宝玉。(孔曰：三鬷，国名，今定陶。)
《水经》曰：菏水，俗谓之五丈沟，东经定陶。
《汉书》曰：高祖五年春二月甲午，即皇帝位於定陶，汜水之阳。
《左传》曰：卫孙蒯田于隧，饮马于重丘，重丘人毁瓶，因诟之。(重丘，今乘氏县。)
亳州
《十道志》曰：亳州，谯郡，置在谯县。《禹贡》豫州之域。春秋时陈国之谯邑。六国时属楚。秦为砀郡地。汉为谯县，属沛郡。
《左传》曰：楚成得臣帅师伐陈，遂取焦夷。(杜注：焦，今谯国。)
《史记》曰：周武王封神农之后於谯国。
《汉书·地理志》曰：王莽以谯为延成亭。
《魏志》曰：后汉熹平五年，黄龙见谯。太史令单飏以为其国当有王者兴，不及五十年，亦当复见。及文帝即位，果如其言。以先人旧都立为谯国，与长安、许昌、邺、洛阳号为五都。
《元和郡县志》曰：后魏立南兖州，周武改为亳州。
《魏略》曰：太祖於谯东五十里泽中筑起精舍，读书，射猎，闭绝宾客，即谓之谯东。
《史记》曰：老子，苦县人也。(苦县，即今真源县。)
单州
《五代史》曰：单州，本单父县，梁为辉州，后唐同光二年复旧，隶宋州。周广顺中，割隶曹州。
《史记》曰：虑不齐，字子贱，为单父宰，反命於孔子，曰： 国有贤者，贤不齐者五人，教不齐所以治者。 孔子曰： 惜哉！不齐所治者小。所治者大，则庶几矣。 
《吕氏春秋》曰：宓子贱治单父，弹鸣琴，身不下堂而单父治。
许州
《十道志》曰：许州，许昌郡。《禹贡》豫州之域。周为许国。
《左传》曰：许，太岳之胤也。
《说文》曰：许，炎帝之后也，武王伐纣时封之。
《汉志》曰：颍川许县，旧许国也。
《魏略》曰：后汉建安元年，太祖迎献帝都於许，即此邑也。魏文帝即位，改许昌县焉。
《左传》曰：郑伯清释泰山之祀而祀周公，以泰山之祊易许田。(今有鲁故城在长社县。)
《后汉书》曰：宋宠为颍川太守，问功曹郑凯曰： 闻贵郡山川多产奇秀，前贤往哲，可得闻乎？ 凯对曰： 鄙郡禀嵩高之灵，中岳之精，是以圣贤龙蟠，俊乂凤集。昔许由、巢父耻受尧禅，洗耳河滨，重道轻帝，邈世高蹈。樊仲父者，志洁心遐，耻山河之功，贱天下之重，抗节参云。公仪、许由俱出阳城。留侯张良，奇谋辅世，玄算入微，济生民之命，恢帝王之略，功成而不居，爵厚而不受，出于城父。胡元安，体曾参之至行，履乐正之纯业，丧亲泣血，骨立形存，精神通於神明，雉兔集於左右，出颍阳。彪义山，英姿秀伟，逸才挺出，究孔子之房隩，存文武於将坠，出於昆阳。杜伯夷，经学著於师门，政事熙於国朝；清身不苟，有於陵之操；损己存公，有公仪之节，出定陵。 
又曰：献帝建安元年，迁都许。
《魏略》曰：黄初五年，文帝东征，留郭后於永始台。霖雨百馀日，城楼多坏，有司请移，后曰： 昔楚昭王出游，贞姜留渐台，江水至，使者迎而无符，不出，卒没。今帝在远，未有急，奈何移也。 
又《景福殿赋》曰：镇以崇台，实曰永始。(台在许昌县。)
《魏志》曰：荀彧，字文若，颍川颍阴人也。董卓之乱，彧谓父老曰： 颍川四战之地，天下有变，当为兵冲，宜亟去，无久留。 乡人多怀土犹豫，会冀州牧韩馥迎彧，独将宗室至冀州。后董卓遣李傕等出关东，所过虏掠，至颍川，乡人留者多见杀略。
陈州
《十道志》曰：陈州，淮阳郡，置在宛丘县。
《元和郡国图志》曰：《禹贡》豫州之域，本太昊之墟。周武王封妫满於陈，春秋时楚灭之。秦灭楚，属颍川郡。汉高分置淮阳国，后汉改为陈国。
《毛诗·陈风》曰：坎其击鼓，宛丘之下。
又曰：东门之池，可以沤麻。
《注水经》曰：东门池，水至清而不耗，不生诸草。
《尔雅》曰：陈有宛丘。又曰：丘上有丘，为宛丘。
《汉书》曰：高帝十一年，立子友为淮阳王，罢颍川郡以益之。
《七贤传》曰：汉武出淮阳，到监乡。帝问陈翼曰： 此名为何？ 翼曰： 监乡。 上曰： 何欺乎？ 翼曰： 臣言不欺。若不欺，佩刀当生白毛；若欺，则无毛。 视之，刃果有毛。(监乡在卢江县。)
颍州
《十道志》曰：颍州，汝阴郡，置在汝阴县。
《元和郡县图》曰：《禹贡》豫州之域。春秋胡子国，楚灭之。秦并天下，为颍川郡。在汉则州汝南郡之汝阴县也。魏、晋於此置汝阴郡。后魏改置颍州。
《史记》曰：蒙恬伐楚寝丘。今汝阴县有寝丘故城在焉。
《吕氏春秋》曰：楚孙叔敖戒其子曰： 我死，王必封汝，无受利地。荆楚之间有寝丘，其地为不利，可长有也。 其子从之。楚封功臣二叶而灭，唯寝丘不夺。一名沈丘。
蔡州
《十道志》曰：蔡州，汝阳郡。《禹贡》豫州也。
《图经》曰：春秋时为沈、蔡二国之地，后为楚、魏二国之境。秦兼天下，以其地为三川。汉为汝南郡。《地形志》曰： 谓之悬瓠城，亦名悬壶城。 又《水经》曰： 汝水周城，形如悬瓠，故取名焉。 
《史记》曰：周武王克殷，封叔度於蔡。挟武庚作乱，周公杀管叔而放蔡叔，与车七乘。子胡改行率德。周公闻之，举胡以为鲁卿士，故鲁国治。复封胡于蔡，是为蔡仲。
《舆地志》曰：新蔡县，蔡平侯自上蔡徙都之，故曰新蔡。
《汉志》曰：汝南郡，高帝置。王莽曰汝汾。
又曰：鮦阳，属汝南郡，在铜水之阳也。鮦音纣。
又曰：吴房，本房子国也。楚灵王迁房于楚。吴王阖闾弟夫概奔楚，楚封於此，为堂溪氏。以封吴故曰吴房。
《史记》：苏秦说韩王曰： 韩之剑戟出堂溪。 
又曰：李斯，上蔡人也。二世二年七月，具斯五刑，论要斩咸阳市。斯出狱，与其中子俱执，顾谓子曰： 吾欲与客复牵黄犬出上蔡东门逐狡兔，可得乎？ 
《后汉书》曰：许劭，字子将，汝南平舆人也。兄虔，亦知名。汝南人称平舆渊有二龙焉。(平舆故城今蔡州汝阳县，东北有二龙乡月且里。)
