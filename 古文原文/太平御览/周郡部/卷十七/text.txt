○江南道下
越州
《十道志》曰：越州，会稽郡。《禹贡》扬州之域。春秋时越国。
《春秋元命苞》曰：牵牛流为扬州，分为越国。
《史记》曰：越王勾践，其先禹之苗裔，夏后少康之庶子也。封於会稽，以奉守禹之祀。文身断发，披草莱而邑焉。
《吴志》曰：会稽南面连山万重，北带沧海千里。
《舆地志》曰：顺帝时，阳羡人周嘉上书，请分浙江以西为吴郡，东为会稽郡。
《宋略》曰：会稽山阴编户三万，号为天下繁剧。王羲之云： 每行山阴道上，如镜中游。 王献之望镜湖澄澈，清流泻注，乃云： 山川之美，使人应接不暇。 
《郡国志》曰：越王北面以事吴，后终灭吴。
《汉志》曰：会稽郡，秦置。高帝六年为荆国，十二年更名吴。景帝四年属江都。领曲阿等县三十六。
《吴越春秋》曰：禹巡行天下，归还大越，会计修国之道，以会计名山，仍为地号也。
《汉志》曰：剡县，属会稽。莽曰尽忠。
《南史》曰：张稷为剡令，至嵊亭，生子，因名嵊，字四山。
《汉志》曰：诸暨县，属会稽郡。莽曰疏虏。
《十道志》曰：县有暨浦诸山，因以为名。
《会稽志》曰：龟山之下有东武里，即琅琊东武县。山一夕移於此，东武人皆从此，故里不动。
歙州
《十道志》曰：歙州，新安郡。《禹贡》扬州之域。春秋时属越。秦属丹阳郡。
《汉志》曰：歙，都尉治。属丹阳郡。
《汉志》曰：黝县，属丹阳郡。渐江水出焉。成帝鸿嘉二年，为广德国。王莽曰愬虏。师古曰：黝音伊，字与黟同。
《晋书》曰：孔愉，字敬康，会稽人。永嘉之乱，避地入新安山谷中，以稼穑、读书为业，信著乡里。后奄忽而去。人皆以为神，为之立庙孔灵村。
《梁书》曰：任昉为新安太守，调枫香二石，始入三两，便止，不欲遗之后人。及下任，惟有桃花米二十石。
《图经》曰：绩溪县，以界内乳溪与徽溪相去一里，回转屈曲，并流离而复合，谓之绩溪，县因名焉。
《图经》曰：任昉为新安太守，因行春至此，爱其云溪，缘源寻幽，累日不返。百姓因名其溪为昉溪，村名昉村。
又曰：新安贡柿心墨、木黝之字，县职此之由。
又曰：祈门县，本名阊门，著於秦、汉之代县，有巨石夹流水两相对，其状似门，故号阊门。
又曰：婺源县，本晋休宁县。
《东阳记》曰：上应婺女，故名之。
明州
《十道志》曰：明州，馀姚郡。古舜为馀姚之墟。
《史记》曰：越王勾践平吴，徙夫差于甬东。
《汉志》曰：馀姚，属会稽郡。本鄮县之地。
《风土记》曰：舜支庶所封，故曰余姚。
《舆地志》曰：邑人以其海中物产於山下鄮易，因名鄮县。
《图经》曰：鄮县有甬东及句章故城。
台州
《十道志》曰：台州，古越州，会稽郡之地。《禹贡》扬州之域。春秋时越国。秦属闽中郡。后越王无疆七代孙闽君摇率越人佐汉伐秦，惠帝录其功，封摇为东海王，都於瓯。
《山海经》曰：瓯在海中。郭璞注云：今临海永宁县即东瓯故地也。若在南海中郁林郡为西瓯。
《吴地记》曰：《汉书》： 闽越围东瓯，东瓯告急於天子，天子遣太中大夫严助发兵往救，未至，闽越止兵；东瓯乃举国徒中国，处之江淮间。 而后遗人往往渐出，乃以东瓯地为回浦县。
《汉志》曰：回浦，东部都尉理。属会稽郡。杨雄解嘲曰： 东南一尉，西北一候。 
《十道志》曰：唐武德四年，讨平李子通，於临海县置海州。五年，改海州为台州。
处州
《图经》曰：处州，缙云郡。古缙云之墟也。秦为会稽郡地。汉初为东瓯地，后以为回浦县。光武更名章安。晋分为永嘉郡。
《舆地志》曰：永嘉郡，本会稽东部地。晋明帝大宁元年，分临海等立永嘉郡。
《图经》曰：丽水县有恶道，恶道有突星濑。谢灵运与弟书曰： 闻恶道溪中，九十九里有五十九滩。 《永嘉记》曰：王右军游恶道，叹其奇绝，遂书突星濑於石。
《舆地志》曰：松阳县，本章安南乡，汉末立为县。《吴地记》曰：县东南临大溪有松阳树，大八十一围，腹中空可容三十人坐，故取此为名。王右军尝往看之。《永嘉记》曰：青田县有草叶似竹，可染碧，名为竹青。此地所丰，故名青田。《浮丘公相鹤经》曰：青田之鹤。
温州
《十道志》曰：温州，永嘉郡。会稽之东境也。汉永建四年，置永宁县。
《郡国志》曰：永嘉为东瓯，郁林为西越，斯地蚕一年八熟。
《图经》曰：永嘉县，汉治县之地，后汉改为章安县。
《汉志》曰：冶，本闽越地。属会稽郡。
婺州
《十道志》曰：婺州，东阳郡。《禹贡》扬州之域。春秋时为越之西界。秦属会稽郡。汉初属荆、吴二国。
《郡国志》曰：婺州，正得东越之地，汉时其地属会稽，为东扬州。人俗轻躁，少信行，好淫祀。
郑缉之《东阳记》曰：此境於会稽西部，尝置都尉理於此矣。吴宝鼎元年，始分会稽置东阳郡。隋平陈，置婺州，盖取其地於天文为婺女之分野。
《异苑》曰：东阳颜乌以淳孝著闻，群鸟助，衔土块为坟，乌口皆伤。一境以为至孝所致，因以县名乌伤。
《十道志》曰：唐武德七年，改乌伤为义乌。
衢州
《十道志》曰：衢州，信安郡。土地所属与婺州同。唐武德四年，平李子通，於信安县置。西有三衢山，因以为名。
《舆地志》曰：后汉献帝初平三年，分太末县立新安县。晋太康元年，以弘农有新安，改名为信安。
《左传》曰：越伐吴，王孙弥庸观越，见姑蔑之旗。杜注云：今东阳太蔑县是。
《舆地志》曰：太蔑，秦、汉为太末县，今龙丘及《春秋》东阳太末县也。
潭州
《十道志》曰：潭州，长沙郡。《禹贡》扬州之域。春秋及战国时，为黔中郡之南境。晋怀帝永嘉元年，分荆州置湘州。隋平陈，改湘州为潭州。
《史记天官书》曰：翼、轸为楚分。傍一小星，为长沙星。
《汉书》曰：高帝封番君芮为长沙王。
又曰：长沙定王发，景帝二年立，以母微无宠，故王卑湿贫国。应劭曰：景帝后二年，诸王来朝，有诏更前称寿歌舞。定王但张袖小举手，左右笑其拙。上怪问之，对曰： 臣国小地狭，不足回旋。 帝乃以武陵、零陵、桂阳属焉。
《郡国志》曰：炎帝神农氏葬於长沙。长沙之尾，东至江夏，谓之沙羡，是其地。
《十三州志》曰：西自湘江，至东莱万里，故曰长沙。
《湘州记》曰：始皇二十五年，并天下，分黔中以南之沙乡为长沙郡，以统湘川，盖取星以名焉。
《遁甲经》曰：长沙之地，云阳之墟，可以长生，可以避世。
《湘中记》曰：其地有舜之遗风，人多纯朴，今故老犹弹五弦琴，好为《渔父吟》。
《湖南风土记》曰：长沙下湿，丈夫多夭折。俗信鬼，好淫祀，第芦为室，颇杂越风。
岳州
《十道志》曰：岳州，巴陵郡。《禹贡》荆州之域，古三苗国地。春秋及战国时属楚。秦属长沙郡。晋分长沙之巴陵，置建昌郡，在巴陵。齐武封子伦为巴陵王。梁封齐明帝子宝义为巴陵王，奉齐后，以备三恪。隋平陈，改为岳州。
《寻江记》曰：羿屠巴蛇於洞庭，其骨若陵，故曰巴陵。
《淮南子》曰：斩修蛇於洞庭。
《十道志》曰：巴陵县，本汉下隽县之巴丘地。
《汉书·地理志》曰：下隽县，属长沙郡。
《十道志》曰：华容县，本汉孱陵县。
衡州
《十道志》曰：衡州，衡阳郡。春秋时属楚。秦属长沙郡。汉为酃县地，属长沙国。吴分长沙之东部，立为湘东郡。隋平陈，罢郡为衡州，因衡山以取名。
《尚书·禹贡》曰：荆及衡阳惟荆州。
甄烈《湘州记》曰：宋大明中，望气者云湘东有天子气，遣日者巡视，斩冈以厌之。鄩湘东王为天子。(即明帝也。)
《图经》曰：茶陵县者，所谓陵谷生茶茗焉。
永州
《十道志》曰：永州，零陵县。《禹贡》荆州之域。春秋及战国时，楚之南境。秦属长沙郡。汉属长沙国。晋以零陵属湘州。隋平陈，置永州，因永为水名。
《梁书》曰：孙谦，字长逊。为零陵太守，有善绩，吏人安之。先是，部多猛兽，谦至绝迹；乃去官之夜，猛兽即害居人。
甄烈《湘州记》曰：石燕山，石形似燕，大小如一山，明净即颉颃飞翔。
罗含《湘中记》曰：石燕在泉陵县，雷风则群飞，然其土人稀有见者。
又《十道志》曰：零陵县，本汉泉陵县。
道州
《十道志》曰：道州，江华郡。《禹贡》荆州之域。春秋及战国时属楚。汉属长沙国。唐贞观八年，为道州。
《图经》曰：昔舜封象有鼻国，即其地。
郴州
《十道志》曰：郴州，桂陵郡。《禹贡》荆州之域。春秋及战国时属楚。秦属长沙郡。汉高祖二年，分长沙南境立桂阳郡，属荆州部，居郴。梁元帝为卢阳郡，属衡州。隋平陈，改为郴州。
《史记》曰：项羽徙义帝於长沙，都郴。
连州
《十道志》曰：连州，连山郡。春秋时楚地。秦为长沙郡之南境。二汉为桂阳郡之桂阳县。吴属始兴郡，晋因之，宋於此立宋安郡，后盾齐如之。梁为阳山郡。唐武德四年，改为连州，以郡南黄连岭为名。
邵州
《十道志》曰：邵州，邵阳郡。《禹贡》荆州之域。春秋时属楚。秦为长沙郡。汉为昭陵县，属零陵郡。吴分零陵北部为邵陵郡，属荆州，即今州也。晋武改昭阳为邵阳。唐贞观十年，改为邵州。
又曰：邵阳县，本汉昭陵县地，属长沙国。
黔州
《十道志》曰：黔州，黔中郡。《禹贡》荆州之域。战国为楚黔中地，秦昭王伐楚，置黔中郡，其地又属焉。汉武陵郡之酉阳县地，武陵五溪蛮之西界也。周武帝保定四年，蛮帅田思鹤以地内附，置奉州。建德三年，改为黔州。
《吴录》曰：黔阳，属武陵郡。黔阳，今辰州三亭县西故城是也。
思州
《十道志》曰：思州，宁夷郡。《禹贡》荆州之域。春秋楚地。隋开皇十八年，始置务川县，属庸州。唐武德元年，以务川当牂柯要路，置务州。贞观八年，改为思州，因思邛水为名。
费州
《十道志》曰：费州，涪川郡。《禹贡》荆州之域。春秋时属楚。汉武帝元鼎六年，通牂柯道，置牂柯郡，其地属焉。江山阻远，为俚獠所居，多不臣附。周宣政元年，獠王元殊多质等归国，遂立州，取费水为名。
《九州要记》曰：九丘之外，有费州。
辰州
《十道志》曰：辰州，卢溪郡。《禹贡》荆州之域。春秋时属楚，其地即古蛮夷之地。秦昭王使白起伐楚，略取蛮夷，置黔中郡。汉改黔中为武陵郡。隋开皇平陈，改为辰州。
《沅陵记》曰：五溪十洞颇为边患，自马伏波征南之后，虽为郡县，其民叛扰，代或有之，盖恃山险所致。
《十道志》曰：壶头山，后汉马援征五溪蛮，取壶头山。贼乘高守险，水迅，舡不得进。士卒多疫死，援亦中病，穿岸为室，以避炎气，遂卒於此。《武陵记》曰：山边有石窟，即马援所穿屋也。室内有大蛇如舡，云是援之馀灵。
《十道志》曰：故老云： 楚子灭巴，巴子兄弟五人流入黔中。汉有天下，名曰酉、辰、巫、武、沅等五溪，为一溪之长，故号五溪。 
锦州
《十道志》曰：锦州，卢阳郡。历代土地与辰州同。唐武德初，以辰州之地析置锦州。
溪州
《十道志》曰：溪州，灵溪郡。《禹贡》荆州之域。历代土地所属与辰州同。唐武德中，立溪州，盖取五溪相会於此。
又曰：大乡县，本汉沅陵、零陵二县地，属武陵郡，梁分立大乡县。三亭县，本汉灵阳县地，属武陵郡，唐分大乡县。县有小酉山、黔山、大酉山。
叙州
《十道志》曰：叙州，潭阳郡。古蛮夷之地。战国时为楚黔中地。唐贞观八年，为巫州。天授三年，以巫山不在州界，改为沅州，以沅江水为郡名。开元十三年，仍旧为巫州。至大历五年，为叙州。
《五溪记》曰：民多射生而鼻饮，啖蛇鼠，捕虾蟹，朝营夕用，故无宿给。
施州
《十道志》曰：施州，清江郡。《禹贡》荆州之域。春秋时巴国。七国时为楚巫郡地。秦昭王伐楚，置黔中郡，巫地属焉。周武帝建德二年，酋长向邹兄弟四人相率内附，置施州。
又曰：清江县，本汉巫县地，属南郡。巫县，今夔州巫山县是也。吴、晋及周，为沙渠之地。隋於此置清江县。
播州
《十道志》曰：播州，播川郡。秦夜郎县之西南隅。惠王十四年，欲得楚黔中地，以武关之外易之。今隶黔府，即总谓黔中地。汉武元鼎六年，平西南夷，置牂柯郡，其地属焉。以且兰有掾舡牂柯，因此立郡以名焉。贞观九年，於此界置郎州，后省。十三年，又於其地置播州，以其地有播川，因名焉。
《汉书》曰：唐蒙上书说武帝曰： 闻夜郎国有精兵可得十馀万，浮舟牂柯，出其不意以制越，此一奇也。 
珍州
《十道志》曰：珍州，夜郎郡。古山獠夜郎国之地。晋永嘉五年，分牂柯置夜郎郡，兼置充州。唐贞观十七年，廓辟边夷，置播川镇。后因川中有降珍山，因以镇为珍州，取山名郡也。
《九州志》曰：夜郎自古非臣伏州郡之地，汉武开拓南边，始置夜郎县，属牂柯郡，即牂牁尉居之。
《后汉书》曰：夜郎者，临牂牁江，江广百馀步，足以行舡。
《十三州志》曰：牂牁者，江中山名也。
夷州
《十道志》曰：夷州，义泉县。古徼外蛮夷之地。汉置牂柯郡。历代恃险，不闻臣附。隋大业七年，始招慰，置绥阳县，属明阳郡。唐武德四年，置夷州。
叶州
《十道志》曰：叶州，龙溪郡。古蛮夷之地，唐置叶州，后为龙溪郡。
溱州
《十道志》曰：溱州，溱溪郡。古蛮夷之地。唐贞观八年，开拓南蛮，於荣懿县立溱州，地多贡象牙，后或为溱溪郡。
