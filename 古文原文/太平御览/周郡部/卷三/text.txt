○叙州
《释名》曰：州，注也，郡国所注仰。
《说文》曰：州，畴也，畴其土而生之。
《河图括地象》曰：长城者为州。
又曰：昆仑东南地方五千里名神州，中有五山，帝王居之。
又曰：天有九道，地有九州。天有九部八纪，地有九州八柱。
《河图》曰：九州殊题，水泉刚柔有异。青、徐角羽集，宽舒迟，人声缓，其泉咸以酸。荆、杨角徵会，气漂轻，人声急，其泉酸以苦。梁州商徵接，刚勇漂，人声塞，其泉苦以辛。兖、豫宫徵合，平静有虑，人声端，其泉甘以苦。雍、冀合商羽，端駃烈，人声捷，其泉辛以咸。
《尚书·舜典》曰：肇十有二州。(范宁注曰：禹平水土置九州。舜为冀州广大，分为并州。燕置幽州，分齐为营州。始为十二州。)
又《汤誓》曰：以有九有之师，爰革夏政。(九有者，九州也。)
《尚书大传》曰：古之处师，八家而为邻，三邻而为朋，三朋而为里，五里而为邑，十邑而为都，十都而为师，州有十师焉。(郑玄注曰：州九四十三万二千家，此盖虞夏之数也。)
《毛诗·商颂》曰：帝命式于九围。(九围，州也。)
《诗含神雾》曰：邶、鄘、卫、王、郑，此五国者，千里之城，处州之中，名曰地轴。
《周礼·地官·大司徒》曰：五党为州，使之相赒；(郑玄注曰：州二千五百家，赒其困乏。)五州为乡，使之相宾。
又《春官下·保章氏》曰：以星土辨九州之地，所封之域皆有分星，以观妖祥。
又《夏官下·职方》曰：职方氏掌天下之图，以掌天下之地，辨其邦国都鄙。(天下之图如今司空典地图。)乃辨九州之图，使同贯利。
《礼记·王制》曰：凡四海之内九州，州方千里。
《春秋说题辞》曰：州之言殊也，合同类，异其界也。
《尔雅》曰：两河间曰冀州，(自东河至西河。)河南曰豫州，(自河南至汉也。)河西曰雍州，(自河西至黑水。)汉南曰荆州，(自汉南至衡山之阳。)江南曰杨州，(自江至南海也。)济河间曰兖州，(自河东至济也。)济东曰徐州，(自济东至海也。)燕曰幽州，(自易水至北狄。)齐曰营州。(自岱东至海。)
《孝经援神契》曰：计校九州之别，土壤、山陵、大川，泽所注，莱沛所生，鸟兽所聚九百十一万八千二十四顷，(言民少不足以尽地利，沛水傍渐洳，不可耕者。)硗确不垦者其馀，堤封千五百万二千顷。
《论语摘辅象》曰：兖、豫属上台，(九州系于三台。)荆、杨属下级，(下级，上之下等，一台各有上下。)梁、雍属中上，(中台之上。)冀州属错，(错，杂也。属中台之下，下台之上。)青州属下上，(下台之上。)徐州属下下。(下台之下也。)
《五经异义》曰：地有九州，足以承天。
《史记》曰：邹衍云： 中国於天下乃八十一分之一耳。中国名曰赤县神州。赤县神州内有九州，禹之序九州是也，不得为州数。中国外如赤县神州者有九，乃谓九州也。於是有裨海环之，人民禽兽莫能相通者，如一区中者，乃为一州。如此者九，乃有大瀛海环其外，天地之际焉。 
《后汉书》曰：献帝建安十八年，复《禹贡》九州。(《献帝春秋》曰：时省幽，并州，以其郡国并於冀州。省司隶校尉及凉州郡国以并於雍州。自交州，荆益州。於是有兖、豫、青、徐、荆、扬、冀、益、雍，九数虽同。《禹贡》无益州，有梁州。然梁、益亦一地也。)
又曰：顺帝时，李固上书曰： 夫天下之大，譬一人之身，本朝者，心腹也；州郡者，四支也。心腹病，则四支不举。故臣之忧，在心腹之疾，非四支之患。 
应劭《汉官仪》曰：孝武皇帝南平百越，北攘戎狄，置交阯、朔方之州，复徐、梁之地，改雍曰梁，改梁曰益，凡十三州。所以交、朔独不称州，明示帝王未必相袭。始开北方，遂交南方，为子孙基阯也。
《汉官解诂》曰：冀赵常山，(胡广注曰：经曰：冀州既载居赵国，今治常山。)兖卫济河，(经曰：济河惟兖州，卫国今治山阳。)青齐海岱，(经曰：海岱惟青州。居齐国今治焉。)徐鲁淮沂，(经曰：海岱及淮。惟徐州。又曰淮沂。其又居鲁国，今居豫州而治东海。)杨吴彭蠡，(经曰：淮海惟扬州。又曰彭蠡既潴，居吴国，今治九江。)荆楚衡阳，(经曰：荆及衡阳，惟荆州居楚国，今治武陵。)益庸岷梁，(经曰：华阳、黑水惟梁州。汉改梁州为益州，合治广汉。)凉邠黑水，(经曰：黑水西河惟雍州，居邠国，汉改雍州为邠州国。右扶风拘邑县属司隶部，不属州，今治汉阳。)雍别朔方(汉别雍州之地，置朔方刺史，)交阯南越，(汉平南越之地，置交阯刺史，列诸州，治苍梧。)幽燕朝鲜，(经无幽州而《周官》有焉，盖冀之别也。)并代晋翟。(经无并州而《周官》有，盖州之别也。居燕国，今广阳也。)
《淮南子》曰：天地之间，九州八柱。
又曰：九州大统，方千里。九州之外，乃有八寅，亦千里。
又曰：何谓九州？东南神州曰晨土，(东南晨焉，后稷所经纬也，故曰神土也。)正南次州曰沃土，(沃，盛也。五月建午，稼穑长，故曰沃土。)西南戎州曰滔土，(滔，大也。七月建申，万物壮大，故曰滔土。)正西弇州曰并土，(并犹成，八月建酉，百穀成熟，故曰并也。)正中冀州曰中土，(冀，大也。为四方内主，故曰中土。)西北台括曰肥土，正北济州曰成土，(未闻。)东北薄州曰隐土，(薄犹平也。阴气所隐伏也，故曰隐土。)正东杨州曰申土。(申，复也，阴气尽所隐伏也。东北阳气复起东方，故曰申土。)
《舆地志》曰：周成王时，周公作辅，定官分职，改禹九州，以徐、梁合之于青，分冀州之域为幽、并二州。
《风俗通》曰：《周礼》， 五党为州 。州，畴也。州有长，使之相周，足也。
《物理论》曰：九州变易，交错不同。《禹贡》有梁州，无并州。《周官》有并州。《尔雅》有营州，无青州。汉兴，武帝开拓三方，立十三州，通并、梁之数，而增交、益焉。
《太乙式占周公城名录》曰：黄帝受命，风后受图，割地布九州，置十二图。
张衡《灵宪》曰：昆仑东南有赤县之州，风雨有时，寒暑有节。苟非此土，南则多暑，北则多寒，东则多阳，西则多阴。故圣王不处焉。
○叙郡
《释名》曰：郡，群也，人所群聚也。秦改诸侯，置郡县，随其所在山川土形而立其名。
《史记》曰：秦始皇废五等之爵，立郡县之官，以公国为大，以侯伯为小，大郡曰守，小郡曰都尉。
《汉书·地理志》曰：汉孝平时，凡郡国一百三十二，侯国二百四十一。
又曰：六郡者，金城、陇西、天水、安定、北地、上郡也。
《续汉书·郡国志》曰：光武中兴，命并省郡国。明、章、和至於顺帝，凡郡国一百五，仍为十三部。
又曰：光武以官多役烦，乃并省郡、国十，凡县、道、侯国四百馀所。后为十三州部，司隶理河南，(今洛阳。)豫州理(亳州)洛阳，兖州理昌邑，(今兖州金乡县。)徐州理剡，(今泗州下邳县。)青州理临淄，(今青州临淄县。)凉州理陇，(今秦州陇城县。)并州理晋阳，(今太原。)冀州理鄗，(音郝。今赵州高邑县。)幽州理蓟，(今幽州蓟县。)扬州理历阳，(今和州县。)荆州理汉寿，(今朗州武陵县。)交州理广信。(今梧州苍梧县。)至於末加置，郡、国百有五，凡县、道、侯国千一百八十。东有乐浪郡，西有敦煌郡，南有日南郡，北有雁门郡，西南有永昌郡，广袤如前汉。
《通典》曰：秦始皇帝并天下，分置三十六郡。(三十六者：三川、河东、南阳、南郡、九江、漳郡、会稽、颍川、砀郡、泗水、薛郡、琅琊、齐郡、上谷、汉阳、右北平、辽西、辽东、代郡、钜鹿、邯郸、上党、太原、云中、九原、雁门、上郡、陇西、北地、汉中、巴郡、蜀郡、黔中、长沙，凡三十五。《舆内史》为三十六郡。)郡各领县，县万户以上为令，减万户为长。平百越，又置西郡，(闽中、南海、桂林、象海。)合四十郡。置一守、一丞、两尉以典之，监侍御史掌监诸郡。汉有天下，王、侯、郡、国并置焉。迄於平帝，户口繁息，凡新置郡、国六十七，与秦三十六合一百三。改周雍州曰凉州，复置夏之徐、梁三州，而改梁曰益；北置朔方，南有交阯，别置二刺史，凡十三部。(凉、益、荆、扬、青、豫、兖、徐、幽、并、冀十一州，交阯、朔方二刺史，合十三部、刺史十三人，各掌一州。)
又曰：后汉魏武辅政，吴、蜀三方鼎峙，疆埸不定。建安中，置郡十二。(新兴、乐平、西平、新平、略阳、阴平、带方、谯郡、乐陵、章武、南阳，襄陵是也。又省上郡、朔方、五原、云中、定襄、渔阳、庐江等七郡。)文帝受禅，又置七郡。(朝歌、阳平、弋阳、魏兴、新城、美阳、安丰也。)明帝置六郡。(平公孙度得辽西、辽东、带方、玄菟、乐浪，又置上庸一郡。)少帝又置平阳一郡。并得汉旧郡国五十四，平蜀得二十郡。(刘备初置郡九，巴东、巴西、梓潼、江阳、汶山、汉嘉、朱提、云南、涪陵。并得汉旧巴郡、广汉、犍为、祥拘、越巂、益州、汉中、永昌、南安、武都也。)晋太康平吴之后，天下一统，(平吴得州四。交、广、荆、杨也。郡四十三。)凡州十六。(《太康地记》曰：司、冀、兖、豫、杨、徐、青、幽、并、雍、凉、梁、益、交、广、荆也。)晋自汤阴败后，羌羯交侵，至於刘曜陷洛阳，於是司、冀、雍、凉、青、并、兖、豫、幽、平、秦、营十二州并沦没矣。后魏孝文帝都洛阳，开拓土宇。明帝熙平元年，凡州四十六，镇十二，郡国二百八十九矣。天平年，凡州六十八。至武定年，凡州一百一十一，郡五百一十九。周明帝受魏禅，至大象二年，凡州二百一十一。隋文帝受周禅，至开皇三年，罢天下郡，其县但隶州而已。九年，平陈以后，四海一家。大业三年，罢州为郡。四年，大簿，凡郡、国一百八十三。唐贞观十三年，大簿，凡州、府三百五十八，叙之为十道。
应劭《汉官仪》曰：秦用李斯议，分天下为三十六郡。凡郡：或以列国，陈、鲁、齐、吴是也。或以旧邑，长沙、丹阳是也。或以山，太山、山阳是也。或以川源，西河、河东是也。或以所出，金城城下有金，酒泉泉味如酒，豫章章树生庭中，雁门雁之所育是也。或以号令，禹合诸侯大计东冶之山会稽是也。京兆，绝高曰京。京，大也；十亿曰兆，欲令帝京殷盈也。左辅右弼，蕃翊承风也。张掖，始开垂，张臂掖也。
黄恭《十四州记》曰：秦兼天下，始皇二十六年，废五等之爵，立郡县之官。以公国为大，侯伯为小，大郡曰守，小郡曰都尉。都尉之言君，改公侯之封而言君者，君至尊也。言郡守专权，君臣之礼更宗也。今之郡字，君在其左，邑在其右，君为元首，邑以载民，故取名於君，而谓之郡也。
《风俗通》曰：周制，天子方千里，分为百县，县有四郡。故《左氏传》曰： 上大夫受县，下大夫受郡。 
○叙县
《释名》曰：县，悬也，悬系於郡也。
《说文》曰：县，邑也，从口巳声。
《周书》曰：郊田方六百里，因四土为方千里，分以百县，县有四郡，郡有鄙，鄙不过百室，以便野事。
《周礼·地官·遂人》曰：五家为邻，五邻为里，四里为酂，五酂为鄙，五鄙为县，五县为遂。
《礼记·王制》曰：天子之县内，方百里之国九，七十里之国二十有一，五十里之国六十有三，凡九十三国。
黄恭《十四州记》曰：县万户以上为令，则子国也。千户为长，男国也。今人呼县为百里，子、男本方百里也。故言今之百里，古之诸侯。
又曰：县者，弦也，言施绳用法状如弦，弦声近县，故以取名。
《风俗通》曰：《周礼》 百里曰同 ，所以奖王室，协风俗，总名县。县，玄也，言当玄静平徭役。
○邑(附)
《尚书大传》曰：五里为邑。
《周礼·地官》曰：四井为邑。
《易·讼卦》曰：逋其邑人三百户。
《周书》曰：周公乃作大邑于成周。
《左传》曰：凡邑有宗庙先君之主曰都，无曰邑。
《穀梁传》曰：齐人取子纠杀之。十室之邑，可以隐死。以千乘之鲁而不能存子纠，公为病矣。
《论语》曰：十室之邑，必有忠信如丘者焉，不如丘之好学也。
《史记》曰：黄帝邑于涿鹿之阿，迁徙无常处，以兵师为营卫。
张华诗曰：驾言游东邑，东邑纷穰穰。婚姻及良时，嫁娶避当梁。
○乡(附)
《释名》曰：乡，向也，众所向也。
《周礼·地官·司徒》曰：五州为乡，使之相宾。
《论语》曰：孔子如乡党，恂恂如也，似不能言者。
又曰：互乡难与言，童子见，门人惑。
《后汉书》曰：张湛为左冯翊，告归平陵，望寺门而步。主簿进曰： 明府位尊德重，不宜自轻。 湛曰： 《礼》，下公门，轼路马。孔子於乡党，恂恂如也。父母之国，所宜尽礼，何谓轻哉！ 
《唐书》曰：张道源，并州祁人也。年十五，父死，居丧以孝行称。县令郭湛改其居为复礼乡至孝里。
《老子》曰：以乡观乡。
《庄子》曰：游於无何有之乡。
《郑玄别传》曰：国相孔文举教高密县，曰： 公者，人德之正号，不必三事大夫也。今郑君乡宜曰郑公乡。 
黄恭《交广记》曰：秦兼天下，改附庸为乡。乡则有族，今啬夫是也。乡之言境，言其在人境域内，非天王所置，故言乡。
《零陵先贤传》曰：郑产，泉陵人，为白土啬夫。汉末，产子一岁，辄出口钱，民多不举。产乃敕民勿得杀子，口钱自当代出。因名其乡曰更生乡。
《万岁历》曰：黄帝六年正月，获彭绮。是岁，由拳西乡有产儿，堕便语云： 东方明，河欲清，鼎脚折，金乃生。 於是因曰语儿乡。
《郡国志》曰：秭归县屈原乡里，南岸曰归乡，西岸曰秭归。屈原既放，暂归乡里，因曰归乡。屈原姊女须闻原还，亦来喻之，因曰姊归也。
王子年《拾遗录》曰：张掖郡郅奇，字君珍。居丧尽礼，以泪洒石，石即成痕；著枯木枯草，在冬必茂；浸地成咸，俗谓之咸乡。汉帝嘉其孝异，表铭其邑，改曰孝行之乡，岁时使立庙祭祀。
○党(附)
《周礼·地官·司徒》曰：四闾为族，使之相葬；五族为党，使之相助。
《释名》曰：五百家为党。党，党长也，一聚所尊长也。
《六韬》曰：友之友，谓之朋；朋之朋，谓之党；党之党，谓之群。
○闾(附)
《周礼·地官·司徒》曰：五家为比，使之相保；五比为闾，使之相受。
《说文》曰：闾，里门也。《周礼》，五比为闾。闾，侣也，二十五家相群侣也。
《尚书》曰：武王克商，轼商容闾。
范晔《后汉书》曰：袁忠子秘为郡门下议生。黄巾起，秘从太守赵谦击之，军败，秘与功曹封观等七人以身扞刃，皆死於阵，谦以侍免。诏复秘等闾号曰七贤闾。
《战国策》曰：王孙假年十五，齐闵王之出走，失王之处，其母曰： 汝朝出而晚来，吾倚闾而望汝。 
又曰：齐桓公宫中七市，女闾七百。管仲故为三归之家，以掩桓公之罪。
《吕氏春秋》曰：魏文侯过段干木之闾而轼之。
○里(附)
《周礼·地官·遂人》曰：五家为邻，五邻为里。
《风俗通》曰：里者，止也，五十家共居止也。
《礼记·曲礼上》曰：里有殡，不巷歌。
《春秋潜谭巴》曰：里社鼓自鸣，此里有圣人。
《论语》曰：里仁为美。
又曰：东里子产润色之。
《论语撰考谶》曰：里名胜母，曾子廉襟。
《汉书》曰：《礼古经》者，出鲁淹中里。
又曰：卢绾与高祖同里闬。
又曰：宣帝舍长安尚冠里。
《东观汉记》曰：鲍永，字君长。为鲁郡太守，时彭丰等不肯降。后孔子阙里无故荆棘自辟，从讲室扫除至孔里。永异之，召郡府丞谓曰： 方今厄急，而阙里无故自涤，意岂夫子欲令太守大行飨，诛无状也？ 乃修学校，礼请丰等会，手格杀之。
张璠《汉记》曰：荀爽兄弟八人，时人谓之八龙。旧居西豪里。县令苑康曰： 昔高阳氏有才子八人。 署其里曰高阳里。
《宋书》曰：太原王知玄者，侨居会稽郯县，居家以孝闻。及丁忧，哀毁而卒。帝嘉之，沼改所居青苦里为孝家里。
《宋略》曰：张敷幼树风规，贞心简立，居丧灭性，孝道淳深。宜追甄异，以旌厥美，可改所居里曰孝张里。
又曰：散骑常侍袁瑜荐会稽郭世道，诏改所居曰孝行里。
又曰：太祖十三年春，凤凰见于京师，众鸟随之。改其地曰凤凰里。
《唐书》曰：刘祎之，贞观元年诏遣入京，以母老固辞，太宗许其终养。江南道大使李龚誉嘉其至孝，赐以束帛，因上表旌其门闾，改所居曰孝慈里。
《典略》曰：卫襄，字叔辽，河东人也。修行至孝。州郡嘉之，改其里谓之孝德里。
《晋宫阁名》曰：洛阳城中诸里：年和里、宜寿里、永年里、宜都里、太学里、富储里、德官里、大雅里、孝敬里、永安里、安城里、左池里、东台里、安民里、延寿里、日中里、步广里、西国里、东半里、穀阳里、北恢里、安武里、孝西里、太始里、光林里、石市里、宜秋里、葛西里、西河里、宣赐里、延嘉里、攸阳里、南孝里、中恢里、宜年里、渭阳里、利民里、西乐里、北溪里、西义里、东统里、宣都里、石羊里、中安里、右池里。
潘岳《西征赋》曰：所谓尚冠、修城、河棘、宣明、建阳、昌阴、北焕、南平，皆夷漫涤荡，亡其处而有其名。注云：皆里名也。
《社祭酒别传》曰：桓宣武馆於赤栏桥南，曰延贤里。
《荆州记》曰：岘山南至宜城百馀里，旧说其间雕墙崇峻，汉灵帝末，其中有卿士刺史二千石数十人，朱辕骈耀，华盖接阴，同会於太山庙下。荆州刺史行部见之，雅叹其盛，敕县号为冠盖里。
《荆州图记》曰：秭归县北有屈原故宅，方七顷，累石为屋。今其名曰乐平里。
伏琛《齐地记》曰：临淄有梧台里。
《益州记》曰：州南，蜀时故锦涧也，其处号锦里。
伍辑之《从征记》曰：谯周云： 孔子后，鲁人就冢次而居者百有馀家，曰孔里。 
《郡国志》曰：齐临淄县东有阴阴里，诸葛亮《梁甫吟》云： 步出齐城门，遥望阴阳里。里内有三坟，累累皆相似。借问谁家坟，田疆古冶子 也。
《会稽典录》曰：陈嚣与民纪伯为邻，伯夜窃藩嚣地自益。嚣见之，伺伯去后，密枝其藩一丈，以地益伯。伯觉之惭惶，既还所侵，又却一丈。太守周府君高嚣德义，刻石旌表其闾，号曰义里。
○坊(附)
《汉宫阁名》曰：洛阳故北宫有九子坊。
《晋宫阁名》曰：洛阳宫有显昌坊、修城坊、绥福坊、延禄坊、休徵坊、承庆坊、桂芬坊、椒房坊、舒兰坊、艺文坊。
○邻(附)
《尚书》曰：睦乃四邻，以蕃王室。
《毛诗》曰：协比其邻。
《周礼》：五家为邻，五邻为里。
《周易》曰：东邻杀牛，不如西邻之禴祭。
《左传·僖公》曰：弃德不祥，怒邻不义。
又曰：弃信背邻，患孰恤之？
又曰：救灾恤邻，天之道也。
又《桓公》曰：亲仁善邻，国之宝也。
又《昭元年》曰：晏子如晋，景公使更其宅。还而毁之，曰： 谚曰： 非宅是卜，惟邻是卜。  
又曰：诸侯，守在四邻。
《语》曰：孰谓微生高直，或乞醯焉，乞诸其邻而与之。
又曰：德不孤，必有邻。
《后汉书》曰：张霸，字伯饶。博览五经。诸生孙林、刘固、段著等慕之，皆市宅其傍，以就学焉。
《南史》曰：宋季雅市宅在吕僧珍宅侧。吕问宅价，曰： 千一百万。 吕怪其贵，宋曰： 一百万买宅，千万定邻也。 
《物理论》曰：买宅者先买邻焉。
又曰：买邻之直，贵於买宅也。
