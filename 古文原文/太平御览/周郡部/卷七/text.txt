○河北道上
怀州
《元和郡县图》曰：怀州，河内郡。《禹贡》冀州之域，覃怀之地。周为畿内及卫、邗、雍三国。春秋时属晋。七国时属韩、魏二国。秦兼天下，灭卫，为三川郡。
《禹贡》曰：覃怀底绩，至于衡漳。
《后汉书》曰：光武定河内而难其守，问于邓禹曰： 诸将谁可使守河内者？ 禹曰： 昔高祖任萧何于关中，无复西顾之忧。今河内带河为固，户口殷实，北通上党，南迫洛阳。寇恂文武备足，非此了不可也。 乃拜恂为河内太守。恂移书属县，讲兵肄射，伐湛园之竹以为矢，养马收租以给军。
《左传》曰：周与郑人苏忿生之田：州、陉、隤、怀。(州，今河内县。)
又曰：襄王赐晋文公以阳樊、温、原、攒茅之田。晋於是始启南阳。(在晋山之南，河之北，故曰南阳。)
《元和郡县图》曰：河内县，《春秋》野王邑也。
《左传》曰：晋人执晏弱于野王。
《汉志》曰：武德县，属河内。始皇东巡，自以武德定天下，故名之也。
《十道志》曰：修武，本宁邑也。
《韩诗外传》曰：武王伐纣，勒兵於宁，故改曰修武。
《韩非书》曰：秦昭王败赵长平，西伐修武。
《汉书》曰：汉武帝将幸缑氏，至汲县之新中乡，得南越相吕嘉首，因立为获嘉县。
孟州
《图经》曰：孟州，河阳郡。《禹贡》冀、豫二州之境，则武王伐纣，会盟津是也。周为畿内，苏忿生之邑。后为晋邑。
《左传》曰：晋侯召王，以诸侯见，且使王狩。仲尼曰： 以臣召君，不可以训。 故书曰： 天王狩于河阳。 
《北齐书》曰：神武使潘岳镇北城，又使高永乐守南城，以备西魏；又东魏所筑中潬城仍置河阳关；故有河阳三城侯使。
《冀州图经》曰：河阳，在河内郡南六十四里，有宫有关。
《晋书》曰：潘岳才名冠世，为众所嫉，出为河阳令。
《左传·隐三年》曰：郑祭足帅师取温之麦。秋，又取成周之禾。
又《僖十年》：狄灭温，(今河内温县。)温子奔卫。周襄王以地赐晋文公。
卫州
《元和郡县图》曰：卫州，汲郡。《禹贡》冀州之域，后为殷都，卫县界朝歌是也。战国时属魏。秦属河东郡。(汉为汲县地。)
《地理志》曰：河内，殷之旧都，周既灭殷，分其畿内为三国，《诗·风》邶、鄘、卫是也。邶以封纣子武庚；鄘，管叔尹之；卫，蔡叔尹之；以监殷人，谓之三监。
《史记》曰：周旦以成王命兴师，杀武庚禄父，杀管叔，放蔡叔，以殷馀民封康叔为卫君，居河、淇之间故商墟。
《汉志》曰：朝歌，属河内，纣所都。周武王弟康叔所封，更名卫。王莽曰雅歌。
《刘子》曰：邑号朝歌，墨子回车。
《后汉书》曰：虞诩为朝歌令，多盗，连年不解，亲旧多劳吊之，曰： 得朝歌何衰也！ 诩笑曰： 难者不避，易者必从，臣之节也。 诩谒河内太守马棱，棱曰： 君儒者，乃在朝歌？甚为君忧之。 诩曰： 贼犬羊相聚，以求饱暖耳。去敖仓不过百里，不知取以为粮；青、冀州民，不知掠以为众，守其阨塞，此为断天下之右臂也。今则不然，此无大计之效也。 诩悉平之。
《春秋后序》曰：太康五年，吴寇始平，余自江陵还襄阳，解甲休兵，乃申予旧意，修成《春秋释例》及《经传集解》。始讫，会汲郡汲县有发其界内旧冢者得古书，皆简编科斗文字，发冢者不以为意，往往散乱。科斗书久废，推寻不能尽通，始者藏在秘府，余晚得见之。
刘澄之《山川古今记》曰：黎阳，古黎国也。《诗》曰： 黎侯寓于卫 是也。
相州
《元和郡县图》曰：相州，邺郡。《禹贡》冀州之域。春秋时地属晋。战国时属魏，魏文侯使西门豹守邺是也。秦并天下，为邯郸、上党二郡之地。汉高祖分置魏郡，治邺。
《尚书》曰：河亶甲居相。
《后魏书》曰：道武幸邺，访立州名，尚书崔光对曰： 昔河亶甲居相，宜曰相州。 道武从之。
《汉志》曰：魏郡，领邺、馆陶、斥丘等一十八县。
《后魏书》曰：文帝太和十八年，卜迁都，经邺，登铜雀台，御史崔光等曰： 邺城平原千里，漕运四通，有西门使、起旧迹，可以饶富，在德不在险，请都之。 孝文曰： 君知其一，未知其二，邺城非长久之地，石虎倾於前，慕容灭於后。国富主奢，暴成速败。且西有枉人山，东有列人县，北有柏人城。君子不饮盗泉，恶其名也。 遂止。
《魏书》曰：黄武二年，以魏郡东部为阳平郡，西部为广平郡。广平、阳平、魏平三郡为三魏也。
《图经》曰：安阳，纣都也，在淇、洹二水之间，本殷墟所谓北冢是也。
《战国策》曰：纣昔聚兵百万，左饮淇水使竭，右饮洹水不流。
《晋书·载记》曰：石勒诸将佐议欲都邺，将攻三台，张宾进曰： 三台险固，攻守未可卒下。 於是进襄国。
《汉志》曰：内黄，属魏郡。《春秋》 吴子、晋侯会于黄池。 今黄泽在西，陈留有外黄，故加内云。
洺州
《十道志》曰：洛州，广平郡。属《禹贡》冀州之域。春秋时为赤狄地，后属晋。
《左传》： 晋荀林父败赤狄于曲梁 是也。七国时属赵。秦并天下，为邯郸郡。汉初，置广平国。
《禹贡》曰：覃怀底绩，至于衡漳。(衡漳在肥乡县。)
《左传》曰：公会单顷公及诸侯，同盟于鸡泽。杜注云：鸡泽在广平曲梁县。
《汉志》：广平国，领县十六。武帝征和二年改为平干国，宣帝复故。王莽曰富昌。
《十道志》曰：洛水县，本汉斥漳县也。
《汉志》曰：以其国斥卤，故云斥漳。
又曰：曲周，属广平国。莽曰直周。
《图经》曰：邯郸，单，尽也；邯，山名，谓邯山之所尽也。
邢州
《十道志》曰：邢州，钜鹿郡。《禹贡》冀州之域。秦并天下，於此置信都县，属钜鹿郡。
《左传》曰：凡蒋、邢、茅，周公之胤也。
又《成十五年》：楚大夫申公奔晋，晋以为邢大夫。(东阳，晋之山东，魏州广平是。)
《郡国志》曰：邢州尚书坊东平地，周百馀步，其所鸣响，人马行上轰轰有声，掘之即火出。
《十三州记》曰：钜鹿，唐虞时大麓之地。《尚书》： 尧试舜百揆，纳于大麓。 麓则林之大者。尧之禅舜，欲使天下皆见之，故合群臣与百姓，纳之大麓之野，然后授舜，以明己禅也。
《张耳传》曰：高祖从平城还，过赵，赵王自上食，礼甚卑。高祖箕踞。赵相贯高等乃壁人柏人，要之。上过欲宿，心动，问： 县名为何？ 曰： 柏人。 上曰： 柏人者，迫於人也！ 不宿而去。(柏人，今尧山县。)
冀州
《十道志》曰：冀州，信都郡。
《元和郡县图》曰：春秋时属晋。七国时属赵。在秦属钜鹿郡。
李公绪《赵记》曰：赵孝成王造坛台之宫为赵都，朝诸侯，故曰信都。
《史记》曰：秦时有说客说张耳曰： 两君羁旅，难以独立；立赵后，扶以义，可以就功。 乃求赵歇，立为赵王，居信都。
《汉书》曰：项羽分赵，立张耳为常山王，居信都，改曰襄国。
《晋书》曰：张宾说石勒曰： 襄国因山凭险，实形势之国，可都之。 遂都於此。
《晋书》曰：初，童谣云： 古在左，月在右，让去言，或入口。  古在左，月在右 ，胡字也。 让去言 ，襄字也。 或入口 ，为国也。寻为石勒所都。
《后汉书》曰：王郎僣号，河北悉应。光武自蓟南行，至下博，惶惑不知所之，有白头父在道傍，指曰： 努力！信都为长安守。 光武即驰赴信都，太守任光开门出迎。
《魏志》曰：韩馥为冀州牧，公孙瓒欲袭之。袁绍使高幹讽馥，令以冀州让绍。馥素恇怯，因然其计，馥长史耿武谏曰： 冀州虽鄙，带甲百万，穀支十年。袁绍孤客穷军，譬如婴儿在股掌之上，绝其乳哺，立可饿杀，奈何以州与之？ 馥不从，以州与绍。
卢植《冀州风土记》曰：冀州，圣贤之泉薮，帝王之旧地。
《十三州志》曰：冀州之地，古京也。人患剽悍，故语曰： 仕宦不偶值冀部。 
《后汉书》曰：王郎起，光武自蓟南驰，及至南宫，遇大风雨，光武引车入道傍空舍，冯异抱薪，邓禹爇火，光武对灶燎衣。异进麦饭兔肩。
《魏志》曰：太祖拔邺，领冀州牧，或说太祖 宜复古置九州，冀州所制者广，天下服矣。 太祖将从之，荀彧曰： 若是，则冀州当得河东、冯翊、扶风、西河、幽、并之地，所夺者众。今分冀州，将皆动心。一旦生变，天下未易图也。 公从之。
赵州
《元和郡县图》曰：赵州，赵郡。《禹贡》冀州之域。春秋时属晋。战国时属赵。秦为邯郸郡。汉为常山郡平棘县地，又赵国。自两汉及魏，以封建子弟。
《赵记》云：女子盛饰冶容，习丝竹，长袖，倾绝诸侯。
《左传》曰：师及齐师、卫孔圉、鲜虞伐晋，取棘蒲。(即今平棘县也。)
《史记》曰：苏秦说赵曰： 当今之时，山东之建国莫强於赵。赵地方二千里，西有常山，南有漳河，东有清河，北有燕代。 
《汉志》曰：元氏，属常山县。王莽曰井关亭。赵公子元之封邑，故曰元氏。
《后汉书》曰：光武北征彭宠，阴后从行，生明帝於元氏传舍。章帝幸元氏，祠光武、显宗於县舍，又祠显宗於始生堂，皆奏乐，用新诗，复元氏祖。
《十道志》曰：高邑县，赵房子之邑，《竹书纪年》作鲂子。汉以为鄗县。后汉复改为高邑。
《后汉书》曰：光武至鄗，群臣请即帝位，於是设坛场於鄗南千秋高亭五成陌。(今赵州柏乡县。)
镇州
《十道志》曰：镇州，常山郡。
《元和郡县图》曰：《禹贡》冀州之域。周为并州地。春秋时为鲜虞国。战国时属赵。秦兼天下，为钜鹿郡。
《十三州志》曰：真定，本名东垣，以河东有垣，故此加东耳。
《汉书》曰：高祖时，代相陈豨反，使赵利守东垣。上自攻之，不下，卒骂帝，帝怒，增兵急攻城，斩骂者，改曰真定。
《汉志》曰：井陉，属常山郡。
《穆天子传》曰：天子猎于鉶山。注曰：燕、赵谓山脊为鉶，即今井陉是。
《史记》曰：秦始皇十八年，攻赵，王剪下井陉。
《元和郡县图》曰：灵寿县，本中山国都也。
《十三州志》曰：中山武公本周之同姓，其后桓公不恤国政。晋太史馀见周王，王问之： 诸侯孰先亡？ 对曰： 中山之俗以昼为夜，以臣观之，中山其先亡乎？ 其后魏乐羊为文侯将，拔中山，封之灵寿。
《战国策》曰：九门县本有九室而居，赵武灵王改为九门县。
《史记》曰：赵惠王三十八年，蔺相如城九门大城。
定州
《十道志》曰：定州，博陵郡。《禹贡》冀州之域。虞舜十二州，盖井州之域。春秋时鲜虞白狄之国，后改为中山国。
张曜《中山记》曰：郡理中山，以其城中有山，故谓之中山。又云：郡治中人城。
《汉志》曰：卢奴县，属中山国。卢水出焉。
《图经》曰：安喜县，即古卢奴县也。有黑水故池，深而不流；俗谓黑水为卢，不流为奴。
《汉书·外戚传》曰：宣帝母王夫人，微时与父泣别於柳宿城。(在丰义县。)
《十道志》曰：唐县，本春秋时鲜虞邑也，汉为唐县地。
《汉志》曰：唐县，属中山国。王莽曰和亲。故尧国也。尧为唐侯，邑於此。尧山在唐东北望都界。孟康曰：晋荀吴伐鲜虞，入中人，今中人亭是。
应劭《风俗通》曰：中人城北四十里有左人亭，鲜虞故邑。(左人亭即唐县也。)
《汉书》曰：望都，属中山国。莽曰顺调。尧山在北，尧母庆都山在南，登尧山见都山，故以为名。
《图经》曰：陉邑县，本七国时中山国之苦陉县也。
《史记》曰：李克为中山相，苦陉之吏上计，入多於前，克曰： 苦陉上无山林之饶，下无薮泽牛马之息，而入多於前，是扰乱吾民也。 於是免之。
《十道志》曰：鼓城县，春秋鼓子之邑，汉下曲阳之地。
《春秋左氏传》曰：晋荀吴围鼓，以鼓子鸢鞮归。(钜鹿下曲阳有鼓众。)
《十三州志》曰：中山有上曲阳，故加下耳。
《图经》曰：北平县，本秦曲逆县之地，属中山国。
《汉书》曰：高祖北征还过曲逆，上其城，望室甚大，曰： 壮哉县！吾行天下，独见洛阳与是耳。 於是封陈平为曲逆侯。
《后汉书》曰：章帝北巡北岳，以曲逆名不善，改为蒲阴。
瀛州
《十道志》曰：瀛州，河间郡。《禹贡》冀州之域。舜十二州为并州之境。春秋时属燕、赵二国。秦并天下，为河间郡。汉为河间国。
《郡国志》曰：瀛州，以地带沧海，物产滋瀛，故以名之。又云：以瀛海为名。
《汉志》曰：河间国，领县四：乐成、侯井、武隧、弓高。王莽曰朔定。应劭曰：在两河之间。
《汉书》曰：武帝时，望气者云 西北有女极贵 ，遂访之於河间，得钩弋夫人。
《十道志》曰：博野县，本汉蠡吾县地。
《十三州志》曰：太初元年，蠡吾侯志入继孝质，是为孝桓帝。追尊其父蠡吾侯翼为孝宗皇帝，陵曰博陵，因改为博野县。
《汉志》曰：高阳县，属涿郡。王莽曰高亭。以其在高河之阳，故曰高阳。
《汉志》曰：东平舒，属渤海郡。以代郡有平舒，故此加东也。(即平舒县。)
