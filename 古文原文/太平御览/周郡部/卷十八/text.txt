○岭南道
广州
《十道志》曰：广州，南海郡。秦置南海郡。二汉因之，兼置交州。吴因之，分置广州。宋、齐皆因之。梁、陈并置都督府。隋平陈，又置潘州。炀帝初，复置南海郡。唐为广州。
又曰：南海县，本汉番禺县地。
《山海经》曰：桂林八树，在贲禺东。注云：贲禺，即番禺也。
《吴录》曰：番禺县有禺山，尉佗所葬。
《南越志》曰：肃连山西十里有灵州山焉，其山平原弥望，四野极目。郭景纯云：南海之间有衣冠之气者，斯其地也。
又曰：秦占气者以南方有黄气紫云之异，使绣衣使者凿之二十余丈，乃流血数日，以为凿龙之效。今所凿之处形似马鞍，谓之马鞍冈。
又曰：石门之水，旧曰贪泉，俗云： 经大庾则清秽之气分，饮石门则淄素之质变。 
《广州记》曰：尉佗筑朝台以朝天子。
《南越志》曰：朝台下有赵佗城。朝台西三十里，即冈旁江，构越华馆以送陆贾，因称朝亭。
《十道志》曰：番禺北津水，今名廉平水。
韶州
《十道志》曰：韶州，始兴郡。《禹贡》扬州之域。春秋战国皆时楚地。秦属南海郡。二汉属桂阳郡。吴置始兴郡。晋因之。宋改为广兴。齐复为始兴。隋平陈，为韶州，以韶石为名。
《郡国志》曰：韶州科斗劳水间有韶石二，状若双阙。永和二年，有飞仙衣冠游二石上。昔舜游登此石，奏韶乐，因以名之。
冈州
《十道志》曰：冈州，义宁郡。《禹贡》扬州之域。秦、汉并属南海郡。东晋末，分置新会郡。宋、齐、梁并因之。隋平陈，置封州，后改为允州，后改为冈州。
《郡国志》曰：冈州，地近大海，晴少雨多，时遇甚风，林宇悉拔。俗织竹为釜，以蛎壳屑泥之煮盐，转久弥密。
循州
《十道志》曰：循州，海丰郡。春秋时为百越之地。战国时属楚。秦、二汉南海郡地。晋亦然。隋平陈，置循州。
《南越志》曰：郡东水道一千里，赵陀昔为龙州尉，所莅於此。
潮州
《十道志》曰：潮州，潮阳郡。亦古闽越地。秦属南海郡，秦末属尉佗。汉初属南越，后亦属南海郡。后汉因之。晋置东官郡。隋平陈，置潮州。
《郡国志》曰：稻得再熟，蚕亦五收，煮海为盐。
《十道志》曰：海阳县，本汉揭阳县地。
《南越志》曰：潮阳县，穷海之北，故曰潮阳。
恩州
《十道志》曰：恩州，恩平郡。秦属南海郡。二汉为合浦郡。唐贞观中，置恩州。
春州
《十道志》曰：春州，南陵郡。古越地。秦属南海、象郡。汉合浦郡之高凉县地。晋分置恩平县。唐武德四年，讨平萧铣，置春州。
贺州
《十道志》曰：贺州，临贺郡。秦属南海郡。二汉属苍梧郡。吴置临贺郡。晋因之。宋为临庆国。齐复为临贺郡。陈因之。隋平陈，置贺州，因贺水为名。
端州
《十道志》曰：端州，高要郡。秦属南海郡。二汉并属苍梧郡。晋亦然。宋、齐并属南海郡。陈置高要郡。隋平陈，置端州。
《南越志》曰：石室山傍洞云雾自生风烟，有二石门，以为仙之下都。
藤州
《十道志》曰：藤州，感义郡。秦属南海郡。二汉并属苍梧郡。晋属永平郡。隋平陈，置藤州；炀帝初，州废，置永平郡。唐复为藤州。
《郡国志》曰：俗以青石为刀剑，如铜铁法。妇人亦为环玦，代珠玉也。夷人往往化为犭区。(犭区，小虎也。)
康州
《十道志》曰：康州，晋康郡。秦属南海郡。二汉属苍梧郡。晋分置晋康郡。宋、齐因之。隋平陈，废晋康，并入信安郡。唐复置康州。
封州
《十道志》曰：封州，临封郡。土地所属，自秦已上与康州同。今州即汉苍梧郡之广信县也。梁置信郡，兼置成州。隋平陈，废郡改成州为封州。
泷州
《十道志》曰：泷州，开阳郡。土地所属，自汉已上与康州同。晋分端溪置龙乡县，今州即其地。
《南越志》：龙乡县，属广熙郡梁。梁分广熙置建州，又分建州之双头洞立双州，即此是。
高州
《十道志》曰：高州，高凉郡。秦以前土地与晋康郡同。二汉属合浦郡。吴置高凉郡。晋因之，梁置高州。隋平陈，郡废而高州如故。唐为高州。
《南越志》曰：高凉，本合浦县也。吴建安十六年，衡毅、钱博拒步骘于高安峡，毅投水死，博与其属亡于高凉。吕岱为刺史，博既请降，制以博为高凉都尉，於是置郡焉。
义州
《十道志》曰：义州，连城郡。土地所属，秦已上与潘州同。汉置苍梧郡，今州即苍梧郡之孟陵县。唐武德四年，江表底定，於此置南义州。贞观二年，於此置义州。
新州
《十道志》曰：新州，新兴郡。古越地。秦始皇略取陆梁地，置象郡，今州即其地也。汉为合浦郡之临元县。晋穆永和七年，分苍梧郡，於此置新宁郡。梁、隋、唐为新州。
勤州
《十道志》曰：勤州，铜陵郡。秦属南海郡。二汉属合浦郡，隋属信安郡。唐置勤州，或为铜陵郡。
窦州
《十道志》曰：窦州，怀德郡。《禹贡》扬州之分，古越地。汉苍梧郡之端溪县，先管罗窦洞，因为名。唐武德五年，置南扶州。贞观八年，改为窦州。
《郡国志》曰：窦州悉以高栏为居，号曰干栏。三日一市。
又曰：特亮县，在河洞水北。昔有白牛夜出，光影照村，村人见牛光，号为特亮也。
桂州
《十道志》曰：桂州，始安郡。《禹贡》荆州之域。春秋时越地。七国时为楚越之交。始皇三十三年，尝发逋亡人、赘婿、贾人略取陆梁地，是为桂林郡焉。二汉属零陵、苍梧二郡。吴分置始安郡。晋孝武改为始建。齐复为始安。梁天监六年，立桂州於苍梧、郁林之境，无定理处。大同六年，移桂州於今理。隋大业三年，罢州。唐武德四年，复置桂州。
《始安记》曰：吴越之境，其人好剑，轻死易生。火耕水耨，人食鱼稻，无千金之家。好巫鬼，重淫祀。
《十道志》曰：临桂县，荔水水源多生桂，桂生处不生杂树。
昭州
《十道志》曰：昭州，平乐郡。秦桂林郡地。二汉属苍梧郡。宋属始建国。齐属始安郡。隋亦然。唐武德四年，置乐州。贞观八年，改为昭州，取昭潭为名。
盛弘之《荆州记》曰：平乐县西南数十里有山，间有两目如人眼，极大，瞳子白黑分明。
蒙州
《十道志》曰：蒙州，蒙山郡。汉武平南越，置苍梧郡，今州即苍梧之荔浦县也。隋置隋化县。唐置蒙州，州有山号曰蒙山，山下人皆姓蒙，因为州名。
富州
《十道志》曰：富州，开江郡。秦桂林郡地。二汉属苍梧郡。梁为开江、武城二郡地。陈置静州，改开江、武城二郡为逍遥郡。隋平陈，并废，唐又置静州，贞观八年改为富州，因富水为名。
梧州
《十道志》曰：梧州，苍梧郡。秦属桂林郡。二汉为苍梧。晋以后并因之。梁属成州。隋平陈，改为封州。唐为梧州。
《汉书》曰：武帝元鼎元年，开苍梧郡。
《礼记》曰：舜葬苍梧之野。
浔州
《十道志》曰：浔州，浔江郡。秦属桂林郡。二汉以后，并属郁林郡。隋属永平、郁林二郡地。唐置浔州。
《郡国志》曰：大宾县，汉布山县地。有糖牛与蛇同穴，牛嗜盐。俚人以皮裹手涂盐，入穴探之，牛舐之出外，则不得入，取其角为器，一曰糖牛。
龚州
《十道志》曰：龚州，临江郡。秦属桂林郡。汉平南越，置苍梧郡，今州即郡之孟陵县地也。唐置龚州。
郁林州
《十道志》曰：郁林州，郁林郡。秦为桂林郡。汉改为郁林郡，后汉亦同。梁置定州，后改为南定州。隋平陈，改为尹州；炀帝初，为郁林州。唐为郁林州。
平琴州
《十道志》曰：平琴州，平琴郡。旧郁林郡地。唐置平琴州，或为平琴郡。
宾州
《十道志》曰：宾州，安城郡。古越地。秦桂林郡地。汉为郁林郡，又为郁林郡之岭方县。(自汉迄隋，并为岭方县地。唐贞观五年，置宾州。)
澄州
《十道志》曰：澄州，贺水郡。古越地。秦为桂林郡。汉为郁林郡之岭方县。唐武德四年，置澄州。
绣州
《十道志》曰：绣州，常林郡。秦属桂林郡。二汉属郁林郡。晋以后因之。唐平萧铣，置绣州。
象州
《十道志》曰：象州，象郡。秦属桂林郡。二汉为郁林郡。吴又分置桂林郡。晋、宋、齐因之。隋平陈，置象州，因象山以为名。(秦之象郡，今合浦郡，非此象州也。)
柳州
《十道志》曰：柳州，龙城郡。秦、汉土地与象州同。晋以后属桂林郡。隋属始安郡。唐平萧铣，置昆州。贞观八年，改为柳州。
融州
《十道志》曰：融州，融水郡。历代土地与柳州同。唐置融州。
邕州
《十道志》曰：邕州，朗宁郡。古越地。秦为桂林郡。汉郁林郡之岭方县地。晋置晋兴郡于此。隋为郁林郡之宣化县。武德四年，置南晋州。贞观六年，改为邕州。
《图经》曰：人俗吝啬浇薄，内俭外憃，椎髻跣足，尚鸡卜、卵卜。
贵州
《十道志》曰：贵州，怀泽郡。虞舜暨周，并为荒裔。秦为桂林郡。自汉以下，与郁林郡同。唐置贵州。
党州
《十道志》曰：党州，宁仁郡。秦桂林郡地。唐置党州。
《南越志》曰：党州隆仁县有京观，即古征党洞杀俘虏处。
横州
《十道志》曰：横州，宁浦郡。古越地。秦象郡地。汉为合浦郡之高凉县地。隋於此置简州，又改为缘州。唐改为横州。
田州
《十道志》曰：田州，横山郡。土地与朗宁郡同。唐为田州。
严州
《十道志》曰：严州，修德郡。《禹贡》荆州之域。汉武平南越，即象郡地。唐乾封二年，置严州，地在严冈之侧，因为名。
《图经》曰：州门有长河，水深八十丈，从牂牱流下。
山州
《方舆志》曰：山州，龙池郡。土地与严州同。唐为山州，或为龙池郡。
淳州
《方舆志》曰：淳州，永定县。秦属桂林郡地。唐武德四年置，至永贞，以犯宪宗庙讳改为峦州，以峦山为名。
罗州
《十道志》曰：罗州，招义郡。《禹贡》扬州之地，是为南越。宋元嘉三年，镇南将军檀道济巡抚，於陵罗口筑城，因以名之，属高凉郡。唐武德五年，因其地复置州。
《南越志》曰：招义县，昔流人营也。
潘州
《十道志》曰：潘州，南潘郡。古瓯骆越地。秦平百越，为桂林郡地。汉为合浦县地，属合浦郡。唐武德四年，置南宕州。八年，改为潘州。
《岭表记》曰：潘州，昔有方士潘茂於此昇仙，遂以名郡。
容州
《方舆志》曰：容州，晋宁郡。古越地。秦属象郡。二汉属合浦郡。宋太始七年，分合浦县，於此立南流郡。齐、梁、陈不改。隋废。唐武德四年，置铜州。贞观八年，改为容州，因容山为名。
《十道志》曰：鬼门关，在北流县南三十里，两石相对，状若关形，阔三十馀步。昔马援讨林邑，经此立碑，石碣尚存。昔时趋交趾皆由此，关已南尤多瘴疠，去者罕得生还，故谚曰： 鬼门关，十人去，九不还。 
《郡国志》曰：斯地瘴气，春谓青草瘴，秋谓黄茆瘴。有瘴江水。
辩州
《十道志》曰：辩州，陵水郡。古越地。秦象郡地。二汉属合浦郡。唐置辩州。
《郡国志》曰：辩州，在陵、罗二水之间。
白州
《十道志》曰：白州，南昌郡。古越地。秦象郡地。汉为合浦郡。唐武德四年，置南州。六年，改为白州。
《岭表录》曰：州有一派水出自双角山，合容州江呼为绿珠江。又绿珠井在双角山下。昔梁氏之女有容貌，石季伦为交趾采访使，以真珠三斛买之。梁氏之居，旧井存焉。
牢州
《十道志》曰：牢州，定川郡。本巴蜀西南徼外夷。秦属象郡。汉属牂柯郡。唐置义州，改为智州。贞观十一年，改为牢州，以牢石为名。
钦州
《十道志》曰：钦州，宁越郡。历代土地与白州同。宋、齐已来，置宋寿郡。梁又置安州。隋平陈，改为钦州。
安南都护府
《方舆志》曰：安南府，今理宋平县。古越地，《禹贡》扬州之地，号为百越。在周为越裳重译之地。秦属象郡。汉为交趾、日南二郡界，后汉因之。唐为交州。
又曰：人俗杂蛮夷之风，其人皆服布如单被，穿中央以贯其首。男子耕农，女子织纴。兵则矛、盾、长刀、木弓、竹矢，或骨为镞。
《交州记》：南定县人足骨无节，身有毛，卧者更扶始得起。故《山海经》云： 交胫国人脚胫曲戾相交，所以谓之交趾。 
《南越志》曰：龙编县，州之始，有蛟龙编於津之间，因以为瑞而名邑。
武峨州
《方舆志》曰：武峨州，武峨郡。土地与安南府同。唐置武峨州。
粤州
《方舆志》曰：粤州，龙水郡。土地与安南府同。唐为粤州，或为龙水郡。
芝州
《方舆志》曰：芝州，忻城郡。土地与安南府同。唐为芝州，或为忻城郡。
爱州
《方舆志》曰：爱州，九真郡。秦象郡地。汉武置九真郡，后汉亦同。晋亦属九真郡。宋、齐因之。梁置爱州。隋为九真郡。唐又为爱州。
福禄州
《方舆志》曰：福禄州，福禄郡。土地与九真郡同。唐为福禄州。
长州
《方舆志》曰：长州，文阳郡。土地与九真同。唐为长州。
驩州
《方舆志》曰：驩州，日南郡。古越裳氏国，九译所通者也。秦属象郡。二汉属九真郡。吴分置九德郡。晋、宋、齐因之。隋置驩州，后为日南郡。唐为驩州。
《郡国志》曰：庞山洞人去其两齿为饰，刻胸作花文。中山立市，十日一会。铸铜为器，大如盘，名旁，旁以为财市。
峰州
《方舆志》曰：峰州，承化郡。古文郎国，(有文郎水。)亦陆梁地。秦属象郡。二汉属交趾郡。吴分置新兴郡。晋改为新昌。陈置兴州。隋平陈，改为峰州；炀帝初，废。唐复置峰州。
《林邑记》曰：苍梧以南有文郎野人，居无室宅，依树止宿，食生肉，采香为业，与人交易，若上皇之人。
陆州
《方舆志》曰：陆州，玉山郡。秦象郡地。汉以来属交趾郡。梁分置南州及宁海郡。隋平陈，郡废，改黄州为玉州；炀帝初，州废。唐复置玉州，上元二年，改为陆州，州有陆水。
廉州
《方舆志》曰：廉州，合浦郡。秦象郡地。汉置合浦郡，后汉同。吴改为珠官。晋又为合浦郡。宋因之，兼置临瘴郡及越州。齐又因之。隋改为禄州，寻又改为合州。唐置廉州。
《后汉书》曰：孟尝，字伯周，会稽上虞人。为合浦太守，先时太守多贪，珠遂徙向交趾；尝到，革理前弊，珠遂还。称为神明，桓帝征之。
岩州
《方舆志》曰：岩州，安乐郡。土地与合浦郡同。唐为岩州，或为安乐郡。
雷州
《方舆志》曰：雷州，海康郡。秦象郡地。二汉以后，并属合浦郡。梁分置合州，大同末，为南合州。隋炀帝初，废。唐为雷州。
《投荒录》云：雷州南滨大海，多雷，雷之声近在檐宇之上。雷州之北，高州之南数乡亦多雷，雷声似在寻常之外。俗俟雷时，具酒肴设奠，畏雷法甚严谨，有以彘肉与鸡肉食者，霹雳即至。
禺州
《十道志》曰：禺州，温水郡。古百越地，婺女之分野。秦属象郡。本宕昌之边邑，唐置宕州，又改为禺州，以南方番禺之地，因名州。
汤州
《方舆志》曰：汤州，汤泉县。秦属象郡。唐置汤州，或为汤泉州。
瀼州
《十道志》曰：瀼州，临潭郡。《禹贡》扬州之分。春秋属楚，在郁林之西南，交趾之北。隋大将军刘方始开此路，为镇守，寻又不通。唐贞观二年，清平公李弘节遣钦州首领宁师宗招慰开拓，寻刘方旧路得达交州。为州在瀼水之东，故以为名。(瀼音而章反。)
笼州
《十道志》曰：笼州，扶南郡。古越地，在南越之西界。唐贞观十二年，大使清平公李弘节招降獠，置笼州，以笼洞为名。
环州
《十道志》曰：环州，正平郡。《禹贡》扬州之分。州隶桂州。贞观十二年，李弘节招慰款附环落洞，故以名州。州在游卢水南，整水北。
古州
《方舆志》曰：古州，乐兴郡。土地同临潭郡。唐置古州，或为乐古郡。
崖州
《方舆志》曰：崖州。朱崖郡。郡地海中之洲也，洲方千里，与今海康郡之徐闻县对。自徐闻径度，便风扬帆一日一夕即至。梁置崖州。
《汉书》曰：武帝元鼎六年，开南海地，置朱崖、儋耳二郡。元帝罢朱崖郡，以其阻绝数反，故罢之。
《郡国志》曰：崖州妇人著緦缏，以土为釜，器用瓠瓢。无水，人饮唯石汁。又有椒。以安石榴花着瓮中，经旬即成酒，其味香美，仍醉人。
《交州记》曰：朱崖在大海中，南极之外。
儋州
《十道志》曰：儋州，昌化郡。土地所属与朱崖同。汉元鼎六年，定越地，置儋耳郡。唐武德四年，置儋州。
《汉书》张晏注曰：儋耳其俗，镂其颊皮，上连耳匡，分为数支，状似鸡肠，因名焉。
《山海经·海内南经》曰：有离耳。郭景纯注曰：锼其耳，分令下垂为饰，即儋耳也。
振州
《方舆志》曰：振州，延德郡。土地与朱崖郡同。隋置临振郡。唐置振州。
琼州
《方舆志》曰：琼州，琼山郡。土地与朱崖郡同。唐贞观六年，割崖州置琼州。
万安州
《方舆志》曰：万安州，万安郡。土地与朱崖郡同。唐置万安州，或为万安郡。
