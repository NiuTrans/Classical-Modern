○叙京都上
《释名》云：都者，国君所居，人所都会也。邑，犹俋，聚会之称也。
《左传》曰：邑有先君宗庙之主，曰都。
《尚书大传》曰：十邑为都。
《尚书》曰：建邦设都。
又曰：成王在丰，欲宅洛邑，使召公先相宅，作《召诰》： 惟太保先周公相宅。厥既得卜，则经营。 
《毛诗》：文王受命，有此武功，既伐於崇，作邑于酆。
《周礼·大司徒》：以土圭之法测土深，正日影，以求地中。
又曰：四县为都。
又曰：距国五百里为都。
《公羊传》曰：京师者，天子之居也。京者，大也；师者，众也，天子之居必以众大之辞言之。
《白虎通》曰：京师者何谓也？千里之邑号也，明什倍诸侯，法日月之径千里。或曰夏为夏邑，殷为商邑，周为京师。
《帝王世纪》曰：天子畿方千里，曰甸服，甸服之内曰京师。
又曰：天子所居宫曰都。
《风俗通》曰：京谓非人力所能成，天地性自然也。京师义亦取此。
《帝王世纪》曰：宓羲为天子都陈，在《禹贡》豫州之域，西望外方东及明绪，於周陈胡公所封，故《春秋传》曰： 陈，太昊之墟也。 於汉属淮阳，今陈国是也。神农氏亦都陈，又营曲阜，故《春秋》称 鲁，大庭氏之库 。黄帝都涿鹿，於《周官》幽州之域，在汉为上谷。而《世本》云 涿鹿在彭城南。 然则上谷本名彭城，今上谷有涿鹿县及蚩尤城，阪泉地又有黄帝祠，皆黄帝战蚩尤之处也。或曰黄帝都有熊，今河南新郑是也。少昊氏自穷桑登位，故《春秋传》曰： 世不失职，遂济穷桑，登帝位在鲁北，后徙曲阜。 於周为鲁，在《禹贡》徐州蒙羽之野，奎娄之分，降娄之次，周以封伯禽，故《春秋传》曰： 命伯禽而封少昊之墟。 是以《书叙》称 鲁公伯禽宅曲阜 是也。颛顼氏自穷桑徙商丘，於周为卫，在《禹贡》冀州太行之东北，逾常山及兖州桑土之野，营室东壁之分，豕韦之次，故《春秋传》曰： 卫，颛顼之墟也，谓之帝丘。 今东郡濮阳是也。帝喾氏都宅，今河南偃师是也。《禹贡》外方之城，嵩之北，或言在梁非也。帝尧氏始封於唐，今中山唐县是也。尧山在焉，唐水在西北入唐河，南有望都县，有都山，即尧母庆都之所居也，相去五十里，都山一名亘山，北登尧山，南望都山，故名其县曰望都。而《地理志》尧山在唐南山中，张晏以尧山实在唐北。《地理志》尧之都后徙涿鹿，《世本》云： 在彭城南， 今上谷郡北，自有彭城，非宋彭城也。后又徙晋阳，今太原县也，於《周礼》在并州之域，及为天子都平阳，於《诗风》为唐国，武王子叔虞封焉，更名唐。故吴季札闻唐之歌曰： 思深哉，其有陶唐氏之遗民乎！ 帝舜其所营都或言蒲阪，即河东县。
《帝王世纪》曰：夏鲧封崇伯，故《春秋传》曰： 谓之有崇伯鲧，国在秦晋之间。 《左氏传》曰 赵穿侵崇 是也。禹受封为夏伯，在《禹贡》豫州外方南，角亢氐之分，寿星之次，於秦汉属颍川，本韩地，今河南阳翟是也。受禅都平阳，或在安邑，或在晋阳。於汉平阳、安邑，皆属河东。晋阳属太原，在冀州太行恒山之西，太原太岳之野，参代之分，实沉之次，於周为晋，今司隶并州之域也。相徙商丘，於周为卫，成公梦康叔曰： 相夺予享 是也。少康中兴，复还旧都，故《春秋传》曰： 复禹之迹，不失旧物 是也。《世本》又言 夏后居阳城 ，本在大梁之南，於战国大梁魏都，今陈留浚仪是也。案《经传》曰： 夏与尧、舜，同在河北冀州之域，不在河南也。 故《五子歌》曰： 惟彼陶唐，有此冀方，今失厥道，乱其纪纲，乃底灭亡。 言自禹至太康，与唐虞不易都城也。然则居阳城者，自谓禹避商均时，非都也。故《战国策》称 桀之居，左天门之险，右天溪之阳，成皋在其北，伊洛在其南。 吴起对魏武侯亦言 桀之居，左河济，右太华，伊阙在其南，羊肠在其北。 案《地理志》：上党商都，有天井关，即天门也。有羊肠坂，在太原晋阳西北九十里，为通西上郡关，即吴起之所云也。洛皆在阳城，非都审矣。
《帝王世纪》曰：商契始封於商，在《禹贡》太华之阳，上洛商是也。《世本》 契居蕃，相土徙商丘。 本颛顼之墟，故陶唐氏之火正阏伯之所居也。故《春秋传》曰： 阏伯居商丘，祀大火，相因之，故商主大火。 谓之辰，故辰为商星，今濮阳是也。然则契之所封，商丘商洛是也。商土於周为卫商是也。而学者以商丘为契封，谬也。汤始居亳，学者咸以亳本帝喾之墟，在《禹贡》豫州洛河之间，今河南偃师西二十里尸乡之阳亭是也。以经考之事实，甚失其正。《孟子》称 汤居亳，与葛为邻。 案《地理志》：葛，今梁国宁陵之葛乡是也。汤地七十里，葛又伯耳，封域有制；葛伯不祀，汤使亳众为之耕，有童子饷食，葛伯夺而杀之。计宁陵至偃师八百里，而使亳众为之耕，有童子饷食，非其理也。今梁自有二亳，南亳在穀熟，北亳在蒙，非偃师也。故古文《仲虺之诰》曰： 乃葛伯仇饷，初征自葛。 即《孟子》之言是也。汤又盟诸侯於景亳，然则二亳皆在梁矣，《春秋》 会于亳 是也。太甲既立，不明，伊尹放诸桐。《世本》又言 太甲徙上司马 ，在邺西南。案《诗》、《书》太甲无迁都之文，桐宫其在斯乎！仲丁徙嚣，或曰今河南之敖仓是也，故《书序》曰 仲丁徙于嚣 。河亶甲徙相，在河北，故《书序》曰 河亶甲居相 是也。祖乙徙耿，为河所毁，故《书序》曰 祖乙圮于耿 ，今河东有耿乡是也。及盘庚立，复南居亳之殷地，故《书序》曰 将治亳、殷 ，今偃师是也。然则殷有三亳，二亳在梁国，一亳在河南。南亳谷熟，即汤都也；蒙为北亳，即景亳，汤所盟地；偃师为西亳，即盘庚所徙者也。故《立政篇》曰 三亳坂尹 是也。武丁徙朝歌，於周为卫，今河内县也。纣自朝歌北筑沙丘台。沙丘，《地理志》在巨鹿东北七十里。邯郸国属赵，於《禹贡》在冀州大陆之野，昴毕之分，大梁之次。至今民俗歌谣，男女淫纵，犹有纣之馀风，世称赵女之美是也。
又曰：周后稷始封邰，今扶风是也。及公刘徙邑於豳，今新平漆之东北有豳亭是也。故《诗》称 笃公刘，于豳斯馆。 至太王避狄，循漆水，逾梁山，徙邑於岐山之阳，西北岐城旧址是也。故《诗》称 率西水浒，至於岐下。 南有周原，故始改号曰周。王季徙郢，故《周书》曰 维周王季宅程 是也。故《孟子》称 文王生於毕郢，西夷人也。 暨文王受命，徙都於酆，在今京兆之西是也。故称伐戎於崇，作邑於酆。及武王伐纣，营洛邑而定鼎焉。今洛阳西南洛水之北有鼎中观是也。周公相成王，以酆、镐偏处，西方贡道不均，乃使邵公卜居洛水之阳，以即土中。故《援神契》曰： 八方之广，周洛为中。 於是遂筑新邑，营定九鼎，以为王之东都之洛邑。故《周书》称 我乃卜涧水东，瀍水西，唯洛食。 是为王城，名曰东周。故《公羊传》曰 王城者何？东周也。 《地理志》王城本郏鄏之地，是以或谓之郏鄏，故《春秋传》曰 成王定鼎于郏鄏 ，河南是也。今郏鄏东门名鼎门，盖九鼎所从入也。成王即卜营洛邑，建明堂，朝诸侯，复还酆、鄗。故《书序》曰 成王既黜殷命，还归在酆。 至懿王徙大丘，秦谓之废丘，今京兆槐里是也。
《世本》曰：懿王居大丘，厉王淫乱，出于彘，今河东永安是也。平王即位，徙居洛，《洛诰》所谓新邑也。《国语》曰： 幽王灭，周乃东迁。 本殷之畿内，在《禹贡》豫州外方之域，河洛瀍涧之间。周於南柳七星张之分，鹑火之次也。及敬王避子朝之乱，东居成周，故《春秋经》曰 天王入于成周 是也。后六年，王室定，遂徙都成周。是后晋又率诸侯之徒修缮其城，以成周城小，不受王都，故坏翟泉而广焉。翟泉，地在成周东北，今洛阳城中有周王冢是也。至赧王，又徙居西周而失位。 
又曰：秦非子始封於秦，故《秦本纪》称周孝王曰： 朕分之土邑秦。 本陇西秦谷亭是也。玄孙庄公徙废丘，周懿王之所都，今槐里是也。及襄公始受酆之地，列为诸侯。文公徙汧，故《秦本纪》曰： 公事猎至汧，乃卜居之。 今扶风郿县是也。宁公又都平阳，故《秦本纪》曰： 宁公二年，徙居平阳。 今扶风郿之平阳亭是也。秦德公徙都雍，故《秦本纪》曰： 德公元年，初居雍。 今扶风雍是也。至献公即位，徙治栎阳，今冯翊万年是也。孝公自栎阳徙咸阳，《秦本纪》曰： 作为咸阳，筑冀阙，徙之。 及汉元年，更名新城，属扶风，后并于长安。故《太史公传》曰： 长安，故咸阳也。 元鼎三年，复别为渭城，今长安西北渭水阳有故城，故《西京赋》曰 秦里其朔，实为咸阳 是也。
又曰：汉高帝元年，始为汉王，都南郑，属汉中，秦厉王所置，在《禹贡》梁州之域，北达雍南，跨巴蜀，与秦同分。二年，北徙栎阳，故秦献公之所居。后居万年，故属冯翊，今京兆县也。都长安，秦咸阳之地，今京兆所治县也。其城狭小，至惠帝元年，始更筑广，五年乃成。光武以武信侯进封萧王，在《禹贡》徐州之域，於周以封子姓之别附庸，事在《春秋》；於汉属豫州，今沛国萧是也。及即位於鄗，更名高邑。建武元年，始都洛阳，故成周之旧基，城东西六里一十步，南北九里一百步。是以时人谓洛阳为东京，长安为西京。
又曰：魏武为魏公，都邺，今魏郡是也。后文帝因汉之旧，复都洛阳，以谯为先人本国，许昌为汉之所居，长安为西京之遗迹，邺为王业之本基，与洛阳凡五处，故号曰五都。
《博物志》曰：河东平阳，尧所都。河东太阳，虞所都。(太保后。)
颍川阳翟，夏禹国。弘农陕，虢所都。(王季后。)
河南偃师尸乡，汤所都。
鲁国，薛奚仲所都。河南洛阳，周公迁殷民曰成周。河南，武王迁九鼎，周公营之，以为王城；平王所都。
河南巩，东周所都。
扶风槐里，周懿王所都。
扶风郇邑豳乡，公刘所都。
左冯翊栎阳，秦献公所都。
扶风雍，秦惠王所都
《晋书》云：晋都洛阳。至永嘉南迁，居建康，今润州江宁县。宋、齐、梁、陈，并同居建康。梁元帝及后梁萧詧，又别居江陵。永嘉之乱，有十六国，各建都邑：前梁张轨，都敦煌；后梁吕光，都姑臧；南凉秃发乌孤，都略阳；西凉李暠，都酒泉；北凉沮渠蒙逊，都张掖；前燕慕容廆，初都和龙，后徙蓟，又徙邺；后燕慕容垂，都中山；南燕慕容德，都广固；北燕冯跋，都和龙；前秦苻坚，后秦姚苌，并都长安；西秦乞伏国仁，都定乐；前赵刘聪，都平阳；后赵石勒，都襄国，至石季龙，都邺；后蜀李特，都成都；夏赫连勃勃，都统万城。
又曰：永嘉南迁，后魏据中原，初都代，又徙洛阳。至文帝迁长安，孝静帝迁都邺，号东魏、西魏。东魏禅北齐，高洋以邺为上都，晋阳为下都。西魏禅周，周禅隋，并都长安。隋高祖营大兴城，后徙居之，名曰长安，今西京也。隋炀帝迁洛阳，於故周之王城，对伊阙，即今东都城也。
