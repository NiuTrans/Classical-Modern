○盐
《书》曰：青州，厥贡盐、絺。
《周礼·天官·笾人》曰：朝事之笾，其实形盐。(案，盐谓为虎形，谓之形盐。)
又曰：掌盐之政令，以共百事之盐。祭祀，共其苦盐、散盐。(杜子春读苦为盬，谓出盐直用，不湅冶也。郑司农云：散盐，湅冶者。玄谓：散盐，煮水为盐也。)宾客，共其形盐、散盐。王之膳羞，共饴盐。(饴盐，盐之甜者，今戎盐有也。)几齐事，鬻盐以待戒令。(齐事，和五味之事。鬻盐，湅治之。鬻音煮也。)
《记》曰：祭宗庙，盐曰咸鹾。(大咸曰醝。)
又曰：醯醢之美，而煎盐之尚，贵天产也。
又曰：桃诸卵盐。(大盐。)
又曰：功衰，食菜果，饮水浆。无盐酪不能食，食盐酪可也。(功衰，齐斩之末也。酩，酢。)
《左传》曰：王使周公阅来聘，飨有昌歜、白黑形盐。辞曰： 国君文足昭也，武可畏也，则有备物之飨，以象其德。荐五味，羞嘉谷，盐虎形，(盐，五味之将，故刻为虎形，以象其武。)以献其功。吾何以堪之？ 
又曰：晋人谋去故绛，诸大夫皆曰： 必居邭、瑕氏之地，沃饶而近盬。 (盬，盐也。猗氏县有盐池是也。)
又曰：齐晏子曰：山木如市，弗加於山；鱼、盐、蜃、蛤，弗加於海。
《说文》曰：盐，咸也。盬，河东盐池，袤五十里，广六里，周一百十四里。(戴延之《西京记》曰：盐生水中，夕取朝复，千车万驴，适意多少。)卤，西方碱也。东方谓之斥，西方谓之卤。鹾，碱也，河内谓之碱。
《广雅》曰：〈卤肖〉、(音消。)〈卤奏〉、(七豆切。)〈卤昷〉、(音温。)〈卤扁〉，(步典切。)盐也。
《史记》曰：募民月给费用官器作煮盐，宫与牢、盆。
《汉书》曰：王莽诏曰： 盐，食者之将。 
又曰：吴东海水为盐，国用饶足。(《吴录·地理志》曰：吴王煮海水为盐。今海盐县是也。)
《续汉书》曰：虞翊为武都太守，始到郡，谷石千五百，盐石八千。视事三岁，谷石八千，盐百。
又曰：天竺国出黑盐。
《东观汉记》曰：贾复为县掾，迎盐河东，会盗贼起，等辈放散，其盐复独完，还致县中。
《后汉书》曰：第五伦自以久为官不达，遂将家属客河东，变名姓，自称王伯齐，载盐往来。又太原、上党所过，辄为粪除而去。
又《王符论》曰：且攻玉以石，洗金以盐。(《诗·小雅》曰：他山之石，可以攻玉。今之金工发金色者，皆淬之盐水也。)
《魏志》曰：卫觊与荀彧书曰： 夫盐，国之大宝也。自乱以来放散，宜如旧置使者监卖，以其直益市犁牛，若有归民，以供给之。 
又曰：邓艾平蜀后，言於司马文王，留陇右兵二万人、蜀兵二万人，煮盐兴冶，为军农要用。
《魏略》曰：汉令哀牢民家出盐一斛以为赋。
《吴志》曰：朱桓卒，家无馀财。孙权赐盐五千斛，以周丧事。
《蜀志》曰：先主定益州，置盐府校尉，较盐、铁之利。
《晋书》曰：肃慎国无盐、铁，烧木作灰，取汁而食之。
又曰：郭文，字文举，隐居吴兴馀杭大辟山中。恒着鹿裘葛巾，不饮酒食肉，区种菽麦，采草叶木实贸盐以自供。人或酬下价者，亦即与之。
《宋书》曰：豫章王大会宾僚，张融食炙始毕，行炙人便去，融欲求盐，蒜，口终不言，方摇食指，半日乃息。
又曰：张融作《海赋》，文辞诡激，独与众异。后以示镇军将军顾凯之，曰： 卿作此赋，实超玄虚，但恨不道盐耳。 融即求笔注曰： 漉沙构白，熬波出素，积雪中春，飞霜暑路。 
《齐书》曰：崔慰祖父丧，不食盐。母曰： 汝既无兄弟，又未有子息，毁不灭性，故当不进肴羞耳，如何绝盐？吾今亦不食矣！ 慰祖不得已从之。
《梁书》曰：侯景陷台城，宴集其党，又召僧通。僧通取肉揾盐，以进景，问曰： 好不？ 景答： 所恨太咸。 僧通曰： 大咸则烂。 及景死，王僧辨截其二手送齐宣，又传首往江陵，果以盐五斛置腹中，送于建康，暴之于市。百姓争取屠脍羹，食皆尽。
《后魏书》曰：世祖南伐，遣李孝伯赐刘义恭等盐各九种，并胡鼓。孝伯曰： 有后诏：凡此盐各有所宜。白盐、食盐，主上自所食；黑盐，治腹胀气满，末之六铢，以酒下；胡盐，治目痛；戎盐，治诸疮；赤盐、驳盐、臭盐、马齿盐四种，并非食盐。 
又曰：忽吉国水气咸，凝盐生树上。
又曰：沮渠蒙逊平酒泉，於宋繇室得书数千卷，盐、米数十斛而已。蒙逊叹曰： 孤不喜克李氏，欣得宋繇耳。 
《北齐书》曰：房景伯母亡，居丧不食盐菜，因此遂为水病，积年不愈。
又曰：崔暹奏请海沂煮盐，有利军国。文襄以问崔昂，昂曰： 亦既官煮，须断之灶。官力虽多，不及人广。请准开市，薄为灶税，私馆给，彼此有宜。 朝廷从之。
《唐书》曰：武德中，长安古城盐渠水生盐，色红白，味甘，状如方印。
又曰：左右神策、盐州行营节度使胡坚昌皆表奏： 初城盐州卤中获壤土，又置烽堡，水路回远，即时有雨，废盐并悉生盐。事扶圣德，可谓天赞，请宣付史馆。 制可。
又曰：代宗时，河中府盐池生瑞盐。韩滉奏曰： 土德之瑞。 
又曰：李晟薨后，德宗以初城盐州复盐池，上赐宰相新盐，恻然思之，命置盐於灵座。
又曰：流鬼国去京师万五千里，边於北海，多沮泽，有鱼、盐之利。
又曰：初，榷盐起於第五琦。及刘晏代其任，法术精密，官无遗利。初，岁入钱六十万贯，季岁十倍，而人无厌苦。大历末，通计一岁征赋所入，而盐醝当天下太半之赋。
《管子》曰：齐有渠之盐，燕有辽东之煮。十口之家，十人舐盐；百口之家，百人舐盐。凡食盐之数，一月，丈夫五升少半、妇人三升少、半婴儿二升少半。盐之重，升加分耗而釜百，升加什耗而斧千。君伐沮薪，煮浦水为盐正而积之三万锺。至阳春农事方作，令民无得筑垣墙，毋得缮冢墓，大夫无得治宫室台榭，北海之众无得聚庸而煮盐，然盐之价必四什倍。君以四什之贾，循河、济之流，南输梁、赵、宋、卫、濮阳。恶食无盐则肿，守圉之本，其用盐独重。君伐菹薪，煮沛水以籍於天下，然则天下不减矣。
又曰：桓公成盐三万六千锺，令吏籴之，得成金万一千馀斤。
《尸子》曰：南海之辇，北海之盐。
《鲁连子》曰：连宿沙瞿子善煮盐；使煮溃沙，虽十宿不能得也。
《抱朴子》曰：作赤盐法：用寒盐一斤，雨泥一斤，内铁器中，以水烧，皆消而赤也。
《金楼子》曰：白盐，小小有峰洞，皎如水精。及其映日光，似琥珀。胡人和之以供国厨，名为君王盐，亦名玉华盐。
又曰：有清池盐，正四方，广半寸，其形扶疏。似有人耕池旁地，取池水波种之，去勿回顾，即生此盐。
《国语》曰：桓公通齐国之鱼盐于东莱
《山海经》曰：景山南望盐皈(或无皈字。)败之池，北望少泽，其草多{艹诸}{艹与}、秦菽，其阴多赪，其阳多玉。郭景纯云，盐败泽即解县盐池也。
《吕氏春秋》曰：和之美者，大夏之盐。(高诱曰：大夏，泽名，或山名。)
《春秋后语》曰：张仪说赵王曰： 今日楚与秦为兄弟之国，而韩、魏称为藩臣，齐献鱼、盐之地，断赵之右臂。 (齐负海，有鱼盐之利。今云献鱼盐之地，矫辞以胁赵也。)
《淮南万毕术》曰：盐能累卵。(取戎盐涂卵，取他卵置其上，即累也。)
《盐铁论》曰：古者豪强大家得煮海为盐，民皆依为奸之业也。
《世说》曰：秦缪公使贾人载盐，百里奚使将车。
《风俗通》曰：咸如炭，俗说：咸亦与热正等，炭火不可以入口，人食得太咸，亦吐之。谨案，东海昫人晓知盐法者云：搅盐木水多日，每焦黑如炭，非谓灶中火炭也。
《吴时外国传》曰：涨海州有湾，湾中常出自然白盐，峄峄如细石子。天竺国有新淘水，水甘美，下有石盐，白如水精。(《南州异物志》云：盐如石英。)
《晋令》曰：凡民不得私煮盐，犯者四岁刑，主吏二岁刑。
《蜀王本纪》曰：宣帝地节中，始穿盐井数十所。
《世本》曰：宿沙作煮盐。(《宋志》曰：宿沙卫，齐灵公臣。齐滨海，故卫为煮盐之利。)
《晋太康地记》曰：梓潼县出伞子盐。
《广志》曰：盐体因於水故，或水且生于水故，或与土杂产于地，多侧于海滨，但未必千里相比耳。煮盐与海同。河东有印成盐，西方有石子盐，皆生於水。(北海。)北海湖中有青盐，五原有紫盐，波斯国有白盐，如细石子。
《玄晏春秋》曰：故侍中刘子杨食饼，知盐生精味之至。(《秦记》曰：会稽王道子为符郎设盛馔，郎云： 盐味小生。 )
《博物志》曰：临邛火并，诸葛亮往视之后，火益盛。以盆贮水，煮之则盐。后人以火投井中，火即灭，至今不然。
《梁四公子记》曰：高昌国遣使贡盐二颗，颗大如斗状，白似玉。帝以其自万里绝域而来献，数年方达，命杰(音竭。)公迓之，谓其使曰： 盐一颗是南烧羊山月望收之者，一是北烧羊山非月望收之者。 使者具陈： 盐，奉王急命，故非时尔。 因问紫盐、碧珀，云 中路遭北凉所夺，不敢言之。 帝问杰曰公群物之异，对曰： 南烧羊山盐文理粗，北烧羊山盐文理密。月望收之者，明彻如冰，以毡橐煮之可验。交河之间，平碛中，掘深数尺，有末盐，如红如紫，色鲜味甘，食之止痛。更深一丈，下有碧珀，黑逾纯漆，或大如车轮，末而食之，攻妇小人腹症瘕诸疾。彼国珍异，必当致贡，是以知之。 
《凉州异物志》曰：姜赖之墟，今称龙城。恒溪无道，以感天庭。上帝赫怒，溢海荡倾。(姜赖，胡国名也。恒溪，其王字也，矜贪无厌。上帝化为沙门，游于观其政，遂从溪乞之，以盐与帝，帝乃震怒，使蒲昌溢以荡覆也。)刚卤千里，蒺藜之形，其下有盐，累棋而生。(其地化为卤而刚坚，嶷如蒺{莉木}，忄发发其底，盐方大如棋，以次相累也。坐以盐乞天帝，故使此地化生盐也。)
又曰：盐山二岳，三色为质，赤者如丹，黑者如漆。小大从意，镂之写物，(赤与黑者皆小，惟白大。或如箧相，从人所为形也。)作兽辟恶，佩之为吉。(或治为鸟兽以佩之。)戎盐可以疗疾。(四方皆用白者作散，以除头风。以其出胡国，故言戎盐也。)
《凉州记》曰：有青盐池，出盐正方半寸，其形似石，甚甜美。
《益州记》曰：汶山、越巂煮盐法各异。汶山有咸石，先以水渍，既而煎之；越巂先烧炭，以盐井水沃炭，刮取盐。
《荆州记》曰：盐水自凝，生伞子盐，方寸，中央隆起，形如张伞。
《本草经》曰：卤盐，一名寒石，味苦。戎盐，主明目。大盐，一名胡盐。(《吕氏春秋》曰：《本草》云： 戎盐一名胡盐。 )
崔骃《博徒论》曰：江阳六盐。
《笑林》曰：姚彪至武昌，遇风，与沈浙江渚守风。粮用尽，遣人从彪贷盐百斛。彪得书不答，敕左右倒盐百斛着江水中，曰： 明吾不惜，惜所与耳！ 
《岭表异录》曰：野煎盐，广南煮海其无限，商人纳榷，计价极微。数内有恩州场、石桥场，俯迩沧溟，去府最远。商人於所司给一百石榷，课止销杂货三、二千，及往本场盐，并无官者给遣。商人但将人九收聚咸沙，掘地为坑，坑口稀布竹木，铺蓬簟于其上，堆沙，潮来投沙，咸卤淋在坑内。伺候潮退，以火炬照之，气冲火灭，则取卤计，用竹盘煎之，顷克而就。竹盘者，以篾细织竹镬，表里以牡砺灰泥之。自收海水煎盐，谓之野煎，易得如此也。(江淮试卤浓淡，即置饭粒於卤中，粒浮者，即是纯卤也。)
○酱
《礼记》曰：脍炙处外，醯酱处内。
又曰：献熟食者操酱齐。
又曰：濡鸡，醢酱，实蓼；濡鱼，卵酱，实蓼；濡鳖，醢酱，实蓼；鱼脍，芥酱；麋腥，醢酱。
《论语》曰：不得其酱，不食。
《汉书》曰：刘歆谓扬雄云： 今学有禄利，然尚不能明《易》，又如玄何？吾恐后人覆酱瓿也！ (瓿，音部，罂名也。)
《风俗通》曰：酱成於盐而咸於盐，夫物之变有时而重。
又曰：雷不作酱，俗说令人腹内雷声。按子路感雷精而生，尚刚好勇。死，卫人醢之。孔子覆醢，每闻雷，心恻怛耳。
桓谭《新论》曰：鄙人得鯅(音亶)酱而美，与人共食，少唾其中，因弃之，俱不得食。
《论衡》曰：作豆酱恶闻雷，此欲使人急作，不欲积久。
《世说》曰：陆机入洛，欲为《三都赋》。闻左思作之，抚掌而笑，与弟云书云： 此间有伧父欲作《三都赋》，须其成，当以覆酱瓮耳！ 
《宋书》曰：孝武尝为王玄谟作四时诗云：匏酱调秋菜，白醝解冬寒。
又曰：孝绪外兄王晏贵显，屡至其门。孝绪度之，必至颠覆。闻其笳管，穿篱逃匿，不与相见。曾食酱美，问之，云是王家所得，便吐餐覆酱。及晏诛，亲戚咸为之惧，孝绪曰： 亲而不党，谁坐之？ 后竟获免。
梁刘孝仪《谢智安王赍虾酱启》曰：龙酱传甘，退诚可陋。蚳醢称贵，追觉失言。上圣闻雷，未之能覆。嘉宾流啜，羞以无辞。
