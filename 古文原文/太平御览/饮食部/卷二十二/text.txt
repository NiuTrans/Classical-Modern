○脂膏
《周礼·庖人》曰：凡用禽献，春行羔豚膳膏香，夏行踞鱐(音搜。)膳膏臊，秋行犊麂膳膏腥，冬行鲜羽膳膏膻。(用禽献，谓煎和之以献王也。郑司农云：膏香，牛脂也。膏臊，豕膏也。杜子春云：膏臊，犬膏。膏腥，豕膏也。鲜，鱼也。羽，雁也。膏膻，羊脂也。玄谓：膏腥，鸡膏也。八物者，得四时之气尤盛，为人食之弗胜，是以用休废之脂膏煎和膳之。)
又《冬官·梓人》曰：天下之兽五：脂者、膏者、裸者、羽者、鳞者。(脂，牛羊之属。膏，豕之属也。)宗庙之事，脂者、膏者以为牲。(致美味也。)
《礼》曰：脂用葱，膏用薤。(脂，肥凝者。泽者曰膏。)煎诸膏，膏必灭之。肝膋，取狗肝一，幪之以其膋。(膋，肠问脂。幪音蒙。)小切狼臅膏，以与稻米为酏。(狼臅膏，臆中膏也。酏，之然反。)
《尔雅》曰：冰，脂也。(《庄子》云：肌肤若冰雪。冰雪，脂膏也。)
《说文》曰：〈月尞〉，牛肠脂。(〈月尞〉，音力彫反。)
《通俗文》曰：脂在脊曰肪，在骨曰〈月册〉，(音珊。)兽脂聚曰〈月囷〉。(音窘。)
《史记》曰：败脂辱处也，而公伯千金。
《后汉书》曰：孔奋为姑臧长，力行清洁，为众人所笑，以为身处脂膏，不能自润，徒益苦辛耳。
《淮南子》曰：无角者膏而无前，有角者脂而无后。
○油
《魏志》曰：孙权至合肥新城，满宠驰往赴，募壮士数十人，折松为炬，灌以麻油，从上风放火，烧贼攻具。
又曰：黄初三年，车驾幸宛，使夏侯尚率诸军与曹真共围江陵。权将诸葛瑾与尚军对江。瑾度入江中渚，而分水军於江中。尚夜多持油船，将步骑万馀人，於下流潜渡攻瑾，诸军夹江烧其舟船，水陆并攻，破之。
王隐《晋书》曰：元康三年，武库火。检校，是工匠盗库中，恐罪，乃投烛着麻膏中火燃。
又曰：齐王冏起义，孙秀多敛苇炬，益储麻油於殿省，为纵火具。
《东宫旧事》曰：月给油六升。
《宋书》曰：朱脩之为荆州刺史，去镇之日，秋毫无犯。计在州已来，然油及私牛马食官谷草，以私钱六十万偿之。
《梁书》曰：沈约年十三而遭家难，潜窜，会赦乃免，既而流寓。孤贫，笃志好学，昼夜不释卷。母恐其以劳生疾，常遣减油灭火。
又曰：张缵为湘州刺史，州境大宁。晚好积聚，多写书数万卷。有油二百斛、米四千石，他物称是。
又曰：侯景攻台城，为曲项木驴攻城，矢石不能制。羊侃作雉尾炬，施铁镞，以油灌之，掷驴上，焚之俄尽。
又曰：初，侯景既南奔，魏相高澄命先剥景妻子面皮，悉以油煎杀之。
《后周书》曰：卫剌王真作乱，率其党袭肃章门，不得入，乃纵火烧之。尉迟运惧火尽真党得进，乃取油灌木以益火，火势转盛，真不得进，乃退。
《博物志》曰：煎油，水气尽，无烟，不复沸则还冷，可内手搅之。得水而焰起飞散。
《释名》曰：柰油，捣柰实和之，以涂缯上，燥而发之，形似油也。杏油亦如之。
