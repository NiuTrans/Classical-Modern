○食下
《鬻子》曰：禹尝据一馈而七起，日中不暇饱食，曰： 吾不畏士留道路，吾恐其留吾门庭，四海民不至也。 
《晏子》曰：晏子相景公，食脱粟之饭，炙三弋，五卵菜耳。公曰： 嘻！夫子家如此甚贫乎？而寡人之罪。 对曰： 脱粟之食饱，士之一足也；炙三弋，士之二足也；菜五卵，士之三足也。婴无倍人之行，而有三士之食，君之赐厚矣！婴之家不贫。 再拜而辞。
又曰：晏子相齐，三年政平民悦。中食而肉不足，景公曰： 封晏子以都。 晏子辞不受。
又曰：寡妇树兰，生而不芳；继子得食，肥而不泽。
《墨子》曰：圣王制饮食，足以充虚继气，强股肱，使耳目聪明，不极五味之调、芬香之和，不致远国珍怪异物。
又曰：不可衣短褐，不可食糟糠。饮食不美，面目颜色不足视也；衣服不美，身体从容不足观也。是以食必粱肉，衣必文绣。
《庄子》曰：巧者劳而智者忧，无能而无所求，饮食而邀游，泛若不系之舟。
又曰：秋禽之肥，易牙和之，非不美也；彭祖以为伤寿，故不食之。
又曰：廉者不食不义之食，不啖不义之水。
又曰：孔子病，子贡出卜。孔子曰： 汝待也。吾坐席不敢先，居处若齐，食饮若祭，吾卜之久矣。 
《慎子》曰：小人食於力，君子食於道。
又曰：饮过度者生水，食过度者生贪。
《燕丹子》曰：太子常与荆轲同案而食，同床而寝。
《公孙尼子》曰：食甘者益於肉，而骨不利也。
又曰：太古之人饮露，食草木实。圣人为火食，号 燧人 ，饮食以通血气。
《阙子》曰：义渠之人，烹鼋鳖不熟，臊秽腥臭，中国之民，虽饥饿三日不启口，至死弗食也。吴章、庄吉受而和之，病人食之，为之轻体；万乘饮之，为之解怒。故鼋鳖至腥臊，不可加，然而病人为之轻体，万乘为之解怒，何也？吴章、庄吉之调存也。
《韩子》曰：尧之王天下也，粝粢之食，藜藿之羹。虽监门之养，不厌於此矣。
又曰：吴起出，遇故人而止之食。故人有他故，期反而食，至暮不来。起不食而待之，明日使人求得，乃与之食。
又曰：孙叔敖相楚，粝饭菜羹，枯鱼之膳。
又曰：管仲束缚，自鲁之齐，路饥而泣。过绮邑，乞食，封人跪餐之，因窃谓仲曰： 若用齐，将何报我？ 曰： 如子之言，我且贤之用，能之使，劳之伦我何报子？ 封人怨之。
又曰：季孙相鲁，子路为都令。鲁以五月起众为长沟。当此时，子路以其私秩粟为浆饮，要沟者於五衢而餐之。孔子闻之，使子贡往，覆其饮，击毁其器，曰： 鲁君有民，子奚为乃餐之？ 子路怒，攘肱而入，请曰： 夫子疾由之为仁义乎？所学於夫子者，仁义也。仁义者，与天下共而同其利者也。今以由之秩粟而餐民，其不可何也？ 孔子曰： 由之野也！吾以女知之，女徒未及也！女故如是之不知礼也？女之餐之，为爱之也？夫礼，天子爱天下，诸侯爱境内，大夫爱官职，士爱其家。过其所爱曰侵。今鲁君有民，而子擅爱之，是子侵也，不亦诬乎？ 言未毕，而季孙使者至，让曰： 肥也起民而使之，先生令弟子从役，止而餐之，将夺肥民耶？ 孔子驾而去鲁。
又曰：凡人上不属天，下而不着地，以筋骨为根本，不食则不能活，是以不免於欲利之心。欲利之心不除，其身之忧也。故圣人衣可犯寒，食足以充虚，则不忧矣。
又曰：婴儿共戏，以尘为饭，以涂为黍，以木为胾。薄暮，必资饷食者，尘不可食也。
又曰：饿岁之春，从弟不饟；穰岁之秋，疏客必食。非疏骨肉，少多之心异也。
《孟子》曰：饥者甘食，渴者甘饮，是未得饮食之正也，饥渴害之也。岂惟口腹为有饥渴之害？人心亦皆有害也。
《孙子》曰：铄金洪炉，盗隶不探；鸩肉在俎，饿徒不食。
《淮南子》曰：煎熬焚炙，调齐和之，适以穷荆、吴甘酸之变。
《符子》曰：颜子有疾，三日不食。问之，曰： 吾师也，食非丹不餐，茹非芝不食，故七百岁。子何不吮瑶以延生，咀蕊以养龄也？ 
《礼含文嘉》曰：燧人始钻火，炮生为熟，使人无腹疾。
《山海经》曰：有参青马，为西王母取食。
《吕氏春秋》曰：有城氏有二佚女，为之九成之台，(成，重也。)饮食必以鼓。
又曰：汤得伊尹，设朝见之，说汤以至味。汤曰： 可得为之乎？ 对曰： 君之国小，不足以具之。为天下，然后可具。三郡之虫，水居者腥，肉攫者臊，草食者膻。臭恶犹美，皆有所以。九味之本，水最为始。五味三材，九沸九变，火为之纪。时其疾徐，减腥去臊，鼎中之变，精妙微纤，口不能言，志不能论，若射御之微，阴阳之化，四时之数。故久而不弊 。
又曰：赵襄子攻翟，胜左人、中人。使者来谒之，(下左人、中人城也。)襄子方食抟饭，有忧色。左右曰： 一朝而下两城，此人之所喜。今君有忧色，何也？ 襄子曰： 江河之大也，不过三日；焱风暴雨，日中不须臾。今赵氏之德行无所积，一朝而下两城，亡其及我乎？ 
《白虎通》曰：王者四食何？明有四方之物，食四时之功也。四方不平，四方不顺，有彻膳之法焉。所以明至尊，著法戒也。惟王者居中央，制御四方。平旦食，少阳之始；食时，大阳之始。晡时食，少阴之始，食时，大阴之始。
《说文》曰：饔，熟食也。餱，幹食也。籑，具食也。(籑，士眷切。)饣象，中食也。(饣象，式丈切)餔，日加申时食也。饛，盛器满貌。(饛，音蒙。)餬，寄食也。饫，燕食也。饯，送去食也。饪大熟也。
《释名》曰：食，殖也，所以自生殖也。
《盐铁论》曰：古者燔黍而食，捭豚相享，宾婚相召，豆羹白饭。今则燔炙满案，臑豚、包鳖、脍鲤。
《说苑》曰：晏子所与同衣食者百人，而天下之士至也。
又曰：晏子侍景公，曰： 朝寒，请子进暖食於寡人。 对曰： 臣非厨养之臣，社稷之臣也。 
又曰：子思居於卫，缊袍无里，二旬九食。
又曰：鲁有俭者，煮甂中之食，(甂，必眠切。小盆。)食而美，以遗孔子。子受之，如受犬马之遗。弟子曰： 先生何为受之，喜如此？ 曰： 非以煮甂瓦之薄也，食之美，故念吾，亲也。 
杨子《法言》曰：或曰： 食如蚁，衣如华，金朱煌煌，无已泰乎？ 曰： 由其德，舜、禹受天下不为太；不由其德，亦太矣。 (李轨注曰：蚁言精细。)或曰： 北夷被我纯绩，带我金犀，珍膳曼糊，不亦厚乎？ 曰： 社稷灵也，不可不厚也。 
《论衡》曰：王子乔不食谷，寿百岁。按，人生禀饮食之性，故形上有口齿，下有孔窍以注写，口龄以进食。王子乔形体与人同，何以独能度世耶？夫衣以温肤，食以充腹。衣温食饱，则精神明盛。人之生也，以食为气；草木以土为气。闭口不食，拔草离土，必不寿矣！
桓谭《新论》曰：太原郡隆冬不火食五日，虽病不敢触犯，王者宜应改易。
《潜夫论》曰：何知国之将乱也？以其不嗜贤也。故病家之厨，非无馔也，乃其人弗之能食，故遂至於死也；乱国之官，非无贤也，乃其君弗能存，故遂亡矣。
又曰：欲知人且疾，不嗜食；欲知国将亡，不嗜贤。
《风俗通》曰：俗说〈马真〉马啖宾客。宴食已阙，主意未尽，欲复饮，酒馀无施，更出脯鲊椒姜盐豉，言其速疾，如〈马真〉马之传命。(〈马真〉，音填。)
又曰：俗说临日月薄食而饮，令人蚀口。谨案，日，太阳之精，君之像也。日有蚀之，天子不举乐。里语： 不救蚀者，出行遇雨。 恐有安坐饮食，重惧也。
又曰：堪舆书云： 上朔会客，必斗争。 按，刘君阳为南阳牧，尝上朔设盛馔，了无斗者。
蔡邕《月令论》曰：问者曰： 春食麦、羊，夏食菽、鸡、鱼之属，但以为时味之宜，不合之於五行。《月令》服饰、所令器械之制，皆从五行者说，所食独不以五行，已略乎？ 曰： 亦尝思之矣。凡十二辰之会，五时所食者，必家人所畜：丑牛、未羊、戍犬、酉鸡、亥豕而已；其余虎以下，非食也。 
《汝南先贤传》曰：周举，字宣光，为并州刺史。太原旧俗，以介子推烧死，至其亡时，民为绝火食；老少多死举作书，置子推庙中。说民不宜寒食，因勒使炊食如故。
《益部耆旧传》曰：何祇，字君肃，为人宽厚通济，体甚壮大，能食饮，好声色，不治节俭，时人少贵之者。
曹毗《杜兰香传》曰：兰香戒张硕，不露头食。
《永昌郡传》曰：獠民口嚼食，并以鼻饮水。
《异苑》曰：新野苏卷与妇佃於野舍，每至饮时，辄有一物来。其形似蛇，长七尺五寸，光采。卷异而饴之。遂经数载，产业加焉。妇后密打杀，即得能食病，日进三斛饭犹不饱，少时而死。
《幽明录》曰：海中有金台，出水百丈，结构巧丽，穷尽神工。台内有金机，雕文备制。上有百味之食，四丈力神常立守护。有一五通仙人来欲甘膳，四神排击，迁延而退。
又曰：河南赵良与其乡人诸生到长安界，遇霖雨，粮乏。相谓曰： 饥正尔，当那得食耶？ 应时美饭备在前，两人惊愕不敢食。有人声曰： 但食无嫌也！ 明日早两人复曰： 那复得美食？ 即复在前。遂至长安，无他祸福。
祖台之《志怪》曰：建康小吏曹著见庐山夫人。夫人为设酒，啖余，金鸟啄罂，其中镂刻奇饰异形，非人所名。下七子合盘，盘中亦无俗中肴。
《秦记》曰：符朗甚别味。会稽王道子为朗设盛馔，问曰： 关中之食孰若此？ 答曰： 皆好，惟盐味少生。 
《嵩高山记》曰：山下岩中有一石屋，亦有自然经书、自然饮食。
《博物志》曰：魏明帝时，京邑有一人食啖兼十人，遂肥不能动。其父尝为远方长吏，送彼往县，令故义传食之。一二年间，一乡为俭。
《齐谐记》曰：江夏郡安陆县有人姓郭名坦，兄弟三人。其犬儿忽得时行病，病后，遂大能食，一日食斛馀米。其家供给五年，乃至罄贫，语曰： 汝当自觅食。 后至一家，门前已得筥饭，后门乞。此家出语之： 汝已就前门得，那复后门乞？ 其人答曰： 实不知君有两门。 腹大饥，不可忍，后门有三畦韭，一畦大蒜，因啖两畦。便大闷极，卧地。须臾大吐，吐一物似笼，出地渐渐大。及主人持饭出，不复能食。遂撮饭内着向所吐物上，即消成水。此人於此病遂得差。
袁准《正书》曰：方丈之食，不过一饱；绨袍之绣，不过一暖。
裴玄《新言》曰：管仲夺伯氏骈邑三百，使之饭蔬食，没齿无怨言。若管氏取以营私，则一邑不可夺也。
又曰：孝子欲亲之食，云 我已食 ；欲亲之衾，云 我不寒 ：此漫孝也。
《神仙传》曰：焦先者，字孝然，河东太阳人。乡里累世云： 百七十岁。 常煮白石以与人，熟如大芋者。日日入山伐薪以布施，先从村头一家起，周而复始，担薪以置人门外。人见之时，即铺席与坐，为设食。先便就坐食，亦不与人语。若人不见其担薪往时，乃置薪於人门间便去。连年如此。结草庵於河渚，或数日一食。欲食，则为人赁作，人以衣衣之，乃使限功受直，足得一食辄去。人欲多与，终不肯取。亦有数日不食时。
束晳《发蒙记》曰：廉颇毕老，日啖肉百斤。
曹植《与吴季重书》曰：食若填沟壑，饭若灌漏卮，其人固难量，岂非大丈夫之乐哉！
《世说》曰：陈太丘诣荀朗陵，贫俭无仆从，乃使元方将车，季方持杖从后，长文尚小，载著车中。既至，荀使叔慈应门，慈明行酒，馀六龙下食。
又曰：桓公坐有参军掎，蒸薤不得解，共食者又不助，而掎终不放，举坐皆笑。桓公曰： 同盘尚不相助，况复危难？ 敕令免官。
又曰：刘真长、王仲祖共行，百旰未食。有相识小人贻其餐者，肴案甚盛。真长辞焉，仲祖曰： 聊以充虚，何若？ 真曰： 小人都不可作缘。 
又曰：羊曼拜丹阳尹，客早者并得佳设，日晏则渐罄，不复及精。随客早晚，不问贵贱。羊固拜临海，饮食皆美，虽晚至者，犹获其盛馔。时论以固之丰腆，乃不如曼之真率也。
又曰：王东亭尝之吴郡就汰公道人，宿别脯许府家，往瓦官寺设幔屋，竟一寺。东亭将夕至，夜后，汰公设豆藿糜。汰公自啖一大〈王区〉，东亭难，汰公遂强进半〈王区〉。须臾，东亭行帐设名饮食，果炙毕备，汰公都无所啖。
《俗说》曰：桓琙(音域。)性啖〈口集〉犬，大司马每暝，琙时使从兄索食。
《黄帝八十一问》曰：人不食七日而死者，何也？然人胃中常有留谷三斗五升，水三升。故平人一日再至，清一行二升半，日中五胜，七日七五三斗五胜，而水谷尽矣。故平人不食饮七日而死者，水谷津液俱尽故也。
弘君举《食檄》曰：又取滠湖独穴之鳢，(滠，音摄。)赤山后陂之莼，伺漉泠豉，及热应分。食毕作躁，酒炙宜传。酒便清香，肉则豆不牜孛獐，肶若披繙，急火中炙，脂不得薰。闻香者踯躅，千咽者塞门。罗奠碗子五十有馀。牛〈月枼〉捣、炙鸭、〈月肃〉鱼、熊白、獐脯、糖蟹、濡台，车螯生甜，滋味远来。百醉之后，谈闷不除，应有蔗姜、木瓜、元李、阳梅、五味橄揽、石榴、玄拘、葵羹脱煮，各下一杯。
《明皇杂录》曰：天宝中，诸公主相效进食。上命中官袁思艺为检校进食使。水陆珍羞，数千盘之费，盖中人十家之产。中书舍人窦华，尝因退朝，遇公主进食，方列於通衢，乃传呵按辔，行於其间，宫苑小儿数百人，奋挺而前，华仅以身免。
《岭表录异》曰：康州悦城县北百馀里，山中有樵石穴。每岁乡人琢为烧食器，(虔州亦有，乃食牢也。)但烧令热彻，以物衬阁，置之盘中，旋下生鱼肉，及葱、韭、齑、俎、〈鱼奄〉之类，顷克即熟，而终席煎沸。南中有亲朋聚会，多烧樵石，亦极热。疑石中有火毒。
