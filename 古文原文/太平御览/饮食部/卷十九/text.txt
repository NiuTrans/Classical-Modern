○羹
《周礼·天官·亨人》曰：祭祀共大羹、鉶羹，宾客亦如之。(大羹，肉湆者。郑司农云：大羹，不致五味也。鉶羹，加盐菜也。湆音泣。)
《礼》曰：食居人之左，羹居人之右。毋嚃羹，(亦嫌欲疾。嚃，不嚼菜也，音敕答切。)毋絮羹。(为其详於味。絮犹调也。絮，敕处切。)客絮羹，主人辞不能烹。羹之有菜者用挟，无菜者不用挟。
又曰：雉羹、鸡羹、兔羹、芼羹，食自诸侯已下，至於庶人，无等。(羹，食之主。)
又曰：子卯稷食菜羹，(忌日贬也。)夫人与君同庖。(不时杀也。)
又曰：不能食粥，羹之以菜可也。(谓性不能者，可食饭菜羹。)
又曰：大飨之礼尚玄酒，而俎腥鱼，大羹不和，有遗味者矣。
《左传》曰：颍考叔有献於郑庄公。公赐之食，食而舍肉。公问其故，对曰： 小人有母，皆尝小人之食矣，未尝君之羹，请以遗之。 (肉有汁曰羹。)
又曰：臧哀伯谏曰： 大羹不致。 (大羹，肉汁也，不致五味，不忘本也。)
又曰：郑伐宋，将战，华元杀羊食士，其御羊斟不与。及郑师与宋师战，曰： 畴昔之羊子为政，今日之事我为政！ (畴昔，犹前日也。)与入郑师，故败。君子谓羊斟非人也，以其私憾败国殄民，(憾，恨也。殄，尽也。)於是刑孰大焉？诗所谓 人之无良 者，(诗义取不良之人相怨以亡。)其羊斟之谓乎？
又曰：楚献鼋於郑灵公。子公宋与子家将见。(宋，子公也。子家，归生。)子公之食指动，(第二指也。)以示子家曰： 他日我如此，必尝异味。 及入，宰夫将解鼋，相视而笑。公问之，(问所笑。)子家以告。及食大夫鼋，召子公而弗与也。(欲使指动无效也。)子公怒，染指於鼎，尝之而去。
又曰：叔鲋求货於卫，淫刍荛者。卫人使屠伯馈叔向羹与一箧锦，叔向受羹反锦。
又曰：和如羹焉，水火醯醢盐梅以烹鱼肉，燀之以薪。(燀，炊也。)宰夫和之，齐之以味，济其不及，以泄其过。君子食之，以平其心。君臣亦然，以水济水，谁能食之？
《书》曰：若作和羹，尔惟盐梅。(盐，咸。梅，鲊。羹须盐鲊以和之。)
《诗义疏》曰：鸮肉甚美，可以为羹臛。
《语》曰：虽蔬食菜羹，瓜祭，必齐如也。
《尔雅》曰：肉谓之羹。(郭璞注曰：肉，臛也。旧说肉有汁曰羹。孙氏以为，肉，作羹之物，因以名云。)
《广雅》曰：羹谓之湆。
《说文》曰：羹，五味和粥也。
《释名》曰：羹，汪也，汁汪郎也。
《史记》曰：古者，天子常以春秋解祠黄帝，用一枭破镜。(如淳曰：汉史东郡送枭，五日作枭羹，以赐百官也。)
又曰：项王为高祖置太公於机上，告汉王，汉王曰： 吾与羽俱北面受命怀王，约为弟兄，吾翁即若翁。必欲烹而翁，幸分我一杯羹。 
又曰：高祖少时，与宾客过丘嫂，食，嫂厌叔与客来，佯为羹尽，栎釜边，客以故去。已而视釜中，尚有羹。由此怨其嫂，封其子颉羹侯。
《战国策》曰：乐羊为魏将，而攻中山。其子在中山。中山君烹其子而遗之羹，乐羊啜之尽一杯。文侯谓褚师赞曰： 乐羊以我故食其子肉。 对曰： 其子食之，其谁不食？ 羊下中山，文侯赏其功而疑其心。
又曰：中山君飨大司马，子期在焉。羊羹不遍，子期怒，走楚，说王伐中山。中山君亡，有二人挈子随后，问之，曰： 臣父尝饿且死，君下壶飧哺臣之父，故来死君也。 中山君叹曰： 吾以一碗羊羹亡国，以一壶飧得二士死。 
《后汉书》曰：太尉刘宽性仁恕，不妄喜怒。尝服朝服，侍婢奉肉羹，翻污其衣，婢遽收之。宽神色不异，徐言： 羹烂汝手乎？ 
《东观汉记》曰：王涣为洛阳令。马帝正数从卖羹饭家乞贷，不得，辄欧骂之，至忿，煞正。捕得，涣问知事实，便讽吏解遣。
谢承《后汉书》曰：陆续诣诏狱，其母至京师饷食。续对饷泣曰： 续母来。 使者问其故，答曰： 续母作羹，截肉未尝不方，断葱寸寸无不同，是以知母来。 
又曰：陶硕，字公超，啖芜菁羹，无盐。
《帝王世纪》曰：文王长子曰伯邑考，纣烹以为羹，以赐文王，曰： 圣人不食其子羹。 文王得而食之。纣曰： 谁谓西伯圣者与？食其子羹而不知！ 
《晋书》曰：桓温表王浚之孙曰： 浚今有三孙，年出六十，室如悬磬，糊口江滨，四节蒸尝，菜羹不给。 
《宋书》曰：湘州刺史王僧虔引乐颐之为主簿，以同僚非人，弃官去。吏部郎庾杲之尝往候，颐之为设食，惟枯鱼菜菹。杲之曰： 我不能食之。 母闻之，自出尝膳，鱼羹数种。杲之曰： 卿过於茅季伟，我非郭林宗。 
又曰：殷淳子孚，有父风。尝与侍中何勖共食，孚羹尽。勖云： 益殷莼羹。 勖，司空无忌子也。孚徐辍箸曰： 何无忌讳！ 
又曰：朱修之为荆州刺史。姊在乡里，饥寒不立。修之贵为刺史，未曾供赡。往姊家姊为设菜羹粗饭以激之。
又曰：毛修之被禽入魏，敬事嵩山道士冠谦之。谦之在魏，太武帝信敬，营护之，故不死。修之尝为羊羹，荐魏尚书，以为绝味，献之武帝，大悦，以为太官令。被宠，遂为尚书，封南郡公，太官令如故。
又曰：宋末，齐高帝辅政。刘彦节知运祚将迁，密怀异图。及沈攸之举兵，齐高入屯朝堂，袁粲镇石头，潜与彦节及诸大将黄回等谋，夜会石头，诘旦乃发。彦节素怯，搔扰不自安，脯后便自丹阳郡车载妇女尽室奔石头。临去，妇萧氏强劝令食。彦节啜羹，写胸中，手振不自禁。
《齐书》曰：高祖既为齐王，置酒为乐。羹脍既至，崔祖思曰： 此味故为南北所推。 侍中沈文季曰： 羹脍吴食，非祖思所解。 祖思曰：  炮鳖脍鲤 ，似非勾吴之诗。 文季曰： 千里莼羹 ，岂关鲁卫之说？ 帝甚悦曰： 莼羹故应还沈。 
又曰：朱绪无行。母病积年，忽思菰羹。绪妻到市买菰为羹，欲奉母。绪曰： 病复安能食？先尝之。 遂并食尽。母怒曰： 我病欲此羹，汝何心并啖尽？天若有知，当令汝哽死！ 绪闻，心中介介然，即吐血，明日而死。
《梁书》曰：萧励为广州刺史，征为太子左卫率。励性啬俭，而器度宽裕。左右尝将羹，正胸前翻之，颜色不异，徐呼更衣。
《后魏书》曰：赵琰，字叔起。尝送子冀州聘室，过路旁主人设羊羹，琰访知盗杀，卒辞不食。
又曰：彭城王浟为沧州刺史。有湿沃县主簿张达，尝诣州投人舍食鸡羹，浟察知之。守令毕集，浟对众谓达曰： 食羹何不还价直也？ 达即伏罪，合境号为神明。
《唐书》曰：魏元忠前后三坐弃市，偶得不死。武后尝问之，对曰： 臣犹鹿耳，罗织之徒，苟须臣肉作羹耳。 
《荀卿子》曰：孔子厄於陈、蔡，藜羹不糁。
《韩子》曰：尧有天下，粝粱之食、藜藿之羹。
又曰：昭僖侯之时，宰人上食，而羹中有生肝焉。昭侯召宰人，以次而诮之曰： 汝何为置生肝羹中？ 众宰人曰： 窃以为有欲去上食宰也。 
《淮南子》曰：鼓造辟兵，寿尽五月。(高诱曰：鼓造谓枭。今世人五月作枭羹，亦作虾蟆羹。)
又曰：楚人有烹猴者，而召其邻人，以为狗羹也而甘之。后闻其猴也，据地而呕之。此不知味也。
又曰：太宰子朱侍食於令尹子国，子国伏羹而热，援浆以泛。明日，子朱辞官，曰： 令尹轻行而简礼，其辱人不难。 明日，伏节尹，怒而笞之三百。
《秦子》曰：五味者，各称一族之名，合和一鼎名曰羹。犹威重廉平，恩合而为信也。
《郭子》曰：陆士衡诣王武子，武子有数斛羊酪，指以示陆曰： 卿东吴何以敌此？ 陆云： 千里莼羹，未下盐鼓。 
刘向《新序》曰：纣王天下，熊羹不熟，而杀庖人。
又曰：平公问叔向曰： 齐桓公九合诸侯，一匡天下。如是，君不知臣力，何也？ 师旷侍，曰： 臣请以喻五味：管仲善断割之，隰朋善煎熬之，宾须无善齐和之，羹已熟矣而进之。 
又曰：魏文侯见箕季子，日晏，进粝飧瓜瓠之羹，曰： 岂不能具五味？教我无敛于百姓，以省饮食之养也。 
《风俗通》曰：昭帝时，大官上食，羹中有发，切中有土，令承坐不谨敬，皆论。
刘祯《毛诗义问》曰：鉶羹有菜、盐、鼓。其中菜为其形象可食，因以鉶为名。
陆机《毛诗草木疏》曰：梅，杏类也。其子赤而酢，不可生啖。煮而曝幹为苏，可着羹臛中。
《广志》曰：大渡蜂，取其子得数升为羹，亦可蒸食。
《临海水物志》曰：民皆好啖猴头羹，虽五肉臛不能及之。其俗言： 宁负千石之粟，不愿负猴头羹臛。 
《笑林》曰：人有和羹者，以杓尝之，少盐，便益之。后复尝之向杓中者，故云盐不足。如此数益升许盐，故不咸，因以为怪。
《食经》曰：有猪蹄酸羹法、胡羹法、鸡羹法、{庶}笴鸭羹法。
《楚辞·天问》曰：缘鹄饰玉，后帝食飨。(后帝，殷汤也。言伊尹始仕，缘因烹鹄鸟之羹，修饰玉鼎，以事于汤，汤贤之，遂相也。)彭铿斟雉，尧帝何飨？(彭铿，彭祖也。好和滋味斟羹事，事尧，尧而飨食之。)受寿永多，夫何久长？(言彭祖进雉羹於尧，尧飨之，以寿之也。)
又《九章》曰：惩於羹者而吹齑。(言人有啜而热中，惩艾之，见齑则吹之。)
又《招魂》曰：和酸若苦陈吴羹。(吴人攻作。)
又《大招》曰：鲜〈虫隽〉甘鸡和楚酪。(酪，酢胾也。言取生大鳖，烹之作羹，调以饴蜜，复有肥鸡肉，和以酢酪，其味清也。)
又曰：内鸧鸽鹄味豺羹。(鸧，鸧，鹤。鸽，似鸠而小，青白。鹄，黄鹄也。豺，似狗。言宰夫巧於调和，先甘酸鸧鹄肉，故羹美也。)
《唐明皇杂录》曰：李林甫子婿郑平为户部员外，尝与林甫同处。一日，林甫就院省其女，遇平栉发，见林甫至，遽欲退藏。林甫固邀之，见其须发皆白，谓平曰： 上当赐甘露羹，郎其食之，纵当华皓，必当鬒黑！ 明日，果有中使至，赐林甫食中有甘露羹，遂以与平。平食讫，一旦发毛如{殹石}。
《岭表异录》曰：交址之人重不禄羹。羹以羊、鹿、鸡、猪肉和骨同一釜煮之，令极肥浓，漉去肉，进之葱姜，调以五味，贮以盆器，置之盘中。羹中有觜银银杓，可受一升。即更相揖让，多自主人先举，即满斟一杓，内觜入鼻，仰首，徐倾之。饮尽，传杓，如酒巡行之。吃羹了然，续以诸馔，谓之不录会。(亦呼为先脑也。)交址之人，或经营事务，弥缝推要，但备此会，无不谐者。(《安南录异图》凿穿心，飞头鼻饮者，皆遗风也。)
张翰《豆羹赋》曰：乃有孟秋嘉菽，垂枝挺荚。是刈是获，充箪盈箧。香铄和调，同疾赴急。
桓鳞《七说》曰：河鼋之羹，齐以兰梅。芬芳甘旨，末咽先滋。
卫洪《七开》曰：馨羹芬臛，凝色生华。
《皇象书》曰：想必醉令作醴，梅羹相待。
缪袭《祭仪》曰：夏祀，调和羹芼以葵；秋祀，羹以葱；春祀，和羹芼以韭。
○臛
《苍颉解诂》曰：臇少年汁，臛也。膹，臛多泽。(膹，房文切。)
《说文》曰：臛，肉羹。
《释名》曰：臛，曰蒿也，香气蒿高也。
《齐书曰：虞悰家富於财，而善为滋味。豫章王嶷盛馔享宾，谓悰曰： 肴羞有所遗否？ 悰曰： 《何曾食疏》有黄颔臛，恨无之。 
《广志》曰：晨凫肥而耐寒，宜为臛。
刘欣期《交州记》曰：九真太守陶璜立郡筑城，於土穴中得一物，白色，形似蚕蛹，无头，长数十丈，大十馀围，软软动，莫能名。剖腹有肉，如猪肪。遂以为臛，甚香美。璜啖一杯，三军尽食。
《齐谐记》曰：江北华本者，为人好鳖臛。
《食经》曰：有芋子酢臛法。
《楚辞·招魂》曰：臛鳖炮羔有柘浆。(言以饴蜜胹鳖炮羔。或日臑鳖缹羹，和牛五脏为羹臛也。鹄酸臇凫煎鸿鸧(鸿，鸣鴶。鸧，鹄也。言复以酸酢烹鹄为羹，小臇凫煎熬鸿鸧，令羹肥美也。)露鸡臛臇，)厉而不爽(厉，烈也。爽，败也。楚人名败曰爽。言乃复烹露栖之肥鸡，鸡臛鳖肉，其味清烈而不败也。)
又《大招》曰：煎鲫臛爵。(言煎鲋鱼臛黄雀也。)
崔骃《博徒论》曰：鹜臛羊残。
陈思王《七启》曰：臛江界之潜鼋。
王粲《七释》曰：鼋羹蠙臛。
○饮
《周礼·天官·膳夫》曰：饮用六清。(六清：水、浆、醴、〈酉京〉、医、酏也。医，於美切。酏，以支切。)
又《食医》曰：饮齐视冬时。(饮宜寒也。)
又《酒正》曰：酒正辨四饮之物：一曰清，二曰醷，三曰浆，四曰酏。(清，谓醴之泲者也。醷，《内则》所谓或以酏为醴者。凡醴浊酿，酏为之则少清矣。醴者，酏粥清也。)
又《浆人》曰：浆人掌共王之六饮：水、浆、醴、凉、醷、酏，入于酒府。(醴者，清也。郑司农云：凉，以水和酒也。玄谓：凉，今寒粥，若糗饭杂水。)
《礼记·玉藻》曰：天子五饮：上水、酱、酒、醴、酏。(上，以水为上。)
又《郊特牲》曰：饮养阳气，故有乐。
又《内则》曰：饮：(目诸饮也。)重醴、稻醴，清糟；黍醴，清糟；粱醴，清糟。(重，陪也。糟，醇也。清，泲也。致饮有醇者，有泲者，陪设之也。)或以酏为醴，(酿粥为醴。)黍酏。(酏，粥。)
又《外传》曰：共王及后与世子食后所进之六饮，水居其上。其次曰浆，三曰醴，(酿粥为之，净而清。)四曰凉，(暑月以杂糗为和水者。)五曰醴，(以幹梅、幹木瓜相和水。一名滥凉。)六曰酏。(以黍为粥之薄者。)
《左传》曰：丑父使公下，如华泉取饮，郑周父御佐车，宛茷为右，载齐侯以免。(佐车，副车。)
又曰：鄢陵之战，栾鍼见子重之旌，请曰： 楚人谓 夫旌，子重之麾也 。彼其子重也，日臣之使於楚也，子重问晋国之勇，臣对曰： 好以众整。 曰： 又何如 ？(又问其馀。)臣对曰： 好以暇 。(暇，闲暇。)今两国治戎，行人不使，不可谓整；临事而食言，不可谓暇 。(食好整之言。)请摄饮焉。(摄，持也。持饮，往饮子重也。)公许之。使行人执榼承饮，(承，奉也。)造于子重，曰： 寡君乏使，使鍼御持矛，是以不得犒从者，使某摄饮。 子重曰： 夫子尝与吾言於楚，必是故也，不亦识乎？ (知其以往言好暇故致饮。)受而饮之免使者而复鼓。(免，脱也。)
又曰：郑师入陈，子展执絷而见，(见陈侯。)再拜稽首，承饮而进献。(承饮，奉觞，示不失臣敬。)子美入，数俘而出。(子美，子产也。但数其所获人数，不将以归也。)
又曰：吴入楚，申包胥乞师於秦，立依於庭墙而哭，日夜不绝声，勺饮不入口七日。
《论语》曰：一箪食，一瓢饮。
《穆天子传》曰：天子渴于中，求饮未至，七萃之士曰高奔戎，割其左骖之颈，取其清血，以饮天子。(今西方之羌故刺马咽取血饮之，创亦寻愈也。)天子美之，赐佩玉一只。
《神仙传》曰：蔡经尸解去，十馀年忽还家，言七月七日王君当来过，到其日可多作数百斛饮以供从官，乃去。到期，假借瓮器，作饮数百斛，罗列覆置庭中。其日，方平果来。
《语林》曰：陆士衡在洛，夏月忽思竹筿饮，语刘实云： 吾乡曲之思转深，今来东归，恐无复相见理。 言此，已复之生感。
○浆
《诗》曰：或以其酒，不以其浆。(或醉其酒者，或不得浆者。)
《礼记·曲礼》曰：酒浆处右。
又《檀弓》曰：曾子谓子思曰： 伋，吾执亲之丧也，水浆不入於口者七日。 
又《内则》曰：浆、(酢也。)水、(清新。)醷，(梅浆。)滥。(以诸和水也。以《周礼》六饮校之，则滥，凉也。纪莒之间名诸为滥。)
汉《释名》曰：桃滥水也，水渍而藏之，其味滥滥然酢也。
《史记》曰：浆千儋，(儋，罂。)此亦比千乘之家。
又曰：薛公藏於卖浆家。
《汉书·郊祀歌》曰：奉尊柘浆析朝醒。(应劭曰：取甘柘汁以为饮也。析，解。酲，病酒。言柘浆可以解朝醒也。)
《吴书》曰：袁术去寿春，时方盛夏，欲得蜜浆，又无蜜，遂欧血死。
《后魏书》曰：游明根幼年遭乱，为栎阳王氏奴。主使牧羊，明根以浆倩人书字路边，书地学之。
又曰：咸阳王禧谋逆被禽，送华林都亭，着千斤钱格锁格，羽林掌卫之。时热甚，禧渴闷垂死，敕断水浆。侍中崔光令左右送酪浆升馀，禧一饮而尽。
《管子》曰：左酒右浆。(蔡邕注曰：事尚书，左酒，近体也；右浆，上远。)
《列子》曰：列子之齐，中道而返，遇伯昏瞀人。瞀人曰： 奚方而反？ 曰： 吾惊焉。  恶乎惊？ 曰： 吾食於十浆，而五浆先馈。 (馈，遗也。)伯昏瞀人曰： 若是，则汝何为已惊？ (遗汝之浆，何故惊也？)曰： 夫内诚不解，(内无诚实，外无解然。)形谍成光，(谍饰其形，身之光也。)以外镇人心，(外以谍形镇人，则其内不足也。)使人轻乎贵老(重少轻老，由乎形谍。)而察其所患。(形饰则心乱，乱必患生，故当察也。)夫浆人持为食羹之货，多馀之嬴，(浆人之馈我者，非贵我嬴也，盖货我以自盈耳。)其为利也薄，其为权也轻，而犹若是，(食羹之利薄，所利之权轻，相犹谋我，况有国者效我以功事乎？故我道中而反。)而况万乘之主，身劳於国，而智尽乎事？彼将任我以事，而效我以功，吾是以惊也。 
《孟子》曰：《书》曰： 傒我后，后来无罚！ 其君子实玄黄于篚，以迎其君子；其小人箪食壶浆，以迎其小人。
《袁子正书》曰：岁在申酉，乞浆得酒；岁在辰巳，嫁妻卖子。
《顾子》曰：非其道，壶浆不可受；是其道，虽天下不可让。
《山海经》曰：高前之山，上有水焉，甚寒而清，帝台之浆也，饮者不心痛。
《汉武故事》曰：西王母曰： 太上之药，有玉津金浆，其次药有五云之浆。 
《神异经》曰：东南有人，名黄父，以雾露为浆。
《广志》曰：醶，〈酉京〉浆也。(醶，初槛切。)
《穆天子传》曰：盛姬病，求饮，天子命取浆而给。(得之遂。)是曰壶輲。(壶，器名。輲，速也，音遄。)
焦赣《易林》曰：登上桥堂，饮万岁浆。
《华山记》曰：华山上有明星玉女，持玉浆。
《孝子传》曰：洛阳阳公辇义浆以给过客。
《世说》曰：嵩山北有大穴。晋初有一人误堕穴中。缘行十许日，有草屋一区，中有二人，对坐围棋。扃下有一杯白饮，堕者告以饥渴，棋者曰： 可饮此。 堕者饮之，气力十倍。归问张华，华曰： 所饮者玉浆。 
《典术》曰：饵桃胶，五十日后饮玉浆。
《楚辞·九歌》曰：奠桂酒兮椒浆。(以椒置浆中也。)
又曰：援北斗兮酌桂浆。
《西京杂记》曰：枚乘《柳赋》曰： 樽盈缥玉之酒，爵献金浆之醪。 (梁人作诸柘酒，名曰金浆。)
张衡《思玄赋》曰：斟白水以为浆。
