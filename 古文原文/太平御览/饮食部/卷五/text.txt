○食上
《周礼·天官·膳夫》曰：膳夫掌王之食、饮、膳、羞，以养王及后、世子。(羞有滋味。)凡王之馈，食用六谷，膳用六牲，饮用六清，羞用百二十品，珍用八物，酱用百有二十瓮。王日一举，鼎十有二，物皆有俎。以乐侑食。膳夫授祭，品尝食，王乃食。
又曰：王齐，则玉府供玉食。(郑玄注曰：玉，阳之精，御水气也。郑司农云：食玉犀也。)
又《天官·食医》曰：掌和王之六膳、百羞、百酱、八珍之齐。凡食齐视春时，(饮宜温。)羹齐视夏时，(羹宜热。)酱齐视秋时，(酱宜凉。)饮齐视冬时。(饮宜寒。)凡和，春多酸，夏多苦，秋多辛，冬多咸，调以滑甘。凡会膳食之宜，牛宜徐，羊宜黍，豕宜稷，犬宜梁，雁宜麦，鱼宜苽。凡君子之食，恒放焉。
又曰：内饔，掌王及后、世子膳羞之割烹煎和之事，辨体名肉物，辨百品味之物。(割，肆解肉也。烹，煮也。煎和齐以五味。)选百羞、酱物、珍物以侯馈，(先进其中御者。)共后及世子之膳羞。(膳夫掌之。)
又曰：小宰，凡朝觐、会同、宾客，以牢礼之法，掌其牢礼、委积、膳献、饮食、宾赐之飧牵与其陈数。
又曰：大宗伯，以饮食之礼，亲宗族兄弟。
《大戴礼》曰：食谷者必智惠而巧。
《礼记·曲礼上》曰：侍食於长者，主人亲馈，则拜而食；主人不亲馈，则不拜而食。共食不饱，无流啜(郑玄注曰：流啜，有似贪也。)无咤食，(咤，陟嫁切。)毋啮骨，毋反鱼肉，毋投与狗骨，毋固获，(饮自得曰固，争自取曰获。)毋刺齿。
又曰：凡进食之礼，左肴右胾，食居人之左，羹居人之右，(皆便食也。肴，骨体也。胾，切肉也。食，饭属也。居之左右，明其近也。肴在俎，胾在豆。)脍炙处外，醯酱处内。(肴胾之外内也。近醯酱者食之主。脍炙皆在豆也。)葱处末，(烝葱也。处醯酱之左，言末者殊加也，在豆。)酒酱处右。(处羹之右，此言若酒若浆耳。两有之，则左酒右浆也。)以脯脩置者，左朐右末。(亦便食也。屈中曰朐，其俱切。)
又曰：齐大饥，黔敖为食於路，以待饿者而食之。有饿者蒙袂辑屦贸，贸然来。黔敖左奉食，右执饮，曰： 嗟！来食！ 扬其目而视，曰： 予惟不食 嗟来 之食，以至於斯也。 从而谢之。终不食而死。(《风俗通》曰：齐人不食而死也。)
又曰：食於有丧者之侧，未尝饱也。(助哀戚也。)
又曰：庶人春荐韭，夏荐麦，秋荐黍，冬荐稻。韭以卵，麦以鱼，黍以豚，稻以雁。(庶人无常牲，取与新物相宜而已。)
又曰：文王之为太子，朝於王季。日三食上，必在视寒暖之节。(在，察也。)食下，问所膳。(问所食者。)命上宰曰： 末有原。 应曰： 诺 ，然后退。(未犹勿也。原，再也。勿有所再进，为其失饪臭味恶也。退，反其寝也。)
又曰：朝夕之食上，世子必在视寒暖之节。食下，问所膳。羞必知所进，以命膳宰，然后退。(羞必知所进，必知亲所食也。)若内竖言疾，则世子亲齐玄而养。(亲犹自也。养疾者齐，玄冠玄端也。)膳宰之馔，必敬视之。(疾者之食，齐和所欲或异。)疾之药，必亲尝之。(试毒也。)尝馔善，则世子亦能食；(善谓多於前。)尝馔寡，世子亦不能饱。(又不及武王一饭再饭。)
又曰：古者未有火化，食草木之实、乌兽之肉，饮其血，茹其毛。后圣有作，然后修火之利，以炮以燔，以烹以炙，以为醴酪。
又曰：夫礼之初，始诸饮食。其燔黍捭豚，(捭，卜麦切。)汙尊而抔饮，(汙，骅切。抔，步侯切。)蕢桴而土鼓，(蕢，苦对切。)犹若可以致其敬於鬼神。(言其物虽质略，有齐敬之心，则可以荐羞於鬼神。鬼飨德，不飨味也。)
又曰：天子一食，诸侯再，大夫三。
又曰：不食雏鳖。狼去肠，狗去肾，狸去正脊，兔去尻，狐去首，豚去脑，鱼去乙，鳖去丑。(皆为不利人也。)
又曰：膳、(目诸膳也。)膷、臐、膮、(肜，音香。臐，许云切。膮，许尧切，牛炙；)醢、牛胾；醢、牛脍；羊炙、羊胾、醢，豕炙、醢；豕胾、芥酱、鱼脍；雉、兔、鹑、鷃。(此上大夫之礼，庶羞二十豆也。以公食大夫榔涴校之，则膮、牛炙间不得有醢。醢，衍字也。又以鷃为鴑也。)
《玉藻》曰：侍食於先生，异爵者，后察先饭。(谦也。)客祭，主人辞曰： 不足祭也。 (祭者盛王人之馔也。)客餐，主人辞以疏。(飧者，美主人之食也。疏之言粗也。)
又曰：父命呼，惟而不诺，手执业则投之，食在口则吐之。
又曰：若赐之食，而君客之，则命之祭，然后祭。(虽见宾客，犹不敢备礼也。侍食则正不祭。)先饭，辨尝羞，饮而俟。(侯君食而后食之，患也。将食，臣先尝，孝也。)若有尝羞者，则俟君之食，然后食，饭饮而俟。(不祭侍食，不敢备礼也。不尝羞膳，宰存也。饭饮，利将食也。)君命之羞，羞近者。(辟贪味也。)命之品尝之，然后惟所欲。(必先遍尝之。)凡尝远食，必顺近食。(从近如也。)君未覆手，不敢飧。(覆手，已循咡，已食也。飧，劝食也。)君既食，又饭飧。(不敢先君饱。)饭飧者，三饭也。(臣劝君食，如是可也。)君既彻，执饭与酱乃出授从者。(食於尊前，亲彻也。)凡侑食，不尽食，食於人不饱。(谦也。)
又《学记》曰：虽有嘉肴，弗食，不知其旨也；虽有至道，弗学，不知其善也。(旨，美也。)
又《杂记》曰：孔子曰： 吾食於少施氏而饱，少施氏食我以礼。(言贵其以礼待己而为之饱也。时人倨慢，若季氏，则不以礼矣。少施氏，鲁惠公子施父之后。)吾祭，作而辞曰： 疏食，不足祭也。 吾飧，作而辞曰： 疏食也，不敢以伤吾子。 纳币一束，束五两，两五寻。 
又《坊记》曰：故食礼，主人亲馈，则客祭；主人不亲馈，则客不祭。故君子苟无礼，虽美不食焉。
《左传》曰：晋公子重耳过卫，卫文公不礼焉。出於五鹿，(五鹿，郑地。)乞食於野人，与之块。公子怒，欲鞭之。子犯曰： 天赐也！ (得土，有天赐。)稽首受而载之。
又曰：楚伐庸，出师旬有五日，百濮乃罢。(濮夷无屯聚，见难则散归。)自庐以往，掌黦同食。(往，往伐庸也。振，发也。廪，仓也。同食，上下无异馔也。)
又曰：初，宣子田於首山，舍于翳桑。(田，猎也。翳桑，桑之多荫翳者。首山，在河东浦板县东南。)见灵辄饿，问其病，曰： 不食三日矣。 食之，舍其半。问之，曰： 宦三年矣，(宦，学也。)未知母之存否。今近焉，(去家近。)请以遗之。 使尽之，而为之箪食与肉，(箪，笥也。)置诸橐以与之。既而与为公介，(灵辄为公甲士。)倒戟以御公徒而免之。问其故，对曰： 翳桑之饿人也。 问其名居，(问所居。)不告而退。(不望报也。)遂自亡也。(辄亦去。)
又曰：诸侯之师次于郑西，我师次于督杨，不敢过郑。(督杨，郑地。)子叔声伯使叔孙豹请逆于晋师，为食於郑郊，师逆以至。(声伯戒叔孙以必须所递晋师至乃食。)声伯四日不食以待之。食使者，(使者，豹之介。)而后食。(言其忠也。)
又曰：晋侯合诸侯，杨干乱行，魏绛戮其仆。晋侯以绛为能以刑佐民矣，反役，与之礼食，使佐新军。(群臣族会礼食也。)
又曰：卫献公戒孙文子、宁惠子食。(劝戒二子欲共燕食。)皆服而朝，日旰不召，而射鸿於囿。二子从之，不释皮冠而与之言，二子怒。
又曰：魏献子为政，以魏戊为梗杨大夫。梗杨人有狱，魏戊不能断，以狱上。(上魏子也。)其大宗赂以女乐，(讼者之大宗。)魏子将受之。戊谓阎没、汝宽(二人魏子大夫。)曰： 主以不贿闻於诸侯。若受梗杨人，贿莫甚焉！吾子必谏！ 皆许诺。退朝，待於廷。(魏子朝君退，而待於魏子之庭。)馈入，召之。(召大夫食。)比置，三叹。既食，使坐。魏子曰： 吾闻诸伯叔，谚曰：唯食忘忧。吾子置食之间三叹，何也？ 同辞而对曰： 或赐二小人酒，不夕食。(或，他人也。言饥甚也。)馈之始至，恐其不足，是以叹。中置，自咎曰：岂将军食之而有不足？是以再叹。及馈之毕，愿以小人之腹为君子之心，属厌而已。 (属，足。小人腹饱知足也。言君子之心厌宜亦然。)献子辞梗杨人。
又曰：叔孙穆子食庆封，庆封泛祭。(有余，示有所先也。泛祭，远散所祭不共。)穆子不说，使工为之诵《茅鸱》。(工，乐师。《芋鸱》，逸师，刺不敬。)亦不知。
又曰：晋悼夫人食舆人之城杞者。(与，众也。城祀在往年。)绛县人或年长矣，无子而往与於食。
又曰：华亥与其妻，必盥而食所质公子者，后食公与夫人。每日必适华氏食公子而后归。
又曰：昔阖庐在国，天有灾厉，亲巡孤寡，而共其乏困。在军熟食者，分而后敢食。(必须军士皆分熟食，不敢先食。分犹遍也。)其所尝者，卒乘与焉。(所尝，甘珍，非常食。)
又曰：卫侯为虎幄於藉圃，(於藉田之圃新造幄幕，以虎兽为饰。)成，求令名者而与之始食焉。太子请使良夫，(以良夫应为令名。)良夫乘衷甸两牡，(衷甸，一辕，卿车。)紫衣狐裘，(紫衣，君服。)至袒丧不释剑而食。(食而热，故偏袒，亦不敬。)太子使牵以退，数之以三罪，而杀之。
又曰：左师每食击锺。闻锺声，公曰： 夫子将食。 
《诗》曰：民之失德，干餱以愆。(餱，食也。《笺》云：德言过乎。)
又曰：民之质矣，日用饮食。(质，成。)
又《生民》曰：克歧克嶷，以就口食。
《韩诗外传》曰：子夏过曾子，食之。子夏曰： 不为公费乎？ 曾子曰： 有三费，饮食不在其中。少而学，长而志之，一费；事君而轻负，二费；久交中绝，三费。 
《舜典》曰：咨十有二牧，曰食哉惟时。(王肃注曰：食哉者，所以重之也。)
又《洪范》曰：八政：一曰食。
又曰：惟辟玉食。(孔安国曰：玉食，美食。)
《周书》曰：甘食美衣便长贫。
《尚书大传》曰：八政何以先食？食者，万物之始，人之所本者也。
《易》曰：云上於天，需，君子以饮食燕乐。(需，饮食之道也。)九五，需于酒食，贞吉。
又曰： 噬嗑 ，食也。颐中有物，曰： 噬嗑 。
又曰：山下有雷，颐，君子慎言语，节饮食。
《论语》曰：一箪食，一瓢饮，人不堪其忧，回也不改其乐。
又曰：齐必变食，居必迁坐。食不厌精，脍不厌细。肉虽多，不使胜食气。食不语，寝不言。虽蔬食菜羹，瓜祭必斋如也。
《史记》曰：张苍尝被刑，王陵救免之。苍常德陵。后为丞相，洗沐常先朝陵，夫人上食，然后敢归家。
又曰：韩信从下乡南昌亭长寄食，数月，亭长患之，乃晨炊蓐食，时信往，不为具食。信亦知其意，怒，竟绝去。乃钓城下，一漂母饭信，竟漂数十日。信喜，谓漂母曰： 吾必有以重报母！ 母怒曰： 丈夫不能自食，吾哀王孙而进食，岂望报乎！ 
又曰：景帝居禁中，召条侯周亚夫赐食，独置大胾，无切肉，又不置箸。条侯心不平，顾谓尚席取著。景帝视而笑曰： 此不足君所食乎？ 条侯免冠谢。
又曰：东方朔，诏赐之食於前。饭已，尽怀其馀肉持去，衣尽污。
《古史考》曰：始有燔炙，人裹肉烧之，曰炮，故食取名焉。及神农时，民食谷，释米加于烧石之上而食。及黄帝，始有釜甑，火食之道成。
《战国策》曰：苏秦之楚，三月乃得见王。谈卒，辞行。楚王曰： 先生不远千里而临寡人，曾弗肯留，愿闻其说。 对曰： 楚国食贵於玉，薪贵於桂，谒者难见於鬼，王难见於帝。今令臣食玉炊桂，因鬼见帝，其可得乎？ 
《汉书》曰：陆贾劝陈平与太尉绛侯和，以谋诸吕。平乃以奴婢百人，车马五千乘，钱五百万，遗贾为饮食资。
又曰：万石君，时赐侯食於家，必稽首俯伏而食，如在上前。子孙有过，对案不食。
又曰：有司劾窦婴矫先帝诏弃市。婴阳病不食，欲死。或闻上无意杀婴，复食也。
又曰：昌邑王在丧，诏太官上乘舆，食如故。食监奏： 未释服，未可御故食也。 
又曰：鲍宣上书曰： 陛下擢臣岩穴，诚冀有益毫毛，岂徒欲臣美食大官，重高门之地哉？ (晋灼曰：高门，殿名也。)
又曰：太师孔光，圣人之后，先师之子，德行纯淑，赐飧十七物。(服虔曰：食具十七动物也。)
《续汉书》曰：灵帝数游於西园，令后宫采女为客舍主。身为商贾，行至客舍，采女下酒，因共饮食。
《东观汉记》曰：光武过邓营禹，进禹炙鱼，上大餐啖。百姓聚观，皆言： 刘公真天人也！ 
又曰：汝郁，字叔异，陈国人。年五岁，母疾，不能饮食，郁亦不肯食。宗亲共奇之，因名曰异。
又曰：赵孝，字长平。建武初，天下新定，谷食尚少。孝得谷，炊熟，令弟礼夫妻使出。比还，孝夫妻共茹蔬菜，礼夫妻来归，告言已食，辄独饭之。积久，礼心怪疑，后掩伺见之，亦不肯后出，遂共蔬食。兄弟怡怡，乡里归德。
又曰：梁鸿少孤，以幼童诣太学受业，治《诗》、《礼》、《春秋》。常独止，不与人同食。
又曰：明德皇后既处椒房，太官上饭，累肴膳备副，重加幕覆，辄撤去，谴敕令与诸舍相望也。
谢承《后汉书》曰：茅容，字季伟，陈留人。与等辈避西树下，众皆箕踞相对，容危坐愈恭。郭林宗见而奇之，共与言，因请寓宿。旦日，容杀鸡为黍，林宗谓为己设。既而以供其母，自以菜蔬与林宗同饭。林宗起拜之，曰： 卿贤乎哉！ 因劝令学，卒以成德也。
又曰：董宣为洛阳令，杀胡阳公主奴。帝怒，欲杀宣，后原之。敕令诣太官赐食。宣受诏出，饭尽，覆杯食按上。太官以状闻，上问宣，宣对曰： 臣食不敢遗馀，如奉职不敢遗力。 
又曰：帝悯窦融年衰，遣中常侍中谒者，即其卧内，强进酒食。
又曰：赵咨，躬率子孙，耕农为养。盗尝夜往劫之，咨恐母惊惧，乃先至门迎盗，因请为设食，谢曰： 老母八十，疾病须养，居贫，朝夕无储，乞少置衣粮。妻子物馀一无请。 盗皆惭叹，跪而辞曰： 所犯无状，干暴贤者。 言毕奔出。咨追，以物与之。由此益知名。
又曰：郅元义父伯考，为尚书仆射。元义还乡里，妻留事姑甚谨。姑憎之，幽闭空室，节其饮食，羸困。妻终无怨言。后伯考怪而问之，时义子朗年数岁，言： 母不病，但苦饥耳。 
又曰：韩卓，字子助。腊日，奴窃食祭其先，卓义而免之。
又曰：延熹末，党事将作。袁闳遂散发绝代，欲投迹深林。以母老不宜远遁，乃筑土室，四周於庭，不为户，自牖纳饮食而已。
《魏志》曰：典韦好酒食，饮啖兼人。每赐食於前，大饮长啜，左右相属，人益乃供，太祖壮之。
又曰：汉末，中常侍唐衡弟为京兆虎牙都尉，入谒尹。尹欲修主人，敕外为市买。功曹赵息启云： 衡、悺子弟来为虎牙，非德选！不足为特酤买，宜随中舍菜食而已。 
《魏志》曰：文帝为太后弟康起第成，太后至第，请诸家外亲，设下厨无异膳，太后左右菜食粟饭无鱼肉，其俭约如此也。
又曰：扈累者，嘉平中，年八十九岁，若六七十者。县官以孤老，日给廪五升。五升不足食，颇行佣作以裨之，粮尽复出，人与不取，食不求美，衣弊缊故。后一二年病亡。
又曰：诸葛亮出斜谷，与司马宣王对垒。宣王见亮使，惟问其寝食，及其事之繁简戎事。使对曰： 诸葛公夙兴夜寐，二十罚已上，皆亲览焉。所啖食不至数升。 宣王曰： 亮体毙矣，其能久乎！ 
又曰：沐并，字德信，河间人也。少孤苦。袁绍父子时始为吏，名有志介。尝过姊，为杀鸡炊黍，而不留也。正始中，为三府长史。时吴使朱然、诸葛瑾攻围樊城，遣舡兵於岘山东斫材。牂牁人兵作食，有先熟者呼后熟者，言 其食来 ，后熟者答言 不也 。呼者曰： 欲作沐德信耶？ 其名流布播於异域如此。虽自华夏，不知者以为前世人。
《江表传》曰：南阳樊伷为武昌部从事，诱导诸夷叛属刘备。孙权召问潘浚，浚曰： 以五千兵往，足擒矣！ 权曰： 卿何以轻之？ 浚曰： 伷昔为州人设馔，比至日中，食不可得，而十馀自起。此亦侏儒观一节之验！ 权即遣将五千兵往，果平武昌。
《吴志》曰：步骘，字子出。世乱，避难江东，单身穷困。与广陵卫旌同年相善，俱以种瓜自给，昼勤四体，夜诵经传。会稽焦征羌，郡之豪族，人客放纵。骘与旌寄食其地，惧为所侵，乃共修刺奉瓜以奏征羌。方内卧，驻之移时。旌欲去，骘止之，曰： 本所以来，畏其强也。今舍去，欲以为高，祗怨耳。 良久，征羌开牖见之，身隐几，坐帐中，设席致地，坐骘、旌於牖外。旌愈耻之，骘辞色自若。征羌身自亨大案，肴膳重沓，而小盘饭与骘、旌，惟菜茹而已。旌不能食，骘极饭致饱乃辞出。旌怒骘曰： 能忍此乎！ 骘曰： 吾等贫贱，是以主人以贫贱遇之，固其宜也，当何所耻？ 
《蜀志》曰：汉献帝舅车骑将军董承，辞帝，受帝衣带中密诏当诛曹公。先主是时与曹公从容，曹公谓先主曰： 天下英雄，惟使君与操耳？本初之徒，不足数也！ 先主食失匕箸。
又曰：关羽尝为流矢所中，贯其左臂。后疮虽愈，每至阴雨，骨常疼痛。医曰： 矢镞有毒，毒入于骨。当破臂作疮，刮骨去毒，然后此患乃除耳。 关羽便伸臂，令医凿之。时羽适请诸将，饮食相对，臂血流离，盈於盘器。而羽割炙引酒，言笑自若。
