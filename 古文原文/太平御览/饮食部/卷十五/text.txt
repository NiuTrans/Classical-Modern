○蜜
张璠《易注序》曰：蜜蜂以兼采为味。
《韵集》曰：蜜，蜂百草华所作也。
《汉武帝故事》曰：西王母曰： 太上之药有中华紫蜜、云山朱蜜。 
《续汉书》曰：天竺国出石蜜。
《东观汉记》曰：世祖尝与朱祐共买蜜合药。后上追念之，即赐祐白蜜一石，问： 何如在长安时共买蜜乎。 
《吴书》曰：袁术为雷薄等所距，士众绝粮。时盛暑，欲得蜜浆，又无蜜，坐床叹息良久，乃大咤曰： 袁术至於此乎！ 
《吴历》曰：孙亮使黄门至中藏取蜜渍梅，蜜中有鼠矢。召问藏吏曰： 黄门从汝求蜜耶？ 吏曰： 向求蜜，实不敢与。 黄门不服，亮曰： 此易知耳。 令破鼠矢，矢里燥。亮曰： 若久在蜜中，中外当俱湿；里燥，必是黄门所为。 黄门首服。
《晋令》曰：蜜工收蜜十斛，有能增煎二升者，赏谷十斛。
《晋太康起居注》曰：尚书令荀勖嬴毁，赐石蜜伍斤。
《齐书》曰：明帝元好〈虫逐〉姨，以银钵盛蜜渍之，一食数钵。
又曰：陶弘景永明十年脱朝服挂神武门，上表辞禄。诏许之，赐以束帛，敕所在月给茯苓伍斤、白蜜贰斤，以供服饵。
《梁书》曰：任昉为新安太守。郡有蜜岭及杨梅，旧为太守所采。昉以冒险多物故，即时停绝。
又曰：傅昭为临海太守。郡有蜜岩，前后太守皆自封固，专收其利。昭以周文之囿与百姓共之，大可喻小，乃教勿封。
《梁四公记》曰：高昌国遣使贡刺蜜，帝命杰公迓之，谓其使曰： 刺蜜是盐城所生，非南平城者。 使者曰： 其年风灾，刺蜜不熟，故尔。 帝问杰公何得知，对曰： 南城羊刺无叶，其蜜色明白而味甘；盐城羊刺叶大，其蜜色青而味薄。以是知蜜之伪耳。 
《唐书》曰：蕃胡国出石蜜，中国贵之。上遣使往摩伽池国取其法，令扬州煎诸蔗之汁，於中厨自造焉，色味逾於西域所出。
《神仙传》曰：飞黄子服中岳石蜜及紫粱，得仙。
王孚《安成记》曰：郡东有山，百姓呼曰蜜岗，产蜜焉。(《仙经》云：蜜为众口芝。)
《荆州图记》曰：赤马山有蜜房二百所，罗缀相望，因名曰百房。
《异物志》曰：交址草，滋大者数寸，煎之凝如冰，破如博棋，谓之石蜜。
《凉州异物志》曰：石蜜之兹，甜於浮萍。非石之类，假石之名。实出甘柘，变而凝轻。(甘柘似竹，味甘。煮而曝之，则凝如石而甚轻。)
《范子》曰：白密出陇西天水。
《本草经》曰：石蜜，一名饴。
《吴氏本草》曰：食蜜生武都谷。
刘根《墨子枕中记钞》曰：百花醴蜜。
《楚辞·招魂》曰：瑶浆蜜勺，(勺，沾也)实羽觞。
左思《蜀都赋》曰：蜜防郁毓被其阜。(汉昌县多野蜂蜜蜡。)
郭珍《蜜赋》曰：繁布金房，叠称王室。咀爵滋液，酿以为蜜。散似甘露，凝如割肪。冰鲜玉润，髓滑兰香。
魏文帝《与孙权书》曰：今因赵咨奉石蜜五饼。
又《与朝臣诏》曰：南方龙眼、荔支，宁比西国葡萄、石蜜？
又曰：新城孟太守道：蜀猪肫鸡鹜，味皆淡，故蜀人作食喜着饴蜜。
○沙饧
张衡《七辩》曰：沙饧、饴、石蜜，远国贡储。
盛翁子《与刘颂书》曰：沙饧，西垂之产。
