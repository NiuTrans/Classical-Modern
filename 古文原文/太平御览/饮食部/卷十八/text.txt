○饼
《释名》曰：饼，并也，溲麦使合并也。胡饼，作之大漫汗，亦言以胡麻着上也。蒸饼、汤饼、体饼之属，皆随形而名之也。
《汉书》曰：宣帝微时，每买饼，所从买家辄大售，亦以自怪。
《续汉书》曰：灵帝好胡饼，京师皆食胡饼，后董卓拥胡兵破京师之应。
《东观汉记》曰：光武问弟五伦曰： 闻卿为市掾，人有遗卿母一笥饼，卿从外来见之，夺母笥，探口中饼出，有之乎？ 伦对曰： 实无此。众人以臣愚蔽，故为出此言耳。 
《英雄记》曰：李叔节与弟进先共在乘氏城中，吕布诣乘氏城下。叔节从城中出诣布，进先不肯出。为叔节杀数头肥牛，提数十石酒，作万枚胡饼，先持劳客。
《魏志》曰：汉末，赵歧避难逃之河间，不知姓字。又转诣北海，着絮巾裤，常於市中贩胡饼。孙宾硕时年二十馀，乘犊车将骑入市，观见歧，疑其非常人也，因问之： 自有饼耶？ 歧曰： 贩之。 宾硕曰： 买几钱？卖几钱？ 歧曰： 买三十，卖亦三十。 宾硕曰： 视处士之望，非买饼者，殆有故。 乃开车后户，顾所将两骑，令下马扶上之。时歧以为是唐氏耳目也，甚怖，面失色。宾硕闭后户，下前檐，谓之曰： 视处士状貌，既非贩饼者，如今面色变动，即不有重怨，则当亡命。我，北海孙宾硕，阖门百口，又有百岁老母在堂，势能相度者也，终不相负，必语我以实。 歧乃具告之。宾硕遂载歧以驱归。
又曰：严翰，字公仲，学问特善《春秋公羊》。司隶锺繇不好《公羊》而好《左氏》，谓 左氏 为太官。而谓 公羊 为卖饼家。
又曰：卢毓为吏部尚书。时举中书郎，诏曰： 得其人与不，在卢生耳。选举莫取有名，名如画地作饼，不可啖也。 
《魏略》曰：丁斐封列侯，坐免官。后太祖啁曰： 斐，文侯印绶何在？ 斐对曰： 以易饼。 太祖大笑。
《晋书》曰：何曾性奢豪，务在华侈。帏帐车服，穷极绮丽；厨膳滋味，过於王者。每燕见，不食太官所设，帝辄命取。其食蒸饼，上不坼作十字不食。
王隐《晋书》曰：王长文，州辟别驾，阳狂不诣。举州追求，乃於成都市，见蹲地啮胡饼。
又曰：王羲之幼有风操。郗虞卿闻王氏诸子皆俊，令使选婿。诸子皆饰容以待客，羲之独坦腹东床，啮胡饼，神色自若。使具以告，虞卿曰： 此真吾子婿也。 问谁，果是逸少，乃妻之。
《晋阳秋》曰：惠帝崩，由食饼也。
又曰：王欢耽学贫窭，或人惠蒸饼一轴，以充一日。妻子常有菜色。
《宋书》曰：王悦之为吏部郎。邻省有会同者，遗悦之饼一瓯，辞不受，曰： 此费诚小，然少来，不愿当之。 
肖子显《齐书》曰：永明九年正月，诏太庙四时祭荐宣皇帝面起饼。
又曰：何戢为司徒左长史。太祖为领事，与戢来往，数置欢宴，上好水引饼。戢令妇女躬自执事，以设上焉。
《梁书》曰：武帝尝设大臣饼，蔡樽在坐，帝频呼其姓名，樽竟不答，食饼如故。帝觉其负气，乃改唤蔡尚书，樽始放箸执笏曰： 惟。 帝曰： 卿向聋，今何聪？ 对曰： 臣预为右武，且职在纳言，陛下不应以名垂唤。 帝有惭色。
《赵录》曰：石勒讳胡，胡物皆改名。胡饼曰搏炉，石虎改曰麻饼。
又曰：石虎好食蒸饼，常以幹枣、胡桃瓤为心，蒸之使坼裂方食。及为冉闵所篡幽废，思不裂者不可得。
《后魏书》曰：胡叟不治产业，常苦饥贫，能不以为耻。养子字螟蛉，以自结。常作布囊，容三、四斛，饮啖醉饱，便盛肉饼以付螟蛉。见车马荣华者，视之蔑如也。
《北齐书》曰：厙狄连，冬至日亲表称贺。其妻为设豆饼，连问： 此豆饼何处得来？ 妻对曰： 於食中减。 连大怒。
《后周书》曰：樊深以父遇害，因避难，坠岩伤足，绝食再宿，后遇得一箪饼，饮食之。然念继母年老患痺，咸免虏掠，乃弗食。夜中，匍匐寻觅。母过，得相见，因以馈母。还，复遁去。改易姓名，游学於汾、晋之间。
《唐书》曰：僧万回，阌乡人也。恢谐以狂，发言屡中。其兄戍边五载，母思之。万回年幼，请诣兄所，策竹马去。经归而返，白母曰： 兄还，请办饼，更往迎之。 数日，持补而至，母发补，乃戍子衣也。寻而子至，母大惊。
《范子》曰：饼出三辅。
《墨子》曰：鲁阳文君云： 有人於此牧羊，刍豢不可胜食也。见人作饼，即还然窃之；楚四境之田，芜广不可胜辟，见宋、郑之门邑，则还然窃之。与彼异乎？ 
《抱朴子》曰：莽之世，卖饼小人皆得等级，斗筲之徒兼金累紫；杨子云确然忠贞之节形矣。
《三辅旧事》曰：太上皇不乐关中，高祖徙丰沛屠儿、沽酒、卖饼、商人，立为新丰县。故一县多小人。
《李固别传》曰：质帝暴得疾，云食煮饼腹中闷，遂崩。
蔡质《汉官仪》曰：尚书郎直，太官供饼饵五熟。
《玄晏春秋》曰：卫伦过予而燕，论及於味。伦称侍中刘子杨食饼知盐生，精味之至也，予曰： 昔师旷识劳薪、易牙别淄渑，子杨之妙，抑末乎？ 伦曰： 晋旷、齐牙，古之精也；魏之子杨，今之妙也。子何间焉？ 
《语林》曰：何平叔面绝白，魏文帝疑其着粉。正夏月唤来，与热汤饼，大汗出，随以朱衣自拭，色转皎然。
《幽明录》曰：姚泓叔父大将军绍总司戎政，召胡僧，问以休咎。僧乃以面为大胡饼形，径一丈，僧坐其上，先食正西，次食正北，次食正南，所馀卷而吞之讫，便起去，了无所言。是岁五月，杨盛大破姚军於清水。九月，晋师北讨，扫定颎、洛。明年，遂席卷酆镐，生禽泓焉。
葛洪《神仙传》曰：壶公者，从远方来卖药，常悬一壶於坐上，每日入后，跳入壶中。市掾费长房於楼上见之，知非常人也，身为扫除，并进饼。公令长房共跳入壶，但见楼观五色，重门阁道，侍者数十人。
《京兆旧事》曰：萧彪为巴郡守。父老，归供养。父嗜饼，从至市，立车，下自进之。
《廷尉决事》曰：廷尉上士张柱私卖饼，为兰台令史所见。
《方言》曰：饼谓之饨，(徒昆切。)或谓之餦，(音张。)或谓之馄。(音混。)
《说文》曰：饼，面餈也。
《杂五行书》曰：十月亥日食饼，令人无病。《食经》有髓饼法，以髓脂合和面。
崔寔《四民月令》曰：五月距立秋，无食煮饼及水溲饼。(夏月饮水时，此二饼得水即冷坚不消，不幸便为食作伤寒矣。以饼置水中则渗；惟酒溲之，入则〈门东〉也。)
王郎《上刘纂等樗蒲》曰：左中郎乐林得纂面肉，共啖汤饼。
缪袭《祭仪》曰：夏祀以蒸饼。
卢谌《祭法》曰：四时祠用曼头、餲饼、体牢。凡夏祠别用乳饼。冬祠用白环饼。(荀氏《四时列馔注》曰：夏祠以薄液代曼头。)
徐畅《祭记》曰：旧五月麦熟，荐新麦，作起漱白饼。
《明皇杂录》曰：武惠妃生日，上与诸公主按舞於万岁楼下。上乘步辇，从复道窥见卫士食毕以饼饵弃水窦中。上大怒，命高力士杖杀之。上方震怒，左右莫敢言者。宁王从容谓上曰： 从复道窥见获卫士之过而杀之，恐人臣不能自安，又失大体。陛下志在勤俭爱物，恶物弃於地；奈何性命至重，重於残飧者乎？ 上蹶然大悟，遽命赦之。
《荆楚岁时记》曰：六月伏日，并作汤饼，名为辟恶。
《时镜新书》曰：四月八日，长沙市肆之人无子者供寺阁下羊肉薄饼，结愿以乞儿，往往有验。
束皙《饼赋》曰：《礼》仲春之月，天子食麦，而朝事之笾，煮麦为面。《内则》诸馔不说饼。然则虽云食麦，而未有饼。饼之作也，其来近矣。若夫安乾、粔籹之伦，纠耳、狗后之属，钮带、案成，餢飳、髓烛，或名生於里巷，或法出乎殊俗。三春之初，阴阳交际，寒气既消，温不至热。于时享宴，则曼头宜设。吴回司方，纯阳布畅，服饰饮冰，随阴而凉，此时为饼，莫若薄壮。商风既厉，大火西移，鸟兽氄毛，树木疏枝，肴馔尚温，则起溲可施。玄冬猛寒，清晨之会，涕冻鼻中，霜成口外，充虚解战，汤饼为最。尔乃重罗之麮，(丘与切。)尘飞雪白，胶粘〈黍刃〉筋，膏溔柔泽。肉则羊膀豕胁，脂肤相半，脔若蜿首，珠连砾散，姜株葱本，莑(音封)缕切判，锉末椒兰，是洒是畔。和盐漉鼓，揽合樛乱。於是火盛汤涌，猛气蒸作，攘衣振服，握搦拊搏，面弥离於指端，手萦回而交错，纷纷馺馺，星分雹落。笼无逆肉，饼无流面，妹媮咧敕，薄而不绽。巂巂和和，〈月襄〉色外见，柔如春绵，白若秋练，气勃郁以扬布，香飞散而远遍。行人失涎於下风，童仆空爵而斜盼，擎器者砥唇，立侍者千咽。尔乃换增，濯以玄醢，钞以象著，曳要虎丈，叩膝遍据，盘案财投而辄尽，庖人参潭而促遽。手未及换，增礼复至，唇齿既调，口咽利，三笼之后，转更有次。
庾阐《恶饼赋序》曰：范子常者造余宿，臛鸡为饼，迟御之情甚虚，奇嘉之味不实，聊作《恶饼赋》以释之。
弘君举《食檄》曰：催厨人作茶饼，熬油煎葱，例茶以绢，当用轻羽，拂取飞面，刚软中适，然后水引。细如委綖，白如秋练，羹杯半在，财得一咽，十杯之后，颜解体润。
梁吴均《饼说》曰：宋公至长安，得姚泓时故太官承程季者，了了人也。公曰： 今日之食，何者最先？ 季曰： 仲秋御景，离蝉欲静，变变晓风，凄凄夜冷。臣当此时，惟能说饼。 公曰： 善。 贾怂称曰： 安定噎鸠之麦，雒阳董德之磨，河东长若之葱，陇西舐背之犊，枹(音夫。)罕赤耻之羊，张掖北门之鼓。燃以银屑，煎以银铫，洞庭负霜之橘，仇池车带之椒，调以济北之盐，剉以新丰之鸡，细如华山玉屑，白如梁甫银渥，既闻香而口闷，亦见色而心迷。 公曰： 善！ 
○糗糒
《书》曰：峙乃糗粮，亡敢弗逐。(峙，具。糗，熬稻也。)
《仪礼》曰：四笾：枣、糗、粟、脯。
《左传》曰：陈辕颇赋封田以嫁公女，以为己大器。公逐之，出奔郑。道渴，其族辕咺进稻醴、粱糗、腶脯焉。曰： 何其给也？ 曰： 器成而具。 
《公羊》曰：公出奔齐，国子执壶浆曰： 敢致糗从者。 公稽首以衽受。
《说文》曰：糒，乾食也。糗，熬米麦也。(去九切。)
《释名》曰：糗，龋也，饭而磨散之，使龋碎也。餱，候也，候人饥者以餐之。
《汉书》曰：李陵击匈奴，兵败，令军士人持二升糒、一片冰相待。
《东观汉记》曰：严尤击江贼，世祖奉糗一斛、脯三十朐。
又曰：隗嚣且病，饿，出城餐糗糒，腹张，悉愤而死也。
又曰：张禹巡行守，舍止大树下，食糒、幹饭屑，饮水而已。后年贫，人来归者千馀户。
又曰：贺玄，字文弘，为九江太守。行县赍持幹糒，但就温汤而已。
谢承《后汉书》曰：沈景为河间相，恒食幹糒。
《后汉书》曰：赵孝兄礼为饿贼所得。孝闻之，即自缚诣贼曰： 礼久饿羸瘦，不如孝肥饱。 贼大惊，并放之，谓曰： 可且归，更持米糒来。 孝求不能得，复往报贼，愿就烹。众异之，遂不害。乡党服其义。
《魏略》曰：寒贫者本姓石。后还长安，车骑将军郭淮以意气呼之，问其所欲，亦不肯言。淮因与脯糒及衣，财取脯一朐、糒一升而止。
《唐书》曰：黄巢将逼三辅，僖宗出幸，途无供顿，卫军不得食。张浚谓汉阴令李康曰： 公可为糗饵，以供行在。 康乃鸠集骡乘，分道进饔糗。
《列女传》曰：勾践伐吴，有献一囊糒者。王以赐军士，甘不逾嗌，而战自十倍。
《孟子》：舜之饭糗茹草也，若将终身焉。
《玄晏春秋》曰：卫伦过予而燕，论及於味，命仆取糗以进予。予尝之，曰： 吾知之矣。麦，其主者也；有李、柰、杏味。三果不同，予焉得兼之？ 伦曰： 吾之将来，家实多果。杏时将发，故糅之以杏汁；李、柰时发，又糅之以李、柰汁。故有三果之味也。 
《物理论》曰：吕子义，清贤之士也。思之宜往存省，怀幹糒而往。主人盛为馔食，乃出怀中糒，求冷水一杯而食之。
《楚辞·九章》曰：播江离与滋菊兮，愿春日以为糗芳。
崔寔《四民月令》曰：四月可作枣糒。
○饵粢
《周礼》曰：羞笾之实，糗饵、粉粢。(郑玄曰：二物皆粉稻米、黍米所为也。合蒸曰饵，饼之曰餈。糗者，捣粉，熬大豆为饵，餈之粘着以粉之也。饵言糗，餈言粉，互相明也。)
《广雅》曰：铎、饣齐，饵也。
《方言》曰：饵谓之饣恙，(音恙。)或谓之粢，或谓之饣令，(音铃。)或谓之餣，(乌业切。)或谓之饣元(音原。)。
《说文》曰：饵，粉饼也。餈，稻饼也。
《释名》曰：饵，而也，相黏则也。兖豫曰溏浃，(或作洟。)就形之名也。餈，渍也，蒸糁屑，使相润渍饼之也。
《韵集》曰：餹、饣弟，饵也。
《东观汉记》曰：樊毕，字仲华。世祖尝於新野坐文书见拘，时毕为市吏，馈饵一笥，上德之。建武初，拜河东都尉，引见云台，上啁毕曰： 一笥饵，得都尉，何如？ 
《风俗通》曰：汝阳彭氏墓近大道，有一石人。田家老母到市买数片饵以归，过阴墓树下，以饵着石人头，忽去而忘之。行道人见饵，怪问之，或人调云： 此石人有神，能治病。病愈者以饵来谢之。 转以相语云： 头痛者，磨石人头；腹痛者，磨石人腹。 遂千里来就，号曰贤君，如此数年。前饵母闻之，为人说之，乃无复往者。
《梁书》曰：朱异好饮食滋味声色之娱，子鹅炮鳅不辍於口。虽朝谒，从车中必赍饴饵。
○粔籹(上巨下汝)
《通俗文》曰：于纟争者谓之粔籹。
《杂字解诂》曰：粔籹，膏环也。
《异苑》曰：张骥，永初中於都丧亡。司马茂往哭之，见骥凭几而坐，以箸刺粔籹食之。
《楚辞·招魂》曰：粔籹、蜜饵。(言以蜜和米面，熬作粔籹，捣黍作饵。)
○寒具
《周礼》曰：朝事之笾。(郑司农云：朝事，谓清朝未食，先进寒具口实之笾。)
《通俗文》曰：寒具谓之餲。(音曷。)
桓谭《新论》曰：孔子，匹夫耳，而〈目卓〉然名著。至其冢墓，高者牛羊鸡豚而祭之，下及酒脯、寒具，致敬而去。
《张逸遗令》曰：闭口寒具不得入。
