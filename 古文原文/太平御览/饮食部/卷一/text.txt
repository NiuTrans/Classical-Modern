○酒上
《世本》曰：仪狄始作酒醪，变五味。少康作秫酒。
《战国策》曰：帝女仪狄作酒，而进於禹。
《春秋纬命》曰：凡黍为酒，阳据阴乃能动，故以麹酿黍为酒。(麦，阴也。是先渍麹，黍后入，故曰阳相感皆据阴也。相得而沸，是其动也。凡物阴阳相感，非惟作酒。)
《释名》曰：酒，酉也，酿之米麹酉泽，久而味美也。亦言踧也，能否皆强相踧持也；又入口咽之，皆踧其面也。
《说文》曰：酒，就也，所以就人性之善恶也。一曰造也，吉凶所起造也。
又曰：酴，(音途。)酒母也。醴，酒一宿熟也。醪，汁滓酒也。酎，三重之酒也。醨，薄酒也。醑，莤酒也。
《酒经》曰：空乘秽饭，〈酉昷〉以稷麦，以成醇醪，酒之如也。乌梅、女〈麦完〉、(胡板反。)甜醹、(音乳。)九杸，澄清百品，酒之终也。
《周礼·天官下》曰：酒正，掌酒之政令，以式法授酒材。辨五齐之名：一曰泛齐，二曰醴齐，三曰盎齐，四曰醍齐，五曰沉齐。(以节度作之，故以齐为名。泛者，成而滓浮泛泛然，如今宜成醪矣。醴犹体也，成而汁滓相将，如今甜酒矣。盎犹翁也，成而色翁翁然，葱白色，如今酂白矣。醍者，成而红赤，如今下酒矣。沉者，成而滓沉，如今造清酒矣。)辨三酒之物，一曰事酒，二曰昔酒，三曰清酒。(事酒，如今之醳酒也。昔酒，久酒，今之旧醳也。清酒，今之冬酿夏成者也。)
《礼记·月令·仲冬》曰：是月也，乃命有司：秫稻必齐，麹孽必时，湛炽必洁，水泉必香，陶器必良，火齐必得。兼用六物，酒官监之，无有差〈贝弋〉。(有司，谓煮酒之官。六物者，一曰秫稻，二曰麹蘖，三曰湛炽，四曰水泉，五曰陶器，六曰火齐。命酒官监之，无有差忒，谓失误善恶。)
又《曲礼》曰：侍饮於长者，酒进则起，拜受於尊所。(降席拜受，敬也。)长者辞，少者反席而饮。长者举未酹，少者不敢饮。
又《檀弓》曰：知悼子卒，未葬。(悼子，晋大夫荀盈。)平公饮酒，师旷、李调侍，鼓锺。(乐作也。)杜蕢自外来，闻锺声，曰： 安在？ 曰： 在寝。 (燕於寝。)杜蕢入寝，历阶而升，酌，曰： 旷饮斯！ 又酌，曰： 调饮斯！ 又酌，堂上北面坐，饮之，降，趋而出。(三酌皆罚。)平公呼而进之，曰： 蕢，曩者尔心或开予，是以不与尔言。(谓始来入时。开，谓谏争有所发。)尔饮旷，何也？ 曰： 子卯不乐，(纣以甲子死，桀以乙卯亡，王者谓之疾日。不以举乐为吉事，所以自戒惧。)知悼子在堂，斯其为子卯也大矣！(言大臣丧重於疾日也。)旷也，大师也，不以诏，是以饮之也。(诏，告也。师，典奏乐。) 乐饮调，何也？ 曰： 调也，君之亵臣也。为一饮一食，忘君之疾，是以饮之也。 (言调贪酒食。亵，嬖也。近臣亦当规君疾忧。) 尔饮，何也？ 曰： 蕢也，宰夫也，非刀匕是共，又敢与知防？是以饮之也。 (防，禁放谥。)
又《玉藻》曰：君子之饮酒也，受一爵而色洒如也，(洒如，肃敬貌。)二爵而言言斯；(言言，和敬貌。)礼已三爵而油油(油油，说敬貌。)以退。(礼：饮过三爵，则敬杀，可以去矣。)
又《乐记》曰：夫豢豕为酒，非以为祸也，而狱讼益繁，则酒之流生祸也。(以谷食犬豕曰豢。为，作也。言豢豕作酒，本以飨祀养贤，而小人饮之善醉以致狱讼。)是故先王因为酒礼。壹献之礼，宾主百拜，终日饮酒而不得醉焉。此先王之所以备酒祸也。(壹献，士饮酒之百拜，以喻多礼。)
又《坊记》曰：子云： 觞酒豆肉，让而受恶，民犹犯齿。 
《左传·庄公二十二年》曰：陈公子完奔齐，桓公使为正卿，辞，使为工正。饮桓公酒，乐，公曰： 以火继之！ 辞曰： 臣卜其昼，未卜其夜，不敢！ 君子曰： 酒以成礼，不继以淫，义也；(夜饮为淫乐也。)以君成礼，弗纳於淫，仁也。 
又《宣公上》曰：晋侯饮赵盾酒，伏甲，将攻之。其右提弥明知之，(右，车右。)趋曰： 臣侍君宴，过三爵非礼也。 遂扶以下。
又《成公下》曰：鄢陵之战，楚王召子反谋。谷阳竖献饮於子反，子反醉而不能见。(谷阳，子反内竖。)王曰： 天败楚也夫！余不可以待。 乃宵遁。
又《襄公二十三年》曰：季武子无适子。公弥长而爱悼子，欲立之。访於臧纥，曰： 饮我酒，吾为之立之。 季氏饮大夫酒，臧纥为客。(为上宾。)既献，(巳献酒。)臧孙命北面重席，新樽洁之。(酒樽既新复洁。)召悼子，降，逆之。大夫皆起。(臧孙下，迎悼子。)及旅，而召公鉏，(献酬礼毕而通行为旅。)使与之齿。季孙失色。
又《昭公十二年》曰：晋侯以齐侯宴，中行穆子相。(穆子，荀吴。)投壶，晋侯先。穆子曰： 有酒如淮，有肉如坻。(淮，水名。坻，山名。)寡君中此，为诸侯师。 中之。齐侯举矢，曰： 有酒如渑，有肉如陵。寡人中此，与君代兴。(代，更也。) 亦中之。
又《哀公下》曰：齐子多夕，(夕视事。)陈逆杀人，逢之，遂执以入。陈氐方睦，使疾而遗之潘沐，备酒肉焉。(使诈病内潘沐，并得酒肉。潘沐，可以沐头。)飨守囚者，醉而杀之，而逃。
又曰：卫侯占梦，嬖人(以能占梦见爱。)求酒於大叔僖子。(僖子，大叔遗。)不得，与卜人比而告曰： 君有大臣在西南隅，弗去，惧害。 (托占卜梦而言。)乃逐大叔遗，遗奔晋。
《毛诗·国风》曰：十月获稻，为此春酒，以介眉寿。
又《小雅·鱼藻》曰：王在在镐，岂乐饮酒。(《笺》云：岂亦乐而天下平安，万物得其性，武王向所处乎？处於镐京，乐八音之乐，与群臣饮酒而已。)
又《小雅》曰：伐木许许，酾酒有藇。(以筐曰酾，以数曰湑。藇，美貌。)
又曰：有酒谞我，无酒酤我。(湑，茜之也。酤，一宿酒也。《笺》云：酤，买也。此族人东王之思也。王有酒则沛酋之，无酒酤买之，要欲厚於族人。)
《尚书·酒诰》曰：乃穆考文王，肇国在西土。厥诰毖庶邦、庶士越少正、御事，朝夕曰： 祀兹酒。(文王告众国众土，朝夕敕之，惟祭祀用此酒，不常饮。)惟天降命，肇我民，惟元祀。天降威，我民用大乱丧德，亦罔非酒惟行；越小大邦用丧，亦罔非酒惟辜。文王诰教小子、有正、有事无彝酒。越庶国，饮惟祀，德将无醉。自成汤咸至于帝乙，成王畏相，惟御事，厥棐有恭，不敢自暇自逸，矧曰其敢崇饮。(崇，聚也。自暇自逸犹不敢，况敢聚会饮酒乎？明无。)厥或诰曰群饮，汝勿佚！尽执拘以归于周，予其杀！ (尽执拘群饮酒者，以归於京师，我其择罪重者而杀之。)
《论语》曰：惟酒无量，不及乱。沽酒市脯，不食。
《礼记外传》曰：五齐、三酒，皆供祭祀之用。五齐尊而三酒卑。所以明齐者，酒人和合之，分剂之名也。一曰泛齐，(酒之初成，滓有泛者，泛泛然，俗为白醪。)二曰醴齐，(醴，体也。汁滓末相同一体也。今之甜酒也。)三曰盎齐，一名醆酒，(状如葱白色，今之白醝酒色。)四曰醍齐，(色在白赤之间。)五曰况齐，一名澄齐。(醍之与沉三洒，与上君夫人及宾长，庙中酌献尸及相酬酢之用。)三酒者，列於堂下，臣下相酌，酬酢之用。一曰事酒，一名醳酒，新成者酌饮有事，(谓庙中助祭亲事者也。庙中有事者为荣。)二曰昔酒；(久成而色白，谓旧醳之酒，无事饮之。)三曰清酒。(冬酿夏成，味醇厚。)
《史记》曰：秦缪公亡善马，歧下野人共得而食之者三百馀人。逐得，欲法之。公曰： 君子不以畜害人。 乃赦之。
又曰：高帝除秦苛法，为简易。群臣饮酒争功，高帝患之。叔孙通知上益厌也，说上，愿与诸弟子共起朝仪。汉七年，长乐宫成，群臣皆朝。十月，复置法酒。诸臣侍坐殿上，皆伏，以尊卑次起上寿。觞九行，谒者言罢酒。御史执法，举不如仪者辄引去。竟朝置酒，无敢失礼者。高帝乃曰： 吾今日知为皇帝之贵也！ 
又曰：沛公先入关，屯霸上。项羽至，沛公左司马曹无伤使人言於羽曰： 沛公欲王关中。 羽大怒，欲击之。沛公因项伯见羽，羽留沛公饮。项王、项伯东向坐，亚父南向坐--亚父者，范增也；沛公北向坐，张良西向侍。增数目项王，举所佩玉玦，示之者三。项王默然。项庄入，以剑舞，欲因击沛公。张良至军门，见樊哙，曰： 甚急！今项庄拔剑舞，其意常在沛公也。 哙曰： 此迫矣。臣请入，与之同命！ 哙即带剑拥盾入军门。交戟之卫士欲止不内，哙则其盾以撞，卫士仆地。哙遂披帷西向而立，瞋目视项王。项王按剑而跽，曰： 客何为者？ 良曰： 沛公参乘樊哙也。 王曰： 壮士！赐之卮酒。 则与斗卮酒，樊哙饮之。王曰： 赐之彘肩。 则与一生彘肩，哙覆盾於地，拔剑切而啖之。王曰： 壮士！能复饮乎？ 曰： 臣死且不避，卮酒安足辞！ 
又曰： 曹参代萧何为相，一遵何约束，日夜饮淳酒。卿大夫及宾客见参不事事，皆欲言。至者，参辄饮醉之，终莫得言。丞相舍后园近吏舍，吏舍日饮歌呼，从吏恶之，无如之何。乃请参游园中，闻吏醉歌呼，从吏请按之。参乃取酒，张坐饮，亦歌呼与相参。
又曰：高祖过沛，置酒，自击筑为歌，使沛子弟佐酒。
又曰：高后与诸吕、刘氏大臣宴饮，令朱虚侯章为酒吏。章曰： 臣，将种也，清以军法行酒。 后可之。酒酣，诸吕有一人醉，亡酒，章追斩之。后与左右皆大惊也。
《汉书》曰：酒者，天之美禄，帝王所以颐养，天下享祀祈福，扶衰养病，百福之会。
又曰：百末旨酒(百华之末酒也。)布兰生。(芬芳布列，若兰之生也。)
又曰：于定国饮酒至石不乱，益精明。
又曰：陈遵，守孟公。每大饮宾客，闭门，取车辖投井中。虽有急，终不得去。
又曰：张让专权，孟他以葡萄酒一斗遗让，拜他为凉州刺史。
《后汉书》曰：光武诏冯异归家上冢，使太中大夫赍牛酒，令二百里内太守、都尉已下及宗族会焉。
又曰：寇恂数与邓禹谋议，禹奇之，因奉牛酒交欢。
又曰：鲁恭兄弟俱为诸儒所称，学士争归之。太尉赵熹慕其志，每岁时，遣子问以酒粮，皆辞不受。(问，遗也。)
又曰：汝南太守欧阳歙，请郅惲为功曹。汝南旧俗：十月飨会，百里内县皆赍牛酒到府宴饮。时临飨，礼讫，歙教曰： 西部督邮繇延，天资忠贞，禀性公方，摧破奸凶，不严而理。今与众儒共论延功，显之于朝。太守敬嘉厥休，牛酒养德。 主簿读书教，户曹引延受赐。惲於下坐，愀然前曰： 司正举觥，(愀，变色貌也。司正，主礼仪者。觥，罚爵也。)以君之罪，告谢于天。案延资性贪邪，外方内圆，(言延外示方直，而实柔弱也。)朋党构奸，罔上害人，所在荒乱，怨慝并在。明府以恶为善，股肱以直从曲，此既无君，又复无臣，惲敢再拜奉觥！ 歙色惭动，不知所言。门下掾郑敬进曰： 君明臣直，功曹言切，明府德也！可无受觥哉？ 歙意少解，曰： 实歙罪也，敬奉觥。 
又曰：张酺虽在公位，而父常居田里。酺每有迁职，辄一诣京师。尝来候酺，适会岁节，公卿罢朝，俱诣府奉酒上寿，极欢醉，众人皆庆羡之。及父卒，既葬，诏遣使赍牛酒为释服。
又曰：大将军袁绍总兵冀州，遣使要郑玄。大会宾客，玄最后至，乃延升上坐。身长八尺，饮酒一斛，秀眉明目，容仪温伟。
《魏志》曰：徐晃破关羽，振旅还摩陂。太祖迎晃七里，置酒大会。太祖举卮酒劝晃，且劳之曰： 全樊、襄阳，将军之功也！ 
又曰：吕布骑将侯成，遣客收马十五匹。客悉驱马去，向沛城欲归刘备。成自将骑逐之，悉得马还。诸将合礼贺，酿五六斛酒，猎得十馀猪。未饮食，先持半猪、五斗酒自入诣布前，跪言： 蒙将军恩，逐得所失马。将来相贺，自酿少酒，猎得猪，末敢饮食，先奉上微意。 
又曰：邴原初辞家求学。原旧性能饮酒，自行之后，八九年间酒不向口。单步负笈，苦身持刀。至陈则师韩子助；颍川则宗陈仲弓；汝南则交范孟博；涿郡则亲卢士干。临别，师友以原不饮酒，会米肉送原。原曰： 敝塑饮酒，但以荒思废业，故断之耳。今当远别，因见贶饯，可以饮宴。 於是安坐饮酒，终日不醉。
