○酪酥
《通俗文》曰：煴羊乳曰酪，酥曰饣氐醐。
《释名》曰：酪，泽、乳汁所作，使人肥泽。
《汉书》曰：武帝太初元年，更名家马为桐马。(应劭曰：主乳马，取其汁桐治之，味酢可饮，因以为官。如淳曰：桐音筩，主乳马，以韦革为夹兜，受数斗咸马乳，桐取其上肥，因名曰桐马。今梁州亦名马酪为马酒。晋灼曰：桐，音捷桐之桐。)
又曰：丞相孔光奏：省乐官七十二人，给太官桐马酒。(李奇曰：以马乳为酒也，撞桐乃成。)
又曰：乌孙公主歌曰： 以肉为食兮，酪为浆。 
又曰：王莽时饥，教民煮木为酪，不可食，重为烦扰。(受日木实为酪也。或曰：如令饵木属。)
《后魏书》曰：神瑞二年秋，谷不登。太史令王亮等言谶书云：国家当都邺，大乐五十年，劝帝迁都，可救今年之饥。帝以问崔浩，浩曰： 非长久之策也。今留守旧都，分家南从，不便水土，疾疫死伤，情见事露，则百姓意阻，四方闻之，有轻侮之意。今居北方，至春草生，乳酪将出，兼有菜果，足接来秋。可不迁都也。 
又曰：临淮王潭孙孚持白武幡，劳河那瑰於柔玄、怀荒二镇间。河那瑰众号三十万，阴有异意。遂拘留孚，载以辒车，日给酪一升、肉一段。
《唐书》曰：高宗朝，太仆以患疥马乳造酪，供进署承，罪当死。上特免之。
《晋太康起居注》曰：尚书令荀勖嬴毁，赐乳酪，太官随日给之。
《汉武内传》曰：西王母曰： 次药有太玄之酪。 
《西河旧事》曰：祁连山宜牧牛羊，羊肥乳酪好，不用器物，刈草着其上，不解散，一斛酪升馀酥。
《邺中记》曰：并州之俗，以冬至后百五日，为介子推断火冷食。作醴酪，煮粳米或大麦作之。又投大麦於其中，捣杏子仁煮作之。亦投大麦中。
《郭子》曰：王武子有数斛羊酪，指示陆机曰： 卿东吴何以敌此？ 机曰： 千里莼羹，未下盐鼓。 
《世说》曰：杨德祖为主簿，侍坐。人有饷酪者，魏武啖少许，乃题上作 合 字，致坐中人，并不解。修即啖之，云： 公教令 人一口 ，复何疑？ 
又曰：陆太尉诣王丞相，公食之以酪，陆还遂病。明日，有笺与王，曰： 昨食酪过，通夜委顿。民虽吴人，几为伧鬼！ 
《笑林》曰：吴人至京师，为设食者有酪酥，未知是何物也，强而食之。归吐，遂至困，顾谓其子曰： 与伧人同死，亦无所恨，汝故宜慎之。 
《魏文帝集》载锺繇书曰：属赐甘酷及樱桃。
孙楚《祠介子推祝文》曰：枣饭一盘、醴酪二盂，清泉甘水，充君之厨。
《傅咸集·杨济与咸书》曰：酥治疮上急。
范汪《祠制》曰：仲夏荐杏酪。
○醍醐(附)
慕容晃《与顾和书》曰：今致醍(音低。)醐十斤。
《唐书》曰：武德二年，凉州刺史安修仁献百年酥，云饵之可延寿。
