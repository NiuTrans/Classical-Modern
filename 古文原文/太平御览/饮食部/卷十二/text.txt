○糟
《说文》曰：糟，酒滓也。糠，谷皮也。
《春秋后语》曰：张仪说韩惠王曰： 韩地多厄恶山居，五谷所生，非菽而麦。民之食，大板、菽饭、藿羹。一岁不收，民不厌糟糠。 
又曰：秦急围邯郸，邯郸且欲降。传舍吏子李同说平原君曰： 今邯郸之民析骨而炊，易子而食，可谓急矣。而君之后宫以百数，婢妾被绮縠，馀粱肉，而民弊衣不完，糟糠不厌，君器物锺鼓自若。使秦破赵，安得而有此哉？ 
《后汉书》曰：明帝姊湖阳公主新寡，帝与共论朝臣，微观其意。主曰： 宋公威容德器，群臣莫及。 帝曰： 方且图之。 后弘被引见帝令主坐屏风后，因谓弘曰： 谚言： 贵易交，富易妻。 人情乎？ 弘曰： 臣闻：贫贱之知不可忘，糟糠之妻不下堂。 帝顾谓主曰： 事不谐矣。 
华峤《后汉书》曰：药崧家贫，为郎，无被食糟。自此诏给大官食。
《魏志》曰：李通禽黄巾大帅吴霸，而降其属。遭岁大饥，通倾家振施，与士分糟糠，皆争为用。由是盗不敢犯。
《六韬》曰：太公曰： 古之乱君夏桀、殷纣，积糟为丘，以酒为池，饮者常三千人。 
○糠
《尔雅》曰：糠谓之虫。(米皮。)
《广志》曰：糠谓之〈禾曷〉。
《通俗文》曰：碎糠曰〈米靡〉。(牟皮切。)
《史记》曰：吴中大夫应高说胶西王母曰： 舐糠及米。 
《汉魏春秋》曰：甄后之诛，由郭后之宠。及殡，令以糠塞口。后明帝逼杀郭后，使殡如甄后。
《晋书》曰：王戎子万有美名而太肥。戎令食糠，而肥愈甚。
又曰：孙绰性通率，好讥调。尝与习鉴齿共行，绰在前，顾谓凿齿曰： 沙之汰之，瓦石在后。 凿齿曰： 簸之扬之，糠秕在前。 
《齐书》曰：顾欢所居乡中有学舍，欢贫无以受业，於舍壁后倚听，无遗忘者。夕则燃松节读书，或然糠自照。
《墨子》曰：备城，皆收藏灰糠马矢。
又曰：人衣短褐，食糠糟。
《庄子》曰：播糠脒目，则天地四方易位矣。
《韩子》曰：糟糠不厌者，不待粱肉而饱；短褐不完者，不须文绣而好。
《潜夫论》曰：不命大将以讨叛羌，州郡稍兴兵，若排糠障风，掏沙壅河。
《抱朴子》曰：上世玄水结而不寒，肴糠绝而不饱。
刘欣期《交州记》曰：合浦海口有糠头山，传云：越王舂米於此，积糠而成。
