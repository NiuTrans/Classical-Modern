○食中
王隐《晋书》曰：何曾食日近万钱，犹曰无下箸处。子劭骄奢简贵有父风，衣裘服玩新故巨积，食必尽四方珍异。一日之供，以二万为限。时论以为，太常御膳无以加之。
又曰：皇甫谧姑子梁柳，为城阳太守。或劝谧送，谧曰： 柳为布衣过吾，送迎不出门，食不过盐菜，贫不以酒肉为礼也；今作郡而送，岂古人之道哉？ 
《晋书》曰：王导子悦疾笃，导忧念特至，不食积日。忽见一人，形状甚伟，被甲持刀。导问： 君是何人？ 曰： 仆是蒋侯也。公儿不佳，欲为请命，故来耳。公勿复忧！ 因求食，遂啖数斗。食毕，勃然谓导曰： 中书患非可救者！ 言讫不见，悦亦殒绝。
又曰：卫将军谢安欲诸陆纳，纳兄子俶怪纳无办，乃密作数十人馔安至，纳设菜果，而俶下精饮食。纳怒，客去，杖俶四十。
又曰：郗鉴，字道征。永嘉乱，在乡里穷馁。乡人以鉴名德，传共饷之。时兄子迈、外甥周翼并小，常携之就食。乡人曰： 恐不兼有所存。 鉴乃独往，食讫，饭着两颊边，含还与二儿。后并得存。同过江，迈位至护军，翼为剡令。鉴薨，追抚育之恩，解职而归，席苫，心丧三年。
又曰：庾衮父亡，作筥卖以养母。母见其勤，曰： 我无所食。 对曰： 母食不甘，衮将何居？ 母感而安之。
《宋书》曰：谢景仁为桓玄骁骑将军。时宋武帝为桓循抚事军，中兵参军，尝诣景仁咨事。景仁与语悦，因留帝食。食未办，而景仁为玄所召。玄累促，俄顷间骑诏绩至。帝屡求去，景仁不许，曰： 主上见待，要应有方。我欲与客食，岂不得待竟？安饱食然后应召。 帝甚感之。
又曰：谢景仁爱弟〈走甘〉，(音酣。)而憎弟述。尝设馔，请宋武帝，希帝命〈走甘〉预坐。而帝召述，述知非景仁夙意，又虑非帝命之请，急不从。帝驰遣呼述，须至，乃食。其见重如此。及景仁疾，述尽心视汤药，饮食必尝而后进，衣不解带，不盥栉者累旬。景仁深感愧焉。
又曰：刘穆之少时家贫，诞节嗜酒食，不修拘捡。好往妻兄弟乞食，多见辱，不以为耻。其妻江嗣女，甚明识，每禁不令往。红氏后有庆会，嘱勿来，穆之犹往。食毕，求槟榔，江氏兄弟戏之曰： 槟榔消食，君乃常饥，何忽须此？ 妻复截发市肴馔，为其兄弟以饷穆之。自此不对穆之梳沐。后穆之宦达，而性更奢豪，食必方丈。且辄为十人馔，未尝独食。每至食时，客止十人已还，帐下依常下食，以此为常。常白帝曰： 穆之家本贫贱，赡生多阙。叨忝已来，虽每存约损，而朝夕所须，征为过丰。此外无一毫负公。 
又曰：王仲德与兄睿同起义兵，与慕容垂战，败。仲德被重创，走，与家属相失。路经大泽，困，未能去，卧林中。有一小儿，青衣，年可七八岁，骑牛行见仲德，惊曰： 汉已食未？ 仲德言饥。小儿去须臾复来，得饭与之食。
又曰：庐陵王义真居武帝忧，使帐下备膳。刘湛禁之，义真乃使左右人买鱼肉珍羞，於齐内别立厨帐。会湛入，因命暖酒炙车螯。湛正色曰： 公当今日，不宜有此设！ 义真曰： 寒甚，杯酒亦何伤？长史事同一家，望不为异。 湛起曰： 既不能以礼自处，又不能以礼处人！ 
又曰：江夏王义恭，幼为武帝时所锺爱。帝性俭，诸子饮食，不过五盏盘。义恭须求果食，日中无算，得未尝啖，悉以与傍人。诸王未尝敢求，求亦不得。
又曰：文帝宴於武帐堂上，将行，敕诸子且勿食，至会所赐馔。日旰食不至，有饥色。上诫之曰： 汝曹少，长丰佚，不见百姓艰难，今使尔识饥苦。 
又曰：文帝以谢弘微能膳羞，每就求食。弘微与亲旧经营乃进之，后亲人问上所御，弘微不答，别以馀语酬之。时人比之汉世孔光。
又曰：谢弘微兄曜卒，弘微哀戚过礼。服虽除犹不啖鱼肉。沙门释惠琳尝与之食，见其犹蔬素，谓曰： 檀越素既多疾，即吉犹未复膳，若以无益伤生，岂所望於得理？ 弘微曰： 衣冠之变，礼不可逾；在心之哀，实未能已。 遂废食，歔欷不自胜。
又曰：前废帝常以木槽盛饭，内诸杂食，搅令和合，掘地为坑阱，实之以泥水，以糟食置前，令以口就槽中食之，用为欢笑。
又曰：宗悫累迁豫州刺史，监五州诸军事。先是，乡人庾业家富豪侈，侯服玉食，与宾客相对，膳必方丈；而为悫设粟饭菜俎，谓客曰： 宗上军串(古患切。)啖粗食。 悫致饱而退，初无异辞。至是，业为悫长史，带梁郡，悫待之甚厚，不以昔事为嫌。
又曰：沈攸之战败，与第二子文和至华容之魽头村，投州吏家。此吏尝为攸之所鞭，待攸之甚厚，不以往罚为怨，杀豚荐食。既而村人欲取攸之，於栎林与文和俱自经死。
又曰：袁愍孙为吏部郎。孝建元年，文帝诏曰： 群臣并於中兴寺八关齐中食。 竟，愍孙别与黄门郎张淹更进鱼肉食。尚书令何尚之奉法素谨密，以白孝武。孝武使御史中丞王谦之纠奏，并免官。
又曰：阮佃夫奢侈，中书舍人刘休尝诣之，遇佃夫出行，中路相逢，要休同返。就席，便命施设，一时珍肴莫不毕备。凡诸火齐，并皆始熟，肴胾数十种。佃夫常作数十人馔，以待宾客，故造次便办，类皆如此。虽晋世王、石，不能过也。
又曰：郭原平养亲必以己力，佣赁以给供养。主人设食，原平以家贫，父母不办，有肴味惟餐盐饭而已。若家或无食，则虚中竟日，义不独饱。须日暮作毕，受直归家，於里籴买，然后举爨。
《齐书》曰：陈显达，高帝即位拜护将军。后御膳不宰牲，显达上熊蒸一盘，上即以充饭。
又曰：武帝收沙门宝志在狱中，语狱吏曰： 门外有两舆食，金钵盛饭，当可取之。 果是文惠太子及竟陵王子良所供养。
又曰：王俭尝诣武陵王晔，晔留俭设食，盘中松菜、鲍鱼而已。俭重其率真，为饱食，尽欢而去。
又曰：周颙隐居锺山，卫将军王俭谓颙曰： 卿山中何所食？ 颙曰： 赤米、白盐、绿葵、紫蓼。 文惠太子问颙： 菜食何味最胜？ 颙曰： 春初早韭，秋末晚菘。 
又曰：张绪口不言利，有财辄散之。清谈端坐，或竟日无食。门生见绪饥，为之办食，然未尝求也。
《梁书》曰：沈顗逢齐末兵荒，与家人并日而食。或有馈其粱肉者，闭门不受。惟采莼荇根供食，以樵采自资。怡怡然，恒不改其乐。
又曰：孔休源到都，寓於宗人少府孔登。会以祠事入庙，侍中范云一与相遇，深加褒赏，曰： 不期忽覯清风，顿祛鄙吝，观天披雾，验之今日。 后云命驾到少府，登便拂筵整席，谓当诣己，备水陆之品。云驻箸，命休源，及至，取其常膳，正有赤仓米饭、蒸〈鱼邑〉(音腌)鱼。云食休源食，不尝主人之馔，高谈尽日，同载还家。登深以为愧。
又曰：临川王萧宏所幸江无敌，服玩侔於齐东昏、潘妃宝屟(音燮)直千万。好食鰿(音鲫)鱼头，常日进三百。他珍膳盈溢，后房食之不尽，弃诸道路。
又曰：何远为武昌太守。江左水族甚贱，远每食不过幹鱼数片而已。
又曰：何裔侈於味，食必方丈。后稍去其甚者，犹食白鱼〈鱼且〉脯、糖蟹，以为非见生物。疑食甘蛎，使门人议之，学生锺玩曰： 〈鱼且〉之就脯，但骤於屈申；蟹之将糖，躁扰弥甚。仁人用意，深怀如怛。至於车螯蚶蛎，眉目内阙，惭浑沌之寄；犷壳外缄，非金人之慎，不悴不荣，曾草木之不若；无香无臭，屯瓦砾其何等？故宜长充庖厨，永为口实。 
《陈书》曰：徐孝克为国子祭酒，每侍宴，无所食啖。至席散，当其前膳羞损减。帝密记，以问中书舍人管斌。斌自是伺之，见孝克取珍果内绅带中。斌当时莫识其意，后寻访，方知其以遗母。斌以启，宣帝嗟叹良久，乃敕： 自今宴享，孝克前馔并遣将之，以饷其母。 时论美之。
崔鸿《后赵录》曰：石虎召姚弋仲，弋仲轻骑至邺，引入领军省，赐以御食。仲怒曰： 国家有贼，召我击之，官当见我，问方略以破贼；而食我，我来觅食耶？ 乃引见。
又《后燕录》曰：王凤，字道翔，宜都王桓之子也。桓好修宫室。凤年八岁，左右抱之，随桓周行殿观。桓问之曰： 此第好不？ 笑曰： 此本石家诸王故第，今王修之，室无常人，何烦过好？ 桓大奇之，每食必与之同案。凤辞曰： 今王之饍，兼肴百品，而外有糟糠之民，非是小儿所可同大王之味也。 桓弥加叹赏。
又曰《南燕录》曰：济南尹鸾，身长九尺，腰带十围，贯甲跨马，不据鞍由蹬。慕容德见而奇其魁伟，赐之以食，一进斛馀。德惊曰： 所啖如此，非耕能饱，且才貌不凡，堪为贵人，可以一县试之。 於是拜逢陵长，政理修明，大收民誉。
《燕书》曰：少帝建熙六年，上谷人公孙几久隐昌黎之域。冬衣单布，寝土床上。夏则并餐茹於一器，停使蛆臭，然后乃食。人咸异之，莫能测也。
《后魏书》曰：裴安祖年八九岁就师。讲《诗》至《鹿鸣》篇，语诸兄云： 鹿得食相呼，而况人乎？ 自此未曾独食。
又曰：高闾，尝造胡叟家。遇叟短褐曳柴，从田归舍，为闾设酒食，皆自手办索。其馆宇卑陋，园畴褊扃，而饭菜精洁，醢酱调羹。见其妾，并衰跛眇，衣布穿弊。闾见其贫，以衣物直十馀匹赠之，亦无辞愧。
又曰：卢彪为太子詹事，魏收常来诣之，访以洛京旧事。不待食而起，云： 难为子费。 叔彪留之良久。食至，但有粟餐葵菜，木碗盛之，片脯而已。所侍仆从，亦尽设食，一与己同。
又曰：杨愔幼时，为季父暐大嗟异，顾谓宾客曰： 此儿恬裕，有我家风。 宅内有茂林，遂为愔於林边别葺一室，命独处其中。常同盘具盛馔以饭之，因此督励诸子曰： 汝辈但如遵彦谨慎，自得竹林别室，同盘重肉之食。 后椿诫子孙曰： 吾兄弟若在家，必同盘而食。若有近行不至，必待其还。亦有过中不食，忍饥相待。吾兄弟八人，今存者有三，是故不忍别食也。又愿毕吾兄弟不异居异财，汝等眼见，非为虚假如闻。汝等兄弟，时有别斋独食，此人又不如吾等一世也！ 
又曰：元钦曾托青州人高僧寿为子求师。师至，未几逃去。钦以让僧寿，僧寿性滑稽，乃谓钦曰： 凡人绝粒七日乃死。始终五朝，便尔逃遁，去食就信，实有所阙。 钦乃大惭，於是待客稍厚。
又曰：崔敬友恭宽接下，循身励节。自景明已降，频岁不登。饥寒请丐者，取足而去。又置逆旅於萧然山南大路之北，设食以供行者。
又曰：刁少雍，字季仲，少聪颖，有孝行，尤为祖父绍先所爱。绍先性嗜羊肝，常呼少雍共食。及绍先卒，少雍终身不食肝。
《北齐书》曰：崔瞻在御史台，恒於宅中送食，备尽珍羞，别室独餐，处之自若。有一河东人士姓裴，亦为御史。伺瞻便往造焉，瞻不与交言，又不命匕箸。裴坐观瞻食罢而退。明日，裴自携匕箸，恣情饮啖。瞻方谓裴云： 我初不唤君食，亦不共君语，君遂能不拘小节。昔刘毅在京口，冒请鹅炙，岂亦异於是乎？君定名士！ 於是每与之同食。
又曰：赵郡王睿十岁丧母，高祖亲送睿至领军府发丧。举声殒绝，哀感左右，三日水浆不入口。高祖与武明娄皇后殷勤敦譬，方渐顺旨。由是高祖食，必唤睿同案。其见悯惜如此。
又曰：文宣昏逸，常山王演固谏，大被欧挞，闭口不食。太后极忧之，常谓左右曰： 傥小儿死，奈我老母何？ 於是每问王疾，谓曰： 努力强食，当以王晞还汝。 乃释晞令往。王抱晞曰： 吾气息惙然，恐不能相见。 晞流涕曰： 天道神明，岂令殿下遂毙此舍？至尊亲为人兄，尊为人主，安可与计？殿下不食，太后亦不食，殿下纵不自惜，不惜太后乎？ 言未卒，王强坐而饭。晞由是得免，遂还，为王友。
又曰：杨休之除中山太守。先是，韦道建、宋钦道代为定州长史，带中山太守，并立制礼之官，出行不得过百姓饮食，有者即数钱酬之。休之常以为非，及至郡，复相因循。或问其故，休之曰： 吾昔非之者，为其失仁义；今日行之者，自欲避嫌疑。岂是夙心？直是处世难耳！ 
《后周书》曰：柳虬脱略人间，不拘小节，弊衣疏食，未尝改操。人或讥之，虬曰： 衣不过适体，食不过充饥。孜孜营求，徒劳思虑耳。 
又曰：长孙澄雅好宾客，接引忘疲。虽不饮酒，而好观人酣兴。常恐座客请归，每勤中厨，别进异馔留之。
《隋书》曰：田翼，不知何许人也。性至孝，养母以孝闻。其母卧疾岁馀，翼亲易燥湿。母食则食，母不食则不食。
《唐书》曰：高祖师次于古堆，去绛郡二十馀里。有紫云如华盖楼阙之形，正临高祖之上。时隋绛郡通守陈叔达坚守不下，高祖谓厨人曰： 吾明日下城然后朝膳。 辛卯，引兵攻城，自旦及辰而破，高祖乃食。
又曰：太宗谓侍臣曰： 夫仁义之道，当思之在心，常令相继。若斯须懈怠，则去之已远。犹如饮食资身，恒令腹饱，乃可存其性命。 
又曰：高宗朝，诸宰臣以政事堂供馔珍美，议减其料。东台侍郎张文瓘曰： 此食，天子所以重机务，待贤才也。吾辈若不任其职，当自陈乞，以避贤路。不可减削公膳，以邀求名誉也。国家之所费，不在此！苟有益於公道，斯亦不为多也。 众乃止。
又曰：高宗朝，文武官献食，贺破高丽。上御玄武门之观德殿，奏九部乐，极欢而罢。
又曰：高宗朝，皇太子久在内不出，稀与官臣接见。典膳丞邢文伟减膳，上启曰： 窃见《大戴记》曰：太子既冠成人，免保傅之严，则有司过之史、亏膳之宰。史之义不得书过，不书则死之；宰之义不得撤膳，不撤则死之。近者已来，未甚延纳，谈议不接，谒见尚稀，三朝之后，但与内人独居，何由发挥圣智，使睿哲文明者乎？今史虽阙，官宰当奉职，忝备所司，不敢逃死，谨守礼经，遽申减膳。 其年右史员阙，宰臣进拟数人，上曰： 文伟嫌我儿不读书，不肯与肉吃。此人甚正直，可用为右史。 遂拜焉。
又曰：卢怀慎为黄门监，兼吏部尚书。卧病既久，宋璟、卢从愿常相与访焉。怀慎卧於敝箦单席，门无帘箔。每风雨至，即以席蔽焉。常器重璟及从愿，见之甚喜，留连永日。命设食，有蒸豆两瓯，菜数俎而已，此外修然无办。
又曰：韦陟性尚奢侈，於馔羞尤为精洁。植谷麦仍以鸟羽择米。每食毕，视厨中民委弃，不啻万钱之直。
又曰：裴冕性本侈靡，尚车服，及营珍膳。每会宾客，有昧於品味之名者。
又曰：顺宗时，宰臣郑珣瑜、韦执谊，方与诸宰相会食於中书。故事：丞相方食，百寮无敢通见者。王叔文是日至中书，欲与执谊计事，令直省通执谊。直省以旧事告叔文，叔文怒叱直省。直省惧，入白执谊。执谊逡巡惭赧，竟起迎叔文，就其阁语良久。宰相杜佑、高郢、珣瑜，皆停箸以待。报者云： 叔文索饭，韦相公已与之同食阁中矣。 佑、郢等心知其不可，畏惧叔文，莫敢出言。珣瑜独叹曰： 吾岂可复处此乎？ 顾左右，取马径归，遂不起。
又曰：永泰中，军容使鱼朝恩加内侍监、判国子监事。丁未，诏鱼朝恩赴国子监视事，将令宰相大臣及常参并六军将军於国子监送。上仍令京兆府造食，出教坊乐以宠之。是日，文武大臣已下，子弟二百馀人，皆以本官备章服，充附学生，列於学馆廊下待，诏给钱一万贯充食本，以为附学生厨食之资。朝思自是数诣国学，从者常数百人。京兆率钱以备膳羞，一费或至数十万。
又曰：杨炎与门下侍郎卢杞同执大政。杞形神诡陋，夙为人所亵；而炎器岸高峻，罕防细故。方病，饮膳无节，或为糜飧，别食阁中。每登堂会食，辞不能偶。谗者乘之，谓杞曰： 杨公鄙不欲同食。 杞衔之。
又曰：常衮为相，将固让堂厨，同列以为不可而止。议者以为厚禄重赐，所以优贤崇国政也，不能当辞位，不宜辞禄食。
