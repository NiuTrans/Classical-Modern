○肉
《礼》曰：毋反鱼肉。(为已历口人可秽也。)濡肉齿决，幹肉不齿决。
又曰：六十宿肉，六十非肉不饱。
又曰：觞酒豆肉，让而受恶。
《传》曰：公将如棠观鱼，臧僖伯谏曰： 乌兽之肉不登於俎，则公不射，古之制也。 
又曰：齐师伐我，曹刿请见，其乡人曰： 肉食者谋之。 (肉食者，谓朝大夫。)刿曰： 肉食者鄙，未能远谋。 
又曰：公膳日双鸡，(卿大夫之膳食。)饔人窃更之以鹜。御者知之，则去其肉而以其泊馈。(御者，进食者。饔人、御者欲使诸大夫怨庆氏，减其膳，盖卢蒲癸王何之谋也。)
又曰：有酒如淮，有肉如坻。有酒如渑，有肉如陵。(亦具酒门。)
《谷梁传》曰：公曰： 天王使石尚来归脤。脤也者，何也？俎实也，祭肉也。生曰脤，熟曰俎。 
《论语》曰：子在齐，闻《韶》，三月不知肉味。
又《乡党》曰：鱼馁而肉败，不食。肉虽多，不使胜食气。祭於君，不宿肉。(助祭於君，所得牲体，归即以班赐，不留神惠也。)祭肉不出三日；出三日，不食之矣。(自其家祭肉也，过三日不食，是亵鬼神之馀。)
《尔雅》曰：肉谓之败。(臭坏。)
又曰：肉曰脱之。(剥其皮也。今江东呼麇鹿之属通为肉。)
又曰：鲍宣上书：奈何独私养外亲与幸臣董贤，使奴从宾为肉。
《家语》曰：夫食肉者勇悍。
《战国策》曰：晚食以当肉，安步以当车。
《史记》曰：廉颇奔魏，赵王使使者视颇尚可得用不。赵使见颇，颇为之一饭斗米、肉十斤。
又曰：公孙弘为丞相，食一肉。
《帝王世纪》曰：夏桀为肉山、脯林。
《汉书》曰：黄霸为颍川太守，使吏出，不敢舍邮亭，食於道旁，乌攫其肉。民有欲诣府口言事者，适见霸，与语道此。后日，吏谒见，霸迎劳之，曰： 甚苦，食於道旁，乃为乌所盗肉。 吏大惊。
又曰：武帝为酒池肉林，令外国客遍观。
又曰：陈平为里社分肉甚均，父老曰： 善！陈孺子之为宰。 平曰： 嗟乎！使平宰天下，亦当如此肉矣。 
又曰：张汤父为长安丞，出，汤为儿守舍。父还，鼠盗肉。父怒笞汤，汤掘室得鼠及馀肉，劾鼠掠治。
又曰：伏日，赐从官肉。大官丞日晏不来，东方朔独拔剑切肉，即怀肉归。太官奏之，朔入免冠谢。上曰： 先生起，自责也。 朔再拜曰： 朔来受赐，不待诏，何无礼也！拔剑割肉，一何壮也！割之不多，一何廉也！归遗细君，又何仁也！ 上笑曰： 使先生自责，乃反自誉？ 赐酒一石、肉百斤，归遗细君。(视酒如浆，视肉如霍。)
又曰：鲍宣上书： 奈何独私养外亲与幸臣董贤，使奴从宾客浆酒霍肉！ (视酒如浆，视肉如霍。)
又曰：成帝许后上疏曰： 故时酒肉有所赐外家，辄上表乃决。 
《东观汉记》曰：太尉赵喜闻鲁恭志行，每岁时遣子送米肉，辞让不敢当。
又曰：卓茂为密令，民有言亭长受其米肉者。茂问之： 亭长从汝求乎？有事与之，自以恩意遗人乎？ 民曰： 自遗之。 茂曰： 人异於禽兽者，以有仁爱也。亭长素为善吏，岁时遗之，礼也。 
又曰：贼经姜诗墓，不敢惊孝子。致米肉，诗埋之。后吏谴诗，掘出示之。
又曰：闵仲叔客居安邑。老病家贫，不能买肉，日买猪肝一片。
谢承《后汉书》曰：李苌家昼则躬耕，夜则读书，日为母市斤肉粱米作食。
《后汉书》曰：桓任，字仪辽。后母生时，不食猪羊肉，故终身不以猪羊肉入口。
又曰：李充。延平年中，诏公卿中二千石各举隐士大儒，务取高行，以劝后进。特徵充为博士。侍中大将军邓骘贵戚倾时，无所下借。(下音假，借音子夜反。)以充高节，每卑敬之。尝置酒请宾客，满堂酒酣，骘跪曰： 幸托椒房，位列上将，幕府初开，欲辟天下奇伟，以匡不逮，惟诸君博求其器。 充乃为陈海内隐居怀道之士，颇有不合，骘欲绝其论，以肉啖之，充抵肉於地，曰： 说士犹甘於肉！ 遂出径去，骘甚望之。
《汉旧仪》曰：齐法，食肉三十六两。
《英雄记》曰：冀州刺史韩馥问诸从事曰： 收有何长何短？ 治中刘子曰： 前劳赐，有馀肉百斤，卖之，一州调度，奢俭不复在。是犹可劳赐，勤劳吏士，卖之，可示俭。 
《吴志》曰：赵达尝过故知，取盘中只箸再纵横之，乃言： 卿东壁下有美酒一斛，又有鹿肉三斤，何以辞无？ 
王隐《晋书》曰：愍怀太子令人屠肉，已自分齐，手揣轻重，斤两不差，云其母本屠家之女也。
《太康起居注》曰：尚书郭弈有疾，日赐酒米各伍升，猪羊肉各一斤。石崇，崔亮母疾，日赐清酒、粳米各伍升、猪羊肉各一斤半。
臧荣绪《晋书》曰：赵高为丞相，指鹿为马，持蒲作肉。
《晋中兴书》曰：陆纳为吴兴太守，辞大司马桓温，因问桓公： 醉可饮几酒？肉食多少？ 温曰： 温酒不过三升便醉，白肉不过十脔。 纳后伺间求入，自言外有征礼，温敕而受，正有酒一斗、鹿肉一盘。一坐愕然，纳曰： 公近云饮三升，民正可二升，今有一斗，以备馀沥。 温叹服。
《晋书》曰：周访乡人盗访牛，於家间杀之。访得之，密埋其肉，不使人知。
《宋书》曰：衡阳王仪季镇荆州，队主续丰母老家贫，无以充养，遂不食肉。仪季哀其志，以钱米给丰母，并制丰啖肉。
《齐书》曰：高帝虽从官，而家业本贫。为建康令时，明帝等冬月犹无缣纩，而奉瞻甚厚。后母撤去兼肉，曰： 於我过足矣。 
《梁书》曰：傅昭性尤笃慎。予妇尝得家饷牛肉，以进昭。昭召其子曰： 食之则犯法，告之则不可，取而埋之。 
《隋书》曰：王邵笃好经史，遗落世事，用思既专，性颇恍忽。至对食闭目疑思，盘中之肉，辄为仆从所食。邵弗之觉，惟责肉少，数罚厨人。厨人以情白，依前闭目伺候而获之，厨人方免笞辱。
《墨子》曰：孔子厄於陈、蔡，子路烹豚，孔子不问肉所由来，食之。
《晏子春秋》曰：梁丘据见晏子中食而肉不足。
《王孙子》曰：楚庄伐宋，厨有臭肉，将军子重谏王以肉馈於贤公孙。
《尼子》曰：殷纣为肉圃。
《孟子》曰：孔子为鲁司寇，从而祭，膰肉不至，不税冕而行。不知者以为肉也，其知者以无礼也。
又曰：庖有肥肉，厩有肥马，民有饥色，野有饿殍，此率兽而食人也。
又曰：鸡豚狗彘之畜，无失其时，七十者可以食肉矣。
《韩子》曰：夫百日不食，以待粱肉，饿者不育。令待尧、舜之贤，乃治当世之民，是犹待粱肉而救饿之说也。
又曰：晏子对景公曰： 田成子杀一牛，取一豆肉，馀以食士。 
《燕丹子》曰：荆轲入秦，过阳翟，买肉争轻重，屠辱轲。武阳欲击，轲止之。
《淮南子》曰：今屠牛而烹其肉，或以酸，或以甘，煎熬燔炙，和有万方，其本一牛之体。
《吕氏春秋》曰：肉之美者，猩猩之唇、獾獾之炙，俊燕之翠、述荡之掔、(音牵，兽名。)旄象之约。(旄、象，牛、兽也。旄、象肉美，贵之也。)
又曰：尝一脔而知一镬之味、一鼎之调。
又曰：肥肉厚酒，务以相强，命之曰烂肠之食。
刘向《新序》曰：赵简子使使聘孔子於鲁，以胖牛肉迎於河上。使者谓船人曰： 孔子即上船，中河安流而杀之。 孔子至，使者致命，进胖牛之肉。孔子仰天而叹曰： 美哉水乎，洋洋也！使丘不济此水者，命也夫？ 
桓谭《新论》曰：九江太守庞真，案县令高真曾受社祭釐，有生牛肉二十斤，劾以主守盗，上请逮捕。诏釐不赃天下，缘是诸府县社腊祠祭灶，不但进熟食，皆复多肉米酒脯腊，诸奇珍益盛，是故诸郡府至杀牛数十头。
又曰：关东鄙语： 世人闻长安乐，出门西向笑；知肉味美，则对屠门而大嚼。 
《风俗通》曰：陈伯敬目有所见，不食其肉。
王充《论衡》曰：仲子兄禄万锺，以兄之禄为不义，而不食之，避兄离母，处於陵。他日归，有馈其兄生鹅者，曰： 恶用是鶂鶂者？ 他日，其母杀是鹅，与之食。其兄自外来至，曰： 鶂鶂之肉！ 而仲子耻负前言，即吐而出之。
《典略》曰：凡宗庙，三岁大袷。每大牢，分之左辩上帝，右辩上后；俎馀委肉，积於前数千斤，名堆俎。
《博物志》曰：食燕肉不可入水，为蛟所吞。龙肉以醢渍，则文章生。
《方言》曰：燕之北郊，朝鲜洌水间，凡异肉及披牛羊五脏，谓之膊。(音博。)
《说文》曰：肴，杂肉也。腌，(一劫反。)渍肉也。(之耎反。)切肉也。
《广志》曰：北方有牧草，便於其畜，故北方出美肉。
《异苑》曰：山阴有人尝食牛肉，便作牛鸣，菜食乃止。
《广州先贤传》曰：丁密不食有目之肉。
《桂阳先贤画赞》曰：程曾子孝孙七岁亡母，号慕毁悴。王母哀怜，嚼食哺之。知有肉味，遂吐不食。
《华阳国志》曰：孝子郎偶，二亲病时不能食肉，遂终身不食肉。
《董卓别传》曰：吕布杀卓，百姓欣庆相贺，长安酒肉为暴贵。
《江氏家传》曰：蕤年七岁，葬父，有酒肉食之，左右或戏曰： 郎为孝，何肉食？ 蕤瞿然敛容，遂不食。
《十洲记》曰：昆仑铜柱下有回屋焉，壁方丈。上有鸟，名曰希，有左翼覆东王公，右翼覆西王母。其肉若醢，仙人甘之。
《笑林》曰：甲买肉，过入都厕，挂肉着外。乙偷之，未得去。甲出觅肉。因诈，便口衔肉曰： 挂著外门，何得不失？若如我衔肉着口，岂有失理？ 
《世说》曰：罗友作荆州从事，桓宣武为王车骑集别。友求集，坐良久，辞出。宣武曰： 卿向以谘事，今何以去？ 答曰： 友闻白羊白肉美，一生未尝得，故来求食。食了无事可谘。 
《魏文帝与吴质书》曰：举太山以为肉，竭东海以为酒。
陆凯《表》曰：吕蒙、凌统早亡，先帝痛悼不已。子并幼稚，皆内省中，称肉食之客。
○炙
《释名》曰：炙，炙也，炙於火上也。脯炙，以饧、蜜、鼓汁淹之脯然也。釜炙，於釜中汁和熟之也。衔炙，细掾肉，和以姜、椒、盐、鼓，已乃以肉衔裹其表而炙之。豹炙，全体炙之。各自方割，出於胡貊之为也。
《礼》曰：脍炙处外。毋嘬炙。(嘬，初夬切。)
《诗》曰：执爨，为俎孔硕，或燔或炙。
又曰：有兔斯首，炮之燔之。君子有酒，酌言献之。(毛曰炮，加火曰燔。)
《传》曰：栾宁将饮酒，炙未熟。闻乱，使告季子。(季子，子路也，为孔氏宰邑也。)召获驾乘车，(召获，卫大夫。驾乘车，言不欲战也。)行爵食炙，奉卫侯辄来奔。
《韩子》曰：晋平公时，进炙而发绕之。平公使杀庖人，庖人呼天曰： 嗟乎！臣有三罪而死不自知乎？ 平公曰： 何谓也？ 对曰： 臣刀之利，风靡骨断，而发不截，是臣之一死；桑灰炙之，肉红白而发不烧，是臣之二死也；炙熟，又重睫而视之，发绕炙而目不见，是臣三死也。意者堂下有憎臣乎？杀臣不亦枉乎？ 
谢承《后汉书》曰：陈正，字叔方，为太官令，与黄门侍郎有隙。因进御食，以发内炙中。光武见之，怒将斩正，正曰： 臣当万死者三：山炭增冶吐炎，焦肤烂肉，而发不销，臣罪一也；匣出佩刀(匠也。)砥砺，而亏肌截骨，曾不能断发，臣罪二也；臣少事眼目，书奏章表，犹读表五经，具供御食，与承及庖人六目齐视，岂不如黄门两目？臣罪三也。 制赦之。
《晋书》曰：王羲之年十三，谒周凯，凯异之。时重牛心炙，座客未啖，凯割啖羲之，於是始知名。
《齐书》曰：桂阳之役，诏檄久之未就。齐高帝引江淹入中书省，先赐酒食。淹素能饮啖，食鹅炙垂尽，进酒数升讫，文诰亦办。
《隋书》曰：炀帝初在藩，鱼俱罗弟赞以左右从，累迁大都督。及帝嗣位，拜车骑将军。赞性凶暴，虐其部下。令左右炙肉，遇不中意，以签剌瞎其眼；有温酒不适者，立断其舌。
《孟子》曰：嗜秦人之炙，无以异於嗜吾炙。夫物则亦有然者也，然则嗜炙亦有外与？
又曰：曾皙嗜羊枣，而曾子不忍食羊枣。公孙丑问曰： 脍炙与羊枣孰美？ 孟子曰： 脍炙哉。 公孙丑曰： 然则何为食脍炙，而不食羊枣乎？ 曰： 脍炙所同也，羊枣所独也。 
《孝子传》曰：王祥后母病，欲黄雀炙。乃有黄雀数枚飞入其幕，因以供母。
《说苑》曰：智伯以庖人忘炙，而不知韩、魏炙，知小而不忘知大也。
《世说》曰：顾荣，字彦先。辍已炙，啖行炙者，曰： 岂有终日执之，而不知其味也耶？ 
《明皇杂录》曰：杜甫后漂寓湘、潭间，羁旅鹪悴於衡州耒阳县，颇为令长所厌。甫投诗於宰，宰遂致牛炙、白酒以遗甫。甫饮过多，一夕而卒。集中犹有《赠聂耒阳诗》也。
