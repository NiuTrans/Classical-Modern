○酒中
《魏略》曰：太祖时禁酒，而人窃饮之。故难言酒，以白酒为贤人，清酒为圣人。
又曰：王陵表满宠年过耽酒，不可居方任。帝将召宠，给事中郭谋曰： 宠为汝南太守、豫州刺史二十馀年，有勋方岳；及镇淮南，吴人惮之。若不如所表，将为所斗。可令还朝，问以方事以察之。 帝从之。宠既至，进见，饮酒至一石不乱。帝慰劳遣还。
又曰：华歆能剧饮，至石馀不乱。众人微察，常以其整衣冠为异。
又曰：乌桓东胡俗能作白酒，而不知作麹蘖，常仰中国。
《九州春秋》曰：曹公制酒禁，而孔融书嘲之，曰： 夫天有酒旗之星，地列酒泉之郡，人有旨酒之德。故尧不先千锺无以成其圣；且桀、纣以色亡国，今令不禁婚姻也。 太祖外虽宽容之，内不能平。御史大夫郄宪知旨，以免融官。
《吴志》曰：孙权於武昌临钓台，饮酒大醉，令人以水洒群臣，曰： 今日酣饮，惟醉堕台中，乃当止耳！ 张昭正色不言，出外，车中坐。权遣人呼昭还，谓曰： 为共作乐耳，公亦何为怒乎？ 昭对曰： 昔纣为糟丘酒池，长夜之饮，当时亦不以为恶也！ 权默然有惭色。
又曰：孙权常令中书郎诣顾雍，有所咨访，若合雍意，事可施行，即与相反复，究而论之，为设酒食；如不合意，雍即正色改容，默然不言，无所施。郎退，造权，曰： 顾公欢悦，是事合宜也；其不言者，是事未平也，孤当重思之。 其见敬信如此。
又曰：孙权尝命诸葛恪行酒，至张昭前，昭先有酒色，不肯饮，曰： 此非养老之礼也。 权曰： 卿其能令张公辞屈，乃当饮之耳。 恪难昭曰： 昔师尚父九十，拥旌仗钺，犹未告老也。今军旅之事，将军在后；酒食之事，将军在先。何谓不养老也？ 昭卒无辞，遂为尽爵。
又曰：曹公出濡须，甘宁为前部督，受敕斫敌前营。权特赐米酒、众肴，宁乃特赐手下百馀人，食之毕。宁先以银碗酌酒，自饮两碗，乃酌与其都督，不时肯持。宁引刀置膝上，呵谓之曰： 卿见知於至尊，熟与甘宁？宁尚不惜死，卿何以独惜死？都督见宁色厉，即起拜持酒。及通酌兵各一两碗。至二更时，衔枚出斫敌。敌惊动遂退。宁益贵重。
又曰：孙皓每飨宴，无不竟日。坐席无能不，率以七升为限。虽不悉入口，皆浇灌取尽。韦曜素饮酒不过二升，初见礼异时，常为裁减，或密赐茶茗以当酒。至於宠衰，更见逼强，辄以为罪。又於酒后使侍臣难折公卿，以嘲弄侵克，发擿私短，以为欢笑焉。
又曰：笮融督广陵运漕，大起浮图祠。每浴佛，多设酒饭，布席於路，经数十里，民人来观及就食且万人，费以巨万计。
《蜀志》曰：简雍拜昭德将军。时天旱，禁酒酿者。有刑吏於人家索得酿具，论者欲令与作酒者同罚。雍从先主游观，见一男子行於道，谓先主曰： 彼欲淫，何以不缚？ 先主曰： 卿何以知之？ 对曰： 彼有其具，与欲酿者同。 先主大笑而原欲酿者。
《晋书》曰：王戎尝如阮籍饮，时兖州刺史刘昶字公荣在坐。籍以酒少，酌不及昶，昶无恨色。戎异之，他日问籍曰： 彼何如人？ 答曰： 胜公荣，不可不与饮；若减公荣，则不敢不共饮。惟公荣，可不与饮。 
又曰：山涛饮酒至八斗方醉。帝欲试之，以酒八斗饮之，密益其酒，涛极本量而止。
又曰：陆抗与羊祜推侨札之好。抗尝遗祜酒，祜饮之不疑；抗有疾，祜馈之药，抗亦推心服之。于时以为华元、子反复见於今。
又曰：阮孚为散骑常待，以金貂换酒，为有司所弹。
又曰：谢弈为桓温司马，谓之方外司马。因以酒逼温走入南康王门避之，主曰： 君无狂司马，何由得相见？ 弈遂引温一兵卒於厅事共饮，曰： 失一老兵，得一老兵，亦何所怪？ 
又曰：陆纳，字祖言，为吴兴太守。将之郡，先至姑熟辞桓温。因问温曰： 公致酒可饮几升？食肉多少？ 温曰： 年大来，饮三升便醉，白肉不过十脔。卿复云何？ 曰： 素不能饮，正可二升。肉亦不足言。 后伺温闲，曰： 外有微礼，方守远郡，欲与公一醉，以展下情。 温欣然纳之。时王坦之、刁协在座，及受礼，惟有酒一斗，鹿肉一拌，座客警愕，纳徐曰： 明公近云饮酒三升，纳正可二升，今有一斗，以备酌馀沥。 温及宾客并叹其真率。温更敕中厨没精馔，酣宴极欢而罢。
又曰：何充，字次道。能饮酒，雅为刘恢所贵。恢每云： 见次道饮，令人欲倾家酿。 言其能温克也。
又曰：陶侃每饮酒有常限。欢有馀而限已竭。殷浩更劝少进，侃凄然曰： 年少时，尝诫之。 乃已。
《宋书》曰：王弘为江州刺史，欲识陶潜，不能致也。潜尝往庐山，弘令潜故人庞通之遗酒於半道栗里要之。潜有脚疾，使一门生二儿举篮舆。及至，欣然便共饮酌。俄顷弘至，亦无忤也。先是，颜延之为刘柳后车功曹，在寻阳与潜情款。后为始安郡，经过潜，每往必酣饮致醉。延之临去，留二万钱与潜。潜悉送酒家，稍就取酒。尝九月九日无酒，出宅边菊丛中坐，久之，逢弘送酒至，即便就酌，醉而后归。潜不解音声，而畜素琴一张，每有酒，适辄抚弄，以寄其意。贵贱造者，有酒辄设。潜若先醉，便语客： 我醉欲眠，卿可去。 其真率如此。郡将候潜，逢其酒熟，取头上葛巾漉酒，毕，还复着之。
又曰：顾宪之为建康令，清俭强力，为政甚得人和。故都下饮酒者，醇旨辄号为 顾建康 ，谓其清且美焉。
又曰：孔顗为江夏内史，性便酒。每醉，辄弥日不醒。居常贫罄，无有丰约，未尝关怀。为府长史，典签咨事，不呼前不敢前，不令去不敢去。虽醉日居多，而晓明政事，醒时判决，未尝有拥。众咸云： 孔公一月二十九日醉，胜世人二十九日醒也。 
又曰：颜延之好骑马遨游。里巷遇旧知，辄据鞍索酒。得必倾尽，欣然自得。
又曰：沈文季出为吴兴太守。文季饮酒至五斗，妻王氏饮亦至三斗。常对食竟日，而视事不废。
又曰：袁粲为丹阳尹，尝步屟白扬郊野间，道遇一士大夫，便呼与饮，酣。明日，此人谓被知顾，到门求进。粲曰： 昨饮酒无偶，聊相要耳！ 竟不与相见。
又曰：肖思话尝从文帝登锺山北岭，中道有盘石清泉，上使於石上弹琴，因赐以银锺酒，谓曰： 相赏有松石间意！ 
又：《彭城王义康传》曰：会稽长公主，於兄弟为长，文帝所亲敬。上尝就主宴集甚欢。主起再拜顿首，悲不自胜。上不晓其意，起自扶之。主曰： 车子岁暮必不见客，特乞其命。 因恸哭。上亦流涕，指蒋山曰： 必无此虑，若违今誓，便是负初宁陵！ 即封所馀酒，赐义康，曰： 会稽姊饮，忆弟，所馀今封送。 车子，义康小字也。
《齐书》曰：高帝幸东宫，召诸王宴饮，因游玄圃园。长沙王晃捉华盖，临川王暎执雉尾扇，闻喜公子良持酒枪，南郡王行酒，武帝与豫章王嶷及王敬则自捧肴馔。高帝大饮，赐武帝已下酒，并大醉，尽欢，日暮乃去。
又曰：谢朏为吴兴太守，与弟氵籥於征虏渚送别。朏指氵籥口曰： 此中惟宜饮酒！ 氵籥建武之朝专以长酣为事。与刘瑱、沈昭略交饮，各至数斗。朏既至郡，致氵籥数斛酒，遗上曰： 力饮此物，勿豫人事。 氵籥尝与刘悛饮，推辞久之。悛曰： 谢庄儿不可云不能饮！ 氵籥曰： 苟得其人，自可沉湎千日！ 悛甚惭无言。
又曰：王琨俭於财用，酒不过两爵，辄云： 取酒难遇之。 
《梁书》曰：初，梁武帝总延后进二十馀人，置酒赋诗。臧盾以诗不成，罚酒一斗，饮尽，颜色不变，言笑自若。萧介染翰便成，文无加点。帝两美之，曰： 臧盾之饮，萧介之文，即席之美也！ 
又曰：阴铿尝与宾友饮宴，见行觞者，因回酒炙以授之。众坐皆笑，铿曰： 吾侪终日酣饮，而执爵者不知其味，非人情也。 及侯景之乱，铿尝为贼擒，或救之获免。铿问之，乃前所行觞者。
又曰：张缵为湘州刺史。初，吴兴吴规颇有才学，邵陵王纶引为宾客，深相礼遇。及纶作牧郢藩，规随从江夏。遇缵出之湘镇，路经郢服，纶饯之南浦。缵见规在坐，意不能平，忽举杯曰： 吴规饮此酒，庆汝得陪今宴！ 规寻起，还。其子翁孺见父不悦，问而知之。翁孺因气结，尔夜便卒。规恨缵，悲恸而愤哭兼至，信次之间又殒。规妻深痛夫、子，翌日又亡。时人为： 张缵一杯酒，杀吴氏三人。 
《南史》曰：南海有顿逊国，在海崎上，有酒树似安石榴。采其花汁停瓮中，数日而成酒。
《后魏书》曰：太宗引崔浩论事，语至中夜。太宗大悦，赐浩缥醪酒十斛，水精戎盐一两，曰： 朕味卿言若盐、酒，故与卿同其味也。 
又曰：高允被敕，论集往世酒之败德以为《酒训》，孝文览而悦之。
又曰：胡叟少孤，每言及父母则泪下，若孺子之号。春秋常祭之前，则先求旨酒。时敦煌汜潜家善酿酒，每节送一壶与叟。论者以潜为君子。
又曰：李元忠拜南赵郡太守，好酒无政绩。及庄帝崩，弃官，潜图义举。会齐神武东出，元忠便乘露车，载浊酒以奉迎。神武闻其酒客，未即见之。元忠下车，独坐酌酒擘脯食之，谓门者曰： 本言公招延豪杰，今闻国士到门，不能吐哺辍洗，其人可知！还吾刺，勿复通也。 门者以告，神武遽见之。
又曰：齐神武自太原来朝，见朱游道，曰： 此人是游道邪？常闻其名，今日始识其面！ 迁游道别驾。后日，神武之司州，飨朝士，举觞属游道曰： 饮高欢手中酒者，大丈夫！卿之为人，合饮此酒。 
又曰：魏帝宴华林园，谓神武曰： 自顷所在百司，多有贪暴，朝廷中有能公平直言、弹劾不避亲戚者，王可劝酒。 神武降阶跪言： 惟御史中尉崔暹一人，谨奉明旨，敢以酒劝。并臣所射赐物千段，乞以回赐。 帝又褒美之。
又曰：刘藻，字彦先。父宗之，庐江太守。涉猎群籍，美谈笑，善与人交，饮酒至一石不乱。藻为平东别将，辞於洛水之南，孝文曰： 与卿石头相见。 藻对曰： 臣虽才非古人，度亦不留贼虏！而陛下辄当酾曲阿之酒，以待百姓。 帝大笑曰： 今未至曲阿，且以河东数石赐卿。 
又《裴粲传》曰：元颢入洛，以粲为西兖州刺史。寻为濮阳太守崔巨伦所逐，弃州入嵩高山。节闵帝初，复为中书令。后正月晦，帝出临洛滨。粲起御前，再拜上寿酒。帝曰： 昔北海入朝，暂窃神器，尔日卿诫之以酒；今欲我饮，何异於往情？ 粲曰： 北海志在沈湎，故谏其所失；陛下齐圣温克，臣敢献微诚。 帝曰： 甚愧来誉！ 仍为命酌。
又曰：齐郡王简性好酒，不能理公私之事。妻常氏，燕郡公喜女也。文明太后以赐简，干综家事，颇节简酒。乃至盗窃求乞婢侍，卒不能禁。
又曰：阮孚性机辩，好酒，貌短而秃。周文帝偏所眷雇，常於室内置酒十瓶，馀一斛，上皆加帽，欲戏孚。孚适入室，见即警喜曰： 吾兄弟辈甚无礼，何为窃入王家，匡坐相对？宜早还宅也！ 因持酒归，周文抚手大笑。
《北齐书》曰：段韶尤啬於财，虽亲戚故旧，略无施与。其子孙尚公主，并省丞郎，在家佐事十馀日，事毕辞还，人惟赐一杯酒。
又曰：高季式豪率好酒，又恃举家勋功，不拘俭节。与光州刺史李元忠生平游款。在济州夜饮，忆元忠，开城门，令左右乘驿马，持一壶酒往光州劝元忠。朝廷知而容之。
又曰：刘河南王孝瑜，武成礼遇特隆。帝在晋阳，手敕之曰： 吾饮汾清二杯，劝汝邺酌两碗。 其亲爱如此也。
又曰：齐皇甫亮性质朴纯厚，终无片言矫饰。属有敕下司各列勤堕，亮三日不上省。文宣王亲诘其故，亮曰： 一日雨，一日醉，一日病酒。 文宣以其实，优容之。
又曰：周文帝闻韦敻养高不仕，辟之不能屈。明帝即位，礼敬逾重。乃为诗愿时朝谒。帝大悦，敕有司给河东酒一斗，号之曰： 逍遥公 。
《唐书》曰：定州总管李玄通性刚烈，无所屈挠。初，城陷，为刘黑闼所囚。其故吏有以酒食馈之者，玄通谓之曰： 诸君哀吾困辱，故以酒食来相宽慰耳。吾要当为诸君一醉，可乎？ 遂与乐饮，因请剑起舞。舞毕，以剑溃腹而死。
又曰：葡萄酒，西域有之，前代或有贡献。及破高昌，收马乳葡萄实，於苑中种之，并得其酒法。上自损益造酒。酒成，凡有八色，芳春酷列，味兼醍盎。既颁赐群臣，京师识其味。
又曰：麟德元年九月，壁州刺史邓弘庆制酒令 平索者精 四序。
又曰：张镇州拜舒州都督。舒州，即其本邑。镇州乃多市酒肴，就望江旧宅，尽召故人亲戚，与之酣宴，散发箕踞，敦畴昔之欢十日，赠以钱帛。既而垂泣，谓亲宾曰： 比者张镇州与故人为欢，今日以后，舒州都督治百姓耳。君民礼隔，不得交游。 因与之诀。自是，亲戚有犯法，一无所纵，州境因兹肃然。
又曰：李景伯景龙中为谏议大夫。中宗尝与宰臣贵戚内宴，酒酣，递唱《回波乐》，甚喧杂失礼。次至景伯，歌曰： 《回波》尔时酒卮，微臣职在箴规，礼饮只合三爵，君臣杂混非宜！ 席为之散，时人称之。
又曰：李適之雅好宾友，饮酒一斗不乱。夜则宴赏，昼决公务，廷无留事。
《管子》曰：桓公饮管仲酒，仲弃其半。公问其故，对曰： 臣闻酒入舌出，舌出言失，言失身弃。臣弃身不知弃酒。 桓公笑焉。
《晏子》曰：景公饮酒，移於晏子之家。晏子立於门，曰： 国德无有故乎？君今何为非时而夜辱？ 公曰： 酒醴之味，金石之声，愿与夫子乐之。 晏子曰： 臣不敢与焉。 公乃移於司马穰苴之家，穰苴答如晏子。公复移於梁丘据，据左执琴，右拥竽，行歌而至。公曰： 乐哉！无彼二子，何以持国？无此一臣，何以乐身？ 
《孙卿子》曰：醉者越百步沟以为跬步也，俯而出城门以为万丈之门，酒乱其神也。
