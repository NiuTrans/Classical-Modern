○牛中
《春秋潜潭巴》曰：宫有牛鸣，政教衰，诸侯相并。牛，兵之符也。
杨方《五经钩沉》曰：东夷之人以牛骨占事，呈吉示凶，无往不中。牛非含智之物，骨有若此之效。
《穆天子传》曰：泰山，百兽之所聚也，爰有赤豹封牛。
又曰：天子大飨正、侯、诸王、七萃之士於丕衍〈垔鸟〉，韩之人献朋牛三百。
又曰：天子饮于文山，乃献良马驷，牥牛二。(此牛能行沙中，如橐驼。)
又曰：天子北征，舍于珠泽，钓于流水。因献良马三百，牛羊二千。
皇甫谧《帝王世纪》曰：黄帝於东海流波山得奇兽，状如苍牛身，无角，能走。出入死晷则风雨。光如日月，其音如雷。名曰夔。黄帝杀之，以其皮为鼓，声闻五百里。
《世本》曰：鲧作服牛。(鲧，黄帝臣也，又云少昊时人，始驾牛。)
《孔子家语》曰：子路拯溺者，其人拜之以牛，子路受之。孔子曰： 鲁人必拯溺矣。 
焦赣《易林》曰：教牛逐兔，任非其人，费日无功。
《相牛经》曰：《牛经》自宁戚传百里奚，汉世河西薛挂其书，以相牛，千百不失。至魏世，高堂生传晋高祖宣皇帝，其后王恺秘其书。
又曰：牛歧胡，寿。(歧，牵两腋眼下分为三。)去角近，行駃。眼欲得大，眼中有白脉贯童子，最駃。颈骨长且大，駃。壁堂欲得阔。(壁堂，两股间也。)倚欲得如绊马聚而正也。膺庭欲得广，(膺廷，胸前。)天关欲得成，(天关，背接骨。)俊骨欲得垂，(眷也。)央欲得下。兰株欲得大，(尾株。)丰岳欲得大。(膝株骨。)垂星欲得有怒肉(垂星，蹄上也。肉复蹄间名怒肉。)力柱欲得大而成，(当车骨也。)悬蹄欲得如八字，阳盐欲得广。(阳盐者，夹尾株前两臁上。)常有似鸣者，有黄也。洞胡无寿，珠渊无寿。游靡薠目下也，上池有乱毛，妨主，凶。(上池，角中央也。)身欲得如卷。大臁疏肋，难饲。龙头突目，好跳。豪筋欲得成就。(豪筋，脚后横筋也。)毛欲得短密，若长疏，不耐寒气。尾不用至地，尾毛少骨多者有力。膝上肉欲得坚。角欲得细。鼻如镜，鼻难牵。口方易饲，漦府方易饲。
《庄子》曰：声氏之牛，夜亡而遇夔，止而问焉，曰： 我尚有四足，动而不善，子一足而起踊，何以然？ 夔曰： 以吾一足王於子矣。 
《庄子》曰：夫厘牛，其大如垂天之云，此能为大矣，而不能执鼠。
又曰：鲁闻颜阖得道之人，使币致焉。颜阖守庐，粗布之衣，而自饭牛。鲁君之使者问： 杆颜阖家耶？ 阖曰： 然。 使者致币，阖对曰： 恐听谬而遗使者罪，不若审之。 使者还反，复求之，则不得也。
又曰：庖丁为文惠君解牛，曰： 臣之刀十九年，所解千牛矣，而刀刃若新。彼节者有间，而刀刃无厚，以无厚入有间，而恢恢乎其投刃必有馀地。是以十九年刀刃如新。 
《管子》曰：屠牛坦朝解九牛而刀可以剃发，则刃游於其间也。
又曰：或聘庄子，庄子应其使曰： 子见夫牺牛乎？衣以文绣，食以刍菽，及其牵入於太庙，虽欲为狐犊，其可得乎？ 
《孟子》曰：臣闻胡龁云： 王坐於堂上，有牵牛而过堂下者。王见之，曰： 牛何之？ 对曰： 将以衅钟。 王不忍其觳觫，欲以羊易之。是见牛而不见羊也。 
《晏子春秋》曰：今公之牛老於栏牢，不胜服也；车蠹於瓦石，不胜乘矣。
《列子》曰：宋人有好行义者，三世不懈。家无故而黑牛生白犊，以问孔子。孔子曰： 杆吉祥也。 以享上帝。居一年，其父无故而盲。牛又复生白犊，其父令其子问孔子，孔子曰： 吉祥也。 复以祭。居一年中，其子又盲。其后楚攻宋，围其城，民易子而食之，折骸而炊之。丁壮皆乘城，战死者大半，此人父子有疾，皆免也。
《吕氏春秋》曰：昔葛天氏之乐，三人操牛尾，捉足以歌八阙。(注事具乐部。)
又曰：使乌获疾引牛尾，尾绝帘豫而牛不行，逆也。使五尺竖子引其棬，而恣所之，顺也。
又曰：乱国之妖，有牛马言。
《韩子》曰：商太宰常使庶子行市，还云市门多车。太宰召市吏问曰： 市何多牛马耶？ 吏怪太宰是神知。
又曰：詹何坐，弟子侍，有牛鸣於门外。弟子曰： 是黑牛也，而白在其蹄。 詹何曰： 然，黑牛也，而白在其头。 使人视之，果黑牛而以布裹其角。
《试萦》曰：夫龙门，鱼之难；太行，牛之难；以德报怨，行之难也。
《淮南子》曰：牛歧蹄而戴角，马被髦而全足者，天也。络马之口，穿牛之鼻者，人也。
又曰：剥牛皮鞟以为鼓，正三军掷贲，然为牛计者，不若服轭也。
又曰：城上视牛，如羊如豕，所居高也。
又曰：戴角者无上齿，无角者膏而兑前，(豕马之属前小。)有角者脂而兑后。(牛羊后小。)
又曰：季春之月，乃合骡牛腾马，游牝于牧。
又曰：取牛胆途热釜，即鸣矣。
又曰：牛胆途目，莫知其谁。注曰： 取八岁黄牛胆，滚狞啯寸着胆中，百日以成。因使巧工刻，像人丈夫，著目下；为女子，著头上；为小儿，著颐下。盛以五彩囊。先宿斋，无令人知也。 
《尹文子》曰：语曰： 好牛不可察也。 好则物之通称，牛则物之定形。以通称随定形，不可不察也。重白而憎黑，嗜甘而逆苦，能定名则万事不乱也。
《卞子》曰：郭林宗谓仇季智曰： 子常有过否？ 季智曰： 吾常饭牛，牛不食，搏牛一下。 
《说苑》曰：秦穆公使贾人载盐徵百里奚，诸贾人以五羖羊之皮，将车之秦。秦穆公观盐，见百里奚牛肥也，问何以致此，对曰： 臣饮食以时，使之不以暴，有险，先后之以身，是以肥也。 穆公知其君子也，乃以为上卿。
《张温自表》曰：昔百里奚贤，秦穆公欲干之。缪公好牛，奚因赁官以养牛。蹄上，垂肉三寸。公使禽息行牛，息入言之，公不信，怒。息复言之，公又怒。吏曰： 再怒其主，罪当刖，使守门。 公出，禽息跪而请之曰： 夫养牛者，愿君勿忘也。 公乃问百里奚，奚曰： 臣之长非养牛者也，乃养民也。 公视牛，察之，则贤人也，遂与同车而出，谢禽息。息曰： 所以不世者，君未知客也；今已知之矣。 乃触门而死。
《抱朴子》曰：南方水牛，无冬夏常卧雪中。
又曰：智禽衔芦以逆网，水牛结阵而却虎矣。
《说苑》曰：齐桓公出猎，逐鹿入山谷中，见一老父，问曰： 杆何谷也？ 曰： 愚公之谷。 曰： 何也？ 曰： 畜牸牛，子大，卖之买驹。少年曰： 牛不能生马 ，遂持驹去。旁人闻，以臣为愚，因以为谷也。 管子曰： 杆臣之过也。使尧在上，皋陶为大理者，安有取人驹乎？ 
《论衡》曰：十围之牛，为牧竖所驱。
又曰：牡马见雌牛，不相合者，异类也。
《风俗通》曰：卖牛勿握角，令不售。案恐触人，人不取也。
又曰：秦昭王使李冰为蜀守，开成都两江溉田。江神岁取童女二人为妇，冰自以其女与神为婚。径至神祠，劝神酒，杯但澹淡不耗，笨洒声责之，因忽不见。良久，有两苍牛斗於岸旁。有顷，冰还，流汗，谓官属曰： 吾斗大极，不当相助耶？南向，要中正白者，我绶也。 主簿刺杀北面者，江神遂死。
又曰：丁壮小犊，跳梁弄角。饮水数石，生刍十束。当风露夜，至死不曲。
《博物志》曰：介葛卢闻牛鸣，知生三犊，尽为牺牲。嵇叔夜以为无此，皆先儒妄说。
又曰：蜀牛不施绳，右前曰 排 ，左侧曰 纲 ，而牛解人语。
又曰：九真有神牛，生溪上里。时时共斗，即海沸而昏，或出斗岸上，人家牛皆怖。人或遮捕，即霹雳。号曰神牛。
《洞林记》曰：义兴叔保得伤寒，垂死，令郭璞占之，不吉，令求白牛厌之，求不得。璞为致之，即日白牛从西来，逢叔保，大惊，遂病差。
《语林》曰：宋岱为青州刺史，禁淫祠，著《无鬼论》。有一书生，葛巾，修刺诣岱曰： 君绝我辈血食二十馀年，君有青牛、髯奴，所以未得相困耳。奴已叛，牛已死，今日得相制矣。 言绝而失。明日而岱死。
《郭子》曰：蒲奋字武林，高平人，畏风。在晋武帝坐，北窗有琉璃扇，实密似疏，奋有难色。帝乃笑之，奋曰： 臣犹吴牛，见月而喘。 
《述异记》曰：牛之不角者呼为犝牛。
《金楼子》曰：东海中有牛，剥其皮贯之，潮死炅则毛起，潮去则毛〈弓耳〉。
《诸葛亮集》曰：木牛者，方腹曲头，一脚四足，头入领中，舌着於腹。载多而行，少则否。宜可大用，不可小使。
《杜预奏事》曰：臣前在南，闻魏兴西北山有野牛野羊。牛之大者二千斤，羊之大者千数百斤。
袁乔《江赋注》曰：吴时有钱约，钓於牛渚，获一金锁，引之则金牛泛然而出。约惧而舍，因以为名。
束晳《延游赋》曰：乘露车以偃蹇，驾兰单之疲牛。连缒索以为鞅，结断绠而为鞧。
臧彦《快牛赋》曰：殊相允备，名不虚假。伟质魁梧，骨奇形雅。竦若惊鹿，驵若奔马。
