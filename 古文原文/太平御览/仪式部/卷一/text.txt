○太常
《释名》曰：九旗之名。日月为常。画日月於其端，天子所建。言常明。
《周礼》曰：司常掌九旗之物名，日月为常。
又曰：节服氏掌祭祀、朝觐、衮冕、六人维王之太常。
《礼记》曰：成王封周公於曲阜，命鲁公世世祀周公以天子之礼乐。是以鲁君乘大路、载孤韣，旂十有二旒、日月之章。
又曰：旂十有二旒，龙章而设日月以象天也。
○旂
《释名》曰：交龙为旂。旂，依倚也。通以一赤色为之，无文彩。诸侯所建也。
《尔雅》曰：有铃曰旂。(悬铃于竿头，画交龙于旒也。)
《诗》曰：载见辟王，曰求厥章，龙旂阳阳。
又曰：鲁侯戾止，言观其旂。其旂筏筏，鸾声哕哕。
《周礼》曰：龙旂九斿，以象大火也。
《传》曰：臧哀伯谏曰： 三辰旂旗，昭其明也。(三辰，日月星也。於旂旗，象天之明。)
又曰：子鱼曰： 以先王观之，则尚德也。昔武王克商，成王定之，选建明德，以藩屏周。故周公相王室以尹，天下於周为睦，分鲁公以大路、大旂。 (交龙为旂，周礼同姓以封。)
○旌
《释名》曰：析羽为旌。旌，精也。有精光也。
《尔雅》曰：注旄首曰旄。(载旌处于竿头也。)
《周礼》曰：析羽为旌。凡军疏啜旌旗，甸亦如之。凡输共获旌，岁时共更旌。(取旧与新。)
《礼记》曰：武车绥旌，(绥，垂舒之。)德车结旌。(不尽饰，结谓收敛之也。)
《左传》曰：初，卫宣公烝於夷姜，生伋子。属诸右公子，为之娶於齐而美。公取之，生寿及朔。属寿於左公子。夷姜缢。宣姜与公子朔拘伋子。公使诸齐，将煞之。寿子告之，使行，不可，曰： 弃父之命，恶用子矣。有无父之国则可也。 及行，饮以酒。寿子载其旌以先。盗煞之。伋子至，曰： 我之求也，彼何罪？请煞我乎！ 又煞之。
又曰：楚许伯御乐伯，摄叔为右，以致晋师。许伯曰： 吾闻致师者，御靡旌摩垒而还。 
又曰：宋公享晋侯于楚丘，请以桑林舞、师题以旌夏。(旌夏，大旌也。以大旌表识其行列。)晋侯惧，退入於房。去旌卒享而还。
《诗》曰：孑孑干旌，在浚之城。
《史记》曰：苏秦说楚合从。楚王曰： 寡人自料，以楚当秦，不见胜也。内与群臣谋，不足恃也。寡人卧不安席，食不甘味，心摇摇然如悬旌而无所终薄。今主君欲一天下，收诸侯，存危国，寡人谨奉社稷以从。 
○旆
《释名》曰：杂帛为旆。以新色缀其边为翅尾也，将帅所建。象物杂色也。
《尔雅》曰：继旐曰旆。(续旐末为煞尾。)
《诗》曰：萧萧马鸣，悠悠旆旌。
又曰：织文鸟章，白旆央央(鸟章，鸟之文章也。央央，鲜明貌。)
《左传》曰：晋或以广队不能进，楚人惎之脱局，少进，马还，又惎(甚教之。)之拔旆投衡，乃出。
又曰：晋侯伐齐。齐登巫山以望晋师。晋人使司马斥山泽之险，虽所不至，必旆而疏陈之，使乘车者左实右伪，以旆先与，曳柴而从之。齐侯见之其众也。乃归。
又曰：八月辛未，治兵，建而不旆。(建，立旌旗，不曳其旆游也。)壬申，复旆之。诸侯畏之。
○旟
《尔雅》曰：错革鸟曰旟。
《释名》曰：鸟隼为旟。旟，举也，军吏所建，急疾走事则有称举矣。
《周礼》曰：鸟旟七斿，以象鹁火也。
《诗》曰：众维鱼矣，旐维旟矣。大人占之，众维鱼矣。实维丰年。旐维旟矣，室家溱溱。
○旐
《释名》曰：龟蛇为旐。旐，兆也。龟知气兆之吉凶，建之於后，察事宜之形兆也。
《尔雅》曰：缁广充幅长寻曰旐。
《周礼》曰：龟蛇四游，以象宫室。
《诗》曰：我出我车，于彼郊矣。设此旐矣。建彼旄矣。彼旟旐斯，胡不旆旆。(旆旆，旒垂貌。)
又曰：出车彭彭，旂旐央央。
○幡
《释名》曰：幡，幡也。其貌幡幡然也。
《魏志》曰：陶谦字恭祖，少孤，以不羁闻。年十四，犹缀帛为幡，乘竹马，戏邑中。
《宋书》曰：高祖讨卢循，战於左里。高祖麾之，竿折，幡沉於水，众咸惧。高祖笑曰： 昔覆舟之役亦如之，今胜必矣。 果破贼。
○麾
蔡邕《月令章句》曰：麾，鸟翼以为旌幢麾也。
《魏志》曰：张辽从征袁尚於柳城，卒与虏遇。辽劝火战，气甚奋。太祖壮之，自以所持麾授辽。遂击，大破之，斩单于蹋顿。
○旄头
《史记》曰：肽星曰旄头。
《汉书》曰：梁丘贺字长翁，宣帝祠孝昭庙，先驱旄头剑挺堕，(音地。)首垂插泥中，(挺，引也。剑自然引挺出也。)刃向乘与，车马惊。於是召贺筮之，有兵谋，不吉。上还，使有司侍祠。是时，霍氏外孙任宣坐逆谋反，宣子章夜玄服入庙，执戟，欲为逆。发觉伏诛。
《东观汉记》曰：东海王强置虎贲、旄头。
应劭《汉官仪》曰：旧曰羽林郎为林旄头，放发驱，今但用营士。
《玄中记》曰：秦始皇时终南公有梓树，大数百围，荫宫中。始皇恶之，兴毙蕙之。天辄大风雨，飞沙石，人皆疾走。至夜疮合。有一人中风雨，伤寒，不能去，留宿。夜闻有鬼来问树，言： 秦王凶暴相伐，得不困耶？ 树曰： 来即作风雨击之，其奈吾何？ 鬼又曰： 秦王使三百人被头，以赤丝绕树伐汝，得无败乎？ 树漠然无言。疾入报，秦皇案言伐断，中央有一青牛出，逐之入水。秦王因立旄头骑。
挚虞《决疑录要注》曰：世祖武皇帝因会问侍臣，曰： 旄头之义何谓耶？ 侍中彭权对曰： 《秦记》云，国有奇怪，触山截水，无不崩溃，惟畏旄头。故使虎士服之，卫至尊也。 中书令张华曰： 有是言而事不经。臣以为壮士之怒，发踊冲冠，义取於此也。 
徐爰《释疑略》曰：乘与黄麾内羽林班弓箭，左罼右者熊皮，谓之旄头。
《魏武表》曰：不悟陛下复加后命，命置旄头，以比东海。
○云罕
徐广《车服注》曰：云罕，罼罕也。
司马相如《上林赋》曰：弋玄鹄，弄干鏚，载云罕，掩群雅。
张衡《东京赋》曰：云罕九游，闟戟胶葛。
潘岳《籍田赋》曰：五辂鸣銮，九旗扬旆。琼鈒入{蕊系}，云罕晻蔼。
○黄钺
《说文》：钺，大斧也。夏执玄戈，殷执白戚，周左仗黄钺。
《字林》曰：钺，斧也。
《书》曰：武王左仗黄钺，右秉白旄。
《周书》曰：武王陈牧野，既誓以驰。商师大崩，商辛自燔於火。王斩之以黄钺，悬诸大白。
《左传》曰：楚王将戮齐庆封，负之以斧钺，以徇於诸侯，曰： 无或如齐庆封，杀其君，弱其孤，以盟其大夫。 封反曰： 无或如楚恭王之子围，煞其君之子而自立，以盟诸侯。 
《汉书》曰：王莽使司徒王寻镇洛阳，初发长安，宿霸昌厩，亡其黄钺。寻士房杨素狂直，乃哭曰： 此经所谓丧其资斧者也。 莽闻，乃煞之。
《吴志》曰：假陆逊黄钺，吴王亲执辈馛见之。
《晋公卿礼秩》曰：太尉贾充、河间王颙、梁王彤、司徒王衍、汝南王亮、太傅杨骏、东海王越、义阳王望、齐王攸、琅琊王伷、东平公荀晞，皆假黄钺。
《晋书》曰：石勒、王弥寇京师，以王衍都督征诸军，持节假黄钺以伐之。
《齐书》曰：高帝辅政，王俭议加黄钺。任遐曰： 此文事，应报褚公。 (彦回也。)帝曰： 褚脱不与，卿将何计？ 遐曰： 彦回保妻子、爱性命，非有奇才异节，遐能制之？ 果无违异。
崔豹《古今注》曰：今斧、黄钺、铁斧、玄钺，三代通用之以断斩。今以黄钺为乘与之饰，玄钺诸王公得建之。武王以黄钺断纣头，故王者以为戒。太公以玄钺斩妲己，故妇人以为戒。汉制，诸公建玄钺。以太公助武王断斩，故为诸公之饰。大将出征特加黄钺者，以铜为之，黄金涂刃及柄，不得磋囵也。
《淮南子》曰：至精之感，无所不通。昔武王渡孟津，而阳侯之波逆流而击，疾风晦冥。武王举黄钺，瞋目麾之，曰： 予在，天下谁敢害吾意者？ 於是风去而波罢，遂得济。
又曰：国有难召将，诏之曰： 社稷之命，在将军身。今国有难，愿子将而应之。 将军授命，乃令祝史太卜，斋三日，之太庙，钻灵龟。卜吉，曰： 以授旗鼓。 君入庙门，西面而移至堂下，北面立。王亲操钺持头，授将军柄，曰： 从此上至天者，将军制之。 又复操斧持头，授将军其柄，曰： 从此下至渊者，将军制之。 
《世说》曰：诸葛亮之次渭滨也，魏明帝遣辛毗为军司。宣王既与亮对渭而阵，亮设诱谲万方，宣王果大怒愤，将应以重兵。亮遣间谍视之，还曰： 有老夫毅然仗黄钺，当军门立，军不得出。 亮曰： 此辛毗也。
徐爰《释疑略》注曰：豹尾、黄钺、金钲，旧载马车，晋江左乘马执之，宋元嘉中复旧典。
○豹尾
崔豹《古今注》曰：豹尾车，周制也，象君子豹变，尾言谦也。古军正建之，今惟乘与焉。
《汉书》曰：成帝赵昭仪方大幸。每上甘泉，尝从在属车豹尾中。
《晋中兴书》征祥说曰：海西公初即位，忘设豹尾，亦服妖也。豹尾，仪服之主，大人所以豹变也。西海凡庸，不可以主社稷，故忘其豹尾，示不能终。
《晋书》曰：王敦谋逆，以沈充、钱凤为谋主。明帝诛之，使充乡人沈桢往吴兴喻充以为司空，曰： 丈夫共事，终始当同，宁可中道改易？ 祯陈成败，苦劝之，充不纳。率兵，临发，谓妻子曰： 男儿不竖豹尾，约不还也。 
《齐书》曰：高昭刘皇后年十七，斐方明为子求婚，酬许己定。后梦见先有迎车至，犹如常家迎法，后不肯去。次有迎至，龙旂豹尾，有异於常，后喜而从之。既而与斐氏不成婚，竟嫔於上。
《武昌记》曰：樊口南百步有樊山，孙权猎於山下。依夕，见一姥，问权： 猎何所得？ 对云： 正得一豹。 姥曰： 何不竖其尾？ 语竟，忽然不见。因为立庙，以其处楚山神，故名为樊山大姥。
蔡邕《独断》曰：大驾属车七十一乘，最后一车悬豹尾，豹尾己前皆省中。
○警跸
《周礼·夏官》曰：隶仆掌跸宫中之事。(跸，止行者。)
又曰：师氏掌以美诏王，(告王以善道也。)使其属帅四夷之隶，各以其毙撖守王门之外，且跸。(跸，止行人使不得近王宫。)
又曰：卿士掌大宾客，率其属夹道而跸。
《史记》曰：文帝过渭桥，有一人桥下走出，乘与马惊，捕，属之廷尉，曰： 县人来，闻跸声，匿桥下。久之，出，见车骑，即走尔。 廷尉张释之奏： 此人犯跸，当罚金。 (事见《刑法门》。)
《汉书》曰：梁孝王，窦太君少子。爱之，得赐天子旌旗，从千车万骑，出称跸，入言警，拟於天子。
又曰：上官桀与燕王诈上书，奏霍光道上称跸。
《续汉书》曰：建安二十二年命魏王建天子旌旗，出警入跸。
《东观汉记》曰：姚期次贶为光武贼曹椽，从平河北，上至蓟。蓟中应王郎，上惊去，吏民遮道不得行，期瞋目道左，曰： 跸！ 大众披辟。后上即位，上笑曰： 卿欲逐跸耶？ 
又曰：杨秉谏桓帝曰： 王者至尊，出入有常，警跸而行，清室而止。 
《汉旧仪》曰：皇帝出殿，则传跸止人，先置素室清宫而后住。
《晋书》曰：桓玄至京都，警跸不绝于音。玄篡盗八旬而奔败。
《宋书》曰：竟陵王诞在石头城内修乘与法物，习唱警跸。
《梁书》曰：武帝永明末，与兄懿卜居东郊之外，范云亦筑室相依。梁武每至其所，妻常闻跸声，又常与梁武同宿顾暠之舍。妻方产，云在外，曰： 武帝有王者相。 云起曰： 王当仰属相以见归。 因是尽心推事。
又曰：侯景即位，唱警跸。识者以为名景而言警跸，非久祥也。景闻恶之，改为备跸。人又曰： 备於此便毕矣。 
《周生列子》曰：庖馔班错，所享不过一味；华盖结驷，列道警跸，其荣不过容膝。
《苏子》曰：夫走卒警跸列呼而行，此诸侯之所谓荣华，世俗之谓富贵也。
杨雄《甘泉赋》曰：八神奔而警跸。
