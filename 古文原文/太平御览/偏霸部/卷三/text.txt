○前赵刘元海
《晋书·载记序》叙曰：刘元海以惠帝永兴元年据离石称汉。后九年，石勒据襄国称赵。张氏先据河西，是岁，自石勒后三十六年也，重华自称凉王。后一年，冉闵据邺称魏。后一年，符健据长安称秦。慕容氏先据辽东称燕，是岁，自符健后一年也，俊始僣号。后三十一年，后燕慕容垂据邺。后二年，西燕慕容冲据阿房。是岁也，乞伏国仁据枹罕称秦。后一年，慕容永据上党。是岁也，吕光据姑臧称凉。后十二年，慕容德据滑台称南燕。是岁也，秃发乌孤据廉川称南凉，段业据张掖称北凉。后三年，李玄盛据敦煌称西凉。后一年，沮渠蒙逊杀段业，自称后凉。四月，谯纵据蜀称成都王。后二年，赫连勃勃据朔方称大夏。后二年，冯跋杀离班，据和龙称北燕。堤封天下，十丧其八，莫不龙旌帝服，建社开祊，华夷咸暨，人物斯在。或篡通都之乡，或拥数州之地，雄图内卷，师旅外并，穷兵凶於胜负，尽人命於锋镝，其为战国者一百三十六载，抑元海为之祸首云。
○刘渊
崔鸿《十六国春秋·前赵录》曰：刘渊，字元海，新兴匈奴人。先夏后氏之苗裔曰淳维，世居北狄，千有馀岁，至冒顿，袭破东胡，西走月氏，北服丁零，内侵燕、岱，控弦四十万。汉祖患之，使刘敬奉公主以妻之，约为兄弟，故子孙遂冒姓刘氏。建武初，入居西河美稷。后汉中平，单于羌渠使子於扶罗将兵助汉，讨平黄巾。会羌渠为国人所杀，扶罗以其众留汉，立为单于。属董卓之乱，寇掠太原、河东，屯於河内。扶罗死，弟呼厨泉立，以於罗子豹为左贤王，即元海之父也。入朝，魏武因留之，为分其众为五部，以左贤王豹为左部帅，其馀帅皆以刘氏为之。太康中改置都尉。虽分属五部，皆家于晋阳汾、涧之宾。
豹妻呼延氏，魏嘉平中祈子於龙门，有一大白鱼，顶有二角，轩鬐跃鳞而至祭所，久之乃去。巫觋皆异之，曰： 此嘉祉。 其夜，梦所见鱼变为人，左手把一物，大如鸡子，光景非常，授呼延曰： 此是日精，服之生贵子。 寤以告豹，豹曰： 吉征也。 自是十二月而生渊。渊生，左手有文曰渊海，遂以名焉。幼而好学，不舍昼夜，常谓同门生朱纪、范隆等曰： 吾每观书传，常鄙随、陆无武，绛、灌无文。一物之不知，固君子耻之也。二生遇高皇不能建封侯之业，两公属太宗不能开庠序之美，惜哉！ 於是学武事，并皆工绝，猿臂善射，膂力过人。身长八尺四寸，须长三尺余，当心有赤毫毛三根，长三尺六寸。太原王浑虚衿友之，命子济拜焉。
咸熙中，为任子在洛阳，晋文王深待之，时东莱王弥等皆凭结浑，言之于晋武帝。帝召见，与言，大悦之。后谓王济曰： 刘元海容貌风仪，机谈鉴智，虽由余、日磾无以加也。 会父豹卒，帝以渊代为左部帅，转宁朔将军，监五部军事。
大安中，惠帝失政，诸王迭相残废，州郡奸豪，所在蜂起。从祖北部都尉、右贤宣等议曰： 右左贤渊姿器绝人，幹宇超世，天下恢崇单于，终不虚生此人也。 於是共推渊为大单于。渊曰： 当为崇冈峻阜，何能为培蝼乎！夫帝王岂有常哉，大禹生於西戎，文王生於东夷，顾惟德所授耳。今见众十馀万，皆一当晋十，鼓行摧乱晋，犹拉枯耳。上可成汉高之业，下不失为魏氏，何呼韩耶足道哉！ 宣等称善。
元熙元年，迁於左国城，晋人东附者数万。宣等上尊号，渊曰： 今晋氏犹在，四方未定，可仰遵高皇初法，且称汉王，权停皇帝之号，听宇宙混一当更议之。 十月，为坛南郊，僣汉王位，改晋永兴元年为元熙元年，大赦天下，追遵刘禅为孝怀皇帝，立三宗五祖之神主而祭之。置百官，以刘宣为丞相，拜授各有差。四部之东莱王弥起兵青、徐，遣使来降，拜镇东大将军、青州刺史、东莱郡公。四月，汲桑叛，自称赵王，选置州郡。十一月，石勒及胡部等帅众来降。
永凤元年秋七月，凤凰集于蒲子，丞相刘宣等六十四人上尊号。十月，僣即皇帝位于南郊，大赦，改元。以卫将军和为大将军，抚军刘聪为车骑大将军，建武曜为龙骧大将军。河瑞元年，迁都平阳，汾水中得玉玺，大赦，改元。二年，以大司马、梁王和为皇太子。八月，渊寝疾，以刘洋为太傅，延年为太宰，司徒聪为大司马、大单于，并录尚书，置单于台平阳西。渊薨于光极殿，太子和即位。聪自西明门攻，斩和于西室。九月，葬渊永陵，谥曰光文皇帝，庙号高祖。
○刘聪
崔鸿《十六国春秋·前赵录》曰：刘聪，字玄明，一名载，渊第四子。母张夫人之孕，梦日入怀，寤而告渊，渊曰： 吉征也。 自是十五月而生聪，夜有白光之异。左耳有一白毫，长二尺馀。幼而聪寤，究通经史百家之言，孙吴兵法靡不通之。猿臂善射，弯弓三百斤，膂力骁捷，冠绝一时。以永嘉四年僣即帝位于光极前殿，大赦，改年光兴元年。以卫尉呼延宴为前锋大都督，配禁兵二万七千，自宜阳入洛州；命东莱弥、龙骧曜、镇军勒进军会之。比及河南，十二败晋师，长驱围洛阳，陷之，纵兵大掠。幽晋帝于端门，杀晋太子及诸百官已下二行馀人，洛水北筑为京观。迁帝及太后、侍中庾珉等于平阳。大赦，改元兴为嘉平元年。二月，晋帝进号仪同三司、会稽郡公。聪引帝入宴，谓曰： 卿为豫章王时，朕曾与王武子相造，武子示朕於卿，言闻其名久矣。以卿所作乐府歌文示朕，谓朕曰： 闻君善为辞赋，试为看之。 朕时与武子俱为《盛德颂》，卿称善久之，又引朕射于皇堂，朕得十二筹，卿与武子俱得九筹，卿赠朕柘弓、银砚，颇忆不？ 帝曰： 臣敢忘之，俱恨尔日不早识龙颜。 聪曰： 卿家骨肉相残，何其甚也？ 帝曰： 此殆非人事，皇天之意。大汉将应乾受历，故为陛下自相驱除。且臣家若能奉武皇之业，九族敦睦者，陛下何由得之！ 三年正月，宴於光极前殿，逼晋帝行酒，庾珉、王隽等起而大哭，聪恶之。二月丁未，怀帝崩于平阳，於是诛珉等。三月，立贵嫔刘氏为皇后。四月，愍帝即位於长安，车骑曜等攻长安。河东地震，雨于平阳。
建元元年正月，黑雾四塞，着人如墨，五日而止。辛酉庚时，日落地，三月相承出於西方东行，平阳地震，崇明观陷为池，水赤如血，赤气至天，有赤龙奋迅而去。流星起於牵牛，入紫微，龙形逶迤，其光照地，落于平阳北十里。视之，则肉臭闻于平阳，长三十步，广二十七步，肉旁常有哭声，昼夜不止。聪甚恶之。癸未，刘后产一蛇一虎，各害人而走，寻之不得，顷之，见在陨肉之旁。己丑，刘氏卒，乃失此肉，哭声亦止。十一月，以晋王粲为国相、大单于，总百揆。十二月，宣光陵石人皆行数步，宫中鬼哭。
麟嘉元年，武库陷入地一丈五尺。聪自去冬至是，遂不复受朝贺，军国之事一决於粲，立市於后庭，与宫人宴戏，或三日不醒。秋七月，河东大蝗，惟不食粟豆。司隶靳准率部民收而埋之，哭声闻於十馀里，然后钻土飞出，复食黍豆。大司马曜攻陷长安外城。九月，犬与豕交于宫门，有豕着进贤冠，昇聪御坐。犬冠带绶，与豕并昇。俄而，斗死殿上，宿卫莫有见其入者。长安饥甚，死半。麹允为粥以供帝膳，帝泣曰： 今窘厄如此，外无救援，势不自支。 乃使侍中宗敞奉笺降曜。敞随使者至，帝肉袒牵羊，舆榇衔璧，出降东门。曜受璧焚榇，迁愍帝及司徒梁汾、骠骑麹允等诸臣百馀人至于平阳。聪临光极殿，帝稽颡于前，麹允伏地大哭，扶不能起，聪大怒，允自杀。以帝为光禄大夫、怀安侯。以大司马曜假黄钺，大都督陕西诸军事、太宰、秦王。
二年正月，东平王约卒。十一月，聪校猎上林，以晋帝行车骑大将军，戎服执戟前导，行三驱之礼。观者皆指帝曰： 此故长安天子。 聚而观之，故老亦有悲泣者。十二月，大飨于光极前殿，聪欲观晋臣之意，使帝行酒洗爵更衣，又使帝执盖。多有涕泣，或有失声者。尚书郎辛宾起而抱帝大哭，引出斩之。戊戌，愍帝崩於平阳。
三年，聪所居螽斯则百堂灾，会稽王康已下二十一子焚焉而卒。自此鬼哭宫，至于九月，夜声不绝。四月，尚书令王监、崔懿之等极谏，聪大怒，收监等斩之。七月，鬼哭于光极殿，聪昼见东平王约，甚恶之。征秦王曜为丞相，录尚书事；固辞，仍以丞相领雍州牧。靳准为大司空，领司隶校尉。癸亥，薨于建始殿。甲子，粲即位，大赦，改年汉昌。葬宣光陵，为谥昭武皇帝，庙号烈宗。八月，以丞相曜为相国、大都督；司空靳准为将军，领尚书事。粲荒酗酒色，游宴后庭，军国之事一决於准。准遂勒兵入宫，执粲，数而杀之。追谥灵帝。刘氏无少长男子尽刑于市，发掘二陵，焚烧宗庙。鬼大哭，声闻百里。准自号汉大王，置百官，遣使称藩于晋。相国曜自长安赴难。
《前赵录》曰：麟嘉元年十二月，大将军、东平王约卒，一指犹暖，遂不殡殓。至甲戌乃苏，言见渊於不周山，经五日，遂复从至昆仑山，三日而复反於不周，见诸王公卿将相死者悉在，大有人民宫室，甚壮丽，号曰蒙珠离国。渊谓约曰： 东北遮须夷国，无主久，待汝父为之。汝后二年当来，后国中大乱相杀害，吾家死亡略尽，但可永明辈十数人在耳。汝但还，后年当来，见汝不迟。 不久，约拜辞而归，道过一国曰猗尼渠馀国，引约入宫，与皮囊一枚，曰： 为吾遗汉皇帝。 约辞而归，谓约曰： 刘郎后年来必见过，当以女相妻。 约归，置皮囊於机上，俄而苏，谓左右曰： 机上取囊来。 左右取得，开有一方白玉，题文曰： 猗尼渠馀国天王敬信遮须夷国天王，岁在摄提，当相见。 驰使奏呈聪曰： 若当如此，吾不惧死也。 及聪以戊寅岁薨，与此玉并葬焉。
○刘曜
崔鸿《十六国春秋·前赵录》曰：刘曜，字永明，渊之族子。少孤，见养於渊。幼而聪慧，性托落高亮，与众不群。铁厚一寸，射而洞之。身长九尺三寸，手垂过膝，生而眉白，目有赤光，须不过百馀根，皆长五尺。光初元年十月，太保呼延宴等自平阳来奔，上尊号於曜，僣即皇帝位。十二月，靳准左右军骑乔太、王腾等杀准，奉六玺来降。二年夏四月，徙都长安，立子熙为皇太子。六月，缮宗庙，社祭，南北郊于长安，令曰： 盖王者之兴，必禘始祖，我皇家之先出自夏后，居于北夷，世跨燕朔，光文以汉有天下岁久，恩德结于民庶，故立汉祖宗之庙以怀民望，昭武因循，遂未悛革。今欲除宗庙，改国号，御以大单于为太祖，其速议以闻。 於是太保呼延宴等议曰： 今宜承晋母子传号，以光文本封卢奴，中山之属城，陛下勋功懋於平、洛，终於中山，中山分野属大梁，赵也。宜革称大赵，遵以水行。 曜从之。於是以冒顿配天，渊配上帝。
三年五月，西明门内大树风吹折，一宿，树拨拨变为人形，发长一尺，须眉长三寸，皆黄白色，有敛手之状，亦有两脚着履之形，惟无目鼻，每夜有声，十日而生柯条，遂为大树，枝叶甚茂。四年，将於霸陵西南营寿陵。侍中乔豫、和苞上疏谏曰： 伏闻敕旨营陵，将周回四十，下深二十五丈，以铜为棺椁，黄金饰之。臣闻尧葬穀林，市不改肆；颛顼葬广阳，下不及泉。圣王之终也如是。秦始皇下固三泉，周逾七里，身亡之后，毁不旋踵，暗王之终也如此。从丧乱已来，汉帝诸陵咸见践辱，惟霸陵独全。此虽太宗之达至然，抑亦释之之功。兴亡奢俭，冏然於前，惟陛下览之。 曜大悦。终南山崩，崩所得白玉一尺，有字曰： 皇亡，皇亡，败赵昌。 以为己瑞，群臣咸贺。中书监刘均曰： 山崩石坏，国倾民乱。 皇亡，皇亡，败赵昌， 者，此言皇室将为赵所败，赵因之而昌。大赵都於秦、雍，而勒跨全赵，赵昌之应，当在石勒，不在我也。 曜抚然改容。五年，曜后羊氏卒，故晋惠后也，洛阳之陷纳之。六年正月，天裂，广一丈馀，长五十丈。
十一年七月，石虎帅众四万人寇扰河东，进攻蒲坂。曜尽中外精锐，自潼关北济。虎惧，引师而还。曜追而败之，枕尸二百馀里，虎奔朝歌。遂攻石生於金墉，分遣诸将攻讨汲郡、河内。十二月，勒自帅众拒之，阵於洛西。曜性少酗酒，末年尤甚。将战，饮数斗。常乘赤马无故跼顿，乃乘小马。比出，复饮斗馀。至于西阳门，捴阵就平，勒将石堪因而乘之，师遂大溃。曜昏醉奔退，马陷石渠，坠於水上，为堪所执。勒将还襄国，喻曜使与太子毗书，令速降，曜但敕毗 与诸大臣匡维社稷，勿以吾易意。 建平末，为勒所杀。
十二年正月，太子毗、大司马南阳王胤等议欲西保秦州，遂相率奔上邽。石虎乘胜追战，枕尸千里，上邽溃。虎执毗及王公已下三千馀人皆杀之。自刘渊建号西河，至是二十有六载。
《晋书·载记》曰：曜在位十年而败。始，元海以怀帝永嘉四年僣立，至曜三世，凡二十有七载，以成帝咸和四年灭。
