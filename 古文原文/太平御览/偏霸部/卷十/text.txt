○南凉秃发乌孤
崔鸿《十六国春秋·南凉录》曰：秃发乌孤，河西鲜卑人也。八世祖疋孤自塞北迁于河西。孤卒，子寿阗立。阗孙机能，壮果多谋略。晋太始中，杀秦州刺史胡列于万斛堆，败凉州刺史苏愉于金山，又杀凉州刺史杨欣于丹岭，尽有凉州之地。武帝为之肝食。能死，从弟务丸代立。丸死，孙推斤立。斤死，子思复鞬立，部落转盛，遂据凉土。鞬卒，子乌孤袭位，养民务农，循结邻好。吕光进封孤广武郡公、益州牧、左贤王。
太初元年正月，改元，自称大将军、大单于、西平王。以弟鹿孤为骠骑将军，傉檀为车骑将军。二年，改称武威王。三年正月，徙治乐都。八月，孤因酒走马，马倒伤胁，笑曰： 几使吕光父子大喜。 俄而患甚，顾谓群臣曰： 方难未靖，宜立长君。 言终而薨。谥武王，庙号高祖。
《晋书》曰：秃发乌孤，其先与后魏同出。八世祖疋孤率其部自塞北迁于河西，其地东至麦田、牵屯，西至显罗，南至浇河，北接大漠。疋孤子寿阗之在孕，母胡掖氏因寝而产於被中，鲜卑谓被为秃发，因而氏焉。
○秃发利鹿孤
崔鸿《十六国春秋·南凉录》曰：利鹿孤，乌孤弟。太初三年八月，即位，大赦，改治西平。建和元年正月，大赦，改元。延耆老访政治。二年，群臣固请即尊号，不许，乃僣称河西王。
三年三月，寝疾，令曰： 昔我诸兄弟传位非子者，盖以泰伯三让，周道以兴故也。武王创践宝历，垂诸樊之试，终能克昌家业者，其在车骑乎！吾寝疾惙顿，是将不济，内外多虞，国机务广，其令车骑经总百揆，以成先王之志。 薨，谥康王，葬西平陵。
○秃发傉檀
崔鸿《十六国春秋·南凉录》曰：傉檀，利鹿孤弟也。少机警，有才略。建和三年袭位，徙号凉王，迁于乐都，改为弘昌元年。秦遣使拜车骑将军、广武公。四年六月，秦遣授河右诸军事、凉州刺使，镇姑臧。
七月，宴群寮于宣德堂，仰视而叹曰： 古人言作者不居，居者不作，信矣。 前昌松太守孟祎进曰： 张文王筑城苑，缮宗庙，构此堂为贻厥之资，万世之业，秦师济河，漼然瓦解。此堂之建，年垂百载，十有三主，惟信顺可以久安，仁义可以永固。愿大王勉之。 檀曰： 非君无以闻谠言也。 八月，以镇南大将军文攴镇姑臧。檀迁于乐都，虽受制于秦，车服礼制一如王者。十一月，迁于姑臧。
嘉平元年十一月，即凉王位于南郊，大赦，改年嘉平，置百官。立世子虎台为太子。二年正月，以子明德归为南中郎将，领昌松太守。归俊爽聪悟，檀甚宠之，年始十三，命为《昌高殿赋》，援笔即成，影不移漏，檀览而善之，拟之曹子建。
七年，傉檀议欲征西乙弗，孟恺谏曰： 连年不收，上下饥弊，南逼炽盘，北迫蒙逊，今远征虽克，后患必深。 傉檀曰： 孤将略地，卿无阻众。 谓其太子武台曰： 今不种多年，内外俱窘，事宜西行，以拯此弊。蒙逊近去，不能卒来，旦夕所虑，惟在炽盘。彼名微众寡，易以讨御，吾不过一月，自足周旋。汝谨守乐都，无使失坠。 傉檀乃率骑七千西袭乙弗，大破之，获牛马羊四十馀万。
炽盘乘虚来袭，一旦而城溃。安西樊尼自西平奔告傉檀，傉檀谓众曰： 今乐都为炽磐所陷，卿等能与吾藉乙弗之资，取契汗以赎妻子者，所望也。 遂引师而西，众多逃返，遣镇北段荀追之，荀亦不还。于是将士皆散。傉檀曰： 炽盘昔委质於吾，今而归之，不亦鄙乎！四海之广，无所容其身，何其痛哉！吾老矣，宁见妻子而死。 遂归炽盘。六月，至西平，盘遣使郊迎，以上宾之礼。岁馀，为炽盘所鸩。谥景王，时年五十一。武台亦为炽磐所害。少子保周归魏，魏以为张掖王。自乌孤太初元年岁在丁酉，至檀薨之岁甲寅，十有八岁。
《晋书》曰：乌孤以安帝隆安元年僣立，至傉檀三世，凡十九年，以安帝义熙十年灭。
○南燕慕容德
崔鸿《十六国春秋·南燕录》曰：慕容德，字玄明，皝之少子。皝每对诸宫人言： 妇人姙娠，梦日入怀，必生天子。 公孙夫人方娠，梦日入脐中，独喜而不敢言。晋咸康二年，昼寝生德，左右以告，方寤而起。皝曰： 此儿易生，似郑庄公，必有大德。 遂以德为名。年十二而皝薨，哀毁过礼。年十八，长八尺二寸，额上有日月两角，下偃月重文。元玺初，封梁公。建熙初，进号安北将军，封范阳王，入为魏尹。秦灭燕，徙于长安。秦伐凉，德请征自效，后为张掖太守。符坚伐晋，垂请德为副。坚败，德乃随垂如邺。垂称燕王，复封范阳王。建兴元年，为司隶校尉。八年，拜司徒。垂临薨，谓太子宝曰： 邺是旧郡，宜委范阳王。 永康元年，以德镇邺。
及宝失中山，奔龙城，以德为丞相，领冀州，承制南夏。德曰： 中山既没，魏必乘胜来攻邺。 元年正月，德率户四万三千、车二万七千乘，自邺徙滑台黎阳。魏军垂至，三军危惧，欲堡据黎阳，昏日流澌冰合，是夜济讫，冰亦寻消。德大悦，改黎阳津为天桥津。德入滑台，赵王麟等九十八人上言： 今中山倾陷，龙都萧条，赵魏遗黎，鹄企皇泽，伏愿仰承俯顺，以安宗庙，谨上皇帝尊号。 德许之，令曰： 令假顺来议，且依燕元故事，统符行帝制奏诏而已。 改永康三年为元年，大赦殊死以下，置百官，封进有差。
宝自龙城南奔，至黎阳城西数里，伏於河西，遣中黄门赵思告北地王锺曰： 上以去二月得丞相表即自南征，段速骨作逆於乙连，今失据来此，呼丞相奉迎。 锺驰使白状。宝遣思之后，见采樵者，知德称帝，惧而北奔。
初，符登既灭，登弟广率所部三千来降，拜冠军将军，处之乞活堑。至是复叛，称秦王。德留抚军鲁阳王和守滑台，德率众攻广，斩之。和长史李辨杀和，以滑台降魏。德曰： 符广虽平，抚军失据，进有强敌，退无所托，计将安出？ 尚书潘聪曰： 滑台四通八达，非帝王之居。青、齐沃壤，号曰东秦，地方二千里，户馀十万，四塞之固，可谓用武之国。 德犹预未决。於是遣牙门苏抚问沙门朗公，报曰： 山栖绝俗之士，不应预问朝议，但有待之累，非有托无以立。陛下今来，即朗之檀越，敬览潘尚书之议，可谓兴邦。 抚又问以年世，朗以《周易》筮之，曰： 燕衰庚戌。 抚曰： 几何？ 曰： 年则一纪，世则及子。 抚曰： 何其促乎？ 朗曰： 卦兆然也，岂关人哉！ 抚秘不敢言，德大悦。三月，德引归而南。五月，次薛城。八月，入广固，即皇帝位於南郊。大赦，改元为建平元年。又曰： 汉宣悯吏民犯讳，故改名，朕今增一备字，以为复名，庶开臣子避讳之路。 於是叙赏有差。褒德仕贤，新旧咸悦。十月，太极、端门并就，以公匠张刚为材官将军、尚方令。
二年十月，徐州刺史潘聪、青州刺史鞠仲来朝，宴于延贤堂，酒酣，德叹谓群臣曰： 朕虽寡薄，拱己南面，在上不骄，夕惕于位，可称自古何等主也？ 仲曰： 陛下中兴之圣后，少康、光武之俦也。 顾命左右赐仲帛千匹。仲疑，多陈让。德曰： 卿知调朕，朕不知戏卿乎！卿饰对非实，故亦虚言相赏。赏不谬加，何足谢也！ 韩范进曰： 臣闻天子无戏言，忠臣无妄对。今日之论，可谓君臣俱失。 德大悦，赐范绢五十匹。
三年三月，德如齐城，登营丘，望见晏婴冢，顾左右曰： 礼，大夫不逼城葬。平仲，古之一贤人达者，而生居近市，死葬近城，岂有意乎？ 青州秀才晏谟对曰： 孔子称臣先人平仲贤矣，岂不知高其梁，丰其礼？盖政在家门，故俭以矫世。存居湫隘，卒岂择地而葬乎！所以不远门者，犹冀悟平生意也。 德悦之。三月，以太牢祀汉城阳景王庙，遂北登社首山，东望鼎足，因目牛山，问谟以齐之山川、贤哲故事。谟历对详辩，画地成图。德深嘉之，拜尚书郎。
五年二月，夜地震，在栖之鸡皆惊扰飞散。三月，德疾动经旬，几于不振，会前尚书右丞曹默自冀州来奔，以白酒解之，乃瘳。以默为御史中丞，封永熙侯。五年正月，兄子超自秦还。九月，汝水竭。十一月，德疾笃，夜梦皝曰： 汝既无子，何不早立超为太子。不尔，恶人生心。 戊午，引见群臣于东阳殿，议立超为太子，俄而震起，百寮惊越，德亦不安，还宫，疾甚，呼段后、公主及超申以后事，执超手曰： 若得至晓更见公卿，顾托以汝，死无所恨。 目视公主，欲有所言，竟遂不能。段后大言： 今日召董中书造浩立超。 开目颔之。是夕，薨于显安宫，年七十。为十馀棺，夜分出四门，潜瘗山谷，莫知其尸所在，虚葬于东阳陵。谥献武皇帝，庙号世宗，在位五年。
○慕容超
崔鸿《十六国春秋·南燕录》曰：慕容超，字祖明，德兄北海王纳之子。秦灭燕，以纳为广武太守，数岁去官，与母公孙太妃就弟德于张掖。德从符坚南征，留金刀，辞母而去。及垂兵山东，张掖太守符昌诛纳及德之诸子，公孙太妃以耄不合刑，纳妻段氏以怀妊未决，执于郡狱。狱掾呼延平，德之故吏也，将公孙、段氏逃于羌中，而生超焉。公孙氏临卒，授超金刀，曰： 闻汝伯已中兴於邺都，吾朽病将没，相见理绝。汝脱得东归，可以此刀还汝叔也。 后因吕隆归秦，秦徙凉州民于长安，超因而东归。母谓超曰： 母子得全济者，呼延氏之力也。惠而不报，天不祐人。平今虽死，吾欲为汝纳其女，以答厚惠。于是纳之。超至长安，佯狂行乞，由是往来无禁。济阴人宗正谦善卜相，西至长安，卖术于路，超行而遇之，因就谦相。谦奇其姿貌。超乃内断于心，不告母妻，辞母诣霸上，乃与谦俱归。至诸关禁，自称张伏生。二十日达梁父。建平六年四月，至广固，呈以金刀，且宣祖母临终之言，德抚之号恸。
超身长八尺，腰带九围，姿器魁杰，有类于德。德爱之，名之曰超，封北海王，拜侍中、骠骑大将军、司隶校尉，开府置佐。十一月，立为太子。己未，僣即皇帝位，大赦，改建平六年为太上元年。
三年七月，遣中书令韩范聘秦，姚兴许还超母妻。八月，秦使兼员外散骑常侍韦宗还聘，赠以千金。超复遣右仆射张华、给事中宗正元聘秦，送大乐伎一百二十人。姚兴大悦，还超母妻。十月，华发长安，宗正元驰先反命。超大悦，遣征虏公孙五楼率骑二千迎于境上，超亲率六宫迎于马耳关。四年正月，大赦，尊父北海穆王为穆皇帝，母段氏为皇太后，居长乐宫，妻呼延氏为皇后。
五年二月，晋相刘裕率众来伐。三月，晋师渡淮，超闻晋军之盛，自率众四万拒战，大败，奔还广固，徙郭内民入保小城。晋攻陷大城，长围列守，超请为藩臣，以大岘为界，裕不许。六年正月，超登天门，朝群臣于城上，杀马以飨将士。十一月，尚书悦寿开门纳晋师，超出奔，为晋所执。送建康市斩之，时年二十六。杀鲜卑王公已下三千馀人，以男女万馀口为军赏。始德建平元年岁在己亥僣号居齐，至为刘裕所灭在己酉，凡二十二年。
《晋书》曰：超在位六年，初德以安帝隆安四年僣立，至超二世，凡十一年，以义熙六年灭。
