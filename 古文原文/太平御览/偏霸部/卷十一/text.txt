○西秦乞伏国仁
崔鸿《十六国春秋·西秦录》曰：乞伏国仁，陇西鲜卑人。其先自漠北南出太阴山。五世祖拓邻，者晋太始五年率户五万迁居高平川。邻卒，子结权立，迁于牵屯。权卒，子利那立。那卒，弟祁泥立。祁泥卒，那子述延立，迁于苑川。延卒，祁泥子傉大寒立，石勒之灭刘曜也，惧而迁于麦田无孤山。寒卒，子司繁立，秦皇始中迁于度坚山。建元七年，秦将王统来伐，繁率骑三万拒统于苑川，统潜袭度坚山，部民五万馀落悉降于统。繁乃诣统归降，符坚拜南单于，留之长安。后以为镇西将军，镇勇士川，甚有威惠之称。
司繁卒，国仁即位。闻符坚征晋奔败，仁收众至十馀万。又闻坚为姚苌所杀，于是自称大都督、大将军、大单于、领秦河二州牧，改秦建元二十一年为建义元年。置武陵、苑川等十一郡，筑勇士都城以都之。三年，符登遣使拜仁大将军、苑川王。四年六月，薨，伪谥曰烈王，庙号烈祖。
○乞伏乾归
崔鸿《十六国春秋·西秦录》曰：乞伏乾归，国仁弟。雄武有度略。仁薨，群僚以仁子公府幼稚，乃立乾归为将军、大单于、河南王。大赦，改四年为太初元年。立妻边氏为后，以南川侯出连乙都为丞相。
二年正月，符登遣使拜为大将军、金城王。六年，立子炽盘为太子。七年，登遣使授左丞相、河南王、假黄钺，加九锡之礼。十月，氐王杨定步骑四万来伐，归勒众而进，大败定军，斩定及首级万有七千。于是尽有陇西之地。十二月，僣称秦王，大赦。八年，吕光来伐，归乃称藩，遣子勃勃为质，既而悔之。
十三年，秦征西大将军姚硕德率众来伐，入自南安峡。乾归次于陇西以拒硕德。兴潜师继发。乾归闻兴至，自率轻骑数千候兴。俄与中军相失，为兴追骑所逼，战败。遁归苑川，乃率骑数百驰至允吾。秃发利鹿孤迎归，处之于晋。归将叛，谋泄，惧为利鹿孤所害，谓其子炽盘曰： 姚兴方盛，吾将归之。今送汝兄弟及汝母为质。 于是送炽盘兄弟于西平，归遂奔长安。姚兴大悦，拜河南诸军事、河州刺史、归义侯。十四年，姚兴遣乾归还镇苑川，尽以部民配之。十八年正月，乾归自长安。十九年五月，苑川地震裂。十一月，又朝于长安。二十年，姚兴虑乾归终为西州之患，留拜主客尚书，以其子炽盘为西夷校尉，行河州刺史。
二十一年，盘以长安乱将始，乃招结诸部，筑城于嵻琅山以据之。更始元年，归随姚兴如平流。盘攻抱罕，克之，遂遣使来告，归奔还苑川。遂如枹罕，留炽盘镇之。归将众二万迁于度坚山。诸将劝称王，七月，僣称秦王，大赦，改年，置百官，公卿以下皆复命本位，四年五月，归畋于五溪山，有枭集于其手，归恶之。六月，为兄子公府所杀，公府出奔。盘迁于枹罕，遣弟广武将军智达追擒公府于嵻琅山南，轘裂之。八月，葬归于枹罕平元陵。伪谥武元王，庙号高祖。
○乞伏炽盘
崔鸿《十六国春秋·西秦录》曰：乞伏炽盘，乾归太子。归薨，自称大将军、河南王，改年为永康元年。以尚书令翟就为相国，封拜各有差。
二年，讨吐谷浑别统屈达于渴浑川，大破之，俘获男女二万三千。三年正月，有五色云起于南山。炽磐悦，谓群臣曰： 吾今年应有所定，王业成矣！ 于是缮甲整兵，以待四方之隙。五月，傉檀西征，率步骑二万袭乐都，傉檀降。遂并南凉，兵强地广。
十月，僣即秦王位，置百官，立妻吐蕃发氏为皇后。四年，盘子元基自长安逃归，拜尚书左仆射。建弘元年，立第二子慕末为太子，领抚军。改年，大赦。九年，盘寝疾，顾命太子慕末，乃薨于外寝。六月，葬武平陵。谥文昭王，庙号太祖。
○乞伏慕末
崔鸿《十六国春秋·西秦录》曰：乞伏慕末，字安石，炽盘之太子。幼而好学，有文才。建弘元年立为太子。盘薨，即秦王位，大赦，改年为永弘元年。二月，立子万载为太子。
三年九月，部民多叛，末焚城邑，毁宝器，率户五千东如上邽，为赫连定所拒，遂国南安。十一月，魏遣尚书库结率骑五千迎末。卫军吉毗固谏，以为不宜遂内徙，从之。库结引还。
四年，赫连定遣其叔北平公韦代率众一万攻南安。城内大饥，人相食，傅侍中乞伏延祚、吏部尚书乞伏跋跋逾城奔代，末乃衔璧出降。送于上邽，及宗族五百馀人，悉为赫连定所诛。自国仁建义元年乙酉岁，至辛未，四十七载。
《晋书》曰：炽盘在位七年而宋氏受禅，以宋元嘉四年死。子慕末嗣，在位三年，为赫连定所杀。始，国仁以孝武太元十年僣位，至慕末，四世，凡四十有六载而灭。
○北燕冯跋
崔鸿《十六国春秋·北燕录》曰：冯跋，字文起，长乐信都人。其先毕万之后也。子孙食采冯乡，因以氏焉。晋永嘉之乱，祖父和避地上党。父安，雄武有器量，为慕容永将。永灭，跋东徙和龙。长乐中，跋夜见天门开，神光赫然，烛于庭中。永康末，拜中卫将军。
建始元年，与二弟结谋，袭杀慕容熙，立高云为主。正始元年，以跋为中外都督、开府仪同三司、录尚书，封武邑公。太平元年，云为离班、桃仁所杀。帐下督张垂等诛班及仁。群臣推跋为主，僣即天王位，大赦，令曰： 义贵适时，不必改作，故陈氏代姜，不徙齐号。即号燕国，改为太平元年。 追尊祖和为元皇帝，父安为宣帝，子永为太子。
三年七月，以太子永领大单于，内置四辅。七年，建太学，以长乐刘轩、营丘张炽、成周翟崇为博士，简二千石已下子弟年十五以上教之。十四年，宿军地燃，一旬乃灭。十七年二月，北部人赵寿女既嫁，化为男，娶妻而无子。跋问诸群臣曰： 此何祥乎？ 尚书左丞傅权对曰： 汉世雌鸡为雄，阴变为阳，君替臣僣之象。卒有妇人专宠，王莽篡集。今女为男，臣将为君之征。 跋曰： 将何以禳之？ 权曰： 桑谷生朝，大戊修德，而殷道中兴。荧惑守心，宋景责躬，延龄二纪。唯修身崇善可以转祸。 十八年八月，立子翼为太子，跋戒之曰： 吾闻君人以学为本，不学无以立尊。敬师傅，人伦之始。汝其夙夜虔虔，钦承明训。 
二十二年八月，跋寝疾，召中书监申秀、侍中阳哲于内寝，谓之曰： 吾患当不济，卿等善相吾子，参决万机。 九月，跋疾甚，辇而临轩，命太子翼勒兵听政，以备非常。宋夫人规立其子受，恶翼听政，谓之曰： 上疾将瘳，奈何便欲代临天下乎！ 翼性仁弱，遂还东宫，一日三省疾。宋夫人矫绝内外，遣阍寺传问而已，翼及大臣皆不得见。跋弟弘于是举壮士数十人裹甲入禁中，宿卫皆不战而散。宋夫人命闭东阁。弘家僮库斗头径捷有勇力，逾阁而入，至于黄堂，射杀女御一人。跋惊惧而薨。弘遣巡城告曰： 天降凶祸，大帝崩背，太子不侍疾，群公不奔丧，疑有逆谋国危社稷。吾备太弟之亲，遂摄大位以宁国家。百官叩门入者进阶二等。 太子翼率东宫兵出战，败退，兵皆奔散。弘遣使赐死。命宗正冯哲、黄门卢昭典葬事于东宫。葬跋于长谷陵。伪谥文成皇帝，庙号太祖。
○冯文通
崔鸿《十六国春秋·北燕录》曰：冯弘，字文通，跋之季弟。高云篡位，拜中领军，封汲郡公。太平元年，拜尚书右仆射，改封中山公，迁尚书令、司徒、录尚书事。
跋薨，僣即天王位。大兴元年正月壬午朔，大赦，改年。二月，立夫人慕容氏为皇后。二年正月，立少子玉仁为太子。六月，有鼠集城西，盈数里地中，西行至水，前者衔马尾，后者迭相衔尾而渡。识者以为民迁之象。七月，魏师来伐神高。八月，石城、辽东、营丘、成周四郡并降魏。九月，魏师引还，徙民四万馀户而西。
三年六月，魏永昌王健来伐。五年四月，遣右卫孙德乞师于宋。十二月，又遣尚书阳伊请迎于句丽。六年三月，端门崩。四月，魏又遣侍中建兴公虞弼、东平公鹅青来伐，攻克白狼。句丽将葛居、孟光率数万随阳伊来迎，屯于临川。尚书令郭生因民之惮迁，开门而引魏军。魏军疑而不赴，生遂勒众攻弘。弘引句丽兵入自东门，与生战于阙下，生中流矢卒。句丽军既入城中，取武库甲以给其众，城内美女皆句丽军人所掠。五月乙卯，弘率龙城见户东徙，焚烧宫殿，火一旬不绝。令妇人被甲居中，阳伊等勒精兵于外，葛居、孟光率骑后殿，方轨而进，前后八十馀里。魏军追至辽水，不击而还，遣使征弘于句丽。后二年为句丽所杀。伪谥昭成皇帝。自冯跋太平元年岁在己酉，至弘亡之岁丙子，二十八载。
○夏赫连勃勃
崔鸿《十六国春秋·夏录》曰：赫连勃勃，朔方人。匈奴右贤王去卑之后，刘元海之族也。曾祖父刘虎，前赵嘉平中以宗室封楼烦公，拜安北将军、丁零中郎将。祖父豹，后赵建武中拜平北将军、左贤王。父卫辰，符坚以为西单于，督摄河西诸虏，屯于代来城。因秦末兵乱，遂有朔方之地，控弦之士三万八千。姚苌拜辰大将军、河西王、大单于。魏师来伐。辰遣子右地代率骑二万拒战河东，为魏所败。遂乘胜济河，攻克代来，执辰杀之。勃勃，辰第三子，奔秦。高平公没弈于妻之以女。姚兴以勃勃为持节、安北将军、五原公，配以三交五部鲜卑及杂虏二万馀落，镇朔方。
时河西鲜卑杜伦献马八千匹于秦，济河至大城，勃勃留之。召其众二万袭杀高平公没弈于而并其众。众至数万。自称天王、大单于，大赦，改弘始十年为龙昇元年，置百官。以匈奴夏后氏之苗裔，僣称大夏。以大兄右地代为丞相、代公。发岭北民夷十万，于朔方黑渠之南营起京城。大赦，改龙昇七年为凤翔元年，令曰： 朕之皇祖，北迁幽朔，改姓姒氏，后从母为刘氏。子从母姓，非礼也。古之氏族无常。王者继天为子，是为徽赫，实与天连。今改姓曰赫连氏，庶协皇天之意。支庶非正统者以铁伐为氏，庶朕宗子刚锐如铁，皆堪伐人。 二年，立夫人梁氏为后，立子璝为太子。
四年九月，刘裕灭秦，入于长安。十二月，裕留子义真镇长安而还。勃大悦，遂图进取之计，遣太子璝率骑二万南伐长安。五年，义真遣龙骧将军沈田子率众逆战，璝击败之，退屯刘迥堡。八月，勃进据咸阳。刘裕大惧，乃召义真东镇洛。勃入长安。正月，群臣劝勃称皇帝。三月，坛于霸上，即皇帝位，大赦，改凤翔六年为昌武元年。冬十月，以太子璝领大将军、雍州牧、录南台尚书事，镇长安。十一月，勃勃还统万。(统万，勃勃所都之城名也。)统万宫殿大成，大赦，改昌武二年为真兴元年。刻石都南，颂纪功德。四月，追尊父卫辰曰桓皇帝，庙号太祖，母符氏为桓文皇后，祖父豹子曰宣皇帝，曾祖虎曰景皇帝，高祖训儿曰元皇帝。五月，雨鱼于统万。二年十月，起冲天台于统万南山，欲登之以望长安。
六年，勃将废太子璝为秦王，以酒泉公伦为太子。璝闻将废己，率众七万北伐伦。伦率骑三万拒之，战于平城，为璝所败，伦死之。太原公昌率骑一万袭杀璝，率众八万五千归于统万。勃大悦，立昌为太子。七月，勃寝疾。八月，疾甚，辇升永安殿，召群臣属以后事，薨于永安殿，年四十五。谥武烈皇帝，葬嘉平陵，庙号世祖。
○赫连昌
崔鸿《十六国春秋·夏录》曰：赫连昌，一名折，勃勃之第三子。身长八尺，魁岸美姿貌。
勃薨，即位于永安台，大赦，改真兴七年为永光元年。七月，杏城刘睹川有青石大如马头，浮在水上逆流而行，人见而送之。十月，魏乘虚来伐。三年五月，战于黑渠，为魏所败，昌与数千骑奔还。魏追骑亦至。昌留河内公费连乌提守高平，徙诸城民七万户于安定以都之。四年二月，魏军至安定。三月，城溃，昌奔秦州。魏东平公鹅青追擒之，送于魏。魏封昌秦王，尚始平公主。寻为魏所杀。
○赫连定
崔鸿《十六国春秋·夏录》曰：赫连定，勃勃第五子。凤翔五年，封平原公、雍州牧，镇长安。率众赴安定，进封平原王、大将军、领司徒。
昌为魏所擒，遂率遗众数万据平原，僣称皇帝，大赦，改承光四年为胜光元年。进征南大将军、白兰王吐谷浑莫璝为开府仪同三司、河南王。十月，畋于阴磐，登苛蓝山而望统万城，泣曰： 先帝以朕承大业者，岂有今日之事乎！使天假朕年，当与诸卿建王季之业。 俄而，有群狐百数鸣于定旁，命射之，无所获，定恶之曰： 此大不善，咄咄天道，复何言！ 
三年八月，魏军来袭。十月，克安定，进攻平原。十一月，定遂掠民五万西奔上邽。四年，河南王莫璝因戎狄之众，东面以争天下。魏遣益州刺史没利延、宁州刺史拾虎率骑三万来伐，遂擒定，送于魏。勃勃初号龙昇元年岁在丁未，至是岁在辛未，二十五载也。
