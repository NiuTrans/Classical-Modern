○后凉吕光
崔鸿《十六国春秋·后凉录》曰：吕光，字世明，洛阳人。其先自沛迁洛阳，因家焉，世为氐酋。父婆楼，字广平，佐命前秦，官至太尉。光以赵建武中生于方头，夜有神光之异，故名焉。年十岁，与诸童儿游戏邑里，为战阵之法，童儿咸推为主。长而身长八尺四寸，目重童子，左肘有肉印。沉粹凝重，宽简有大量。人莫之知，惟王猛异之，曰： 此非常人。 言之符坚，举贤良，除美阳令，民夷惮爱，邻境肃清。迁鹰扬将军，以功赐爵关内侯。
建元十九年，以光为使持节、都督西讨诸军事，率将军姜飞、彭晃、杜进等步骑七万讨西域。十二月，至龟兹，龟兹王帛纯捍命不降。光军其城南，五里为一营，深沟高垒，广设疑兵，为木被甲，罗之垒上，以为持久之计。二十五年五月，帛纯乃倾财宝，请救于狯胡。狯胡王遣弟率二十馀万救之。胡便弓马，善矛槊，铠如连锁，射不可入，及以革索为羂，策马掷人，多有中者。众甚惮之。姑默、宿、尉头等国及诸胡外内七十万人。光迁营相接，阵为勾锁之法，精骑为游军，弥缝其阙。秋七月，战于城西，大败之。帛纯逃奔，王侯降者三十馀国。进入其城，城有三重，广轮与长安地等。城中塔庙千数，帛纯宫室壮丽，焕若神居。胡人奢侈，富于生养，家有蒲桃酒至千斛，经十年不败，士卒沦没酒藏者相继。诸国贡款属路，立帛纯弟震为王以安之。
光抚宁西域，威恩甚著，秦以光为使持节、散骑常侍、都督玉门已西诸军事、安西将军、西域校尉，进封顺乡侯。二十一年正月，大飨文武，博议进止。众咸请还，光从之。三月，引还，以驼二万馀头致外国珍异千馀品、骏马万馀匹而还。九月，光入姑臧，自领凉州刺史，护羌校尉。大安元年，符丕以光为车骑大将军、凉州牧，领护西域大都督、酒泉公。
光始闻符坚为姚苌所害，奋袂哀怒，三军缟素，大临于城南。传檄诸州，期孟冬大举。谥坚为文昭皇帝。十月，大赦境内，改建元为大安。十一月，群寮劝进曰： 长蛇未殄，方扫清国难，宜进位元台。 十二月，上光为侍中、中外都督陇右诸军、大将军、凉州牧、酒泉公。三年八月，甘露降逍遥园，白燕翔于酒泉，众燕成列而从之。麟嘉元年正月，麟见金泽县，百兽从之。于是群寮奉请崇进名号，光从之。二月，僣即王位于南郊，大赦，改元。置官司，丞郎以下犹摄州县事。三年九月，大庙新成，追尊父为景昭王，祖为宣公，曾祖为恭公，高祖为敬公。
龙飞元年，五龙见于浩亹，群臣咸贺，劝光称号。六月，僣即天王位于南郊。大赦，改年。备置群司，立世子绍为太子。四年九月，光寝疾。十二月，疾甚，立太子绍为天王，光自号为太上皇帝，以子纂为太尉，弘为司徒，诏曰： 吾疾病不济，吾终之后，使纂统六军，弘管朝政，汝恭己无为，委重二兄，庶可以济。今外有强寇，民心未宁，汝兄弟辑睦，则贻厥万世。若内相图，则祸不旋踵。 纂、弘泣曰： 不敢有二心。 薨，葬高陵。谥武皇帝，庙号太祖。
○吕纂
崔鸿《十六国春秋·后凉录》曰：吕纂，字永绪，光之长庶子。母赵淑媛。少便弓马，不好书。大安元年，至于姑臧。光临薨，执手戒之曰： 汝性粗武，深为吾忧。开基既难，守成不易。善辅永业，勿听谗言。 光薨，绍秘不发丧，纂排阁入哭，尽哀而出。绍惧，以位让之曰： 兄功高年长，宜承大统。 纂曰： 臣虽长，陛下国家之嫡，不可以私爱而乱大伦。 骁骑吕超谓绍曰： 纂临丧不哀，步高视远，观其举止，恐成大变，宜早除之。 纂闻超谋，遂率壮士数百，逾北城，攻广夏门，入自青角门，升谦光殿。绍登紫阁自杀，吕超出奔广武。纂遂僣即天王位，大赦，改龙飞四年为咸宁元年。谥绍隐王。
纂游田无度，荒躭酒色，常与左右因醉驰猎于坑涧之间。殿中侍御史王回扣马谏，不纳。番和太守吕超擅伐鲜卑思盘。思盘诉超于纂，纂召超入朝，怒曰： 卿恃兄弟桓桓，欲欺吾也，要当杀卿，然后天下可定。 超顿首曰： 不敢。 纂引诸臣宴于内殿，吕隆屡劝纂酒，已至昏醉，乘步輓车将超等游于内。至琨华堂东阁，车不得过，篡亲将窦川、骆腾倚剑于壁，推车过阁。超取剑击纂，纂下车擒超，超刺纂洞胸，奔于宣德堂。将军魏益入，斩纂首以徇。隆既篡位，谥纂灵帝，葬白石陵。
○吕隆
崔鸿《十六国春秋·后凉录》曰：吕隆，字永基，光弟宝之子。既杀纂，遂僣即王位。大赦，改咸宁三年为神鼎元年。二月，追尊父宝为文皇帝。超有佐命之勋，拜为侍中、都督中外诸军事、辅国大将军、录尚书事，封安定公。二年，秦遣鸿胪恒敦拜隆征北大将军、都督河西诸军事、凉州牧、建康公。
三年，隆以二凉之逼，遣超赍珍宝请迎於秦。秦遣尚书、左仆射齐难率步骑四万来迎。隆率户一万随难东迁。既至长安，秦以隆为散骑常侍、尚书、公如故，超为安定太守。其后坐与姚兴少子广平公弼谋反，诛。吕光以乙酉岁据凉州，至于是岁，岁在癸卯，凡一十九年。
后燕慕容垂
崔鸿《十六国春秋·后燕录》曰：慕容垂，字道明，皝第五子，小字阿六敦。母兰淑仪。垂少有器度，身长七尺七寸，手垂过膝。皝甚宠之，常曰： 此儿阔达好奇，终能破人家，或能成人家。 故名霸，字道业。因坠马伤前二齿。后改名，外以慕郤为名，内实恶而改之。寻以谶记之文，去夬，以垂为名。及俊僣称尊号，封吴王。
建熙十年，以车骑大将军败桓温于枋头，威名大震。太傅上庸王评深忌之，垂遂出奔秦。符坚闻垂至，大悦，郊迎执手，礼之甚重。王猛恶垂雄略，劝坚杀之。坚不从，以为冠军将军，封宾都侯，历京兆尹。
符坚败于淮南，垂军独全，坚以千馀骑奔之。世子宝言于垂曰： 家国倾丧，皇纲废弛，当隆中兴之业，建少康之功。宜恭承皇天之意，因而取之。 垂曰： 彼悉心投命，若何害之！ 乃以兵属坚，垂至渑池，言于坚曰： 王师不利，北境之民或因此轻动，臣请奉诏辑宁朔裔。且龙、邺旧都，陵庙所在，乞过展拜，以申罔极。 坚许之。权翼谏曰： 垂爪牙名将，今之韩、白，且世豪东夏，志不为人下。顷避祸归诚，非慕义也。而恐冠军之号不饱其志，列地百里未满其心。且垂犹鹰也，饥则附人，饱便高扬，遇风尘之会，必有凌霄之志。 坚曰： 卿言是也，但朕已许之，匹夫犹重信，况万乘之主乎！ 翼曰： 陛下重小信而忽轻社稷，臣见其往，不见其还，关东之变，垂其首乎！ 
自凉马台结草筏而渡，至安阳，修笺于长乐公丕。垂至，馆之于邺西。会符晖告丁零翟斌聚众四千谋逼洛阳，丕于是配垂兵二千，遣广武将军符飞龙率氐骑一千为垂之副贰。戒飞龙曰： 垂为三军之统，卿为垂之谋主。 符晖告急，简书相寻，垂方图飞龙，停河内不进，悉诛氐兵，命左右杀飞龙，济河焚桥，众三万。及洛阳，符晖闭门拒守，不与交通。翟斌率众会垂，劝称尊号，垂曰： 新兴侯国之正统，孤之君也。若以诸军之力，得平关东，当以大义喻秦，奉迎反正。诬上自尊，非孤心也。 乃自称大将军、燕王，承制行事。翟斌为建义将军，封河南王；弟德为范阳王。众至二十万，济自石门，长驱攻邺。元年正月，朝群寮于清阳宫，以晖在长安，依晋愍帝在平阳，中宗称王，改年建武故事，改秦建元为燕元元年，立太子宝为燕王太子。攻弘邺郛，丕固守中城，垂堑而围之。于魏郡肥乡筑新兴以置辎重，进师攻邺，开其西奔之路。二年三月，符丕弃邺，奔并州，以鲁阳王和为南中郎将镇邺。
十二年，垂定都中山。建兴元年正月，群寮劝垂正尊号。辛卯，僣即皇帝位于南郊。大赦，改元。立子宝为皇太子。十年五月，太子宝率众八万伐魏，范阳王德为之后继。魏闻宝将至，徙于河西。宝临河不敢济，引师还，次于参合。俄而魏军大至，三军奔清，宝与德等数千骑奔免。十一年三月，垂大众出参合，太子宝出天门。垂至参合，见积骸如山，设祭吊之，死者父兄各皆号哭，军中哀恸。垂惭愤呕血，因而寝疾，筑燕昌城而还。宝等至云中，闻垂疾，皆引归，及垂于平城。夏四月，薨于上谷沮阳，年七十一。谥武成皇帝，庙号世祖。
《晋书》曰：垂以太元二十一年死，在位十三年。墓曰宣平陵。
○慕容宝
崔鸿《十六国春秋·后燕录》曰：慕容宝，字道祐，垂第四子。元玺四年生于信都。少轻果无志操，好人佞己。段后谓垂曰： 太子姿质雍容，柔而不断，非济世之雄。辽西、高阳，陛下儿之贤者，宜择一树之。 垂不纳，谓曰： 汝谓我为晋献公乎！ 建兴十一年四月，僣即皇帝位。大赦，改为永康元年。宝遣将军赵王麟逼段后曰： 常谓主上不能嗣守大统，今竟能不？宜早自裁，以全段氏。 后怒曰： 汝兄弟尚逼杀母，岂能保守社稷？吾岂惜死，念国灭。 不久，遂自杀。八月，立妃段氏为皇后，濮阳公策为皇太子。
二年正月，魏使修和，宝不许。二月，魏攻中山。其夜，尚书慕容皓谋杀宝，立赵王麟。宝与太子荣等万骑就清河王公於蓟，以开封公慕容详守中山。五月，详遂僣称尊号。九月，赵王麟率众入中山杀详，麟复僣尊号。中山饥，麟出据新市，与魏师战于义台，败绩，南奔。魏入中山。
宝遣御史中丞兼鸿胪鲁遂持节，授司徒、范阳王德丞相、冀州牧，承制南夏，封公、侯、牧、守。三年二月，宝发龙城，以抚军慕容腾为前军，步骑三万，将南伐，次于乙连。长上段速骨、宋赤眉因民之惮远役，杀司空乐浪王宙，众既幸乱，投仗奔走。宝驰还龙城，又与长乐王盛等南奔。尚书兰汗杀速骨等十馀人，奉太子策承制，大赦，遣迎宝还，及于蓟，宝欲北还，盛等咸以汗忠款虚宝未明，宜就范阳王德。宝从之，乃自蓟而南。四月，宝至邺，邺中遗民固请留之，宝不从。南至黎阳城西，闻范阳王德称制，惧而退，乃还龙城，次于广都。兰汗又遣左将军护超迎宝，具申款诚，忠节无差，宝于是命发。汗遣弟难率五百骑逆宝至龙城。难引宝入于外邸，杀之，年四十四。杀太子荣及王公卿士百馀人。汗自称大将军、大单于、昌黎王，号年青龙。七月，长乐公盛袭诛汗。盛即位，伪谥宝惠愍皇帝，庙号列宗。
○慕容盛
崔鸿《十六国春秋·后燕录》曰：慕容盛，字道运，宝之庶长子。秦建元十年，生于长安。二十年，符坚诛慕容氏，盛奔。东归至垂，问以西事，画地成图，垂笑，谓之曰： 昔魏武抚明帝之首，遂乃侯之。祖之爱孙，有由来矣。 于是封长乐公。建兴六年，领北中郎将镇蓟，进爵为王。
及宝为兰难所杀，盛驰赴哀。盛潜结大众，谋讨难及汗等，斩之。建平元年七月，告成宗庙，大赦，改青龙元年为建平元年。谦揖自卑，不称尊号，以长乐王称制，诸王贬爵为公。东阳公慕容根等九十八人上尊号，盛不许。十月，根等又请，盛许之。丙子，僣即皇帝位。正月，朝群臣于承乾殿，大赦，改建平元年为长乐元年。二年正月，大赦，盛去皇帝之号，称庶民天王。
三年八月，右将军慕容国谋率禁兵袭盛，前将军段玑等因众心阻动，潜于禁中，鼓噪大呼。盛闻变，率左右出战，众皆披溃，一贼从暗中击盛，伤足。遂取辇升前殿，召叔公河间公熙嘱以后事。熙未至而薨，年二十九，伪谥昭武皇帝，庙号中宗。
《晋书》曰：盛幼而羁贱流漂，长则遭家多难，夷险安危，备尝之矣。惩宝暗而不断，遂峻极威刑，纤介之嫌，莫不裁之于未萌，防之于未兆。于是上下震恐，人不自安，虽推忠诚亲戚亦皆离贰，旧臣靡无夷灭，安忍无亲，所以卒于不免。是岁，隆安五年也。
○慕容熙
崔鸿《十六国春秋·后燕录》曰：慕容熙，字道文，一名长生，垂之少子。燕元二年，生于常山。建兴八年，封河间王。永康初，随宝奔龙城，拜司隶校尉。长乐元年，迁仆射、中外督领、昌黎尹。盛薨，遂僣即皇帝位。大赦，改长乐三年为光始元年。
二年正月，熙引见州郡耆旧于东宫，问以民所疾苦。司隶部民刘瓒对问称旨，拜带方太守。是春，大治宫室。四月，立符贵人为昭仪。五月，筑龙腾苑，广十里馀，役徒二万人。起景云山于苑内。又起逍遥宫、甘露殿，连房数百，观阁相交。凿天河渠，引水入宫。又为符昭仪凿曲光海、清凉池。季夏暑热，士卒不得休息，渴死者大半。四年二月，昭仪符氏卒，符贵嫔为皇后。九月，符后游畋，熙从之，北登白鹿山，东过青岭，南临沧海，冬十一月乃还。百姓苦之，士卒为狼虎所害及冻死者五千馀人。五年十月，拟邺之凤阳作弘光门，累级三层。
建始元年正月，大赦天下。三月，太史丞梁延年梦月化为五白龙，梦中占之，曰： 月，臣也；龙，君也，月化为龙，当有臣为君。 寤而告人，曰： 国符，其将尽乎。 是月，符后起承华殿，高承光一倍。负土脍北门，土与穀同价。典军杜静载棺诣阙上书谏，熙大怒，斩之。后尝季夏思冻鱼鲙，冬须生地黄，皆下有司切责，不得，加以大辟。四月，符后卒，熙悲号躃踊，若丧考妣，拥其尸而抚之曰： 体已就冷，命遂断矣！ 于是僵仆绝息，久而乃苏。服斩縗，食粥。百寮宫内设位哭临，有司按检哭者，有泪则，无泪则加罪，群臣振惧，莫不含辛以为泪。高阳王妃张氏，熙之嫂也，美姿容。熙欲以为殉，乃毁其禭靴，中有弊毡，遂赐死。三女叩头求哀，熙弗许。营陵周轮数里，下固三泉，内图画尚书八座之像。熙曰： 善为之，朕将随后入此陵。 轜车高大，毁北门而出。
中卫将军冯跋、左卫将军张兴，先皆坐事亡奔，以熙政之虐也。与跋从兄万泥等二十二人结盟，推夕阳公慕容云为主，发尚方徒五千人分屯四门，入宫授甲，闭门拒守。中黄门赵洛生奔告熙，熙曰： 此鼠盗耳，朕还，当诛之。 乃收发贯甲，驰还赴难。夜至龙城，攻北门不克，遂入龙腾苑，左右溃散，熙微服逃于林中，为人执送云等，杀之，年二十三。云葬之徽平陵，谥曰昭文皇帝。
《晋书》曰：垂以孝武帝太元八年僣立，至熙四世，凡二十四年，以安帝义熙二年灭。
○慕容云
崔鸿《十六国春秋·后燕录》曰：慕容云，字子雨，宝之养子。祖父和，高勾丽之支庶，自云高阳氏之苗裔，故以高为氏。宝之为太子，云以武艺给侍东宫。永康初，拜侍御郎，以疾去官。
及熙葬后，冯跋诣之，告以大谋，云惧，跋等强之。四月，即天王位，复姓高氏，大赦，改建始元年为正始元年，国仍号大燕。以冯跋为侍中、中外都督、录尚书事、武邑公。二年，慕容归为辽东公，主燕之宗祀。
三年冬十月，云临东堂，幸臣离班、桃仁怀剑执纸而入，称有启，抽剑击云，云以几拒班，桃仁进而杀之。推立冯氏为主，跋即位，谥为懿惠皇帝。始垂以丙戌之岁建号中山，冯跋即位之岁，岁在己酉，二十四年。
