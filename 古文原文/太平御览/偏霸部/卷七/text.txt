○秦姚弋仲
崔鸿《十六国春秋·后秦录》曰：姚弋仲，南安赤亭羌人也。其先有虞氏之苗裔。昔夏禹封舜少子于西戎，世为羌长。其后烧当雄于洮罕之间，当七世孙填虞。虞九世孙迁那率种人内附，汉朝嘉之，假西羌校尉、归顺王，处之赤亭。那玄孙柯迥，魏假绥戎校尉、西羌都督。回生弋仲，少而聪猛，英果雄毅。永嘉之乱，戎夏随之数万，自称雍州刺史、护羌校尉、扶风公。
刘曜以弋仲为平西将军。石虎废石弘自立，仲称疾不贺。虎累召之，乃赴。太宁元年，拜侍中、征西大将军。石祗称尊号於襄国，以仲为右丞相。石祗为刘显所杀，仲乃与燕连和。仲有子四十二人，诫诸子曰： 我死之后，汝归晋家，竭尽臣节。 乃使使降晋。晋永和七年，拜仲使持节、六夷大都督、江北诸军事、仪同三司、大单于，封高陵郡公。八年，薨，七十三。后仲尸柩为苻生所得，生以王礼葬之于天水。苌称尊号，追谥景元皇帝，庙号始祖，陵曰高陵。
○姚襄
崔鸿《十六国春秋·后秦录》曰：姚襄，字景国，仲第五子。雄武多才艺，能明察，善抚纳。士民爱敬之，咸请为嗣。仲以襄非长，不许。石祗僣号，以襄为使持节、骠骑将军，护乌丸校尉。晋遣使拜襄持节、平北将军、并州刺史、即丘县公。
弋仲薨，率户六万南至荥阳。晋处襄于谯城，遣弟为任，单骑度淮，见豫州刺史谢尚，一面交款，便若平生。杨州刺史殷浩惮其威名，遣谢万讨襄，逆击破之。鼓行济淮，屯于盱眙，朝廷大震。襄方轨引北，自称大将军、大单于。据许昌，自许遂攻洛阳，逾月不克。晋征西大将军桓温自江陵伐襄，温至伊水，襄彻围拒之，为温所败。襄奔还洛阳，率数千骑奔於北山。百姓随襄者四千馀户。襄寻从北山将图关中，进屯杏城，遣辅国将军姚兰略地鄜城。符生遣符飞拒战。襄率众西引，与符坚战于三原，为坚所杀，时年二十七。苌称尊，追谥魏武王。
○姚苌
崔鸿《十六国春秋·后秦录》曰：姚苌，字景茂，仲之第二十四子。少聪哲，多权略，不修行业。兄襄为符坚所杀，苌率诸弟降秦，符坚以为扬武将军、步兵校尉。潞川之战有殊功，迁左卫将军，累受幽州刺史。符坚伐晋，以苌为龙骧将军、督益梁二州诸军事，谓曰： 朕本以龙骧建业，龙骧之号未曾假人，特以相授，山南之事一以委焉。 左将军窦卫进曰： 王者无戏言，此不祥之卫也。 坚默然。
白雀元年，慕容泓起兵，坚遣子睿讨之，苌为睿司马。既而，为泓所败，睿死。苌遣参军姜协讨罪，坚怒，杀之。苌惧，奔于渭北。归者五万馀家，咸推苌为盟主。自称大将军、大单于、万年秦王，大赦，改元，称制行事。二年六月，慕容冲入长安，司隶崔翼、尚书赵迁等数百人来奔。苌闻符坚在五将山，遣骁骑吴忠车骑围之，苌自故县如新平。吴忠执坚，送之。苌将求禅代，坚不许，慕容冲遣率骑大将军尚书令高盖来伐，战於新平，大破之，盖率麾下数千人来降。
建初元年，僣即皇帝位于长安，大赦，改年，国号大秦，改长安为常安。追尊考仲景元皇帝，妣曰德皇后，兴为皇太子。秋七月，苌如安定。二年，徙秦州三万户于安定。七月，以太子兴镇长安。四年十月，立社稷于长安。六年，大败符登于长安。七年三月，苌寝疾，遣镇东姚硕德守长安，召太子兴诣行在所。八年十月，苌如长安，至于新支堡，疾笃，舆疾而进。十二月，至长安，召太尉姚旻、仆射尹纬等，受遗诏辅政。苌曰： 吾气力转微，将不能复临天下，卿等善相吾子。 谓兴曰： 有毁此诸人者，慎勿受之。汝抚骨肉以仁，接大臣以礼，待物以信，遇民以恩，四者既备，吾无恨矣。 庚子，薨于永安宫，年六十四。谥武昭皇帝，葬元陵，庙号太祖。
○姚兴
崔鸿《十六国春秋·后秦录》曰：姚兴，字子略，苌之太子。苌薨，秘不发丧。皇初元年，乃发丧行服。即天子位于槐里，大赦，改元。七月，如泾阳，与符登战，斩登。徙阴密三万户於长安。二年，以叔父绪为晋王，征西将军硕德为陇西王，弟崇为齐公，显为常山公。三年，以绪为并、冀二州牧，镇蒲坂。四年二月，遣齐公崇伐洛阳。
弘始元年九月，大赦，改元。冬十月，克洛阳，以东平公绍为都督山东诸军事、豫州牧，镇洛阳。四年五月，遣大将军陇西王硕德率步骑六万伐吕隆于凉州。先是，吐蕃傉(内沃切)檀据西平，沮渠蒙逊据张掖，李暠据敦煌，各制方域，共相侵伐。硕德从金城济河，直趣广武，径苍松，至隆城下。隆遣弟辅国超、龙骧邈等率众拒硕德。硕德大破之，生擒邈。傉檀、蒙逊、李暠等各修表奉献。九月，隆奉表请降。兴答报嘉美，以隆为镇西将军、凉州刺史、建康公。十一月，鸠摩罗什至长安。七年正月，兴如逍遥园，引诸沙门听什说佛经。九年，以太子泓录尚书事。慕容超遣使称蕃。十年，与魏通和，贡马千匹。十一年，蜀谯纵遣使称藩。
十六年五月，兴疾于内寝，太子泓以兵屯东华门，侍疾于谘议堂。尚书令广平公弼潜谋为乱，招集数千人，持兵於第。兴疾损，升前殿，百官咸会，征虏刘羌泣曰： 陛下寝疾数旬，奈何忽有斯事！ 兴曰： 朕过庭无训，诸子交恶，含耻胡颜，愧于四海。 兴以弼文武兼才，未忍致法，免其尚书令，以公就第。十七年十二月，兴疾重，广平公弼告病不朝，集兵於第，兴怒，乃收弼囚之。十二月，兴疾甚，遣收广平公弼第甲仗，还武库。於是弼党率甲仗攻端门，兴力疾临前殿，赐弼死。丁未，薨於前殿，年五十三。谥文桓皇帝，庙号高祖，墓曰偶陵。
○姚泓
崔鸿《十六国春秋·后秦录》曰：姚泓，字元子，兴之太子。兴薨，即位，大赦，改为永和元年，庐于谘议堂。讫葬，乃亲庶政。
晋相刘裕来伐，遣冠军檀道济、龙骧王镇恶入自淮肥。二年七月，刘裕次于陕城，泓次于灞上。裕至潼关，泓自灞上还军，次于石桥。裕进据郑城，泓遣姚裕屯兵宫中，将军姚丕守渭桥，泓军于逍遥园。丕为晋所败。泓自赴之，因丕之败，遂相践而退。泓与河间公裕等数百骑出奔于石桥。大将军东平公赞闻泓之败，率诸军赴难。会泓于石桥，晋人已固青门(一云诸门，)诸军不得入，众皆惊散。泓与河间公裕等诣裕请降，泓子彭城公伏念，年十二，谓泓曰： 陛下今虽降晋，刘裕待人无礼，终必不全，愿自裁决。 泓怃然不答。念遂登宫墙自投而死。平原公璞、并州刺史尹昭以蒲坂降晋。东平公率宗室子弟百馀人降于裕，裕尽杀之。九月，裕至长安，送泓于建康市戮之，时年三十。建康百里之内，草木焦死。自姚苌白雀元年，岁在甲申，至于是岁，岁在丙辰，三十有三岁。
○蜀李特
崔鸿《十六国春秋·蜀录》曰：李特，字玄休，巴西宕渠人。其先廪君之苗裔。秦并天下，以为黔中郡，薄赋其人，口岁出钱四十。巴人谓赋为賨，遂因名焉。及高祖为汉王，始募賨民平定三秦，既而不愿出关，求还乡里。高祖以其功，复同丰、沛，更其地为巴郡。土有盐漆之利，民用殷阜，俗性剽勇，又善歌舞。高祖爱其舞，诏乐府习之，今巴渝舞是也。其后繁昌，分为数十姓。及魏武克汉中，特祖父虎归魏，魏武嘉之，迁略阳，拜虎等为将军。内徙者亦万馀家，散居陇右诸郡及三辅、弘农。所在号为巴人。虎子慕为东羌猎将，慕凡有五子：辅、特、庠、流、骧。特身长八尺，雄武善骑射，沉毅有大度。元康中，氐齐万年扰乱，天水、略阳、扶风、始平诸郡皆被兵寇。民频岁大饥，流移就穀，相与入汉川者数万家。特至剑阁，顾盼险阻，曰： 刘禅有如此地而面缚于人，岂非庸才耶！ 同移者阎彧(音郁)等咸叹异之。
初，流民既至汉中，上书求寄食巴、蜀，朝廷从之。由是散在梁、益，不可禁止。元康九年，诏征益州刺史赵廞(音歆)为大长秋，以成都内史耿胜代廞。廞遂谋叛，有刘氏割据之志，胜率众入州，廞遣众迎之，战于西门，滕败走，廞获煞之。廞自称大将军、益州牧。时李庠与兄弟及李合、任回等以四千骑归廞，廞以庠为威寇将军，使断北道。庠素东羌良将，晓兵阵，军部肃然。廞恶其齐整，煞之，复以特为督将。特兄弟既怨廞，引兵归绵竹。廞恐朝廷讨己，遣长史费远、犍为太守李苾万余人断北道，次绵竹之石亭。特密收合得七千馀人，夜袭远军，远军大溃，因放火烧之，死者十八九。进攻成都。廞闻兵至，惊惧不知所为。李苾等夜斩关走出，文武尽散。廞独与妻子乘小船走至广都，为其下人朱竺所杀。
先是，梁州刺史罗尚闻廞叛，上表称廞非雄才，又蜀人不愿为乱，事终无成，愿欲征之。惠帝遣尚为平西将军、益州刺史，率七千馀人入蜀。特等闻尚来，甚惧，使弟骧于道奉迎，并贡宝物。尚甚悦。
冬十月，六郡流人推特行镇北将军，承制封拜，其弟流行镇东将军，弟骧骁骑将军，少子雄为前将军，以相统领。进兵攻尚於成都。尚频为特所败，乃阻长围，缘水作营，自都安至犍为七百里，与特相距。大安二年，都下推特为大将军，改元为建初元年。益州从事任明说尚曰： 特既凶逆，侵暴百姓，又分人散众在各村堡，骄怠无备，是天亡之时也。可告诸村密刻期日，内外击之，破之必矣。 尚从之。遣大众奄袭特营，尚出逆战，到官桑，特军败绩，死之。雄称成都王，追谥景王。及称尊号，追尊曰景皇帝，庙号始祖。
○李流
崔鸿《十六国春秋·蜀录》曰：李流，字玄通，特第四子也。少好学，便弓马。东羌校尉何攀称流有贲育之勇，举为东羌校尉。平赵廞于成都，晋朝论功，拜奋威将军，封武阳侯。建初元年，特既见杀，流自称大将军、益州牧。九月，流疾笃，谓诸将曰： 骁骑高明仁爱，识量多奇，固足以济大事，然前军(李雄也)英武，殆天所相，可共受事於前军，以为成都王也。 遂薨，年五十六。诸将共立雄为主。雄称尊号，追谥流秦文王。子龙嗣。
○李雄
崔鸿《十六国春秋·蜀录》曰：李雄，字仲俊，特第三子。母罗氏，梦双虹自门升天，一虹中断，既而生荡。后罗氏汲水，忽然而寐，梦大虹绕其身，遂有孕，十四月而生雄。常言二子若有先亡，在者必大贵。荡以李流世卒。雄身长八尺三寸，美容貌。相工相之曰： 此君将贵，其相有四：目如重云，鼻如龟龙，口方如器，耳如相望。法为贵人，位过三公不疑。 雄少以烈气闻，识者皆器重之。特称益州牧，以雄镇梓潼，又拜前将军。
流薨，雄称大将军、益州牧，治郫城。以西山范长生岩居穴处，求遵养之志，雄欲迎为君。长生固辞曰： 推步太元，五行大会甲子，祚锺于李，非吾节也。 建兴元年十月，雄即成都王位於南郊，大赦，改元。约法七章。以叔父骧为太傅，兄虎威为太保。晏平元年三月，范长生乘素舆诣城，雄迎于大门，执版延坐，长生请雄对坐，即拜丞相，尊曰范贤。长生劝雄称尊号。夏六月，僣即帝位，大赦，改年，国号大成。追尊父特为景帝，母罗氏为太皇后。十月，加丞相范长生为天地太师之号，封西山侯。玉衡五年正月，立妻任氏为皇后。八年四月，范长生卒，以其子侍中贲为丞相。长生善天文，有术数，民奉之如神。十四年，立兄子班为太子。二十四年五月，雄寝疾。六月丁卯，薨，年六十一。谥武皇帝，庙号太宗。十月，葬安都陵。太子班袭位。
○李期
崔鸿《十六国春秋·蜀录》曰：李期字世运，雄第四子。聪惠好学，弱冠能属文。雄甍，班即位。雄子车骑将军越自江阳奔丧，以班非雄所生而嗣位，心不平。十月，因夜哭临，越煞班於殡宫。班字世文，雄兄荡第四子。雄妻任氏无子，养班为子。越既杀班，于是矫太后令罪状，谥戾太子，立期为主。甲子，期僣即皇帝位。玉恒元年正月，大赦，改年，立妻阎氏为后。四月，大将军汉王寿率步骑一万自涪向成都。期不虞至，预不设备，至即克城，屯兵宫门。杀相国建宁王越、尚书令景骞、尚书田衮等，废期为邛都公，幽之别宫。期自杀，年二十五。谥曰幽公。
○李寿
崔鸿《十六国春秋·蜀录》曰：李寿，字武考，特季弟骧之子。少尚礼容，敏而好学。雄奇其才秀，以为足荷重任，封为建宁王。既而期立，改封汉王，领梁州刺史，治涪城。寿见期兄弟十馀人并有强兵，惧不自全，阴谋据成都，称藩於晋。乃誓文武，得数千人，袭成都，克之，放兵虏掠，数日乃定。于是僣即皇帝位於南郊，大赦，改咸康四年为汉兴元年。追尊父骧献皇帝。
三年六月，寿下书曰： 吴会遗烬，久逋天诛，今将太兴百万，躬行天罚。 九月，大阅，军士七万馀人，舟师溯江而上。过成都，鼓噪盈江，寿登城观之。群臣以国小众寡，江吴险远，图之未易，叩头泣谏，乃止兵，人咸呼万岁。十月，宴礼于太学，举明经者封好学侯。四年，以太子势领大将军、录尚书事。六年，分宁州兴古、永昌、云南、朱提、越巂、河阳六郡为汉州。四月，寿寝疾，常见李期为祟。八月，薨，年四十。谥昭文皇帝，庙号中宗，葬安昌陵。
○李势
崔鸿《十六国春秋·蜀录》曰：李势，字子仁，寿之长子。身长七尺九寸，腰带十四围，善于俯仰，时人异之。寿既薨，僣即帝位，大赦，改元太和。元年正月，尊母阎氏为皇太后，妻季氏为皇后。
嘉宁二年，晋遣安西将军、荆州刺史桓温来伐，势大发军御之。镇东李位都逆往降。温达成都之十里陌，势众自溃。三月，温至城下，纵火烧其大城诸门。势众惶惧，无复固志。势乃夜开东门，走九百里至晋寿，然后送降文于温。寻舆榇面缚军门，温解缚焚榇，送势及叔父福《载记》云：及弟福等十馀人于建康，晋封为归义侯。升平五年，卒。
常璩，字道将，蜀成都人，少好学，著《华阳国志》十篇，序开辟以来，迄于李势，皆有条理，云： 宕渠，古賨国。今有賨城。秦始皇时，有长人长五丈见宕渠。 秦史胡毋敬曰： 五百年外，其地必有异人为大人者。 及雄之称号，祖先出自宕渠，有识者皆以为应之。谯周云： 我死后三十年，当有异人入蜀。 又著谶云： 广汉城北有大贼，曰流曰特攻难得，岁在玄宫自相克。 又惠帝之世，蜀童谣曰： 江桥头，阙下市，成都北门十八字。 至是而应焉。李特以晋永和元年，岁在辛酉起兵，至势嘉宁二年，为晋永和三年，岁在壬戌而降晋，合四十七年。
