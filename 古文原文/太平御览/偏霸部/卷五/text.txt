○前燕慕容廆(五罪切)
崔鸿《十六国春秋·前燕录》曰：慕容廆，字奕洛环，昌黎棘城人。昔高辛氏游於海滨，留少子厌次以君北夷，世居辽左，号曰东胡。秦汉之际为匈奴所败，分保鲜卑山，因复以为号。曾祖莫护跋，于魏初率其诸部入居辽西，从司马宣王讨公孙渊，拜率义王，始建国大棘城之北。见燕代少年多冠步摇冠，意甚好之，遂敛发袭冠，诸部因呼之步摇，其后音讹，遂为慕容焉。祖木延，从毌丘俭征高丽有功，加号大都督。父涉归，以全柳城勋进拜单于，迁邑辽东，於是渐变胡风。自云慕二仪之德，继三光之容，遂以慕容为姓。廆身长八尺，有大度。晋安北将军张华一见奇之，谓曰： 君后必为命世之器，匡难济时者也。 
涉卒，弟耐立，将谋杀廆，廆亡潜於辽东徐郁家。太康元年，国人杀耐，迎廆立之。太康十年，又还于徒河之青山。元康四年，定都大棘城，所谓紫蒙之邑也。永嘉六年，王沉承制以廆为散骑常侍、冠军将军、前锋大都督、大单于，皆让不受。擢举贤才，官方授任。鲁国孔纂，宿德清望，请为宾友；平原刘赞，儒学洽通，为东庠祭酒；世子率国胄受业焉。太兴四年，晋遣谒�<ahref= mailto:߰ݏ@ʹ >߰ݏ@ʹ</a>持节、督幽平东夷诸军事、车骑将军、平州牧，封辽东郡公，丹书铁券，承制海东。咸和元年，加侍中，位特进。八年夏五月，薨于文德殿，年六十五，葬于青山。晋遣使者赠车骑大将军开府仪同三司，谥襄公。皝为燕王，追谥武宣王。俊称尊，追尊曰武宣帝。庙号高祖。
《晋书》曰：廆在位四十九年。
○慕容皝(音晃)
崔鸿《十六国春秋·前燕录》曰：慕容皝字元真，廆第二子，小字万年。长七尺八寸，雄毅善权略，博学多才艺。晋建武元年，拜振武将军。永昌初，拜左贤王，太宁末，拜平北将军、朝鲜公。咸和八年六月，即辽东公位，行平州刺史，督摄部内。九年八月，晋遣谒者拜皝镇军大将军、平州刺史、大单于、辽东公，承制一如廆故事。咸康二年七月，立子俊为世子。四年，以左司马封奕为左长史。九月，奕等以皝任重位轻，宜称燕王，於是上议。十月，僣即燕王位于文德殿，大赦境内。改备群司，以封奕为相国。追尊先公为武宣王，先妣为王后。起文昌殿，出入警跸。立夫人段氏为王后，世子俊为太子。是岁，棘城黑石谷有大石自立而行。八年七月，晋使鸿胪郭恡持节拜皝侍中、大都督河北诸军事、大将军、燕王，馀如故，封诸功臣百馀人。九月，迁都龙城宫阙。十二年四月，黑龙一、白龙一见于龙山。皝率群僚观龙，去龙二百步。祭以太牢。二龙交首嬉翔，解角而去。皝大悦，赦境内，号新宫曰和龙，立龙翔寺于山。皝雅好文籍，亲造《太上章》以代《急就》，又著《典诫》十五篇，并以教胄子。十四年，皝亲临东庠考试学生，其通经秀异者，擢充近侍。十月，飨群僚于承乾殿，右长史宋谚性贪，赐布百匹，令自负而归，以愧其心。十五年八月，皝因见白兔，驰射，马倒。辇而还宫，引太子俊嘱以后事，谓曰： 今中原未平，方须经建，委贤任哲，此其时也。恪智勇兼济，力堪任重，汝其委之，以成吾志。 九月，薨于承乾殿，年五十二。十月，葬龙山，谥文明王。俊称尊，追尊曰文明皇帝，庙号太祖，陵曰龙平。
《晋书》曰：皝尝田于西鄙，将济河，见一老父，服朱衣，乘白马，举手麾皝曰： 此非猎所，王其还也。 秘之不宣。遂济河，连日大获，后见白兔，驰射之，马倒被伤，乃说所见。辇而还宫，引俊嘱以后事。以永和四年死，在位十五年。
○慕容俊
崔鸿《十六国春秋·前燕录》曰： 慕容俊，字宣英，皝第二子，小字贺赖跋。十三月而生，有神光之异。身长八尺一寸，善属文，雅长辞赋，至於器服、车、室皆著铭赞以为劝戒。皝之八年，晋遣使者拜皝燕王，以俊为安北将军、东夷校尉。十一年，进拜使持节、镇东将军。皝薨，即燕王位，赦其境内。元年春正月，俊依春秋列国故事，称元年。五月，闻赵乱，乃严兵将为进取之计。七月，晋使谒者陈沈拜俊侍中、都督河北诸军事、幽冀并平四州牧、大将军、燕王，承制封拜，一如廆、皝故事。元玺元年正月，司南车成，俊大悦，告于皝庙。四月，遣辅国恪、相国奕讨冉闵，战于魏昌廉台，闵师大败，擒送之。闵大将军蒋幹辅闵子智固守邺城。遣辅弼评等帅骑一万以讨之，邺北郡县悉降。辅国奕等二百一十人劝称尊号，令曰： 非常之事，匪寡德所宜闻也。 八月，克邺。辅弼评等送闵后董氏、太子智、太尉申锺并乘舆服物及六玺送于中山。传国玺蒋幹先以送晋。俊欲神其事业，言数运在己，乃诈云闵妻得之以献，赐闵妻号奉玺君。封冉智为海滨侯，以辅弼评为司州刺史镇邺。十月，辅国恪等三百五人奉皇帝玺。十一月，僣即皇帝位于正阳前殿，大赦，改年。时晋遣使诣，俊谓之曰： 还白汝天子，我承人乏，为中国所推，己为帝矣。 庚午，书曰： 追崇祖考，古人之令典。武宣王遵为高祖武宣皇帝，文明王为太祖文明皇帝。 二年正月，立后可足浑氏为皇后。
升平元年正月，立中山王暐为皇太子，赦其境内，改年曰光寿。初，廆有骏马曰赭白，有奇相逸力。石虎之伐棘城，皝将出避难，欲乘之，马悲鸣蹄啮，人莫能近。皝曰： 此马见异先朝，孤尝仗之济难，今不欲出者，盖先君之旨也。 乃止。虎寻奔退，皝益奇之。至是年四十九岁，而骏逸不亏，俊比之于鲍氏，命铸铜以图其像，亲为铭赞，镌颂其旁，置之蓟城东掖门。是月，象成而马死。十一月，自蓟迁邺。十二月，入邺宫，大赦。缮宫殿，复铜雀台。以吴王垂为东夷校尉、平州刺史，镇辽东。二年三月，常山寺大树自拔根，出璧七十三，光色精奇，有异常玉。以为岳神之命，遣尚书郎段勤以太牢祀之。五月，辽西获黑兔。三年三月，俊夜梦石虎啮其臀，寤而恶之，命发其墓，剖棺出尸，踏而骂之曰： 死胡，安敢梦生天子！ 遣御史中尉伯约数其残酷之罪，鞭而投之漳水。十二月，俊寝疾，谓大司马恪曰： 吾患惙顿，恐不济。修短命也，复何所恨！但二寇未除，景茂冲幼，虑其未堪家国多难。吾欲远追宋宣，以社稷属汝。 恪曰： 太子虽幼，天纵聪圣，必能胜残致治，不可以乱正统。 俊怒曰： 兄弟之间岂虚饰乎！ 恪曰： 陛下若以臣堪荷天下之任者，宁不能辅少主也！ 俊曰： 若汝行周公之事，吾复何忧！ 四年正月，俊薨于应福前殿，年五十三。伪谥景昭皇帝，庙号烈祖，葬龙陵。俊雅好文籍，性严重，未曾以慢服临朝，虽闲居宴处，亦无懈怠之色。
《晋书》曰：俊在位十一年，自初即位至于末年，讲论不倦，览政之暇，惟与侍臣错综义理，凡所著述四十馀篇也。
慕容暐
崔鸿《十六国春秋·前燕录》曰：慕容暐，字景茂，俊之第三子。元玺三年，封中山王，寻立为皇太子。光寿四年，僣即帝位，大赦，改元。建熙元年，以太原王恪为太宰、录尚书，行周公事，专百揆上；庸王评为太傅，副赞朝政；司空阳骛为太保；吴王垂为河南大都督十州诸军事，兖州牧，镇梁国。四年正月，暐南郊。十月，太尉奕迎神主和龙。初，暐委政太宰恪，专受经于博士王劝、助教尚锋、秘书郎杜诠，并以明经讲论左右。至是通诸经，祀孔子于东堂，以劝为国子祭酒，锋国子博士，诠散骑侍郎，其执经侍讲皆有拜授。八年，太宰恪卒。九年十二月，有神降于邺，自称湘女，有声，与人相接，数日而去。十年四月，立贵妃可朱浑氏为皇后。六月，晋大司马桓温率众五万来伐，遂至枋头，吴王垂大败之，斩获三万馀级，温奔还淮南。垂既败温，威德弥振。太傅评大不便之，太后遂与评谋杀垂。十二月，垂出奔秦。
十一年六月，秦辅国将军王猛、镇南将军杨安率众六万来伐。以太傅评、下邳王厉等帅精卒三十万，拒秦师于潞川。州郡盗贼大起，邺中怪异非常。十月，评及猛战于潞川，评师败绩，单骑遁还。猛乘胜追奔，长驱至邺。十月，苻坚帅众会猛来攻，拔邺。城外乱，散骑侍郎徐蔚等率扶馀、句丽及上党质民子弟五百馀人夜开城北门，引纳秦师。暐与太傅评、左卫将军孟高等数十骑出奔昌黎。坚遣将军郭庆帅骑五千追之，及暐于高阳，秦将巨虎执暐，将缚之，暐曰： 汝何小人，而敢缚天子！ 虎曰： 我梁山巨虎，受诏缚贼，何谓天子也！ 执暐送邺。坚问其本状，暐曰： 狐死首丘，欲归死于先人陵墓！ 坚哀而释之，令还宫率文武出降。坚入邺宫，升正阳殿，徙暐及王公已下并诸鲜卑四万馀户于长安，封暐新兴郡侯，邑五千户，寻拜尚书。坚征台城，为平南将军别部都督。淮南之败，随坚还长安。既而吴王垂攻苻丕于邺，中山王冲起兵关中，暐谋杀坚，事发，为坚所诛，年三十五。德称尊号，伪谥幽皇帝。
《晋书》曰：始廆以武帝太康六年称公，至暐四世。暐在位十一年，以海西公太和五年灭，通廆、皝凡八十五年。
○前秦苻洪
崔鸿《十六国春秋·前秦录》曰：苻洪，字广世，略阳临渭氐人。其先有扈氏之苗裔，子孙强盛，世为氐酋。其后家池生蒲，长五丈，节如竹形，于时咸异之，谓之蒲家，因以氏焉。父怀归，为部落小帅。母姜氏，寝产洪。先是陇右大雨霖，百姓苦之，谣曰： 雨若不止，洪水必起。 故名之曰洪。年十二，父卒，代为部帅。好学多权略，善骑射。
属刘氏之乱，散千金，招延俊杰，戎晋襁负奔之，推为盟主。刘聪遣使拜平远将军，不受，自称护氐校尉、秦州刺史、洛阳公，群氐推为首。刘曜以洪为氐王，及曜败于洛阳，洪率部人西堡陇山。石虎将军攻上邽，洪诣虎，降。虎跣出迎之，拜冠军将军、监六夷诸军事、泾阳伯。赵建平四年，石生起兵于关中，洪遂西结张骏，自称晋北平将军、雍州刺史。石虎既灭生，洪遂率户二万下陇东，如冯翊，虎拜洪护氐校尉，进爵为侯。徙秦雍州民羌十馀万户于关东，迁洪龙骧将军、流民都督，处之枋头。从征段辽有功，进封西平郡公。佛图澄言符氏有王气，虎阴欲杀之。洪称疾不朝。
太宁元年，进位侍中、车骑大将军、开府仪同三司、雍州刺史，进封本国略阳郡公。时姚弋仲亦图据关中，恐洪先之，遣子襄率众五万来伐洪。洪逆击，败之。於是安定梁扰楞等并关西民望说洪曰： 今胡运已终，中原丧乱，明公神武自天，必继踪周、汉，宜称尊号，以副四海之望。 洪以谶文有 草付应王 ，又孙坚之生背有 符 字，遂改姓符氏，自称大将军、单于、三秦王。初，赵将军麻秋西镇枹(音符)罕，闻冉闵之乱，率众归邺，洪使子龙骧雄逆击获之，以为军师将军。秋说洪西都长安。既而秋因宴鸩洪，将并其众，世子健收而杀之。洪将死，谓健曰： 关中周、汉旧都，形胜之国，吾亡之后便可鼓行而西。 言终而薨，年六十六。
符健
崔鸿《十六国春秋·前秦录》曰：健字建业，洪第三子。母姜氏梦感大罴而生。生之夜，洪梦族曾氐王蒲健谓之曰： 是儿兴家门，可以吾名字之。 於是名罴，字世健，后避石虎外祖张罴之名，故改焉。晋永和六年，自称晋征西大将军、开府、都督关西诸军事、雍州刺史。於是尽众西行，至盟津，起浮桥以济，济讫焚桥。三辅堡壁悉降。十一月，入都长安，于是左长史贾玄硕等依诸葛亮、刘备故事，表健为秦王。玄硕等乃上尊号，健伪让再三，乃从之。皇始元年正月，僣即天王位于南郊，大赦，改晋永和七年为皇始元年。追尊父洪为太祖武惠皇帝，缮宗庙、社稷于长安。立妻强氏为皇后，子苌为皇太子，靓为平原公，生为淮南公，弟雄丞相、东海公，其馀封授各有差。是年，野蚕成茧，野禾被原，百姓采野茧而衣，收野粟而食，关西家给人足。
二年正月，丞相雄等固请： 宜依汉、晋，兼皇王之美，不可过自谦冲，同赵之初号。 健从之，僣即皇帝位于太极殿，大赦。诸公进爵为王，立五等之封，以次进之。三年正月下书曰： 其令公卿已下，岁举贤良方正、孝廉、清才多略、博学秀才、异行各一人，或献书规谏，或面陈朕过。其速以闻，勿俱贵贱。 四年，丞相东海王雄卒，赠相国，进封魏王，谥敬武王。雄字元才，洪之季子，赵建武中拜龙骧将军，头大足短，故军中称为大头龙骧。健甚重之，曰： 元才，吾之姬旦。 五年四月，立淮南王生为皇太子。六月，健寝疾，引太师鱼尊、丞相雷弱儿、太傅毛贵、司空王随等嘱以后事，受遗辅政。乙酉，薨于太极前殿，年四十九。葬原陵，伪谥明皇帝，庙号世宗。永兴初，追尊曰景明皇帝，庙号高祖。
○符生
崔鸿《十六国春秋·前秦录》曰：符生，字长生，健第三子。幼而粗暴，昏醉无赖，祖洪甚恶之。生无一目，七岁，洪戏之，问侍者曰： 吾闻瞎儿一泪，信乎？ 侍者曰： 然。 生怒，引佩刀自刺出血，曰： 此亦一泪耶！ 洪大惊，鞭之。生曰： 性耐刀槊，不堪鞭捶。 洪曰： 汝为尔不已，吾将以汝为奴。 生曰： 可不如石勒也。 及长，力举千钧，走及奔马。
皇始五年，僣即皇帝位，大赦，改年。群臣奏 先帝晏驾甫尔，不宜改号。 生怒，不从，穷推议主。寿光元年七月，杀右仆射段纯，以太子门大夫赵韶为仆射，太子舍人赵诲为中护军，著作佐郎董荣为尚书，并以佞幸进也。九月，中书监胡文言于生： 昆频有客星孛于大角，荧惑入东井。大角为帝座，东井秦之分野，不出三年，国有大丧，大臣戮死。愿陛下远追周文，修德以攘之 。生曰： 皇后与朕对临天下，足塞大丧之变。 於是杀皇后梁氏，诛太傅录尚书毛贵、车骑尚书令梁楞、左仆射梁安。后，安之女孙。又诛丞相雷弱儿。诸羌悉叛。弱儿，南安羌酋也。生虽在谅闇，游饮荒淫，杀戮无道，弯弓露刃以见朝臣，锤钳锯凿备置左右。未几，后妃公卿已下至于仆隶，诛五百馀人。二年正月，嬖臣右仆射董荣言于生曰： 日蚀之灾，宜以贵臣应之。 生曰： 惟有大司马。  国之懿戚，不可，其在王司空。 生从之，诛司空王随。壬戌，飨群臣于太极殿，乐奏，生亲歌以和之。命尚书令辛牢典劝，既而生怒曰： 何不强酒？犹有坐者！ 引弓矢射牢杀之。於是百僚大惧，无不引满昏醉，污服，蓬头僵仆，生以为乐。
三年四月，姚襄遣姚兰等众二万七千进据黄洛。生遣平王黄眉、东海王坚、建节将军邓羌等步骑万五千以讨之。羌伪不胜，引骑而退。襄追之，至於三原，羌回骑拒襄，大战，获襄。襄有骏马，日行千里，是战也，马倒而擒之。眉等振旅而归。
初，长安谣曰： 东海大鱼化为龙，男为王，女为公，问在何所洛门东。 东海，即坚封也，第在洛门东。生荒暴日滋，残虐弥甚。群臣朔望漏尽请见，生曰： 知尽乎？须待饮讫。 或日暮而不出，百僚饥弊。或至申酉之间方出临朝，酒怒色厉，多有杀戮。或连月昏醉，弗堪省览。或使宫人与男子裸交於殿前，引群臣临而观之。或生剥牛羊驴马，爓鸡鸭，三五十为群，放之殿中。或生剥死囚面皮，令其歌舞，观以为乐。勋戚忠良，杀害略尽。朝士奔逃草野，皆曰从虎口出。左右得度一日，如过十年。至於截胫、刳胎、拉助、锯头杀者动有千数。生夜对侍婢曰： 阿法兄弟亦不可信，明当除之。 是夜清河王符法梦神告之： 旦将祸集汝门，先觉，可以免。 寤而心悸。会侍婢来告，乃与特进梁平老等帅壮士数百人潜入云龙门，东海王坚帅麾下三百人继集，宿卫将士皆舍仗归坚。生犹昏寝不寤，坚众既至，生惊问左右曰： 此辈何等人？ 引生至别室，废为越王，俄而杀之，时年二十三岁。谥厉王，封子馗为越侯。
