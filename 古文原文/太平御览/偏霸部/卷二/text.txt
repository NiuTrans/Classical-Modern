○吴孙坚
《吴志》曰：孙坚，字文台，吴郡富春人，盖孙武之后也。少为县吏。府召署校尉。会稽妖贼许昌起於句章，坚以郡司马募精勇，得千馀人，与州郡合讨破之。刺史臧旻列上功状，诏书除坚盐渎丞，又徙下邳丞。
汉中平元年，黄巾贼张角起於魏郡。遣车骑将军皇甫嵩、中郎将朱俊将兵讨击之。俊表请坚为佐军司马。坚又募精兵千许人与俊并力奋击，所向无前。拜别部司马。
中平三年，司空张温西讨边章、韩遂。温表请坚参军事。温以诏书召董卓，卓良久乃诣，应对不顺。坚数卓三罪，劝温斩之。温不忍发举。军还，拜坚议郎。时长沙贼区星自称将军，以坚为长沙太守，克破星等。汉朝录前后功，封坚乌程侯。
灵帝崩，董卓专擅朝政，州郡举义兵讨卓，坚亦举兵。比至南阳，众数万人。南阳太守张咨晏然自若，牵咨军门斩之。郡中震慄，无求不获。前到鲁阳，与袁术相见。术表坚行破虏将军，领豫州刺史。遂治兵於鲁阳城，进军讨卓。卓惮坚猛壮，乃遣将军李傕(音觉)等求和亲。坚曰： 卓逆天无道，荡覆王室；今不夷汝三族，悬示四海，则吾死不瞑目，岂与汝和耶？ 复进军大谷，距雒九十里。卓寻徙都入关，焚雒邑。坚至雒，修诸陵，平塞卓所发掘。讫，引军还，住鲁阳。
初平三年，术使坚征荆州，击刘表。表遣黄祖逆於樊、邓之间。坚破之，追渡汉水，围襄阳，单马行岘山，为祖军士射杀。追谥武烈皇帝。兄子贲，帅将士众还就术，术复表贲为豫州刺史。坚四子：策、权、翊、匡。
○孙策
《吴志》曰：策，字伯符。坚初兴义兵，策将母徙居舒，与周瑜相友，江、淮间人咸向之。坚薨，还葬曲阿。已乃渡江，居江都。策舅吴景，时为丹阳太守，策乃载母徒曲阿。
兴平元年，从袁术。术甚奇之，以坚故部曲还策。太傅马日磾(间低)杖节安集关东，辟策，表拜怀义校尉。术常叹曰： 使术有子如孙郎，死复何恨！ 先是，刘繇为扬州刺史，州旧治寿春。寿春，术已据之。繇乃渡江治曲阿。时吴景尚在丹阳，策从兄贲又为丹阳都尉，繇至，皆迫逐之。景、贲退舍历阳。繇遣樊能等屯江津，张英屯当利，以距术。术以景为督军中郎将，与贲共将兵击英等，连年不克。策乃说术，乞助景等平定江东。术表策为折冲校尉，行殄寇将军，兵才千馀，骑数十匹，宾客愿从者数百人。比至历阳，众五千。策又徙母阜陵，渡江转斗，所向皆破，莫敢当其锋，而军令整肃，百姓怀之。
策为人，美姿颜，好笑语，性阔达听受，善于用人，是以士民乐为致死。刘繇弃军遁逃，诸郡守皆捐城奔走。吴人严白虎等众各万人，处处屯聚。策引兵渡浙江，据会稽，乃攻破虎等。更置长吏，策自领会稽太守，彭城张昭、广陵张纮、秦松等为谋主，时袁术僣号，策以书责而绝之。曹公表策为讨逆将军，封为吴侯。后术死，长史杨弘、大将张勋等将其众欲就策，庐江太守刘勋要击，悉虏之。策轻军袭拔庐江，勋众尽降，勋与数百人自归曹公。是时袁绍方强，而策并江东，曹公乃以弟女配策小弟匡，又为子彰取贲女，又命扬州刺史严象举权茂才。
建安五年，曹公与袁绍相拒于官渡，策阴谋袭许，迎汉帝，密治兵。未发，为故吴郡太守许贡客所刺伤，创甚。谓张昭等曰： 中国方乱，以吴、越之众，三江之固，足观成败。公等善相吾弟！ 呼权佩以印绶。至夜卒，时年二十六。追谥长沙桓王。
○孙权
《吴志》曰：孙权，字仲谋。兄策既定诸郡，时权年十五，以为阳羡长。郡察孝廉，举茂才，行奉义校尉。汉以策远修贡职，遣使者刘琬加锡命。琬语人曰： 吾观孙氏兄弟，虽各才秀明达，然皆禄祚不终；惟中弟孝廉，形奇奇伟，骨体不恒，有大贵之表，年又最寿。 
策薨，以事授权，权哭未及息，策长史张昭谓权曰： 孝廉，此宁哭时耶？ 扶令上马，使出巡军，曹公表权为讨虏将军，领会稽太守，屯吴。建安八年，权西征黄祖，破其州军。刘备表权行车骑将军，领徐州牧。十六年，权徙治秣陵。明年，城石头，改秣陵为建业。二十一年冬，曹公攻濡须。权令都尉徐详诣曹公，报修好，暂重结婚。二十三年十月，权将如吴，亲乘马射虎，马为虎所伤，权投以双戟，虎却废，常从张世击以戈，获之。二十四年，关羽围曹仁于襄阳。权内惮羽，外欲以为己功，飞笺于曹公，乞讨关羽。闰月，权征羽，遂定荆州。曹公表权为骠骑将军，持节领荆州牧，封南昌侯。权自公安都鄂，改名武昌。魏文帝践祚，加权九锡，为吴王。
初，权外托事魏，而诚心不款。魏欲遣侍中辛毗、尚书桓阶往与盟誓，并征任子。权辞让不受，遂改元为黄武元年，临江拒守。权使太中大夫郑泉聘刘备于白帝，始复通好。犹与魏文帝相往来，至后年乃绝。七年二月，公卿百司皆劝正尊号。夏四月，武昌言黄龙、凤凰见。丙申，祭南郊，即皇帝位，是日大赦，改元黄龙元年。追尊父破虏将军坚为武烈皇帝，母吴氏为武烈皇后，兄讨逆将军策为长沙桓王。六月，与蜀为盟。九月，迁都建业。嘉禾四年，魏使以马求易珠玑、翡翠、瑇瑁，权曰： 此皆孤所不用，而可得马，听与交易。 赤乌七年，步陟、朱然等各上疏云： 自蜀还者，咸言蜀欲背盟与魏交通。宜为之备。 权曰： 吾待蜀不薄，无以负之。人言若不可信，朕为君破家保之。 蜀竟无谋，如权所筹。太元元年，权祭南郊还，寝疾。二年四月，薨，时年七十一。谥曰大皇帝，葬蒋陵。
《吴志》评曰：孙权屈身忍辱，任才尚计，有勾践之奇，英人之杰矣。能自擅江表，成鼎峙之业。然性多嫌忌，果於杀戮，暨臻末年，弥以滋甚。至于谗说殄行，胤嗣废毙，岂所以贻厥孙谋以宴翼子者哉？其后遂致覆国，未必不由此也。
《吴志》曰：权自陆口，遂征合肥。合肥未下，撤军还，兵皆就路，权与凌统、甘宁等在津北。为魏将张辽所袭，统等以死捍权，权乘骏马越津渠得去。
《献帝春秋》曰：张辽问吴降人曰： 向有紫髯将军，长上短下，大便马善射，是谁？ 降人答曰： 是孙会稽耶。 张辽、乐进相谓言：早知之，急追即获。 举军叹恨。
《吴历》曰：曹公出濡须。权数挑战，公坚守不出。权乃自乘船，从濡须口入。公见舟船器仗法伍整肃，喟然叹曰： 生子当如孙权，刘景昇儿若豚犬耳！ 权为笺与曹公说： 春水方生，公宜速去。 别纸言： 足下不死，孤不得安。 曹公语诸将曰： 孙权不欺孤。 乃撤还。
《江表传》曰：坚为下邳丞时，权生，方颐大口，目有精光，坚异之，以为有贵象。及坚亡，策起事江东，权常随从。性度弘朗，仁而多断，好侠养士，始知名，侔於父兄矣。每参问计谋，策甚奇之，自以为不及也。每请会宾客，顾权曰： 此诸军之将军也。 
○孙亮
《吴志》曰：孙亮，字子明，权少子也。权春秋高，而亮最少，故尤留意。姊全氏公主尝譛太子和子母，心不自安，因倚权意，欲豫自结，数称述全尚女，劝权为亮纳焉。赤乌十三年，和废，权遂立亮为太子，以全氏为妃。权薨，太子即尊号。大赦，改元建兴元年。冬十月，大傅诸葛恪率军遏巢湖，城东兴。十二月，魏使将军诸葛诞等出骑七万围东兴。恪以大兵赴敌，大破魏军。太平元年，以从兄偏将军綝(丑林切)为侍中、武卫将军，领中外诸军事。二年四月，亮临正殿，大赦，始临政事。又料兵家子弟十八已下十五以上，得三千馀人，选大将子弟年少有勇者为之将帅。亮曰： 吾立此军，欲与之俱长。 日於苑中习焉。三年，亮以綝专恣，与太常全尚、将军刘承谋诛綝。九月，綝以兵取尚，遣弟恩攻杀承於苍龙门外，召大臣会宫门，黜亮为会稽王，时年十六。
《吴历》曰：亮出西苑，方食生梅，使黄门至中藏取蜜渍梅，蜜中有鼠屎，召问藏吏，吏叩头。亮问吏曰： 黄门从汝求蜜耶？ 吏曰： 向求，实不敢与。 黄门不服，侍中刁玄、张邠启： 黄门、藏吏辞语不同，请付狱推。 亮曰： 此易知耳。 令破鼠屎，屎里燥。亮大笑谓玄、邠曰： 若久在蜜中，中外当湿，今里燥，必黄门所为。 黄门首服，左右莫不惊悚。
○孙休
《吴志》曰：孙休，字子烈，权第六子。年十三，从中书郎谢慈、郎中盛冲受学。太元二年正月，封琅耶王，居虎林。四月，权薨，休弟亮承统，诸葛恪秉政，不欲诸王在滨江兵马之处，徙休于丹阳郡。太守李衡数以事侵休，休上书乞徙他郡，诏徙会稽。居数岁，梦乘龙上天，顾不见尾，觉而异之。孙亮废，孙綝使宗正孙楷与中书郎董朝迎休。休初闻问，意疑，楷、朝具述奉迎本意，留一日一夜，发。行至曲阿，有老公干休叩头曰： 事久变生，天下喁喁，愿陛下速行。 休善之，是日进及布塞亭。武卫将军孙恩行丞相事，率百僚以乘舆法驾迎於永昌亭。綝以兵千人迎拜於道侧，休下车答拜。即日，御正殿，大赦，改元永安元年。冬，綝一门五侯，皆典禁兵，权倾人主。休闻綝逆谋，阴与张布图计。十二月戊辰腊辰，百僚朝贺，公卿升殿，诏令武士缚綝，即日伏诛。五年，以卫将军濮阳兴为丞相。休以丞相兴及左将军张布有旧恩，委之以事，布典宫省，兴关军国。休锐意於典籍，欲毕览百家之言，又好射雉，春夏之间常晨出夜还，惟此时舍书。休欲与博士祭酒韦曜、博士盛冲讲论艺，曜、冲素皆切直，布恐入侍，发其阴失，令已不得专，因妄饰说以拒遏之。休答曰： 孤之涉学，群书略遍，所见不少也。其明君暗主，奸臣贼子，古今贤愚成败之事，无不览也。今曜等入，但欲与讲论书耳，不为从曜等始更受学也。纵复如此，亦何所损？君特当以曜等恐道臣下奸变之事，以此不欲令入耳。如此事，孤已自备之，不须曜等然后乃解也。此都无所损，君意特有所忌故耳。 布得诏陈谢，重自序述，又言惧妨政事。休答曰： 书籍之事，患人不好，好之无伤也。此无所为非，而君以为不宜，是以孤有所及。圣王务学业，其流各异，不相妨也。不图君今日在事，更行此於孤也，良甚不敢。 布拜表叩头，休答曰： 卿相开悟耳，何至叩头乎！如君之忠诚，远近所知。往者所以相感，今日之巍巍也。《诗》云： 靡不有初，鲜克有终。 终之实难，君其终之。 初，休为王时，布为左右将督，素见信爱，及至践祚，厚加宠待，专擅国事，多行无礼，自嫌瑕短，惧曜、冲言之，故尤患忌。休虽解此旨，心不能悦，更恐其疑惧，竟如布意，废其讲业，不复使冲等入。七年七月，休薨，时年三十。谥曰景皇帝。
《江表传》曰：休寝疾，口不能言，乃手书呼丞相濮阳兴入，令子(音湾)出拜之。休把兴手，而指以托之也。
《襄阳记》曰：李衡为丹阳太守，时休在郡，衡数以法绳之。妻习氏每谏衡，衡不从。会休立，衡惧，谓妻曰： 不用卿言，以至於此。 遂欲奔魏。妻曰： 琅邪王素好善慕名，方欲自显於天下，终不以私嫌杀君明矣。可自囚诣狱，如此，乃当逆见优饶，非但直活而已。 衡从之。果得无恙，又加威远将军。授以棨戟。
《吴志》曰：休诏曰： 丹阳太守李衡，以往事之嫌，自拘有司。夫射钩斩祛，在君为君，遣衡还郡，勿令自疑。 
○孙皓
《吴志》曰：孙皓，字元宗，权孙和之子也；一名彭祖，字皓宗。孙休立，封皓为乌程侯，遣就国。西湖民景养相皓当大贵，皓阴喜而不敢泄。休薨，是时蜀初亡，而交阯携叛，国内震惧，贪得长君。左典军万彧者为乌程令，与皓相善，称皓才识明断，是长沙桓王之俦，又加之好学，奉尊法度，屡言之於丞相濮阳兴、左将军张布。布、兴说休妃太后朱，欲以皓为嗣。朱曰： 我寡妇人，安知社稷之虑，苟吴国无陨，宗庙有赖可矣。 於是遂迎立皓，时年二十三。改元，大赦。
皓既得志，粗暴骄盈，多忌讳，好酒色，大小失望。兴、布窃悔之。或以语皓，十一月，诛兴、布。天纪三年冬，晋命镇东将军司马伷(音宙)向涂中，安东将军王浑，扬州刺史周浚向牛渚，太尉贾充为大都督，量宜处要，尽军势之中。初，皓每宴会群臣，无不咸令沉醉。置黄门郎十人，特不与酒，侍立终日，为司过之史。宴罢之后，各奏其阙失，罔有不举。大者即加威刑，小者咸以为罪。后宫千数，而采择无已。激水入宫，宫人有不合意者，辄杀流之。或剥人面，或凿人眼。岑昏险謏贵幸，致位九列，好兴功役，众所患苦。是以上下离心，莫为皓尽力，盖积恶已熟，不复堪命故也。晋军所至，则土崩瓦解，而王濬顺流，司马伷、王浑皆临近境。皓用光禄勋薛莹、中书令胡冲等计，分遣使奉书於濬。濬先到，於是受皓之降，解缚焚榇，延请相见。伷以皓致印绶於己，遣使送皓。皓举家西迁，以太康元年三月丁亥就集于京邑。四月，诏赐号为归命侯，给衣服车乘，田三十顷，岁给谷五千斛，钱五十万，绢五百疋，绵五百斤。皓太子瑾拜郎中。五年，皓死於洛阳。(《吴录》曰：皓以四年十二月死，时年四十二，葬河南县也。)
《世说》曰：晋武帝问孙皓： 闻南人好作女歌，颇能不？ 时正饮酒，因举觞，劝帝而言曰： 昔与汝国邻，今为汝作臣。上汝一杯酒，令汝寿万春。 帝悔之。
《吴志》评曰：皓淫刑所滥，殒毙流黜者，盖不可胜数。是以群下人人惴恐。虐用其民，穷淫极侈，宜其腰首分离，以谢百姓。既蒙不死之诏，复加归命之宠，岂非旷荡之恩，过厚之泽也哉！
