○北齐高殷
《北齐书》曰：废帝殷字正道，文宣帝之长子也。母曰李皇后。天保元年，立为皇太子，时年六岁。性敏慧，初学反语，於迹字下注云 自反 。时侍者未达其故，太子曰： 迹字，足傍亦为迹，岂非自反耶？ 文宣每言 太子得汉家性质，不似我 ，欲废之，立太原王。初诏国子博士李宝鼎傅之，鼎卒，复诏国子博士邢峙侍讲。太子虽富於春秋，而温裕开朗，有人君之度，贯综经业，省览时政，甚有美名。七年冬，文宣召朝臣文学者及礼学官於东宫宴会，令以经义相质，亲自临听。太子手笔措问，在坐莫不叹美。九年，文宣在晋阳，太子监国。十年十月，文宣崩。癸卯，太子即位於晋阳宣德殿，大赦。庚戌，尊皇太后为太皇太后，皇后为皇太后。
乾明元年庚辰，春正月癸丑朔，改元。己未，诏宽徭赋。癸亥，高阳王湜薨，车驾至自晋阳。戊申，以常山王演为大丞相、都督中外诸军、录尚书事。三月甲寅，诏军国事皆申晋阳，禀大丞相常山王规算。
秋八月，太皇太后令废帝为济南王，以大丞相常山王演入纂大统。是日，王居别宫。皇建二年九月，殂於晋阳，时年十七。谥闵悼王。
○高演
《北齐书》曰：孝昭皇帝演字延安，神武皇帝第六子，文宣皇帝之母弟也。幼而英峙特，早有大成之量，武明皇太后早所爱重。魏元象元年，封常山郡公。天保初，进爵为王。五年，除并省尚书令。帝善断割，长於文理，省内畏服。七年，从文宣还邺。以尚书奏事有异同，令帝与朝臣先论得失，然后敷奏。帝长於政术，剖断咸尽其理，文宣叹重之。八年，转司空、录尚书事。九年，除大司马，仍录尚书。文宣崩，帝居禁中护丧事，幼主即位，朝班。除太傅、录尚书事，朝政皆决於帝。月馀，乃居藩邸，自是诏敕多不关帝。客或言於帝曰： 鸷鸟舍巢，必有探卵之患，今日之地，何宜屡出。 
乾明元年，从废帝赴邺，居於领军府。时杨愔、燕子献、可朱浑天和、宋钦道、郑子默等以帝威望既重，内惧权逼，请以帝为太师、司州牧、录尚书事，长广王湛为大司马、录并省尚书事，解京畿大都督。帝既以尊亲而见猜斥，乃与长广王期猎，谋之於野。三月甲戌，帝初上省，旦发领军府，大风暴起，坏所御车幔，甚恶之。及至省，朝士咸集。坐定，酒数行，於坐执尚书令杨愔、右仆射燕子献、领军可朱浑天和、侍中宋钦道等於坐。帝戎服与平原王段韶、平秦王高归彦、领军刘洪徽入自云龙门，於中书省前遇散骑常侍郑子默，又执之，同斩於御府之内。帝至东阁门，都督成休宁抽刃呵帝。帝令高归彦喻之，宁厉声大呼不从。归彦既为领军，素为兵士所服，悉皆〈弓耳〉伏，宁方叹息而罢。帝入至洛阳殿，幼主、太皇太后、皇太后并出临御坐。帝奏愔等罪，求伏专擅之辜。时庭中及两廊下卫士二千馀人，皆披甲待诏，武卫娥永乐武力绝伦，又被文宣重遇，抚刃思效。废帝性吃讷，兼仓促不知所言，太皇太后又为皇太后誓，言帝无异志，惟去逼而已。高归彦敕劳卫士解严，永乐乃内刀而泣。帝乃令归彦引侍卫之士向华林园，以京畿军入守门阁，斩娥永乐於园。诏以帝为大丞相、都督中外诸军、录尚书事，相府佐史进位一等，帝寻如晋阳，有诏军国大政咸谘决焉。帝既当大位，知无不为，择其令典，考综名实，废帝恭己以听政。太皇太后寻下令废少主，命帝统大业。
皇建元年八月壬午，皇帝即位於晋阳宣德殿，大赦，改乾明元年为皇建。壬辰，诏分遣大使巡省四方，观察风俗，问人疾苦，考求得失，搜访贤良。二年十一月甲辰，诏曰： 朕婴此暴疾，奄忽无远。今嗣子冲眇，未娴政术，社稷业重，理归上德。右丞相长广王湛研机测化，体道居宗，人雄之望，海内瞻仰，同胞共气，家国所凭。可遣尚书左仆射赵郡王睿喻旨，徵王统此大宝。 先是，帝不豫而无阙听览，是日，崩於晋阳宫，时年二十七。大宁元年闰十二月癸卯，梓宫还邺。上谥曰孝昭皇帝，葬於文野陵。
帝聪敏有识度，深沉能断，不可窥测。身长八尺，腰带十围，仪望风表，迥然独秀。自居台省，留心政术，闲明簿领，吏所不逮。及正位宸居，弥所克励。轻徭薄赋，勤恤人隐。内无私宠，外收人物，虽后父，位亦特进无别。日是临朝，务知人之善恶。每访问左右，冀获直言。曾问舍人裴泽在外议论得失，泽率尔对曰： 陛下聪明至公，自可远侔古昔，而有识之士，咸言伤细，帝王之度，颇为未弘。 帝笑曰： 诚如卿言。朕初临万机，虑不周悉，故致尔耳。此事安度可久行，恐后又嫌疏漏。 泽因被宠遇。其乐闻过也如此。赵郡王睿与库狄安侍坐，帝曰： 须拔我同堂弟，显安我亲姑子，今序家人礼，除君臣之敬，可言我之不逮。 显安曰： 陛下多妄言。 曰： 若何？ 对曰： 陛下昔见文宣以马鞭挞人，常以为非，而今行之，非妄言耶？ 帝握其手谢之。又使直言，对曰： 陛下太细，天子乃更似吏。 帝曰： 朕甚知之，然无法来久，将整之以至无为耳。 又问王晞，晞答如显安，皆从容受纳。
○高湛
《北齐书》曰：世祖武成皇帝讳湛，神武皇帝第九子，孝昭皇帝之母弟也。仪表瑰杰，神武尤所锺爱。神武方招怀荒远，乃为帝娉蠕蠕(而蠢切。)太子庵(乌含切。)罗辰女，号邻和公主。帝时年八岁，冠服端严，神情闲远，华戎叹异。元象中，封长广郡公。天保初，进爵为王，拜尚书令，寻兼司徒，迁太尉。乾明初，杨愔等密相疏忌，以帝为大司马，领并州刺史。帝既与孝昭谋诛诸执政，迁太傅、录尚书事，领京畿大都督。皇建初，进位右丞相。孝昭幸晋阳，帝以懿亲居守邺，政事咸见委讬。二年，孝昭崩，遗诏徵帝入统大位。及晋阳宫，发丧於崇德殿。皇太后令所司宣遗诏，左丞相斛律金率百僚敦劝，三奏，乃许之。
大宁元年冬十一月癸丑，皇帝即位於南宫，大赦，改皇建二年为大宁。庚申，诏大使巡行天下，求政善恶，问人疾苦，擢进贤良。是岁，周武帝保定元年也。河清元年春正月乙亥，车驾至自晋阳。辛巳，祀南郊。壬午，享太庙。景戌，立妃胡氏为皇后，子纬为皇太子，大赦。四月乙巳，青州刺史上言，今月庚寅，河、济清。以河、济清改大宁二年为河清。二年癸未春正月乙卯，帝诏临朝堂，策试秀才。以太子少傅魏收为兼尚书右仆射。十二月，大雨雪连月，南北千馀里平地数尺，霜昼下，雨血於太原。
四年三月，彗星见；有物陨於殿庭，如赤漆鼓带小铃；殿上石自起，两两相对。又有神见於后园万寿堂前山穴中，其体壮大，不辨其面，两齿绝白，长出於唇。帝直宿嫔御已下七百人咸见焉。帝又梦之。夏四月戊午，大将军东安王娄睿坐事免。乙亥，陈人来聘。太史奏天文有变，其占当有易王。景子，乃使太宰段韶兼太尉，持节奉皇帝玺绶，传位於皇太子。大赦，改元为天统元年。百官进级，降罪各有差。又诏皇太子妃斛律氏为皇后。於是群公上尊号为太上皇帝，军国大事，咸以奏闻。始将传政，使内参乘子尚乘送诏书於邺。子尚出晋阳城，见人骑马随后，忽失之，尚未至邺，而其言已布矣。
天统四年十二月辛未，太上皇帝崩於邺宫乾寿堂，时年三十二。谥曰武成皇帝，庙号世祖，葬永平陵。
○后主高纬
《北齐书》曰：后主讳纬，字仁纲，武成皇帝之长子也。母曰胡皇后，梦於海上坐玉盆，日入裙下，遂有孕。天保七年五月五日生帝於并州邸。帝少美容仪，武成特所爱宠，拜王世子。及武成入纂太业，立为皇太子。河清四年，武成禅位於帝。
天统元年乙酉夏四月景子，皇帝即位於晋阳宫，大赦，改河清四年为天统。三年二月壬寅朔，帝加元服，大赦。四年秋，周人来通和，太上皇帝诏侍中斛斯文略报聘於周。十二月辛未，太上皇帝崩。
武平三年二月，侍中祖珽为左仆射。是月，敕撰《玄洲苑御览》，后改名《圣寿堂御览》。三月辛酉，诏文武官五品以上举一人。秋七月戊辰，诛左丞相咸阳王斛律光及其弟幽州行台荆山公丰乐。八月庚寅，废皇后斛律氏为庶人。是月，《圣寿堂御览》成，敕付史阁，后改修《文殿御览》。
六年八月，周师入洛川，屯芒山，攻逼洛城，纵火船焚浮桥，河桥绝。闰月己丑，遣右丞相高阿那肱自晋阳御之，师次河阳，周师夜遁。
七年冬十月，帝大狩於祁连池。周师攻晋州。癸亥，帝还晋阳。甲子，出兵，大集晋阳。庚午，帝发晋阳，列阵而行，上鸡栖原，与周齐王宪相对，至夜不战，周师敛阵而退。十一月，周武帝退还长安，留偏师守晋州。阿那肱等围其城。戊寅，帝至围所。十二月戊申，周武帝来救晋州。庚戌，战於城南，齐军大败。帝弃军先还。癸丑，入晋阳，忧不知所之。甲寅，大赦。帝谓朝臣曰： 周师甚盛，若何？ 群臣咸曰： 天命未改，一得一失，自古皆然。宜停百赋，安朝野，收遗兵，背城死战，以存社稷。 帝意犹预，欲向北朔州。乃留安得王延宗、广宁王孝珩等守晋阳。若晋阳不守，即欲奔突厥。群臣皆曰不可，帝不从其言。开府仪同三司贺拔伏恩、辅相慕容锺葵等与宿卫近臣三十馀人西奔周师。乙卯，诏募兵，遣安德王延宗为左，广宁王孝珩为右。延宗入见，帝告欲向北朔州，延宗泣谏，不从。帝密遣王康德与中人齐绍等送皇太后、皇太子於北朔州。景辰，帝幸城南军，劳将士，其夜欲遁，诸将不从。
丁巳，大赦，改武平七年为隆化元年。其日，穆提婆降周。诏除安德王延宗为相国，委以备御，延宗流涕受命。帝乃夜斩五龙门而出，欲走突厥，从官多散，领军梅胜郎叩马谏，乃回之邺。时惟高阿那肱等十馀骑，广宁王孝珩、襄城王彦道续至，得数十人同行。戊午，延宗从众议，即皇帝位於晋阳，改隆化为德昌元年。
庚申，帝入邺。辛酉，延宗与周师战於晋阳，大败，为周师所虏。帝遣募人，重加官赏，虽有此言，而竟不出物。广宁王孝珩奏请出宫人及珍宝班赐将士，帝不悦。斛律孝卿居中受委，带甲以处分，请帝亲劳军，为帝撰辞，且曰宜慷慨流涕，感激人心。帝既出临众，将令之，不复记所受言，遂大笑，左右无辞，将士莫不解体。於是自大丞相已下太宰、三师、大司马、大将军、三公等官，并增员而授，或三或四，不可胜数。甲子，皇太后从北道至。引文武一品已上入朱华门，赐酒食及纸笔，问以御周之方略。群臣各异议，帝莫知所从。又引高元海、宋士素、卢思道、李德林等欲议禅位皇太子。先是，望气者言，当有革易，於是依天统故事，传位幼主。自称太上皇。
幼主名恒，帝之长子也。母曰穆皇后。武平元年六月生於邺。其年十月，立为皇太子。隆化二年正月乙亥，即皇帝位，时年八岁。改元为承光元年，大赦。於是黄门侍郎颜之推、中书侍郎薛道衡、侍中陈德信等劝太上皇往河外募兵，更为经略，若不济，南投陈国。从之。丁丑，太皇太后、太上皇自邺先趣济州。周师渐逼，癸未，幼主又自出邺东。己丑，周师至紫陌桥。癸巳，烧城西门，太上皇将百馀骑东走。乙亥，渡河入济州。其日，幼主禅位於大丞相任城王湝，令侍中斛律孝卿送禅文及玺绶於瀛州。孝卿乃以之归周。又为任城王诏，尊太上皇为无上皇，幼主为宋国天王。留太后於济州，遣阿那肱留守。太上皇并皇后携幼主走青州，韩长鸾、邓颙等数十人从。
太上皇既至青州，即为入陈之计。而阿那肱召周军，约生致齐主，而属使人告言，贼军在远，已令人烧断桥路，太上所以停。后周军奄至青州，太上窘急，将逊於陈，置金囊於鞍后，与长鸾、淑妃等数十骑至青州南邓林，为周将尉迟刚所获。送邺，周武帝与抗宾主礼，并太后、幼主、诸王俱送长安，封帝温国公。在位凡一十三年。
帝业昏乱，加之暴虐，崔季舒、斛律光等皆以直见杀。帝好自弹琵琶而唱无愁曲。每处深宫。羞见朝士。三日一临小殿，启事者走如飘风，头著於胸，不得平视。凡诸犬马，皆有仪同、郡君之号。又於宫中立贫穷村舍，帝自弊衣为乞儿。每好不急之求。一夜索蝎，及晓，得三斗；置之浴斛，使人裸卧斛中，观其号叫宛转而为笑乐。又卖官爵，各分州县，下至乡官皆降中旨。於是州县官人多出富商大贾，竞为贪纵，人不聊生，以至於败也。
初，武成梦大蝟攻破邺城，乃悉索境内蝟膏以绝之。议者以帝之名声与蝟和协，亡齐之征也。
