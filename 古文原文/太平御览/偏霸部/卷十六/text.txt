○梁萧衍
《梁书》曰：高祖武皇帝讳衍，字叔达，小字练儿，兰陵中都里人，汉相国何之后也。皇考讳顺之，齐高帝族弟也。参预佐命，封临湘县侯。高祖以宋大明八年生於秣陵同夏里三桥宅。生而有奇异，两胯骈骨，顶上隆起，有文在右手曰 武 。帝及长，博学多诵，好筹略，有文武才干，时流名辈咸推许焉。所居室常若云气，人或遇者，体辄肃然。起家巴陵王南中郎法曹，迁卫将军王俭东阁祭酒。俭一见，深相器异，谓庐江何宪曰： 此萧郎三十内当作侍中，出此则贵不可言。 竟陵王子良开西邸，招文学，高祖与沈约、谢朓、王融等并游焉。隆昌初，明帝辅政，起高祖为宁朔将军，镇寿春。除太子庶子，给事黄门侍郎，入直殿省。预萧谌(氏任切。)等定策勋，封建阳县男，邑三百户。
建武二年，魏遣将刘昶、王肃帅众寇司州，高祖为冠军将军，帅所领自外进战。魏军表里受敌，乃弃围退走。军罢，以高祖为右军晋安王司马、淮陵太守。还为太子中庶子，领军羽林监。顷之，出镇石头。
四年，魏帝自率大众寇雍州，明帝令高祖赴援。又遣崔惠景督诸军，高祖等并受节度。明年三月，惠景与高祖进行邓城，魏主率十万馀骑奄至。惠景军死伤略尽，惟高祖全师而归。俄以高祖行雍州府事。
明帝崩，东昏即位，始安王遥光、徐孝嗣、江祀更直内省，分日帖敕。高祖闻之，谓从舅张弘策曰： 政出多门，乱其阶矣。 时高祖长兄懿罢益州还，仍行郢州事，乃使弘策诣郢，陈计於懿曰： 若隙开衅起，必中外土崩。今得守外藩，幸图身计。郢州控带荆湘，西注汉沔，雍州士马，呼吸数万，虎视其间，以观天下，此盖万全之策。如不早图之，悔无及也。 懿闻之色变，心不之许。弘策还。是岁，至襄阳，於是潜造器械，多伐竹木，沉於檀溪，密为舟装之备。
二年冬，懿被害信至，高祖密召长史王茂、中兵吕僧珍等谋之。以十一月召僚佐集於厅事，谓之曰： 昔武王会盟津，皆曰纣可伐。今昏主恶稔，穷虐极暴，诛戮朝贤，罕有遗育，生人涂炭，天命殛之。卿等同心疾恶，共兴义举，公侯将相，良在兹日，各尽勋效，我不食言。 是日建牙。於是收集得甲士万馀人，马千馀匹，船三百艘，出檀溪竹木装舰。
东昏以刘山阳为巴西太守，配精兵三千，使过荆州就行事萧颖胄以袭襄阳。颖胄伏甲斩之，送首於高祖。仍以南康王尊号之议来告，且曰： 时月未到，当须来年二月；遽便进兵，恐非庙算。 高祖答曰： 所藉义心，一时骁锐，事事相接，犹恐疑怠，天时人谋，有何不利，处分已定，安可中息？ 
三年二月，南康王为相国，以高祖为征东将军。高祖发襄阳，移檄京邑。高祖至竟陵，命长史王茂与太守曹景宗为前军，轻兵济江，逼郢城。张冲出军迎战，茂等邀击，大破之。三月，南康王即帝位於江陵，改永元三年为中兴元年。遥废东昏为涪陵王。以高祖为尚书左仆射，加征东将军、都督征讨诸军事、假黄钺。五月，东昏遣宁朔将军吴子阳等救郢州。六月，子阳进据加湖，去郢三十里，傍山带水，筑垒以自固。七月，高祖命王茂潜师袭加湖。俄而大溃，子阳窜走，众尽溺於江，王茂虏其馀而旋。郢城主程茂以城降。高祖又遣军主唐修期攻隋郡，并克之。司州刺史王僧景遣子入质。司部悉平。八月，天子遣黄门劳军。
八月，诏高祖平定东夏，并以便宜从事。是月，豫州刺史申胄弃姑熟走，大军进据之，遣曹景宗、萧颖达领马步进顿江宁。东昏遣李居士率步军迎战，景宗击走之。大军次新林，命王茂进据越城，曹景宗据皂荚桥。十月，东昏又遣征虏将军王珍国等列阵於航南大路，精手利器，尚万人。阉人张伥子持白虎幡督率诸军。王茂、曹景宗等掎角奔之，鼓噪震天地。珍国之众，一时土崩，诸军望之皆溃。茂军追至宣阳门，李居士以新亭垒、徐元瑜以东府城降，石头、白下诸军并宵溃。高祖镇石头，命诸军围六门。东昏悉焚烧门内，驱逼营府署官并入城，有众二十万。青州刺史桓和绐东昏出战，因以众来降。高祖令诸军筑长围。
十二月，卫尉张稷、北徐州刺史王珍国斩东昏，送首茂师。高祖命吕僧珍勒兵封府库及图籍，收嬖妾潘淑妃及凶党王咺之以下四十八人属吏。宣德皇后令追废涪陵王为东昏侯，依汉海昏侯故事。授高祖中书监、都督扬徐二州诸军事、大司马、录尚书，骠骑大将军、扬州刺史，封建安郡公，食邑万户，给班剑四十人，黄钺、侍中、征讨诸军事并如故。高祖入屯阅武堂，下令大赦。二年，天子遣慰劳京邑。赠高祖散骑常侍、左光禄大夫，考侍中丞相。宣德皇后临朝，入居内殿。诏进高祖都督中外诸军事，剑履上殿，入朝不趋，赞拜不名。加前后部羽葆鼓吹。置左右长史、司马、从事中郎、掾、属各四人。又诏进相国，总百揆，扬州刺史，封十郡为梁公，备九锡之礼。高祖固辞。二月，进梁公爵为王，以豫州之南谯、庐江、永嘉等十郡益梁国，并前为二十郡。三月，命王冕十有二旒，建天子旌旗，出警入跸。景辰，齐帝禅位於梁，高祖谦让不受。太史令蒋道秀陈天文符谶六十四条，并明著；群臣固请，乃从之。
四月景寅，高祖即皇帝位於南郊，设坛，柴燎，告类於天。大赦，改齐中兴二年为天监元年。封齐帝为巴陵王。八月，诏中书监王莹等八人参定律令。十一月，立皇子统为皇太子。四年正月，诏 九流常选，年未三十，不通一经，不得解褐。若有才同甘、颜，勿限年次。 是岁，大穰，米斛三十。五年三月，魏宣武帝从弟翼率其诸弟来降。陈伯之自寿阳率众归降。八年正月，舆驾亲祠南郊，赦天下。九年三月，幸国子学，亲临讲肆，诏 皇太子及王侯之子年在从师者，可令入学。 十年，亲祠南郊，大赦。三月，邓〈月析〉(旨热切。)以昫山引魏军，遣镇远将军马仙琕(按《梁书》，朗名仙婢，及长以婢名不典，遂去女从琕，补鼎切，字书又音骈。)讨之。十月，马仙琕大破魏军，斩馘(古获切。)十馀万，复克昫山城。十八年，亲祠南郊。
普通元年正月，改元，大赦。五年六月，龙斗於曲阿王陂，因西行至建陵城，所经处树木倒折。七年，赦死罪已下。大通元年三月，幸同泰寺舍身。甲戌，还宫，赦天下，改元。二年十月，以魏北海王元颢为魏主，遣东宫直阁将军陈庆之卫送还北。魏豫州刺史邓献以地内属。中大通元年九月，幸同泰寺舍身，公卿以下以钱一亿万奉赎。十月，舆驾还宫，大赦，改元。三年十月，幸同泰寺，升法座，为四部众说大般若涅盘经义。六年春，亲耕籍田。四月，荧惑在南斗。大同元年正月，改元，大赦。二年三月，诏 文武在位，举尔所知，公侯将相，随才擢用。 十年三月，幸兰陵，谒建宁陵。十一年四月，魏遣使来聘。中大同元年四月，於同泰寺讲说法会。大赦，改元。十月，以前东扬州刺史岳阳王詧为雍州刺史。
太清元年二月，魏司徒侯景以豫章、广、颖、洛阳等十三州内属。以景为大将军，封河南大行台，承诏如邓禹故事。四月，大赦，改元。八月，以大将军侯景录行台尚书事。二年八月，侯景举兵反。十月，景自横江济於采石。景至京师，临贺王正德率众附贼。十月，攻陷东府城，三年三月，前司州刺史羊鸦仁等进军东府北，与贼战，大败。贼攻陷宫城，纵兵大掠。侯景自为都督中外诸军事、大丞相、录尚书。四月，高祖以所求不供，忧愤寝疾。五月景辰，崩於净居殿，时年八十六。十一月，进尊为武皇帝，庙号高祖。葬於修陵。
《梁书》曰：高祖生知淳孝。少而笃学，洞达儒玄。虽万机多务，犹卷不辍手。后宫职司贵妃已下，皆衣不曳地，傍无锦绮。不饮酒，不听音乐。历观古昔帝主人君，恭俭庄敬，艺能博学，罕或有焉。
○萧纲
《梁书》曰：太宗简文皇帝讳纲，字世赞，小字六通，高祖第三子。天监五年，封晋安王。中大通三年四月，昭明太子薨。五月，立为皇太子。太清三年五月，高祖崩，即皇帝位。
大宝元年正月，大赦，改元。西魏寇安陆，执同州刺史柳仲礼，尽没汉东之地。二月，邵陵王纶自寻阳至於夏口，郢州刺史南平王恪以州让纶。侯景逼帝幸西州。夏，大饥，人相食，京师尤甚。前司州刺史羊鸦仁自尚书省出奔西州。八月，湘东王绎遣领军将军王僧辩率众逼郢州。侯景自进位相国，封二十郡为汉王。邵陵王纶弃郢州走。十月，侯景自加宇宙大将军、都督六合诸军事。
二年三月，侯景自率众西寇，自石头至新林，舳舻相接。四月，至西阳。景分遣魏将宋子仙、任约袭郢州。闰月，景进寇巴陵，王僧辩连战不能克。五月，湘东王遣游击将军胡僧祐、信州刺史陆法和援巴陵。景遣任约帅众拒援军。六月，僧祐等击破任约，擒之。景解围宵遁，王僧辩督众军追景。攻鲁山城，克之。七月，景还至京师。王僧辩军次湓城。八月，侯景遣卫尉卿彭俊率兵入殿，废帝为晋安王，幽於永福省。害皇太子大器、寻阳王大心及浔阳王诸子二十人。矫诏禅於豫章嗣王栋，大赦，改元。十月，帝崩于永福省，时年四十九。贼伪谥曰明皇帝，庙称高宗。明年三月，王僧辩率百官奉梓宫升朝堂，世祖追崇为简文皇帝，庙曰太宗。葬庄陵。
《梁书》曰：太宗见幽絷，题壁自序云： 有梁正士兰陵萧世赞，立身行道，终始如一，风雨如晦，鸡鸣不已。弗欺暗室，岂况三光，数至於此，命也如何！ 又为《连珠》二首，文甚凄怆。
萧绎
《梁书》曰：世祖孝元皇帝讳绎，字世诚，小字七符，高祖第七子也。天监十三年，封湘东郡王。大同六年，出为都督江州诸军事、江州刺史。太清元年，徙为都督荆雍湘司郢等九州诸军事、镇西将军、荆州刺史。
三年三月，侯景寇没京师。太子舍人萧歆至江陵宣密诏，以世祖为侍中、假黄钺、大都督中外诸军事、司徒承制，馀如故。是月，世祖徵兵於湘州，湘州刺史河东王誉拒而不遣。七月，遣世子方等帅众讨誉，战败。又遣将军鲍泉伐讨誉。九月，雍州刺史岳阳王詧举兵反，来寇江陵，世祖婴城拒守。詧将杜崱(七力切。)及杨混各率其来降，詧遁走。鲍泉攻湘州不克，又遣左卫将军王僧辩代将。大宝元年五月，王僧辩克湘州，斩河东王誉，湘州平。
二年二月，魏遣使来聘。三月，侯景悉兵西上，会任约军。王僧辩帅众屯巴陵。景进寇巴陵，世祖遣将军胡僧祐、陆法和帅众下援巴陵，任约败，景遂遁走。僧辩帅众军追景，所至皆捷。八月，僧辩下次湓城。十月，王僧辩等表称： 侯景弑逆皇帝，贼害太子，宗室在寇庭者，并罹祸酷。 世祖奉讳，大临三日，百官缟素。司空南平王恪率宗室，将军胡僧祐率群僚，并奉笺劝进。世祖固让。三年二月，王僧辩众军发自浔阳，世祖驰檄告四方，有能缚侯景及送首者，封万户开国公。三月，王僧辩等平侯景，传其首於江陵。告明堂、太社。
四月，益州刺史、新除假黄钺、太尉、武陵王纪窃位於蜀，改号天正元年。世祖遣司空萧太拜谒茔陵，修复社庙。五月，以尚书令、征东将军、江州刺史王僧辩为司徒。斩贼左仆射王伟、尚书吕季略於江陵市。是月，魏遣太师潘洛辛等寇秦郡，王僧辩遣杜崱帅众拒之。以陈霸先为征北大将军、南徐州刺史。是月，魏遣使贺平侯景。八月，萧纪率巴蜀大众东下，遣护军陆法和屯巴峡以拒之。是月，四方征镇、王公、卿士复劝世祖即尊号，表三上，乃从之。
承圣元年十一月景子，即皇帝位於江陵。立太子方矩为皇太子。尊所生妣阮修容为文宣太后。二年，西魏遣大将尉迟迥袭益州。三年三月，以郢州刺史陆法和为司徒。四月，以征北大将军陈霸先为司空。九月，魏遣其柱国万纽于瑾率大众来寇。冬十月，魏军至於襄阳，萧詧率众会之。内外戒严，舆驾出行栅。征王僧辩等军。十一月，魏军至栅下，徵广州刺史王琳入援。辛卯，魏军大攻，世祖出枇杷门，亲临阵督战。六军败绩，反者斩西门以纳魏师，城陷於西魏。世祖见执。十二月，西魏害世祖，遂崩焉，时年四十七。太子皆见害。明年四月，追尊元皇帝，庙曰世祖。
《梁书》曰：世祖聪悟俊朗，天才英发。年五六岁，高祖问： 汝读何书？ 对曰： 能诵曲礼。 高祖曰： 汝试言之。 即诵上篇，左右莫不惊叹。既长，好学，博总群书，下笔成章，出言为论，才辩敏速，冠绝一时也。
○侯景(附)
侯景，河朔人也。少不羁。高欢以为将军。雄勇冠时，征伐数有大功。尝谓欢曰： 若假景三万人，当横行天下，要须缚取萧衍老翁，遣作太平寺主。 
后高欢死，景乃以河南降於梁。高澄使慕容绍宗围长社，景谓绍宗曰： 欲送客耶？将定雄雌耶？ 绍宗曰： 吾将决战。 景乃令将士皆披甲，持短刀，但低视砍人胫足，遂败绍宗军。禆将斛律光尤之，绍宗曰： 吾战多矣，未见此贼之难。 相持连月，景食尽，其将暴显等降绍宗，景众乃溃。景与腹心数骑济淮，稍收散卒，得马步八百人。昼夜兼行，追军不敢逼。使谓绍宗曰： 景若就擒，公复何用？ 绍宗乃纵之。
遂攻寿阳，下之而据其城。梁武以为河南王。招集战士，乃请锦万匹，为军人作袍。帝不与，以青布给之。又请娶於王、谢，帝曰： 王、谢门高，非其偶；可朱、张已下访之。 景恚曰： 弘将胡儿女以配奴。 景既为朝廷所疑。武帝使谓景曰： 譬如贫家畜十客，尚能得志，朕惟有一客，致有忿言，是朕之失也。 明日，遂将兵於沥阳济江。
闻邵陵王纶督众军，景乃谋於王伟。王伟曰： 莫若直掩京都，临贺反於内，大王攻於外，天下不足定也。兵法曰：巧迟不如拙速。今便须进路，不然邵陵及矣。 景遂晨夜兼行至都。百道攻城，纵火焚诸城门。城中仓卒未有备，乃凿门楼，下水沃火，久之方灭。景又於城南、城西各起土山以临城内，内亦作两山以应之，简文以下皆亲执畚(音本。)锸(楚洽切。)景又募人先为奴者，赏以不次。朱异家黥奴逾城投贼，景以为仪同，使至阙下以诱城内，乘马披锦袍诟曰： 朱异五十年仕宦，方得中领军。我始事侯王，已为仪同使。 於是奴僮竞出，尽皆得志。景决石阙前水，百道攻城，昼夜不息，城陷。
景自为丞相，以甲士五百人自卫，带剑升殿。帝谓景曰： 卿久在戎，得无劳乎？ 景不对。帝曰： 卿是何州人？而至此。 又默然，左右任约代对。及出，景谓约曰： 吾尝据鞍对敌，矢刃交下而意无怖。今见萧公，使人自慑，岂非天威难犯，吾不可以再见之矣。 先是，城中积尸不暇埋瘗，又有已死未敛，或将死未绝，景悉命聚而焚之。尚书郎鲍正疾笃，贼曳出而焚之，宛转火中，久而方绝。
武帝崩，立简文，又立豫章王，景皆杀之，遂篡位。国号汉，年称太始。王伟请立七庙，景曰： 何谓七庙？ 伟曰： 古者天子祭七代祖考，故致七庙。 并请七代讳，敕太常具祭祀之礼。景曰： 前代吾不复忆，惟记得阿爷名大礻票，且在朔州伊那得来啖。 众闻咸笑。
景频为王僧辩所破，将走，王伟按剑谏曰： 自古岂有走天子，今宫中卫士尚可一战，宁可便走。 景曰： 我在北时打贺拔胜，破葛荣，扬名河朔，与高王一种人。今来直渡大江，取台城如反掌，打邵陵王於北山，摧柳仲礼於南岸，皆尔所亲见也。今日之事，恐是天亡。尔好守城，吾当一决。 乃与百骑东走。至松江，乃与腹心数十人乘舸入海，至湖豆州，舍人羊鲲杀景。景左足上有肉瘤，状似龟，战胜应克捷则隐起分明，如不胜则低。是日，瘤陷肉中。遂传首於江陵。
