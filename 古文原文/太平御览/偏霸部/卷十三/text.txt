○南齐萧道成
萧子显《齐书》曰：太祖高皇帝讳道成，字绍伯，小字斗将，汉相何二十四世孙也。何孙侍中彪，免官居东海兰陵郡，於是为兰陵人。太祖以元嘉四年丁卯岁生，龙颡锺声，鳞文遍体。儒士雷次宗立学鸡笼山，年十三，受业治《礼记》及《左氏春秋》。袭爵晋兴男，除江夏王大司马参军、员外侍郎、直阁中书舍人、右军将军。
寻阳王子房反，加辅国将军，帅众东讨，一日破十二垒。转冠军将军、持节、北讨诸军事，镇淮阴。征还，迁督徐兖二州军事、南兖州刺史。明帝嫌太祖非人臣相，民间流言，云： 萧道成当为天子 ，帝愈以为疑，遣镇军将军吴喜以三千人北使，令喜留军破釜，自将银壶酒封赐。太祖戎服出门迎，即酌饮之。喜还，帝意乃悦。七年，征还京师，部下劝勿就征，太祖曰： 诸卿暗於见事。主上诛诸弟，太子稚弱，作万岁后计，何关他族。惟应速发，事缓必见疑。今骨肉相害，自非灵长之运，祸难将兴，方与卿等戮力。 及还京，拜散骑常侍、太子左卫率。时世祖以功当别封赣县，太祖以一门二封，固辞不受。诏许之，加二百户。
明帝崩，遗诏为右卫将军，领卫尉，加兵五百人。与尚书令袁粲、护军褚渊、领军刘勔共掌机事，加侍中。江州刺史桂阳王休范反，出顿新亭以拒之，加使持节、平南将军，给鼓吹一部。治新亭城垒未毕，贼前军已至，太祖方解衣高卧，以安众心。乃索白虎幡，登西垣，使宁朔将军高道庆、羽林监陈显达、员外郎王敬则浮舸与贼水战，自新林至赤岸，大破之。贼平，振旅凯旋入，百姓缘道聚观，曰： 全国家者此公也。 迁散骑常侍、中领军、都督二兖徐青冀五州、镇军将军、南兖州刺史，进爵为公，增邑二千户。与袁粲、褚渊、刘秉更日入直，号为四贵。四年，加尚书左仆射。
太祖威名既重，苍梧王深相猜忌，几加大祸。陈太妃骂之曰： 萧道成有功於国，今若害之，谁复为汝著力者？ 乃止。杨玉夫等杀苍梧王，迎立顺帝。太祖移镇东府，进侍中、司空、录尚书事，封竟陵郡公。进太尉、十二州诸军事。
大明、太始以来，相承奢侈，百姓成俗。太祖辅政，罢御府尚方诸饰玩。至是，又上表禁人间华伪，杂物不得以金银为薄，马乘具不得金银渡，不得织成绣裙衣，道路不得著锦履，不得用红色为幡盖衣服，不得剪彩帛为杂花，不得以七宝饰乐器，不得以金银为花兽，不得辄铸金铜为像。
又进假黄钺、都督中外诸军事、太傅，领扬州牧。剑履上殿，入朝不趋，赞拜不名。署左右长史、司马、从事中郎、掾、属各四人，太尉、录尚书事、南徐州刺史如故。三月，进相国，总百揆，封十郡为齐公，备九锡之礼，加玺绂远游冠，位在诸侯王上。四月，进爵为王。又命冕十有二旒，建天子旌旗，出警入跸，乐舞八佾。辛卯，宋使兼太保渊、兼太尉僧虔奉玺绂，禅位。
建元元年四月甲午，即位於南郊，柴燎告天，昇坛受禅。礼毕，即建康宫，大赦，改昇明三年为建元元年。封宋帝为汝阴王。五月，汝阴王薨，追谥为宋顺帝。四年三月庚申，有疾，召司徒褚渊、左仆射王俭，曰： 吾遘疾弥留，至于危笃。公等奉太子如事吾，当令太子敦睦亲戚，委任贤才，崇尚节俭，弘宣简惠，则天下之理尽矣。 壬戌，崩於临光殿，年五十六。谥曰太祖高皇帝。
上少有大量，博涉经史，善属文。虽经纶夷险，不废素业。后宫器物栏杆以铜为饰者，改用铁。内殿施黄纱帐，宫人著紫皮履。欲以身率下，移风变俗。每曰： 使我治国十年，当使金土同价。 四月庚寅，葬武进大安陵。
○萧赜
萧子显《齐书》曰：世祖武皇帝讳赜，字宣远，太祖长子也。小讳龙儿。生於建康清溪宅，其夜，陈孝后、刘昭后同梦龙据屋上，故以字上。初为寻阳国侍郎，辟为西曹书佐，出为赣令、尚书库部。桂阳王休范反，上遣军袭寻阳，事平，除晋熙王谘议，迁司徒右长史、黄门郎、散骑常侍、江州刺史。征拜侍中、领军将军，给鼓吹一部。又加持节、都督京畿诸军事、仆射、中军大将军、开府仪同三司，进爵为公，给班剑二十人。齐国建，为世子，加侍中、南豫州刺史，给油络车、羽葆鼓吹。以石头为世子宫，置二率，坊省服章，一如东宫。进为太子。及太祖即位，为皇太子。
太祖崩，上即位。乙丑，称先帝遗诏，以司徒褚渊录尚书，左仆射王俭为尚书令。丙申，立皇太子妃王氏。永明元年正月辛亥，南郊，大赦，改元。四年正月辛亥，藉田礼毕。甲寅，幸阅武堂劳酒小会。
十一年正月，皇太子长懋薨。甲午，立太孙昭业为皇太孙。七月，上不豫，徙居延昌殿，始登阶而屋鸣，咤甚，恶之。戊寅，大渐。诏曰： 始终大期，圣贤不免，吾行年六十，亦复何恨。但皇业艰难，万机事重，不能无遗虑耳。太孙进德日茂，社稷有寄。子良善相毗辅，思弘治道。百辟庶条，各奉尔职，谨事太孙，勿有懈怠。知复何言。 又诏曰： 我识灭之后，身著夏衣画天衣，纯乌犀导路，器服悉不得用宝物及织成。常所服身刀长短二口铁环者，随我入梓宫。灵上勿以牲牢为祭，祭惟设饼、茶饮、干饭、酒脯而已。丧礼每存省约，不须烦民。百官六时入临。又显阳殿玉像诸佛及供养，具如别牒，可尽心礼拜供养。自今公私皆不得出家为道，及起立塔寺，以宅为精舍，并严断之。惟年六十，必有道心者，听朝贤选序，已有别诏。 是日崩，年五十四。丙寅，葬景安陵。
帝刚毅有断，为治总大体，以富国为先。颇不喜游宴、雕绮之事，言常恨之，未能顿遣。诏 凡诸游烦，宜从休息。自今远近荐献，务存节俭。珠玉玩好，伤工尤重，严加禁绝。 
萧昭业
萧子显《齐书》曰：郁林王昭业，字元尚，小名法身，文惠太子长子也。世祖即位，封南郡王。文惠太子薨，立为皇太孙。即位，追尊文惠太子为世宗文皇帝。
隆昌元年正月，大赦，改元。加太傅竟陵王子良殊礼。闰月丁卯，以镇军大将军西昌侯鸾即本号、开府仪同三司。七月癸巳，太后令： 嗣主特锺沴气，爰表弱龄。自入纂鸿业，长恶滋甚。居丧无一日之哀，衰绖为忻宴之服。昏酣长夜，万机斯壅。社稷危殆，有过缀旒。镇军居正体道，国家是赖，伊、霍之举，实寄渊谟，便可依旧典，以礼废黜。中军新安王，体自文皇，叡哲天秀，宜入嗣鸿业，永宁四海，外即以礼奉迎。 
昭业少美容止，好隶书，世祖敕皇孙手书不得妄出，以贵重之。进对音吐，甚有令誉。王侯五日一问讯，世祖常独呼昭业至幄座，别加抚问，呼为法身，重爱甚。文惠太子崩，昭业每临哭，辄号咷不自胜，俄而还内，欢笑极乐。在世祖丧，泣竟，入后宫，常列胡伎二部入阁迎奏。为南郡王时，文惠太子禁其起居，节其用度，昭业谓豫章王妃庾氏曰： 阿婆，佛法言有福德福生帝王之家。今日见作天子，便是大罪，左右主师，动见拘执，不如作市边屠沽富儿百倍矣。 及即位，极意赏赐，动百数十万。每见钱，曰： 昔时思汝，一个不得，今用汝未？ 期年之间所出，诸库储钱数亿垂尽。开主衣库，与不逞群小，又给阉人竖子各数人，随其所欲，恣意辇取，取诸宝器以相剖击破碎之，以为笑乐。好斗鸡，密买鸡至数千价。世祖御物甘草杖，宫人寸断用之。毁世祖招婉殿以封赐阉人徐龙驹为斋。龙驹尤亲幸，为后阁舍人，日夜在宫房内。昭业与文帝幸姬霍氏淫通，龙驹劝长留内，声言度霍氏为尼，以馀人代之。皇后亦淫乱，斋阁通夜洞开，内外淆杂，无复分别。
壬辰，使萧鸾等率兵自尚书入云龙门，戎服加朱衣于上。帝在寿昌殿，闻外有变，使闭内殿，诸阉人登兴光楼望，报云： 见一人戎服，从数百人，在西锺楼下。 须臾，萧鸾领兵先入，帝走向爱姬徐氏房，拔剑自刺不中，以帛缠出，杀之，馀党亦见诛。卒时年二十二，葬以王礼。
○萧昭文
萧子显《齐书》曰：海陵恭王昭文字季尚，文惠太子第二子也。封临汝公。郁林王即位，改封新安王。及郁林王废，尚书令西昌侯鸾奉帝纂统。延兴元年七月丁酉，即位。以尚书令、镇军大将军西昌侯鸾录尚书事、杨州刺史，封宣城郡公。十月，进为太傅、杨州牧，加殊礼，进爵为王，辅政，帝起居皆谘而后行。思食蒸鱼菜，太官令以无录公命，不与。辛亥，皇太后令曰： 嗣主幼冲，庶政多昧，且早膺尫疾，弗克负荷。太傅宣城公宜入承宝命，式宁宗祏。帝可降封海陵王。 
十一月，称王有疾，数遣御师占视，乃殒之。时年十五，谥曰恭王。
○萧鸾
萧子显《齐书》曰：高宗明皇帝讳鸾，字景栖，始安贞王道生子也。少孤，太祖抚育，恩过诸子。宋世为安吉令，有严能之名，迁宁朔将军、淮南宣城二郡太守。太祖践祚，迁侍中，封西昌侯。建武元年，持节、冠军将军、郢州刺史。世祖即位，转度支尚书、侍中，领骁骑将军。王子侯旧乘缠帷车，高宗独乘下帷，仪从如素士。迁中领军、左卫将军、豫州刺史、尚书仆射，领右卫将军。武帝遗诏为侍中、尚书令，加镇军、中书监、开府仪同三司。海陵即位，为使持节、都督扬、南徐二州诸军事、扬州刺史，镇东城，给兵五千人。录尚书、假黄钺、中外都督，加殊礼，进爵为王。太后令废海陵王，以上入纂大位，群臣三请，乃受命。
建武元年十月癸亥，即皇帝位，大赦，改元。戊子，立皇太子宝卷。赐天下为父后者爵一级。二年十月丁卯，诏曰： 轨业去奢，事殷哲后，训物以俭，理镜前书。朕思所以迁淳改俗，反古移民。可罢东田，毁兴光楼。 并敕水衡量省御乘。永太元年四月甲寅，改元，大赦。五月，以太子中庶子梁王为雍州刺史。己酉，崩于正福殿，年四十七。
帝明审有吏才，持法无所借。大存俭约。罢世祖所起新林苑，以地还百姓。废文帝所起太子东田，卖之。永明中，舆辇舟乘，剔去金银还主衣库。太官进食，有裹蒸，帝曰： 可四片破之，馀充晚食。 世祖掖庭中宫殿服御，一无所改。
○萧宝卷
萧子显《齐书》曰：东昏侯讳宝卷，字智臧，高宗第二子。建武元年，立为皇太子。高宗崩，即位。
永元元年正月，大赦，改元。辛卯，南郊。诏二品清官以上应食禄者，有二亲或祖父母年登七十，并给见钱二千贯。二年八月甲申夜，宫内失火。十二月，雍州刺史梁王起义兵于襄阳。三年正月丙申，合朔，事毕，与宫人於阅武堂元会，皇后正位，帝戎服临事。三月，南康王宝融即皇帝位于江陵，以太子左率李居士总督西讨诸军事，屯新亭。九月，义军至南州，辅国将军申曹军二万人于姑熟奔归。丙辰，李居士与义军战于新亭，败绩。十月，冀青二州刺史桓和入卫，屯东宫；己卯，以众降。光禄大夫张瑰先守石头，弃城奔还。于是闭宫城自守。李居士以新亭降。军筑长围守宫城。十二月，王珍国、侍中张謏等帅兵入殿废帝。
帝在东宫，便好弄，不喜书学。及即位，性重涩少言，不与朝士接，惟亲信阉人。日夜于后堂戏马，五更方卧，至晡乃起。渐出游走，屏逐居民，从万春门游东宫以东至于郊外，数十百里，皆空家静室。巷陌悬幔为高障，置仗防之，谓之屏除。夜出晨反，火光照天。拜爱姬潘氏为贵妃。仍以金莲帖地，使妃行于其上，曰此步步莲花耶。每出，妃乘卧舆，帝骑马从后。着织成袴褶，金薄帽，执七宝缠槊，戎服急装，不变寒暑，凌冒雨雪，不避坑阱；驰骋渴乏，辄下马解取腰间蠡器，酌水饮之，复上马驰去。选无赖小儿善走者为逐马，左右百人，常以自随。置射雉场二百九十六处，翳中帷帐及步障，皆夹缘以红锦，金银镂弩牙，瑇瑁帖箭。郊郭四民，樵苏路绝，吉凶失时，舆疾弃尸，不得殡葬。后宫遭火之后，更起仙华、神仙、玉寿诸殿，刻画雕彩，麝香涂壁，锦幔珠帘，穷极绮丽。
又信鬼神，崔惠景事时，拜蒋子文神为假黄铖、使持节、相国、太宰、大将军、杨州牧、钟山王，以至尊为皇帝。迎神像及诸庙杂神皆入后宫，祷祀祈福。及闻兵入，趋出户，阉人黄大刀伤其膝，仆地，曰： 奴反耶？ 直后张齐斩首送梁王。宣德太后令依汉海昏侯故事，追封东昏侯。
唐秘书监虞世南《公子先生论》云：公子曰： 宋齐二代，废王有五，并骄淫狂暴，前后如一，或身被杀戮，或倾坠宗社，岂厥性顽凶，自贻非命，将天之所弃用倾代业者乎？ 先生曰： 夫木之性直，匠者揉以为轮；金之性刚，工人理以成器。岂人事也？惟上智下愚，特禀异气；中庸之才，全由训习。自宋、齐以来，东宫师傅，备员而已，贵贱礼隔，规献无由，且多以位升，罕由德进。善乎哉！贾生之言： 昔者成王幼在襁褓之中，召公为太保，周公为太傅，太公为太师。保则保其身体，傅则傅以德义，师则导之教训，此三公之职也。又置三少曰少保、少傅、少师，是与太子晏者也。故乃孩提有识。三公、三少固明者孝仁礼义，以导习之，遂去邪人，不使见恶行。选天下之儒士，孝悌博闻有道术者，以翼卫之，使与太子居处。故太子生乃见正事，闻正言，行正道，左右前后皆正人也。习与正人居，不能无正，犹生长齐地不能不齐言；习与不正人居，犹生长楚地不能不楚言也。 秦使赵高傅胡亥，教之狱讼，所习者非斩劓人，则夷人之三族也。故胡亥今日即位，明日射人，有忠谏者谓之诽谤，深计者谓之妖言，视杀人如刈草菅然。岂胡亥之性恶哉？彼其导之者非其理也。故选左右禅教之，最急此五。君者禀凡庸之性，无周召之师，远益友之箴规，狎不尚之近习，以斯下质，生而楚言，覆国忘身，理故然也。 
○萧宝融
萧子显《齐书》曰：和帝讳宝融，字智昭，高宗第八子。建武元年，封随郡王。永元元年，改封南康王，出为荆雍宁益梁南北秦七州诸军事、西中郎将、荆州刺史。萧颖胄杀巴西、梓潼二郡太守刘山阳，奉王举兵。以雍州刺史萧衍为使持节、都督诸军事、左将军。以萧颖胄为右将军、督行诸军事。夏侯亶自京师至江陵，称宣德太后令： 南康王宜纂成国祚，光临亿兆，方俟清宫，未即大号，可且封十郡为宣城王，加相国、荆州牧，又加黄钺。 萧颖胄为左长史，进号镇军；萧衍进号征东将军。己巳，群僚上尊号。
中兴元年正月乙巳，即皇帝位，大赦，改元。以相国左长史萧颖胄为尚书令、领军将军，萧衍为雍州刺史。十二月，建康平。皇太后令以萧衍为大司马、录尚书事、骠骑大将军、杨州刺史，封建安郡公，依晋武陵王遵承制故事，百僚致敬。二年正月，皇太后临朝，入居内殿。以大司马萧衍为都督中外诸军事，殊礼，进位相国，总百揆，杨州牧，封十郡为梁公，备九锡之礼，加远游冠，位在诸王上。二月，进梁公爵为王，增封十郡，建天子旌旗，出警入跸。三月景辰，逊位于梁。丁卯，梁奉帝为巴陵王，徙姑熟。戊辰，薨，年十五。追为和帝，葬恭陵。
史臣曰：夏以桀亡，殷因纣灭，郊天改朔，理无延世。而皇符所集，重兴西楚，神器暂来，虽有冥数，徽名大号，斯为幸矣。
