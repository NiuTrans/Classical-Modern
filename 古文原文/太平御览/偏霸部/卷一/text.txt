○蜀刘备
《蜀志》曰：先主姓刘，讳备，字玄德，涿郡人，汉景帝子中山靖王胜之后也。胜子贞，元狩六年封涿县陆城亭侯，坐酎金失侯，因家焉。(《典略》：备本临邑侯支属。)先主祖雄，父弘，世仕州郡。雄举孝廉，官至东郡范令。先主少孤，母贩履织席为业。舍东南角篱上有桑树，上高五尺馀，遥望重重如小车盖，往来者皆怪此树非凡，或谓当出贵人。(《汉晋春秋》曰：涿人李定云：此家必出贵人也。)先主少时，与宗中诸儿於树下戏，言： 吾必当乘此羽葆盖车。 叔父子敬谓曰： 汝勿妄语，灭吾门矣。 年十五，母使行学，与同宗刘德然、辽西公孙瓒俱事故九江太守同郡卢植，德然父元起常资给先主，与德然等。元起妻曰：各自一家，何能常尔耶！ 起曰： 吾宗中有此儿，非常人也。 而瓒深与先主相友。瓒年长，先主以兄事之。先主不甚乐读书，喜狗马、音乐、美衣服。身长七尺五寸，垂臂下膝，顾自见其耳。少语言，善下人，喜怒不形于色，好交结豪侠，年少争附之。中山大商张世平、苏双等赀累千金。贩马周旋於涿郡，见而异之，乃多与之金。先主由是得用合徒众。
灵帝末，黄巾起，州郡各举义兵，先主率其属从校尉邹靖讨贼有功，除安喜尉。大将军何进遣都尉诣丹阳募兵，先主与俱行，至下邳遇贼，力战有功，除下密丞。复去官。后为高唐尉，迁为令。为贼所破，往奔公孙瓒，表为别部司马，使为青州刺史田楷拒冀州牧袁绍。数有功，守平原令，后领平原相。郡民刘平素轻先主，耻为之下，使客刺之。客不忍刺，语之而去。其得人心如此。
袁绍攻公孙瓒，先主与楷东屯齐。曹公征徐州，徐州牧陶谦遣使告急于楷，楷与先主俱救之。时先主有兵千余人，谦以丹阳兵四千人益先主，先主遂去楷归谦。谦表先主为豫州刺史，屯小沛。谦病，谓别驾糜竺曰： 非刘备不能安此州。 谦死，竺帅州人迎先主，先主未敢当。下邳陈登谓先主曰： 今汉室凌迟，海内倾覆，立功立事，在於今日。彼州殷富，户口百万，欲屈使君抚临州事。 北海相孔融谓先主曰： 今日之事，百姓与能，天与不取，悔不可追。 先主遂领徐州。袁术来攻，先主拒之於盱眙、淮阴。曹公表先主为镇东将军，封宜城亭侯，是岁，建安元年也。先主与术相持经月，吕布乘虚袭下邳。守将曹豹反，间迎布。布虏先主妻子，先主求和於布，布还其妻子。
先主还小沛，复合兵得万馀人，布恶之，自出攻先主，先主败走归曹公。曹公厚遇之，以为豫州牧。曹公助先主围布於下邳，生擒布。复得妻子，从曹公还许。表先主为左将军，礼之愈重，出则同舆，入则同席。袁术欲经徐州北就袁绍，曹公遣先主督朱灵、路招要击术。未至，术病死。曹公从容谓先主曰： 天下英雄，惟使君与操耳。本初之徒，不足数也。 先主方食，失匕箸。
先主据下邳，乃杀操徐州刺史车胄，留关羽守下邳，身还小沛。曹公东征，先主败绩。曹公尽收其众，虏先主妻子，并擒关羽以归。
先主走青州，青州刺史袁谭，先主故茂才也，将步骑迎先主。先主随谭到平原，谭驰使白绍。绍遣将道路奉迎，身去邺二百里，与先主相见。关羽亡归先主。曹公遣曹仁将骑击先主，先主还绍军，阴欲离绍，乃说绍南连荆州牧刘表。绍遣先主将本兵至汝南。先主遣糜竺、孙乾与刘表相闻，表自郊迎，以上宾待之。
先主在荆州数年，尝於表坐起至厕，见髀里肉生，慨然流涕。还坐，表怪问，备曰： 平常身不离鞍，髀肉皆消。今不复骑，髀里肉生。日月若驰，老将至矣，而功业不建，是以悲耳。 一日，徐庶谓先主曰： 诸葛孔明，卧龙也，将军岂不欲见乎？ 先主曰： 可与俱来。 庶曰： 此人可就见，不可屈致也。宜枉驾顾之。 由是先主遂诣亮庐，凡三，见之，因屏人曰： 汉室倾颓，奸臣窃命。孤不度德量力，欲仗大义於天下而智术浅短，遂用猖蹶，然志由未已，君为计将安出？ 亮曰： 自董卓已来，豪杰并起，跨州连郡者不可胜计。曹操比於袁绍，则名微而众寡，操遂能克绍，以弱为强，非惟天时，抑亦人事。今操已拥百万之众，挟天子而令诸侯，此诚不可与争锋也。孙权据有江东，已历三代，国险而民附，贤能为之用，此可与为援而不可图也。荆州北据汉、江，利尽南海，东连吴会，西通巴、蜀，此用武之国也，而其主不能守，殆天所以资将军也。益州隘塞，沃野千里，天府之土，高祖因之以成帝业。刘璋暗弱，张鲁在北，人殷国富而不知恤，智能之士思得明君。将军既帝室之胄，信义著於四海，总揽英雄，思贤如渴，若跨有荆、益，保其岩阻，西和诸戎，南抚夷越，结好孙权，内修政事；天下有变，则命上将将荆州之军以向宛、洛，将军身率益州之众于秦川，百姓孰不箪食壶浆以迎将军者乎？诚如是，则霸业可成，汉室可兴矣。 先主曰： 善！ 於是与亮情好日密。关羽、张飞不悦，先主解之曰： 孤之有孔明，如鱼之有水也。愿诸君勿复言。 
十二年，曹公北征乌丸，先主说表袭许，表不能用。及曹公南征，会表死，子琮代立，遣使请降。先主屯樊城，遂将其众去，过襄阳，诸葛亮说攻琮，荆州可有。先主曰： 荆州临亡，托我以孤，背信自济，死何面目见刘荆州乎！吾不忍也。 琮左右及荆州人多归先主。比到当阳，众且十万，辎重数千辆，日行十馀里。或谓先主曰： 宜速行保江陵，今虽拥大众，被甲者少，若曹公兵至，何以拒之？ 先主曰： 夫济大事者以人为本，今人归吾，何忍弃去！ 是时，曹公又以江陵有军实，恐先主据之，乃释辎重，轻军到襄阳。闻先主已过，曹公将精骑五千急追之，一日一夜行三百馀里，及於当阳之长坂。先主弃妻子，与诸葛亮、张飞、赵云等数十骑走，遣诸葛亮自结於孙权，权遣周瑜等助之，与曹公战於赤壁，大破之，焚其舟船。群下推先主为荆州牧，治公安。
益州牧刘璋内怀恐惧，遣法正迎先主。先主留诸葛亮、关羽等据荆州，将步卒数万人入益州。璋推先主行大司马，领司隶校尉；先主推璋行镇西大将军，益州牧。璋敕关戍诸将文书勿复关通先主。先主大怒，进围成都，数十日，璋出降。蜀中殷盛丰乐，先主置酒大飨士卒，蜀城中金银分与将士，还其穀帛。先主复领益州牧。群下尊先主为汉中王，还治成都。
魏文帝称尊号，传闻汉帝见害，先主乃发丧制服，追谥曰孝愍皇帝。是后建立礼仪，上尊号，即皇帝位於成都。章武元年夏四月，大赦，改年。永安三年，先主病笃，托孤於丞相亮。夏四月，先主殂於永安宫，时年六十三。五月，梓宫自永安还成都，谥昭烈皇帝。秋八月，葬惠陵。
《华阳国志》曰：汉末大乱，雄杰并起。若董卓、吕布、二袁、韩、马、张杨、刘表之徒，兼州董郡，众动万计，叱咤之间，皆自谓汉祖可踵，桓、文易迈。而魏武神武肆略，戡屠荡尽。於时先主名微众鲜，而能龙兴凤举，假翼荆楚，番飞梁、益，建元胤汉，与之鼎峙。非英才命世，孰克如是！
○刘禅
《蜀志》曰：后主讳禅，字公嗣，先主子也。建安二十四年，先主为汉中王，立为王太子。即尊号，为皇太子。先主殂於永安宫，后主袭位於成都，时年十七。是岁，魏黄初四年也。景耀六年夏，魏大兴徒众，命征西将军邓艾数道并攻。用光禄大夫谯周策，奉书於艾。后主舆榇自缚，诣垒门。艾解缚焚榇，延请相见。因承制拜后主为骠骑将军。诸围守悉被后主敕，然后降下。艾使后主止其故宫，身往造焉。后主乃举家东迁，在位凡四十年。既至洛阳，策命为安乐县公，食邑万户，赐绢万匹，奴婢百人。后司马文王与后主宴，为之作乐，故蜀妓、旁人皆感怆，而后主喜笑自若。王谓贾充曰： 人之无情，乃至於是！虽使诸葛亮在，亦不能辅之，况姜维耶？ 充曰： 不如是，殿下何由并之？ 他日，王问禅曰： 颇思蜀否？ 禅曰： 此间乐，不思蜀也。 蜀故秘书令郄正闻之，求见禅曰： 王复问，可言 先人坟墓远在陇、蜀，乃心西悲，无日不思， 因闭其目。 会王复问，禅以此答。王曰： 何乃似郄正之语耶！ 禅惊曰： 此实如尊命。 左右皆大笑。后薨於洛阳。
《魏略》曰：始，备在小沛，不意曹公卒至，迫遽弃家属，奔荆州。后主时年数岁，匿窜，随人西入汉中，为人所卖。及建安十六年，关中破乱，扶风人刘括避乱入汉中，买得禅，问知其良家子，遂养为子，与娶妇，生一子。始禅与父相失时，识其父字玄德。比舍人有姓简者，及备得益州而简为将军。备遣简到汉中，舍都邸。禅乃诣简，简相验讯，事皆符验。简喜，以语张鲁，鲁乃洗沐送诣益州。备乃立为太子。始备以诸葛亮为太子太傅，及禅立，以亮为丞相，委以诸事，谓亮曰： 政由葛氏，祭则寡人。 亮亦以禅未闲于政，遂总内外。
