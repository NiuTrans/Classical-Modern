○司徒下
《晋书》曰：王浑，字玄冲，迁司徒仍加兵。浑以司徒文官主吏不持兵，持兵乃吏属；绛衣自以非是旧典，皆令皂服。论者美其谦而识体。
又曰：石苞为司徒，奏州郡农桑未有赏罚之制，宜遣掾属循行，皆当均其土，宜举其殿最然后黜陟焉。诏曰： 农殖者，为政之本，有国之大务也。虽欲安民兴化，不先富而教之，其道无由而至。今四海多事，军国用广，加承征役之后，属有水旱之患，仓库不充，百姓无积。稼穑树艺，司徒掌之。今虽登论道，然经国立政惟时所急，故陶唐之世稷官为重。今司徒位当其任，有毁家纾国乾乾匪躬之志。其使司徒督察州郡播殖，其增置掾属十人，听取王官更练事业者。 苞在位称为忠勤，帝每委任焉。
又曰：何邵，曾之子也。永康初迁司徒。赵王伦篡位，及三王交争，邵以轩冕而游其间，无怨之者。
又曰：何曾，字颖考。以太保侍中领司徒，曾固让。诏曰： 司徒，旧丞相之职，自古及今，总论人物，化治之本，以君弘道，故选於众而复盘桓，非所闻也。 
又曰：魏舒为司徒，不持激厉，不课人短。陈留周震为诸府所辟，书既下，公辄亡，佥号震曰： 杀公掾，舒辟之。 果无患。
又曰：王戎代王浑为司徒，高选长史西曹掾委任责成。戎形状短陋，而目明彻，威仪不足。常畜马舆，无日不出，亲类之亡无不吊也。常以象牙算昼夜算计家财，远及田牧。性又至俭，不能善自奉养，财不出外，天下之人谓之膏肓之病。
又曰：山涛为司徒，固辞。敕断表，卧加章绶。涛曰： 岂可以垂没之年污宦乎？ 迳出归家。
又曰：魏舒，字阳元，为司徒，年过致仕，有逊让意而无居宅，乃渐以俸秩之馀为第一所。舒素为人，先行而后言，故未曾语亲疏言当逊位。九年正月，整法服入殿，朝会罢，迳还。奉送章绶，内外莫有知舒此情者。
曹嘉之《晋记》曰：王戎再至司徒，委事掾属，乘小马从便门出，见者不知是台司也。
《晋诸公赞》曰：司徒傅祗疾，逊位，不许，板舆上殿。
《晋中兴书》曰：刘隗从兄畴，字王乔，有重名。司空蔡谟每叹曰： 若使刘王乔得南渡，司徒公之美选也。 
又曰：蔡谟，字道明，迁司徒。谟固让曰： 若我作司徒，将为后代哂，义不敢拜。 诏数十下，谟章表十余上，陈以疾笃。帝临轩自朝至申而征不至。公卿以蔡公傲，无人臣之礼，奏送谟廷尉。谟率子弟诣阙稽颡，诏免为庶人。
《齐职仪》曰：司徒，品秩冠服同丞相，郊庙服冕同太尉。汉哀帝从朱博议，始置三司，改丞相为大司徒，以孔光为之。魏以华歆为之。
《北齐书》曰：孔腾。初，北境乱，腾亡一女。及贵，推访不得，疑其为人婢。及为司徒，婢诉良者皆免之，愿免千人，冀得其女。神武知之，大怒，遂解司徒。
《隋书》曰：王谊为大司徒，苏威立议，以为户口滋多，民田不赡，欲减功臣之地以给民。谊奏曰： 百官者，历世勋贤，方蒙爵土，一旦削之，未见其可。如臣所虑，正恐朝臣功德不建，何患民田有不足？ 上然之，竟寝威议。
《唐书》曰：大和四年，守司徒裴度上表辞册命，言臣此官已三度受册，有靦颜目。从之。
《九州春秋》曰：灵帝卖官，廷尉崔烈入钱五百万以买司徒。烈子均亦有时名，烈问曰： 吾作公，天下人谓何如？ 对曰： 大人少有高名，不谓不当为公。今登其位，海内嫌其铜臭。 烈举杖击之，均走。烈曰： 子授父挝而走，可谓孝乎？ 均曰： 舜之事父，少杖则受，大杖而走，不陷父於不义。 烈曰： 尔以吾为瞽叟耶？ 
《华阳国志》曰：自建武之后，群儒修业开案图纬，汉之宰相当出坤乡。於是司徒李公屡登七政，太傅于坚弈代论道。
《荀氏家传》曰：组字大章，中宗为晋王时，将征为司徒，问太常贺循，循曰： 组旧望清重，勤劳显著，迁训五品，以统人伦，实充人望。 诏以组为司徒。
《江氏家传》曰：江统字应元。时太傅从事中郎庾子嵩以风韵见重，亦雅敬君德，每云： 当今可以居司徒、充民望者，江生其人也。 
《管子》曰：昔者，黄帝得祝融，辨南方，故使为司徒。
《符子》曰：鲁侯欲以孔子为司徒，将召三桓而议之，乃谓左丘明曰： 寡人欲以孔丘为司徒，而授以鲁政焉。寡人将欲询诸三子。 左丘明曰： 孔丘，圣人与！夫圣人在政，过者离位焉。君虽欲谋，其罪弗合乎？ 鲁侯曰： 吾子奚以知之？ 丘明曰： 周人有爱裘而好珍羞，欲为千金之裘而与狐谋其皮，欲具少牢之珍而与羊谋其羞。言未卒，狐相率逃於重丘之下，羊相呼藏於深林之中，故周人十年不制一裘，五年不具一牢。何者？周人之谋失之矣。今君欲以孔丘为司徒，召三桓而议之，亦与狐谋裘与羊谋羞哉！ 於是，鲁侯遂不与桓谋，而召孔丘为司徒。
《典略》曰：契为司徒，百姓和亲；夔主宾客，远人毕至。
蔡邕《申鼎铭序》曰：惟建宁四年春三月，进公登于王前廷，乃制诏曰： 其以司空桥玄为司徒。 公拜稽首，三让，然后受命。
曹植《辅臣论》曰：辨博通幽，见传异度。德实充塞于内，知谋从横於外。解疑释滞，剖散盘结者，主司徒。
荀勖答诏曰：咸宁四年，司徒何曾迁太宰，诏问勖： 司徒处当得人，副远近之望并治事见才，谁可也？ 勖表 三公具瞻之望，诚不可用，非其人。昔魏文帝用贾诩为公，孙权笑之；尚书令李胤忠亮高洁；应处台辅。 
宋谢庄《为北中郎谢兼司徒章》曰：臣闻燮理阴阳，夤亮天地，弗惟其官，无人则缺。司徒掌敷五典，职扰兆民，岂悟乾灵罔遗光渥，方阐不次之任？殊绝蕃岳，岂可权尸三事，假备六符，惭震周回，顾步交悸。
○司空
《尚书》曰：舜曰： 咨，四岳！有能奋庸熙帝之载。 (奋，明也。载，成也。)佥曰： 伯禹作司空。 帝曰： 俞，咨！禹，女平水土，惟时懋哉！ (帝曰：然，嗟！禹，女有平水灾之功。惟是勉之哉。遂委以政也。)
又曰：司空掌邦土，居四民，时地利。(冬官卿主国空亡以居士农工商四民，使顺天时，分地利也。)
《礼记·王制》曰：司空执度度地。(司空冬官卿掌邦事者也。度，丈尺也。)量地远近，(制邑井之处也。)兴事任力。(事谓筑邑宿市。)
《春秋·昭四年》曰：爽鸠氏，司空也。
《续汉志》曰：司空为冬官，掌邦事。凡营城起邑、复沟洫、修坟防之事，则议其利，建其功。四方水土、功课，岁尽则奏其殿最而行赏罚。凡国有大造大疑，谏诤与大尉同。
《春秋元命苞》曰：危东六星，两两而比，曰司空。主水，金木守之，天下忧水。
《韩诗外诗》曰：山陵崩陁，川谷不通，五谷不殖，草木不茂，则责之司空。
《尚书大传》曰：沟渎拥遏，水为民害，田广不垦，则责之司空。
《尚书形德放》曰：禹长于地理水泉，九州得括象图，故尧以为司空。
《家语》曰：度量不审，举事失理，都鄙不修，财物失所曰贫。贫则饬司空。(饬谓整摄。)
又曰：鲁定公以孔子为司空，乃别五土之性，(五土：山林、川泽、丘陵、坟衍、原隰也。)而物其所生之宜，咸得厥所。
《汉书》曰：成帝绥和元年，始更名御史大夫曰大司空。(初改为司空，议者又以县道官有狱司空，故复加为大司空，亦所以别大小之文。)
又曰：彭宣，字子佩，为大司空，而王莽为大司马专权。宣上书曰： 三公鼎足承君，一足不任则覆，乱美质。臣老病，愿上印绶。 
又曰：何武字君卿，为司空，事后母不笃。诏以其举措烦碎，不合众心，孝声不闻，恶名流行，其上大司空印绶，遂册免之。
《东观汉记》曰：杜林代张纯为大司空，务于无为，第五伦为司空，奉公不挠，言事无所依违。
《后汉书》曰：王梁初为野王令，世祖议选大司空，而赤伏符曰： 王梁主卫，作玄武。 帝以野王，卫之所徙；(《史记》曰：卫文君自濮阳徙于野王。)玄武，水神之名；司空，水土之官也。于是，擢拜梁为大司空。
又曰：窦融拜冀州牧，十馀日，又迁大司空。融自以非旧臣，一旦入朝，在功臣之右。召会进见，容貌辞气卑恭已甚，帝以此愈亲厚之。
又曰：陈宠为司空，府故事以计吏至时，自以下皆属籍不通宾客，以防交关。宠去籍通客以明无所不受。论者大之。
又曰：张奋，字稚通，父纯。临终敕家丞曰： 司空无功於时，猥蒙爵土，身死之后勿议传国。 奋兄根，少被病。光武诏奋嗣爵，奋称纯遗敕，固不肯受，帝以奋违诏敕收下狱。奋惶怖，乃袭。
又曰：第五伦，章帝立，征拜司空。奉公不挠，言议果决，后自陈老病，以二千石禄俸终厥身。
《续汉书》曰：张奋为司空时，岁灾旱，祈雨不应。乃上表，即时引见，复口陈时政之宜。帝召太尉、司徒幸洛阳狱录囚徒，大雨三日。
华峤《后汉书》曰：第五伦虽峭直，然常以中兴已来，二主好吏化俗尚苛刻。政化之本，宜先以宽和。及为三公，值章帝长者多恕，屡有善政，伦上疏褒称盛美，因以劝成德风也。
又曰：伏恭为太仆，帝临辟雍於行礼中，拜恭为司空，儒者以为荣。
袁宏《后汉纪》曰：第五伦为司空，有人与伦千里马者，伦虽不取，每三公有所选举，伦心不忘也，然亦终不用。
《汉官解诂》曰：下理坤道，上和乾光，谓之司空。
《魏志》曰：景初元年，司徒司空并缺，散骑侍郎孟康曰： 夫宰相者，天下之所瞻效，诚宜得秉忠履正、本德伏义之士，足为海内所师表者。窃见司隶校尉崔林，禀自然之正性，体高雅之弘量。论其所长以比古之人，忠直不回，则史鱼之俦也；清俭守约，则季文之匹也。 遂为司空，封安阳亭侯。三公封列侯，自林始也。
又曰：徐邈拜司空，叹曰： 三公，论道之官，无其人则缺，岂可以老病忝之哉！ 固辞不受。
《晋书》曰：裴秀为司空，删定官制，损益多善。当禅代之际，总纳言之要；其所裁当礼无违者。又案《禹贡》山川地名古有今无者，皆随事注列，作《禹贡地域图》十八篇，事成奏上，藏於秘府。秀在位四年，为当世名公。
又曰：郑袤字林叔，为司空，天子临轩，遣就第拜授，袤谓使曰： 魏以徐景山为司空。徐公曰：三公上应天心，苟非其人，实伤和气。 固辞，见许。
《晋起居注》曰：武帝太始七年，诏光禄大夫郑袤体行纯正，履道冲粹，退有清和之风，进有素丝之节，宜齐三阶之耀，补衮职之缺，明弼朕躬，匡其不逮，其以袤为司空。
《晋中兴书》：虞玩，字士瑶。王道、郄鉴、庾亮相继薨，迁玩为司空，给羽林四十人。玩比陈让，不听。既拜，叹息谓宾客曰： 以我为三公，是天下无人矣！ 谈者以玩为知言。
《齐职仪》曰：司空，品秩、官服同太宰。舜以禹为司空。成王以毛公为司空。宋以武公之讳，改司空为莫敖。秦置御史大夫，省司空。
《后魏书》曰：伊馥拜司空。及为三公，清约自守，为政举大纲而已，不为苛碎。
《后周书》曰：冬官谓之大司空卿，掌邦事，以五材九范之徒，佐皇帝，富邦国，大祭祀，行洒扫，庙社四望则奉豕牲。
《唐书》曰：天宝十三载，册杨国忠为司空，其日雨土。
《五代史·唐书》曰：清泰二年，制以前同州节度使冯道为守司空。时议以自隋唐已来，三公无职事，自非亲王不恒置，於宰臣为加官，无单置者。道在相位时带司空，及罢镇，未命官，议者不练故事，率意行之。及制出，言议纷然。或云便可综中书门下事，或云须册开府。及就列，无故事，乃不就。朝堂叙班，台官两省官入就列，方入宰臣，退踵后先退。及晋天福中，以李鳞为司徒；周广顺初，以窦贞固为司徒，苏禹珪为司空，遂以为例。议者不复有云。
《华阳国志》曰：赵瑶字元珪，拜扶风太守。未之郡，司空张温谓曰： 第五伯鱼从蜀郡为司空，今扫吾第以待足下。 
《荀氏家传》曰：荀爽，字慈明。董卓征公，公到府三日，策拜司空。爽起岩穴，九十五日而为台司，世人号为白衣登三公。
又曰：荀敳为司空，文帝平蜀，议复五等表魏朝，使公定礼仪，中护军贾充正法律，尚书仆射裴秀议官制。公遂删定旧文，行正式为一代之典。书成，奏藏於秘府。其服色旗帜法驾之式，礼乐牺牲柴燎之典，祫禘迁毁配食之制，及於明堂辟雍之仪，皆公所议定，朝廷归其美。公既为台辅，德望清重，加以留心礼教，以年耆多疾，不便朝见，诏使侍中任恺咨问政化所宜行否。
又曰：荀蕃字大坚，为司空。刘琨表於太子曰： 司空荀蕃，朝廷之旧臣，奕世忠勤，乃心皇家，具瞻之望，惟蕃而已。宜增位号，授分陕之重，永令臣等有所凭准。
《白虎通》曰：司空主土，不言土而言空。空尚主之，况於实乎？
《环济要略》曰：冬官司空，掌邦事，营城郭都邑，立社稷宗庙，造宫宅器械，监百工。
《典略》曰：禹为司空，披九山，通九泽，决九川，定九州，使各以其职来贡。
《傅子》曰：荀仲豫称禹十二为司空。
《世论》曰：诸葛诞为镇东将军，都督扬州。司马文王秉政，征诞为司空。书至，诞曰： 我当在王文舒后，今便为司空，不遣使者。出赍书，使以兵付乐綝，此必綝所为。 乃将左右数百人至扬州，州人欲闭门，诞叱之曰： 卿非我故吏耶？ 迳入，綝逃上楼，就斩之。
齐孔稚珪《为王敬则让司空表》曰：故李通豪赡以亲宠登用，王基才勇以声华入选。先帝擢臣以荣华，陛下申臣以富贵，遂得北带五州，东跨六郡，内亚三鼎，外齐四岳。蝉佩之映，则左右交晖；龟组之华，则纵横吐耀；轻轮徐动，则剑骑如云；飞盖暂停，则歌锺成列。摐金龙，吹郁其前；鸣笳凤，管叠其后。邓禹若不遭汉光则南阳之掾史，微臣若不逢明圣则孤城之戍客，岂可加以正台之席，登以论道之寄，启黄扉而燮五纬，蹑青帷而调四序。
梁刘孝仪《为临川王解司空表》曰：臣以庸薄，谬窃隆重，职班三事，任总六条。衣衮坐槐，既阙论道驼传憩棠，尤惭为政而俯司土地，仰燮阴阳。折挠之讥已彰，愆伏之咎爰著。今水蜧不跃，旱魃为灾，山无薈蔚，云成烟火，陛下曲私，未垂策免，臣职是当，於何逃责？乞责降兹台步，协此天人。
