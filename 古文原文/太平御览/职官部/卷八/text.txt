○录尚书
《汉书》曰：张安世领尚书事，职典枢机，以谨慎周密自著。每言大政，已决辄移病出；闻有诏令，乃惊使吏之丞相府问焉。自朝廷大臣，莫知其与议也。
又曰：孔光字子夏，领尚书事，凡典枢机十馀年，守法度，修政事，不希苟合。或问： 温室省中树皆何木也？ 光答以他语，其慎密也如此。
应劭《汉官仪》曰：章帝诏曰： 司空牟融典职六年，勤劳不怠，其以融为太尉，录尚书事。 
又曰：和帝策书曰： 故太尉邓彪，元公之族，三让弥高，海内归仁，为群贤首。其以彪为太傅，录尚书事，百官总已以听。 
又曰：灵帝策书曰： 故太尉陈蕃，忠亮謇谔，有不吐茹之心。司徒胡广敦德允元，五世从政。今以蕃为太傅，与广参录尚书事。 
又曰：冲帝策书曰：太尉赵峻，二世掌典机衡，有匪石不二之节。大司农李固，公族之苗，忠直不回。余以峻为太傅，固为太尉，参录尚书事。
《晋书》曰：元康元年，诛杨骏诏曰： 司徒王浑秉德忠正，器量弘远，历位内外，文武勋庸，著在方策，宜参弼机衡以亮天工，其令录尚书事。 
又曰：贾充为太尉，录尚书事，及伐吴为大都督。吴平，遣侍中程咸犒劳，增邑八千户。
又曰：会稽王道子元显，并录尚书事。时谓道子为东录，元显为西录。
《晋中兴书》曰：泰和元年，诏会稽王体道冲虚，理识明允。阿衡李文，有保乂之规；辅弼哀皇，尽翼亮之道。朕承洪绪，仍闻善诱，慎徽五教，仪形具瞻，登贤显亲，国之典也。其以为丞相，录尚书事。入朝不趋，赞拜不名，剑履上殿，给羽葆鼓吹班剑六十人。
又曰：元兴元年八月庚子，尚书下舍火。是时桓玄用事，出镇姑熟，名虽在外，实遥录尚书，故天火示不复用也。
又曰：明帝后庚氏为皇太后，九月癸卯，皇太后临朝称制，司徒王导录尚书事。
傅畅《晋故事》曰：何劭、王戎、张华、裴楷、杨济、和峤为愍怀太傅，通省尚书事。张华为光禄大夫，尚书七条事皆咨而后行。惠帝之世，太保卫瓘、太宰河间王颙、太傅东海王越，皆录三省尚书秘书事。
沈约《宋书》曰：高武永初三年，尚书令扬州刺史徐羡之为司空，录尚书事。
又曰：孝武帝即位，以大将军江夏王义恭为太尉，录尚书事。
又曰：诸公录尚书事，古制也。王肃解《尚书》 纳于大麓 曰： 尧纳舜於尊显之官，使之录万机之政。 案：汉氏诸吏平尚书奏事，后霍光以大司马大将军平尚书事。
《齐书》曰：明帝为宣城王，录尚书事。废帝昭业思蒸鱼，太官以无录公命，不与。
《后魏书》曰：北海王祥，初迁大将军，录尚书事。祥之命，其夜暴风云电拔其庭中桐树，大十围，倒立本处。天威如此，识者知其不终。
《三国典略》曰：齐以并省，尚书令高阿那肱为录尚书事。那肱才伎庸劣，不涉文史，尚书郎中源师常白那肱云： 龙见当雩。 那肱问曰： 何处龙见？作何颜色？ 师答曰： 此是龙星，须雩祭也，非是真有龙见。 那肱曰： 汉儿多事，强知星宿。 
《唐书官品志》曰：录尚书一人，位在令上，掌与令同，但不纠察。今则纠弹见事，与御史中丞更相廉察。
陶氏《职官要录》曰：后汉章帝以太傅赵喜、太尉牟融并录尚书事。尚书有六名，自此始也。因斯以来，每帝幼即位，辄置太傅录尚书事。
○尚书令
《六典》曰：尚书令，掌总领百官，仪形端揆，其属有六尚书：一曰吏部，二曰户部，三曰礼部，四曰兵部，五曰刑部，六曰工部。凡庶务皆会而决之。
《汉官仪》曰：尚书令主赞奏，总典纲纪，无所不统，秩千石；故公为之者，朝会不陛奏事，增秩二千石。天子所服五时衣赐尚书令。其三公、列卿、将军、大夫、五营校尉行复道中，遇尚书令、仆射、左右丞，皆回车豫避。卫士传呼，不得纡台官；台官过，乃得去。(汉尚书称台，魏晋以来为省。)
《汉书》曰：张安世，字子孺，少以父任为郎。用善书给事尚书，精力於职，休沐未尝出。上行幸河东，亡书三箧，诏问莫能知，惟安世识之，具作其事。后构求得书，以相校无所遗失。上奇其才，擢为尚书令。
《东观汉记》曰：陈忠为尚书令，数进忠言，辞旨弘丽，前后所奏，悉条於宫上阁以为故事。
又曰：侯霸为尚书令，深见任用；樊淮为尚书令，明习汉家故事，周密畏慎；申屠刚为尚书令，謇謇多直言，无所屈挠。
《后汉书》曰：宋均拜尚书令，每有驳议，多合上旨。均尝删翦疑事，帝以为有奸，大怒。收郎缚格之。诸尚书惶恐，皆叩头谢罪。均顾厉色曰： 盖忠臣执义，无有二心，若畏威失正，均虽死不易！ 小黄门在傍，入具以闻。帝善其不挠，即令贷郎。
又曰：申屠刚迁尚书令。光武尝欲出游，刚以陇蜀未平，不宜晏安逸豫。谏不见听，遂以头轫乘舆轮，帝遂为止。
又曰：郭贺字乔卿，为尚书令，百姓歌之曰： 厥德仁明郭乔卿，忠正朝廷上下平。 
又曰：侯霸拜尚书令，条撰善政有便於民者，除其烦苛。时令立春下宽大诏书，由霸始，建言多施用。
又曰：陈蕃出为豫章太守，性方峻，不接宾客。征为尚书令，送者不出郭门。
华峤《后汉书》曰：申屠刚为尚书令，时内外群官，多帝自迁举；加以法理严察，职事过苦，尚书近臣乃至捶扑牵曳於前。群臣莫敢言，惟刚每极谏。
张璠《汉记》曰：左雄为尚书令，在位者各肃清，时称曰： 左伯豪为尚书令，天下皆慎选举。 伯豪，雄字也。
《汉官》曰：尚书令，秦官，铜印墨绶，与司隶校尉、御史中丞皆专席坐，京师号曰 三独坐 ，言其尊重如此。
《魏志》曰：陈矫，字季弼，尚书令。魏明帝尝至尚书门，矫跪问： 何之？ 帝曰： 欲案行文书耳。 矫对曰： 此臣职分，非陛下所宜临也。若不称，则请就黜。 帝惭，回车。
又曰：荀彧自为尚书令，常以书陈事。临薨，皆焚毁，故奇策密谋不得尽闻。又非正道不用心，名重天下，莫不以为仪表，海内英俊咸宗焉。
《魏氏春秋》曰：荀攸字公达，为尚书令。从太祖征伐，常谋谟帷幄，时人及子弟莫知其所言。太祖每称之曰： 公达外愚内智，外怯内勇，外弱内强，不伐善，无施劳，知可及，愚不可及，虽颜回、宁武子不能过。 文帝在东宫，太祖谓曰： 荀公达，人之师表也。汝当尽礼敬之。 攸曾病，世子问疾，独拜床下，其见尊异如此。始，攸入尚书，太祖闻名，与语，大悦，谓荀彧、锺繇曰： 公达非常人也，吾得与之计事，天下当何忧哉！ 
《蜀志》曰：费祎代蒋琬为尚书令，于时战军多事，众务烦猥。祎识寤过人，每省读书记，粗举目暂视，究其意旨，其速数倍於人，终亦不忘。常以朝晡听事，其间接纳宾客，饮食嬉戏，加之博奕，每尽人之欢，事亦不废。后迁大将军，录尚书事。董允代祎为尚书令，旬日之中，事多停滞，允叹曰： 人才力相悬若此，非吾所及。 
又曰：蒋琬，字公琰。诸葛亮每言： 公琰托志忠雅，当与吾共赞王业也。 密表后主： 臣若不幸，后事宜以付琬。 亮卒，琬为尚书令。时新丧元帅，远近危悚。琬出类拨萃，处群僚之右，既无戚容，又无喜色，神宇举止，有如平常，由是众望渐服。
又曰：刘巴字子初，代法正为尚书令。躬履清俭，不治产业。又自以归附非素，惧见猜嫌，恭默守靖，退无私交，非公事不言。
又曰：吕乂字季阳，代董允为尚书令，庶事无留，门无停宾。又历职内外，治身俭约，谦静少言，为政不烦，号为清能。然持法刻深，好用文俗吏，故居大官，名声损於郡县。
《晋书》曰：乐广为尚书令，所在无当时功誉，然为后人所思。
又曰：裴秀为尚书令。秀创制朝仪，广陈刑政，朝廷多遵用之，以为故事。在位四载，为当世名公。
又曰：李胤为尚书令，虽历职内外，而在公退食，家至贫俭，儿病无以市药，上赐钱十万。
又曰：荀勖守尚书令，课试令史以下核其才能，有闇於文法不能决疑处事者，即时遣出。帝尝谓曰： 魏武帝言荀文若之进善，不进不止；荀公达之退恶，不退不休。二令君之美亦望於君也。 
又曰：会稽王道子，尝集朝士，置酒於东府；尚书令谢石，因醉为委巷之歌。王恭正色曰： 居端右之重，集藩王之第，而肆滛声，欲令群下何所取则！ 石深衔之。
又曰：王彪之字叔虎，为尚书令，与谢安共掌朝政。安每称曰： 朝之大事，众不能决者，咨之王公，无不得判。 
又曰：大熙元年，诏曰： 夫总百揆之得失、管王政之开塞者，端右之职也。是以自汉代以来，每选此官，必慎其人。议郎王戎可为尚书令。 
又曰：卫瓘字伯玉，拜尚书令，性严整，以法御下，视参佐尚书郎若掾属。
又曰：熊远启曰： 伏见吏部以太尉荀组为尚书令，复领荆州牧，自三代以来，未闻以纳言之官而出领牧伯者。 
《晋中兴书》曰：卞壸为尚书令，司徒王导称疾不朝。壸奏导专任不敬，事寝不行，举朝惮壸。
又曰：万协迁尚书令，诏曰： 尚书令协抗志高亮，才鉴博雅，朕甚嘉之。
《晋书》曰：《百官表》注：尚书令一人，唐虞官也。是谓文昌天府，铜印墨绶，五时朝服，纳言帻，进贤两梁冠，佩水苍玉；官品第三；俸，月四十五斛；领都总摄诸曹，出纳王命。
《晋公卿礼秩》曰：尚书令拜受命皆策命，薨则於朝堂发哀，古之冢宰以在端右故也。
《晋故事》曰：贾充为尚书令，以目疾表置省事，於是遂置省事吏四人，品职章服与诸曹令史同。
《宋书》曰：王僧虔为尚书令，尝为飞白书题尚书壁曰： 圆行方止，物之定质，修之不已则溢，高之不已则踬，引之不已则遗，是故去之宜疾。 当时嗟赏，以比座右铭。
又曰：武帝践祚，王莹迁尚书令。时有猛兽入郭，上意不悦，以问群臣，皆莫能对。莹在御筵，乃敛板答曰： 昔击石拊石，百兽率舞，陛下应箓御图，武象来格。 帝大悦，众咸服焉。
《齐书》曰：谢朏字敬冲，征为司徒尚书令。朏辞脚疾不堪，谒，乃角巾肩舆诣云龙门。谢既见，乘小车就席。
《齐职仪》曰：秦汉之世，委政公卿。尚书之职，掌封奏令，赞文书；仆射主开闭，令不在，则仆射奏下其事。魏氏重内职，八座尚书任同六卿；舜举八元八凯，以隆唐朝。今号八座为元凯，谓贤能用事，义如昔也。
《梁书》曰：何敬容为尚书令，贪吝为时所嗤。鄙其署名，敬字则大作苟、小为文，容字大为父、小为口。陆倕戏之曰： 公家苟既奇，大父亦不小。 敬容遂不能答。
又曰：漏禁中语故嘲诮日至。尝有客姓吉，问卿与邴吉远近，曰： 如明公之与萧何。 
《唐书》曰：太宗在藩，尝为尚书令。其后，人臣莫敢为，遂废其官。广德元年，代宗以亲贤有大勋，遂特拜尚书令。
又曰：广德二年冬，诏郭子仪於尚书省视尚书令事，命宰臣己下，特遣射生五百骑执戟翼从，自朝堂至於省，赐以教坊音乐。
《五代史·梁书》：开平三年，诏升尚书令为正一品。按《唐典》，尚书令正二品，至是以将授赵王镕此官，故升之。
《会稽先贤传》曰：沈勋征诣南宫，赐酒拜尚书令，持节临辟，雍名冠百僚。
《襄阳耆旧传》曰：刘季和曰： 荀令君至人家，坐处三日香。 
徐广《军服仪制》曰：尚书令轺车，黑耳后户。
《通典》曰：大唐尚书令，朝服、鷩冕、八旒、七章、三梁冠。(鷩，雉也，可为冠也。)武德初，太宗为秦王时，尝居之，其后人臣莫敢当。故自龙朔二年，制废尚书令。
又曰：旧尚书令，有大厅当省之中，今谓之都堂。
《世说》曰：崇礼闼在东掖门内，路西即尚书省；崇礼门东、建礼门内，即是尚书令下舍之门。
