○良刺史下
《唐书》曰：姜谟拜秦州刺史。高祖谓曰： 衣锦还乡，古人所尚，今以本州相授，用答元功。凉州之路，近为荒梗，宜弘方略，有以静之。 谟至州，抚以恩信，州人相谓曰： 吾辈复见太平官府矣。 盗贼悉来归首，士庶安之。
又曰：颜游秦迁廉州刺史，封临沂县男。时刘黑闼初平，人多以强暴寡礼，风俗未安。游秦抚恤境内，敬让大行。邑里歌之曰： 廉州颜有道，性行同庄老。爱人如赤子，不杀非时草。 高祖玺书劳勉之。
又曰：太宗诏朝集使刺史以上升殿，亲问上，曰： 卿等在州，何以抚教？ 定州刺史薛献对曰： 老者国家所养，臣每存恤之；少者国家所使，臣每劝诫之。田畴荒废，渐加垦辟；礼义既行，产业咸振。此皆禀之圣化，非臣之力。 太宗曰： 如公之所奏，足称循良；清净为政，朕所望於公等也。 
又曰：贾敦颐，曹州冤句人也。贞观中，历迁沧州刺史。在职清洁，每入朝，尽室而行，惟敝车一乘，羸马数匹；羁有缺，以绳为之，见者不知其刺史也。后转瀛州刺史。州界滹沱河及滱水，每岁泛溢，漂流民人。敦颐奏立堤堰，自是无复水患。
又曰：田仁会，永徽初累迁郢州刺史，以善政闻。时属亢旱，仁会自曝祈祷，竟获甘泽。其岁大熟，百姓歌之曰： 父母育我田使君，精诚为人上天闻，旱田致雨山出云，仓廪既实礼义申，但愿常在不患贫。 
又曰：《许景先传》，开元十三年，玄宗令宰臣择刺史之任，必在得人。景先首中其选，自吏部侍郎出为虢州刺史，后转岐州。
又曰：薛大鼎为沧州刺史。州界有无棣河，隋末填废，大鼎奏开之，引鱼盐於海。百姓歌之曰： 新河得通舟楫利，直达沧海鱼盐至。昔日徒行今骋驷，美哉薛公德滂被。 大鼎又以州界卑下，遂决长芦及漳、衡等三河，分泄夏潦，境内无复水灾。时与瀛州刺史贾敦颐、冀州刺史郑德本，俱有美政，河北号 铛脚刺史 。
又曰：敬晖除卫州刺史。时河北新有突厥之寇，方秋而修城不辍，晖下车谓曰： 金汤非粟而不守，岂有弃收获而缮城郭哉！ 悉令罢散，由是人吏咸歌咏之。
又曰：萧定。大历中，有司条天下牧守课绩，惟定与常州刺史萧复、濠州刺史张溢为理行第一。其劝农桑，均赋税，逋亡归复，户口增加，定又冠焉。
又曰：段秀实为泾州刺史兼御史大夫，四镇、北庭行军泾原、郑颖节度使。三四年间，吐蕃不敢犯塞，清约率易，远近称之。非公会，不听乐饮酒，私室无妓媵，无嬴财，退公之后，端居静虑而已。德宗嗣位，就加检校礼部尚书。
又曰：刘赞，子玄之孙，为浙西都团练判官。建中初，杨炎作相，擢为歙州刺史，以勤幹闻。有老妇捃拾於丛林之间，为猛兽将，噬，幼女号呼搏而救之，母子俱免。本道观察使韩滉奏为异迹，加金紫之服，累岁迁常州刺史。
又曰：李惠登。李希烈反，授惠登兵二千，镇隋州。贞元初，举州归顺，授隋州刺史，兼御史中丞。州遭李忠臣、希烈歼残后，野旷无人，惠登朴质不知学，居官无枝弃，率心为政，皆与理顺。利人者因行之，病人者因去之，二十年间，田畴辟，户口加。诸州奏吏入其境，无不歌谣其能。
又曰：韩愈为潮州刺史。既视事，询吏民疾苦，皆曰： 郡西湫水有鳄鱼，卵而化，其长数丈，食民畜产将尽，以是民贫。 居数日，愈往视之，令判官秦济炮一豚一羊，投之湫水，咒之曰： 前代德薄之君，弃楚、越之地，则鳄鱼涵泳於此可也。今天子神圣，四海之外，抚而有之。况潮州之境，刺史县令之所治，出贡赋以供天地宗庙之祀，鳄鱼岂可与刺史杂处此土哉？刺史受天子命令守此土，而鳄鱼悍然不安溪潭，食民畜熊鹿獐豕，以肥其身，以繁其卵，与刺史争为长雄。刺史虽驽弱，安肯为鳄鱼低首而下哉？今潮州大海在其南，鲸鹏之大，虾蟹之细，无不容，鳄鱼朝发而夕至。今与鳄鱼约，三日乃至七日，如顽而不徙，须为物害，则刺史选材伎壮夫，操劲弓毒矢，与鳄鱼从事矣！ 咒之夕，有暴风雷起於湫中。数日，湫水尽涸，徙於旧湫西六十里。自是潮人无鳄患。
又曰：卢钧，开成元年为广州刺史、御史大夫、岭南节度使。南海有蛮舶之利，珍货辐凑。旧帅作法兴利以致富，凡为南海者，靡不稇载而还。钧性仁恕，为政廉洁，请监军领市舶使，已一不干预。自贞元已来，衣冠得罪流於岭表者，因而物故，子孙贫悴，虽遇赦不能自还。凡在封境者，钧减俸钱为营槥椟。其家疾病死丧，则为医药殡敛，孤儿稚女，为之婚嫁，凡数百家。由是山越之俗，服其德义，令不严而人化。
又曰：朱敬则为御史冉祖雍所诬，贬授庐州刺史。经数月代到，还乡里，无淮南一物，惟有所乘马一匹，诸子侄徒步而归。
又曰：许圉师转相州刺史，政宽存惠人，吏刊石以颂之。尝有官吏犯赃事露，圉师不令推究，但赐《清白诗》以激之。犯者愧惧，遂改节为廉士。其宽如此。
又曰：齐瀚，定州义丰人。为汴州刺史。河南，汴为雄郡，自江、淮达於河、洛，舟车辐凑，人庶浩繁。前后牧守，多不称职，惟倪若水与瀚皆以清严为治，吏民歌之。
又曰：李勉为广州刺史兼岭南节度使观察。番禺贼帅冯崇道、桂州叛将朱济时等，阻洞为乱，前后累岁，陷没十馀州。勉至，遣将李观与容州刺史王翃并力招讨，悉斩之，五岭平。前后西域舶泛海者岁才四五，勉性廉洁，舶来都不检阅，故末年舶至者四十馀。在官累年，器用车服无增饰者。耆老以为可继前朝宋璟、卢奂、李朝隐之徒。人吏诣阙请立碑，代宗许之。
又曰：杨城为道州刺史。在州以家人法待吏人，宜罚者罚之，宜赏者赏之，一不以簿书介意。道州土地产民多矮，每年常配乡户贡其男，号为 矮奴 。城不平其以良为贱，又悯其编甿岁有离异之苦，乃抗疏论而免之，自是乃停其贡，民皆赖之，无不泣荷。
又曰：尹思贞为青州刺史。境内有蚕一年四熟者，黜陟使、卫州司马路敬潜八月至州，见蚕叹曰： 非善政，孰能至於此乎！ 特表荐之。
又曰：马璲改怀州刺史。乘兵乱之后，其夏大旱，人吏失耕稼，璲乃务修教化，将吏有父母者，璲辄造之施敬，收瘗暴骨，去其烦苛。至秋，界中生穞谷，人颇赖之。
又曰：牛僧孺为鄂州刺史、武昌军节度使。江夏城风土散恶，难立垣墉，每年加版筑，赋菁茅以覆之。吏缘为奸，蠹弊绵岁。僧孺至，计茅苫板筑之费，岁十馀万，即赋之以砖，以当苫筑之价。凡五年，墉皆甃葺，蠹飏永除。
又曰：皇甫无逸为同州刺史，闭门自守，不通宾客，左右不得出门。凡所货易，皆往他州。每按部樵采，不犯於人。尝夜宿人家，遇灯炷尽，人主将续之，无逸遽抽佩刀断衣带以为其炷，其廉介如此。
又曰：吕元膺为蕲州刺史，颇著恩信。尝岁终阅郡狱囚，囚有自告者曰： 某有父母在，明日元正不得相见。 因泣下。元膺悯焉，尽脱其械，纵之，以为期。守吏曰： 贼不可纵。 元膺曰： 吾以忠信待之。 及期，无后到者，由是群盗感义，相引而去。
又曰：柳宗元为柳州刺史。土俗以男女质钱，过期则没入钱主。宗元革其乡法，其已没者，仍出私钱赎之，归其父母。
又曰：王仲舒为洪州刺史、江南西道观察使。江西前例，榷酒私酿法深，仲舒至镇，奏罢之。又出官钱二万贯，代贫户输税。
又曰：令狐楚，子绪以荫授官，历隋、寿、汝三郡刺史。在汝州日，有能政，郡人请立碑颂。绪以弟綯在辅弼，上言曰： 臣先父元和中特承恩顾，弟陶官不因人，出自宸衷。臣伏睹诏令，以臣刺寿州日，粗立政劳，吏民求立碑颂，寻乞追罢。臣任隋州日，郡人乞留，得上上考。此名已闻於日下，不必更立碑颂，乞赐寝停。 宣宗嘉其意，从之。
《五代史·梁书》曰：韩建为潼关防御使，兼华州刺史。河潼经大寇之后，户口流散。建披荆棘辟污莱，劝课农事，树植蔬果，出入闾里，亲问疾苦，不数年流亡毕复，军民充实。
又曰：王檀，字众美，为密州刺史。郡接淮戎，旧无壁垒，乃率丁夫修筑罗城，六旬而毕，居民赖之。
又曰：赵克裕，河阳人也。继领亳、郑二州刺史。时关东藩镇方为蔡寇所毒，黎元流散，不能相保。克裕妙有农战之备，复善於绥怀，民赖而获安。
《五代史·晋史》曰：相里令自羽林都虞候为忻州刺史。凡部曲私属，将吏不遣莅州邑之职，皆优其给赡，使分掌家事而已。其后累典大都，皆有声绩。
又曰：泽州奏前刺史史延韬离州，为军民遮围，不放出城，兼截下马镫，共留延韬，经三日后，夜开城门赴阙。
又曰：安元信历数任皆名郡也，亲族谓曰： 公身俸二千石，鬓有白发，家无肥美田园，何以为子孙计？ 元信曰： 吾本无文经武略，遭遇先帝风云之会，继提郡印，位在亲人，平生之望过矣，每以衣食丰足为愧，安有积货治产，欲为豚犬辈后图，不亦愚乎？ 闻者美之。
《英雄记》曰：幽州刺史刘虞，食不重肴，蓝缕绳履。
《华阳国志》曰：赵琰为青州刺史。有贵要属托，琰於厅事前置大水器，发书悉投置水中，无有所报。
《益部耆旧传》曰：严遵，字正思，为扬州刺史。行部闻路旁女子哭声不哀，问所哭者谁，对曰： 夫遭烧死。 遵敕吏舆尸，到，与语，吏曰： 死人自道不烧死。 摄女令人守尸，曰： 当有物往。 吏曰： 有蝇聚头所， 遵令披视，得铁锥贯顶，拷问以淫杀夫。
《会稽典录》曰：谢夷吾，字尧卿，山阴人。为荆州刺史，遇孝章皇帝巡狩，幸鲁阳，有诏敕夷吾入传录见囚，有亭长奸部民者，县言和奸，上意以为吏劫民何得言和。须臾，夷吾呵之曰： 亭长朱帻之吏，职在禁奸，今为恶之端，何得言和？ 切让长吏治亭长罪。其所决正一县三百馀事，与上合。帝叹曰： 使诸州刺史悉如此者，朕不忧天下矣。 迁巨鹿太守。临发，陛见，赐车马剑带，敕之曰： 巨鹿剧郡，旧为难治，以君有拨烦之才，故特授任，无毁前功。 
《祖逖别传》曰：逖为豫州刺史，克己矜施，不畜资产。丧乱之馀，白骨未收者，为之殡葬。其有骨肉恩薄不收敛者，皆加贬责，由是百姓感化，复睹太平。置酒大会，坐中耆老相与流涕而叹曰： 吾等投老，更得父母，死将何恨？ 又童谣曰： 幸哉遗民免豺虎，三辰既朗遇慈父。玄酒清醪甘瓠脯，亦何报恩歌且舞。 
《陶氏家传》云：基，字叔先，为交州刺史。始，夷人不识礼义，男女互相奔随，生子乃不知父。君乃敦以婚姻之道，训以父子之恩，道之以礼，齐之以刑，设庠序，立学校，合境化之，莫不悦之。
《语林》曰：何公为扬州。有葬亲者乞数万钱，而帐下无有。扬州常有粝米以赈孤寡，乃有万馀斛，虞存为治中面见道，帐下空素求粲。此米付帐下，何公曰： 何次道义不与孤寡争粒。 
○酷刺史
《续汉书》曰：侯览为益州刺史，丰富者辄诬以大罪，皆诛灭之，没入财物。
谢承《后汉书》曰：第五伦上疏褒称盛美曰： 前岁诛刺史二千石贪残者，皆明圣所察，非臣下所及。 
《晋书》曰：郄隆为扬州刺史。僚属有过，辄依台阁峻制绳之，远近咸怨。
干宝《晋纪》曰：苟晞为兖州刺史。姨母寡，有一子，坐小事。姨母向晞叩头，及中外皆乞活，不听。死后往哭之，甚悲，曰： 杀弟者兖州刺史，哭卿者苟道将也。 
《后魏书》曰：于洛侯，代人也。以劳旧为秦州刺史，而贪酷安忍。民王富炽夺民吕胜胫缠一具，洛侯辄鞭富炽一百，截其右腕，无有纪极。夜常不卧，执烛达晓，呼召宾客，说人间细事，戏谑无不为。性不饮酒，惟多置肴胾昼夜食啖而已。自旦至中，方始寝寐。
又曰：齐以斛律武都为兖州刺史。涂经卫地，受绢千匹，黎阳郡守石曜手持一缣而谓之曰： 此是老石机杼，聊以奉赠。自此已外，并须出於吏人。 武都知曜清素纯儒，笑而不责。
《北史》曰：齐渔阳王绍信，文襄第六子，历特进青州刺史。行过渔阳，与大富人锺长命同坐，太守郑道盖来谒，长命欲起，绍信不听，曰： 此何物小人？ 主人公为起，乃与长命结为义兄弟。仍与长命妻为姊妹，责其阖家长幼皆有赠贿，锺氏遂贫。
又曰：齐安德王延宗为定州刺史，於楼上大便，使人在下张口承，之以猪糁和人粪以饲左右，有难色者鞭之。
《隋书》曰：厙狄士文拜贝州刺史，性清苦，不受公料，家无馀财。子尝啖官厨饼，士文枷之於狱，累日杖之一百，步送还京。僮隶无敢出门。所买盐菜必於外境，凡有出入皆封署其门，亲旧绝迹，庆吊不通，法令严肃，吏人股战，道不拾遗，有细过必深文陷害。
又曰：厙狄士文为贝州刺史。发摘奸隐，长吏尺布斗粟之赃，无所宽贷。得千馀人而奏之，上悉配防岭南。亲戚相送，哭泣之声遍於州境。至岭南遇瘴疠，死者十八九。於是父母妻子惟哭士文。士文闻之，令人捕捉，挝捶盈前，而哭者弥甚。
又曰：赵仲卿拜石州刺史。法令严猛，纤微之失无所容舍，鞭笞长吏辄至二百。官人战栗，无敢违犯者；贼屏息，皆称其能。
《唐书》曰：杨德幹，高宗末历泽、齐、汴、相四州刺史，治有威名。郡人为之语曰： 宁食三斗蒜，不逢杨德幹。 
