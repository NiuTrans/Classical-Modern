○叙卿
韦昭《辨释名》曰：卿，庆也。言万国皆庆赖之也。
《帝王世纪》曰：九卿者，所以参三公也。
《白虎通》曰：卿，章也，善明理也。
韦昭《辨释名》曰：汉置十二卿：一曰太常，二曰太仆，三曰太卫尉，四曰光禄，五曰宗正，六曰执金吾，七曰大司农，八曰少府，九曰大鸿胪，十曰廷尉，十一曰大长秋，十二曰将作大匠。辨云：汉正卿九：一曰太常，二曰光禄勋，三曰卫尉，四曰太仆，五曰廷尉，六曰鸿胪，七曰宗正，八曰司农，九曰少府，是为九卿。
《通典》曰：后汉九卿而分属三司：太常、光禄勋、卫尉，三卿并太常所部；太仆卿、廷尉、大鸿胪，三卿并司徒所部；宗正、大司农，少府，三卿并司空所部。
《尚书·周官》曰：六卿分职，各帅其属，以倡九牧，阜成兆民。(六卿各帅其属官，大夫止治其所分之职，倡导九州牧伯，为政大成兆民之性命。)
《汉官仪》曰：卿，中秩二千石，绶青，地桃花，三采。
又曰：衣裳：公侯华虫，卿大夫藻火。
《左传》曰：齐侯使敬仲为卿。辞曰： 羁旅之臣，幸若获宥，(宥赤。)及於宽政，赦其不闲於教训而免於罪戾，弛於负担，君之惠也，所获多矣。敢辱高位，以速官谤。请以死告。 (以死为誓。)
又曰：卿非君命不越境。
又曰：晋蒐于被庐。命赵衰为卿，让於先轸。(杜预曰：先轸，晋下军之佐原轸。)
《周礼》曰：朝士掌外朝之法，左九棘，孤卿大夫位焉。(树棘以为位者，取其赤心而外刺，象赤心三刺。)
《春秋汉含孳》曰：故三公象五岳，九卿法河海。三公在天法三台，九卿法北斗。
《国语》曰：晋悼公使张老为卿，辞曰： 臣不如魏绛。夫绛之智能治大官，其仁可以利公室。若在卿位，外内必平。 
《汉官》曰：司马安巧宦，四至九卿。
谢承《后汉书》曰：李淑谏更始曰： 夫三公，上应台宿；九卿，下括河内。 
《梁书》曰：武帝天监七年，以太常卿加置宗正卿，以司农为司农卿，三卿是为春卿。加置太府卿，以少府为少府卿，加置太仆卿，三卿是为夏卿。以卫尉为卫尉卿，廷尉为廷尉卿，将作大匠为大匠卿，三卿是为秋卿。以光禄勋为光禄卿，大鸿胪为鸿胪卿，都水使者为大舟卿，三卿是为冬卿。凡十二卿皆置丞及功曹主簿。
《北齐书》曰：以太常、光禄、卫尉、宗正、太仆、大理、鸿胪、司农、太府、是为九寺。
《庄子》曰：楚昭王迎屠羊说，以珪之位。(马彪曰：诸侯三卿皆执珪。)
《说苑》曰：秦缪公使贾人载盐於卫，贾人买百里奚，使将车至秦。缪公观盐，见百里奚牛肥，公问之，对曰： 臣牛食之以时，使之不暴，是以肥也。 公知其君子，以为上卿。
又曰：九卿者，不失四时，通於沟渠，补堤防，种树木，美五穀。如是举以为九卿之事，常在於德。
又曰：齐桓公使管仲治国，对曰： 贱不能临贵。 桓公以为上卿而国不治。对曰： 贫不能使富。 桓公赐之齐市租一年而国不治。桓公曰： 何故？ 对曰： 疏不能成近。 桓公立以为仲父，国大安。孔子曰： 管仲之贵，不得此权者，亦不能使其君面南而伯矣。 
○太常卿
《六典》曰：太常卿之职，掌邦国礼乐、郊庙、社稷之事，以八署分而理焉。一曰郊社，二曰太庙，三曰诸陵，四曰太极，五曰鼓吹，六曰大医，七曰太卜，八曰廪牺，总其属，行其政令。
《尚书·尧典》曰：伯夷，汝作秩宗，典朕三礼。
《周礼·春官》曰：大宗伯一人，掌天地、神祗、人鬼之礼。
《史记》曰：高祖灭秦，登尊号，群臣饮酒争功，醉或怨妄呼，拔剑击柱，上患之。於是，叔孙通进说。遂为绵蕝(子悦切。)野外，习之月馀，通曰： 可试观。 上使行礼。帝辇出房，百官执职传警，引诸侯王以下次奉贺。莫不震恐肃敬。诸侯侍坐殿上，皆伏抑首，以尊卑起上寿。觞九行，谒者言： 罢 。御史执法与不仪者趣辄引去。竟朝置酒，无敢喧哗失礼者。於是高祖曰： 吾今日乃知为皇帝之贵也。 拜通太常，赐金五百斤。通因进言曰： 诸弟子儒生随臣久矣，与共为仪，愿陛下官之。 高帝悉以为郎。通出，皆以五百斤金赐诸生。诸生曰： 叔孙生圣人也，知当世务。 
《汉书》曰：太常，古官云：伯夷秩宗，典三礼，欲令国家盛大，社稷常存，故称太常。
又曰：奉常官掌宗庙礼仪，有丞。景帝六年更名太常。
又曰：杜业有才能，选为太常，数言得失，不事权贵。
又曰：宣帝地节四年，任官为太常，坐盗茂陵园中物，免。
又曰：武帝元鼎四年，酂侯萧寿成为太常，坐牺牲不如令，论。
又曰：孝武帝元朔元年，孔臧为太常，坐南陵桥坏，衣冠道绝，免。
《东观汉记》曰：周泽少修高节，耿介特立，好学问，治《严氏春秋》，门徒数百人。隐居山野，不汲汲於时俗。拜太常，果敢，数有直言，朝廷嘉其清廉。
《后汉书》曰：桓荣拜太常。荣初遭仓卒，与族人桓元卿同饥厄，而荣讲诵不息。元卿嗤荣曰： 但自苦气力，何时复施用乎？ 荣笑不应。及为太常，元卿叹曰： 我农家子，岂意学之为利乃若是哉！ 乘舆尝幸太常府，令荣坐，东西设几杖，会百官骠骑将军东平王苍以下及荣门生数百人，天子亲自执业。既罢，悉以太官供具赐太常家。其恩礼若此。
又曰：桓荣及子郁，皆为太常。初，荣受学章句，减其烦辞；后郁又删之。由是有桓君大小太常章句。
又曰：灵帝欲以羊续为太尉。时拜三公者，皆输束园礼钱十万，令中使督之，名为 左驺 。(驺，骑士也。)其所之往，辄迎致礼敬，厚加赠赂。续乃坐使人於单席，举缊袍以示之，曰： 臣之所资，惟斯而已。 左驺白之，帝不悦，以此故不登位。而征为太常。
又曰：杨赐以病罢，居无何，拜太常，诏赐御府衣一袭，(衣单服具曰袭。)所服冠、帻、绶、玉壶、革带，金错钩佩。(金错，以金间错其文。)
《续后汉书》曰：张奂字然明，拜太常卿。奂有清节，可否之间，强御不敢夺也。赅览群籍，古今详备。
又《百官志》曰：太常卿，每祭祀先奏礼仪；及行事，则赞天子。大射、养老、丧，皆奏其礼仪。秩比中二千石。
华峤《后汉书》曰：刘恺为太常，论议常弘正大义，诸儒为之语曰： 难经伉伉刘太常。 
《魏志》曰：和洽字士阳，汝南西平人。转为太常，清贫守约，至卖田宅以自给。明帝闻之，加赐穀帛。
又曰：常林从光禄勋为太常，晋宣王以林乡邑耆老，每为之拜，或谓林曰： 司马公贵重，君宜止止之。 林曰： 司马公自欲敦长幼之序，以为后生之法，贵非吾之所制也。 言者惭而蹜蹜。
又曰：邢颙字子升，时人称 德行堂堂邢子升 ，文帝以为太常。
《晋书》曰：郑默字思元，迁太常。山涛欲举一亲为博士，见默语曰： 卿尹翁归，令吾不敢复言。 谓其柔而能整也。
又曰：张华为太常。以太庙屋栋折，免官。
臧荣绪《晋书》曰：咸熙五年诏曰： 华表字伟容，清贤履道，内贞外顺，历位忠恪，言行不玷。其以表为太常卿。 
《晋起居注》曰：安帝三年，太常临川王宝启： 府舍窄狭，不足移家，母锺年高，违离靡宁，乞还第摄事。 诏听之。
《晋中兴书》曰：蔡谟字道明，拜太常，咸康四年，临轩，门下奏非祭祀宴飨则无设乐，谟奏宜有金石，显宗纳焉。临轩作乐，自此始也。
又曰：建元元年诏曰：太常职典天地，兼掌宗庙，其为任也，谓重矣。是以古今选建，未尝不妙简时望，兼之儒雅。会稽王叔履尚清虚，志道无倦，优游风议，朕所咨仰。其以王领太常，本官如故。 
又曰：贺循字彦先，为散骑常侍。元帝以贺循为太常，而散骑常侍如故。循以九卿旧不如官，惟拜太常而已。中宗践祚，下令曰： 循冰清玉洁，行为俗表，加以位处上卿，服物盖身而已，屋裁庇风雨。孤常造庐，特以为难其赐六尺床、席、褥并钱二十万，以表至德。 
《齐书》曰：张瑰以雍州刺史拜太常，自谓闲职。武帝曰： 卿辈未富贵，谓人不与，既富贵，复欲委去之。 瑰曰： 陛下，御臣等若养马，无事就闲厩，有事复牵来。 帝犹怒，遂以为散骑常侍。
《北齐书》曰：赵彦深五岁，母傅氏谓之曰： 家贫儿小，何以能济？ 彦深泣而立曰： 若天哀矜，儿大当仰天报。 傅感其意，对之流涕。及彦深拜太常卿，还，不脱朝服，先入见母，跪陈幼小孤露，蒙训得至于此，母子相泣久之，然后改服。
《后周书》曰：长孙绍远为太常，广召工人制乐器，土木丝竹，各得其宜。惟黄锺不调，绍远每以为意。常因退朝，经韩使君佛寺前过，浮图三层之上，有鸣铎焉。忽闻其音，雅合宫调，取而配奏，方始克谐。
又曰：斛斯征迁太常卿。自魏孝武西迁，雅乐废缺，征博采遗逸，稽诸典故，创新改旧方，始备焉。又乐有錞(音淳。)于者，近代绝无此器，或有自蜀得之，皆莫之识。征见之曰： 此錞于也。 众弗之言。征遂依干宝《周礼注》以芒茼捋之，其声极振，众乃叹服。征乃取以合乐焉。
又曰：建六官，置大宗伯卿一人，掌邦礼以佐皇帝，和邦国，是为春官。
《唐书》曰：赵宗儒，长庆初为太常。有《师子乐》，备五色之方，非会朝聘享不作。幼君荒诞，伶官纵肆，中人掌教坊者移牒取之。宗宰相，以宗儒懦怯不任事，改太子少师。
又曰：崔邠拜太常卿。故事，太常卿初上，大阅《四部乐》於官署，观者纵焉。邠自私第去帽亲导母舆，公卿避之。又曰：文宗以乐府之音，郑、卫太甚，欲闻古乐，命王涯询於旧工，取开元时重按之，名曰《云韶乐》。乐曲成，涯与太常丞李廊、少府监庾丞宪押乐工，献於黎园亭。帝按之於会昌殿，上悦，赐涯等锦彩。
又曰：窦诞为太常，奏用音声博士，皆为太乐鼓吹。官僚於后弹胡琵琶，胡人白胡达、竹伯夷积劳计考，并至太官。至是以声伎入流品者，盖以百数。
应劭《汉官》曰：北海周泽为太常，恒斋，其妻怜其年老瘦弱，窥内问之，泽大怒，以为干斋。掾吏扣头争之，不听，遂收送诏狱，并自劾。论者非其激发，谚曰： 居代不谐为太常妻，一岁三百六十日；三百五十九日斋，一日不斋醉如泥。既作事，复低迷。 
《汉官典职》曰：惠帝改太常为奉常，景帝复为太常，盖周官宗伯也。
《汉官解诂》曰：太常，社稷、郊祀，事重职尊，故在九卿之首。
卫宏曰：太常主导赞助祭，皆平冕，七旒，玄上纁下，华虫七章，汉陵属三辅，太常月一行。
《汉书》注颜师古曰： 太常者，王之旌也，画日月焉。王有大事，则建以行，礼官主奉持之，故曰奉常。后改曰太，尊大之义也。 
《齐职仪》曰：太常卿一人，品第三，秩中二千石，银章、青绶、进贤两梁冠，绛朝服，佩水苍玉。王朗云： 西京太常行陵，赤车千乘。 
《益部耆旧传》曰：赵典字仲经，为太常，虽身处上卿而布被瓦器。
梁·陆陲《为光禄让太常表》曰：昔者楚德方盛，叔敖濯衣；汉道克昌，王阳结绶。故拜命无辞，受爵不让。况宗卿清重，历选所难，汉晋已降，莫非素、范，辞爵则桓郁、张奋，让封则丁鸿、刘恺。潘尼(音夷)之文雅纯深，华表之从容退默。自此迄兹，风流继轨，以臣况之，曾无等级。
陈·沈烱《为周弘正让太常表》曰：臣闻玉舄雕楹，不取材於蟠木；丹朱绣黼，岂袭冕於薜萝。何则？适用各有其宜，朝野不可一指。叔孙之野外定礼，倍资典实；刁协之躬为唱引，岂易其仪？倘九宾阙相，对禅失仪，责以司存，云谁之咎？况南史执简，转见违才，君举必书，尤难妄冒。
