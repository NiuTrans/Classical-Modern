○吏部尚书
《六典》曰：吏部尚书、侍郎之职，掌天下官吏选授、勋封、考课之政令。其属有四：一曰吏部，二曰司封，三曰司勋，四曰考功，总其职务而行其制命。凡中外百司之事，由於所属，皆质正焉。
《后汉书》曰：光武改常侍曹为吏部曹，主举选、斋祀事。
《魏志》曰：卢毓为侍中，在职三年，多所驳易。诏曰： 官人秩才，圣帝所难，必须良佐，进可替否。侍中毓禀性贞固，心平体正，可谓明试有功、不懈于位者也。其以毓为吏部尚书。 使毓自选代，曰： 得如卿者乃可。 毓举常侍郑冲，帝曰： 文和，吾自知之，更举吾所未闻者。 乃举阮武、孙邕，帝於是用邕。
《吴志》注曰：李肃字伟恭，南阳人。少以才闻，善论议，臧否得中，甄奇录异，荐述后进，题目品藻，曲有条贯，众人以此服之。权擢为选曹尚书，选举号为得才。
又曰：暨艳字子休，为选曹尚书。性峭厉，好清议。当时郎署混浊，多非其人，欲区别贤愚，弹指百僚，核选三署，皆贬高就下，降损数等。其居位贪鄙、志节污卑者，皆以为军吏，置营府以处之。故怨愤声积，竞言艳用私情，爱憎不由公理，艳坐自杀。
又曰：陆喜字文仲，颇涉文籍，好人伦。孙皓时为选曹尚书。
又曰：薛综为选部尚书，固让顾谭曰： 谭心精体密，贯道达微，才照人物，德服众望，诚非臣所可越先。 后遂代综。
《晋书》曰：山涛为吏部尚书。涛用人皆先密启，然后公奏。
又曰：邓攸为吏部尚书，当时清静，内外肃然。后牧马於家庭，妻息素食，不受一钱。
又曰：嵇绍字延祖，裴頠亦深器之。每曰： 使延祖为吏部尚书，可使天下无复遗才矣。 
又曰：王戎为左仆射，领吏部尚书。自戎居选，未尝进一寒素，退一虚名，理一冤枉，杀一疽嫉，随其沉浮，门调户选。好营生，广收八方，园田水碓周遍天下。聚敛积实，不知纪极。
又曰：吴隐之与太常韩康伯邻居。康伯母，殷浩之姊，贤明妇人也。每闻隐之哭声，辍餐投杼为之悲泣，既而谓康伯曰： 若居铨衡，当举此辈人。 及康伯为吏部尚书，隐之遂阶清级。
又曰：蔡克居选官，苟进之徒望风畏惮。初，克未仕时，河内山简尝与琅邪王衍书曰： 蔡子尼，今之正人。 衍以书示众曰： 山子以一字拔人，然未易可称。 后衍闻克在选官，曰： 山子正人之言，验於今矣。 
《晋起居注》曰：太康四年八月诏曰： 选曹铨管人才，宜得忠恪寡欲、抑华崇本者。尚书朱整、周慎，廉敬以道素自居，是其人也。其以整为吏部尚书。
虞预《晋书》曰：卢钦字子若，少好学，为尚书仆射，领吏部。钦清实，选举称为廉平。
《晋阳秋》曰：陈群为吏部尚书，制九品格，登用皆由中正考之簿册，然后授任。
《晋书诸公赞》曰：李胤为吏部尚书，正身率职不挠，故能行其所见，遂刊定选例而著于今。
《宋书》曰：颜竣为吏部尚书，留心选举，自强不息，任遇既隆，奏无不可。后谢庄代竣，意多不行。竣容貌严毅；庄风姿甚美，宾客喧诉，常欢笑答之。时人语曰： 颜竣嗔而与人官，谢庄笑而不与人官。 
又曰：蔡廓为吏部尚书。廓因傅隆问傅亮，选事若悉以见付不论，不然不能拜。亮以语录尚书徐羡之，羡之曰： 黄门已下悉以委蔡，自此已上宜共参同异。 廓曰： 我不能为徐干木署纸尾。 遂不拜。干木，羡之小字也。选案录尚书与吏部尚书连名，故廓云纸尾。
又曰：王弘自领选，将加荣禄於人者，每先呵责谴辱之，然后施行。若美相盼、接语欣欢者，必无所谐。人问其故，答曰： 王爵既加於人，又相抚劳，便成与主分功，此所谓奸以事君者也。若求者绝官叙之分，既无以为惠，又不微借颜色，即大成怨府，亦鄙薄所不任。 问者悦伏。
又曰：江湛为吏部尚书，家甚贫，不营财利，饷馈盈门，一无所受，无兼衣馀食。尝为上所召，遇澣衣，称疾，经日衣成然后赴。
又曰：庾仲文，性好洁，为吏部尚书，用少府卿刘道锡为广州刺史，道锡至镇饷白檀牵车，常自乘焉。或以白文帝，帝见问曰： 道锡饷卿小车，装饰甚丽，有之乎？ 仲文惧，起谢。
又曰：庾炳之为吏部尚书，通货贿。吏部令史钱泰能弹琵琶，主客令史周伯齐善歌，诣炳之宅咨事，因留宿。尚书旧制：令史咨事不得宿停外，虽有八座命亦不许。为所司奏，免官也。
又曰：少帝即位，以蔡廓为吏部尚书，不肯拜，乃以王惠代焉。惠被召即拜。未尝接客，人有与书求官者，得辄聚置阁上，及去职，其封如初。时谈者以廓之不拜、惠之即拜，虽事异而意同也。
《齐书》曰：褚彦回迁吏部尚书，有人求官，密袖中将一饼金，因求清闲，出金示之曰： 人无知者。 彦回曰： 卿自应得官，无假此物。若必见与，不得不相启。 此人大惧，收金而去。彦回叙其事而不言其名，时人莫之知也。
又曰：褚炫为吏部尚书。炫居身清立，非吊问不杂交游，论者以为美。及在选部，门庭萧索，宾客罕至。出行，左右常捧一黄纸帽，风吹纸剥殆尽。
《南史》曰：初，谢朓告王敬则，敬则女为朓妻，常怀刀欲报朓，朓不敢相见。及当拜吏部，谦挹尤甚，尚书郎范缜嘲之曰： 卿人才无惭小选，但恨不可刑于寡妻。 朓有愧色。
《南史》曰：蔡征拜吏部尚书，启后主借鼓吹，后主谓所司曰： 鼓吹军乐，有功乃授，蔡征不自量，揆紊我朝章。然其父景历既有缔构之功，宜且如启。 拜讫，即追还。
《梁书》曰：萧子明为吏部尚书，性凝简，负才气。见九流宾客，不与交言，但举扇一挥而已。衣冠窃恨之。
又曰：谢览字景涤，朏之弟、瀹之子也。自祖至孙三代居选部，时以为荣。
又曰：王泰字仲通，为都官尚书，能接人士，士皆愿其居选官。顷之，为吏部尚书。衣冠倾属。
又曰：谢举字言扬，迁掌吏部。举祖庄宋代再典选，至举又三为此职，前代未有也。
崔鸿《十六国春秋》曰：永宁伯郭抚，字仲安，金城人也。初，为吏部尚书，与郎姚范清心虚求，搜扬俊乂，内外称之，以拟魏之崔、毛。
《后魏书》曰：崔玄伯迁吏部尚书，命有司制官爵、撰朝仪、协音乐、定律令、申科禁，玄伯总而裁之，以为永式。及置八部大夫，拟八座，玄伯通置三十六曹，如令、仆统事。
又曰：崔亮迁吏部尚书，时羽楚新害张彝之后，灵太后令武官得依资入选。官员既少，应选者多，前尚书李韶循常擢入，百姓大为嗟怨。亮乃奏为格制，不问士之贤愚，专以停解日月为断。虽复官须此人，停日后者终於不得；庸才下品，年月久者灼然先用。沉滞者皆称其能。
又曰：郭祚为吏部。祚持身洁清，重惜官位，至於铨授，假令得人，必徘徊久之然后下笔，下笔即云： 此人便以贵矣。 由是颇劳滞，当时每招怨言。然所用者，皆量才称职，时人以此归之。
又曰：元顺为吏部尚书，时三公曹令史朱晖，素事录尚书、高阳王雍，雍欲以为廷尉评，频频托顺，顺不为用。雍遂下命用之，顺投之於地。雍闻之，大怒，昧爽坐都厅，召尚书及丞郎毕集，欲待顺至，於众挫之。顺日高方至，雍攘袂抚几而言曰： 身天子之子，天子之弟，天子之叔，天子之相，四海之内，亲尊莫二，元顺何人，以身成命投弃於地！ 顺须眉俱张，仰面看屋，愤气奔涌，长嘘而不言。久之，摇一白羽扇，徐而谓雍曰： 高祖迁宅中土，创定九流，官方清浊，轨仪万古。而朱晖小人，身为省史，何令为廷尉清官！殿下既先皇同气，宜遵成旨，自有短垣而复逾之。 雍曰： 身为丞相、录尚书，如何不得用一人为官？ 顺曰： 庖人虽不理庖，尸祝不得越樽俎而代之。未闻有别旨，令殿下参选事。 顺又厉声曰： 殿下必如是，顺当依事奏闻！ 雍遂笑而言曰： 岂可以朱晖小人，便相忿恨。 遂起，呼顺入室，与之极饮。顺之亢毅不挠，皆此类也。
又曰：元修义迁吏部尚书，及在铨衡，惟事货贿，授官大小，皆有定价。时中散大夫高居者，有旨先叙，上党郡缺，遂求之。修义私已许人，抑居不与。居大言不逊。修义命左右台曳之。居对众大呼天唱贼。人问居曰： 白日公庭，安得有贼？ 居指修义曰： 此座上者，违天子明诏，物多者得官，京师白劫，此非大贼乎？ 修义失色。居行骂而出。
《三国典略》曰：东魏以杨愔典选，尝六十人为一甲。愔令其自叙讫，不省文簿，便次第呼之，呼误以 慕容 为 长孙 一人而已。有职人鲁漫汉，自言微贱不蒙记。愔曰： 卿前在元子思坊乘驴遥见我，不下，以方麹障面，我何不识卿耶？ 漫汉惊服。愔又谓之曰： 名以定体，果自不虚。 令史唱名误以卢士深为士琛，深自言其名。愔曰： 卢郎朗润，所以加玉。 
《北齐书》曰：段孝言为吏部尚书。孝言既无深鉴，又待物不平，抽擢之徒，非贿则旧。有将作丞崔成，忽於众中抗言曰： 尚书，天下尚书，岂独段家尚书也！ 孝言无辞以答，惟厉色遣下而已。
又曰：陈·孔奂为吏部尚书，太子叔宝欲以江总为太子詹事，令管记陆瑜言之於奂。奂谓瑜曰： 江有潘、陆之才，而无园、绮之实，辅弼储后，窃有所难。 瑜具以白太子，太子深以为恨。乃自言於陈主，将许之，奂乃启曰： 江总，文章之人，今太子文藻不少，无藉於总！如臣愚见，愿选敦重之才以居辅导。 陈主曰： 即如卿言，谁当居此？ 奂曰： 尚书王廊，世有懿德，识性敦敏，可以居之。 太子时亦在侧，乃曰： 廊，王泰之子，不可为太子詹事。 奂又启曰： 宋朝范蔚宗即范泰之子，亦为太子詹事，前世不疑。 太子固争之，陈主卒以总，果共太子为长夜之饮，养良娣陈氏为女。太子微行游总家，陈主怒而免之。
《隋书》曰：牛弘为吏部尚书，其选举先德行而后文才，所进用多称职。吏部侍郎高世本鉴赏机晤，清慎绝伦，然爽俊有馀，迹以轻薄。时宰多以此疑之，惟弘深识其真，推心委任。隋之选举，於斯为最。
又曰：牛弘拜吏部尚书，时高祖又令弘与杨素、苏威、薛道衡、许善心、虞世基、崔子发等并召诸儒论新礼，降杀轻重，弘所立议，众咸推服之。仁寿二年，献皇后崩，王公已下不能定其仪注，杨素谓弘曰： 公旧学时贤所仰，今日之事决在於公。 弘了不辞让，斯须之间，仪注悉备，皆有故实。素叹曰： 衣冠礼乐，尽在此矣，非吾所及也。 
又曰：韦世康拜吏部尚书，前后十馀年间，多所进拔，朝廷称为廉平。尝因休暇而谓子弟曰： 吾闻功遂身退，古人常道。今年将耳顺，志在悬车，汝辈以为云何？ 子福嗣答曰： 大人澡身浴德，名立宦成，盈满之诫，先哲所重，欲追踪二疏，伏奉尊命。 
《唐书》曰：韦思谦弱冠举进士，累补应城令。岁馀调选，思谦在官，坐公事微殿，旧制多不进官。吏部尚书高季辅曰： 自居选部，今始得此一人，岂以小疵而弃大德。 特进超授监察御史，由是知名。
又曰：李巽为吏部尚书，病极，郎官相率省疾。巽初不言其病，与之考校程课，商榷公利，至其夕而终。
《唐新语》曰：裴光廷为吏部，始制循资格以一贤愚。遵平辙者，喜其循常；负材用者，受其抑屈。宋璟固争不得。及光廷卒，有司定谥，以其用 循资格 非奖劝之道，谥为克平。
《先贤行状》曰：崔琰委授铨衡，总齐清议十有馀年，文武群才多所明拔，朝廷归美，天下称平。
《袁子》曰：魏家置吏部尚书，专选天下百官。夫用人，人君之所司，不可以假人者也。使治乱之柄，制在一人之手，权重而人才难居此职，称此才者，未有一也。
《世说》曰：王浚冲、裴叔则，二人总角诣锺士季，须臾去。后客问锺曰： 二童是谁？ 锺曰： 裴楷清通，王戎简要，后二十年，此二贤为吏部尚书。当尔时，天下无滞才。 
《世语》曰：安定梁鹄，善八分书，初为吏部尚书，太祖求为洛阳令，鹄以为北部尉。鹄避地荆州，太祖定荆州。太祖求鹄，鹄乞以书赎死，乃令书信幡、宫门题。
《语林》曰：袁贞为监运，范玄平作吏部尚书。大坐，语袁： 卿此选还不失护军。 袁曰： 卿何事人中作市井。 
《魏名臣奏》曰：羽林右监朱遗言： 天下之任非吏部尚书所能独办，令长以下可专付吏部，守以上八座举。 
《傅咸集·表》曰：昔毛玠为吏部尚书，无敢好衣美食者。魏武叹曰： 孤之法不如毛尚书令，使吏部用心如毛玠，风俗之易在不难矣。 
