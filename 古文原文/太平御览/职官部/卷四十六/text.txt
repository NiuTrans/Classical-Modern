○王师
《汉书》曰：王式，字翁思，东平人。为昌邑王师。昭帝崩，昌邑王嗣立，以行淫乱废，昌邑群臣皆下狱。治事使者责问曰： 师何以无谏书？ 式对曰： 臣以《诗》三百五篇朝夕授王，至於忠臣孝子之篇，未尝不为王反复诵之。臣以三百五篇谏，是以无谏书。 使者以闻，亦得减死论。
○王傅
《后汉书》曰：皇太子强求乞自退，封东海王，故重选官属，以杜林为王傅，从驾南巡狩。时诸王傅数被引命，或多交游，不得应诏，惟林守慎，有召必至。馀人虽不见谴，而林特受赏赐；又辞不敢受，帝益重之。
《吴志》：是仪字子羽，北海营陵人也。南、鲁二宫初立，仪以本职领鲁王傅。仪嫌二宫相近切，乃上疏曰： 臣窃以鲁王天挺懿德，兼资文武，当今之宜，宜镇四方，为国藩辅。宣扬德美，广耀威灵，乃国家之良规，海内所瞻望。但臣言辞鄙野，不能究尽其意。愚以二宫宜有降杀，正上下之序，明教化之本。 书三四上。为傅尽忠，动辄规谏；事上勤，与人恭；不治产业，不受施惠，为屋舍才足自容。邻家有起大宅者，权出望见，问起大室者谁，左右对曰： 似是仪家也 。权曰： 仪俭，必非。 问果他家。其见知信如此。
《唐书》曰：丘悦，河南陆浑人，亦有学业。景龙中为相王府掾，与文学韦利器、典签裴耀卿俱为王府直学士。睿宗在藩，甚重之，官至岐王傅。开元初卒。撰《三国典略》三十卷行於时。
○王友
《晋中兴书》曰：谢尚，字仁祖，司徒左西属，为会稽王友。
《北史》曰：萧大圜除滕王逌友，逌尝问大圜曰： 吾闻湘东王作《梁史》，有之乎？馀传乃可抑扬，帝纪奚若隐则非实，记则攘羊？ 对曰： 言之者妄耳！如使有之，亦不足怪。昔汉明为世祖纪，章帝为显宗纪，殷鉴不远，足为成例。且君子过如日月之蚀，彰於四海，安得而隐之？如有不彰，亦安得不隐？盖子为父隐，直在其中；讳国之恶，抑又礼也。 逌乃大笑。
《殷浩别传》曰：会稽王少著名誉，友学之奉，必极有德，以浩为友。
《山公启事》曰：近启修武令刘讷补南阳王友。诏曰： 友诚宜得有益者，然以长吏治民，不宜屡易为疑，令散人无依仰。 又启： 今者职散中诚自有人，然刘讷才志外内非称，臣以为宜蒙此者，是以启及，不审固可用不？ 诏： 可尔所启。 
○王侍读
《隋书》曰：杨汪，字元度。勤学，专精《左氏传》，通《三礼解》，补周冀王侍读。王甚重之，每曰： 王侍读德业优深，孤之穆生也。 
《唐书》曰：姚思廉初为代王侍读。属义师入京城，时府寮骇散，惟思廉侍王，不离其侧。义师入殿门，思廉谓之曰： 唐公举兵，本匡王室，卿等不宜无礼于王！ 众服其言，于是布列阶下。须臾太宗至，闻而义之，许其扶王至顺阳阁下，泣拜而去。观者咸叹曰： 忠烈之士也。仁者有勇，此之谓也！ 太宗居藩，引为文学。及亲征徐圆朗，思廉时在洛阳，太宗尝从容言及隋亡之事，慨然叹曰： 姚思廉不惧兵刃，以明大节，求诸古人，亦何以加也！ 因寄物百段，遗其书曰： 想卿节义之风，故有斯赠。 
○王文学
《魏志》曰：中山恭王褒，每读书，文学左右常恐以精力为病，数谏止之，不能废也。文学阮辅相与言曰： 受诏察王举措，有过当奏；及有善，亦宜以闻。 遂共表陈褒美。褒闻之大惊，责让文学曰： 修身自守，常人之行耳，而诸君以上闻，适增其负累也。 
《晋书》曰：郑袤。魏武帝初封诸子为侯，精选宾友，袤与徐幹俱为临淄文学。
《晋诸公赞》曰：扶风王，年八岁，聪明善诗赋，中表奇之，魏烈祖以为齐王芳文学。
《长沙耆旧传》曰：太尉李公，时为荆州刺史，下辟书： 夫采名珠求之於蚌，欲得名士求之文学。或割百蚌不得一珠，不可舍蚌求之於鱼；或百文学不出奇士，不可舍文学求之於斗筲也。由是言之，蚌乃珠之所藏，文学亦士之场矣。 
○郡国相
《东观汉记》曰：吴祐，字季英，陈留人。迁胶东相，政惟仁简，以身率物，民有相争诉者，辄闭阁自责，然后科其所讼，以道譬之。或身到闾里，重相和解。自是之后，争隙省息，吏民不欺。
又曰：鲁平，字叔陵，拜赵相。为政尚宽惠礼让，虽有官，不废教授，门人常有数百。关东号曰： 五经复兴鲁叔陵。 
《后汉书》曰： 张禹迁下邳相。徐县北界有蒲阳坡，(《东观记》曰：坡水广二十里，径直百里，在道西。其东有田可万顷。坡与陂同。)傍多良田，而湮废莫修。禹为开水门，通引灌溉，遂成熟田数百顷。劝率吏人，假与种粮，亲自勉劳，遂大收谷实。邻郡贫者归之千馀户，室庐相属，其下成市。后岁至垦千馀顷，人用温给。
又曰：赵咨应召，复拜东海相。之官，道经荥阳。令敦煌曹暠，咨之故孝廉也，(咨为敦煌太守时，暠荐为孝廉。)迎路谒候，咨不为留。暠送至亭水次，望尘不及，谓主簿曰： 赵君名重，今过界不见，必为天下笑！ 即弃印绶，追至东海。谒咨毕，辞归家。其为时人所贵若此。
谢承《后汉书》曰：东郡赵咨为东海相，人遗其双枯鱼啖之，二岁不尽，以俭化俗。
《魏志》曰：初，曹公为兖州，以东平毕谌为别驾。张邈之叛也，邈劫谌父母弟妻子；公谢遣之，曰： 卿老母在彼，可去！ 谌顿首无二心，公嘉之，为之流涕。既出，遂亡归。及邈败，生得谌，众为谌惧，公曰： 夫人孝於其亲者，岂不亦忠於君乎！吾所求也。 以为鲁相。
又曰：太祖，光和末，黄巾起，拜骑都尉，讨颍川贼，迁为济南相。国有十馀长吏，多阿附贵戚，赃污狼籍，於是奏免其八，禁断淫祀，奸宄逃窜，郡界肃然。
《蜀志》：刘备领平原相。郡民刘平素轻先主，耻为之下，使客刺之。客不忍刺，语之而去，其得人心如此。
《晋书》曰：文帝辅政，阮籍常从容言於帝曰： 平生曾游东平县，乐其风土。 帝大悦，即拜东平相。籍乘驴到郡，坏府舍屏障，使内外相望，法令清简，旬日而还。
又曰：阮神迁平原相。时襄邑卫京自南阳太守迁於河内，与神俱拜，帝望而叹曰： 二千石皆若此，朕何忧乎？ 
《九州春秋》曰：孔融为北海相，一朝杀五部督邮。
《会稽典录》曰：骆俊，字孝远，乌伤人。孝灵皇帝擢拜陈相。汝南葛陂盗贼并起，陈与接境，四面受敌。俊厉吏民为之保障，出仓见穀以赡贫民，邻郡士庶咸往归之，身捐俸禄给其衣食。民有产子，常敕主者厚致米肉，生男女者辄以骆为名。
○国郎中令
《汉书》曰：龚遂，字少卿，山阳人。以明经为官，至昌邑郎中令，事王贺。贺动作多不正，遂为人忠厚，刚毅有大节，内谏诤于王，外责傅相，引经义，陈祸福，至於涕泣，謇謇无已。面刺王过，王至掩耳起走，曰： 郎中令善愧人。 及国中皆畏惮之。王又与驺奴宰人游戏饮食，赏赐无度，遂入见王，涕泣膝行，左右侍御者皆出涕。王曰： 郎中令何为哭？ 遂曰： 臣痛社稷之危也！ 
又曰：周勃等共诛诸吕，迎代王。郎中令张武等议皆曰： 不可信，愿称疾无往，以观其变。 中尉宋昌进曰： 群臣之议皆非，愿大王勿疑也。 代王遣后薄昭见勃，勃等俱言所以迎立王者，昭还报信矣。王笑谓宋昌曰： 果如公言。 乃令宋昌骖乘，张武等乘传诣长安，群臣奉法驾代邸。皇帝即日夕入未央宫，夜拜宋昌为卫将军，领南北军，张武为郎中令，行殿中。
《续汉书》曰：皇子封王，其郡为国。每国置郎中令一人，秩千石，掌王大夫、郎中、宿卫官也。
《魏志》曰：袁涣为魏国郎中令。及卒，太祖为之流涕，赐穀二千斛，一教 以太仓穀千斛赐郎中令家 ，一教 以垣下穀千斛与卿家 ，外不解其意。教曰： 以太仓穀者，官法也；以垣下穀者，亲旧也。 
《晋中兴书》曰：顾荣。时在洛者，惟陆机、陆云及荣，惟三人而已。机、云虽有才藻，不及荣也。以南土秀望，补吴王郎中令。
沈约《宋书》曰：宋国初建，当置郎中令。高祖难其人，谓傅亮曰： 今用郎中令，不可减袁曜卿也。 既而曰： 吾得其人矣。 乃以王惠居之。
《续搜神记》曰：会稽朱弼为王国郎中令，营立第舍，未成而卒。同郡谢子木代其事，以弼死亡，乃定簿书，多张功费，长百馀万，以其赃诬弼，而实入子木。子木夜寝，忽闻有人道弼姓字者，俄顷而到子木堂前，立谓之曰： 卿以枯骨腐肉专可得诬！当以某日夜更相书。 言终，忽然不见。
陆机《诣吴王表》曰：臣本吴人，靖居海隅。朝廷欲抽引远人，绥慰遐外，故太傅所辟，殿下东到淮南，发诏以臣为郎中令。
○国中尉
《史记》曰：鲁申公弟子为博士十馀人。孔安国至临淮太守，徐偃为胶西中尉，其治官皆有廉节，称其好学。
《汉书》曰：郑当时，字庄，陈人也。稍迁为鲁中尉。
又曰：梁孝王招延四方豪杰。齐人公孙诡多奇计，初见日： 王赐千金。 官至中尉，号曰 公孙将军。 
《续汉书》曰：清河王小心恭孝，特见亲爱。后诸王就国，邓太后诏特清河国置中尉内史，赐乘上御物焉。
《汉旧仪》曰：帝子为王，王国置太傅、相公、尉各一人，秩二千石，以辅王。
《三辅决录》曰：淮阳宪王，宣帝爱子，器异其才，欲以为嗣。王恃宠自骄，天子乃用韦玄成为中尉，以辅导之。受诏，与萧望之等论五经同异於石渠阁。
《邵氏家传》曰：邵弘，字德裕。时景帝为琅琊王，诏书高选官属，请君为中尉。君为人体素方严，仪容甚伟，虽私门接对，僮仆俨然，不厉而威，王甚惮焉。王常侯君昼息，身随使者潜至君舍，令使者进曰： 王有令。 君徐理鬓冠履，俯伏尽礼，然后读之。王与使者群立瞻听，为之叹息曰： 古人称不愧于屋漏，其邵中尉乎？吾反逆诈以试长者，岂不陋哉！ 王虚心受纳，欣宴言话，昼夜无休。君乃上书谏王，王读三四，瞿然失色，后谓左右曰： 思邵中尉之言，使人于今毛竖。 
○国常侍
《汉书》曰：龚舍，字君倩，少好学，明经。楚王入朝，闻舍高名，聘为常侍。不得已，随王归国。
《晋春书》曰：甘卓，字季思。察孝廉，为吴王宴常侍。
○国侍郎
王隐《晋书》曰：孙秀，琅琊国书佐，为赵王伦国侍郎。
桓谭《新论》曰：宣帝元康、神爵之间，丞相奏能鼓雅瑟者，渤海赵定、梁国龙德，召见温室，拜为侍郎。
○府长史
《汉书》曰：张汤为御史大夫，为三长史朱买臣等所谮。帝遣杜周诘汤，汤欲对，周曰： 君为大臣，今被责诘，何用对为？ 於是自杀。临死上书曰： 谮臣者，三长史也。 帝追惜汤，悉诛三长史。
又曰：赵充国从贰师将军击匈奴，身被二十馀疮。武帝视而嗟叹，迁车骑长史。
《晋书》曰：刘舆为魏郡太守，东海王越将召之，或曰： 舆犹腻也，近则污人。 及至，越疑而御之。舆密视天下兵簿及仓库、牛马、器械、水陆之形，皆默识之。是时军国多事，每会议，自潘滔以下，莫知所对。舆既见越，应机辩画，越倾膝酬接，即以为左长史。
又曰：刘舆为东海王越左长史。越既秉政，时宾客满筵，文案盈几，远近书记，日有数千，终日不倦，或以夜继之，皆人人欢畅，莫不悦附。命议如流，酬对款备，时人服其能，比之陈遵。时称越府有三才：潘滔大才，刘舆长才，裴邈清才。
《晋中兴书》曰：王献之，少有清誉，亦善隶书。后将军谢安请为长史，甚钦爱之。
又曰：薛兼，字令长，与同郡纪瞻等初入洛，张华叹曰： 皆南金也。 屡迁至丞相右长史，兼恪勤王事，以佐禄秩优泰，每约损辞让，以周贫而已。
《宋书》曰：阮万龄，陈留尉氏人。万龄少知名，自通直郎为孟昶建威府长史。时袁豹、江夷相继为昶司马，时人谓昶府有三素。
《齐书》曰：庾杲之出为王俭卫军长史，时人呼俭府为入芙蓉池。
又曰：陆慧晓为晋熙王冠军长史。慧晓历辅五政，治身清肃，僚佐以下造请，起送之。或谓慧晓曰： 长史贵重，不宜妄自谦屈。 答曰： 我性恶人无礼，不容不以礼处人。 
又曰：陆慧晓迁右长史。时陈郡谢朏为左长史，府公竟陵王子良谓王融曰： 我府二上佐，求之前世，谁可为比！ 融曰： 两贤同时，便是未有前例。 
崔鸿《十六国春秋·后赵录》曰：张跃，字世渊，清河东武城人也。学敏才达，雅善清谈，石勒伟其仪辨，拜世子卫军长史。敕世子曰： 张长史，人之表范，汝其师之。 
《后魏书》曰：张衮，字洪龙，上谷沮阳人也。好学有文才，太祖为代王，迁为左长史。决策帏幄，太祖器之，礼遇优厚。
《南史》曰：孔觊除安陆王子绥后军长史。性使酒恃气，每醉辄弥日不醒，僚类间多所凌忽，尤不能曲意，权幸莫不畏而嫉之。居常贫罄，无有丰约，未尝开怀。为府长史，典签，咨事不呼前，不敢前；不令去，不敢去。虽醉日居多，而晓明政事；醒时判决，未尝有壅。众咸云： 孔公一月二十九日醉，胜他人二十九日醒也。 孝武每欲引见，遣人觇其醉醒。
《隋书》曰：卫玄初仕，周武帝亲总万机，拜益州总管府长吏，赐以万钉宝带。
《唐书》曰：和元祐为千牛卫长史。先是元祏献诗十首，其词猥陋，皆寓言嬖幸而意及兵戈，韦氏命拘於大理而将戮。月馀而韦氏就诛，其诗若合符谶，故上闻而拜之。
《魏武故事·载令》曰：府长史王必，是吾披荆棘时吏也。忠能勤事，心如铁石，国之长吏也。蹉跌久不辟之，舍骐骥而不乘，焉惶惶而更求哉？今故教辟之。
《陶氏家传》云：猷，字恭豫。王导以君江东俊望，请为右军长史。君恪勤王事，每当朝日，恒夙兴就路。及到府门，辄先众僚。为人美容止，善谈论，亦以此见称当世焉。
○府司马
《左传》曰：季氏以公鉏为马正，(马正，家司马也。)愠而不出。闵子马见之，(闵子马，闵马父也。)曰： 子无然。祸福无门，惟人所召。为人子者，患不孝，不患无所。(所，位处也。)恭敬父命，何常之有？ (言废置在父无常位。)公鉏然之。恭敬朝夕，恪居官次。
《家语》曰：《乡射》曰： 孔子观於乡射，於是退而与门人习射於矍相之圃，盖观者如堵墙焉。射至於司马，使子路执弓矢出延射者。(子路为司马，故射立于子路，使出延射。)
《魏略》曰：诸葛诞伐吴，战於东关，上欲速进军，司马王仪谏曰： 吴贼必有伏，宜持重，不可进。 上不听，果为吴人所覆。仪曰： 今日之败，谁当其咎？ 上曰： 司马欲委罪孤耶！ 遂法仪。
《晋书》曰：石苞为景帝中护军司马。宣帝闻苞好色薄行，以让帝，帝答曰： 苞虽细行不足，而有经国才略。夫廉贞之士，未必能经济世务。是以齐桓忘管仲之奢僣，而录其匡合之大谋；汉高舍陈平之污行，而取其六奇之妙算。苞虽未可以上俦二子，亦今日之选也。 懿乃止。
《晋阳秋》曰：晋陵人韦敻。桓修令於坐相刘裕，仕官当至州不？敻云： 刘粗是有相人，当不失边州刺史。 既出，私於裕曰： 卿大有贵相，向不敢极言耳！ 裕恶其言末略，答曰： 卿狂言！验当相用为司马。 义旗后数年，敻见裕，诉曰： 周成不负桐叶之信，公不应忘司马之言。今不希镇军府，闻护军司马缺，愿赐卒恩。 裕美而用之。
《晋中兴书》曰：中宗为安东将军，镇下邳。请王导为司马，军国之事，无不咨访。中宗迁镇建康，导为司马，委以政事。于时朝野倾心，号曰 仲父导。 忠於事上，达於从政，以百六之弊，寄寓江左。为治之本，务在清静。
沈约《宋书》曰：羊徽被遇於高祖，高祖谓咨议参军郑鳞之曰： 羊徽一时美器，世论犹在，兄后恨不识之。 拨补右将军刘蕃司马。
《后魏书》曰：辛祥为并州平北府司马。有白璧还兵药道显被诬为贼，官属推据，咸以为然。祥曰： 道显面有悲色，察狱以色，其此之谓乎？ 苦执申之。月馀，别获真贼。
《世说》云：谢奕为桓宣武荆州司马。奕既上，犹推布衣之交，在温坐岸帻啸咏无异常日，宣武每曰： 我方外司马也。 奕醉温於许，主避之，主每曰： 君若无狂司马，我何由得相见。 
