○大将军
《史记》曰：武帝伐匈奴以卫青为大将军，位在诸公上。公卿皆拜，惟汲黯独揖。有言大将军尊贵不宜尔，黯曰： 大将军有揖客，独不贵耶？ 青闻之，愈重黯。
《汉书》曰：武帝以霍光为大将军，辅昭帝，田千秋为丞相，及昭帝初即位，未任听政事，一决大将军光。千秋居相位，谨厚有重名。光谓千秋曰： 始与君具受先帝遗诏，令光治内，君侯治外，宜有以教，督使光无负天下。 千秋曰： 惟将军留意，即天下幸甚。 终不肯有所言。
《后汉书》曰：窦宪为大将军，威震天下，复出屯武威。会帝西祠园陵，诏宪与车驾会长安。及宪至，尚书以下议欲拜之，伏称万岁。韩棱正色曰： 夫上交不谄，下交不黩，礼无为人臣称万岁之制。 议者皆惭而止。
又曰：诏邓骘班师。朝廷以太后故，遣五官中郎将迎拜骘为大将军。军到河南，使大鸿胪亲迎，中常侍赍牛酒郊劳，王、主以下候望於道。既至，大会群臣，赐束帛焉。
应劭《汉官仪》曰：和帝以窦宪为大将军，乃冠三公。
又曰：梁冀为大将军，以三世姻媾援立之功，公卿希旨，上比周、霍，举高第茂才，官属皆倍馀府。
《魏志》曰：文帝以孙权为大将军，吴王，加九锡。
又曰：太傅司马宣王奏免曹爽，皇太后诏召高文惠假节行大将军事，据爽营。太傅谓之曰： 君为周勃矣。 
《后魏书》曰：莫题有谋策，为大将军，平慕容麟，赐爵东宛侯。后太祖欲广宫宇，规度平城四方数十里，将模邺、洛、长安之制，运材数百万，以题机巧，令监定焉。
陈思王《辅臣论》曰：知虑深奥，渊然难测；恭以奉上，爱以接下；纳言左右，为帝喉舌：曹大将军也。
○大将军
《魏志》曰：王谦，为大将军何进长史。进以谦名公之胄，欲与为婚，见其二子，使择焉。谦弗许，以疾免。
臧荣绪《晋书》曰：鲁芝字世英。耽思坟籍，研精稽古，自三代之奥典，圣人之微言皆赅览焉。大将军曹爽辅政，高选贤明以为官属，延芝为司马。
《续汉书》曰：李固字子坚，拜议郎，为洛阳令，大将军梁冀请为从事中郎。
《晋书》曰：郑冲字文和，以儒雅为业，箪食瓢饮，布衾缊袍，不以为忧。大将军曹爽以为从事中郎。
又曰：李喜，景帝辅政命喜为大将军从事中郎。喜到，引见，谓喜曰： 昔先公辟君而不应，今孤命君而至，何也？ 对曰： 先公以礼见待，喜得以礼进退；明公以法见绳，喜畏法而至。 帝甚重之。
何法盛《晋中兴书》曰：郭舒，大将军王敦以为从事中郎。会敦讨刘隗，切谏，敦大怒曰： 人中间言卿痴，故炙卿眉头，今疾复发耶！勿复语也。 舒曰： 明公听舒一言。舒闻古之狂也直，周昌、汲黯、朱云皆不痴也。昔尧立诽谤之木，舜悬敢谏之鼓，公为胜尧舜耶？而乃折舒使不得言！ 敦默然也。
《竹林七贤传》曰：阮籍字嗣宗，为太傅司马宣王参军，迁景王大将军从事中郎。
《通典》曰：从事中郎，汉末官也。陈阳为大将军，王凤从事中郎是也。在主簿上，所掌与长史同。
华峤《后汉书》曰：崔骃字亭伯，辟大将军窦宪府掾。宪新辅政，贵重掾三十人，皆故刺史二千石，惟骃以处士年少擢在其间。宪擅权骄恣，骃数谏之，出为长岑长，不得意，不之官而归。
华峤《后汉书》曰：马融字季长，为大将军邓骘舍人。
《晋阳秋》曰：义兴周延为左率转尚书，迁大将军咨议参军。
○车骑将军
《汉书》曰：元光二年，以中尉程不识为车骑将军，屯雁门。
应劭《汉官仪》曰：帝以元舅马防为车骑将军，银印、青绶。
《吴志》曰：孙壹奔魏，以壹为车骑将军，仪同三司，封吴侯，以故王芳贵人邢氏妻之。邢美色，妒忌，下不堪命，遂共杀壹及邢氏。
《蜀志》曰：邓芝字伯苗，义阳新野人。益州从事张裕善相，芝往从之，谓芝曰： 君年过七十，位至大将军，封侯。 为车骑将军，赏罚明，断恤卒伍。身之衣食资仰於官，不苟素俭，然终不治私产，妻子不免饥寒，死之日家无馀财。
《后魏书》曰：王衍字文舒，出为散骑常侍、征东将军、西兖州刺史。衍届治未几，属尔朱仲远称兵内向，州既路冲，为其攻逼。衍不能守，为仲远所擒，以其名望不害也，令骑牛从军，久乃见释。还洛，除车骑将军。
《隋书》曰：长孙览，周武帝在藩，与览亲善，及即位，弥加礼焉，超拜车骑大将军。每公卿上奏，必令省读。览有口辩，声气雄壮，凡所宣传，百僚属目。帝每嘉叹之，览初名善，帝谓之曰： 朕以万几，委卿先览。 遂赐名焉。
○骠骑将军
《汉书》曰：武帝以霍去病为嫖姚校尉，征匈奴，累有功，宠冠群臣，置骠骑将军，秩与大将军同。
又曰：明帝即位，以东平王苍为骠骑辅政，开东阁延英雄。及苍归国，有骠骑时吏丁牧、周相，以苍敬贤下士，不忍去之，遂为王家大夫，数十年事祖及孙。帝闻，褒美。
又曰：骠骑将军，汉官也，长史、司马各一人，金璋、紫绶，五时朝服，武冠，佩山玄玉。光武中兴诸将皆称大，后天下既定，武官悉省。
《东观汉记》明帝诏曰：东平王苍，宽博有谋，可以托六尺之孤，临大节而不可夺其名，以苍为骠骑将军。
又曰：张意拜骠骑将军，讨东瓯，备水战之具。一战大破，所向无前。
又曰：其将军不常置，比公者又有骠骑将军。建武二十年复置骠骑将军，位次公，有长史一人。
《后汉书》曰：刘隆为骠骑将军，行大司马事。隆奉法自守，视事八岁，上将军印绶，罢，赐养牛，上樽酒十斛。
应劭《汉官仪》曰：汉兴，置骠骑将军，位次丞相。
《隋书》曰：崔彭转骠骑，恒典宿卫。性谨密，在省闼二十馀年，每当上在仗，危坐终日，未尝有怠惰之容，上甚嘉之。上每谓彭曰： 卿当上日，我寝处自安。 又尝曰： 卿弓马固以绝人，颇知学不？ 彭曰： 臣少爱《周礼》《尚书》，每於休沐之暇，不敢废也。 上曰： 试为我言之。 彭因说君臣戒慎之义，上称善。
韦昭《辨释名》曰：骠骑将军、车骑将军，秩比三公。辨云：此二将军，秩本二千石。
《世说》曰：何骠骑弟第五以高情逊避，而骠骑令仕，对曰： 然第五之称，何必减之骠骑！ 
陈思王《辅臣论》曰：魁杰雄特，秉心平直；威严足惮，风行草靡；戎昭果毅，折冲厌难者：司马骠骑。
梁·简文帝《让骠骑扬州刺史表》曰：常愿侯服就列，希同特进之班；角巾还第，不竞龙骧之贵。而天泽无涯，名器总集。窃以骠骑之官，既为上将；神州之重，实号中土。故以弹压六戎，冠冕九牧。岂止司隶绛节，金吾缇骑！况复任总皇畿，位重连率；何则骠骑之号，历选为重。元狩之中始自去病，永平之建特授刘苍。齐献为公主所申，吴汉因群臣之举。
○骁骑将军
《汉书》曰：李广为骁骑将军，后出雁门击匈奴。匈奴生得广，广时伤，阳死，睨傍胡儿善马，暂腾而上，南驰得脱。广亡失多，当斩，赎为庶人。
《东观汉记》曰：光武以刘桓为骁骑将军，攻中山。
又曰：建武九年，以刘喜为骁骑将军，攻涿郡。
华峤《后汉书》曰：马成字君迁，拜骁骑将军，北屯常山。积数年，上以其勤劳，征归京师，边民多上书请之，上复以成镇抚之。
《魏志》曰：任城威王彰，字子文。性勇而须黄，为骁骑将军。北出塞，为寇所要，彰独与麾下数百骑突虏，王闻之曰： 我黄须儿定可用也。 
又曰：董卓立献帝，表太祖为骁骑将军，欲与计事。太祖乃变姓名，间行东归。
《齐书》曰：江敩为侍中，转都官尚书，领骁骑将军。王晏启武帝曰： 江敩今重登礼阁，兼寄六军，慈渥所覃，实有优忝。但语其事任，殆同闲辈。天旨既欲升其名位，愚谓以侍中领骁骑，望实清显，有殊纳言。 上曰： 敩常启吾，为其鼻中恶。今既以何胤、王莹还门下，故有此回换耳。 
○卫将军
《汉书》曰：文帝至渭桥，群臣奉天子法驾，迎代邸。皇帝即日夕入未央宫，夜拜宋昌为卫将军，领南北军。
又曰：文帝三年，遣灌婴击匈奴，发中尉材官兵属卫将军，军长安。
《晋书》曰：虞潜字思奥，为卫将军，貌如不武，内实坚明。
○前将军
《汉书》曰：前、后、左、右将军，皆周末官，秦因之，位亚上卿，金印、紫绶。
又曰：武帝征西夷，有前、后、左、右将军。宣元以后，杂错更置，或为前，或为后，或为左，或为右，虽不出征，犹有其官，在诸卿上，为国爪牙，所以扬示威灵於四远，折冲万人，如虎如罴。
又曰：左、右、前、后将军，皆周官也，秦汉因置以征四夷。后虽不征伐，其官常存。
又曰：傅喜为右将军。傅太后与政，喜数谏，后不悦，上印绶，病在家。何武等上疏固请，乃拜前将军。
《魏志》曰：张辽字文远，雁门马邑人也。聂壹之后，以避冤变姓。少为郡吏，武力过人。文帝即位转前将军。又黄初二年，辽至洛阳宫，文帝引辽，会建始殿，亲问破吴意状。帝叹息顾左右曰： 此亦古之劭虎也。 
《蜀志》曰：先主为汉中王，遣费诗拜关羽为前将军，羽闻黄忠为后将军，怒曰： 大丈夫终不与老兵同列！ 不肯拜受。诗谓羽曰： 夫立王业者，所用非一。昔萧、曹与高祖少小亲旧，而陈、韩亡命后至，论其班列，韩最居上，未闻萧、曹以为怨也。今汉中王以一时之功，隆崇於汉叔，然意之轻重，宁当与君侯齐乎！王与君譬犹一体，同休等戚，祸福共之，愚谓君侯不宜计官号之高下、爵位之多少也。仆一介之使，衔命之臣，君侯不受拜，如是便还，但相谓惜此举动，恐有后悔耳！ 羽大感悟，即受拜。(汉叔，黄忠字也。)
《后魏书》曰：谷楷，昌黎人，濮阳公浑曾孙也。称有幹局，迁前军将军。楷眇一目，而性甚严忍，时人号为瞎虎。
○后将军
《汉书》曰：赵充国为后将军，西羌反，上命御史大夫邴吉问： 谁可将者？ 充国时年已七十馀，对曰： 无逾於老臣者矣。 遣问焉，曰： 将军度羌虏何如，当用几人？ 充国曰： 百闻不如一见。兵难逾度，(逾，远也。)臣愿驰至金城，图上方略。然羌戎小夷，逆天背叛，灭亡不久，愿陛下以属老臣，勿以为忧。 
《东观汉记》曰：郅彤字玮君，信都人也，为曲阳卒正。更始即位，上以大司马平河北，至曲阳，彤举城降，为后大将军。
《魏志》曰：曹洪为文帝所废，明帝即位，拜后将军。
《蜀志》曰：黄忠字汉叔，先主为汉中王，欲用忠为后将军，诸葛亮说先主曰： 忠之名望，素非关、马之伦，而今使令同列。马、张在近，亲见其功，尚可喻指，关羽遥闻之，恐必不悦，得无不可乎！ 先主曰： 吾当解之。 遂与羽等同位，赐爵关内侯。
《晋中兴书》曰：应詹字思远，太兴三年为后军将军。
《晋起居注》曰：太始八年，置后军将军，掌宿卫。
○左将军
《汉书》曰：公孙贺封南窌候，(窌，音芳孝反。)以左将军出定襄，无功，失侯。
又曰：辛庆忌，字子真，为左将军，为国虎臣，匈奴、西域亲附，敬其威信。
《东观汉记》曰：贾复字君文。治《尚书》，事舞阴李生，李生奇之，谓门人曰： 贾生容貌志意如是，而勤於学，此将相之器。 征诣洛阳，拜左将军。南击赤眉、新城，转西入关，击盆子於渑池，破之。
《魏志》曰：文帝即位，以李郃为左将军。诏郃与曹真讨安定卢水胡及东羌。
《晋书·百官名臣》曰：王济字武子，起家中书郎，迁左军将军。
山涛《启事》曰：左将军裴楷，通理有才义。
○右将军
《汉书》曰：常惠以明习外国事，勤劳数有功，为右将军。
又曰：何武荐辛庆忌宜在爪牙，乃拜为右将军。
《魏志》曰：徐晃字公明，为右将军，性俭约畏慎，为将常远斥候，叹曰： 古人患不遭明君，今我遇之，当以功自效。 
《蜀志》曰：诸葛亮上疏曰： 臣以弱才，叨窃非据，亲秉旄钺以厉三军，不能训章明法，临事而惧，至有街亭违命之阙，箕谷不戒之失，咎皆在臣授任无方。臣明不知人，恤事多闇，《春秋》责帅，臣职是当。请自贬三等，以督厥咎。 於是以亮为右将军，行丞相事，所总统如前。
何法盛《晋中兴书》曰：郭默为右军将军。默既远人，乐为边将，不愿内转，谓刘胤曰： 我能御胡而不用，更用虚名者；且右军主禁兵，禁兵不妄出，有急方始配给，兵将无素，是谓弃之，安得不乱？ 
又曰：王羲之字逸少，导之从子也。幼讷於言，人未之知。年十三，尝见周顗，异之。时重牛心炙，座客未啖，先割啖之羲之，於是闻名。及长，尤善草、隶书，为今古冠绝。累迁为右将军。不乐京师，遂往会稽与谢安、孙绰等游处山阴。有道士养群鹅，羲之意甚悦。道士云： 为写《黄庭经》，当举群相赠。 乃为写讫，笼鹅而去。
