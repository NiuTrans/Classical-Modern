○太子率更令
《六典》曰：率更令之职，掌宗族次序，礼乐、刑罚及刻漏之政令。凡皇太子释奠於先圣先师，讲学齿胄，皆总其仪注，而为之导引。若皇太子备礼出入，乘轺车，位亚家令焉。
《汉书》曰：颜师古注曰： 掌知漏刻曰率更。 
《续汉书·百官志》曰：率更令，秩千石，与庶子、舍人更直，职似光禄勋。掌宫殿门户之禁，郎将屯卫之士。
《晋起居注》曰：武帝太康八年，诏曰： 太子率更仆，东宫之达官也。其进品第五，秩与中庶子，左、右卫率同。职拟光禄勋也。
《隋书》曰：明克让转率更令，进爵为侯。太子以师道处之，恩礼甚厚，有四方珍味辄以赐之。于时，东宫盛征天下才学之士，至於博物洽闻，皆出其下。
《唐书·官品志》曰：率更令，掌伎乐、漏刻也。
《物理论》曰：今有吕子义，清贤士也，为太子率更令。
○太子家令
《六典》曰：家令之职，掌皇太子之饮膳、食储、库藏之政令，总食官、典仓、司藏三署之官属。皇太子备礼出入，则乘轺车，俱威仪，先诸臣以导引。若祭祀、宾客，则供酒食，以为献主。
《汉书》曰：文帝以晁错为太子家令，多所献替，称为智囊。
《汉书》曰：疏受，字公子。为太子家令，恭谨，敏而有辞，宣帝置酒太子宫，受奉觞上寿，辞礼闲雅，上甚欢惬。
《续汉书·百官志》曰：太子家令，秩千石，主仓谷物，职如司农、少府，拟廷尉也。
《蜀志》曰：谯周，字尹南。后主为太子，以周为家令。后主时颇出游观，增广声乐。周上谏曰： 昔王莽之败，豪杰并起，跨州据郡，欲并神器，於是贤才智士思望所归，未必以其势之广狭，惟其德之薄厚也。 
《宋书》曰：太子家令，主内茵蓐、床机诸供中之物，又知官奴婢月用钱、内库米盐、车牛、刑狱。
《唐书·官品志》曰：家令掌刑法、食膳、仓库、什物、奴婢等事。
○太子仆
《六典》曰：太子仆之职，掌车舆、乘骑、仪仗之政令，及丧葬之礼物，辨其次叙与其出入，而供给之。皇太子之车辂三：一曰金辂，二曰轺辂车，三曰四望。凡皇太子备礼而出，则率厩牧令进辂，仆亲驭焉。
《后汉书》：太子少傅属官有太子仆一人，秩千石，主车马，职如太仆。太子五日一朝；非入朝日，遣仆及中允朝，朝入，请问起居。
沈约《宋书》曰：太子仆，秦官也。
《宋起居注》曰：元嘉中，以散骑常侍荀伯子为太子仆。
《隋书》曰：柳肃迁太子仆。太子废，坐除名为民。大业中，帝与段达语及庶人罪恶之状，达云： 柳肃在官，大见疏斥。 帝问其故，答曰： 学士刘臻，尝进章仇太翼於宫中，为巫蛊事。肃知而谏曰： 殿下帝之冢子，位当储二，诫在不孝，无患见疑。刘臻书生，鼓摇唇舌，适足以相诳误，愿陛下勿纳之。 庶人不怿，他日谓臻曰： 汝何故漏泄，使柳肃知之，令面折我。  
《唐书·官品志》曰：仆掌宗族亲疏、车舆骑乘也。
○太子典膳丞
《六典》曰：典膳郎掌进膳、尝食之事；丞为之贰。每夕，局官於厨更直。
《北齐书》曰：门下妨始别置典膳局，有监、丞各二人。
《唐书》曰：邢文伟，滁州全椒人也。迁太子典膳丞。时孝敬在东宫，罕与宫臣接见，文伟辄减膳，上书曰： 臣窃见《礼戴记》曰： 太子既冠成人，免於保傅之严，则有司过之史，彻膳之宰。史之义，不得不司过；宰之义，不得不彻膳。 今皇帝式稽前典，妙简英俊，自庶子已下，至咨议、舍人及学士、侍读等，使翼佐殿下，以成圣德。近者以来，未甚延纳，谈议不狎，谒见尚稀，三朝之后，但与内人独居，何由发挥圣智，使睿哲文明者乎？今史虽缺官，宰当奉职，忝备所司，不敢逃死，谨守礼经，辄申减膳。 太子答书曰： 顾以庸虚，早尚坟典，每欲研精政术，极意书林。但往在幼年，未闲将卫，谒诚耽诵，因即损心。比日以来，风虚更积，中奉恩旨，不许重劳。加以趋侍含元，温清朝夕，承亲无自专之道，遵礼以色养为先。所以屡阙坐朝，时乖学绪。公潜申雅勖，式荐忠规，敬寻来请，良符宿志。自非情思审谕，义均弼谐，岂能进此药言，形於简墨！抚躬三省，感愧兼深。 文伟自此益知名。
○太子侍读
《唐书》曰：玄宗在东宫，张说与国子司业褚无量俱为侍读，深见亲敬。
又曰：元和十二年，谏议大夫韦绶罢皇太子侍读。绶好谐戏，兼通小说，太子因侍上，或以绶所能言之，上谓宰臣曰： 侍读者，当以经术辅导太子，使深知君臣、父子之教令，或闻绶之谈论有异於是，岂所以导太子者！ 因命罢其职。
又曰：吕元膺为同州刺史，及中谢，上问时政得失；元膺论奏，辞气激切，上嘉之。翌日，谓宰臣曰： 吕元膺有谠言直气，宜留在右，使言得失，卿等以为何如？ 李藩、裴垍贺曰： 陛下纳谏，超冠百王，乃宗社无疆之休。臣等不能广求端士，又不能数进忠言，孤负圣心，合当罪戾，请留元膺给事左右。 寻兼皇太子侍读。
《五代史·后唐书》曰：仓部郎中何泽上疏请置太子侍读，敕旨： 何泽早处班行，深明典制，固根本而别彰忧国，上封章而足表匡君，其所敷陈，实为允当，特议施行。 
○太子门大夫
《六典》曰：宫门郎掌内外宫门管籥之事。凡宫殿门，夜漏尽，击漏鼓，开；夜漏上水一刻，击漏鼓，闭。每岁终行傩，应经所由门，并先一刻早开。若皇太子不在，则闭东宫正门，其宫城门使、宿卫人应入宫殿者，各於左、右厢便门出入。至皇太子还仗，乃开。
《续汉书·百官志》曰：门大夫，员二人，秩六百石，职比郎将。
《汉书》曰：文帝以晁错为太子舍人，转太子门大夫。
《晋书》曰：太子门大夫局准公车令，班同中书舍人。主通远近笺表，宫门禁防。
《唐书》曰：龙朔二年，改门大夫为宫门郎，职比城门郎。
《三辅决录》曰：桓帝以平陵鲁宽为太子门大夫。
○太子左卫率
《六典》曰：左、右卫率，掌东宫兵仗羽卫之政令，总诸曹之事。凡亲勋、翊府及广济等五府属焉。副率为之贰。凡元正、冬至，皇太子朝宫臣及诸方使，则率卫府之属以仪仗为左、右厢以卫之。若皇太子备礼出入，则如卤簿之法以从。
《续汉书·百官志》曰：卫率秩四百石，主门卫。
《晋志》曰：凡太子出，前卫率导，在前广麾外；左右二率从，夹导舆车；后卫率从，在乌皮外；并带戟执刀。其服并视左、右卫将军。
《晋书》曰：刘卞为愍怀太子左率，知贾后必害太子，乃问张华，华曰： 君欲如何？ 卞曰： 东宫俊乂如林，四率精兵万人。公居阿衡之任，若得公命，皇太子因朝使录尚书事，废贾后于金墉，两黄门力耳！ 华曰： 废立大事，又非所能。 贾后微闻，迁卞为雍州刺史。卞恐终露，乃服药卒。
《晋中兴书》曰：褚翼，字谋远。少失父，以才艺堪干立名。肃祖即位，徵拜屯骑校尉，迁太子左卫率。
《隋书》曰：宇文述每与晋王谋事。及晋王为皇太子，以述为左卫率。旧令，率官第四品，上以述素贵，遂进率品为第三，其见重如此。
《唐书·官品志》曰：左右卫率各一人，位视御史中丞，各有丞。左率领果毅、统远、立忠、建宁、凌锋、夷冠、祚德等七营，右率领崇荣、永吉、崇和、细射等四营。二率各置尉。
《山公启事》曰：太子左率缺。待威重，宜得其才，无疾患者。城阳太守石崇忠谠有文武，河东太守焦胜清贞有信义，皆其选也。
○右卫率
《晋中兴书》曰：郄恢，字道弲，为太子右卫率。恢八尺，美须髯，风神魁梧，烈宗异之。
又曰：吴隐，字处默。太元中以国子博士为太子右卫率。
沈约《宋书》曰：元嘉中以王琳、谢弘征，并为太子右卫率。
《隋书》曰：高祖以太子勇知时政，欲重宫官之资，故以大臣领其职。苏孝慈自兵部尚书拜右卫率，尚书如故。上将废太子，惮其在东宫，乃出为浙州刺史。
荀绰《冀州记》曰：裴康，字仲预。与弟楷为名士，仕至太子右卫率。
《荀氏家传》曰：车骑将军悝，字茂中，山涛举之为太子右卫率，称君清和理正，从容顾问，动可观采，真侍卫之美者。
○前卫率
《晋中兴书》曰：徐邈，字仙民。建元中为太子前卫率。
○后卫率
《晋起居注》曰：建元十四年，以太子中舍人郄俭为太子后卫率。
《宋起居注》曰：永初元年，以徐佩为太子后卫率。
○左右内率府长史
《六典》曰：左右内率府长史，掌判诸曹官吏及千牛备身之二。
《唐书》曰：永淳中，以雍人元让为太子右内率府长史，旌孝行也。让弱冠明经擢第，以母疾，遂不求仕。躬亲药膳，烝烝致养，不出闾里十馀年。及母终，庐於墓侧，蓬发不栉沐，菜食饮水而已。咸亨中，孝敬监国，下令表其门闾。至是巡察使奏让孝悌殊异，由是拜职。
