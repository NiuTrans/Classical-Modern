○总叙将军
石氏《中官占》曰：河鼓星主军鼓，一曰三星主天子三将军。中央大星为大将军，左星为左将军，右星为右将军，所以备关梁而距难也。
《周礼·夏官上·大司马》曰：凡制军，万有二千五百人为军。(一乡之民也。凡起从役家一人也。)王六军，(六乡之数也。卿治文教，军定武功。其道皆兼三才而两之，故数俱六也。)大国三军，(公侯之封也。成国不过半天子之一军。)次国二军，(诸伯之封。)小国一军。(子男之封。)军将皆命卿。(位视六事之人，司于六军之大夫。春秋之时，列国有正卿为将军，又以亚卿一人为佐，犹执政者贪其权，遂以陵迟，皆非周公之旧也。)
《左传·襄公十三年》曰：晋蒐於绵上以治兵，使士匄将中军，辞曰： 伯游长。昔臣习於知氏以佐之，非能贤也。请从伯游。 使荀偃将中军，士匄佐之。使韩起将上军，辞以赵武。
《孝经左契》曰：将军顺虎衔珠，大夫正海出鱼。
《史记》曰：齐景公召穰苴与语，大悦，以为将军，将兵扞燕。
又曰：孝文后六年，匈奴入上郡，周亚夫为将军，居灞上，祝兹候(徐广曰：表作松兹。姓徐名悍也。)徐厉为将军，军棘门，以备胡。
《汉书》曰：楚王召宋义计事，而悦之，因以为将军。
范晔《后汉书》曰：灵帝时，望气者以为京师当有大兵，两宫流血。大将军司马许源说何进曰： 《太公六韬》有天子亲于兵事，可以威压四方。 诏进大发兵，讲武于平观。下起大坛，上建十二重五采华盖，高十丈，坛东北有小坛，复九重华盖，高九丈，引步兵骑士数万人，结营为阵。天子亲出监军，住大华盖下，进住小华盖下，礼毕，帝躬擐甲上马，称 无上将军 ，行阵三匝而还。
《魏志》曰：太祖令曰：《司马法》： 将军死绥。 (《魏书》曰：绥，却也。有前一尺，无却一寸也。)《尸子》曰： 十万之军无将军，必乱。 
○左右卫将军
《六典》曰：左右卫将军之职，掌统领宫庭巡警、冲卫之法令，以督其属之队仗，而总诸曹之职务焉。其左右骁卫、左右武卫、左右威卫、左右领军卫将军所掌之职皆如之。
《晋书》曰：羊琇为晋台左卫将军。
又曰：吴隐之迁左卫将军。虽居清显，禄赐皆班亲族，冬月无被，尝澣衣乃披絮，勤苦同於贫庶。
何法盛《晋中兴书》曰：南顿王宗字延祖，拜左卫将军，为肃祖所昵，委以禁旅。
又曰：王坦之字文度，领左卫，少有风格，尚刑名之学，尝著《废庄论》。
又曰：虞谭、陈略、曹毗、毛安之并为左卫将军。
沈约《宋书》曰：左、右卫将军，晋文建国所置。
《隋书》曰：薛世雄，性廉谨，凡所行军破敌之处，秋毫无犯，帝由是嘉之。帝尝从容谓群臣曰： 我欲举好人，未知诸君识否？ 群臣咸曰： 臣等何能测圣心？ 帝曰： 我欲举者薛世雄。 群臣皆称善。帝复曰： 世雄廉正节概，有古人之风。 於是超拜右翊卫将军。(炀帝改左右卫为之。)
《唐书》曰：元和中，以前灵盐等节度使王佖为右卫将军。佖在镇，无智略以驭人，居常猜忌及多杀人以惧之，众亦不附。及召至，逾月而授以卫将军。凡将相出入，皆翰林草制，谓之白麻，佖始以责罢中书草制。
《隋书》曰：来护儿，炀帝即位，迁右骁卫大将军，帝甚亲重之。大业六年从驾江都，赐物千段。令上先人冢，宴父老，州里荣之。
《魏志》曰：许褚从太祖战，大破马超等，乃迁武卫中郎将，武卫之号自此始也。文帝践阼，迁武卫将军。
又曰：曹爽自散骑常侍转武卫将军。爽秉政，又以弟训为武卫将军。
《王敦别传》曰：敦子应，字安期，官至武卫将军。
《隋书》曰：独孤盛为左屯卫将军。宇文化及之作乱也，裴虔通引兵至成象殿，宿卫者皆释仗而走。盛谓虔通曰： 何物兵？形势太异也！ 虔通曰： 事势已然，不预将军事。将军慎无动。 盛大骂曰： 老贼是何物话！ 不及被甲，与左右十馀人逆拒之，为乱兵所杀。
《唐书》曰：咸通中以伶官李可及为威卫将军，曹确执奏曰： 臣览贞观故事，太宗初定官品令，文武官共六百四十三员。顾谓房玄龄曰： 朕设此官员以待贤士，工商杂色之流假令术逾侪类，止可厚给财物，必不可超授官秩，与朝贤君子比肩而立、同坐而食。 太和中文宗欲以乐官尉迟璋为王府率拾遗，窦询直极谏，乃改授光州长史。伏乞以两朝故事，别授可及之官。 帝不之听。
又曰：高祖以李粲为左监门大将军，礼高年也。初，高祖问粲年几，对曰八十，高祖曰： 公清幹之誉闻於隋日，今年齿虽迈，筋力未衰，但监门之职，非公莫可，意欲相委如何？ 粲以年老辞让，高祖曰： 藉公处分耳，岂欲烦公筋力耶！ 於是诏粲自非殿庭，皆乘蜀马，论者荣之。
又曰：王及善除右千牛卫将军，高宗谓曰： 朕以卿忠敬，故与卿三品要职。他人非搜辟不得至朕所，卿佩大横刀在朕侧，知此官否？ 
又曰：李听，元和中为羽林将军，有名马，穆宗在东宫令近侍讽听献之。听以职总亲军，不敢从。及即位之始，幽冀不廷，太原与二镇接境，方议易帅。宰臣进拟，上皆不允，谓宰臣曰： 李听为羽林将军，不与朕马，是必可任。 
《五代史》云：周广顺二年十二月，诏改左右威卫复为左右屯卫，避太祖讳也。
○左右金吾卫将军
《六典》曰：左右金吾卫大将军之职，掌宫中及京城昼夜巡警之法，以执御非违。
《百官表》云：秦有中尉，掌徼循京师。(如淳曰：所谓游徼，徼循禁备盗贼也。颜师古曰：徼，谓遮绕之也。音工钓反。)汉武帝太初元年更名执金吾，(应劭曰：吾者，御也。掌执金革以御非常也。颜师古曰：金吾，鸟名也，主辟不祥。天子出，职主先导，以备非常，故执此鸟之象，因以名官也。)缇骑二百人，舆服导从，车骑满路，群僚之中，斯最壮矣。旧掌京师盗贼，考按疑事。汉郅都、宁成、王温舒、咸宣等皆截理横噬虎而冠者也，止切理辨亦旋诛黜。又置执金吾丞。后汉掌宫外戒司非常水火之事，(卫尉巡行宫中，金吾徼循宫外，为表里以擒奸讨猾。)日三绕行宫外，及主兵器。自中兴但专徼循，不与他政。又有执金吾吏、文学执金吾佐、执金吾员吏。魏武秉政，复为中尉。晋初罢直，至后周置武环率、武候率，下大夫各二人。隋置左、右武候府，大将军一人、将军三人，掌车驾出入，先驱后殿；昼夜巡察，执捕奸非；烽候、道路、水草所宜。巡狩师田则掌其营禁。炀帝大业三年改为左、右武候卫，所领军事名佽飞。(《汉宫表》曰：汉有左戈令。武帝太初元年，更名佽飞，掌戈射，属少府。光武省之，隋代采旧名。)唐初又为左、右武候府，(贞观十年十二月，马周奏：京城诸街置鼓，罢传呼。)龙朔二年改为左、右金吾卫，置大将军一人，所掌与隋同；将军二人副其事。(领官属并。隋置，大唐因之。)
《后汉书》曰：初，光武适新野，闻阴后美，心悦之。后至长安见执金吾车骑甚盛，因叹曰： 仕宦当作执金吾，娶妻当得阴丽华。 
《汉官·宰尹下》曰：吾，御也，常执金革以御非常。缇骑二百人，持戟五百二十人。舆马导从，充满於路，世祖微时，叹曰： 仕宦当作执金吾 是也。
《汉书·百官公卿表》曰：秦名曰中尉，掌徼循京师。有两丞、候、司马，兵千人。武帝太初元年更名执金吾。
又曰：毋将隆为执金吾。时侍中董贤方贵，上使中黄门发武库兵，前后十辈，送贤及上乳母王阿舍。隆奏： 武库兵器，天下公用，国家武备，缮治造作，皆度大司农钱。(苏林曰：用度皆出大司农。)大司农钱自非乘舆不以给，供养劳赐，一出少府。盖不以本藏给末用，不以民力供浮费，别公私，示正路也。 
又曰：郅都为中尉，丞相条候至贵倨也，而都揖丞相。是时民朴，畏罪自重，而都独先严酷，行法不避贵戚，列侯宗室见都侧目而视，号曰 苍鹰 也。
《东观汉记》曰：马防字孝孙。拜执金吾，性矜严公正，上事处议多见用。
《续汉书》曰：阴识拜执金吾，位特进，入则极言正谏。至与宾客语，不及国事，常慕仲山甫匪躬之节，所用掾史皆得天下俊哲。(虞诩、传贤等是也。)
又曰：朱浮字叔元，为执金吾。帝以二千石长吏多不堪任，时有纤微之过者，必见斥罢，交易纷扰，百姓不宁。六年，有日蚀之异，浮因上疏切谏，自是州郡奏长吏二千石不任位者，事皆先下三公遣掾史案验，然后黜退。
又曰：秩中二千石，掌外司非常水火之事，旦三绕行宫外，及主兵器，丞一人，比千石。
华峤《后汉书》曰：贾复为执金吾。更始，郾王尹尊及诸将反，上召诸将议，以檄叩地曰： 郾最强，宛次之。 复率尔对曰： 臣请击郾。 上笑曰： 执金吾击郾，吾复何忧耶？ 
又曰：耿秉为人威重，有谋略，拜执金吾。每行幸，秉恒领宿卫。
谢承《后汉书》曰：梁冀为执金吾，岁朝，托疾不朝，司隶扬雄治之，诏以二月俸赎罪。
《汉杂事》曰：辛庆忌明略威重，任国柱石，为执金吾。
《魏书》曰：臧霸与曹休讨吴，破贼吕范於洞浦，征为执金吾。每有军事，帝咨访焉。
又曰：崔琰迁中尉。琰声姿高畅，眉目疏朗，须长四尺七寸，有威重，朝士瞻望，太祖亦严惮焉。
又曰：徐奕，太祖以为中尉，手令曰： 昔楚有子玉，文公为之侧席；汲黯在朝，淮南为之折谋。《诗》称 邦之司直 君之谓也。 
《唐书》曰：高祖以徐世勣为右武候大将军，(隋大业三年及唐初并为左右武候，至龙朔二年复为左右金吾。)诏曰： 念功褒善，哲王彝训；纪德亲贤，有国通典。黎州总管曹国公世勣本自黎阳，拥徒归顺，任以藩岳，诚效克彰，节义不渝，夷险无变，信同金石，操拟松筠，宜加宠命，用超恒序，可赐姓李氏。 
又曰：赵道兴，贞观初历迁左武候中郎将，明闲宿卫，号为称职。太祖尝谓之曰： 卿父为隋武候将军，甚有当官之誉。卿今克传弓冶，可谓不坠家声。 因授右武候将军。其父时廨宇，仍旧不改，时人以为荣。
又曰：裴谞为右金吾将军。建中初，上以刑名理天下，百吏震悚。时十月禁屠杀，以甫近山陵，禁益严。尚父、汾阳王郭子仪隶人杀羊以入，门者觉之，谞列奏状，上以为不畏强御，累遣宣喻。或谓谞曰： 郭公有社稷功，岂不为盖之？ 谞笑曰： 非尔所解。且郭公威仪权太盛，上新即位，必谓党附者众。今发其细过，以明不弄权耳。吾上以尽事君之道，下以安大臣，不亦可乎？ 
又曰：臧希让为金吾大将军。肮脏好谈时政，屡以理体上于公卿，诏令集贤院待制。希让无学术，及处近地，从容公卿间，强引文言以自贤，而所闻知多道途得之，每发必差谬，颇为士子所笑。
○诸卫上将军
《唐通典》曰：魏黄初中，始有上大将军，以曹真为之。吴亦以陆逊为上大将军。后周建德四年，增置上大将军；隋并以为武散官，不理事。上大将军从二品。
又曰：唐武德初，秦王既平王世充及窦建德，高祖以秦王功殊古今，自昔位号不足以为称，乃特置天策上将军以拜焉，位在王公上。
又曰：贞元二年九月诏曰： 六军先已各置统军一人，今十六卫，宜各置上将军一人，秩从其品。 繇是上将军之官始列於品位。
