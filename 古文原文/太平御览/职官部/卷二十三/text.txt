○御史大夫
《六典》曰：御史大夫之职，掌邦国刑宪、典章，以肃正朝列；中丞为之贰。凡天下之人有称冤而无告者，与三司诘之。(三司即御史大夫、中书、门下也。)凡中外百寮之事应弹劾者，御史言於大夫，大事则方幅奏弹之，小事但署名而已。
《汉书·公卿表》曰：御史大夫，秦官也。应劭曰： 侍御之率，故称大夫。 
《史记》曰：赵尧者，少为符玺御史。赵人方兴公谓御史大夫周昌曰： 君之史赵尧，年虽少，奇士也，君必异之，且代君位。 昌笑曰： 尧，刀笔吏，何能至是乎？ 居顷之，尧侍，高祖独不乐，悲歌，群臣不知所以然。尧进问： 陛下所悲者，非为赵王年少而戚夫人与吕后有隙，万岁之后而赵王不能自全乎？ 高祖曰： 然。吾私忧之，不知所出。 尧曰： 陛下独宜为赵王置强相，及吕后、太子、群臣所素敬惮者乃可。 高祖曰： 然。谁可？ 尧曰： 御史大夫周昌，其人坚忍质直，且吕后，太子及大臣皆敬惮之。独昌可。 高祖乃召问昌，谓之曰： 吾欲固烦公，公强为我相赵。 昌泣曰： 臣初起从陛下，独奈何中道而弃之於诸侯？ 高祖曰： 吾极知其左迁，然吾私忧赵，念非公毋可者。 於是徙昌为赵王相。既行，高祖持御史大夫印弄之，曰： 谁可为御史大夫者？ 熟视赵尧，曰： 毋以易尧。 遂拜尧为御史大夫。
《汉书》曰：元帝时，琅琊贡禹为御史大夫，而华阴守承嘉上封事言： 治道在於得贤。御史之官，宰相之副，九卿之右，不可不选。平陵朱云兼资文武，中正有智略，可使以六百石秩，试守御史大夫，尽其能。 
又曰：朱博为御史大夫，府吏舍百馀区，井泉俱竭；又其府中列柏树常有野乌数千栖其上，晨去暮来，号曰朝夕乌。后去不来者数月，长老异之，果废焉。
又曰：汲黯谓上曰： 公孙弘位在三公，奉禄甚多，然为布被，此诈也。 上问弘，弘谢曰： 有之。夫三公为布被，诚饰诈以钓名，今臣弘位为御史大夫，九卿以下无差，诚如黯言。 
又曰：公孙弘为御史大夫时，又东置沧海，北置朔方之郡。弘谏以为罢弊中国以奉无用之地，愿罢沧海，专奉朔方，上许之。
又曰：张汤为御史大夫，舞文巧诋以辅法。
又曰：张欧为御史大夫，上具狱事可却之，不可者不得已而为之，涕泣对之。其爱人若此。年老请免，天子亦宠以上大夫禄归老於家。
又曰：杜周为御史大夫，后周子延年又为御史大夫，以居父官府，不敢当旧位，坐卧皆易其处。
又曰：倪宽为御史大夫，以称意任职，故久无所匡谏，官属易之。
又曰：张汤为御史大夫，每朝奏事，语国用，日旰、天子忘食。丞相充位而已。
又曰：晁错迁御史大夫，请诸侯之罪过则削其地，奏上，上令公卿列侯宗室集议，莫敢难错，独窦婴争之，由此与婴有隙。
又曰：哀帝建平二年，朱博奏请罢大司空，以御史大夫为百僚师，帝从之。
又曰：梁相褚大通五经，为博士，倪宽为弟子。及御史大夫缺，征褚大，大自以为得御史大夫。至洛阳，闻宽为大夫，褚大笑。及至与宽议封禅於上前，大不能及，退而服曰： 诚知人。 
《汉书·百官志》曰：御史大夫，秦官，位上卿，银印青绶，掌副丞相事。
《汉杂记事》曰：故事，上书为二封，其一曰副，领尚书者先发之，有不善，屏去不奏。魏相为御史大夫，奏去副封以防拥蔽。
《汉旧仪》曰：御史大夫寺，在司马门内，门无塾，门署用梓板，不起雘色，题曰： 御史大夫寺。 
北齐杨楞伽《邺都故事》云：御史台在宫阙西南，其门北开，取冬杀之义也。
《唐书》曰：韦挺。太宗尝谓挺曰： 卿之任御史大夫，独朕意耳！左右大臣无为卿地者，卿勉之哉！ 
又曰：薛谦光拜御史大夫时，僧惠范恃太平公主权势，逼夺百姓店肆，州县不能理。谦光将加弹奏，或请寝之。谦光曰： 宪台理冤滞何所回避？朝弹暮黜亦可矣。 遂与殿中慕容珣奏弹之。
又曰：韦思谦除右肃政大夫，遂坐受拜，或以为言。谦曰： 国家班列自有等差，奈何以姑息为事。 
又曰：崔隐甫为大夫，一切督责之事，无大小，悉令咨决，稍有忤意，列上其罪。前后贬黜者过半，群僚侧目。上常谓曰： 卿为大夫，深副朕所委。 
又曰：肃宗幸灵武，李岘应召至行在，拜扶风郡太守兼御史大夫。既收京师，拜礼部尚书、守京兆尹，复兼御史大夫。时岘兄峘为户部尚书，兼成都尹。乾元初，玄宗还京，峘自蜀至，又兼御史大夫，兄弟俱判台事。自国初以来，兄弟并拜大夫，未有其比。时长安士庶，皆赋美之。
又曰：崔纵劝李怀光西至奉天，加右庶子充使，无几，拜京兆尹兼御史大夫。数奏怀光刚愎反覆，宜阴备之。及幸梁州，左右或短之，曰： 纵素善怀光，必不来矣。 上曰： 他人不知，纵吾可保。 不数日，纵至，拜御史大夫。
又曰：李元素征拜御史大夫。大夫自贞元中位缺，久难其人。至是，元素以名望召拜，中外耸听。及居位，--无修举，但规求作相。久之，寝不得志。见客必曰： 无以某官散相疏也。 见属官必先拜，脂韦在列，大失人情。
又曰：李景让转御史大夫。景让慷慨有大志，事母以孝闻，正色立朝，言无避忌。时宣宗皇舅郑光卒，诏赠司徒。罢朝三日，景让曰： 国舅虽亲，朝典有素，无容过越。 乃上言曰： 郑光是陛下亲舅，外族之爱，诚轸圣心；况皇太后哀切之时，理合加等，而赐之粟帛，降之吊问。自家刑国，允谓合宜，今以辍朝之数，比於亲王公主，即前例所无，纵有亦不可施用。何者？先王制礼，所贵防微。大凡人情，於外族则深，於宗属则薄。所以先王制礼，割爱厚亲，士庶犹然，况当万乘。亲王公主，宗属也；舅氏，外族也。今朝廷公卿以至庶人，据《开元礼》，外祖父母及亲舅丧，止服小功五月；若亲伯叔、亲兄弟，即服齐縗周年，所以疏其外而密於内也。有天下者，尤不可使外戚强盛。故西汉有吕氏之侈，几灭刘氏；国朝有则天之篡，殆革唐命。盖非一朝一夕，其所由来渐也。今郑光辍朝日数，与亲王公主同，设使陛下速改诏命，辍朝一日或两日，示其升降有差，恩礼无僣，使四方见陛下钦明之德，青史传陛下制度之文，垂之百王，永播芳烈。臣愚不肖，谬窃恩私，实愿陛下处於尧、舜之上，羲、轩之列，所以甘心鼎镬，伏进危言。 优诏报之，乃罢朝两日。
又曰：田令孜军败，沙陀逼京师，帝移幸凤翔，邠帅朱玫引兵来迎驾。令孜挟帝幸山南。时中夜出幸，百官不及扈从，而随驾者黄门卫士数百人而已。帝驻宝鸡候馆，诏授孔纬御史大夫，遣中使传诏，令纬率百僚赴行在。时京师急变，从驾官属至盩厔，并为乱兵所剽，资装殆尽。纬承令见宰相论事，萧遘以田令孜在帝左右，意不欲行，辞疾不见。纬遣台吏促百官上路，皆以袍笏不具为词。纬无如之何，乃召三院御史，谓之曰： 吾辈世荷国恩，身居宪秩，虽六騑奔道，而咫尺天颜，累诏追征，皆无承禀，非臣子之义也。凡布衣交旧，缓急犹相救恤，况在君亲？策名委质，安可背耶！ 言竟泣下。三院曰： 夫岂不怀，但盩厔剽剥之馀，乞食不给，今若首途聊营一日之费，俟信宿继行可也。 纬拂衣而起曰： 吾妻危疾，旦不得夕，丈夫岂以妻子之故，怠君父之急耶？公辈善自为谋，吾行决矣。 即日见李昌符告曰： 主上再有诏命，令促百寮前进。观群臣之意，未有发期，仆忝宪闱，不宜居后。道途多梗，明公幸假五十骑，送至陈仓。 昌符嘉之，谓纬曰： 路无顿递，裹粮办耶？ 乃送钱五十缗，令骑士援纬达散关。纬知朱玫必蓄异志，奏曰： 关城小邑，不足以驻六师，请速幸梁州。 翌日，车驾离陈仓，才入关，而邠、岐之兵围宝鸡，攻散关。微纬之言，几危矣。
《五代史·后唐史》曰：天成元年夏六月，以李琪为御史大夫，自后不复除。
《通典》曰：汉御史大夫，副丞相事，若今之同平章及参知机务之类。所以《汉书》云： 薛、贡、直匡迭为宰相。 薛宣、韦贤、匡衡则是丞相，而贡禹但为御史大夫。
又曰：武后时，改御史台为肃政台，凡置左、右肃政二台，别置大夫、中丞各一人，侍御史、殿中、监察各二十人。
《汉武帝集》曰：武帝作柏梁台，诏群臣二千石，有能为七言诗者乃得上坐，御史大夫曰： 刀笔之吏臣执之。 
《唐中宗授杨再思检校左台大夫制》曰：避车要秩，非德靡升；专席雄班，惟贤是属。侍中杨再思，衣冠旧齿，廊庙宏材，寒暑不易其心，始终弗亏其度。在明时而有立，居暗室以无欺。投水陈谟，迈汉朝之三杰；霑沙作相，掩虞日之五臣。森乎抱松柏之心，凛若负冰霜之气。伫因献替，兼肃权豪。宜分务於鸾扃，俾效能於乌署。
又《苏〈王冏〉授右台大夫制》曰：乌台峻秩，望总铁冠，苍珮崇班，威高石室。诚副相之荣级，实次卿之通任。前岐州苏〈王冏〉，词吞楚泽，量湛黄陂。既光大厦之材，堪入巨川之用。西京展骥，道掩题舆；右辅凭熊，风超露冕。朱幡雾撤，初停州县之劳；白简霜凝，宜屏权豪之气。
○御史中丞上
韦昭《辨释名》曰：御史中丞，居中丞相者也。辨云：此中丞自御史大夫下丞有二，其一别居殿中，举不法，故曰中丞。
《周礼》曰：天官，小宰之职，掌建邦之宫刑，以理王宫政令，凡宫之纠禁。(注曰：若汉之御史中丞。)
《史记》曰：臧宣为御史及中丞者几三十年，以微文深诋、杀者甚众，称为敢决。
《汉书》曰：陈咸字子康，沛郡人。为中丞总领州郡奏事，课第诸刺史，执法殿中。公卿已下，皆敬惮之。
又曰：鲍宣字贡君，为中丞，执法殿中，外总部刺史、郡国二千石所贬退称进，白黑分明，由是知名。
又曰：中丞有石室，以藏秘书图讠韱之属，以其居殿中，故曰中丞。
又曰：张汤为御史大夫，丞上旨，请造白金与五铢钱，笼天下盐铁，排富商大贾。
《东观汉记》曰：樊准字幼陵，为御史中丞，举正非法，百僚震悚。
又曰：宣秉，建武元年拜御史中丞，上特诏御史中丞与司隶校尉尚书令会同并专席而坐，故京师号曰三独坐。
《后魏书》曰：高恭之字道穆，为御史中丞。帝姊寿阳公主行犯清路，执赤棒卒呵之不止，道穆令卒棒破其车，公主深以为恨，泣以诉帝。帝谓公主曰： 高中尉清直之人，彼所行者公事，岂可以私恨责之耶！ 道穆后见帝，帝曰： 一日家姊行路相犯，极以为愧！ 道穆免冠谢曰： 臣蒙陛下恩，奉陛下法，不敢独於公主亏朝廷典章。 
谢承《后汉书》曰：陈谦字伯让，拜御史中丞，执宪奉法，多所纠正，为百僚所敬。尚书选举，序位旌贤，常咨问谦。自陈蕃虽尊为宰相，论议褒贬，每往质疑，皆服其清识高亮。
《续汉书》曰：马严字威卿，拜御史中丞，赐冠、帻、衣服、车马。严举劾案章，申明旧典，奉法按举，无所回避，百寮惮之。
《汉官仪》曰：御史中丞二人，本御史大夫之丞。其一别在殿中兼典兰台秘书，外督部刺史，内领侍御史，受公卿章奏，纠察百僚。
《汉旧仪》曰：御史中丞，督司隶，司隶督司直，司直督刺史，刺史督二千石以下。
《汉官解诂注》曰：建武以来，省御史大夫官属入侍兰台。兰台有十五人，特置中丞一人以总之。此官得举非法，其权次尚书。
《魏志》曰：鲍勋字叔业。黄初四年，尚书令陈群、仆射司马宣王并举勋为官正，官正即御史中丞也。帝不得已而用之，百寮严惮，罔不肃然。
《魏氏春秋》曰：故事，御史中丞与洛阳令相遇，则分路而行，以土主多逐捕，不欲稽留也。
