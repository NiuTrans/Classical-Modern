○中书令
《六典》曰：中书令之职，掌国之政令，缉熙帝载，统和天人。入则告之，出则奉之，以厘万邦，以度百揆，盖以佐天子而执大政者也。
《汉书》曰：司马迁既被刑之后为中书令，尊宠任职。
又曰：石君防与弘恭皆少坐腐刑，为黄门以选为中尚书。宣帝时任中书官，以恭为令，君防为仆射。恭死，君防代为令，贵幸倾朝，百寮皆敬事。
应劭《汉官仪》曰：左右曹受尚书事，前世文士以中书在右，因谓中书为右曹，又称西掖。
《吴录》曰：纪骘字子上。景皇时，骘父亮为尚书令，骘为中书令，每朝会，诏以屏风隔其坐。
《吴志》曰：胡冲平和有文幹，天纪中为中书令。
又曰：张尚，有俊才，孙皓时为侍郎，以言语辩捷见知，擢为侍中、中书令。
吴录曰：蔡款字文德，历位内外，以清贞显於当世。后以卫尉领中书令。
《晋书》曰：王献之为中书令。少而标迈，不循常贯，文义并所不长而能撮其胜会，故为一时风流之冠。献之卒，以王珉代之，世谓之 大王令小王令 也。珉父洽，永和中尝为此官，至珉复居之，时人以为弈世令望。
又曰：王献之为中书令，启琅琊王为中书监表曰： 中书职掌诏命，固非轻才所能独任。自晋建国，常命宰相参领；中兴以来，益重其任，故能王言弥徽，德音四塞。 
又曰：和峤为中书令，荀勖为监，峤意抗直，鄙荀巧佞，以意气加之，专车而坐。自此监、令乃使异车。
臧荣绪《晋书》曰：潘尼性淡，退惟以著述为事。永兴末为中书令。
《晋阳秋》曰：王洽除中书令，时年二十九。将辞之，从兄朗之遗书曰： 弟今二十九，便居清显要任，敢不敬以先旨，为弟启义让之路焉。若弟年至四五十之间，虽复超登公辅，亦非吾所豫，况降此以还者耶？ 洽遂不拜。
又曰：温峤上疏曰： 臣才短学浅，文义不通；中书之职，酬对无方；斟酌重轻，岂惟文疏而已！自非望士良才，何可妄居斯任。 累辞得止。
《晋中兴书》曰：肃祖以温峤为散骑常侍侍讲，大宁初手诏曰： 卿既以令望忠允之怀著於周旋，且文清而旨远，宜居深密。今欲以卿为中书令，朝论咸以为宜。 
又曰：王洽字敬和。显宗时，王洽为中书令，帝曰： 敬和清裁，昔为中书郎，吾尚小，数呼见，意甚亲之。今以为中书令，欲共讲文章之事也。 
又曰：褚裒授卫将军、中书令，裒以中书铨管诏命，不宜以亲居之，固让。
《晋令》曰：中书为诏令、记会时事、典作文书也。
《晋制》曰：中书令：铜印，墨绶，进贤两梁冠，绛朝服，佩水苍玉，乘轺车。
《晋诸公赞》曰：陈准为中书令，张华为监，准与华俱处机密而推崇之。每直日有诏书，无小大辄先示华，了不措意；华得诏书不以示准。省中号准为中书五郎，其从容如此。
又曰：怀帝以缪播为中书令，朝事莫不谘之。人君之所取信於臣下，无以尚也。
《宋书》曰：傅亮，永初元年为中书令，直中书省专典诏命。以亮任总国权，听於省，见客神虎门外，每旦车常数百两。
《宋泰始起居注》曰：王言之职，总司清要。中将军丹阳尹王景文夙尚弘简，情度淹粹，忠规茂绩，实宣国道，宜兼管内枢，以重其任。可中书令。
《齐书》曰：王延之代张绪为中书令，何点叹曰： 晋以子敬季琰为此职，今以王延之、张绪为之，可谓清官后接之者，实为未易。 
崔鸿《后赵录》曰：徐光字季武，顿丘人。幼有文才，年十三，王阳攻顿丘，掠之，而令主秣马，光但书柱作诗赋。左右以白石勒，勒令召光，付纸笔，光立为颂。赐衣服，迁为中书令。
《后魏书》曰：任城王澄为中书令，萧颐使庾华来朝，见澄音韵遒雅，风仪秀逸，谓主客郎张寻曰： 往魏任城以武著称，今魏任城乃以文见美也。 
又曰：高允，高宗礼敬甚重，晨入暮出，或积日居中，朝臣莫知所论。或有上书言得失者，高宗省而谓群臣曰： 君父一也，父有是非，子何为不能书谏之，使人知恶，而於家内隐处也？ 岂不以父亲，恐恶彰於外也。今国家善恶不能面陈而上表显谏，此岂不彰君之短、明已之美？至如高允者，真忠臣矣。朕有非，恒正言面论，至朕所不用闻者，皆言说无避就。朕闻其过，而天下不知其谏，岂不忠乎？汝等在左右，曾不闻一正言，但伺朕喜时求官乞职。汝等把弓刀侍朕左右，徒立劳耳，皆至公王；此人把笔匡我国家，不过作郎。汝等不自愧乎？ 於是拜允中书令。
又曰：高允字伯恭，为中书令，高宗重之，不名，恒呼为令公。
又曰：高允拜中书令，司徒陆丽曰： 高允虽蒙宠待，而家贫布衣，妻子不粒。 高宗怒曰： 何不先言！今见朕用之，方言其贫。 是日幸允第，惟草屋数间，布被缊袍，厨中盐菜而已。高宗叹息曰： 古人之清岂有此乎！ 即赐帛五百匹、粟千斛。
《唐书》曰：武德年尝有敕，而中书门下不时宣行。高祖责其迟由，内史令萧瑀曰： 臣大业之日见内史宣敕或前后相乖者，百司行之，不知何所承用，所谓易虽在前，难必在后。臣在中书日久，备见其事。今皇阶初构，事涉安危，若远方有疑，恐失机会。比每授一敕，臣必审勘使与前敕不相乖背者，始敢宣行。迟晚之愆，实由於此。 上善之。
又曰：褚遂良拜中书令，太宗寝疾，召遂良及长孙无忌入卧内，谓之曰： 卿等忠烈，简在朕心。昔汉武寄霍光，刘备托葛亮，朕之后事一以委卿。太子仁孝，卿之所悉，必须尽诚辅佐，永保宗社。 又顾谓太子曰： 无忌、遂良在，国家之事汝无忧矣。 
又曰：神龙元年改中书令曰紫微令。
又曰：开元二年，紫微令姚崇奏： 紫微舍人六员，每议事，诸舍人同押连署状进讫。凡事有是非，理均与夺，人心既异，所见或殊，抑使雷同，情有不尽。臣今商量其事，执见不同者，望请别作商量状，连本状同奏。若状语交牙，恐烦圣思，臣既是官长，望於两状后略言二理优劣，奏听进止，则人各尽能，官无留事。 敕曰： 可 。
又曰：张九龄为中书令，时天长节百寮上寿，多献珍异，惟九龄进《金镜录》五卷，言前古兴废之道。上赏异之。
《薛莹条列吴事》曰：胡冲意性调美，心趣解畅，有刀笔才，闲於时事。为中书令，虽不能匡矫，亦自守不苟求容媚。
《王珉别传》曰：珉字季琰。诏曰： 新除侍中王珉，才学广赡，理识清通，宜处机近以参时务。其以珉为长兼中书令。 
郭颁《魏晋世语》曰：刘放、孙资共典枢要，夏侯献、曹肇心内不平。殿中有鸡栖树，二人相谓 此亦久矣，其能复几？ 指谓中书监刘放、中书令孙资。
又曰：司马景王令中书令虞松作表，辄不可意；令松更定，思竭不能改。锺会为定五宇，松深悦服。
宋·谢庄《让中书令表》曰：伏惟陛下登驭震维，临齐璿政，泽与风翔，恩从云动。臣闻：璧门天邃，凤沼神深，丝纶王言，出纳帝命，自非望允，当时誉宣，庠塾未有，谬垂曲宠，空席兹荣。在於平壮，犹不可勉；况今绵痼，百志俱沦。
○中书监
《魏志》曰：黄初中改秘书为中书，以刘放为监、孙资为令，遂并掌机密，历文、明、齐王三世。
又曰：蒋济字子通，时中书监、令号为专任，济上疏曰： 大臣太重者国危，左右太亲者身蔽，古之至戒也。往者大臣秉事，外内扇动。陛下卓然自览万机，莫不祗肃。夫人臣匪不忠也，然威权在下，则众心慢上，势之常也。陛下既已察之於大臣，愿无忘於左右。 
《晋书》曰：荀勖守中书监，毗赞朝政，及迁尚书令。勖久在中书，专管机事，失之甚愠。人有贺者，勖恚曰： 夺我凤皇池，诸公何贺焉！ 
又曰：太安元年有胡人入云龙门，殿前再拜云： 我当作中书监。 付都虞候斩之。
《晋阳秋》曰：朱整，少有名行，官至中书监。魏禅晋，使整与中书令刘良共为诏。世祖践祚，权即用之。
《晋中兴书》曰：肃宗欲使庾亮为中书监，亮上疏曰： 陛下践祚，复以臣领中书，则示天下有私矣。 
《晋诸公赞》曰：华廙为中书监时，事多不泄。启世祖乞授子薈答诏：先时荀勖为中书监，末年亦使息组书诏草；傅礻玄为中书监，病风，复使息畅书启事。皆前后相承，以子弟管之。
《后魏书》曰：孝文时蠕蠕(如兖反。)国有丧，帝遣高闾为书与之，不叙凶事。孝文谓曰： 卿为中书监，职典文词，若情思不至，应谢所任。
《环济要略》曰：中书掌内事，密诏下州郡及边将，不由尚书者也。后关百官事益重，有令、仆射、丞、郎、令史，秩与尚书同。
《陶氏职官要录》曰：中书监，旧视仆射，梁选簿书。自宋已来比尚书令，特进之流而无事任，清贵华重大位多领之。
王导《表》曰：臣乞得除中书监，持节，专壹所司，竭诚保傅，惟力是视。诏曰： 昔者筍公曾从中书监为尚书令，人贺之，乃发恚云：夺我凤皇池，卿诸人何贺耶？愿足下处之勿疑。 
王敦《表》曰：中书令、领军庾亮，清雅履正，可中书监，领军如故。
○中书侍郎
《六典》曰：中书侍郎掌贰令之职。凡邦国之庶务，朝廷之大政，皆参议焉。凡临轩册命大臣，令为之使，则持册书以授之。凡四夷来朝，临轩则授其表疏，升於西阶而奉之；若献贽币则受之，以授於所司。
《魏志》曰：明帝诏举中书郎，谓吏部尚书卢毓曰： 得其人与不，在卢生耳。选举莫取有名，有名如画地作饼，不可啖也。 毓举韩暨敦笃至行，帝乃用之。
《吴志》曰：孙琳求中书两郎典知荆州诸事，主者奏中书不应外出，休特听之。其所请求，一皆给与也。
《晋书》曰：华廙字长俊，为人清简弘雅，加以名家子孙，以妇父卢毓典选，至年四十五为中书通事郎。
又曰：华表子简字奉骏，有智器文藻，官至中书郎。
又曰：卫瓘为中书郎，时权臣专政，瓘优游其间，无所亲疏，甚为傅嘏所重，谓之宁武子。
臧荣绪《晋书》曰：夏侯孝若为野王令，居邑累岁，朝野多叹其屈，除中书郎。
《晋起居注》曰：今之士大夫，多不乐出宰牧而好内官。今皆先经外官，治民著绩，然后入为常伯中书郎。
曹嘉之《晋纪》曰：汝南史曜，字季茂，为山涛所知，为征南府小吏。乡人周浚见曜而友之，配之妹，官至中书郎。
《晋中兴书》曰：孔演字元舒，晋国初建，与庾亮俱补中书侍郎。於时中兴肇建，庶事草创，演经学博通，又练识旧典，朝仪轨制多取正焉。由是元、明二帝并亲爱之。
又曰：顾荣，齐王冏召为主簿。冏自擅威权，荣知其必败，惟终日昏酒。冏以荣为中书郎。
又曰：范宁为临淮太守，征拜中书侍郎，专掌西省。以职在机近，固辞，不许。多以献替，有益治道。
又曰：范宁拜中书侍郎，时烈宗雅好文学，而宁明习五经，甚见亲爱。朝廷疑议，辄咨访之，宁指朝士，直言无讳。
又曰：王濛字仲祖，恬畅能言名理，善隶书，与刘恢为中书侍郎。太宗辅政，濛、恢并数侍接对号，为入室之宾。恢字真长，少清峻，时人以濛比袁曜卿，以恢比荀奉倩。
《宋书》曰：王征与从弟僧绰书曰： 阖门皆蒙时私吾，高卧家巷，遂至中书侍郎。此足以阖棺矣。 
又曰：裴瓒风神高迈，为中书侍郎。出入禁门，见者皆肃然改容。
《北史》曰：赵彦深讽朝廷子坚为中书侍郎，颇招物议。时冯子琮子慈明、祖珽子君信并相继居中书，故时语云： 冯祖及赵，秽我凤池。 
《隋书》曰：元善拜内史侍郎，上每望之曰： 人伦仪表也。 凡有敷奏，毅气抑扬，观者瞩目。
《唐书》曰：郭正一永淳二年除中书侍郎。正一在中书累年，明习旧事，兼有词学，制、敕多出其手，当时号为称职。
又曰：崔沔拜中书侍郎，或谓沔曰： 今之中书皆是宰相，承宣制命；侍郎虽是副贰，但署位而已，甚无事也。 沔曰： 不然。设官分职，上下相维，各申所见，方为济理，岂可俯默偷安而为怀禄士也。 自是，每有制、敕及曹事，沔多所异同。
《王濛别传》曰：濛为中书郎，在职四年无人对，对濛难与比肩故也。
《锺会母传》曰：嘉平元年，车驾朝高平陵，会为中书郎从行。宣王始举兵，众人恐惧，而夫人自若。
《嵇氏世家》曰：嵇含为中书侍郎，书檄云集，莫不立草。
《通典》曰：隋初为内史侍郎四员，炀帝减二员，改为内书侍郎。
陆士衡转中书传郎，齐王收士衡付廷尉，士衡出后谢表曰：臣以职在中书，制命所出。而臣本以笔札见知，虑逼迫不获已，乃诈发内妹丧，出就第，云哭泣受吊。片言只字，文不关其间。
梁·庾肩吾《为宁国公让中书郎表》曰：臣闻陟彼大行，伯后之车屡怠；望兹吴坂，少游之马难追。是知美非流水，立致摧辕，骏靡浮云，便其顿辔。起登天汉，宁陪九万之风；坐济星桥，非使千年之翼。岂有幼称辩慧，足对元礼；弱标俊颖，能嘲子淑？玉重组长，空见休宠；深宫邃宇，孰知怀忧？
