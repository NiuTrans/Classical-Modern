○功曹参军
韦昭《辩释名》曰：曹，群也。功曹，吏所群聚；户曹，民所群聚也。其他皆然
《汉书》曰：萧何为主吏。(孟康曰：主吏，功曹也。)
又曰：朱博为琅琊郡守。召见功曹，闭阁数责，与笔札使自记，受取一钱已上，无得有所匿。欺谩半言，断头矣！功曹惶怖，具自书奸赃，大小不敢隐。博知其对以实，乃令就席，受敕自改而已。投刀使削所记，遣出就职。
《东观汉记》曰：赵勤，南阳人。太守桓虞召为功曹，委以郡事。尝有重客过，欲托一士令为曹吏。虞曰： 我有贤功曹赵勤，当与议之。 潜於内中听，虞乃问勤，勤对曰： 恐未合众。 客曰： 止，止，勿复道。 
又曰：杨正为京兆功曹。光武崩，京兆尹出，西域贾胡共起帷帐设祭。尹车过帐，胡牵车令拜，尹疑，止车，正在前导曰： 礼天子不食支庶，况夷狄乎！ 敕坏祭，遂去。
又曰：鲍永为郡功曹。时有称侍中止传舍者，太守赵兴欲出谒，永以不宜出，当车，拔佩刀，兴因还。后数日，诏书下，捕之，果矫称使者。由是知名。
又曰：郭丹为郡功曹，荐阴亶、程胡、鲁欣自代，太守杜诗曰： 古者卿士让位，今功曹稽古经，可为至德。编署黄堂，以为后法。 
又曰：吴良，字大仪，齐国临淄人。初为郡吏，岁旦，与掾史入贺，门下掾王望举觞上寿，谄称太守功德。良於下席勃然进曰： 佞邪之人，欺谄无状，愿勿受其觞。 太守敛容而止。宴罢，转良为功曹；耻以言受进，终不肯谒。
又曰：汝南太守欧阳歙召郅惲为功曹。汝南旧俗，十月飨会，百里内皆赍牛酒到府饮宴。时临飨礼毕，歙教曰： 西部督邮繇延天资忠贞，不严而治，今与众儒共论，延功显之于朝。 惲於下座愀然前曰： 案延资性贪邪，外方内员，朋党构奸，罔上害民。明府以恶为善，以直从曲，此既无君，又复无臣，惲敢奉觥。 歙色惭，不知所为，门下掾郑敬进曰： 君明臣直，功曹言切，明府德也。 歙意少解，曰： 实歙罪也。 
又曰：永平初，新野功曹邓寅以外戚小侯，每预朝会，而容姿趋步有出於众，上目之，顾左右曰： 朕之仪貌，岂若此人！ 特赐舆马、衣服。虞延以寅无实行，未尝加礼，上乃诏令自称南阳功曹诣阙。寅在职不服父丧，帝闻乃叹曰： 知人则哲，惟帝难之，信哉斯言。 寅闻而惭退。
《后汉书》曰：虞延去官还乡里，太守富宗闻延名，召署功曹。宗性奢靡，车服器物多不中节，延谏曰： 昔晏婴辅齐，鹿裘不完；季文子相鲁，妾不衣帛。以约失之者鲜矣。 宗不悦，延即辞退。居有顷，宗果以侈纵被诛，临当伏刑，揽涕而叹曰： 恨不用功曹虞延之谏。 
又曰：周章初仕郡为功曹。时大将军窦宪免，封冠军侯就国。章从太守行春到冠军，太守犹欲谒之。章进谏曰： 今日公行春，岂可越仪私交。且宪椒房之亲，势倾王室，而退就蕃国，祸福难量。明府剖符大臣，千里重任，举止进退，其可轻乎？ 太守不听，遂便升车。章前拔佩刀绝马鞅，於是乃止。及宪被诛，公卿以下多以交关得罪，太守幸免，以此重章。
又曰：徐稚，豫章人。时陈蕃为太守，以礼请署功曹，稚不肯之，既谒而退。蕃在郡不接宾客，惟稚来特设一榻，去则悬之。
又曰：韩棱初为郡功曹，太守葛兴中风疾，不能听政。棱阴代兴视事，出入二年，令无违者。
又曰：廉范。永平初，陇西太守邓融备礼谒范为功曹，(谒，请。)会融为州所举案，(举其罪案验之。)范知事谴难解，欲以权相济，乃讬病求去，融不达其意，大恨之。范於是东至洛阳，变名姓，求代廷尉狱卒。居无几，融果征下狱，范遂得卫侍左右，尽心勤劳。融怪其貌类范，而殊不意，乃谓曰： 卿何似我故功曹耶？ 范诃之曰： 君困厄瞀乱耶！ (郑玄注：《礼记》曰：瞀目不明之貌。)语遂绝。融系出困病，范随而养视，及死，竟不言，身自将车送丧至南阳，葬毕乃去。
《续汉书》曰：汝南太守宗资以事委任功曹范滂，时人谣曰： 汝南太守范孟博，南阳宗资主画诺。 
又曰：李恂，字叔英，安定临泾人。太守李鸿请署功曹，未及到而州辟为从事。会鸿卒，恂不应州命而送鸿丧还乡里，既葬，留起冢坟，治丧三年。
又曰：李充为太守鲁平请署功曹，不就。平怒，乃投充以捐沟中，因谪署县都亭长，不得已，起亲职役。
谢承《后汉书》曰：范滂，字孟博，汝南人。太守宗资署功曹。滂外甥西平李颂，公族子孙，顽嚣秽浊，为乡曲所弃，常侍唐衡属其事资，敕曹召署文学吏。滂不肯听，资怒，召功曹书佐朱零，问不召颂意状。零以告滂，滂曰： 答教当言：颂则滂之姊子，岂不乐其升进。但颂洿秽小人，不宜染污朝廷，不敢以位私人，是以不召。 零具答教如此。零入闻，资使五伯乱捶困杖，言辞不慑，仰疾言曰： 范滂清议，犹利刃截腐肉，愿为明府所笞杀，不为滂所废绝。今日之死当受忠名，为滂所废，永成恶人。 滂正直謇谔皆此类也。
又曰：许劭仕郡为功曹，抗忠举义，进善黜恶，正机执衡，允齐风俗。所称如龙之升，所贬如堕于渊，清论风行，所吹草偃，为众所服。
又曰：李寿聪明智达，有俊才。太守黄谠高其名德，召署功曹。每进见，常荐达郡中善人有异行者，谠辄序用。寿虽见优礼愈隆，寿意益下，其所致达未尝伐其功美。
又曰：羊定，字世德，为郡功曹。病困，被不覆躯，衣不周身，郡将赐大布被及襦裤，皆不受，执志而终。
又曰：锺皓，字季明，颍川长社人。同郡陈实，年不及皓，引与为友。皓为郡功曹，会辟司徒府，临辞，太守问： 谁可代卿者？ 皓曰： 明府必欲得其人，西门亭长陈实可。 实闻之曰： 锺君似不察人，不知何犹识我。 
又曰：彭修，会稽人。仕郡为功曹，时西部都尉宰晁行太守事，以征过收吴县狱吏，将杀之，主簿锺离意争谏甚切，晁怒，使收缚意，修排閤直入，拜于庭曰： 明府发雷霆于主簿，请闻其过。 晁曰： 受教三日，初不奉行，废命不忠，岂非过耶？ 修因拜曰： 昔任座面折文侯，朱云攀毁栏槛，自非贤君，焉得忠臣？ 遂原意，罚贷狱吏。
袁山松《后汉书》曰：岑晊，字公孝，高才绝人，五经六艺无不洞贯。太守成瑨请为功曹，时谣曰： 南阳太守岑公孝，弘农成瑨但坐啸。 
张璠《汉记》曰：陈宠为广汉太守，风声大行，征为大司农，帝问何以为治，宠曰： 臣任功曹王涣。 涣由是知名。
《魏志》曰：臧洪，广陵郡人也。为张超功曹，超兄邈谓超曰： 闻弟为郡守，政教威恩，不由己出，动任臧洪，洪者何人？ 超曰： 洪才略智数优超，超甚爱之，海内奇士也。 邈即引见洪，与语大异之。
又曰：臧洪，字子原。太守张超请洪为功曹。董卓图危社稷，洪说超曰： 明府历世受恩，兄弟并据大郡，今王室将危，贼臣未枭，此诚天下义烈报恩效命之秋也。今郡境尚全，吏民殷富，若动桴鼓，可得二万人，以此诛除国贼，为天下倡先，义之大者也。 超然其言。
又曰：袁涣，字曜卿。当时诸公子多越法度，而涣清静，举动必以礼。郡命为功曹，郡中奸吏皆去。
又曰：陈矫，字季弼，广陵人。太守陈登请为功曹，使矫诣许，谓曰： 许下议论，待吾不足者，相为观察，还以见诲。 矫还曰： 闻远近之论，颇言明府骄而自矜。 使过泰山，泰山太守东郡薛悌异之，结为亲友。戏矫曰： 以郡吏而交二千石，邻国君屈从陪臣游，不亦可乎！ 
又曰：杜畿，字伯侯，京兆杜陵人。年二十为郡功曹。郑县内系囚数百，畿亲临狱，裁其轻重，尽决遣之。郡中奇其年少而有大志。
《魏略》曰：京兆尹张时，河东人也。与杜畿有旧，署为功曹。常言： 此家疏诞，不中功曹也。 畿窃云： 不中功曹，中河东太守 。
《蜀志》曰：庞统，字士元。郡命为功曹。性好人伦，勤於长养。每所称述，多过其才，时人怪而问之，统答曰： 当今天下大乱，雅道陵迟，善人少而恶人多。方欲兴风俗，长道业，不美其谈即声名不足慕企，不足慕企而为善者少矣。今拔十失五，犹得其半，而可以崇迈世教，使有志者自励，不亦可乎？ 
《吴志》曰：聂友，字文悌，豫章人也。有唇吻，少为县吏。虞翻徙交州，县令使友送之，翻与语而奇焉，为书与豫章太守谢斐，令以为功曹。郡时见有功曹，斐见之，问曰： 县吏聂友，可堪何职？ 对曰： 此人县间小吏耳，犹可堪曹吏佐。 斐曰： 论者以为宜作功曹，君其避之。乃用为功曹。
又曰：虞翻，字仲翔，为孙策功曹。策好驰骋游猎，翻谏曰： 明府用乌集之众，驱散附之士，皆得其死力，虽汉高帝不及也。至於轻出微行，从官不暇严，吏卒常苦之。夫君人者，不重则不威，故白龙鱼服，困於豫且，(子余切。)白蛇自放，刘季害之，愿少留意。 策答曰： 君言是也。然时有所思，端坐悒悒，有裨谌草创之计，是以行耳。 
又曰：处士谢谭为吴粲功曹，以疾不诣，粲教曰： 夫应龙德以屈伸为神，凤皇以嘉鸣为贵，何必隐於天外，潜鳞於重渊者哉？ 
又曰：潘濬，字承明，武威人也。为人聪察，对问有机理，王粲见而贵异之。由是知名，为郡功曹。
《吴录》曰：孙劭，字长绪，北海人。为孔融功曹，融称曰廊庙才也，后为吴丞相。
王隐《晋书》曰：刘毅，字仲雄。侨居阳平，太守杜恕逼迫举毅为功曹。月馀，日沙汰郡吏百馀人，三魏称焉。为之语曰： 但闻刘功曹，不闻杜府君。 
又曰：世号庾兖有异行。元康之末，颍川太守复以功曹命之，兖服造事之衣，杖棰荷斧，不俟驾行，曰： 请受下夫之役。 府君饰车而迎，逡巡辞焉。形虽益恭而神有不可动之色。府君知其不屈，乃叹曰： 非常士也，吾无以臣之矣。 乃厚礼遣之。
《晋中兴书》曰：胡毋辅之尝过河南门下饮酒，门下驺王子博箕坐其傍。辅之叱之，使取火，博曰： 我卒也，不乏吾事。 荐之河南尹乐广，召见甚悦，擢为功曹。
又曰：任旭，字次龙，临海人。操立清俭，不染流俗。郡将蒋秀请为功曹。治官贪秽，每不奉法，旭正色苦谏。秀既不纳，旭乃谢去，闭门讲肄，养志而已。久之，琇坐事被收，旭於狱狼狈营救，躬自扶送，秀慨然叹曰： 任功曹直人，吾违其谠言，以至於此，复何言哉！ 
《九州春秋》曰：建安六年，刘表攻西鄂，西鄂长杜子绪帅县男女婴城而守。时南阳功曹柏孝长亦在城中，闻兵攻声恐惧，入室闭户，牵被覆头，相攻半日，稍敢出面。
《英雄记》曰：尚栩先人尚子平，有道术，为县功曹。休归自入山，担薪卖以食饮。
《会稽典录》曰：孙策功曹魏滕以忤意见遣，将杀之，吴太夫人乃倚大井而语策曰： 汝新造江南，其事未集，方当优贤礼士，舍过录功。魏功曹在公尽规，汝今日杀之，则人明日叛汝。吾不忍见祸及，当先投此井中耳！ 策大惊，遽释滕。
又曰：魏朗，字少英，上虞人。从太守行春，寝於阁外，感时志激，中夜长叹。府君朝问： 昨叹者者谁？ 主簿曰： 书佐魏朗也。 府君由是知朗有凌云之志，转功曹佐。正旦，与掾史上朝，时功曹吏颜翕披裘以加朝服，朗以裘非臣服，斥翕不敬，敕卒撤去。翕恚而不听，以手欧卒。朗右手鸣鼓，左手撤裘。以闻府君，曰： 朗当朝正色，有不挠之节。 遂退翕以朗代之。朗辞病不就。
又曰：魏徽，字孔章，仕郡为功曹吏。府君贵其名，重徽，每拜谒，常跪而待之。
《华阳国志》曰：公孙述入蜀，蜀郡拒守，述攻之，功曹朱尊绊马死战，光武帝嘉之。
又曰：李业，字巨游，广汉梓潼人。少执志清白。太守刘咸慕其名，召为功曹，十命不诣。
又曰：朱仓，字云卿，下邳人。少受学於蜀郡张宁。餐豆屑，饮水，同业怜其贫，资给米肉，不受。家贫常以步行。为郡功曹。
锺岏《良吏传》曰：桓虞，字仲春，冯翊万年人也。为南阳郡守。下车闻叶县雍昱及新野令不遵法度，选督邮不能正，乃署赵勤为督邮。到叶，昱即解印绶；入新野，新野令闻昱已去，遣吏奉记陈罪，亦即弃官。虞乃叹曰： 善吏如良鹰，下韝即中。 擢为功曹，委以郡事。
《豫章列士传》曰：华茂为功曹。病，被不覆躯，布衣不周身。郡将与大布被、裤，皆不受。
《汝南先贤传》曰：袁阆，字奉高，为功曹，辟太尉掾。太守唐珍曰： 今君当应宰府，宜选功曹以自代。 因荐陈仲举，珍即请蕃为功曹。
又曰：新蔡郑敬，字次都，为郡功曹。都尉高懿厅前槐树有露类甘露者，懿问掾属，皆言是甘露，敬独曰： 明府政未能致甘露，但树汁耳。 懿不悦。托疾而去。
又曰：许慎为功曹，奉上以笃义，率下以恭宽。
《荆州先德传》曰：周瑜领南郡，以庞士元名重，州里所信，乃逼为功曹，任以大事。瑜垂拱而已。
《锺离意别传》曰：意，字子阿，会稽山阴人也。太守窦翔召意署功曹吏，意乃为府立条式，威仪严肃，莫不靖恭。后日，窦君与意相见曰： 功曹须立严科，太守观察朝晡。 吏无大小，莫不畏威。
《陈寔别传》曰：实，字仲弓，颍川许人也。为郡功曹。时中常侍侯览托太守高伦用吏，伦教署文学掾。实知非其人，乃怀檄请见，乞从外署，伦从之。於是乡论怪其非举。伦后被征为尚书，郡中士大夫送至传舍，伦语众人曰： 吾前为侯常侍用吏，此咎由故人畏惮强御，陈君可谓善则称君、恶则称已者也。闻者方叹息。
《陆绩别传》曰：绩，字公纪，郡人也。太守王朗命为功曹，风化肃穆，郡内大治。
《京兆旧事》曰：长安孙晨，家贫，为郡功曹，十日一炊，无被，有蒿一束，暮卧其中，旦则收之。
○司仓参军
《后汉书》曰：戴就，字景成。仕郡为仓曹掾，刺史劾其太守，遣部从事案仓库簿领，五毒惨至，郡事遂释也。
《三国典略》曰：张轨入关拔岳，以为仓曹参军。或有请贷官粟者，轨曰： 以私害公，非吾宿志；济人之难，讵得相违。 乃卖所服之衣，粜粟以赈其乏。
○司户参军
《后汉书》曰：陆绩、李郃皆仕郡为户曹史。郃后官至司空。
《唐书》曰：裴琰之，绛州闻喜人也。世为著姓，永徽中为同州司户参军。时年少，美容仪，刺史李崇义初甚轻之。先是，州中有积年旧案数百道，崇义促琰之使断之。琰之命书吏数人连纸进笔，斯须剖断并毕，文翰俱美，且尽与夺之理。崇义大惊，谢曰： 公何忍藏锋以成鄙夫之过。 由是大知名，号为霹雳手。
○司兵参军
《唐书》曰：杜甫，字子美，本襄阳人。后徙居巩县。天宝初应进士不第，天宝末献《三大礼赋》，玄宗奇之，召试文章，授京兆兵曹参军。
○司法参军
《后汉书》曰：周燕，宣帝时为郡决曹掾。太守欲枉杀囚，燕数谏不听，遂杀。囚家诣阙称冤，诏遣覆考。燕谓太守曰： 愿谨定之，书背著燕名，府君但时言病而已。使收燕，燕遂死之。燕有五子，皆至刺史、太守。两汉有决曹贼，曹掾主刑法历代皆有，或谓之贼曹，或为法曹。
又曰：郭弘为颍川郡决曹掾，治狱至四十年，用法平正，郡内比之东海于公。
《隋书》曰：陈孝意为会郡司法书佐。太守苏威欲杀一囚，固谏不许，乃解衣，请先受死，乃止。后至侍御史、汝州刺史。
○五官掾
《汉书》曰：王尊，字子赣，涿郡人。为安定太守，出教曰： 五官掾张辅怀虎狼之心，贪污不轨，一郡之钱尽入辅家，适足以葬矣。 遂将辅送狱，直府史诣阁下，从太守受其事。辅系狱数日死。
《东观汉记》曰：黄香，江夏安陵人也。父况为郡五官，举孝廉，贫无奴仆，香躬勤左右。苦暑乃扇床枕，冬以身温席。
又曰：桓帝时，白马令李云坐直谏系狱，弘农五官掾杜众伤其忠直获罪，上书愿与云俱得死，遂俱死狱中。
《后汉书》曰：谅辅，字汉儒，仕郡为五官掾。夏大旱，太守自祈祷无应，乃自曝庭中，祝曰： 辅为股肱，不能进谏纳忠，荐贤退恶，和调阴阳，承顺天意。 乃积薪以自环，构火其旁曰： 若日中不雨，将自焚。 未日中而澍雨也。
臧荣绪《晋书》曰：范略，字彦长，南阳顺阳人。少游学清河，遂徙家侨居，郡命为五官掾。
