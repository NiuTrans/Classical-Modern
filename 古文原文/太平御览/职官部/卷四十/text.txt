○诸校尉
屯骑校尉
陶氏《职官要录》曰：屯骑、越骑、步兵、长水、射声，五校尉。案：晋官，晋承汉置，以为宿卫官，各领千兵。兴宁三年，桓温奏省五校尉。永初元年复置，以叙勋旧。
《东观汉记》曰：刘磐字仲兴，兼屯骑校尉。时五校官显职闲，府寺宽敞，舆服光丽，伎巧毕给，故多宗室肺腑居之。
《后汉书》曰：邓阊妻耿氏，有节操，痛邓氏诛废，子忠早卒，乃养河南尹豹子，嗣为阊后。耿氏教之书学，遂以通博称。永寿中，与伏无忌、延笃著书东观，官至屯骑校尉。
《蜀志》曰：宗预字德艳，为屯骑校尉。邓芝自江州来朝，谓预曰： 礼，六十不服戎，而卿甫受兵，何也？ 预答曰： 卿七十不还兵，我六十何为不受耶？ 复东聘吴，孙权捉预手，涕泣，遗大珠一斛。
《晋书》曰：濮阳王允为屯骑校尉，给千人营，置长史。
《司马无忌让屯骑校尉表》曰：屯骑之任，职典禁旅，御卫事重，必宜其人，岂臣微弱所可克堪？
越骑校尉
《汉书·百官表》曰：越骑校尉掌越骑。如淳曰： 越人内附，以为骑也。 晋灼曰： 其才力超越。 
《后汉书》曰：越骑校尉邓康，以太后久临朝政，宗门盛满，数上书长乐宫，谏争宜崇公室，自损私权。言甚切至，太后不从。康心怀畏惧，永宁元年遂谢病不朝。
又曰：桓郁迁越骑校尉。诏敕太子、诸王各奉贺致礼。郁数进忠言，多见纳录。
又曰：《董卓传》：越骑校尉汝南伍孚忿卓凶毒，志手刃之，乃朝服怀佩刀以见卓。孚语毕辞去，卓起送至阁，以手抚其背，孚因出刀刺之，不中。卓自奋得免，急呼左右执杀孚，而大诟曰： 虏欲反耶？ 孚大言曰： 恨不得磔裂奸贼於都市，以谢天地！ 言未毕而毙。
谢承《后汉书》曰：曹节弟破石为越骑校尉。越骑营伍伯妻有美色，破石从求之，伍伯不敢违。妻执意不肯行，遂自杀。破石淫暴无道，多此类也。
步兵校尉
《汉书》曰：步兵校尉，掌上林苑门。
《东观汉记》曰：崔篆，王莽时为郡文学，以明经征诣公车，太保甄丰举为步兵校尉。篆辞曰： 吾闻伐国不问仁人，战阵不访儒士，此举奚至哉？ 遂投劾归。
又曰：梁不疑拜步兵校尉，上书曰： 刊校之职，上应天工，下厌群望，实非过少所任。 
《梁史》曰：韦粲长八尺，容观甚伟。初为云麾晋安王参军，后为外兵参军，兼中兵。时颍川庾仲容、吴郡张率前辈，才名与粲同府，并忘年交好。及王为皇太子，粲自记室迁步兵校尉。
《后魏春秋》曰：阮籍以世多故，禄仕而已。闻步兵校尉缺，厨多美酒，营人善酿，求为校尉，遂纵酒昏酣，遗落世事。
长水校尉
《释名》曰：长水校尉，长於水战、用船之事。韦昭辩云： 长水校尉，典胡骑，不主水战也。其厩近水，故以为名。 
《东观汉记》曰：贾宗字武孺。为长水校尉，数言便宜，赏赐殊特，上美宗既有武节，又兼经术，每燕会，令与当世大儒司徒丁鸿问难经传。
《蜀志》曰：秦密为长水校尉。吴遣张温来聘，百官皆往饯，而密后往。既至，温曰： 彼何人也？ 亮曰： 益州学者也。 及至，温问密曰： 君学乎？ 答曰： 五尺童子皆学，何必小人？ ……答问如响，应声而出。温大敬服之。
王隐《晋书》曰：下邳王晃，起家为长水校尉，给千人营，置长史司马。
射声校尉
《汉书》曰：射声校尉，掌待诏射声。(应劭曰：士工射者冥中闻声射之则中，因以名也。须待所命而射，故曰待诏射声。)
《东观汉记》曰：班超在西域三十一岁，还洛阳，拜为射声校尉。
《续汉书》曰：曹褒迁射声校尉。案行营舍，不葬者悉为买空地葬之，设祭，吏士咸称其仁。
王隐《晋书》曰：武帝诏曰： 射声校尉胡奋，外掌方任，内参九列，不宜同之常例，勿使入直。 
何法盛《晋兴中书》曰：刘超字世逾，中书郎迁为射声校尉。时军校无兵，义兴人多义随，超因领之，号为君子营，以实宿卫。
中垒校尉
《汉书》曰：中垒校尉(武帝置。世祖中兴省更置北军中候掌兵官。)掌北军垒门内外。
胡骑校尉
《汉书》曰：胡骑校尉，掌池阳胡骑，不常置。
虎贲校尉
《汉书》：虎贲校尉掌轻车，武帝初置，有丞、司马，秩二千石。
城门校尉
《后汉书》曰：赤眉与李松战，生得松。时松弟汎为城门校尉，赤眉使使谓之曰： 开城门，活汝兄。 汎即开门。
《环济要略》曰：城门校尉，高祖置，秩二千石，出从缇骑百二十人。
嫖姚校尉(《汉书》为嫖姚。服虔音剽摇。师古曰：劲疾之貌。)
《汉书》曰：霍去病以皇后姊子，年十八为侍中，善骑射，为嫖姚校尉。
护羌校尉
《东观汉记》曰：邓训为护羌校尉，诸胡皆喜，义从。羌胡俗耻病死，每疾临困，辄以刀自刺。训闻其困者，辄拘持缠束，不与兵刀，使医药疗理，愈者非一，小大莫不感悦。及训病卒官，吏人羌胡爱惜，旦夕临者数千人。
护乌桓校尉
《续汉书》曰：护乌桓校尉一人，主乌桓校尉，比二千石。
应劭《汉官仪》曰：护乌桓校尉，孝武帝时，乌桓属汉，始於幽州置之，拥节、监领，秩比二千石。
《魏略》曰：毌丘俭，字仲恭，为荆、幽二州刺史，持节，领护乌桓校尉。
戊巳校尉
《东观汉记》曰：耿恭，字伯宗。永平中始置西域都护戊巳校尉，乃以恭为戊巳校尉。
南蛮校尉
傅畅《晋诸公赞》曰：王戎为荆州刺史、扬烈将军，领南蛮校尉。
南夷校尉
沈约《宋书》曰：护南夷校尉，晋武帝立，领治宁州，江左改曰镇蛮校尉。
西夷校尉
沈约《宋书》曰：护西夷校尉，晋武帝立，治宁州，江左平蜀后治涪城，终晋世。(晋太康三年置。永嘉中益州刺史领西夷校尉。太元末殷荆州表复之，又治涪城也。)
西域校尉
沈约《宋书》曰：护西域校尉，晋武帝立，治雍州。江左废，安帝元兴中又置，寄治西阳。
宁蛮校尉
沈约《宋书》曰：宁蛮校尉，晋安帝置，治襄阳郡，以授鲁宗之。
三巴校尉
《齐职仪》曰：三巴校尉，银印、青绶、虎冠、绛朝服，宋太始五年置，以巴东、巴西、梓潼、建平四郡隶焉。建元二年省校尉，改置巴州刺史。
忠义校尉
《吴志》曰：是仪从孙权讨关羽，拜忠义校尉。仪上表陈谢，权令曰： 孤虽非赵简子，卿安得不自屈为周舍耶？ 
怀义校尉
《吴志》曰：太傅马日磾仗节案兵集东关，在寿春以礼辟孙策，表拜怀义校尉。
折冲校尉
《吴志》曰：袁术表孙策为折冲校尉，行殊寇将军。
翊军校尉
王隐《晋书》曰：太康中伐吴还，欲以王濬为五官校尉而无缺，始置翊军校尉，班同长水步兵，以梁、益所省兵为营。
材官校尉
《魏略》曰：材官校尉，黄初中置，秩比二千石，主天下材官，属少府。
骁骑校尉
《魏略》曰：董卓表太祖为骁骑校尉，又被征为典军校尉。
典农校尉
《魏略》曰：典农校尉，太祖置，秩比二千石。
司农度支校尉
《魏略》曰：司农度支校尉，黄初四年置，比二千石，掌诸军兵田。
建义校尉
《吴志》曰：《朱据传》：孙权咨嗟将帅，追思吕蒙、张温，以为据才兼文武，可以继之，由是拜建义校尉，领兵屯姑孰。
武卫校尉
《吴志》曰：朱才字君业。为人精敏，善骑射，权爱异之，常侍从游戏。少以父任为武卫校尉。
灭虏校尉
《吴志》曰：贺景为灭虏校尉，御众严而有恩，兵器精饰。
西园八校尉
范晔《后汉书》曰：中平五年初，置西园八校尉。
东宫三校尉
沈约《宋书》曰：武帝永初二年，置东宫屯骑、步兵、翊军三校尉。
○羽林监
《汉书·百官表》曰：羽林掌送从，佽飞期门，武帝太初元年置，名曰建章营骑，后更名羽林，取从军死事之子孙，教以五兵，号曰羽林孤儿。
又曰：甘延寿字君况，以良家子，善骑射，为羽林。投石、拔距，绝於等伦，超逾羽林亭楼，由是迁为郎。
《续汉书》曰：羽林左右监，皆冠鹖冠。
应劭《汉官仪》曰：羽林者，言其为国羽翼如林盛也。一名为严郎，言其御侮严厉。其后简取五营高才，别为左右监，监羽林左右骑，父死子继，与虎贲同。
《汉杂事》曰：窦固以羽林监为中郎将，征西羌，还中郎印绶，复为羽林监。
《汉名臣奏》曰：曹襃上疏 王者莫不制礼乐 ，诏褒即先序礼乐，以帝新制一篇冠首，擢襃监羽林左骑。
《魏略》曰：桓范字元则，为羽林左监，以才学与王象等典集《皇览》。
《魏志》曰：夏侯玄字太初，弱冠为黄门侍郎。尝进见，与皇后弟毛曾并坐，玄耻之，不悦，形於色。明帝恨，左迁羽林监。
《梁冀别传》曰：冀妻孙寿从弟安，以童幼拜黄门侍郎、羽林监。
○期门仆射
《汉书》曰：建元三年，上微行始出，北至池阳，西至黄山，南猎长杨，东游宜春。微行常用饮酎，八九月中与侍中、常侍、武骑及待诏陇西北地良家子能善射者，期诸殿门，故有期门之号，自此始也。
《后汉书》曰：阴兴守期门仆射，典将武骑，从征伐，平定郡国。兴每从出入，常操持小盖，障翳风雨，躬履涂泥，率先期门。光武所幸之处，辄先入清宫，甚见亲信。
○冗从仆射
《续汉志》曰：冗从仆射，秩比六百石。武帝置期门郎，有仆射。常从游猎，或以宦者为之，号冗从黄门仆射，居则直门户，行则骑从。桓帝永寿三年置冗从仆射。
《续汉志》曰：先腊一日，大傩逐疫鬼，冗从仆射将之，逐恶鬼于禁中。
《魏志》曰：冗从仆射毕轨表尚书仆射王思精勤旧吏，忠亮计略不及辛毗，宜以毗代思。
《晋武起居注》曰：东莞王世子瑾贞固和详，有识见才幹，以为冗从仆射。
傅畅《晋诸公赞》曰：司马滕字元迈，文献王泰之第三子也。性沉壮，起家为冗从仆射。滕意欲业官以自显，出为郡守。
