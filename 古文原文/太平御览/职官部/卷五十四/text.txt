○良刺史上
《汉书》曰：黄霸为扬州刺史。治有绩，汉宣诏赐车特高一尺，别驾主簿，缇屏泥于载前，以彰有德也。
又曰：朱博迁冀州刺史。博本武吏，不更文法，及为刺史行部，吏民数百人遮道自言。博驻车决遣，四五百人皆罢去，如神。吏惊，不意博临事乃至於此。
又曰：何武为扬州刺史，行部必先即学宫见诸生，试其诵论得失，然后入传舍，问垦田顷亩、五穀美恶。
《东观汉记》曰：郭伋，字细侯，河南人也。在并州素结恩德，行部到西河美稷，有童儿数百，各骑竹马迎拜，伋问曰： 儿曹何自远来。 对曰： 闻使君到，喜，故迎。 诸儿复送到郭外，问使君何日当还，伋曰： 别驾从事，计日告之。 行部还，入美稷界先期一日。伋念负诸童儿，遂止於野亭，须期乃入。
又曰：李珣为兖州刺史。所种小麦、胡麻悉付从事，一无所留，清约率下，常席羊皮布被。
《后汉书》曰：郭贺为荆州刺史。显宗巡狩到南阳，特见，嗟叹，赐以三公之服、黼黻冕旒，敕行部去襜帷，使百姓见其容服，以章有德。每所经过，吏人指以相示，莫不荣之。
又曰：贾琮为冀州刺史。旧典，传车骖驾，垂赤帷裳，迎於州界。及琮之部，升车言曰： 刺史当远视广听，纠察美恶，何有反垂帷裳以相掩塞乎？ 乃命御者褰之。百城闻风，自然竦震。其诸赃过者，望风解印绶而去。
又曰：王望为青州刺史，甚有威名。是时州郡灾旱，百姓穷荒。望行部，道见饥者裸行草食五百馀人，愍然哀之，因以便宜出所在布粟，给其廪粮，为作褐衣。
又曰：中平元年，交阯屯兵反，执刺史及合浦太守，自称柱天将军。灵帝特敕三府精选能吏，有司举贾琮为交阯刺史。琮到部，讯其反状，咸言赋敛过重，百姓莫不空单，京师遥远，告冤无所，民不聊生，故聚为盗贼。琮即移书告示，使安其资业，招抚荒散，蠲复徭役，诛斩渠帅为大害者，简选良吏，使试守诸县。岁间荡定，百姓以安。巷路为之歌曰： 贾父来晚，使我先反；今见清平，吏不敢饭。 在事三年，为十三州最。
又曰：郭伋为并州牧。入界，所到县邑，老幼相携逢迎道路，所过，问民疾苦，聘求耆德雅俊，设几杖之礼，朝夕与参政事。
又曰：苏章为冀州刺史。故人为清河太守，章行部按其奸赃。乃请太守，为设酒肴，陈平生之好，甚欢。太守喜曰： 人皆有一天，我独有二天。 章曰： 今夕苏孺文与故人饮者，私恩也；明日冀州刺史按事者，公法也。 遂举正其罪。州境知章无私，望风畏肃。
又曰：张禹拜扬州刺史。当过江，行部中土，人皆以江有子胥之神，难於济涉。禹将渡，吏固请不听，禹厉言曰： 子胥如有灵，知吾志在理察枉讼，岂危我哉！ 遂鼓而过。历行郡邑，深幽之处莫不必到，亲录囚徒，多所明举。吏人希见使者，人怀喜悦。
又曰：杨秉迁任城相。自为刺史二千石，计日受俸，馀禄不入私门。故吏赍钱百万遗之，闭门不受，以廉洁称。
又曰：谢夷吾为荆州刺史，第五伦荐之曰： 受牧荆州，威行郡国，奉法作政，有周、邵之风，居俭履约，绍公仪之后。寻功简能为外台之表，听声察实为九伯之冠也。 
《续汉书》曰：种暠为益州刺史。在职三年，宣恩远夷，开晓殊俗，岷山杂落皆怀服汉德。其白狼、槃木诸国，自前刺史卒后遂绝。暠至，乃复向化。时永昌太守铸黄金为文蛇以献梁冀，暠纠发追捕，驰传上言，冀由是衔怒。
又曰：周举为并州刺史。太原旧俗以介子推焚骸，有龙忌之禁，辄一月寒食，莫敢烟暴，老少不堪，岁岁多死者。举既到州，乃作吊书以置子推之庙，言盛冬去火，残损人命，非贤者之意，以宣示愚民，使还温食。
谢承《后汉书》曰：陈留百里嵩，字景山，为徐州刺史。境遭旱，嵩行部，传车所经，甘雨辄注。东海金乡、祝其两县，僻在山间，嵩传驷不往，二县不得雨。父老干请，嵩曲路到二县，入界即雨。
又曰：巴祗，字敬祖。为扬州刺史，在官不迎妻子，俸禄不使有馀积，毁坏不复改易，以水澡傅墨用之。夜与士对坐，暗中不燃官烛。
又曰：第五种迁兖州刺史。中常侍单超兄子匡为济阴太守，负势贪放。种欲收举，未知所使。会闻从事卫羽素抗直，乃召羽具告之，曰： 闻公不畏强御，今欲相委以重事，若之何？ 对曰： 愿庶几於一割。 羽出，遂驰到定陶，闭门收匡宾客亲吏四十馀人，六七日中纠发其赃五六十万。种即奏匡，并以劾超。
《魏志》曰：刘馥，字元颖，沛国相人也。太祖方有袁绍之难，谓馥可任以东南之事，遂表为扬州刺史。馥既受命，单马造合肥空城，建立州治，南怀绪等皆安集之，贡献相继。南怀绪数年恩化大行，百姓乐其政，流民越江山而归者以万数。於是聚诸生，立学校，广屯田，兴治芍陂及茄陂、七门、吴塘以溉稻田，官民有蓄陂塘之利，至今为用。
又曰：徐邈为凉州刺史，进善黜恶，风化大行，百姓归心焉。西域通流，荒戎入贡，皆邈勋也。
又曰：田豫护匈奴中郎将，领并州刺史。外胡闻其威名，相率来献。州界宁肃，百姓怀之。
又曰：陈泰为并州刺史，怀柔民夷，甚有威惠。京邑贵人多寄宝货，因泰市奴婢，泰皆挂之於壁，不发其封，及征为尚书，悉以还之。
又曰：梁习，字子虞，为并州刺史，政治常为天下最。太和二年，征拜大司农。习在州二十馀年，而居处贫穷，无方面珍物，明帝异之，礼赐甚厚。
又曰：王昶，字文舒，太原晋阳人也。迁兖州刺史，明帝即位，加扬烈将军，赐爵关内侯。昶虽在外任，心存朝廷，以为魏承秦汉之弊，法制苛碎。不大厘改国典以准先王之风，而望治化复兴不可得也。乃著《治论略》，依古制而合於时务者二十馀篇。
又曰：司马朗，字伯达，河内温人也。迁兖州刺史，政化大行，百姓称之。虽在军旅，常恶衣恶食，以俭率下。
《魏略》云：裴潜为兖州时，尝作一胡床，及去，留以挂柱。
《吴志》曰：吕岱为交州刺史。历年不饷家，妻子饥乏，孙权闻之叹息，以让群臣曰： 吕岱出身万里，为国勤事，家内困而孤不早知，股肱耳目，其责安在？ 于是加赐钱米绢布，岁有常限。
《晋书》曰：杜元凯为荆州人，号为杜父。旧水道，惟沿汉达江陵千数百里。君乃开阳口，起夏水，导洪洞，达巴陵，径近千里。南土美而谣曰： 后世无叛由杜翁，孰识知名与勇功。 
又曰：吴隐之为广州。州界有贪泉，父老云： 余此水使廉士变贪。 隐之先至水，酌而饮之，赋诗曰： 古人云此水，一饮重千金。若使夷、齐饮，终当不易心。 
王隐《晋书》曰：华轶为江州刺史，得江表之欢心，流亡之士赴之如归。时天子孤危，四方瓦解，轶有匡天下之志，每遣贡献入洛，不失臣节。谓使者曰： 若洛都道断，可输之琅琊王，以明吾之为司马氏也。 
又曰：山涛为冀州刺史。冀州旧名克俗，略无人士。自涛居州，搜求贤才，旌命所知三十馀人，皆显名当世。冀州之士，於是为盛。
《晋阳秋》曰：刘弘字和季，与晋世祖同年，居同里，以旧恩屡登显位。弘为荆州刺史，值王室多难，得专命一方，尽其器能，推诚御下，厉以公义。每有手书发郡国，丁宁款密，故莫不感悦，颠倒奔赴，咸曰： 得公一纸书，贤於十部从事也。 
曹嘉之《晋纪》云：羊暨为青州刺史，暨牛产犊，及迁，以官舍所生，遗之而去。
《晋中兴书》曰：褚裒，字季野，河南人也。弱冠，谯国桓彝见而目之曰： 褚季野有皮里阳秋。 裒女即献后也。征拜侍中，迁尚书。裒以后父苦求外出，除江州刺史。莅政贞素，每崇清约，常使私僮樵采。
又曰：桓伊，字叔夏，谯国人。湛隐有武幹，又善音律，为中兴第一。迁都督江州、荆州十郡、豫州四郡军事、江州刺史。伊到镇，以边境无虞，宜以宽恤为务，乃上疏： 江州虚耗，加连岁不登，宜并合小县，除诸郡逋米。州治宜还豫章。 诏答移州浔阳，其馀皆听。伊随宜拯抚，甚得南土清和。
《宋书》曰：陆征为益州刺史，恤隐有方，威惠兼著，寇盗静息，民物殷阜。蜀土安悦，至今称之。
《齐书》曰：临川王映为雍州刺史。尝置钱还都买物，有献计者於江陵买货至都回换，可得微有所增。映笑曰： 我是贾客耶？乃复求利。 
又曰：王琨为广州刺史。南土沃实，在任者常致巨富，世谓 广州刺史但经城门一过，便得三千万 也。琨无所取纳，表献禄俸之半。州镇旧有鼓吹，又启输还。及罢任，孝武知其清，问还资多少？琨曰： 臣买宅百三十万，馀物称之。 帝悦其对。
《梁书》曰：安成康王秀都督雍、梁、南北秦四州诸军事、雍州刺史。有疾，百姓商贾咸为请命。既薨，四州裂裳为白帽，哀哭送之。
又曰：夏侯亶，字世龙；弟夔，字季龙。并任豫州，人歌曰： 我之有州，频仍夏侯；前兄后弟，布政优优。 
又曰：王神念为青、冀二州刺史。神念性刚正，所更州郡必禁止淫祠。时青、冀州东北有石鹿山临海，先有神庙，妖巫欺惑百姓，远近祈祷，縻费极多。及神念至，使令毁彻，风俗遂改。
