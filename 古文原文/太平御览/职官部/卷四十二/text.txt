○太子太师
《六典》曰：太子三师，以道德辅教太子者也，止於动静、起居、言语、视听，皆有以师焉。
《礼记·文王世子》曰：教世子必以礼乐。乐所以修内也，礼所以修外也。礼乐交错於中，发形於外，是故其成也怿。出则有师，是以教喻而德成也。师也者，教之以事而喻诸德也。
《大戴礼》曰：昔者周成王幼在襁褓之中，太公为太师。
《唐书·官品志》曰：太子太师、太傅、太保，是为三师，常师范、训导、辅翊。
○太子太傅
《礼记》曰：三王教太子，立太傅、少傅以养之，太傅在前，少傅在后。
《史记》曰：万石君(姓石，名奋。)无文学，恭谨无比，迁为太子太傅。
又曰：夏侯胜为太子太傅，受业，诏撰《尚书》、《论语》，赐黄金百斤。年九十卒官，赐冢茔，葬平陵。太子赐钱二百万，为胜素服五日，以报师傅之恩。儒者以为荣。
《汉书》曰：景帝栗太子以窦婴为太傅。十年，栗太子废，婴争不能得，谢病屏居蓝田山下。数月，诸窦宾客辨士说清，遂起朝。
又曰：萧望之，字长倩，为太子太傅，以《论语》授太子。
又曰：叔孙通为太傅。高帝欲立赵王，废太子，通谏曰： 昔晋献公以骊姬故，废立太子，晋国乱者数十年；秦不早定扶苏，终使灭祀。今太子仁，陛下必废嫡立庶，臣愿先伏诛，以颈血污地。 上曰： 公罢，吾戏耳。 通曰： 太子天下本，本一摇，天下振动，奈何以天下戏乎？ 
又曰：疏广字仲翁，为太傅，兄子受为少傅，朝廷以为荣。皆请免归乡里，公卿祖饯东都门外，百姓观者叹曰： 贤哉二大夫！ 初，太子外祖许伯以太子少，请使其弟舜监护太子家。广曰： 太子国储副君，师友必天下英俊，不宜独亲外家。今官属以备，若亲昵外家，非所以广太子德於天下也。 上善之。
《东观汉记》曰：建安二十八年，大会百官，诏问谁可傅太子者，群臣承意皆言太子舅执金吾阴识可，博士张佚正色曰： 今陛下立太子，为阴氏乎？ 为天下乎？即为阴氏，则阴侯可；为天下，则固宜用天下之贤才。 上称善，曰： 欲置傅者以辅太子也。今博士不难正朕，况太子乎？ 即拜为太子太傅。
又曰：张湛字子孝，为太子太傅。及郭后废，因称疾，拜太中大夫。病居东门候舍，故时人号中东门君。帝数存问，赏赐。后大司徒戴涉被诛，帝强起湛以代之，至朝堂遗失溲，因自陈疾笃，不能复任朝事，遂罢之。
《后汉书》曰：明帝以邓禹先帝名臣，拜太子太傅也。
应劭《汉官仪》曰：太子太傅，日就月将，琢磨玉质。言太子有玉之质，琢磨以道也。
《魏志》曰：何夔代凉茂为太子太傅，每月朔，太傅入见，太子正法服而礼焉。
《吴志》曰：吴粲迁太子太傅，遭二宫之变，抗言执正，明嫡庶之分，欲使鲁王出住夏口，遣杨竺不得令在都邑。又数以消息语陆逊，逊时驻武昌，连表谏争。由此为竺等所谮害。
又曰：孙权寝疾，征大将军诸葛恪为太子太傅，会稽太守滕胤为太常，并受诏辅太子。
又曰：阚泽字德闰，会稽山阴人，拜太子太傅，领中书。孙权尝问： 书传篇赋，何者为美？ 泽欲讽谕以明治乱，因对贾祖《过秦论》最美，权览读焉。
又曰：程秉字德枢，汝南南顿人也。秉事郑玄，避乱交州，与刘熙考论大义，遂博通五经。士燮命为长史。权闻其名儒，以礼征；秉既到，拜太子太傅。
又曰：张温字惠恕，吴郡吴人也。温少修节操，容貌奇伟。权闻之，以问公卿曰： 温当今与为谁比？ 大司农刘基曰： 可与全综为辈。 太常顾雍曰： 基未详其为人也。今无辈。 权曰： 如是，张允不死也。 征到廷见，文辞占对，观者倾竦。权改容加礼。罢出，张昭执其手曰： 老夫托意，君宜明之。 拜议郎，选曹尚书，寻迁太子太傅。
《晋起居注》曰：武帝太始三年始置太子二傅。是时官事大小皆由二傅，太傅立草，少傅写之。
《晋中兴书》曰：贺循字彦先，为太子太傅。诏曰： 循清直履道，秉尚贞贵，居身以冲约为本，立德以俭让为行，可躬训储宫，默而成化。 
《唐书·官品志》曰：太子太傅一人，位视尚书令；少傅一人，位视左仆射。
《魏故事》曰：太傅於太子不称臣，少傅称臣。
○太子太保
《礼记》曰：保也者，慎其身以辅翼之，而归诸道者也。
《晋书》曰：刘实字子真，以特进开府，加太子太保。
《晋中兴书》曰：怀帝以荀组为侍中，特进，行太子太保。
傅畅《晋赞》曰：贾充为太尉，行太子太保，以公位重，其为保、傅，或行或领，各随其时。
《后魏书》曰：显祖将禅位於京兆郡王子推，任城王云、陇西王源贺并固谏。陆馥抗言曰： 皇太子圣德承基，四海属望，不可横议，干国之纪。臣请刎颈殿庭，有死无二。 久之，帝意乃解，诏曰： 馥，直臣也，其能保吾子乎！ 遂以馥为太保。
○太子少师
《六典》曰：太子三少，掌奉皇太子以观三师之道德而教谕焉。
《晋书》曰：惠帝以卫尉裴楷为太子少师。
《宋书》曰：太子少师、少保，并晋置。
《后魏书》曰：郭祚领太子少师，曾从世宗幸东宫，肃宗幼弱，祚怀一黄〈扁瓜〉出奉肃宗。时应诏左右赵桃弓与御史王显迭相唇齿深，为世宗所信，祚私事之。时人谤祚者，以为桃弓仆射、黄〈扁瓜〉少师。
《唐书·官品志》曰：太子少师、少傅、少保，是为三少，各一人，掌皇太子以观三师之德。出则三师在前，三少在后。
又曰：李纲拜太子少师。纲有脚疾，不堪践履。太宗特赐步舆，令纲乘至阁下，数引禁中，问以政道。又令舆入东宫，皇太子引上殿，亲拜之，纲於是陈君臣父子之道，问寝视膳之方，理顺词直，听者忘倦。
又曰：贞观十三年，以左仆射房玄龄为太子少师。玄龄上表逊位，诏不许。太宗因谓侍臣曰： 太子师保，古难其选。若成王幼小，以周公为傅，左右皆贤，日闻雅训，自幼及长，便为圣君。秦之胡亥，赵高傅之，教以刑法；及其立也，诛功臣，杀亲族，酷烈不已，旋踵而亡。以此言之，善恶由於习近。 
又曰：唐休璟，年力虽衰，进取弥锐。时宫人贺娄氏用事，而休璟为男取其养女，因以自达，拜太子少师。时议讥之。
又曰：长庆中，以兼太常卿赵宗儒为太子少师。太常有师子乐，备五方之色，非会朝聘享不作焉。至是，中人掌教坊之乐者，移牒取之。宗儒不敢违，以状白宰相，以为事在有司执守，不合关白，而宗儒忧恐不已。宰相责以懦怯不任事，故换此散秩。
陶氏《职官录》曰：三少旧视左仆射，冠服同三太也。
○太子少傅
《汉书》曰：上谓张良曰： 子房虽疾，强起傅太子。 时叔孙通已为太傅，以良行少傅事。
又曰：匡衡字稚圭，为太子少傅，数上书陈便宜。少好学，家贫，佣力以供资用。
《东观汉记》曰：建兴二十八年，以桓荣为少傅，赐以辎车乘马。荣大会诸生，陈车马印绶曰： 今日所蒙，稽古之力也，可不勉乎！ 
《后汉书》曰：征王丹为太子少傅。时大司徒侯霸欲与交友，及丹被征，遣子昱候於道，昱迎拜车下，丹下，答之。昱曰： 家公欲与君结交，何为见拜？ 丹曰： 君房有是言，丹未之许也。 
《续汉书》曰：王丹字仲回，为太子少傅，謇谔正直，名德重於时。
《魏志》曰：邢颙，字子昂。初，太子未定而临淄侯植有宠，丁仪等并赞翼其美。太祖问颙，颙对曰： 以庶代宗，先世之戒也。愿殿下深重察之！ 太祖识其意，后遂以为太子少傅。
《吴志》曰：薛综、综子莹、莹子兼，三世并为太子少傅，谈者美之。
《晋书》曰：山涛转太子少傅。在东宫，年已七十，病疾求退，手诏不听，寻讲武於宣武场。有诏，涛乘步辇，导皇太子入。时尚书仆射卢钦与涛言及孙武用兵本意，武帝欣然而言曰： 山少傅故是天下谈士也。 举坐倾心。
又曰：何曾议太子少傅当称臣拜，荀顗曰： 太之与少，自二傅之名次耳，非於太子有轻重也。 诏曰： 秦汉以来，旧章废灭，随时改作，其故事不可依用，宜远准古义，定二傅不臣拜。 
又曰：王雅为太子少傅。时朝望属王珣，珣亦颇以自许。及诏用雅，众遂赴雅焉。将拜，遇雨，请以伞入。王珣不许之，因冒雨而拜。雅既贵幸，威权甚振，门下车骑常数百，而善应接，倾心礼之。
《晋中兴书》曰：周顗字伯仁，拜太子少傅。顗上疏曰： 臣退自忖省，学不通一经，智不效一官，止足良难，未能守分。不悟天监忘臣顽蔽，乃欲使臣内管铨衡，外忝傅训，质轻蝉翼，事重千钧，此之不可，不待识而明矣。
《后周书》曰：萧圆肃，武帝建德三年，授太子少傅，增邑九百户。肃氏以任当师傅，调护是职。乃作《少傅箴》曰： 惟王建国，辨方正位。左史记言，右史书事。莫不援立太子，为皇之贰。是以《易》称明两，《礼》云上嗣。东序养德，震方主器。束发就学，《宵雅》便隶。朝读百篇，已夜乃寐。爱日惜力，寸阴无弃。视膳再饭，寝门三至。小心翼翼，大孝烝烝。询谋计虑，问对疑承。安乐必敬，无忘战兢。夫天道益谦，人道恶盈。汉嗣不绝乎驰道，魏储回还乎邺城。前史攸载，后世扬名。三善既备，万国以贞。姬周长久，实赖元良。嬴秦短祚，诚由少阳。虽卜年七百，有德至历而昌；数世一万，无德不及而亡。敬之敬之，天惟显思。光副皇极，永固洪基。观德审谕，敢告职司。 太子见而悦之，致书劳问。
《陈书》曰：孝明帝在东宫，宣武皇帝欲以崔光为太子师傅。光固辞，帝令太子南面再拜，宫官皆从太子拜；光北面立，不敢答拜，惟西面拜谢而出。乃授光太子少傅。
傅玄《太子少傅箴》曰：夫金木无常，方员应形，亦有隐括，习以性成。故近朱则赤，近墨者黑。声和则响清，形正则影直。正人在侧，德义盈堂；鲍肆先入，兰蕙不芳。傅臣司训，敢告君王。
○太子少保
《晋书》曰：怀帝以光禄刘蕃为太子少保。
《晋诸公赞》曰：惠帝以吏部尚书和峤为太子少保。
《唐书》曰：李纲字文纪，为太子少保。高祖以纲隋代名臣，甚加优礼，每手敕未尝称名，其见重如此。
《唐新语》曰：李适之为右相，李林甫密奏其好酒，颇妨政事。玄宗惑焉，乃除太子少保。适之遽命亲故欢会，赋诗曰： 避贤初罢相，乐圣且衔杯。为问门前客，今朝几个来？ 举朝服其度量。
