○太守
《论语》子路曰：善人为邦百年亦可以胜残去杀矣。(善人居中不践迹，不入室也。此人为政不能早有成功，百年乃能无残暴之人。)
《史记》曰：万石君名奋，其父赵人也，姓石氏。奋长子建，次子甲，次子乙，官皆至二千石。於是景帝曰： 石君及四子皆二千石，人臣尊宠乃集其门。 号奋为万石君。孝景季年，万石君以上大夫禄归老於家。以岁时为朝臣。过宫门阙，万石君必下车趋。见路马必式焉。
又曰：杜周为御史大夫，家两子，夹河为守。
《汉书》曰：郡守，秦官也，常治其郡，秩二千石，有丞。边郡又有史掌兵马，秩皆六百石。景帝中元二年更名太守。
又曰：季布为河东太守。孝文时，人有言其贤，召欲以为御史大夫。又言其勇，使酒难近。至，留邸一月，见罢。布进曰： 臣待罪河东，陛下无故召臣，此人必有以臣欺陛下者。今臣至，无所受事，罢去，此人必有毁臣者。夫以一人誉召臣，一人毁去臣，臣恐天下有识闻之，有以窥陛下。(韦昭曰：窥见陛下深浅也。)上默然，惭曰： 河东吾股肱郡，故时召君耳。 
又曰：严助，会稽人也。上问所欲，对曰： 愿为会稽太守。 在郡数年，不闻问。上赐诏书曰： 君厌承明之庐，(石渠门外。)劳侍从之事，怀故土，出为郡。间者阔焉，久不闻问。 助惶恐，上书谢曰： 臣事君犹子事父，臣当伏诛。愿奉二年计最。 (如淳曰：旧法，当使丞奉岁计躬自欲入奉之也。最，凡要也。)
又曰：朱买臣，字翁子。拜会稽太守。上谓买臣曰： 富贵不归故乡，如衣锦夜行，今子何如？ 买臣顿首辞谢。买臣衣故衣，怀其印绶，步归郡邸。时会稽吏方相与群饮，不视买臣。买臣入室中，守邸与共食，且饱，少见其绶。守邸怪之，前引其绶，又视其印，会稽太守章也。守邸惊，出相语上计掾吏。皆醉，大呼曰： 妄诞耳！ 守邸曰： 试来视之。 其故人素轻买臣者入内视之，还走，疾呼曰： 实然！ 坐中惊骇，丞守相推，排陈列庭中拜谒。
又曰：龚胜，楚人也。哀帝以胜守右扶风，数月，上知胜非拨烦吏，迁胜光禄卿。
《东观汉记》曰：彭宠，字伯通，南阳宛人也。父容，哀帝时为渔阳太守，有名於边，容貌饮食绝众。是时，单于来朝，当道二千石皆选容貌饮食者，故容徙为云中太守。
又曰：冯勤，字伟伯。曾祖杨宣帝时为弘农太守，生八男皆典郡赵魏间，号为 万石诸冯 。至是世至二千石。
《汉杂事》曰：蒋满为上党，其子万为北地都尉，同诏征见，宣帝曰： 父子剖符耶！ 即诏满为淮阳相，万为弘农守。
《后汉书》曰：郅惲再迁长沙太守。先是，长沙有孝子古初，遭父丧未葬，邻人失火，初匍匐柩上，以身扞火，火为之灭。惲真异之，以为首举。
又曰：任延为武威太守。帝亲见，戒之曰： 善事上官，无失名誉。 延对曰： 臣闻忠臣不私，私臣不忠。履正奉公，臣子之节；上下雷同，非陛下之福。善事上官，臣不敢奉诏。 帝叹息曰： 卿言是也。 
又曰：桥玄为上谷太守。上邽姜岐，守道隐居，名闻西州。玄召以为吏，称疾不就。玄怒，敕督邮尹益逼致之，曰： 岐若不至，趣嫁其母。 (趣，音促。)益固争不能得，遽晓譬岐。岐坚卧不起。郡内士大夫亦往谏，玄乃止。时颇以为讥。
《汉官解诂》云：太守专郡，信理庶绩，劝农赈贫，决讼断辟，兴利除害，检察详奸，举善黜恶，诛杀暴残者也。
《魏志》曰：贾逵，字梁道。太祖征马超至弘农，曰： 此西道之要，以逵领弘太守。 召见计事，大悦之，谓左右曰： 使天下二千石悉如贾逵，吾何忧也。 
又曰：刘靖，馥之子也，黄初中迁庐江太守。诏曰： 卿父昔为彼州，今卿复为此郡，可谓能克负荷者也。 
又曰：曹仁，字子孝。太祖征吕布，仁别攻句阳，拔之，数有功，拜广阳守。太祖器其勇略，不使之郡。
《蜀志》曰：法正，字孝直。先主以正为蜀郡太守、扬武将军，外统都畿，内为谋主。一餐之德，睚眦之怨，无不报复，擅杀毁伤己者数人。或谓诸葛亮曰： 法正於蜀郡太纵横，将军启主公，抑其威福。 亮答曰： 主公之在公安也，北畏曹操之强，东惮孙权之逼，近则虑孙夫人生变於肘腋。当斯之时，进退狼跋，法孝直为之辅翼，令翻然翱翔，不可复制，如何禁法正使不得行其意也！ 
又曰：刘琰，字威硕，鲁国人也。先主在豫州，辟为从事，以其宗姓，有风流，善谈论，厚亲待之，遂随从周旋，常为宾客。先主定益州，以琰为固陵太守。
《吴志》曰：士燮为交阯太守。中国士人往依避难者以百数。耽玩《春秋》，为之注解。陈国袁徽与尚书令荀彧书曰： 交阯士府君既学问优博，又达於从政，处大乱之中，保全一郡，二十馀年疆场无事，民不失业，羁旅之徒，皆蒙其庆，虽窦融保河西，曷以加之？ 
又曰：周鲂。黄武中鄱阳大帅彭绮作乱，攻没属城，乃以鲂为鄱阳太守，与胡综等戮力致讨，遂生擒绮，送诣武昌。
又曰：陆绩，字公纪。孙权统事，辟为奏曹掾，以直道见惮，出为郁林太守。
《晋书》曰：桓玄出补义兴太守，郁郁不得志。尝登高望震泽，叹曰： 父为九州伯，儿为五湖长！ 弃官归国。
又曰：辛恭靖，陇西狄道人也。少有器幹，才量过人，隆安中为河南太守。会姚兴来寇，恭靖固守百馀日，以无救而陷，被执至长安，兴谓之曰： 朕将任卿以东南之事，可乎！ 恭靖厉色曰： 我宁为国家鬼，不为羌贼臣。 兴怒，幽之别室。经三年，至元兴中，诳守者乃逾垣而遁，归於江东。
又曰：郑冲为陈留太守。冲以儒雅为德，莅职不为幹局之誉，而箪食缊袍，不营资产。世以此重之。
又曰：刘世智，字子房。贞素有兄风。少贫窭，每负薪自给，读书不辍，竟以偳行称。历吏部郎，出为颍川太守。平原管辂尝谓人曰： 吾与刘颍川兄弟语，使人神思清发，昏不暇寐。自此之外，殆白日欲寝矣。 
又曰：刘胤。王敦请为右司马。胤知敦有不臣心，枕疾不视事，以是忤敦意，出为豫章太守，辞以脚疾，诏就家授印绶。郡人莫鸿，南土豪族，因乱，杀本县令，横恣无道，百姓患之。胤至，诛鸿及诸豪右，界内肃然。
《晋起居注》：太康八年诏曰： 昔先王御俗，以兴至治，未有不先成民事者也。汉宣识其如此，是以叹息。良二千石，今欲皆先外郡，治民著绩，然后入为常伯纳言及典兵宿卫、黄门散骑、中书郎。
《晋书·吕光载记》曰：吕纂克金城太守卫鞬，鞬瞋目谓光曰： 我宁守节断头，不为降虏也。 光义而免之。
沈约《宋书》曰：羊玄保为黄门郎，善奕棋，棋品第三。太祖亦好棋，数蒙引见，嘉其温谨。与太祖赌郡戏，胜以补宣城太守。
《齐书》曰：王敬则迁吴兴太守。郡旧多剽掠，有十数小儿於路取遗物，敬则杀之以徇，自此路不拾遗物，郡无劫盗。又录得一偷，召其亲属於前鞭之，令偷身长扫街路，久之乃令偷举旧偷自代，诸偷恐为所识，皆逃走，境内以清。
又曰：刘善明，太祖践祚，以善明勋诚，欲与善明禄，召谓之曰： 淮南近畿，国之形胜，自非亲贤，不使居之。卿为我卧治也！ 代高宗为征虏将军，淮南、宣城二郡太守。
又曰：张岱。时新安王子鸾以盛宠为南徐州，割吴郡属焉。高选佐吏，孝武帝召岱谓之曰： 卿美望夙著，兼资宦已多。今欲用卿为子鸾别驾，总刺史之任，无谓小屈，终当大伸也。 
又曰：王敬则为吴兴太守，入乌程，从市过，见屠肉〈木幵〉，(结贤反。)叹曰： 吴兴昔无此〈木幵〉，是我少时在此作也。 召故人饮酒，说平生不以屑也。
《南史》曰：谢超宗有高名，齐高帝以超宗为义兴太守。升明二年，坐公事免。诣东府，门自通。其日风寒，高帝谓四坐曰： 此客至，使人不衣自暖矣。 
《三国典略》曰：王庆籍为京兆太守。太祖以其精勤，赍以紫袍及绫裳一袭，谓百官曰： 王庆籍一世清人也。 
又曰：阴铿为招远将军、晋陵太守。铿常与宾友宴饮，见行觞者因回酒矣，以授之，众坐皆笑。铿曰： 吾侪终日酣酒，而执爵者不知其味，非人情也。 及侯景之乱，铿尝为贼所擒，或救之获免。铿问其故，乃前所行觞者。
《梁书》曰：刘之遴为南郡太守。初，之遴在荆府，常寄居南郡廨，忽梦前太守袁彖谓曰： 卿后当为折臂太守，则居此中。 之遴后果折臂，遂临此郡。
又曰：谢朏，字敬仲。齐时为义兴太守，加秩二千石。在郡不省杂事，悉付纲纪，曰： 吾不能作主者吏，但能作太守耳。 
又曰：任昉为吴兴太守，清洁友人。到溉与弟洽，从昉为山泽游。被代而还，无衣，沈约遗裙衫迎也。
又曰：范缜为宜都太守。性不信鬼神，夷陵有伍相庙，唐汉三神庙，胡里神庙，缜乃下教断不祠。
《后魏书》曰：房士达，永安末转济南太守。士达不入京师，而频为本州郡，时人荣之。
又曰：崔休为渤海太守。时大儒张吾贵有盛名於山东，四方学士咸相宗慕，弟子自远而至者常千馀人。生徒既众，所在多不见容。休乃为设俎豆，招延礼接，使肄业而还，儒者称为口实。
又曰：卢道将为燕郡太守。道将下车，表乐毅、霍元之墓，而为之立祠。
又曰：房幼愍。安丰、新蔡二郡太守坐事夺官，居家，忽闻有客声，出无所见。还至庭中，为家群犬所噬，遂卒。
《北史》曰：宋钦道仕齐，历位中山太守。长於抚接，然好察细事。其州府佐吏使民间者先酬钱，然后敢食。临莅处称为严整。
《后周书》曰：卢光为京兆太守。先是，舍数有妖怪，在前后将莫敢居者，光曰： 吉凶由人，妖不妄作。 遂入居之。未几，光所乘马忽升厅事，升床南首而立，又食器无故自破。光并不以介怀。其精诚守正如此。
《唐书》曰：崔玄亮，清慎介独，自登朝，行不乐趋竞。历御史、尚书，密、湖、曹三郡守。每一迁秩，谦让辄形於色。
又曰：李暠守太原。旧俗有僧徒以习禅为业，及死不敛，但舆尸送近郊以饲鸟兽。如是积年，土人号其地为 黄坑 。坑侧有饿犬千数，食死人肉，因侵害幼弱，远近苦之，前后官吏不能禁止。暠到官，申明礼宪，期不再犯，仍发兵捕杀群狗，其风遂革。
《三辅决录》曰：马援诫兄子书： 庞伯高敦笃周慎，口无择言，吾爱之重之，愿汝曹效之。 世祖见援书，即擢为零陵太守。在郡四年，甚有治化。
《文士传》曰：文帝亦亲阮籍，常与谈戏，任其所欲，不迫以职事。籍常从容言昔曾游东平，乐其土风，愿得为东平太守。文帝大悦，即从其意。籍便乘驴往之，至郡皆坏府舍诸壁鄣，使内外相望，教令清当。十馀日，便复乘驴而去。
《楚国先贤传》曰：耒阳胡绍，字伯藩，年十八为郡门下幹，迎太守许荆。荆足中风，使绍抑之。绍视荆蹠(音跖。)下而笑，荆怒问之，绍曰： 见明府蹠下黑子，绍亦有之，欣而故笑。 荆视之，果有黑子。令其从学，学八年，遂为九真、零陵二郡太守。
《华阳国志》曰：赵瑶字元珪，弟琰字稚珪。瑶兄弟皆以令德著闻。瑶少有公望，迁扶风太守，徙为蜀郡，司空张温谓之曰： 第五伯鱼从蜀郡入为司空，吾今扫第以待足下矣。 
《西京杂记》曰：朱买臣为会稽太守。怀章、绶还至舍亭而国人未知也。所知钱勃见曝露乃劳之曰： 无罢乎？ 遗以纨扇。买臣至郡，引为上客，寻迁为掾吏。
《韩子》曰：李悝为魏文侯上地之守，而欲人之善射，乃下令曰： 民有狐疑之讼者，令之射杓，中之者胜，不中者负。 令且下而人皆习射，日夜不休。及与秦战，大败之，以民之善射也。
《风俗通》曰：蜀郡任嘉，年三四岁时，父腾为诸生，於汉中就师。有盗贼，道路断绝，蜀亦覆没，客转长沙为州郡吏。后嘉为长沙太守，腾为奏曹掾，默知嘉实其子。一日，嘉母语次谓嘉曰： 奏曹任掾则汝父也，但差老耳。 嘉曰： 天下岂独有一任，夫人何以老更生邪意？ 母曰： 咄！我尚守养汝数十年无嫌讥，岂以垂没更失计哉！顾实真父，不可弃捐。 后，嘉问掾声音何类太守，何州里耶，掾曰： 本犍为武阳人，蓬转流宕到此。 母察审谛，又识左耳前赘，因出抱持，对之流涕。嘉自拔榻，嘘欷哽咽。
《世说》曰：爰综为新安太守。南界有刻石，爰至其下宴。有人於石下得剪刀者，众咸异之，主簿对曰： 昔长沙恒王尝饮饯孙洲，父老云：此洲狭而长，君当为长沙。事果应。夫三刀为州，今得交刀，君亦当为交州。 后果作交州。
《世语》曰：荆州刺史裴潜以南阳周泰为从事，使诣司马宣王。宣王知之，辟泰。泰九年居丧，留缺待之，后三十六日擢为新城太守。宣王为大会，使尚书锺毓嘲之曰： 君释褐登宰府，三十六日拥麾盖，守兵马，典郡，乞儿乘小车，一何快耶！ 泰曰： 君贵公之子，故守吏职，猕猴骑土牛，一何迟也。 
《潘尼赠二李郎诗序》曰：元康六年，尚书吏部郎汝南李光彦迁汲郡太守，都亭侯江夏李茂曾迁平阳太守。此二子皆弱冠知名，历职显要，旬月之间，继踵名郡，离俭剧之勤，就放旷之逸，枕鸣琴以俟远，致离别之际，各斐然赋诗。
