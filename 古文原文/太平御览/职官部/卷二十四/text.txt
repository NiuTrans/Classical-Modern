○御史中丞下
《晋书》曰：熊远字孝文。迁御史中丞，中宗每叹其公忠，谓远曰： 卿在朝政正色，不茹柔吐刚，忠亮至劲，可谓王臣。 
又曰：庾峻字山甫，为御史中丞，优而不克。
又曰：周处字子隐，为御史中丞，奏征虏将军石崇、大将军梁王彤等，正绳直笔，权豪震肃。
又曰：刘暾(他昆切。)字长升，兼中丞，奏免尚书仆射等十馀人，朝廷嘉之，遂以即真。
谢灵运《晋书》曰：汉官，尚书为中台，御史为宪台，谒者为外台，是为三台。自汉罢御史大夫而宪台犹置，以丞为台主，中丞是也。
《晋中兴书》曰：王恬字元愉，(音俞。)为御史中丞，值海西公废，太宗即位，未解严，大司马桓温屯中堂，夜吹警角。恬奏劾温大不敬，请理罪。明日，温见奏事叹曰： 此儿乃敢弹我，真可畏也。 
又曰：熊远迁御史中丞，尚书郎卢綝入直，逢尚书刁协于大司马门外。协醉，使綝避之。綝以当直不肯回，协令人牵綝堕马，至协乘马而后释。远奏请免协官。诏令白衣领职。
又曰：刘瑀(音雨。)迁御史中丞。瑀气尚人，为宪司，甚得志。弹萧惠开云： 非才，非望，非勋，非地。 弹王僧远云： 荫藉高华，人品冗末。 朝士莫不畏其笔端。
又曰：萧惠开拜御史中丞。世祖与刘季之诏曰： 今以萧惠开为宪司，冀当称职。但往一服。额已自殊。有所震及。 在任百寮畏惮之。八年入为侍中，诏曰： 惠开前任宪，奉法绳，不阿权戚，朕甚嘉之，可更授御史中丞。 
又曰：郑鲜之迁御史中丞，明宪直绳，甚得直司之体。外甥毅权重当时，朝廷莫不归附。鲜之尽心，高祖独不屈意，毅甚恨焉。 
又曰： 荀伯子为御史中丞，莅职勤恪，有匪躬之称。立朝正色，内外惮之。凡所奏劾，莫不深相呵毁，或延及祖宗，其言切直。又颇杂嘲戏，故世人以此非之。
《齐书》曰：王僧处迁御史中丞，甲族由来多不居宪职，王氏分枝居乌衣者位宦微减。僧处为此官，乃曰： 此是乌衣诸郎坐处，我亦可试为耳！ 
又曰：江淹为御史中丞，明帝作相谓淹曰： 君昔在尚书中，非公事不妄行，在官宽猛能折衷，今为南司，足以震肃百寮也。 曰： 今日之事，可谓当官而行，更恐不足仰称明旨耳！ 於是弹中书令谢朏、(音斐。)司徒左长史王綪、(音茜。)护军长史庾弘远，并以托疾不预山陵公事。又奏收前益州刺史刘悛、梁州刺史阴智伯并赃货巨万，辄收付廷尉。临海太守沈昭略、永嘉太守庾昙又诸郡二千石，并大县官长多被劾，内外肃然。明帝谓曰： 自宋已来不复有严明中丞，君今日可谓近世独步。 
《梁书》曰：乐蔼迁御史中丞。初，蔼发江陵，无故於舡得八车辐，如中丞健步避道者。至是果迁焉。
又曰：王僧孺兼御史中丞。僧儒幼贫，其母鬻纱布以自业，携僧儒至市，道遇中丞卤簿驱迫坠沟中。及是拜日引驺清道，悲感不自胜，顷之即真。
《后魏书》曰：李彪为中尉，号为严酷。以奸款难得，乃为木手击其胁腋，气绝而后属者时有。汾州叛胡，得其凶渠，皆鞭而杀之。及彪之病也，体上疮溃，痛毒备极。
又曰：李彪迁御史中尉。彪为高祖所宠，性又刚直，遂多所弹纠，远近畏之，豪右屏气。高祖尝呼为李生，又从容谓群臣曰： 吾之有李生，犹汉之有汲黯。 
《北齐书》曰：齐王高澄用崔暹为御史中尉，宋游道为尚书左丞，谓之曰： 卿一人处南台，一人处北省，当使天下肃然。 
又曰：琅邪王俨，字仁威，武成第三子，累为御史中丞。魏氏旧制，中丞出，清道，与皇太子分路行，王公皆迳住车去牛，顿车於地，以待中丞过，其或违迟，则赤棒棒之。自都邺后，此仪寝绝。武成欲雄宠俨，乃使一依旧制。初，从北宫出，将上宫丞，凡京畿步骑，领军之官属，中丞之威仪，司徒之卤簿，莫不毕备。时俨总领四职，帝与胡后在华林园东门外张幕，隔青纱步障观之。遣中使骤马趣仗，不得入，自言奉敕，赤棒应声碎其鞍，马惊人坠。帝大笑，以为善。更敕令驻车，传语良久，观者倾京邑。
《陈书》曰：徐陵除散骑常侍、御史中丞。时安成王为司空，以帝弟之尊，势倾朝野。直兵鲍僧叡假王威权，抑塞辞讼，大臣莫敢言者。陵闻之，乃为奏弹，导从南台官属，引奏案而入。世祖见陵服章严肃，若不可犯，为敛容正色坐。陵进读奉状时，安成王殿上侍立，仰视世祖，流汗失色。陵遣殿中御史引王下殿，遂劾免侍中、中书监。自此朝廷肃然。
《隋书》曰：后魏延昌中，王显有宠於宣武，御史中丞请革选御史，此后踵其事，每一殿中更置御史。自开皇后，始自吏部选用，依旧直入禁中。
《唐书官品志》曰：中丞一人，掌督司百僚。皇太子已下，其在营门行，行马内违法者，皆纠弹之。虽在马外而监司不纠，亦得奏之。专道而行，逢尚书丞、郎，亦得停驻。
又曰：张易之纵恣益横，尝私引相工李引泰占吉凶，言涉不顺。御史丞宋璟(音冏。)请穷究其状，武太后曰： 易之等已上闻。 璟曰： 谋反大逆，无容首免。易之等分外承恩，臣知言出祸从，然义激於心，虽死不恨。 太后不悦。内史姚璹(音轨。)恐忤旨，遽宣敕令出。璟曰： 天颜咫尺，亲奉德音，不烦宰相擅宣王命。 太后意解，及收易之等就狱，寻诏原之，命就宅谢罪。璟拒而不见，曰： 公事当公言之，若私见，法无私也。 
又曰：御史中丞姚庭筠奏称： 律令格式，悬之象魏，奉而行之，事无不理。比见诸司寮寀，不能遵守章程，事无大小，皆悉闻奏。臣闻为君者任臣，为臣者奉法，故云汝为君目，将司明也。则知万机务综，不可遍览也。所以设官分职者，委任责成，百工惟时，以成垂拱之化。比者，或修一水窗，或伐一枯木，并皆上闻。旒扆取断宸衷，岂代天理物，至公之道也。自今已后，若缘军国大事及牒式无文者，任奏取进旨。自馀据章程合行者，各令准法处分。其故生疑滞致有稽失者，请令御史随事纠弹。 上从之。
又曰：卢奕，怀慎之少子也。与兄奂(音唤。)齐名，天宝十一年为御史中丞。始怀慎及奂并为此官，父子三人为中丞，清节不易，时人美之。
又曰：齐映为御史中丞，从德宗幸梁州，每遇险，映尝执辔，会上马惊，跳奔益甚。上惧伤映，令舍辔，映坚执，久之乃止。问其故，对曰： 马奔踶，(音弟。)不过伤臣；如舍之，或犯清尘。虽臣万死，何以塞责？ 上嘉叹无己。
又曰：御史中丞武元衡奏： 贞元二年御史中丞窦参所奏，凡诸使兼宪官者，除元帅、都统、节度、观察、都团练、防御等使，馀并在本官之位。其后苏弁、(音卞。)于〈丕页〉(音顾。)以度支郎中兼御史中丞，邓求以易州刺史兼御史大夫，皆奉进旨，令在同类之上。伏以前后异同，遵守不一，臣谨议伏请，自今常参官兼御史大夫中丞者，惟检校省官，立在本品同类之上。 从之。
又曰：元和中御史中丞王播奏： 监察御史，旧例在任二十五月转准具员，不加，今请仍旧。殿中侍御史，旧例在任十三月转准具员，加至十八月，今请减至十五月。侍御史，旧例在任六月转准具员，加十三月，今请减至十月。 从之。
又曰：文宗开成初，中丞狄兼谟谢官，上曰： 御史中丞，朝廷纪纲，一台理则朝廷理，朝廷理则天下理。无旷厥职。 兼謩奏曰： 凡天下有碍法不得中道事，臣尽得以弹奏。 上曰： 大抵以顾望畏忌为心者，自失职业。卿梁公之后，将嗣家声，不可不留意。 
又曰：文宗谓宰臣曰： 丁居晦作中丞何如？ 因悉数大臣而品第之，叹曰： 宋申锡堪任此官，惜哉！ 
又曰：牛僧孺可为大夫，宰臣郑覃曰： 顷为中丞，未尝搏击，恐无风望。 上曰： 不然，鸾凤与鹰隼事异。 
又曰：居晦作此官，朕曾以时谚谓杜甫、李白辈为四绝问。居晦曰： 此非君上要知之事。 常以此记得居晦，今所以擢为中丞。
又曰：会昌元年，中书门下奏： 御史中丞为大夫之贰，缘大夫秩崇，官不常置，中丞常为宪台之长。今寺监、少卿、少监、司业、少尹并为寺置之贰，皆为四品。中丞，官名至重，见秩未崇，望升为从四品。 从之。
又曰：薛存诚为给事中。琼林库使奏召工徒太广，存诚以为此者奸人窜名以避征徭，不可许。咸阳尉袁儋(都甘切。)与军镇相竞，军人无理，遂肆侵诬，儋反受罚。二敕继至，存诚皆执之。上闻甚悦，命中使嘉劳。由是选拜御史中丞。
又曰：孔纬为御史中丞。纬器志方雅，嫉恶如仇。既总宪纲，中外不绳而自肃。
又曰：卢坦为御史中丞，裴均为仆射，左班逾位请退之，均不受。坦曰： 姚南仲为仆射，例如此。 均曰： 南仲何人？ 坦曰： 南仲是守正而不交权幸者。 寻罢为右庶子，时人归咎於均。
《三国典略》曰：梁张绾，字孝卿，雍州刺史绩之弟也。梁主策其百事，绾对阙其六，乃号为百六公。常为御史中丞，兄绩为仆射。元日朝会，及百司就列，兄弟并导驺两途，前世未有，时人荣之。
崔鸿《十六国春秋前录》曰：段凯骁勇善射，好读书，为御史中丞，明笔直绳，无所阿避，号曰老虎。
《傅咸集》：奏曰：司隶中丞得纠太子而不得纠尚书。臣所未譬，朝廷无亦易之。梅陶自叙曰： 余居丞，曾以法鞭皇太子傅，亲友莫不致谏。余笑而应之。堂高由陛下，太子所以崇於上，由吾奉王者法，吾岂枉道曲媚？后皇太子特见延清，赐以请宴礼之，如师。 袁淑《谢中丞章》曰： 窃惟此职，昭赞实预损益，必须廉明威正。刺骨穷文，使权家勋族不敢藉强而侮物；戚门右姓不得称雄以掩众。昔傅咸卧治，僚辟戢惧；孙宝移疾，卿尹皆怠。 
○持书侍御史
《汉书》曰：宣皇帝元凤中，路温舒上书宜尚德缓刑，帝深采览之。季秋后谳时，(谳，鱼列反，又音巘。)帝幸宣室齐宫而决事，命侍御史二人持书，遂置持书御史。
《通典》曰：御史中丞，旧持书御史也。(国讳改焉，后历代皆同。)
《风俗通》曰：顷者，廷尉多墙面而苟充兹位，持书侍御史不复平议谳，当纠纷，岂一事哉！里语曰： 县官漫漫，冤死者半。 
《后汉书》曰：蔡邕以侍御史转持书御史，迁尚书，三日之间，周迁三台。
《续后汉书·百官志》曰：持书御史，秩百石，掌选明法律者为之。天子疑狱，以法律谳是非，纠六品已下。桓帝以后不治狱，充位而已。
《魏志》曰：王观字伟台，东郡亶丘人也。明帝幸许昌，召观为治(音持，下同。)书侍御史，典行台狱。时多仓卒喜怒，而观不阿音顺旨。
《晋书》曰：杜预为镇南，入辞，口启陈寿才史通博，宜补黄散也。(黄，黄门待郎。散，散骑常待。)上曰： 寿可作治书否？ 预对曰： 惟在圣诏。 即手诏用之。
又曰：太始四年置黄沙狱、持书御史一人，秩与中丞同，掌诏狱及廷尉不当，皆理之。
《梁书》曰：谢几卿，天监初除征虏，鄱阳王记室，尚书三公侍郎，寻为治书侍御史。旧郎官转为此职者，世谓为南奔。几卿颇失志，多陈疾，台事略不复理。徙为散骑侍郎。
《后魏书》曰：高道悦拜治书御史，正己当官，亡惮强御，奏举任城王王澄等免官。高祖诏褒美之。
《隋书》曰：柳彧迁治书侍御史。於时刺史多任武将，类不称职。彧上表曰： 方今天下太平，四海清谧，共治百姓，须任其才。昔汉光武一代明哲，超自布衣，备知情伪，与二十八将，披荆棘，定天下，及功成之后，无所职任。伏见诏书以上柱国和干子为杞州刺史，其人年垂八十，钟鸣漏尽。前任赵州，闇於职务，政由群小，贿赂公行，百姓吁嗟，歌谣满道。乃云：老禾不早杀，馀种秽良田。古人乃云：耕当问奴，织当问婢。此言各有所能也。干子弓马武用，是其所长，治民莅职，非其所解。至尊思治，无忘兴寝，如谓优老尚年，自可厚赐金帛，若令刺举，所损殊大。臣死而后已，敢不竭诚！ 上善之，干子竟免。
又曰：梁毗为持书御史。时京师饥，上令禁酒，刘昉使妾任(任，纵也。)屋当炉酤酒，毗劾奏昉曰： 臣闻处贵则戒之以奢，持满则守之以约。昉既位列郡公，秩高庶尹，縻爵稍久，厚禄已淹，正当戒满归盈，监斯止足。何乃规曲糵之润，竞锥刀之末，身昵酒徒，家为逋薮？若不纠绳，何以肃厉！ 有诏不治，昉郁郁不得志。
又曰：柳彧为治书御史，右仆射杨素当涂显贵，百寮慑惮，无敢忤者。尝以少谴，敕送南台。素恃贵，坐彧床。彧从外来，见素如此，於阶下端笏整容，谓素曰： 奉敕治公之罪。 素遽下，彧据案而坐，立素於廷，辨诘事状。素由是衔之。
《唐书》曰：孙伏伽初以三事上谏，高祖大悦，擢拜治书侍御史，兼赐帛三百匹。时军国多事，赋敛繁重，伏伽屡奏请改革旧政，高祖并纳之，因谓裴寂曰： 隋末无道，上下相蒙，主则骄矜，臣惟谄佞，上不闻过，下不尽忠，使社稷倾危，身死匹夫之手。朕拨乱反正，志在安人，平乱任武臣，官方委文吏，庶得各展器能，以匡不逮。此每虚心接待，冀闻谠言。然惟李纲差尽忠款，孙伏伽可谓诚直，馀人犹踵弊风，俯首而已，岂朕所望哉？ 
江总《赠孔中丞诗》曰：我行五岭表，辞乡二十年，闻鹦欲动咏，披雾即依然。畴昔同寮寀，今随年代改。借问藏书处，惟君故人在。故人名宦高，清简肃权豪。谁知怀九叹，徒然泣二毛。
傅咸《御史中丞箴叙》曰：百官之箴，以箴王阙。余承先君之踪，窃位宪台，惧有忝累垂翼之责，且造斯箴以自勖励。不云自箴，而云御史中丞箴者，凡为御史中丞，欲通以箴之也。词曰： 煌煌天文，众星是环。爰立执法，其晖有焕。执宪之纲，秉国之宪。鹰扬虎视，肃清违慢。骞骞匪躬，是曰王臣。既直其道，奚顾其身？身之不顾，孰有弗震？邦国若否，惟仲山甫是明。焉用彼相，莫扶其倾。淮南构逆，实惮汲生。赫赫有国，可无忠贞！忧责有在，绳亦必直。良农耘秽，勿使能植。无礼是逐，安惜翅翼？喏尔庶寮，各敬乃职。无为罚先，无怙厥力。怨及朋友，无惭於色。得之天子，内省有恧。(音匿，惭也。)是用作箴，惟以自敕。 
