○侍御史
《六典》曰：侍御史掌纠举百僚，推鞫狱讼。凡有别付者，则按其实状以奏。若寻常之狱，推讫，断於大理。凡事非大夫、中丞所劾而合弹奏者，则具其事为状；大夫、中丞押大事，则豸冠、朱衣、纁裳、白纱、中单以弹之，小事常服而已。
《续汉书·百官志》曰：侍御史，员五人，秩六百石。以公府掾属高第补之，或牧守、议郎、郎中为之。掌察非法，受公卿群吏奏事，有违失者举劾之。凡郊庙及大拜则一人监威仪，有违失者则劾奏。
《汉官仪·侍臣下》曰：御史，秦官也。案周有御史，掌邦国都鄙及万民之治，令以赞冢宰。
应劭《汉官仪》曰：侍御史，周官也。为柱下史，冠法冠一名曰 柱后 ，以铁为之，言其审固不挠也。或说古有獬豸兽，主触邪佞，故执宪者以其角形为冠耳。余览《秦事》云： 始皇灭楚，以其君冠赐御史。 汉兴袭秦，因而不改。
《汉书仪》曰：御史员四十五人，皆是六百石。其十五人衣绛，给事殿中为御史。宿庐在石渠门外，二人尚玺，四人持书，给事二人侍前，中丞一人领余三十人留寺，理百官事也。
《史记》曰：赵禹者，郿人。武帝即位，禹以刀笔吏积劳迁为侍御史，与张汤论定律令。
又曰：下杜人程邈为御史，得罪始皇，幽系云阳十年。从狱中作大篆，少者增益，多者减损，方者使员，员者使方，奏之，始皇善之，出为御史。
又曰：张苍好旧历，秦时为御史，主柱下方书。
《汉书》曰：江充拜直指绣衣，使督三辅盗贼，禁察逾侈。时近臣多奢僣，充皆举劾，请没入车马，令身从北军击匈奴。奏闻，贵戚惶恐。
又曰：王驾字翁孺，武帝时为绣衣御史，逐捕群盗，皆纵而不诛。
又曰：严延年迁御史，劾霍光专废立。
《东观汉记》曰：陈宠，曾祖父咸哀平间以明律为侍御史。王莽篡位，父子相将归乡里，闭门不出，乃收家中律令、文书壁藏之，以俟圣主。咸常戒子孙为人议法当依轻，虽有百金之利，无与人重。
《后汉书》曰：桓典为侍御史，执政无所避，常乘骢马，京师畏之。语曰： 行行且止，避骢马御史。 
又曰：杜诗为御史，安集洛阳。时将军萧广放纵兵士，暴横民间，百姓惶扰。诗敕晓不改，遂格杀广，还以状闻。世祖召见，赐以棨戟焉。
又曰：李恂拜侍御史，持节使幽州，宣布恩泽，慰抚北狄，所过皆图写山川、屯田，聚落百馀卷，悉封奏上，肃宗嘉之。
又曰：光武闻杜林还三辅，乃征拜侍御史。引见，问以经书、故旧及西州事，甚悦之，赐以车马衣被。
又曰：陈翔字子麟，拜侍御史。元日朝贺，大将军梁冀威仪不整，翔奏请收冀治罪，时人奇之。
又曰：杨秉字叔节，拜侍御史，京畿咸称其宰相之才。
又曰：谯玄为绣衣使者，持节分行天下，观览风俗，所至专行诛赏。
《续后汉书》曰：种暠字景伯。顺帝时为侍御史，监护太子于承光宫。中常侍高梵受敕迎太子，不赍诏书，以衣车载太子欲出，太子太傅高褒不知所以，力不能止，开门临去。暠至，横剑当车曰： 御史受诏监护太子。太子国之储副，人命所系。常侍来，无一尺诏书，安知非挟奸耶？今日之事，有死而已。 梵不敢争。
又曰：张纲字文纪，迁侍御史。汉初，遣八使巡行风俗，八使同日拜，谓之八彦，皆宿儒要位，惟纲年少官微，受命各之所部，而纲独埋车轮於洛阳都亭，曰： 豺狼当路，安问狐狸？ 遂奏大将军梁冀兄弟罪恶，京师震悚。
《魏志》曰：袁绍字本初，有姿貌威容，能折节下士，士多附之。太祖少与交，以大将军掾为侍御史。
又曰：帝尝大会殿中，御史簪白笔侧阶而坐，上问左右： 此为何官何主？ 左右不对。辛毗曰： 谓御史。旧时簪笔以奏不法，今者直备官但珥笔耳。 
《吴志》曰：吕岱亲近吴都徐原，慷忾有才志，岱知其可成，赐巾褠，(居侯切，丹衣。)与共言论，后遂荐拔，官至侍御史。原性忠壮，好直言。岱时有得失，原辄谏争，又公论之，人或以告岱，岱笑： 是我所以贵德渊(德渊，岱字。)者也。 及原死，岱哭之甚哀，曰： 德渊，吕岱之益友，今不幸，岱复於何闻过？ 谈者美之。
又曰：张纮字子纲，广陵人也。孙策遣纮奉章至许宫，留为侍御史，少府孔融等皆与亲善。
又曰：朱据字子范，吴郡人也，补侍御史。是时选曹尚书暨艳疾贪污在位，欲沙汰之。据以为天下未定，宜以功覆过，弃瑕取用，举清励浊，足以沮劝，若一时贬黜，惧有后咎。艳不听，卒败。
《晋书》曰：庾峻字山甫。长安大狱久不决，转峻御史往断，朝野称当。
又曰：刘毅子〈白敦〉，(它昆切。)正直有父风，为御史。库失火，尚书郭彰率百人自卫而不救火，〈白敦〉正色诘之。彰怒曰： 我能截卿角也！ 〈白敦〉勃然谓彰曰： 君何时敢恃宠作威作福，天子法冠而欲截角！ 呼命纸笔奏之，彰伏不敢言。众人皆释，乃止。
《隋书》曰：柳调转侍御史，左仆射杨素尝於朝堂见调，因独言曰： 柳调通体弱，独摇不须风。 调敛板正色曰： 调信无取者，公不当以为侍御史；调信有可取，不应发此言！公当具瞻之秋，枢机何可轻发？ 素甚奇之。
又曰：游元为侍御史，奉使於黎阳督运，会杨玄感作逆，乃谓元曰： 独夫肆虐天下，士大夫肝脑涂地，以陷身绝域之所，军粮断绝，此亦天亡之时，我今亲率义兵诛无道，卿意如何？ 元正色答曰： 尊公荷国宠灵，功参佐命，高官重禄，近古莫俦，公之兄弟青紫交映，当谓竭诚尽节，上答鸿恩，岂意坟土未乾，亲图反噬，深为明公不取，愿思祸福之端。仆有死而已，不敢闻命。 玄感怒而囚之，屡胁以兵，竟不屈节，於是害之。
又曰：陈孝意，大业初为鲁郡司法书佐，郡内号为廉平。太守苏威尝欲杀一囚，孝意固谏，至於再三，威不许。孝意因解衣，请先受死。良久，威意乃解，谢遣之。渐加礼敬。及威为纳言，奏孝意侍御史。
又曰：獬豸冠，案《礼图》曰： 法冠也。一曰柱后惠文。 (如淳注《汉官》云： 惠，蝉也。细如蝉翼，今御史服之礼图也。 )
又曰：獬豸冠，高五寸，秦制也。法官服之。案《董巴志》云： 獬豸，神羊也。 蔡邕云： 如麟一角。 应劭云： 古有此兽，主触不直，故执宪者为冠以象之。秦灭楚，以其冠赐御史。 
《唐书》：李素立丁忧，高祖令所司夺情授七品清要官，所司权拟雍州刺史录参军。高祖曰： 此官要而不清。 又拟秘书郎，高祖曰： 此官清而不要。 遂擢授侍御史。
又曰：柳范为侍御史，时吴王恪好畋猎，损居人田苗，范奏惮之。太宗因谓侍臣曰： 权万纪事我儿，不能匡正，其罪合死。 范进曰： 房玄龄事陛下，犹不能谏止畋猎，岂可独罪万纪？ 太宗大怒，拂衣而去。久之，独引范曰： 何得逆折我？ 范曰： 臣闻主圣臣直，陛下仁明，臣敢不尽愚直？ 太宗意乃解。
又曰：高宗尝问群臣求可为御史者，佥举万年尉杨子(失其名。)居数月，复问之，群臣又举焉。上曰： 吾闻斯人常亵服居公堂视事，其可为准绳司乎？ 由是百司群僚必表而视事。
又曰：乾封中韦仁约除侍御史，与公卿相见，未尝行拜礼。或勉之，仁约曰： 雕鹗鹰鹯岂众禽之偶，奈何设拜以狎之？ 且耳目之官，故当特立乃曰御史。衔命出使，不能动摇山岳，震惧州县，诚旷职耳。 
又曰：贾言忠，河南洛阳人也。乾封中为侍御史，时朝廷有事辽东，言忠奉使往支军粮，及还，高宗问以军事。言忠画其山川地势，且陈辽东可平之状。高祖悦。又问诸将优劣。言忠曰： 李勣先朝旧臣，圣鉴所悉；庞同善虽非斗将，而持军严整；薛仁贵勇冠三军，名可振敌；高侃俭素自处，忠果有谋；契苾何力沉毅持重，有统御之才，然颇有忌前之癖。诸将夙夜小心，忘身忧国，莫逮於李勣者。 高宗深然之。
又曰：刘思立，宋州宁陵人也。高宗时为侍御史。属河南河北旱俭，遣御史中丞崔谧等分道存问赈给。思立上疏谏曰： 今麦序方秋，蚕功未毕；三时之务，万姓所先；敕使抚巡，人皆竦抃；忘其家业，翼此天恩，踊跃参迎，必难抑止；集聚既广，妨废亦多。加以途程往还，兼之晨夕停滞。既缘赈给，须立簿书；本欲安存，却成烦扰。又无驿之处，骑马稍难。简择公私，须臾追集。雨后农务，特切常情，蹔废须臾，即亏岁计。每为一马，遂劳数家，从此相乘，恐更滋甚。望且委州县赈给，待秋后闲时出使褒贬。 疏奏，谧等遂不行。
又曰：李义府恃宠用事。妇人淳于氏，有美色，坐事系大理，乃讽丞毕正义枉法出之。将纳为妾，会有密言其状者。上令给事中刘仲轨鞫之。义府恐泄其谋，逼正义自缢於狱中。上知，而特原义府之罪。侍御史王义方奏： 义府擅杀寺丞，陛下虽已释放，然天子置三公、九卿、二十七大夫、八十一元士，本欲水火相济，盐梅相成，然后庶绩咸熙，风雨交泰，则知人主不得独是非。昔唐尧至圣，失之於四凶；汉祖深仁，失之於陈犭希；光武聪明宽恕，失之於逢萌；魏武勇略英雄，失之於张邈。此英杰之主，莫不失之於前，得之於后。今陛下继圣，抚有万邦，蛮陬夷落，犹惧刑纲，况辇毂咫尺，奸臣肆虐。杀一六品寺丞，足使忠臣抗愤；纵令正义自缢，此事弥不可容。便是畏义府之权势，能杀身以灭口。此则生杀之威，已非主出；赏罚之柄，下移奸佞。请乞重勘，当正义死之由，雪冤气於幽泉，诛奸臣於白日。 对仗叱义府，令下；义府视，不退；义方三叱。上既无言，义府趋出。
又曰：王志愔，博州聊城人也。少以进士擢第，神龙年累除左台御史。执法刚正，百僚畏惮，时人呼 皂雕 言其顾瞻人吏如雕鹗之视燕雀也。
又曰：苏瑰案问郑普思，其妻有宠於韦庶人，特敕令对御辨折，上屡抑瑰而伸普思。侍御史范献忠历阶而前曰： 臣请先罪苏瑰。 上问其故。献忠曰： 苏瑰国之大夫，荷荣贵久矣，不斩逆贼而后闻奏，今使眩惑天聪，摇动刑柄。而普思反状昭露，陛下曲为申理，此则王者不死。今圣躬万福，岂有两天子耶？臣请先死，终不能事普思。 上意乃解，狱遂定。
又曰：御史遭长官於途，皆免帽降乘，长官戢辔，辞而上马。乾封中王本立为御史，意气颇高，途逢长官，端揖而已，自是诸人或降而立，或足至地，或侧鞭弛镫，轻重无恒。开元以来，但举鞭耸揖而已也。
又曰：刘藏器为侍御史，时卫卿尉迟宝琳抑人为妾，藏器奏请还其父母。上既可其奏，宝琳私奏乞之，上又从之。藏器复执奏，上又可之。宝琳又请，如是三。藏器进言曰： 法者，海内之悬衡，上下之所共，若刑罚不中，则人无所措手足。陛下若用舍恣情，爱憎由己，则国之刑宪何所施陈。今宝琳请，陛下从之；臣执奏，陛下亦从之。今日从之，明日又改之，欲令下人何以遵奉？夫人无信不立，匹夫匹妇尚不可失信，况为天子，安可戏言？今陛下二三其言？处分不定，臣恐四海之内，无所适从。 上竟从藏器所奏。
又曰：王播为侍御史。贞元末，华臣李实为京兆尹，恃恩颇横，尝遇播於途不避。故事，尹避台官。播移文诋之。
又曰：温造拜侍御史，请复置弹事朱衣、豸冠於外廊，大臣阻而不行。李祐自夏州入拜金吾，违制进马一百五十匹，造正衙弹奏，祐股战汗流。祐私谓人曰：吾逾蔡州城擒吴元济，未尝心动，今日胆落於温御史，吁可畏哉！ 
《英雄记》曰：袁绍辟大将军府，不得已，起从命，举高第，迁侍御史。弟术为尚书，绍不欲为台下，告疾求退。
《三辅决录》曰：韦约字季明。司徒刘恺甚敬重之，谓曰： 君以轻去就，故大位不跻，今岁垂尽，选御史实欲烦君。 约曰： 犬马齿尽，既无膂力，又无考课；所以踌躇恋慕者，以明公礼遇隆崇，未能自割。 因称素有风疾，眩冒不堪久侍，遂徒跣趋出，公追不及。
《陈留耆旧传》曰：杨仁字文义，明帝引见，问当代政治之事，仁对，上大奇之，拜侍御史。明帝崩，是时，诸马贵贱各争入宫，仁被甲持戟遮敕宫门不得令入。章帝既立，诸马贵更赞仁刻峻，於是上善之。
《通典》曰：侍御史之职四。谓推、(推，有掌推鞠。)弹、(掌弹举。)公廨、(知公廨事。)杂事，(台中事悉总之。)定殿中监察以下职事及进名改转，台内之事悉主之，号为台端，它人称之曰 端公 。其知杂事者谓之杂端，最为雄极。食座之南设横榻谓之南床，殿中监察不得坐。(亦谓之痴床，言处其上者，皆骄傲自得，使人如痴，故谓之痴床也。)凡侍御史之例，不出累月则迁登南省，故号为南床。百日察其行止、出入、揖让、去就。殿中已下，皆禀而随之先后，亏失者有罚。
又曰：二汉侍御史所掌，凡有五曹：一曰令曹，(掌律令。)二曰印曹，(掌劾日。)三曰供曹，(掌齐祀。)四曰尉马曹，(掌厩马。)五曰乘曹，(掌获驾。)豹尾之内便为禁省。
又曰：旧例御史台不受诉讼，有通辞状者即於台门候，御史竞往门外收采，知可弹者，略其姓名。皆云风闻访知。永徽中崔义玄为大夫，劾状题告人姓名。
《黄石公阴谋秘法》曰：荧惑，火之精，御史之象，主禁令、刑罚、收捕、纠正。
○殿中侍御史
《六典》曰：殿中侍御史掌殿庭供奉之仪式。凡冬至、元正大朝会，则具服升殿。若郊祀、巡省则具服从，於旌门检察，视其文物有亏缺则纠之。凡两京城内则分知左、右巡，各察其所巡之内有不法之事。
《三国典略》曰：齐宋世良，字元文，魏孝庄时为殿中侍御史。诣河北括户，大获游惰；至汲郡旁见有骸骨，移书瘗之。其夜有雨滂沱，孝庄劳之曰： 卿所括得丁，倍於本帐，若官人皆如此，便是更生出一天下也。 
《唐书·官品志》曰：殿中侍御史四人，掌殿中禁卫内事。
又曰：张行成为殿中侍御史，纠劾不避权戚，太宗以为能，谓房玄龄曰： 观古今用人，必因媒介，若行成者，朕自举之，无先容也。 
又曰：王无竞自监察御史转殿中侍御史。旧例，每日更直於殿前正班。宰相宗楚客、杨再思尝离班偶语，无竞前曰： 朝礼至敬，公等大臣，不宜轻易以慢恒典。 楚客等大怒，转无竞为太子舍人。
又曰：殿中侍御史郭震，劾刑部尚书赵彦昭、太子宾客韦嗣立、青州刺史韦安石曰： 彦昭以女巫赵五娘左道乱常，托为诸姑，潜相影援。既因提挈，遂践台阶，或驱车造门施妇人之服，或携妻就谒申犹子之情，同恶相济，一至於此！又张易之兄弟，势倾朝野，嗣立此际结为舅甥，神龙之初已合诛死，天网疏漏，腰领误全，与安石托附阿韦，编诸属籍。中宗晏驾，削太皇辅正之制，定阿韦临朝之策。此时朝野危惧，人神怨愤。臣忝司清宪，敢不纠弹，彦照等并请准法处分。 於是并贬官。
《山公启事》曰：中书属通事令史孙琳限满，久习内事，才宜殿中侍御史，须空补之，不审可否？诏曰： 可！。 
《曹氏传》曰：左拥起於碎吏，武帝以为能，擢为殿中侍御史。
○监察御史
《六典》曰：监察御史掌分察百僚，巡按郡县，纠视刑狱，肃整朝仪。朝廷有不肃敬及斗失者，则纠而劾之。
《唐书》曰：李素立武德初为监察御史，时有犯法不至死者，高祖将令杀之，素立谏曰： 三尺之法与天下共之，法一动摇，则人无所措手足。陛下甫创鸿业，遐荒尚阻，奈何辇毂之下，便弃刑书？臣忝法司，不敢奉旨。 高祖从之。
又曰：张嘉贞，蒲州猗氏人也，坐事免归乡里，居长安。侍御史张循宪为河东采访使，荐嘉贞才堪宪官，请以己之官秩授之。则天召见，垂帘与之言，嘉贞奏曰： 臣以草莱而得谒九重，是千载一遇也。咫尺之间，如隔云雾，竟不睹日月，恐君臣之道有所未尽。 则天遽令卷帘与语，大悦，擢拜监察御史。
又曰：纪履忠为监察御史，劾奏御史中丞来俊臣犯状有五：一专擅国权，二谋害忠善，三赃贿贪浊，四失仪勃礼，五淫昏很戾。论兹五罪，合至万诛，请下狱理罪。
又曰：萧至忠为监察御史，弹凤阁侍郎同凤阁鸾台三品苏味道赃污贬官。御史大夫李承嘉尝召诸御史责之曰： 近日弹事不咨大夫，礼乎？ 众不敢对，至忠曰： 故事，台中无长官，御史人君耳目，比肩事主，得各自弹，事不相关，或先白大夫而许弹事，如弹大夫不知白谁也？ 承嘉默然，而惮其刚正。
又曰：崔琬为监察御史，弹奏宰相宗楚客、纪处讷等骄恣跋扈，请收劾之。旧制，大臣有被御史弹者，皆俯偻趋出，待罪朝省。楚客瞋目作色，称以忠鲠被诬。中宗令琬与楚客约为兄弟，人窃叹焉。
又曰：齐澣，定州义丰人。少以词学称，弱冠制科登第。景云二年，中书令姚崇用为监察御史。弹劾违犯，先於风教，当时以为称职。
又曰：开元五年，监察御史杜暹往碛西覆屯会郭处瓘与史献等不叶，更相执奏，诏暹案其事实。史献以金遗暹，固辞。左右曰： 公远使绝域，不可失蕃人情。 暹不得已受之，埋於幕下。既去，出境，乃移牒令收取之。
又曰：李勉拜监察御史，属朝廷右武，勋臣恃宠，多不知礼。大将荣崇嗣於行在朝堂背阙而坐，言笑自若。勉劾之，拘於省司，肃宗特原之，叹曰： 吾有李勉，始知朝廷尊矣。 
又曰：御史台奏准：旧例监察御史从下六人，各察尚书省一司；又准：兴元元年十月敕令监察从上第一人，察吏部礼部第二人，察兵部、工部第三人，察户部，刑部第四人者。伏以监察第一第二人已充监察及馆驿等，使新人除出使外，并无以观其能否。今请守旧制，新人分察。从之。
又曰：元〈禾贞〉拜监察御史，奉使东蜀，劾奏东川节度使严砺违制擅赋，又籍没涂山甫等吏民八十八户田宅奴婢。时砺已死，七州刺史皆责罚。〈禾贞〉虽举职，而执政犹有与砺厚者恶之。
又曰：杨收兄假自浙西观察判官入为监察御史，兄弟并居宪府，特为新例。
又曰：李憕，(音澄。)太原人也。宇文融为御史，括田户，奏知名之士崔希逸、咸廙业、宇文顺、字孺卿、李宙及憕为判官，摄监察御史，分路检察以课，并迁监察御史。
又曰：柳浑拜监察御史，台中执法之地，动限仪矩，浑性放旷，不甚检束。察长拘局，忿其疏纵。浑不乐，乞外任，执政惜其才，奏为左补阙。
