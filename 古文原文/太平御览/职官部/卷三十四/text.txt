○国子祭酒
《六典》曰：国子祭酒、司业之职，掌邦国儒学训导之政令，有六焉：一曰国子，二曰太学，三曰四门，四曰律学，五曰书学，六曰算学。
韦昭《辩释名》曰：祭酒者，谓祭六神以酒醊之也。辩云：凡会同飨宴，必尊长先用，以酒祭先，故曰祭酒。汉时吴王年长，以为刘氏祭酒是也。
徐广《释祭酒》云：古主人具馔，则宾中长者一人举酒祭地，是则长者为祭酒也。
《汉书》曰：吴王赐号为刘氏祭酒。应劭曰：礼，饮酒必祭，示有先也，故称祭酒。饮时，惟尊长者，以酒沃酹也。
又曰：张安世荐苏武明习故事，奉使不辱君命。宣帝以武壮节老臣，令朝朔望，号称祭酒，甚优宠之。
《续汉书·百官表》曰：建武初，置五经博士，太常差次有聪明威重者一人为祭酒，总领纲纪。
《汉书·百官表》注：博士祭酒一人，掌国子学，每朝，服进贤两梁冠，佩水苍玉。
《蜀志》曰：先主既定益州，广汉太守夏纂请秦宓为师友祭酒。
《晋书》曰：袁瑰字山甫，为国子祭酒。时属经丧乱，礼教陵迟，瑰上疏，求立学徒，帝从之。国学之兴，自瑰始也。
又曰：裴頠为祭酒，奏立太学，讲堂筑门阙，刻石写五经。
《晋中兴书》曰：杜夷字行齐，以儒学称。中宗以夷为丞相祭酒。中兴初，皇太子凡三至夷舍，执经问义。
沈约《宋书》曰：博士，秦官也。掌通古今，员多至数十人，有仆射。光武增为十五人，益一经有数家之学故也。皆教弟子。光武改仆射曰祭酒。祭酒者。一位之元长也。
《齐书》曰：张绪。竟陵王子良领国子祭酒，武帝敕王晏曰： 吾欲令司徒辞祭酒以授张绪，物议以为云何？ 子良竟不拜。以绪领国子祭酒。
《齐职仪》曰：晋令博士祭酒掌国子学，而国子生师事祭酒，执经，葛巾单衣，终身致敬。
《梁书》曰：王承字安期，为国子祭酒。承祖俭父暕并居此职，三代为国师，前代未有，当时以为荣。
崔鸿《十六国春秋·前秦录》曰：建元七年，高平苏通、长乐刘祥并以硕学耆儒，尤精二礼。坚以通为《礼记》祭酒，居于东庠；祥为《仪礼》祭酒，处于西亭。坚每月朔旦率百僚亲临讲论。
《后魏书》曰：韩子熙累迁国子祭酒。子熙俭素安贫，常好退静。迁邺之始，百司并给兵力，时以祭酒闲豫，止给二人。或有令其陈谒者，子熙曰： 朝廷不与祭酒兵，何关韩子熙事？ 论者称之。
《后周书》曰：卢诞本名恭祖，拜给事黄门侍郎，魏帝诏曰： 经师易求，人师难得。朕诸儿稍长，欲命卿为师。 於是亲幸晋王第，敕晋王以下皆拜之於帝前，因赐名曰诞。又以诞儒宗学府，为当世所推，乃拜国子祭酒。
《隋书》曰：杨汪字元度，拜国子祭酒。帝令百僚就学，与汪讲论，天下通儒硕学多萃焉。论难锋起，皆不能屈。帝令御史书其问答奏之，省而大悦，赐良马一匹。
又曰：元善迁国子祭酒。上尝亲临释奠，命善讲《孝经》；於是敷陈义理，兼之以讽谏。上大悦，曰： 闻江阳之说，更起朕心。 赍绢百匹，衣一袭。
《唐书》曰：许后胤尝侍太宗讲，后为睦州刺史，因入朝乞骸骨，太宗召问曰： 朕与卿刺史，资以自养，何谓即求致仕。 后胤对曰： 年老筋力不逮，望得私第，时见阙庭。 太宗曰： 卿气力犹强，欲何官也？ 后胤陈谢不敢，太宗曰： 朕昔从卿读书，卿今日从朕求官，但言所欲，不相违也。 时国子祭酒缺，后胤奏言之，因授国子祭酒。
《风俗通》曰：孙卿有秀才，善为《诗》、《礼》、《易》、《春秋》，至齐襄王时而孙卿最老师，三为祭酒。
齐王融《为王俭让国子祭酒表》曰：窃以成均义重，振古所崇，资师道尊，有来攸尚。匪由兰芷，畴变入室之情；不自朱蓝，何迁素丝之质？
○司业
《唐书》曰：韦叔夏迁成均司业，久视元年特下制曰： 吉凶礼仪，国家所重，司礼博士，未甚详明。成均司业韦叔夏、太子率更令祝钦明等，博涉礼经，多所该练，委以参掌，冀弘典式。自今司礼所修仪注，并委叔夏等刊定讫，然后进奏。 
又曰：归崇敬上言： 司业者，义在《礼记》，云乐正司业。正，长也，言乐官之长，司主此业。《尔雅》云：大板谓之业。按《诗·周颂》：设业设虡，崇牙树羽，则业是悬钟磬之簨虡也。今太学既不教乐，於义则无所取，请改司业一为左师，一为右师，位正四品上。 
○博士
《六典》曰：博士掌教文武官三品已上及国公子、孙。
应劭《汉官仪》曰：博士，秦官也。博者，通博古今；士者，辩於然否。孝武帝建元五年初，置五经博士，秩六百石，太常差次有聪明威重者一人为祭酒，总领纲纪。
《汉旧仪》曰：武帝初置博士，取学通行修、博识多艺，晓古文、《尔雅》能属文章者为之。朝贺，位次中都官，吏称先生不得言君，其弟子称门人也。
《汉书》曰：贾谊，文帝召为博士，时年二十许，最为少，每诏令议下，诸老生未能言，谊尽为之对，人人各如其意所出。
又曰：韦贤字长孺，为人质朴少欲，笃志於学，兼通《礼》、《尚书》，以《诗》教授，时人号称邹鲁大儒，征为博士。
又曰：公孙弘对策，时百馀人，太常奏第居下。天子擢之对为第一，召入见，容貌甚严，拜为博士，待诏金马门也。
又曰：元鼎中，徐偃为博士，使行风俗。偃矫制使胶东鲁国鼓铸盐铁。还奏事，张汤劾偃矫制，法死，偃以为《春秋》之义，大夫出疆，有可以安社稷利万人，专之可也。汤不能诎。
《东观汉记》曰：甄宇拜博士，每腊诏赐博士羊，人一羊，有大小肥瘦，时议欲杀羊分肉，又欲投钩。宇因取瘦者，自是不复争。后召会，诏问 瘦羊博士 所在，京师因以为号。
又曰：欧阳歙，其先和伯从伏生受《尚书》，至于歙，七世皆为博士，敦於经学，恭俭好礼。
《后汉书》曰：光武每朝会辄令桓荣於公卿前说经书，帝称善，曰： 得生几晚！ 会博士缺，帝欲用荣，荣叩头让曰： 臣经术浅薄，不如同门生郎中彭闳、扬州从事皋弘。 帝曰： 俞，往，汝谐。 因拜荣为博士。
又曰：董钧，永初为博士，时草创五郊祭祀及宗庙礼乐、威仪章服，辄令钧参议，多见从用，当世称通儒。
华峤《后汉书》曰：初，欲立《左氏传》博士，范叔以为左氏浅末，不宜立。陈元闻之，乃诣阙上疏争之，更相辩对，凡十馀上，帝卒立左氏学也。
《汉旧仪》曰：孝文皇帝时博士七十馀人，朝服，玄章甫冠。
《魏志》曰：乐祗字文载。少好学，黄初中征拜博士。于时太学初立，博士十馀人，学多偏僻，不敢亲教，备员而已。惟文载五业并授。
又曰：文帝黄初五年，太学制五经课试之法，置《春秋穀梁》博士。
又曰：明帝太和二年，诏曰： 尊儒贵学，王教之本也。自顷儒官或非其人，将何以宣明圣道！其高选博士才任中常侍者。
《吴志》诏曰：古者建国，教学为先，所以道世治性为时养器也。自建兴已来，时事多故，吏民颇以目前趋务，去本就末，不循古道。夫所尚不淳则伤化败俗。其案古置学官，立五经博士，核取应选，加其宠禄，科见吏之中及将吏子弟有志好学者各令就业，一岁课试，差其品第加以位赏。使见之者乐其荣，闻之者羡其誉，以敦王化，以隆风俗。
《晋令》曰：博士皆取履行清淳，通明典义，若散骑、中书侍郎、太子中庶子以上乃得。召试诸生有法度者及白衣试在高等，拜郎中。
《晋书·载记》曰：姚泓受经于博士淳于岐。岐病，亲诣省病，拜于床下。自是，公侯见师傅皆拜焉。
《后魏书》曰：崔逸字景隽，好古博涉，为国子博士。每因公事，逸常被诏独进，博士特命，自逸始也。
《后周书》曰：卢辩字景宣。为太学博士，以《大戴礼》未有解诂，辩乃注之。其兄景裕为当时硕儒，谓辩曰： 昔侍中注《小戴》，今尔注《大戴》，庶纂前修矣。 
《隋书》曰：马光，开皇初，高祖征山东义学之士，光与张仲让、孔笼、窦士荣、张黑奴、刘祖仁等俱至，并授太学博士，时人号为六儒。
又曰：马光为太学博士，尝因释奠，高祖亲幸国子学，王公以下毕集。光升座讲礼，启发章门。已而诸儒生以次论难者十馀人，皆当时硕学，光剖析疑滞，虽辞非俊辩，而理义弘赡，论者莫测其浅深，咸共推服，上嘉而劳焉。
又曰：王颇授著作佐郎，寻令於国子讲授。会高祖亲临释奠，国子祭酒元善讲《孝经》，颇与相论难，词义锋起，善往往见屈。高祖大奇之，超授国子博士。
又曰：何妥授太学博士。帝初欲立五后，以问儒者辛彦之，对曰： 后与天子匹体齐尊，不宜有五。 妥驳曰： 帝喾四妃，舜又二妃，亦何常数？ 由是封襄城县伯。
又曰：房晖远为国子博士。会上令国子生通一经者，并悉荐举，将擢用之。既策问讫，博士不能时定臧否。祭酒元善怪问之，晖远曰： 江南，河北，义例不同，博士不能遍涉。学生皆持其所短，称已所长，博士各各自疑，所以久而不决也。 祭酒因令晖远考定之，晖远览笔便下，初无疑滞。或有不服者，晖远问其所传义疏，辄为始末诵之，然后出其所短，自是无敢饰非者。所试四五百人，数日便决，诸儒莫不推其通博。
《鲁国先贤传》曰：汉文帝时，闻申公为《诗》最精，以为博士。申公为《诗》，号曰《鲁诗》。
《李郈别传》曰：郈上书太后，数陈忠言，其辞虽不能尽施用，辄有策诏褒赞焉。博士著两梁冠，朝会宜随士大夫例。时贱经学博士，乃在市长下，公奏以为非所以敬儒德、明国体也。上善公言，正月大朝引博士公府长史前。
《殷氏世传》曰：殷亮，建武中征拜博士，迁讲学大夫。诸儒讲论，胜者赐席，亮重席至八九，帝嘉之，曰： 讲学不当如是耶！ 
《典略》曰：公仪休者，鲁博士也。为鲁相，无所变更，百官自正，使食禄者不得与下民争利。
《论衡》曰：王莽之时，省五经章句，博士弟子郭略，夜定旧说，死於烛下。
○少府监
《六典》曰：少府监之职、掌百工技巧之政令，总中书尚、左尚、右尚职治，掌治五署之官属，正其工徒，谨其缮作；少监为之贰。
《汉官·宰尹下》曰：少府，言别为小藏，故曰少府。
《汉书》曰：少府，秦官。掌山海池泽之税，以给供养。
又曰：欧阳地余，字长宾。为少府，诫其子曰： 我死，官属送汝财物慎无受。汝九卿儒者子孙，以廉洁著，可以自成。 及卒，少府官属送数百万，其子不受。天子闻而嘉焉，赐钱百万。
《后汉书》曰：东平王苍为骠骑。正月朔朝，苍当入贺，故事少府给璧。时阴就为少府，贵傲不奉法，漏将尽，求璧不得。苍掾朱晖遥见少府主簿持璧，乃往，绐曰： 试请观之。 既得而驰奉之，就复以他璧朝。
张璠《汉记》曰：太常种拂与李儒战而死，子劭征为少府、鸿胪皆不受，曰： 我父尽忠於朝，而为时所妒，父以身徇国，为贼臣所害，为臣子不能除贼，何面目复觐明主！ 三辅闻之，为之感动。
应劭《汉官仪》曰：少府掌山泽、陂池之税，名曰禁钱，以给私养，自别为藏。少者小也，故称少府。
《魏志》曰：王观徙少府，大将军曹爽使材官张达斫屋材及诸私用之物，观闻之，皆录夺以没官。少府统三尚方御府内藏珍玩之宝，爽等奢放，多有干求，惮观守法，乃徙为太仆。
又曰：杨阜字义山，为少府卿，然以天下为己任。
《吴志》曰：先主遣少府徐详至魏，魏太祖谓详曰： 孤比者若越横江之津，与孙将军游姑苏之台，猎长洲之苑，吾志足矣。 详对曰： 大王欲奉至尊以合诸侯，若越横江而游姑苏，是踵亡秦而蹈夫差，恐天下事去矣。 太祖曰： 徐生得无逆诈耶！ 
臧荣绪《晋书》曰：陈眕字国镇，过江为少府卿。时大旱经久，大兴四年四月始雨，有司奏应报赛宗庙山川。中宗诏曰： 祈庙云报赛，非奉尊上辞也，吾意有疑。 眕以为旧山川有祈报，故雨应赛，非大事不应告庙；子无要君亲之道，读祭称赛，於义有违。从之。
《唐书·官品志》曰：少府卿位视尚书左丞，置材官将军、左中尚方、甄官、平水、中署、南塘、邸税库、东西冶、中黄、细作、炭库、纸官、染署等令、丞。
○将作监
《六典》曰：将作大匠之职，掌供邦国修建土木工匠之政令，总四署、三监、百工之官属，以供其职事；少匠贰焉。
《汉书》曰：将作少府，秦官，掌治宫室。
范晔《后汉书》曰：魏霸征拜将作大匠。明年，和帝崩，典作顺陵。时盛冬地冻，中使督促，数罚掾吏以厉霸。霸抚循而已，初不切责，而反劳之曰： 令诸卿被辱，大匠过也。 吏皆怀恩，力作功倍。
《续汉书》曰：曹褒字叔通，迁将作大匠。时有疾疫，褒巡行病徒，自省医药糜粥，死者减少。
又《百官志》曰：将作，秩二千石，掌作宗庙、路、寝、宫室。丞一人，六百石。左右校令，左右工徒，掌木工之功，并树桐梓之类，列于道侧。
又曰：李固字子坚，迁大匠，常推贤士孔融，以将作大匠迁少府也。
华峤《后汉书》曰：应顺字仲华，为将作大匠，发摘众奸，皆极其刑，豪猾之吏敛迹。视事五年，省费以亿万。
应劭《汉官仪》曰：世祖中兴，以谒者领其官，章帝建初元年乃置真，位次河南尹。永元七年大匠应慎上言： 百郡计吏，观国之光，而舍逆旅，崎岖私馆，贡篚之物，朽湿曝露。昔晋霸之盟主耳，舍诸侯於隶人，郑子产以为大讥，况今四海之大而可无乎？ 和帝嘉纳之。
《魏志》曰：杨阜字义山，为将作大匠。明帝时初治宫室，发美女充后庭，阜上疏欲省宫人诸不见幸者，乃召御府吏问后宫人数。吏守旧令，对曰： 禁密，不得宣露。 阜怒，杖吏一百，数之曰： 国家不与九卿为密，反与小吏密乎？ 帝闻之而愈敬惮。
《晋书》曰：将作大匠陈勰掘地得古文《尚书》，奏今文长於古文，宜以古文为正；潘岳以为习用已久，不宜复改。
《唐书·官品志》曰：大匠卿位视太仆，掌土木之工，统左、右校诸署。
《汝南先贤传》曰：应仲华迁大匠，除藻饰之无用，割有损之浮费，凡所省息七亿馀万。
