○侍中
《六典》曰：侍中之职，掌出纳帝命，缉熙皇极，总典吏职，赞相礼仪，以和万邦，以弼庶务。盖以佐天子而统大政者也。凡军国之务，与中书令参而总焉，坐而论之，举而行之，此其大较也。
应劭《汉书》曰：侍中，周官也。金蝉有貂，金取坚刚，百炼不耗；蝉居高食洁，口在掖下；貂内劲悍，而外温润。侍中便蕃左右，与帝升降，卒思近对，拾遗补缺，百僚之中莫密於兹。秦始皇破赵得其冠，以赐侍中。
《史记》曰：二世用赵高计，不悉廷见大臣，居禁中。赵高常侍中用事。
《汉书》曰：张彭祖，宣帝时为侍中。少与帝微时同砚席书，以旧恩封侯，出常参乘。
又曰：史丹元帝世为侍中，出常陪乘，甚有宠，九男皆以丹任为侍中。
又曰：桑弘羊，洛阳贾人子。以心计，年十五为侍中。
又曰：霍去病，以皇后姊子。年十八为侍中，善骑射。
又曰：孝惠时侍中皆冠鵕鸃，贝带，傅脂粉。
又曰：张良子辟强，年十五为侍中。
又曰：上官桀，陇西人，为中厩令。上尝疾，及愈，见马多瘦，怒曰： 汝以我不复见马邪？ 桀顿首曰： 臣闻圣体不安，日夜忧惶，意诚不在马。 言未卒，泣数行下。帝以为忠，亲近之，为侍中。
又曰：卫尉金敞疾甚，成帝拜子涉为侍中，绿车载送卫尉府。(如淳曰：载以皇孙车，宠之也。)
《东观汉记》曰：戴凭字次仲，为侍中。正旦朝贺，百僚毕会，帝令君臣能说经者更相难诘，义有不通辄夺其席以益通者。凭遂重坐五十馀席，故京师为之语曰： 解经不穷戴侍中。 
又曰：冯鲂字孝孙，父子兄弟并带青紫，三代侍中。
《后汉书》曰：赵典再迁为侍中，时帝欲广开鸿池，典谏曰： 鸿池汎溉已且百顷，犹复增而深之，非所以崇唐虞之约已、遵孝文之爱人也。 帝纳其言而止。
又曰：杨震孙奇灵帝时为侍中，帝常从容问奇曰： 朕何如桓帝？ 对曰： 陛下之於桓帝，亦犹虞舜比德唐尧。 帝不悦曰： 卿强项，真杨震子孙。 (强项，言不低屈也。光武谓董宣为强项令也。)
又曰：朱穆因进见，乃陈曰： 闻汉家旧典，置侍中、常侍各一人，省尚书事；(省，览。)黄门侍郎一人，传发书奏，(传，通。)皆用姓族。(引用士人有族望者。)自和熹太后以女主称制，不接公卿，乃以阉人为常侍，小黄门通命两宫。自此以来，权倾人主，穷困天下。宜皆罢遣，博选耆儒宿德与参政事。 帝怒，不应。穆伏不肯起。左右传出，(传声令出也。)良久乃趋而去。
又曰：爰延为侍中，帝游上林苑，从容问延曰： 朕何如主也？ 对曰： 陛下为汉中主。 帝曰： 何以言之？ 对曰： 尚书令陈蕃任事则化，中常侍黄门豫政则乱，是以知陛下可与为善，可与为非。此中主之谓也。 帝曰： 昔朱云廷折栏槛，今侍中面称朕违，敬闻命矣。 
又曰：桓帝末，侍中皇禅参乘，上问： 貂珰何法？ 不知所出；又问地震，云： 不为灾。 还宫，乃左迁议郎。
又曰：王逸字叔师，南郡宜城人也。顺帝时为侍中，著《楚辞章句》行於代，其赋、诔、书、论及杂文，凡二十一篇；又作汉诗百二十三篇。
《续汉书》曰：侍中比二千石，无员。
《汉官仪》曰：侍中左蝉右貂，本秦丞相史。往来殿内，故谓之侍中。分掌乘舆服物，下至亵器虎子之属。武帝时，孔安国为侍中，以其儒者，特听掌御唾壶，朝廷荣之。至东京时属少府，亦无员。驾出则一人负传国玺、操斩蛇剑参乘，与中官俱止禁中。
谢承《后汉书》曰：公孙晔拜博士侍中，国有疑事，常使进见。问其得失，所陈皆据经依义，补益国家，深见省纳。
又曰：刘淑为侍中，朝夕建议，竭忠於朝，补政二百馀事，悉有篇章。朝廷有疑事，密诏问焉。
又曰：周举字宣光。时诏遣八使巡行风俗，皆选有威名者，乃拜举侍中，与杜乔、周翊、冯羡、栾巴、张纲、郭尊、太尉长史刘班分行天下，使同日而拜，号曰八俊。
应劭《汉官仪》曰：侍中迺存年耆口臭，上出鸡舌使含之。鸡舌香，颇小，辛螫，不敢咀咽。自嫌有过，得赐毒药，归舍辞诀，欲就便宜。家人哀泣，不知其故。赖僚友诸贤问其愆失，求视其药及口香，共笑之。更为吞食，其意遂解。存鄙儒蔽於此耳。
《汉官》曰：侍中，殿下称制，出则参乘，佩玺抱剑。
又曰：史丹为侍中。元帝寝疾，丹以亲密近臣得视疾。候上间独寝时，丹直入卧内，顿首伏青蒲上。(应昭曰：以青规地曰青蒲。)
《汉官仪》曰：侍中，秩千石。黄门有画室署，玉堂署，各有长一人。
《汉旧仪》曰：侍中无员，或列侯将军、卫尉、光禄大夫为之，得举非法。
又曰：侍中，左右近臣，见皇后如见帝，见婕妤，行则对壁，坐则伏茵。
《汉书典职》曰：侍中常伯选旧儒高德、博学洞达、仰瞻俯视、切问近对、喻指公卿，员八人，在尚书仆射下，尚书上。
《汉杂事》曰：金敞为元帝侍中，帝崩，故事，近臣皆随陵为园。敞世名忠孝，太后使侍成帝。
《魏志》曰：卢毓为侍中，先是，散骑常侍刘劭受诏定律，未就。毓上论曰： 古今制律之意，以为法宜一正，不宜有两端，使奸吏得容情。 及侍中高堂隆数以宫室事切谏，帝不悦，毓进曰：臣闻君明臣直，古之圣王恐不闻其过，故有敢谏之鼓。近臣尽规，此乃臣等所以不及隆。隆诸生，名为狂直，陛下宜容之。 毓在职三年，多所驳易。
又曰：刘晔字子阳，为侍中。在朝，略不交接时人，或问其故，晔答曰： 魏室即祚尚新，智者知命，俗或未咸。仆在汉为支叶，於魏备腹心，寡偶少徒，於宜未失也。 
又曰：王粲字仲宣，山阳高平人，拜侍中，博物强识，问无不对。时旧仪弛废，方兴造制度，粲恒典之。
又曰：苏则拜侍中，与董昭同僚，尝枕则膝卧，则推下之曰： 苏则之膝，非佞人之枕也。 
又曰：辛毗迁侍中，於时，帝欲徙冀州户十万实於河南，毗曰： 陛下不以臣不肖，置之左右，安得不与臣议？ 帝不答，起入内；毗随而引其裾，帝遂奋衣不还。
又曰：苏则与吉茂同隐於太白山，后则为侍中。侍中旧亲省起居，故俗谓之执虎子。茂见则，嘲曰： 仕进不止执虎子。 则笑曰： 诚不能效汝蹇蹇鹿车驱也。 
《蜀志》曰：宗预字德艳，南阳人也。预将命使吴，孙权问预曰： 东之与西，譬犹一家，而闻西更增白帝之守，何也？ 预对曰： 臣以为东益巴丘之戍，西增白帝之守，皆事势宜然，俱不足以相问也。 权大笑，嘉其抗荩，甚爱待之，见敬亚於邓芝、费祎，迁为侍中。
又曰：关兴字安国，少有令问，丞相诸葛亮深器异之。弱冠为侍中。
又曰：董扶字茂安。灵帝征扶，即拜侍中，在朝称为儒宗，甚见器用。
又曰：马良字季常，襄阳宜城人也。先主称尊号，以良为侍中。及东征吴，遣良入武陵招纳五溪蛮夷，蛮夷渠帅皆受印号，咸如意指。
《晋书》曰：王济字武子，累选侍中，与侍中孔恂、杨济同列，为一时秀彦。武帝常会公卿藩牧於式乾殿，顾济、恂而谓诸公曰： 朕左右可谓恂恂济济矣。 
又曰：沈演之为侍中、卫将军，文帝谓之曰： 侍中、领卫俱为优重，此盖宰相便座，卿其勉之！ 
又曰：陆玩迁侍中。玩虽登公辅，谦不辟掾属。成帝闻而劝之，玩不得已而从命，所辟皆寒素有行之士。玩翼亮累世，常以弘重为人主所贵，加性通雅，不以名位格物，诱纳后进，谦若布衣，由是搢绅之徒莫不荫其德宇。
又曰：韦诞以能书留补侍中，魏氏宝器铭题皆诞书也。
又曰：安平王孚，初为魏太子中庶子。魏文帝初即位，选侍中常侍等官，太子左右旧人颇讽主者，便欲就用不调馀人。孚曰： 虽尧舜必有稷契，今嗣王新立，当进用海内英贤，犹患不得，如何欲因际会自相荐举邪？官失其任，得者亦不足贵。 遂更他选。
又曰：王戎为侍中，南郡太守刘肇赂戎，筒中细布五十端，为司隶所纠，以知而未纳，故得不坐，然议者尤之。帝谓朝臣曰： 戎之为行，岂怀私苟得，正当不欲为异耳！ 帝虽以是言释之，然为清慎者所鄙。
又曰：褚翼字谋远，为侍中。苏峻作乱，王师败绩，火及宫室。翼手抱天子登太极殿，峻兵入，叱翼令下，翼不动，曰： 苏冠军未觐至尊，军人岂得逼斥宫禁。 於是兵士不敢上太极。峻执政，犹以为侍中。
《宋书》曰：陆仲元者，晋太尉玩曾孙也，为侍中。自吴郡太守玩至仲元，四世为侍中，时人方之金、张二族。
又曰：刘湛为侍中。时王华、王昙首、殷景仁亦为侍中，文帝於六合殿与四人宴饮甚悦。华等出，帝目送良久，叹曰： 此四贤一时之秀，同管喉舌，恐后世难继。 
又曰：殷景仁迁侍中，与王华、王昙首、刘湛四人并时为侍中，俱居门下，皆以风力扃幹，冠冕一时。同升之美，近代莫及。
又曰：王僧绰迁侍中。任以机密，时年二十九。始兴王濬尝问其年，僧绰自谦早达，逡巡良久乃答。其谦虚自退若此。
又曰：谢庄为侍中，领前将军。时孝武出行夜还，敕开门。庄居守，以棨信或虚，须墨诏乃开。上后因酒宴从容曰： 卿欲效郅君章邪？ 对曰： 臣闻搜巡有度，郊祀有节，盘於游田，著之前诫。陛下今蒙犯尘露，晨往宵还，容致不郢之徒妄生矫诈，臣是以伏须神笔。 
又曰：孝武时，侍中何偃南郊陪乘，銮轺过白门阃，偃将匐，帝反手接之曰： 朕反陪卿也。 
又曰：王华等每与帝接膝共语，貂拂帝手，拨貂置案上。语毕，复手插之。
《齐书》曰：江淹累迁侍中。初，淹年十三，时孤贫，常采薪以养母，曾於樵所得貂蝉一具，鬻以供养，其母曰： 此故汝之休征也。汝才行若此，岂长贫贱耶！可留待得侍中著之。 至是，果如母言。
《南史》曰：谢朏(音斐)为侍中，及齐受禅，朏当日在直，百僚陪位。侍中当解玺，朏佯不知曰： 有何公事？ 传诏云： 解玺授齐王。 朏曰： 齐自应有侍中。 乃引枕卧。传诏者惧，乃使称疾，欲取兼人，朏曰： 我无疾，何所道？ 遂朝服步出东掖门，乃得车，仍还宅。是日遂以王俭为侍中，解玺。既而武帝请诛朏，高帝曰： 杀之则成其名，正应容之度外。 
《齐职仪》曰：魏，侍中掌傧赞。大驾出，则次直侍中护驾，正直侍中负玺陪乘，不带剑，皆骑从。御登殿，与散骑侍郎对挟帝，侍中居左，常侍居右。备切问近对，拾遗补缺也。
又曰：东汉侍中便蕃左右，与帝升降。法驾出，多识者一人参乘，兼负传国玺，操斩蛇剑。
《南史》曰：朱异居权要三十馀年，善承上旨，故特被宠。任历官自员外常侍至侍中，四官皆珥貂；自右卫率至领军，四职并驱卤簿，近代未之有也。
《梁书》曰：萧介，会侍中阙，选司举王筠等四人并不称旨。高祖曰： 我门中久无此职，宜用萧介为之。 介博物强识，应对左右，多所匡正，高祖甚重之。
又曰：王训字怀范，为侍中。武帝问何敬容曰： 褚彦回年几为宰相？ 对曰： 少过三十。 帝曰： 今之王训，无谢彦回。 彦回，宋明帝时为侍郎。
又曰：柳庆远为侍中。尝失火，禁中惊惧。帝悉敛诸门钥，问 柳侍中何在 ，即至，悉付之。
《后魏书》曰：罗结，世祖初迁侍中，外都大官，总三十六曹事。年一百七岁，精爽不衰。世祖以其忠悫，甚见信，待监典后宫，出入卧内。
又曰：甄琛拜侍中，以其衰老，诏赐御府杖，朝直杖以出入。
《五代史百官志》曰：北齐侍中，因后魏置六人，掌献纳谏正及进御之职，参与诸公论国政也。
《唐书》曰：魏征代王珪为侍中，尚书省滞讼有不决者，诏征评理之。征性非习法，但存大体，以情处断，无不悦服。
又曰：杨师道为侍中，性周慎谨密，未尝漏泄内事。亲友或问禁中之言，乃更对以他语。尝曰： 吾少窥汉史，至孔光不言温室之树，每钦其馀风，可庶几也。 
《唐书·官品志》曰：侍中高功者，在职一年，诏加侍中祭酒，与侍郎高功者一人对掌禁令。
《华阳国志》曰：谯隆为上林令，武帝欲广上林苑。隆言： 尧舜至治，广德不务林苑。 帝后思其言，征为侍中。
《益部耆旧传》曰：蜀郡张宽，字叔文，汉武帝时为侍中。从祀甘泉至渭桥，有女人浴於渭水，乳长七尺。上怪其异，遣问之，女曰： 帝后第七车者知我所来。 时宽在第七车，对曰： 天星主祭祀者。斋戒不严，则女人见。 
又曰：李固字子坚，谏帝云： 臣一日会朝中，见诸侍中皆诸家年少，无一宿儒可顾问者。 乃进杨厚、黄琼。
《三辅故事》曰：金日磾字翁叔，封〈禾它〉侯，有忠勤之节，七叶侍中。
《文士传》曰：张衡拜侍中，恒居帷幄，从容讽议，拾遗左右。
《竹林七贤传》曰：山涛，大始七年为侍中，诏书曰： 涛清风淳履，思心通远，宜侍帷幄，尽规左右。 
《颜含别传》曰：颜髦字君道，仪状严整，风貌端美。大司马桓公叹曰： 颜侍中廊庙之望，喉舌机要。 
魏明帝《先贤传》曰：卢植字子幹，拜侍中。逆臣董卓议欲废帝，群僚之士惟卓是顺，独植正色。卓遂大怒，欲害植。议郎彭伯群与卓亲，入为卓议曰： 夫善人者，天下之纪。卢侍中海内大儒，天下之望。今先害之，则天下怖。 卓遂止。
《孔丛子》曰：孔臧与子琳书：侍中安国特见崇礼，不供亵事，独得掌御唾壶。朝廷之士莫不荣之。此亲汝所见。
《环济要略》曰：侍中，古官也。或曰风后为黄帝侍中，周时号常伯。常者，言其道德可常遵也。秦始皇复故冠貂蝉，汉因而不改。侍帷幄，受顾问，拾遣於左右，出则负玺以从，秩二千石。
《语林》曰：晋孝武好与虞啸父饮酒，不醉不出。后临出拜，殆不复能起，帝因呼人扶上殿： 扶虞侍中。 啸父答曰： 臣位未及扶，醉未及乱，非分之赐，所不敢当。 帝美之，敕左右疏其语。
《续搜神记》曰：程咸字延休，其母始怀咸，梦老公授药与之，服此当生贵子。晋武帝时历位至侍中，有名於世。
挚虞《决疑要注》曰：晋武帝时彭权为侍中，帝问侍臣： 旄头之义何谓邪？ 权对曰： 《秦纪》云：秦国有奇怪，触山截水，无不崩溃，惟畏旄头，故使虎士执之，以卫至尊。 
《山公启事》曰：侍中、太常、河南尹并缺，皆显职，宜必得其人。右军裴偕通理有才义，佥论以为侍中才。又启云： 诏，侍中缺，当复得人，谁可者？ 雍州刺史郭奕、左卫将军王济皆忠亮有美才，侍中之最高者也。
《傅咸诗序》曰：朗陵公何敬祖，咸之从兄也。国子祭酒王武子，咸从姑之外孙。何公既登侍中，武子俄而亦作。二贤相得甚欣，咸亦庆之，乃赋诗以申怀曰： 吾兄既凤翔，王子亦龙飞。双鸾游兰渚，二难扬清辉。 
梁·王筠《为从兄让侍中表》曰：至如元勋旧儒之胄，积德累仁之基，九世七叶之华，相韩事汉之贵。不然则子骏之学洞古今，平子之思侔造化，仲宣之辨识无滞，次仲之解经不穷。然后可以喻旨公卿。问对帷扆，陪六尺之舆，通四方之意。求之微臣，此途顿隔。
梁丘迟《为范卫军让梁台侍中表》曰：是以怀铅早岁，不以陨获累心；蹑屩晚年，岂以充诎在念？易农伊泰，仕焉已幸，遂复分竹九疑，拥旄百越。值天地中开，神武再廓，麻丝是蓄，菅蒯靡遗。今霸运肇基。四海明目，枢机规献，实在得人，况在庸微，何用膺荷？
北齐·邢子才《为彭城王韶让侍中表》曰：貂鼲映首，日月在躬，冠盖庶寮，跨蹑多士。虽智惭量力明阙，自知在梁之讥，无待喧哗之议、素餐之责，岂须噂〈口沓〉之口，何悟天情方眷，复延今宠？遂总录百揆，寅亮万机，文昌治本，得失所系。用才长短，隆替以之，何容以斯寡薄，用应兹忝！
