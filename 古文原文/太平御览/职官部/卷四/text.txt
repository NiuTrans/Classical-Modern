○总叙三师
《六典》曰：三师，训导之官也。盖天子所师法，大抵无所统职，然非道德崇重则不居其位，无其人则阙之。
《尚书》云：成王黜殷，灭淮夷，归酆，作《周官》。立太师、太傅、太保，兹惟三公，论道经邦，燮理阴阳。孔安国曰： 师，天子所师法；傅，傅相天子；保，保安天子於德义。 
《礼记》云：设四辅及三公，不必备，惟其人。语使能也。
《六典》云：汉承秦制，不置三公。汉末，以大司马、大司徒、大司空为三公。师傅之官，位在三公上。后汉因之，师、傅尊号曰上公，置府僚。魏、晋、江左皆然。后魏太师、太傅、太保尊号曰三师，后周又为三公。隋氏又为三师。
○太师
《毛诗》曰：尹氏太师，维周之氐，秉国之均，四方是维，天子是毗，俾民不迷。(笺云：毗，辅也。言尹氏居太师之官，持国政之平，维制四方。)
又曰：维师尚父，时惟鹰扬，谅彼武王，肆伐大商。
《大戴礼》曰：天子不论於先圣王之德，不知君国畜民之道，不见礼义之正，不察应事之理，不博古之典传，不闲威仪之数，礼乐无经，学业不法，凡是其属太师之任也。
《逸礼》曰：太公为太师，周公为太傅，召公为太保
《史记》曰：周文王得吕尚于磻溪，以为师，谓之太公；武王嗣位，号曰师尚父；成王即政，尊为太师
《汉书音义》曰：师，训也。
应劭《汉官仪》曰：孝平皇帝元始元年，太后诏曰： 太师光，今年老有疾，俊乂大臣，惟国之重。《书》曰：无遗老成，国之将兴。尊师重傅，其令太师无朝，十日一赐餐，赐以灵寿杖。黄门令为太师于省中施坐置几，太师入省用杖焉。 
《续汉书》曰：赵典笃学博闻，宜备国师，即太师也。
《献帝春秋》曰：董卓自号太师，御史中丞以下皆拜。皇甫嵩与卓争权，后嵩为中丞，见卓拜。卓曰： 可以服未？ 嵩曰： 安知明公乃至于是。 卓曰： 鸿鹄固有远志，但燕雀不知耳。 嵩曰： 昔与明公俱为鸿鹄，但公今日变为凤凰。 卓笑曰： 卿早服，何得不拜！ 
《晋书·载记》曰：蜀李寿以安车束帛聘龚牡为太师，牡固辞，特听缟巾素带，居师友之位。
《宋书》曰：太师、太傅、太保、为三公，训护人主，导以德义，天子加拜，待以不臣之礼，非人则阙矣。汉制保傅在三公上，号曰上公，自后常然。
《隋书》曰：高祖受禅，李穆来朝，高祖降座礼之，拜太师，赞拜不名，真食成安县三千户。于是穆子孙虽在襁褓，拜仪同。其一门执象笏者百馀人。穆之贵盛，当时无比。
《唐书》曰：太宗降手诏曰： 朕观前代，明王圣主曷常无师傅哉？况朕踵百王之末，智不周物，其无师傅何以匡朕之不逮！《诗》不云乎：不愆不忘，率由旧章。宜依古道，置三师位也。 
《通典》曰：太师古官，殷纣时箕子，周武王时太公，成王时周公，并为太师。周公薨，毕公代之。秦及汉初并无，至平帝元始元年初置，以孔光居焉。金印紫绶，位在太傅上。
○大傅
《大戴礼》曰：傅，傅之德义也。天子无恩於父母，不惠於庶人，无礼於大臣，不中於折狱，不哀於丧，不敬於祭，不信於诸侯，不议於戎事，不厚於德，不强於行，不从太师之言。凡是之属，太傅之任也。
《汉书》曰：王莽权日盛，孔光忧惧，不知所出，上书乞骸骨。莽白太后： 帝幼小，宜师傅。 领宿卫，明年，徙为太师。莽为太傅，光常称疾，不敢与莽并。
《汉书音义》曰：傅，覆也。
《东观汉记》曰：诏云，行太尉事卫尉赵喜，三叶在位，为国元老，其以喜为太傅。
又曰：胡广为太傅，总录尚书事。时年八十而心力克壮，继母在堂，朝夕瞻省，傍无几杖，言不称老，达练事体，明解朝章，虽无謇直之风，屡有补缺之益。
又曰：卓茂，字子康。世祖即位，求茂谒见。年七十余，拜太傅，封宣德侯，赐几杖。
又曰：邓禹，字仲华，以元功拜太傅，进见东向，甚见尊宠。
《后汉书》曰：张禹迁为太傅，邓太后以殇帝初育，(育，生也。)欲令重臣居禁内，乃诏禹舍宫中，给帷帐床褥，太官朝夕进食，五日一归府。每朝见，特赞与三公绝席。
《续汉书》曰：太傅掌以善道，无常职。每帝即位，辄置一人录尚书事，薨，辄省之。
华峤《后汉书》曰：邓彪，字智伯，为太傅，赐爵关内侯。百官总已以听於彪，恩宠之异，莫与为比焉。
应劭《汉官》曰：太傅，古官也。周成王时，康叔为之。高后元年初，用王陵，金印紫绶。
又曰：和帝册故太尉邓彪曰： 元功之族，三让弥高，今以彪为太傅。 
《魏志》曰：锺繇迁太傅。繇有膝疾，拜起不便。时华歆亦以高年疾病，朝见皆使载舆车，虎贲舁上殿就坐。是后三公有疾，遂以为故事。
《晋书》曰：何曾为太傅，乞逊位，诏会朝剑履乘舆上殿，如汉相国萧何、田千秋，魏太傅锺繇故事。
《宋书》曰：晋宣帝为魏太傅，诛曹爽，后置左右长史、掾属、舍人各十人，事既非常，加又领兵，非准例也。
《齐职仪》曰：太傅，品秩冠服同太宰。成王即位，周公为太傅，迁太师，秦无其职。汉惠帝崩，吕后以丞相王陵为少帝太傅，位在三公上。
《后魏书》：淮阳王欣，大统中为太傅，文帝谓欣曰： 王三为太傅，再为太师，自古人臣未闻此例。 欣逊谢而已。
《北齐书》曰：高归彦作乱冀州，诏段韶与东安王娄睿率众讨平之，迁太傅，赐女乐十人并归彦果园一千亩。
《后周书》曰：王盟为太傅。盟姿度弘雅，仁而泛爱，虽位居师傅，礼冠群后而谦恭自处，未尝以势位骄人。魏文帝甚尊重之。
贾谊《新书》曰：昔周文王使太公望傅太子发，嗜鮀(大何反。)鱼而公弗予。文王曰： 发嗜鮀鱼，何为弗予？ 太公曰： 礼鮀鱼不登乎俎豆，岂有非礼而可以养太子哉！ 
《语林》曰：太傅府有三才：裴邈清才，潘阳仲大才，刘庆孙长才。
曹植《辅臣论》曰：盖精微听察，理析毫分，规矩可则，阿保不倾，群言系于口，而研核是非；典诰总乎心，而惟所用之者，锺太傅也。
王廙之《保傅箴》曰：保傅之贤明。宗国用宁；辅弼之不忠，祸及于躬。无曰父子无间，昔有潘崇；无曰至亲无二，或容江充。
○太保
《周礼》曰：保氏掌谏王恶。(谏者，以礼义正之也。)
《大戴礼》曰：天子处位不端，受业不敬，言语不序，声音不中律，进退升降不以礼，俯仰周旋不无节，凡此之属，太保之任也。
《尚书大传》曰：成王在丰，欲宅洛邑，使召公先相宅。六日乙未，王朝步自周则至于丰。惟太保先周公相宅。(太保召公先周公视洛邑也。)
应邵《汉宫》曰：太保，古官也。保，养也。
《晋书》曰：王祥，字休征。泰始元年拜太保。三年，御史中丞侯史光上言： 祥久以疾病缺废朝会，应免官。 诏曰： 太保耆艾元老，高行清粹，朕所毗倚，以隆道弘治者也。前后逊让不从所执，此非有司所得议也。其寝光奏。 
《晋起居注》曰：太保卫瓘明允笃诚，有匪躬之志，其给千兵，骑百人。
《齐职仪》：殷太甲时，伊尹为太保。周成王时，召公为太保。
崔鸿《十六国春秋·蜀李雄录》曰：雄异母兄始，字伯敬，为太保，善抚士众，众多归之，时人为之语曰：欲养老，属太保。
《吕氏春秋》曰：荆文王得如黄之狗、宛路之矰，以田於云梦，三月不反，得丹阳之姬，期年不听朝。保申曰： 先王卜，以臣为保吉，今王期年不听朝，王之罪当笞。王伏，臣将笞王。 王曰： 不穀免於襁褓而齿於诸侯矣。愿请变更而无笞。 保申曰： 臣承先王之令，不敢废也；王不受笞，是废先王之令也。臣宁抵罪於先王。 王曰： 敬诺。 引席，王伏，保申束细箭五十，跪而加之于背，如此者再。谓曰： 王起。 王乃变更，召保申杀如黄之狗，折宛路之矰，放丹阳之姬，兼国三十九，保申之力也。
○太宰
《周礼·天官上》曰：太宰之职，掌建邦之六典，佐王治邦国。
又曰：太宰以九两系邦国之民。(两，耦合之。言系者以维持其情性，使不离散也。)
《尚书·伊训》曰：百官总已，以听冢宰。伊尹乃明言烈祖之成德，以训于王。(汤有功烈之祖，故称为王，即太甲也。)
又曰：冢宰统百官，均四海。
《家语》曰：官属不治，分职不明，法政不一，百事失纪曰乱。乱则饬冢宰。(饬谓整摄。)
《晋书》曰：武帝时，何曾屡上书逊位，诏以 司徒所掌烦务，不可以久劳耆艾，其进位太宰，朝会乘舆，剑履上殿，以汉萧何，魏锺繇故事。 
又曰：何曾为太宰，年老礼优，每召见，敕以常所饮食服物自随，令二子侍从。
又曰：太宰羕与王导同受顾命辅成帝时，帝幼冲，诏羕依安平献王孚故事，设床帐於殿上，帝亲迎拜。
又曰：安帝以太宰琅阝琊王德文不宜婴拂事务，以纡论道之重；可衮冕之服，绿綟绶，羽葆鼓吹。(綟，音戾。盭，绿也。以线为质。又曰：盭，草名也，出琅阝琊平昌县。似艾，可染绶，因以为绶名也。)
《晋公卿礼秩》曰：安平王孚，朗陵公何曾，汝南王亮，皆为太宰。
《齐职仪》曰：太宰品第一，金章紫绶，佩山玄玉。尧命羲和，使主阴阳之职。羲伯司天，即天官也。后稷伏事虞夏，敬授民时，尊稷为天官。夏衰，稷后不窋失官，由是废稷。殷以其官为冢宰。周公在丰为太宰，邵公又居之。秦汉魏无其职。晋武以从祖安平王孚为太宰，安平薨，省；咸宁四年又置。或谓本太师之职。避景皇讳，改为太宰。(或谓太宰，周之卿位。)晋武依周置职以尊安平，非避讳也。元兴中，恭帝为太宰，桓玄都督中外，博士徐豁议： 太宰非武官不应都督。 遂从豁议。
《后周书》曰：文帝依《周礼》，建六官，遂置天官大冢宰卿一人，掌邦理，以建邦之六典佐皇帝，理邦国。
《通典》曰：太宰於殷为六太，於周为六卿，亦曰冢宰。周武王时，周公始居之，掌建邦之理。秦、汉、魏并不置。晋初，依《周礼》备三公。三公之职，太师居首。景帝名师，故置太宰以代之，而以安平献王孚居焉。
仲长统《昌言》曰：冢宰，尧官也，《尚书》曰冢宰。一曰掌邦治官府以纪万民；二曰教典，以安邦国，以教官府，以扰万民；三曰礼典，以统百官，以和邦国，以谐万民；四曰政典，以平邦国，以正百官，以均万民；五曰刑典，以诘邦国，以任百官，以生万民。
魏温子升《为上党王穆让太宰表》曰：臣闻策蹇长途，终惭一日之致；悬缕层台，难任千钧之重。固知才弱不可自强，力微难以企及。智小谋大，恐贻折足之忧；才轻任重，惧有绝膑之悔。既虑铄金，固陈匪石。
○总叙三公
《六典》曰：三公，论道之官也。盖以佐天子，理阴阳，平邦国，无所不统。故不以一职名其官。
《尚书》曰：惟兹三公，论道经邦，燮理阴阳。
《周礼》曰：三槐，三公位焉。
《公羊》曰：三公者何？天子之相。
《春秋汉含孳》曰：三公在天为三台，九卿为北斗。三公象五岳，九卿法河海，二十七大夫法山陵，八十一元士法谷阜，合为帝佐以匡纲纪。
《史记》曰：公孙弘，以《春秋》白衣为天子三公。汉初，因秦置丞相，而弘为之，则丞相为三公矣。
《汉书》曰：六符。(孟康曰：泰阶三台也，凡六星也。六符，星之符验也。)
《晋书》曰：文帝为晋王，何曾与高柔、郑冲俱为三公。将入见，曾独致拜尽敬，二人犹揖而已。
《晋官品令》曰：三公，绿綟绶也。(綟，音戾。)
《宋志》曰：三公黄閤，前史无其义，按《礼记》，士，韠与天子同，公侯、大夫则异。郑玄注云：士贱与君同，不嫌也。夫朱门洞启，当阳之正色也。三公之与天子礼秩相亚，故黄其〈门台〉以示谦，不敢斥天子，宜是汉来制也。(韠，音毕。)
《通典》曰：隋置太尉、司徒、司空以为三公，参议国之大事。依北齐置府寮，无其人则缺。祭祀则太尉亚献，司徒奉俎，司空行扫除，其位多旷，行事则摄。
《天文录》曰：三台星，一名三能，一名天柱。三公之位也。在人曰三公，在天曰三台。
陶氏《职官要录》曰：三台，拟三公。黄帝以风后配上台，天老配中台，五圣配下台。
《韩子》曰：背私曰公。三象鼎足，数三，法三光。《傅子》曰：三公者，佐天子理阴阳。
《环济要略》曰：三公者，象鼎三足，共承其上也。
《说苑》曰：三公，正天下，调阴阳，节风雨。
《古今通语》曰：异官同爵，共位别职，兴仁隆化、幽赞神明者，谓之太尉；和五教、理人伦，使风行俗平、万国咸宁者，谓之司徒；使国无枉理，法错刑清、事均民聚者，谓之司空。若仁义之路开，和平之气通，则五星顺行，庶绩咸熙。
李固《奏记》曰：汤问伊尹，公卿大夫其相何如？伊尹对曰：三公，智通大道，应变不穷者也。其言足以调阴阳、正四时、节风雨，非大罪不逊位。
