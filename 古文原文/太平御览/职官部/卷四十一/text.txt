○仪同
《东观汉记》曰：邓骘字昭伯，延平元年拜为车骑将军，仪同三司。仪同三司，始自骘也。
《蜀志》曰：黄权降，魏文帝善之，景初三年拜车骑将军，仪同三司。
王隐《晋书》曰：太始七年，以郑袤为司空。天子临轩，遣使就第拜授。袤遣息称疾，上送印绶，至于十数。久之见许，以疾就第，拜仪同三司，置舍人官骑，赐床帐、簟褥、钱五十万。
又曰：华廙为太子少傅，甚得辅导之义。河南尹韩寿，贾后之妹夫，欲以女配廙，不许，由是有恨，故不正三司。疾笃，乃拜仪同三司。
《晋起居注》曰：太始八年诏曰： 卫将军羊祜，历文、武，有佐命之勋，其为车骑将军，开府，如三司之仪。
又曰：元年诏曰： 中书监光禄大夫张华，历世腹心，情所凭赖，故畴其勋绩，使仪同三司而虚冲挹损，难违高尚。其以光禄大夫仪同三司，本职如故。又给亲信满百人。
又曰：元康元年诏曰： 光禄大夫王戎、光禄大夫裴楷，开府辟召，仪同三司。
《晋中兴书》曰：郗愔，咸安元年拜都督浙江东五都诸军事，进位镇军，开府仪同三司，辞不受。
又曰：蔡谟免，皇太后诏以谟为左光禄大夫，开府仪同三司，遣谒者孟洪就加册命。谟上疏陈谢，遂以疾笃不朝。赐几杖，门施行马。
《齐书》曰：徐孝嗣加开府仪同三司。孝嗣闻有诏，敛容谓左右曰： 吾德惭古人，位登衮职，将何以堪之？明君可以理夺，必当死请。若不获命，正当角巾丘园，待罪家巷耳。 故让不受。
《齐职仪》曰：开府仪同三司，置舍人官骑。建初三年，马防为车骑将军，仪同三司。魏以黄权为车骑开府，此后甚众，将军开府，依大司马，朱服；光禄大夫开府，依司徒，皂服。
《北史》曰：裴文举，武成二年就加使持节骠骑大将军，仪同三司。蜀土沃饶，商贩百倍，或有劝文举规利。文举答之曰： 利之为贵，莫若安身，身安道隆，非货之谓。是以不为，非恶财也。 
《后周书》曰：李贤迁骠骑大将军，开府仪同三司。太祖之奉魏太子西巡也，至原州遂幸贤第，让齿而坐，行乡饮酒礼焉。其后太祖又至原州，令贤乘辂备仪服，以诸侯会遇礼相见。然后幸贤第，欢宴终日，凡是亲族，颁赐有差。
《陈书》：章昭达以平留异功授镇前将军，开府仪同三司。初，文帝尝梦昭达升台铉，及旦，以梦告之。至是侍宴，酒酣，顾昭达曰： 卿忆梦不？何以偿梦？ 昭达对曰： 当效犬马之用，以尽臣节，自馀无以奉偿。 
《隋书》曰：何稠安集岭南，有钦州刺史宁猛力帅众迎军。初，猛力掘山洞，欲图为逆，至是惶惧，请身入朝。稠以其疾笃，因示无猜贰，遂放还州，与之约曰： 八九月间，可诣师京相见。 稠还奏状，上意不怿。其年十月，猛力卒。上谓稠曰： 汝前不将猛力来，今竟死矣。 稠曰： 猛力共臣为约，假令身死，当遣子入侍。越人性直，其子必来。 初，猛力临终，诫其子长真曰： 我与天使为约，不可失信於国士。汝葬我讫，即宜上路。 长真如言入朝，上大悦，曰： 何稠著信蛮夷，乃至於此。 以勋授开府。
齐王俭《拜仪同三司章》曰：臣闻日中则昃，盈虚之定分；器满必倾，往覆之常理。遂乃班同衮章，燮和台曜，外参论道，内总百司，物议惟尘，自识非据。
梁庾肩吾《为武陵王拜仪同章》曰：臣宅庆紫霄，联休皇极，地均西月。既无迹而成高仕，若乘风故不行而自远。今者四郊无垒，天下同文。都尉春田，犹居塞外；单于冬猎，不入渔阳。臣坐牧三边，非劳七战，岂能屯兵大夏，封万里之侯；飞箭聊城，受千金之寿？论其才望，有惧茂弘；先佩印绶，常羞叔度。
隋江总太保萧公《谢仪同三司表》曰：阪泉野战，曾无汗马之劳；代邸运筹，又阙前驱之勇。薄伐专征，早游边外。执玉奉酎，又亏朝则。王人降止，朝册远临。奉述敕书，曲停表奏。沧波阻敻，既杜敬仲之辞；关路攸长，致绝赵衰之让。心驰紫路，登文石而莫由；目送白云，拜承明之未果。
○特进
《东观汉记》曰：邓禹右将军官罢，以特进奉朝请。
《汉杂事》曰：诸侯公德优盛，朝廷所敬异者，赐位特进在三公上，无秩。
《后汉书》曰：梁商以女立为皇后，妹为贵人，加商位特进，更增国土，赐安车驷马。
谢承《后汉书》曰：赵典道懿，尊为国师，位特进，七为列卿，寝布被，瓦器食也。
《晋书·百官表》曰：特进，官品第二。汉制，皇后之父率为此官。
傅咸奏曰：公，品第一，执珪坐侍臣之上；特进，品第二，执皮帛坐侍臣之下，今启特进宜执璧继公。
沈约《宋书》曰：特进。魏世骠骑将军刘放、卫将军孙资等逊位，以侯就第，并位特进。其诸官加特进者，从本官供给。特进但为班位而已，不别有吏、卒、车、服也。
《齐职仪》曰：特进，以功德特进见之。
《后魏书》曰：刁雍拜特进。皇兴中，雍与陇西王源贺及中书监高允等，并以耆年特见优礼，锡雍几杖、剑履上殿，日致珍羞焉。
《北史》曰：穆绍加特进。时侍中元顺与绍同官，顺尝因醉入寝所，绍拥被而起，正色让顺曰： 老身二十年侍中，与卿先君亟连职事，纵卿后进，何置相排突也。 遂谢事还家，诏谕乃起。
《唐书·官品志》曰：特进、左右光禄、金紫、银青等光禄大夫。用人俱以旧德，就闲者居之。
○总叙大夫
《白虎通》曰：大夫，为言大扶进人也。
《毛诗·卫·硕人》曰：大夫夙退，无使君劳。(大夫未退，君听朝于路寝，夫人听内事于正寝。大夫退，然后罢也。笺云：庄姜始来，时卫诸大夫朝夕者皆早退，无使我君之劳倦，以君夫人新为配偶，宜亲亲之也。)
《毛诗·雨无正》：大夫离居，莫知我勚。(则，劳也。笺云：正，长也。官长之大夫。厉王流于彘而皆散处，无复知我民之见疲劳也。)三事大夫，莫肯夙夜。邦君诸侯，莫肯朝夕。(笺云：王流在外，三公及诸侯随而行者，皆无君臣之礼，不肯晨夜朝暮省王也。)
《周礼·秋官下》：朝大夫掌邦家之国治。(邦家，王子弟公聊及大夫之采地也。)凡邦家之治於国者，必因其朝大夫，然后听之。
《礼记·曲礼上》曰：大夫七十而致事，若不得谢，(谢，去也。君贪其德而留之。)则必赐之几杖。行役以妇人，适四方，乘安车。自称曰： 老夫 ，於其国则称名。越国而问焉，必告之以其制。(他国问其老者，必以制度告之。)
○金紫光禄大夫
干宝《晋书》曰：尚书仆谢李胤母丧，拜金紫光禄大夫，给吏卒，门施行马。
《三国典略》曰：房谟本姓屋氏高。渤海王入洛，授金紫光禄大夫。累赐奴婢，率多放免。王后赐生口，黥面为 房 字而付之。
○光禄大夫
《汉书·百官表》曰：光禄勋属官有大夫，掌议论。
《汉书》曰：谷永既为大将军王凤擢为光禄大夫。永奏书谢凤曰： 永，斗筲之材，质薄学朽，无一日之雅，左右之方，将军悦其狂言，擢之皂衣之吏，厕之争臣之末。 
又曰：金日磾为光禄大夫，亲近未尝有过，上信爱之。
又曰：贡禹上书云： 贫老，家资不满万钱，拜光禄大夫，赐益多，家益富。伏自念无报厚德，日夜惭愧。 
又曰：杜陵王仲翁，霍光以为光禄大夫。仲翁出入，苍头庐儿传呼，甚尊宠。
又曰：蔡义上书曰： 臣山东草莱之人，行能无所比，容貌不及众，然而不弃人伦者，以闻道於先师。愿赐清闲之宴，得舒精思於前。 上即见，说《诗》，甚悦，擢为光禄大夫。 
《东观汉记》曰：张堪字子孝，为光禄大夫。数谏。堪常乘白马，光武每有异政，辄曰： 白马生且复谏矣。 
又曰：樊宏字靡卿，为光禄大夫。为人谦素畏慎，每朝会，迎期先到，俯伏待事，时至乃起。帝闻之，敕临朝乃告，勿令豫到。
《后汉书》曰：邓太后从樊准议，悉以公田赋与贫人，即擢准与议郎吕仓并守光禄大夫。准使冀州，仓使兖州。准到部开仓廪食，(禀给。)慰安生业，流人咸得苏息。
又曰：魏文帝受禅，欲以杨彪为太尉，先遣使示旨，彪辞曰： 彪备汉三公，遭代倾乱，不能有所补益，耄年被病，岂可赞惟新之朝。 遂固辞。乃授光禄大夫，赐几杖、衣袍。因朝会引见，令彪着布单衣、鹿皮冠而入，待以宾客之礼。
华峤《后汉书》曰：邓彪遭后母忧，毁瘠过礼，因疾乞身，以光禄大夫行服。
《汉书解诂》曰：武帝以中大夫为光禄大夫，与博士俱以儒雅之选。异官通职，《周官》所谓官联者也。温故知新，率由旧章，皆能明古今、辨章旧闻者也。
《汉书·百官表》注曰：光禄大夫，古官也。银章、青绶。
《汉官仪》曰：光禄大夫，秩比二千石。掌议论，属光禄勋，门外特施行马，以旌别之。
《魏志》曰：常林字伯槐，河内温人也。时论林节操清峻，欲致之公辅，而林遂称疾笃，拜光禄大夫。
又曰：黄初四年，诏给光禄大夫杨彪吏卒，门施行马。
《吴志》曰：八月，遣光禄大夫周奕、石伟巡行风俗，察将吏清浊、民所疾苦，为黜陟之诏。
王隐《晋书》曰：刘毅字仲雄，年七十告老，以光禄大夫致仕，门施行马，赐钱百三十万。
《晋书》曰：王览为宗正卿致仕，诏遣殿中医疗疾给药，后转光禄大夫，门施行马。
又曰：郑褒，魏景元初，疾病失明，屡乞骸骨，不许，拜光禄大夫。
又曰：华表字伟容，歆子也。太始中为太中大夫，禄赐与聊同，门施行马。
《晋阳秋》曰：李喜乞老，以为光禄大夫，门施行马。
《晋中兴书》曰：王蕴字叔仁修。烈宗将纳后，访於公卿，仆射谢安曰： 王蕴地望，可与国婚。 定后既立，征拜金紫光禄大夫。
又曰：祖纳字士言。少持操行，能言名理，迁右光禄大夫。
又曰：荀组字太章，颍川人也。弱冠，太尉王夷甫见而称之，为光禄大夫。
又曰：荀松字景猷，组族子也。弱冠，太原王济甚相器重，拜右光禄大夫。
又曰：贺循字彦士，会稽人也。节操尚厉，童龀不群；言行举动，必以礼让。行有馀力则精书学。由是博览群书，尤明《三礼》，为江表儒宗，拜右光禄大夫。
又曰：顾和字君季，荣族子也。和二岁失父，总角便有清操，弱冠知名。族父荣雅器之曰： 此吾家千里驹也。兴吾宗者，必此子矣。 康帝即位，为尚书仆射，更拜银青光禄大夫，又迁左光禄大夫。
《晋诸公赞》：卫尉傅祗以风疾逊位，加光禄大夫，门施行马。
《齐书》云：周盘龙，世祖讲武，令盘龙领军校尉，骋槊，后以疾为光禄大夫。
《后魏书》曰：李茂字中宗，为光禄大夫。茂性谦慎，以弟仲宠盛，惧于盈满，遂托以老疾固请逊位，高祖从之，听食大夫禄，还私第。
《汝南先贤传》曰：郭宪为光禄大夫。上欲到三辅，宪谏曰： 天下初定，车驾未可以巡。 上遂行，宪当车，拔佩刀以断车靷。上不止，到弘农，兵起颍川，上曰： 恨不用光禄之言。 於是乃还。
《樊英别传》曰：诏书告南阳太守、五官中郎将樊英委荣辞禄，不降其节，志不可夺。今以英为光禄，赐还家，在所县给穀千斛，常以八月存高年，给羊一头，酒三斛。
《荀氏家传》曰：闿字道明，性清净，善谈论，迁光禄大夫。以君面似胡，明帝谓为神明胡子。
○太中大夫
韦昭《辨释名》曰：太中大夫，大夫之中最高大也。
《汉书》曰：陆贾，楚人也。以客从高祖定天下，又以口辨居左右，常使诸侯。中国初定，尉佗平南越，因王之。高祖使贾赐佗印，为南越王。贾说佗，令称臣，奉汉约。归报，高帝大悦，拜贾为太中大夫。
又曰：东方朔字曼倩，平原厌次人也。拜太中大夫，观察颜色，直言切谏，上常用之。
《东观汉记》曰：来歙字君叔，南阳新野人也。歙有大志，慷慨，治《春秋左氏》。东诣洛阳，见上，大喜曰： 君叔独劳苦。 即解被襜襦以衣歙，拜太中大夫。
《后汉书》：征郭伋为太中大夫，赐宅一区，及帷帐钱穀以充其家。伋辄散与宗亲九族，无所遗馀。
司马彪《续汉书》曰：张湛拜太中大夫。病居东门候舍，故时人号之为中东门君。上数存问、赏赐。
《魏志》曰：管宁字幼安，北海朱虚人也。年十六丧父，中表愍其孤贫，咸共赠赙，悉辞不受。长八尺，美须眉。与平原华歆、同县邴原相友。黄初四年，诏公卿举独行君子，司徒华歆荐宁，文帝以宁为太中大夫，固辞不受。
又曰：韩暨字公至。明帝诏曰： 太中大夫暨，澡身浴德，志节高洁，年逾七十，守道弥固，可谓纯笃老而益劭者也，其以暨为司徒。 
《吴志》曰：裴玄字彦黄，下邳人也。少有学行，官至太中太夫。
《梁书》曰：顾宪之字士思。风疾求还，吴天监二年，授太中大夫。虽累年宰郡，资无担石，及归环堵，不免饥寒。
○中大夫
《汉书》曰：晁错对策，书百余人，惟错为高最，乃迁为中大夫。
又曰：倪宽以侍御史见上，语经学，从问《尚书》一篇，擢为中大夫。
○中散大夫
《东观汉记》曰：牟长字君高。少笃学，治《欧阳尚书》，诸生著录，前后万人。建武十四年，征为中散大夫。
《后汉书》曰：鲁丕字叔陵，迁中散大夫。时贾逵荐丕，道艺深明，宜见任因和帝朝会，召见诸儒，丕与侍中贾逵、尚书令黄香等相难数事，帝善丕说，置朝，特赐冠帻、履、袜、衣一袭。
《续汉书》曰：谯玄字君黄，能说《春秋》，迁中散大夫。
○柱国
《北史》曰：李敏，美姿容，善骑射。开皇初，周宣后乐平公主有女娥英，妙择婚对，敕贵公子弟集弘圣宫者，日以百数。公主选取敏，礼仪如尚帝女。后将侍宴，公主谓敏曰： 我以天下与至尊惟一女夫，当为汝求柱国，若授馀官慎无谢。 及进见，上亲御琵琶，敏舞，大悦，谓公主曰： 敏何官？ 对曰： 一白丁耳。 上谓敏可授仪同，敏不答。上曰： 不满尔意耶？ 令授开府，又不谢。上曰： 公主有大功於我，今授卿柱国。 敏乃拜，蹈舞。遂於坐发诏授柱国。
《五代史》：后唐天成三年五月诏曰： 开府仪同三司，阶之极；太师，官之极；封王，爵之极；上柱国，勋之极。近代已来，文臣官阶稍高便授柱国，岁月未深便转上柱国，武资不计何人，初官便授上柱国。官爵非无次第，阶勋备有等差，宜自此时重修旧制。今后凡是加勋，先自武骑尉经十二转，乃授上柱国。永作成规，不令逾越。 虽有是命，竟不革前例。
○奉朝请
《汉书》曰：王陵为太傅，杜门谢疾，竟不朝请。
《续汉书》曰：前汉列侯，奉朝请在长安，位次三公。汉武时，宣帝为皇曾孙，令奉朝请。
《东观汉记》曰：建武中，邓禹失司徒，特进奉朝请。
《汉官解诂》曰：三辅职如郡守，独奉朝请。成帝丞相张禹逊位，特进奉朝请。又以关内侯萧望之奉朝请。奉朝请之号则非为官。如淳曰： 诸侯春朝天子曰朝，秋曰请。虽国戚及勋门子弟为之，但预朝请会而已。 
《晋起居注》曰：孝武宁康三年，诏陇西王世子越、驸马都尉杨邈并可奉朝请，侍从左右，与太子游处。
沈约《宋书》曰：奉朝请，无员外，本不为官。汉东京罢省三公，外戚、宗室，多奉朝请。奉朝请者，奉会朝请召而已。
又曰：王敬弘子恢之被召为秘书郎，敬弘求为奉朝请，与恢之书曰： 秘书有限，故有竞。朝请无限，故无竞。吾欲使汝处於不竞之地。 太祖嘉而许之。
《北齐书》曰：祖鸿勋为州主簿，仆射临淮王彧表荐鸿勋有文学，宜试以一官，敕除奉朝请。人谓之曰： 临淮举卿，便以得调，竟不相谢，恐非其宜。 鸿勋曰： 为国举才，临淮之务，祖鸿勋何事从而谢之？ 彧闻而喜曰： 吾得其人矣。 
《后魏书》曰：崔光韶事亲以孝闻，初除奉朝请。光韶与弟光伯双生，操业相侔，特相友爱。遂经吏部尚书李冲，让官於光伯，辞色恳至。冲为奏闻，高祖嘉而许之。
又曰：裴询字敬叔。美仪貌，多艺能，音律博奕，咸所开解。起家奉朝请。
又曰：梁景伯生於桑乾，少丧父，以孝闻。家贫，佣书自给，养母甚谨。尚书卢渊称之於李冲，冲时典选，拔为奉朝请。
○致仕官
《晋书》曰：王祥致仕，诏赐几杖、床帐、簟蓐，以舍人六人为睢陵公舍人。
又曰：郑冲致仕，诏赐安车、驷马、床帐、簟蓐。
《五代史》曰：郑韬以户部尚书致仕，自襁褓迨於悬车，事真伪十一君，凡七十载，所任无官谤，无私过，三持使节，不辱君命。士无贤不肖皆恭已接纳。晚年背伛，时人咸曰郑伛不迂。平生交友之中无隙怨，亲族之间无爱僧，恬和自如，性尚闲简。及致政归洛，甚惬终焉之旨。
