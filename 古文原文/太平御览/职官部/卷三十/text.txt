○鸿胪卿
《六典》曰：鸿胪卿之职，掌宾客及凶仪之事，领典客、司仪二署，以率其官属，而供其职务；少卿为之贰。凡四方夷狄君长朝见者，辨其等位，以宾待之。凡二王之后及夷狄君长之子袭官爵者，皆辨其嫡庶，详其可否。若诸蕃大酋渠有封礼命，则受册而往其国。
韦昭《辨释名》曰：腹前肥者胪，言以京师为心腹，王侯外国为四体以养之也。辨云：鸿胪，本故典客，掌宾礼。鸿，大也；胪，陈序也。欲以大礼陈序宾客也。
《汉书》曰：田序字子公，连擒大奸，征为大鸿胪。
又曰：典客，秦官，掌诸侯、归义蛮夷，有丞。景帝中元六年，更名大行令。武帝太初元年，更名大鸿胪。
《东观汉记》曰：大鸿胪，汉旧官，建武元年复置，属官有丞一人、大行丞一人，有理礼员四十七人，主斋祠、傧赞九宾之礼。
《续汉书》曰：大鸿胪卿一人，中二千石。诸王入，当郊迎，典其礼仪，及郡国上计并属焉。皇子拜王，赞授印绶；及拜诸侯嗣子及四方夷狄封者，鸿胪召拜之。
谢承《后汉书》曰：陈纪字元方，遭父太丘长实忧，呕血绝气。豫州嘉其至行，表上尚书，图画百城，以励风俗。袁绍以太尉让纪，纪不受；拜大鸿胪。卒官，子群为三公。天下以为公惭卿，卿惭长。
又曰：白嵩字季山，为济南相。甘露降於郡，安帝嘉其致瑞，征拜大鸿胪。
《汉官解诂》曰：鸿，声也；胪，传也。所以传声，赞导九宾也。
又曰：昔唐虞宾於四门，此则礼宾之制与鸿胪之任亦同。
《汉杂事》曰：萧由为陈留太守，入为鸿胪，不任宾赞，还官。
《魏志》曰：崔林字德儒，清河东武城人也。迁大鸿胪。龟兹王遣侍子来朝，朝廷嘉其远至，褒赏其王甚厚。馀国各遣子来朝，问使连属，林恐所遣或非真的，权取疏属贾胡，因通使命，利得印绶，而道路护送，所损滋多。劳所养之民，资无益之事，为夷狄所笑，此曩时之所患也。乃移书敦煌谕旨，并录前世待遇诸国丰约故事，使有恒常。
《魏略》曰：韩宣字景然，为大鸿胪。始南阳曲阜韩暨以宿德，在宣前为大鸿胪。及宣在官，亦称职，故鸿胪中为之语曰： 大鸿胪，小鸿胪，前后治行相曷如。 
《蜀志》曰：杜琼字伯瑜，后主立为大鸿胪。为人静默少言，阖门自守，不与世事。
《吴志》曰：张俨字子节，吴人也。弱冠知名，早历显位，以博闻多识拜大鸿胪。使於晋，皓谓俨曰：今南北通好，以君有出境之才，故相屈行。 对曰 皇皇者华，臣蒙其荣，惧无古人延誉之美，磨厉锋锷，思不辱命。 既至，车骑将军贾充、尚书令裴秀、侍中荀勖等欲傲以所不知而不能屈。尚书仆射羊祜、尚书何祯并结缟带之好。
《唐书·官品志》曰：鸿胪卿位视尚书右丞，掌导护赞拜。
《山涛启事》曰：鸿胪，职主胡事，前后为之者率多不善了。今缺，当选御史中丞刁攸，不审可尔不？
○鸿胪少卿
《后魏职令》曰：鸿胪少卿第四品上，第二清，用雅学详当、明枢达理者。
《隋书》曰：炀帝时，蛮夷朝贡，前后相属。帝从容谓宇文述、虞世基等曰： 四夷率服，观礼华夏，鸿胪之职，须归令望。宁有多才艺、美容仪可以接对宾客者为之乎？ 咸以苏夔对，帝然之，即日拜鸿胪少卿。
○典属国
《汉书》曰：武帝以移中监苏武为典属国。
又曰：宣帝甘露二年，以常惠为典属国。
又曰：典属国，秦官，掌蛮夷降者。成帝河平元年，省并大鸿胪。
○司农卿
《六典》曰：司农卿之职，掌邦国仓储委积之事，总上林、太仓、钩盾、导官四署与诸监之官属，谨其出纳而修其职务；少卿为之贰。凡京都百司官吏禄廪，皆仰给焉。
《周礼》曰：冢宰有大府下大夫。郑玄注曰： 大府为王治藏之长，若今司农矣。 
《史记》曰：韩信归汉，汉以为治粟内史。
《汉书》曰：治粟内史，秦官，掌穀货。景帝更名大农令，武帝更名大司农。
又曰：郑当时，字庄，为司农。戒门下： 客至，无贵贱无留门者。 执宾礼以下人。山东诸公翕然称庄上曰： 吾闻郑庄行，千里不赍粮。 
又曰：朱邑为北海太守，以治行第一，入为大司农。身为列卿，居处节俭，性公正，不可交以私，天子器之，朝廷敬焉。及卒，诏称扬其节行，赐邑子黄金百斤，以奉其祭祀。
又曰：田延年为大司农，坐盗都内钱三千万，自杀。
又曰：平帝元始元年，改大司农曰羲和，以刘歆为之。
《东观汉记》曰：刘据为大司农，以职事被谴，召诣尚书，将加捶挞，尚书左雄谏帝曰： 九卿位亚三公，行则鸣玉，孝明永平始加扑罚，非古制也。 帝从之，卿於是始免扑捶。
又曰：高诩字季回，以儒学征拜大司农。在朝以清白方正称。
又曰：辛融字子优，为大司农，性明达，称为名卿。
《续汉书》曰：李固为大司农。上信阉官，天下牧守多其宗亲旧故。及受货贿，有诏特拜，不由选试，乱生弥甚。固乃上表具陈盗贼所以兴，由官非其人也。
又曰：大司农卿一人，中二千石，掌诸钱穀金帛。
又曰：赵典字仲经，为大司农，闭门却扫，非德不交。
又曰：耿国字叔虑，为大司农，晓边事，能论议，数上便宜事，天子器之。
又曰：郑玄，公车征为大司农，给安车一乘，所过长吏送迎。
张璠《汉记》曰：陈宠为广汉太守，风声大行，入为大司农。
应劭《汉官仪》曰：大司农，古官也。唐虞分命羲和，四子敬授民时。高祖受命，惩秦之弊，与民休息。逮至文景，国家无事，家给人足，京师之钱，累百巨万，贯朽而不可校。太仓之粟，陈陈相因，充溢露积，腐败而不可食。
《魏志》曰：梁习为并州二十馀年，政治为天下最，乃征拜大司农。
《吴志》曰：楼玄为大司农。玄从九卿持刀侍卫，正身率众，奉法而行，应对切直，数迕皓意，渐见责怒。后人诬白玄与贺劭相逢，驻共耳语大笑，谤讪政事，遂被诏诘责，送付广州。
《晋阳秋》曰：司农桓范，字元则，出奔，曹爽云： 大司农印在吾手中，所在得开仓而食。 
《宋书》曰：大司农卿一人，《书》称弃，后稷其职也。
《齐职仪》曰：司农卿耕籍则掌其礼仪。
《隋书》曰：赵元淑转颍川太守，甚有惠政，因入朝，会司农不时纳诸郡租穀，元淑奏之。帝谓元淑曰： 如卿意者，几日当了？ 元淑曰： 如臣意，不过十日。 帝即日拜元淑为司农卿，纳天下租，如言而了，帝悦焉。
《唐书·官品志》曰：司农卿，位视散骑常侍，主农功、仓廪，统太仓、导官、籍田、上林令。
韩扬《天文要集》曰：天仓者，大司农也。
《异苑》曰：吴郡岑渊为吴郡，时大司农卿碑注在江乘湖西。太元中，村人见龟载从田中出，还其先处，萍藻犹着腹下。
史游《急就篇》曰：司农少府，国之泉也。
○司农少卿
《后魏职令》曰：司农少卿第三清，用堪勤有幹能者。
《唐书》曰：韦弘机为司农少卿，受诏检校东都营田、园苑之事。高宗谓之曰： 两都是朕东西二宅也。今之宫馆，隋代所造，岁序既淹，渐将颓顿，欲有修造，又费财力，何如？ 弘机奏曰： 臣任司农，向已十年，前后省费，今见贮钱三千万贯；若以供葺理，可不劳而就也。 上大悦。
○上林苑令
《汉书·百官表》曰：水衡属官有上林令。
《续汉书》曰：上林苑令六百石，主苑中禽兽；有民居，皆主之；捕得兽，送太官。
《李郃别传》曰：郃以郎谒者，为上林苑令。
扬雄《上林苑令箴》曰：芒芒天田，芃芃作穀。山有陵陆，野有林麓。夷原汙薮，禽兽攸伏。鱼鳖以时，刍荛咸植。国以殷富，民以家给。
○太仓令
《六典》曰：太仓署令，掌九穀廪藏之事；丞为之贰。凡凿窖、置屋，皆铭甎为庾斛之数，与其年月，受领粟官吏姓名。又立碑如其铭焉。
《汉书》曰：淳于意为太仓令。
《续汉书》曰：太仓令一人，秩六百石。主受郡国转漕穀。
《梁冀别传》曰：太仓令秦宫，出入冀妻寿所，语言、饮食独往独来，屏去御者。(宫，冀仓头。)寿姊夫宗欣不知书，因寿气力起家，拜太仓令。
《齐职仪》曰：太仓令，周司徒属官，有廪人、仓人则其职也。
○导官令
《六典》曰：导官令掌导择米麦之事。凡有九穀之用，皆随其精粗，差其耗损而供之。
《汉书·百官表》曰：少府属官有导官。(如淳曰：太官之别主酒也。)
《续汉书》曰：导官令一人，主舂御米及作乾糒导择也。
○太府卿
《六典》曰：太府卿之职，掌邦国赋货之事，总京都四市、平准、左右藏、常平八署之官属，举其纲目，修其职务；少卿为之贰。以二法平物：一曰度量，二曰权衡。
《周礼》曰：天官属有太府下大夫，掌贡赋，受其货贿之入。
《梁书》曰：天监七年，置太府，班第十三，掌金帛，府帑，统右藏令、上库丞、太市、南市、北市令、关津亦皆属焉。
《后魏书》曰：杨播字延庆，弘农华阴人也。播少修敕，奉亲尽礼。累迁右卫将军，从车驾南巡，到悬瓠除太府卿。
《唐书》曰：杨崇礼为太府少卿，虽钱帛充仞，丈尺间皆躬自省阅，时议以为称职。擢拜太府卿，每岁勾剥省便常出数百万贯。在职二十年，公清如一。时太平日久，御府财物山积，以为经杨卿者，无不精好。
《唐书·官品志》曰：太府卿位视宗正，掌金帛府帑，统右藏令。
○太府少卿
《后魏职令》曰：太府少卿第四品上，士人官上用勤笃有幹，细务无滞者。
《新唐语》曰：狄光嗣，仁杰长子也。睿宗朝起复除太府少卿，光嗣频表不起，乃降敕： 朕念卿家门忠於王室，夺卿情理，以答殊恩。卿屡表固陈，词理恳至，循环省览，有足可矜。令遂所请，用劝浮薄，待卿情礼云毕，更候后命，仍编入史。 
○市令
《六典》曰：京都、诸市令，掌百族交易之事；丞为之贰。凡建标立候，陈肆辨物，以二物平市，(谓秤以格，斗以概也。)以三贾均平市。(精为上贾，次为中贾，粗为下贾。)凡卖买不和而攉固，(攉谓专略其利，固谓障，固其市。)及更出开闭共限一价，(谓卖物以贱为贵，买物以贵为贱也。)若参市而规自入者并禁之。(谓在旁高下其价以相惑乱。)
《史记》曰：司马谈祖为汉市长。
《汉书·百官表》曰：内史，属官有长安市长，又长安西市令长、丞，属左冯翊。
《东观汉记》曰：祭遵从征河北，为军市令，舍中儿犯法，遵格杀之。上怒，命收遵。时主簿陈副谏曰： 明公常欲众军整齐，今遵奉法不避，是教令行也。 上乃贷之，以为刺奸将军，语诸将曰： 当备祭遵，吾舍中儿犯令尚杀之，必不私诸卿也。 
《晋书》曰：石苞卖铁于邺市，市长沛国赵元儒名知人，见而异之，便与结交。叹其远量，当至公辅。
《齐职仪》曰：市令，周有司、廛、肆、师、司、市、皆其任也。
○平准令
《六典》曰：平准令掌供官市易之事；丞为之贰。凡百司不任用之物，则以时出贷；其没官物者，亦如之。
韦昭《辨释名》曰：释云：平准令，主染色。色有常平之法，准的之也。辨云：主平物价，使相依准。
《史记》曰：桑弘羊以物多腾跃，请置平准於京师，受天下委输，尽笼天下之货物，贵则卖之，贱则买之，如此则富商大贾无所牟大利矣。始置平准焉。
《汉书·百官表》曰：司农属官有平准令、丞。
《汉书》曰：赵广汉清洁下士，有名誉。州举茂才，拜平准令。
《续汉书》曰：平准令，秩六百石。
《齐职仪》曰：染署，掌染缯色。少昊置五雉为工正，翚雉氏设五色之工。周有染人之职，掌丝帛以为服。
○左右藏令
《六典》曰：左藏令掌邦国库藏之事；丞为之贰。凡天下赋调，先於输场阅其合尺度斤两者。卿及御史监阅，然后纳于库藏，皆题以州县、年月，以别粗良，辨新旧也。
又曰：右藏置令掌邦国宝货之事；丞为之贰。凡四方所献金玉、珠贝、玩好之物皆藏之，出纳禁令，如左藏之职。
《齐职仪》曰：右藏库，周天府内府之任。天府，物所藏也。内府，掌邦市之出入，以待王用。后汉中藏府令、丞，掌币帛、金银诸物；晋置中黄左右藏。
