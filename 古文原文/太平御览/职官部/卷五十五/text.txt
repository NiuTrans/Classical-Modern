○良刺史中
《后魏书》曰：李崇为扬州刺史。先是，寿春县人苟泰有二子，三岁遇贼，亡失数年，不知所在。后见在同县人赵奉伯家，泰以状告。各言己子，并有邻证，郡县不能断。崇曰： 此易知耳。 二父与儿各在别处，经禁数旬，然后遣人告之曰： 君儿遇患，向已暴死，有教解禁，可出奔哀也。 苟泰闻即号啕，悲不自胜，奉伯咨嗟而已，殊无痛意。崇知之，乃以儿还泰，诘奉伯诈状。奉伯乃款引 先亡一子，故妄认之 。
又曰：李崇除兖州刺史。兖土旧多劫盗，崇乃村置一楼，楼悬一鼓，盗发之处，双槌乱击。四面诸村始闻者槌一通，次复闻者以二为节，次后闻者以三为节，各击数千槌。诸村闻鼓，皆守要路，是以盗发俄顷之间，声布百里。其中险要悉有伏人，盗窃始发，便尔擒送。诸州置楼悬鼓，自崇始也。
又曰：韦崇除南颍川太守，不好发擿细事，常云： 何用小察，以伤大道？ 吏民感之，郡中大治。高祖闻而嘉赏，赐帛二百匹。
又曰：崔亮为雍州刺史。城北渭水浅不通船，行人艰阻。谓寮佐曰： 昔杜预乃造河梁，况此有异长河，且魏晋之日亦自有桥，吾今决欲营之。 咸曰： 水浅，不可为浮桥，汎长无常，又不可施柱，恐难成立。 亮曰： 昔秦居咸阳，横桥渡渭，以像阁道，此即以柱为桥。今惟虑长柱不可得耳。 会天大雨，山水暴至，浮出长木数百根。藉此为用，桥遂成立，百姓利之，至今犹名崔公桥。
又曰：任城王云为冀州刺史。云留心政事，甚得下情，於是合州民各请输绢五尺、粟伍升以报云恩。高祖嘉之。
又曰：城阳王长寿之子徽除并州刺史。先是，州界下霜，人庶逃散。徽辄开仓赈之，文武咸共谏止。徽曰： 昔汲长孺，郡守耳，尚辄开仓，救人饥弊，况我皇家亲近，授委大藩，岂可拘法而不救人困也。 先给后表。肃宗嘉之。
又曰：李平，字昙定。为相州刺史，劝课农桑，修饰太学，简试通儒，以充博士，选五郡聪敏者以教之，图孔子及七十二弟子於讲堂，亲为立赞。前来台使颇好侵取，平画《履虎尾》《践薄冰》於客馆，注颂其下，以示诫焉。
又曰：韦彧为东豫州刺史。彧以蛮俗荒梗，不识礼仪，乃表立太学，选诸郡生徒於州总教，又於城北置崇武馆，以习武焉。境内清肃。
又曰：韦珍迁郢州刺史。在州有声绩，朝廷嘉之。迁龙骧将军，赐骅骝二匹、帛五十匹、穀三百斛。珍乃召集州内孤贫者，谓曰： 天子以我能绥抚卿等，故赐以穀帛，吾何敢独当。 遂以所赐悉分与之。
又曰：韩麒麟除齐州刺史，假魏昌候。麒麟在官，寡於刑罚，从事刘普庆说麒麟曰： 明公仗节方夏，而无所斩戮，何以示威？ 麒麟曰： 刑罚所以止恶，盖不得已而用之。今民不犯法，何所戮乎？若必须斩戮以立威名，当以卿应之。 普庆惭惧而去。
又曰：李崇沉深有将略，宽厚善御众，在扬州凡经十年，养壮士数千人，寇贼侵边，所向摧破，号曰卧虎。
又曰：陆俟长子馥多智，有父风。高祖见而悦之，谓朝臣曰： 吾常叹其父智过其躯，是复逾於父矣。 少为内都下大夫，出为刺史，假长广公。为政清平，抑强扶弱。州中有旧德宿老名望素重者，以友礼待之，询之政事。如此者十人，号曰 十善 。於是发奸摘伏，事无不验。百姓以为神明，无敢寇盗。征为散骑常侍，人乞留者千馀人。
又曰：崔休为青州刺史。青州九郡民单扌剽、李伯徽、刘通等一千人，上书讼休德政，灵太后善之。休在幽、青五六年，皆清白爱民，甚著声绩，二州怀其德泽，百姓追思之。
又曰：任城王澄为扬州刺史。下车，封孙叔敖之墓，毁蒋子文之庙，表请复皇宗之学，开四门之教，诏从之。
又曰：阮孚拜冀州刺史，劝课农桑，境内称为慈父，邻州号曰神君。先是，州人张孟都、张洪建、马潘、崔之怜、张叔绪、崔思哲等八人，皆屯保林野，不臣王命，州郡号曰八王。孚至，皆请入城，愿致死效力。
《北齐书》曰：赵郡王叡除北朔州刺史，都督北燕、北蔚、北恒三州及库堆以西黄河以东长城诸镇诸军事。叡慰抚新迁，量置烽戍，内防外御，备有条法，大为兵民所安。有无水之处，祷而掘井，锹插裁下，泉源涌出，至今号曰 赵郡王泉 。
又曰：魏兰根为岐州刺史。从行台萧宝寅讨破宛川，俘其人为奴婢，以美女十人赏兰根。兰根曰： 此县介於强虏，故成背叛。今当恤其饥寒，柰何并充仆隶。 於是尽以归其父兄。部内麦多五穗，邻州田鼠为灾，犬牙不入岐土。
又曰：韩轨迁秦州刺史，甚得边和。神武巡秦州，欲以轨还，仍赐城人户别绢布两匹。州人田昭等七千户皆辞不受，惟乞留轨。神武嘉叹，乃留焉。
《北史》曰：齐任城王谐为并州刺史。时有妇人临汾川浣衣，有乘马人换其新靴驰而去者。妇人持故靴诣州言之，谐召居城诸妪以靴示之，绐曰： 有乘马人於路被贼劫害，遗此靴焉，得无亲属乎？ 一妪抚膺哭曰： 儿昨著此靴向妻家。 如其语捕获之，时称明察。
又曰：齐平览迁怀州刺史。鉴奏请於州西故军道，筑城以防西军，从之。寻而西魏来攻。时新筑城，粮仗未集，素乏水，南门有大井，随汲即竭。览具衣冠俯井而祝，至旦而井泉涌溢，有异於常。
又曰：齐彭城王浟为沧州刺史。有人从幽州来，驴驮鹿脯至沧州界，脚痛行迟，偶会一人为伴，遂盗驴及脯去。明旦告州，乃令左右及府僚吏分市鹿脯，不限其价。其主见识之，推获盗者。
又曰：窦炽为原州刺史。炽挫抑豪右，申理幽滞，在州十载，甚有政绩。州城北有泉水，屡经游践，尝与僚吏宴於泉侧，因酌水自饮曰： 吾在此州，惟当饮水而已。 
又曰：申微为襄州刺史。时南方初附，旧俗，官人皆通饷遗。微性廉慎，乃画杨震像於寝室以自戒。及代还，人使送者数十里不绝。微自以无德於人，慨然怀愧，因赋诗题於清水亭。长幼闻之，皆竞来读，递相谓曰： 此是申使君手迹。 并写诵之。
又曰：赫连达为云州刺史，性镰俭。边境胡人或馈达羊，达欲招异类，报以缯帛，主司请用官物，达曰： 羊入我厨，物出官库，是欺上也。 命取私帛与之，识者嘉其仁恕。
《三国典略》曰：贺祥为荆州刺史。祥有惠政，远近款附。梁岳阳王詧钦其清素，乃赠以竹屏风。祥难违其意，取付所司。太祖闻之，并以赐祥。
《后周书》曰：独孤信为秦州刺史。先是，守宰闇弱，政令乖方，民有冤讼，历年不能决。信在州，事无拥滞，示以礼教，劝以耕桑；数年之中，公私富实，流民愿附者数万家。太祖以其信著遐迩，故赐名为信。
又曰：达奚武之在同州也，时属大旱。高祖敕武祀华岳，而庙在旧山下。当往祈祷，武谓寮属曰： 吾备位三公，不能燮理阴阳，遂使盛农之月，久绝甘雨，天子劳心，百姓惶惧，忝寄既重，忧责实深。不可同於众人，在常祀之所，必须登峰展诚，须其灵奥。 岳既高峻，千仞壁立。武年逾六十，惟将数人，攀藤援棘，然后得上。於是稽首祈请，陈百姓恳诚。晚不得还，即於岳上藉草而宿。梦见白衣人来，执武手曰： 快辛苦，甚相嘉尚。 武遂惊觉，益用祗肃。至旦，云雾四起，俄而澍雨，远近沾浃。高祖闻之，玺书慰劳。
又曰：韦瑱，字世珍。魏恭帝二年，赐姓宇文氏。三年，除瓜州刺史。州通西域，蕃夷往来，前后刺史，多受赂遗。胡寇犯边，又莫能御。瑱雅性清俭，兼有武略。蕃夷赠遗，一无所受。胡人畏威，不敢为寇。公私安静，夷夏怀之。
又曰：长孙俭授荆州刺史、东南道行台仆射。所部郑县令泉璨为民所讼，推理获实。俭即大集僚属而谓之曰： 此由刺史教诲不明，信不被物，是我之愆，非泉璨之罪。 遂於厅事前肉袒自罚，舍璨不问。於是州城肃励，莫敢犯法。魏文帝玺书劳之。
又曰：王思政迁荆州刺史。州境卑湿，城堑多坏。思政乃命都督蔺小欢督工匠缮治之。掘得黄金三十斤，夜中密送之。至旦，思政召佐吏以金示之曰： 人臣不宜有私。 悉封金送上。太祖嘉之，赐钱二十万。
又曰：泉企为东雍州刺史。性清约，纤毫不扰於民。在州五年，每於乡里运米以自给。
《隋书》曰：令狐熙拜沧州刺史。时山东承齐之弊，户口簿籍类不以实。熙晓喻之，令自归首，至者一万口。在职数年，风教大洽，称为良二千石。开皇四年，上幸洛阳，熙来朝，吏民恐其迁易，悲泣於道。及熙复还，百姓出境迎谒，欢叫盈路。在州获白乌、白獐、嘉禾，甘露降於庭前柳树。
又曰：令狐熙，时上祠泰山还，次汴州，恶其殷盛，多有奸侠，於是以熙为汴州刺史。下车禁游食，抑工商，民有向街开门者杜之，船客於郭外星居者勒为聚落，侨人逐令归本，其有滞狱，并决遣之，令行禁止，称为良政。上闻而嘉之，顾谓侍臣曰： 邺都，天下难理处也。敕相州刺史豆卢通，令习熙之法。 其年来朝，考绩为天下之最，赐帛三百匹，颁告天下。
又曰：杨达，字士达，为鄯、郑、赵三州刺史，俱有能名。平陈之后，四海大同，上差品天下牧宰，达为第一，赐杂采五百段，加以金帛。
又曰：慕容三藏授廓州刺史。州极西界，与吐谷浑邻接，奸宄犯法者皆迁配彼州，流人多有逃逸。及三藏至，招纳绥抚，百姓爱悦，襁负日至，吏民歌颂之。高祖闻其能，屡有劳问。其年，当州畜产繁孳，获醍醐奉献，赖物百段。
又曰：卫玄出为资州刺史，以镇抚之。玄既到官，时獠攻围大牢镇，玄单骑造其营，谓群獠曰： 我是刺史，衔天子诏安养汝等，勿惊惧也。 诸贼莫敢动。於是说以利害，渠帅感悦，解兵而去，前后归附者十馀万口。高祖大悦，赐缣二千匹。
又曰：郭衍为瀛州刺史，遇秋霖大水，其属县多漂没，民皆上高树，依大冢。衍亲备船筏并赍粮拯救之，民多获济。衍先开仓赈恤，后始闻奏，上大善之。
又曰：辛彦之拜隋州刺史。於时州牧多贡珍玩，惟彦之所贡并供祭之物，高祖善之，顾谓朝臣曰： 人安得无学。彦之所贡，稽古之力也。 
又曰：梁彦光为岐州刺史，甚有惠政，嘉禾连理，出於州境。开皇二年，上幸岐州，悦其能，乃下诏曰： 赏以劝善，义兼训物。彦光操履平直，识用凝远，布政岐下，恩惠在人，廉慎之誉，闻於天下。三载之后，自当迁陟，恐其匮乏，且宜旌善。可赐粟五百斛，物三百段，御伞一枚，庶使有感朕心，日增其美。四海之内，凡百官人，慕高山而仰止，闻清风而自励。 
又曰：梁彦光为相州刺史。有涂阳人焦通，性嗜酒，事亲礼阙，为从弟所讼。彦光弗之罪，将至州学，令观於孔子庙。於时庙中有韩伯瑜母杖不痛，哀母力弱，对母悲泣之像。通遂感寤，既悲且愧，若无自容。彦光训谕而遣之。后改过励行，卒为善士。以德化人，皆此类也。
又曰：公孙景茂迁息州刺史，法令清静，德化大行。时属平陈之后，征人在路，有疾病者，景茂撤减俸禄，为粥汤药，分赈济之，赖以全活者以千数。上闻而嘉之，诏宣告天下。
又曰：薛胄为兖州刺史。城东有沂、泗二水，合而南流，泛滥大泽中。胄遂积石堰之，使决，令西注，陂泽尽为良田。以通转运，利尽淮海，百姓赖之，号为 薛公丰兖渠 。
又曰：梁毗出为西宁州刺史，改封邯郸县侯。在州十一年。先是，蛮夷酋长皆服金冠，以金多者为豪俊，由此递相陵夺，每寻干戈，边境略无宁岁。毗患之。后因诸酋长相率以金遗毗，於是置金座侧，对之恸哭而谓之曰： 此物饥不可食，寒不可衣。汝等以此相灭，不可胜数。今将此来，欲杀我耶？ 一无所纳，悉以还之。於是蛮夷感悟，遂不相攻击。高祖闻而善之。
又曰：赵煚为冀州刺史，甚有威德。煚常有疾，百姓奔驰，争为祈祷，其得民情如此。冀州俗薄，市井多奸诈，煚为铜斗铁尺，置之於肆，百姓便之。上闻而嘉焉，颁告天下，以为常法。
又曰：蔡王智积为同州刺史，仪卫资送甚盛。顷之，以修谨闻，高祖善之。在州未尝嬉戏游猎，听政之暇，端然读书，门无私谒。有侍读公孙尚仪，山东儒士，府佐杨君英、萧德言，并有文学，时延於座，所设惟饼果，酒才三酌。家有女妓，惟年节嘉庆，奏於太妃之前。其简静如此。
又曰：公孙景茂为道州刺史。悉以秩俸买牛犊鸡猪，散惠孤弱，不自存者。好单骑巡人家，至户入，阅视百姓产业。有循理者，於都会时乃褒扬称述。如有过恶，随即训导，而不彰也。由是人行义让，有无均通，男子相助耕耘，妇人相助纺绩。大村或数百户，皆如一家之务。其后请致仕，上优诏听之。仁寿中，上明公杨纪出使河北，见景茂神力不衰，还以状奏。於是就拜淄州刺史，赐以马舆，便道之官。前后历职，皆有德政，论者称为良牧。
又曰：梁彦光为相州刺史。初，齐亡后，衣冠士人多迁关内，惟伎巧、商贩及乐户之家移实州郭。由是人情险诐，妄起风谣，诉讼官人，万端千变。彦光欲革其弊，乃用秩俸之物，招致山东大儒，每乡立学，非圣哲之书不得教授。常以季月召集之，亲临策试。有勤学异等，聪令有闻者，升堂设馔，其馀并座廊下。有好诤讼，惰业无成者，坐之庭中，设以草具。及大成，当举行宾贡之礼，又於郊外祖道，并以财物资之。於是人皆克励，风俗大改。
又曰：韦世康。尉迟回之作乱也，高祖忧之，谓世康曰： 汾、绛旧是周、齐分界，因此乱，恐生摇动，今以委公，善为吾守。 因授绛州刺史，以雅望镇之，阖境清肃。
又曰：豆卢勣为渭州刺史，甚有惠政，华夷悦服，德泽流行，多致祥瑞。鸟鼠山，俗呼为高武陇，其下渭水所出。其山绝壁千寻，由来乏水，诸羌苦之。勣马足所践，忽飞泉涌出。有白乌翔止厅前，乳子而后去，又白狼见於襄武。民为之谣曰： 我有丹阳，山出玉浆。济我民夷，神鸟来翔。 百姓因号其泉为玉浆泉。
