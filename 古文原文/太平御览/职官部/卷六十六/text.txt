○良令长下
崔鸿《十六国春秋·北凉录》曰：张谭，字元庆，武威姑臧人也。为和宁令，政以德化为本，不务威刑。民有过者，读《孝经》及《忠臣孝子传》训导之，百姓爱之如父母，号曰 慈君 。
又《后赵录》曰：王谟，字思贤。瓮鼻，言不清畅，尫短无威仪。将拜曲阳令，石勒疑之，问长史张宾，宾曰： 请试可。 勒从之。政教严明，百城尤最。出为都部从事，守宰去官者十五人。
又《后赵录》曰：申录，字道时，为广昌令。白乌巢其庭树，甘露降其厅事，后为三公。
《隋书》曰：郎茂除卫国令。时有系囚二百，茂亲自究审数日，择免者百馀人。历年辞讼，不诣州省。魏州刺史元晖谓曰： 长史言卫国人不敢申诉者，畏明府耳。 茂曰： 人犹水也，法令为堤防。堤防不固，必致奔突，苟无决溢，使君何患哉？ 晖无以应。
《后周书》曰：辛昂行成都令。昂到县便与诸生祭文翁学堂，因共欢宴。谓诸生曰： 子孝臣忠，师严友信，立身之要，如斯而已。若不事斯语，何以成名？宜自勉，克成令誉。 昂言切理至，诸生等深感悟，归而告其父老曰： 宰君教诫如此，不可违之。 於是井邑肃然，咸从其化。
《陈书》曰：褚玠。山阴县多豪猾，前后令皆以赃汙免，高宗患之，谓中书舍人蔡景历曰： 稽阴大邑，久无良宰，卿文士之内，试思其人。 景历进曰： 褚玠廉俭有幹用，未审堪其选不？ 高宗曰： 甚善，卿言与朕意同。 乃除山阴令。
《隋书》曰：魏德深迁贵乡长。为政清净，不严而治。会兴辽东之役，征税百端，使人往来，责成郡县。于时王纲弛紊，吏多赃贿，所在征敛，下不堪命。惟德深一县，有无相通，不竭其力，所求皆给，百姓不扰，称为大治。寻转馆陶长，贵乡吏人闻之，皆嘘欷流涕，语不成声。及将赴任，倾城送之，号泣之声，道路不绝。既至馆陶，阖境老幼皆如见其父母。有猾人员外郎赵君实，与郡丞元宝藏深相交结，前后令长未有不受其指麾者。自德深至县，君实屏处於室，未尝辄敢出门。逃窜之徒，归来如市。贵乡父老冒涉险难，诣阙请留德深，有诏许之。馆陶父老复诣郡相讼，以贵乡文书为诈。郡不能决。会持节使者韦霁、杜整等至，两县诣使讼之，乃断从贵乡。贵乡吏人歌呼满道，互相称庆。馆陶众庶合境悲哭，因而居住者数百家。
《隋书》曰：苏威荐房恭懿，授新丰令，政为三辅之最。上闻而嘉之，赐物四百段。恭懿以所得赐，分给穷乏。未几，复赐米三百石，恭懿。又以赈贫人，上闻而止之。时雍州诸县令，每朔朝谒，上见恭懿必呼至榻前，访以理人之术。
又曰：房彦谦迁长葛令，甚有惠化，百姓号为慈父。仁寿中，上令持节使者巡行州县，察长吏能不，以彦谦为天下第一，超授鄀州司马。吏民号哭相谓曰： 房明府今去，吾属何用生为！ 其后百姓思之，立碑颂德。
又曰：刘旷，不知何许人也。性谨厚，每以诚恕应物。开皇初，为平乡令，单骑之官。人有争讼者，辄丁宁晓以义理，不加绳劾，自各引咎而去。所得奉禄，赈施穷乏。百姓感其德化，更相笃励，曰： 有君如此，何得为非！ 
《唐书》曰：李大亮授土门令。属百姓饥荒，盗贼侵寇，大亮遂卖所乘马分给贫弱，劝以垦田，岁因大稔。躬捕寇盗，所击辄平。时太宗在藩，巡抚北境，闻而嗟叹，下书劳之。
又曰：贾敦颐弟敦实，贞观中为饶阳令，政化清静，老幼怀之。时敦颐复授瀛州刺史，旧制，大功以上不复连官，朝廷以其兄弟在职，俱有能名，遂不迁替。
又曰：高宗以尚乘奉御权怀恩为万年令，赏能也。时有奉乘安毕罗善於调马，上颇狎之，怀恩因奏事，遇毕罗在帝左右言戏无礼，怀恩既退，执而杖之。上知而嗟赏，谓侍臣曰： 怀恩乃能不避强御，真良吏也。 即日迁擢。
又曰：景云中，长安县令李朝隐加太中大夫。朝隐之宰京县也，政刑毕举，权豪慑惮。有内侍伯非礼干忤，朝隐叱击于狱，上喜焉，故有此命。
又曰：路嗣恭，京兆三原人，始名剑客，历仕郡县，有能名，后授神乌令，考绩上上，而为天下最。玄宗以其能嗣鲁恭，赐改其名。
又曰：韦景骏，开元中为肥乡令。县人有母子相讼者，景骏谓之曰： 吾少孤，每见人养亲，自痛终天无分，汝幸在温清之地，何得如此？锡类不行，令之罪也。 因垂泣呜咽，仍取《孝经》与之，令习读。於是母子感悟，各请改悔，遂称慈孝。累转赵州长史，路由肥乡，人吏惊喜，竞来犒饯，留连经日。有童稚数人，年甫十馀岁，亦在其中。景骏谓曰： 计吾去此时，汝辈未生，既无旧恩，何殷勤之甚也？ 咸对曰： 比闻长宿传说，县中廨宇、学堂、馆舍、堤桥，并是明公遗迹。将谓古人，不意亲得瞻睹，不觉欣恋倍於常也。 其为人所思如此。
又曰：冯伉迁尚书膳部员外郎。李抱真卒，充吊赠使，抱真男遗伉帛数百匹，不纳。又专送至京，伉因表奏，固请不受。属醴泉缺县令，宰臣进人名，上意不可，谓宰臣曰： 前使泽潞不受财帛者，此人必有清政，可以授之。 遂改醴泉县令。患百姓多昏猾，为著《谕蒙》十四篇，大略指明忠孝仁义，劝学务农，每乡给一卷，俾其传习。
又曰：元德秀，字紫芝，河南人也。为鲁山令。先是堕车伤足，不任趋拜，汝郡守以客礼待之。部人为盗，吏捕之系狱，会县界有猛兽为暴，盗自陈曰： 愿格杀猛兽以自赎。 德秀许之，胥吏曰： 盗诡计苟免，擅放官囚，无乃累乎？ 德秀曰： 吾不欲负约，累则吾坐必请不及诸君。 即破械出之。翌日，格猛兽而还。诚信化人，大率此类。
又曰：王敬则为暨阳令。时军荒后，县有一部劫逃入山中，颇为人患。敬则遣人致意劫帅，使出首，当申论郭下庙神，甚酷烈，百姓信之；敬则引神为誓，必不相负。劫帅既出，敬则於庙中设酒会，於座收缚，曰： 吾启神，若负誓，还神十牛。今不得违誓。 即杀十牛解神，并斩诸劫，百姓悦之。
《晋史》曰：寿张令赵赓考满之外，量留二年，以飞蝗避境故也。
《广州先贤传》曰：黄豪，字子微，交趾人。除外黄令。豪约已俭节，粗布蔬食，所得俸秩，悉赐贫吏，一县称平。
《益部耆旧传》曰：罗衡，字仲伯。为万年令，诛锄奸党，县界肃然。民夜不闭门，系牛马於道旁曰： 以属罗公。 
又曰：赵珜，字孙明。少好游侠，行部带剑。过亭长，亭长谴之，乃叹曰： 无大志，故为竖吏所轻耳。 於是解剑挂壁曰： 珜不乘辎车、佩绂，不复带剑。 因之京师，诣大学受业治《春秋》，变行厉操，名德遂称，除野王令。乃解剑带之官，治官清约，以身率下，烟火不举，常食乾糒。
又曰：阎宪，字孟度。为绵竹令，治以礼让为首，宽猛相济。其听察甚明，简选吏职，甚得其人。男子杜成，夜於路得遗装一囊，开视有锦二十五匹，迄明，诣吏，曰： 县有明君，不能惭心故也。 
又曰：杨球，字仲宣。为茂陵令，宽和多惠，以至诚接下，为民所爱。比县连岁蝗灾，曲折不入茂陵。
《长沙耆旧传》曰：祝良，字邵卿。为洛阳令，贵戚敛手，桴鼓稀鸣。时亢旱，天子祈雨不得，良乃暴身阶庭，告诚引罪，紫云沓起，甘雨乃降。
《陈留风俗传》曰：昭帝时蒙人焦贡为小黄令，路不拾遗，囹圄空虚。诏迁贡，百姓挥涕守阙，求索还贡。天子听，增贡之秩千石。贡之风化犹存，其民好学多贫，此其风也。
《海内先贤传》曰：公沙穆迁弘农令，界有蝗虫食禾稼，百姓惶惧。穆设坛谢曰： 百姓有过，咎在典掌，罪穆之由，请以身祷。 玄云四集，雨下{雨滂}霈，自日中至晡，不知蝗虫所在，百姓称曰 神明 。
《鲁国先贤传》曰：孔翊为洛阳令，置水於前庭，得私书皆投其中，一无所发，弹理贵戚，无所回避。
《汝南先贤传》曰：黄浮，字隐公，阳安人。年二十，在於民伍，曾为墟里所差，次当给亭。於是感激学书，慨然长叹曰： 黄浮非乡里所知。 因随人到京师求学，岁馀除昌虑长、濮阳令。同岁子为都市掾，犯罪当死，一郡尽为之请。浮曰： 周公诛二弟，石碏讨其子，今虽同岁子，浮所不能赦也。 治政清明，号为神君。
又曰：陈晔，邵陵人也。体尚笃烈，学通古今，除巫令。民张遗腹子，年十五，为父报仇。吏捕得之，晔愍曰： 嗟乎，今杀遗腹之孤，绝人继嗣，民是不仁也。法复仇之子，是不义也。不仁不义，焉可以为君长哉！ 遂解印绶逃亡，遇赦乃出。
锺玩《良吏传》曰：高玩，字伯珍，蜀郡人也。除曲阳令。及徵还，送者不使出界，布被缊裘，犹去时之服，朝野归其清。
又曰：司马俊，字元异。补洛阳令，豪右挫气，京都号曰卧虎。
又曰：陈登，字元龙，广汉人也。为东阳长，视民如子。
《崔氏家传》曰：崔瑗为汲令，乃为开沟造稻田，薄卤之地更为沃壤，民赖其利。长老歌之曰： 天降神明君，锡我慈仁父。临民布德泽，恩惠施以序。穿沟广溉灌，决渠作甘雨。 
《殷氏传》曰：殷裒为荥阳令。先多淫雨，百姓饥馑。君乃穿渠入河，三十馀里，疏导原隰，用致丰年，民赖其利，号 殷沟 而颂之。
《锺离意别传》曰：意迁东平瑕丘令。男子倪直勇悍有力，便弓弩，飞射走兽，百不脱一，桀悖好犯长吏。意到官，召署捕贼掾，敕谓之云： 令昔尝破三军之众，不用尺兵；尝缚暴虎，不用尺绳，但以良诈为之耳。掾之气势安若？ 宜慎之。因复召直子涉署门下，将游徼私出入寺门，无所关白。收涉鞭之，直走之寺门，吹气大言，言无上下。意气敕直，能为子屈者，自缚诫令，不则鞭杀其子。直果自缚。意告曰： 令前告汝，尝缚暴虎，不用尺绳。汝自视何如，虎自缚耶？ 敕狱械直父子，结连其头，对榜(博壮切。)欲死。掾吏陈谏乃贷之，由是相率为善。所谓上德之政，鹰化为鸠，暴虎成狸，此之谓也。
《荀氏家传》曰：荀貌除太原榆次令，为政以德，人怀之。时有凤凰集其境内，晋武帝下诏褒美。太始三年卒，吏人如丧亲戚，为之树碑。其序曰： 仰之如日月，敬之如神明，爱之如父母，乐之如时雨。 
《典略》曰：韩攸，字仲潢，颍川人。为嬴长，时民大饥，而太守未至。攸因发仓赈之。吏白，言太守垂至，军粮重事，可须来到。攸言： 民命悬急，令以擅出穀受罪，合眼入地，不以为恨也。 后竟不坐。吏民蒙济者数千人。
《会稽典录》曰：徐弘，字圣通，为汝阴令。县俗刚强，大姓兼并。弘到官，诛剪奸桀，豪右敛手，商旅路宿，道不拾遗。童歌之曰： 徐圣通，政无双，平刑罚，奸宄空。 
《华阳国志》曰：王长文，字德俊。元康初试守江源令。县收得盗马贼及发冢贼长文引见诱慰。时适腊晦，皆遣归家，狱先有系囚亦遣之。谓曰： 教化不厚，使汝等如此，长吏之过也。蜡节庆祚归就，汝上下善相欢乐，过节来还，当为汝思他理。 郡吏惶惧，争请不许。寻有赦令，无不感恩。
又曰：景毅，字文坚，梓潼人。为高陵令，立文学以礼让化民，迁侍御史，吏民守阙请之，三年不绝。
《搜神记》曰：徐栩，字敬卿，吴由拳人。少为狱吏，执法详平，为小黄令。时属县大蝗，野无生草，至小黄界，飞过不集。
《山公启事》曰：温令许奇等并见称名，虽在职，各日浅，宜显报大郡以劝天下，诏曰： 案其资历，悉自足为郡守，各以在职日浅则宜尽其政绩，不宜速他转也。 
《博物志》曰：太公望为灌坛令，期年，风不鸣条。文王梦见一妇人，甚丽，当道而哭，问其故，妇人言曰： 我东海太山神女，嫁为西海妇，欲东归，灌坛令当吾道，太公有德，吾不敢以暴风疾雨过也。 文王梦觉，明日召太公，三日果有疾风暴雨，去者皆西来也。
《说苑》曰：晏子治东阿，三年，景公召而数之曰： 吾以子为可，而使子治东阿，今子治而乱，子退而自察也，寡人将加大诛乎？ 晏子曰： 臣请改道易行而治东阿，三年不治，臣请死之。 景公许之。於是明年上计，景公迎而贺之曰： 善矣，子之治东阿也。 晏子对曰： 前臣之治东阿，属托不行，货赂不至，陂池之鱼，以利贫民。当此之时，民无饥者，而君反以罪。今臣之治东阿也，属讬行，货赂至，事左右，陂池之鱼入权家，民之贫饥者过半，君反迎而贺臣，臣愿乞骸骨。 景公乃下席而谢曰： 子强复治之东阿者，子之东阿也，寡人无复与焉。 
《新序》曰：昔子奇，年十八，齐君使之治阿。既行矣，悔之，使使追曰： 未至阿及之，还之；已至，勿还也。 使者及之而不还。君问其故，对曰： 臣见使与共载者，白首也。夫以老者之智，以少者之决，必能治阿矣，是以不还。 
又曰：鲁君使宓子贱为单父宰，子贱辞去，因请借善书者二人，书其宪法教品，鲁君与之。至单父，使书，子贱从旁引其肘，书丑，则怒之，欲好则引之。书者患之，请辞而去，归以告鲁君。鲁君曰： 子贱苦吾扰之，使不得施其善政也。 乃命有司无得擅征发单父，单父大治。故孔子曰： 君子哉若人！鲁无君子者，斯焉取斯？ 美其德也。
