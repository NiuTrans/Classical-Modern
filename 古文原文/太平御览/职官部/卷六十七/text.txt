○酷令长
《汉书》曰：何并，字子廉，为长陵令，道不拾遗。成太后外家王氏贵，而侍中王林卿坐法免，归长陵上冢，因留饮连日。并恐其犯法，乃自造门上谒，谓林卿曰： 冢间单外，君宜以时归。 林卿曰： 诺。 林卿素骄，惭於宾客。林卿既去，北渡泾桥，令骑奴还至寺门，拔剑剥其建鼓。并自从吏兵追林卿。行数十里，林卿迫窘，乃令奴冠被其襜褕自代，乘从车骑，身变服从间径驰去。会日暮追至，收缚冠奴，奴曰： 我非侍中，奴耳。 并心知已失林卿，乃曰： 君因自称奴，得脱，死！ 即叱吏断头，持还县所，剥鼓置都亭下，署曰： 故侍中王林卿。 
《东观汉记》曰：董宣为洛阳令。击持豪强，在县五年，七十四卒官，诏遣使者临视，惟布被覆尸，妻子对哭，家无馀财。上叹曰： 董宣死，乃知贫耳。 
《晋书》曰：何曾孙机为邹平令，性亦矜傲，责乡里谢鲲等拜。或戒之曰： 礼敬年爵，以德为主。令鲲畏势，惧伤风俗。 机不以为惭。羡为离狐令，既骄且吝，陵驾人物，乡闾疾之如仇。永嘉之末，何氏灭亡无遗焉。
《梁书》曰：沈瑀为馀姚令。富吏鲜衣美服，以自彰别，瑀怒曰： 汝等下县吏，何自拟贵人耶？ 悉使着芒屩粗布，侍立终日，足有蹉跌，辄加榜棰。瑀微时，尝自至此鬻瓦器，为富人所辱，故因以报焉。由是士庶骇怨。
○县丞
《史记》曰：诏捕淮南太子，淮南相怒，寿春丞留太子建不遣。(如淳注曰： 丞主刑狱囚徒，故责之。 )
《汉书》曰：黄霸为颍川太守，务在成就全安长吏。许丞老，病聋，督邮白欲逐之，霸曰： 许丞廉吏，虽老尚能拜起送迎，正颇重听，何伤？且善助之，母失贤者意。 (如淳曰： 许，县丞也。 )
《后汉书》曰：张玄字君夏，河阳人也。少习《春秋颜氏》，兼通数家法。建武初，举明经，补弘农文学，迁陈仓县丞。清净无欲，专心经书，方其讲问，乃不食终日。及有难者，辄为张数家之说，令择从所安。诸儒皆伏其多通，著录千馀人。玄初为县丞，尝以职事对府，不知官曹处，吏白门下责之。时扶风琅邪徐业，亦大儒也。闻玄诸生，试引见之，与语，大惊曰： 今日相遭，真解矇矣！ (遭，逢也。)遂请上堂，难问极日。
《吴志》曰：会稽妖贼许昌起於句章，自称阳明皇帝，扇动诸县，众以数万。孙坚以郡司马募召精勇，得千馀人，与州郡合讨破之。刺史臧旻列上功状，诏书除坚盐渎丞，数岁徙盱眙丞，又徙下邳丞。
又曰：孙坚为下邳丞，历佐三县，所在有称，吏民亲附。乡里知旧，好事少年，往来者常数百人，坚接抚待养，有若子弟也。
《唐书》曰：武德元年诏：京令五品，丞一人，七品，正六人，八品。畿令六品，丞一人，七品，正四人，八品，上县令六品，丞一人，八品正四人，九品，中、下县各有差，后改为尉。
○主簿
《后汉书》曰：缪肜(音融。)字孺公，仕县为主簿。时县令被章见考，吏皆畏惧自诬，而肜独证据，掠考苦毒，乃至体生虫蛆，因转换五狱，逾涉四年，令卒以自免。
又曰：宁阳主簿诣阙，诉其县令之枉，积六七岁不省，乃复上书曰： 臣闻陛下为臣父，臣为陛下子。臣章百上，终不见省，臣岂可北诣单于以告冤乎？ 帝大怒，尚书劾以大逆，虞诩驳之曰： 主簿所讼乃君父之怨，百上不达，乃有司之过。 
又曰：仇览，字季智，一名香。初为蒲亭长。有陈元者，母告其不孝，览为陈慈孝之道，卒成孝子。考城令王涣，政尚严猛，闻览以德化人，署为主簿。谓览曰： 主簿闻陈元之过而不罪，得无少鹰鹯之志耶？ 览曰： 以为鹰鹯，不若鸾凤。 涣谢遣曰： 枳棘非鸾凤所栖，百里非大贤之路。 乃以月俸资遣令入太学，其名大振。
《唐书》曰：苏弁为奉天主簿。朱泚之乱，德宗仓卒出幸，县令杜正元上府计事，闻大驾至，官吏惶恐，皆欲奔窜山谷。弁谕之曰： 君上避狄，臣下当伏难死节。昔肃宗幸灵武，至新平、安定，二太守皆潜遁，帝命斩之以徇，诸君知其事乎？ 众心乃安。乃车驾至，迎扈储峙无阙，德宗嘉之，就加试大理司直。
《汝南先贤传》曰：李宣之子名表。宋公令寇端召表为主簿，表不乐为吏，於寺门中焚烧衣帻。端怒，收表，欲杀之。陈仲举闻之，至宋公，欲请表，先过宣，宣问： 何故来？ 曰： 欲见寇令，请足下儿。 宣曰： 吾子犯罪，罪当死，如有明君，岂妄杀人！宜从此还。 端追问仲举，仲举具以语之。端乃叹曰： 李宣，烈士也？ 即原之。
苏林《广旧传》曰：仇香，字季智。为书生，性谦恭勤恪，威严矜庄，貌不为昼夜易容，言不为喜怒变声。虽同侪群居，必正色后言，终身无泄狎之交，以是见惮。学通三经，然无知名之援、乡里之举。年四十，召为县主簿。
《唐职员令》曰：主簿掌付事勾稽，省署抄目，纠止县内非违，监印，给纸笔之事。
○县尉
《春秋元命苞》曰：天尉主甲卒，设武备。(今时尉官亦准此义也。)
《史记》曰：张汤给事内史，为宁成掾，以汤为无害，言大府，调为茂陵尉，治方中。(《汉书音义》曰：方中，陵上土作方也，汤主治之也。苏林曰：天子即位，豫作陵，讳之，故言方中。如淳曰：大府，幕府也。茂陵尉主作陵之尉也。韦昭曰：大府，公府也。)
《汉书》曰：李广出雁门，匈奴兵多，破广。广亡失多，当斩，赎为庶人。屏居蓝田南山射猎，尝夜从一骑出，从人田间饮。还至亭，霸陵尉醉，呵止广，广骑曰： 故李将军。 尉曰： 今将军尚不得夜行，何故也！ 宿广亭下。居无何，匈奴入陇西，杀太守。於是上乃召广拜为右北平太守。广请霸陵尉与俱，因斩之。
又曰：梅福，字子真，九江寿春人也。少学长安，明《尚书》、《穀梁春秋》为郡文学，补南昌尉，后去官。
《东观汉记》曰：光武起兵入冠，绛衣，骑牛，杀新野尉，乃得马。
又曰：逢萌，字子康，北海人。少有大节，志意抗厉。家贫，给事为县亭长。尉过，迎拜问事。微久，尉去，举拳挝地叹曰： 大丈夫安能为人役耶！ 遂去，学问。
《后汉书》曰：桥玄案梁冀客陈助、羊昌罪，由是著名，举孝廉，补洛阳左部尉。时梁不疑为河南尹，以公事当诣府受对，玄耻为所辱，乃弃官还乡里。
又曰：令长、国相亦皆有尉，大县二人，小县一人主盗贼，案察奸轨。
应劭《汉官仪》曰：大县丞、左右尉，所谓命卿三人。小县一人一尉，命二人。
《续汉书·百官志》曰：边县有障塞尉，掌禁备羌夷犯塞，秩比二百石。
《魏志》曰：太祖除洛阳北部尉。初入尉廨，缮治四门，造五色棒，悬门左右各十馀枚，有犯禁者，不避豪强皆棒杀之。后数月，爱幸小黄门蹇右叔父夜行，则杀之，京师敛迹，莫敢犯者。近习宠臣咸共疾之，而不能伤。
《蜀志》曰：刘备率其属从校尉邹靖讨黄巾有功，除安喜尉。督邮以公事到县，先主求谒，不通，直入缚督邮，杖二百，解绶系其颈，弃官亡命。
《唐书》曰：颜师古，隋仁寿中授养安尉。尚书左仆射杨素见师古年弱貌羸，因谓曰： 安养剧县，何以克当？ 师古曰： 割鸡焉用牛刀。 素奇其对。到官，果以幹理闻。
又曰：员半千，晋州临汾人。上元初，应八科举，授武陟尉。属频岁旱饥，劝县令殷子良开仓以赈贫馁，子良不从。会子良赴州，半千便发仓粟，以给饥人。怀州刺史郭齐宗大惊，因而按之。时黄门侍郎薛元超为河北道存抚使，谓齐宗曰： 公之百姓不能救之，而使惠归一尉，岂不愧也！ 遽令释之。
又曰：王无竞，字仲烈，其先琅琊人，因官徙居东莱，宋太尉弘之十一代孙。无竞有文学，初应举，下笔成章，举及第，解褐授赵州栾城县尉。
又曰：李勉为开封尉。升平日久，且汴水陆所凑，邑居庞杂，号难治。勉与联尉卢城轨等，并有擒奸擿伏之名。
又曰：柳公绰为渭南尉。公绰性谨重，动循礼法。属岁饥，其家虽给，而每饭不过一器，岁稔复初。
又曰：包佶授蓝田尉。时有诏命畿内诸县城奉天，时严郢为京兆，政尚峻暴，加以朝旨甚迫，尹正之命急如风霆，本曹尉韦重规，其室方娠而疾，畏郢之暴，不敢以事故免。佶因请代，役无愆素，当时义之。
又曰：窦参强直果断。少以门荫，积官至万年尉。时同僚有直官曹者，将夕，闻亲疾，参请代之。会狱囚亡走，京兆尹按直部，将奏，参遽请曰： 彼以不及状谒，参实代之，宜当罪。 坐贬江夏尉，人多义之。
《唐新语》曰：卢庄道，年十六，授长安尉。太宗将录囚徒，京宰以庄道幼年，惧不举，欲以他尉代之。庄道不从，但闲暇不之省也。时系囚四百馀人，令、丞深以为惧。翌日，太宗召囚，庄道乃徐书状以进，引诸囚人，庄道评其轻重，留系日月，应对如神，太宗惊叹。
又曰：魏奉古为雍丘尉。时姚珽莅汴州，郡僚毕谒。珽览刺，召奉古前，持《厩牧令》示奉古，奉古一览便讽千馀言，珽惊起曰： 仕宦且四十年，未尝见此。 
又曰：朱履霜，好学，明法理，补山阴尉。巡察使委以推按，故人或遗以数两黄连，固辞不受，曰： 不辞，受此归，恐母妻诘问从何而得，不知所以对也。 
又曰：杨再思为玄武尉。使于京，舍止於客院。盗者窃其装囊，邂逅遇之，盗者谢罪，再思曰： 足下有遗行，勿复声恶，恐傍人害足下，可留公文，馀并仰遗。 不形容色，时人莫测其量。
又曰：玄宗听政之暇，从禽自娱，又於蓬莱宫侧立教坊，以习倡优曼衍之戏。酸枣尉袁楚客以为天子春秋方壮，宜节之以雅，恐从禽好郑将荡上心，乃引由余太康义上疏以讽，玄宗纳之。
又曰：郑蜀宾颇善五言，竟不闻达，年老方授江左一尉。亲朋饯别於上门，蜀宾赋诗留别曰： 畏途方万里，生涯近百年。不知将白首，何处入黄泉。 酒酣咏之，声调哀感，满座为之流涕。竟卒于官。
《鲁国先贤传》曰：二世时，山东盗贼起，二世问诸臣曰： 于公何如？ 博士诸生三十馀人前曰： 人臣无将则反，罪至死无赦，愿陛下急发兵击之。 二世怒。叔孙通前曰： 诸生言皆非。明主在上，四方辐凑，安有反者？此乃鼠窃狗盗，守尉今捕诛之，何足可忧！ 二世喜，乃赐通衣帛，拜为博士。诸生或讥通之谀，通曰： 我几不免虎口。 乃亡去，之薛。薛已降楚，遂从项梁，梁死从项羽。
《先贤行状》曰：程坚，字谌甫，为北阳尉。贫无车马，每出追游，常步行。郡间给事焉。
《搜神记》曰：蒋子文者，广陵人。嗜酒好色，挑挞无度。常自言已青骨，死当为神。当汉末为秣陵尉，遂死。及吴先主之初，其故吏见子文于道，乘白马，执白扇，侍从如平生。吏见惊走。子文进马追之，谓曰： 我当为此土地之神，以福尔下民。尔可宣告百姓，为我立祠。不尔，将有大咎。 
《荆州图记》曰：澧阳县西百三十里，澧水之南岸，有白石双立，状类人形，高各三十丈，周回等四十丈。古之相传，昔有充县左尉与零陵尉共论疆，因相伤害，化为此石，即以为二县界首。东标零陵，西碣弃县。充县废省，今临澧县则其地也。
《墨子》曰：备城法：百步一亭，亭一尉焉。
宋武帝诏曰：百里之任，总归官长。县尉实效甚微，其费不少。二品县可置一尉而已，馀悉停省。
