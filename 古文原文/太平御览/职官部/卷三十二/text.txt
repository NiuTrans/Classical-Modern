○著作郎
《续汉书》曰：弘农杨彪，字文先，多识博闻，与诸郎著作东观。
王隐《晋书》曰：陈寿为著作佐郎，迁大著作。
又曰：陆士衡以文学为秘书监虞濬所请为著作郎，议《晋书》限断。
又曰：何嵩善《史》《汉》，为著作。
《晋书》曰：元康元年诏：著作郎旧隶中书，而秘书既典司文籍，今改中书著作郎为秘书著作郎。
《晋中兴书》曰：孙盛历散骑常侍、秘书监，常领著作。
又曰：孙绰为散骑常侍，领大著作。於时才笔之士，绰为其冠。
又曰：李充为大著作。於时典籍混乱，充删除烦重，以类分作四部，秘阁以为永制。
又曰：谢沈为祠部郎，何充、庾冰以沈有史才，迁大著作。
《晋太兴起居注》曰：元帝依故事召陈郡王隐待诏著作，单衣、介帻，朔望朝著作之省。
沈约《宋书》曰：何承天除著作郎，撰国史。丞天时年已老，而著作郎并名家年少，荀伯子嘲之，常呼为奶母。承天曰： 卿当云凤皇将九子，奶母何言耶！ 
又曰：著作郎，后汉官。后汉已来，太史但掌天文律历而已，其国记撰述悉在著作。江左王导表著作为史官是也。后汉东观有著作郎。
《后魏书》：崔浩好文学，时人莫及。天兴中，给事秘书，转著作郎。太祖以其工书，常置左右。太祖季年，威风严峻，宦者左右多以微过得罪，莫不逃隐，浩独恭勤不怠，或终日不归。太祖知之，辄命赐以御粥。其砥直任时，不为穷通改节，皆此类也。
又曰：程骏拜著作郎。显祖屡引与论《易》、《老》之义，顾谓群臣曰： 朕与此人言，意甚闲畅。 又问骏曰： 卿年几何？ 对曰： 臣六十有一。 显祖曰： 昔太公既老而遭文王。卿今遇朕，岂非早也？ 骏曰： 臣虽才谢吕望，而陛下尊过西伯。觊天假馀年，竭《六韬》之效。 
又曰：韩显宗除著作郎，高祖曾谓显宗及程灵虬曰： 著作之任，国言是司。卿等之才，朕自委悉，中省之品，卿等所闻。若欲取古人班、马之徒，固自辽阔。若求之当代文学之能，卿等应推崔孝伯。 
又曰：赵逸为赫连屈丐著作郎。世祖平统万，见逸所书，曰： 此竖无道，安得为此言乎！作者谁也？其速推之。 司徒崔浩进曰： 彼之谬述，亦犹子云之美新，皇王之道，固宜容之。 世祖乃止。
《三国典略》曰：齐主以其著作郎祖珽数上密启，命中书门下二省断珽奏事。初，珽为秘书郎，用芳林遍略质樗蒲钱。又陈元康被伤将死，凭珽作书属家累，并云祖喜边有少许物，宜早索取，珽不通此书，唤喜私问，得金二十五锭，惟与喜二锭，馀并自入。祖喜告元康二弟叔谌、季璩等，叔谌以语杨愔，愔颦眉答曰： 恐不益亡者。 因此得停。其后齐文宣以珽为秘书丞，盗遍略事发，付平阳王淹，令录珽付禁。淹遣使收珽，珽便私逃。黄门侍郎高德正谋云：但宣命向秘书称奉并州进止，须经史各部仰丞亲自检校，催遣，如此则珽意自安，夜当还宅，然后掩捉之。果如德正所图，遂缚送廷尉。据犯当死，文宣以其伏事先代，除名为民；爱其才伎，令直中书，普选劳旧，迁为著作。
《唐书》曰：著作郎邓隆上表请编录御制诗集，太宗冲让不许。隆好学多伎。王充兄子太之守河阳也，引隆为宾客，大见亲遇。及太宗攻洛阳，遣书谕太；隆为太复书，言辞不逊。洛阳平后，隆惧罪，变姓名，自号隐玄先生，窜於白鹿山，黄冠野服，不接人事。贞观初，征授国子主簿，与博陵崔仁师、昌黎慕容善行、弘农刘顗、新野康安礼、河东敬播俱为修史学士。隆负宿罪，犹不自安，太宗闻之，遣房玄龄谓之曰： 尔为王太作书，诚合重责，但各为其主，於朕何有恶哉？朕今为天子，何能追责匹夫之过尔，宜怛然，勿怀危惧也。 擢授著作郎。及修史成，寻卒。撰《东都记》三十卷，为学者所重。
又曰：龙朔二年改著作郎为司文郎中，佐郎为司文郎。
又曰：《刘允济传》，垂拱四年，明堂初成，允济奏上《明堂赋》以讽，则天甚嘉叹之，手制褒美，拜著作郎。
陶氏《职官要录》曰：著作郎。视通直郎，史才富博者为之。
《应亨集·让著作表》曰：自司隶校尉奉至臣五叶著作，不绝乡族，以为美谈。
○著作佐郎
王隐《晋书》曰：武帝欲以郭琦为佐著作郎，问尚书郭彰。彰憎琦不附已，答诏 不识。 上曰： 若如卿言，乌丸家儿能事卿，即堪为郎矣。 及赵王伦篡，又欲用琦，琦曰： 我已为武帝吏，不能复为今世吏。 终於家。
又曰：华峤《汉书》十典未成，秘书监缪征奏峤少子畅为著作佐郎，卒成十典。
《晋中兴书》曰：郭璞奏《南郊赋》，中宗见赋，嘉其才，以为著作佐郎。
又曰：华谭为秘书监，时晋陵朱凤、吴郡吴震等，以单族有史才白首衡门，谭荐二人擢补著作佐郎，并皆称职。
沈约《宋书》曰：谢裕字景仁，陈郡阳夏人也。会稽王世子元显嬖人张法顺，权倾一时，内外无不造门者，惟景仁不至，年三十方为著作佐郎。桓玄诛元显，见景仁谓四坐曰： 司马庶人父子云何不败？遂令谢景仁三十方作著作佐郎。 
《后魏书》曰：宋弁字义和，为著作佐郎，寻除尚书殿中郎中。高祖曾因朝会之次，历访治道，弁年少官微，自下而对，声姿清亮，进止可观，高祖称善者久之。因是大被知遇，赐名为弁，意取弁和献玉，楚之不知宝之理也。
《后周书》曰：黎景熙，字季明。正定古今文字於东閤，大统末，除安西将军，寻拜著作佐郎。於时伦辈皆位兼常、伯，车服华盛，惟季明独以贫素居之，而无愧色；又勤於所职，著述不怠；然性尤专固，不合於时，是以一为史官，十年不调。
《张华别传》曰：陈寿好学，善著述，论著作佐郎。当时，夏侯湛等多欲作《魏书》，见寿所作，即坏已书。
《文士传》曰：束晢晚应司空辟，入府六日，除著作佐郎。著作西观，撰《晋书》，草创三《帝纪》及《十志》。
又曰：张载作《濛汜赋》，太仆傅玄见赋叹息称善，以车迎载，言谈终日。玄深贵重载，遂知名，起家征为佐著作郎。
○校书郎
《六典》曰：校书郎八人，正九品上，掌雠校典籍、刊正文字。
《汉书》曰：刘歆，字子骏，少以通《诗书》能属文召见，成帝时待诏宦者署，为黄门郎。河平中，受诏与父向领校秘书，讲六艺传记，诸子无所不究。
又曰：王莽、刘棻时扬雄校书天禄阁上，治狱使者来欲收雄，雄恐不能自免，乃从阁上自投下，几死，莽曰： 雄素不与事，何故在此？ 问其故。乃刘棻尝从雄学作奇字，雄不知情，有诏勿问。
《后汉书》曰：马融字季长，博通经籍。永初二年，大将军邓骘闻融名，召为舍人。四年，拜为校书郎中，诣东观典校秘书。是时邓太后临朝，骘兄弟秉政。以为文德可兴，武功宜废，遂寝蒐狩之礼，息战阵之法，故使猾贼纵横，乘此无备。融乃感激，以为文武之道，圣贤不坠，五才并用，无或可废。乃上《广成颂》以讽谏。
王隐《晋书》曰：郑默，字思元。为秘书郎，删省旧文，除其浮秽，著《魏中经》。中书令虞松谓默曰： 而今而后，朱紫别矣。 
《晋令》曰：秘书郎掌中外三阁经书，覆校阙遗，正定脱误。
《晋太元起居注》曰：秘书丞桓绥启校定四部书，诏遣郎中四人，各掌一部。
《唐书》曰：杨烱，华阴人。幼聪敏博学，善属文，神童举，拜校书郎，为崇文馆学士。
○正字
《六典》曰：正字四人，正九品下，掌定典籍，刊正文字。
《唐书》曰：陈子昂苦节读书，尤善属文。高宗灵驾将还长安，子昂诣阙上书，陈东都形胜可以安置山陵，关中俭旱，西行不便。则天召见，奇其对，拜麟台正字。
又曰：吴通玄、道瓘为太子诸王授经，而通玄兄弟出入禁掖，恒侍太子游。通玄与兄通微俱博学善属文，文采绮丽。通玄幼应神童，释褐秘书省正字。
又曰：苏弁字元容，京兆武功人也。弁少有文学，举进士，授秘书省正字。
《唐明皇杂录》曰：刘晏以神童为秘书、秘书省正字。上问晏曰： 正字正得几字？ 晏曰： 天下字皆正，惟朋字未正。 玄宗大奇之。
