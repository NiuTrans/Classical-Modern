○都督
《晋书》曰：杜预为都督荆州诸军事，南土美而谣之曰： 后世无叛由杜翁，孰识智名与勇功。 
又曰：陶侃为都督荆、雍、益、梁四州诸军事。是时荆州大饥，百姓多饥死。侃至秋熟辄籴，至饥复价粜之，士庶欢悦。咸蒙济赖。
又曰：羊祜都督荆州诸军事。招俊以礼，怀远以德，吴人悦服，呼为羊公。
又曰：庾翼都督江、荆、益三州刺史，制度规模每出於人。数年之中，军国充实，人情翕然，称其才明。由是自河以南，皆怀归附。
又曰：陈勰为陶侃广州长史。侃梦有司马以铠与侃，勰以为司马国姓，铠者捍国之器，节下当进位。果除都督交州。
又曰：张实都督凉州，下令曰： 忝继前踪，庶几刑政不为百姓之患；而比年饥旱，殆由庶事有缺。窃慕箴诵之言，以补不逮。自今有面刺孤罪者，酬以束帛；翰墨陈孤过者，答以筐篚；谤言於市者，报以羊米。 
又曰：石苞都督扬州诸军事。苞因入朝。当还，辞高贵乡公，留语尽日。既出，白文帝曰： 非常主也。 数日而有成济之事。
又曰：刘胤代温峤都督江州诸军事，领江州刺史、假节。胤位任转高，放豪日甚，纵酒耽乐，不恤政事，大殖财货，商贩百万。初，胤之代峤也，远近皆谓非选。陶侃、郄鉴咸云胤非方伯才，朝廷不从。或问王悦曰： 今大难之后，绳纪顿绝。自江陵至於建康，三千馀里，流人万计，布在江州。江州，国之南藩，要害之地，而胤以侈汰之性，卧而对之，不有外变，必有内患。 悦曰： 闻温平南语家公云，连得恶梦，思见代者。寻云可用刘胤。此乃温意，非家公也。 是时朝廷空罄，百官无禄，惟资江州运漕。而胤商旅继路，以私废公。有司奏免胤官。书始下，而为郭默所害。
又曰：王恭为都督兖、青、冀、幽并徐州、晋陵诸军事，平北将军，假节，镇京口。初，都督以北为号者，累有不祥，故桓冲、王坦之、桓彝之后，不受镇北之号。恭表让军号，以超授为辞，而实恶其名，於是改号前将军。
《北史》曰：贺兰祥除都督荆州刺史，见有发掘古冢，暴露骸骨，乃谓守令曰： 此岂仁者为政耶！ 命所在收藏。时夏亢阳，即日降雨。
《唐书》曰：宋璟转广州都督，仍为五府经略使。广州旧俗，皆以竹茅为屋，屡有火灾。璟教人烧瓦，改造店肆，自是无复延烧之患，夷夏怀惠，立碑以纪其政。
又曰：王方翼为夏州都督。属牛疫，无以营农，方翼造人耕之法，施关键使人推之，百姓赖焉。
○总管
《后周书》曰：长孙俭为荆州总管，尝诣阙奏事。时值大雪，遂立於雪中待报，自旦达暮，竟无惰容。其奉公勤至，皆此类也。
又曰：赫连达迁大将军、夏州总管、三州五防诸军事。达虽非文吏，然性质直，遵守法度，轻於鞭挞，而重慎死罪。性又廉俭，边境胡民或馈达以羊者，达欲招纳异类，报以缯帛。主司请用官物，达曰： 羊入我厨，物出官库，是欺上也。 命取私帛与之。识者嘉其仁恕焉。
《北史》曰：韦孝宽为延州总管。兄敻至州，与孝宽相见，将别，孝宽以所乘马及辔勒与敻。敻以其华饰，心不欲之，谓孝宽曰：昔人不弃遗簪坠履者，恶与之同出而不与同归。吾之操行虽不逮前烈，然舍旧策新，亦非吾志也。 乃乘旧马以归。
《隋书》曰：元褒为原州总管。有商人为贼所劫，其人疑同宿者而执之，褒察其色宽其辞正，遂舍其人。商诣阙讼褒受金纵贼，上遣使穷治之。使者簿责褒曰： 何故利金而舍盗也？ 褒便即引咎，初无异词。使者与褒俱诣京师，遂坐免官。其盗寻发於他所，上谓褒曰： 公朝廷旧人，位望隆重，受金舍贼非善事，何至自诬也？ 曰： 臣受委一州，不能息盗贼，臣之罪一也。州民为人所谤，不付法司，悬即放免，臣之罪二也。牵率愚臣，不顾刑法，不恃文书约束，至今为物所疑，臣之罪三也。臣有三罪，何所逃责？臣又不言受赂，使者复将有所穷究，然则缧绁横及良善，重臣之罪，是以自诬。 上叹异之，称为长者。
又曰：元景山为毫州总管。先是，州民王回洛、张季真等聚结亡命，每为劫盗，前后牧守不能制。景山下车遂捕之，回洛、季真挺身奔江南。擒其党与数百人，皆斩之。法令明肃，盗贼屏迹，称为大治。
又曰：韦世康尝因侍宴，再拜陈让曰： 臣无尺寸之功，位亚台铉。今犬马齿截，不益明时，恐先朝露，无以塞责。愿乞骸骨，退避贤能。 上曰： 朕夙夜庶几求贤若渴，冀与公共治天下，以致太平。今之所请，深乖本望，纵令筋力衰谢，犹屈公卧治一隅。 於是出拜荆州总管。时天下惟置四大总管，并、扬、益三州，并亲王临统，惟荆州委於世康，时论以为美。世康为政简静，百姓爱悦，合境无讼。
又曰：韦艺迁营州总管。艺容貌瑰伟，每夷狄参谒，必整仪卫，盛服以见之，独坐满一榻。蕃人畏惧，莫敢仰视。
又曰：薛道衡，声名藉甚一时。仁寿中，杨素专掌朝政，道衡既与素善，上不欲道衡久知机密，因而检校襄州总管。道衡久蒙驱策，一旦违离，不胜悲恋，言之哽咽。高祖怆然改容曰： 尔光阴晚暮，侍奉诚劳。朕欲令尔将摄，兼抚氓俗。今尔之去，朕如断一臂。 於是赍物三百并，九环金带，并时服一袭，马十匹，慰勉遣之。
又曰：樊子盖转循州总管，许以便宜从事。十八年，入朝奏岭南地图，赐以良马、杂物。
又曰：令孤熙拜桂州总管十七州诸军事，许以便宜从事，刺史已下官得承制补授。给帐内五百人，赐帛五百匹，发传送其家累，改封武康郡公。熙至部，大弘恩信，其溪洞渠帅更相谓曰： 前时总管皆以兵威相胁，今者乃以手教相谕，我辈其可违乎？ 於是相率归附。先是，州县生梗，长吏多不得之官，寄政於总管府。熙悉遣之，为建城邑，开设学校，华夷感激，称为大化。
又曰：李安领行军总管，率蜀兵顺流东下。时陈人屯白沙，安谓诸将曰： 水战非北人所长。今陈人依险泊船，必轻我而无备。以夜袭之，贼可破也。 诸将以为然。安率众先锋，大破陈师。高祖嘉之。
《唐书》曰：田留安拜魏州总管。刘闼之乱也，来攻州城。於时山东豪猾多杀长吏以应贼，百姓、凶人咸怀异志。凡诸守皆以心腹自卫，多所猜防。由是上下情隔，怨叛者多。留安独抚结所部，示无疑阻。凡有白事者，无间疏远，皆至卧内。谓人曰： 吾与卿辈，同为国守，自宜一心，无为疑贰也。必欲弃同即异，背顺归逆，亦任卿辈斩吾头而去矣。 城中父老递相诫励子弟曰： 田公以赤心相付，何得负之。 由是人情遂固。州人苑竹林者，刘闼之党也。初有异图，留安阴知之而不发其事，因引置左右，委以关钥。竹林感其意，遂归心焉。卒收其力用。
又曰：刘世让拜广州总管，将之官，高祖问以备边之策。世让答曰： 突厥比数南寇者，徒以马邑为其中路耳。如臣计者，於崞城置一智勇之将，多贮金帛，有来降者厚赏赐之。数出奇兵，掠其城下，践其禾稼，败其生业。不出岁馀，彼当无食，马邑不足图也。 高祖曰： 非公无可任者。可驰驿至彼，善为经略。 世让於是以兵临马邑。高满政以其地来降，突厥患之，遣曹繁陀来诣中国，言世让与可汗通谋，将为乱。由是得罪，籍没其家。及突厥来降，言世让无逆谋，始原其妻子。
○都督护
《汉书》曰：宣帝时，匈奴日逐王欲降汉，使人与郑吉相闻。吉发渠犁、龟兹诸国五万人迎日逐王，吉送三千人、小王将十三人随吉至河曲，颇有亡者，吉追斩之，将诣京。汉封日逐王为归德侯。吉既破车师，降日逐，威震西域，遂并护车师以西，故号为都护。都护之置，自吉始焉。上嘉其功，乃下诏曰： 都护西域骑都尉郑吉，抚循外蛮，宣明威信。封吉为安远侯。 汉之号令班於西域，始自张骞，成於郑吉也。
又曰：段会宗为人好大节，矜功名，为西域都护，与谷永相友善。永闵其老复远出，与书戒之曰： 足下以柔远之灵德，复典都护之重职，甚休！愿吾子因循旧贯，无求奇功，万里之外，以身为本。愿详思愚言。 
又曰：元帝时，甘延寿为西域都护，陈汤为副。郅支单于数困辱汉使，汤与延寿谋曰： 郅支所在绝远，无金城强弩之守，如发屯田吏士，从乌孙直指其城，可以成功。 延寿欲奏之，汤曰： 国家与公卿议大策，非凡所见，必不从。 会延寿久病，汤独矫制发兵，延寿闻之欲止焉。汤怒，按剑叱延寿曰： 大众已集，竖子欲阻众耶？ 延寿遂从之，部勒行阵，益置扬威、白虎、合骑之校，(张晏曰：西域阵法之名也。)即日引军分行。遂斩郅支单于头送京师。延寿封茂成侯，汤封关内侯。功大赏少，为石显、匡衡所抑。
应邵《汉官仪》曰：西域都护，武皇帝始开通西域三十六国，其后稍分至五十馀国，置使者校尉以领护之。宣帝神雀三年，改曰都护，秩二千石。平帝时省都护，令戊巳校尉领之。
沈约《宋书》曰：初，汉宣帝置西域都护，以加骑都尉，若谏大夫，护西域诸国。光武建武初，始有督军诸使。至献帝建安中，魏武相汉，遣大将外出督十军二十军者，始号都督。曹、袁、张、杨之徒，虽以三公假节领州郡，然无都督之号也。三国时亦有都护、中都护左右都护，将军兼督诸军，犹是旧制意也。黄初三年，上军大将曹真始都督中外诸军事，总诸军。高贵乡公正元二年，晋文帝都督中外诸军事，寻加大都督之号。太始中置小都督，江左亦时有也。吴朝镇将总兵亦曰都督，大军出为二部，则曰左、右都督。分武昌为两部，亦曰左、右部大督，其总一者，则曰大都督。又绕帐、羽林、无难之属，随事有督，无常号也。至诸葛恪以下辅政乃都督中外诸军事。蜀关羽在江陵亦督军、州，至张飞、姜维亦为中外都督，如吴、魏也。晋氏以来，宰辅任重者为中外大都督；方伯望隆者，亦如大都督之号。凡诸都督，虽军号有轻重，无假节也。
《唐书》曰：马总为安南都护。总敦儒学，长於政术，在南海累年，清廉不挠，夷獠便之。於汉所立铜柱之处，以铜一千五百斤特铸二柱，刻书唐德，以继伏波之迹。
