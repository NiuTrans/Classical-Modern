○中郎将
《汉书》曰：武帝拜张骞为中郎将，使西域。
又曰：宣帝即位，诏曰： 朕微眇时，故掖庭令张贺辅导朕躬，贺有孤孙霸七岁，拜为中郎将。 
又曰：宣帝时，杨惲为中郎将。郎官故事，郎出钱市财用，给文书，乃得出，名曰 山郎。 (山郎，以资财为郎也。山之所出财用，故取名焉。)惲罢山郎，皆以法令从事。有罪过，辄奏免。郎官化之，莫不自励。
又曰：司马相如为中郎将，持节过蜀，县令负弩前导，蜀人以为荣。
又曰：卫绾为中郎将，醇谨无他。孝景幸上林，诏中郎将参乘，还，问曰： 君知所以得参乘乎？ 绾曰： 臣代戏车士，幸得功次迁，待罪中郎将，不知也。 
又曰：张安世长子千秋与霍光子禹俱为中郎将，将兵随度辽将军范明友击乌桓。还，谒大将军光，问千秋战斗方略、山川形势。千秋口对兵事，画地成图，无所忘失。问禹，禹不能记，曰：皆有文书。光由是贤千秋，以禹为不才，叹曰： 霍氏世衰，张氏兴矣？ 后霍禹诛灭，安世子相继为侍中、中常侍，列校十馀人。
又曰：卜式为中郎。初，式不愿为郎，上曰： 吾有羊在上林，欲令子牧之。 式即为郎而牧羊，岁馀肥息，上善之。式曰： 非独羊也，治民亦犹是矣。以时起居，恶者辄去，无令败群。 上奇其言。
《东观汉记》曰：更始入长安，多用群小，时人为之语曰： 灶下养，中郎将。 
《后汉书》曰：董卓以吕布为骑都尉，誓为父子，甚爱信之，迁至中郎将。卓自知凶恣，每怀猜畏，行止常以布自卫。尝小失卓意，卓拔手戟掷之。布拳捷得免，而改容顾谢。卓意亦解。布由是阴怨於卓。
《蜀志》曰：霍峻字仲邈，南郡支江人也。兄笃於乡里，合部曲数百人。笃卒，荆州牧刘表令峻摄其众。表卒，峻率众归先主，先主以峻为中郎将。
又曰：刘焉字君郎，江夏竟陵人。少仕州郡，以宗室拜中郎，后以师祝公丧去官。
又曰：张飞字翼德，涿郡人也。少与关羽俱事先主，羽年长数岁，兄事之。先主从曹公破吕布，还许昌，曹公拜羽、飞为中郎将。
○五官中郎将
《续汉书》曰：五官中郎将一人，比二千石；(主五官郎也。)五官中郎，比六百石；(无员。)五官侍郎，比三百石。(无员，凡官皆主更直，执戟宿卫诸殿门。)
《东观汉记》曰：江革字次翁。拜五官中郎将。每朝会，天子使虎贲扶持，帝自礼之。有疾不会，辄遣太官送飡醪，恩宠莫比。
《续汉书》曰：张纯字伯仁，迁五官中郎将。纯在朝历世，明习故事。建武初，旧章多阙，每有疑议辄以访纯，自郊庙婚冠丧纪、礼仪，多所正定。帝甚重之，一日或数四引见。
谢沈《汉书》曰：樊英字季齐，顺帝备礼征拜五官中郎将。数月，以病逊位归。
应劭《汉官仪》曰：五官中郎将，秦官也。秩比二千石，三署，郎属焉。
《魏氏令》曰：告子文：汝等悉为侯，而子桓独不封，而为五官郎将，此是太子可知矣。(《魏志》：建安十五年为五官中郎将，副丞相者也。)
○左中郎将
《天文录》曰：郎将星，若今之左右郎将也。故《星赞》曰： 郎将星，主阅具，为武备。 
《汉书》曰：辛庆忌字子贡，从光禄大夫，迁左曹中郎将。
《后汉书》曰：左宫为左中郎将，击武陵贼，降，凡将兵二十馀年，以信谨质朴，故常见用。
《续汉书》曰：丞宫迁左中郎将，数进忠谏，论议守正，不希世遇，朝臣惮其节，名称闻於匈奴。单于遣使来贡，求见宫，诏敕宫自整顿，宫曰： 夷狄眩名，非识实也。闻臣虚称，故欲见臣。臣丑陋形寝，见必轻贱，不如选长大有威容者。 时以大鸿胪魏应示之。
又曰：杨秉字叔节，以尚书侍讲；蔡雍字伯喈，以侍中并为左中郎将。
又曰：皇甫嵩为左中郎将，击匈奴。
《汉旧仪》曰：左中郎将，秩比二千石，主谒者。
○右中郎将
《汉书》曰：段会宗字子松，为右中郎将。
《续汉书》曰：朱隽为右中郎将，持节击颍川长社贼。
《汉旧仪》曰：右中郎将，秩比二千石，主常侍侍郎。
《蜀志》曰：宗预为右中郎将，将命使吴。
○虎贲中郎将
应劭《汉官仪》曰：虎贲中郎将，古官也。《书》称武王伐纣，戎车三百两，虎贲三百人，擒纣於牧之野。言其猛怒，如虎之奔赴。平帝元始元年，更名虎贲郎。古有勇者孟贲，改奔为贲。中郎将，冠两鹖尾。鹖，鸷鸟中之异劲者也。每所攫取，应爪摧碎。鹖尾，上党所贡。
《周礼·夏官下虎贲氏》曰： 虎贲掌先后王而趋以卒伍。军旅会同，亦如之。舍则守王闲。(闲，梐枑也。)
《尚书·牧誓》曰：戎车三百两，虎贲三百人，与受战于牧野，作《牧誓》。
《周书》曰：古有虎贲士千人，以牛投牛，以马投马，以车捧车。
《汉书·夏官表》曰：期门仆射，秩比千石。平帝元始元年，更名虎贲郎，置中郎将，秩比二千石。
《东观汉记》曰：马援从陇西太守，迁虎贲中郎将。
又曰：马后不以私家干朝廷，兄为虎贲中郎将，讫永平世不转。
又曰：明德太后姊子夏寿等，私呼虎贲张鸣与敖戏争斗，上特诏曰： 尔虎贲将军，蒙国厚恩，位在中臣，宿卫禁门，当进人不避仇雠，举罚不避亲戚。今者反於殿中，交通轻薄，虎贲兰内所使，至命欲相杀於殿下，不避门内，畏懦恣纵，故不逐捕，此皆生於不学之门所致也。 
又曰：马廖、任傀皆从羽林监迁虎贲中郎将。
《续汉书》曰：鲁国孔融为北军中候，三日，迁虎贲中郎将。
又曰：虎贲中郎将，比二千石。(主虎贲宿卫也。)左右仆射、左右陛长各一人。(仆射主虎贲郎将，陛长主直，虎贲朝会在殿之下。)
又曰：虎贲武骑皆鹖冠、虎文单衣，襄邑岁献织成虎文云。鹖者，勇雉也，其斗死乃止。
又曰：虎贲中郎将，秩比二千石。虎贲中郎，比六百石。虎贲侍郎，比四百石。虎贲郎中，比三百石。节从虎贲，比二百石。皆无员数，掌宿卫侍从。虎贲武骑皆鹖冠，虎文单衣。
谢承《后汉书》曰：建武十八年，夏旱，公卿皆暴露请雨。洛阳令着车盖出，门候何汤将卫士钩令车，收案。有诏免令官，拜汤虎贲中郎将。上常叹曰： 赳赳武夫，公侯干城。何汤之谓也。 
《汉官典职》曰：虎贲中郎将，主虎贲千五百人，郎多至千人。
《汉名臣奏》曰：丞相薛宣奏： 汉兴以来，深考古义，推万变之备，於是制宣室出入之义，正轻重之罚。故司马殿省阙至五六里，周卫击刀斗禁门。自近臣侍侧尚不得著剑入，防未然也。陛下圣德纯备，海内晏然。此国家之明制，必前后备虎贲。 
《汉旧仪》曰：期门骑者，陇西工射猎人。及能用五兵，材力二百人。王莽以为虎贲郎。
刘谦之《晋纪》曰：桓玄欲复虎贲中郎将，疑应直与不。访之僚佐，咸莫能定。参军刘兰之对曰： 昔潘岳为《秋兴赋》，序云： 兼虎贲中郎将，寓直於散骑之省。 以此言之，是直官也。 
《后魏书》曰：韩茂膂力绝人，尤善骑射。太祖曾亲征丁零翟猛，茂为中军，执幢。时大风，诸军旌旗皆偃仆，茂于马上持幢，初不倾倒。太宗异而问之，征茂所属，具以状对。太宗谓左右曰： 记之。 寻征诣行在所，试以骑射，太宗深奇之，以茂为虎贲中郎将。
《九州春秋》曰：袁术为虎贲中郎将。张让杀何进，术斫阁起火。(《魏志》曰：术烧南宫嘉得青门也。)
《环济要略》曰：汉武帝好微行，因置期门郎，与之期於殿门。平帝改为虎贲中郎。
《张纯别传》曰：纯字伯仁，郊庙、冠婚、丧纪礼仪多所正定。上甚重之，以纯兼虎贲中郎将，一日数见。
○东中郎将
《魏志》曰：蒋济字子通。文帝即位，为东中郎将。济请留，诏曰： 高祖歌曰：安得猛士守四方！天下未宁，要须良臣以镇边境。如其无事，乃还鸣玉，未为后也。 后曹仁薨，复以济为东中郎将，代领其兵。诏曰： 卿兼资文武，志节慷慨，常有超越江湖吞吴会之志，故复授将帅之任。 
○西中郎将
沈约《宋书》曰：西中郎将，南、北、东、西中郎将，后汉号也。
○南中郎将
《魏志》曰：鄢陵侯彰为南中郎将。
又曰：临淄侯植为南中郎将。
《晋诸公赞》曰：石崇为南中郎将。
○北中郎将
《续汉书》曰：卢植为北中郎将，征黄巾。
《魏志》曰：代郡乌丸反，以曹彰为北中郎将。临发，太祖诫之曰： 居家为父子，受事为君臣。 
王隐《晋书》曰：山涛为北中郎将，守邺。
《晋起居注》曰：武帝太始二年诏：邺城守事宜速有人，又当得亲亲有文武器任者。高阳王珪，今来之国，虽当出为藩辅，以才幹事，亦古之制也。其以珪为督邺城守事、北中郎将。
《晋中兴书》曰：荀羡为北中郎将、徐州刺史，时年二十八。
《郭泰别传》曰：王叔优问才之所宜，泰曰： 当以武官显。 叔优后至北中郎将。
○杂中郎将
△匈奴中郎将
《续汉书》曰：张奂字然明，与段纪明、皇甫威明俱显，京师号为凉州三明，并为匈奴中郎将。
司金中郎将
《魏略》曰：河北始开冶，遂以王修为司金中郎将。修奏记曰： 修闻枳棘之材，无柱梁之质；涓流之水，无洪波之势。是以在职七年，忠谨不昭於时，功业不见於事，力少任重，不堪为擢。
典农中郎将
《魏志》曰：任峻字伯远，为典农中郎将数年，所在积粟仓廪皆盈。
又曰：毌丘俭字仲恭，河东闻喜人，为洛阳典农。时取农民以治宫室，俭上疏曰： 臣愚以为天下所急除者二贼，所急务者衣食。诚使二贼不灭，士民饥冻，虽崇美宫室，犹无益也。 
《魏略》曰：上以农殖大事，将选典农，以徐邈为颍川典农中郎将，所在著称。
武卫中郎将
《魏志》曰：许褚字仲康。太祖与遂、超等单马会语，左右皆不得从，惟褚在。超负其力，阴欲突太祖，素闻褚勇，疑从骑是褚。乃问太祖曰： 公有虎侯者安在？ 太祖顾指褚，褚瞋目眄之，超不动，乃各罢。后数日会战，大破超等，褚身斩首级，迁武卫中郎将。武卫之号，自此始也。
建义中郎将
《后汉书》曰：《袁绍传》：魏郡兵反，贼有陶升者，自号平汉将军，(《英雄记》曰：升故为内黄小吏。)独反诸贼，将部众逾西城入，闭府门，具车重，(重，辎重也。)载绍家及诸衣冠在州内者，身自扞卫，送到斥丘。(斥丘县属钜鹿郡。故城今相州成安县东南。《十三州志》云：地斥齿，故曰斥丘也。)绍还，因屯斥丘，以陶升为建义中郎将。
○都尉
《史记》曰：宁成成家，上欲以为郡守。御史大夫公孙弘曰： 臣居山东为小吏时，宁成为济南都尉，其治如狼牧羊，诚不可令治民。 上乃拜成为关中都尉。
又曰：汲黯字长孺。为东海太守，岁馀大治，上闻召为主爵都尉。治务在无为而已，弘大体，不拘文法。
《汉书》曰：主爵中尉，秦官，掌列侯。景帝中元六年，更名都尉。武帝太初元年，更名右扶风，治内史右地。与左冯翊、京兆是为三辅，皆有两丞。
又曰：韩信数以策干项羽，羽弗用，亡楚归汉，未得知名，为连敖。(楚官。)坐法当斩，信乃仰视滕公，曰： 上不欲就天下乎？而斩壮士！ 滕公奇壮之，与语，大说，言於汉王，以为治粟都尉。
《东观汉记》曰：樊晔与世祖有旧，世祖常於新野坐文书事被拘。时晔为市吏，馈饵一笥，上德之，后拜为河东尉。临发，之官，引见云台，赐御食衣被，上啁晔曰： 一笥饵得都尉，何如？ 晔顿首曰： 小臣蒙恩，特见拔擢，陛下不忘往旧，臣得竭死自效。 
又曰：任延字长孙，南宛人，更始拜为西部都尉，年十九，迎吏见其少，皆惊。及到，淡泊无为，下车遣吏以中牢具祠延陵季子。时天下新定，道路不通，诸避世江南者皆未还。会稽多士，延到皆礼之，卑请高行俊义董子仪、严子陵等，待以师友之礼。行县所到，辄使劳孝子，崇礼养善如此。建武之初，上书言：臣赞拜不由王庭，愿收骸骨。诏书征延，民攀持毂涕泣。
《汉官解诂》云：都尉将兵，副佐太守，备盗贼也。
《魏略》曰：积弩都尉，秩比二千石。后更为典弩都尉。又有典铠都尉，秩与弩同，皆属积弩。
又曰：抚军都尉，秩比二千石，本校事官。始太祖欲广耳目，使卢洪、赵达二人主刺举，洪、达多所陷入，故于时军中为之语曰： 不畏曹公，但畏卢洪；洪尚可，赵达杀我。 后达竟为人迫死。
《魏志》曰：韩暨为监冶谒者，在职七年，器用充实。诏书褒叹，就加司金都尉，班亚九卿。
《吴志》曰：孙桓字叔武，仪容端正，器怀聪朗，博学强记，能议论应对。权常称为宗室颜渊，擢为武卫都尉。从讨关羽於华容，诱羽馀党得五千人，牛马器械甚众。
《临海记》曰：汉元鼎五年，立都尉府於侯官，以镇抚二越，所谓东南一尉者也。
《黄帝占军气决》曰：都尉气如合抱之榆。
周绍《新论》曰：散骑侍郎、武卫都尉孙奇，字仲容。年十七，以秀才入侍帷幄。余作诗一篇美而风之： 恂恂周公，美妙无已。诞姿既丰，世胄有纪。平南之孙，奋威之子。 
《湖广边都尉箴》曰：巍巍上圣，光被八埏。矧惟内外，罔不来宾。季末陵迟，王泽壅隔。戎狄作难，鬼方骚逖。桓桓猛将，是攘是辟。殷宗周宣，用显其绩。大汉龙兴，念存治平。荡荡率土，来同门并。守抚其民，尉典其戎。五才并用，文武程功。
○奉车都尉
韦昭《辩释名》曰：奉车都尉，奉天子乘舆。辩云：奉车都尉，主乘舆乘车，尊不敢言主，故言奉。
《汉书》曰：奉车都尉，掌御乘舆车。
○骑都尉
《魏略》曰：李丰字安国。年十七，在邺下，名为清白，识别人物。明帝时得吴降人，问江东闻中国名士为谁？降人云： 闻有李安国者。 是时，丰为黄门郎。上曰： 丰名乃播於吴越耶！ 后转拜骑都尉。
又曰：毕轨字昭先。明帝在东宫时，轨在文学中；及即位，入为黄门郎，拜骑都尉。
《魏志》曰：徐晃字公明，河内东阳人也。为郡吏，从车骑将军杨奉讨贼有功，拜骑都尉。
《吴志》曰：骆统字公绪，会稽乌阳人。时饥荒，多有困乏，统为饮食衰少。其姊仁爱，寡妇无子，见统甚哀之，数问其故。统曰： 士大夫糟糠不足，我何心独饱！ 姊曰： 诚如是，何不告我，而自苦若此？ 乃自以私粟与统，又以告母。母亦贤之，遂使分施，由是显名。孙权以将军领会稽太守，统年二十，试为乌程相，民户过万，咸叹其惠理。权嘉之，召为功曹，行骑都尉。
又曰：孙权遣骑都尉赵咨使魏。魏帝问曰： 吴王何等主也？ 咨对曰： 聪明仁智，雄略之主也。 帝问其状，咨曰： 纳鲁肃於凡器，是其聪也；拨吕蒙於行阵，是其明也；获于禁而不害，是其仁也；取荆州而不血刃，是其智也；据三州而虎视天下，是其雄也；屈身於陛下，是其略也。 
又曰：顾承字子直。嘉禾中，与舅陆瑁俱以礼征。权赐丞相雍书曰： 贵孙子直，令问休休，至与相见，过於所闻，为君嘉之。 拜骑都尉。
《吴志》曰：诸葛恪字元逊，瑾长子也。少知名，弱冠拜骑都尉。
