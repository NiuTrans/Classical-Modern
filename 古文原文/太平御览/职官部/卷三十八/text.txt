○杂号将军下
建威将军
《东观汉记》曰：光武以耿弇为建威大将军，从攻洛阳。
奋威将军
《魏志》曰：吕布杀董卓，王允以布为奋威大将军，仪比三司。
又曰：沮授说袁绍，绍即表为奋威将军。
奋武将军
《吴志》曰：贺齐传豫章，东部民彭才、李玉、王海等起为贼乱，众万馀人。齐讨平之，诛其首恶，馀各降服。拣其精健为兵，次为县户。迁奋武将军。
振威将军
《魏志》曰：太祖以程昱为振威大将军，破袁谭、尚。
扬威将军
《魏志》曰：臧霸字宣高，太山人也。从太祖讨孙权於濡须口，与张辽为前锋，行遇霖雨，大军先反，水遂长，贼船稍近，将士皆不安。辽欲去，霸止之曰： 公明於利钝，宁肯捐吾等耶？ 明日果有令。辽至，以语太祖。太祖善之，拜霸扬威将军。
建武将军
《魏志》曰：太祖以夏侯惇为建武将军。
又曰：文帝善孟达姿才容观，以为建武将军。
轻车将军
《汉书》曰：武帝元光七年，以公孙贺为轻车将军，屯马邑。
伏波将军
《环济要略》曰：伏波，船涉江海，欲浪伏息也。
《汉书》曰：武帝元鼎五年，以路博德为伏波将军，伐南越吕嘉。
《东观汉记》曰：光武以马援为伏波将军。
《魏志》曰：夏侯惇为伏波将军，领河南尹，使得以便宜从事，不拘科制。太祖常与同载，特见亲重，出入卧内，诸将莫得比也。
王隐《晋书》曰：武帝以孙琇为伏波将军。
材官将军
《汉书》曰：武帝以李息为材官将军，军马邑。
折冲将军
《魏书》曰：武帝以乐进为折冲将军。
虎威将军
《魏志》曰：于禁字文则，太山人。将军王朗异之，荐禁才任大将。太祖召见与语，拜军司马，后拜虎威将军。
《吴志》曰：朱然字义封。从孙权讨关羽，别与潘璋到临沮擒羽，迁昭武将军，封西安乡侯。虎威将军吕蒙病笃，权问曰： 卿如不起，谁可代者？ 蒙对曰： 朱然胆守有馀，愚以为可任。 蒙卒，权假然节，镇江陵。
《齐书》曰：柳世隆，元景子也，出为虎威将军、上庸太守。帝谓元景曰： 卿昔以虎威之号为隋郡，今复以授世隆，使卿门世不绝公也。 
偏将军
《后汉书》曰：吴汉字子颜，南阳宛人，家贫，以贩马自业。素闻世祖长者，独欲归心。及世祖於广阿，拜汉为偏将军。
又曰：臧宫字君翁，颍川人也。从世祖征战，诸将多称勇。世祖察宫勤力少言，甚亲纳之。及至河北，以为偏将军。
《吴志》曰：陈武字子烈，庐江人。孙策在寿春，武往修谒，时年十八，长七尺七寸。及权统事，尤为权所爱，拜为偏将军。
又曰：董袭字元代，会稽人。长八尺，武力过人，拜偏将军。
裨将军
《魏志》曰：李通字文达，江夏平春人。以游侠闻於江、汝之间。属连岁大饥，通倾家振施，与士分糟糠。建安初，通举众诣太祖于许。太祖讨张绣，通为先登，大破绣军，拜裨将军。
虎牙将军
《汉书》曰：宣帝以云中太守田顺为虎牙将军，伐匈奴。
范晔《后汉书》曰：盖延字巨卿，渔阳人也。身长八尺。边俗尚勇力而延以气闻延。与吴汉同归世祖，从平河北；世祖即位，拜虎牙将军。
汉臣将军
《东观汉记》曰：上於大会中指王常谓群臣曰： 此家率下江诸将，辅翼汉室，心如金石，真忠臣也。 是日以常为汉臣将军，与诸将绝席。
讨虏将军
《东观汉记》曰：光武以王霸为讨虏将军，击董宪。
破虏将军
《魏志》曰：李典字曼成，山阳巨野人。为破虏将军。典好学问，贵儒雅，不与诸将争功。敬贤士大夫，恂恂若不及，军中称其长者。
建义将军
《东观汉书》曰：光武以朱祐为建义将军，攻朱鲔。
刺奸将军
《东观汉记》曰：光武以军市令祭遵为刺奸将军。
范晔《后汉书》曰：岑彭字君然，南阳棘阳人也。后世祖拜为刺奸大将军，使督察众营，授以常所持节。
辅威将军
《东观汉记》曰：光武以臧宫为辅威将军。
扬化将军
《东观汉记》曰：光武以坚镡为扬化将军。
安汉将军
《蜀志》曰：糜竺，字子仲。益州既定，拜为安汉将军，班在军师将军之右。竺雍容敦雅，而翰翮非所长。是以待之上宾之礼，未曾有所统御。然赏赐优宠，无与为比。
又曰：王平字子均。诸葛亮卒於武功，军退还，魏延作乱，一战而败，平之功也。迁安汉将军。
辅汉将军
《东观汉记》曰：光武以邓奉为辅汉将军。
都护将军
《魏志》曰：曹洪累从征讨，为都护将军。
立义将军
《魏志》曰：庞德以众降，太祖闻其骁勇，拜立义将军。
中坚将军
《魏志》曰：太祖以许褚为中坚将军，又以张辽为行中坚将军。
厉威将军
《魏志》曰：太祖征荆州，还，留满宠行厉威将军。
荡寇将军
《蜀志》曰：张嶷字伯岐。自越巂征诣成都，民夷恋慕泣涕，过旄牛邑，邑君襁负来迎反，追寻至蜀郡界，其督率随嶷朝贡者百馀人。嶷至，拜荡寇将军，慷慨壮烈，人多贵之。
讨逆将军
《吴志》曰：曹公表孙策为讨逆将军，封吴侯。
辅吴将军
《吴志》曰：孙权以张昭为辅吴将军。
沈约《宋书》曰：吴置辅吴将军，班亚三司。
荡魏将军
《吴志》曰：吕据，太元元年，大风，江水盛溢之流，渐淹城门，权使视水，独见据使人取大船以备害，权嘉之，拜荡魏将军。
鹰扬将军
《晋书》曰：郭奕，咸宁初迁雍州刺史、鹰扬将军，寻假赤幢、曲盖、鼓吹。
牙门将军
《蜀志》曰：魏延字文长，义阳人也。以部曲将随先主入蜀，数有战功，迁牙门将军。
中将军
《北齐书》曰：沙苑之败，崔仲文持马以而渡河，波中乍没乍出。高祖望见之，曰： 崔掾也 。遽遣船赴接，既济，劳之曰： 卿为亲为君，不顾万死，可谓家之孝子、国之忠臣。 加中将军。
中领军
《魏略》曰：中领军，延康中置，故汉北军中候之官。
又曰：太祖以史涣忠勇，为中领军，令禁军。
又曰：太祖还长安，以曹休为中领军。
又曰：文帝征孙权，以尚书令陈群为中领军。
《晋书》曰：吴隐之为中领军，清俭不华，每月初得禄，裁留身粮，其馀悉分赈亲族。家人绩纺以供朝夕，时有困绝，或并日而食，恒布衣不完。妻子不沾寸禄。
《晋中兴书》曰：羊祜字叔子，迁中领军，悉统宿卫，入直殿中，执兵之要，事兼内外。
《齐书》曰：萧景先。武帝少年，与景先共车，行泥路，车久故坏，至领军府西门，车辕折，俱狼狈。景先谓帝曰： 两人脱作领军，亦不得忘，今日艰辛。 及武帝践祚，诏以景先为领军。拜日，羽仪甚盛，倾朝观属。拜还，未至府门，中诏相闻领军今日故当无折辕事耶？景先奉谢。
《梁书》曰：臧盾迁中领军。领军管天下兵要，监局事多。盾为人敏赡，有风力，长於拨繁，职事甚理。天监中，吴平侯萧景居此职，著声称，至是盾复继之。
《三国典略》曰：齐左仆射祖珽附陆令萱，求为领军，齐主许之。侍中斛律孝卿谓上洛王元海、侯吕芬等云： 珽是汉儿，两眼盲，岂合作领军也。 无海遂入启之。珽言於齐主云： 元海与臣素有隙，必是元海谮臣。 齐主曰： 然。 珽列元海共太府少卿李叔元、平准令张叔略等结朋树党，陆令萱又唱和之，遂除元海为郑州刺史、叔元为襄城郡守、叔略为南营州录事参军。珽遂独处机衡，总知兵事。齐王亦令中要人扶侍出入，每同御榻论决朝政。
《高堂隆集》曰：己巳诏书：中领军、游击皆青玉佩。
中护军
《史记》曰：汉高帝以陈平为护军中尉，尽护诸将。
《汉书》曰：护军都尉，秦官。元狩四年属大司马，元寿元年更名司寇，元始元年更名护军。
《魏志》曰：韩浩字元嗣。以忠勇显，为中护军，掌禁兵，置长史、司马。从太祖讨张鲁，鲁降。议者以浩智略足以绥边，欲留使都督诸军镇汉中，太祖曰： 吾安可以无护军？ 乃与俱还，其见亲如此。
王隐《晋书》曰：邓攸迁吏部尚书。牧马於家庭，妻子素食，当时清净，内外肃然，迁为中护军。
《晋起居注》曰：武帝太始七年，诏曰： 中护军职典武选，宜得堪幹其事者。左卫将军羊琇有明赡才见，乃心在公，其以琇为中护军。 
《晋中兴书》曰：司徒王导将以赵永为中护军，孔愉谓导曰： 中兴以来处此官者，周伯仁、应思远，今诚乏才，岂可以赵冰居之！ 其秉正不挠，皆此类也。
《世语》曰：夏侯玄，世名知人。为中护军，拨用武官，无非俊杰，多牧州典郡。
《皇甫谧集》云：护军，武士之官。
《晋王羲之临护军教》曰：今所在要，在於公役均平。其差大史，忠谨在公者，覆行诸营，家至人告，畅吾乃心。其有老落笃癃、不堪从役，或有饥寒之色、不能自存者，区分处别，自当参详其宜，
北军中候
《汉书》曰：武帝置中垒校尉，掌北军垒门外内。
《续汉书》曰：光武中兴中，省垒置中候五尉校营。
又曰：孔文举拜北军中候。
王隐《晋书》曰：荀晞字道将，为北军中候。
又曰：太祖永昌元年，以锺雅为北军中候，五年，省并领军。
《晋中兴书》曰：陶回字恭之。王导以回有器幹，擢拜北军中候。回性不畏强御。
朱衣直阁
《后魏书》曰：元文景，大司农卿康之次子，除员外郎、冠军将军、朱衣直阁。
直寝
《后魏书》曰：于忠字思贤。弱冠拜侍御史。文明太后临朝，刑政颇峻，忠朴直少言，终无过误。寻除左中郎将，领直寝。
又曰：杨津字罗汉，弘农华阴人也。本字延祚，高祖赐名焉。少端谨，以器度见称，为直寝。
直后
《后魏书》曰：元天穆，性和厚，美形貌。年二十，起家员外郎，领直后。
萧子显《齐书》曰：临海亡命田流，自号东海王，逃窜会稽鄮县边海山谷中，立屯营，官军不能讨。明帝遣直后闻人袭，说降之。
直斋
《后魏书·官氏志》曰：大和九年十月初，置直斋。
监军
《史记》曰：穰苴将兵扞燕、晋之师，苴曰： 臣素贱，君擢之闾伍之中，加之大夫之上，大微权轻愿得君之宠臣，国之所尊，以监军乃可。 景公使庄贾往，苴与贾约曰： 会日中於军门。 苴先驰至军，立表下漏待贾，贾素骄贵夕时乃至，苴遂斩贾以徇三军。军士皆震栗，服之。
《东观汉记》曰：光武使来歙监诸将。
范晔《后汉书》曰：宋均字叔庠，为监军。时伏波将军马援征武溪，南临沅水，军士多病。均惧众军疾疫，矫诏迫降之，诸将莫应。均乃勒兵围贼城，诈为诏而降之，为置长吏而归，自劾矫诏之罪。帝善之。
《魏志》曰：司马文王征寿春，使监军石苞统卒为游军。
《晋武帝起居注》曰：豫州刺史胡威，忠素质直，思谋深奥，其以威为监军，刺史如故。
沈约《宋书》曰：监军，盖诸将出征，大将监领之。
