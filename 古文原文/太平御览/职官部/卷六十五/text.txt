○良令长上
《礼记》曰：成人有兄死而不为衰，闻子皋为成宰，而为之衰，成人曰： 蚕则绩而蟹有筐，范则冠而蝉有绥，兄则死而子皋为之衰。 
《韩诗外传》曰：宓子贱治单父，弹鸣琴，身不下堂，而单父治。巫马期戴星而出，戴星而入，以身亲之，而单父亦治。巫马期问於子贱，子贱曰： 我任人，子任力；任力者劳，任人者逸。 
《家语》曰：孔子仕为中都宰。为养生送死之节，长幼异食，强弱异任，男女别途，路不拾遗，器不雕伪，市不二价。为四寸之棺，五寸之椁，因丘陵为坟，不封不树，行之一年而西方诸侯皆则。(鲁国在东，故言西方诸侯。)
又曰：子路治蒲三年，孔子过之，入其境曰： 善哉，由乎！恭敬以信矣。 入其邑曰： 善哉，由乎！忠信以宽矣。 至其庭曰： 善哉，由乎！明察以断矣。 子贡执辔而问曰： 夫子未见由之政而三称其善，可得闻乎？ 孔子曰： 吾见其政矣。入境田畴辟，沟洫深，此其恭敬以信，故其人尽力也。入其庭，甚清闲，诸下用命，此其明察以断，故其政不扰也。以此观之，虽三称善，庸尽其美乎！ 
《史记》曰：西门豹为邺令。豹到邺，会长老，问民之所疾苦。长老曰： 邺三老、廷掾常岁赋敛百姓，收取其钱得数百万，为河伯取妇。当其时，巫行视人家女好者，云： 是当为河伯妇 ，即聘取。洗沐之。如嫁女床席，令女居其上，浮之河中。浮行数十里乃没。其人家有好女者，恐大巫祝为河伯取之，以故多持女逃亡。 豹曰： 河伯取妇时，愿三老语之。 至其时，豹往河上，呼河伯妇来，曰： 是女不好，烦大巫妪为入报河伯，得更求好女，后日送之。 即使吏抱大巫妪投河中。豹顾曰： 巫妪不来，复欲使廷掾与豪长一人趣之。 皆叩头，血流地，后不敢言为河伯取妇。豹即发民凿渠十二，引灌民田，田皆灌溉，至今皆得水利。
《汉书》曰：邵信臣，字翁卿，九江寿春人，补穀阳长。举高第，迁上蔡长。其治，视民如子，所居见称。
《后汉书》曰：卓茂为密令，劳心谆谆，视民如子，民不忍欺。光武初即位，诏曰： 前密令卓茂，能为人所不能为。夫名冠天下，当受天下重赏。今以茂为太傅，封褒德侯，食邑二千户。 茂长子为太中大夫，次子为郎中。
又曰：刘昆，字桓公，为江陵令。县连失火，昆辄向火叩头，多能降雨止风。
又曰：戴封，字平仲，为西华令。大旱祈祷无获，乃积薪自焚，火起而雨大至。
又曰：王涣为洛阳令，人为立祠。及桓帝事黄老，道毁诸旁祀，惟特诏密县留卓茂庙及涣祠也。
《东观汉记》曰：卓茂，字子康，南阳人。迁密令，视民如子，口无恶言，吏民亲爱而不忍欺之。民尝有言部亭长受其米肉遗者，茂问之曰： 亭长从汝求乎？ 为汝有事属之而受乎？将平居以恩意遗之乎？ 民曰： 往遗之耳。 茂曰： 遗之而受，何故言邪？ 民曰： 窃闻贤明之君，使民不畏吏，吏不取民。今我畏吏，是以遗之。 茂曰： 凡人所以贵於禽兽者，以有仁爱，知相敬事也。今邻里尚致馈，此乃相亲，况吏民乎？凡人之生，群居杂处，故有经纪礼仪以相交接。汝独不欲修之，宁能高飞远去，不在人间耶？ 民曰： 苟如此，律何故禁之？ 茂笑曰： 律设大法，礼从人情。今我以礼教汝，必无怨恶；以律治汝，何所措其手足乎？ 时天下大蝗，河南二十馀县，皆被其灾，独不入密界。督邮言之，太守不信，自出按幸，见乃服焉。
又曰：韩棱字伯师，颍川人也。为下邳令，视事未期，吏民爱慕。时邻县皆雹伤稼，惟下邳界独无。
又曰：王阜，字世公。为重泉令，吏民向化，鸾鸟集止学宫，阜使校官掾长涉叠，为张雅乐击磬。鸟举足垂翼，应声而舞，翱翔复上县庭屋，十馀日乃去。
又曰：孔奋，字君鱼，右扶风茂陵人。守姑臧长七年，诏书以为奋在姑臧，治有绝迹，赐爵关内侯。奋素孝，供养至谨。在姑臧惟老母极膳，妻子饭食葱芥。时人笑之，或嘲奋曰： 置脂膏中不能自润。 而奋不改其操。
又曰：锺离意为堂邑令。初到市无屋，意乃出俸钱作屋。民赍茅竹或持材木争赴趣作，不日而成。既毕，为解土祝曰： 兴功役者令也，如有祸祟，令自当之。 民皆大悦。
《后汉书》曰：戴封，字平仲。拜议郎，迁西华令。汝、颍多蝗灾，独不入西华界。时督邮行县，蝗忽大至，督邮其日即去，蝗亦顿除，一境奇之。其年大旱，封祷请无获，乃积薪艾坐其上以自焚。火起而大雨暴至，远近叹服。
又曰：童恢为不其令。吏有犯违禁法，辄随方晓示。若吏称其职，人行善事者，皆赐以酒肴之礼，以劝励之。耕织种牧，皆有条章。一境清静，牢狱连年无囚。比县流人归化，徙居三万馀户。人常为虎所害，乃设槛捕之，生获二虎。恢闻而出，咒虎曰： 天生万物，惟人为贵。虎狼当食六畜，而残暴於人。王法杀人者死，伤人则论法。汝若是杀人者，当垂头服罪；自知非者，当号呼称冤。 一虎低头闭目，状如震惧，即时杀之。其一视恢鸣吼，踊跃自奋，遂令放释。
又曰：刘矩为雍丘令，以礼让化之，其无孝义者，皆感悟自革。人有争讼，矩常引之於前，提耳训告，以为忿恚可忍，县官不可入。使归更寻思，讼者感之，辄各罢去。其有路得遗者，皆推寻其主。
又曰：王涣为洛阳令，有善政。元兴元年病卒，百姓市道莫不咨嗟。男女老壮皆相与赋敛，致奠醊以千数。(醊，音张芮反。《说文》曰：祭酧也。)涣丧西归，道经弘农，人庶皆设槃案於路。吏问其故，咸言平常持米到洛，为卒司所钞，恒亡其半。自王君任事，不见侵枉，故来报恩。其政化怀物如此。人思其德，为立祠於安阳亭西，每食辄弦歌而荐。
又曰：虞延为细阳令。每至岁时伏腊，辄休遣徒系，各使归家，并感其恩德，应期而还。有囚於家被病，自载诣狱，既至而死。延率掾吏殡于门外，百姓感悦之。
又曰：虞延迁洛阳令。是时阴氏有客马成者，常为奸盗，延收考之。阴氏屡请，获一书辄加篣二百，(篣，捶也。音彭。)信阳侯阴就乃诉帝，谮延多所冤枉。帝乃临御道之馆，亲录囚徒，延陈其狱状可论者在东，无理者居西。成乃回欲趋东，延前执之，谓曰： 尔人之巨蠹，久依城社，不畏熏烧，今考实未竟，宜当尽法。 成大呼称枉，陛戟郎以戟刺，延叱使置之。帝知延不私，谓成曰： 汝犯王法，身自取之。 呵使速去，后数日伏诛。於是外戚敛手，莫敢干法。
又曰：法雄除平氏长，善政事，好发擿奸伏，盗贼希发，吏人畏爱之。南阳太守鲍得上其理状，迁宛陵令。
《续汉书》曰：鲁恭为中牟令，导民以孝，推诚而治。建初中，郡国螟伤稼，犬牙缘界，不入中牟。河南尹袁安疑其不实，遣仁恕掾肥亲往察廉之。恭随行阡陌，俱坐桑下，有雉过，止其傍。傍有童儿，亲曰： 何不系之？ 儿言： 雉方将雏。 亲瞿然而起，与恭诀曰： 所以来者，欲察治之善恶耳。今虫不犯境，此一异也；化及鸟兽，此二异也；竖子有仁心，此三异也。久留，徒扰贤者耳。 还府，以状白安，安美其治，以励属县。
又曰：祭彤除偃师长，视事五年，县无盗贼，州课第一，迁襄贲令。时盗贼钞掠，彤到官，诛鉏奸猾，县界清静，诏书增秩一等，赐缣百匹，册书勉励。
又曰：刘宠除东平陵令。是时民俗奢泰，宠到官，躬俭训民以礼，上下有序，都鄙有章。视事数年，以母病，去官归，百姓士女攀车拒轮，充塞道路，车不得前，乃止亭，轻服潜遁。
又曰：刘駼騊为浈阳长，政化大行，道不拾遗。以病去官，童谣歌之曰： 邑然不乐，思我刘君。何时复来，安此下民。 
又曰：公孙述补清水长，太守以其能，使兼治五县，政事修理，奸盗不发，郡中谓之神明。
又曰：胡绍为河内怀令，三日一视事，十日一诣仓。受俸米於閤外炊作乾饭食之，不设爹灶。得一强盗，问其党与，得数百人皆诛之。政教清平，为三河表。
又曰：牟融举茂才，为丰令。视事二年，政化流行，县无狱讼，吏畏而爱之。治有异迹，为州郡最。
又曰：度尚，字博平，山阳人。除上党长，治政严峻，明於疑理，县中谓之神明。
谢承《后汉书》曰：郑弘，字巨君。为邹令，勤行德化，部人王逢等得路遗宝物，悬於道衢，求主还之。鲁国当春大旱，五穀不丰，邹独致雨偏熟。永平十五年，蝗起泰山，流被郡国，过邹界不集。郡国以状闻，诏书以为不然，遣使案行，如言也。
又曰：方储，字圣明。晓风角占候，为句章长。时人田还，置馀粟一石及刀锄于田陌，明日求，亡去，疑其旁家。储曰： 此人非偷。 自呼县功曹谓曰： 君何取人粟置家后积茭中？ 功曹叹服。后为洛阳令。功曹是宪客，为宪所讽，夜杀人断头着奁中厩门下，欲令储去官。储摩死者耳边问： 谁所杀？ 有顷曰，死人言为功曹所杀。收功曹，拷竟具服。
又曰：贾彪，字伟节。补新息长，政多奇异。小人迫困贫，产子不能举养，彪禁有犯者，以杀人罪罪之，县境震栗。人养子，佥曰： 贾父所长， 男女以贾为名。
华峤《后汉书》曰：刘平为全椒令。掾吏五日一朝，罢门阑，卒署各遣就农。人感怀，至或增赀就赋，或减年从役。刺史行部，狱无囚徒，民各自以为职，不知所问，惟班诏书而去。先是，县多虎为害。平到，修政选进儒良，黜贪残，视事三月，虎皆渡江而去。
又曰：刘永国，字叔儒，为东城令。民闻其名，枉者更直，浊者强清，肃然无事，惟以著作为务。
袁山松《后汉书》曰：范丹为莱芜长。去官，常便卖卜以自给，步行无车，被囊自随。
《汉官仪》曰：明帝临观，见洛阳令车骑，意河南尹定，至而非，尤其太盛，敕去轩绥。时偃师长治有能名，以事诣台，因取赐之下县，遂以为故事。
《魏志》曰：郑浑，字文公。避难淮南。太祖闻其笃行，召为邵陵令。天下未定，民皆不念产殖，其生子无以相活，率皆不举。浑所在夺其渔猎之具，课使耕种，又兼开稻田，重去子之法。民初畏罪，后稍丰给，无不举育，所育男女，多以郑为名。
又曰：胡质，字文德，楚国寿春人也。为顿丘令。县民郭政通於从妹，杀其夫程他，郡吏冯谅系狱为证。政与妹皆耐掠隐抵，谅不胜，痛自诬，当反其罪。质至官，察其情色，更详其事，检验具服。
又曰：王修，字叔治。守高密令。高密孙氏素豪侠，人客数犯法。民有相劫者，贼入孙氏，吏不能得。修将吏民围之，畏惮不敢近。修令吏民： 敢有不攻者，与同罪！ 孙氏惧，乃出贼。由是豪强慑服。
又曰：赵俨，字思伯。为朗陵长。县多豪猾，无所畏忌。俨取其尤甚者，收缚案验，皆得死罪。俨既囚之，乃表府解放，自是威恩并著。
又曰：张暨，字德容，冯掖高陵人也。举茂才，为新丰令。治为三辅第一。
又曰：司马朗，字伯达，河内温人也。为堂阳长，其治务宽惠，不行鞭杖，而民不犯禁。
又曰：吉茂，字叔畅，冯翊池阳人也。世为著姓，好书，不耻恶衣恶食，而耻一物之不知。建安初，关中始平，茂与扶风苏则共入武功南山隐处，精思数岁，州举茂才，除临汾令。居官清静，吏民不忍欺。
又曰：太祖平袁氏，以高柔为管长。县中素闻其名，奸吏数人皆引去。柔教曰： 昔邴吉临政，吏尝有非，犹尚容之。况此诸吏，於吾未有失乎！其召复之。 咸还，皆自砺，成为佳吏。
《蜀志》曰：董和，字幼宰，南郡人也。益州牧刘璋以为成都令。蜀土富实，时俗奢侈，货殖之家，侯服玉食，婚姻葬送，倾家竭产。和躬率以俭，恶衣蔬食，防遏逾僣，为之轨制，所在皆移风变善，畏而不犯。
又曰：吕义，字季阳，迁新都绵竹令，乃心隐恤，百姓称之，为一州诸城之首。
《吴录》曰：张举，字子清，为句章令。有妇杀夫者，因焚屋，言烧死。其弟疑而讼之。举按尸，开口视无灰。令人取猪二头，杀一生一，而俱焚之；开视其口，所杀者无灰，生者有灰，乃明夫先死，妇遂首服焉。政化流行，民歌遗泽。
《晋书》曰：陆云为浚仪令。县居都会之要，名为难理。云到官，下不能欺，市无二价。人有见杀者，主名不立，云录其妻，而无所问。十许日遣出，密令人随后，谓曰： 其去不出十里，当有男子候之与语，便缚来。 既而果然。问之具服，云： 与此妻通，共杀其夫，闻妻得出，欲与语，惮近县，故相要候於是。 一县称为神明。郡守害其能，屡谴责之，云乃去官。百姓追思之，图画形像，配食县社。
又曰：范广为堂邑令。大旱米贵，广散私穀赈饥人，至数千斛，远近流寓归投之，户口十倍。
又曰：曹摅为洛阳令。仁惠明断，百姓怀之。时天大雨雪，宫门夜失行马，群官检察，莫知所在。摅使收门士，众官咸谓不然。摅曰： 宫掖禁严，非外人所敢盗，必是门士以燎寒耳。 诘之，果服。
又曰：曹摅为临淄令。县有寡妇，守节不移。姑愍之，密自杀。亲党告妇杀姑，官为考鞫，寡妇不胜苦楚，乃自诬。狱当决，摅察其有冤，更加辩究，具得情实，时称其明。
《晋中兴书》曰：范宁，字武子。解褐除馀杭令。在县兴学校，养生徒。洁己志行之士，莫不来宗，期年之后，风化大行。自中兴已来，崇学敦教，未有如宁者也。
《宋书》曰：顾宪之为建康令。清俭强力，为政甚得人和，故都下饮酒者，醇旨辄号为顾建康，谓其清且美焉。
又曰：顾宪之为建康令。时有盗牛者，被主所认，盗者亦称已牛，二家辞理等，前后令莫能决。宪之至，覆其状，谓二家曰： 无为多言，吾得之矣。 乃令解牛，任其所去。牛迳还本主宅，盗者始伏其辜。发奸擿伏，多如此类，时人号曰神明。
又曰：顾凯之迁山阴令。山阴民户三万，海内剧邑，前后官长，昼夜不得休，事犹不举。凯之理繁以约，县用无事，昼日垂帘，门阶闲寂，自宋世为山阴，务简而绩修，莫能尚也。
《齐书》曰：傅琰为山阴令，有卖针卖糖老姥争团丝，来诣琰，琰不辩，乃缚团丝於柱鞭之，密视有铁屑，乃罚卖糖者。又二野父争鸡，琰各问 何以食鸡 ，一人云 粟 ，一人云 豆 ，乃破鸡得粟，罪言豆者。县内咸称神明，无敢复为盗者。
又曰：傅琰，字季珪，为山阴令。父僧祐，亦为山阴令，父子并著奇绩。世云： 诸傅有《治县谱》，子孙相传，不以示人。 
《梁书》曰：傅岐除始新令。县民有因斗相殴而死者，死家诉郡，郡录其仇人，考掠备至，终不引咎，郡乃移狱於县，岐即命脱械，以和言问之，便即自服。法当偿死，会冬节至，岐乃放其还家，使过节一日复狱。曹掾固争曰： 古者乃有此，於今不可行。 岐曰： 其若负信，县令当坐，主者勿忧。 竟如期而反。太守深相叹异，遽以状闻。岐后去，县民无老小皆出境拜送，啼号之声，闻於数十里。
又曰：萧景，字子昭。为永宁令。永嘉太守榜郡门曰： 诸县有疑滞，可就永宁令决之。 
又曰：丘仲孚迁山阴令。居职甚有声称，百姓为之谣曰： 二傅沈刘，不如一丘。 
又曰：丘仲孚为山阴令。仲孚长於拨烦，善适权变，吏民敬服，号称神明，治为天下第一。
又曰：何远，字义方。自武昌太守除名，后起为武康令，正身率职，愈励廉节，除淫祀。高祖闻其能，擢为宣城太守。自县令为邦畿大郡，近代未之有也。
又曰：孙谦为钱塘令，治烦以简，狱无系囚。及去官，百姓以谦在职不受饷遗，追载缣帛以送之，谦却而不受。
又曰：裴子野出为诸暨令。在县不行鞭罚，民有争者，示之以理。
