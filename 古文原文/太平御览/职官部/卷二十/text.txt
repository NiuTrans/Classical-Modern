○中书舍人
《六典》曰：中书舍人掌侍奉进奏，参议表章。凡诏旨、制敕及玺书、册命，皆按典故起章草进画，既下，则署而行之。其禁有四：一曰漏泄，二曰稽缓，三曰违失，四曰忘误，所以重王命也。制敕既行，有误则奏而正之。
《通典》曰：自永淳以来，天下文章道盛，台阁、髦彦无不以文章达，故中书舍人为文士之极任，朝廷之盛选，诸官莫比焉。
《晋中兴书》曰：刘起迁中书舍人，时台省初建，内外多事，出内书命以忠慎称。加以治身清苦，衣不重帛，每上所赐，皆固辞曰： 凡陋小臣，横窃赏赐，无德而禄，殃咎必至。 上益嘉焉。
又曰：徐邈字仙民，东莞姑幕人也。少好学问，尤善经传。时烈宗始览典籍，招延礼学之士，谢安举选，补中书舍人。在西省撰正五经音训，学者宗之。每预顾问，辄有献替，多所补益。烈宗甚爱之。
《齐书》曰：永明元年，荧惑入紫微，时中书通事舍人四人各住一省，谓之曰四户。既总重权，势倾天下。会玄象失度，太史奏： 宜修福禳之。 太尉王俭谓帝曰： 天文乖忤，此由四户。 乃具舍人王文明等名奏之。
又曰：明帝践阼，引傅昭为中书舍人，时居此职者，皆权倾天下。昭独廉静，无所干预，器服率略，身安粗粝，常插烛板床。明帝闻之，赐漆合烛盘，敕曰： 卿有古人之风，故赐卿古人之物。 
又曰：茹法亮久为中书通事舍人，后出为大司农中书。势利之职，法亮恋之，垂涕而去。
《梁书》曰：裴子野以中书侍郎鸿胪常兼中书通事舍人，别敕知诏诰。
《南史》曰：顾协为舍人，同官者皆润屋。协在省十六载，器服食饮不改於常。有门生始来事协，知其廉洁，不敢厚饷，止送钱二千。协发怒，杖二十，因此事者绝於馈遗。
《北齐书》曰：荀士逊，世祖时为中书舍人。状貌甚丑，以文辞见用。曾有事须奏，值世祖在后庭，因左右传通者不得士逊姓名。乃云： 丑舍人。 世祖曰： 必士逊也。 看封题，果是，内人莫不欣笑。
又曰：颜之推，天保末从显祖至天池以为中书舍人，令中书郎段孝信将敕书出示之推。之推营外饮酒，孝信还，以状言显祖，仍曰： 且停。 由是遂寝。
《北史》曰：魏收兼中书舍人，与温子昇、邢子才齐誉，世号三才。
《隋书》曰：虞世基拜内史舍人，炀帝即位，顾遇弥隆。秘书监河东柳顾言博学有才，罕所推谢，至是与世基相见，叹曰： 海内当共推此一人，非吾侪所及也。 
《唐书》曰：贞观中，中书舍人高季辅上封章曰： 时已平矣，功已成矣，然而刑典未措者，何哉？良由谋猷之臣，不弘简易之政。台阁之吏，昧於经远之道，执宪者以深刻为奉公，当官者以侵下为益国。未有坦平恕之怀，副圣明之旨，伏愿随方训浩，使各扬其职。人敦朴素，俗革浇浮，家识孝慈，人知廉耻，杜其利欲之心，载以清淳之化。自然家富国肥，祸乱何由而作？ 太宗善之，特赐锺乳一剂，曰： 卿进药石之言，故以药石报之也。 
又曰：颜师古迁中书舍人，专掌机密。於时军国多务，凡有制诰，皆成其手。师古达於政理，册奏之工，时无及者。
又曰：武后天授元年，寿春郡王成器兄弟五人初出阁，同日受册。有司撰仪注，忘载册文；及百寮在列，方知缺礼，宰臣相顾失色。中书舍人王剧立召小史五人，各令执笔，口授分写同时，须臾俱毕。词理典赡，时人叹伏。
又曰：景龙四年初定内难，惟中书舍人苏颋在太极殿后文诏填委，动以万计，手操口对，无毫厘差误。主书韩礼、谈子阳转书诏草，屡谓颋曰： 乞公稍迟！礼等书不及，恐手腕将废。 
又曰：杨炎为中书舍人，与常衮并掌纶诰，衮长於制书，炎善为德音。开元已来，言诏制之美者，号常、杨焉。
又曰：王徽曾祖择从，择从兄易从，天后朝登进士第；从弟朋从、言从睿宗朝并以进士擢第，昆仲四人开元中三至凤阁舍人，故时人号凤阁王家。
又曰：齐澣，开元中迁中书舍人。论驳书诏，润色王言，皆以古仪谟诰为准的。侍中宋璟、中书侍郎苏颋并重之。
又曰：薛元超，道衡孙也，为中书舍人。中书省有一盘石，初，道衡为内史侍郎，尝踞而草制。元超每见此石，未尝不泣然流涕。
又曰：贾曾授中书舍人，曾以父名 忠 固辞，乃拜谏议大夫知制诰。至开元初，复拜中书舍人，又固辞。议者以为中书是曹司名，又与曾父音同字别。於礼无嫌，乃就职，与苏晋同掌制诰，皆以词学见知，时人称为 苏、贾 。
又曰：许景先转中书舍人，中书令张说常称曰： 许舍人之文，虽无峻峰激流崭绝之势，然属词丰美，得中和之气，实一时之秀也。 
又曰：郄高卿为中书舍人，处事不回，为宰相元载所忌。鱼朝恩署牙将李琮为两街功德使，琮暴横，於银台门毁辱京兆尹崔昭。高卿立诣元载，抗论以为国耻，请速论奏。载不从，高卿遂以疾辞。以前中书舍人居东洛，凡十年，自号伊川田父，清名高节，称於天下。
又曰：建中三年，诏中书舍人分署尚书六曹，复旧制也。
又曰：高郢掌诰累年，家无制草，或谓曰： 人皆留制集，公焚之，何也？ 曰： 王言不可存私家。 时人重其慎密。
又穆宗诏曰： 中书舍人，故事分押六司，佐宰臣判按。废革日久，顿复稍难，宜渐令条举。有须慎重者，便令参议；如关机密者，即且如旧。 
又曰：路随，敬宗初登极，拜中书舍人、翰林学士，仍锡金紫。有以金帛谢除制者，必叱而却之曰： 吾以公事接私财耶！ 终无所纳。
又曰：太和四年敕，前行郎中知制诰者，约满一周年即与正，授从谏议大夫知者，亦宜准此。
又曰：封敖为学士，拜中书舍人。敖构思敏速，语近而理胜，不务奇涩，武宗深重之。尝草《赐阵伤边将诏》警句云： 伤居尔体，痛在朕躬。 帝览而善之，赐之宫锦。
又曰：崔郾转中书舍人，入思政殿谢恩。郾奏曰： 陛下用臣为侍讲，卒岁有馀，未尝问臣经义。今蒙转改，实惭尸素，有愧厚恩。 帝曰： 俟朕机务稍闲，即当请益。 高釴曰： 陛下意虽乐善，既未延接儒生，天下之人宁知重道？ 帝深引咎，锡之锦采。
又曰：中书舍人郑居中，少有时名，扬历清贯，晚年尤薄名利，以疾辞官，恣游名山。一日，搦管为诗，才书五字曰： 云山游已遍。 纸犹在手，笔忽堕地而终。
又曰：晋初，中书置舍人、通事各一人，东晋合为一职，晋代入直阁内宣诏命，而侍郎之任轻矣。梁秩四百石，品第八。梁用人殊重，简以才能，不限资地，多以它官兼领。其后，除 通事 ，直曰中书舍人。
《五代史·后唐书》曰：明宗时，刘赞为中书舍人，与学士窦梦征同年登第，邻居友善。梦征早卒，赞与同年杨疑式緦麻为位而哭。其家无嫡长，与视丧，恤孀稚，士人称之。
《五代史·晋史》曰：陈乂，长兴中自舍人衔命册公主於太原，(公主即帝后也。)帝深待之，但讶其高岸。人或有献可於乂，宜陈一讴颂，以称帝之美，可邀其异待耳。乂曰： 人生贫富咸有定分，未有持天子命违礼以求利，既损国纲，且亏士行，乂今生所不为也。 闻者无不嘉之。
又曰：天福五年九月诏曰：《六典》云： 中书舍人掌侍奉进奏，参议表章。凡诏旨、制敕、玺书、策命，皆按故事起草进画；既下，则署而行之。其禁有四：一曰漏泄，二曰稽缓，三曰违失，四曰忘误，所以重王命也。 古昔已来，典实斯在，爰从近代，别创新名。今运属兴，王事从师古，俾仍旧贯，以辉前规。其翰林学士院公事宜，并归中书舍人。
《五代史·汉史》曰：唐李昭以尚书郎出为苏州刺史，期岁，以中书舍人召还，不拜。谓宰辅曰： 省郎拜舍人，以知制诰为次序；便由刺史玷纶闱，非敢闻命。 乃以兵部郎中知制诰，翌岁拜舍人，受之。
《五代史·周史》曰：王延为中书舍人，权知贡举。有崔颀者，协之子也。授偃师簿，薄其卑屑弃去，数年应进士。延将入贡院见旧相，吏部尚书卢文纪素与协不睦，谓延曰： 舍人以谨重闻於时，所以老夫去冬与诸相首以长者闻奏，然此一途取事者颇多面目，说者云：越人善泅，生子方晬，乳母浮之水上；或骇然止之。乳母曰：其父善泅，子必无溺。今若以名下取士，征泅之类也。舍人当求实才以副公望。 延退而嗤曰： 卢公之言为崔颀也。纵与其父不悦致意，何至此耶！ 来春以颀登甲科，其仁而徇公皆此类也。
《百官志》曰：魏初，中书置通事一人，主呈奏。晋初，中书又置舍人一人。至东晋合通事及舍人二职，谓之通事舍人，犹掌呈奏。
《陶氏职官要录》曰：中书舍人，旧视给事中。
《梁选簿》云：梁天监用人务简英才，不限资次。
又曰：隋内史舍人八员，专掌诏诰。炀帝减四人，后改为内史舍人。
《荀勖集》曰：晋武帝时，门下启令史伊羡、赵咸为中书舍人，对掌文法。勖奏以为不可。
○起居郎
《六典》曰：起居郎掌记天子之法度，以修记事之史。凡记事之制，以事系日，以日系月，以月系时，以时系年。必书其朔日甲乙以纪历数，典礼文物以考制度，迁拜旌赏以劝善，诛伐黜免以惩恶。季冬则授之於国史焉。
《唐书》曰：太和九年十二月，左右省起居郎赍笔砚及纸，於螭头下记言记事。
又曰：郑朗，开成中为起居郎。初，太和末风俗稍奢，文宗恭勤节俭，冀革其风。宰臣等言曰： 陛下躬俭节用，风俗已移，长裾大袂，渐以减损，若更令戚属绝其侈靡，不虑下不从教。 帝曰： 此事亦难户晓，但去其泰甚，自以俭德化之。朕闻前时，内库惟二锦袍饰以金乌，一袍玄宗幸温汤时御之，一与贵妃，当时贵重如此。今奢靡，岂复贵之邪？今富家往往皆有。左街副使张元昌便用金唾壶，昨因李训已诛之矣 。时朗执笔螭头下，宰臣退，上谓朗曰： 适所议论，卿记录未？吾试观之。 朗对曰： 臣执笔所记，便名为史，伏准故事，帝王不可取观。昔太宗欲览国史，谏议大夫朱子奢云：史官所述，不隐善恶，或主非上智，饰非护失，见之则致怨，所以义不可观。又褚遂良曰：今之起居郎，古之左右史也。记人君言行，善恶必书，庶几不为非法，不闻帝王躬自观史。 帝曰： 适来所记，无可否臧，见亦何爽？ 乃宣谓宰臣曰： 郑朗引故事，不欲朕见起居注。夫人君之言，善恶必书，朕恐有平常闲话，不关理体，垂诸将来，窃以为耻。异日临朝，庶几稍改，何妨一见，以诫丑言。 朗遂进之。
又曰：开成二年十二月，阁门对左右史裴素等上自开成初复故事，每入阁左右史执笔立於螭头之下，君臣论奏得以备书，故开成政事最详於代。
○起居舍人
《六典》曰：起居舍人掌修记言之史，录天子之制诏德音，如记事之制，以纪时政之损益。季冬则授之於国史。
《唐书》曰：邢文伟，滁州全椒人。时右史官缺，高宗谓侍臣曰： 邢文伟事我儿能减膳切谏，此正直人也。 遂擢拜右史。
又曰：李让夷字达心，为谏议大夫。开成元年，以本官兼知起居舍人事。时起居舍人李褒有痼疾，请罢官。宰臣李石奏阙官，上曰： 褚遂良为谏议大夫，尝兼此官，卿可尽言今谏议大夫姓名。 石遂奏李让夷、冯定、孙简俶。帝曰： 让夷可也。 李固言欲用崔球、张次宗。郑覃曰： 崔球游宗闵之门，赤墀下秉笔记注，为千古法，不可用朋党，如裴中孺、李让夷，臣不敢有纤芥异论。 其为人主、大臣知重如此。
又曰：魏谟转起居舍人，紫宸中谢，帝谓之曰： 以卿论事忠切，有文贞之风，故不循月限授卿此官。 又谓之曰： 卿家有何旧书诏？ 对曰： 比多失坠，惟簪笏见在。 上令进来。郑覃曰： 在人不在笏。 上曰： 郑覃不会我意。此即甘棠之义，非在笏而已。 
又曰：魏谟，文宗时为起居舍人，紫宸入閤，遣中使取谟起居注，欲视之。谟执奏曰： 自古置史官，书事以明鉴诫。陛下但为善事，勿畏臣不书；如陛下所行错忤，臣纵不书，天下人书之。臣以陛下为文皇帝，陛下比臣如褚遂良。 帝又曰： 我尝取观之， 谟曰： 由史官不守职分，臣岂敢陷陛下为非法！陛下一览之后，自此书事须有回避。如此，善恶不直，非史也，遗后代何以取信？ 乃止。
又曰：张次宗有文学，稽古厉行，开成中为起居舍人。文宗复故事，每入阁，左右史执笔立於螭头之下，宰相奏事得以备录，宰臣既退，上召左右史更质证所奏是非，故开成政事详於史氏。
