○令长
《礼记·檀弓下》曰：季子皋葬其妻，犯人之禾。申详以告，曰： 请庚之。 (申详，子张子也。庚，偿也。)子皋曰： 孟氏不以是罪予，朋友不以是弃予，(言非故也。)以吾为邑长於斯也。买道而葬，后难继也。 (恃宠虐民，非也。)
《左传》曰：子皮欲使尹何为邑。子产曰： 少，未知可否？ 子皮曰： 使夫往而学焉，夫亦愈知治矣。 子产曰： 不可。人之爱人，求利之也。今吾子爱人则以政，犹未能操刀而使割也，其伤实多。子之爱人，求伤之已。 
《论语》曰：子之武城闻弦歌之声，(子游为武城宰。)夫子莞尔而笑曰： 割鸡焉用牛刀。 (言治小何须用大道。)子游对曰： 昔者偃也，闻诸夫子曰：君子学道则爱人，小人学道则易使也。 (道，礼乐也。乐以和人，人和则易使。)子曰： 二三子，(谓从行者。)偃之言是也，前言戏之耳。 (戏以治小用大道也。)
又曰：子夏为莒父宰，问政，子曰： 无欲速，无见小利，欲速则不达，见小利则大事不成。 
又曰：子游为武城宰，子曰： 女得人焉耳乎？ 曰： 有澹台灭明者，行不由径，非公事，未尝至於偃之室也。 (言澹台灭明公且方也。)
《家语》曰：子路治蒲，请见於孔子曰： 由愿受教於夫子。 子曰： 蒲其何如？ 对曰： 邑多壮士，又难治也。 子曰： 然。吾语汝，恭与敬可以摄勇，宽而正可以怀强，爱而恕可以容困，(言爱而恕者容困穷。)温而断可以抑奸。如此而加之以忠洁，则政不难矣。 
又曰：子路为蒲宰。为水备，与其民修沟渎。以民之烦劳也，人与一单食，(同箪。)一壸浆。孔子闻之，使子贡止之。子路不悦，曰： 夫子以仁教而禁行仁，由不受也。 孔子曰： 尔以为人诚，何不白于君，发仓廪以给之，而私以汝食遗之？是尔明君之无惠而见已之德美也。汝速已则可，不已则汝之见罪必矣。 
《晏子春秋》曰：晏子为阿宰，三年而毁闻於国，景公不悦，召而免之。晏子谢曰： 婴知过矣。 请复治阿三年，而誉闻于国。公将赏之，辞而不受。公问其故，对曰： 昔者婴之所以当诛者当赏，而今所以当赏者当诛，是故不敢受。 
《史记》曰：齐威王即位，召即墨大夫，语之曰： 子居即墨，毁日至。然吾使人视即墨，田野辟，民人给，官无留事，东方以宁。是子不事吾左右以求誉也。 封之万家。召阿大夫语曰： 自子之守阿，誉日闻。然吾使人视阿，田野不辟，民人贫苦。是子以币厚吾左右以求誉也。 乃烹阿大夫，左右尝誉者皆并烹之。逐起兵击诸侯，诸侯震惧，人人不敢饰非，务尽其诚，齐国大治。
《汉书》曰：诸令长皆秦官，掌治其县，万户以上为令，秩一千石至六百石。万户以下为长，秩五百石至三百石。皆有丞、尉，秩四百石至二百石。
又曰：萧育，字次君，为茂陵令。会课，育第六。召诣后曹，当以职事对，育径出，曹书佐随牵育，育拔佩刀曰： 萧育杜陵男子，何诣曹也。 
又曰：薛宣子惠始为彭城令，宣从临淮迁至陈留，过其县，桥梁邮亭不修。宣心知惠不能，留彭城数日，案行舍中，处置什器，观视园菜，终不问惠以吏事。惠自知治县不称宣意，遣门下掾送宣至陈留，令掾进自从其所，问宣不教诫惠吏职之意。宣曰： 吏道以法令为师，可问而知。能与不能，自有资才，何可学也？ 众人以宣言为然。
《东观汉记》曰：张歆守平皋长。有报父仇贼自出，歆召，因诣阁曰： 欲自受其辞。 既入，解械，饮食，使发遣，遂弃官亡命。逢赦出，由是乡里服其高义。
《后汉书》曰：冯鲂迁郏令，后车驾西征隗嚣，颍川盗贼群起，郏贼延褒等众三千馀人，攻围县舍，鲂率吏士七十许人，力战连日，弩矢尽，城陷，鲂乃遁去。帝闻其反，即驰赴颍川，鲂诣行在所。帝案行斗处，知鲂力战，乃嘉之曰： 此健令也。 
又曰：宋翻，字飞乌，广平列人也。为河阴令，顺阳公主家奴为劫，摄而不送。翻将兵围主宅，执主婿冯穆步驱向县。时正炎暑，立之日中，流汗沾地，於是威振京师。
又曰：董宣，字少平。征为洛阳令，击搏豪强，莫不震栗，京师号为 卧虎 。
又曰：公孙述为清水长。父仁以述年少，遣门下掾随之官。月馀，掾辞归，白仁曰： 述非待教者也。 
《续汉书》曰：董宣为洛阳令。宁平公主乳母子白日杀人，因匿主家，吏不能得。及主出行，以奴骖乘，宣于大夏门亭候之，乃驻车叩马，以刀画地，数主之失者三，叱奴下车，格杀之。主即驰车入宫，上大怒，召宣： 令欲死乎？ 宣叩头曰： 臣奉法之吏不敢纵法，不欲死也。 上曰： 捶之。 宣曰： 愿一言，死无恨。 上曰： 欲何言？ 宣曰： 陛下圣德中兴，而纵奴杀良民，以奴杀臣，臣死之后，陛下何以治天下？捶杀臣不如臣自杀。 即以头撑楹，流血被面。上令小黄门持之曰： 痴令！ 令叩头谢主，宣不从。上曰： 顿痴令头！ 宣两手据地，不肯低头。上敕强项令出，太官赐食。
又曰：虞诩为朝歌长，故旧皆吊曰： 得此何衰？ 诩曰： 难者不避，易者不从，不遇盘根错节，何以别其利器乎？ 
华峤《后汉书》曰：周规除临湘令。长沙太守程徐二月行县，敕诸县治道。规以方春向农，民多剧务，不欲夺人良时。徐出督邮，规即委官而去。徐怃然有愧色，遣功曹赍印绶檄书谢请还，规谓功曹曰： 程府君爱马蹄，不重民力。 径逝不顾。
《汉制》曰：列侯所食县曰国，皇太后、公主所食曰邑，有蛮夷曰道。凡县万户以上为令，减万户为长。
《汉书》胡广注曰：秋冬岁尽，各计县户口垦田，钱穀出入，盗贼多少，上集簿。丞、尉以下岁诣郡，课校其功，功多尤为最者，于廷尉劳勉之，以劝其后。负多尤为殿者，于后曹对责，以纠怠慢也。
《魏志》曰：贾逵，字梁道，河东襄陵人。文帝即王位，以邺县户数万在都下，多不法，乃以逵为邺令。
又曰：贾逵守绛邑长，郭援攻河东，所经城邑皆下，逵坚守，援攻之不拔，乃召单于并军急攻之。城将溃，绛父老与援要，不害逵。绛溃，援闻逵名，欲使为将，以兵劫之，逵不动。左右引逵使叩头，逵叱之曰： 安有国家长吏为贼叩头！ 援怒，将斩之。绛吏民闻将杀逵，皆乘城呼曰： 负要杀我贤君，宁俱死。 左右义逵，多为请，遂得免。
又曰：满宠，字伯宁。守高平令，县人张苞为郡督邮，贪秽受取，干乱吏政。宠因其来在传舍，率吏卒出收之，诘其所犯，即日考竟，遂弃官而归。
又曰：崔林，字德儒。除邬令，贫无车马，单步之官。
《蜀志》曰：邓芝，字伯苗。先主定益州，芝为郫邸阁督。先主出至郫，与语，大奇之，擢为郫令。
又曰：蒋琬，字公琰，零陵湘乡人也。弱冠与外弟泉陵刘敏俱知名。琬以州书佐随先主入蜀，除广都长。先主尝因游观，奄至广都，琬众事不理，时又耽酒，先主大怒，将加罪戮。军师将军诸葛亮请曰： 蒋琬，社稷器，非百里之才也。其为政以安民为本，不以修饬为先，愿主公重加察之。 先主雅敬亮，乃不加罪，仓卒免官而已。
《吴志》曰：贺齐，字公苗，会稽山阴人也。少为郡吏，守剡长。县吏斯从轻侠为奸，齐欲治之，主簿谏曰： 从，县大族，山越所附，今日治之，明日寇至。 齐闻大怒，便立斩从。从族党遂相纠合，众千馀人，举兵攻县。齐率吏民，开城门突击，大破之，威震山越。
又曰：陶谦除舒令。郡太守张盘同郡先辈，与谦父友，谦耻为之屈。尝以舞属谦，谦不为起，固强之乃舞，舞又不转。盘曰： 不当转耶？ 曰： 不可转，转则胜人。 
又曰：孟仁，字恭武，江夏人也。为吴令时，皆不得将家之官。每得时物来以寄母，常不先食。及闻母亡，犯禁弃官。
又曰：刘繇，字正礼。举孝廉，为郎中，除下邑长。时郡守以贵戚托之，遂弃官而去。
又曰：朱然，字义封，尝与孙权同书学，结恩爱。至权统事，以为馀姚长，时年十九。
《晋书》曰：车济，字万度，敦煌人也。果毅有壮勇。为金城令，为石季龙将麻秋所陷，济不为秋屈。秋必欲降之，乃临之以兵。济辞色不挠，曰： 吾虽才非庞德，而受任同之。身可杀，志不可移。 乃伏剑而死。秋叹其忠节，以礼葬之。
《晋中兴书》曰：华谭所友袁甫者，字公胄，历阳人。少能言议，与谭齐名，友善。大安中，甫入洛，诣中领军何勖，自言能治剧县，勖曰： 君子治应多宜，何以惟欲宰民，何不为一台职乎？ 甫曰： 人各有所能否。譬由锦缯中之好而不可以为帢；(口洽切。)稻食中之好而不可以为齑。是以孔子曰： 及其使人也器之，苟非大才，何能悉备！ 久之，除松滋令。
《晋书》曰：陶潜，字渊明。谓亲朋曰： 聊欲弦歌，为三径之资可乎？ 执事者闻之，以为彭泽令。公田悉令吏种秫稻，妻子固请种粳，乃使二顷五十亩种秫，五十亩种粳。郡遣督邮至县，吏白应束带见之，潜叹曰： 我不能为五斗米折腰，向乡里小儿。 即解印绶去，赋《归去来》。
《齐书》曰：张融为封溪令。行路经嶂险，獠贼执融，将杀食之。融神色不动，方作《洛生咏》，贼异之，而不害也。浮海至交州，于海中遇风，终无惧色。方咏曰： 乾鱼自可还其本乡，肉脯复何为者哉！ 
《齐书》曰：卞延之，弱冠为上虞令，有刚气。会稽太守孟凯以令长裁之，愤不能容，脱帻投地曰： 我所以屈卿者，正为此帻耳。今已投之，卿以一世勋门而傲天下国士。 拂衣而去。
《梁书》曰：萧眕素为中书侍郎在位。少时求为诸暨令，到县十馀日，挂衣冠於县门而去。
《后魏书》曰：高祖以北平府长史裴聿、中书侍郎崔亮并清贫，欲以俸禄优之，乃以亮带野王令，聿带温县令，时人荣之。
《北史》曰：齐因魏宰县多用庙监，至於士流，耻居百里。元文遥以县令为字人之切，用之犹恐其披诉，总召集神武门，令赵郡王叡宣旨唱名，厚加慰谕。士人为县，自此始也。
《三国典略》曰：陈褚玠为中书侍郎。陈主以山阴县多豪猾，谓舍人蔡景历曰： 稽阴大邑，久无良宰，卿文士之内试思其人。 景历进曰： 褚玠清廉有幹用。 陈主曰： 善。 乃以为令。县人张次的、王休达等与诸猾吏，贿赂通奸，全丁大户多有隐没。玠乃锁次的具状启台，陈主手敕慰劳，并遣使助玠，搜括所出军人八百馀户。时曹义达为陈主所宠，县人陈信家富於财，谄事义达。信父显文恃势横暴，玠乃遣使执显文，鞭之一百。於是吏人股栗，莫敢犯者。义达於是谮之。玠在任，守禄俸而已。去官之后，不堪自致，因留县境，种蔬菜以自给。或嗤玠以非百里之才，玠答曰： 吾委输课最不后列城，除残去暴，奸吏跼蹐。若谓不能自润脂膏则如来命，以为不达从政，吾未服也。 
《韩子》曰：晋平公问赵武曰： 中牟，吾国之股肱，邯郸之肩髀也。寡人欲其良令也，其令空，谁使而可？ 赵武曰： 邢伯子可。 公曰： 伯子，非子仇耶？ 对曰： 私仇不入公门。 又问： 中府之令空，谁使而可？ 赵武曰： 臣子可。 故曰外举不避仇雠，内举不避子弟。
又曰：宓子贱为单父令，见有若，有若曰： 子何瘦焉？ 宓子曰： 忧官政也。 
又曰：晋文公出亡，赵衰挈壶飧而从。与文公相失，饥而道寝，饿而不敢食。及文公反国，举兵攻原，克而拔之。文公曰： 夫轻忍饿馁之患，而必全壶飧者，是且不以原叛。 乃举为原令。
《慎子》曰：立国君以为国，非立国以为君也；夫以立官长以为官也，非立官以为长也。
《风俗通》曰：俗说孝明帝时，尚书郎河东王乔迁为叶令。乔有神，每月朔常诣台朝。明帝怪其来数而无车骑，密令太史候望，言临至时，常有双凫从东南来，因伏伺，见凫举罗，但得一只舄。使尚方识视，四年中所赐尚书官属履也。
《通典》曰：县邑之长曰宰，曰尹，曰公，曰大夫。(晋谓之大夫，鲁、卫谓之宰，楚谓之公。)
