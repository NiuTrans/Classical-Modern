○总叙官
《礼记》曰：有虞氏官五十，夏后氏官百，殷二百，周三百，天子立六官、三公、九卿、二十七大夫、八十一元士，以听天下之外治，以明章天下之男教。
又《王制》曰：天子百里之内以共官，千里之内以为御。(谓此地之田税所给也)。千里之外设方伯。五国以为属，属有长；十国以为连，连有帅；三十国以为卒，卒有正；二百一十国以为州，州有伯。八州八伯，五十六正，百六十八帅，三百三十六长。八伯各以其属，属於天子之老二人，分天下以为左右，曰二伯。
《春秋》曰：昭十七年，郯子来朝，公与之宴。昭公问焉，曰： 少皞氏以鸟名官，何故？ (少皞金天氏，黄帝子，巳姓之祖也。问何故以鸟为官也。)郯子曰： 吾祖也，我知之。昔黄帝氏以云纪，故为云师而云名。(黄帝轩辕氏姬姓之祖也。黄帝受命有云瑞，故以云纪事。百官师长皆以云为名号也)。炎帝氏以火纪，故为火师而火名。(神农姜姓之祖也，有火瑞，故以火纪事名官也。)共工氏以水纪，故为水师而水名。(共工以诸侯霸九州者，在神农前、太吴后，亦受水瑞，以水名官也)。太皞氏以龙纪，故为龙师而龙名。(太皞伏羲氏，风姓之祖也，有龙瑞，故以龙名官司也。)我高祖少皞挚之立也，凤鸟适至，故纪于鸟，为鸟师而鸟名。……自颛顼以来，不能纪远，乃纪于近，为民之师而命以民事，则不能故也。
又曰：国家之败，由官邪也。官之失德，宠赂彰也。
《尚书·尧典》曰：乃命羲和，钦若昊天，历象日月星辰，敬授人时。(羲氏和氏世掌天地四时之官，使敬顺天地以授人也)。分命羲仲，宅嵎夷，曰旸谷。(羲仲居治东方之官。宅，居也。东表之地称嵎夷。)寅宾出日，平秩东作。(使敬导出日，平均次序，东作之事以务农也。)申命羲叔，宅南交。(羲叔居治南方之官。南交言夏与春交。)平秩南讹，敬致。(讹，化也。平序南方化育之事。敬行其教，以致其功。)分命和仲，宅西，曰昧谷。(居治西方之官。)寅饯纳日，平秩西成。(饯，送也。西方万物成，平序其攻，助成物也。)申命和叔，宅朔方，曰幽都。平在朔易。(都，谓所聚也。易谓岁，改易于北方，平均在察其政，以顺天常。)允厘百工，庶绩咸熙。(定四时成岁，以告时授事，则众功皆广。)
又舜曰：咨，四岳！有能奋庸熙帝之载，(奋，起也。有能起发其功广尧之事也。)使宅百揆，亮采惠畴？(亮，信惠顺也。使居百揆之官，信立其功顺其事者，谁乎？)佥曰： 伯禹作司空。 (禹入为天子，司空治水有功，言可用也。)帝曰： 俞，咨！禹，汝平水土，惟时懋哉！ (称禹前功以命之，惟居是百揆勉行之。)禹拜稽首，让于稷、契暨皋陶。帝曰： 俞，汝往哉！ (不许其让，使往宅百揆。)
又曰：成王既黜殷命，灭淮夷，还归在丰，作《周官》。王曰：若昔大猷，(顺古大道。)制治于未乱，保邦于未危。曰唐虞稽古，建官惟百。内有百揆四岳，外有州牧侯伯。庶政惟和，万国咸宁。夏商官倍，亦克用乂。(汤禹建官二百，亦能用治。言不及唐虞之清。)今予小子祗勤于德，夙夜不逮。立太师、太傅、太保，兹惟三公。论道经邦，燮理阴阳。少师、少傅、少保，曰三孤。贰公弘化，寅亮天地，(敬信天地之教。)弼予一人。冢宰掌邦治，统百官，均四海。司徒掌邦教，敷五典，扰兆民。(扰，安也。)宗伯掌邦礼，治神人，和上下。司马掌邦政，统六师，平邦国。司寇掌邦禁，诘奸慝，刑暴乱。司空掌邦土，居四民，时地利。(士农工商，使顺天时。)六卿分职，各率其属，以倡九牧，阜成兆民。(以倡导九州牧伯为政大成兆民之性命。)
又曰：俊乂在官，(俊德治能之士皆在官。)百僚师师，百工惟时，(僚工皆官也，师师相师法。百官皆是，言政无非。)抚于五辰，庶绩其凝。(言五官皆顺五行之时，众功皆成。)
又曰：无旷庶官。天上，人其代之。(位非其人为空官，言人代天理官，不可以天官私非其才。)
又曰：任官惟贤材，左右惟其人。臣为上为德，为下为民。(言奉上布德，顺下训民，不可官所私，任非其人。)
又曰：官不及私昵，惟其能。(不加私昵，惟能是官。)爵罔及恶德，惟其贤。(非贤不嚼。)
《周礼》曰：惟王建国，辨方正位，体国经野，设官分职，以为民极。(极，中也。令天下之人，各得其中。)
又《周官》曰：宗伯以九仪之命，正邦国之位，一命受职，(受职，治职事。)再命受服，(受服，受祭衣服为上士。)三命受位，(列位于王臣也，王之上士亦三命也。)四命受器，(受祭器为上大夫也。)五命赐则，(则，法也。)六命赐官，(此王六命之卿赐官者，使得自置其臣，治家如诸侯也。)七命赐国，(出就候伯之国。)八命作牧，(谓候伯有功德者，加命得专征伐于诸侯。)九命作伯。(上公有功德者，加命为二伯，得征伐五候九伯也。郑司农云：长诸侯为方伯也。)
《尚书大传》曰：古者天子三公，每一公三卿佐之，每一卿三大夫佐之，每一大夫三元士佐之，故有三公、九卿、二十七大夫、八十一元士。所与为天下者，若此而已。(自公至元士凡百二十，此夏时之官也。)
《家语》曰：古之御天下者，以六官总治焉。冢宰之官以成道，(治官所以成道。)司徒之官以成德，(教官所以成德。)宗伯之官以成仁，(礼官所以成仁。)司马之官以成圣，(政官所以成圣。圣通官正，所以平通天下。)司寇之官以成义(刑官所以成义。)司空之官以成礼，(事官所以成礼也。非事不立也。)六官在手以为辔。
《东观汉记》曰：更始所置官爵多群小，长安为之语曰： 灶下养，中郎将；烂羊胃，骑都尉；烂羊头，关内侯。 
《后汉书》曰：建武六年，诏曰： 百姓遭难，户口耗少，而官吏尚繁。 於是司隶州牧条奏并省，有四百馀县吏职减损，十置其一。
《汉旧仪》曰：古法虽圣犹试，故设四科之辟。一科曰德行高妙，志节清白；二科曰学通行修，经中博士；三科曰明晓法令，足以决疑，能案章覆问文中御史；四科曰刚毅多略，遭事不惑，明足以照奸，勇足以决断，才任三辅。令皆试以其能，然后官之。
《后魏书》曰：天兴元年，置八部大夫、散骑常侍、待诏等官。其八部大夫，於皇城四维面置一人，以拟八坐，谓之八国。常侍侍直左右，出入王命。三年，置仙人博士官，典煮炼百药。天锡元年八月，初置六谒官，准古六卿，其秩五品。属官有大夫，秩六品。大夫属官有元士，秩七品。元士属官有署令长，秩八品。令长属官有署丞，秩九品。九月，又减五等之爵，始分为四，曰王、公、侯、子，除伯、男二号。初，帝欲法古纯质，每於制定官号，多不依周、汉旧名，或取诸身，或取诸物，或以民事，皆拟远古云鸟之义。诸曹走使谓之凫鸭，取飞之迅疾也。以伺察候占官谓之白鹭，亦取其延颈远望也。自馀之官，义皆类此。神瑞元年春，置八大人官，大人下置三属官，总理万机，故世号八公。太常二年夏，置六部大人官，有天、地、东、西、南、北部，皆以诸事为之。大人置三属官。自太祖至高祖，其内外百官，屡有减置。或事出当时目，不为常，如万骑、飞鸿、常忠、直意将军之徒是也。
贾谊《新书》曰：王者，官人有六等：一曰师，二曰友，三曰大臣，四曰左右，五曰侍御，六曰厮役。知足以为源泉，行足以为仪表，问焉则应，求焉则得，者，谓之师；智足以为礲砺，行足以为辅助，明於进贤，敢於退不肖，内相匡正，外相扬美，谓之友。智足以谋国事，行足以为民率，仁足以合上下之忻，国有法则退而守之，君有难则能死之者，大臣也。修身正行不愆於乡曲，言语谈说不怍於朝廷，智能不困於事业，服一介之使能合两君之忻，执戟居前能举君之过失，不难以死持之者，左右之臣也。不贪於财，不淫於色，事君不敢有二心，居则不敢泄君之谋，君有过失虽不能正谏，以其死持之而愁悴有忧色者，侍御之臣也。惟谀之行，惟言之听，以睚眦之间事君者，厮役也。
《通典》曰：唐开元中刊定职次，著之为格。盖尚书省，以统会众务、举持纲目；门下省以侍从献替，规驳非宜；中书省，以献纳制册，敷扬宣劳；秘书省以监录图书；殿中省以供修膳服；内侍省以承旨奉引；(尚书、门下、中书、秘书、殿中、内待凡六省。)御史台以肃清僚庶。九寺，(太常、光禄、卫尉、宗正、太仆、大理、鸿胪、司农、太府为九寺。)五监，(少府、将作、国子、军器、都水为五监。)以分理群司，六军、(左右羽林、左右龙武、左右神武为六军。)十六卫，(左右卫、左右骁、左右武、左右威、左右领军、左右金吾、左右监门、左右千牛为十六卫。)以严其禁御。一詹事府、二春坊、(有左右春坊，又有内坊掌冶内事。)三寺、(守令，率更、太仆等三寺。)十率，(左右卫、左右司御、左右清道、左右监门、左右内，凡十率府。)俾又储宫、牧守、督护，分临畿服。(京府置牧，余府州置都督、都护、太守。)
《说苑》曰：应侯与贾子坐，闻有鼓琴之声。应侯曰： 今之琴一何悲也？ 贾子曰： 夫张急调下，故使之悲耳！急张者，良材也，调下者，官卑也。取夫良才而官卑之，安能无悲乎？ 应侯曰： 善！ 
仲长子《昌言》曰：官之有级，犹阶之有等，升阶越等，其步也乱。乱登朝级，败礼伤法。是以古人之初仕也，虽有贤才皆以级次进焉。贾生有言： 治国取人，务在求能。故裁国之无利器，犹镂以铅刀而望其切，不亦疏乎！
杨泉《物理论》曰：吏者，理也，所以理万机、平百揆也。武士宰民物，犹使狼牧羊、鹰养雏也。是以人主务在审官择人。
《李重集杂奏议》曰：古之圣王建官垂制，所以体国经治，而功在简易。自帝王而下，世有增损。舜命九官，周分六职，秦采古制，汉仍秦旧，倚丞相，任九卿。虽置五曹尚书令仆之职，始於掌封奏以宣内外，事任尚轻；而郡守牧民官，故汉宣称 所与为治，惟良二千石 。其有殊效者，辄玺书勉励，或赐爵进秩，礼遇丰厚，得为治大体，所以远踪三代也。及至东京，虽渐优显，令仆出为郡守，锺离意、黄香、胡广是也。郡守入为三公，虞延、第五伦、鲍昱是也。自魏朝名守杜畿、满宠、田预、胡质等郡，或二十年，或秩中二千石，假节犹不去郡，或还不易方。此亦古人 苟善其事，虽没世不徙官 之义也。汉魏以来，内官之贵於今最隆。太始以前，多以散官补台郎，亦径补黄门中书郎，而今皆数等而后至，众职率亦如此。陵迟之俗未久，笃尚之风未洽，百事等级遂多，迁补转徙如流，能否无以著，黜陟不得彰，此为治之大弊也。汉法，官人不得真秩，京房为魏郡太守，以八百石居之。魏初用轻贫，先亦试守，不称，则继以左迁。然则俊才登进，无能降退，此则所谓有知必试而使人以器者也。臣以为今宜并郡守等级，使同古者，明试守左迁之例，官人之理尽，则士必量能而受爵矣。
《桓温集·略表》曰：今天下分崩，丧乱殄瘁，虽道隆中兴，而户口凋寡，近方汉时不当一郡之民。民户既少，则势不多而当必同古制。百官备职，实非大易；随时之宜，且设官以理务。务寡则官省，官省以国治，则职显而人清。故光武初兴，多所并省；诸葛亮相蜀，简才并官。此皆达治之成规，今日之所先也。宜从权制，并官省职。愚谓门下三省、秘书、著作，通可减半。古以九卿综事，不专尚书，故重九棘也。今事归内台，则九卿为虚设之位，惟太常、廷尉职不可阙。其诸员外散官及军府参佐职无所掌者，皆并若车驾、郊庙、籍田之属。凡诸大事于礼宜置者，临时权兼，事讫则罢职。既并则官少而才精，职理则无害民而治道康矣。
