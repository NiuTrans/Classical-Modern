○良太守上
《汉书》曰：黄霸，字次公，淮阳人也。为颍川太守，咸称神明，奸人去入他郡，盗贼日少。霸力行教化而后诛罚；霸以外宽内明得吏民心。是时凤皇神雀数集郡国，颍川尤多。天子下诏称扬曰： 颍川太守霸，养视鳏寡，赡助贫穷，狱或八年无重罪囚，可谓贤人君子矣。《书》不云乎？股肱良哉！元首明哉！其赐霸爵关内侯，黄金百斤。 
又曰：文翁，庐江人也。少好学。景帝末年为蜀郡太守，仁爱好教化。见蜀地僻陋有蛮夷风，文翁欲诱进之，乃选郡县小吏开敏有才者张叔等十馀人，亲自饬厉，遣诣京师受业，蜀地学於京师者比齐鲁焉。
又曰：龚遂，字少卿，山阳人。宣帝问遂曰： 渤海废乱，朕甚忧之。君何以息其盗贼，以称朕意？ 遂曰： 海滨遐远，不沾圣化，其民困於饥寒而吏莫恤，今欲使臣胜之邪？将安之？ 上曰： 选用贤良，固欲安之。 遂曰： 臣闻治乱民犹治乱绳，不可急。惟缓之，然后可治。愿丞相御史无拘臣以文法，得一切以便宜从事。 上许焉。遂单车独行至府，郡中翕然，盗贼亦皆罢毙。民有带持刀剑者，使卖剑买牛，卖刀买犊，曰： 何为带牛而佩犊乎！ 
又曰：朱博迁琅邪太守。齐部舒缓养名，博新视事，右曹掾史皆移病卧。博问，对言： 惶恐！故事二千石新到，辄遣吏存问致意，乃敢起就职。 博奋髯抵几曰： 观齐儿欲以此为俗耶！ 乃召见诸曹吏书佐及县大吏，选其可用者，出教署之。皆斥罢诸病吏，郡中大惊。又敕功曹： 官属多褒衣大祒，(裙，音绍，谓大袴也。)不中节度，自今掾史衣皆令去地三寸。 
又曰：尹翁归，字子况，为东海太守。郡中吏人贤不肖及奸邪，尽知之，东海大治。以高第入守右扶风，满岁为真。政虽任刑，其在公卿之间，清洁自守，语不及私，温良廉退，不以行能骄人，甚得名誉於朝廷。
又曰：薛宣，字贡君。东海太守左冯翊满岁称职。宣为吏赏罚明，用法平而必行，所居皆有条教可纪，多仁恕爱利。(爱人而安利之。)
又曰：朱邑，字仲卿，庐江人。少时为舒桐乡啬夫，廉平不苛，以爱利为行，未尝笞辱人，存问孤寡，遇之有恩，所部吏民爱敬焉。迁北海太守。
又曰：赵喜，字伯阳，为平原太守。后青州大蝗，入平原界辄死。岁屡有年，百姓歌之。
又曰：汲黯为东海太守，治官好清静，择丞史任之，责其大指而已。黯素多病，卧阁内不出。岁馀，东海大治。召为淮阳太守，黯辞之，上曰： 君薄淮阳耶？吾欲得君卧而治之。 乃行。
又曰：王尊为中郡太守。河溢堤坏，尊执珪，请以身填金堤，而水稍却。
又曰：王尊，字子贡，涿郡人也。为安定太守。到官，出教告属县曰： 令长丞尉，奉法守城，为民父母，御强扶弱，宣恩广泽，甚劳苦矣。太守以今日至府，愿诸君自勉正身。 
又曰：冯立，字圣通。以父任为郎，迁五原太守，徙西河、上郡。立在职公廉，治行略与兄野王相似，而多知，有恩贷，好为条教。吏人嘉美野王、立相代为太守，人歌之曰： 大冯君，小冯君，兄弟继踵相因循，聪明贤智恩惠民，政如鲁、卫德化均，周公、康叔犹二君。 后迁为东海太守，下湿病痺。天子闻之，徙太原太守。更治五郡，所居有迹。
又曰：韩延寿，字长公，燕人。为淮阳太守，治甚有名。徙颍川，多豪强，难治。延寿教以礼让，令文学校官诸生冠皮弁执俎豆，为吏民行丧娶礼，百姓遵用其教。徙为东郡太守，吏无追捕之苦，人无捶楚之忧，皆便安之。接待下吏，恩施甚厚。入守左冯翊，行县至高陵，民有昆弟相与讼田，延寿大伤之，曰： 幸得为郡，不能宣明教化，至令民有骨肉争讼，既伤风化，咎在冯翊，当先退。 是日移病不听事，因入卧传舍，闭閤思过。於是讼者宗族传相责让，此两昆弟皆自髡肉袒谢，终死不敢复争。延寿恩信周遍二十四县，莫敢复以辞讼自言者。推其志诚，吏民不忍欺。
又曰：邵信臣，字翁卿，九江寿春人也。以明经甲科为郎，超为零陵太守，病归。复征为谏议大夫，迁南阳太守。躬劝耕农，开通沟渠，为民作均水约束，刻石立於田畔，以防分争。吏民亲爱之，号曰邵父。荆州刺史奏信臣为百姓兴利，郡以殷富，赐黄金四十斤。迁河南太守，治行常为第一。
又曰：班伯为定襄太守。定襄闻伯素贵，年少自请治剧，畏其下车任威，吏民竦息。伯请问耆老父祖有故人旧恩者，延之满堂。日为供具，执子孙礼，诸所宾礼皆名豪，怀恩醉，共谏伯曰： 宜颇摄录盗贼。 具言本谋亡匿处，伯曰： 是所望於父师矣。 乃召属县长吏选精进掾史分部收捕，旬日尽得，郡中震慑，咸称神明。
又曰：萧育，字次君。哀帝时，南郡多盗贼，拜育为南郡太守。上以育耆旧名臣，乃以三公使车载育入殿中受策，(使车，三公使奉之车也，如安车。)加赐黄金二十斤。育至南郡，盗贼断绝。
《东观汉记》曰：杜诗，字君公，为南阳太守。性节俭而治清平，以诛暴立威信，善於计略，省爱民役，造作水排，铸为农器，用力省，见功多，时人方於邵信臣。故南阳人为之语： 前有邵父，后有杜母。 
又曰：马援，字文渊，扶风人。为陇西太守。务开宽信恩以待下，任吏以职，但总大体而已。宾客故人，日满其门。诸曹时白外事，辄曰： 此丞、掾任，何足相烦。若大姓侵小民，黠羌欲旅距，此乃太守事耳。 
又曰：朱晖，字文季，再迁临淮太守。晖好节概，有所拔用，皆厉行之士。吏民畏爱，谓之歌曰： 强直自遂，南阳朱季；吏畏其威，民怀其惠。 
又曰：祭彤为辽东太守。彤之威声扬於北方，胡夷皆来内附，野无风尘，乃悉罢缘边屯兵。及彤卒，乌桓、鲜卑追思无已。每朝京师，过彤冢拜谒，仰天号泣乃去。
又曰：张堪，字君游。迁渔阳太守，教民耕种，百姓殷富。童谣曰： 桑无附枝，麦穗两岐；张君为政，乐不可支。 视事八年，匈奴不敢犯塞。
又曰：第五伦，字伯鱼，为会稽太守。性节俭，虽身居二千石位，常蔬食布衣，妻自炊爨。初，代到，发当，百姓老小阗府门，攀车叩马，啼呼曰： 舍我何之？ 其得人心见爱如此。
又曰：郭伋为颍川太守。辞去，之官，光武诏曰： 郡得贤能太守，去帝城不远，河润九里，冀京师并蒙其福也。
又曰：秦彭迁山阳太守。时山阳新遭地动，后饥旱，穀贵，米石七八万，百姓穷困。彭下车，经营劳来，为民四诫，以父母妻子兄弟长幼之序，择民能率众以为乡三老，选乡三老为县三老，令与长吏参职。崇儒雅，贵庠序，上德化。春秋飨射，升降揖让，务以礼示民，吏民畏爱，不敢欺犯。
又曰：侯霸，字君房，为临淮太守，治有能名。及王莽之败，霸保固自守，卒全一郡。更始元年，遣使征霸，百姓老弱相携，号哭遮使者车，或当道而卧。皆曰： 乞侯君复留。 民乃诫乳妇勿得举子，侯君当去，必不能全。使者虑霸就征，临淮必乱，不敢授玺书而具以状闻。
又曰：耿纯，字伯山，巨鹿人。请治一郡，尽力自效。上笑曰： 卿乃欲以治民自效。 乃拜纯为东郡太守。后坐事免。上过东郡，数千人号呼涕泣云： 愿复得耿君。 上复以纯为东郡太守。
又曰：王阜为益州太守。边郡吏多放纵，阜以法绳正，吏民不敢犯禁，政教清静，百姓安业。甘露降，白乌见，连有瑞应，世谓其持法平、政宽慈有化所致。
又曰：魏霸为巨鹿太守。霸性清约质朴，为政宽恕。正色而已，不求备於人。掾史有过，辄私责，数不改，休罢之，终不暴扬其恶。
又曰：秦彭，字伯本。为山阳太守。以礼训民，不任刑名。崇好儒雅，百姓怀之，莫敢欺犯。转颍川太守，凤皇、麒麟、嘉禾、甘露之瑞，集於郡境。元成间，宗族五人同为二千石，故号为 万石秦氏 。
又曰：沈丰，字圣达，为零陵太守。为政慎刑重杀，听理辞讼，初不历狱，嫌疑不决，一断於口。鞭杖不举，市无刑戮。僚友有过，初不暴扬。有奇谋异略，辄为谈述，曰： 太守所不及也。 到官一年，甘露降，芝草生。
又曰：宗庆，字叔平。为长沙太守。民养子者三千馀人，男女皆以宗为名。
《后汉书》曰：光武南定河内，而更始大司马朱鲔等盛兵据洛阳。又并州未安，光武难其守，问於邓禹曰： 诸将谁可使守河内者？ 禹曰： 昔高祖任萧何於关中，无复西顾之忧，所以得专精山东，终成大业。今河内带河为固，产口殷实，北通上党，南迫洛阳。寇恂文武备足，有牧人御众之才，非此子莫可使也。 乃拜恂河内太守，行大将军事。
又曰：寇恂，字子翼。为颍川太守，拜执金吾。后光武幸颍川，百姓遮道曰： 愿陛下复借寇君一年。 乃留之。
又曰：杨震迁东莱太守。当之郡，道经昌邑，故所举荆州茂才王密为昌邑令，谒见，至夜怀金十斤以遗震。震曰： 故人知君，君不知故人，何也？ 密曰： 暮夜无知者。 震曰： 天知，神知，我知，子知，何谓无知！ 密愧而出。后转涿郡太守。性公廉，不受私谒。子孙常蔬食、步行。故旧长者或欲令为开产业，震不肯，曰： 使后代称为清白吏子孙，以此遗之，不亦厚乎！ 
又曰：孟尝迁合浦太守。郡不产穀实，而海出珠宝，与交阯比境，常通商贩，贸籴粮食。先是，宰守并多贪秽，诡人采求，不知纪极，珠遂渐徙於交阯郡界。於是行旅不至，人物无资，贫者饿死於道。尝到官，革易前弊，求人病利。曾未逾岁，去珠复还。
又曰：任延为九真太守。九真不识父子之性，夫妇之道。延乃移书属县，各使男年二十至五十，女年十五至四十，皆以年齿相配。其贫无礼娉，令长吏以下各省俸禄以赈助之。同时相娶者二千馀人。是岁风雨顺节，穀稼丰衍。其产子者，始知种姓。咸曰： 使我有是子者，任君也。 多名子为任。
又曰：陈宠转广汉太守。西川豪右并兼，吏多奸贪，诉讼日百数。宠到，显用良吏王涣、镡显等，以为腹心，(镡，音徒南反。)讼者日减，郡中清肃。先是，洛县城南(洛县名。故城在今益州雒县南也。)每阴雨，常有哭声闻於府中，积数十年。宠闻而疑其故，使吏案行。还言： 前代衰乱时，此下多死亡者，而骸骨不得葬。 宠怆然矜叹，即敕县尽收敛葬之。自是哭声遂绝。
又曰：宋均为九江太守。山阳楚沛多蝗，其飞至九江界者辄东西散去。
又曰：刘宠为会稽太守。简除烦苛，禁察非法，郡中大化，征为将作大匠。山阴县有五六老叟，尨眉皓发自若耶山谷间出，人赍百钱以送宠。宠为人选一大钱受之。
又曰：曹褒为河内太守。时春夏大旱，粮穀踊贵。褒到，乃省吏并职，退去奸残。澍雨数降，其秋大熟，百姓给足，流寓皆还。
又曰：鲍德为南阳太守。时岁多荒灾，惟南阳丰穰，吏人爱悦，号为神父。
又曰：廉范迁蜀郡太守。其俗尚文辩，好相持短长。范每厉以淳厚，不受偷薄之说。成都民物丰盛，邑宇逼侧，旧制禁民夜作，以防火灾，而更相隐蔽，烧者日属。范乃毁削先令，但严使储水而已。百姓为便，乃歌之曰： 廉叔度，来何暮？不禁火，民安堵。平生无襦今五裤。 
又曰：马严为陈留太守。下车明赏罚，发奸慝，郡界清静。时京师讹言贼从东方来，百姓奔走，转相惊动，诸郡惶急，各以状闻。严察其虚妄，独不为备。诏书敕问，使驿系道，严固执无贼，后卒如言。
又曰：黄香为魏郡太守。郡旧有内外园田，常与人分种，收穀岁数千斛。香曰： 《田令》商者不农，《王制》士者不耕，(王制曰：上农夫食九人。下士视上农夫禄，足以代耕也。)伐冰食禄之人，不与百姓争利。 乃悉以赋人，课令耕种。
又曰：中平三年，江夏兵赵慈反叛，杀南阳太守秦颉，攻没六县，拜羊续为南阳太守。当入郡界，乃羸服间行，侍童子一人，观历县邑，采问风谣，然后乃进。其令长贫洁，吏民良猾，悉逆知其状，郡内惊竦，莫不震慑。乃发兵与荆州刺史王敏共击赵慈，斩之，获首五千馀级。属县馀贼并诣续降。
又曰：羊续为南阳太守。续妻后与子秘俱往郡舍，续闭门不内，妻而自将秘行，其资藏惟有布衾，敝祗裯盐、麦数斛而已。(《说文》曰：祇裯，短衣而已，祇者，丁奚反。裯，音丁劳也。)顾敕秘曰： 吾自奉若此，何以资尔母乎？ 使与母俱归。
又曰：三府举王堂治剧，拜巴郡太守。棠驰兵赴斩贼，斩虏千馀级，巴庸清静，吏民生为立祠。
又曰：樊准拜巨鹿太守。时饥荒之馀，人庶流迸，家户且尽。准课督农桑，广施方略，期年间，穀粟丰贱数十倍。而赵、魏之郊数为羌所钞暴，准外御寇虏，内抚百姓，郡境以安。
又曰：伏湛，更始立，以为平原太守。时仓卒兵起，天下惊扰，而湛独晏然，教授不废。谓妻、子曰： 夫一穀不登，国君撤膳；(《礼记》曰：年穀不登，君膳不祭肺。)今人皆饥，奈何独饱？ 乃共食粗粝，(粝，粗米者。《九章算术》曰：粟五十粝率三十一斛。粟得六斗米为粝也。)悉分俸禄以赈乡里，来客者百馀家。
又曰：鲍昱后拜汝南太守。郡多陂池，岁岁决坏，年费常三千馀万。昱乃上作方梁石洫，(洫，渠也，以石为之，犹今之水门也。)水常饶足，溉田倍多，人以殷富。
又曰：第五访为张掖太守。岁饥，粟石数千，访乃开仓赈给以救其敝。吏惧谴，争欲上言。访曰： 若上须报，是弃人也。(须，待也。)太守乐以一身救百姓！ 遂出穀赋人。顺帝玺书嘉之。由是一郡得全。
谢承《后汉书》曰：郑弘迁淮阴太守，消息徭赋，政不烦苛。行春天旱，随车致雨。白鹿方道，夹毂而行。弘怪问主簿黄国曰： 鹿为吉为凶？ 国拜贺曰： 闻三公车轓画作鹿，明府必为宰相。 
《续汉书》曰：宋均为九江太守。五日一听事，冬以日中，夏以平旦。时多虎，均曰： 夫虎豹在山，鼋鼍在泉，物性之所托。故江淮之间有猛兽，犹江北之鸡豚也。数为民害，咎在贪残。今退槛阱，进忠良。 虎遂东渡江。
又曰：刘宽字文饶，弘农人，为南阳太守。温仁多恕，遇民如子，口不出詈言。吏人有过，但用蒲鞭罚之，示辱而已。
又曰：羊茂学季宝，豫章人，为东郡太守。冬坐白羊皮，夏处单扳榻，常食幹饭，出界买盐，致妻子，不历官舍。
华峤《后汉书》曰：岑熙为东郡太守，好聘礼隐逸，显之於朝，与参政事。视事三年，人歌之曰： 我有枳棘，岑君伐之。我有蝥贼，岑君遏之。狗吠不惊，足下生氂。含哺鼓腹，焉知凶灾。我嘉我生，独于斯时。美矣岑君，於戏休兹。 
张璠《汉记》曰：宋登，字叔扬。出为颍川太守，市无豫价，道不拾遗。病免，卒於家，汝阴人配社祀之。
又曰：陈球为零陵太守。球到郡，设方略，期月间，贼虏消散。而州兵朱盖等反，与桂阳贼胡兰数万人转攻零陵。零陵下湿，编木为城，不可守备，郡中惶恐。掾吏白请遣家避难，球怒曰： 太守分国虎符，受任一郡，岂顾妻孥而沮国威乎，重复言者斩！ 乃悉郡内吏民老弱，与共城守。
《汉杂事》曰：蒋满为上党太守，长子万为北地都尉，次子辅为安定太守。满与万俱知名，并见征。时征为二千石者十三人，俱引见，万退却，不敢与父并，诏谴赞谒者曰： 何以不齐？ 左右曰： 此父子也。 上叹息曰： 乃父子剖符耶！ 即先诏曰： 上党太守满经行笃著，信行山东，其以满为淮阳王相，诲导东蕃。弘农，股肱郡，其以万为弘农太守。 父子同日拜於前，上嘉之。
