○丞相上
《尚书》曰：成汤居毫，初置二相，以伊尹、仲虺为之。
又《君奭》曰：我闻在昔，成汤既受命，则有伊尹格于皇天。又《说命》曰：高宗梦得说，使百工营，求诸野。说筑傅岩之野。爰立作相，置诸左右。命之曰： 若金，用汝作砺；若济巨川，用汝作舟楫；若岁大旱，用汝作霖雨。启乃心，沃朕心。若药不瞑眩，厥疾弗瘳。 
《韩诗外传》曰：田饶事鲁哀公而不见察，田饶谓哀公曰： 臣将去，若黄鹄举矣。 哀公曰： 何谓也？ 饶曰： 君独不见鸡乎？虽有五德，君犹日满而食之者何？以其所从来者近也。夫黄鹄一举千里，止君园池，食君鱼鳖，啄君黍梁，无此五德犹贵之，以其所从来者远也。臣将去，若黄鹄举矣。 哀公曰： 止！吾将书子之言也。 饶曰： 臣闻食其食者，不毁其器；荫其树者，不折其枝。有臣不用，何书其言！ 遂去，之燕，燕用为相。三年，燕政大治，哀公喟然太息，为之避寝。
《左传》曰：仲虺居薛，为汤左相。
又曰：齐桓公置射钩而使管仲相。
《国语》曰：季文子相宣公、成公，无衣帛之妾，无食粟之马。仲孙他谏曰： 子为鲁上卿，相二君矣，妾无衣帛，马不食粟，人其以子为爱，且不华国乎！ 文子曰： 吾亦愿之。然吾观国人，其父兄之食粗衣恶者犹多矣，而我美妾与马，无乃非相人乎？且吾闻之以德荣为华，不闻以妾与马。 文子以告孟献子，献子囚之七日。自是，子服之妾衣不过七升之布，马饩不过稂莠。(饩，米也。稂，童粮。)
《史记》曰：黄帝得六相而天地治，神明至。(黄帝得蚩尤而明天道，得太常而察地利，得奢龙而辨东方，得祝融而辨南方，得风后而辨西方，得后土而辨北方，谓之六相。)
又曰：尧举八凯，(仓舒、隤敳、梼戭、大临、龙降、庭坚、仲容、叔达为八凯。即垂盖禹皋陶之伦也。庭坚即皋陶也。)使主后土，(后土，地官也。)以揆厘百事，莫不时叙，地平天成。(揆，度。成，亦平也。)举八元，(伯奋、仲堪、叔献、季仲、伯虎、仲熊、叔豹、季貍，为八元也。)使布五教于四方，内平外成。(内诸夏，外夷狄。)谓之十六相。(亦曰十六族。)
又曰：秦悼武王二年始置丞相，官樗里疾、甘茂为左右丞相。
又曰：郑以子产为相一年，竖子不戏狎，班白不提挈，童子不犁畔。二年，市不豫贾；三年，门不夜闭，道不拾遗；四年，田器不归；五年，土无尺籍，丧期不令而治。郑二十六年而死，丁壮号哭，老人儿啼： 子产去我死乎！民将安归？ 
又曰：公仪休为鲁相，客有遗鱼者，不受。客曰： 闻君嗜鱼，何故不受？ 相曰： 以嗜鱼故，今为相，能自给鱼，今受而鱼，谁复给我鱼？故不受。 食茹，拔其园葵而弃之；见布好而出其家妇，燔其机。云： 欲令农士工女安其所，岂可害其货乎！ 
又曰：石奢，楚昭王相也，坚直廉士，无所避行。县道有杀人者，相追之，乃其父也。纵其父还，自系，使人言之于王曰： 杀人者臣之父也。夫以父立政不孝也，废法纵罪非忠也，臣罪当死。 王曰： 追而不及，不当伏罪。 奢曰： 不私其父非孝也，不奉王法非忠也。王赦罪上惠也，伏诛而死臣职也。 遂不受令，自刎而死。
又曰：五羖大夫之相秦也，劳不坐乘，暑不张盖，行国中不驱车乘、不操干戈，功名藏於府库，德行施於后世。五羖大夫死，国中男女流涕，童子不歌谣，舂者不相杵。
又曰：秦庄襄王薨，太子政立，尊吕不韦为相国，号称 仲父 。
又曰：二世亡，诛李斯，乃拜赵高为中丞相，事无大小皆决之。
又曰：赵高为丞相，欲为乱，恐群臣不听，乃先设验。持鹿献於二世，曰： 马也。 二世笑曰： 丞相误耶，谓鹿为马。 问左右，或默，或言马以阿顺赵高，或言鹿，高因阴中诸言鹿者以法。
又曰：韦丞相贤者，鲁人，以读书术为吏，至大鸿胪。有相工相之，当至丞相。有男四人，相之至第二子，名玄成，相工曰： 此子贵，当封侯。 丞相曰： 我为丞相，有长子，是安从得之？ 后贤竟为丞相，病死。而长子有罪，论不得嗣，而立玄成。
又曰：魏相者，济阴人，以文吏至丞相。其人好武，令诸吏带剑前奏事。或有不带剑者，当入奏事，乃借剑而敢入。
又曰：匡衡为御史大夫，岁馀，韦丞相死，代为丞相，封乐安侯。衡十年之间不出长安城门，至丞相，岂非遇时而合也。
《汉书》曰：陈平，阳武人；周勃，沛人。高帝即位，以勃为右丞相，以平为左丞相。帝问勃曰： 一岁决狱，钱穀出入几何？ 勃不知，汗出浃背。上问平，平曰： 有主者。 上曰： 主者谁？ 曰： 决狱责廷尉，钱穀责治粟内史。 上曰： 君所主何事？ 平曰： 臣主佐天子，理阴阳，调四时，理万物，抚四夷。 上曰： 善！ 於是出，勃语平曰： 君独不早教我乎？ 
又曰：萧何，沛人。陈豨反，上自将。闻吕后用何计诛韩信，拜何相国。何病，惠帝自临视何疾，因问： 君百岁后谁可代君？ 对曰： 知臣莫若主。 帝曰： 曹参何如？ 何曰： 帝得之矣。臣虽死无恨矣。 
又曰：曹参，沛人。闻萧何薨，告舍人： 趋治装，吾当入相。 使者果召参为相。择郡国长史，讷文辞谨厚者为丞相史。参日夜饮酒，宾客见参不事事，皆欲有言；至者，参辄饮以醇酒，醉而后去，终莫得开说。
又曰：萧何拜相国，益封五千户，卒五百人为卫。众人皆贺，邵平独吊，谓何曰： 祸自此始也。 何乃让封，悉以家财佐军，上喜。
又曰：张苍免相，文帝以皇后弟窦广国贤有行，欲相之，恐天下以吾私广国，久念不可。而高帝时，大臣馀见无可者，乃以御史大夫申屠嘉为丞相。嘉为人廉直，门不受私谒。时大中大夫邓通方爱幸，赏赐累钜万，文帝常燕饮通家。是时，嘉入朝，而通居上旁，有怠慢之礼。嘉奏事毕，因言曰： 陛下幸爱其臣，则富贵之至，于朝廷之礼，不可以不肃。 朝罢，嘉为檄召通，通至，诣丞相府，免冠，徒跣，顿首谢嘉。嘉坐自如，弗为礼，责曰： 夫朝廷者，高皇帝之朝廷，通小臣，戏殿上，大不敬，当斩！ 使吏令行斩之。(如淳曰：嘉语其吏曰： 今便行斩之。 )上度丞相已困通，使使持节召通，而谢丞相： 此吾弄臣，君释之。 
又曰：公孙弘，颍川人。武帝以弘为丞相，掌列侯，惟弘无爵。诏封平津乡侯，六百五十户。丞相封侯，自弘始也。弘食一肉，脱粟饭，故人宾客仰衣食，家无馀财。
又曰：公孙贺，字子叔，北地人。引拜为丞相，不受印绶，泣涕曰： 臣本边鄙鞍马骑射，不任宰相。 
又曰：车千秋，本姓田，为高寝郎，讼太子冤曰： 子弄父兵，罪当笞。天子之子，过误杀人，何罪哉！臣尝梦见白头公教臣言。 於是上召见千秋，千秋体貌甚严，帝说之，曰： 高庙神灵，使公教我，公当遂为吾辅相。 数月为丞相，封富民侯。千秋一言寤主，旬月至宰相，世未尝有。
又曰：蔡义，河内人。诏求能为韩诗者，征义。待诏，久不进见，义上疏曰： 臣行能无所比，容貌不及众，而不弃人伦者，窃以闻於先师，自托於经术，愿赐清间之燕，尽精思於前。 上召见，说诗，悦之，擢为光禄大夫，代杨敞为丞相。时年八十馀，短小无须眉，貌类老妪，行步伛偻，常两吏扶乃能行。
又曰：邴吉为丞相，宽大好礼让，掾史有罪，辄予长休。吉终无所案验。客或谓吉： 侯为汉相，奸吏成其私。 吉曰： 夫以三公之府有案吏之名，吾窃陋焉。 后人代吉，公府不案吏，自吉始也。吉驭吏嗜酒，数逋荡，尝从吉出，醉呕丞相车茵上，西曹主吏白欲斥之，吉曰： 以醉饱之失去士，使此人将复何所容？西曹忍之。此不过污丞相茵耳。 遂不去也。
又曰：王商，字子威，涿郡人，为丞相有威重，长八尺馀，身体鸿大，容貌过人。河平四年，单于来朝，引见白虎殿。丞相商坐未央庭中，单于前拜谒商，商起离席与言。单于仰视商貌，大畏之，迁延却退。天子闻而叹曰： 此真汉相也！ 
又曰：邴吉为丞相，常出，逢斗者，死伤横道，吉不问。又逢人逐牛，牛喘息吐舌。吉止驻，使骑吏问： 逐牛行几里？ 吏怪之。吉曰： 人斗杀伤，长安令、京兆尹所当禁，吾备宰相，不亲小事。方春少阳用事，未可大热，恐牛近行。此时气失节，三公典调阴阳，职所忧也。 
又曰：薛宣为丞相，相府辞讼，例不满万钱不为移书。后皆遵用薛侯故事，然官属讥其烦碎，无大体，不称贤相也。
又曰：韦贤，字长孺。为丞相，年七十馀，乞罢归，赐第。丞相致仕，自贤始也。
又曰：田蚡为丞相，绌黄老刑名百家之言，延文学儒者数百人，儒由是兴。
又曰：丞相有病，皇帝法驾亲至问疾，及瘳视事，则赐以养牛上尊酒。(如淳曰：律稻米一斗得酒一斗为上尊，稷米一斗得酒一斗为中尊，粟米一斗得酒一斗为下尊。师古曰：稷即粟也。中尊者宜为黍米，不当言稷。且作酒自有淳浇异，为上中下耳，非必系於米也。)
又曰：有天地大变，天下大过，皇帝使侍中持节，乘四白马，赐上尊酒十斛、牛一头。策告殃咎使者去半道，丞相追上病。使者还，未白事，尚书以丞相不起病闻。若丞相不胜任，使者策书驾骆马，免为庶人。若丞相有他过，使者奉策书骓騩马，即时布衣步出府，乘栈车牝马，归田里思过。
又曰：大司空朱博奏曰： 帝王之道，不必相袭。高帝置御史大夫，次丞相，典政度，以职相参，历载二百，天下安宁。今更大司空与丞相同。故事，选中二千石为御史大夫，任职者为丞相，位次有叙，所以尊圣德重国相也。今中二千石未更御史而为丞相，非所以重国政也。臣愿罢大司空，以御史大夫为百僚师。 哀帝从之。
又曰：相国、丞相皆秦官，金印紫绶，掌承天子，助理万机。秦有左右丞相，高帝更名相国，萧何、曹参并为之，哀帝更名大司徒。
《后汉书》曰：李通自为宰相，谢病不视事，连年乞骸骨。帝每优宠之，令以公位归第养疾。
《汉旧仪》曰：丞相车两黑轓骑者，戈绛，掾史见礼如师，白录不拜朝，示不臣也。听事〈门台〉，曰黄〈门台〉，无锺铃。
《汉杂事》曰：田蚡为丞相，中二千石拜谒，蚡不为礼。汲黯为主爵都尉，见蚡，未尝拜，揖之而已。
《汉旧仪》曰：丞相有病，皇帝法驾亲至问疾；薨，即移于第中，赐棺赙葬地；葬日，公卿以下会送。
应劭《汉官》曰：丞相有疾，御史大夫日一问起居，百官亦如之。
《魏志》曰：曹公初平十三年，汉罢三公官，置丞相、御史大夫。夏六月，以公为丞相。
又曰：锺繇，字元常。魏国初建为大理，迁相国。文帝在东宫，赐繇五熟釜，为之铭曰： 於赫有魏，作汉藩辅。厥相惟锺，实幹心膂。靖恭夙夜，匪遑安处。百僚师师，楷兹度矩。 
《蜀志》曰：诸葛亮率诸军攻祁山，魏明帝使张郃距亮。亮使马谡督诸军在前，马谡违亮节度，为所破，戮谡以谢众，上疏自贬，以右将军行丞相事。
《吴志》曰：张昭，字子布。初，孙权当置丞相，众议归昭，权曰： 方今事职冗者，贵重非所以优也。 后孙劭卒，百僚复举昭，权曰： 孤岂为子布爱乎？顾丞相事烦而此公性刚，所言不从，怨咎将至，非所以益之。 
又曰：顾雍为丞相，孙权常遣中书郎诣雍有所咨访。若合雍意，事可施行，雍即与相反复究而论之，为设酒食；如有不合，雍即正色改容，默然不言，无所施设，即退告权。权曰： 顾公欢悦，是事合宜也；其不言者，是意未平也。孤当重思之。 其见敬信如此。
又曰：万彧为右丞相，王蕃啁彧曰： 鱼潜於渊，出水吹沫，何则？物有本性，不可横处非分也。彧出自溪谷，羊质虎皮，虚受光赫之宠，跨越三九之位，犬马犹能识养，将何以报厚施乎？ 彧曰： 唐虞之朝无谬举之才，造父之门无驽蹇之质。蕃上诬明选，下讪桢幹，亦何伤於日月？多见其不知量耳。 
又曰：顾雍，字元欢，吴郡人也。代孙邵为丞相平尚书事，其所选用文武将吏随能所任，心无适莫。时访逮民间及政职所宜，辄密以闻。若见纳用，则归之於上；不用，终不宣泄。权以此重之。
又曰：步骘，字子山。代陆逊为丞相，犹诲育门生，手不释书，被服居处有如儒生。然门内妻妾服饰奢绮，颇以此见讥。
又曰：陆凯迁丞相。孙皓性不好人视已，群臣侍见，睛莫敢迕。凯说皓曰： 夫君臣，无不相识之道，若卒有不虞，不知所赴。 皓听凯自视。
《晋书》曰：东海王越为太傅，问王尼何以独不拜？尼数越事，事非宰相，以是不拜。
又曰：山涛薨，魏舒领司徒，有顷即真。舒居位持重，为任职，不显人之短。咸推有宰相望。禄赐散之九族，家无馀财。
《齐书》曰：褚渊，美仪貌，善容止，俯仰进退，盛有风则。每朝会，百僚远国莫不延首目送之。宋明帝常叹曰： 褚渊能迟行缓步，便持此得宰相矣。
又曰：明帝顾命江佑兄弟及始安王遥光，尚书令徐孝嗣，领军萧坦之，更日帖敕，时呼为六贵，皆宰相也。 
《齐职仪》曰：相国绿綟绶衮冕服，汤以伊尹为宰相，仲虺为右相，高宗得傅说，立为相，魏襄王以公孙衍为相邦，赵孝成王以廉颇为相国。
