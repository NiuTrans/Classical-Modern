○太尉
《礼记·月令》曰：孟夏之月，命太尉赞杰俊。(蔡邕《章句》曰：太尉，卿官。)
《春秋运斗枢》曰：赤龙负图以出河，见尧与太尉舜等百二十臣集发藏大麓。
《春秋合诚图》曰：尧坐中舟，与太尉舜临观凤皇授图。
《史记》曰：孝惠帝六年，置太尉官。
《汉书》曰：太尉，秦官也，掌武事。
又曰：高祖言周勃重厚而少文，然安刘氏者必勃也。可为太尉。
《东观汉记》曰：刘彪，字智伯，为太尉，在位清白廉让以率下。
又曰：张辅，字孟侯。为太尉，父尚在。辅每迁转，乃一到雒，父来，适会正腊，公卿罢朝，俱贺岁，奉酒上辅父寿，极欣燕，莫不嘉其荣也。
《后汉书》曰：杨震，字伯起，尝客於湖鳣外，不答州郡礼命数十年，众人谓之晚暮，而震励志逾笃。后有鹳雀衔三鳣鱼飞集讲堂前，都讲取鱼进曰： 凡鳣者，卿大夫之服象也。数三者，法三台也。先生自此升矣。 后果位至太尉。
又曰：刘宽为太尉，灵帝颇好学艺，每引见宽，令讲经，宽尝於坐被酒睡伏。(被，加也。为酒所加也。)帝问： 太尉醉耶？ 宽仰对曰： 臣不敢醉，但任重责大，忧心如醉。 
又曰：张禹为太尉，时连岁灾荒，府藏空虚。禹上疏求入三岁租税，以助郡国廪假。(廪，给也。假，贷也。)许之。
又曰：杨震代刘恺为太尉，帝舅大鸿胪耿宝荐中常侍李闰兄於震，震不从，宝乃自往候震曰： 李常侍，国家所重，欲令公辟其兄，宝惟传上意耳。 (言非已本心传在上之意。)震曰： 如朝廷欲令三府辟召，固宜有尚书敕。遂拒不许，宝大恨而去。
又《宦者传》曰：曹嵩，灵帝时贷赂中官及输西园钱一亿万，故位至太尉。
《续汉书·百官志》曰：太尉一人，掌方岳事物、功课，岁尽则奏其殿最而行赏罚。世祖即位为大司马。
又曰：太尉，郊庙掌亚献、大丧，告谥南郊。
又曰：王龚为太尉，在位恭慎。自非公事，不通州郡书记；其所辟命，皆海内长者。
谢承《后汉书》曰：郑弘为临淮太守，行春，有二白鹿随车夹毂而行，弘怪，问主簿黄国，鹿为吉凶，贺曰： 闻三公车轓画作鹿，明府当为宰相。 弘后果为太尉。
又曰：陈蕃拜太尉，临朝叹曰： 黄宪若在，不敢先佩印绶。 
又曰：郑弘，字巨君，为太尉，举将第五伦为司空，班位在下，每正朝见弘，曲躬自卑。帝知，遂置云母屏风分隔之，由此以为故事。
又曰：京兆朱宠，字仲威。为太尉，家贫，食脱粟饭，卧布被，朝廷赐锦被粱肉，皆不敢当。
华峤《后汉书》曰：安帝即位，太尉徐防以灾异寇贼策免就国。凡三公以灾免，自防始也。
袁山松《后汉书》曰：太尉刘虞让位於羊续。灵帝时为三公者，皆输礼钱千万，续举褞袍以示之曰： 臣之所有，惟此而已。 遂不代虞。
张璠《汉记》曰：杨秉，字叔卿，为太尉，常曰： 我有三不惑：酒、色、财也。 天下称为名公。
《汉书·百官表》曰：太尉，秦官，金印紫绶，掌武事，周勃、灌婴、周亚夫等为之。
又《百官表注》曰：太尉，古官也。自上安下曰尉，故官以为号。
应劭《汉官仪》曰：章帝诏曰： 司空牟融典职六年，勤劳不怠，其以融为太尉，录尚书事。 
又曰：《冲帝册书》曰：太尉赵峻，贰掌枢衡，有匪石不贰之心。
又曰：三公，国之桢幹，朝廷取正，以成断金。大司农李固，公侯之苗，忠正不挠，有史鱼之风，其以固为太尉。
又曰：河间相张衡说明帝，以为司徒、司空府已荣，欲更治太尉府，府公南阳赵喜也。西曹掾安众郑均素好名节，以为朝廷新造北宫，整饬宫寺。今府本馆陶公主第舍，员职鲜少，自足相授喜，表陈之，即见听许。其冬，帝幸辟雍，历二府，光观壮丽，而太尉府独卑陋。显宗东顾叹息曰： 屠牛纵酒，勿令乞儿为宰。 
《汉官典职》曰：太尉，孝文三年置，七年省。武帝建元二年置，五年复省，更名大司马。建武二十七年复置太尉。
《魏志》曰：文帝践祚，锺繇迁太尉。时华歆、王朗并先世名臣，帝罢朝，谓左右曰： 此三公者，乃一代之伟人也，后日殆难继矣。 
又曰：华歆拜太尉。歆疾，乞退，让位於管宁，文帝不许。临当大会，乃遣散骑常侍缪袭奉诏谕旨曰： 朕新莅庶事，一日万机，惧听断之不明，赖有德之臣，左右朕躬。君其力疾就会，以惠予一人。 将立几筵，命百官总已，以须君到，然后御坐。
又曰：邓艾，字士载。既平刘禅，诏曰： 艾曜威奋武，深入虏庭，斩将搴旗，枭斩鲸鲵，使僣号之主稽首系颈，历世逋诛，一朝而平。兵不逾时，战不终日，云彻席卷，荡定巴蜀。虽白起破强楚，韩信克劲赵，吴汉擒子阳，亚夫灭七国，计功论美，不足比勋，其以艾为太尉，增邑二万户。 
(又)〔晋书〕曰：王祥，字休征，为太尉。司马文王进爵为王，祥与司徒何曾、司空荀顗并诣王。顗曰： 相王尊重，今可相率而拜。 祥曰： 相国势位诚为尊贵，然乃是魏之宰相，吾等魏之三公，公王相去，一阶而已，班列大同，安有天子三司可辄拜人者耶！损魏朝之美，亏晋王之德，君子爱人以礼，吾不为也。 及入，荀顗遂拜，祥独长揖。文王谓祥曰： 然后知君子见顾之重。 
《吴志》曰：孙皓诏曰： 范慎勋德俱茂，朕所敬凭，宜登上公以副众望，可为太尉。 
《晋中兴书》曰：郄鉴为太尉，虽在公位，冲心愈约，劳谦日仄，诵玩坟索，自少及长，身无择行。家本书生，后因丧乱，解巾从戎，非其本愿，常怀慨然。咸康五年秋寝疾，上疏逊位，优诏不许。
又曰：桓温授侍中、太尉，固让不受。旬月之中，使者八至，轺轩相望於道，温遂亲职。
谢灵运《晋书》曰：秦有太尉掌兵，汉仍修之，或置或省。是故司马之官，主九伐之职。
《齐职仪》曰：魏文黄初二年，日蚀，奏免太尉贾诩。诏：天地灾害，责在朕躬，勿贬三公，遂为永制。
《五代史·后唐书》：庄宗御文明殿，册齐王张全义为守，太尉如常。仪礼毕，全义於尚书都省领事，宰臣群官在列，左谏议窦专不降阶，为御史所劾。专援引旧典以对。时宰臣不记故事，无能诘责，寝而不行。
《汝南先贤传》曰：陈蕃拜太尉，让曰： 齐七政、训五兵，臣不如议郎王畅。 
《天文录》曰：三公星在北斗杓南，主宣德化，和阴阳，若今之太尉、司空之象也。
挚虞《册陇王太尉文》曰：朕惟君行为时表，亲则宗臣，论道经邦，保乂皇家，是用进登上台。
○司徒上
《尚书·舜典》：帝曰： 契！百姓不亲，五品不逊。(五品，五常。逊，顺也。)汝作司徒而敬敷五教在宽。(五常之教，务在宽也。)
《礼记王制》曰：司徒修六礼以节民性，明七教以兴民德，齐八政以防民淫，一道德以同俗，养耆老以致孝，恤孤独以逮不足，上贤以崇德，简不肖以黜恶。(司徒，地官，卿掌邦教也。)
又《月令》曰：孟夏之月，司徒行县鄙。(蔡邕《月令章句》曰：司徒，教官也。)
又曰：契为司徒而民成，谓知五教之礼也。
《毛诗·缁衣》曰：缁衣，美武公也。父子并为周司徒，善于其职，国人宜之，故美其德以明有国善善之功焉。
《周礼》曰：乃立地官司徒，使帅其属而掌邦教，以佐王安扰邦国。(扰，亦安也。)
又曰：大司徒之职，掌建邦之土地之图与其人民之数，以佐王安扰邦国。以天下土地之图，周知九州之域广轮之数，辨其山林、川泽、丘陵、坟衍、原隰之名物。
又《地官》曰：大司徒之职，凡建邦国以土圭之法，土其地而制其域。(土其地，犹言度其地也。)
又曰：大司徒之职，以五礼防万民之伪，而教之中；(礼所以节止民之侈伪，使其行得中。)以六乐防万民之情，而教之和。(乐所以荡正民情思，使其心应和也。)
又《地官》曰：大司徒之职，以保息六养万民：一曰慈幼，(保息，谓安之也。慈幼，谓爱幼少也。)二曰养老，三曰振穷，四曰恤贫，五曰宽疾，六曰安富。(安富，谓平其徭役，不专取。)
《春秋传》曰：祝鸠氏，司徒也。
《尚书·大传》曰：百姓不亲，五品不训，则责司徒。
《韩诗外传》曰：君臣不正，人道不和，国多盗贼，人怨其上，则责之司徒。
《论语摘辅像》曰：仲尼为素王，颜渊为司徒。
《家语》曰：地宜不殖，则物不蓄，万民饥寒，教训不行，风俗淫僻，人民流散，曰危。危则饬司徒。(饬，谓整摄。)
《汉书》曰：祝良，字仲子，东海人，为大司徒。鲍恢为长史，以事至东海，过其家，见良妻布衣徒跣，曳柴从田中归。恢告曰： 我司徒史也，故来授书，欲见夫人。 妻曰： 妾是也。若掾耶？ 恢下拜之，叹息而归。
《东观汉记》曰：邓禹为司徒，讨赤眉不以时进，光武与书曰：司徒，尧也；赤眉，桀也。今长安饥民，孰不延望？
又曰：袁安为司徒，每朝会忧念王室，未尝不流涕。
又曰：郭丹为司徒，在朝，名清廉公正。
《后汉书》曰：蔡茂，字子礼。代戴涉为司徒，在职清俭匪懈。茂初在广汉，梦在大殿之极，上有三穗禾，茂跳取之，得其中穗，辄复失之。主簿郭贺离席庆曰： 大殿者，官府之形像也。极而有禾，人臣之上禄也。取其中穗，中台之位也。於字禾失为秩，虽曰失之，乃以得禄秩也。衮职有缺，君其补之。 旬月而茂征焉，辟贺为掾。
又曰：光武即位高邑，使使者持节拜，邓禹为大司徒，策曰： 前将军禹，深执忠孝，与朕谋谟帷幄，决胜千里。孔子曰：自吾有回，门人日亲。斩将破军，平定山西，功效尤著。百姓不亲，五品不训，汝作司徒，敬敷五教，五教在宽。今遣奉车骑都尉授印绶封为酂侯，邑万户，其敬之哉！ 禹时年二十四。
又曰：范迁为司徒，有宅数亩，田不过一顷，复推与兄子。其妻常谓曰：君有四子而无立锥之地。
又曰：张湛称疾不朝，后大司徒戴涉被诛，(涉字叔平，冀州清河人也。坐所举人盗金下狱。)帝强起湛以代之。湛至朝堂，遗失溲便，(溲，小便也。溲音所流反。)因自陈疾笃，不能复任朝事。遂罢之。
又曰：冯勤迁司徒。先是，三公多见罪退，帝贤勤，欲令以善自终。因宴见从容戒之曰： 朱浮，上不忠於君，下陵轹同列，竟以中伤至今。 (朱浮为大司空，坐卖弄国恩免。又为陵轹同列，帝衔之，惜其功，不忍加罪。)死生吉凶未可知，岂不惜哉！人臣放逐受诛，虽复追加赏赐赙祭，不足以偿不訾之身。(訾，量也。言无量可比之，贵重之极也。訾与资同。)忠臣孝子，览照前代以为鉴诫，能尽忠於国，事君无二，则爵赏光乎当代，功名列於不朽，可不勉哉！ 勤愈恭约尽忠，号称任职。
又曰：宣秉，字巨公，拜大司徒，所得俸禄以收养亲族，自无担石之储。
又曰：鲍昱代王敏为司徒，赐钱帛什器帷帐。
又曰：司徒公一人，掌人民事，凡教民孝悌、逊顺、谦俭、养生送死事，则议其制建其度。凡四方民事功课，岁尽则奉其殿最而行赏；凡郊祀之事，掌牲视濯。
谢承《后汉书》曰：刘宠为司徒，卧粗布被。
《汉官典职》曰：司徒，本丞相官，哀帝改为大司徒，主司徒众，驯五品，府与苍龙阙对。厌於尊者，不敢称府也。
《魏志》曰：华歆，字子鱼。拜司徒。歆素贫，禄赐以赈施亲戚故人，家无担石之储。公卿尝并赐没入生口，惟歆出而嫁之。帝叹息，下诏曰： 司徒，国之俊老，所与和阴阳、理庶事也。今太官重膳，而司徒蔬食，甚无谓也。特赐御衣，及为其妻子男女皆作衣服。 
又曰：黄初元年，改相国为司徒，御史大夫为司空，奉常郎中令为大司农。
《魏名臣奏》曰：黄门杜恕奏曰：汉故事，人民病疾，责之司徒。
《蜀志》曰：许靖，字文休。及先主即尊号，策靖曰： 朕获奉洪业，君临万国，夙宵徨徨，惧不能绥，百姓不亲，五品不逊。汝作司徒，其敬敷五教，五教在宽，君其勖哉！秉哉无怠，称朕意焉。 靖虽年逾七十，爱乐人物，纳诱后进，清谈不倦，丞相诸葛亮皆为之拜。
《吴录》曰：丁固为司徒，初为尚书，梦松树生其腹上，谓人曰： 松字十八公也，后十年，吾当为公乎？ 遂如梦焉。
