○吏部郎中
《六典》曰：吏部郎中掌考天下文吏之班秩阶品。
《魏志》曰：诸葛诞，字公休，为吏部郎。人有所嘱托，辄显其言而亟用之，后有当否，则公议其得失以为褒贬。自是群僚莫不慎其所举。
《魏志》曰：袁侃论议清当，柔而不犯，善与人同。当废兴之间，人所趋务者，常谦退不为也，时人以是称之。历选部郎，号为清平。
《魏氏春秋》曰：许允为吏部郎，选郡守。明帝疑其所用非次，召入将加罪。允妻阮氏跣出，谓曰： 明主可以理夺，难以情求。 允领之而。帝怒诘之，允对曰： 某郡守虽限满，文书先至，年限在后；某守虽后，日限在前。 帝取事视，乃释遣出。望其衣败，曰： 清吏也。 
《蜀志》曰：赵戩字叔茂，京兆长陵人。质而好学，言称诗书；爱鄙於人，不论疏密。辟公府，入为尚书选部郎。董卓欲以所私并充台阁，戩拒不听。卓怒召戩，欲杀之。观者皆为戩惧，而戩自若。及见卓，列辞正色，陈说是非，卓虽凶戾，屈而谢之。
《晋书》曰：山涛为吏部郎，文帝与书曰： 足下在事，明雅迈时，念多所乏，今致钱二十万、丝百斤、谷二百斛。 
又曰：李重字茂曾，选尚书吏部郎，询朝众而斥华竞，存公平而塞私谒，是以群才罔不毕举。
又曰：吏部郎缺，文帝问人於锺会，会曰： 裴楷清通，王戎简要，皆其选也。 於是以楷为吏部郎。
又曰：徐宁，少未知名，为兴县令。时廷尉桓彝称有人伦鉴识，护军庾亮每属之访一佳吏部郎。彝尝去职，至广陵寻亲旧；还遇风，停浦中，累日忧悒。因上岸，见一室宇，有似廨署，访之，云是兴县。彝乃造之，宁清惠博涉，相遇欣然，因留数夕。彝大赏之，结交而别。至都，谓庾亮曰： 吾为卿得一佳吏部郎。 亮问所在，彝曰： 人所应有不必有，人所应无不必无，徐宁真海岱清士。 因为叙之，即迁吏部郎。
又曰：杜锡字世嘏，补吏部郎，不敢用乡曲一人。
又曰：王戎少颖悟，二十四为吏部郎。
又曰：李胤为吏部，清慎选举。号为廉平。
荀绰《晋后略》曰：武含字景纬，官历中庶子，散骑常侍。以母在日诲云： 汝修其志，仕当为尚书郎。 惧进叙有违前言，乃辞常侍为吏部郎。
《晋中兴书》曰：阮放与从弟孚齐名，为吏部郎，铨管之任，甚有称誉。性清约，不理产业，为郎不免饥乏。王导、庾亮以其名士，供给衣食，放由是得立。
又曰：毕卓字茂世，新蔡人。少亦放达，泰兴末为吏部郎，常饮酒废职。比舍郎酿熟，卓因醉夜至其瓮间取酒饮之。掌酒者不察，执而缚之。郎往视，乃毕吏部也，遽释其缚。卓遂引主人宴於瓮侧，致醉而去。卓常谓人曰 右手持酒杯，左手持蟹螯，拍浮酒池中，便足了一生。 
《宋书》曰：王僧绰为吏部郎，参掌大选，究识流品，谙悉人物，拔才举能，咸得其分。
又曰：何尚之迁吏部郎，告休定省，倾朝廷送别於治渚。及至郡，叔度谓曰： 闻汝来此，倾朝相送，可几客？ 答曰： 殆数百人。 叔度笑曰： 此是送吏部郎耳，非关何彦德也。昔殷浩亦尝作豫章定省，送别者甚众，及废徙东阳，船泊征虏亭积日，乃至亲旧无复相窥者。 
又曰：王微字景玄，吏部尚书。江湛举微为吏部郎，微与湛书曰： 君平生云：扬我名者杀我身。天爵且犹灭名，安用吏部郎哉！其举何陋，其事不经！非独搢绅者不道，仆妾皆笑之。 
又曰：王悦之为吏部郎，邻舍有会同者，遗悦之饼一瓯，辞不受，曰： 此费诚小，然少来不愿当之。 
又曰：袁淑为吏部郎，其秋大举北伐，淑侍坐，从容曰： 今当鸣銮中岳，席卷赵、魏，捡玉岱宗，今其时也。臣逢千载之会，愿上《封禅书》一篇。 太祖笑曰： 盛德之事，我何足以当之。 
《齐书》曰：陆慧晓迁吏部郎，尚书令王晏选门生补内外要局，慧晓为用数人而止，晏恨之。送女妓一人，欲与申好，慧晓不纳。吏曹都令史历政以来，执选事，慧晓任已独行，未尝与语。帝遣左右单景俊以事诮问，慧晓谓景俊曰： 六十之年，不复能咨都令史。为吏部郎也，上若谓身不堪，便当拂衣而退。 帝甚惮之。
又曰：谢朓迁尚书吏部郎中，上表三让，中书疑朓官未及让，以问沈约，曰： 宋元嘉中，范晔让吏部，朱循之让黄门，蔡兴宗让中书，并三表诏答，其事宛然。近代小官不让，遂成恒俗，恐此有乖让意。王蓝田、刘安西并贵重，初自不让，今岂可慕此不让耶？孙兴公、孔觊并让记室，今岂可三署皆让耶？谢吏部今授超阶，让别有意，岂关官之大小？ 
《梁书》曰：顾宪之字士思，为吏部郎。初，其祖凯之尝为吏部，於庭列植嘉树，谓人曰： 吾为宪之种耳！ 至是，宪之果为此官。
又曰：王亮字奉叔，为吏部郎，铨序著称。及后为吏部尚书，拘资次而已，当代谓为不能。
《后魏书》曰：宋繇，沮渠蒙逊平酒泉，於繇室得书数千卷，盐米十斛而已。蒙逊叹曰： 孤不喜克李歆，欣得宋繇耳。 拜尚书吏部郎中，委以铨衡之任。
又曰：邓渊博览经书，长於《易筮》。太祖定中原，擢为吏部郎。渊明解制度，多识故事，与崔玄伯参定朝仪、律令、音乐，及军国文记、诏策多渊所为。
又曰：孝文帝欲创革旧制，选置百官，谓群臣曰： 为朕举一吏部郎，给卿三日假。 寻曰： 朕已得之矣。 乃征崔亮为之。亮字敬儒。自参选事，垂将二十年，廉慎明决。尚书曰： 非崔郎中，选事不办。 
又曰：韦玚为吏部郎，性贪婪，鬻卖官吏，皆有定价。
《王蕴别传》曰：蕴字叔仁，为吏部郎。欲使时无屈滞，曾下鼓急出，日暝乃至。家去台数里，高褰车帷先后与语，不得进也。一官缺，求者十辈，蕴连状呈宰录曰： 某人有地，某人有才。 不得者，甘心无怨。
《晋怀帝永嘉官名》曰：吏部郎太原温畿字元甫，世论以其为人夷旷似玉。
《郭子》曰：刘道真少时，渔钓草泽，善歌啸，闻之者莫不留连。有一老妪识其非人，甚乐其歌啸，乃杀豚进之，道真食豚尽，了不谢。妪见其不饱，又进一豚，又食半，馀半还之。后道真为吏部郎，妪儿为小令史，道真乃超用之。儿不知所由，问母而后知之。於是赍牛酒以诣道真，道真笑曰： 去！去！无可复相报者。 
《世说》曰：山涛举阮咸为吏部郎，白曰：清直寡欲，万物不能移也。
《山涛启事》曰：人才既自难知，中人已下情伪又难，吏部郎以碎事日夜相接，非但当正已而已，乃当能正人。议郎杜默，德履亦佳，太子庶子崔谅、中郎陈淮皆有意，正又其次，不审有可用者不？
《袁宏与谢仆射书》曰： 闻见拟为吏部郎，不知审尔？果当至此，诚相遇之过。 
梁·陆倕《拜吏部郎表》曰：铨衡庶品，历选宾实。阮咸真素，屡荐未登；陆亮忠心，裁居散职。自非季重清识，李毅恬正，何以区分管库，式鉴胥吏。
○吏部员外郎
《六典》曰：吏部员外郎二人，一人掌判南曹，每岁选人有解状、簿书、资历、考课，必由之以覆其实，乃上三铨；其三铨进甲则署焉。一人掌判曹务，凡预太庙斋郎帖试，如贡举焉。
《唐书》曰：崔郾为吏部员外，奸吏不敢欺，孤寒无援者未尝留滞。铨叙之美，为时所称。
《五代史·后唐书》曰：萧顷迁吏部员外郎。先是，张濬由中书出为右仆射，曲为朱温判官高邵使祖荫求一子出身，官省寺，皆称无例。濬指挥甚急，吏徒惶惧，顷乃判状云： 仆射未集，郎官未赴省，上指挥吏曹公事，且非南宫旧仪。 濬闻之，惭悚致谢，顷由是名振。
○司封郎中司封员外郎
《六典》曰：司封郎中员外郎，掌邦之封爵。凡有九等：一曰王，正一品，食邑一万户。二曰郡王，从一品，食邑五千户。三曰国公，从一品，食邑三千户。四曰郡公，正二品，食邑二千户。五曰县公，从二品，食邑一千五百户。六曰县侯，从三品，食邑一千户。七曰县伯，正四品，食邑七百户。八曰县子，正五品，食邑五百户。九曰县男，从五品，食邑三百户。
《职员令》曰：司封郎中掌封玺，皇宗诸亲、内外命妇及国官、邑官，告身并选流外亲品等第等。
○司勋郎中司勋员外郎
《六典》曰：司勋郎中员外郎掌邦国官人之勋级。凡勋十有二等，十二转为上柱国，比正二品；十一转柱国，比从二品；十转为上护军，比正三品；九转为护军，比从三品；八转为上轻车都尉，比正四品；七转为轻车都尉，比从四品；六转为上骑都尉，比正五品；五转为骑都尉，比从五品；四转为骁骑尉，比正六品；三转为飞骑尉，比从六品；二转为云骑尉，比正七品；一转为武骑尉，比从七品。
○考功郎中
《六典》曰：考功郎中，员外郎，掌内外文武官吏之考课。凡应考之官，皆具录当年功过、行能，本司及本州长官对众读，议其优劣，定为九等考第，各於其所由司准额校定，然后送省。
《唐书》曰：代宗幸陕，考功郎中裴谞步怀考功及南曹二印，赴行在，上见而谓之曰： 疾风知劲草，果信矣。 
○考功员外郎
《唐书》曰：席豫，襄阳人，周湖州刺史固七世孙，近徙家河南。豫进士及第，开元中累官至考功员外郎，典举得士，为时所称。
《唐书》曰：孙逖为考功员外郎。逖选贡士二年，多得俊才。初年则杜鸿渐至宰辅，颜真卿为尚书；后年拔李华、萧颖士、赵骅登上第。逖为人曰： 此三人便堪掌纶诰。 
又曰：刘思立，宋州宁陵人也。迁考功员外郎，始奏请明经加帖，进士试杂文，自思立始也。
又曰：郑澣为考功员外郎，刺史有驱迫人吏上言政绩请刊石纪政者，澣探得其情，条责廉使，巧迹遂露，人服其敏识。
又曰：李渤，穆宗即位召为考功员外郎。十一月定京官考，不避权幸，皆行升黜，奏曰： 宰臣萧亻府、段文昌、崔植，是陛下君临之初用为辅弼，安危理乱，决在此时。况陛下思天下和平，敬大臣礼切，固未有昵比左右、侈满自贤之心。而宰相之权、宰相之事，陛下一以付之，实君义臣行，千载一遇之时也。此时若失，他更无时。而府等上不能推至公、申烱诫、陈先王道德以沃君心；又不能正色匪躬，振举旧法，复百司之本。如此则教化不立矣。臣闻政之兴废，在於赏罚。府等作相已来，未闻奖一人德义，举守官奉公者，使天下在官之徒有所激劝；又不闻黜一人职事不理、持禄养交者，使尸禄之徒有所惧。如此则刑法不立矣。邪正莫辨，混然无章，教化不行，赏罚不设，天下之事，复何望哉！一昨陛下游幸骊山，宰相、翰林学士是陛下股肱心腹，宜皆知之。萧府等不能先事未形，忘躯恳谏，而使陛下有忽谏之名流於史册，是陷君於过也。孔子曰： 所谓大臣者，以道事君，不可则止。 若府等言行计从，不当如是！若言不行，计不从，须奉身速退，不宜尸素於化源。进退戾也，何所避辞。其萧府、段文昌、崔植三人，并翰林学士杜元颖等，并请考中下。御史大夫李绛、左散骑常侍张惟素、右散骑常侍李益等谏幸骊山，郑覃等谏畋游，是皆恐陛下行幸不息，恣情无度；又恐马有衔蹶不测之变、风寒生疾之忧，急奏无所诣，国玺委於妇人中幸之手。绛等能率御史谏官论列於朝，有恳激事君之礼。其李绛、张惟素、李益三人，伏请赐上下考外，特与迁官，以彰陛下优忠赏谏之美。其崔元略冠供奉之首，合考上下；缘与于翚，上下考，于翚以犯脏处死，准令须降，请赐考中中。大理卿许季同，任使于翚、韦道冲、韦正牧，皆以犯赃，或左降，或处死，合考中下；然顷者，陷刘辟之乱，弃家归朝，忠节明著，今宜以功补过，请赐考中中。少府监裴通，职事修举，合考中上；以其请追封所生母，而舍嫡母，是明罔於君，幽欺其先，请考中下。伏以昔在宰夫入寝，擅饭师旷、李调。今愚臣守官，请书宰相学士中下考。上爱圣运，下振颓纲，故臣惧不言之为罪，不惧言之为罪也。其三品官考，伏缘限在今月内进，辄先具如前。其四品已下官，续具条流闻奏。 状入，留中不下。议者以宰辅旷官，自宜上疏论列，而渤越职钓名，非尽事君之道。
《唐新语》曰：李回秀任考功员外，知贡举。有进士姓崔者，文笔非佳。回秀览之良久，谓曰： 清河崔郎，仪貌不恶，须眉如戟，精彩甚高，出身何处量？岂必须进士。 再三喻而遣之。闻者大噱。
