○叙车上
《释名》曰：古者 车 声如 居 ，言所以居人也；今曰 车 。车，舍也，行者所处，若居舍也。
又曰：黄帝造车，故号轩辕氏。
《说文》曰：车，舆轮总名，象形也。轩，曲周藩车也。軿车，小车也。轻，轻车也。辀，兵〈车末〉车也。轾，陷阵车也。輂一轮也。辂，车軨前横木也。〈车宛〉，(於袁切。)大车后掩也。輂，大车驾马也。〈车宛〉，引车。轰，车声。
《易》曰：大车以载，积中不败。
又曰：贲其趾，舍车而徒。
又曰：上九，睽孤。见豕负途，载鬼一车。
《书》曰：五载一巡狩，群后四朝。敷奏以言，明试以功，车服以庸。
又曰：武王戎车三百两，虎贲三百人，与受战于牧野，作《牧誓》。(至牧地而誓众。)
又《酒诰》曰：妹土，嗣尔股肱，纯其艺黍稷，奔走事厥考厥长。肇牵车牛远服贾，用孝养厥父母。(农功既毕，始牵车牛，载其所有，易求所无，远行贾卖，用其所得异珍，孝养其父母。)
又《蔡仲之命》曰：惟周公位冢宰，正百工。(百工，百官。)群叔流言，乃致辟管叔于商，囚蔡叔于郭邻，以车七乘。
《诗》曰：我送舅氏，曰至渭阳。何以赠之？路车乘黄。(乘黄，白马。秦康公作是诗，送重耳归晋。)
又曰：何彼秾矣，棠棣之华！曷不肃雍，王姬之车！
又曰：公车千乘，朱英绿縢。
又曰：戎车孔博，徒御无斁。
又曰：君子之车，既庶且多。
又曰：子有车马，弗驰弗驱。
又曰：役车其休。
又曰：有栈之车，行彼周道。
又曰：命彼后车，谓之载之。
又曰：我任我辇，我车我牛。
又曰：择有车马，以居徂向。(《郑笺》曰：择民之在车马者，往居于向。)
又曰：其车既载，乃弃尔辅。
又曰：既出我车，既挟我侯。
又曰：修尔车马，谨尔戎兵。
又曰：间关之车舝牵兮。(牵，音辖。)
又曰：戎车既饰，徒御无绎。
又曰：戎车既安，如轾如轩。(轾，陟利切，车前重。轩，后重也。)
《礼》曰：乃择元辰，天子亲载耒耜，置之车右，率公卿诸侯大夫，躬耕籍田。
又曰：乃教田猎，以习五戎。班马政，命仆夫七驺咸驾，载旌旐，授车以级，整设于屏外。有司搢朴，北面以誓之。
又曰：大夫七十而致仕。若不得谢，则必赐之几杖，行役以妇人；适四方，乘安车。自称曰 老夫 。
又曰：夫为人子者，三赐不及车马。
又曰：献车马者，执策绥，武车绥旌，德车结旌。
又曰：前有车骑，则载飞鸿。
又曰：车驱而驺，至于大门，君抚仆之手，而顾命车右就车。门闾沟渠必步。
又曰：君车将驾，则仆执策立于马前。君出就车，则仆并辔授绥。
又曰：客车不入大门。
又曰：祥车旷左。
又曰：乘君之乘车，不敢旷左，左必式。
又曰：国君不乘奇车。
又曰：车上不广咳，不妄指。
又曰：问士之富，以车数对；问庶人之富，数畜以对也。
又曰：君之适长殇，车三乘；公之庶长殇，车一乘；大夫之适长殇，车一乘。
又曰：五十无车者，不越疆而吊人。
又曰：有若曰： 晏子一狐裘三十年，遣车一乘，及墓而反。国君七介，遣车七乘；大夫五介，遣车五乘。晏子焉为知礼。 
又曰：赴车不戢櫜韔。(兵不戢，示当报。以告丧之辞言之，谓还告於国。櫜，甲衣。韔，弓衣。)
又曰：大夫杀，则止佐车；佐车止，则百姓田猎。(佐车，〈车区〉送之车也。)
又曰：有发，则命大司徒教士以车甲。(乘兵专衣甲之仪。有发，谓有军师之发卒。)
又曰：有圭璧金璋，不鬻於市；命服、命车，不鬻於市；宗庙之器，不鬻於市；牺牲不鬻於市；戎器不鬻於市；用器不中度，不鬻於市；兵车不中度，不鬻於市。(鬻，卖也。)
又曰：曾子问曰： 古者师行，必以迁庙主行乎？ 孔子曰： 天子巡狩，以迁庙主行，载于齐车，言必有尊也。今也，取七庙之主以行，则失之矣。 (齐车，金路也。)
又曰：曾子问曰： 古者师行，无迁主则何主？ 孔子曰： 主命。 问曰： 何谓也？ 孔子曰： 天子诸侯将出，必以币帛皮圭，告于祖祢，遂奉以出，载于齐车以行。每舍奠焉，而后就舍。 (以脯醢礼神，乃敢即安。所告而不以出。即埋之。)
又曰：苟有车，必见其轼；苟有衣，必见其敝。
又曰：其为宾，则公馆复，私馆不复。其在野，则升其乘车之左毂，以其绥而复。(私馆则卿大夫之家也。不私之复，为主人之恶。)
又曰：武王克殷，反商。未及下车，而封黄帝之后於蓟，封帝尧之后於祝，封帝舜之后於陈。下车而封夏后氏之后於杞，封殷之后於宋；封王子比干之墓，释箕子囚，使之行商容而复其位；庶民弛禁，庶士信禄；济河而西，马散之华山之阳，而弗复乘；牛散之桃林之野，而弗复服；车甲衅而藏之府库，而弗复用。
又曰：大夫以布为輤(音旧。)而行，至於家而说輤。载以輲车，入自门，至於阼阶下而说车。举自阼阶，升适所殡。
又曰：主国待客，出入三积。饩客於舍，五牢之具陈於内，米三十车，禾三十车。
《周礼·春官下》曰：巾车，掌公车之政令。
又《考工记》曰：舆人为车。圜者中规，方者中矩；立者中县，衡者中水；直者如生焉，继者如附焉。(治材也。如生，如木从地生。附，如木之附被也。)辀人为辀。(辀，车辕也。)国马之辀，深四尺七寸；田马之辀，深四尺；驽马之辀，深三尺有三寸。轸方象地，盖圆象天，轮辐三十象日月，盖弓二十有八以象星。行泽欲短毂，短毂则利；行山欲长毂，长毂则安。
又曰：《巾车》云：服车五乘：孤乘夏篆(以五彩画毂约也。)卿乘夏缦(五彩，画无篆也，)大夫乘墨车，(不画者也，)士乘栈车，(不革挽而漆之也，)庶人乘役车，(方箱，可载任器)以供役。自孤已下之妻，亦各得乘其夫之车也。
又曰：王后五辂：一曰重翟，锡面朱总；二曰厌翟，勒面缋总；三曰安车，雕面鹥总；四曰翟车，真面组总，有握；五曰辇车，组挽，有翣，羽盖。王之丧车五乘：一曰木车，始遭丧乘也；二曰素车，卒哭所乘；三曰藻车，既练所乘；四曰〈马龙〉车，既祥所乘；五曰漆车，既禫所乘。其卿大夫、士初丧三年者，乘垩齐衰素车，大功藻车，小功〈马龙〉车，緦麻漆车。
又曰：王后有安车、翟车。王之丧车五乘：木车、素车、藻车、〈马龙〉车、漆车。服车五乘：孤乘夏篆，卿乘夏缦，大夫乘墨车，士乘栈车，庶人乘役车。散车，其用无常。
又《考工记》曰：一器而工聚者，车为多。
《左传》曰：太叔将袭郑，夫人将启之。公闻其期，曰： 可矣！ 命子封帅车二百乘，以伐京。
又曰：郑伯之车偾于济。
又曰：北戎侵郑，郑伯御之，患戎师，曰： 彼徒我车，惧其侵轶我也。 
又曰：公孙阏与颍考叔争车。颍考叔挟辀以走，子都拔棘以逐之。(子都，公孙阏也。)
又曰：秋，大阅，简车马也。
又曰：斗丹获其戎车，与其戎右少师。
又曰：天王使家父来求车，非礼也。诸侯不贡车服，天子不私求财。(诸侯自常职贡。)
又曰：使公子彭生乘公，公薨于车。(公，鲁桓公也。)
又曰：公怒，(公，齐襄公也。)曰： 彭生敢见！ 射之，豕人立而啼。公惧，坠于车，伤足丧屦。反，诛屦於徒人费。
又曰：南宫长万奔陈，以乘车辇其母，一日而至。
又曰：众车入自纯门，及逵市。
又曰：齐侯使公子无亏帅车三百乘、甲士三千人，以戍曹。
又曰：元年，革车三十乘；贾岁乃三百乘。
又曰：车说(音脱)其輹，火焚其旗，不利行师，败于宗丘。
又曰：戒尔车乘，敬尔君事！
又曰：晋车七百乘，韅靷鞅靽。
又曰：及甲车四百六十乘，俘二百五十人。
又曰：兵车百乘，文马百驷。
又曰：赵盾为旄车之族。
又曰：郑人卜行成，不吉；卜临于大宫，且巷出车，吉。
又曰：赵旃弃车而走林，屈荡搏之。
又曰：晋人惧二子(魏锜、赵旃。)之怒楚师也，使钝车逆之。
又曰：遂疾进师，车驰卒奔。
又曰：登诸楼车，使呼宋人而告之。
又曰：禽之而乘其车。(既获其人，因释已车，而载所获者车。)
又曰：张侯曰： 师之耳目，在吾旗鼓，进退从之。此车一人殿之，可以集事。 
又曰：邴夏曰： 射其御者，君子也 。公曰： 谓之君子而射之，非礼也。 射其左，越于车下；射其右，毙于车中。
又曰：綦母张丧车，从韩厥曰： 请寓乘。 
又曰：丑父使公下，如华泉取饮。郑周父御佐车，宛茷为右，载齐侯以免。
又曰：苟有险，余必下推车，子岂识之乎？然子病矣。
又曰：楚子登巢车，以望晋军。(巢车，车上为橹。)
又曰：叔山冉谓养由基曰： 虽君有命，为国故，子必射！ 乃射，再发尽殪。叔山冉搏人以投，中车折轼，晋师乃止。
又曰：狄虒弥建大车之轮，而蒙之以甲，以为橹。(狄虒弥，鲁人也。蒙，覆也。橹，大楯。)
又曰：已酉，师于牛首。(郑地。)初，子驷与尉止有争，将御诸侯之师，黜其车。(御牛首师也。黜，减损。)遂弗使献。(不使献所获。)
又曰：子西闻盗，不儆而出，(子西，公孙夏子驷子。)尸而追盗。(先临尸而逐贼。)盗入於北宫，乃归授甲。臣妾多逃，器用多丧。子产闻盗，(子国子。)为门者，(置守门。)庀群司，闭府库，成列而后出，兵车十七乘，尸而攻盗於北宫。子蟜帅国人助之，杀尉止、子师仆，盗众尽死。
又曰：郑人赂晋侯以师悝、师触、师蠲，(皆乐师名。)广车、钝车，淳十五乘，甲兵备。(广车，钝车，皆兵车名。淳，禺也。)凡兵车百乘。(他兵车及广、钝共百乘。)
又曰：鲁人、莒人皆请，以车千乘，自其乡人。
又曰：齐侯登巫山，以望晋师。晋人使司马斥山泽之险，虽所不至，必旆而疏陈之。(斥，候也。疏建旄旗以陈，为陈民众也。)
又曰：使乘车者左实右伪，以旆先，舆曳柴而从之。齐侯见之，畏其众也，乃脱归。
又曰：既食之，使御广车而行。(广车，兵车。)已皆乘乘车。(乘车，安车。)
又曰：丁亥，葬诸士孙之里，(士孙，人姓，因名其里。)四翣不跸，下车七乘，不以兵甲。(下车，送葬之车。齐旧依上，公九乘，又有甲兵，今皆降损。)
又曰：六月，郑子展、子产帅车七百乘，伐陈宵，突陈城。
又曰：赋车籍马。(赋车，兵车也。兵，甲士也。)
又曰：大夫逆於境者，(逆，迎也。迎卫侯。)执其手而与之言；道逆者，自车揖之；逆於门者，颔之而已。(颔，摇其头，言衎骄心易生。)
又曰：齐庆封来聘，其车美，孟孙谓叔孙曰： 庆季之车，不亦美乎！ (季，庆封之字。)叔孙曰： 豹闻之：服美不称，必以恶终。美车何为？ 
又曰：献车於季武子，美泽可以鉴。展庄叔见之，曰： 车甚泽，人必瘁，宜其亡也！ 
又曰：王闻群公子之死也，(王，楚灵王也。)自投于车下，曰： 人之爱其子也，亦如余乎？ 侍者曰： 甚焉！小人老而无子，知挤于沟壑矣。 (挤，坠也。)
又曰：治兵于邾南，甲车四千乘。(三十万人。)
又曰：叔向曰： 寡君有甲车四千乘在，虽以无道行之，必可畏也；况其率道，其可敌之？ 
《公羊传》曰：夏，四月，公会纪侯于郕。秋，八月壬午，大阅。大阅者何？简车徒也。(大简阅兵车，使可任用而习之。)
又曰：宋公与楚子期以乘车之会。公子目夷谏曰： 楚，夷国也，彊而无义。请君以兵车之会往。 宋公曰： 不可。吾与之约以乘车会。自我为之，自我堕之，曰不可！ 终以乘车之会往。楚人果伏兵车，执宋公以伐宋。
又曰：晋郤缺帅师，革车八百乘，以纳接菑于邾娄，力沛若有馀。(沛，有馀貌也。骖乘，有车右，有御者。)
又曰：秋蒐于红。蒐者何？简车徒也。(楚众也。)
《穀梁传》曰：兵车之会四，未尝有大战也，爱民也。(以兵车会，而不用兵伐也。)
《论语》曰：升车必正立。执绥，车中不内顾，不疾言，不亲指。
《大戴礼》曰：王升车，则闻和鸾之声。是以非僻之心，无自入也。在衡为鸾，在轼为和。马动而鸾鸣，鸾鸣而和应。其声曰和则敬，此仰之节也。上车以和鸾为节，下车以珮玉为度。
《礼斗威仪》曰：山车垂勾，福草生宗庙中，松柏为常。山车者，自然之车。句者，曲也。不揉治而自员曲，故言垂。
《孝经援神契》曰：德至山陵，则山出根车。(根车，应载养万物也。)
《家语》曰：孔子适卫，子矫仆。灵公与夫人、小子同车出，令宦者雍渠骖乘，使孔子为次，连游过市。孔子耻之。
又曰：孔子曰： 自南宫敬叔之乘我车也，而道加行。 
又曰：三尺之限，空车不能登，峻故。天子郊乘乘车，贵其质也。车则有左右；车而无左右，则乱於车矣。
《史记》曰：孝文帝出，赵同参乘。袁盎伏车前，曰： 臣闻天子所与共六尺舆者，皆天下英豪；今汉虽乏人，独奈何与刀锯人载！ 於是上笑，下同。同泣而下车。
又曰：封禅，为蒲轮车，恶伤土石草木。
又曰：秦王收穰侯之印，使归陶。因使县官给车牛以从，千乘有馀。到关，阅其宝器珍怪，多於王室。
《汉书》曰：田千秋年老，上令朝见得乘小车入宫殿中。故因号车丞相。
又曰：王莽造四轮车，驾六马，力士三百人，黄衣赤帻，轭(音厄。)上人击鼓，挽者呼 登倦 。莽出，令在前。百官窃言： 此似轜车，非仙物也！ 
《后汉书》曰：袁闳二弟忠、弘，节操皆亚於闳。忠字正甫，与同郡范滂为友，俱证党事，得释。初平中为沛相，乘苇车到官，以清亮称。及天下乱，忠弃官，客会稽上虞县也。
又曰：江革，字次翁，齐国临淄人。少失父，独与母居。遭天下乱，贼盗并起，革负母逃难，备经险阻。常采拾以为养，数遇贼。或劫欲将去，革辄涕泣求，哀言： 有老母。 辞有足感动人者，贼以是不忍犯之。或乃指示避兵之方，遂得俱全于难。转客下邳。穷贫，祼跣行佣以供母。革以母老，不欲摇动，自在辕中挽车，不用牛马。由是乡里称之曰 江巨孝 。
又曰：井丹，字大春。建武末，沛王辅等五王皆好延宾客，请丹，不能致。信阳侯阴就，光烈皇后弟也。令左右进辇，丹笑曰： 吾闻桀驾人辇，岂非此邪？ (《帝王世纪》曰：桀以人驾车。)坐中皆失色。就不得已，而令去辇。自是隐蔽，不关人事，以寿终。
又曰：博士张佚，帝称善，曰： 欲置傅者，以辅太子也。今博士不难正朕，况太子乎？ 即拜佚为太子傅，而以桓荣为少保，赐以辎车乘马。荣大会诸生，陈其车马印绶，曰： 今日所蒙赐，稽古之力也，可不勉乎！ 
又曰：马援平南越，封为新息侯。援乃击牛酾(所绮切。)酒，劳飨军士，从容谓官属曰： 吾从弟少游，常哀吾慷慨多大志，曰：士生一代，但取衣食裁足，乘下泽车。 
