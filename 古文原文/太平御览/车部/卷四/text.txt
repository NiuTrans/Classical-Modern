○指南车
崔豹《古今注》曰：指南车，起於黄帝。帝与蚩尤战涿漉之野，蚩尤作大雾，士皆迷路，故作指南车。
《卤簿令》曰：指南车，驾四马，正道匠一人，驾士十四人。皆平巾帻，绯衫，大口裤。
《洪范五行传》曰：若晋献公，虽与指南车，终不觉矣。齐桓公中才矣，指南得悟，失之则惑。管仲，桓公指南车也。
《魏书》曰：马先生与高堂隆、秦郎争，言及指南车。二子谓古典无记，言之虚也。先生曰： 古有之。 明帝乃召先生作之，指南车成也。
崔鸿《后赵录》曰：尚方令解飞机巧言若神，妙思奇发，造指南车就，赐爵关内侯。
《鬼谷子》曰：肃慎氏献白雉於文王，还，恐迷路，问周公，作指南车以送之。又曰：郑人之取玉也，必载酥讼之车，为其不惑也。
《述征记》曰：去端门百馀步，道南得方尚，北门中有指南车。车上有木仙人持信幡，车东西，人恒指南。
左思《吴都赋》曰：俞骑骋路，指南司方。出车槛槛，被练锵锵。
○轺车
《释名》曰：轺，遥远也，四向远望之车也。
《说文》曰：轺车，小车也。
谢承《后汉书》曰：许庆，字子伯。家贫，为督邮，乘牛车，乡里练曰轺车督邮。
《晋书》曰：李矩假为荥阳太守。矩招怀离散，远近多附之。石勒亲率大众袭矩，矩遣老弱入山，令所在散牛马，因设伏以待之。贼争取牛马，伏发齐呼，声动山谷。遂大破之，斫获甚众。勒乃退。加矩冠军将军，轺车幢盖。
《傅子》曰：汉世贱人乘轺，则贵人乘辎軿。
李尤《轺车铭》曰：轮以伐步，屏以蔽容。
○画轮车
《晋起居注》曰：穆帝永和六年，皇太后尝与帝俱出拜陵。克日，尚书启太后乘画轮车，以辇为副。诏曰： 故当乘辇车，至建平陵门外易载。 
《东宫旧事》曰：皇太子初拜，有画轮、四望车。
○四望车
魏汉《与杨彪书》曰：今赠足下四望车、通幰七香车二乘，青牸牛二头。
《晋阳秋》曰：魏舒子亡，诏曰： 惟有一息，足堪负荷，思所以散其哀怀，给阳遂车四望。 
《晋诸公赞》曰：文淑破虏之后，名闻天下。当为东夷校尉，入辞，世祖见而恶之，恐居边不信，密讽监司奏淑作阳遂四望车，僣饰过制，免官。
○画云车
《汉书》曰：武帝作画云车。
曹子建《洛神赋》曰：六龙俨其齐首，载云车之容裔。
○云母车
《吴百官名》曰：刘蜀主得赐云母车一乘。
《晋书》曰：惠帝自邺还洛，殿中官属备云母辇及云母车奉迎。
《晋太康起居注》曰：齐王出镇，诏赠清油云母犊车。
《傅子》曰：以云母饰车，谓之云母车。臣下不得乘，时赐王公贵臣。
○通幰车
《傅子》曰：有追锋车，施通幰，(幰，许偃切。)遽则乘之。
○象车
《晋诸公赞》曰：平吴后，南越献驯象，作大车驾之，载黄门鼓吹数十人。
《晋中朝散大驾卤簿》曰：象车，鼓吹一部十三人。
○骡车
《蜀志》曰：后主刘禅乘骡车，降邓艾。
《晋令》曰：乘传出使，曹期丧以上，即自表闻，听德白服骡车，副使摄事。
○犊车
《释名》曰：祥车，祥，善也，善饰之车也。犊车是也。
谢承《后汉书》曰：颍阳刘诩，好赈贫乏。陈国张季紥吊师丧，值冰寒，车毁牛病，不能进。诩逢之，推所乘车、强牛与之。季紥后知是诩，还其车，闭门不受。
《桓谭别传》曰：谭时为太常录尚书事，后徙交阯。初，吴以罪徙者，皆收家财入官。及君下狱，簿其资，惟有犊车一乘，牛数头，奴婢不满十人，无尺帛珠金之宝。上闻而嘉之，皆以君财付叔父穆。
《晋书》曰：武帝赐汝南王亮追锋皂车、犊车。
又曰：太传王导妻曹氏，导甚惮之。乃密营别馆，以处众妾。曹氏知，将往焉。导恐妾被辱，遽令命驾，犹迟之，以所执尘尾柄驱牛以进。司徒蔡谟闻之，戏导曰： 朝廷欲加公九锡！ 导弗之觉，但谦退而巳。谟曰： 不闻馀物，惟有短辕犊车，长柄麈尾。 导大怒。
《晋令》曰：百工不得服大绛、紫襈、(音巽)假髻、真珠、珰珥、文犀、玳瑁、越叠以饰路张、乘犊车。
○羊车
《释名》曰：羊车，以羊所驾名车也。
《晋书》曰：武帝平吴之后，复纳孙皓宫人数千。自此，掖庭殆将万人，而并宠者甚众。帝莫知所适，常乘羊车，恣其所之。至，便宴寝。宫人乃取竹叶插户，以盐汁洒地，以引帝车。
又曰：卫玠，字叔宝。五岁，风神秀异。总角，乘羊车入市，见者以为玉人，观者倾都。
《晋太元起居注》曰：司隶校尉刘毅奏护军羊琇，私角弩四张，又乘羊车，请免官，罪。诏曰： 羊车虽无制，非素所乘者，可如所奏。 
○鹿车
《后汉书》曰：更始拜赵憙为五威偏将军，使助诸将於昆阳。憙被疮，有战劳，还拜中郎将。更始败，憙为赤眉所围，迫急，乃逾屋亡走，与所友善韩仲伯等数十人，携小弱，越山阻，径出武关。仲伯以妇色美，虑为强暴者，欲弃之於道。憙责怒不听，因以泥涂仲伯妇面，载以鹿车，身推之。或前逢贼，憙辄言其病状，以得免。
《东观汉记》曰：杜林寄隗嚣，终不降志辱身。乃出令曰： 杜伯山，天子所不能臣，至簪蒿席草，不食其粟，诸侯所不能友。盖伯夷、叔齐，耻食周粟。今且从师友之位，须道开通，使顺其志。 林虽拘於嚣，而终不屈节。建武六年，弟成物故，嚣乃听林持丧东归。既遣而悔，追令剌客杨贤於陇坻遮杀之。贤见林身推鹿车，载致弟丧，乃叹曰： 当今之世，谁能行义？我虽小人，何忍杀义士！ 因亡去。
《列女传》曰：渤海鲍宣妻者，桓氏之女也，字少君。宣尝就少君父学，父奇其清苦，故以女妻之。装送资贿甚盛，宣不说，谓妻曰： 少君生尊宠，习美饰；而吾贫贱，不敢当礼。 妻曰： 大人以先生修德守约，故使妾侍执巾栉，惟命是从。 宣笑曰： 然，如是吾志也。 妻乃悉归车马、侍御、服饰，更着短衣裳，挽鹿车归乡里。拜姑礼毕，提瓶出汲。循行妇道，礼节恭备，乡邦称之。宣哀帝时为司隶校尉。子永中兴初为鲁郡太守。永之子昱，尝从容问： 太夫人宁复识挽车时不？ 曰： 先姑有言： 存不亡安，安不忘危。 吾焉敢忘乎！ 
《晋书》曰：刘伶不以家产有无介意，常乘鹿车，携一壶酒，使人荷锸而随之，谓曰： 死便埋我！ 其遗形骸如此。
《风俗通》曰：鹿车狭小，裁容一鹿也。或云乐车。乘牛马者，剉轩饮饲达曙。今乘此，虽为劳极，然入传舍，偃卧无忧，故曰乐车。无牛马而能行者，独一人所致耳。
○露车
《晋阳秋》曰：平原王干阴雨出则犊车，而内露车。或问其故，曰： 露者，宜内也。 
《晋中兴书》曰：王尼，洛阳倾覆，避乱江夏。王澄时为荆州刺史，见尼，欣然厚供给之。尼常叹： 沧海横流无安处！ 早丧妇，止有一息。不用居宅，惟畜露车，牛一乘。每行，辄使儿御诣人。暮则宿车上，无有定处。少时，澄卒，荆土饥荒，尼求食不能得，乃杀车牛，煮之。遂父子餧死。
《晋王公百官志》曰：蜀刘主得赐露车七十乘，孙主赐露车三十乘。
道元《与天公笺》曰：有露车一乘，辕复摧折，以犁辕续之。左崎右啮，(五结切。)强弱相负，傍行斫辕。
○乘舆杂车
《卤簿令》曰：记里曰白鹭、鸾、旗等三车，并驾四马，正道匠各一人，驾士各十四人，皆平巾帻、绯衫、大口裤。
又曰：辟恶车，太卜令一人，在车执弩箭，平巾帻，绯裲裆，大口裤。皮轩车，左右金吾，队正一人，在车执弩，服同太卜。其令行正道，驾马数、驾士服色、人数、仪，并同记里等车。
又曰：安车、四望车，并驾四马，驾士各二十四人，服同上。
又曰：羊车，驾果下马一，小吏十四人，并青丝布褶，紫碧腰襟，青耳屩，辨发。
又曰：属车十二乘，并驾牛，驾士各八人，服同记里等车。
又曰：王钺车，或曰金钺车。左武卫队正一人，在车。次豹尾车，右武卫队正一人，在车，皆执武弁，朱衣革带，并驾三马，驾士各十二人。服同上。
○辕
《周礼》曰：辀，辕人为辀。(辀，车辕也。)辀有三度：国马之辀，深四尺有七寸；田马之辀，深四尺；驽马之辀，深三尺有三寸。惟辕直，且无桡也。
《左传·宣下》曰：军行右辕，左追蓐。
又曰：改乘辕而北之。
又曰：公孙阏与颍考叔争车。颍考叔挟辀以走，子都拔棘以逐之，弗及。
又曰：师及齐师，战于次皋。齐子渊捷从泄声子，射之，中楯瓦，繇朐汰辀匕入者三寸。
《东观汉记》曰：江革母年八十，革不欲摇动之，常自居辕挽车，不用牛马。
《晋仪注》曰：皇后乘油画云母安车，驾骖马。油画云母安两辕。
《赵书》曰：后石造猎车千乘，辕长三丈。
《韩子》曰：吴起为西河守，秦有小亭临境，欲攻之，不足以征卒。乃取车辕，倚於北门外，令曰： 有能徙至南门外者，赐上宅。 民莫之徙也。有徙者，赐之如令。又置一石，亦令曰： 有能徙者，赐之如初。 民争徙之。乃令曰： 明旦攻城，有先登者，赐之上田、上宅。 民争上，一朝而拔之。
《梦书》曰：贾人梦车辕折败者，忧亡遗衣物。何以言之？ 辕 字 去衣 ，故知亡衣物。
《方言》曰：楚、卫之间，辕谓之辀。
司马长卿《谏猎书》曰：舆不及还辕，人不暇施功。
潘正叔《迎大驾传》云：狐狸夹两辕，豺狼当路立。
○轮
《释名》曰：轮，弥纶也，周匝之言也；或曰较，言总入辐中也。
《易》曰：既济，初九，曳其轮，濡其尾，无咎。
《礼》曰：古者贵贱皆杖。叔孙武叔朝，见轮人以其杖关毂而輠(音祸。)轮者，於是有爵而后杖也。(记庶人失礼所由始也。叔孙武叔，鲁大夫叔孙州仇也。轮人，作车轮之官也。)
又曰：御妇车而婿授绥，御轮三周，先俟于门外。
《周礼》曰：凡察车之道，必自载於地者始也，是故察车自轮始。凡察车之道，欲其朴(音扑。)属而微至。不朴属，无以为完久也。
又曰：轮人为轮，斩三材必以其时。(三材，可以为毂、辐、牙也。斩之时，以材在阳，则中冬斩之；在阴，则中夏斩之。)三材既具，巧者和之。凡为轮，行泽者欲杼，行山者欲侔。(杼，谓削薄其践地者。侔，上下等。)杼以行泽，则是刀以割涂也，是故涂不附；侔以行山，则是抟以行石也，是故轮虽敝，不甐於凿。(抟，圜厚也。郑司农云：不甐於凿，谓不动於凿中也。玄谓：甐亦敞也。以轮之厚，石虽啮之，不能敞其凿旁使之动。)
又曰：轸之方也，以象地也；盖之圆也，以象天也；轮辐三十，以象日月也。
《左传》曰：余折以御，左轮朱殷。岂敢言病？吾子忍之！
《谷梁传》曰：晋人与姜戎要而击之，杀，匹马奇轮无反者。
《史记》曰：古封禅为蒲轮，恶伤土石草木。
《续汉书》曰：张纲，字文纪，与杜乔等八人，受诏行天下，号曰八俊。七人皆奉命，惟纲独埋轮於洛阳都亭，不去也。或问之，曰： 豺狼当路，安问狐狸！ 遂奏梁冀等罪，京师震悚。
《庄子》曰：桓公读书，轮扁斫轮，释槌凿问曰： 公所读者何言？ 曰： 圣人之言。 曰： 在乎？ 曰： 已死矣。  然读者，古人之糟粕也！ 公曰： 寡人读书，轮人安得议！有说则可，无说则死！ 轮扁曰： 以臣之事观之，斫轮徐则甘而不固，疾则苦而不入。不徐不疾，得之於手，应之於心。口不能言，有数在间，而不能谕臣之子，子亦不能受之於臣，是以行年七十而老斫轮。古之人与其不传者死矣，君之所读者，是古人之糟粕。 (今士不同，变化异时，故宜绝学任性也。)
张衡《思玄赋》曰：魂眷眷而屡顾兮，马倚辀而俳徊。云霏霏兮绕余轮，风眇眇兮振余旟。
张协《洛禊赋》曰：权戚之家，豪侈之族，彩绮停鏕，华轮朱毂，集乎长州之浦，曜乎洛川之曲。
曹子建《七启》曰：飞轩电游，兽随轮转。
又《应制诗》云：轮不辍运，鸾无废声。
应吉甫《华林集》曰：备言锡命，羽盖朱轮。铭曰：(失名氏。)奚氏本造，后裔饰雍。轮以代步，屏以从容。轮軿并合，出入道同。追仁赴义，惟礼是恭。
梁昭明太子《文选序》曰：椎(直追切。)轮为大辂之始，大辂宁有椎轮之质？
○轨
《礼》曰：国中以策彗恤，勿驱，尘不出轨。(恤，苏没切。勿者没恤没，搔摩也。)
又曰：今天下车同轨，书同文，行同轮。
《庄子》曰：轨结于千里之外，轮不迹於地。
张平子《南都赋》曰：暮春之禊，元巳之辰，方轨齐轸，祓于阳滨。
张平子《东京赋》曰：同衡律而一轨量，齐急舒於寒燠。
吴李重《与太子笺》曰：其皆克复旧职，追寻前轨，今独不然。
曹子建《七启》曰：当轨见藉，值足遇践。飞轩电逝，兽逐轮转。
谢灵运《祖德》诗曰：秦赵欣来苏，燕魏迟文轨。
陆士龙《答兄机》诗曰：衡轨各殊迹，牵牛非服箱。
王僧达《答颜延年》诗曰：君子耸高驾，尘轨实为林。
