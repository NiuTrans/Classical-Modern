○单衣
《释名》曰：单衣，言无里也。
《方言》曰：单衣，江淮南楚之间谓之氎，关之东西谓之单，赵魏之间谓之左衣，古谓之深衣是也。
《礼·王制》曰：有虞氏深衣而养老。
又《深衣》曰：古者深衣，盖有制度，以应规矩，绳权衡。短毋见肤，长毋被土，带下毋压髀，上毋压胁。制十有二幅，以应十二月，袂圆以应规，曲祫如矩以应方，负绳及踝以应直，下齐如权以应平。故(齐縃。)《易》曰：坤六二之动，直以方也。下齐如衡者，以安其志而平其心也。五法以施，故圣人服之。故规矩取其无私，绳取其直，权衡取其平，故先王贵之，故可以为文，可以为武，可以摈相，可以治军旅。
又《儒行》曰：丘少居鲁，衣缝掖之衣。(郑玄曰：缝犹大也。大掖衣大袂单衣，君子有道义者所衣也。)
《汉书》曰：江充召见，上衣纱縠单衣曲裾，后垂交输。(张晏曰：曲裾者，人衣也，后垂覆带半之也。)
又曰：赵王彭祖为人巧佞，持诡辩以中人。每二千石至，彭祖衣皂布单衣，自行迎，多设疑事以诈动之，得二千石失言，中忌讳，辄书之。
又曰：盖宽饶左迁为卫司马，未出殿门，断其单衣，短令离地，躬按行士卒庐室。
《后汉书》曰：马援为隗嚣使公孙述，述盛陈陛卫，以延援入，交拜礼毕，使出就馆。更为援制都布单衣。(《东观记》曰：都作答。《史记》曰：答布千匹。《前书音义》曰：答布，白叠也。)
谢承《后汉书》曰：陆闳建武中为尚书令，美状什，喜着越布单衣，上见而好之，自是常敕会稽郡献越布。
又曰：陈留尹苞字延博，与同郡范史云善。二人俱贫，出入共一单衣，到人门外。苞年长，常先着单衣前入，须臾出，解与史云。
《魏志》曰：管宁四时祭祀，在辽东时布单衣，亲荐馔。
王隐《晋书》曰：梁孝王彤，宣帝子，将单衣补车幰，以为清。参军王铨曰： 晏婴大官称清者，以为御食七百家也。公无此费，掖世衣服，使内外相称。 
《晋书》曰：桓温废东海王，王着白帢单衣，步下西堂。群臣拜辞，莫不嘘欷。
又曰：简文帝初立，於朝堂服着平巾帻，单衣，东向拜，授玺绶。
又曰：王导传苏峻平后，帑藏空竭，库中惟有练数十万匹，卖之不售，而国用不足。导患之，与朝贤俱制练布单衣。於是士庶翕然竞服之。练遂贵，端至二金。
《晋令》曰：朝服皂缘、中单衣。
《赵书》曰：勒参军周承为馆陶令，断官绢数百匹狱，以八坐议宥之。后每宴大会，使俳儿着介帻，黄绢单衣。优问曰： 汝何官？ 答： 我本馆陶令。 斗薮单衣曰： 正坐取是，故入汝辈。 以为大笑。(事具《乐部》。)
《梁书》曰：刘昙静母亡，时天寒，昙静身衣单布衣，庐於瘗所，昼夜哭临不绝声。
又曰：张稷为吴郡太守，就仆射徵。道由吴，乡人候稷者满水陆。稷单衣装，径卉骷下，人莫之识。其率素如此。
董巴《与服志》曰：羽林左监，虎贲冠鹖，着纱縠单衣。
又曰：虎贲、武骑皆衣虎文单衣，襄邑岁献织成虎文。
应劭《汉官仪》曰：谒者皆着缃帻大冠、白绢单衣。
徐野民《车服杂注》曰：元帝召陈郡王隐待诏着作，单衣帻，朝望於着作之省。
又曰：天子郊礼、释奠，中单衣，绛缘其领袖，其朝服皂缘也。
《燕丹子》曰：荆轲抱秦王，乞听琴声而死。召姬人鼓琴声，曰： 罗縠单衣，可掣而绝；八尺屏风，可超而越。 
齐桓公夜出迎客，宁戚叩牛角而歌曰： 短布单衣適至骭，终朝饮牛至夜半。 
仲长统《沧茉》曰：蓟子训，不知何郡人，到陈公舍，自云： 今日当死。 陈公与之一著单衣，於是入室寝，日中果死。
《傅子》曰：梁冀作火浣布衣，会客宾，行酒失杯而污之。伪怒，解衣而烧之，垢尽火灭，粲然洁白。
《世说》曰：王戎性俭，为其从子婚，与一单衣，后更责偿之。
《陈留耆旧传》曰：吴祐为胶东相，啬夫孙性盗富户钱五百，为父市单衣。父恐，便以单衣诣门自谢，祐以单衣遗其父。
《梁冀别传》曰：冀作狐尾单衣，上短下长。
《边让别传》曰：让才辩俊逸，孔融荐让於武帝曰： 边让为九州之被则不足，为单衣襜褕则有馀。 
《杨彪别传》曰：魏文帝令彪着布单衣，待以宾客之礼。
《拾遗记》曰：汉末，羽山之民献赤布，梁冀制为衣，谓之丹衣。而史家云单衣则今缝掖也，字异声同，未知孰是也。
《神仙传》曰：曹公欲煞左慈，将出市，忽失慈所在，乃闭市索之。传曰： 一目眇，着葛巾帻、单衣。 正尔视之，一市中数万人皆眇一目，葛巾绩，单衣，竟不知所取。
《搜神记》曰：永嘉以来，士大夫竞服生单衣，识者怪之，曰： 此古练縗之布，诸侯大夫所以服天子。 其后愍怀晏驾。
马融《遗令》曰：穿中除五时衣，但得施绛绢单衣。
○中衣
《礼·郊特牲》曰：绣黼、丹朱、中衣，士大夫僣襀。(郑玄注责曰：绣读为绡。绡，缯名也。衣制即今中单也。)
董巴《汉与服志》曰：祀宗庙，初玄绛领袖为中衣、绛袴袜，示其赤心其奉神。五郊各从其色。
徐广《与服杂注》曰：夫天子郊礼，释奠，中衣以绛缘其领袖，其朝皂缘。
《魏官仪》曰：皂缘领袖、中单衣。
《会稽典录》曰：郑弘为县啬夫，民有弟斥兄钱者，未还之。嫂领诣弘，卖中单为叔还钱。兄闻之惭，遣妇，赍钱还弘不授。
○曲领
《释名》曰：曲领，上横壅颈，其状曲也。
《礼·深衣》曰：曲祫如矩以应方。(袷，曲领也。古者方领。)
《后汉书》曰：朱勃字叔阳，年十二，能诵《诗》、《书》。尝候马援兄况，勃衣方领，能短步。(《前书音义》曰：颈下施领正方，学者之服也。)
○袿衤属
《广雅》曰：衤属，长襦也。
《释名》曰：妇人上服曰袿，其下垂者，上广下狭，如刀圭也。衤属，属也。衣裳上下相连属也。
徐广《与服杂注》曰：今皇后诖薯，服袿衤属大衣。
《后汉书》曰：和憙邓后性俭约，每有宴会，诸姬贵人竞自修整，簪珥光彩，袿裳鲜明，(《说文》曰：簪，竿也。珥，琐也，以玉充耳。)后独省素无饰，其衣有与阴后同色，即时改易。
《南史》曰：南岳邓先生名郁，隐居不仕。魏夫大忽来临降，乘云而至，从少妪三十，并着绛紫罗绣袿衤属，年皆可十七八许。
傅毅《舞赋》曰：珠翠的烁而炤耀，华袿飞髾而杂纤罗。
《妇人集·张君平与妹宪书》曰：念诸里舍，皆富财贿，袿衤属袭蔽，纷华照曜，於是之际，想汝怀愧。
○韨
《释名》曰：韨韠，所以蔽前也，妇人蔽膝亦如之。齐人谓之巨巾，田家妇女出至田野，以覆其头，故因以为名也。
又曰：跪襜，跪时襜然张也。
《尔雅》曰：衣蔽前谓之襜。
《易·困卦》曰：朱韨方来。
《诗》曰：赤芾在股，邪幅在下。(带，太古蔽膝之象也。冕服谓之带，其他服谓之亸，以韦为之。)
《礼》曰：一命缊韨〈黑勿〉衡，再命赤韨幽衡。(韨之言蔽也。缊，赤黄之色，所谓韨也。)
又曰：韠，君朱，大夫素，士爵韦。(韡以言蔽也。以为之象裳也。)圆史直，(日韡制。)天子直，公侯前后方，大夫前方后剉角，士前后正。韠，下广二尺，上广一尺，长三尺。
又《明堂位》曰：有虞氏服韨，夏后氏山，殷火，周龙章。(郑玄曰：韨，韡也。舜始作之，以尊祭服，禹汤至周，增以益之文，后王弥饰也。)
《汉书·东方朔传》曰：馆陶公主迎武帝，蔽膝登阶也。
又曰：王莽妻着布蔽膝见客。
《魏志》曰：武帝《内诫令》云： 今贵人位为贵人，金印蓝绂，女人爵位之极。 
又文帝《与于禁诏》曰：昔汉高祖脱衣以衣韩信，光武解绶以带李忠，诚皆人主当时贵敬功劳勤心之至也。封赐将军以魏王时所珮朱韨及远游冠。
《吴志》曰：孙权潘夫人有娠，梦人以龙头授己，以蔽膝授之，生亮。
《五经要义》曰：韠者，舜所制也。
又曰：天子朱绂，诸侯赤韨，赤盛色也。
又曰：太古之时，未有布帛，人食禽兽肉而衣其皮，知蔽前，未知蔽后。至舜冕服既备，故复制之，示不忘古。韠名有三，朝廷则谓之韠，宗庙则谓之韎韐。
《五经异义》曰：韨者，大带之饰，非韡也。
董巴《汉与服志》曰：五霸递兴，战兵不息。韨非兵饰，於是去韨。
《白虎通》曰：绋有何谓也？绋者，蔽也。行蔽前者，示有事，因以别尊卑，彰有德也。
徐广《与服仪注》曰：蔽膝，古之韨也。战国连兵，以韨非兵饰，去之，汉明帝复制绂。
《环济要略》曰：凡韨以韦为之，以象裳色。汤至周增以画文。夏山，取仁可依，殷火，取其明，周龙章，取其变化。
《庄子》曰：祝牧谓其妻曰： 天下有道，我韨子珮；天下无道，我负子戴。 (当隐藏也。)
《拾遗记》曰：孔子生，有麟吐玉书於阙里人家，文云： 水精之子，继商周而素王出。故苍龙绕室，五星降庭。 徵在贤明，知为神异，乃以绣绂系麟角而去。夫子系殷汤水德而素王，至敬王之末，鲁定公二十四年，鲁人鉏商田于大泽，得麟以示夫子，知命之终，乃抱麟解绂而涕泗焉。
○鞶囊
《礼》曰：男鞶革，女鞶丝。(鞶，小囊盛帨巾者。男用韦，女用缯。)
《礼》曰：鞶厉游缨。(杜预曰：鞶，绅带，一名大带。厉，大带之垂也。)
《白虎通》曰：男子有鞶者，尔有金革之事。
《东观汉记》曰：邓遵破诸羌，诏赐遵金刚鲜卑绲带一具，虎头鞶囊一。
《晋书》曰：邓攸祖殷，亮直强正，为淮南太守。梦行水边，见一女子，猛兽自后断其鞶囊。占者以为，水女汝字也。断鞶囊，新虎头代旧虎头也。若不作汝阴，当作汝南，后为汝南太守。
《曹瞒传》曰：太祖为人坦易无威重，身珮小鞶囊以盛手巾细物。
《邺中记》曰：石虎段虎头鞶囊为龙头鞶囊。
杨子《法言》曰：今之学也，非独为之华藻，从而绣其鞶囊。
班固《与弟超贡》曰：遗仲叔虎头旁囊，金银钩。
谢承《与步骘书》曰：所在近此，无它异物，裁奉织成虎头绶囊，可以服之。
孔珠《与王佐长史书》曰：朝不着鞶囊，不知为何不？答曰：寻此鞶囊，是《内则》施鞶之遗象，此为针线之属，非朝服所宜着。
