○屦
《释名》曰：屦，拘也，所以拘足也。
《说文》曰：屦，履也。一曰鞮也。
《诗》曰：葛屦五两，冠绥双止。(葛屦，服之贱者也。冠绥，服之尊者。笺云：以喻不宜同处。)
又《葛屦》曰：纠纠葛屦，可以履霜。(夏葛屦，冬皮屦，莫非所以履霜。)
《周礼》曰：屦人掌王及后之范勿，为赤舄、黑舄，赤繶、黄繶、青句、素屦，葛屦。(复下曰舄，单下曰履。古人言屦以通于复，今人吉屦以通于单，句当为絇，赤繶黄繶，以赤黄之丝为下绿也。)辩外内命夫命妇之屦，功屦、散屦。(功屦，次命屦。散屦，去饰着。)
《大戴礼》曰：入於户，未尝越屦，是高柴之行也。
《礼》曰：侍坐於长者，屦不上堂。解屦，不敢当阶就屦，跪而举之，屏于侧，向长者而屦，跪而迁屦，俯而纳屦。
又曰：户外有抖勿，言闻则入，言不闻则不入。毋践屦，毋踖席。
又曰：国家靡敝，君子不履丝屦。
《左传》曰：齐侯游于姑棼，遂田于贝丘，(见丘，齐也。)见大豕。从者曰： 公子彭生也。 公怒曰： 彭生敢见，射之！ 豕人立而啼，公惧，坠於车，伤足丧屦，反诛屦於徒人费，弗得，鞭之见血。
又曰：楚子使申舟使于齐曰： 无假道于宋。 及宋，华元曰： 过我而不假道，鄙我也。鄙我，亡也，亡一也。 乃煞之。楚子闻之，投袂而起，屦及於窒皇，剑及於寝门之外。
又曰：齐晋战于鞍。郤克伤于矢，流血及屦，未绝鼓音。
又曰：吴伐越，越子御之，大败之。灵姑浮以戈击阖庐，(灵始浮，越大夫。阖庐，吴王。)伤将指，取其一屦。(其足大指见斩，遂失履，姑浮取之。)
《穀梁传》曰：公弟叔盻，其曰弟叔盻，贤之也。宣公煞赤而非之。(宣公煞子赤，叔肸非责云。)织屦而食，终身不食宣公之食。
《孟子》曰：许行自楚之滕，其徒数十人，皆衣褐，捆屦织席以为食。(捆音阃，犹叩极椓也。织履欲使坚，故叩之。卖履席以供饮食也。)
○屐
《释名》曰：屐，搘以践泥也。为双足搘以践泥也。帛屐作之如屩者也，不曰帛屩而曰帛屐者，屩不可以践泥，屐可以践泥也，故谓之屐。
《汉书》曰：袁盎使吴，吴王使围守之。乃刀决帐直出，屐行七十里。
《东观汉记》：范昇奏云： 伏见太原周党、东海王良、山阳王戎，使者三到，乃肯就车，脱衣解屐，昇于华毂。 
《晋书》曰：宣王初欲追诸葛於关中，多蒺藜，乃使军吏二千人着软材木屐前行，然后卒进焉。晋宣帝杂教云： 当预作太平木屐遇践，时有蒺藜屐行，蒺藜悉着屐底。 
又曰：谢安遣弟石及从子玄征符坚，所在克捷。安方对客围棋，有驿书到。棋毕，还内过户限，心喜，不觉屐折齿。
又曰：王述性急。当食鸡子，以箸刺之，不得，便怒掷於地。鸡子圆转不止，便下以屐齿踏之，不得，嗔甚，掇口中，嚼而吐之。
又曰：祖约好财，阮孚好着蜡屐，同是累而未判其得失。有诣约，见正料财物，客至屏当不尽，馀两小簏，着背后倾身障之，意未能平。或有诣阮，见正蜡屐，因叹曰： 未知一生当着几量屐。 神色闲畅。於是胜负始分。
又曰：石勒击刘曜，使人着铁屐施钉登城。
《晋中兴徵祥说》曰：旧为屐者，齿皆达，名曰露卯。泰元中忽不复彻，名阴卯，亦服妖也。识者以为卯，谋也，必有阴谋。烈宗末，骠骑参军袁悦之始有阴谋之事，及隆安遂致大乱。
《宋书》曰：谢灵运好山水，寻山陟岭，必造幽峻。岩嶂数十重，莫不备尽登蹑。常着木屐，上山则去其前齿，下则去其后齿。
又曰：虞玩之，高帝镇东府，朝廷致敬。玩之为少府，犹跻屐造席。高帝取屐视之，讹黑钉锐，蒵断，以芒接之。问曰： 卿此屐己几载？ 玩之曰： 初释褐，拜征北行佐买之，着己三十年，贫士竟不易办。 高帝咨嗟，因赐以新屐，玩之不授。问其故，答曰： 公之赐，恩华俱重，但蓍簪弊席复不可遗，所以不敢当。 帝善之。
又曰：刘凝之有尝认其戊，笑曰： 仆着己败，今家中觅新者偿君。 此人后田中得所失，送还，不肯复取。
《齐书》曰：沈麟士，昔尝行路，邻人认其所戊。麟士曰： 是卿屐耶？ 即跣而反，邻人得屐，送前者还之。麟士曰： 非卿屐耶？ 笑而授之。
萧子显《齐书》曰：襄阳有盗发古冢者，传云是楚王冢，获玉屐玉屏风。
《梁书》曰：范廉为吴兴太守，广陵高爽有俭薄才，客於廉，委以文记。爽尝有求不遂，乃为屐断以喻廉，曰： 刺鼻不知嚏，踏面不知瞋。啮齿作步数，持此得胜人。 讥其不计耻辱，以此取名位。
《论语隐义注》曰：孔子至蔡，解於客舍。人夜有取孔子一只屐去，盗者置屐於授盗家。孔子屐长一尺四寸，与凡人屐异。
《孔丛子》曰：孔穿振方屐见平原君。
《宗元嘉起居注》曰：刘祯弹广州刺史韦朗赃，有白荆屐六七十量。
《风俗通》曰：延嘉中，京师长者皆着木屐，妇女始嫁，作漆画屐，五色彩为系。后党事起，九族俱系，妇人桎盖木屐之象。
《世说》曰：王子敬兄弟见郄公，蹑屐问讯，甚修外生礼。及嘉宾死，着高屐，仪容轻慢。每命坐，皆云： 有事不暇坐。 郗公慨然曰： 若使嘉宾不死，鼠辈敢尔？ 
《语林》曰：郑玄在马融门下，业成，辞归，融心忌之。郑玄亦疑有追，乃坐桥下，据屐。融果转式逐之，告左右曰： 玄在上，下水上而据木，此必死矣。 遂罢追矣，竟以免。
《华阳国志》曰：何随技壶竹人盗其笋。随行见，恐盗者觉，挈屐而归。
皇甫谧《高士传》曰：袁闳字夏甫，汝南人也。筑室於庭，首不着布，身无单衣，足着木屐。
《汝南先贤传》曰：戴良嫁女，布裳木屐。
《秦记》曰：符健皇始四年，新平县有长人见，语民张靖曰： 符氏应天授命，当太平。 健以为妖妄，下靖狱。是月，河渭浦津坂监寇登於河中得只屐，长七尺三寸，称履，五指长尺馀，指尺深寸。登以献健，因赦靖。
刘欣期《交州记》曰：赵妪者，九贞军安县女子，乳长数尺，不嫁。入山聚群盗，常着金擒踶屐。
庾仲雍《荆州记》云：刘盛公，枝江人。桓司空临州与上佐游於灵溪。盛公诣市还，着皂盖布裙，以杖荷屐诣桓司空。
《神仙传》曰：左慈见孙讨逆，着鞭驱马，慈著木屐，策杖徐步。然终不能及，乃止。
《搜神记》曰：昔作屐，妇人圆头，男子方头。盖作意欲别男女也。太康妇人皆方头屐，与男无别。
《集异记》曰：广平游先期妄见一人着赤袴褶，知是其魅，乃以刀斫之，乃死。良久方变，是所常着履。
《异苑》曰：介子推逃禄隐迹，抱树烧死。文公拊木哀嗟，伐而制屐，每怀割股之功。俯视其屐曰： 悲乎！足下。 足下之称，将起於此。
又曰：丹阳县有梅姑庙。姑生时有道术，能戊行水上，后负道法。婿怒煞之。投其尸於水上，乃随波流漂，至今庙处。晦望之日，时见水雾中暧然有屐。
《梦书》曰：粗屐为使令卑贱类也，梦得粗屐，得僮使也。
王褒《僮约》曰：持斧入山，断輮裁辕。若有馀材，当作俎几、木屐。
○屣
《说文》曰：屣，鞮属也。鞮，革履也。
《史记》曰：汉孝武帝云： 使朕诚得如黄帝，视弃妻子如脱屣耳。 
《魏志》曰：王粲字仲宣，蔡邕见而奇之。宾客盈坐，闻王到，倒屣迎之。
《后汉书》曰：皇甫规有当世重望。乡人有行贿为郡守，谒规。规卧不起。闻王符至，遂倒屣而迎。
《春秋后语》曰：魏太子击逢文侯之师田子方於朝歌，(朝歌，纣之所都，今卫州地。)引车避，下谒之。田子方不为礼，太子击因问曰： 富贵者骄人乎，贫贱者骄人乎？ 子方曰： 贫贱者骄人耳，夫诸侯而骄则失国，大夫而骄则失家，富贵者安敢骄人？贫贱骄人耳，行不合，言不从，则去之楚越，若脱屣然。 太子不怿而去。
《淮南子》曰：尧之有天下也，年衰志闷，举天下而传之舜，犹却行而脱屣。
《孟子》曰：舜视弃天下犹弃敝屣也。
《世说》曰：何晏为吏部尚书。王弼未弱冠，往见之，晏倒屣迎之。
○靴(与靴同)
《释名》曰：靴，本胡服也，赵武灵王始服之。
《北齐书》曰：郑太妃初与神武避葛荣，同走并州。负困，燃马屎，自作靴。
又曰：任王谐为并州刺史。有妇人临汾水浣衣，有乘马人换其新靴而去。妇人执故靴诣州言之。谐召城外诸妪，以靴示之，绐曰： 有乘马人於路被贼劫害，遗此靴焉。得无亲属乎？ 一妪抚应哭曰： 儿昨着此靴向妻家。 如其语，捕获。一时称明察。
《后魏书》曰：有人遗赵柔靴数百枚，柔与子善明鬻之於市。有人从柔买，柔索绢三十匹。有商人知其贱，与柔三十匹。善明欲取之，柔曰： 与人交易，一言便定，岂可以利动心也？ 遂与之。
《唐书》曰：建中初，赠司徒沈易良之妻崔氏，即太后之季父母也。上见之，方屣而鞾。
《邺中记》曰：石虎皇后出，女骑千人，皆着五彩织成靴。
《列仙传》曰：仙人文宾，太丘人也，卖靴为业。
魏武《与杨彪书》曰：今足下织成靴一量。
慕容晃《与顾和书》曰：今致绣靴一量。
傅咸《表》曰：凉州民先辨靴，从军之物，然后作衣。
○屩(音脚)
《说文》曰：屩，屐也。
《释名》曰：屩，草屦也。出行着之，屩轻便，因以为名也。
《春秋后语》曰：赵相虞卿蹑屩檐簦来说孝成王，一说，赐白璧一双、黄金百镒。再见，拜为上卿，故号虞卿。
谢承《后汉书》曰：江夏刘勤字伯，家贫，作屩供食。常作一量屦，断，勤置不卖，出行。妻卖以籴米，勤归炊熟，怪问： 何所得米？ 撇馛实告。勤责曰： 妻卖毁物，欺取其直也。 因弃不食。仕至司徒。
《宋书》曰：刘敬宣尝夜与僚佐宴。空中有投一只芒屩於坐，坠敬宣食盘上，长三尺一寸，己经人着，耳鼻间并欲坏。顷之，敬宣参军司马道赐反，敬宣为其所害。
又曰：张畅在彭城，为魏太武所围，太武遣李孝伯至城，欲与畅语。李伯曰： 君南土膏粱，何为着屩？君而着此，使将士云何？ 畅曰： 膏粱之言武，诚为愧，但以不武授命，统军戎阵之间，不容绥服。 
《齐书》曰：沈瑀为馀姚令。瑀初至，富吏皆鲜衣美服，自彰别。瑀怒曰： 汝等下县吏，何得自拟贵人？ 悉使着芒屩粗布，侍立终日。足有蹉趺，辄加榜捶。
又曰：窦哄回幼有清誉。宋元嘉末，魏军逼瓜步。百姓咸负担而立。时父湛之为丹阳尹，使其子弟并着芒屩，於斋前习行。或讥之，湛之曰： 安不忘危。 彦回时年十馀，甚有惭色。
《梁书》曰：侯景即位，童谣曰： 脱青袍，着芒屩，荆州天子定应着。 
又曰：何点方尚书乘柴车，蹑草屩，恣心所適，致醉而归。
《陈书》曰：沈众，武帝时兼起部尚书，监起太极殿，恒卧布袍，芒屩以麻绳为带。朝士咸共诮其所为。
《唐书》曰：孟元阳起於陈许军中，理戎整肃。曲环使主屯作西华，元阳芒屩立稻田中，须役者退而方去。
《风土记》曰：美朱爽之轻履，蔑龙舄之文章。爽，藤也，赤色，缘木而长，大如箭竿。越人以为屩，经以青芒，行山草，便於用靴，故越人重之。
《搜神记》曰：元康之末至太安之间，江浦之域有败屩自聚於道，多或至四五十两。人散去之，投林草中。明日视之，悉复矣。民或云： 见貍衔而聚之。 世之所说屩者人之贱服，而当劳辱下民之象也。败者疲敝之象也。道者，地理四方所以交通，王命所由往来也。今败屩聚於道者，象下民疲病，将相聚为乱，绝四方而壅王命。
《临海水土记》曰：屩鱼长一尺，状如屩形。
《俗说》曰：刘贞长少时居丹徒，家至贫。剧方回数出南射堂射。刘往市卖屩，路经射堂边。过人无不看射，刘过初不回顾。方回异之，遣问信。答云： 老母朝来未得食，至市货屩，不得展诣。 后过，剧呼之，使与共语，觉其佳。
《笑林》曰：南方人至京师者，人戒之曰： 汝得物惟食，慎勿问其名也。 后诣主人，入门内。见马矢便食，恶臭，乃步进，见败屩弃於路，因复嚼，殊不可咽，顾伴曰： 且止，人言不可皆信。 后诣贵官，为设馔。因相视曰： 故是首物，且当勿食。 
○屟(音燮)
《宋书》曰：袁粲为丹阳尹，步屟白阳郊野间。遇一士人，便呼与饮。明日，此人谓被知，到门求进。 粲曰： 昨饮酒无偶，聊相要耳。 竟不与相见。
《齐书》曰：江泌字士倩，济阳人也。少贫，好学书，则斫屟为业，夜则读书随月光，光斜则握卷升屋。
《梁书》曰：临川王弘，奢侈过度，后庭数百十人，皆极天下之选，所幸江无畏服玩侔於齐东昏潘妃，宝屟直千万。
