○珮
《说文》曰：珮，大带珮也。珮必有巾，故从巾。
《释名》曰：珮，倍也，言其非一物，有倍贰也。有珠、有玉、有容刀、有帨巾、有解之属也。
《诗》曰：青青子珮，悠悠我思。(珮，玉也。)
又曰：有女同车，颜如舜华。将拌喃翔，珮玉琼琚。
又曰：知子之来之，杂珮以赠之。(杂珮者，珩璜琚瑀衡牙之类。)知子之顺之，杂珮以问之。(问，遗也。)知子之好之，杂珮以报之。
又曰：彼留之子，贻我珮玖。
又曰：我送舅氏，悠悠我思。何以赠之？琼瑰玉珮。
又曰：巧笑之瑳，珮玉之傩。
又曰：鞙鞙(音蠲)珮璲，不以其长。(鞙鞙，玉貌。璲，瑞也，以瑞玉为珮，珮之鞙然。)
《周礼》曰：王府掌王之金玉玩好，共王之服玉珮玉。
《礼》曰：主珮倚则臣珮垂，主珮垂则臣珮委。
又曰：石骀仲卒，无嫡子，有庶子六人。卜所以为后者，曰： 沐浴珮玉则兆。 五人者皆沐浴珮玉。石祁子曰： 孰有执亲之丧而沐浴珮玉者乎？ 不沐浴珮玉，石祁子兆。
又曰：古之君子必珮玉，右徵角，左宫羽。趋以 彩齐 ，(路门之外乐节也。)行以 肆夏 。(证堂之乐节也。)周旋中规，折旋中矩。进则揖之，退则扬之，然后玉锵鸣也。故君子在车则闻和鸾之声，行则鸣珮玉，是以非辟之心无自而入也。君在不珮玉，左结珮，右设珮，(朝于君亦结左。)齐则綪结珮而爵韠。凡带必有珮玉，惟丧否。珮玉有衡牙。(居中央以前后触。)君子无故玉不去身，君子於玉比德焉。天子珮白玉而玄组绶，公侯珮山玄玉而朱组绶，大夫珮水苍玉而纯组绶，世子珮瑜玉而綦组绶。士珮瓀玫而缊组绶。孔子珮象环五寸而綦组绶。
《大戴礼》曰：上车以和鸾为节，下车以珮玉为度。
《左传》曰：蔡昭侯为两珮与裘以如楚，献一珮一裘於昭玉。服之以享，蔡侯服其一。子常欲之，弗与。三年止之。(事具《玉部》。)
又曰：吴申叔仪乞粮於公孙有山氏，(申叔仪，吴大夫，公孙有山，鲁大夫，旧相识。)曰： 珮玉蕊兮，余无所系之。 (蕊丞服饰备也。尾馛系珮，言吴王不恤下也。)
鱼豢《魏略》曰：有双璜双珩，琚、瑀、衡牙、琨、珠为珮者，乃汉明帝彩古文始制也。
《晋书》曰：王祥着遗令子孙云： 吾气绝，不须沐浴，勿缠尸，皆浣故衣，随时所服。所赐山玄玉珮、卫氏玉玦、绶笥，皆勿以敛。 
《齐书》曰：永明元年，有司奏贵妃、淑妃并加金章紫绶，珮于寘玉。
《隋书》曰：何稠参会古今，多所改创，从省之服，初无珮绶，稠曰： 此乃晦朔小朝之服，安有人臣谒帝而除去印绶，兼无珮玉之节乎？ 乃加兽头小绶及珮一只。
《国语》曰：秦穆公使公子絷吊公子夷吾子于梁，退而私於絷，曰： 请以黄金三十镒、白玉之珩六双，不敢当公子，纳之左右。 
又曰：王孙韦聘於晋，定公享之。赵简子鸣玉以相，(鸣珮玉以相礼。)问於王孙韦： 楚之白珩犹在乎？ (珩，珮上之黄者。)对曰： 然。 简子曰： 其为宝也，几何矣？ 曰： 未尝为宝，先王之玩也。 
《周书》曰：武王俘商，得旧乏玉万四千，珮玉亿有八万石。
挚虞《决疑要注》曰：汉末丧乱，绝无玉珮。魏侍中王粲识旧珮，始复作之，今玉珮授法於粲。
《三礼图》曰：凡玉珮，上有双衡，长五寸，博一寸。下有双璜，径三寸，衡牙、蠙珠以纳其间。上下为衡，半璧为璜，璜中横以冲牙，以苍珠为瑀。
董巴《汉与服志》曰：古者君臣珮玉，三代同之。五霸兴兵，珮非战器，去珮留其系璲以为章表。秦乃以彩组连结，谓之绶。汉承秦制，用而弗改。至孝明皇帝乃为大珮、冲牙、双渠璜皆以白玉，乘与络以白珠，公卿诸贵以彩丝，其玉视冕旒。
蔡邕《与服志》曰：孝明作蠙珠之珮，以郊祀天地。
《白虎通》曰：所以必有珮者，表意见所能，故修道无穷，即珮环；能大道德，即珮琨；能决嫌疑，即珮玦。是以其所珮即知其所能，若农夫珮其耒耜，工匠珮其斧斤，妇人珮其针缕也。
《孔丛子》曰：子产死，郑人大夫舍玦珮，妇女舍珠玉。
《说苑》曰：襄成君始封之日，衣翠衣，带玉珮，至流水之上。大夫庄辛见而悦之。
又曰：经侯过魏太子，左服玉具剑，右带珮环，左光照右，右光照中左，太子不视。经侯曰： 魏国有宝乎？ 太子曰： 主信臣忠，百姓戴上，此魏国宝也。 经侯应声解剑而去珮。
《盐铁论》曰：子思银珮。
《尚书旧传》曰：淑妃修媛，修华，修容，婕妤珮彩琼玉，贵人珮于寘玉。
《邺中记》曰：石虎后出行，有女鼓吹，尚书官属皆着锦袴、珮玉。
《晋令》曰：皇太子妃珮瑜玉，诸王、郡公、太宰、太傅、太保、司空、诸长公主、诸王世子、大司马、大将军、太尉珮玄玉。
《晋宋旧事》曰：太后、皇后白玉珮。
《穆天子传》曰：七萃之士，天子赐以左珮玉华。(玉华之珮，珮之清者。)
又曰：天子渴於沙中，(沙中无水。)七萃之士干奔戎刺其左骖之颊，取其清血而饮天子。天子美之，乃赐奔戎珮玉一双。
《列仙传》曰：江滨二女者，不知何许人。步游江滨，逢郑交甫，挑之，不知神人也。女遂解珮与之，交甫悦，乃授珮而去数十步，空怀无珮，女亦不见。
《拾遗记》曰：燕昭王时西王母降，与昭王游乎燧林之下，说炎皇钻火之术。取绿桂之膏，然以照夜。忽有飞蛾衔火，状如丹雀，来拂桂膏之上。此娥出员丘之穴，穴洞达於九天，中有细珠流沙，可穿而结，因用为珮。
又曰：汉成帝时乘与皆尚黑，宫中美女服皂，班姬以下皆玄绶〈王翳〉珮。
又曰：汉昭帝元始元年，穿淋池，广千步，中植分枝荷，一茎四叶，状如骈盖。日照则叶低荫根茎，若葵之卫足也，名曰低光荷。实如玄珠，可以饰珮。
《汉武内传》曰：上元夫人带六出火玉之珮。
《搜神记》曰：元康中，妇人之饰有五兵珮。
《楚辞》曰：扈江离与薜荔，(扈，被也。)纫秋兰以为珮。(纫兰，索香草也。)
又曰：云衣兮披披，(披披，长貌。)玉珮兮陆离。(陆离，光彩貌。)
又曰：连蕙若以为珮兮，过鲍肆而失香。
又曰：盍吾游此春宫，(春宫，东方青帝宫。)折琼枝以继珮。
潘岳《西征赋》曰：飞翠绥拖鸣玉，出入禁门者众矣，想珮声之遗响，若铿锵之在耳。
刘梁《七举》曰：珮则结绿，悬黎宝之妙微；荷彩照烂，流景杨晖。
曹植《与陈琳书》曰：带蜿虹以为绅，连日月以为珮。
殷仲堪《与相王笺》曰：所致玉珮，光润清越。
傅玄《大言赋》曰：腰珮六气，首戴天文。
○环
《说文》曰：好倍肉谓之瑗，肉好若一谓之环。
《礼》曰：孔子珮象环五寸而綦组绶。(谦不比德，亦不事也。象，有文环者，取其修无穷。)
《左传》曰：穆叔之子仲壬与公御莱书观於公宫，公予之环，使才人入示之，不示出，命珮之。
又曰：宣子有玉环，其一在郑商，(玉环同工共朴，自共为双。)宣子谒诸郑伯，(谒，请也。)子产弗与。(事具《玉部》。)
《宋书》曰：江夏王义恭，孝武即位，以其藩所服玉环、大绶赐之。
《梁书》曰：柳惔，武帝之镇襄阳，惔祖道，帝解玉环赠之。天监二年元会，帝谓曰： 卿珮玉环，是新亭所赠耶？ 对曰： 既瑞感神衷，臣谨服之无斁。 
《白虎通》曰：修道无穷，即珮环也。
《瑞应图》曰：黄帝时，西王母乘白鹿来献白环，舜时复来献白环。
王子年《拾遗记》曰：颛顼时，滨海之北有勒题国，皆衣毛，无翼而飞。帝乃更衣以文豹为饰，献黑玉之环，色如淳漆。
《荀卿子》曰：大夫待放于境，君赐以环即返，以玦即去。
《西京杂记》曰：赵飞燕为后，女弟昭仪上五色玉环。
《春秋后语》曰：秦始皇闻齐王后贤，尝使遗之连环，曰： 齐人多智，能解此乎？ 后以示群臣，莫能解，乃引椎破之，谢秦使曰： 谨以解矣，以报。 始皇壮其志，益不敢谋齐。
刘向《列女传》曰：齐桓公行霸，诸侯朝之，卫独不至。公谋伐卫，卫姬脱簪珥，解环，再拜，请征之罪。
《庄子·内篇》云：彼是莫得其偶，谓之道枢，枢得其环中，以应於无穷。(夫是非反覆，相寻无穷，故谓之环中空矣。今以是非为环，而得其中者也。无是非者也。无是非，故能夫是非无穷，故应亦无穷。)
○玦
《说文》曰：玦。玉珮。(珮如环而有玦，故云玦。)
《诗》曰：芃兰之叶，童子珮韘。(韘，玦也。)
《左传》曰：狄人伐卫，将战，卫懿公与石祁子玦，与宁庄子矢使守，(庄子，宁远也。玦，玉玦。)曰： 以此赞国，择利而为之。 (赞助也。玦，示以当决断。矢，示以御难。)
又曰：晋侯使申生伐东山皋落氏，珮之金玦。狐突曰： 金寒玦离，胡可恃也？ 罕夷曰： 金玦不复，虽复何为？君有心矣。 
《国语》曰：献公使申生伐东山，衣偏裻之衣，珮之金玦。太子见里克曰： 君赐我以偏衣金玦，何也？ 克曰： 孺子惧乎？衣金之偏而握金不偷矣。 太子遂行，狐突御戎，先友为右，告先友曰： 君与我此衣，何也？ 先友曰： 中分而金玦之权在此行也。 狐突叹曰： 以尨衣纯(尨，杂色纯德，谓太子。)而玦之，以金铣者，寒甚矣，胡可恃也？ 
《典略》曰：项羽与沛公饮，范增数目羽，举所珮玉以示之者三，羽默然。
《后汉书》曰：更始谋煞升伯，(伯升，光武兄。)乃会诸将，以成其计。绣衣御史申徒建随献玉玦，更始竟不能煞。
《东观汉记》曰：明帝诏曰： 冯鲂以忠孝出入八年，数进旨涸正谏，赐以玉玦。 
《续汉书》曰：桓帝永兴二年，光禄勋史舍壁下夜有青气，视之得玉钩、玦各一。
《魏氏春秋》曰：明帝张掖郡金山玄川溢，涌宝石负图，有玉匣，开盖於前，上有玉玦二，璜一。
《魏略》曰：太祖征汉中，太子在孟津，闻锺繇有玉玦，使临淄侯(曹子建也。)因人说之，繇遂送焉。太子与繇书曰： 南阳宗惠叔称君侯昔有美玦，闻之惊喜笑，与抃会当自白书，恐传言未审，以是令舍弟子建因荀仲茂时从容喻图指。邺骑既到，宝玦初至，捧押跪发，五内震骇，绳穷柙开，烂然满目。偎以蒙鄙之姿，得睹希世之宝。不烦一介之使，不捐连城之价，既有秦昭章台之观，而无蔺生诡夺之诳。嘉贶益腆，敢不钦承。谨奉赋一篇。 
王隐《晋书》曰：礼，能使决疑者珮玦，故遗其臣亦授之以玦。晋授命有二块，其一当魏历数既终，当禅大晋，故与之玦。凡授命将即天子之位，皆众人之所疑，以武皇帝能断决，应天顺民，授曹氏禅而尾昰，得应珮玦，故以赐焉。是以有二玦。
萧子显《齐书》曰：太祖在淮阴治城，得锡玦大数尺，下有篆字，人莫识。纪僧贞曰： 何须辩文！此自久远之物，即九锡之徵也。 太祖曰： 卿勿妥茉！ 
《北齐书》曰：乐陵王百年，传博陵人。贾德胄教百年尝作数敕字。德胄封以奏帝，帝怒，召百年。百年知不免，割带玦留与妃斛律氏。及百年被诛，妃把玦哀号，不食而死，玦犹在手，拳不可开。其父自擘之乃开。
《白虎通》曰：能决嫌疑则珮玦。
《瑞应图》曰：舜时西王母献白环玦。
《隋巢子》曰：召人以环，绝人以玦。
《庄子》曰：儒者授珮玦者，事至而断。
《西京杂记》曰：赵飞燕为皇后，女弟昭仪上珊瑚玦。
孟达《与诸葛亮书》曰：今送纶帽、玉玦各一，以徵意焉。
○笏
《释名》曰：笏，忽也。君有教命及所启白，则书其上，备忽忘也。或曰薄，可以薄疏物。
《礼》曰：笏，天子以球玉，诸侯以象，大夫以鱼须(与{髟须}同。)文竹，士竹本象可也。见於天子与射无说(音脱)笏，入太庙说笏，非古也。小功不说笏，当事免则说之。(免悲哀哭踊之时。)凡有指画於君前用笏，造授命於君必书于笏。笏，毕用也。因饰焉。(毕画也。)笏度二尺有六寸，其中博三寸，其煞六分而去一。(煞犹抒也。天子抒上经葵首，诸侯不经葵首。)
又曰：将適公所，书思对命。(思，所思念，将以告君，书之于笱，为失忘也。)
又曰：侍坐於君子，君子欠伸，运笏泽剑首，还履，问日之蚤(音早)暮，请退，可也。(运泽犹玩弄也。)
《大戴礼》曰：天子御珽。(〈王延〉言挺亟方正于天下。)诸侯御荼，(荼前诎后直，下天子也。荼音舒。)大夫服笏。(前诎后诎，无所不护也。)
又曰：《五经要义》曰： 天子之笏谓之珽，珽然无所屈也。 
《周书》曰：武王不闭外门，以示无惧，去剑搢笏，以示无仇。
《后汉书》曰：陈蕃为光禄勋，范滂为主事，以公仪诣蕃，执板入閤，至坐不夺，滂投板振衣而去。郭泰责藩曰： 以阶级言，滂宜有敬，以类数推之，至閤宜省。 (所景切。)
《吴志》曰：朱治领吴郡，举孙权为孝廉。后权为吴王，治每见权，常执板交拜。(板即笏也。)
《晋书》曰：王敦表温峤为丹阳尹，因饯会钱凤，自起行酒。至凤未饮，峤伪醉，以手板击凤帻坠，作色曰： 钱凤何人？温太贞行酒！ 敦不悦，两释之。
又曰：桓温秉政，谢安、王坦之往候之。坦之倒持手板。
《宋书》曰：建平王弘，文帝子也。元凶劭杀立，孝武入讨劭，录弘殿内，自拔莫由。孝武尝以一手板于弘，遣左右亲信周法道赍手板，诣孝武帝，以为尚书左仆射。
又曰：庾道愍尤精相板。宋明帝时，山阳王休祐屡以言语忤颜，见道愍，托以己板为他物，令道愍占之。道愍曰： 此乃甚贵，然使人多愆忤。 祐以窦哄回详密求换其板，他日彦回侍明帝，自称下官。帝多忌，甚不悦。休祐具以状言。帝乃意解。
又曰：綦母珍之在西州时，有一手板。相者云： 当贵 ，每以此言动帝。又图黄门郎，帝尝问之曰： 西州时手板何在？ 珍之曰： 此是黄门手板，官何须问？ 帝大笑。
《齐书》曰：豫章王嶷薨，见形於弟(居弟切。)后园，乘腰与，指麾处分，呼直兵。直兵无手板，左右授一玉手板与之，谓曰： 橘树一株，死可补之。 因出后园閤，直兵倒地，仍失手板。
《宋书》曰：明帝起事，诸方并举兵。帝谓蔡兴宗曰： 顷日人情言何？事当济不？ 兴宗曰： 今米直丰贱而人情更安，以此论之，清荡可坟。但臣所忧，更在事后，犹羊公言既平之后，方当劳圣虑耳。 尚书窦哄回以手板筑兴宗不己。上曰： 如卿言！ 
《北齐书》曰：尔朱荣既诛，得其手板，上有数牒启，皆左右去留却墅，非其腹心在出限。帝曰： 竖子若过今日，便不可制。 
又曰：文襄疑文宣佯愚，虑其有后变，将阴图之，以问崔暹。暹曰： 尝与二郎俱在行位，试以手板拍其背而不瞋，乃将犀手板换暹竹者，自揩拭而玩视之。以是知其实痴，不足虑也。 帝既锁暹，责其往昔打背。暹自陈所对文襄之言己功以赎死。帝悟曰： 我免祸，乃暹之力。 释而劳之。
《唐书》曰：高宗欲立武昭仪。褚遂良谏，不从，致置笏殿街，曰： 还陛下此笏！ 乃解巾叩头流血。
又曰：崔涤，玄宗时尝朝夕宫掖出入无间，虑有所漏泄，乃於涤笏上亲札 慎密 二字以诫之。
又曰：玄宗以张九龄体弱，簪笏不胜，命置笏囊。
又曰：李绛面论吐突承瓘用兵无功，合从显责。又论承瓘於军中立圣政碑，事不可许。上初怒，色变。绛语不己，词旨恳切，因泣下。上察其意，乃大开忤，拜绛为中书舍人，即命曳去所立碑，曰： 微降言，吾不知为损。 又面赐绛紫，亲为绛择笏以赐之，因谓之曰： 尔他时勿易此心！ 
又曰：朱泚盗据宫阙，乃遣将韩旻领兵疾趍奉天，召段秀实与之谋议。秀实从，欲图之，阴说大将刘海宾、何明礼等同谋煞泚。明日，泚召秀实议事，秀实勃然而起，夺源休笏以击泚，伤额流血。海宾等不至，秀实遂被害。
又曰：魏謩，文宗时为起居舍人，上谓之曰： 卿家有何旧书？ 诏对曰： 比多失坠，惟簪笏独存。 辄令进之。郑覃曰： 在人不在笏。 上曰： 覃不解我意，乃此《甘棠》之义，非在笏而己。 
《三礼图》曰：士竹笏，饰以象骨，大夫饰以鱼须。
《与服杂事》曰：古者贵贱皆执笏，主书君上之政令，有事则搢之於腰带中。近代以来，惟八座尚书执笏者，白笔缀手板头，以紫囊裹之。其馀王公卿士但执手板，主于敬，不执笏，亦非记事官也。
周迁《车服杂事》曰：应仲远云： 昔荆轲逐秦王，其后谒者持匕首以备不虞，从此侍官执刀剑。汉高祖偃武修文，始制以手板代焉。
《江表传》曰：孙权既即尊位，请会百官，归功周瑜。初，张昭劝迎曹公，权不从，而周瑜败之。及是昭举笏，欲褒赞功德。未及言，权曰： 如张公之计，今己乞食矣。 昭大惭，伏地流汗。
又曰：献帝尝见郗虑及少府孔融。问融曰： 鸿豫(原字鸿豫。)何所优长？ 融曰： 可与適道，未可与权。 虑举笏曰： 融昔宰北海，政散民流，其权安在？ 遂与融互相长短。
《穆天子传》曰：天子大服，冕祎〈巾夭〉带，搢笏夹珮。(郭璞注云：沃跸也。夹珮，左右两珮也。奉璧南面，立于寒下，授何也。)
郭子横《洞冥记》曰：孟歧，清河之逸人也，年可七百岁，语及周初时事如目前。歧时侍周公，升坛上歧，以手摩成王之足，周公以玉笏与之。
《郡国志》》曰：晋明为太子时，尝戏殿前，以玉手板弄铜蟠螭口，手倾溜入螭服中，不能出。人后见一白鼠出入螭口。
《世说》曰：王子猷作桓车骑骑兵参军。桓曰： 卿在府久，此当相料理。 初不答，高视，以手板柱颊云： 西山朝来，致有爽气，《相手板经》曰：相手板法出萧何，或曰四皓，初出殆不行世。东方朔见而喜之，曰：此非庸人所解。至魏司空陈长史见此书，叹伏，以示许士宗、韦仲将、管辂，见而推叹。郭景纯以夜兼昼，方得其妙理。相手板将以闲太之时，取五行，寻四时，定八节，明二十四气，百不失一。板长一尺五寸，广一寸五分。上狭而薄，下广而厚，八角十二芒，并欲端平，板形皆完净。板凶少吉多者可用，吉少凶多者不可用服也。旧用白直檀、刺榆、桑、柘四材也。番当令理通直，从上至下，直如弦，不得出边，绝理板头。是君坐板头缺，与君共事必不得终。分板作四分，上一分为二亲，左为父，右为母，弟二分都为妇，弟三分左为男，右为女，弟四分左为奴，右为婢，婢之不辟方，留为田宅、财物、牛马、猪羊鸡犬之属，以五行十二时分。若其处崩毁伤蹈，破裂吊节，蝎穿兆随，所属物必损失死亡。板两边，左为城，右为社，宽博，文彩班班，光泽清净，必得封邑。
《仲长子》曰：笏以书君教令，记善刺过。今之板以象焉。
刘义恭《启事》曰：圣恩优重，猥赐华缨玉笏。珍冠饰首，琛板耀握，非臣朽薄所宜服之。
