○帻颐
《释名》曰：帻，赜也。下齐眉颐然也。
扬雄《方言》曰：覆髻谓之帻巾，或谓之承露，或谓之覆髻，皆赵魏之间通语也。
应劭《汉官仪》曰：帻，古卑贱执事不冠者之所服也。
徐广《与服杂注》曰：天子郊庙，则黑介帻。
《汉书》曰：武帝从馆陶公主饮，董偃绿帻傅韝伏殿下，乃赞曰： 馆陶公主庖人臣偃昧死再拜谒。 
《后汉书》曰：刘盆子探得符，后弃之，复还依侠卿。侠卿为制绛单衣，半头赤帻。(帻巾，所以覆髻也。《续汉书》曰：童子帻无屋，示未成人也。半头帻即空顶帻也。其上无屋，故以为名。董仲舒《繁露》曰：以赤统者，帻尚赤。盆子承汉统，故用赤也。《东宫故事》曰：太子有空顶帻一枚，即半头帻之制也。)
《东观汉记》曰：光武初起，与诸季市弓弩、绛衣、赤帻。
又曰：诏赐段颎赤帻大冠一具。
又曰：马援外类傥荡简易而内重礼，事寡嫂，虽在闺内，必帻，然后见。
又曰：马援初见帝，令中黄门引入，上在宣德殿南庑下，但帻坐。援曰： 陛下何知臣非刺客奸臣，而简易若是？ 
谢承《后汉书》曰：巴祗字敬祖，为扬州刺史，黑帻毁坏，不复改易，以水澡墨，傅而用之。(许慎《说文》曰：澡，洗也。)
《续汉书》曰：许劭字子将。劭知人，入帻肆，拔樊子昭。
袁晔《汉献帝春秋》曰：孙坚屯梁东，为董卓所攻。众少而不敌，与其骁骑溃围得出，常着赤罽帻。卓骑追坚，坚脱罽帻，令亲近将祖茂着之，坚从间道得去。
《吴书》曰：顾悌字子通，疾笃，妻出而省之。悌命左右自扶起，冠帻加袭，令妻还，贞洁不黩如此。
《晋书》曰：庾顗字子嵩，性俭家富。刘与说东海王越，令就换钱千万，冀其有吝，因此可乘，越於众坐中问顗，顗颓然己醉，帻堕机上，以头就穿取，徐答云： 下官家故有两千万，随公所取矣。 与於是乃服，越甚悦。
又曰：易雄字兴长，长沙浏阳人也，少为县吏，自念卑贱，无由自达，乃脱帻挂县门而去。
《宋书》曰：檀道济数拒魏有功，及诛，愤怒气盛，目光如炬，俄尔间引饮一斛，乃脱帻投地，曰： 乃坏汝万里长城。 
《齐书》曰：卞彬字士蔚，济阴宛朐人也。祖词之，中领军。父延之，弱冠为上虞令，有刚气。会稽太守孟彭以令长裁之，积不能容，脱帻投地，曰： 我所以屈卿者，政为此帻耳。今己投之，卿以一世勋门而傲天下国士。 拂衣而去。
《梁书》曰：谢举，临川始兴，诸王常所游践。劭陵王纶於娄湖立园，广宴，酒后好聚众宾冠，手自裂破，投之唾壶，皆莫讣涸。举尝预宴，王欲取举帻，举正色曰： 裂冠毁冕，下官弗敢闻命。 拂衣而退。王屡召而不反，甚有惭色。
《北齐书》曰：平秦王归彦额骨三道，着帻不安。文宣见之，怒，使以马鞭击其额，血被面，曰： 尔反时尝以此骨吓汉。 后归彦竟反云。
《汉官仪》曰：谒者着缃帻大冠。
司马彪《续汉书》曰：梁冀改易与服之制，作平上軿车、卑帻狭冠也。
卫弘《汉旧仪》曰：凡斋绀帻，耕青帻。
周迁《与服杂事》曰：汉桓帝延熙中，梁冀诛后，京师作嘧苷短耳长，短上长下，以为服袟。
董巴《汉与服志》曰：古者有冠无帻，秦加其武将首饰，为绛柏以表贵贱，后稍作颜题。汉兴，续其颜，却结之，施巾连题却覆之，今丧帻是也。至孝文，乃高颜，续为之耳，崇其巾为屋，贵贱皆服之。
蔡邕《独断》曰：汉元帝额有壮发，不欲使人见，始进帻服，群臣皆随焉，尚无巾。王莽头秃，因施巾，故里语曰： 王莽秃，帻施屋。 
傅畅《晋公卿礼秩》曰：中书监令着介帻。
《晋氏要事》曰：哀帝隆和元年，太学博士曹弘之等议立秋应读令，不应着缃帻，改为素。
《英雄记》曰：公孙瓒字伯珪，上计吏，郡太守刘基以事公车徵，伯珪褠衣平帻，御车洛阳，身执徒养。
张敞《晋东宫旧事》曰：太子衣冠有空顶帻一。
挚虞《决疑》曰：凡救日蚀者，皆着赤帻，以助阳也。侍臣皆赤帻带剑。
干乏《搜神记》曰：昔魏武军中无故作白幍，此丧徵也。初横缝其前，名之曰颜。晋永嘉初，乃去其缝，名无颜帻。其后二年，四海分崩，下人悲叹，无颜以生也。
《广志》曰：交阯、苍梧俗以翡翠为帻。
董仲舒《止雨书》曰：执事者赤帻，由是言之，知不着冠之所服也。
斐启《语林》曰：晋明帝年少不伦，常微行，诏唤人以衣帻迎之，涉水过，衣帻悉湿。元帝己不重，明帝忽复有此，以为无不废理。既入，帻不正，元帝自为正之，明帝大喜。
刘桢《答魏文帝书》曰：南垠之金，登窈窕之首；貂蝉之尾，缀侍臣之帻。
《魏武遗令》曰：吾有头病，自先着帽帻，持大服，如存时勿遗。
陆云《与兄书》曰：一日案行视曹公器物，有一介帻如吴帻。
○帽
《释名》曰：帽，冒也。
《释志》曰：杨阜字义山，拜城门校尉，尝见明帝着帽，披缥绫半袖。阜问帝曰： 此於礼何法服也？ 帝默然不答，自是不法服不以见阜。
又曰：管宁在家，恒着皂帽布裙，随时单复。
鱼豢《魏略》曰：夫余国以金银饰帽。
韦昭《吴书》曰：朱然破魏将李典等军，斩首五百级，得鼓车三乘。拜然左大司马，加锡御织成帽。
又曰：陆逊破曹休於石亭，还，上脱翠帽以遗逊。
《晋书》曰：王濛字仲祖，美姿容。居贫，帽败，自入肆买之。妪悦其貌，争遗新帽。
萧方等《三十国春秋》曰：石季龙将猎，辄冠金缕之帽。
又陆翙《邺中记》云：季龙猎，着金缕织成合欢帽。
《宋书》曰：沈庆之随宗悫等伐沔北诸山蛮，大破之，威震诸山，群蛮皆稽颡。庆之患头风，好着狐皮帽，群蛮恶之，号曰： 苍头公 。
又曰：元凶劭始生三日，帝往视之，簪帽甚坚，无风而坠于劭侧，上不悦。
又曰：何尚之，大明二年以左光禄开府仪同三司，侍中如故。尚之在家常着鹿皮帽，及拜开府，天子临轩，百僚陪位，沈庆之於殿庭戏之曰： 今日何不着鹿皮冠？ 
萧子显《齐书》曰：东昏侯自造游宴之服，缀以花彩锦绣，群小又造四种帽。帽因势为名，一曰山鹊归林者。《诗》曰《鹊巢》，夫人之德，东昏宠嬖淫乱，故鹊反薮。二曰兔度坑天意，言天下将有逐兔之事也。三曰反缚黄离喽，黄口小鸟也，反缚之应也。四曰凤凰度三桥，凤凰者嘉瑞，三桥，梁王宅处也。
又曰：永明中，萧谌开博风帽后裙之制，又为破后帽。世祖崩后，建谋废立，诛灭诸王。
又曰：茹法亮，吴兴武康人也，为前军。延昌殿为世祖阴室，藏诸御。高宗即位，开阴室，出世祖白纱帽、防身刀，法亮嘘唏流涕。
又曰：徐龙驹常住含章殿，着黄纶帽，被貂裘，南面向案，代帝书敕。
又曰：豫章王嶷妃庾氏尝有疾，瘳，上幸嶷邸。后堂设金石乐，宫人毕至，登桐台。使嶷着乌纱帽，因极宴尽欢。
《梁书》曰：到溉尝梦武帝遍见诸子，至湘东而脱帽与之，於是密敬事焉。
又曰：初，贺革之江陵也。意甚不悦，过别御史中丞江革，以情告之。答曰： 吾尝梦主上遍见诸子，惟至湘东王所，手脱帽以与之，此人后必当璧，卿其行乎！ 
又曰：沙门宝誌忽重着三布帽，亦不知於何得之。俄而武帝崩，文惠太子、预章文献王相继薨。
又曰：邓至国，其俗呼帽曰灾何。
又曰：俀国男女皆露髻，富贵者以锦绣杂彩为帽，似中国胡公头。
又曰：庾弘远字士操，清实有士誉，仕齐，为江州长史。刺史陈显达举兵，败，斩於宋雀航。将刑，索帽着之，曰： 子路结缨，吾不可以不冠而死。 
又曰：垣崇祖为豫州刺史。魏攻寿春，崇祖着白纱帽，肩与上城，决水破之。
《后魏书》曰：辛绍先有至孝性，丁父忧，三年口不甘味，头不栉沐发遂落尽，故常垂裙皂帽。
又曰：高昂转司徒公，好着小帽，世因称司徒帽。
《北齐书》曰：齐制，宫内惟天子纱帽，臣下皆戎帽，特赐平秦王归彦纱帽以宠之。
《后周书》曰：独孤信在秦州尝因猎日暮驰马入城，其帽微侧，诘旦而吏人有戴帽者，咸慕信而侧帽焉。
《隋书》曰：后周之时着突骑帽，如今胡帽，垂裙覆带，盖索发之遗象也。又文帝项有瘤疾，不欲人见，每常着焉。相魏之时，着而谒帝，故后周一代将为雅服，小朝公宴，咸许戴之。
《唐书》曰：代宗时禁民皂衫衍鼹帽，以异官健。
《西京杂记》曰：赵飞燕为皇后，其弟在昭阳殿，遗飞燕书曰： 令月嘉辰，贵妃懋应大册，上遗金花紫纶帽，以陈踊跃。 
《孟嘉别传》曰：嘉为桓温参军。九月九日，温游龙山，参僚悉集。时佐吏并戎服，有风吹嘉帽堕，初不觉。良久如厕，温命还之，授孙盛纸笔，啁之，置嘉坐处。嘉还见之，请笔即答，四坐嗟叹。
《幽明录》曰：安开者，安成之俗师也，善於幻术。时王凝之为江州，向王当行阳为王刷头，簪荷叶以为帽与王着。当时亦不觉帽之有异，到座之后，荷叶乃见，举坐皆惊骇，王不知。
魏文帝《与刘晔书》曰：刘生帽裁制微不长，有似里父之服。
孟达《与诸葛亮书》曰：贡白纶帽一颜，以示微意。
刘谧之《下野赋》曰：头戴鹿心帽，足着狗皮靴，面傅黄灰滓，髻插芜菁花，男女四五人，皆如烧虾蟆。
束晳《近游赋》曰：帽引四角之缝，裙有参条之煞。
又曰：老公戴合欢之帽，少年着蕞角之巾。
○巾
《释名》曰：巾，谨也。二十成人，士冠，庶人巾，当自谨修四教也。
《方言》曰：两覆结谓之帻巾，或谓之承露巾，或谓覆发巾也。
《续汉书》曰：钜鹿张角自称天师，弟子数十万人。始起兵，皆着黄巾以相识别，故世谓黄巾贼。
《后汉书》曰：光武徵鲍永，永疑，不至。及更始亡，乃发，去上将军列侯印绶，悉罢兵，但幅巾与诸将诣河内。(幅巾，谓不着冠，但幅巾束首也。)
又曰：何进、袁隗欲特表陈实以不次之位，实谢曰： 久绝人事，饰巾待终而己。 
又曰：曹操既猜嫌忌孔融，令丞相军谋祭酒路粹枉状奏融，云： 位为九列，不遵朝仪，秃巾微行，唐突宫掖。 
《魏志》曰：诸葛亮出斜谷，司马宣王拒之，坚璧不与战，亮致巾帼妇人之饰以怒宣王。
又曰：华歆为豫章太守，孙策略地江东。歆知策善用兵，乃幅巾迎策。
《蜀书》曰：诸葛武侯与宣王在渭滨将战，宣王戎服莅事，使人视武侯，乘素与，葛巾、毛扇指麾三军，皆随其进止。宣王闻而叹曰： 可谓名士矣。 
邓粲《晋书》曰：王敦欲伐甘卓，遣使送大巾。
又曰：谢万字万石，简文辟为从事中郎，着白纶巾，鹤氅裘，履版而前，帝与谈移日。
沈约《宋书》曰：陶潜在家，郡将侯潜，值其酒熟，取头上葛巾滤酒，还暴着之。
《梁书》曰：武帝赐陶弘景以鹿皮巾，后屡加礼聘，并不出。
又曰：贺德基少游学都下，积年不归。衣资罄乏，又耻服故弊，盛冬止衣夹襦袴。尝於白马寺前逢一妇人，容服甚盛，呼德基入寺门，脱白纶巾以赠之，仍谓曰： 君方为重器，不久贫寒，故以此相遗耳。 问姓名，不答而去。
又曰：武帝与何点有旧，及践祚，手诏论旧，赐以鹿皮巾等。召之，点以巾褐引入华林园。
又曰：王僧孺迁尚书左丞，俄兼御史中丞。僧孺幼贫，其母鬻纱巾以自业。
《后周书》曰：宣政元年，初服常冠，以皂纱为之，加簪而不施缨，其制若今之折角巾也。
《唐书》曰：张易之尝请公王大臣宴於司礼寺，因谓御史大夫杨再思曰： 公面似高丽，请作高丽舞。 再思忻然剪纸自帖其巾，反紫袍，遂作之。
陆翙《邺中记》曰：皇后出，女骑一千为卤簿，冬月皆着紫纶巾、熟锦袴褶。
《郭林宗别传》曰：林宗尝行陈梁间，遇雨，故其巾一角坫而折。二国学士着巾莫不折其角，云作林宗巾，其见仪则如此。
《傅子》曰：汉末王公多以幅巾为雅，是以袁绍之徒虽为将帅，皆着缣巾。
张华《博物志》曰：魏文帝弹棋能用手巾角，时有一书生又能低头以所冠葛巾角撇棋。
羊祜《与从弟护军书》曰：年己朽老，既定边事，当角巾东路，还归乡里。
○接离
郭璞注《尔雅》曰：白鹭翅上有长翰毛，江东取为接离。
《世说》曰：山简为荆州，时酣畅，人为之歌曰： 山公时一醉，迳造高阳池，日暮倒戴归，酩酊无所知。时复乘骏马，倒着白接离，举手谢葛强，何如并州儿。 高阳池在襄阳，强是其爱将，并州人也。
○障日
《晋八王故事》曰：初，赵王伦将篡位，洛下童谣曰： 屠苏障日覆两耳，当有宪鼯作天子。 于时商农通着大裁障日，伦实眇目也。
孙楚《谢笺》曰：大恩赐障日，其器虽小而礼遇甚弘。昔卫绾锡六剑，珍而不用，楚虽不敏，且授而藏之。
