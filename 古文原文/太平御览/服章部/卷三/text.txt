○冕
《说文》曰：冕，大夫以上冠，邃延垂旒紞纩。昔者黄帝初作冕。
《释名》曰：祭服曰冕，冕犹俯。俯，平直貌也。玄上纁下，前后垂珠，有文饰也。
《白虎通》曰：麻冕者何？周宗庙之冠也。十一月之时，阳气俯仰黄泉之下，万物被施，如冕前俯而后仰，故谓之冕也。所以用麻为之者，女功之始，示不忘本，不以皮，皮太古未有礼文之服也。
又曰：冕所以前后邃延者何？示进贤退不能也。垂旒者，示不视邪。纩塞耳，示不听谗。故水清无鱼，人察无徒，明不尚极知下，故《礼》曰： 天子玉藻十有二旒，前后邃延也。 
《世本》曰：黄帝作旃冕。(宋均曰：通帛为旃冕，冠之有旒。应劭云：周始垂旒也。)
又《三礼图》曰：黄帝戴黄冕。
《周礼》曰：弁师掌王之五冕，朱里延纽，(冕，綖之覆也。纽，小鼻贯所贯。)五彩缫十有二就。(缫，合五色丝为之，垂幼捎之，前后各十有二，所谓邃延也。就，成也。绳之每一匝而贯五彩，十二斿则十二王也。)
又曰：司服掌王之服，祀昊天上帝则大裘而冕，祀五帝亦如之，(六服同冕。)享先王则衮冕，享先公射则享鷩冕，祀四望山川则毳冕，祭社稷五祀则絺冕，祭群小五祀则玄冕。
《礼》曰：有虞氏皇而祭，周却梳而祭。(皇，冕属，画羽饰之。)
又曰：诸侯冕而舞大武，诸侯之僣礼也。
又曰：王戴冕，璪十有二旒，则天数也。
又曰：玄冕，斋戒鬼神阴阳也。(阴阳，夫妇。)
又曰：天子之冕朱绿藻十有二，诸侯九，上大夫七，下大夫五，士三，此以文为贵也。
又曰：魏文侯问於子夏曰： 吾洞梳而听古乐，则惟恐卧。 
又曰：君子洞梳，则有敬色。
《大戴礼》曰：古者冕而前旒，所以蔽明；黈纩塞耳，所以掩听也。
《书》曰：王麻冕黼裳，由扶阶隮。(郑玄曰：三十升布冠也。)卿士、邦君麻冕蚁裳，入即位。(蚁谓色玄也。)太保、太史、太宗皆麻冕彤裳。
《左传》曰：晋士会帅师灭赤狄，晋侯请于王，以冠冕命士会将中军，且为太傅。
又曰：公还，及方城，季武子使公冶问。(问公起居。公冶季氏属大夫。)公与公冶冕服，(以卿玄冕赏之。)固让而后授。公冶疾，聚其臣曰： 我死，必尾馛冕服敛，非德赏也。 (言公畏季氏而赏其使，非以我有德。)
又曰：王使詹桓伯辞於晋曰： 我在伯父犹衣服之有冠冕，木土之有本源，民人之有谋主。伯父若裂冠毁冕，拔本塞源，专弃谋主，虽戎狄其何有余一人？ 
《论语》曰：子曰： 禹，吾无间然矣，菲饮食而致孝乎鬼神，恶衣服而致美乎黼冕。 
又曰：子曰： 行夏之时，乘殷之辂，服周之冕。 
又曰：麻冕，礼也，今也纯俭，吾从众。
《国语》曰：周襄王赐晋文公命，晋侯端委而入，大宰以王命命之冕服，内史赞之，三命而后即冕服。
《家语》曰：子路问於孔子曰： 有人於此，被褐而怀玉，如何？ 子曰： 国无道，隐者可也；国有道，则衮冕而执玉。 
《五经要义》曰：冕制奈何？《礼器》曰： 冕冠长六寸，广八寸。员前冕缁布在上，五彩组十二旒。夏殷之冕如周制矣，其旒色异，夏冕黑白赤组旒，殷冕黑黄青组旒。 
应劭《汉官仪》曰：周冕与古冕略等，周加垂旒，天子前后垂贞白珠各十二。
蔡邕《独断》曰：汉明帝彩《尚书·皋繇》及《周官》、《礼记》以定冕制，皆广七寸，长尺二寸，系白珠于其端十二旒，三公及诸侯九旒，卿七旒。
又曰：祀天地，明堂平冕。
崔豹《古今注》云，牛享问曰： 冕旒如繁露，何也？ 答曰： 缀而下垂，如露之繁多，故曰繁露。 
挚氏《决疑要注》曰：秦除六冕之制。明帝(汉明帝也。)永平中，使诸儒案古文，始复造衮冕。
《符子》曰：龙逢谏桀曰： 臣观君之冕非冕，冕危石；观君之履非履，履春冰，未有冠危石而不压，蹈春冰而不陷也。 
陈寿《益部耆旧传》曰：郭贺拜荆州刺史，明帝巡狩，到南阳，特见，嗟叹，赐以三公之服，黼黻冕旒，敕去幨露冕，使百姓见此衣服，以彰其德。
何法盛《晋中兴书》曰：初，中兴仪服不备，又冕旒饰以翡翠、珊瑚、杂珠。顾和奏 旧冕十二旒，皆用玉。今不能得玉，可用白璇珠。 於是始下太常治改。
王智深《宋记》曰：明帝诏曰： 氩馛大冕郊祀天、宗祀明堂，以法冕祀太庙、元正大会、朝诸侯，以絺冕小会宴饷、饯送诸侯、临轩命王公，以绣冕征伐不宾、讲武校猎。 
《隋书》曰：六等之冕皆有黈纩，黄绵为之，其大如橘，自皇太子以下并犀导青缨。
○缨
《说文》曰：缨，冠系也。緌，系冠缨也
《释名》曰：缨，颈也。自上而下系於颈也。
《礼》曰：玄冠丹组缨，诸侯之斋冠也。玄冠綦组缨，士之斋冠也。
又曰：玄冠紫缨，自鲁桓公始也。
《传》曰：石乞、孟黡敌子路，以戈击之，断缨。子路曰： 君子死，冠不免。 (不使冠在地。)结缨而死。
《汉书》曰：冠高山之冠、飞羽之缨。
又曰：终军字子云，济南人，上书请授长缨，必羁南越王而致之阙下。乃使使越，越王举国内属。
又曰：江充召见犬台宫。(晋灼曰：黄图上林有犬台宫也。)冠蝉纚步摇冠、飞翮之缨。(张晏曰：冠蝉缨小步则摇，缨随冠而动，若鸟翮然。)
《晋书》曰：石季龙子义阳公鉴时镇关中，役繁赋重，失关右之和。其女官李松劝鉴： 文武有长发者拔为冠缨，馀以给宫人。 季龙闻之，大怒，以其右仆射张离为雍州刺史以察之，信然。徵鉴还邺，收松下廷尉。
《后魏书》曰：李彪尝使齐，着大头缨，缨裾至腰。张融笑之曰： 北国士大夫帽裾亦有等级不？ 彪曰： 上士至腰，中士至颈，下士之徒盖发而己。 
《山海经》曰：拘缨之国，一手把缨。
《管子》曰：桓公亲郊，管仲诎缨捷衽。
《孟子》曰：孺子歌曰： 沧浪之水清兮，可以濯我缨。 
《庄子》曰：昔赵惠文王喜剑，太子患之，募左右孰能说王。左右曰： 庄子当能。 太子乃使人以千金奉庄子，庄子不授，与使者俱往。太子曰： 吾王所见惟剑，士篷头突鬓，冠曼胡之缨，短后之衣，瞋目而语难，王乃说之。今大夫必儒服而见王，事必大逆。 庄子曰： 请为剑服。 
又曰：原子居卫，正冠而缨绝，佥阝衿而肘见。(言贫也。)
《淮南子》曰：圣人见鸟兽髯胡之制，作緌缨之首饰。
《韩子》曰：邹君好服长缨，左右皆作长缨，缨甚贵。邹君患之，问左右，左右对曰： 君服之，百姓亦多服，是故贵。 邹君因先自断其缨而出，国中皆不服长缨。
《说苑》曰：楚庄王赐群臣酒，日暮烛灭。乃有人引美人之衣者，美人援绝其冠缨，告王趣火来视绝缨者，王曰： 赐人酒使醉，失礼，柰何欲显妇人之节而辱士乎？ 拇庶皆绝去其冠缨。
《尉缭子》曰：天子玄冠玄缨，诸侯素冠素缨，自大夫以下，皆皂冠皂缨。
后汉崔骃《达指》曰：有事则褰裳濡足，无事则摄缨整衿。
魏徐翰《齐都赋》曰：纤纚细缨，轻配蝉翼，自尊及卑，须我元服。
晋陆机诗曰：冠冕无丑士，长缨皆隽民。
晋成公绥《七唱》曰：琼弁曜首，玉缨照目。
宋谢灵运《七济》曰：翠緌媚目，朱裳妍形。
刘梁《七举》曰：华组之缨，从风纷纭。
○弁
《释名》曰：弁如两手相合拼时也。以爵韦为之，谓之爵弁，以鹿皮为之，谓之皮弁，以韎韦为之，谓之韦弁也。
《系本》曰：鲁昭公作弁。(宋均曰：作素弁也。)
《五经通义》曰：皮弁冠，前后玉饰。
《白虎通》曰：皮弁者何谓也？所以法古至质冠之名也。弁之为言攀也，所以持发也。上古先贤服鹿皮，取其文章也。故《礼》曰： 三王共皮弁素绩。 爵弁何谓也？其色如爵头，周人宗庙之冠也，周尚赤，所以不纯赤，但如爵头也。
《三礼图》曰：爵弁，士助君祭之服，以祭其庙，无旒。韦弁，王及诸侯兵服也。
《三礼冠弁图》曰：皮弁以鹿皮浅毛黄白色者为之，高尺二寸。春三月习大射，冠之行事。
《与服志》曰：皮弁与委貌同制，长七寸，高四寸，制似覆杯，前高广，后卑锐，所谓夏之毋追、(上音牟，下音堆。)殷之章甫者也。行大射礼辟雍，公卿、诸侯、大夫行礼者冠季貌，执事者冠皮弁、衣都麻衣。
董巴《与服志》曰：爵弁一名冕，广八寸，长二寸，如爵形，前小后大，其上似爵头色，有收持笄，所谓夏收，殷冔(况羽切)者也。祠天地、五郊、明堂云翘舞，乐人服之。
《诗》曰：淑人君子，其带伊丝。其带伊丝，其弁伊骐。(毛苌曰：骐，其文也。弁，皮弁也。)
又曰：有匪君子，充耳绣莹，会弁如星。(弁，皮弁，所以会发也。)
又曰：有頍(丘弹切)者弁，实维伊何？
又曰：侧弁峨峨，屡舞傞傞。
《礼》曰：三王共皮弁素服。
又曰：祭之日，王皮弁，以听祭报。
又曰：太学始教皮弁、祭菜，示敬道也。
又曰：古者天子、诸侯必有公桑大昕之朝，君皮弁素积，卜三宫夫人，桑于公桑。
《左传》曰：楚子玉自为琼弁玉缨，未之服也，先战，梦河神谓己曰： 畀予，予赐汝孟诸之麋。 
又曰：天王使刘定公劳赵孟於颍，馆於洛汭。刘子曰： 美哉禹功，明德远矣。微禹，吾其鱼乎？吾与子弁冕端委以治民、临诸侯，禹之力也。 
《周礼》曰：司服掌王之吉凶衣服，凡兵事，韦弁服；(郑玄曰：以韎韦为弁也。《春秋传》曰晋郄至衣韎韦之跗注是也。)视朝则皮弁服；(郑玄曰：视朝，视内外之事也。皮弁之服十五，外白布衣积素以为裳也。)凡甸，冠弁服；(郑玄曰：甸，猎也。冠弁，委貌也。其服缁布衣，亦积素以为裳，诸侯以为视朝之服。)凡凶事服弁服；(弁服，丧冠也。其服斩衰、齐衰。)凡吊事弁绖服。(弁绖者，如爵弁而素，加环绖。)
又曰：弁师掌王之皮弁，会五彩，玉〈王綦〉、象邸、玉笄。(〈王綦〉，结也。皮弁之缝，中贯五彩，玉以为饰。邸，下柢也，以象骨为之。)诸侯及孤卿大夫之冕韦弁、皮弁、弁绖，各以其等为之。
《仪礼》曰：士冠服爵弁服。(郑玄曰：此与君祭之服同也。)
《穀梁》曰：弁冠虽旧，必加於首；周室虽衰，必先诸侯。
《家语》曰：诸侯皮弁以告朔于太庙，卒朔，然后服之以视朝。
《汉书》曰：韩延寿为颍川太守，令文学校官诸生弁，执俎豆。
又曰：王莽初献新乐於明堂、太庙，群臣始冠麟韦之弁。
《魏志》曰：帝以杨彪故汉太尉，使着鹿皮冠。彪辞让不听，竟著布单衣、皮弁以见。
《隋书》曰：新罗尝遣使朝贡，李子雄至朝堂与语，因问其冠制所由。其使者曰： 皮弁遗象，安有大国君子而不识皮弁也？ 子雄因曰： 中国无礼，求诸四夷。 使者曰： 自至己来，此言之外，未见无礼。 宪司以子雄失词，奏劾其事，竟坐免。
又曰：何稠参会，今古多所改创，魏晋以来，皮弁有缨而无笄导。稠曰： 此古田猎之服也。今服以入朝，宜变其制。 故弁施象牙簪导，自稠始也。
《邺中记》曰：石季龙宫婢数十，尽着皂褠，头着神弁，如今之礼先冠也。
