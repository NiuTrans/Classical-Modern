○通天冠
《三礼图》曰：通天冠，一曰高山冠，上之所服。
蔡邕《独断》曰：天子冠通天，汉制之，秦礼无文。祀天地、明堂平冕，鄙人不识，谓之平天冠。
徐广《与服杂注》曰：天子通天冠，高九寸，黑介帻，金博山。
徐爰《释问》曰：通天冠金博山蝉，谓之金颜。
○进贤冠
《三礼图》曰：进贤冠，前高七寸，长八寸，后高三寸。一梁下大夫一命所服，两梁再命大夫、二千石所服，三梁三命上大夫、公侯之服。
董巴《汉与服志》曰：进贤冠，古缁布冠，文儒者之服也。前高七寸，后三寸，长八寸。公侯三梁，中二千石已下至博士两梁，千石已下至小史、私学弟子皆一梁，宗室刘氏亦两梁。
蔡邕《独断》曰：进贤冠，文官服之。汉制尚书两梁，礼无文。
徐广《与服志杂注》曰：天子杂服介帻五梁进贤冠，太子、诸王三梁进贤冠。
《北齐书》曰：文襄词业，以前司徒侯景进贤冠赐李绘，曰： 卿但直心事孤，当用卿为三公，勿学侯景叛也。 
○远游冠
《三礼图》曰：远游冠，诸王所服。
徐广《与服杂注》曰：天子杂服远游冠，太子及诸王远游冠制似通天也。天子五梁，太子三梁。
董巴《汉与服志》曰：远游冠，制如通天，有展筩横之于前，无山。
张镜《宋东宫仪记》曰：皇太子远游冠、翠緌。
魏文帝《与于禁诏》曰：昔汉高脱衣以衣韩信，光武解绶以带李忠，诚皆人主当时贵敬功劳。今以远游冠与将军。
《梁书》曰：天监十四年正月朔旦，帝临轩冠太子于太极殿。旧制太子着远游冠、金蝉翠緌缨，至是诏加金博山。
《淮南子》曰：楚庄王通梁、组缨。(高诱曰：通梁，远游冠。)
《罗浮山记》曰：王方平着远游冠、五色绶。
○章甫
《释名》曰：章甫，殷冠名。甫，丈夫也。殷以之表章丈夫也。
《白虎通》曰：殷统十二月为正，其饰微大，故为章甫。
《仪礼·士冠礼》曰：章甫，殷道也。(郑玄曰：章，明也。殷质言以表明大夫也。甫或为斧、所以服行道也。)
《礼记·儒行》曰：孔子曰： 丘长居宋，冠章甫之冠。 
《论语·先进》曰： 赤，尔何如？ 对曰： 宗庙之事，如会同，端章甫，愿为小相焉。 
《庄子》曰：宋人有资章甫而適於越。越人断发文身，无所用之。
《孔丛子》曰：先君相鲁三月，政化既行，颂曰： 衮衣章甫，实获我所。章甫褒衣，惠我无私。 
《列仙传》曰：稷丘君，泰山下道士。汉武帝东巡，君乃冠章甫，拥琴而见之。
○牟追
《释名》曰：牟追，牟冒也，言其形冒发追追然也。
《周礼·春官》曰：追师掌王后之首服，为副编次追衡笄。(郑司农云：追，冠名也。《礼》曰：牟追，夏后氏之道也。副者，妇人之首，股衡，维持冠者。)
《仪礼·士冠礼》曰：毋追，夏后氏之道也。
《白虎通》曰：夏正十三月，其饰最大，故为无追。无追者，言其追大也。制冠法天，天色玄，不失其质，夏之冠色纯玄。
○收
《释名》曰：收，夏后氏冠名也，言收敛发也。
《白虎通》曰：夏收而祭。谓之收者，十二月阳气收，本举生万物而达出之，故谓之收。
《礼·王制》曰：夏后氏收而祭，燕衣而养老。
又《郊特牲》曰：周弁、殷冔、夏收。
《五经通义》曰：王冠夏曰收，以入宗庙，长尺六寸，广八寸，前起。
《史记》曰：尧黄衣纯冠。
○冔
《诗》曰：殷士肤敏，祼将于京。厥作祼将，常服黼冔。(黼，白与黑也。冔，殷冠也。)
《白虎通》曰：殷冔而祭。谓之冔者，十二月施气授化，冔张而后得牙。
《礼·王制》曰：殷人冔而祭，缟衣而养老。
○委貌冠
《释名》曰：委貌，其形委曲之貌，上小下大。
《仪礼·士冠礼》曰：委貌周道。(郑玄曰：委犹安也，言以安正容貌也。)
《三礼图》曰：玄冠一曰委貌，今之进贤，则其遗象也。夏曰毋追，殷曰章甫，周曰委貌。后世转以巧意，改易其名耳。
《国语》曰：周襄王赐晋文公命，晋侯端委而入。(孔朝曰：玄端之衣，委貌之冠也。)
《白虎通》曰：委貌者何？周朝廷理正事，行道德之冠名。所谓委貌者，周统十一月为正，万物始萌，冠饰最小，故为委貌，言委曲有貌也。
董巴《汉与服志》曰：委貌冠以皂绢为之。大射辟雍，公卿、诸侯大夫冠委貌。(《续汉·与服志》同。)
《神异经》曰：西荒有人不读五经而意合，不观天文而心通，不诵礼律而精当。天赐其衣，男朱衣、缟带、委貌冠，女碧衣、戴胜，皆无缝。
○高山冠
《三礼图》曰：高山冠，一曰侧注，高九寸，铁为卷梁。秦制行人、使者所服，今谒者服之。
《续汉·与服志》曰：安帝立太子，太子谒高庙，洗马冠高山冠。侍御史奏谓不宜，事下有司，尚书陈志奏： 洗马职如谒者，服其服，先帝之旧也。 奏可。谒者，古一名洗马。
董巴《汉与服志》曰：高山冠，一曰侧注，如通天，谒者、仆射所服。
太傅南郡胡广说曰：高山冠，盖齐王冠也。秦灭齐，以其君冠赐近臣，谒者服之。
《傅子》曰：魏明帝以高山制似通天、远游，乃毁变先形，令行人、使者服之。
《会稽先贤象赞》曰：綦毋文后为交阯刺史，诏赐高山冠。
○法冠
《三礼图》曰：法冠，一曰柱后、惠文，一曰獬豸。冠柱高五寸，以纵裹铁柱卷。秦制法官服之，礼不记。
蔡邕《独断》曰：法冠，秦制执法者服之。天子冠通天，汉制之侍中、中常侍皆冠，惠文加貂附蝉。
董巴《汉与服志》曰：大傅胡公说，《春秋左氏传》有 南冠而絷者 ，则楚冠也。秦灭楚，以其服赐执法近臣，御史服之。
又曰：武冠，一曰武弁大冠，侍中、中常侍加黄金珰、附蝉为文，貂尾为饰，谓之赵惠文冠。
《国语》曰：定王使单襄公聘於宋，假道於陈。陈灵公与孔宁、仪行父南冠以如夏氏，留宾不见。单子归告王曰： 陈侯弃衮冕而南冠以出，不亦彝简乎？(简，略；彝，常也。言简略常服。)犯先王之令，国其亡乎！ (贾逵曰：南冠，楚冠也。)
《汉书》曰：张敞弟武为梁相，敞遣吏送之，曰： 何以治梁？ 武曰： 驭黠马者利其衔策，当以柱后、惠文弹治之耳。 (秦狱吏冠柱后惠文冠。如淳曰：蟪，蝉也，冠细如蝉翅，今御史冠也。)
又曰：昌邑王贺短衣大袴，冠惠文冠。(服虔曰：武冠也。赵惠文所服，故号惠文。)
应劭《汉官仪》曰：侍御史，周官也，为柱下史，冠法冠，一曰柱后，以铁为柱，言其审固不挠。或说古有獬豸兽，主触不直，故执宪者以其角形为冠耳。
《唐书》曰：侍御史朱放请复置朱衣、豸冠於内廓，有犯者御史服以弹。后御史张中撖之以弹京兆尹严郢。
○武弁
《三礼图》曰：武弁，大冠也，士服之。或曰，千岁涸泽之神，名庆忌，冠大冠，乘小车马，好疾驰，齐人服之。
董巴《汉与服志》曰：武冠，一曰武弁大冠，诸武官冠之。侍中、常侍加黄金珰、附蝉为饰，谓之赵惠文冠。
蔡邕《独断》曰：武冠或曰繁冠，今谓之大冠。
《魏志》曰：陈思王植氏疏曰： 臣若得辞远游，戴武弁，解朱组，珮青绂，乃臣之至愿也。 
徐爰《宋志》曰：武弁，世谓笼冠也。
○鹖冠
应劭《汉官仪》曰：虎贲冠插鹖尾。鹖，鸷鸟中之果劲者也，每所攫撮，应爪摧碎。尾，上党所贡。
董巴《汉与服志》曰：武冠加双鹖尾为鹖冠，羽林虎贲冠之。鹖鸡勇，斗死乃止，故赵武灵王以表武士。秦施用之。
刘向《七略》曰：鹖冠子常居深山，以鹖为冠，故号鹖冠子。
○却敌冠
《三礼图》曰：却敌冠，前广四寸，后三寸，卫士服之。
董巴《汉与服志》曰：却敌冠制似进贤，卫士服之。
○却非冠
《三礼图》曰：却非冠，宫殿门仆射服，高五寸。《礼》不记。
又司马彪《续汉书》云，插以燕尾。
董巴《汉与服志》曰：却非冠，似长冠。
○巧士冠
《三礼图》曰：巧士冠，前高五寸，后相通，扫除从官服之。《礼》不记。
董巴《汉与服志》曰：巧士冠高七寸，不常服，惟郊天黄门从官四人冠之，在卤簿中次乘与车前，以备宦者四星。
○方山冠
《三礼图》曰：五彩方山冠，各以其彩縠为之，祠庙，天子八佾，乐五行，舞人所服。
董巴《汉与服志》曰：方山冠似进贤冠，以五彩縠为之。
《汉书·五行志》曰：昌邑王贺为王时冠方山冠。
○长冠
《三礼图》曰：长冠竹里，高七寸，广三寸，汉高祖以竹皮作之，世云： 刘氏冠 ，楚制。《礼》不记。
蔡邕《独断》曰：小史祠宗庙则长冠。
○樊哙冠
周迁《与服杂事》曰：樊哙冠，楚汉会於鸿门，项羽图危高祖。樊哙闻急，乃裂衣包盾，戴以为冠，排入羽营。
董巴《汉与服志》曰：樊哙造次所冠，以入项羽军。广九寸，前后各出四寸，制似冕，司马、殿门卫士服之。
