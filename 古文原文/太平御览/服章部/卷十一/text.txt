○裘
《说文》曰：裘，皮衣也。
《礼》曰：十月之节，天子始裘。
又曰：惟君黼裘以誓，省大裘，非古也。君衣狐白裘，锦衣以裼之。君之右虎裘，厥左狼裘。士不衣狐白，君子狐青裘，豹袖，玄绡衣以裼之。麛裘，青犴袖，绞衣以裼之。(犴，胡犬也，音岸。绞，苍黄之色。)羔裘豹饰，缁衣以裼之。狐裘，黄衣以裼之。锦衣狐裘，诸侯之服也。犬羊之裘不裼。(庶人无文饰。)裘之裼也，见美也。
又曰：童子不衣裘裳。(裘大温。)
又曰：有若曰： 晏子一狐裘三十年。 (言其太俭偏下。)
又曰：良冶之子，必学为裘。(补器者，其金柔乃合，有似於裘。)
《诗》曰：羔裘如濡，洵直且侯。羔裘豹饰，孔武有力。羔裘晏兮，三英粲兮。(晏、鲜盛貌。三英，三德刚克柔克正直也。)
又曰：君子至止，锦衣狐裘。颜如渥丹，其君也哉。
又曰：一之日于貉，取彼狐狸，为公子裘。
又曰：羔裘逍遥，狐裘以朝。羔裘翱翔，狐裘在堂。羔裘如膏，日出有曜。
又曰：彼都人士，狐裘黄黄。
又曰：狐裘尨茸，一国三公，吾谁適从。
《左传》曰：齐人以郲寄卫侯，右宰穀从而逃归，卫人将煞之。辞曰： 余不悦初矣，余狐裘而羔袖。 乃赦之。(狐裘羔袖，言一身尽盖，惟少有恶，言己虽从出，其罪不多。)
又《传》曰：公赐公衍羔裘，使献龙辅於齐侯。(龙辅，玉名。)遂入羔裘。齐嘉，与之阳穀。(阳谷，齐邑。)
又《传》曰：齐侯伐晋夷仪，东郭书让登，犁弥从之。齐侯尝犁弥，辞曰： 有先登者，臣从之。晳帻而衣貍制。 (晳，白也。帻，齿上下相值也。制，裘也。)公使视东郭书，曰： 乃夫子也！ 
《论语》曰：缁衣羔裘，素衣麑裘，黄衣狐裘、爇裘，长短右袂。
《周礼》曰：司裘掌为大裘，以供王祀天之服。仲秋献良裘，季秋献功裘。(良，善也。仲秋鸟兽毛球，因良时而用之功裘，人功做粗，谓孤窃茬裘之属也。)大裘廞裘饰皮车。
又曰：宫角掌王宫之士庶子，(庶子宿卫之言。)月终则均秩，岁终则均叙，以时颁其衣裘。
《史记》曰：秦昭王囚孟尝君，欲煞之。孟尝使人抵昭王幸姬求解，颊椿： 妾愿得君狐白裘。 此时孟尝君有一狐白裘，直千金，天下无双，入秦献之昭王，更无他裘。孟尝君患之，客最下坐为狗盗者，曰： 臣能得狐白裘。 乃夜为狗盗，以入秦宫藏中，取所献裘奉姬。姬为言於王，王释孟尝君。
《汉书》曰：贾谊上书谏文帝曰： 天下咸知陛下之义，卧赤子天下之上而安，植遗腹，朝委裘。 (服虔曰：言天下安，虽赤子遗腹在位，犹不危也。孟康曰：委裘若容衣，天子未坐朝事先帝裘衣也。)
《东观汉记》曰：东平王苍来朝，章帝以王触寒涉道，赐乘与貂裘。
又曰：蔡肜为辽东太守，鲜卑奉马一匹，貂裘二领。
《后汉书》曰：马援叹曰： 殖货财产，贵其能施赈也，不则守钱虏耳。 乃尽散以班昆弟故旧，身服羊裘皮袴。
又曰：严光，世祖时游学，及世祖即位，乃变名隐身不见。帝思其贤，乃令以物色访之。后齐国上言曰： 有男子披羊裘，钓泽中。 帝令赍玄纁聘之，三聘而后至。
谢承《后汉书》曰：刘虞为幽州刺史，常着毡裘。
《魏氏春秋》曰：高文惠为刺奸令史，夙夜匪懈，至拥膝抱文书而寤寐。太祖尝夜微出观察诸吏，见而哀之，徐解裘覆之而去。
《吴志》曰：陆逊破曹休，上为郡僚大会酒，与逊对舞，解所嘴畴军子裘赐逊。
《晋书》曰：赵王伦字子彝，初封琅邪郡王，坐使散骑刘缉买工所将盗御裘。廷尉杜友正缉弃市，伦当与缉同罪。有司奏伦爵重属亲，可不坐，谏议大夫刘毅骏曰： 王者之法，罚不阿贵贱，然后可以齐礼制而明典刑也。伦知裘非常，蔽不语吏，与缉同罪。 
又曰：桓玄煞罗企生。先是，玄以羔裘遗企生所生母氏，及企生遇害，即日焚裘。
又曰：王恭尝披鹤氅裘，涉雪行。孟旭曰： 此神仙中人也。
王隐《晋书》曰：步熊字叔罴，好学，兼术数。赵王伦辟熊，熊言： 伦死不久，不足应。 有人告伦，伦遣围之。熊使诸生着己裘南走，围者皆奔之，熊密从北道走，得脱。
又曰：王敦参军挚瞻见敦以故坏裘赐老外部都督，曰： 此裘虽故，不如与小吏。 敦曰： 何故？ 瞻曰： 上服赐下，貂蝉亦可赐下乎？ 
《齐书》曰：文帝制孔雀毛裘。
又曰：文惠太子性奢侈，制珍玩之物，织孔雀毛为裘，光彩金翠，过於雉头远矣。
《北齐书》曰：唐邕字道和，少明敏，有治世才。解律金启太后曰： 唐邕强幹，一人当千。 显祖乃解所服青鼠皮裘赐之，云： 意在与卿共敝。 
《赵书》曰：汲桑盛暑重裘重茵，使人扇之，恚不清凉，斩扇者。军中为之语曰： 仕为将军何可羞？六月重茵披狐裘，不识寒暑断人头。 
《晋咸宁起居注》曰：大司马程据上雉头裘一领。诏曰： 据此裘非常衣服，消费功用，其於殿前烧之！敕内外有造异服，诏罪之。 
晋令曰：山鹿白犭内，游毛狐白，貂蝉黄貂，班白鼲子，渠搜国裘，皆禁服也。
《瑞应图》曰：王者奉五行，教民种植以事，则渠搜国来献裘；王者德茂，不耻恶衣服，则四夷乘白鹿来献白裘。
《黄帝出军决》曰：黄帝伐蚩尤，未克。梦西王母遣道人披玄狐之裘，以符授之。
《管子》曰：武王为役靡令，曰： 豹襜豹裘，方得入朝。 故豹皮百金，功臣之家籴千锺，未得一豹皮。
《晏子》曰：景公时，雨雪三日。公披狐白之裘，曰： 怪哉！雨雪三日不寒。 晏子曰： 古之贤者，君饱而知人饥，温而知人寒。今君不知也。 公乃命出裘以与寒，发粟以与饥。
又曰：胩子适晋，至中牟，睹敝冠皮裘负刍者。晏子曰： 子何者？ 对曰： 我越石父也，不免冻饿，为人仆三年。 晏子解左骖赎之也。
又曰：景公赐晏子狐白裘，其贸千金。晏子辞而不授，三反，曰： 君服之上而使婴服之下，不可以为教。 
《墨子》曰：江河之水非一源，千镒之裘非一狐。
又曰：晋文公好士之恶衣，故文公之臣皆牜羊裘。
《列子》曰：林类年且百岁，(书传无闻。盖古之隐士。)底春而裘於畦。(底当也。)
《秦青子》曰：有千金之裘，而无千金之布。
《田休子》曰：渠搜之人服夏禹德，献其珍裘，毛出五彩，光曜五色。
又曰：少昊氏都於曲阜，鞬鞮毛人献其羽裘。
《韩子》曰：齐有盗狗子与胡跪子相夸，盗狗子曰： 吾父之裘独有尾。 胡跪子曰： 吾父冬夏独有一足袴。 
又曰：尧之王天下也，冬则鹿裘，夏则葛絺。
又曰：孙叔敖相楚，衣羖羊裘。
又《孔丛子》曰：田子方遗孔子思狐白裘也。
《符子》曰：为千金之裘而与狐谋之，其皮不可得。
《吕氏春秋》曰：天下无粹白之狐有粹白之裘，取之於众白也。
又曰：孔子始用於鲁，鲁人谤之，曰： 麛裘而〈韦卑〉，投之无戾。鞞而麛裘，投之无邮。 用三年，男行乎途左，女行乎途右，物之遗者，民莫之举。
《淮南子》曰：夫夏日之不披裘者，非爱之也，暖有馀於身也。裘与蓑孰急？见雨则裘不用，上堂则蓑不御。此代为帝者，(代，更也。帝王贵。)白狐之裘，天子之被也，而在朝堂。然为狐计者，不若走於泽，披羊裘而赁，固其事也。狐裘而负笼，甚可怪也。
《抱朴子》曰：狐白不可以当暑。
《说苑》曰：晋平公使叔向聘吴。吴人饰舟以逆，左右各五百人，有绣衣而貂裘者。
《说苑》曰：林既衣韦衣而朝。齐景公曰： 此君子服耶？ 既作色曰： 服何足以端士行！如咀茉，衣狗裘当犬号，羊裘当羊鸣乎ｈ囫君衣狐，意得无变乎？ 
又曰：千金之裘，非一狐之皮也。
《说苑》曰：晋平出朝，有鸟环平公不去。平公谓师旷曰： 吾闻之，霸王之主凤下之。今者出朝有鸟环寡人，终朝不去，是其凤鸟耶？ 旷对曰： 东方有鸟，名谏珂，其为鸟也，文身而赤足，憎鸟而爱狐。今者君必衣狐裘以朝乎？ 平公曰： 然。 
又曰：赵简子敝车瘦马，衣羖羊之裘。其宰曰： 车新则安，马肥则疾，狐裘则温，君宜改之。 简子曰： 君子服善则益恭，小人服善则益踞。 
《新序》曰：魏文侯出游，见反裘负刍者，问之，对曰： 爱毛者。 文侯曰： 尔不知皮尽而毛无所附耶？ 明年东阳上计，其布十倍，大夫贺之。文侯曰： 民不增而税倍，亦何异反裘负刍者？厚取於下则上不安，此自危之道也。子何用贺乎？
《新论》曰：振裘时领，万毛皆整。
《潜夫论》曰：挟夫私计以论公政，与狐议裘无时可得也。
《西京杂记》曰：司马相如初与卓文君至成都，居贫愁懑，以所服鹔鹤裘贳酒，与文君为欢。
又曰：度安世十五为成帝侍郎，善鼓琴。赵后悦之，白正，得出入御内，绝见爱幸。常着轻丝履，招风紫綈裘，与后同居。
又曰：成帝好蹙鞠，群臣以劳体非尊者所宜。帝曰： 可择似而不劳者奏之。 刘向作弹棋以献，帝大悦，赐青羔裘，紫丝履。
《拾遗记》曰：周昭王缀青凤毛为二裘，一名烦质，一名暄凤，可以御寒也。至厉王流于彘，人得而奇之，分裂此裘。遍彘罪入大辟者，抽裘一毛以赎死，价直万金也。
《五经要义》曰：古者着裘於内，而以缯衣覆之，乃加以朝服，会之时袒其朝服见裘。裒覆衣谓之裼之言露，可见之辞，所以示美呈好而为饰；加以朝服谓之袭，袒谓之裼，大裘不覆，反本以其质也。
又曰：诸侯黼裘以誓田，新羔裘为黼文也。
《白虎通》曰：裘，所以佐女工助温也。古者缁衣羔裘，黄衣狐裘。禽兽众多，独以狐羔，取其轻暖，因狐死首丘，明君子不忘本也。羔，取其跪乳逊顺也。
《帝王世纪》曰：夏禹时渠搜国来献褐裘也。
《春秋后语》曰：淳于髡见邹忌，曰： 狐裘虽敝，不可补以黄犬之皮。 忌曰： 诺！谨授教，请择君子，无杂小人其间。 
《战国策》曰：苏秦说李兑，兑送秦黑貂裘，黄金百镒。
又曰：苏秦诣秦王，上书，十上而说不行。黑貂之裘敝，黄金百镒尽，形容枯槁。及归，妻不为下机，嫂不为炊。
又曰：或谓孟尝君曰： 太庙之椽，非一木之枝也；千镒之裘，非一狐之裘也。 
《吴越春秋》曰：延陵季子適齐，见路有遗金，当夏五月，有披裘而薪者。季子呼取金，薪者曰： 吾五月披裘而薪，资以金者哉？ 
《外国图》曰：毛民国出名裘，去朔方七千里。
《十洲记》曰：汉武帝天汉三年，西国献吉光裘，色黄，盖神马之类，入水不沉，入火不灼。
《管宁别传》曰：宁字幼安，至孝。每祭祀，未尝不伏地流涕，恒着布裳貂裘。
《会稽典略》曰：魏朗字少英，为郡功曹佐，正旦，掾吏顾龛被裘以加朝服，朗以裘非臣服，龛不敬，勃卒撒去，龛恚而不听。朗右手鸣鼓，左手撤裘，以闻府君。喜朗，遂退龛，以朗代之。朗辞病不就。
《语林》曰：谢万就安乞裘，云： 畏寒。 答曰： 君妄语，正欲以为豪具耳。无复胜绵者。 以三十斤绵与谢。
《世说》曰：谢万与安共诣简文，万来，尾骭帻可前。简文曰：俱前，不须衣帻。 即呼使入。万着白纶布鹄氅裘，履板而前。共谈移日，大器重之。
宋玉《风赋》曰：主人之女，被翠云之裘。
崔实《四民月令》曰：囊虫并兴，以灰藏毡裘。
魏武《与杨彪书》曰：今赠足下锦裘二领。
魏文《与孙权书》曰：今因赵咨致文马一匹，鼲子裘一领。
王昶《家戒》曰：止寒莫若重裘，止谤莫若自修。
