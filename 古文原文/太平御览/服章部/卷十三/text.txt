○带
《说文》曰：带，绅也。男子鞶带，妇人带丝，象系珮之形。带必有巾，故从巾。
《释名》曰：带，蒂也，着於身如物蒂也。
《易·讼卦》曰：或赐之鞶带，终朝三褫之。(鞶，命服之草带上饰也。)
《礼记·玉藻》曰：革带博二寸。
《汉书》曰：文帝遗匈奴黄金饰具带一，黄金犀毗。
又班固《与窦将军笺》云，复赐固犀毗金头带，此将军所带也。
《东观汉记》曰：杨赐拜太常，诏赐自所服冠帻绶玉，兼革带。
又曰：邓遵破匈奴，上赐金刚鲜卑绲带一具。
《典略》曰：文帝尝赐刘桢廓落带，其后师死，欲取之为象，因与啁桢云： 夫物因人而贵，故在贱者之所不御至尊之侧。 桢答曰： 荆山之璞，耀元后之宝；随侯之珠，烛众女之好；南垠之金，登窈窕之首；鼲鼯之尾，缀侍臣之帻。此皆伏朽坏之下，潜污泥之中，而扬光钦簇之上，发彩畴昔之外。桢所带无他妙饰，若实殊异，上可纳也。 
《魏略》曰：疏勒王献大秦赤石带一枚。
又曰：汉阳嘉三年，疏勒王献海西责石金带。
《吴书》曰：陆逊破曹休於石亭，上脱御金校带以赐逊，又亲以带之，为钩络带。
《吴录》曰：钩络者，鞍饰革带也，世名为钩络带。
《齐书》曰：张融形貌短丑，精神清彻。王敬则见融革带宽，殆将至骼，谓曰： 革带太急。 融曰： 既非步吏，急带何为？ 
《后周书》曰：随文作相，李穆曰： 周德既衰，愚智共悉，天时若此，岂能违天？ 乃遣使谒随文帝，并上十三镮金带，盖天子服也，以微申其意。
《战国策》曰：鲁仲连谓田单曰： 将军黄金横带，而驰乎淄渑之间，有生之乐，无死之心。 
《楚汉春秋》曰：北郭先生献带於淮阴侯，曰： 牛马为人任用，力尽犹不置其革。 
吴时《外国传》曰：大秦国人皆着袴褶、络带。
又曰：扶南人悉着钩络带。
《穆天子传》曰：天子北征，舍于珠泽，献白玉食，天子赐黄金之环三五，朱带具饰三十。西征至赤乌氏，先出自周宗，乃赐赤乌之人具带五十。
《邺中记》曰：石虎皇后女骑腰中着金环，参缕带。
《述异记》曰：夏侯祖欣为兖州刺史，丧於官，沈僧荣代之。祖欣见形诣僧荣，沈床氏有一织成乏饰络带，夏侯曰： 此带殊好，岂能见之与？ 沈曰： 甚善。 夏侯曰： 卿直许，终不见关，必以为施，可命焚与沈。 沈对前烧，视此带，己在夏腰矣。
应璩《新诗》曰：革带绳为复，舄穿无底。
○大带
《论语·卫灵公》曰：子张问行。子曰： 言忠信，行笃敬，虽蛮貉之邦行矣。言不忠信，行不笃敬，虽州里行乎哉？ 子张书诸绅。(绅，大带。)
《诗·芄兰》曰：容兮遂兮，垂带悸兮。(容仪可观，珮玉遂遂然垂，其绅带悸悸焉有节度。)
又《野有死麕》曰：无感我帨兮，无使尨也吠。
又《都人士》曰：彼都人士，垂带而厉。彼君子女，卷发如虿。匪伊垂之，带则有馀。匪伊卷之发则有旟。(旟，扬也。)
又《鸣鸠》曰：淑人君子，其带伊丝，其带伊丝，其弁伊骐。(骐，骐文也。弁，皮弁也。其带伊丝，谓大带也。大带用素丝以杂色饰马，骐当作琪，以玉为之。)
《礼·玉藻》曰：凡侍於君，绅垂足如履齐。(绅重则磬折，齐裳下缉。)
又曰：绅长制：士三尺，有司二尺有五寸。子游曰： 三分带下，绅居二焉，韠结三齐。
又曰：素带终辟，大夫素带垂辟，士练带率下辟，居疏圊带，弟子缟带。(素带终辟，谓诸侯也。辟读如裨冕之裨，谓以缯彩饰其侧也。)
○裳
《释名》曰：上曰衣，下曰裳。裳，障也，以自障也。
《易·坤卦·六五》曰：黄裳元吉。《象》曰：黄裳元吉，文在中也。
又《易·系》曰：黄帝尧舜垂衣裳而天下治。
《尚书大传》曰：舜曰： 精华己竭，褰裳去之。 
《诗·缁衣》曰：子惠思我，蹇裳涉洧。
又《鸡鸣》曰：东方未明，颠倒衣裳。(笺云：朦壶氏掌漏刻之节，东方未明而为己明也。)
又《葛屦》曰：掺掺女手，(掺掺犹纤纤也。)可以缝裳。要之襋(音戟)之，好人服之。(要，礻要；襋，领也。)
又《七月》曰：载玄载黄，我朱孔阳，为公子裳。(阳，明也。)
又《鸿雁》曰：乃生男子，载衣之裳，载弄之璋。
《礼·玉藻》曰：衣正色，裳间色。
又《曲礼上》曰：诸母不漱裳。
《左传》曰：华登以吴师救华氏。齐乌枝明曰： 用少莫如齐致死，齐致死莫如去备。彼多兵矣。请皆用剑从之。 华氏北，复即之。厨人濮以裳裹首，而荷以走，曰： 得华登矣。 遂败华氏于新里。
《春秋演孔图》曰：驱除名政，衣吾衣裳，坐吾曲床，滥长九州灭六王，至于沙丘亡。
《后汉书》曰：祭遵为人廉约，夫人裳不加缘。
《东观汉记》曰：鲍宣妻桓氏女，字少君。宣尝就少君父学，父奇其清苦，以女妻之，装送甚盛。宣谓妻曰： 少君生富骄习美饰，而吾贫贱，不敢当。 妻乃悉归侍御服饰，更着短布之裳。
《续汉书与服志》曰：樊哙常持铁盾。闻项羽有意煞汉王，哙裂裳以裹盾，冠之入军门，立汉王旁。
《管子》曰：桀之时，女乐三千人，无不服盾文绣衣裳者。
《邓析子》曰：责疲者以举千钧，督跛者以及走兔，驱骐骥於廷，求猿猴於槛。斯逆理而求之，犹倒裳以索领也。
《晏子春秋》曰：景公饮酒，数日衣縠绣之裳，一衣而五彩具焉。
又曰：景公饮酒数日，去冠披裳，自鼓盆瓮而己。
《淮南子》曰：楚欲攻宋。墨子闻之，自鲁趋而往，十日十夜，足重茧而不休息，裂裳而裹之，至于郢，见楚王。
《风俗通》曰：禹入裸国，欣起而解裳。俗说禹治水，乃播入裸国。君子入俗，不改其恒，於是欣焉而解裳也。原其所以，当言皆裳。裸国，今吴即是也。被发文身，裸以为饰，盖正朔所不及也，猥见大圣之君，悦禹文德，欣然皆着衣裳矣。
郭子横《洞冥记》曰：东方朔生三日而母死，邻母得而养之。经岁，母忽失朔，累月暂归。后复去家万里，见一枯树，脱白布裳挂树，裳化为龙。
《嵇康集·目录》曰：孙登字公和，於汲郡北山中为土窟，夏则编草为裳，冬则以发自覆。
崔骃《达旨》曰：有事则褰裳，濡足。
刘梁《七举》曰：黼黻之服，纱縠之裳。繁饰参差，微鲜若霜。
《古乐府·陌上桑》曰：秦氏有好女，自名为罗敷。缃绮为下裳，紫绮为上襦。
傅玄《裳铭》曰：上衣下裳，天地则也；服从其宜，君子德也。
《楚辞》曰：青云衣兮白霓裳。
又曰：彩薜荔以为裳。
又曰：披彩裳之芬芳。
又曰：制芰荷以为衣兮，集芙蓉以为裳。
扬雄《反骚》曰：被芙蓉之朱裳。
○裙
《释名》曰：裙，下裳也，连接裙幅也。缉，下横缝缉，其下也。缘，裙之柂缘也。
又曰：裙，里衣也。古服裙不居外，皆有衣笼之。
扬雄《方言》曰：陈魏之间谓裙为帔，(音披)绕衿谓之裙。
《东观汉记》曰：王良为司徒司直，妻布裙，徒跣曳柴。
《续汉书》曰：汉明德太后秃裙不缘。
又《五行志》曰：献帝时女子好为长裙，而上甚短。
《魏略》曰：敦煌俗，妇人作裙，挛缩如羊肠，用布一匹，皇甫隆为太守，禁改之。
《魏志》曰：管宁恒着布裙。
《宋书》曰：羊欣字敬元，年二十，时王献之为吴兴太守，甚知爱之，欣尝夏月着新绢裙昼寝。献之入县见之，书裙数幅而去，欣书本工。因此弥善。
《齐书》曰：鱼复侯子响不道，帝以兵围之。有司奏绝子响属籍，赐为蛸氏。子响密作启数纸，藏妃王氏帬腰中，具自申明，云： 轻舫还阙而不得见，此苦之深，惟愿矜之，无使竹帛，齐有反父之子，父有害子之名。 
《后魏书》曰：河间人齐与太武攻赫连昌，帝以微服入其城。齐固谏，不许，乃与数人从帝入城内。既觉，诸门悉闭，帝及齐等因入其宫中，得妇人裙，系之槊，帝乘而上，因此得拔，于齐有力焉。
《北齐书》曰：世祖为胡皇后造真珠裙，积所费不可胜计。后被火烧之。
《晋东宫旧事》曰：皇太子纳妃，有绛纱复裙，绛碧结绫复裙，丹碧纱纹双裙，紫碧纱纹双裙，紫碧纱纹绣缨双裙，紫碧纱縠双裙，丹碧杯文双裙。
《山陵故事》曰：梓宫有缃绛双裙，无腰。
《晋宋旧事》曰：崇进皇太后为太皇太后，有绛碧绢双裙，绛绢褥裙，缃绛纱复裙，白绢裙。
《四王起事》曰：惠帝还洛阳，得萝骺车一乘，以单帛裙为帏。
《河东记》曰：西河无蚕桑，妇女着碧缬裙，上加细布裳。
《秦州记》曰：妇人着裙，制乃三十馀幅。
崔鸿《十六国春秋·后赵录》曰：孟卓字君伟，少修苦之志，着单裙，十年不换。
《西京杂记》曰：赵飞燕为皇后，其女弟上织成□裙。
《列女传》曰：梁鸿妻孟光，布裙荆钗。
《汝南先贤传》曰：戴良嫁五女，皆布裙，无缘裙四等。
《真人内传》曰：南极夫人被锦，服青羽裙。
《俗说》曰：车武子妇大妒，夜恒出掩袭车。车后呼其妇兄颜熙夜宿共眠，取一绛裙挂着屏风上。其妇果来，拔刀径上床，发欲刃床氏人。定看，乃是其兄，於是惭羞而退。
繁钦《定情诗》曰：何以合欢欣，纨素三条裙。
束晳《近游赋》曰：着紫裙之裨蓰。
又曰：帽有四角之隆，裙有三条之煞。
○裈
《晋书》曰：王澄之荆州，送者倾城，澄脱衣，着犊鼻裈，上树取鹊(音寇)旁若无人。
《晋记》曰：客诣刘伶，值其裸袒，因责伶。伶笑曰： 吾以天为屋，以屋为裈，诸君不当入，何怨乎？ 
《宋书》曰：桂阳侯义融孙冕字茂德，性庸鄙，为郢州刺史，暑月露裈上厅事。
《齐书》曰：郁林王常裸袒，着红縠绲。
《梁书》曰：周弘正善玄理，为当世所宗。藏法师於开善寺讲说，门徒数百。弘正年少未知名，着红裈锦绞髻，踞关而听，众却曙之，弗谴也。既而乘闲进难，举坐尽倾。法师疑非世人，觇知，相赏狎。弘正后为左民尚书，夏月着犊鼻裈，衣朱衣，为有司所奏弹。其放达如此。
又曰：吉士瞻，少时尝於南蛮国中掷搏，无裈褰露，为侪辈所侮。及平鲁休烈军，得绢三万匹，乃作百裈，其外并赐军士，不以入室。
又曰：谢几卿性通脱，在省署夜着犊鼻裈，与门生登閤道，饮酒酣呼，为有司纠奏，坐免。
《西京杂记》曰：司马相如初与卓文君至成都，遂相谋还成都卖酒，相如自着犊鼻裈涤器，以耻王孙也。
《世说》曰：范宣洁行廉约。韩伯字康伯，为豫章太守，遗百匹绢不授，减五十匹复不授。如是减半，遂至一匹，既终不授。韩后与范载，就车中裂二丈与范，云： 人宁可使妇无裈耶？ 范笑而授之。
阮籍《大人先生传》曰：群虱之处裈，逃于深缝，自以为吉宅。君子之处城中，何异虱处裈中乎？
《竹林七贤论》曰：诸阮皆儒学富财，惟阮咸好酒，家贫。俗七月七日晒衣，诸阮庭中并列綈锦，咸以长竿挂犊鼻布裩。人问之，曰： 未免能俗，聊复尔尔。 
《语林》曰：桓宣武性俭，着故裈，上马不调，裈败，五形遂露。
