○丝
《尚书·禹贡》曰：济、河惟兖州，厥贡漆、丝。海、岱惟青州，厥篚檿、丝。(檿，桑，丝中琴瑟弦。)
《周礼·天官下·典丝》曰：典丝，掌丝入，而辨其物，以其贾揭之。掌其藏与其出，以待兴功之时。颁丝于外内，皆以物受之。凡上之赐予，亦如之。
又《冬官·考工记》曰：〈巾荒〉氏，湅丝，以涚水沤其丝，七日，去地尺暴之。(故书 涚 作 湄 。郑司农云：湄水，温水也。玄谓：涚水，以灰所湅水也。沤，渐也。楚人曰沤，齐人曰涹。)昼暴诸日，夜宿诸井，七日七夜，是谓水湅。
《礼记·月令》曰：季春之月，蚕事既登，分茧称丝。
又《内则》曰：子能言，教男 惟 女 俞 ，男鞶革，女鞶丝。 (鞶，小囊也，男用韦，女用缯，有饰缘也。)
又曰：王言如丝，其出如纶。
又《少义》曰：国家靡币，则君子不履丝屦。(币，赋税亟也。)
《左传·隐公》曰：公问於众仲，曰： 卫州吁其济乎？ 对曰： 臣闻以德和民，不闻以乱。以乱，犹治丝而棼之也。(丝见棼缊，益所以乱。)
《春秋考异邮》曰：四月，蚕饵丝。
《毛诗·鹊巢·羔羊》曰：羔羊之皮，素丝五紽。羔羊之革，素丝五緎。羔羊之缝，素丝五总。
又《鹊巢·何彼秾矣》曰：其钓惟何？惟丝伊缗。
又《邶·柏舟·绿衣》曰：绿兮丝兮，女所治兮。
又《鄘·伯舟·干旄》曰：孑孑干旄，在浚之郊。素丝纰之，良马四之。
又《淇澳·氓》曰：氓之蚩蚩，抱布贸丝。匪来贸丝，来即我谋。
又曰：淑人君子，其带伊丝，其弁伊骐。
又《丝衣》曰：丝衣其紑，(芳浮反，)载弁俅俅。(丝衣，祭服也。俅，音求。)
又曰：虽有丝麻，无弃菅蒯。
谢承《后汉书》曰：丹阳方储为郎中。章帝使文郎居左，武郎居右。储正住中，曰： 臣文武兼备，在所施用。 上嘉其才，以繁乱丝付储，使理。储拔佩刀三断之，对曰： 反经任势，临事宜然！ 
袁宏《汉记》曰：《郭泰传》：童子魏照求入其房，供给洒扫。泰曰： 当精义讲书，何来相近？ 照曰： 经师易获，人师难遭。欲以素丝之质，附近朱蓝。 
《魏略》曰：文帝欲受禅，野蚕成丝。
《晋阳秋》曰：武帝时，有司奏以青丝为牛靷，诏以青麻代之。
《晋书》曰：吕光窃号河右，中书监张资病，光博营救疗。有外国道人罗叉，云能差资病。光喜，给赐甚重。罗休知叉诳诈，告资曰： 叉不能为益，徒烦费耳！冥运虽隐，可以事试也。 乃以五色丝作绳结之，烧为灰末投水中。灰若出水还成绳者，病不可愈。须臾，灰聚浮出复为绳。叉疗，果无效。少日资亡。
《宋书》曰：诸葛阐上言： 夫岁时有利害之收，而蚕桑有经常之苦，机杼居不变之勤，而民用有奢俭之异。今南至有五丝命缕之服，仲夏北至，比肆连行，纠绳縻无用之工，玄黄侵衣章之费。饰彩虽贵，始无所入，尺绝寸分，终於捐弃，部一邑以推百城，其费博矣！谨率愚管，谓宜禁革。 
《后魏书》曰：幽州刺史张亮。初，有薛琡梦亮出於山上挂丝，觉而告亮，且占之曰： 山上丝， 幽 字。君为幽州乎？ 未期而受。
《管子》曰：齐桓公伐楚，济汝水，逾方城，使贡丝於周室。墨子见染丝者，叹曰： 染於苍则苍，染於黄则黄，五入则为五色。故染不可不慎！非独染丝，治国亦然。 
《淮南子》曰：蚕饵丝则商弦绝。(商，金声。春蚕吐丝，金死，故绝也。)
《山海经》曰：欧丝之野，有一女子，跪树而欧丝。(郭璞注曰：蚕类也。)
《吕氏春秋》曰：惠子曰： 使女工化为丝，不能治丝；大匠化为木，不能治木。 
《家语》曰：子张问入官，子曰： 修身返道。故夫女工必自择丝麻，良匠完材，贤君选左右。 
《论衡》曰：蚕含丝而商弦绝，桉子生而父气衰。新丝既登，故体者自坏耳。
桓谭《新论》曰：昔神农始削桐为琴，绳丝为弦，以通神明之德，合天地之叙。
《风俗通》曰：五月五日，色续命丝，俗说益人命。
《正部》曰：皎皎练丝，为蓝则青，得丹则赤，得蘖则黄，得泥则黑。
《士纬》曰：丝俱生於蚕，为缯则贱，为锦则贵。
《神仙传》曰：仙人用五色丝作续命幡，幡安五色。
《竹林七贤论》曰：鬲令袁毅，为政贪浊，赂遗朝廷，以营虚誉。遗山涛丝百斤，众人莫不受，涛不欲为异，乃受之，命内阁之梁上而不用也。后毅事露，验吏至涛所。涛於梁上下丝，已数年，尘埃黄黑，封印如初，以付吏。
《西京杂记》曰：公孙弘以元光五年为国所推，上为贤良。国人邹长倩赠以素丝一襚，为书以遗之，曰： 五丝为蹑，倍蹑为升，倍升为緎，倍緎为记，倍记为緵，倍緵为襚。此自少之多，自微之著也。士之立功勋，效名节，亦复如之。勿以小善为不足修而不为也！ 
《王子年拾遗记》曰：成王时，因祗国致女工一人，善织新轻素，以五色丝内口中，手引而结之，则成文锦。
《神仙传》曰：园客者，济阴人，貌美而良。邑人多欲以女妻之，客终不娶。常种五色香草，积数十年，服食其实。忽有五色蛾，集香草之上，客收而荐之以布，生华蚕焉。至蚕时，有一女自来，助客养蚕，亦以香草食之。蚕收得茧百二十枚，茧大如瓮。每一茧缲六七日，丝乃尽。缲讫，此女与园客俱去。
《梁四公记》曰：扶桑国使贡方物，有黄丝三百斤，即扶桑蚕所吐，桑灰汁所煮之丝也。帝有金炉，重五十斤，系六丝以悬炉，丝有馀力。
《楚辞》曰：茅丝兮同综，冠履兮共处。
宋玉《钓赋》曰：夫玄渊之钓也，以三寻之竿，八丝之纶。
荀卿《蚕赋》曰：食桑而吐丝，前乱而后治。
嵇康《琴赋》曰：弦以园客之丝，徽以锺山之玉。
枚乘《七发》曰：龙门之桐，高百尺而无枝。斩以为琴，野茧之丝以为弦。
《古乐府·歌诗》曰：罗敷善蚕桑，采桑城南隅。青丝为笼绳，桂枝为笼钩。何用识夫婿？白马紫骊驹，青丝系马尾，黄金络马头。
蔡邕《广连珠》曰：参丝之绞以弦琴，缓张则挠，急张则绝。
陆凯《奏事》曰：诸暨、永安出御丝。
○素
《释名》曰：素，朴素也。已织则供用，不复加功饰也。
《史记》曰：苏代遗燕王书云： 齐紫败素，而贾十部。 (败素染以为紫也。)
《东观汉记》曰：郑据，建初五年辟司徒府，拜侍御史。上疏，诏书下官府，赐据素六十匹。
《汉书仪》曰：天地鬼神玺，皆以武都紫泥封，都布囊白素裹。
《汉官仪》曰：印绶盛以箧，箧以绿绨表白素裹。
《魏志》曰：学者资於人，犹蓝之染素。
《范子计然》曰：白素出三辅，匹八百。
《孟子》曰：陈相道许行之言。孟子曰： 许子必种粟而后食乎？ 曰： 然。  许子冠乎？ 曰： 冠。 曰： 奚冠？ 曰： 冠素。 曰： 自织之与？ 曰： 否，以粟易之。 曰： 许子奚为不自织？ 曰： 害於耕也。 
《韩子》曰：齐桓公好衣紫，国人皆好服之，至五素不得一紫。(事具彩门。)
《盐铁论》曰：缟素不能自分於缁墨，贤圣不能自治於乱世。
班固《与弟书》云：今赍白素三百匹，欲以市月支焉。
宋玉《美人赋》曰：腰如束素。
徐干《团扇赋》曰：惟合欢之奇扇，肇伊、洛之纤素。
《古诗》曰：新人能织缣，故人工织素。织缣日一匹，织素五丈馀。以缣特比素，新人不如故。
班婕妤诗曰：新裂齐纨素，鲜洁如霜雪。裁为合欢扇，团团象明月。
扬雄《答刘歆书》曰：天下上计孝廉，及内郡卫卒会者，雄常把三寸弱翰笔，赍油素四尺，以问其异方语。归，即以铅〈木適〉次之於铅椠，(七念反。)三十七岁於今矣。
○缯
《史记》曰：乌氏倮以缯遗戎王，戎王十倍报之。
《帝王世纪》曰：末喜好闻裂缯之声，桀为发缯裂之。
《汉书》曰：灌婴，睢阳贩缯者。
又曰：广川王去立昭信为后，幸姬陶望卿为修美人，主缯帛。昭信谮望卿曰： 与我无礼，衣服常鲜於我，尽取善缯丐诸宫人。 
《献帝纪》曰：是时新迁都，宫人多亡衣服。帝欲发御府缯以作之，李傕不欲，曰： 宫中有衣服，胡为复作耶？ 诏卖厩马百馀匹，御府大司农出杂缯二万匹，与所卖厩马直，赐公卿已下及贫民不能自存者。李傕曰： 我邸阁储跱少。 乃悉载置其营。贾诩曰： 此上意，不可距也。 傕终不从。
又曰：李傕时合羌胡数千人，先以御物缯彩与之。
《晋书》曰：单道开，敦煌人，常衣粗褐。或赠以缯服，皆不着。
《宋书》曰：朱百阳居山阴，有时出山阴为妻买缯彩三五事。好饮酒，遇醉或失之。
《后周书》曰：梁主萧岿朝於邺，高祖与之宴，大悦，赐杂缯万段、良马数千匹。并赐齐后主妓妾，及常所乘五百里骏马以遗之。
○缬
《西河记》曰：西河无蚕桑，妇女着碧缬裙，上加细布裳。且为戎狄性，着紫缬襦裤，以外国色锦为裤褶。
《后魏书》曰：封回为都官尚书、冀州大中正。荥阳郑云，谄事长秋卿刘腾，货紫缬四百匹，得为安州刺史。除书旦出，晚往诣回。坐未定，问安州兴生何事便，回曰： 卿荷国宠恩，位至方伯。虽不能拔园葵去织妇，宜思方略，以济百姓。如何见造问兴生乎？封回不为商贾，何以相示？ 云惭失色。
○彩
《尚书·禹贡》曰：徐州，厥篚玄纤缟，荆州，厥篚玄纁。(玄，黑缯。缟，白缯。纤，细也。纤在中，明物皆当细。)
《礼记·玉藻》曰：无君者不贰彩，非列彩不入公门。(列彩，正服。)
《史记》曰：通邑大都，采千匹，比千乘家。
《汉书》曰：孝文六年，遗单于赤绨、绿缯各四十匹。
《东观汉记》曰：光武起，拜朱和建义大将军，赐绛八百匹。
又曰：光武初起义，与诸李市弓弩、绛衣、赤帻。
谢承《后汉书》曰：陈重同舍郎有归宁者，误持邻舍郎绛去。嫌重取，重不申曲直，置绛还之。去郎还，得绛，甚愧於重。
袁山松《后汉书》曰：刘盆子拜竟，复从刘仲卿居。仲卿为盆子制绛单衣。
张璠《汉记》曰： 朱俊少孤，母以贩缯彩为事。同郡周起负官债百万，县催责之。俊窃母帛为起解债。
《魏志》曰：景初中，赐倭女王茜绛五十匹，绀青五十匹。
《吴书》曰：陆逊破曹休，当还西陵，上赐逊缯彩、丹漆。
《梁书》曰：张讥幼丧母，有错彩经帕，母之遗制。及有所识，家人具以告之。每岁时，辄对帕哽噎，不能自已。
《唐书》曰：武德中，太宗平并州，悉复故地。上悦，置酒含章殿，宴群臣。极欢，遣入御府赐缯彩，皆尽重而出。
《韩子》曰：齐桓公好服紫，一国尽服紫，五素不得一紫。公患之，管仲曰： 君勿衣紫也。谓左右曰： 吾恶紫臭！  公曰： 诺。 三日，境内莫有衣紫。
《风俗通》曰：夏至，着五彩辟兵，题彩曰游光，厉鬼知其名无温疾。五采，辟五兵也。按，取新断织系户，亦此类也。
《世语》曰：王经彦伟初为江夏太守，大将军曹爽附绛二十匹，令交市於吴。经不纳书，弃官归。
崔寔《四民月令》曰：八月清风戒寒，趣染彩也。
挚虞《决疑》曰：古者，男子皆衣彩，有故乃素服。秦汉以来，服色转变，今惟朝廷五服用彩。
裴玄《亲言》曰：五月五日，集五彩缯，谓之 辟兵 。不解，以问伏君，伏君曰： 青、赤、白、黑，为之四面，黄居中央，名曰： 襞方 。缀之於复，以示妇人养蚕之工也。传声者误以为 辟兵。  
李陵《与苏武诗》曰：有鸟西南飞，熠炀似苍鹰。朝发天地隅，暮宿日南陵。欲寄一言书，托之笺彩缯。
张载《拟四愁诗》曰：佳人赠我筒中布，何以报之？流黄素。
蔡邕《女诫》曰：礼：女始行，服纁。纁，绛也，上正色也。红紫不以为亵服，缃绿不以为上，缯贵厚而色尚深，为其坚纽也。
毌丘俭《报弟书》曰：令别致绛二百匹，可以供送葬之事。
○染
《周礼·天官下》曰：染人，掌染丝帛。凡染，春暴练，夏纁玄；秋染夏，冬献功。
又《地官下》曰：掌染草，掌以春秋敛染草之物。(染草，茅蒐、橐芦、豕首、紫茢之属。)以权量受之，以待时而颁之。(权量，以知轻重多少。时，染夏之时。)
又《冬官·考工记》曰：锺氏染羽，以朱湛丹秫，三月而炽之，(郑司农云：湛，渍也。丹秫，赤粟。玄谓：湛，读如渐车帷裳之渐。炽，炊也。羽，所以饰旌旌及王后之车。)淳而渍之。(淳，沃也。以炊下易沃其炽，蒸之以渍羽。渍犹染也。)三入为纁，五入为緅，七入为缁。(染纁者三入而成，又再染以黑，则为緅。今礼俗文作 爵 ，言如爵头色也。又复再染以黑，乃成缁矣。)
《礼记·月令》曰：季夏，命有司染彩，黼黻文章必以法，故无或差贷。黑黄苍赤，莫不质良，无敢诈伪。以给郊庙祭祀之服，以为旗章，以别贵贱等级之度。(质，正也。良，善也。所用染者，当得其真彩正善。)
《尔雅》曰：一染谓之縓，(取绢反。)再染谓之赪，三染谓之纁。青谓之葱，黑谓之黝。
《汉书·王莽传》曰：更始元年，拜置百官。莽闻之愈恐，欲外示自安，乃染其须发。
《吴录》曰：九真移风县有赤絮。胶人规土知蚁穴，垦发，以木枝插其中，则蚁缘而生漆。折漆以染絮，其色正赤。
《宋书》曰：陶季直五岁丧母，哀若成人。初，母未病，令於外染衣。卒后，家人始赎季直，抱之号恸，闻者莫不酸感。
《吕氏春秋》曰：素染於青，染於黄，五入而五色。尧、舜、三王，染於贤圣而治，桀、纣、幽、厉，染於凶佞而亡。
《博物志》曰：芜苏子染法：芜苏子一升，可染一匹，直以水浸之耳。
《释名》曰：缃，桑叶初生色也。
《广志》曰：乌丸与匈奴同俗，丈夫妇人为木帻，朱染之，如杆盆以沓头。
《神仙传》曰：昌容者，商王女也。修道於常山，食逢蔂根，二百馀年。能致紫草，卖于染家，得钱以与贫病者。
《环济要略》曰：正色有五，谓青、赤、黄、白、黑也。间色有五，谓绀、红、缥、紫、流黄也。
