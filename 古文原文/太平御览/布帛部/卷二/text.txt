○锦
《说文》曰：锦，襄邑织文也。
《释名》曰：锦，金也，作之用功重，其价如金。故制字 帛 与 金 也。
《礼记·王制》曰：锦文珠玉成器，不鬻於市。(不示民也奢与贪。成犹善也。)
《礼记·玉藻》曰：童子之节也缁布衣，锦缘，锦绅并纽，锦束发，皆朱锦。(童子，未冠之称。《冠礼》曰：将冠者彩衣紒也。)
又《玉藻》曰：君衣狐白裘、锦衣，以裼之。锦衣、狐裘，诸侯之服也。
又曰：居士锦带。(居士，道艺处士也。)
又《中庸》曰：《诗》云： 衣锦褧衣 ，恶其文之著也。故君子之道，暗然而日章；小人之道，的然而日亡。(言君子深远难知，小人浅近易知也。所以不知孔子，以其深远也。禅为褧。锦衣以美，而君子以禅表之，为其文章露，似小人也。)
《左传·闵公》曰：卫迁于曹，齐桓公归夫人鱼轩重锦三十两。
又《襄三》曰：晋侯先归，公享晋六卿于蒲圃。贿荀偃束锦加璧。
又《襄五》曰：左师见夫人之步马者，(步马，习马。)问之，对曰： 君夫人氏也。 左师曰： 谁为君夫人？余胡弗知。 圉人归，以告夫人，使馈之锦与马，先之以玉。
又《襄六》曰：子皮欲使尹何为邑，子产曰： 少，未知可否？ 子皮曰： 吾爱之。夫往而学焉，亦愈知治。 子产曰： 人之爱人，求利之也；今吾子爱人以政，犹未能操刀而使割也，其伤实多。子之爱人，伤之而已。子有美锦，不使人学制焉；大官大邑，身之所庇，而使学者制焉，其为美锦，不亦多乎？ (言官、邑人重，多於美锦也。)
又《昭四》曰：晋合诸侯，次于卫地，叔鲋求货於卫，淫刍荛者。(淫，放也。欲使卫惠之而致货也。)卫人使屠伯馈叔向羹与一箧锦，(屠伯，卫大夫也。)曰： 诸侯事晋，未敢携贰。况卫在君之宇下，(屋宇之下，喻近。)而敢有异志？刍荛者异於他日，敢请之。 叔向受羹反锦。(受羹，示不逆其意，且非货也。)
又《昭四》曰：平丘之会，公不与盟。晋人执季孙意如，以幕蒙之，使狄人守之。司铎射(鲁大夫也。)怀锦，奉壶饮冰，以匍匐焉。守者御之，乃与之锦而入。(匍匐，窃往敛季孙也。冰箭，箭盖，可以取饮者也。)
又《昭六》曰：齐侯将纳公，命无受鲁货。申丰从女贾，(丰、贾二人，皆季氏家臣也。)以币锦二两，(二丈为一端，二端为一两，所谓匹也。二两，二匹。)缚一如瑱。(瑱，充耳。缚，卷也。急卷使如充耳，易怀藏。)适齐师，谓子犹之人高齮：(齮，子犹家臣。子犹，梁丘据。) 能货子犹，为高氏后，粟五千庾。 (言若能为我行货於子犹，当为谓；使得为高氏后，又当致粟五千庾。庾，十六斗，凡八千斛。)高齮以锦示子犹，子犹欲之。齮曰： 鲁人买之，百两一布。以道之不通，先入币财。 (言鲁人买此甚多，布陈之，以百两为数。)子犹受之。
又《哀上》曰：吴人藩卫侯之舍。(藩，篱。)子服景伯谓子贡曰： 夫诸侯之会，事既毕矣。侯伯致礼，地主归饩，(侯伯致礼，以礼宾也。地主，所会主人也。饩，生物。)以相辞也。(各以礼辞让。)今吴不行礼於卫，而藩其君舍以难之，(难若用也。)子盍见大宰？ 乃请束锦以行。(以赂吴。)
《毛诗·淇澳·硕人》曰：硕人其颀，衣锦褧衣。齐侯之子，卫侯之妻。
又《蟋蟀》曰：角枕粲兮，锦衾烂兮。
又《巷伯》曰：《巷伯》，刺幽王也。寺人伤於谗，而作是诗也。萋兮斐兮，成是贝锦。(萋斐，文相错也。)彼谮人者，亦以太甚！
《论语》曰：宰我问： 三年之丧，期已久矣！君子三年不为礼，礼必坏；三年不为乐，乐必崩。旧谷既没，新谷既升，钻燧改火，期可已矣。 子曰： 食夫稻，衣夫锦，於女安乎？ 曰： 安。  女安则为之。 
《尔雅》曰：素锦绸杠。(以白地锦韬旗之竿。)
《尚书大传》曰：古之帝王者，必有命民，能敬长怜孤，取舍好让，举事力者，命於其君，然后得乘饰车、軿马，衣文锦。
《汉书》曰：项羽在关中，怀思东归，曰： 富贵不归故乡，如衣锦夜行。 
又曰：景帝三年，下诏曰： 雕文刻镂伤农事，锦绣纂组害女工，宜禁之！ 
又曰：贾人毋得衣锦。
谢承《后汉书》曰：朱宠仲威为太尉，家贫，食脱粟，卧布被。朝廷赐锦被粱肉，皆不敢当。
《汉官仪》曰：虎贲中郎将，古官，衣纱縠单衣，虎文锦裤。馀郎亦然。
《汉官典职》曰：尚书郎，直中官，供锦被。
《魏志》曰：景初中，赐倭女王绛地交龙锦五匹、绀地勾文锦三匹。倭献暴文杂锦二十匹。
《魏文帝诏》曰：前后每得蜀锦，殊不相比，适可讶，而鲜卑尚复不爱也。自吾所织如意虎头连璧锦，亦有金薄、蜀薄来至洛邑，皆下恶。是为下土之物，皆有虚名。
《典略》曰：孔子反卫，夫人南子使人谓之曰： 四方君子之来者，必见寡小君。 孔子不得已见之。夫人在锦帷中，孔子北面稽首。
《吴志》曰：将钦，字公弈，为右护军。孙权常入其内，母练帐缥被。权叹其在贵守约，敕御府为其母作锦被，改易帷帐。
又曰：甘宁住止常以缯锦维舟，去辄割弃以示奢。
又曰：诸葛融父兄质素，虽在军旅，身无采饰。而融锦罽文绣，独为奢侈。
环氏《吴纪》曰：蜀遣使献重锦千端。
《江表传》曰：陆逊攻刘备於夷陵，备舍船步走，烧皮铠以断道，使兵以锦挽车，走入白帝。
《蜀志》曰：先主入益州，赐诸葛亮、法正、张飞、关羽锦各千匹。
王隐《晋书》曰：袁甫，字公曹，称所知於领军何勖，勖曰： 君称其好人，则多所宜，何以为欲使宰民，不可为台阁职乎？ 甫曰： 人各有能有不能，此人虽好，好莫过锦，锦不可以为焰！ 
王隐《晋书》曰：窦妻苏氏善属文。符坚时，滔为秦州刺史，被徙流沙。苏氏思之，织锦为回文诗以寄滔。循环宛转以读之，词甚凄切。
《晋书》曰：石季龙僣立，迁都于邺，倾心事佛图澄，有重於勒。下书，衣澄以绫锦，乘以雕辇。
《南史》曰：宋元凶劭将作难，赐袁淑等裤褶。又就主衣取锦，裁三尺为一段，又中裂之，分萧斌与淑及左右，使以缚裤褶。
《齐书》曰：江淹为宣城太守，时罢归，始泊禅灵寺渚。夜梦一人，自称张景阳，谓曰： 前以一匹锦相寄，今可见还。 淹探怀中，得数尺与之。此人大恚，曰： 那得割截都尽！ 顾见丘迟，谓曰： 馀尺既无用，以遗君。 自尔，淹文章踬矣。
《赵书》曰：前石死，调大臣子弟六十人为挽郎，引锦一匹。
《后魏书》曰：甄琛为定州刺史，既至乡，衣锦昼游，政体严细，甚无声誉。
又曰：孝武至彭城，宋江夏王义恭献蜡烛十挺，武陵王骏献锦一匹。
《北史》曰：齐毕义云家有十馀机织锦，并造金服器物。
《后周书》曰：太祖曾在同州与郡公宴集，出锦罽及杂绫绢娄段，命诸将樗蒲取之。
《唐书》曰：王方庆，天后初为广州都督，境内清肃。手制褒之，曰： 朕以卿历职有称，故授此官。既美化远闻，实副朝寄。今赐卿杂彩六十段，并瑞锦等物，以彰善政也。 
又曰：大历初，代宗诏许宰臣元载、王缙及左仆射裴冕、户部侍郎判度支第五琦、京兆尹黎干，各出钱三十万，宴郭子仪于子仪私第，内侍鱼朝恩参其会焉。朝恩出锦三十匹、罗五十匹、绫一百匹，为子仪缠头之费。极欢而罢。旧俗，赏歌舞人以锦彩，置之头上，谓之缠头。宴飨加惠，借以为词。
又曰：大历中，代宗敕曰： 《王制》： 命市纳贾，以观人之好恶。布帛精粗不中度，广狭不中量，不鬻於市。 汉诏亦云： 纂组文绣害女工也。 朕思以恭俭克己，敦朴化人，每尚素玄之服，庶齐金土之价。而风俗不一，逾侈相高，浸弊於时，其来自久，耗缣缯之本，资锦绮之奢，异彩奇文，恣其夸竞。今师旅未戢，黎元不康，岂使淫巧之功，更亏恒制？在外所织造大张锦、软锦、瑞锦、透背，及大繝锦、竭凿六硬已上锦，独窠文纱四尺幅，及独窠吴绫、独窠司马绫等，并宜禁断。其长行高丽白锦、杂色锦，及常行小文字绫锦、花文所织盘龙、对凤、麒麟、师子、天马、辟邪、孔鹊、仙鹤、芝草、万字、双胜，及诸织差样文字等，亦宜禁断。 
又曰：张万福为和州刺史。贼许果至楚州大掠，节度使韦元甫命万福追讨。未至淮阴，果为其将康自劝近逐。自劝拥兵继掠，循淮南东，万福倍道追而杀之。代宗发诏以劳之，赐衣一袭、宫锦十双。
又曰：太和中，赐修指南车、记里鼓人，故金忠义男公亮绯衣、牙笏锦三十匹。
《范子计然》曰：锦大丈出陈留。
《列子》曰：范氏之藏火，子华曰： 若能入火取得锦者，从所多少。 商丘开入火往还而身不烧。
《尸子》曰：夫茧舍而弗治，则腐而弃；使工女缲之，以为美锦，人君朝而服之。
《子思子》曰：管仲馈锦也，虽恶而登朝；子产练紫也，虽美而不尊。(《孔子家语》)
《淮南子》曰：管仲文锦也，虽丑登庙；子产练帛也，美而不尊。(管虽不及圣，犹文锦也。子产先恩后去，如练帛，虽温，不堪为宗庙服。)
《抱朴子》曰：籍孺董邓，犹锦纨之裹尘埃。
又曰：寸锦足以知巧，刺鼠足以知勇。
又曰：寸裂之锦黻，未若坚完之韦布。
又曰：小文虽巧，犹寸锦细碎之珍。
《太公六韬》曰：夏桀、殷纣之时，妇人锦绣文绮之坐席，衣以绫纨尝三百人。
《穆天子传》曰：吉日甲子，天子乃执白圭玄璧，以见西王母，好献锦组百纯。(郭璞注曰：纯，匹，锦名也。组，绫属，音祖也。)西王母再拜受之。
又曰：盛姬之丧，天子使襞人赠用文锦。
《汉武内传》曰：帝见西王母巾器中有一卷小黄书，盛以紫锦之囊。帝问： 此书是仙方耶？不审其目，可得瞻盼不？ 王母出以示之： 此五岳之真形图也，文秘禁，岂汝秽质所宜佩？ 王母即命女宋灵宾更取一图，以与武帝。灵宾探怀中得一卷，盛以云锦之囊。王母起立，手以付帝。
《说苑》曰：魏文侯与田子方语，有两童子衣锦而侍於君前。田子曰： 此君之宠子乎？ 文侯曰： 非也。此其父死於战，此其幼孤也，寡人收之。 
《潜夫论》曰：夫攻玉以石，治金以盐，濯锦以鱼，浣布以灰，物故有丑治好者矣。
郭子横《洞冥记》曰：元鼎元年，起招仙灵阁於甘泉宫西。编翠羽麟毫为廉，有走龙锦，有翻鸿锦。
《西京杂记》曰：武帝时，得贰师天马，以玫瑰石为鞍辔，镂以金银，以绿地五色锦为蔽泥。
《王子年拾遗记》曰：员矫之山名环丘，东有云石，广五百里。有蚕，长七寸，黑色，有角、鳞。以霜雪覆之，然后作茧，长一尺，其色五彩。织为文锦，入水不濡。其质轻暖柔滑。
又曰：周成王时，因祗国致工女一人，善织，以五色丝内口中，手引而结之，便成文锦。其国人来献，有云昆锦文，如云霞，有楼堞；有离珠锦文，似贯佩珠也；有篆隶锦文，似大篆字；有列明锦文，罗灯烛七幅，皆广三尺。
又曰：周灵王起昆昭之台，以享群臣。张鸾章锦文，如鸾翔。
又曰：吴赵逵之妹善书画，巧妙无双。能於指间，以彩丝为云龙虬凤之锦，大则盈尺，小则方寸。
《神仙传》曰：淮南王为八公张锦绮之帐，燔百和之香。
又曰：左慈，字元放，庐江人，少有神道。尝在魏武帝坐，帝曰： 恨无蜀中生姜耳。 放曰： 亦可得也。 因曰： 吾前遣人到蜀买锦，可过敕使者，增市二端。 须臾，即得姜还，并获使报。
《华阳国志》曰：阎宪，字孟度，成都人，名知人。为绵竹令，以礼让化民，莫敢犯者。有民杜成夜行，得遗贿一囊，中有锦二十匹，求其主还之，曰： 县有明君，何敢负也！ 
《陈留风俗传》曰：襄邑县，南有涣水，北有睢水。传曰：睢、涣之间文章，故有黼、黻、藻、锦、日、月、华、虫，以奉天子宗庙御服焉。
《异物志》曰：锦鸟，文章如丹地锦，而藻缋互交。俗人见其似锦，因谓之锦鸟。
《邺中记》曰：石虎冬月施熟锦流苏斗帐，四角安纯金龙头，衔五色流苏。或用黄地博山文锦，或用紫绨及小明光锦。
又曰：织锦署在中尚方：大登高、小登高、大明光、小明光、大博山、小博、山、大茱萸、小茱萸、大交龙、小交龙、葡萄文锦、班文锦、凤皇锦、朱雀锦、韬文锦、桃核文锦。
《丹阳记》曰：斗场锦署平，关右迁其百工也。江东历代尚未有锦，而成都独称妙。故三国时，魏则市於蜀，而吴亦资西道。
《语林》曰：陈元方遭父丧，骨立。其母悯之，以锦被蒙其上。郭林宗往吊，见而责之，宾客绝百许日。
《世说》曰：石崇，锦步障四十里。
左思《蜀都赋》曰：贝锦斐成，濯色江波。
《古诗》曰：锦衾遗洛浦，同袍与我违。
《夏侯孝若集·羊太常辛夫人传》曰：夫人字宪英，卫尉肃侯毗之女。不好华丽。琇上夫人〈鼠单〉子帔，缘以锦，不肯服。从外孙胡毋杨上夫人锦被，夫人反卧之。
《诸葛亮集》曰：今民贫国虚，决敌之资，惟仰锦耳。
《张温表》曰：刘禅送臣温孰锦五端。
魏武《与杨彪书》曰：今赠足下锦裘二领。
○绣
《尚书·益稷》曰：矛欲观古人之象：藻、火、粉、米、黼、黻、絺、绣。
《尚书大传》曰：未命为士，得衣绣。
《毛诗·终南》曰：君子至止，黼衣绣裳。
又《杨之水》曰：素衣朱绣，从子于鹄。(鹄，曲沃邑也。鹄音沃。)
又《九罭》曰：《九罭》，美周公也。我遘之子，衮衣绣裳。
《周礼·秋官下·小行人》曰：合六币，琮以锦，琥以绣。
又《冬官上·画缋》曰：五采备谓之绣。
《礼记·月令》曰：仲秋之月，命有司文绣有恒，必循其故。
《左传·闵公》曰：狄伐卫，公与石祁子玦、宁庄子矢，曰： 以此赞国，择利而为之。 与夫人绣衣，曰： 听於二子。 
《春秋潜潭巴》曰：天子文绣布，地必动，绝无嗣。
《释名》曰：绣，修也，文修然也。
《史记》曰：范睢说昭王曰：秦、韩之地形，相错如绣。
又曰：文帝所幸慎夫人，令衣不得曳地，帷不得文绣，以示敦朴。
又曰：楚庄王有爱马，衣以文绣。
《汉书》曰：广川王去后昭信，谮姬荣爱： 视瞻意态不善，疑有私。 时爱为王刺方领绣，(晋灼注曰：今妇人直领为方领，上刺作黼黻文也。)去取烧之。
又曰：齐织作绣。宣帝时，呼韩邪单于来，赐帛绣绮八千匹。
又曰：武帝祠太一，祝宰衣紫及绣。
又曰：江充使匈奴，拜直指绣衣御史，使督三辅。
又曰：暴胜之为直指使者，衣绣持斧，逐辅盗贼，威震州郡。
又曰：罽宾刺文绣。
又曰：刺绣文，不如倚市门。此言末业，贫者之资也。
又曰：霍光薨，赠絮绣被百领。
又《百官表》曰：侍御史有绣衣直指，武帝所制。
《东观汉记》曰：更始遂共谋诛伯升，乃大会诸将，以成其计。更始取伯升宝剑，视之。绣衣御史申屠建，随献玉玦。更始竟不能发。
又曰：李忠独不掠财物，上曰： 我欲赐之，诸君无望乎？ 取大骊马及绣被以赐忠。
《魏志》曰：张既为尚书，出为雍州刺史。太祖谓既曰： 还君本州，可谓衣绣昼行矣。 
《魏略》曰：大秦国有金缕绣色绫，其国利得中国丝素，解以为胡绫。
《晋中兴书》曰：中宗所幸郑夫人衣无文绣。
《后魏书》曰：王宪为并州刺史，还京师。以宪年老，特赐锦绣布帛、珍羞礼膳。
《管子》曰：桀女乐三万人，无不服文绣衣裳也。
《墨子》曰：古之人未知为衣服，衣皮带茭；今则厚敛，百姓以锦绣文彩靡曼衣。
《范子计然》曰：能绣细文，出齐，上价匹二万，中万，下五千也。
《孙卿子》曰：天子尊重无上矣，衣被则五彩杂，间色，重文绣。
《庄子》曰：楚聘庄子，庄子曰： 子不见夫牺牛乎？衣以文绣，入於太庙，虽欲为孤犊，其可得乎！ 
《淮南子》曰：绣为被则宜，为冠则议。
《国语》曰：齐桓公曰： 昔吾先君襄公，陈妾数百，食必粱肉，衣必文绣。 
《帝王世纪》曰：纣不服短褐处於茅屋之下，必将衣绣游於九重之台。
贾谊曰：绣是古天子之服，今富人大贾，嘉会召客，以被墙屋。
《说苑》曰：晋平公使叔向聘吴，吴人饰舟以送之，左百人，右百人，有绣衣而豹裘者，有锦衣而狐裘者。归以告平公，平公曰： 吴其亡乎！ 
又曰：鄂君乘青翰之舟，张翠盖。越人拥楫而歌曰： 心悦君兮，君不知。 於是鄂君举绣被而覆之。
杨子《法言》曰：今之学也，非独为华藻，又从而绣其鞶帨。(喻今学繁多也。)
《盐铁论》曰：古庶人老耄而后衣丝，其馀则麻能而已，故命曰： 布衣 ；今富者绮绣国纨，素绨冰锦。
《论衡》曰：齐郡能刺绣，恒女无不能者。襄邑枲织锦，恒妇无不巧者。目见而手狎也。
又曰：刺绣之师能缝帷裳，网缕之工不能织锦。儒生能为文吏，文吏不能为儒生也。文吏一旦在位，则鲜冠利剑；一岁典职，则田宅并集。
又曰：绣之未刺，锦之未织，丝帛何以异哉？反其加五采之功，施针缕之饰，则文章焕耀。学士有文章，其犹丝帛布色之功。
桓谭《新论》曰：阳城子张名衡，蜀郡人王翁与吾，俱为讲乐祭酒。及寝疾，预买棺椁，多下锦绣，立被发冢。
焦赣《易林·离之大过》曰：被绣夜行，不见文章。安坐玉堂，乃无咎殃。
《洞冥记》曰：甘泉有霞光绣、藻龙绣、连烟绣。
《王子年拾遗记》曰：孔子生之夕，有麟吐玉书於阙里，人家乃以绣绂系麟角而去。
又曰：吴主孙权常叹魏、蜀未夷，军旅之隙，思得善画者，使图作山川地形军阵之象。赵夫人曰： 丹素之色易歇灭，不可为久宝，妾能刺绣。 作列国图於方帛上，写五岳河海城邑行阵之形，进於吴王，时人谓之针绝。
《吴越春秋》曰：吴王死，辞曰： 不忍见伍子胥！吾死，必结璧连组，以幕吾目。恐其不蔽，即复重罗绣三忄奄以为奄。明生不昭我身，死不见我形，吾何言哉！ 
《物理论》曰：世传有夫死而妇许以不嫁者，誓以绣衣襚以衣尸，纳诸棺焉。后三年，妇出适，迎有日矣。有行道人，夜求人家宿。向晨，主人语之妇约之辞，寄所誓之衣，曰： 子到若干里当逢之，还此衣焉。 或者出门，到所言处，果见迎车，具以事告，还其绣衣。妇遂自经而死。
又曰：夫论事比类，不得其体，虽饰以华辞，文以美言，无异锦绣衣掘株，管弦乐土梗，非其趋也。
《世说》曰：曹植妻衣绣，太祖登台见之，以违制命还家赐死。
《戒经·六禽变》曰：寅为衣裳文绣。
《梦书》曰：锦绣为忧事。有文章，梦得锦绣，忧县官也。
班固诗曰：长安何纷纷，诏葬霍将军。刺绣被百领，县官给衣衾。
张衡《四愁诗》曰：美人赠我锦绣段，何以报之？青玉案。
班固《与窦将军笺》曰：固於张掖县受赐虎头绣鞶囊一双。
慕容晁《与顾和书》曰：今致绣靴一量。
