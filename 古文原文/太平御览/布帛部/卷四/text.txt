○绢
《广雅》曰：繁、总、鲜支、縠，绢也。
《说文》曰：绢，似霜。
《释名》曰：绢，纟臣也，其丝纟臣厚而疏也。
《东观汉记》曰：南阳太守杜谓坐遣客为弟报仇，被征，会病卒，丧无所归。诏使持丧郡国邸，赙绢，绢千匹。
谢承《后汉书》曰：陈留夏馥避党事，遁迹黑山。弟靖载绢往饷之。於深阳县客舍见馥，颜色衰毁不复识，闻其声乃觉之。
华峤《后汉书》曰：李傕等大战弘农，百官士卒死者不可胜数。董承密招白波帅李乐等率众来共击傕等，大破之。乘舆乃得进，承夜潜过，曰： 先具舟船为应。 帝步出营，临河，岸高不得下。时中官伏德扶中宫，一手持十匹绢，乃取德绢连续挽而下。馀人匍匐岸侧，或自投死亡。
又曰：陈寔在乡闾，平心率物。有盗夜入其室，止於梁上。寔见，呼命子孙训之曰： 不善之人，未必本不慈，习与性成，如梁上君子是也。 盗惊，自投地。寔徐譬之曰： 视君状貌，不似恶人，宜深克己反善。然当由贫，今遗绢二匹。 自是一县无复盗窃。
《魏略》曰：文帝在东宫，尝从曹洪贷绢百匹，洪不称意。及洪犯法，自分必死。后遂得原。
《魏志》曰：赵俨为朗陵长，时袁绍举兵南侵，遣招诱豫州诸郡，多受其命。惟阳安郡不动，而都尉李通急录户调。俨见通曰： 方今天下未集，诸郡并叛，怀附者复收其绵绢，小人乐乱，能无遗恨？且远近多虞，不可不详也。 通曰： 绍与大军相持甚急，左右郡县皆叛乃尔，若绵绢不调送，观听者必谓我顾望有所须待也。 俨曰： 诚亦如君虑，然当权其轻重。小缓调，当为君释此患。 乃书与荀彧。
又曰：孙礼为扬州刺史，吴大将全琮帅数万众来侵寇。时州兵休使，在者无几，礼躬勒御之，战於芍陂。礼犯陷白刃，马被数创，手秉桴鼓，奋不顾身，贼众乃退。诏书慰劳，赐绢七百匹。
《魏略》曰：鲜卑素利等数来客见，多以牛马遗田豫，豫辄送官。胡以为前所与豫物显露，不如持金，乃密怀金三十斤，谓豫曰： 愿辟左右，我欲有所遗。 豫从之，胡因跪曰： 我见公贫，故前后遗公牛马，公辄送官。今密以此上公，可以为家资。 豫张袖受之，答其厚意。胡去后，悉皆付外，具以状闻。於是诏褒之曰： 昔魏绛开怀以纳戎，今卿举袖以受狄，朕甚嘉焉！ 乃即赐绢五百匹。豫得赐，分以其半藏小府。后胡复来，以半与之。
又曰：田豫罢官，归居魏县。会汝南遣健步诣征北，感豫宿恩，过拜之。豫为杀鸡炊黍，送诣陌头，谓之曰： 罢老苦汝来过，无能有益，若何？ 健步悯其贫羸，涕流而去。还，为故吏民说之，汝南为具资绢数千匹，遣人饷豫。豫一不受。
《魏志》曰：景初中，赐倭士王白绢五十匹。
《魏文帝诏》曰：今与孙骠骑和通商旅，当日月而至。而百贾偷利喜贱，其物平价，又与其绢，故官逆为平准耳。官岂少比物辈耶？
《吴志》曰：丹阳太守李衡，每欲治家，妻辄止之。衡密遣客十人，於武陵龙阳洲上作宅，种甘千株。临死，敕儿曰： 汝母恶吾治家，故穷如是。然吾州城有千头木奴，不责汝衣食，岁上一匹绢，亦足用耳。 衡亡后二十馀日，以问母，曰： 此当是种甘也。汝家失十户客七八年，必汝父遣为宅。汝父尝称太史公言： 江陵千树橘，当封君。 吾答： 人患无德，贫方好耳，用此何为？  吴末，衡甘成，岁得绢数千匹，家道殷足。
《吴录》曰：袁博为太守，黄君举为孝廉，为叶令，以俸禄市缣绢饷黄君家。黄氏负乡里债，债家到门，辄应云： 待叶令家饷。 
王隐《晋书》曰：王尼见太傅越曰： 公负尼物。 越答： 初不识此事。 尼曰： 昔楚人失布，谓令尹盗者。以令尹执政，不能奉礼率法，至使盗贼公行，是与自盗无异也。尼舍资财，军寇辄略，公为宰辅，未能禁贼，令尼穷困。是亦明公负物也。 越意解，大笑，与尼绢五十匹。
王隐《晋书》曰：刘实为伐蜀人作争功文书，得千匹绢。
又曰：苏节从兄韶亡后，著青黄绢衣，来与节言。
虞预《晋书》曰：武帝论平吴功，惟羊祜、王浚、张华三人各赐绢万匹，其馀莫得比此。
干宝《晋纪》曰：华谭依周馥。及琅邪王遣甘卓攻馥，谭先於卓有恩，卓募人入城求谭。入者至舍，问： 华侯在不？吾甘扬威使也。 谭曰： 不知华侯所在。 抽绢二匹，授之。使人还以告，卓曰： 是华侯也。 
《晋阳秋》曰：有司奏： 依旧调编绢。 武帝不许。
又曰：荆州刺史庾冰中子袭，尝贷官曹绢十匹。冰怒挞之，市绢还官。
又曰：胡威，字伯虎，父质之为荆州也，威自京都省之。停中十馀日，告归。临辞，质赐其绢一匹、为道路粮。威跪曰： 大人清高，不审於何得此绢？ 质曰： 是吾俸之馀，故以与汝耳。 
又曰：桓温入蜀，闻有善星人，招致之，独执其手，於星下问国祚修短。星人曰： 太微、紫微、文昌，三宫气侯决无忧虞，五十年外不论耳。 温不悦，送绢一匹、钱五千与之。
《晋中兴书》曰：翟汤，字道渊，寻阳人。太守幹宝遣船饷之，敕吏曰： 翟公廉让，卿致书讫，便委船还。 汤无人送致，乃更货易绢物，因寄还宝。
《宋书》曰：沈庆之年八十，梦有人以两匹绢与之，谓曰： 此绢足度。 寤而谓人曰： 老子今年不免矣。两匹，八十尺也；足度，无盈馀矣。 是岁果卒。
又曰：李安人行南徐州事。参军王回素为安人所亲，盗绢二匹。安人流涕谓曰： 我与卿契阔备尝，今日犯王法，乃卿负我也！ 於军门斩之。
又曰：孝武时，齐库上绢年调钜万匹，绵亦称此，期严限峻。人间买绢一匹至二三千，绵一两三四百。贫者卖妻子，甚者或自缢死。沈怀文具陈人困，由是绵绢薄有所减。
又曰：萧赤斧迁给事中、太子詹事，卒於家，贫无绢衾衣。
《齐书》曰：豫章王嶷拜陵还，过延陵季子庙，观沸井有。水牛突部伍，直兵执牛推问，嶷不许。取绢一匹抚系牛角，放归其家。
又曰：萧赤斧迁给事中、太子詹事，卒於家，贫无绢衾衣。
《梁书》曰：吉士瞻少时，尝於南蛮国中掷砖，无裈褰露，为侪辈所侮。及平鲁休烈军，得绢三万匹，乃作百裈，於外并赐军士，不以入室。
又曰：刘孝绰为吏部郎，坐受人绢一束，为饷者所讼，左迁信威临贺王长史。
又曰：任昉为义兴太守，及被代登舟，止有绢七匹、米五右。至都无衣，镇军将军沈约遗裙衫迎之。
又曰：费昶善为《乐府》，尝作《鼓吹曲》，武帝重之，敕曰： 才意新拔，有足嘉异！昔邯郸博物，卞兰巧辞，束帛之赐，实惟劝善。可赐绢十匹。 
又曰：周石珍，建康之廨隶也，世以贩绢为业。
又曰：传昭为临海太守，县令尝饷粟置绢于簿下，昭笑而还之。
又曰：裴邃为北梁、秦二州刺史，复开创屯田数千顷，仓廪盈实，省息边运，人吏获安。乃相率饷绢千馀匹，邃从容曰： 汝等不应尔，吾又不可逆汝，纳其二匹而已。 
《后魏书》曰：李崇在官和厚，明於决断。然性在财贿，贩肆聚敛。上令王公已下，从者百馀人，皆令任负布绢，即以赐之，多者过二百匹，少者百馀。惟长乐公手持绢二十匹而出，亦不异众，而当世称其廉俭。尚书令任城王澄疾不起，赐绢百匹。崇与章武王融，以所负过多，颠仆於地，崇乃复腰，融至损脚。时人为之语曰： 陈留章武，伤腰折股，贪人败类，秽我明主。 
又曰：尔朱荣之奉庄帝，召百宫悉至河阴。素闻元顺数谏诤，惜其谅直，谓朱端曰： 可语元仆射，但在省不须来。 顺不达其旨，闻害衣冠，遂便出走马，为鲜于康奴所害。家徒四壁，无物敛尸，令史王才达裂裳覆之。帝敕侍中元祉曰： 宗室丧亡非一，不可周赡。元仆射清苦之节，死乃益彰，特赠绢百匹。 
又曰：杨津除歧州刺史，巨细躬亲，孜孜不倦。有武功人，赏绢三匹，去城十里，为贼所劫。时有使者驰驲而至，被劫人因以告之。使者到州，以状白津，津乃下教云： 有人着某色衣，乘某色马，在城东十里被杀，不知姓名。若有家人，可速收视。 有一老母，行哭而出，云是已子。於是遣骑追收，并绢具获。自是阖境畏服。
又曰：杨津为华州刺史。先是，受调绢度尺特长，在事因缘，共相进退，百姓苦之。津乃令依公尺，其输物尤好者，赐以杯酒而出；其所输少劣者，为受之，但无酒，以示其耻。於是竞相劝励，官调更胜。
又曰：赵柔。有人遗柔铧数百枚者，柔与子善明鬻之市。有人从柔买，索绢二十匹。有商人知其贱，与柔三十匹。善明欲取之，柔曰： 与人交易，一言便定，岂可以利动心？ 遂与之。缙绅之流，闻而敬服。
又曰：陆馥为相州刺史，发奸擿伏，事无不验。百姓以为神明，无敢劫盗者。在州七年，家至贫约。征为散骑常侍，百姓乞留馥，千馀人献文，不许，谓群臣曰： 馥之著政，虽古人何以加之！ 赐绢五百匹。
又曰：李元忠去任，归李鱼川。孝庄时，盗贼蜂起。清河有五百人西戍戎还，经南赵郡，以路梗共投元忠，奉绢千馀匹。元忠惟受一匹，杀五牛以食之。遣奴为导，曰： 若逢贼，但道李元忠。 遣如言，贼皆舍避。
又曰：韩麒麟为齐州刺史，立性恭慎，恒置律令於坐傍。临终之日，惟有俸绢数十匹，清贫如是。
又曰：阳平王子衍转徐州刺史，至州病重。帝敕徐成伯乘传疗疾，差。成伯还，帝曰： 卿定名医，赉绢三千匹。 成伯辞，请受一千。帝曰： 《诗》云：人之云亡，邦国殄瘁。以是而言，岂惟三千匹乎？ 
又曰：辛穆再转汝阳太守，遇水涝人饥，上表请轻租赋，帝从之。遂敕汝阳一郡，听以小绢为调。
又曰：高允卒，诏给绢一千匹、布二千匹、绵五百斤、锦五十匹、杂彩百匹、谷千斛，以助丧用也。
又曰：王灵，字罗汉，为南兖州刺史。取官绢，因染，遂有割易。御史纠劾，会赦免。
又曰：宋鸿贵为定州北平府参军，送戍兵於荆，坐取兵绢四百匹。兵欲告之，乃斩兵十人。
又曰：公孙轨为武牢镇将。初，太武将北征，发驴以运粮，使轨部调雍州。轨令驴主皆加绢一匹，乃与受之。百姓语曰： 驴无强弱，负绢自壮。 众共嗤之。
《北齐书》曰：崔暹迁尚书左仆射仪同三司，时调绢以七尺为丈，暹言之，乃依旧焉。
又曰：孝昭帝赐百官射，王晞中的，当得绢。为不书箭，有司不与。晞陶陶然，曰： 我今可谓武有馀，文不足矣！ 
《隋书》曰：厙狄士文尝入朝，遇上置酒高会，赐公卿入左藏任取多少。人皆极重，士文独口衔绢一匹，两手各持一匹。上问其故，士文曰： 臣口手俱满，馀无所须。 上异之，别加赏物，劳而遣之。
《唐书》曰：侍御史马周上疏云： 往者贞观之初，一匹绢才得一斗米，而天下怗然。百姓知陛下甚忧怜之，故人人自安，曾无怨讟。自五六年来，频岁丰稔，一匹绢得粟十馀石，而百姓皆以为陛下不忧怜之，咸有怨言。又今所营为乐，颇多不急之务故也。 
又曰：太宗初即位，风闻诸曹案典受赂，乃遣左右，试以财物遗之。有司闻令史受馈绢一匹，上将杀之，裴矩进谏曰： 此人受赂，诚合重诛；但陛下以物试人，则行极法，所谓固入其罪，恐非导德齐礼之义。 上善之。
又曰：高宗朝，诏： 自今已后，天下嫁女受财，三品已上之家，不得过绢三百匹，四品不过二百匹，六品、七品不得过百匹，皆充所嫁女之资装等用。其夫家不得受陪门之财。 
又曰：文宗大和六年，赐故卫国公李靖五代孙、前凤翔司录参军晨芳绢二百匹、衣笏一副，并还先奏高祖太宗书诏及官告衣物等。
《后唐史》曰：赐宰相李愚绢百匹、钱百缗、铺陈物一十三件。时愚病，上令中使宣问。愚所居寝室，萧然四壁，卧弊毡而已。中使具言其事，上曰： 嘻！宰相月俸钱几何，而委顿如此？ 故有是赐。
《四王起事》曰：张方移惠帝於长安，兵人入殿取物，持调御绢二尺幅。自魏、晋之积，将百馀万匹，三日取之，尚不缺角。
《四王起事》曰：惠帝於邺，与成都王还洛阳，出城仓卒，上下无持资食之调。道中有驱羊二百馀口者，便勒将至洛，得以为粮。至洛，卢志启以右藏绢倍还羊主。
《搜神记》曰：永嘉中，有天竺胡人能取绢，与人各执一头，剪断之，已而取两段合持之则复还，连绵可练，无异故体也。
又曰：吴先主病，遣人於门观不祥。巫启见一鬼着绢巾，似是大臣将相。其夜，先主梦见鲁肃来入，衣巾如之。
《述异记》曰：清河崔基寓居青州。朱氏女姿容绝伦，崔顷怀招揽，约女为妾。后三更中，忽闻扣门外。崔披衣出迎，女雨泪呜咽，云： 适得暴疾丧亡，忻爱永夺。 悲不自胜。女於怀中抽两匹绢与崔，曰： 近自织此绢，欲为君作裈衫，未得裁缝，今以赠离。 崔以锦八尺答之，女取锦曰： 从此绝矣。 言毕，豁然而灭。至旦，告其家，女父曰： 女昨夜忽心痛，夜亡。 崔曰： 君家绢帛，无零失耶？ 答云： 此女旧织馀两匹绢，在箱中。女亡之始，妇出绢，欲裁为送终衣，转眄失之。 崔因此具说事状。
《先贤行状》曰：范郃，字孝悌。少时会省外家，逢掠者驱其牛取衣物去。郃还车，知贼不得席后三匹绢，乃追呼令取之。贼知长者，悉还所取而辞谢焉。
《三辅决录》曰：平陵士孙奋赀至一亿七十万，富闻京师。而性俭吝，以子瑞辟梁冀掾，奋送绢五匹，食以乾鱼。
《邺中记》云：石虎以辰日腊，子日祀祖，於殿庭立五仙人，高数丈，五彩幢盖。大会群臣於太武殿上，使各三探，乃有得绢百匹者，有得数十匹者，有得一二匹者。虎辄大笑以为乐。
孔舒元《在穷记》曰：太安二年六月，贼遂来入门。时家见有绢布三千馀匹及衣被器物，皆令婢使辇出著庭中，恣其所取。
《魏武帝令》曰：今清时，但当尽忠於国，效力王事。虽私结好於他人，用千匹绢、万石谷，犹无所益。
又曰：东曹掾田畴言： 前以无功，横被封赏之赐，以实自归，教从所执。昨到下车，见绢三千匹、谷五千斛，惊愕怪惧，未敢自宁。乞还藏府，以为军储。 
《世语》曰：王经，字彦律。初为江夏太守，大将军曹爽附绢二十匹，令交市於吴。经不发书，弃官归。母问归状，经以实对。母以经典兵马而擅去，对送吏杖经五十。爽闻，不复罪经。
《世说》曰：范宣年八岁，后园挑菜，误伤指，大啼。人问： 痛耶？ 答曰： 非为痛也，但身体发肤，不敢毁伤，是以啼耳。 宣洁行廉约，韩豫章遗绢百匹，终不肯受，后韩与范同车，就车裂二丈。韩云： 宁可使妇无裈也？ 范笑而受之。
《孝子传》曰：董永父终，贫不遂葬，以身质钱一万。既葬就役，逢一女子，求与永为妻，云能织绢。永诣主人，主人令织，一旬三百匹。债足，女辞去，曰： 我天之织女也，帝见君孝，使我共偿耳。 因遂不见。
