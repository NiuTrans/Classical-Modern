○葬送一
《易下·系》曰：古之葬者，厚衣之以薪，葬之中野，(衣之以薪而埋之於中野。)不封不树，丧其无数。后世圣人易之以棺椁，盖取诸《大过》。
《尚书》曰：周公在丰，(致政，老在丰也。)将没，欲葬成周。周公薨，成王葬于毕。(成王不敢臣周公，故归于武王，葬毕也。)
《礼记·曲礼上》曰：助葬必执绋。(绋，引申索。)
《礼记·檀弓上》曰：太公封营丘，比及五世，皆反葬于周。君子曰： 乐，乐其所自生。礼，不忘其本。古之人有言曰：狐死正丘首，仁也。 (正丘首，正首丘也。仁，恩也。)
又曰：舜葬于苍梧之野，盖三妃未之从也。(古不合葬。)
又曰：葬于北方北首，三代之达礼也，之幽之故也。(北方北首，国北也。)
又曰：子柳之母死，子硕请具。(具，丧之器用也。子柳，鲁叔仲皮之子，子硕兄。)子柳曰： 何以哉？ (言无其财。)子硕曰： 请粥庶弟之母。 (粥谓嫁之也。妾贱，取之曰买之也。)子柳曰： 如之何其粥人之母，以葬其母也？不可。 
又曰：公叔文子升于瑕丘，蘧伯玉从。(二子卫大夫也。文子，献公之孙名拔也。)文子曰： 乐哉，斯丘也。死则我欲葬焉。 伯玉曰： 吾子乐之，则瑗请前。 (刺其欲害人良田。瑗，伯玉名也。)
又曰：成子高寝疾，(成子高，齐大夫。国成伯，高父也。)庆遗入请曰： 夫子病革矣。如至乎大病，则如之何？ (观其意也。革，急也。庆遗，封之族。)子高曰： 吾闻之也，生有益于人，死不害于人。吾纵生无益于人，吾可以死害于人哉？我死则择不食之地而葬我焉。 (不食谓不垦耕。)
又曰：国子高曰： 葬也者，藏也。藏也者，欲人之弗得见也。是故衣足以饰身，棺周于衣，椁周于棺，土周于椁，反壤树之哉！ 
又曰：孔子之丧，有自燕来观者，舍于子夏氏。子夏曰： 圣人之葬人，与人之葬圣人也，子何观焉？昔者夫子言之曰：吾见封之若堂者矣。见若防者矣，(防形旁杀平上而长。)见若覆夏屋者矣，(覆谓茨瓦也。夏屋，今之门庑也，其形傍广而卑。)见若斧者矣，从若斧者焉。马鬛封之谓也。 
《礼记·檀弓上》曰：季武子成寝。杜氏之葬在西阶之下，请合葬焉。许之。入宫而不敢哭。武子曰： 合葬，非古也。自周公以来，未之有改也。吾许其大而不许其细，何居？ 命之哭。
又曰：子游问具。夫子曰： 称家之有亡。 子游曰： 有亡恶乎齐？ (恶乎齐，问丰省之比。)夫子曰： 有无过礼。苟亡矣，敛首足形，还葬，悬棺而封。(不设碑繂，不备礼也。)人岂有非之者哉？ 
又曰：宋襄公葬其夫人，醯醢百瓮。
《礼记·檀弓下》曰：季子皋葬其妻，犯人之禾。申祥以告，曰： 请庚之。 (申祥，子张子。庚，偿也。)子皋曰： 孟氏不以是罪予，朋友不以是弃予，以吾为邑长于斯也。买道而葬，后难继也。 (恃宠虐民，非也。)
又曰：延陵季子适齐，于其反也，其长子死，葬于嬴博之间。(嬴博，齐地，泰山县是也。)孔子曰： 延陵季子，吴之习于礼者也。 往而观其葬焉。其坎深不至于泉，(以生恕死。)其敛以时服。既葬封，广轮掩坎，其高可隐也。(轮，从也。隐，据也。)既封，左袒，右还其封，且号者三，曰： 骨肉归复于土，命也。若魂气则无不之也，无不之也。 (还，回。)而遂行。孔子曰： 延陵季子之于礼，其合矣乎！ 
又曰：子路曰： 伤哉贫也！生无以为养，死无以为礼也。 孔子曰： 啜菽饮水尽其欢，斯之谓孝；敛手足形，还葬而无椁，称其材，斯之谓礼。 (还犹疾也。)
《礼记·王制》曰：天子七日而殡，七月而葬；诸侯五日而殡，五月而葬；大夫、士、庶人三日而殡，三月而葬。(尊者舒，卑者速。《春秋传》曰： 天子七月而葬，同轨毕至；诸侯五月，同盟至；大夫三月，同位至；士逾月，外姻至。 )三年之丧，自天子达庶人。县封葬不为雨止。不封不树。丧不贰事。
《礼记·曾子问》曰： 葬引至于堩，日有食之，则有变乎？且不乎？ (堩，道也。变谓异礼。)孔子曰： 昔吾从老聃助葬于巷党。及堩，日有食之。老聃曰： 丘，止柩就道右，止哭以听变。 既明，反而后行。曰 礼也 。(巷党，党名也。)反葬，丘问之曰： 夫柩不可以反也。日有食之，不知其已之迟也，则岂如行哉？ (已，止也。数读为速。)老聃曰： 夫柩不早出，不墓宿。(侵晨夜则近奸寇也。)见星而行者，惟罪人与奔父母之丧者乎！日有食之，安知其不见星也？(为无日而慝，祚豫止。)且君子行礼，不以人之亲痁患。  (痁患，病也。以人之父母行礼而恐，惧其有患害不为也。)
《礼记·曾子问》曰： 并有丧，如之何？何先何后？ (并谓父母。若亲同者，同月死。)孔子曰： 葬，先轻而后重；其奠也，先重而后轻，礼也。自启及葬不奠。(不奠，务于当葬者。)行葬不哀次。(不哀次，轻于在殡者。)反葬，奠而后辞于殡，遂修葬事。(殡当为宾，声之误也。辞于宾谓告将葬启期也。)其虞也，先重而后轻，礼也。 
《礼记·丧大记》曰：君葬用輴，四綍，二碑，御棺用羽葆；大夫葬用輴，二綍，二碑，御棺用茅；士葬用国车，二綍，无碑，比出宫，御棺用功布。(大夫废輴，此言輴，非也。)
《礼记·中庸》曰：父为大夫，子为士，葬以大夫，祭以士。父为士，子为大夫，葬以士，祭以大夫。
《左传·隐公》曰：公将如棠观鱼者，臧僖伯谏，不从。冬，臧僖伯卒。公曰： 叔父有憾于寡人，(叔父有憾，观鱼不听也。)寡人弗敢忘。 葬之加一等。
又曰：元年冬，十月庚申，改葬惠公。公弗临，(贾逵曰：改葬，改备礼也。葬嗣君之事，公不临，言无恩。礼曰改葬细也。)故不书。惠公之薨也，有宋师，太子少，葬故有阙。是以改葬。(言是以，明礼缺故也。)
又曰：天子七月而葬，同轨毕至；诸侯五月，同盟至；大夫三月，同位至；士逾月，外姻至。
《左传·僖上》曰：许穆公卒于师，葬之以侯，礼也。(男而侯礼，加一等。)凡诸侯薨于朝会，加一等；(诸侯命有三等：公为上等，侯伯为中等，子男为下等。)死王事，加二等。于是有以衮敛。(死王事谓朝天子，以命用师。衮敛者，上公九命服衮也。)
《左传·宣上》曰：葬敬羸，旱无麻，始用葛茀。(记礼变之所由。茀所以引柩，殡则有之以备火，葬则以下柩。)雨，不克葬，礼也。礼：卜葬先远日，辟不怀也。(怀，思也。)
《左传·成上》曰：宋文公卒。始厚葬，用蜃炭，益车马，始用殉，重器备。椁有四阿，棺有翰桧。君子谓华元、乐莒 于是乎不臣。臣，治烦去惑者也。今二子者，君生则纵其惑，死又益其侈，是弃君于恶，何臣之为？ 
《左传·昭二》曰：叔孙卒，杜泄将以路葬，且尽卿礼。(路，王所赐叔孙车。)南遗谓季孙曰： 叔孙未乘路，葬焉用之？且冢卿无路，介卿以葬，不亦左乎？ 
《左传·昭十二》曰：郑简公卒，将为葬除。(除葬道。)及游氏之庙，(游氏，子太叔族。)将毁焉。子太叔使其除徒执用以立，而无庸毁。(用毁庙具。)曰： 子产过女，而问 何故不毁 ，乃曰 不忍庙也。诺，将毁矣  。(教毁庙者之辞。)既如是，子产乃使辟之。毁之，则朝堋；弗毁，则日中而堋。
《春秋说题辞》曰：葬，尸下藏也。人生于阴，含阳充；死入地，归所与也。(宋均注：人生阴谓在胞胎中。)
《论语·先进》曰：颜渊死，门人欲厚葬之。子曰： 不可。 门人厚葬之。子曰： 回也视予犹父也，予不得视犹子也。非我也，夫二三子也。 (言颜路在，听门人厚葬之。)
《白虎通》曰：周公以王礼葬何？以为周公践祚理政，与天同志。原天之意，子爱周公，与文武不异。故以王礼。
《尔雅》曰：葬，藏，谓之圹宅。兆茔，域地也。
《说文》曰：窆，葬下棺也。
《史记》曰：项王已死，楚地皆降汉，独鲁不下。汉乃引天下兵欲屠之。为其守礼义，为王死节，乃持项王头示鲁。鲁父兄乃降。始楚怀王初封项籍为鲁公，及其死，鲁最后下，故以鲁公礼葬项籍彭城。
《史记》曰：临江闵王荣，以孝景前四年为太子，四岁，废为临江王。四年，坐侵庙壖为宫，上征荣诣中尉府。中尉郅都责讯王，王恐，自杀，葬蓝田。燕数万衔土置冢上。百姓怜之。
又曰：郭解姊子负解之势，与人饮，强灌之。人怒，拔刀刺杀解姊子，去亡。解姊怒曰： 以翁伯之义，人杀吾子，贼不得。 弃其尸于道，不葬，欲以辱解。解使人微知贼处。贼窘，自归，具以实告解。解曰： 杀之固当，吾儿不直。 遂去其贼罪。其姊子乃收而葬之。诸公闻之，皆多解之义。
《战国策》曰：秦宣太后爱魏馀，病且死，令曰： 我死，必以魏子为殉。 庸芮为之说后曰： 以死者为有知乎？ 曰： 无知。 芮曰： 何乃空以生之所爱，葬无知之死人哉？若死者有知，先王之积怒久矣。太后救过不暇，何得私魏子乎？ 太后乃止。
《汉书》曰：韩信，淮阴人。家贫无行，不得推择为吏，又不能治生为商贾。常从人寄食，其母死，无以葬，乃行营高燥地旁可置万家者为冢。
又曰：张良始所见下邳圮上老父与书者，后十三岁，从高帝过济北，果得穀城山下黄石，取而宝祠之。及良死，并葬黄石。每上冢，伏臈祠黄石。
又曰：卫青贵，而平阳侯曹寿有恶疾，就国。长公主问列侯贤者，左右皆言大将军。主叹曰： 此出吾家，常从我奈何？ 左右曰： 于今尊贵无比。 于是，主讽皇后，言之上，乃诏青尚平阳主，合葬起冢。
又曰：三长史害张汤，自杀，昆弟欲厚葬。汤母曰： 汤为天子大臣，被恶言而死，何厚葬为？ 载以牛车，有棺而无椁。上闻之，曰： 非此母不生此子。 迺尽诛三长史。
又曰：主父偃方贵幸时，客以千数。及死，无一人视，独孔车收葬焉。上闻之，以车为长者。
又曰：霍光薨，上及皇后太后亲临光丧。太中大夫任宣与侍御史五人持节护丧事。赐金钱缯絮，绣被百领，衣五十箧，璧珠玑玉衣，(师古曰：《汉仪注》以玉为襦，如铠状，连缀之，以黄金为缕，腰以下玉为札，长尺广二寸，半为甲。下至足，亦缀以金缕也。)便房、黄肠题凑各一具，(苏材曰：以柏木黄心致累棺外曰黄肠。木头皆内向，故曰题凑。如淳曰：便房，冢圹中室也。《汉仪注》：天子陵中明中高丈二尺，周二丈，内梓宫，次楩椁、柏黄肠题凑也。)东园温明，(服虔曰：东园处此器形如方漆桶开一面，漆画之，以镜置其中，以悬尸上，大敛并盖之矣。)皆如乘舆制度。载光尸柩以辒辌车，黄屋左纛，发材官轻车、北军五校士军陈，至茂陵，以送其葬。谥曰宣城侯。发三河卒穿复土起冢，祠堂置园邑三百家。
又曰：金日殚薨，赐葬具冢地，送以轻车，介士军至茂陵，谥曰敬侯。
又曰：杨王孙者，孝武时人也。学黄老之术，家业千金。厚自奉养，生亡所不至。及病且终，先令其子曰： 吾欲倮葬，以反吾真。必亡易吾意。死则为囊盛尸，尸入地七尺。即下，从足引脱其囊，以身亲土。 其子欲默而不从，重废父命；欲从之，心又不忍。乃往见王孙友人祁侯。祁侯与王孙书。王孙报曰： 盖闻古之圣王，缘人不忍其亲，故为制礼。今则越之。吾是以裸葬，将以矫世。吾闻之：神精者，天之有；形骸者，地之有。精神离形，各归其真，故谓之鬼。鬼之为言归也。尸块然独处，岂有知哉？裹以币帛，隔以棺椁，支体结束，口含玉石，欲化不得，郁为枯腊。千载之后，棺椁朽腐，乃得归土，就其真宅。 祁侯曰： 善。 遂祼葬。
又曰：朱云年七十馀，终于家。病不呼医药，遗言：以身服敛，棺周於身，土为椁，(韦昭曰：烧土为椁也。)为丈五坟，葬平陵东郭外。
又曰：韦玄成为相，病且死。因使者自白曰： 不胜父子私，愿乞体骨，归葬父墓。 上许焉。
又曰：朱邑病且死，嘱其子曰： 我故为桐乡吏，其民爱我，必葬桐乡。后世子孙奉我，不如桐乡民。 及死，其子葬之桐乡西郭外，民果共为邑起冢立祠，岁祠祭，至今不绝。
又曰：孔光薨，王莽白太后，使九卿策赠以太师、博山侯印绶，赐乘舆秘器金钱杂帛。少府供帐，公卿百官会吊。送葬，载以乘舆及副各一乘，羽林孤儿、诸生合四百人挽送，车万馀两。将作穿复土，河东卒五百人起坟，如大将军王凤制度。
又曰：董贤死，见废，裸诊其尸，因埋狱中。贤所厚吏沛人朱诩自劾。去大司马府，备棺衣，收贤尸葬之。王莽闻之，大怒，以他罪系杀诩。
又曰：楚王戊女解忧妻乌孙。公主上书言年老思乡，愿得归骸骨葬汉地。天子悯而迎之。公主与孙男女三人俱来。后二岁卒，三孙因留守坟墓。
又曰：楼护字君卿，结交士大夫，无所不倾其。交士长者，尤见亲敬。母死，送葬者致车二三千两。
《后汉书》曰：永平十二年，诏曰： 昔曾闵奉亲，竭欢致养；仲尼葬子，有棺无椁。丧贵致哀，礼存宁俭。今百姓送终之制，竞为奢靡，生者无担石，而财力尽于坟土；伏腊无糟糠，而牲牢兼于一奠。靡破积代之业，以供朝夕之费，岂孝之意哉？有司其申明科禁，宣下郡国。 
范晔《后汉书》曰：孔僖拜临晋令，卒官，遗令即葬。二子长彦并十馀岁，蒲坂令许君然劝令反鲁。对曰： 今载柩而归，则违父令；舍墓而去，心所不忍。 遂留华阴。
《续汉书》曰：张奂，光和四年卒，遗令曰： 吾前后仕进，十腰银艾，不能和光同尘，为谗邪所忌。但地底冥冥，长无晓期，而复缠以纩绵，牢以钉密，为不喜耳。今幸有前穿，朝陨夕下，措尸灵床，幅巾而已。奢非桓文，俭非王孙，推情从意，庶免咎吝。 诸子从之。
又曰：周畅字伯持，性仁慈，为河南尹。永初二年夏，旱，久祷无应。畅因收葬洛城旁客死骸骨凡万馀人，应时澍雨，岁乃丰稔。位至光禄勋。
《东观汉记》曰：光武发蓟还，士众喜乐，鼓声歌咏，八荒震动。过范阳，命诸将收葬吏士。又东平王苍葬，章帝访，诏有司加赐銮路、乘马、龙旗、九旒、虎贲百人。
又曰：东海王强薨。追念强雅性恭俭，不欲令厚葬以违其意，诏中常侍杜岑、东海相传曰： 王恭谦好礼，以德自终。敕官属遣送，务行约省。茅车瓦器，以成王志。 
又曰：王丹，闾里有丧忧，辄度其资用，教之俭约，因为其制日定葬。其亲丧，不过留殡一月，其下以轻重为差。
又曰：梁鸿病因，与高伯通及会稽士大夫语曰： 昔延陵季子葬于嬴博之间，不归其乡，慎勿听妻子持尸柩去。 终后，伯通等为求葬处。有要离冢高燥，众人曰： 要离，古烈士。今伯鸾亦清高，令相近。 遂葬要离冢旁。子孙归扶风。
