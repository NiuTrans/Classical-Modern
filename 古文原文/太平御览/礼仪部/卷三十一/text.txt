○椁
《周礼·地官·闾师》曰：凡庶民不树者不椁。
《礼记·檀弓上》曰：子游曰： 昔者夫子居于宋，见桓司马自为石椁，三年而不成。夫子曰： 若是其靡也！死不如速朽之愈也。 死之欲速朽，为桓司马言之。 
《礼记·檀弓下》曰：孔子之故人曰原壤，其母死，夫子助之沐椁。(沐，治也。)原壤登木曰： 久矣，予之不托于音也！ (木，椁材也。托，寄也。谓叩木以作音也。)歌曰： 狸首之班然，执女手之卷然。 (说人辞也。)夫子为弗闻也者而过之。从者曰： 子未可以已乎？ 夫子曰： 丘闻之，亲者无失其为亲也，故者无失其为故也。 
又《丧大记》曰：君松椁，大夫柏椁，士杂木椁。(椁谓周棺者也。天子柏椁，以端长六尺，夫子制于中都。使庶人之椁五尺五寸，谓端方也。)棺椁之间，君容祝，大夫容壶，士容甒。(间可以藏物，因以为节。)
《左传·定上》曰：魏献子属役於韩简子及原寿过，(简子，韩起孙不信也。寿过，周大夫也。)而田于大陆，焚焉。还，卒于宁。(宁，今修武，魏地。)范献子去其柏椁，以其未复命而田也。(范献子伐魏，子为政，去其柏椁，是贬。)
《广雅》曰：椁，廓也。
《史记》曰：始皇葬骊山，发北山石为椁。
又曰：慎夫人鼓瑟，上自倚瑟而歌，意凄怆悲怀，顾谓群臣曰： 嗟乎！北山石为椁，用纻絮斮，陈漆其间，(纻絮以漆著其间。)岂可动哉？ 左右曰： 善！ 张释之前曰： 使其中有可欲者，虽锢南山，犹有郄。使其中无可欲者，虽无石椁，又何慼焉？ 文帝称善。
《古史考》曰：禹作土堲以周棺，汤作木椁易土堲。
《汉书》曰：始皇石椁中为游。
又刘向上书曰：棺椁之作，自黄帝始也。(臣瓒注曰：殷人作棺椁也。)始皇葬於骊山，后牧儿亡羊，羊入其藏。牧者持火照求羊，失火，烧其藏及椁。
《续汉礼仪志》曰：侯王、公主、将军、特进薨，使者治丧，作柏椁。
《东观汉记》曰：明帝自制石椁，广丈二尺，长二丈五。
《魏志》曰：夫馀国厚葬，有椁无棺。东沃沮，其葬作大木椁，长十馀丈，开一头作户。举家皆共椁，刻木为数。
鱼豢《魏略》曰：高丽，其死葬，有椁无棺，停丧百日也。
《越绝书》曰：阖闾葬，铜椁三重。
《二石伪事》曰：佛图澄死时，众官皆殡敛。以生所服、锡杖、钵，终内着棺中，为其埋石作椁。葬毕经年，冉闵后，故发椁开棺视之，了不见体骨处所，惟见杖钵存焉。
《庄子》曰：卫灵公死，卜葬沙丘而吉。掘之数仞，得石椁焉。有铭曰： 不冯其子。 灵公夺而埋之。
郭缘生《述征记》曰：桓魋石椁在九里山之东北也。椁有二重，门间隐起，青石方净如镜，门扇数四。
《博物志》曰：汉滕公薨，公卿送至东都门。四马悲鸣，掊地不行。于蹄下得石椁，有铭曰： 佳城郁郁，三千年见白日，吁嗟滕公居此室。 
《豫章记》曰：艾县有一冢，凿青石以为椁，制度非常，号曰 杨柳冢。 历代久远，莫知其谁。
○欑
《礼记·丧大记》曰：君殡用輴，欑至于上，毕涂屋。大夫殡以帱，欑置于西序，涂不暨于棺。士殡见衽，涂上。帷之。(郑玄注云：欑犹菆也。)
《释名》曰：涂曰欑，欑木于上而涂之也。
○刍灵
《周礼·春官·冢人》曰：及葬，言鸾车象人。(鸾，遣车也。象人，以刍草为人。言，问其不如法度也。)
《礼记·檀弓》曰：涂车、刍灵，自古有之，(刍灵，束茅为人马。谓之灵者，神之类。)明器之道也。(言与明器同。)孔子谓 为刍灵者善 ，谓 为俑者不仁 ，不殆于用人乎哉？(俑，偶人也。有面目机发，有以于生人。孔子善古而非周。)
《释名》曰：束草为人马，以神灵名之也。
《续汉书·礼仪志》曰：天子崩，刍灵三十六尺。
王肃《丧服要记》曰：鲁哀公葬父，孔子问曰： 宁设桐人乎？ 哀公曰： 桐人起于虞卿。虞卿，齐人，遇恶继母不得养，父死不得葬。知有过，故作桐人。吾父生得供养，何用桐人为？ 
陆机《士庶挽歌辞》曰：埏埴为涂车，束薪作刍灵，
○明器
《周礼·春官·冢人》曰：大丧，入藏凶器。(凶器，明器。)
《周礼·夏官·司兵》曰：大丧，廞五兵。(廞，兴作也。兴作明器之共。)
《礼记·檀弓上》曰：宋襄公葬其夫人，醯醯百瓮。曾子曰： 既曰明器矣，而又实之。 (言名之为明器与祭器皆实之，是乱鬼器与人器也。)
又曰：既殡，旬而布材与明器。(木工宜乾暗，且预成。材，椁材也。)
又曰：之死而致死之，不仁而不可为也；之死而致生之，不知而不可为也。(之，往也。死之生之，谓无知与有知也。为犹行也。)是故竹不成用，瓦不成沫，木不成斫，(成犹善也。竹不可用善，谓边无膝。味当作沫。沫，靧也。)琴瑟张而不平，竽笙备而不和，(无宫商之谓。)有锺磬而无簨虡。(不悬之也。横曰簨，植曰虡。)其曰明器，神明之也。(言神明死之也。神明者，非人所知，折其器如此。)
又曰：仲宪言于曾子曰： 夏后氏用明器，示民无知也。(所谓致死之。仲宪，孔子弟子原宪。)殷人用祭器，示民有知也。(所谓致生之。)周人兼用之，示民疑也。 (言使民疑于无知与有知。)曾子曰： 其不然乎！其不然乎！(非其说之非也。)夫明器，鬼器也；祭器，人器也。夫古之人，胡为而死其亲乎？ (言仲宪之言，三者皆非。此或用鬼器，或用人器。)
又《檀弓下》曰：孔子谓 为明器者，知丧道矣 。备物而不可用也。哀哉，死者而用生者之器，不殆於用殉乎哉？其曰明器，神明之也。(神明，死者异于生人也。)
《释名》曰：送死之器曰明器，神明之器异于人。
《盐铁论》曰：古者明器有形无实，示人不用也。今厚资多藏，器用如生人，并衣绨纨。
江逌表曰：宣皇帝顾命：终制，山陵不设明器，以贻后则。景帝奉遵遗敕。逮文明皇后崩，武皇帝亦承前，无所设施，惟酺醢之奠瓦器而已。昔康皇帝玄宫内宝奁乌粥，此盖太妃因己之情，实违先志累世之法。今永欲以为故事，用此二物。
○明衣
《说文》曰：，鬼衣也。(读如葛垒萦之萦。)
《穆天子传》曰：赠用文锦明衣。
○祖载
《周礼·春官·丧祝》曰：掌大丧，及朝，御柩，乃奠；(朝，将葬朝于祖考庙。)及祖，饰棺，及载，遂御之。(祖，将葬祖于庭。)
《礼记·檀弓》曰：殡于客位，祖于庭，所以即远也。
《仪礼·既夕》曰：既夕哭，请启期，告于殡。夙兴，设盥于祖庙门外。(祖，王父也。下士祖祢共庙。)有司请祖期。(将行而饮食曰祖。祖，始也。)
《白虎通》曰：祖于庭何？夺孝子之恩也。祖，始。始载于庭也。乘车辞祖祢，故为祖载也。
○翣
《周礼·夏官》曰：御仆，大丧持翣。(翣，棺饰也。持之者，夹蜃车。)
《礼记·檀弓下》曰：周人廧置翣。(郑玄注云：廧，柳衣。翣者，车饰也。)
又《礼器》曰：天子七月而葬，五重八翣；诸侯五月而葬，三重六翣；大夫三月而葬，再重四翣。此以多为贵也。
又《丧大记》曰：饰棺，君黼翣二，画翣二。大夫黻翣二，画翣二；士画翣二。
《古史考》曰：周公作翣。
《齐书》曰：张绪卒日，无宅以殡，遗命：凶事不设柳翣。
《庄子》曰：战而死者，其人之葬也，不以翣资。(翣者，武之所资也。战而死者，无武也，翣将安施耳。)
《世本》曰：武王作翣。
董勋答问曰：翣似屏风，人持随丧车前后左右也。
○绋
《礼记·杂记》曰：诸侯丧，执绋五百人，四绋皆衔枚。(绋，引车索。)
《释名》曰：从前引曰绋。绋，发也。发车使行。
《续汉书·礼仪志》曰：礼，登遐，中黄门、虎贲执绋。
又曰：公卿已下子弟凡三百人执绋弗，白素帻，委貌冠。
杜预《要集》曰：凡挽，天子六绋，诸侯四，大夫二，士一。
○旅旒
贺循《葬礼》曰：大夫五旒，吉韦车之所建也。通而已下，不为龙画。
○旐
《周礼·春官》曰：司常，大丧供铭旌，建廞车之旌。(铭旌，王则太常也。)
《礼记·檀弓上》曰：铭，明旌也。以死者不可别也，故以其旗识之。)
《续汉书·礼仪志》曰：礼，登遐，大旗之制：长三刃，十有二斿，曳地；画日月升龙；书旐，曰天子之柩。
贺循《葬礼》曰：杠，今之旐也。古者以缁布为之，命以绛缯，题姓字而已，不为画饬也。
《礼论》曰：问： 下殇葬墓，有旐否？ 徐邈答曰： 旐以题柩耳。无不有旐。 
《晋书》曰：魏明悼后崩，议书名旌。或欲去姓而书魏，或欲两书。安平王子孚以为经典正义，皆不应书。凡帝王，皆因本国之名以为天子之号，而与往代相别耳，非为择美名以自光也。天称皇天，则帝称皇帝；地称后土，则后称皇后。此乃所以同天地之大号，统无二之尊名。不待称国号以自表，不俟称民族以自彰。
○挽歌
《左传·哀上》曰：吴与齐战，齐人公孙夏将战，命其徒歌《虞殡》。(杜预注曰：《虞殡》，送葬歌曲，示必死。)
《纂文》曰：《薤露》，今人挽歌。
《续汉书·礼仪志》曰：礼，登遐，羽林孤儿巴歈擢歌者六十人。
《续汉书》曰：大将军梁商三月上巳日会洛水，倡乐毕极，终以《薤露》之歌，座中流涕。其年八月而商薨。
《晋公卿礼秩》曰：安平王葬，给挽歌六十人。诸公及开府给三十人。
《晋书·礼志》曰：汉魏故事：大丧及大臣之丧，执绋者挽歌。新礼以为挽歌出于汉武帝役人之劳，歌声哀切，遂以为送终之礼。虽音曲摧怆，非经典所制，违礼衔枚之义。方在号慕，不宜以歌为名，除挽歌。挚虞以为挽歌因唱和而为摧怆之声，衔枚所以全哀，此亦以感众。虽非经典所载，是历代故事。《诗》称 君子作歌，惟以告哀 。以歌为名，无所嫌，宜定新礼如旧。
《续晋阳秋》曰：袁山松作《行路难》，辞句婉丽，听者莫不流泪。吴昙善倡乐，桓伊能挽歌。时称为三绝。
又曰：武陵王晞未败四五年，喜为挽歌，自摇铃，使左右和之。
《语林》曰：张湛好于斋前种松柏，养鸲鹆。袁山松出游，好令左右挽歌。时人谓 张屋下陈尸，袁道上行殡 。
谢绰《宋拾遗录》曰：太祖尝召颜延之，传诏频曰： 寻觅不值。 太祖曰： 但酒店中求之，自当得也。 传诏依旨访觅，果见延之在酒肆，裸身挽歌，了不应对。他日酒醒，乃往。
《宋书》曰：范晔为吏部郎。元嘉元年，彭城王太妃薨，将葬。祖夕，僚故并集东府。晔与司徒左曹属王深及弟司徒祭酒广夜中酣饮，开北牖，听挽歌为乐。彭城王义康大怒，左迁宣城太守。
《梁书》曰：谢几卿，普通六年诏西昌侯藻督众军北侵，几卿启求行，擢为藻军师长史。军至涡阳，退败，几卿坐免官。居自扬石井宅中，交好者载酒从之，客恒满坐。时左丞庾仲容亦免归，二人意相得，并肆情诞纵。或乘露车历游郊野，醉则执铎挽歌，不屑物议。
《庄子》曰：绋讴所生，必于斥苦。司马彪注云：绋，引柩索也。斥，疏缓若用力也。引绋所以讴者，为人用力慢缓不齐，促急之也。
《风俗通》曰：京师宾婚嘉会，酒酣之后，续以挽歌。
谯周《法训》曰：挽歌者，高帝召田横至尸乡自毙，从者不敢哭而不胜其哀，故作此歌以寄哀音焉。
干宝《搜神记》曰：挽歌者，丧家之乐；执绋者，相和之声也。挽歌词有《薤露》、《蒿里》二章，出田横门人。横自杀，门人伤之，为悲歌。言人如薤上露，易晞灭也。亦谓人死，精魂于蒿里。
《古辞》曰： 薤露朝露何易晞，明朝更复露。人死一去何时归？ 二章曰： 蒿里谁家地，聚敛精魄无贤愚。鬼伯一何相催促，人命不得少踟蹰。 至李延年乃分为二曲。《薤露》送王公贵人，《蒿里》送士、大夫、庶人，使挽柩者歌之。(语裥长歌、短歌，言寿命长短不可妄求。)
魏缪袭《挽歌辞》曰：生时游国都，死没弃中野。朝发高堂上，墓宿黄泉下。白日入虞渊，县车息驷马。造化虽神明，安能复存我？形容稍歌灭，齿发行当堕。自古皆有然，谁能离此者？
陆机《挽歌辞》曰：魂衣何盈盈，旟旐何习习。父母拊棺号，兄弟扶筵泣。灵轜动轇〈车刍〉，龙首矫崔嵬。挽歌挟毂唱，嘈嘈一何悲。浮云中容与，飘风不能回。渊鱼仰失梁，征乌俯坠飞。
又曰：中闱且勿喧，听我《薤露》诗。生死各异伦，祖载当有时。舍爵两楹位，启殡进灵轜。饯饭觞莫举，出宿归无期。
又曰：重阜何崔嵬，玄庐窜其间。磅礴云四极，穹崇效苍天。侧听阴沟涌，卧观天井悬。圹宵何辽廓，大暮安可晨。人往有返岁，我行无归年。昔居四人宅，今为万鬼邻。昔为七尺体，今成灰与尘。金玉昔所佩，鸿毛今不振。丰肌享蝼蚁，形体永夷泯。寿堂延魑魅，虚无自相宾。蝼蚁尔何怨，魑魅我何亲。抚心痛荼毒，永叹莫为陈。
晋陶潜《挽歌辞》曰：荒草何茫茫，白杨亦萧萧。严霜九月中，送我出远郊。四面无人居，高坟正嶕峣。马为仰天鸣，风日自萧条。幽室一已闭，千年不复朝。千年不复朝，贤达无奈何。向来相送人，各亦归其家。亲戚或馀悲，他人亦已歌。死去何所道？托体同山阿。
又曰：有生必有死，早终非命促。昨暮同为人，今旦在鬼录。魂气散何之，枯形寄空木。娇儿索父号，良友抚我哭。
颜延之《挽歌辞》曰：今龟告明兆，撤奠在方昏。戒徒赴幽穸，祖驾出高门。行行去城邑，遥遥首丘园。息镳竟平〈土遂〉，税驾列岩根。
北齐祖孝征《挽歌辞》曰：驱驷马，谒帝长杨宫。旌悬白云外，骑猎红尘中。今来向漳浦，素盖转悲风。荣华与歌笑，万事尽成空。
隋卢思道《彭城王挽歌辞》曰：旭日禁门开，隐隐灵舆发。才看凤楼迥，稍视龙山没。犹陈五营骑，尚聚三河卒。容卫俨未归，空山照秋月。
又乐平长公主，《挽歌辞》曰：妆楼对驰道，吹台临景舍。风入上春朝，月满凉秋夜。未言歌笑毕，已觉先荣谢。何时洛水湄？芝田解龙驾。
○方相
《周礼·夏官》曰：方相氏掌蒙熊皮、黄金四目、玄衣朱裳，执戈、扬盾，帅百隶。大丧，先柩，及墓，入圹，以戈击四隅，欧方良。(圹穿中也。方良，罔两也。)
蔡质《汉官仪》曰：阴太后崩，前有方相及凤皇车。
《晋公卿礼秩》曰：上公薨者，给方相车一乘。安平王孚薨，方相车驾马。
《幽明录》曰：广陵露白村人，每夜辄见鬼怪。或有异形丑恶，怯弱者莫敢过。村人怪如此，疑必有故。相率得十人，一时发掘，入地尺许，得一朽烂方相头。访之故老，咸云： 尝有人冒雨葬至此，遇却，一时散走，方相头陷没泥中。 
《风俗通》曰：俗说亡人魂气浮扬，故作魌头以存之。言头体魌魌然盛大也。或谓魌头为触圹，殊方语也。
