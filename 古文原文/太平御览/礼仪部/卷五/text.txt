○祭礼下
《汉书·郊祀志》曰：《洪范》八政，三曰祀。祀者，所以昭孝事祖，通神明也。旁及四夷，莫不修之。下至禽兽，豺獭有祭。(应劭曰：今孟春獭祭鱼，季秋豺祭兽。)是以圣王为之典礼焉。秦襄公攻戎救周，列为诸侯而居西，自以为主少昊之神，作西畤，祠白帝，其牲用駠驹、黄牛、羝羊各一云。其后十四年，秦文公东猎汧渭之间，卜居之而告。文公梦黄蛇自天下属地，其口止于鄜畤。(李奇曰：鄜音孚。)文公问於史淳，淳曰： 此上帝之征，君其祠之。 于是作鄜畤，用三牲，郊祭白帝焉。自未作鄜畤，而雍旁故有吴阳武畤，(李奇曰：于旁田有吴阳地。)雍东有好畤，皆废无祀。或曰：自古以雍州积高，神明之隩，故立畤郊上帝，诸神祠皆聚云。盖黄帝时常用事，虽殷周亦郊焉。其语不经见，搢绅者弗道。
又《郊祀》曰：始皇东游海上，行礼祠名山大川及八神，求仙人羡门之属。八神将自古而有之。或曰太公以来作之。齐所以为齐，以天齐也，(苏林曰：当天中央齐。)其祀绝，莫知起时。
又《郊祀志》曰：文帝始幸雍郊，见五畤，祠衣皆上赤。赵人新垣平以望气见上，言长安东北有神气，成五采，若人冠冕焉。或曰：东北，神明之舍；西方，神明之墓也。(张晏曰：神明，日也。日出东壮。舍谓阳谷，日没于西也，故曰墓。)天瑞下，宜立祠上帝，以合符应。于是作渭阳五帝庙，同宇，(韦昭曰：宇谓上同下异，礼所谓复庙同屋也。)帝一殿，面五门，各如其帝色。祠所用及仪，亦如雍五畤。明年，夏，四月，文帝亲拜霸渭之会，以郊见渭阳五帝。五帝庙临渭，其北穿蒲地沟水。爟火举而祠，若光辉然属天焉。于是贵平，至上大夫，赐累千金，而使博士诸生刺六经中作王制，谋议巡狩封禅事。文帝出长门，若见五人于道北，遂因其直，立五帝坛，(孟康曰：直，植也。直其立处以位坛。)祠以五牢。
《东观汉记》曰：建武三年，上幸舂陵祠园庙，大置酒，与舂陵父老故人为乐。
又曰：桓谭字君山，沛人。章帝元和中，行巡狩至沛，令使者祠谭冢，乡里以为荣。
又曰：李通上大司空印绶，以特进奉朝请。及有司奏请封诸皇子，帝感通首创大谋，即日封通少子雄为邵陵侯。每幸南阳，常遣使者以牢祀通父冢。
又曰：显宗拜马严持兵长史，将北军五校士、羽林兵三千人，屯西河美稷，卫护南单于，听置司马、从事。牧守谒敬，同之将军。敕严过武库，祭蚩尤，帝亲御阿阁，观其士众，时人荣之。
又曰：永平中，诏京兆右扶风，以中牢祠萧何。霍光出郡钱穀给萧何子孙，在三百里内悉令侍祠。
又曰：桓帝初，立黄老祠北宫，濯龙中，以文罽为坛，饰淳金釦器，采色眩曜，祠用三牲，太官设珍馔，作倡乐以求福祥。
《汉皇德传》云：章帝诏使者，奉太牢，致祠唐尧於成阳云台。
袁山松《后汉书》曰：韩卓字子助，陈留人。腊日，奴窃食祭其母，卓义其心，即日免之。
《汉旧仪》曰：宗庙八月饮酎，用九大牢。元年祭天，二年祭地，三年祭五帝于五畤。三岁一辩，皇帝自行他祠，不出。祭天，紫坛幄帷，高帝配天，居室下，西向，绀幄席。
又曰：宗庙三年一大祫祭之，子孙诸帝以昭穆坐于高庙。神皆合食，设左右坐。高祖南面，绣幄帐，堂上，西北隅，曲。几黄金釦器，每太牢中分之。右辩上帝，左辩上后，俎馀委肉积于前殿，千斤，名曰堆俎。子为昭，孙为穆，昭西曲屏风，穆东面，皆曲几如高祖馔陈其右，各配其左，坐如祖妣之座法。
又曰：原庙一岁十二祠，有闰加，皆用太牢。
又曰：惟八月饮酎，车驾夕牲，牛以绣衣之。皇帝暮视牲，以鉴燧取水于月，以阳燧取火於日，为明水火。左袒以水沃牛右肩，手执鸾刀，以切牛毛血荐之，而即更衣。
又曰：五仪元年，儒术奏施行，董仲舒请雨事，始令丞相以下求雨。雪曝城南，舞童女祷天神五帝。五年，始令诸官止雨。朱绳萦社，击鼓攻之。
又曰：祭五岳，祠用三正色牲。十月涸冻，二月解冻，皆祭祀，乘传车，称使者。祭四渎，用三正色牲，沉澥裥马。祭人先於陇西西县，人先山皆有土人，山下有畤埒，如种菜畦。畤中各有一封。祭参辰星辰于池阳谷，口，夹道左右为坛营，覆地各周三十六里。
又云：祭西王母于石室，皆在所二千石、令长奉祠。汉五年，修复周室旧祀，祀后稷于东南。常以八月祭一太牢，舞者七十二人，冠者五六三十人，童子六七四十二人，为民祈农报功。
又曰：凡圣王之法，追祭天地，日月星辰，山川万神，皆古之人。能纪天地五行气，奉其功以成人者也。故其祭祀皆以人事之礼，食之所食也，非祭食天与土地金木水火石也。又祭三皇五帝、九皇六十四民，皆古帝王凡八十一姓。
《汉末英雄记》曰：公孙瓒，字伯珪，举上计吏。郡太守刘其以事犯法，槛车征。伯珪褠衣平帻，御车到洛阳。其当徙日南，伯珪具豚酒于北芒上祭，辞先人，举觞祝曰： 昔为人子，今为人臣，当诣日南。日南多瘴气，恐或不还，与先人辞於此。 再拜，慷慨而起。其时州里人在京师者，送行见之，及观者莫不歔欷。
《魏志》曰：管宁恒着布襦袴、布裙，随时单复，出入闺庭，能自柱杖，不须扶侍。四时祠祭，辄自力强，改加衣服，着絮巾，故在辽东所有白布单衣，亲荐馔馈，跪拜成礼。宁少丧母，不识形象，常特加觞，泫然流涕。
又曰：濊南国常用十月祭，氏民昼夜饮酒歌舞，名之为舞天。又祭虎以为神。
《吴志》曰：赤乌年，有南乌衔鹊堕东馆，丞相朱据燎鹊以祭。
干宝《晋纪》曰：帝配飨魏太祖庙。有奏诸功臣从飨者，更以官为次，在荀郭之上。
《后魏书》曰：胡处少弧，言及父母，则若孺子之号。敦煌氾潜家善酿酒，每节常送一壶，以给祭事也。
沈约《宋书》曰：羊玄保自少至老，谨于祭奠，四时珍新，未得祠者，口不妄尝。
《齐书》曰：张冲，永明八年为假节监青冀二州，行刺史事。冲父初卒，遗命曰： 祭我必以乡土所产，无用牲物。 冲在镇西时，还吴国取果菜。每至蒸尝，辄流涕荐焉。
《家语》曰：鲁公索氏将祭而亡其下牲。孔子闻之曰： 公索氏不及二年必亡矣。 后一年而亡。
《孔丛子》曰：元和二年春，帝东巡狩，还过鲁，幸阙里，以太牢祠孔子及七十二子，作六代之乐，大会孔氏男子二十已上者六十三人，命儒者讲论。
《尸子》曰：先王之祠，礼也。天子祭四极，诸侯祭山川，大夫祭五祀，士祭其亲也。
《白虎通》曰：王者祭宗庙，亲自取禽者，尊重先祖，必欲自射加功力。
又曰：《王制》曰：春荐韭，夏荐麦，秋荐黍，冬荐稻。韭以卵，麦以鱼，黍以豚，稻以雁。春曰祠者，物微，故祠名之；夏曰礿者，麦熟进之；秋曰尝者，新谷熟；冬曰蒸，蒸者为众，冬之时，物成者众。
《益都耆旧传》曰：蜀郡张宽，字叔文，汉武帝时为侍中。从祀甘泉，至渭桥，有女子浴于渭水，乳长七尺。上怪其异，遣问之。女曰： 帝后第七车知我所来。 时宽在第七车，对曰： 天星主祭祀者，斋戒不严，则女人星见。 
《汝南先贤传》曰：薛苞归先人冢侧坊中，种稻以祭祀，芋以充饥。耽诗悦礼，玄虚无为，举孝廉贤良方正，皆不就。
王歆之《神境记》曰：九疑山既出林，过溪望见舜庙，在郡山之下。而插构水际，杳若灵居矣。余亲负劲策，致祠灵堂，乃躬就斋洁奉奠。其宵，水月如镜焉。涧微响，乃闻庙里若有弦歌者，声调如近，察复缅邈。此其五弦之音，南风之响乎？
解道虎《齐记》曰：临淄城南十五里，天齐渊五泉并出，有异于常，故庙屋以同。瓦有天齐字，在齐八祠，祠天于此，故名云。
《越绝书》曰：越王既得平吴，春祭三江，秋祭五湖。因以其时为之立祠，垂之来世，传之万载。邻邦乐德，皆来取之。
《吴越春秋》曰：夫差帅诸群臣出国东，祠子胥江水滨，诸臣并在。夫差乃言曰： 寡人蒙先王之遗恩，为千乘之王，昔不听相国之言，乃用谗佞之辞，至令相国远没江海。自亡已来，濛濛惑惑，如雾蔽日，莫谁与言！ 泣下沾衿，哀不自胜。左右群僚，莫不悲伤。
《十二洲记》曰：昔禹治洪水，既毕，乃乘桥车到锺山，祠上帝于北河，归大功于九河也。
《襄阳记》曰：诸葛亮初亡，所在各求为立庙。朝议以不合，百姓遂因时节私祭之于道陌也。
挚虞《杂祀议》曰：故事，祀皋陶于廷尉寺，祭先圣于大学也。
桓子《新论》曰：昔楚灵王骄逸轻下，简贤务鬼，信巫祝之道，斋戒洁鲜以祀上帝，礼群神，躬执羽绂，起舞坛前。吴人来攻，其国人告急，而灵王鼓舞自若，顾应之曰： 寡人方祭上帝，乐明神，当蒙福佑焉。不敢赴救。 而吴兵遂至，俘获其太子及后姬以下。甚可伤。
《论衡》曰：鲁文公逆祀，去者三人；定公顺祀，叛者五人。贯于俗者，谓则礼为非；晓礼者寡，则知是者稀。
又曰：凡祭祀之义有二：一曰报功，二曰循先。报功以勉力，循先以崇恩也。
黄帝问玄女兵法曰：六甲将及夫人姓名服色。曰：其将皆着赤帻小冠带，白绶绞，夫人足皆各像其禽兽足。凡欲治致神，当于帛上书诸神名，如法祭荫。齐事六，曰见形六，十日一祭，合诸神祭之。祭法：脯长一九，广三寸，白茅为籍，编以青丝。籍长二尺四寸，广六寸，饼枣栗并脯置籍上。柸皆黑，中以丹沙九两，盛米囊九枚，置北斗座上，中为九星。六甲坐外，四面十二座，座前一柸。受道者坛东北祭，南向再拜祝。
《军令》曰：金鼓幢麾隆衡皆以立秋日祠。先时，一曰主者请祠。其主者奉祠，若出征有所克获，还亦祠。向敌祠，血于锺鼓。秋祠及有所克获，还但祠，不血锺鼓。祝文某官使主者，某敢告隆衡金鼓幢麾。夫军，武之器者，所以正不义，为民除害也。谨以立秋之日，洁牲黍稷旨酒而敬荐之。
又曰：常以己丑日祠牛、马，先祝文曰：某月己丑，某甲敢告马牛先。马者，兵之道。牛者，军农之用。谨洁牲黍稷旨酒，敬而荐之。
又曰：军行济河，主者常先白沉璧文曰：某王使者某甲敢告于河，贱臣某甲作乱，天子使某帅众济河，征讨丑类，故以璧沉，惟尔有神裁之。
曹植《求祭先王表》：臣虽比拜表，自计违远已来，已逾旬日垂竟，夏节方到，臣悲感有心。念先王公以夏至日终，是以家俗不以夏日祭。至于先王，自可以令辰告祠。臣虽卑鄙，实禀体于先王。自臣虽贫窭，蒙陛下厚赐，足供太牢之具。臣欲祭先王于北河之上，羊猪牛臣自能办。否者，臣县自有。先王喜鳆，臣前以表，得徐州臧霸上鳆百枚，足自供事，请水瓜五枚。计先王崩来，未能半岁。臣实欲告敬，且欲复尽哀。博士鹿优、韩盖等以为，礼公子不得祢先君，公子之子不得祖诸侯，谓不得立其庙而祭之也。《礼》又曰：庶子不得祭宗。诏曰： 得月二十八日表，知侯推情，欲祭先王于河上。览省，上下，悲伤感切，将欲遣礼，以纾侯恭敬之意。会博士鹿优等奏礼如此，故写以下。 开国承家，顾迫礼制，惟侯存心，与吾同之。  
殷允《祭徐孺子文》曰：惟太元六年，龙集荒洛。冬十月哉生魄，试守豫章太守殷君，谨遣左右某甲奉清酎芗合一簋单羞，再拜奠故聘士豫章徐先生。
周祇《祭梁鸿文》曰：晋隆和四年十一月，陈郡周颖文以蕴藻行潦祠梁先生。
殷阐《祭王东亭文》曰：公以少牢之奠，敬荐东亭王侯之灵，盖闻朗鉴不尘，精金能照。
伯玉《祭孙叔敖文》曰：谨以丰羞祭楚令尹孙君之灵，眇眇千载，悠悠舒荆。理无不通，事隔者形。尚想清尘，承风效诚。
谢惠连《祭古冢文》曰：东府掘城北堑入一丈馀，得古冢。上无封域，不用砖瓦，以木为椁。中有二棺，正方两头，无和明器之属。材瓦铜漆，有数十种。刻木为人，长三尺可，有二十馀载，开见悉识。是人形，以物枨拨之，应手灰灭。棺上有五铢钱百馀枚，水中有甘蔗节及梅李核，皆浮出而不甚烂坏。铭志不存，世代不可得而知之。公命城者改埋于东岗，祭以豚酒。既不知其名字近远，故假为之号曰冥寞君云尔。
杨泉请辞曰：古不墓祭，葬于中原而庙在大门里，不敢外其亲。平明出葬，日中反虞，不敢一日使神无依也。周衰礼废，立寝于庙墓。汉因而不改，以先帝衣冠四时上盥水，进果实而禘祫，祭祀皆于宗庙。及其末，因寝之，在墓咸往祭焉。盖由京师、三辅酋豪，大姓力强、财富，妇女赡侈，车两相追，宿止墓下，连日厌饫，遂以成俗，迄乎今日。夫死者骨肉归乎土，神而有灵，岂其守夫败壤而系乎草莽哉！
《唐书》曰：王义方初为太子校书，魏征、张亮皆厚礼之。亮诛，坐与交游，贬授儋州吉安丞。行至南海，舟人将以酒脯致祭，义方曰： 黍稷非馨，义在明德。 乃酌水而祭。
