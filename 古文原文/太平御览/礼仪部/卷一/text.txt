○叙礼上
《尚书·舜典》曰：咨！四岳，有能典朕三礼？(三礼，天神、地祗、人鬼之礼也。)
《毛诗·国风》曰：《相鼠》，刺无礼也。卫文公能正其群臣，而刺在位承先君之化无礼仪也。相鼠有皮，人而无仪。(相视无礼仪者，虽居尊位，犹为暗昧之行。笺云：仪，威仪也。视鼠有皮，虽处高显之处，偷食苟得，不知廉耻，亦与人无威仪者同。)人而无仪，不死何为？(笺云：人以有威仪为贵，今反无之，伤化败俗，不知其死无所害也。)相鼠有齿，人而无止。(止，所止息。笺云：止，容止。《孝经》云： 容止可观。 )人而无止，不死何俟？(俟，待也。)相鼠有体，人而无礼。人而无礼，胡不遄死？(遄，速也。)
《毛诗·秦风》曰：《蒹葭》，刺襄公也。未能用周礼，将无以固其国焉。(秦处周之旧土，其人披周之德教日久矣。今襄公亲为诸侯，未习周之礼法，故国人未服焉。)蒹葭苍苍，白露为霜。(兴也。蒹葭，芦也。苍苍，盛也。白露疑戾为霜，然后岁事成，国家待礼然后兴。笺云：蒹葭在众草之中苍苍然疆，至白露凝戾为霜则成而黄。兴者喻众民之不从襄公政令者，得周礼以教之则服。)所谓伊人，在水一方。
《周礼·天官》曰：太宰之职，掌建邦之六典。三曰礼典，以和邦国，以统百官，以谐万民。
《周礼·地官·司徒》曰：司徒之职，掌施十有二教焉。一曰以祀礼教敬，则民不苟；二曰以阳礼教让，则民不争；三曰以阴礼教亲，则民不怨；四曰以礼乐教和，则民不乖；五曰以仪辨等，则民不越；六曰以俗教安，则民不愉；七曰以刑教中，则民不暴；八曰以誓教恤，则民不怠；九曰以度教节，则民知足；十曰以世事教能，则民不失职；十有一曰以贤制爵，则民慎德；十有二曰以庸制禄，则民兴功。
《周礼·地官》曰：大司徒以五礼防万民之伪，而教之中。(礼所以节止民之侈伪，使其行得中。郑司农云：五礼谓吉凶宾军嘉。)
《周礼·春官·宗伯》曰：以嘉礼亲万民，(嘉，善也。所以固人心所善者，而为之制嘉礼之别有云。)以饮食之礼亲宗族兄弟，(亲者，使之相亲。人君有食宗族饮酒之礼，所以亲之也。《文王世子》曰：族食世降一等。《大传》曰：系之以姓而弗别，缀之以食而弗殊，百世而婚姻不通者，周道然也。)以昏冠之礼亲成男女，(亲其思，成其性。)以宾射之礼亲故旧朋友，(《射礼》：虽王亦立宾主也。王者故旧朋友，为世子时共在学者。天子时有友诸侯之义。武王誓曰： 我有邦冢君 是也。司寇职有议故之辟，议宾之辟。)以飨燕之礼亲四方之宾客，(宾客谓朝聘者。)以脤膰之礼亲兄弟之国，(脤膰，社稷宗庙之肉，以赐同姓之国，同福禄也。兄弟有共先王者，鲁定公十四年天王使石来归脤。)以贺庆之礼亲异姓之国。(异姓，王婚姻甥舅。)
《礼记·曲礼》曰：夫礼者，所以定亲疏、决嫌疑、别同异、明是非也。道德仁义，非礼不成；教训正俗，非礼不备；分争辨讼，非礼不决；君臣上下，父子兄弟，非礼不定；宦学事师，非礼不亲；班朝治军，莅官行法，非礼威严不行；祷祠祭祀，供给鬼神，非礼不诚不庄。是以君子恭敬、樽节、(樽犹趋也。)退让以明礼。
《曲礼》曰：人有礼则安，无礼则危。故曰礼者不可不学也。夫礼者，自卑而尊，人虽负贩者，必有尊也，而况富贵乎？(负贩者尤轻佻，志利宜，若无礼然。)富贵而知好礼，则不骄不淫；贫贱而知好礼，则志不慑。(慑犹怯惑。)
又《曲礼下》曰：君子行礼，不求变俗。(求犹务也。)
又《礼运》曰：孔子曰： 夫礼，先王以承天之道，以治人之情。故失之者死，得之者生。 《诗》曰： 相鼠有体，人而无礼。人而无礼，胡不遄死？ (相，视也。遄，疾。言鼠之有身体如人而无礼者矣。人之无礼可憎贱如鼠，不如疾死之愈。)是故，夫礼必本於天，殽於地，列於鬼神，(圣人则大之明，因地之利，取法度於鬼神，以制礼下教令也。既又礼之，尽其敬也，教民严上也。鬼者，精魂所归；神者，引物而出，谓祖庙山川五祀之属也。)达於丧祭、射御、冠昏、朝聘。(民知严上，则此礼达於下。)故圣人以礼示之，故天下国家可得而正也。
又《礼运》曰：礼者，君之大柄也。所以别嫌明微、傧鬼神、考制度、别仁义，所以治政安君也。(疾今失礼如此，为言礼之大义也。柄所操以治事。)
又《礼运》曰：是故，夫礼必本於太一，分而为天地，转而为阴阳，变而为四时，列而为鬼神。
又《礼运》曰：故圣人之所以治人七情，修十义，讲信修睦，尚辞让，去争夺，舍礼何以治之？(惟礼可耳。)饮食男女，人之大欲存焉。死亡贫苦，人之大恶存焉。故欲恶者，心之大端也。人藏其心，不可测度也。美恶皆在其心，不见其色也。欲一以穷之，舍礼何以哉？(言人情之难知，明礼之重。)
又《礼运》曰：故礼行於郊，而百神受职焉；礼行於社，而百货可极焉；礼行於祖庙，而孝慈服焉；礼行於五祀，而正法则焉。(言信得其礼，则神物与人皆应之。百神，列宿也。百货，金玉之属。)
又《礼运》曰：故礼义也者，人之大端也。所以讲信修睦，而固人之肌肤之会，箸骸之束也。所以养生送死，事鬼神之大端也。所以达天道、顺人情之大窦也。(窦，孔穴也。)故惟圣人为知礼之不可以已也；故坏国丧家亡人必先去其礼；(言愚者之反圣人也。)故礼之於人也，犹酒之有糵也。君子以厚，小人以薄。(皆得以为美味，性善者醇耳。)
又《礼器》曰：礼器，是故大备。大备，盛德也。(礼器，言礼使人成器如耒耜之为用也。情以为田，修礼以耕之，此是也。大备，自耕至於食之而肥。)礼，释回，增美质，措则正，施则行。(释犹去也。回，邪辟也。质犹性也。措，置也。)其在人也，如竹箭之有筠也，如松柏之有心也。二者居天下之大端矣，故贯四时而不改柯易叶，君子有礼，则外谐而内无怨。故物无不怀仁，鬼神飨德。先王之立礼也，有本有文。忠信，礼之本也；义理，礼之文也。无本不立，无文不行。
又《礼器》曰：礼也者，犹体也。(若人身体。)体不备，君子谓之不成人。设之不当，犹不备也。礼有大有小，有显有微。大者不可损，小者不可益，显者不可掩，微者不可大也。故经礼三百，曲礼三千，其致一也。(致之言至也。一谓诚也。经礼谓《周礼》也。《周礼》六篇，其官有三百六十。曲犹事也。事礼谓今礼。今礼篇多亡，本数未闻，其中事仪三千。)未有入室而不由户者。
又《礼器》曰：君子曰：甘受和，白受采，忠信之人可以学礼。苟无忠信之人，则礼不虚道。是以得其人之为贵也。
又《乐记》曰：是故先王有大事，必有礼以哀之；有大福，必有礼以乐之。哀乐之分，皆以礼终。(大事谓死丧也。)
又《经解》曰：礼之於正国也，犹衡之於轻重也，绳墨之於曲直也，规矩之於方圆也。故衡诚县，不可欺以轻重；绳墨诚陈，不可欺以曲直；规矩诚设，不可欺以方圆。君子审礼，不可诬以奸诈。(衡，秤也。县谓重也。陈设谓弹画也。诚犹审也。)是故隆礼由礼，谓之有方之士；不隆礼不由礼，谓之无方之民。敬让之道也。
又《经解》曰：故朝觐之礼，所以明君臣之义也。聘问之礼，所以使诸侯相尊敬也。丧祭之礼，所以明臣子之恩也。乡饮酒之礼，所以明长幼之序也。婚姻之礼，所以明男女之别也。夫礼，禁乱之所由生，犹坊止水之所自来也。故以旧坊为无所用而坏之者，必有水败。以旧礼无所用而去之者，必有乱患。(春见曰朝。小聘曰问。婚姻谓嫁娶也。婿曰婚，妻曰姻。自以由也。)故婚姻之礼废，则夫妇之道苦，而淫辟之罪多矣。乡饮酒之礼废，则长幼之序失，而争斗之狱繁矣。丧祭之礼废，则臣子之恩薄，而倍死忘生者众矣。聘觐之礼废，则君臣之位失，诸侯之行恶，而倍畔侵陵之欺起矣。(若谓不至不答之属。)故礼之教化也微，其止邪也於未形，使人日徙善远罪而不自知也。是以先王隆之。
又《哀公问》曰：哀公问於孔子曰： 大礼何如？君子之言礼何其尊也。 孔子曰： 丘也小人，不足以知礼。 (谦不答曰。)君曰： 否。吾子言之也。 孔子曰： 丘闻之，民之所由生，礼为大。非礼无以节事天地之神也；非礼无以辨君臣上下长幼之位也；非礼无以别男女父子兄弟之亲、昏姻疏数之交也。君子以此之为尊敬然。 (言君子以此，故尊礼。)
又曰：仲尼燕居，子张、子贡、言游侍，纵言至於礼。(言游，言偃子游也。纵言，汎说事。)子曰： 居，女三人者。吾语女礼，使女以礼周流无不偏也。 (居女三人者，女三人且坐也。使之坐。凡与尊者言，更端则起也。)子贡越席而对曰： 敢问何如？ (对，应也。)子曰： 敬而不中礼谓之野，恭而不中礼谓之给，勇而不中礼谓之逆。 言游进曰： 敢问礼也者，领恶而全好者与？ 子曰： 然。 (领犹治也。好，善也。) 然则何如？ 子曰： 郊社之义，所以仁鬼神也；尝禘之礼，所以仁昭穆也；馈奠之礼，所以仁死丧也；射乡之礼，所以仁乡党也；食享之礼，所以仁宾客也。 (仁犹存也。凡存此者，所以全善之道。郊社尝禘馈奠，存死之善者也。射乡食享，存生之善者也。郊有后稷，社有句龙。)子曰： 明乎郊社之义、尝禘之礼，治国其如指诸掌而已乎。是故，以之居处有礼，故长幼辨也；以之闺门之内有礼，故三族和也；以之朝廷有礼，故官爵序也；以之田猎有礼，故戎事闲也；以之军旅有礼，故武功成也。 
又《仲尼燕居》曰：子曰： 礼者何也？即事之治也。君子有其事，必有其治。治国而无礼，譬犹瞽之无相与，伥伥乎其何之？譬如终夜有求於幽室之中，非烛何以见？若无礼，则手足无所错耳，目无所加，进退揖让无所制。 
又《坊记》曰：子云： 夫礼者，所以章疑别微，以为民坊者也。故贵贱有等，衣服有别，朝廷有位，则民有所让。 (位，朝位也。)
又《中庸》曰：子曰： 吾说夏礼，杞不足征也；吾学殷礼，有宋存焉；吾学周礼，今用之。吾从周。 (征犹明也。吾能说夏礼，顾杞之君不足与明故也。吾从周，行今之道。)
《礼含文嘉》曰：礼者，履也。
《礼稽命征》曰：得礼之制，泽谷之中，有赤乌、白玉、赤蛇、赤龙、赤木。白泉生出，饮酌之，使寿长。
《礼稽命征》曰：礼之动摇也，与天地同气，四时合信，阴阳为符，日月为明，上下和洽，则物兽如其性命。
