○祭礼上
《毛诗·召南》曰：《采蘋》，大夫妻能循法度也。能循法度，则可以承先祖、供祭祀也。于以采蘋？南涧之滨。于以采藻？于彼行潦。(蘋，大苹也。涧，崖也。藻，聚藻也。行潦，流潦也。)
又《小雅·天保》曰：吉蠲为饎，是用孝享；(吉，善；蠲，絜也。饎，酒食也。享，献也。笺云：谓将祭祀也。)禴词蒸尝，于公先王。(春曰祠，夏曰禴，秋曰尝，冬曰烝。公，事也。笺云：公谓后稷也。)君曰卜尔，万寿无疆。(君，先君也。尸所以象神卜子也。笺云：君曰卜尔者，尸嘏主人传神辞也。)
又《小雅·吉日》曰：吉日维戊，既伯既祷。(维戊，顺类乘壮也。伯，马祖也。重物慎微，将用马力，必先为之祷其祖。祷，获也。笺云：戊，刚日也，故乘壮为顺类也。)
又《小雅·大田》曰：来方禋祀，以其骍黑。与其黍稷，以享以祀，以介景福。(骍，牛也。黑，羊豕也。笺云：成王之来，则又礼祀四方之神祈报焉。阳祀用骍牲，阴祀用黑牲。)
又《小雅·楚茨》曰：济济跄跄，洁尔牛羊。以往烝尝，或剥或亨，或肆或将。(济济跄跄，言有容也。烹，饪之也。肆，陈；将，齐也。或陈于皮，或齐其肉。笺云：有容言威仪敬慎也。冬祭曰烝，秋祭曰尝。祀之礼各有其事，有解剥其皮者，有煮熟之者，有肆其骨体于俎者，或奉持而进之者。)祝祭于祊，祀事孔明。(祊，门内也。笺云：孔，甚也。明，秋备也，契也。孝子不知神之所在，故使祝博求之平生门内之旁，待宾客之处，祀礼于是甚明。)
又《小雅·信南山》曰：祭以清酒，从以骍牡。享于祖考，(咸尚赤曰骍。笺云：清谓玄酒也。酒、郁鬯五齐三酒也。祭之礼，先以郁鬯降神，然后迎牲，享于祖考纳享时。)执其鸾刀，以启其毛，取其血管。(鸾刀，刀有鸾者。言割中节也。笺云：毛以告纯也。膋，脂膏也。血以告杀，膋以升臭。合之黍稷，实之于萧，合馨香也。)是烝是享，苾苾芬芬，祀事孔明。
又《生民》曰：《生民》，尊祖也。后稷生於姜嫄，文武之功起於后稷，故推以配天焉。厥初生民，时维姜嫄。生民如何？克禋克祀，以拂无子。(克，能也。弗之言祓也。姜嫄之生后稷为何乎？乃禋祀上帝于郊禖，以祓除其无子之疾而得其福也。)履帝武敏歆，攸介攸止，载震载肃，载生载育。(祀郊禖之时，有大神之迹，姜嫄履其拇指，生子而养之，长，名曰弃也。)
又《清庙》曰：《清庙》，祀文王也。周公既成洛邑，朝诸侯，率以祀文王焉。(清庙者，祭有清明之起德音之宫也。谓祭文王。)
又《清庙·烈文》曰：《烈文》，成王即政，诸侯助祭也。(新王即政，必以朝享之礼祭于祖考，告嗣位也。)烈文辟公，锡兹祉福。惠我无疆，子孙保之。(烈，光也。文王赐之也。)
又《臣工》曰：《振鹭》，二王之后来助祭也。(二王，殷夏也。其后，杞也，宋也。)振鹭于飞，于彼西雍。我客戾止，亦有斯容。(笺云：白马于西雍之泽，言所集得其处也。兴者喻杞宋之君有洁白之德，来助祭周之庙，得礼之宜。)
又《臣工·潜》曰：《潜》，季冬荐鱼，春献鲔也。猗与漆沮，潜有多鱼。有鳣有鲔，鲦鲿鰋鲤。(猗与，钦美之言。漆沮，岐周之二水也。潜，掺也。)以享以祀，以介景福。(介，助也。景，大也。)
《尚书·舜典》曰：望于山川，遍于群神。孔安国传曰：谓在远者望祭之也。群神，丘陵坟衍之属。
又《说命》曰：黩于祭祀，时谓弗钦。孔安国传曰：祭不欲数，数则黩，黩则不敬也。
又《洛诰》曰：祀于新邑，咸秩无文。孔安国传曰：以祀典祀于新邑，皆次秩不在礼文者而礼之。
又《多士》曰：罔弗明德恤祀。孔安国传曰：自帝乙以上无不显用有德，忧念齐敬，奉其祭祀。言能保宗庙社稷也。
《尚书大传·周传》曰：祭之为言察也；察者，至也；至者，人事也。人事至然后祭。祭者，荐也，荐之为言在也。在也者，在其道也。(《礼志》曰：君子生则敬养，死则敬飨也。)
又《五行传》曰：简宗庙，不祷祠，废祭祀，逆天时，则水不润下。(君行此四者为逆天。此宫之政，北为水，故源流竭绝，是水不润下也。)
又《五行传》曰：六瀰之礼，散斋七日，致斋三日。新器洁祀，用赤黍，三日之朝於中庭，祀四方，从东方始，卒於北方。(《礼志》：致斋三日。《周礼》：凡祭祀前期十日。宗伯帅执事十日，是为斋一旬乃祀也。今此致斋即祀者，欲得容三十也。答：盖八日为致斋，明九日朗而初祀，亦一旬有一日事乃毕也。)其祀礼，曰格祀，(篇云今亡。)曰某也，方祀。曰播国，率相行祀。其祝也，曰：若尔神灵，洪范六瀰是合，(神灵谓木精灵威仰，火精赤熛怒，土精含枢细，金精白招距，水精汁光纪及木帝太皋，炎帝火帝，土帝黄帝，金帝少昊，水帝颛顼，木官句芒，火官祝融，土官后土，金官蓐收，水官玄冥皆是也。古者生能其事，死在祀礼，配其神而食。合犹为也。六瀰是神灵所为也。)无差无倾，无有不正。若民有不敬事，则会批之于六瀰(言民广及天下有过者也。事，六事也。会，合也。批，推也。言天下之有过，神灵亦合推内于六瀰。天子以下为任者也。)六事之机，以县示我，我民人无敢不敬事上下王祀。
《周礼·天官·冢宰》曰：以八则治都鄙，一曰祭祀，以驭其神；(祭祀其先君社稷五祀。)以九式均节财用，一曰祭祀之式。(式谓财用之节度。)
又《天官上·内饔》曰：凡宗庙之祭祀，掌割亨之事。凡燕饮食亦如之。
又《天官上·兽人》曰：凡祭祀、丧纪、宾客，共其死兽生兽。(共其完者。)凡兽入于腊人，(当干之也。)皮毛筋角入于玉府。(给作器物。)
又《天官上·亨人》曰：祭祀共大羹、鉶羹，宾客亦如之。(大羹，肉湆也。郑司农云：大羹不致五味也，鉶羹加盐菜也。)
又《地官上·牧人》曰：牧人宰牧六牲而阜蕃其物，以供祭祀之牲牷。(六牲谓牛、马、羊、豕、犬、鸡。)凡阳祀用骍牲毛之，阴祀用黝牲毛之，望祀各以其方之色牲毛之，(毛，纯也。阴祀祭六郊地及社稷也。郑司农云：阳祀春夏也。黝读为幽。幽，黑也。)凡时祀必用牷物。(时祀，四时所常祀，谓山川以下至四方百物也。)凡外祭毁事，用尨可也。(尨谓杂色不纯，毁谓副辜毁除殃咎之属也。)凡祭祀共其牺牲，以授充人系之。(牺牲，毛羽完具也。授充人者，当殊养之。)凡牲不系者，共奉之。(谓非时而祭祀者。)
又《地官上》曰：牛人，掌养国之公牛，以待国之政令。凡祭祀，供其享牛、求牛，以授职人而刍之。(郑司农云：享牛，前祭一日之牛。求牛，祷于鬼神祈福之牛也。玄谓献神之牛，谓所以祭者也。)凡祭祀供其牛牲之互，与其盆簝以待事。(互谓福衡之属。盆簝皆器名。)
又《地官下·闾师》曰：凡庶民不畜者，祭无牲；不耕者，祭无盛矣。
又《春官上·大宗伯》曰：大宗伯之职，掌建邦之天神、人鬼、地祇之礼，以佐王建保邦国。(建，立也。立天神、人神、地祗之礼者，谓祀之、祭之、享之。礼，吉礼是也。目吉礼于上承以立安邦国者，互相成。明尊鬼神，重人事。)以禋祀祀昊天上帝，以实柴祀日月星辰，以楢燎祀司中、司命、风师、雨师，(禋之言烟也。周人尚臭，烟气之臭闻者楢积也。《诗》曰： 芃芃棫朴，薪之楢之。 三祀皆积柴实牲体焉。或有玉帛燔柴而外堙，所以报阳也。)以血祭祭社稷、五祀、五岳，以埋沉祭山林川泽，以疈辜祭四方百物。(不言祭地，此皆地祗，祭地可知也。阴祀自血起，贵气臭也。社稷，土谷之神也，有德者配食。)凡祀大神，亨大鬼，祭大祇，帅执事而卜日宿，视涤濯，莅玉鬯，省牲镬，奉玉齐，诏大号，治其大礼，诏相王之大礼。(执事，诸有事于祭者也。宿，申式也。涤濯，溉祭器也。)若王不与祭祀，则摄位。(王有故，代行其祭事。)凡大祭祠，王后不与，则摄而荐豆笾彻。(荐彻豆笾，后之事。)国有大故，则旅上帝及四望。王大封，则先告后土，乃颁祀于邦国、都家、乡邑。(颁读为班。班其所当祀及其礼也。都家乡邑谓王子弟及公卿大夫所食采地也。)
又《春官下·太祝》曰：太祝掌六祝之辞。太师宜于社，造于祖，(《马融传》曰：《尔雅》曰： 起大事，动大众，必先有事于社也。 )设军社，类上帝。(社者，社主也。类者，以事类告祀上帝。)国将有事於四望，(将，行也。四望，日月星辰也。)及军归献于社，则前祝。(献于社主。)
又《春官》曰：家宗人，掌家祭祀之礼。凡祭祀致福。(大夫采地之所祀与都同，若先王之子孙亦有祖庙。)
《礼记·月令》曰：孟春之月，其祖户，祭先脾。(春，阳气出，祀之于户，内阳也。祀之先祭脾者，为春阳中于藏直，脾为尊也。)仲春之月，天子献羔开冰，先荐寝庙。(献羔谓献司寒也。祭司寒而出冰，荐于宗庙，乃后赋之。)上丁，命乐正习舞释菜，(将舞，必释菜于先师以礼之。)天子乃率三公、九卿、诸侯、大夫亲往视之。(顺时达物。)中丁，又命乐正入学习乐。是月也，祠不用牺牲，用珪璧更皮币。
又《月令》曰：孟夏之月，其祀灶，祭先肺。(夏，阳气盛，热于外，祀之于灶，从热类也。祀之先肺者，阳位在上，肺亦在上，肺为尊也。)
又《月令·仲夏》祀皇地祇於方丘。(夏至之日，祀皇地祇于方丘，以高祖神尧皇帝配坐，以岳渎等神从祀。)
又《月令·仲夏》曰：命有司祭先牧。(谓仲夏祭先牧于大泽，用刚日。)
又《月令·季夏》曰：其祀中霤，祭先心。(中霤犹中室也。祭中霤之礼，为俎先进心。)是月也，祀黄帝于南郊。(谓季夏土德王日则祀黄帝，合枢纽于南郊，以轩辕配坐，以后土镇星从祀也。)
又《月令》曰：孟秋其祀门，祭先肝。(秋，阴气出，祀之于门，外阴也。祭先肝者，秋为阴中于藏直肝。凡祀门为俎，先进肝也。)
又《月令》曰：孟冬，其祀行，祭先肾。(冬阴气盛，寒于外，祀之于行，从辟除之类。行谓道也。祭先肾者，阴位在下，肾亦在下。凡祀行为俎，先进肾。)
又《月令·孟冬》曰：祀神州地祇於北郊。(谓立冬日祭神州地祇于北郊。太宗文武圣皇帝配坐。)是月也，命有司祭司寒。(谓孟冬祭司寒于北郊。)是月也，命有司祭司中、司命、司人、司禄。(谓立冬后亥日祀司禄等于国域西北。)
又《月令·仲冬》曰：命有司祈祀四海、大川、名源、渊泽、井泉。(顺其盛德之时祭也。)
又《曲礼上》曰：临祭不惰，祭服弊则焚之，祭器弊则埋之。
又《曲礼下》曰：无田禄者，不设祭器；有田禄者，先为祭服。君子虽贫，不鬻祭器；虽寒，不衣祭服。去国，祭器不逾境，大夫寓祭器於大夫，士寓祭器於士。
又《曲礼下》曰：天子祭天地，祭四方，祭山川，祭五祀，岁遍。诸侯方祀，祭山川，祭五祀，岁遍。大夫祭五祀，岁遍。士祭其先。(祭四方谓祭五官之神于四郊也。勾芒在东，祝融后土在南，蓐收在西，玄冥在北。《诗》云 耒方禋祀 ，方祀者，各祭其方之官而已。五祀谓户灶中霤门行也。此盖殷时制也。《祭法》曰： 天子立七祀，诸侯立五祀，大夫立三祀，士立二祀。 谓周制也。)凡祭，有其废之，莫敢举也；有其举之，莫敢废也。(为其渎神也。废举谓若殷废农祀弃，后不可复废弃祀农也。)非所祭而祭之，名曰淫祀。淫祀无福。支子不祭，祭必告于宗子。(不敢自专。)凡祭宗庙之礼，牛曰一元大武，豕曰刚鬛，豚曰肥腯，羊曰柔毛，鸡曰翰音，犬曰羹献，雉曰疏趾，兔曰明视，脯曰尹祭，槁鱼曰商祭，鲜鱼曰脡祭，水曰清涤，酒曰清酌，黍曰芗合，粱曰芗萁，稷曰明粢，稻曰嘉蔬，韭曰丰本，盐曰咸鹾，玉曰嘉玉，弊曰量币。(号牲物者，异于人用也。元，头也。武，迹也。腯，肥也。《春秋传》作腯，腯，充貌也。尹，正也。商犹量也。脡，直也。萁，辞也。嘉，善也。稻，菰蔬之属也。丰，茂也。大〈卤咸〉曰鹾。今河东云币帛也。)
又《曲礼》曰：大飨不问卜，(祭五帝于明堂，莫适卜也。)不饶富。(富之言备也，备而已，勿多于礼。)
又《檀弓下》曰：仲遂卒於垂，壬午犹绎，万入去籥。(仲遂，鲁公子。先曰辛巳有事太庙而仲遂卒，明曰而绎非也。万，千舞也。籥，籥舞也。)仲尼曰： 非礼也。卿卒不绎。 
又《王制》曰：祭，丰年不奢，凶年不俭。
又《王制》曰：天子祭天地，诸侯祭社稷，大夫祭五祀。(五祀谓司命、中霤、门、行、厉也。此祭谓大夫有地者，其无地祭三耳。)天子祭天下名山大川，五岳视三公，四渎视诸侯。(视，视其牲器之数。)诸侯祭名山大川之在其地者。(鲁人祭泰山，晋人祭河是也。)天子诸侯，祭因国之在其地而无主后者。
又《礼器》曰：晏平仲祀其先人，豚肩不奄豆，浣衣濯冠以朝，君子以为阨也。(阨犹狭阨。)孔子曰： 臧文仲安知礼！夏父弗綦，(音忌)逆祀，而弗止也，燔柴于奥。(文仲，鲁公子区之曾孙臧孙辰也。庄文之间为大夫，于是为贤，是以非之不正礼也。文二年八月丁卯，大事於太庙，跻，僖公始逆祀。是夏父弗綦为宗人之为也。奥当为爨字之误。)夫奥者，老妇之祭也，盛於瓮，尊於瓶。 
又曰：季氏祭，逮闇而祭；日不足，继之以烛。虽有强力之容，肃敬之心，皆倦怠矣。有司跛倚以临祭，其为不敬大矣。他日祭，子路与，室事交乎户，堂事交乎阶。质明而始行事，晏朝而退。孔子闻之，曰： 谁谓由也不知礼乎？ 
又《大传》曰：牧之野，武王之事也。既事而退，柴于帝，祈于社，设奠于牧室。(柴，尊告天地及先祖也。)遂率天下诸侯，执豆笾，骏奔走。
又《祭法》曰：燔柴于泰坛，祭天也；瘗埋于泰折，祭地也，用骍犊。(坛，析封土为祭处也。坛之言垣也。垣，明貌也。析，炤晳也。必为炤明之名，尊神也。地祗用黝牲，与天俱用犊，连言耳。)埋少牢於泰昭，祭时也；相近於坎坛，祭寒暑也，王宫，祭日也；夜明，祭月也；幽宗，祭星也；雩宗，祭水旱也；四坎坛，祭四方也。山林、川谷、丘陵能出云，为风雨，见怪物，皆曰神。有天下者祭百神。诸侯在其地则祭之，亡其地则不祭。(昭，明也，亦谓坛也。时，四时也，亦谓阴阳之神也。埋之者，阴阳出入于地中也。凡此以下皆祭用少牢也。)
又《祭法》曰：夫圣王之制祭祀也，法施于民则祀之，以死勤事则祀之，以劳定国则祀之，能御大灾则祀之，能捍大患则祀之。是故厉山氏之有天下也，其子曰农，能植百穀。夏之衰也，周弃继之，故祀以为稷。共工氏之霸九州也，其子曰后土，能平九州，故祀以为社。帝喾能序星辰以著众，尧能赏均刑法以义终，舜勤众事而野死，鲧鄣洪水而殛死，禹能修鲧之功，黄帝正名百物，以明民共财，颛顼能修之，契为司徒而民成，冥勤其官而水死，汤以宽治民而除其虐，文王以文治，武王以武功，去民之灾，此皆有功烈于民者也。及夫日月星辰，民所瞻仰也；山林川谷丘陵，民所取材用也。非此族也，不在祀典。
