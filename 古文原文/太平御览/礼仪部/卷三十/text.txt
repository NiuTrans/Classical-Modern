○棺
《周易·系辞》曰：古之葬者，厚衣之以薪，葬之中野，不封不树，丧期无数。后世圣人易之以棺椁。
《周礼·春官·丧祝》曰：及祖，饰棺，乃载，遂御。凡卿大夫之丧，掌事而敛饰棺。
《礼记·檀弓上》曰：有虞氏瓦棺，(始不用薪者，虞氏尚瓦。)夏后氏堲周，(火熟曰塈，烧土冶以周于棺。)殷人棺椁，(椁大也，以木为之。言椁大于棺。殷人尚梓。)周人墙置翣。(墙，柳衣也。凡此言后王之制文也。)周人以殷人之棺椁葬长殇，以夏后氏之塈周葬中殇、下殇，以有虞氏之瓦棺葬无服之殇。(略未成人。)
《礼记·檀弓上》曰：有子曰： 夫子制於中都，四寸之棺，五寸之椁。以斯知子，不欲速朽也。 (中都，鲁邑名。孔子尝为之宰，为民作此制。)
《礼记·檀弓上》曰：天子之棺四重，(尚深邃也。诸公三重，诸侯再重，大夫一重，士不重。)水兕革棺被之，其厚三寸。(以水牛兕牛之革，以为棺被。革各厚三寸，合六寸也。此为一重也。)杝棺一，(所谓椑棺也。《尔雅》曰： 椵，杝。 )梓棺二，(所谓属与大棺。)四者皆周。(周，匝。)棺束：缩二，衡三，衽每束一。(衡亦当为横。衽，今小要也。)柏椁以端长六尺。(以端题凑也。其方盖一尺也。)
《礼记·檀弓下》曰：天子崩，虞人致百祀之木，可以为棺椁者，斩之。(掌山泽之官。百祀，畿内百县之祀。以为棺椁。斩，伐也。)
《礼记·檀弓上》后木曰：丧，吾闻诸县子曰： 夫丧，不可不深长思也，(后木，鲁孝公子惠伯巩之后。)买棺外内易。 我死则亦然。
《礼记·檀弓下》曰：陈乾昔寝疾，属其兄弟而命其子遵己。曰： 如我死，则必大为我棺，使二婢子夹我。 (婢子，妾也。)陈乾昔死，其子曰： 以殉葬，非礼也，况又同棺乎？ 弗果杀。(善尊巳不陷父于不义也。)
《礼记·丧大记》曰：君大棺八寸，属六寸，裨四寸；上大夫大棺八寸，属六寸；下大夫大棺六寸，属四寸；士棺六寸。(大棺，棺之在表。)君里棺用朱绿，用杂金鐕；大夫里棺用玄绿，用牛骨鐕；士不绿。(鐕所以缘着里也。)君盖用漆，三衽三束；大夫盖用漆，二衽二束；士盖不用漆，二衽二束。(用漆者，涂合牡牝中也。衽，小要。)君、大夫大鬊爪实于绿中，士埋之。(绿当为角，声之误也。角即谓棺之内也。)
《礼记外传》曰：凡棺之重数，从内数向外，如席之重也。兕革棺一，各三寸，(内一重有水牛皮，次兕皮，二者合为一重，都厚六寸。)一名椑棺，又名榇。(椑者坚如壁，榇者亲于身也。)杝棺二，厚八寸。(杝曰椵木，在椑棺之外。)属棺三，其厚四寸。(属者施杝棺外。)大棺四，厚六寸。(属棺之列也。)属棺、大棺皆用梓也。上公去水牛皮，(兕皮外有三重也。)侯伯已下去水兕，(杝棺外二重。)卿、大夫惟属棺与大棺，(一重。)士不言重，惟棺而已。
《左传·宣上》曰：郑人田衲公之乱，斫子家之棺。(以四年杀君故也。斫薄其棺，不使从卿礼。)
《左传·成上》曰：宋文公葬，椁有四阿，棺有翰桧。(杜预注曰：翰旁饬，桧上饬，王礼。)
《左传·襄上》曰：齐姜薨。初，穆姜使择美槚，(槚，梓之属。)以自为榇与颂琴。(梓，棺也。颂琴，琴名，犹雅琴也。皆欲以送纳。)季文子取以葬。君子曰： 非礼也。礼无所逆。妇，养姑者也。亏姑以成妇，逆莫大焉。 (穆姜，成公母；齐姜，成公妇也。)
《左传·襄上》曰：定姒薨。不殡于庙，无榇，不虞。(榇，亲身棺也。季孙以定姒本贱，既无备器，议其丧制，欲殡不过庙，又不及哭也。)匠庆谓季文子曰： 子为正卿，而小君之丧不成，不终君也。(父其母，是不终事君之道也。)君长，谁受其咎？ 初，季孙为己树六〈木硷〉褛蒲圃东门之外，(蒲圃，场圃名也。)匠庆请木，季孙曰： 略。 匠庆用蒲圃之槚，季孙不御。(御，止。)
《左传·哀上》曰：赵简子与郑战。简子誓曰： 志父无罪，君实图之。若其有罪，绞缢以戮。桐棺三寸，不设属辟。(属辟，棺之重数。王棺四重，君再重，大夫一重。)素车朴马，(以载柩。)无入于兆。(兆，葬域。)下卿之罚也。 
《公羊传·定公》曰：国君薨，正棺于两楹之间，然后即位。
《论语·先进》曰：颜渊死，颜路请子之车，以为之椁。(欲得卖之，以为颜渊作椁也。颜路，颜渊之父。)子曰： 才不才，亦各言其子也。鲤也死，有棺而无椁。吾不徒行，以为之椁，以吾从大夫之后，不可徒行也。 (鲤，孔子子伯鱼。)
《家语》曰：孔子之徒，公西赤掌殡葬焉。桐棺四寸，柏椁五寸。
《家语》曰：墨子葬法，棺三寸，足以朽骨；衣三领，足以朽肉。掘地之深，下无漏气发泄于上，袭之以明其所止也。
《说文》曰：棺，关也，可以掩尸。榇，附身棺也。椟，匮也。槥，椟也。
《史记》曰：飞廉生恶来。俱以材力事纣。武王伐纣，并杀恶来。时飞廉为纣使北方，还无所报，为坛霍太山而报。得石棺铭曰：天令处父与发乱，赐汝石棺。死，遂葬霍太山。
《古史考》曰：舜作瓦棺，汤作木棺。
《汉书》曰：高祖下令：士卒从军死者，为槥，(服虔曰：槥音卫。应劭曰：小棺也。今谓之椟。)归其县。县给衣衾棺葬具，(致其尸于家，县官更给衣衾敛。)祠以少牢，吏亲葬。
《汉书》曰：张汤自杀，昆弟欲厚葬。汤母曰： 汤为大臣，被恶言死，何厚葬为？ 载以牛车，有棺无椁。上闻，曰： 非此母不生此子。 
《汉书》曰：哀帝崩，有司奏，董贤乃自杀。死后，其父恭不悔过，乃复以砂画棺，四时之色，左苍龙，右白虎，上著金银日月、玉衣珠璧，至尊无以加。
《汉书》曰：王莽奏贬丁傅太后号，改葬，发取玺绶。太后以为既往之事，不须复发。莽固争之。太后诏曰： 因故棺为致椁作冢。 既发傅太后棺，臭闻数里。
《续汉书·礼仪志》曰：王公主贵人皆樟棺朱漆，画云气。公特进樟棺黑漆。
《续汉书》曰：杨震数切谏，为樊丰等所谮，遣归本郡。震行至城西凡阳亭，谓诸子、门人曰： 身死之日，以杂木为棺，单被裁足盖形，无归冢次，勿设祭祠。 因饮鸩而卒。
《续汉书》曰：曹褒在射声营舍，有停棺椁不葬者百馀所。褒亲自履行怆然。为买空地，悉葬其无主者。
《续汉书》曰：周盘字伯坚，年七十三岁，朝集诸生讲论终日。因令其二子曰： 吾日者梦见先师东里先生，与我讲于阴堂之奥而长叹，岂吾齿之尽乎？命终之日，桐棺足以周身，外椁足以周棺。敛刑悬封，濯衣幅巾。编四寸简，写《尧典》一篇，并刀笔各一，以置棺前，示不忘圣道。 其月望，无病忽终。学者以为知命。
《东观汉记》曰：郭凤字君张，善说灾异吉凶，占应，病先自知。死日，豫令弟子市棺敛具。至其日，如言卒。
《东观汉记》曰：耿秉薨，赐朱棺、玉衣。
《东观汉记》曰：梁商薨，赐东园朱寿器、银缕玉匣。
《东观汉记》曰：长沙有义士古初，遭父丧，未葬。邻人火起，及初舍，棺不可移。初冒火伏棺上，会火灭。
《东观汉记》曰：大司徒欧阳歙坐在汝南赃罪，死狱中。歙掾陈元上书追讼之，言甚切至。帝乃赐棺木，赠赙三千匹。
谢承《后汉书》曰：徐〈土羽〉为长沙郡，将死，遗令不受赠赙。一匹私马，卖以为棺。
谢承《后汉书》曰：和帝追封太后父梁松为褒亲愍侯，改殡，赐东园画棺、玉匣、衣衾而葬之。
《魏志》曰：李傕等葬董卓于郿，并收所焚尸之灰，合敛于棺而葬之。是日大风、暴雨、震卓墓，水流入藏，漂其棺椁。
《魏志》曰：宣王讨王陵，赦罪。陵自知罪重，试索棺钉以观太傅意，竟给之，遂自杀。
《曹操别传》曰：操破梁孝王棺，收金宝。天子闻之，哀泣。
《晋书》曰：夏侯湛将殁，遗命小棺薄敛，不修封树。论者谓湛虽生不砥厉名节，死则俭约令终，是深达存亡之理也。
《后魏书》曰：崔光韶谓子孙曰： 吾兄弟自幼及老，衣服饮食未曾一片不同。至于儿女官婚荣利之事，未尝不先以推弟。弟顷横祸，权作松棺。亦可以为吾作松棺，使吾见之。 
《南史》曰：宋光禄大夫刘镇之，年三十许，病笃，已办凶具。既而疾愈，因蓄棺以为寿。九十余乃亡，此器方用。
《宋书》曰：王敬则为既阳令。初至既阳县，陆主山下宗侣十余船同发，敬则船独不进。乃令入水推之。见乌漆棺，敬则咒云： 若是吉，使船速进，吾富贵，当改葬尔。 船须臾进。入县城，收此棺葬之。
《宋书》曰：袁昂为豫章内史，丁所生母忧，去职，以丧还。江路风潮暴骇，昂乃缚衣着棺，誓同沉溺。及风止，余船皆没，惟昂船获全。咸谓精诚所致。
《梁书》曰：衡阳宣王子简位郢州刺史，卒于官。丧将引，柩有声。议者欲开视，王妃柳氏曰： 晋文已有前例，不闻开棺。无益亡者之生。徒增生者之痛。 遂止。
《晋公卿礼秩》曰：诸公及从公薨者，赐东园秘器；在外都督者，给秘器，直钱三十万。安平王孚蔫，给东园温明秘器。杨骏诛，赐五木棺一具，载以官路车。
《三十国春秋》曰：晋黄门郎殷仲堪游于江滨，见流棺于水，乃接焉。旬日之中，门前之沟忽起为岸。是夕，有人通梦于仲堪，自称徐伯，感君之惠，无以报。仲堪因问： 门岸为何祥乎？ 对曰： 水中之岸，其名为洲。君将为也。 言终而没。
《唐书》曰：玄宗开元二十年，自东都幸太原。至太行坂，路隘，逢椑车。问左右曰： 车中何物？ 左右奏曰： 礼，天子出，则载椑车以从，先王之制也。 上曰： 焉用此！ 命焚之。无椑自此始也。
《庄子》曰：古之丧礼，贵贱有仪，上下有等。天子棺椁七重，诸侯五重，大夫三重，士再重。墨子独生不歌，死不服，桐棺三重而无椁，以为法式。
《慎子》曰：匠人成棺而无憎於人，利在人也死。
《吕氏春秋》曰：善棺椁所以备蝼蚁也。今世俗大乱，人生逾侈，非为死者虑，亦所以相矜。
《淮南子》曰：吾生有七尺之形，死有一棺之土。
《淮南子》曰：鬻棺者，欲民之疾疫也；蓄粟者，欲岁之荒饥也。
《盐铁论》曰：古者瓦棺塈周，足以收形骸发齿而已。及其后桐棺不依，桑棺不留。今富者纟甫题墙凑，中者梓棺楩椁，贫者缯囊缇囊。
《风俗通》曰：叶令王乔，天下一玉棺於厅事前，令臣吏试入，终不动摇。乔曰： 天帝独欲召我。 沐浴服饰，寝其中，盖便立覆。宿夜葬於城东。县中牛皆流汗吐舌。
《风土记》曰：阳羡县令袁起生有神灵，无疾暴亡。殡敛已竟，风雷冥晦，失起丧柩。山下居民夜闻山下有数十人，晨往山上，见起棺柩。俄而潜藏，惟有石冢、石坛今在。
《神仙传》曰：介象为吴主所征，至武昌，连求去，不许。象言病，帝使左右以美梨一奁赐象。须臾象死，帝殡而埋之。以中时死，其日晡时到建业，以所赐梨付守苑吏。后吏以状闻，即发象棺。棺中无所有，有奏符。
《搜神记》曰：令有县孙孤城，古孤竹君之国也。灵帝光和元年，辽水中有浮棺，人破斫之。棺中人语曰： 我，伯夷之弟，孤竹君也。海水坏我棺椁，是以漂。汝斫我何为？ 乃不敢破，因为立祠。民有发视者，无病而死。
《搜神记》曰：北有道人能令人与死人相见。其同郡人，妇死已数年，闻而往见之，曰： 愿令一见死妇，死不恨矣。 道人曰： 可。然闻鼓声疾出。 俄而得见之，与妇言语，悲喜恩情如生。良久，闻鼓音，悢悢不能得时出，门闭户掩，婿婿乃徒出，闭其衣裾户间，掣绝而去。后数岁馀，此人死，家葬之。开冢，见妇棺盖下有衣裾。
《异苑》曰：海陵如皋县东城村边海岸崩坏，一古墓有方头漆棺，以朱题上云：百七年堕水，元嘉二十载三月堕于悬献。
《巴蜀志》曰：獠夷死，即立埋棺，不卧设。
盛弘之《荆州记》曰：冠军县东一里有张詹墓，魏太和时人也。刻碑背曰： 白楸之棺，易朽之裳。铜钱不入，瓦器不藏。嗟尔后人，幸勿我伤。 自胡石之乱，坟墓莫不夷毁。此墓元嘉初犹俨然，六年大水，民饥，始被发。初开，金银锡铜之器烂然毕备。有二朱漆棺，棺前垂竹薄帘，金钉钉之。
《永嘉郡记》曰：乐成县石堂水口，先时有一漆棺，逆水入溪十余里便住，有灵下人云是方姥，甚有灵验。
《从征记》曰：刘表冢在高平郡。表子琮捣四方珍香数十石着棺中，苏合消救之香，莫不毕备。永嘉中，郡人衡熙发其墓，表貌如生，香闻数十里。熙惧，不敢犯。
陆机《大墓赋》曰：睹洪槚而为槥。槥，小棺也。
