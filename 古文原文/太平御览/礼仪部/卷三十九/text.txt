○冢墓四
《礼论》曰：问： 君将临墓，主人先以除身无服。将若不哭，主人当哭否？ 贺循答之云： 凡君臣民，皆须先君哭，礼也。此祭君宜哭，则主人不敢以哭烦君耳。 
又曰：问： 墓中有何面为上？ 荀纳以为缘生奉终，宜依礼坐。蔡谟难，据周公明堂位东西，以此为上，与纳反。纳又引庙位以答。王濮阳北墓向南，以西为上。
《上党郡记》曰：令狐征君隐城东山中，令狐终即云葬焉。诸生遵师法，而陪葬者三百馀家。松三千树，大皆数十围，高四五十丈。今俗名其山曰令狐墓，汉史所称壶关三老令狐茂者是也。
伏琛《齐地记》曰：临淄小城北门东二百馀步有晏婴冢。
又曰：齐桓公冢，齐城之南东十五里，在牛山。桓公冢西南八里，有仲父冢，葬於牛山之阿。
又曰：朱虎城东二十里有柴阜，其西南隅有魏独行君子管宁墓，石碑犹存。城东北三十里柴阜东头有魏征士邴原墓，石碑犹存。
又曰：牛山西南二里有孙宾墓，石碑犹存。
《吴地记》曰：昌门外女坟者，吴王阖闾女墓也。乃以文石为椁，藏金玉珍玩，以人从死。高坟深池，池水成湖，故名曰女坟。亦与虎丘俱见发掘，皆无所得也。
又曰：昌门南有要离墓。吴王阖闾既杀王僚而代之，僚子庆忌亡奔卫。庆忌勇捷过人。恐结诸侯，还为国难。伍子胥与要离为行人，要离弱而谋于王曰： 杀臣妻子，刑臣左手。 要离因亡奔卫。庆忌闻吴王暴虐如此，甚信之，遂与俱还，图共袭吴王。行及大江，要离刺杀庆忌，因亦自杀，阖闾葬之於昌门南大城内。齐门外，有庆忌墓。
丘渊之《齐道记》曰：先是，嬴博二县共界，汉武帝封禅，合作此县以供祀，故曰奉高。东南三十里有延陵儿冢，本云其高可隐，今乃二丈馀，似是后人陪之。
伍辑之《从征记》曰：齐襄王墓在汝水西。墓西有僖公墓，东有四田墓，传云，倨、荣、广、布也。墓皆方墓圆坟。
戴延之《西征记》曰：彭城南有亚父范曾冢。冢高四十馀丈，东北有隧道。其城北三里有刘向墓。泗水东三里，汉大夫龚胜冢，石碣犹存。(耻登王莽之朝，不食而死。)
又曰：金乡焦氏山北数里，有汉司隶校尉鲁俊冢。前有古石祠堂，堂壁皆有青石隐起，自书契以来，忠臣、孝子、贞妇、孔子及弟子七十二人形像，皆刻石记之。
伏滔《北征记》曰：姑孰九井山北十里，有吴大将诸葛瑾墓，墓墙犹存。西北十八里直渎前墓，是吴将甘宁墓也。相者云： 此墓有王气。 孙皓凿其后，计里名为直渎。
《续述征记》曰：太公冢在尧山北五里。平地为坟，高十丈。曾有发之者，冢深数十仞，得一铜椁，金玉甚多。尚父五世葬周，斯实田和冢也。和迁齐，居於海上，而别为诸侯，亦称太公也。
又曰：宿预州县水南大徐城，古之徐国。城北徐君墓，季子解剑坟树，则斯地也。
又曰：城阳县城二里，小城二里。小城南九里有尧阳，自汉迄于晋，二千石及丞尉刊名。尧即位至永嘉三年二千七百有二十一载，记于尧碑。城东南六里，尧母庆都墓，称曰灵台。尧陵北二里，仲山甫墓，墓前祠堂石室俨然若新。
《皇览·冢墓记》曰：颛顼冢在东都濮阳县顿丘城外广阳里中。王莽时，使使者祠颛顼冢。
又曰：秦始皇冢在骊山，古之骊戎国，今之所丰也。晋献公伐骊戎，获二女。其山阴多黄金，其阳多美玉，谓蓝田是也。故贪而葬焉。并天下徒七十馀万穿入地，洞三泉而致椁。宫观奇器、珍怪诸物藏之。令一匠人作机弩，人有近穴辄射之。以水银为百川江河大海，金银为凫鹤。机关转相幹，终而复始。上具画天文，以人鱼膏为灯，度久不灭。后宫无子者皆殉，从死者甚众。恐工匠知之，杀工匠於藏中，因闭羡门。复土树草木，以像山，坟高五十馀丈，周回五里馀。后项籍烧其宫观，关东贼发之，后牧羊儿亡羊，羊入藏中，持火照羊，燔其椁。后贼遂取其铜。
又曰：太上皇葬万年，高帝父也。高帝葬长陵，孝惠帝霸陵。诸陵皆用瓦器，不为坟。王莽之乱，天下无道，独无灾害。孝景帝葬阳陵，孝武皇帝葬茂陵，孝昭皇帝葬平陵，孝宣皇帝葬杜陵，孝元帝葬渭陵。元帝下诏曰： 无置从民，令天下无骚动之忧。 自是陵园不置邑。孝成帝葬延陵，孝哀帝葬义陵，孝平帝葬原陵。孝文皇帝弟、淮南厉王长坐谋反，后置园如诸王。长好道，事八公。世之愚者云：长仙。医巫讫曰： 淮南好道，百官皆得仙。狗吠云中，鸡鸣天上。 东平思王冢在东平，松皆西靡。
又曰：苍颉冢在冯翊衙县利阳亭南道旁，坟高六尺，学书者皆往上姓名、投刺，祀之不绝。
又曰：蚩尤冢在东郡寿张县阌乡城中，高七尺。民常十月祀之。有赤气出，如一匹绛帛，民名为蚩尤旗。又肩髀冢在山阴郡巨野。传言蚩尤与黄帝战於涿鹿之野，黄帝克之，身体异处，皆葬之。
又曰：奚仲冢在鲁国县东去县二十五里山上，因名奚仲山。下亭名奚仲亭。
又曰：汤冢在济阳薄县北郭。冢四方，方八十步，高七尺，上平。
又曰：吴太伯冢在会稽吴县北，去城十里。
又曰：周文王、武王、周公冢在京兆长安聚。
又曰：王子黾冢在南阳鄂县西。
又曰：夏育冢在济南历山上。
又曰：秦穆公冢在甘泉宫祈年观下。
又曰：虢公冢在河内温县东、济水南，大冢是也。其城南有虢公台。
又曰：叶公诸梁子高冢在南郡叶县西北，去城三里所。近县民皆祠之。
又曰：鲁大夫叔梁纥冢在鲁国东阳聚安泉东北八十四步，名曰防冢。民传言防坟於坟地微高。
又曰：孔子冢在鲁城北便门外，南去城一里。冢茔方百亩，冢南北广十步，东西十步，高丈二尺。冢为祠坛，方六尺，与地方平，无祠堂。冢茔中树以百数，皆异种。鲁人世世皆无能名其树者。民云孔子弟子异国人，各持其国树来种之。孔子茔中不生荆棘及刺人草。伯鱼墓在孔子冢东，与孔子并，大小相望。子思冢在孔子冢南，大小相望。
又曰：师旷家左右扶风，名曰师旷山，人民不敢上其上。
又曰：伯乐冢在济阴定陶东南一里，冢高五丈。
又曰：楚武王冢在南郡鲷阳县葛陂乡城东北，民谓之楚王岑。
又曰：郑相子产冢在河南郡新郑城外，大冢是也。
又曰：靖郭君冢在鲁国薛城中东聚。孟常冢在鲁薛城中。
又曰：文信君吕不韦冢在河南洛阳城北，邙山道西，大冢是也。民传言吕母冢不韦先墓，故其冢名吕母。不韦死，获过於始皇矣。民传云：不韦好经书，皆以葬。汉明帝朝，公卿、大夫、诸儒八十馀人论五经误失。符节令宋元上言： 臣闻秦昭王与不韦好书，皆以书葬。王至尊，不韦久贵，冢皆以黄旸题凑，处地高燥，未坏。臣愿发昭王、不韦冢，视未烧诗书。 
又曰：亚父冢在庐江居巢县郭东居巢亭中。
又曰：齐桓公冢在临淄城二十里淄水南。孟尝君与齐桓公冢同处。
《唐书新语》曰：开元中，集贤学士徐坚葬妻，问兆域之制於张说。曰： 长安神龙之祭，有黄州僧泓者，能通鬼神之意，而以人事参之。仆尝闻其言，犹记其要。墓欲深而狭。深者，取其幽；狭者，取其固。平地之下一丈二尺为土界，又一丈二尺为水界，各有龙守之。土龙六年而一暴，水龙十二年而一暴。当其隧者，神道不安。故深二丈四尺之下，可以设窀穸。墓之四维，谓之折壁。欲下阔而上敛，其中项谓之中樵，中樵欲俯嵚而旁煞。墓中末米粉为饰，以代石垩，不置瓴甋瓦，以其近於火。不置黄金，以其久而为怪。不置朱丹、雄黄、礜石，以其气燥而烈，使坟上草木枯而不润。不置羽毛，以其近於尸也。铸铁为牛豕之象，可以御二龙。玉润而洁，能和百神，置之墓内，以助神道。僧泓之说如此。 
又曰：大理卿徐有功持法不滥。及其葬也，将穿墓，筮者曰： 必有异应，以旌善人。 果获石堂，其大如仓，中空外坚，四门八牖。占曰： 此天所以祚有德也。置之墓中，其后终吉。 后优诏褒赠，宠及其子。
《图墓书》曰：大墓天刚，严父之门。八将之首，位处乾尊。欲得连冈隐轸，状如乱云，望之翙翙，绝而复连。小顿大起，千里相牵。寿过期颐，世世登仙。
又曰：望之如飞雷，即之如鸟惊。法出勇士，伏节御兵。
又曰：夫欲依山葬者，其山连延，百里不绝。一高一下，小顿则大起，出公卿。若三重之山，望之似城郭，多诸支别者，亦出公卿。如新月形在腹中，葬冢之所，若至日没见日光者，出封侯。
又曰：凡相山陵之法：山望如龟状，葬之出公卿、封侯，代代不绝。山望如龙状，有头尾蜲蛇者，葬之出二千石。凡依山作冢者，皆当立在山东为利，得山之形力也。山如龟形，又巍巍直上如〈门卦〉状，出二千石。
又曰：欲知贫富，冈陵肥薄。状如肥马，草木茂盛，色黄紫，皆富也。冈陵多伤缺，土色赤白，地瘠，草木黄赤不茂，或多细石，皆贫。
《相冢书》曰：冢欲得见郡县城郭，欲得连属，长长无极。冢，青气郁郁，出二千石；赤气，出公卿；白气，出刑戮；黄气，出封侯。欲得雌龙地，多子孙。不用雄龙冈、武子冈。
又曰：凡葬於龙耳，贵出侯。青乌子称 山三重相连名伞山，葬之出二千石。 
张载《七哀诗》曰：北邙何累累，高陵有四五。借问谁家冢，皆云汉世主。
魏武帝《遗令》曰：汝等时时登铜雀台，望吾西陵墓田。
魏文帝《为汉帝置守冢诏》曰：朕承符运，受终革命。其敬事山阳公，如舜之宗尧。有始有卒，传之无穷。前群司奏处正朔，欲使一皆从魏制，意所不安。其令山阳公於其国中，正朔、服色、祭祀、礼乐自如汉。又为武、昭、宣、明帝置守冢各三百家。
宋孝武《置自古帝王守冢户诏》曰：先代帝王，因时创业。君人建国，礼尊南面。而历运推移，年代久远，丘垅残毁，樵牧相趋。茔兆堙芜，封树莫辨。自古以来，帝王陵墓，可随近十户，蠲其役，以供守视。
宋高祖《修楚元王墓诏》曰：夫褒贤崇德，千载弥尊；敦本敬始，义隆自远。楚元王积仁基德，启藩斯境，素风道隆，作范后昆。本支之祚实隆，鄙宗遗芳馀烈奋于百代。而丘封依然，坟茔莫翦，感远存往，慨焉永怀。夫爱人怀树，甘棠且犹勿翦；追甄墟墓，信陵尚或不绝。况瓜瓞所兴，开源自本者乎！可蠲复近墓五家，长给洒扫。
