○杖屦
《仪礼·丧服》曰：苴杖，竹也。削杖，桐也。各齐其心，皆下本。杖者何？爵也。非爵而杖者何？担主也。非主而杖者何？辅病。童子何不杖？不能病也。妇人何以不杖？不能病也。
又曰：斩齐裳菅屦者，菅菲也。公士、大夫之众臣为其君绳屦者，绳菲也。疏衰裳齐，疏屦者，簏蒯之菲也。
《礼记·丧服小记》曰：虞，杖不入室；祔杖不升堂。(郑玄注曰：衰益衰，敬弥多也。)妇人不为主而杖者，姑在为夫杖，(姑不厌妇。)母为长子削杖，(嫌服男子，当杖竹也。母为长子服，不可重于子为己也。)女子子在室，为父母。其主丧者不杖，则子一人杖。(女子子在室，亦童子也。无男昆弟，使同姓为摄主，不杖，则子一人杖谓长女也。许嫁二十而笄，笄为成人，成人正杖也。)
又《丧服小记》曰：庶子不以杖即位。(不适子也。位，朝夕哭位也。)父不主庶子之丧，则孙以杖即位可也。(祖不厌孙，孙得神也。)父在，庶子为妻，以杖，即位可也。(舅不主妾之丧，子得伸也。)
又《杂记下》曰：古者贵贱皆杖。叔孙武叔朝，见轮人以其杖关毂而輠轮者，于是有爵而后杖也。
又《丧大记》曰：大夫之丧，三日之朝，既殡，主人、主妇、室老皆杖。大夫有君命则去杖，大夫之命则辑杖。内子为夫人之命去杖，为世妇之命授人杖。(大夫有君命去杖，此指大夫之子也。而云丈夫者，通实大夫有父母之丧也。授人杖也使人执之同也。)士之丧，二日而殡，三日之朝，主人杖，妇人皆杖。于君命、夫人之命，如大夫。于大夫、世妇之命，如大夫。(士二日而殡者，下大夫也。士之礼，死与往日，生与来日。此二日于死者亦得三日也。妇人皆杖，谓主妇容妾为君女子子在室者。)子皆杖，不以即位。(子谓凡庶子也。不以即位，与去杖同也。)大夫、士哭殡则杖，哭柩则辑杖。(哭殡谓既涂也，哭柩谓启后也。大夫士之子于父，父也尊近，哭殡可以杖。天子诸侯之子于父，父也君也尊远，杖不入庙门也。)弃杖者，断而弃之于隐者。(杖以丧至尊为人得而褒之。)
又《问丧》曰：或问曰： 杖者何也？ (怪其义各异。)曰： 竹 桐 一也。故为父苴杖，竹也。为母削杖，桐也。 或问曰： 杖者以何为也？ (怪所为施。)曰： 孝子丧亲，哭泣无数，服勤三年，身病体羸，以杖扶病也。(言得杖乃能起也。)则父在不敢杖矣，尊者在故也。堂上不杖，辟尊者之处也。堂上不趋，示不遽也。此孝子之志也，人情之实也，礼义之经也。非从天降也，非从地出也，人情而已矣。 (父在不杖谓为母丧也。尊者在不杖，辟尊者之处。不杖，有事不趋，皆为其感动使之忧慼也。)
又《丧服四制》曰：杖者何也？爵也。三日授子杖，五日授大夫杖，七日授士杖。或曰担主，或曰辅病。妇人、童子不杖，不能病也。
《白虎通》曰：所以杖竹桐何？取其名也。竹，蹙也；桐，痛也。父以竹，母以桐。竹，阳也；桐，阴也。竹断而用之，质故为阳也。
《韩子》曰：儒执丧三年，大毁扶杖。世主以为孝而礼之。
○帼髽
《仪礼·丧服》曰：女子子在室为父，布总，箭笄，髽，衰三年。(总，束髻也。谓总之者，既束其本，又总其末。箭笄，条竹也。髽，露紒也。犹男子之括发以麻，则髽上用麻也。用麻者，自项而前，交于额上，却绕紒如著幓头。《小记》曰：男子冠而妇人笄，男子免而妇人髽。但言衰不言裳者，妇人不殊裳衰也。)
又曰：女子子之适人者为其父母，妇人为舅姑，恶笄有首以髽。卒哭，子折笄首以笄，布总。传曰：笄有首者，恶笄之有首也。恶笄者，栉笄也。折笄首者，折吉笄之首也。吉笄者，象笄也。
《礼记·檀弓上》曰：南宫縚之妻之姑丧，孔子诲之，髽曰： 尔无纵纵尔，尔无扈扈尔。 (诲，教也。尔，汝也。纵纵谓太高，扈扈谓太广。尔，鲐语助。)
又《檀弓上》曰：鲁妇人之髽而吊，自败於台鲐也。(时家家有丧，髽而相吊。去纚而紒曰髽也。)
《礼记外传》曰：髽者，妇人有丧者髽。(古人重髽，男子吉时皆有纵以慆其髽，然后加笄加冠也。)去纚而髽曰髽。(鲁妇人遭升陉之战也，露髽相吊以代丧冠也。)有麻髽，(女子在室，遭父母之丧，用麻合髽，以对兄弟括髽时也。)有布髽。(齐衰以下，以布束发也。)髽者，开散之名也。(既去有纵髽形葩髽。)
《左传·襄公》曰：臧纥救鲁阝侵邾，败于狐骀。国人逆丧者皆髽。鲁于是乎始髽。(髽，麻发合结也。遭丧者多，故不能备凶服，髽而已。)
《广雅》曰：帼谓之帺。(音忌)
《魏氏春秋》曰：诸葛亮挑司马宣王战，致巾帼妇人之饬，以怒宣王。
○庐
《周礼·天官·宫正》曰：掌王宫之戒令。大丧，则授庐舍，辨其亲疏贵贱之名。(郑玄注曰：庐舍，垩室也。亲者、贵者居倚庐，疏者、贱者居垩室。)
《仪礼·丧服》传曰：丧服斩衰，居倚庐，寝苫枕块。(马融曰：倚木以为庐，于东墙下，西向，关北端也。)
《礼记·杂记》曰：大夫居庐，士居垩室。
又《丧大记》曰：父母之丧居倚庐，不涂，寝苫枕块。非丧事不言。君为庐，宫之；大夫、士襢之。(宫谓围障。)既葬，柱楣涂庐，不於显者。君、大夫、士皆宫之。(不于显者，不涂见面。)
又曰：问丧，成圹而归，不敢入处室，居于倚庐，哀亲之在外也。
《白虎通》曰：父母之丧，倚庐于中门外东墙下，户北。
又曰：妇人不居倚庐。天子七日，诸侯五日，卿大夫三日而成服，居门外东壁，为庐。
王肃《丧服要记》曰：鲁哀公葬父。孔子问曰： 宁设菰庐乎？ 哀公曰： 菰庐起大伯。大伯出奔，闻古公崩，还赴丧，故作菰庐以彰其尸。吾父无太伯之罪，何用此为？ 
《孝子传》曰：王琳，汝南上蔡人。十岁失父母，弟季年七岁，兄弟二人哭泣，哀声不绝。在冢侧作庐，不妄出入。(余见 孝部 。)
○重
《仪礼·士丧礼》曰：重，木刊凿之。甸人置重于中庭，参分庭，一在南。夏祝取鬻馀饭，盛用二鬲于西墙下。幂用疏布，久之击用靲，悬于重。幂用苇席，北面左衽。带用靲贺之，结于后。祝取铭，置于重。(郑玄曰：重，木也。悬物焉曰重。刊斫治凿之为悬簪孔也。士重木长三尺。)
《礼记·杂记》曰：重，既虞而埋之。(就所倚处埋之。)
《礼记外传》曰：重者，未葬之前，以代主也，犹以生事之，末忍作木主。(主以存神也。)设重于庭，悬瓦鬲。以养病之米淅之为沐，则煮之为粥，实之重，用苇席盖之。(鬼神依而饮食。)始死之奠但用米，未有黍稷故也。(黍稷在下之中，如生时也。)殷人作主之后，联其重，悬之于庙梁。去高祖之庙，亲尽，则埋之。周人将葬，重随柩，而朝庙之外柩，而埋之于阶间，而后作主也。
○凶门(附)
《南史》孔琳之议曰： 凶门柏装，不出礼典。起自末代，积习生常，遂成旧俗。凡人士丧仪，多出闾里。每有此，须动十数万，损人财力而义无所取。至于寒庶，则人思自竭。虽复室如悬磬，莫不倾产殚财。所谓葬之以礼，其此之谓乎？宜一罢凶门之式。 
王肃《丧服要记》曰：鲁哀公葬父。孔子问： 宁设衰门乎？ 哀公曰： 衰门起于禹。禹治水，故表其门闾，以纪其功。吾父无功，何用此焉？ 
韦弘与蔡谟笺问凶门曰： 父在母丧，应立凶门不？ 又问： 与父别，止立凶门，愚意犹所疑，厌于父故也。今于父大门之内，别立凶门，便为父。一家有二门，以名义言之，门者，父之有也，今子复立门，岂合圣人之典训？苟不出于礼，其所不曰。故以谘白。 蔡答曰： 礼以二瓦器盛始死之祭，击木里之苇席，置于庭中近南，名为重。今之凶门，是其象也。礼既虞而作主，今未有主，故以重当主。本为丧设，非以表其门。恐不应以尊卑厌降也。礼、命士以上，父子异宫。今卑私之丧，皆别开门，亦不知今人如此者，皆有凶门不。 范坚答凶门问，曰： 簿帐似不出礼文，何由行此？ 答曰： 凶门非礼。礼有县重于庭，以席覆之，其形似凶门。后出之，于门外表丧，由此，俗遂行之耳。 
《礼论》曰：问： 改葬立凶门否？ 蔡谟答云： 改葬若停丧，谓应有凶门。 
○死
《周礼·春官·大宗伯》曰：以丧礼哀死亡。
《礼记·曲礼上》曰：天子曰崩，诸侯曰薨，大夫曰卒，士曰不禄，庶人曰死。(郑玄注曰：山颠坏曰崩。薨，崩之声也。卒，终也。不禄，不充其禄也。死之言澌也，精神澌尽也。)死寇曰兵，(异于凡人，当享禄其后也。)寿考曰卒，短折曰不禄。(老而死，从大夫之称；少而死，从士之称也。)
又《檀弓下》曰：孔子过太山侧，有妇人哭于墓者而哀。使子路问之，曰： 子之哭也，一似重有忧者。 而曰： 然。昔者吾舅死于虎，吾夫又死焉，今吾子又死焉。 夫子曰： 何为不去也？ 曰： 无苛政。 夫子曰： 小子识之，苛政猛于虎也。 
又《丧大记》曰：男子不死於妇人之手，妇人不死於男子之手。君、夫人卒于路寝；大夫、世妇卒于适寝；内子未命死于下室；士之妻死于寝。
《左传·定下》曰：齐侯伐晋，敝无存之父将室之，辞。以与其弟，曰： 此役也不死，反必娶于高国。 先登，求自门出，死于霤下。
又《哀上》曰：简子巡列曰： 毕万，匹夫也。七战皆获，有马百乘，死于牖下。(毕万，晋献公卿也。死于牖下，言得寿中。)群子勉之。死不在寇。 (言有命也。)
又《哀下》曰：太子闻之惧，下石乞孟厌敌子路，以戈击之，断缨。子路曰： 君子死，冠不免。 结缨而死。孔子闻卫乱，曰： 柴也其来？由也死矣。 
又《哀下》曰：晋荀瑶帅师围郑，郑人俘酅魁垒，赂之以知政，闭其口而死。
《穀梁传·隐公》曰：高厚曰： 崩尊曰崩。天子之崩，以尊之也。其崩之何也？以在民上，故崩之也。 
《春秋说题辞》曰：天子曰崩。崩之为言殒也。诸侯称薨。薨之为言奄然而亡。大夫曰卒，精辉终卒。卒之为言绝，绝於邦也。士曰不禄，失其忠也。不禄之言削名章也。庶人曰死，魂魄去心。死之为言精爽穷也。(《白虎通》又载。)
《尔雅》曰：崩、薨、无禄、卒、殂落、殪，死也。
《论语·里仁》曰：子曰： 朝闻道，夕死可矣。 (言将至死，不闻世之有道。)
又《子罕》曰：子疾，病。子路使门人为臣病间，曰： 久矣哉，由之行诈也。且予与其死於臣之手也，无宁死於二三子之手乎？且予纵不得大葬，予死於道路乎？ 
又《先进》曰：颜渊死。子曰： 噫！天丧予！天丧予！ 子哭之恸。从者曰： 子恸矣。 曰： 有恸乎？非夫人之为恸而谁为？ 
又《先进》曰：季路曰： 敢问死。 曰： 未知生，焉知死？ (鬼神及死事难明，语之无益，故不答。)
又《季氏》曰：齐景公有马千驷，死之日，民无德而称焉。伯夷、叔齐饿于首阳之下，民到于今称之。
《五经通义》曰： 崩薨从何王以来乎？ 曰： 从周。何以言之？《尚书》曰： 放勋乃殂落。 舜曰： 涉方乃死。 武王既王，是以知武王以前未称崩薨也。至成王太平，乃制崩薨之著。《尚书》曰： 翌日乙丑，成王崩。  《释名》曰： 汉以来谓死为物故，言其诸物皆就朽故。 
《史记》曰：秦武王与孟说举龙文鼎，绝膑而死。(徐广曰：膑或作脉矣。)
又曰：范雎说秦昭王曰： 夫以乌获、任鄙之力，荆成、孟贲、(许慎曰：荆成，勇士也。孟贲，卫人。)庆忌、夏育之勇焉，而死者，人之所必不免也。 
《后汉书》曰：马援谓孟冀曰： 方今匈奴、乌丸尚扰北边，欲自请击之。男儿要当死于边野，以马革裹尸还葬耳。何能卧床上，在儿女子手中耶？ 冀曰： 谅为烈士，当如此矣。 
《后魏书》曰：张预每羡古人餐玉之法，乃采访蓝田，躬往攻掘，得若环壁杂器形者大小百余。至而观之。皆光润可玩。预乃椎七十枚为屑，日服食之，余多惠人。后闻者乃更求玉于故处，皆无所见。冯翊公源怀等得其玉，琢为器珮，皆鲜明可宝。预服延年，云有效验，而世事寝食，皆不禁节，又加之好酒损志。及疾驾，谓妻子曰： 服玉若能屏居山林，排弃嗜欲，或当大得神力。而吾酒色不绝，自致于死，非药过也。然吾尸体必当有异，勿使速殡，令后人知餐服之妙。 时七月中旬，长安毒热。预停尸四宿，而体色不变。其妻常氏以玉珠二枚唅之，口闭。常谓之曰： 君自云餐玉有神验，何故不受唅也？ 言讫，齿启，纳珠。因嘘属其口，都无秽气。举敛于棺，坚直不倾。委死犹有遗玉屑数升，囊盛纳诸棺中。
《文子》曰：老子曰： 圣人同死生，愚人亦同死生。圣人之同死生，知于分理也。愚人同死生，不知利害所在。 
《庄子》曰：人之生，气也。聚则为生，散则为死。
又曰：夫大块载我以形，劳我以生，佚我以老，息我以死。故善吾生者，乃所以善吾死也。
又曰：庄子之楚，见空髑髅，髐然有形，檄以马棰，因而问之曰： 夫子贪生失理而为此乎？将子有亡国之事、鈇钺之诛而为此乎？ 于是语卒，援髑髅，枕而卧。夜半，髑髅见梦曰： 子之谈者似辨士。诸子所言，皆人生之累也，死则无此矣。子欲闻死之说乎？ 庄子曰： 然。 髑髅曰： 死，无君于上，无臣于下，亦无四时之事。纵然以天地为春秋，虽南面王，乐不能过也。 
《说苑》曰：齐景公出而见殣，谓晏子曰： 此何死？ 对曰： 馁而死。 公曰： 噫！寡人之无德也，亦甚矣。 晏子曰： 君之德著而不彰，何为无德？ 景公曰： 何谓也？ 对曰： 君之德及后宫与台榭之玩。君之雁食以菽粟，君之宫内自乐，延及后宫之族，何为其无德也？顾臣有请于君，由君之意，自乐之心推与百姓同之，则何殣之有？ 
又曰：子贡问孔子： 人死有知，将无知也？ 孔子曰： 吾欲言死人有知也，恐孝子妨生以送死也。吾欲言死人无知也，恐不孝子孙弃亲不葬也。赐欲知人死有时将无知也，死徐自知之，犹未晚也。 
又曰：鲁哀公问孔子曰： 有智者寿乎？ 对曰： 然。人有三死，而非命也，人自取之也。夫寝处不时，饮食不节，劳逸过度者，疾共杀之。居下位而上干其君，嗜酒欲物求不止者，刑共杀之。少以犯众，弱以侮强，忿怒不量力者，兵共杀之。此三死者，非命也。 
又曰：民有五死，圣人能去三，不能除其二。饥渴死者可去也，冻寒死者可去也。虽五，兵死者可去也。寿命死者不可去也，痈疽死者不可去也。三者可去，二者不可去。
《论衡》曰：人之死也，犹火之灭也。火灭而耀不照，人死而智不慧。二者不齐，论者犹谓死有知，惑也。
又曰：王莽之时，省《五经章句》皆为二千万。博士弟子郭略夜定旧说，死于烛下。精思不任，脉绝气灭也。
杨泉《物理论》曰：人含气而生，精尽而死，犹澌也，灭也。譬如火焉，薪尽而火灭，则无光矣。故灭火之余，无遗炎矣。人死之后，无遗魂矣。
