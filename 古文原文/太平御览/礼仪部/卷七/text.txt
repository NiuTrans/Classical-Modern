○迎气
《礼记·月令》曰：孟春立春之日，天子亲率三公九卿、诸侯大夫，以迎春于东郊；(蔡邕《章句》曰：迎春者，礼昊天句芒之神也。于东郊，就其位也。邑外为郊，去邑八里，内因木数也。《周礼》：建国之神位，兆五帝於四郊，以苍珪礼东方，以赤璋礼南方，以白琥礼西方，以玄璜礼北方，皆有牲币，各放其方之色。乐奏《太簇》，歌《青阳》冕，执干戚舞《云翘》《育命》，所以导牧时和也。)孟夏，迎夏于南郊；(《章句》曰：迎夏者，礼炎帝祝融神也。于南郊七里，因火数也。玉用赤璋，牲币各放其色。乐奏《中宫》，歌《朱明》，其他皆如孟春也。)孟秋，迎秋于西郊；(《章句》曰：迎秋者，礼少昊蓐收之神。于西郊九里，因金数也。玉用白琥，牲币各放其色。乐奏《夷则》，歌《自藏》，其他如孟夏之礼。)孟冬，迎冬于北郊。(《章句》曰：迎冬者，礼颛顼玄冥之神也。于北郊六里，水数。玉用玄璜，牲币各放其色。奏乐《应锺》，歌《玄英》，其祀皆为孟秋之礼。)
《续汉书·礼仪志》曰：立春之日，百官皆衣青，迎气青郊；郡县皆青服帻，立青幡，施土牛耕人于门外，以示兆民。立夏之日，百官皆衣赤，迎气赤郊。立秋之日，百官皆衣白，迎气白郊。立冬之日，百官皆衣皂，迎气黑郊。
又《祭祀志》曰：县邑常以立春之日，皆青幡青帻，迎春于郭外。令一童男帽青巾衣，先在郭外，迎春者至自野中，出迎者拜之而还。
《皇览》：礼，天子迎四节日，天子迎春、夏、秋、冬之乐，又顺天道。是故距冬至日四十六日，则天子迎春于东堂，距邦八里，堂高八尺，堂阶八等，青税八乘，旂旐尚青，田车载矛，号曰助天生。倡之以角，舞之以羽，此迎春之乐也。自春分数四十六日，则天子迎夏于南堂，距邦七里，堂高七尺，堂阶七等，赤税七乘，旂旐尚赤，田车载弓，号曰助天养。倡之以徵，舞之鼓鼗，此迎夏之乐也。自夏至数四十六日，则天子迎秋于西堂，距邦九里，堂高九尺，堂阶九等，白税九乘，旂旐尚白，田车载戟，号曰助天收。倡之以商，舞之以干戚，此迎秋之乐也。自秋分数至四十六日，则天子迎冬于北堂，距邦六里，堂高六尺，堂阶六等，黑税六乘，旂旐尚黑，田车载甲，号曰助天诛。倡之以羽，舞之以籥，此迎冬之乐也。所以迎四时，乐养九志于西堂，冬养九胜于北堂，养后三月而止。天子行杀，必顺天道。
《宋书·礼志》曰：汉明帝据《月令》有五郊迎气服色之礼，因采元始中故事，兆五郊于洛阳，祭其帝与神，车服各顺方色。魏晋依之。江左以来，未遑修建。
○禘祫
《毛诗·清庙·雍》曰：《雍》，禘太祖也。(禘，大祭。)有来雍雍，至止肃肃。相维辟公，天子穆穆。
又《商颂》曰：《长发》，大禘。(禘，郊祭天也。《礼记》曰：王者禘其祖之所自出，出其祖配之，是谓也。)濬哲维商，长发其祥。洪水茫茫，禹敷下土方，外大国是疆，幅陨既长。(笺云：长犹久也。陨，当作圆。圆谓周也。深知乎维商家之德也，久发见其祯祥矣。乃用洪水，禹敷下土正四方，定诸夏，广大其竟界之时，始有王天下之萌兆，历虞夏之世，故为久也。)
《礼记·曾子问》曰：当七庙五庙无虚主。虚主，惟天子崩，诸侯薨与去其国，与祫祭于太祖，为无主耳。
《礼记·大传》曰：礼，不王不禘。王者禘其祖之所自出，以其祖配之。(凡大祭曰禘。自，由也，大祭其先祖所由生，谓郊祭天也。王者之祖先皆感太微五帝之精以生。昔用正月郊祭之，盖特尊焉。《孝经》曰：郊祀后稷以配天，宗祀文王于明堂，以配上帝。凡配五帝也。)
《周礼·宗伯》职曰：以肆献祼享先王，以馈食享先王，以祠春享先王，以禴夏享先王，以尝秋享先王，以烝冬享先王。(宗庙之祭，有此六享。肆献祼馈食，在四时之上，则是祫也，禘也。)
《礼稽命曜》曰：三年一祫，五年一禘，以衣服想见其容色。三日斋，思亲志意，相见所好，意喜，然后入庙。
《左传·昭四》曰：十五年春，将禘于武公，戒百官。(杜预注曰：戒，斋也。)梓慎曰： 禘之日其有咎乎？吾见赤黑之祲，非祭祥也，丧氛也，(祲，妖气也。)在其莅事乎？ 
《公羊传·文上》曰：祫者，何也？合祭也。其合祭奈何？毁庙之主，陈乎太祖；未毁庙之主，皆升合食于太祖。
《尔雅》曰：禘，大祭也。(郭璞注曰：五年大祭。)
《白虎通》曰：祭宗庙，所以禘祫何？尊人君，贵功德，广孝道。位尊德盛，所及弥远。
《五经异义》曰：今《春秋公羊》说，祠宗庙筮而不卜。《传》曰：禘祫不卜。
又曰：谨案：叔孙通宗庙有月祭之礼，知古而然也。三岁一祫，此周礼也；五岁一禘，疑先王之礼也。
又曰：古《春秋左氏》说，古者先王日祭于祖考，月荐于曾高，时享及二祧，岁祷于坛。禘及郊宗石室。
《五经通义》曰：王者诸侯，所以三年一祫，五年一禘何？三年一闰，天道小备，故三年一祫。祫者，皆取未迁庙主合食太祖庙中。五岁再闰，天道大备，故五岁一禘。禘者，谛也，取已迁庙主合食太祖庙中。
《礼记外传》曰：禘祫谓之殷祭，(殷，多盛也。)祫大而禘小。(祫，合也。合毁庙之主，出而陈列之，亲庙之主升入太庙，功臣又得配享，其礼大也。禘则各于宫，神主不出庙也。祭大何以名祫？祭卑不敢降尊也。)《春秋》之《经》，有禘而无祫，(《经》云：大事于太庙。又云：有事于其庙。即是禘也。此是国之大事，时云有事。)毁庙无时祭，(时祭月祭，皆近庙耳。玄孙之子于高祖亲尽也。)但五年有二殷祭耳。(祭及远祖，象年再闰也。)神主入庙，先为一禘，(为将递迁，遍告之也。)明年春，禘而又祫。(祫后二年一禘，禘后三年一祫，自此为常。)
《汉书》曰：元始五年春正月，祫祭明堂，诸侯王二十八人，列侯百二十人，宗室子九百馀人。助祭礼毕，皆益户赐爵及金帛，增秩补吏，各有差。
又刘歆曰：《春秋传》曰：日祭月祀，时享岁贡。终王祖祢，则日祭；曾高，则月祀；二祧，则时享；坛墠，则岁贡；(张晏曰：去祧为坛，扫地祭之也。)大禘则终王。(服虔曰：《夷蛮经》曰： 王乃入助祭，各以珍贡，以助大祫之祭也。 )弥远弥尊，故禘为重矣。
《续汉书·祭祀志》曰：建武二十六年，诏问张纯禘祫之礼，奏三年一祫，五年一禘。禘之言谛，谛昭穆尊卑之义，以夏四月阳气在上，阴气在下，故正尊卑之义。祫以冬十月，五穀成熟，故骨肉合聚饮食。
《汉杂事》曰：元帝时，匡衡、贡禹以经义毁先帝亲尽之庙。高帝为太祖，孝文为太宗，孝武为世宗，孝宣为中宗，祖宗庙皆世世奉祀，其馀惠、景以下皆毁。五年而再殷祭，犹古之禘祫。
王隐《晋书》曰：太康中，太庙成，迁神主于新庙，上帅百官奉迎于道左，遂亲禘祫。
《后魏书》曰：世宗景明二年，夏六月，秘书丞孙思蔚上言： 古之祭法，时祫并行。天子先祫后时，诸侯先时后祫。此施当世，在今则烦，且礼有升降，事有节文。适时之制，圣人弗违。当祫之月，减时祭以从要省。 制可。十一月，壬寅，改筑圆丘于伊水之阳；乙卯，仍有事焉。
《宋书·礼志》曰：凡禘祫大祭，则神主悉出，庙堂为昭穆以安坐，不复停室也。
又《志》曰：博士徐道娱上议曰： 太庙烝尝仪注，皇帝行事毕，出便坐，三公已上献，太祖送神于门。然后至尊还拜，百官赞拜，乃退。谨寻清庙之道，所以肃安神也。《礼》曰：庙者，貌也，神灵所凭依也。事亡如存，若恒在也。既不应有送神之文，自陈豆荐俎，车驾至止，并弗奉迎。夫不迎而送，送而后辞，暗矩之情，实用未达。 又博士江邃议： 在始不迎，明在庙也；卒事而送，节孝思也。若不送而辞，是舍亲也；辞而后送，是速神也。故孝子不忍违其亲，又不忍违神。是以祝史送神，以成烝尝之义。 
又《礼志》曰：禘祫之礼，三年一，五年再。《公羊》所谓五年再，殷祭也，在四时之间。《周礼》所谓凡四时之间，礼也，盖历岁节，月无定，天子、诸侯先后弗同礼。天子祫尝，诸侯烝祫，有田则祭，无田则荐。郑注：天子先祫后祭，诸侯先时祭，然后祫。有田者，既祭又荐，新祭以首，时荐以仲月。然则大祭四祀，其月各异。天子以孟月殷，仲月烝；诸侯孟月尝，仲月祫也。
《齐书·礼志》曰：右仆射王俭议： 按《礼记·王制》：天子先祫后时祭，诸侯先时祭后祫，《春秋》鲁僖公二年祫，明年春禘。自此以后，五年再殷。 
《孔纬稽命征》曰： 三年一祫，五年一禘，经记所论禘祫与时祭，其言详矣。 
《唐书》曰：元和中，太常上言，按《礼》，祭不欲数，太庙禘祫，祭礼重于时飨。时飨与禘祫同月，即其月但行禘祫祭，不行时飨，盖不欲烦，是礼先重者。今时飨重于朔望荐食，稽求礼情，参酌轻重，请每至时及腊，但行飨礼。其月朔望，荐食请停，知告庙。日与朔望，荐食日同，请先行告礼，然后荐食。
○六宗
《尚书·舜典》曰：禋于六宗。(郑注曰：六宗谓星、辰、司中、司命、风雨师也。)
《尚书大传》曰：万物非天不生，非地不载，非春不动，非夏不长，非秋不收，非冬不藏。故《书》曰 禋于六宗 ，此之谓也。
《五经异义》曰：今《尚书》欧阳夏侯说，六宗者，上不及天，下不及地，旁不及四方。居中央，恍忽无有神助。阴阳变化，有益于人，郊天并祭之。
又曰：古《尚书》说，六宗者，天地属神之尊者，谓天宗三，地宗三。天宗，日、月、北辰也；地宗，岱山、河、海也。日月为阴阳宗，北辰为星宗，岱为山宗，河为水宗，海为泽宗也。祀天则天文从，祀地则地理从也。
《续汉书·祭祀志》曰：安帝以《尚书》欧阳家说云，六宗者，在天地四方之中，为上下四方之宗，以元始。故《书》谓六宗亦六子之气，日月雷风山泽者为非。三月，更立六宗祠于洛阳城西北地，礼比太社。
《东观汉记》曰：光武即帝位，燔燎告天，禋于六宗。
《李郃别传》曰：郃侍祠南郊，不见六宗祠，奏曰： 按《尚书》肆类于上帝，禋于六宗。汉兴于甘泉汾阳，祭天地亦禋六宗。至孝成时，匡衡奏立北郊，复祠六宗。至建武都洛阳，制郊祀不道祭，六宗由是废，不血食。今宜复旧。 上从公议。由是遂祭六宗。
张纯《六宗表》曰：臣窃以十一家凡有六统，而所据各异，考之经礼，大义不通。臣谓禋于六宗，祀祖考所尊者。六宗，则三昭三穆也。
《魏书》曰：明帝问王肃： 六宗竟几？ 对曰： 《坎》为水，《离》为火，《震》为雷，《巽》为风，《艮》为山，《兑》为泽。此乾坤六甲子也。 
