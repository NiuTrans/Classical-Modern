○殓
《周礼·春官·大宗伯》曰：大宗伯，王崩，及执事莅大敛小敛，帅异族而佐。(执事，太祝之属也。)
又《周礼·春官·司服》曰：大丧共其敛衣服。
《礼记·檀弓上》曰：康子之母死，陈亵衣。(非上服也，陈之将敛也。)敬姜曰： 妇人不饰，不敢见舅姑。将有四方之宾来，亵衣何为陈于斯？ 命撤之。
又《丧大记》曰：小敛于户内，大敛于阼阶。君以簟席，大夫以蒲席，士以苇席。小敛君锦衾，大夫缟衾，士缁衾，皆一。衣十有九称。大敛布紟，二衾。君、大夫、士一也。(簟，细苇席也。三者下皆有莞。衣十有九称，法天地之终数也。二衾者，或覆之，或荐之也。)
又《曾子问》曰： 下殇，土周葬于园，遂舆机而往，途迩故也。(土周，圣周也。周人以夏后之圣周，葬下殇于园中，以其未成人，远不就墓也。机，举尸之床也。绳縆其中央，又以绳从旁钩之。礼以机举尸，舆之以就园而敛葬焉，途近故耳。舆机或以为馀机。)今墓远，则其葬也如之何？ (今人敛下殇于宫中而葬之于墓，与成人同墓，途乃远其葬当舆其棺乎载之也。问礼之变。)孔子曰： 吾闻诸老聃曰：昔史佚有子而死，下殇也，墓远。(盖欲葬之墓，如长殇，从成人也。长殇有送葬车者，则棺载之矣。史佚，武王时史贤，犹有所不知。)召公谓之曰： 何以不棺敛於宫中？ (欲其敛於宫中，如成人也。敛於宫中，则葬当载之也。)史佚曰： 吾敢哉！ (畏知礼也。)召公言於周公。(为史佚问。)周公曰： 岂不可 。(言是岂於礼可不许也。)史佚行之。(佚失於以为许也，遂用召公之宫言也。)下殇用棺衣棺，自史佚始也。 (棺谓敛於棺也。)
又《问丧》曰：或问曰： 死三日而后敛者，何也？ (怪其迟也。)曰： 孝子亲死，悲哀志懑，故匍匐而哭之，若将复生然，安可得夺而敛之？故曰三日而后敛者，以俟其生也。三日而不生，亦不生矣。孝子之心，亦益衰矣。家室之计，衣服之具，亦可以成矣。亲戚之远者，亦可以至矣。是故圣人为之断决，以三日为之礼制也。 
《左传·僖下》曰：许穆公卒於师，葬之以侯，礼也。(男而以侯礼，加一等。)凡诸侯薨於朝会，加一等；死王事，加二等。於是有以衮敛。
又《襄公》曰：鲁季文子卒，大夫入敛，公在位，宰庀家器为葬备，无衣帛之妾，无食粟之马，无藏金玉，无重器备。君子是以知季文子之忠於公室也。相三君矣，而无私积，可不谓忠乎？
又《定上》曰：季平子行东野。(东野，季氏邑。)还，未至，丙申，卒於房。阳虎将以玙璠敛，(玙璠，美玉，君所佩。)仲梁怀弗与。(怀亦季氏家臣。)曰： 改步改玉。 (昭公之出，季孙行君事，佩玙璠，祭宗庙。今定公立，复臣位，改君步，则亦当去玙璠。)阳虎欲逐之，告公山不狃。不狃曰： 彼为君也，子何怨焉？ 
《家语》曰：季平子卒，将以君之玙璠敛。孔子初为中都宰，闻之，历级而救(历，登阶不聚足。)曰： 送死人而以宝玉，犹曝尸於中原，示民以奸利之端。 
《后汉书》戴封年十五诣太学，时同学石敬平温病卒，封养视殡殓，以所赍粮市小棺，送丧到家，更敛。见敬平生时书物皆在棺中，乃异之。
《吴志》曰：张昭卒，遗令：幅巾素棺，敛以时服。孙权素服临吊。
又曰：诸葛瑾年六十八卒，遗令：素棺，敛以时服，事从约省。
《晋书》曰：安平王孚临终遗令曰： 有魏贞士，河内温司马孚字叔达，不伊不周，不夷不惠，立身行道，终始若一，当以素棺单椁，敛以时服。 
《南史》曰：王奂为雍州刺史，被诛，旧人无敢至者。汝南许明达为奂参军，躬为殡殓，经理甚厚，当时高其节。
《梁书》曰：王志，天监初为丹阳尹，为政清静。都下有寡妇，无子，姑亡，举债以敛葬。既而无以还之。志愍其义，以俸偿焉。
《陈书》曰：周弘直卒，遗疏： 气绝之后，便买市中见材小形者，敛以时服。古人通制，但见先人，必须备礼，可着单衣，裙衫故履。既应侍养，宜备纷帨。或逢善友，又须香烟。棺内惟安白布手巾、粗香炉而已。此外无所用。 
《释名》曰：衣尸棺曰敛，藏不复也。
《风俗通》曰：礼：天子敛以梓器宫者，存时所居，缘生事亡，因以为名。凡人呼棺亦为宫也。
宋韬《遗教》曰：吾死，敛以时服，不得造新白祫单衣。
○柩
《礼记·曲礼下》曰：在棺曰柩。(柩之言究。)
又《檀弓下》曰：君遇柩于路，必使人吊之。
又曰：襄公朝于荆，康王卒。(在鲁襄公二十八年。康王，楚子昭也。)荆人曰： 必请袭。 (欲使襄公衣之。)鲁人曰： 非礼也。 荆人强之，巫先拂柩，荆人悔之。(巫祝荆茢，君临臣丧之礼。)
《记统》曰：柩之言也，具书其谧置棺旁，万世久藏也。
《释名》曰：柩，究也，送随身之制皆究备也。
《汉书》曰：薛宣守左冯翊，多仁恕。池阳令举廉吏狱掾王立于府。未及召，闻立受囚家钱，宣责让县，县案验狱掾，乃其妻受系者钱万六千，受之而掾实不知。掾惭恐，自杀。宣闻之，移书池阳曰： 县所举廉吏狱掾王立，家私受财，而立不知，杀身以自明。立诚廉士，甚可闵惜。其以府决曹掾书立之柩，以显其魂。 
《东观汉记》曰：廉范字叔度，京兆人也。父客死蜀。范乃出，负丧归。至葭萌，船触石破没。范持棺柩，遂俱沉溺。众伤其义，钩求得之，仅免于死。
《晋书》曰：东海王越薨，葬东海。石勒追及于莒县宁平城，将军钱端出兵拒勒，战死，军溃。勒命焚越柩，曰： 此人乱天下，吾为天下报之。故烧其骨以告天地。 
萧子显《齐书》曰：傅琰字季珪，北地灵州人也。美姿仪，为尚书左民郎。遭丧，居南岸。邻家失火，烧屋，抱柩不动。
《礼记·曲礼上》曰：里有殡，不巷歌。(助哀也。)
又《檀弓上》曰：孔子少孤，不知其墓，(孔子之父，邹邑叔梁纥。与颜氏之女徵在野合，生孔子。征在耻焉不告。)殡于五父之衢。(欲有所就而问之，孔子亦为隐焉。殡于家，则知之者无由怪己欲发问端。五父，衢名，盖邹曼父之邻。)人之见之者，皆以为葬也。(见柩行于路也。)其慎也，盖殡也。(慎当为引，礼家读然，声之误也。殡引饰棺以輤，葬引饰棺以翣柳。孔子是时以殡引，不以葬引，时人见之者谓不知礼。)
又《檀弓上》曰：天子之殡也，菆涂龙輴以椁，(菆木以周龙輴加椁而涂之。天子殡以輴车，画辕以龙。)加斧于椁上，毕涂屋，(斧谓之黼，白黑文也。以刺绣于縿幕，加椁以覆棺。已乃屋，其上尽涂之矣。)天子之礼也。
又《檀弓下》曰：帷殡，非古也，自敬姜之哭穆伯始也。(穆伯，鲁大夫季悼子之子公甫靖也。敬姜，穆伯妻、文伯歜之母也。礼，朝夕哭不帷。)
又《王制》曰：天子七日而殡，七月而葬；诸侯五日而殡，五月而葬；大夫、士、庶人三日而殡，三月而葬。(尊者舒，卑者速也。《春秋传》曰： 天子七月而葬，同轨毕至。诸侯五月，同盟至。大夫三月，同位至。士逾月，外姻至也。 )
又《丧大记》曰：君殡用輴，攒至于上，毕涂屋；大夫殡以幬，攒置于西序，涂不暨于棺；士殡见衽，涂上帷之。(欑犹菆也。屋殡，上覆如屋者也。幬，覆也。暨，及也。天子之殡，居棺以龙輴，欑木题凑象椁，上四注如屋以覆之。诸侯輴不画龙，欑不题凑象椁，其他亦如之。大夫之殡，废輴，置棺墉西墙下，就墙攒三面。涂之不及棺者，言欑中狭小，裁取客棺。然则天子、诸侯差宽大夫矣。士不欑，掘地下棺见小要耳。帷之者，鬼神尚幽闇也，士达于天子皆然。幬或作焞，或作焞。)
又《坊记》曰：子云： 宾礼每进以让，丧礼每加以远。浴于中霤，饭于牖下。小敛于户内，大敛于阼阶。殡于客位，祖于庭，葬于墓，所以示远也。 (远之所以崇敬。)
《左传·僖下》曰：晋文公卒，庚辰，将殡于曲沃。(殡。窆棺也。曲物裥旧宫焉。)出绛，柩有声如牛。(如牛呴声。)卜偃使大夫拜曰： 君命大事，将有西师过轶我，击之，必大捷焉。 (声自柩出，故曰 君命 。大事，戎事也。偃闻奏密谋，故因柩声以正众心。)
《论语·乡党》曰：朋友死，无所归，曰： 于我殡。 (重朋友恩也。无所殡，无亲后也。)
《续汉书》曰：和帝追封，谥皇太后父梁竦为褒亲愍侯，殡赐东园棺、玉匣：衣衾。
范晔《后汉书》曰：蔡顺丧母，停柩未殡。东邻失火，烧顺屋，柩不可移。乃伏柩上，火乃越烧他舍。(馀见孝部。)
《宋书》曰：竟陵王诞据广陵为逆。事平，蔡兴宗奉旨慰劳。广陵别驾范义与兴宗素善，在城内同诛。兴宗至，躬自收殡，致丧还豫章旧墓。上闻，谓曰： 卿何敢故尔触网？ 兴宗抗言答曰： 陛下自杀贼，臣自葬周旋，既犯严制，正当甘于斧钺耳！ 
《唐书》曰：严郢以旧怨与卢杞陷杨炎、赵惠伯，构成其罪，贬炎于崖州、惠伯于费州。郢既报怨过当，人颇不直。郢后得罪至费州，道左有柩殡。问其主名，或曰： 赵惠伯之殡也。 郢默然惭恧，岁馀而卒。
《穆天子传》曰：天子乃殡，盛姬于穀兵之庙。(先王之庙有此者，汉氏亦所在有庙也。)
《白虎通》曰：天子舟车殡，为水火也。故棺在车、在舟中，臣子更执绋，昼夜千二百人。绋，所以牵持棺者也。
《释名》曰：于西壁下涂之曰殡。殡，宾也。宾遇之，言稍远。(子思子曰：殡，宾也。)
○赗
《礼记·杂记》曰：介赗，执圭将命曰： 寡君使某赗。 相者入告，反命曰： 孤某须矣。 陈乘黄大路于中庭，北圭将命，客使自下，由路西。子拜稽颡，坐委于殡东南隅，宰举以东。(辀，辕也。自，率也。下谓马在路之下。《觐礼》曰：路下四亚之客，给者入设乘黄于大路之西。客入，则致命矣。)
《左传·隐公》曰：天王使宰喧来归惠公、仲子之赗，缓，且子氏未薨，故名。(惠公葬在春秋前，故曰缓也。子氏，仲子也。葬薨在二年。赗，助丧之物。)赠死不及尸，(尸，未葬之通称。)吊生不及哀。(诸侯曰上既葬，则衰麻除，无哭位，谅闇终丧。)豫凶事，非礼也。(仲子在而求赠，故曰： 豫凶事 。)
《穀梁传·隐公》曰：乘马曰赗。
《公羊传·隐公》曰：车马曰赗。
《春秋说题辞》曰：知生则赙，知死则赗。赙之为言助也，赗之为言覆也，舆马曰赗，货财曰赙，玩好曰赠，决其意也。衣被曰襚，养死具也。赠，称也；襚，遗也。
○赙
《周礼·天官》曰：小宰，凡邦之吊事，掌其戒令，与其币器财用，凡所共者。(吊事，吊诸侯诸臣币所用赠也。器，所致明器也。凡丧，始无吊而含襚，葬而赗赠。其间加恩厚，则有赙焉。)
《礼记·曲礼下》曰：吊丧不能赙，不问其所费。
又《檀弓上》曰：孔子之卫，遇旧馆人之丧，入而哭之哀。出，使子贡税骖而赙之。子贡曰： 于门人之丧，未有所税骖。税骖于旧馆，无乃已重乎？ (言税骖太重，比于门人，恩为偏颇也。)夫子曰： 予向而哭之，遇于一哀，而出涕，(遇，见也。旧馆人恩虽轻，我入哭，见主人为我尽一哀，是以厚恩待我也，我为之出涕。恩重，宜施惠之也。)予恶夫涕之无从也。小子行之！ (客行，无他物可以易之者，使遂以往也。)
又《檀弓》曰：子柳之母死，既葬，子硕欲以赙布之馀具祭器。(古者谓钱为泉布，所以通布货财。)子柳曰： 不可。吾闻之也，君子不家于丧。(恶恩死者以为利。)请班诸兄弟之贫者。 
又《少仪》曰：赗马入庙门。(以其主于死。)赙马，与其币，大白兵车，不入庙门。(以其主于生人也。兵车，革车也。虽为死者来陈之于外，战伐田猎之服，非盛者也。《周礼》： 革路建大白以即戎也。 )赙者既致命，坐委之，摈者举之，主人无亲受也。
《公羊传·隐公》曰：货财曰赙。
《穀梁传·隐公》曰：钱财曰赙，(赙，助。)归生者赙。
《汉书》曰：原涉，父哀帝时为南阳太守。天下殷富，大郡二千石，官赋敛送葬皆千万已上，妻子通共受之，以定产业。时又少行三年丧者。及涉父死，让还南阳赙送，行丧冢墓三年，由是显名京师。
又曰：何并字子廉，徙颍川太守。疾病，召丞掾作先令书曰： 告子恢，吾生素餐日久，死，虽得官赙，勿受。葬为小椁，但下棺。 恢如其言。
《后汉书》曰：鲁恭字仲康，父期为武陵太守，卒官。恭年十二，昼夜号踊声。郡中赙，无所受。乃归服丧，礼过成人。
《后汉书》曰：羊续为南阳太守，征为太常。未及行，会病卒。遗言薄敛，不受赗遗。旧典：二千石卒官，赙赗百万。府丞焦俭遵续先意，一无所受。诏书褒美，敕太山太守以府赙钱赐续家。
《世说》曰：王戎父浑，官至梁州刺史。浑，所历州郡，故怀其德惠，相率致赙数百万。戎悉不受。
《齐书》曰：张稷所生刘先假葬琅琊黄山。建武中改申葬礼，赙助委积于时。虽不拒绝，事毕，随以还之。
又曰：江敩卒，遗令不受赙。诏赙钱三万，布百匹。子蒨启遵敩命不受。诏嘉美之，从其所请。
又曰：张融有孝义，父畅临终谓诸子曰： 昔丞相事难，吾以不同将见杀，缘司马竺超人得活。尔等必报其子。 后超人孙微、冬月遭母丧，居贫，融吊之，悉脱衣以为赠，披牛被而反。
○襚
《仪礼·士丧礼》曰：丧士，君使人襚。撤帷，主人如初。襚者左执领，右执要，入，升，致命。(襚之言遗也。衣被曰襚。致命曰： 君使某襚。 )主人拜如初。襚者入，衣尸，出。主人拜送如初。
《礼记·檀弓下》曰：卫有太史曰柳庄，寝疾。公曰： 若疾革，虽当祭，必告也。 (革，急也。)公再拜稽首，请于尸曰： 有臣柳庄也者，非寡人之臣，社稷之臣也。 闻之死请往，(急吊贤也。)不释服而往，遂以襚之。(脱君祭服以襚臣，亲贤也。)
又《杂记》曰：诸侯相襚，以后路与冕服，先路与褒衣不以襚。(不以巳之正者施于人，以彼不以为正也。后路，贰车，贰车行在后也。)
又《少仪》曰：臣致襚于君，则曰： 致衣废于贾人。 敌者曰 襚 。(言废衣不必其以敛也，贾人知物善恶也。)亲者兄弟不以襚进。(不执将命。)
《左传·文公》曰：秦人来归僖公成风之襚进，礼也。(秦慕诸夏，欲通敬于鲁国，有翟泉之盟，故赠僖公，并及成风。本非鲁方岳同，无相赴吊之制，故不讥其缓，而以接好为礼。)诸侯相吊贺也，虽不当事，苟有礼焉，书之可也，以无忘旧好。(送死不及尸，故曰 不当事 。书者，书于典策，垂示子孙，使无忘过厚之好。)
又《襄公》曰：鲁公朝于楚。康王卒，楚人使公亲襚，(襚，诸侯有遣使赗襚礼，今楚欲依遣使之比矣。)公患之。穆叔曰： 袄殡而襚，则布币也。 (先使巫袄除殡之凶邪而行襚礼，与朝而布币无异。)乃使巫以桃茢先殡袄，(茢，黍禳。)楚人弗禁。既而悔之。
又《襄公》曰：郑伯有死于羊肆，(羊肆，市列。)子产襚之，枕之股而哭之。敛而殡诸伯有之臣在市侧者。既而葬诸斗城。(斗城，郑地名。)
《春秋说题辞》曰：衣被曰襚。襚之言遗也。
《穀梁传·隐公》曰：衣衾曰襚。
《说文》曰：襚，衣死人也。
