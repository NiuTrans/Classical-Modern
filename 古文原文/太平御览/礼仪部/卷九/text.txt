○斋戒
《易·系上》曰：明于天之道，而察于民之故，是兴神物，以前民用，圣人以此斋戒。(洗心曰斋，防患曰戒也。)
《周礼·天官·冢宰》曰：祀五帝，则掌百官之誓戒，与其具修。(祀五帝谓四郊及明堂。誓戒，要之以刑，重失礼也。《明堂位》所谓各扬其职，百官废职服大刑，是其辞之略也。具所当共修扫除粪洒。)前期十日，帅执事而卜日，遂戒。(前期，前所诹之日也。十日，容散斋七日，致斋三日。执事，宗伯太卜之属。既卜，又戒百官以始斋。)
《礼记·曲礼》曰：斋者不乐不吊。(为哀乐则失正，散其思也。)
又《檀弓》曰：是故君子非有大故，不宿于外；(大故谓哀忧。)非致斋也，非疾也，不昼居于内。(内，正寝之中。)
又《王制》曰：天子斋戒受谏。(岁中群臣奉岁事，谏王所当改为也。)司会以岁之成质于天子。(司会，冢宰之属，掌计要者，成计要也。质犹平也，平其计要。)冢宰斋戒受质。(赞王受之。)大乐正、大司寇、市三官以其成从质於天子。(大乐正，于周宗伯之属。市，司市也，于周司徒之属。从，从于司会也。)大司徒、大司马、大司空斋戒受质，百官各以其成质于三官。大司徒、大司马、大司空以百官之成质于天子，(百官，此三官之属。)百官斋戒受质。(受，平报也。)
又《郊特牲》曰：孔子曰： 三日斋，一日用之，犹恐不敬。二日伐鼓，何居？ (居读为姬，语之助。何居，怪之也。伐犹击也。斋者止乐，而二日击鼓，则是成一日斋也。)
又《郊特牲》曰：斋之玄也，以阴幽思也。故君子三日斋，必见其所祭者。(斋三日者，思其居处，思其笑语，思其志意，思其所乐，则见之也。)
又《玉藻》曰：将适公所，宿斋戒，居外寝。
又《祭义》曰：古者天子、诸侯必有养兽之官，及岁时，斋戒、沐浴而躬朝之，牺牷祭牲必於是取之，敬之至也。
又《祭义》曰：致斋于内，散斋于外。斋之日，思其居处，思其笑语，思其志意，思其所乐，思其所嗜。斋三日，乃见其所为斋者。
又《祭统》曰：及时将祭，君子乃斋。斋之为言齐也。斋不齐，以致齐者也。是故君子非有大事也，非有恭敬也，则不斋。不斋，则于物无防也，嗜欲无止也。及其将斋也，防其邪物，讫其嗜欲，耳不听乐，故记曰： 斋者不乐。 言不敢散其志也。心不苟虑，必依于道。手足不苟动，必依于礼。是故君子之斋也，专致其精明之德也。故散斋七日以定之，致斋三日以齐之。定之之谓斋。斋者，精明之至也，然后可以交于神明也。(定者，定其志意。)是故，先期旬有一日，宫宰宿夫人。夫人亦散斋七日，致斋三日。(官宰，守宫官者也。宿读为肃。肃犹戒也，戒轻肃重也。)君致斋于外，夫人致斋于内，然后会于太庙。
又《坊记》曰：子云： 七日戒，三日斋，承一人焉以为尸，过之者趋走，以教敬也。 (戒谓散斋也。承犹事也。)
又《表记》曰：子曰： 斋戒以事鬼神，择日月以见君，恐民之不敬也。 
《礼记外传》曰：凡大小祭礼，必先斋，敬事天神人鬼也。斋者，敬也。斋其心，思其貌，然后可以入庙。斋必变食，去其荤膻。居必迁坐，易其常处也。故散斋於外，致斋於内。(外者，公寝也。内者，寝中小室。)大祀散斋七日，(祭曰犹远客意散。)致斋三日，(致者，至也。就祭曰近。)则十日斋矣。祭前旬外之日，则有司戒告内外，内外百官斋谓之夙戒。(夙，早也。)中祀七日，(则散斋四日。)小祀三日。(《月令》，秦书也。当战国之际，大小祭祀惟三日，散斋二日，致斋一日。)
《春秋合诚图》曰：黄帝请问太一长生之道，太一曰： 斋戒六丁，道乃可成。 (丁取能丁宁，常戒惧也。)
《家语》曰：季桓子将祭，斋三日，而二日锺鼓之音不绝。冉有问于孔子，子曰： 孝子之祭也，散斋七日，慎思其事；致斋三日而一用之，(精一而用之也。)犹恐不敬。而二日伐鼓，何其？ 
《论语·乡党》曰：斋，必有明衣，布。(明衣亲身名，所以自洁清也。其物以布为之。)斋，必变食，居必迁坐。
又《述而》曰：子之所慎：斋，战，疾。(此三者，人所不能慎，而夫子慎之。)
《史记》曰：蔺相如谓秦王曰： 赵送璧时，斋五日。今大王亦宜斋。 遂许斋五日，舍相如广成传舍。秦王斋五日后，乃设九宾于庭，引相如。
又曰：秦二世梦白虎啮其左骖马，杀之，心不乐。问占梦人，曰： 泾水为祟。 二世乃斋望夷宫，阎乐杀之，更立子婴为王。
《汉书》曰：萧何荐韩信于汉王。何曰： 王宜择日斋戒，设坛场具礼，乃可拜为大将军。 至拜，乃韩信也，一军大惊也。
又曰：宣帝诏曰： 乃者凤凰甘露降集京师，嘉瑞见，修兴太一、五帝、后土之祠，祈为百姓蒙福。鸾凤万舞，集止于旁。斋戒之暮，神光显著；荐鬯之夕，神光交映。或降于天，或登于地，或从四方来集于坛。上帝嘉飨，海内承福。 
《续汉书》曰：殇帝崩，太后与兄车骑将军邓骘定策禁中。其夜，使骘持节，以王青盖车迎安帝，斋于殿中。
范晔《后汉书》曰：周泽字稚都，为太常。尝卧疾斋宫。其妻哀泽老病，就问所苦。泽大怒，以妻子犯斋禁，遂收送谢罪。当世疑其诡谲，时人语曰： 生世不谐，作太常妻。一岁三百六十日，三百五十九日斋，一日不斋醉如泥。 
干宝《晋纪》曰：刘毅为司隶校尉，常斋而疾。其妻出看之，表解斋。
《唐书》曰：贞元九年冬，德宗以是岁有年，蛮夷朝贡，思亲告郊庙，于祀事尤重慎。及将散斋，谓宰臣曰： 在礼，散斋归正寝，摄心奉祭，不可闻外事。其常务勿奏。 乃斋于别殿。及命皇太子诸王行祭者，皆受誓一日。
又曰：贞元中，德宗方有事于郊庙，诏以皇太子为亚献，亲王终献。上令问柳冕当受誓戒否。冕奏准开元礼并以前七日，受誓戒词云： 各扬其职，不供其事，国有常刑。 冕以誓皇太子，更其词云： 各扬其职，肃奉常仪。 
又曰：宪宗元和中，南郊阴气凝闭，浃旬不开，宰臣议请改日。上曰： 郊庙事重，吾斋戒有日，岂可废乎？ 至享献之际，景物澄清，人情大悦。
《鬼谷子》曰：周有豪士，居鬼谷，号为鬼谷先生。苏秦张仪往见之。先生曰： 吾将为二子陈言至道，子其斋戒，择日而学。 后秦、仪斋戒而往。
《庄子》曰：颜回曰： 吾无以进矣，敢问其方。 仲尼曰： 斋，吾将语若。 颜回曰： 回之家贫，惟不饮酒、不茹荤者数月矣。若此则可以为斋乎？ 曰： 是祭祀之斋，非心斋也。 回曰： 敢问心斋？ 仲尼曰： 若一志无听之以耳，而听以心，无听之以心，而听之以气，惟道集虚，虚者，心斋也。 
又曰：梓庆削大木为锯。锯成，见者惊，犹鬼神。鲁侯曰： 子一何巧矣！何术以至此？ 曰： 臣工人，何术之有。虽然，有一焉。臣为锯，未尝敢以耗气也，必斋以静心。器之所以凝神者，其是与。 
又曰：祝宗人玄端以临牢筴，说曰： 汝奚恶死？吾将三月牺。汝十日戒，十日齐，藉白茅加汝肩，尻于绸俎之上。 
《韩子》曰：燕王欲巧，卫人请以棘刺之端为猴。成，功人曰： 君欲观之，半岁不入宫，不饮酒食肉，雨霁日出视之，晏阴之间，而棘刺之，母猴乃可见也。 燕王固养之，不能观也。
《搜神记》曰：王业，和帝时为荆州刺史，每出行部，沐浴斋洁以祈于天地，当启佐愚心，无使有枉百姓。在州七年，惠风大行，苛慝不作。
○傩
《礼记·月令》季春日，命国傩，九门磔攘，以毕春风。(《洪范传》曰：言之不从，则有大祸。犬属金也，故磔之于九门，所以抑金扶木，毕成春功。东方三门不磔，春位不杀，其盛德所在无所攘。)
又《月令·仲秋》曰：天子乃傩，以达秋气。(此傩之阳气，恐阳暑至此不衰，害亦将及，故傩以通秋气。方欲助秋，故不磔犬。)
又《月令·季冬》曰：命有司大傩，旁磔以送寒气。(大傩为岁终逐阴除疫以送寒气，故周官命方相氏率百隶索室驱疫以逐之。旁谓王城四旁十二门也。磔谓磔犬于门也。春磔九门，冬礼大，故遍磔于十二门，所以扶阳抑阴之义。犬属金，冬尽春兴，春为木，故杀金以助木气。)
又《郊特牲》曰：卿人裼，(裼，强鬼也。谓时傩索室驱疫逐强鬼也。裼或为献，或为傩。)孔子朝服立于阼，存室神也。(神依人也。)
《礼记外传》曰：方相氏之官，岁有三时，率领群隶，驱索疠疫之气于宫室之中，亦攘送之义也。天以一气化万物，五帝各行其德，余气留滞则伤后时，谓之不和，而灾疫兴焉。大傩者，贵贱至于邑里，皆得驱疫。命国傩者，但于国城中行之耳。(名之傩者，取群为傩傩之声。)
《周礼·夏官》曰：方相氏掌蒙熊皮，黄金四目，玄衣朱裳，执戈扬盾，帅百隶而时傩，以索室驱疫。(蒙，冒也。冒熊皮者，以惊驱疫疠之鬼，如今魌头也。时傩，四时作，方相氏以傩却区恶也。《朎》：季冬命国傩。索，搜也。)
《续汉书》曰：先腊一日大傩，谓之逐疫。其仪选中黄门子弟十二已下，百二十人为侲子，皆赤帻皂制，执大鼗。方相氏服如周制。及十二兽裳，衣毛角。中黄门行人冗从、仆射将之以逐恶鬼于禁中。设桃梗、郁垒、苇茭毕，执事者皆罢苇戟桃枝，以赐公卿、将军、特进、诸侯。
《礼纬》曰：颛顼有三子，生而亡去，为疫鬼。一居江水，是为虐鬼魅鬼；一居人宫室区隅，善惊人小儿。于是常以正岁十二月，令礼官方相氏掌熊皮，黄金四目，玄衣纁裳，执戈扬盾，帅百隶及童子而时傩，以索室而驱疫鬼，以桃弧苇矢工鼓且射之，以赤丸五谷播洒之，以除疫殃。
《后魏书》曰：高宗和平三年十二月，因岁除大傩之礼，遂耀兵武。更为制令，步兵陈于南，骑士陈于北，各击锺鼓，以为节度。其步兵所衣，青赤黄黑，别无部队楯槊矛戟，相次周回转易，以相赴就，有飞龙腾蛇之变。为函箱鱼鳞四门之阵，凡十馀法，跽起前却，莫不应节。阵毕，南北二军皆鸣鼓角，众尽大噪，各令骑将交去来挑战，步兵更进退以拒击。南败北捷，以为盛观。自后踵以为常。
《唐书》曰：旧驱傩侲子等，金吾将军并具栏笏，引入阁门。谨按大傩者，所以驱除群厉，合资威武，盛其光仪。栏笏之制，常参朝服。旧制未称，今请各依锦绣，具帑袜带仪刀部引出入。
《建康实录》曰：孙兴公尝着戏为傩，至桓宣武家。宣武觉其对不凡，推问之，乃兴公。
《宣城记》曰：吴时洪臣为庐陵太守，有清称。征还，船轻，皆载土。时岁暮除，逐人就乞，见土而去。
《庄子》曰：游岛问雄黄曰： 今逐疫出魅，击鼓呼噪，何也？ 雄黄曰： 黔首多疫，黄帝氏立巫咸，使黔首沐浴斋戒，以通九窍；鸣鼓振铎，以动其心；劳形趋步，以发阴阳之气；饮酒茹葱，以通五藏。夫击鼓呼噪，逐疫出魅鬼，黔首不知，以为魅祟也。 
张衡《东京赋》曰：卒岁大傩，驱逐群厉；方相秉钺，巫觋操茢；侲子万童，丹首玄裳；桃弧棘矢，所发无臬；飞砾雨散，罡刂殚毕毙；惶火驰而星流，逐赤疫于四裔。然后凌天地，绝飞梁，囚耕父于清泠，溺女魅于神潢。
廉品《大傩赋》曰：于吉日之上戊，将大蜡于腊烝。先兹日之酉久，宿洁静以清澄。乃班有司，聚众大傩。天子坐华殿，临朱轩，凭玉几，席文旃，率百隶之侲子，群鼓噪于宫垣。
