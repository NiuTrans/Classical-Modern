○葬送四
《吴越春秋》曰：早平门外麋湖西城者，麋王城也。与越王遥战，越王杀麋王，麋王无头，骑马还武里，乃死，因留葬武里城中。以午日死，至今武里午日不举火。
又曰：吴王阖闾有子女怨王，乃自杀。阖闾痛之甚，葬于昌门外。凿地为池，积土为山，文石为椁。金鼎银鐏，珠玉之宝，皆以送女。乃舞白鹄于吴市中，令万民随观。还使男女与鹄俱入门，因塞之。
又曰：吴谋伐齐。齐景公使女子为质于吴，吴王因为太子聘齐女。齐女少，思齐，日夜哭泣，发病。阖闾乃起北门，名曰齐门，令女往游其上。女思不止，病日益甚，至且死，女曰： 令死有知，必葬海虞山之巅，以望齐国。 阖闾伤之甚，用其言葬于虞山之岭，以瞻望齐国。是时太子亦病而死。
《说苑》曰：盖闻相梁并卫，有罪而走齐。管仲迎而问曰： 吾子相梁并卫之时，门下使者几何人？ 曰： 门下使者三千馀人。 管仲曰： 今与几何人来？ 曰： 臣与三人俱。 曰： 是何？ 对曰： 其一人父死，无以葬，我为葬；一人母死，无以葬，亦为葬之；一人酗裥狱，我为出之。是以得三人来。 
桓子《新论》曰：扬子云为郎，居长安，素贫。比岁亡其两男，哀痛之，皆持归，葬于蜀。以此困乏。子云达圣道，明于死生，不下季札。然而慕恋死子，不能以义割恩，自令多费，而致困贫。
《论衡》曰：儒书言孔子当泗水而葬，为之却流。此言孔子德使水却，不湍其墓。是故儒者讲论，皆言孔子之后，当封泗水，以却流为证，殆虚言也。
王符《潜夫论》曰：文帝葬于芷阳，明帝葬于洛南，皆不藏珠宝，不起山陵。今京师贵戚、郡县豪家，生不极养，死乃崇丧，造起大冢，广树松柏，庐舍祠堂，务崇侈僣。此无益于终，无益于孝，徒作烦扰，伤害吏民。今案：毕镐之郊，无文武之陵；南城之东，无曾晳之冢，周公非不忠，曾子非不孝也。
崔寔《政论》曰：送终之家，亦大无度。至念亲将终，无以奉遣，乃约其供养衣服，豫修已没之制，竭家尽业，甘之不恨。穷厄既迫，起为盗贼。拘执陷罪，为世大戮。痛乎，此俗之愚民也。
《录异传》曰：袁安葬其母，逢三书生，语其葬处，遂至四世五公。其后公路年十八，骄豪，故常食密饭，诸女以绛为地道，游行其上，此葬地所致也。
谢绰《宋拾遗》曰：桓温葬姑熟之青山，平坟，不为封域。于墓旁开〈土遂〉立碑，故谬其处，令后代不知所在。
《襄阳耆旧传》曰：岘山南有习家鱼池者，习郁之所作也。郁将亡，敕其儿焕曰： 我葬必近鱼池。 焕为起冢于池之北，去池四十步。
山谦之《丹阳记》曰：晋车骑将军王舒令其子曰： 甚爱漂阳县，死则我欲葬焉。 故王死之后，徙县治今处，而以昔解为墓。
《续搜神记》曰：干宝字令升，新蔡人。其父有嬖妾，母至妒。宝父葬时，因推着藏中。经十年而母丧，开墓见棺，妾伏棺上，衣服如生。就视犹暖，渐渐有气息。与归，经日乃苏。云父常与之寝接，恩情如生在家中。
范晏《阴德传》曰：陈翼字春卿，庐江舒人也。行到县郭，见道上马旁有卧疾人。呼翼与语曰： 吾是长安魏公卿，闻庐江乐土，来下。道病困，不能复前。傥可相救？ 翼答云： 家有弊庐，可俱归乎？ 公卿曰： 幸甚！ 即扶与俱到家，养视积日。既困，公卿谓翼曰： 马上有金千馀饼，素二十匹，可卖殓，馀以相谢。 言绝而亡。翼卖素买衣衾殡殓之，葬埋高敞之地，以金置棺下，不使人知，乘马去。公卿兄长公见翼乘马，谓必杀公卿，阴告官收翼，具以状对。长公迎丧发棺，下得金如数，叩头谢。以金投其门中，翼送长安还之。
《汝南先贤传》曰：袁闳字夏甫。延熹末，党事将作，闳遂散发，乃筑土室，四周於庭，潜身十八年，终于土室之中。临卒，敕其子曰： 勿设殡棺衣衾之备也。但着裈衫疏布，单衣幅巾，衬尸於板床之上，五百击为藏。 
《会稽典录》曰：赵晔字长君，山阴人也。少为县吏，奉檄迎督邮。晔甚耻之。由是委吏到犍为，诣博士杜抚，受《韩诗》。抚嘉其精力，尽以其道授之。积二十年不还，家人为之发丧制服。至抚卒，晔经营葬之，然后归家。
又曰：张谀字彦承，上虞人也。与同乡丁孝正相亲，葬送过制。谀书难之曰： 吾闻班固善阳孙之省葬，恶始皇之饬终。夫裸以矫世，君子弗为。若乃据周公之定品，依延州而成事，取中庸以建基，获美称於当世，不亦优哉。 
又曰：谢夷吾转下邳令，预自克死日。如期果卒。敕其子曰： 汉末尝乱，有发掘露骸之祸。使县棺下葬，墓不起坟。 
《楚国先贤传》曰：韩塈将终，遗言曰： 夫俗奢，示之以俭。俭则节之以礼。历见前世，送终过制，失之甚也。若曹敬听吾言，敛以时服，葬以土藏，穿毕便葬。送之以瓦器，慎勿有增益。 
《襄阳耆旧记》曰：襄阳城南边大道有诸葛女郎墓者，是诸葛仲茂女冢也。年十三四亡，茂妇怜之，不能自远，故近臣葬之，日日往哭。
又曰：秦颉者，字初起。颉之南阳，过宜城中。一家东向大道，住车视之，曰： 此居处可作冢。 后丧，还至此住处，车不肯前，故吏为市此宅葬之。今宜城城中大冢，前有二碑是也。
又曰：有俍子者，家赀万金，而自少小不从父语。父临亡，意欲葬山上，恐儿不从，到言 葬我着氵诸下、石碛上。 俍子曰： 我由来不奉教从，今当从此一语。 遂尽散家财作冢，积土绕之，成一洲，长数百步。元康中，始为水所坏。佷子，前汉人也。
谯周《三巴记》曰：巴国有乱，巴国将毕曼子请师於楚。楚人与师。曼子已平巴国，既而楚遣使请城。曼子曰： 吾诚许子之君矣。持头往谢楚王，城不可得。 乃自刎，以头与楚子。楚子叹曰： 吾得臣若巴曼子，何以城为？ 乃以上卿礼葬曼子头。巴国葬其身亦然。
《华阳国志》曰：德阳县有青石祠，山源沃美，有泽原之利。士女多贞孝。车骑将军邓芝方之邓林，有终焉之志。没，遂葬其山。
《博物志》曰：澹台子羽渡水而子溺死，人将葬之。灭明曰： 此命也。吾岂与蝼蚁为亲、鱼鳖为仇？ 於是，遂以水葬之。
又曰：汉滕公夏侯婴死，公卿送葬。至东郭门外，四马不行，掊地悲鸣。即掘马蹄下，得石椁。其铭曰： 佳城郁郁，三千年见白日。于嗟滕公居此室。 乃葬所地，故谓之马冢焉。
又曰：河内淇园张公，老而无子，赀财累亿，求没入官。死葬园中，于今供祀牺牲。
《永昌郡传》曰：建宁郡葬夷，置之积薪之上，以火燔之，烟气正上，则大杀牛羊，共相劳贺作乐。若遇风烟，气旁邪尔，乃悲哭也。
《豫章记》曰：许子将墓在郡南四里。昔子将以中国大乱，远来渡江，随刘繇而卒，藏于昌门里。于时汉兴平二年也。吴天纪中，太守吴兴沈季白日于厅事上坐，忽然如梦，见一人，着黄单衣、黄巾，称 汝南羊与许子将求改葬 ，因忽不见。即求其丧，不知处所。遂招魂葬之，命文学施遐为招魂文。
《越地传》曰：禹井，井者法也。以为禹葬以度，不烦人众。
乐资《九州志》曰：渡之盐官有奉禅山，者始皇过此而美之，死因葬焉。有庙在平地，于今民祠之。
《述征记》曰：荀氏葬在彭城东岸。东岸有一丘，民俗谓之荀氏葬。或云斯则徐偃王葬后仓者也。古徐国宫人娠而生卵，弃之水滨。有犬名后仓，衔而归，伏而成人，遂为徐之嗣君。纯筋无骨，号曰偃王。偃王躬行仁义，众国附之，得朱弓之瑞。周穆王命楚灭之。后仓将死，生角，九尾，实黄龙也。
又曰：鱼山临清河，旧属东阿。东阿王曹植每升此山，有终焉之志。植之所游池沼沟渠悉存，既葬于山西，有二石柱犹存也。地今割并穀城。
邓德明《南康记》曰：阳道士葬岩石室。元嘉中，道士过世，临终语弟子等： 可送吾置彼石室，巾褐香炉，此外无所须也。 及其亡日，谨奉遗命。葬经数年，尸犹俨然。葛巾覆之如初，弗朽。后忽不复见。今舟行者过其山渚，尚闻香气，咸异焉。
解道处《齐记》曰：魏黄初三年，文帝弟燮封濮阳王。临终顾命 葬近蘧瑗之墓。吾常想其为人，愿托贤哲之灵。 
《扶南传》曰：顿愻国人死，或鸟葬，或火葬。鸟葬者，病困便歌舞，送郭外。有乌如鹅，绿色，飞来万计，啄食都尽，敛骨焚之，沉之於海。此上行，必生。天鸟若不食，自悲伤，乃就火葬，取骨埋之。是次行也。
《邺中记》曰：石勒陵在襄国城西南三十里，名高陵。不筑墙，不种树，立堂皇五间，安欑图勒大臣像。又於堂皇东立重楼，虎陵在邺西北角。既葬，邺中便乱。其封域，故未有名域云。寻被掘，凡此二陵皆伪葬。石勒、虎自别於深山。
《风俗通》曰：王乔为叶令，天下一玉棺于厅事前。令臣吏试入，不动摇。乔曰： 天帝独欲召我。 沐浴服饰，寝其中，盖便立覆之。宿昔葬於城东，土自成坟。其夕，县中牛皆流汗吐舌，人无知之者。
《皇览》曰：旧汉家之葬：方中百步，穿筑为方域，其中开道，足施六马，发三河、三辅近郡卒徒十万数复土。
姚信《士纬》曰：盖葬於宽平，则恐后世都邑居之；葬於陵野，则恐民人耕稼及之。厚椁大棺，人所为用下。一寡材木，民人率多发掘以缮其居。千坟万圹，无不毁者。其惟瓦棺薄葬，敛以时服，依于高丘，彻于深阱，庶乎不辱耳。
《语林》曰：王太保有二儿。丧，一儿欲还旧茔，一儿欲留葬。太保乃垂涕曰： 不忘故乡，仁也；不恋本土，达也。惟仁与达，吾二子有焉。 
又曰：王武子葬夕，孙子荆哭之甚悲，宾客莫不为垂涕。哭毕，向灵曰： 卿常好驴鸣，今为卿作驴鸣。 既作，体似真声。宾客莫不大笑。孙闻笑，顾谓曰： 诸君不死，令王武子死。 宾客莫不皆怒。须臾之间，或悲，或笑，或怒。
《世说》曰：阮籍葬母，蒸一肥豚，饮酒二斗，然后临诀。直言穷矣，都得一号，因吐血良久。
又，邓粲《晋记》曰：籍母将死，与人围棋如故。局者求止，籍不肯，留与决。既而饮酒一二升，举声一号，吐血数升也。
又曰：庾文康亡，何扬州临葬，云： 埋玉树着土中，使人情何能已。 (文康，庾亮谥也。何扬州者，何充也。)
又曰：晋明帝亦解冢宅，闻郭璞为人葬，后微服往看，因问： 君何以葬龙角？此法当灭族。 主人答云： 郭景纯云： 此是葬龙耳。不出三年，当致天子 。 明帝复问云： 为是出天子耶？ 答： 非能出，招致天子耳。《相冢书》曰： 凡葬龙耳，富贵出五侯。葬龙头，暴得富贵，人不能见。葬龙口，贼子孙。葬龙齿，三年暴死。葬龙咽，死灭门。葬龙腮，必卒死。天子葬高山，诸侯葬连岗，庶人葬平地。  
应璩《新诗》曰：野田何纷纷，城郭何落落。埋葬嫁娶家，皆是商旅客。丧侧食不饱，酒肉纷狼籍。
晋武帝《赐刘廙葬钱诏》曰：故侍中刘廙，以清识明鉴，有声前代，昔宣皇帝接以师友之恩。廙墓为盗贼所发，甚用恻然。其子阜素甚清贫，今当殡葬，其给轜车铭旌，赐钱给作藏人功。至时，遣使者祭之。
晋《赐王沉葬钱并地诏》曰：故骠骑将军王沉，忠允笃诚，执德弘毅。外清方夏，内熙衮职。历位着称，厥功茂焉。不幸薨殒，志业未究。今当葬，其赐钱三十万，葬田一顷。
晋《赐傅嘏夫人鲍葬钱诏》曰：故太常傅嘏，昔以令德贤才，为先帝所接。登龙之际，有翼赞尽忠之勋。早代殡没，不终功业。每念其遗绩，常存於心。今嘏夫人鲍当葬，赐钱十万，给作藏人功。嘏墓开，祭以少牢。
