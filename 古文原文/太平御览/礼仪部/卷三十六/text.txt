○冢墓一
《说文》曰：冢，高坟也。垄，丘也。墓，兆域也。
《释名》曰：冢，肿也。像山顶之高者肿起也。墓，孝子思慕之处也。丘陵像其形也。
《书》曰：武王克商，封比干之墓。
《周礼》曰：大司徒以本俗六安万民。一曰媺(音美)宫室，二曰族坟墓。
又曰：冢人掌公墓之地，辨其兆域而为之图。先王之葬居中，以昭穆为左右。(公，君也。图谓画其地形及丘垄所处而藏之。先王造茔者，昭居左，穆居右，夹处东西。)凡诸侯居左右以前，卿、大夫、士居后，各以其族。(子孙各就其所出，王以尊卑处其前后，而亦并昭穆。)凡死於兵者，不入兆域。(战败无勇，投诸茔外以罚之。)凡有功者居前，(居王墓之前，处昭穆之中央。)以爵等为丘封之度，与其树数。(别尊卑也。王公曰丘，诸臣曰封。《汉律》曰：列侯坟高四尺，关内侯以下至庶人各有差。)大丧既有日，请度甫竁，遂为之尸。(竁，尸绢切，又士汭切。葬穿圹也。又音毳。)及竁，以度为丘遂，共丧之窆器。及葬，言鸾车象人。(鸾车，巾车所饰遣车也。亦设鸾旗。象人谓以刍为人，言言问其不如法度者。)及窆，执斧以位。(临下棺也。)遂入藏凶器。正墓位，跸墓域，守墓禁。(位谓丘封所居前后也。禁，所为荣限。)凡祭墓为尸。凡诸侯及诸臣葬於墓者，授之兆，为之跸，均其禁。
又曰：墓大夫掌凡邦墓之域，为之图。(凡邦中之墓地，万民所葬地。)令国民族葬，而掌其禁令。(族葬各从其亲。)凡争墓地者，听其狱讼。帅其属而巡墓厉，居其中之室以守之。(厉，营限遮列处。)
《礼》曰：适墓不登垄，(为甘不敬。垄，冢也。墓，茔域。)助葬必执绋。(葬，丧之大事。绋，引车索。)
又曰：孔子既得合葬於防，(言既得者，少孤不知其墓。)曰： 吾闻之，古者墓而不坟。(墓谓兆域。土之高者曰坟也。)今丘也，东西南北之人，不可以不识也。 於是封之，崇四尺。(四尺盖周之制。)孔子先反，(当修虞事。)门人后。雨甚至，(后待封也。)孔子问焉，曰： 尔来何迟也？ 曰： 防墓崩。 孔子不应，三。(三言之，以孔子弗闻。)孔子泫然流涕曰： 吾闻之也，古不修墓。 (修犹治也。)又曰： 易墓，非古也。 (易谓墓治草木。不易者，丘陵也。)
又曰：曾子曰： 朋友之墓有宿草而不哭焉。 (宿草谓陈根也。为师心丧三年，於朋友期可。)
又曰：子路去鲁，谓颜渊曰： 何以赠我？ (赠，送。)曰： 吾闻之也，去国，则哭于墓而后行。反其国不哭，展墓而入。 (无君事主於孝。哭，哀去也。展，省视之。)谓子利曰： 何以处我？ (处犹安也。)子路曰： 吾闻之也，过墓则式，过祀则下。 (居者主于敬。)
又曰：晋赵文子曰： 与叔誉观于九原。 (叔誉，叔向也。)文子曰： 死者如可作也，吾谁与归？ 叔誉曰： 其阳处父乎？ 文子曰： 行并植於晋国，不没其身，其智不足称也。(并犹专也。谓刚而专也，已为狐射姑所杀。没，终也。)其舅犯乎？ 文子曰： 见利不顾其君，仁不足称也。(谓久与文子避难，至将反国，无安君之心，及河授璧，要君以利也。)我则随武子乎？利其君，不忘其身；谋其身，不遗其友。 (武子，士会也。)晋人谓文子知人。
《传》曰：蹇叔曰： 晋人御师必於殽。殽有二陵焉，其南陵，夏后皋之墓也。 
又曰：郑子展、子产帅车七百乘伐陈。陈侯扶其太子偃师奔墓。(欲逃冢间也。)
又曰：吴将伐齐，越子率其众以朝。吴将皆喜，惟子胥惧，曰： 是豢吴也夫！ 阖闾闻之，赐之属镂以死。(属镂，剑名。)将死，曰： 树吾墓槚，槚可材也，吴其亡乎！ 
《史记》曰：黄帝崩，葬桥山。武帝巡朔方还，祭黄帝冢曰： 吾闻黄帝不死，今有冢何也？ 左右曰： 黄帝已上天，群臣藏其衣冠，故有冢。 帝曰： 吾诚得如黄帝，视去妻子如脱屣也。 
又曰：樗里子卒，葬渭南章台之东。曰： 后百岁，当有天子之宫夹我墓。 至汉兴，长乐宫在其东，未央宫在其西，武库正直其墓。
《汉书》曰：朱买臣独行歌道中，负薪墓间。故妻与夫家俱上冢，见买臣饥寒，呼饭饮之。
又曰：骠骑将军霍去病卒，天子悼之。发属国玄甲军陈，自长安至茂陵，为冢像祁连山。
又曰：严延年，东海下邳人。为河南太守，母来适见报囚，因大惊，谓延年曰： 天道神明，人不可独杀。我不意当老见壮子被刑戮也。行矣，为汝东归扫除墓地耳。 遂去，归郡，见昆弟宗人，复为言之。后岁馀，果败。东海莫不贤其母。
又曰：哀帝令将作为董贤起冢茔义陵傍，内便房，刚柏题凑，外为徼道，周垣数里，门阙罘罳甚盛。(罘音浮，罳音思。)
又曰：莽奏贬傅太后号为定陶王母丁姬。莽复言，恭王母、丁姬不臣妾。至葬渭陵，冢高与元帝山齐。诸发恭王母及丁姬冢，取其玺绶消灭，徙恭王母归定陶，葬恭王冢次，而葬丁姬复其故。太后以为既已之事，不须复发。莽固争之，后诏曰： 因改故棺为致椁，作冢，祠以太牢。谒者护。 既发傅太后冢，崩压杀数百人。开丁姬椁，火出四五丈，吏卒以水沃灭，乃得入。烧燔椁中器物。开傅后棺，臭闻数里。公卿在位皆阿莽旨，入钱帛，遣子弟及诸生四夷凡十馀万人操持作具，助将作掘平恭王母、丁姬冢。二旬间皆平。莽又周棘其处，以为世戒云。时有群燕数千，衔土投丁姬穿中。
又曰：张贺为掖庭令。及宣帝即位，贺已死，子又早亡。上追思贺恩，报其冢恩德侯，置守冢二百家。
又曰：夏侯胜字公长。迁太傅，卒官。赐冢茔，葬平陵。太后为素服五日，报师傅之恩。儒者以为荣。
又曰：原涉自以先人坟墓俭约，非孝也。乃大治冢舍，周〈门台〉重门。初，武帝时，京兆曹氏葬茂陵，伐其道，为京兆阡。涉慕之西，买地开道，立署曰 南阳阡 。人不肯从，谓之 原氏阡 。
《东观汉记》曰：帝感李通首创大谋，每幸南阳，常遣使者以太牢祠通父冢。
又曰：建武三年，以皇祖皇考墓为昌陵，后改为章陵。因以舂陵为章陵县。二十六年春正月，初作寿陵。将作大匠窦融上言： 园陵广袤，无虑所用。 帝曰： 古帝王之葬，皆陶人瓦器，木车茅马，使后世之人，不知其处。太宗识终始之义，景帝能遵孝道。遭天下反覆，而独完其福，岂不美哉！今所制地，不过二三顷，无为陵地，裁令流水而已。 
又曰：祭肜字次孙。早孤，以至孝称。值天下乱，野无烟火。而祭肜独在冢侧，每贼过，见其尚幼而有志节，奇而哀之。
《后汉书》曰：杨震字伯起。改葬华阴，远近毕至。先葬日，有鸟高丈馀，丧前悲鸣。葬毕，乃去。於是立石鸟象於其墓所。
又曰：郭伋征太中大夫，卒时年八十六。帝亲临，赐冢茔地。
又曰：种暠(上音冲，下音果。)为辽东郡，薨，并、凉边民，咸为发哀。匈奴闻暠卒，举国伤惜。单于每入朝贺，见坟墓，辄哭祭。
又曰：帝祠章陵，过湖阳，祠樊重墓。追爵谥为寿张敬侯，立庙於湖阳。车驾每南巡，常幸其墓，赏赐大会。
又曰：韩棱迁南阳太守，特听得过家上冢，乡里以为荣。
又曰：蔡顺母平生畏雷。自亡后，每有雷震，顺辄圜冢泣曰： 顺在此。 后太守鲍众举孝廉，顺不能远离坟墓，遂不就。
又曰：温序拜谒者，迁护羌校尉。序行部至襄武，为隗嚣别将苟字所拘劫，伏剑而死。序主簿韩遵、从事王忠，持尸归殓。光武闻而怜之，命忠送丧到洛阳，城旁为冢地，赐穀千斛，缣五百匹。除三子为郎中，长子寿服竟为邸平侯。相梦序告之曰： 久客思乡里。 寿即弃官，上书乞骸骨，归葬。帝许之。乃反旧茔焉。
《魏略》曰：曹操微时，人莫知之，惟桥玄见而异焉。谓曰： 今天下将乱，安生民者，其在君乎！ 操感其知己。及后经过玄墓，辄凄怆致祭。
《魏志》曰：管辂过毌丘俭墓下，倚树哀吟曰： 玄武藏头，仓龙无足；白虎衔尸，朱雀悲哭。四危以备，法当灭族。 卒如其言。
又曰：幽州牧刘虞署田畴为从事。奉使未至，虞已为公孙瓒所害。及至，谒祭虞墓，陈章表，哭泣而去。
《吴书》曰：孙坚家于富春，葬于城东。冢上数有光怪云气五色。
王隐《晋书》曰：初，太康元年，汲县民盗发魏安厘王冢，得竹书漆字。
又曰：《交广记》：吴将吕岱为广州，遣掘尉他冢，费损无获。佗虽僣侈，然慎终其身，乃令后不知其处。鉴于牧，慳所残也。
又曰：愍帝建兴中，曹嶷发景公及管仲冢，尸并不朽，缯帛可服，珍宝巨万。
又曰：金乡县北凿石为冢，云得白蛇、白兔及得金，故曰 金人 。
又曰：王褒字伟元，少立操尚。父为晋文王所害，绝世不仕。立屋墓侧，以教授为务。旦夕常至墓前朝拜，辄悲号断绝。墓前一柏树，褒常所攀，涕所着，树色与凡树不同。
《晋书》曰：滕修，南阳人也，为广州牧。修在海南积年，为边夷所附。卒，请葬京师。帝嘉其意，赐墓田一顷。
又曰：东海王越屯许，路经荥阳，过嵇绍墓，哭之悲恸，刊石立文，表赠官爵。帝乃遣使策赠侍中、光禄大夫，加金章印绶，进爵为侯，赐墓田一顷，客一户，祠以少牢。
又曰：卢志言于成都王颖曰： 黄桥战，亡者有八千馀人。既经夏暑，露骨中野，可为伤恻。昔周王葬枯骨，况此等致死王事乎？ 颖乃造棺八千馀枚，以成都国秩为衣服殓，祭葬於黄桥北，树枳篱为之茔城。又立都祭堂，刊石立碑，纪其赴义之功。使亡者家四时祭祀有所。
《晋书·载记》曰：西胡梁国儿于平凉作寿冢，每将妻妾入冢饮宴。酒酣，升灵床而歌。时人或讥之，国儿不以为意。前后征伐，屡有功，姚兴以为镇北将军。年八十馀乃死。
《宋书》曰：宋文帝元嘉二十五年，行幸江宁，经司徒刘穆之墓，遣使致祭焉。
《后魏书》曰：李冲字思顺，高祖时为尚书仆射。卒葬覆舟山，近杜预冢，高祖之意也。后车驾自邺还洛，经冲墓，左右以闻。高祖卧疾，望坟掩泪。
又曰：傅永字修。常登北邙，于平坦处奋矛跃马，盘旋瞻望，有终焉之志。远慕杜预，近好李冲、王肃，欲附葬于墓。遂买左右地数亩，遗敕子叔伟曰： 此吾之永宅也。 
《礼系》曰：天子坟高三雉，诸侯半之，卿大夫八尺，士四尺。天子树松，诸侯树柏，卿大夫树杨，士树榆。尊卑差也。
《楚汉春秋》曰：惠帝崩，吕太后欲为高坟，使从未央宫坐而见之。诸侯谏，不许。东阳侯垂泣曰： 日夜见惠帝冢，悲哀流涕，无以死伤生也。臣窃哀之。 於是太后乃止。
萧方等《三十国春秋》曰：晋义熙九年，盗发故骠骑将军卞壸墓，剖棺掠之。壸尸面如生，两手悉拳，爪生达背。
《战国策》曰：齐宣王见颜触，曰： 触前。 触亦曰： 王前。 王作色曰： 士贵乎？ 触曰： 士贵。昔秦攻齐，令曰： 有敢去柳下季垄五十步而樵采者，罪死不赦。 令曰： 有能得齐王头，封万户。 由是观之，生王之头不如死士之垄。 
雀鸿《前赵录》曰：张暠，陇西人也。事母至孝。母丧，既葬，於墓侧哀感幽显，岁馀而墓地自裂，棺亦自破，母还苏活。
《方言》曰：冢，秦晋之间谓之坟，(取名于大防也。)或谓之培，(音部)或谓之愉，(音臾)或谓之采，(古者卿大夫有采地葬之，因名之也。)或谓之垠，或谓之垄。(有界〈王采〉以耕垄，因名之也。)自关以东谓之丘，小者谓之塿，(培塿亦土高之即名之也。)大者谓之丘。凡葬而无坟谓之墓。(言所不封也。墓犹墓之。)所以安墓谓之抚。(抚谓规度墓地。《汉书》曰 初陵抚 是也。)
