○葬送二
《东观汉记》曰：邓弘薨，有司复请加谥曰昭成君。发五校轻车骑士为陈，至葬所。所施皆如霍光故事。皇太后皆曰门生，挽送。
谢承《后汉书》曰：邓晨尚世祖姊新野公主。主为王莽兵所害。及薨，诏备主官属法驾，招迎主魂，与晨合葬於北邙。
谢承《后汉书》曰：马援卒，后有人上书谮之者。援妻孥惶怖，不敢以丧还旧茔，裁买城西数亩地，槀葬而已。宾客故人莫敢吊会。援妻子草索相连，诣阙请罪。帝乃出讼书以示之，方知所坐。上书诉冤，前后六上，辞甚哀切，然后得葬。
谢承《后汉书》曰：崔瑗为济北相。光禄大夫杜乔为八使，徇行郡国，以赃奏瑗，征诣廷尉。瑗上书自讼，得理出。会病卒。临终，顾命子实曰： 人禀天地之气以生。及其终也，归精於天，还骨於地。何地不可藏形骸。勿归乡里。 实奉遗令，遂留葬洛阳。初，崔实父卒，标卖田宅，起冢茔，立碑颂。葬讫，资产竭尽，因穷困以榷酤鬻为业。时人多以此讥之。实终不改，亦取足而已，不致盈馀。
谢承《后汉书》曰：陈宠为广汉太守。先是，洛县城南，每阴雨，尝有哭声闻於府中，积数十年。宠问而疑其故，使吏按行。还言衰乱时，此下多死亡者，而骸骨不得葬，偿傥在。於是宠怆然矜之，即敕县尽收敛葬之。自是哭遂绝。
华峤《后汉书》曰：杨震为太尉，中常侍樊丰等骄恣，震常切谏，由是共构谮震。策罢遣归本郡，遂仰鸠薨。薨日，有大鸟来止树上，须臾下地，安行到柩前，正立低头，旁人共更抚抱，终不惊骇。鸟苍色，颈去地五六尺，舒翅广一丈三尺，莫有能名者。葬毕飞去。
范晔《后汉书》曰：范冉一名丹。临命遗敕其子曰： 吾生於昏闇之世，值乎淫侈之俗。生得在世济时，死则何忍自同於世？气绝便敛，敛以时服。衣足蔽形，棺足周身。敛毕便穿，穿毕便埋。其明堂之奠，盂饭寒水饮食之物，勿有所下。坟封高下，令足自隐。知我心者，李子坚、王子炳也，今皆不在。制之在尔，勿令乡人宗亲有所加也。 
范晔《后汉书》曰：赵咨以病自乞，征拜议郎，沉疾京师。将终，告其故吏朱祗、萧建等 薄敛素棺，藉以黄壤，欲令速朽，早归后土。 不听子孙改之。朱祗、萧建送丧到家，子胤不忍父体与土并合，欲更改殡。祗建譬以顾命，於是奉行。世称明哲。
《后汉书》曰：董宣为洛阳令，卒於官。诏遣使者临视，惟见布被覆尸，妻子对哭。有大麦数斛，弊车一乘。帝伤之曰： 董宣廉洁，死乃知之。 以宣绶为二千石，赐艾绶，葬以大夫礼。
《后汉书》曰：樊宏卒，遗敕薄葬，一无所用。以为棺椁一藏，不宜复见。如有腐败，伤孝子之心。使与夫人同坟异藏。帝善其令，以书示百官，因曰： 今不顺寿张侯意，无以彰其德具。吾万岁之后，欲以为式。 
《后汉书》曰：袁安父没，母使安访求葬地。道逢三书生，问安何之。安为言其故。生乃指一处云： 葬此地，当代为上公。 须臾不见。安异之，於是遂葬其所占之地。故累代隆盛焉。
《后汉书》：桓荣每疾病，帝辄遣使者存问，太官太医相望於道。及笃，上疏谢恩，让还爵土。帝亲幸其家问起居。下车，拥经而前，抚荣垂涕，赐以床茵、帷帐、刀剑、衣被，良久乃去。自是诸侯、将、大夫问疾者，不敢复乘车到门，皆拜床下。荣卒，帝亲自变服临丧送葬，赐冢茔於首山之阳。
《后汉书》曰：李傕重葬董卓於郿，并董氏所焚尸之灰，合敛一棺而葬之。葬日，大风雨，霆震卓墓，水流入藏，漂其棺木。
《后汉书》曰：王忳字少林，(忳音纯。)广汉新都人也。忳尝诣京师，於空舍中，一书生疾困，愍而视之。书生谓忳曰： 我当到洛而被病，命在须臾。腰下有金十斤，愿以相赠。死后乞藏骸骨。 未及问姓名而命绝。忳即鬻金一斤，营殡葬，馀金悉置棺下，人无知者。后归数年，县署忳大度亭。长初到之日，有马驰入亭中而止。其日大风，飘一绣被，复堕忳前。即言之於县。县以归忳。忳后乘马到雒县，马遂奔走，牵忳入他舍。主人见之，喜曰： 今禽盗矣。 问忳所由得马，忳具说其状，并及绣被。主人怅然良久，乃曰： 被随旋风，与马俱亡。卿何阴德，而致此二物？ 忳自念有葬书生事，因说之，并道书生形貌及埋金之处。主人大惊，号曰： 是我子也。姓金名彦，前往京师，不知所在。何意卿乃葬之！大恩矣，久不报，以彰卿德耳。 忳悉以被、马还之。彦父不取，又厚遗忳。忳辞让而去。
《后汉书》曰：范式字巨卿！与张元伯为友。元伯穷，疾笃，同郡郅君章、殷子微晨夜省疾视之。元伯临尽叹曰： 恨不见吾死友。 寻而卒。式或梦见元伯玄冕垂缨、履屣而呼曰： 巨卿！吾以其日死，当以尔时葬，永归黄泉。子未我忘，岂能相及？ 式怳然觉寤，悲叹泣下。具告太守，请往奔丧，投其葬日，驰往赴之。式未及到而丧已发引。既至圹，将窆，而柩不肯进。其母抚之曰： 元伯岂有望耶？ 遂停柩。移时，乃见有素车白马，号哭而来。其母望之曰： 是必范巨卿也。 即至叩丧，言曰： 行矣元伯！死生路异，永从此辞。 会葬者千人，咸为挥涕。式因执绋而引，柩於是乃前。式遂留止冢次，为修坟树。
《后汉书》曰：缪彤，汝南召陵人也。太守陇西梁湛召为决曹吏。安帝初，湛病，卒官。彤送丧还陇西。始葬，会西羌反叛，湛妻子悉避乱他郡，彤独留不去，为起坟冢。乃潜穿井旁，以为窟室，昼则隐窜，夜则负土。及贼平而坟已立。其妻子意彤已死，还见大惊。关西咸称传之，共给车马衣资，彤不受而归。
《后汉书》曰：张霸，蜀郡成都人也。为会稽太守，后征，四迁为侍中。卒年七十，遗诏诸子曰： 昔延州使齐子死嬴博，因坎路则，遂以葬焉。今蜀道阻远，不宜归茔，可止此葬，足藏发齿而已，务遵速朽，副我本心。人生一代，但当畏敬於人。若不善加已，直为受之。 诸子承命，葬於河南梁县，因遂家焉。
《后汉书》曰：士孙瑞理王允等事曰：兴平二年秋，朝廷以九月九日引见公卿近臣饮宴，离席前，说故司徒王允、故司隶黄琬并有功於国，可听允恭等葬。
《魏略》曰：田豫病亡，戒其妻子曰： 葬我必西门豹边。 妻子难之，曰： 西门豹，古之神人。那可葬其所？ 豫曰： 豹所履行，正与我等耳。使死而有灵，必与我善。 妻子从之。
《魏略》曰：郝昭字伯通。病亡，遗令戒其子凯曰： 吾为将，知将不可为也。吾数发冢取其木，以为攻战具。又知厚葬无益於死者也。没，必敛以时服，死复何在耶？今去本墓远，东西南北，在汝而已矣。 
《魏略》曰：沐德信年六十馀，自虑无常，豫作终制，诫其子以俭葬。至嘉平中，病甚，临困，又敕豫掘塪，诫气绝，令二人举尸即塪，绝哭泣之声，止妇送。又诫后亡者不得入藏，不得封树。妻子皆遵之。
《魏志》曰：征东将军王基母卒，诏秘凶问，迎其父豹丧，合葬洛阳，追赐豹北海太守。
《魏志》曰：邴原字根矩，北海人。太祖辟司空掾。原女早亡，时太祖爱子仓舒亦没，太祖欲令合葬。原辞曰： 合葬，非礼也。原之所以自容明公，公之所以待原者，以能守训典而不易也。若听明公之命，则是凡庸也。明公焉以为哉？ 太祖乃止。
《魏志》曰：任城王章葬，赐鸾路、龙旗、虎贲百人，如汉东平王故事。
《魏志》曰：徐邈为光禄女太夫，数岁，即拜司空。固辞不受，以大夫薨于家，用公礼葬，谥曰穆侯。
《魏志》：裴潜薨，赠太常。子秀翩。遗令葬中惟置一坐，瓦器数枝，其馀一无所设也。
王隐《晋书》曰：魏舒字阳元，为冀州刺史。入代山涛为侍中。舒三取妻，皆先亡。是岁，自表乞假还本郡葬妻。上曰： 舒当左右朝政，不宜远还乡里。舒素清贫，不营财产，顿举众丧，必无以自供。其赐葬地一顷，钱伍拾万。 
王隐《晋书》曰：皇甫谧《笃终论》曰： 气绝之后，便时服、幅巾，以蘧蒢裹尸，覆卷三重，麻绳约二头，置尸灵床上。择不毛之地，穿坑十尺，长一丈二尺，广六尺。坑讫，去床，下尸。平生之物，皆无自随，惟赍《孝经》一卷，示不忘孝道。 
王隐《晋书》曰：杜预薨，遗令曰： 吾往为公使过密县，邢山之上有冢。问耕者，云是郑大夫祭仲或子产之冢也，遂帅从者登而观焉。其造冢居山之顶，四望周达，连山体南北之正而邪东北，向新郑城，意不忘本也。藏无珍宝，不取於重深。君子尚其有情，小人无利可动，历千载无毁，俭之致也。吾去春入朝，因自表营洛阳城东首阳之南为将来兆域。而所得地中有小山，上无旧冢，其高显虽未足比邢山，然东奉二陵，西瞻宫阙，南观伊洛，北望夷叔，旷然远览，情之所安也。故遂表树开道，为一定之制，取法郑大夫，欲以俭自完耳。棺器小敛之事，皆当称此。 
王隐《晋书》曰：马隆字孝兴，东平人也。少有智勇，门寒，无仕路。兖州刺史令狐愚坐事死，举州无敢送丧者。惟隆以武吏托称家客，殡送丧葬，种柏，三年礼毕，乃还。举州皆惭。
王隐《晋书》曰：徐苗以永宁三年春亡，遗令濯巾浣衣，榆棺杂砖，露车载柩，苇席瓦器而葬矣。
《晋阳秋》曰：荀粲亡时年二十九。性简实，不能与常人交接。所交者一时俊杰。至葬夕，赴者裁十馀人，皆同时知名士也，哭之感动路人。
《汉晋阳秋》曰：司马师葬曹髦於洛阳西北三十里屈涧之滨，下车数乘，不设旒旐。百姓相聚而观之曰： 前所杀天子也。 或掩面而泣。
《晋诸公赞》：贾后女宣华公主葬，用羽葆、鼓吹、熊渠、佽飞为卤薄。
《晋书》曰：石苞以泰始八年薨。预为终制曰： 延陵薄葬，孔子以为达礼；华元厚葬，《春秋》以为不臣，古之明义也。自今死亡者，皆敛以时服，不得兼重。又不设床帐、明器。窆后复土满坎，不得起坟、种树。 
王隐《晋书》曰：庾峻遗敕子珉曰： 朝卒暮殡，幅巾布衣，葬不择日。 珉奉遗命，殓以时服。
《晋中兴书》曰：刘驎之少有信义。去家百馀里，有一独妪，病将死，叹息谓人曰： 谁当埋我？惟有刘长史耳。何由令知？ 驎之先闻有病，故往候之。值其命终，乃身为治棺殡送。其仁爱恻隐若此也。
王隐《晋书》曰：苏韶，安平人也。为中牟令。第九子名节，昼日见韶入，乘马，介黄练衣，曰： 吾欲改葬。 乃授节为书曰： 吾性好爱京洛，每往来瞻睹芒山上，乐哉乎！此万代之基也。背孟津洋洋之河，南望天邑济济之盛。此志虽未言，铭之於心。不图奄忽，所怀未果。前至十月，可速改葬。买数亩地，便自足矣。 
《晋书》曰：成都王颖死，其后汲桑害东羸公腾，称为颖报仇。遂出颖棺，载之於军中。每事启灵，以行军令。桑败，弃棺於故井中，颖故臣收之，改葬於洛阳。
《晋中兴书》曰：王导薨。诏给九旒、辒辌车、黄屋、左纛、前后羽葆，鼓吹挽歌两部，虎贲、班剑百人。中兴名臣，莫与为比也。
《晋中兴书》曰：初，温峤葬豫章。朝议以峤首受顾命，功济社稷，宜还陪陵，官为起冢。太尉侃上疏停其移葬。诏从之。至峤后妻何氏卒，便载峤丧还都。诏令葬建平陵北，并赠峤二妻王氏、何氏始安夫人印绶云。
