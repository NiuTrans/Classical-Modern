○郊丘
《尚书·召诰》曰：翼日乙卯，周公朝至于洛，则达观于新邑营，越三日丁巳，用牲于郊，牛二。
《周书·作雒》曰：乃设兆于南郊，祀以上帝，配以后稷。日月星辰先王皆与食。
《毛诗·清庙·昊天有成命》曰：《昊天有成命》，郊祀天地也。昊天有成命，二后受之。成王不敢康，夙夜基命宥密。(昊天，天大号也。有成命者，言周自后稷之生而已有王命也。文王、武王受其业，施行道德，成此王功。)
《周礼·春官上·大宗伯》曰：以禋祀祀昊天上帝，(禋之言烟，烟者，周人尚臭，烟气之臭闻也。昊天上帝，冬至于圜丘所祀天皇太帝也。)以实柴祀日月星辰，(星，五纬也。辰，日月所会十二次。)以槱燎祀司中、司命、风师、雨师。(槱，积也。司中，文昌宫中星也。风师，箕星也。雨师，毕星也。郑云：司中、司命，文昌第四第五星也。)
又《春官上·大宗伯》曰：苍璧礼天，(礼天以冬至，谓天皇大帝在北极者。礼神必以其类，璧圆像天。)黄琮礼地。(礼地以夏至，谓神在昆仑，方像地也。)
又《春官上·典瑞》曰：四澥裥邸，以祀天、旅上帝；(郑众云：於中央为璧，珪著其四面，一玉俱成，故曰四澥裥邸，珪末四出。或说四澥裥邸，有四角也。上帝，玄天也。郑玄云：祀天，夏正郊天也。上帝，五帝所郊，亦犹五帝殊言天者尊异之也。)两澥裥邸，以祀地、旅四望。(两珪者，像地数二也。谓所祀於北郊神州之神。)
又《春官下·大司乐》曰：大司乐乃奏黄锺，歌大吕，舞《云门》，以祀天神。(天神谓五帝及日月星辰也。王者各以夏正月祀其受命之帝於南郊，尊之也。)奏太簇，歌应锺，舞《咸池》，以祭地祇。(地祇祭於北郊，谓神州之神及社稷也。)雷鼓雷鼗，孤竹之管，云和之琴瑟，《云门》之舞。冬至日，於地上之圜丘奏之，若乐六变，则天神皆降，可得礼矣。(此禘大祭也。天神主北神。)灵鼓灵鼗，孤竹之管，乐空桑之琴瑟，《咸池》之舞。夏至日，於泽中之方丘奏之，若乐八变，而地祇皆出，可得而礼矣。(地祇主昆仑。)
《礼记·礼运》曰：孔子曰： 鲁之郊禘，非礼也，周公其衰矣。杞之郊也，禹也；宋之郊也，契也；是天子之事守也。(先祖法度，子孙所当守。)故天子祭天地，诸侯祭社稷，祝嘏莫敢易其常古，是谓大假。 (嘏亦大也。不敢改其常古之法度，是谓大也。)
又《礼运》曰：祭帝于郊，所以定天位也；礼社于国，所以列地利也。
又《郊特牲》曰：郊之祭也，迎长日之至，大报天而主日也。兆於南郊，就阳位也。扫地而祭，於其质也；器用陶匏，以象天地之性也。於郊，故谓之郊。牲用骍，尚赤也；用犊，贵诚也。(尚赤者，周也。)郊之用辛也，周之始郊，日以至。(言日以周郊天之月，而日至阳气新用事，顺之而用辛日。三王之郊，一用夏正。鲁以无冬至祭天圆丘之事是以建子月郊天，示先有事也。用辛日者，凡为人君，当斋戒自新耳。)卜郊，受命于祖庙，作龟于祢宫，尊祖亲考之义也。郊所以明天道也。万物本乎天，人本乎祖，此所以配上帝也。郊之祭也，大报本反始也。
又《明堂位》曰：成王封周公于鲁，命鲁公世世祀周公以天子之礼乐。是以，鲁君孟春乘大辂，载弧韣，旗十有二旒，日月之章，祀帝于郊，配以后稷，天子之礼也。
又《大传》曰：礼，不王不禘。王者禘其祖之所自出，以其祖配之。(凡大祭曰禘。自，由也，祭其先祖所由生，谓郊祭天。王者之先祖皆感太微五帝之精，苍则灵威仰，赤则赤熛怒，黄则含枢纽，白则白招拒，黑则三十光纪，皆正岁之正郊祭之。盖特尊焉。《孝经》曰：郊祀后稷以配天，配灵威仰也。宗祀文王于明堂，以配上帝，汎配五帝也。)
又《祭法》曰：有虞氏禘黄帝而郊喾，祖颛顼而宗尧；夏后氏亦禘黄帝而郊鲧，祖颛顼而宗禹；殷人禘喾而郊冥，祖契而宗汤；周人亦禘喾而郊契，祖文王而宗武王。(禘郊祖宗，谓祭祀以配食也。此禘谓祭昊天于圆丘。)
又《祭义》曰：郊之祭，大报天而主日，配以月。夏后氏祭其闇，殷人祭其阳。周人祭日，以朝及闇。祭日於坛，祭月於坎，以别幽明，以制上下。祭日於东，祭月於西，以别内外，以端其位。日出於东，月生於西，阴阳长短，终始相巡，以致天下之和。天下之礼，致反始也，致鬼神也，致和用也，致义也，致让也。
《礼含文嘉》曰：五祀：南郊，北郊，西郊，东郊，中郊，兆正谋。(东郊去都城八里，南郊九里，北郊六里，中郊西南去城五里。兆者，作封畔兆域也。谋者方欲迎气，斋戒自端正，谋虑其事也。)五者，天子、公、侯、伯、子、男、卿大夫、士所以承天也。
《礼记外传》曰：王者冬至之日，祭昊天上帝於圆丘。(冬至一阳生，非人力所为谓之丘，自然高大也。天体圆。)诸侯不祭天。(鲁无圆丘之祭，及二王之后，和祭其感生帝于南郊。)王肃云： 天雄一帝。 郑玄以天有六帝，(据《周礼》祀昊天，又旅五帝，是六。)星辰之位列于坛下，(正祭之时，天尸在坛上也。扫地而祭，以下为贵。)燔牲玉于坛上。又曰：夏至日祭皇地祇于方泽，配以后土；(地，礼方也。谓祭昆仑山之神也。地之正祭，岁有二，此一祭也。)立冬之日，祭神州地祇于北郊，配以后稷。(此周制也。神州即王者所居，在昆仑东南五千里，封域之内，土地之神州。此即吉土，可以享帝于郊也。)
《左传·襄上》曰：三卜郊不从，乃免牲。孟献子曰： 吾乃今而后知有卜、筮。夫郊祀后稷，以祈农事也。(郊祀后稷以配天。后稷，周始祖，能播植。)是故启蛰而郊，郊而后耕。今既耕而后卜郊，宜其不从也。 
《穀梁传·宣公》曰：郊牛之口伤。之口，缓辞也，(鼷鼠齧郊牛角，不言之，危辞也。角者，兵之象，故给养不谨敬，鬼神不享，故缓也。)伤自牛作也。改卜牛，死，乃不郊。
《春秋繁露》曰：王者岁一祭天于郊。天者，百神之君，王者所最尊也。
又曰：春秋之义，国有大丧者，止宗庙之祭，而不止郊祭。不止郊祭者，不敢以父母之丧废事天之礼也。
《孝经》曰：昔者，周公郊祀后稷以配天，宗祀文王于明堂，以配上帝也。
《五经异义》曰：《春秋公羊》说礼郊及日，皆不卜，常以正月上丁也。鲁与天子并事变礼，今成王命鲁使卜，从乃郊，不从即己下天子也。鲁以上辛郊，不敢与天子同也。
又曰：今《尚书》夏侯欧阳说，类，祭天名也。以事类祭之奈何？天位在南方，就南郊祭之是也。
《五经通义》曰：王者所以祭天地何？王者父事天，母事地，故以子道事之也。祭日以丁与辛何？丁者，反覆自丁宁；辛者，当自克辛也。
《尔雅》曰：祭天曰燔柴，祭地曰瘗埋。
《广雅》曰：圆丘、太坛，祭天也；方泽、太折，祭地也。
《汉书》曰：高祖入关，问故秦畤上帝祀何帝？对曰： 四帝，有白黄青赤之祀。 高祖曰： 吾闻天有五帝，而四何也？ 莫知其说。于是高祖曰： 吾知之矣。待我而具五也。 乃立黑帝之祠，名曰黑畤。
又《郊祀志》曰：遂郊雍，至陇西，登崆峒，幸甘泉，令祠官宽舒等具太一祠坛。祠坛放亳，忌太一坛。坛三垓，五帝坛环居其下，各如其方。黄帝西南，除八通鬼道。太一所用，如雍五畤物而加醴枣脯之属，杀一狸牛，以为俎豆牢具。
又《郊祀志》曰：三年一郊。秦以十月为岁首，故常以十月上宿郊。见通权火，(张晏曰：权火，烽火也，状若井桔槔矣。其法类秤，故谓之权。欲令光明远照，通于祀所也。汉祀五畤于雍，五里一烽火。如淳曰：权，举也。)拜於咸阳之旁，而衣上白，其用如经祠云。(服虔曰：经，常。)
又《郊祀志》曰：武帝立后土祠于汾阴，立太一祠于甘泉。祭日以牛，祝宰衣赤；祭月以羊，祝宰衣白。宣帝于圣成山祠日，于芥山祭月。
又《郊祀志》曰：成帝初即位，丞相衡、御史大夫谭奏言，祭天于南郊，就阳之义也；瘗地于北郊，即阴之象也，因其所都而各飨焉。昔者，周公文武郊于酆镐，成王郊于洛邑。由此观之，天随王者所居而飨之可见也。甘泉泰畤河东后土之祠，宜可徙置长安。
《续汉书·祭祀志》曰：建武元年，光武帝即位于鄗，为坛，营于鄗之阳。祭告天地，采用元始中郊祭事。二年正月初，制郊兆于洛阳城南七里，依鄗采元始中故事，为园坛八陛，中又为皇坛，天地位其上，皆南向。
又《祭祀志》曰：北郊在洛阳城北四里，为方坛四阶。二年初，别祠地祇，位南面西上。高皇后配西面北上，皆在坛上。地理群神从食，皆在坛下。
《东观汉记》曰：上都洛阳，制兆于城南七里，北郊四里。行夏之时，时以平旦，服色、牺牲尚黑，明火德之运。常服徽炽，尚赤，四时随色，季夏黄色。议者曰： 昔周公郊祀后稷以配天，宗祀文王以配上帝。图谶著伊尧赤帝之子，俱与后稷并受命而为王。汉刘祖尧，令宜郊祀帝尧以配天，宗祀高祖以配上帝。 有司奏议曰： 追迹先代，无郊其五运之祖者。故禹不郊白帝，周不郊帝喾。汉虽唐之苗，尧以历数命舜，高祖自感赤龙火德，承运而起，当以高祖配尧之后，还复于汉，宜修奉济阳、城阳县尧冢，云台致敬祭祀，礼亦宜之。
又曰：光武中，元年起明堂、辟雍、灵台及北郊。
谢承《后汉书》曰：丹阳方储，聪明善天文，为洛阳令。章帝欲出南郊，储上言，当有疾雨暴风，乘舆不可以出。上疑其妄，储饮鸩而死。果有大风暴雨，洛中昼暝。
《后汉书》曰：光武尝问郑兴郊祀事，曰： 吾欲以谶断之，何如？ 兴对曰： 臣不为谶。 帝怒曰： 卿之不为谶，非之邪？ 兴惶恐曰： 臣于书有所未学，而无所非也。 帝意乃解。
《汉旧仪》曰：汉制，天地以下，群臣所祭，凡千五百四十，新益为万五千四十。汉法：三岁一祭天于云阳宫甘泉坛；以冬至日祭天，天神下。三岁一祭地于河东汾阴后土宫；以夏至日祭地，地神出。五帝祭于雍五畤。
又曰：祭天用六彩绮席六重，长一丈，中一幅，四周缘之玉饰器。凡器七千三百，物具备，养牛五岁，至三千斤。
又曰：皇帝祭天，居云阳宫，斋百日，上甘泉通天台，高三十丈，以候天神之下。见如流火舞，女童三百，皆年八岁。天神下坛所，举烽火，皇帝就竹宫中，不至坛所。甘泉台去长安三百里，望见长安城。黄帝以来，所祭天之圆丘也。
又曰：祭地，河东汾阴后土宫。宫曲入河，古之祭地，泽中方丘也。礼仪如祭天，名曰汾葵，一曰葵丘也。
《宋书·礼志》曰：魏文帝黄初二年正月，郊祀天地明堂。是时，魏都洛京，而神祇兆域明堂灵台皆因汉旧事。四年，帝将东巡，以大军当出，使太常以一特牛告祠南郊，自后以为常。
又《礼志》曰：太和元年正月，郊祀武帝以配天，宗祀文皇帝于明堂以配上帝。是时，二汉郊禋之制具存，魏所损益可知也。
又《礼志》曰：魏景初元年，始营洛阳南委粟山为圆丘，诏曰： 昔汉氏之初，承秦灭学之后，采摭残缺以备郊祀。自甘泉后土雍宫五畤神祇兆位，多不轻见，并以兴废无常，一彼一此，四百馀年，废无禘礼。古代之所更立者，遂有阙焉。曹氏世系出自有虞氏，今祀圆丘，以始祖帝舜配地，以舜妃伊氏配天。郊所祭曰： 皇天之神，以太祖武皇帝配地。 郊所祭曰： 皇地之祇，以武宣皇后配宗，祀皇考高祖文皇帝于明堂，以配上帝。 
《江表传》曰：群臣以孙权未郊祀，奏议曰： 顷者，嘉瑞屡臻，远国慕义，宜备郊祀，以承天意。 权曰： 郊祀当于中土，今非其所，于何施此？ 重奏曰： 普天之下，莫非王土。王者以天下为家，周文武郊酆鄗，非必中土。 权曰： 武王伐纣，即非鄗京，而郊其所也；文王未为天子，立郊于酆，见何经典？ 复奏曰： 伏见《汉书·郊祀志》，匡衡奏徙甘泉河东，郊于长安，言文王郊于酆。 权曰： 文王德性谦让，处诸侯之位，明未郊也。经传无明文，匡衡俗儒臆说，非典籍正义，不可用。 
《志林》曰：吴主纠驳郊祀之奏，追贬匡衡，谓之俗儒。凡在见者，莫不慨然以为妙尽物理，达于事宜。至于稽之典籍，乃更不通。毛氏之说云，尧见天，因以邰而生后稷，故国之于邰，命使事天，故《诗》曰：后稷肇祀，庶无罪悔，以迄于今。言自后稷以来，皆得祭天，犹鲁人郊祀也。是以《棫朴》之作，有积燎之薪。文王郊酆，经有文，匡衡岂俗而枉之哉！文王虽未为天子，然三分天下有二，伐崇，龛黎，祖伊奔告。天既弃殷，乃眷西顾，太伯三让，以有天下。文王为王，于义何疑？然则匡衡之奏，有所未尽。案世宗立甘泉、汾阳之祠，皆出方士之言，非据经典者也。方士以甘泉、汾阳黄帝祭天地之处，故孝武因之，遂立二畤。汉治长安，而甘泉在北，谓就乾位，而衡云 武帝居甘泉，祭于宫南 ，此既误矣。祭地汾阳，在水之间，呼为泽中，而衡云 东之少阳 ，失其本意矣。
《晋起居注》曰：武帝太始元年十二月，太常诸葛绪上言，知士祭酒刘喜等议帝王各尊其祖所自出。大晋礼：天郊，当以宣皇帝配；地郊，宣皇后配；明堂，以景皇帝、文皇帝配。博士孔晁议礼，王者郊天，以其祖配周公；以后稷配天于南郊；以文王配五精上帝于明堂。经典无配地文，魏以先妃配，不合礼制。周配祭不及武王，礼制有断。今晋郊天，宜以宣皇帝配；明堂，宜以文皇帝配。有司奏：大晋初建，庶事未定，且如魏诏，郊祀大事，速议为定。
《晋书·礼志》曰：晋太始二年，诏群臣议五帝即天也。王气时异，故殊其号，虽名有五，其实一神。明堂南郊宜除五帝之坐，五郊改五精之号，皆同称昊天上帝，各设一坐而已。
又《礼志》曰：康帝建元元年正月，将北郊，有疑议。太常顾和表：北郊之月，古无明文。汉光武正月辛未，始建北郊，则与南郊同月。咸和中，北郊，同共正月。《周礼》三王之郊，一用夏正。于是从和议。是月辛未，南郊；辛巳，北郊。帝皆亲奉。
《宋书·礼志》曰：晋孝武诏曰： 郊祀，国之大事，而稽古之制阙然，便可详议。 祠部郎徐邈议圆丘郊祀，经典无二。宣皇帝尝辨斯义而检以圣典，爰及中兴，备加研极，以是南北二郊，诚非异学所可轻改也，谓仍旧为安。
《晋起居注》曰：明帝太宁三年，上亲祠。七月，又诏： 自中兴以来，虽南郊，未尝北郊。五岳四渎，名山大川，应望袟者，废而未举。居其官者，举其职，司其事，勿令一代之典阙而不备，主者详依旧处。 
又曰：安帝元兴三年十二月，明年应郊，乘舆未反，博访内外。左丞王纳之议曰： 议者谓应郊，故承制。中事纳之，谓大飨、大祀、大乐，皆是承制，不可得命三公行者。郊天极尊，惟一而已，故非天子不祀也。又案：武皇受禅，用二月郊。元年中兴，亦以二月。今郊时未过日，望銮驾无为欲速而据皇舆。旋反，更不得亲奉，不如缓而尽美。 于是异同难明，遂从纳之议。
《宋书·礼志》曰：晋太始二年十一月，有司又议：古者丘郊不异，宜并圆丘、方泽于南北郊，更修治坛，兆其二至之祀，合于二郊。帝又从之，一如宣帝所用王肃议也。是月庚寅，冬至，帝亲祀圆丘于南郊。自是后圆丘、方泽不别立。
又曰：孙权始都武昌及建业，不立郊兆至未年。太元元年十一月祭南郊，其地今秣陵县南十馀里郊中是也。晋氏南迁，立南郊于巳地，非礼所谓阳位之义也。宋武大明三年，尚书右丞徐爰议： 郊祀之位，远古蔑闻。《礼记》燔柴于太一，祭天也；兆于南郊，就阳位也。汉初，甘泉河东禋埋易位，终亦徙于长安南北。光武绍作，定二郊洛阳南北。晋氏过江，悉在北。及郊兆之议，纷然不一。又南出道狭，未议开阐，遂于东南已地创立丘坛。皇宋受命，因而弗改，且居民之中，非邑外之谓。今圣图重造，旧章毕新，南驿开涂，阳路修远，谓宜郊正午以定天位。 博士司马兴之、傅郁，太常丞陆澄，并同爰议。乃移郊兆于秣陵牛头山西，正在宫之午地也。
傅玄《正都赋》曰：建乎禋祀，祈福上帝。天子乃反古，服袭大裘，綖纽五彩，平冕垂旒，质文斌斌，帝容孔修，列大驾于郊畛。外八通之灵坛，执镇珪而进苍璧，思致美乎上乾。尔乃太簇为征，圆锺为宫，吹孤竹而拊云和，修轩辕之遗风。类于圆丘，六变既终，则天神斯降，可得而礼矣。
司马相如《封禅书》曰：濯濯之麟，游彼灵畤。孟冬十月，君徂郊祀。驰我君车，帝以享祉。
郭璞上疏曰：臣岁首达裥所占，得《解》之《既济》。案《解卦》繇云： 君子以赦过宥罪。 《既济》云： 思患而预防之。 郊祀者，以通天人之诚感，因农祥而祈事，上乃致敬于皇灵，下以播惠于萌黎者也。臣愚以为于卦之义，既郊之后，宜发哀矜之诏，引在予之责，荡除瑕衅，赞阳布惠，使幽弊之民应养生以悦育，否滞之气随谷风而舒散。此亦寄时事以制用，藉开塞而曲成者也。
