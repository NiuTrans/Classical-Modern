○叙礼下
《礼记外传》曰：吉、凶、宾、军、嘉，即五礼之目也。吉礼者，祭祀郊庙宗社之事是也；(起自神农氏，始教民种穀。礼始於饮食，吹苇籥，击土鼓，以迎田祖，致敬鬼神，皆用乐。此伊耆氏即神农别号。)凶礼者，丧纪之说、年穀不登、大夫去国之事也；(黄帝始养生送死也。)宾礼者，贡献朝聘之事是也；军礼者，始黄帝与蚩尤战於涿鹿之野；嘉礼者，好会之事，起自伏羲以俪皮为币，始制嫁娶，(享通者，嘉会之事也。)其后有冠、(冠者，代父之事也。婚有继世之道，物有代谢之期，悲发於衷，乃非纯吉，故为喜慰之事也。)乡饮酒、乡射、食耆老、王燕族人之事是也。(四者亦嘉会也。)但前代象天，其礼质而略；后代法地，其事烦而文。唐虞之际，五礼明备，周公所制文物极矣。
《左传·文下》曰：齐侯侵我西鄙，遂伐曹，入其郛，讨其来朝也。季文子曰： 齐侯其不免乎？已则无礼，(执王使而伐其罪。)而讨於有礼者，曰女何故行礼？礼以顺天，天之道也。已则反天，而又以讨人，难以免矣。 
又《文公》曰：先大夫臧文仲教行父事君之礼，行父奉以周旋，弗敢失坠，曰： 见有礼於其君者，事之，如孝子之养父母也。见无礼於其君者，诛之，如鹰鹯之逐鸟雀也。 
又《宣十六年》曰：晋侯使士会平王室，定王享之。原襄公相礼。(原襄公，周大夫。相，佐也。)殽蒸。(烝，外也。升殽於俎。)武子私问其故。(享当体荐而殽蒸，故怪问之。武，士会谥。季，其字。)王闻之，召武子曰： 季氏，而弗闻乎？王享有体荐，(享则半解其体而荐之，所以示其俭。)宴有折俎。(体解节折，外之於俎，物皆可食，所以示慈惠也。)公当享，卿当宴，王室之礼也。 (公谓诸侯。)武子归而讲求典礼，以修晋国之法。
又《昭二年》曰：晋侯使韩宣子来聘，(公即位故。)且告为政而来见，礼也。(代赵武为政，虽盟主而修好同盟，故曰礼。)观书於太史氏，见《易·象》与《鲁春秋》，曰： 周礼尽在鲁矣，(《易、象》，上下经之象辞。《鲁春秋》，史记之策书。《春秋》遵周公之典以序事，故曰： 周礼尽在鲁 也。)吾乃今知周公之德与周之所以王也。 (《易·象》《春秋》，文王周公之制。当此时儒道废，诸国多缺，惟鲁备，故宣子适鲁而说之也。)
又《昭四》曰：楚灵王使问礼於左师与子产，左师曰： 小国习之，大国用之，敢不荐闻？ (言所闻，谦示所未行。)献公合诸侯之礼六。(其礼，六仪也。宋爵公，故献公礼。)子产曰： 小国共职，敢不荐守？ 献伯、子、男会公之礼六。(郑，伯爵，故献伯、子、男会公之礼。)
又《昭五》曰：公如晋，自郊劳至於赠贿，(往有郊劳，去有赠贿。)无失礼。(揖让之礼。)晋侯谓女叔齐曰： 鲁侯不亦善於礼乎？ 对曰： 鲁侯焉知礼！ 公曰： 何为？自郊劳至於赠贿，礼无违者，何故不知？ 对曰： 是仪也，不可谓礼。礼，所以守其国，行其政令，无失其民者也。 
又《昭七》曰：孟僖子病不能相礼，(不能相仪答郊劳，以此为已疾。)乃讲学之，(讲习也。)苟能礼者从之。及其将死也。(二十四年孟僖子卒，传终言之。)召其大夫，曰： 礼，人之幹也。无礼，无以立。吾闻将有达者曰孔丘，(僖子卒时，孔丘年三十五。)圣人之后也。我若获没，(得以寿终。)必属说与何忌於夫子，使事之(说南宫敬、叔何忌、孟懿子，皆僖子之子也。)而学礼焉，以定其位。 (知礼则位安。)
又《昭二十五》曰：郑子太叔见赵简子，简子问揖让、周旋之礼焉。对曰： 是仪也，非礼也。 简子曰： 敢问何谓礼？ 对曰： 吉也闻诸先大夫子产曰： 夫礼，天之经也，(经者，道之常。)地之义也，(义者，利之宜也。)民之行也。 (行者，人所履。)天地之经，而民实则之。 简子曰： 甚哉，礼之大也。 对曰： 礼，上下之纪、天地之经纬也，(纬经错居以相成者。)民之所以生也。是以先王尚之。 
又《昭二十六》曰：齐景公曰： 善哉，吾今而后知礼之可以为国也。 对曰： 礼之可以为国也久矣，与天地并。(有天地则礼义兴。)君令臣共，父慈子孝，兄爱弟敬，夫和妻柔，姑慈妇听，礼也。君令而不违，臣共而不贰；父慈而教，子孝而箴；(箴，谏也。)兄爱而友，弟敬而顺；夫和而义，妻柔而正；姑慈而从，(从，不自专。)妇听而婉：(婉，顺也。)礼之善物也。 
又《定下》曰：公会齐侯於祝其，实夹谷。(夹谷即祝其地。)孔丘相，(相，会仪也。)犁弥言於齐侯曰： 孔丘知礼而无勇，若使莱人以兵劫鲁侯，必得志焉。 
又《定下》曰：邾隐公来朝，(朱子益也。)子贡观焉。邾子执玉高，其容仰；公受玉卑，其容俯。(王朝者之贽。)子贡曰： 以礼观之，二君者皆有死亡焉。夫礼，死生存亡之礼也。将左右、周旋，进退、俯仰，於是乎取之；朝、祀、丧、戎，于是乎观之。今正月相朝而皆不度，(不合法度。)心已亡矣。 
又《哀上》曰：太宰嚭召季康子，(嚭，吴大夫。)康子使子贡辞。太宰嚭曰： 国君道长大，(言君长于道路。)而大夫不出门，此何礼也？ 对曰： 岂以为礼畏大国也？(畏大国，不敢虚国尽行。)大国不以礼命於诸侯，苟不以礼，岂可量也？寡君既共命焉，其老，岂敢弃其国？太伯端委，以治周礼，仲雍嗣之，断发文身，裸以为饰，岂礼也哉？ 
《春秋说题辞》曰：礼者，所以设容，明天地之体也。
《论语》曰：有子曰： 礼之用和为贵，先王之道斯为美，小大由之。有所不行，知和而和，不以礼节之，亦不可行也。 
又曰：子曰： 导之以政，齐之以刑，民免而无耻。导之以德，齐之以礼，有耻且格。 
又曰：子曰： 夏礼，吾能言之，杞不足征也；殷礼，吾能言之，宋不足征也。 (征，成也。杞宋二国，夏殷之后。夏殷之礼，吾能说之，杞宋之君不足以成也。)
又曰：子张问： 十世可知也？ (世谓易姓之世也。问其制度变易为何。)子曰： 殷因於夏礼，所损益可知也。周因於殷礼，所损益可知也。(所损益可知也者，据时篇目皆在可校数。)其或继周者，虽百世可知也。 (自周之后，以为交易损益之极，极于三王，亦不是过也。)
又曰：颜渊问仁，子曰： 克己复礼为仁。一日克己复礼，天下归仁焉。为仁由己，而由人乎哉？ 颜渊曰： 请问其目。 子曰： 非礼勿视，非礼勿听，非礼勿言，非礼勿动。 颜渊曰： 回虽不敏，请事斯语矣。 
又曰：子曰： 礼云礼云，玉帛云乎哉？ (言礼非但崇此玉帛而已，所贵者乃贵其安上治民。)
《汉书》曰：汉王已并天下，诸侯共尊为皇帝於定陶。叔孙通就其仪号，高帝悉去秦仪法，为简易。群臣饮，争功，醉或妄呼，拔剑击柱，上患之。通知上益厌之，说上曰： 夫儒者，难与进取，可与守成。臣愿征鲁诸生，与臣弟子共起朝仪。 上曰： 可试为之，令易知，度吾所能行为之。 七年，长乐宫成，诸侯群臣朝十月。大行设九宾胪句传。(上传语告下为胪，下告上为句。)於是皇帝辇出房，百官执戟传警，引诸侯王以下至吏六百石以次奉贺。自诸侯王以下，莫不震恐肃敬。至礼毕，尽伏，置法酒，(文颖曰：作酒令法也。苏林曰：常会须天子中起更衣，然后入置酒。)诸侍坐殿上，皆伏抑首，(如淳曰：抑，屈。)以尊卑次起上寿。觞九行，谒者言罢酒。御史执法，举不如仪者，辄引去。竟朝置酒，无敢喧哗失礼者。於是高帝曰： 吾乃今日知为皇帝之贵也。 拜通为太常，赐金五百斤。通出，皆以五百金赐诸生。诸生乃喜曰： 叔孙生圣人，知当世务也。 
又曰：王者必因前王之礼，而顺时施宜，有所损益，节人之心，稍稍制作。
又曰：宣帝时，谏议大夫王吉上疏，愿述旧礼，明王制，驱一代之人，跻之仁寿之域。
范晔《后汉书·曹褒传》曰：诏召玄武司马班固，问改定礼制之宜。固曰： 京师诸儒多能说礼，宜广招集，共议失得。 帝曰： 谚言作舍道边，三年不成。会礼之家，名为聚讼。互生疑异，笔不得下。昔尧作大章，一夔足矣。 章和元年正月，乃召褒诣嘉德门，令小黄门持班固所上叔孙通《汉仪》十二篇敕褒曰： 此制散略，多不合经。今宜依礼条正，使可施行於南宫东观，尽心集作。 
《典略》曰：孔子过宋，与弟子集礼於大树下。宋司马桓魋使拔其树。去适郑。
《六韬》曰：太公对文王曰： 礼者，治之粉泽也。 
《管子》曰：礼者，因人之情，缘义之理，为之节文者也。
《孟子》曰：恻隐之心，仁之端也；辞让之心，礼之端也。
《孙卿子》曰：礼者，人主以为群臣尺寸寻丈检式也。礼有三本：天地，生之本；先祖，类之本；君师，治之本。国之本在礼也。
又曰：人生有欲，欲则求，求则争，争则乱，乱则穷。先王恶其乱也，故制礼义以养之。礼者，养也。稻粱五味，所以养口也；椒兰芬馨，所以养鼻也；雕琢刻镂，黼黼文章，所以养目也；疏房越席，沐浴机筵，所以养体也。
《庄子》曰：三王五帝之礼仪法度，不矜於同而矜於治，故譬三王五帝之礼仪法度，其犹楂梨橘柚果瓜之属耶？其味反而皆可於口。
《文子》曰：老子云：为礼者，雕琢人性，矫拂其情。目虽欲之，禁以法；心虽乐之，节以礼。趋翔周旋，屈节异仪。肉凝而弗食，酒败而不饮。外束其形，中愁其意，汨阴阳之和而迫生命之情。
《慎子》曰：礼从俗政，上国有贵贱之礼，无贤不肖之礼；有长幼之礼，无勇怯之礼；有亲疏之礼，无爱恶之礼也。
《淮南子》曰：礼者，体情而制文者也。
又曰：夫水积则生相食之虫；(言大鱼食小鱼。)土积则生食肉之兽；礼饰则生伪慝之儒。(伪，诈。慝，奸。)夫吹灰而欲无眯，涉水而欲无濡，不可得也。
《说苑》曰：齐景公登酎，晏子修食礼以待。公曰： 礼，寡人餍之矣。吾欲得天下勇士，与之图国。 晏子对曰： 君子无礼，是庶人也；庶人无礼，是禽兽也。礼而治国，所以御民也；辔者，所以驭马也。无礼而治国家者，婴未尝闻也。 景公曰： 善。 乃饰酎更席，以为上客。
《尸子》曰：秋为礼，西方为秋。秋，肃也。万物莫不肃敬，礼之至也。
《韩诗外传》曰：晏子聘鲁，下堂则趋，授立则跪。子贡怪之，问孔子。孔子问晏子，晏子对曰： 夫上堂之礼，君行一，臣行二也。今君之受币也毕，臣敢不跪乎。 孔子曰： 善。礼中语裥礼。 
《董生书》曰：礼者，天所为也；文者，人所为。谓之礼者，因人情为节文，以救其乱也。夫堤者，水之防也；礼者，人之防也。刑防其末，礼防其本也。
《白虎通》曰：夫礼者，阴阳之际也，百事之会也。所以尊天地、宾鬼神、序上下之道也。
《袁淮书》曰：礼者，缘人情而为之节度者也。严父，爱亲之情也；尊亲，敬长之义耳。
《物理论》云：礼者，履也，律也。义同而名异。
孙卿《礼赋》曰：爰有大物，非丝非帛，文理成章；非日非月；为天下明；生者以寿，死者以葬；城郭以固，三军以强。粹而王，驳而霸，无一焉而亡也。
