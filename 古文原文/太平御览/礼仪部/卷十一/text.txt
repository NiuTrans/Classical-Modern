○社稷
《尚书·禹贡》曰：海岱及淮，惟徐州厥贡，惟土五色。(王者封五色土为社稷，建诸侯则各割其方色土与之，使立社。)
又《召诰》曰：越翌日戊午，乃社于新邑，牛羊豕各一。
《尚书逸篇》曰：太稷惟松，东社惟柏，南社惟梓，西社惟栗，北社惟槐。天子社广五丈，诸侯半之。
《尚书》曰：汤既胜夏，欲迁其社，不可，作夏社。(言夏社不可迁之义。)
《周书》曰：诸侯受命于周，乃建太社于国中。其壝，东青土，南赤土，西白土，北骊土，中霤以黄土。将建诸侯，取方一面之土，苴以白茅，以土封之，故曰列土。
《毛诗·闵予·载芟》曰：春耕籍田而祈社稷也。载芟载柞，其耕泽泽。
又《闵予》曰：《良耜》秋冬报社稷也。畟畟良耜，俶载南亩。
《周礼·地官》曰：大司徒之职，设其社稷之壝而树之田主，各以其野之所宜木，遂以名其社与其野。
又《地官上》曰：小司徒掌凡建国，立其社稷。
又《地官上·封人》曰：封人设王之社壝，为畿封而树之。
又《春官上·大宗伯》曰：以血祭祭社稷。(郑玄注曰：阴祀曰血，贵气臭。)
又《春官上·小宗伯》曰：小宗伯掌建国之神位，右社稷。
又《春官下·丧祝》曰：丧祝掌胜国邑社稷之祝号，以祭祀祷祠焉。(马融曰：所计国所封邑，犹立其社稷。)士师若祭胜国之社稷，则为之尸。
又《冬官》曰：匠人营国，左祖右社，面朝后市。(五宫所居也。祖，宗庙。面犹向也。王宫当中。)
《礼记·月令》：仲春择元日，命人社。(为祀社稷也。春事兴，故祭之，祈农祥。元日谓近春分前后戊日。元，吉也。)仲秋择元日，命人社。(赛秋成也。元日谓近秋分前后戊日。)
又《曲礼》曰：问国君之年，长曰能从宗庙社稷之事，幼曰未能从宗庙社稷之事。
又《檀弓》曰：卫献公出奔，反于卫。及郊，将班邑于从者而后入。柳庄曰： 如皆守社稷，则孰执羁靮而从；如皆从，则孰守社稷。 
又《郊特牲》曰：社祭而主阴气也。君南向于北墉下，答阴之义也。(墙谓墉，北墉，社内。)日用甲，用日之始也。天子太社，必受霜露风雨，以达天地气也。是故丧国之社屋之，不受天阳也。薄社北牖，使阴明也。(绝其阳，通其阴而已。薄社，殷之社，殷始都薄。)社所以神，地之道也。地载万物，天垂象；取财于地，取法于天，是以尊天而亲地也。故教民美报焉。家主中霤而国主社，示木也。(中霤亦土神也。)惟为社事单出里，惟为社田国人毕作。惟社，丘乘共粢盛，所以报本反始也。
又《祭法》曰：王为群姓立社曰太社，王自立社曰王社；诸侯为百姓立社曰国社，诸侯自为立社曰侯社；大夫以下成群立社曰置社。(群，众也。大夫以下，至庶人也。大夫不得特立社，与氏族居，百家以上则共立一社。)
又《祭义》曰：建国之神位，右社稷而左宗庙。(周尚左也。)
《礼记外传》曰：社者，五土之神也；稷者，百穀之神也。(一云稷是原隰之神，原隰宜种百谷。)天子为天下之人立社，曰太社，坛方五丈。诸侯为境内之民立社，曰国社。(语裥王社侯社者，天子诸侯别自立社，私有祷求。)地之势有礼，生物各随所宜。九州之人各居其土，食有利者，各报祭之。(是谓神地之道者。)籍田之后则告，(为将耕也。)五穀既登，又报功也。国以民为本，人以食为天，故建国君民，先命立社。地广穀多，不可遍祭，故于国城之内立坛祭之，亲之也。日用甲，尊之也。(天有十日，甲为首也。周公卜洛，建王都，戊申，社于新邑，自此皆用戊日。)惟天子祭天地，诸侯祭社稷而已。
又曰：社树各以其土所宜之木，(河东宜松，周地宜栗。)社主用石。(石，土中竖者。)天子亲征，则载社主行。有罪者，诛之于车前。
《左传·僖公》曰：宋公使邾文公用鄫子于次睢之社，欲以属东夷。(此水有妖神，东夷皆社祠之。)司马子鱼曰： 古者六畜不相为用，小事不用大牲，而况敢用人乎！祭祀以为人也；民，神之主也；用人，其谁飨之？ 
又《襄四》曰：君民者，岂以陵民，社稷是主。臣君者，岂为其口实，社稷是养。故君为社稷死，则死之；为社稷亡，则亡之。
又《昭二十九》曰：魏宪子问于蔡墨曰： 社稷五祀，谁氏之五官也？ 对曰： 少皋氏有四叔，(贾逵注曰：少皋，黄帝之后，金天氏也。四叔，四子皆叔。)曰重、曰该、曰修、曰熙。实能金、木、水，(能顺其成性也。)使重为勾芒，该为蓐收，修及熙为玄冥，此其三祀也。颛顼氏有子曰黎，为祝融，(黎，水土官。黎当高辛氏之世，故《外传》曰：黎为高辛氏火正也。)共工氏有子曰勾龙，为后土，(共工，太皋之后，炎帝之前霸九州者也。其嫡子佐颛顼，能平水土。)此其二祀也。后土为社，稷、田政也，(掌田之官长后稷也。)有烈山氏之子曰柱，为稷。(烈山，炎帝之世烈山氏也。)自夏以上祀之。周弃亦为稷，(周弃，周祖后稷弃也。为唐虞夏后稷也。)自商以来祀之。 (商，殷也。柱之功至汤浸，祀周弃以为稷也。)
又《定上》曰：且夫祝，社稷之常隶也。(贱臣。)社稷不动，祝不出境，官之制也。(社稷动谓国迁。)
《公羊传·隐公》曰：宋宣公谓缪公曰： 以吾爱与夷，则不若爱汝；以为社稷宗庙主，则与夷不若汝，盍终为君矣？ 
又《庄公》曰：日有蚀之，鼓、用牲于社，求于阴之道也。以朱丝萦社，或曰胁之，或曰为闇，恐犯，故萦也。
又《僖公》曰：邾娄人执鄫子用之社，盖叩其鼻，以血社稷也。
又《哀公》曰：亳社灾。亳社者何？亡国之社。(亳社者，先世亡国，在鲁境。)社者封也，(为封土祀社也。)其言灾何？亡国之社，掩其上而柴其下。(故火得烧之。)
《春秋潜潭巴》曰：里社鸣，此里有圣人生，其呴，百姓归之。(宋均注曰：鸣则教令行，若汤放桀也。呴，呜之怒者也。)
《论语·八佾》曰：哀公问社于宰我，宰我对曰： 夏后氏以松，殷人以柏，周人以栗，曰使民战栗。 (孔安国注曰：凡建邦立社，各以其土所宜之木。宰我不本其意，妄为之说，因周栗便云使民战栗也。)
《孝经说》曰：社，土地之主也。地广不可尽敬，故封土为社以报功。稷，五穀之长也。穀众不可遍祀，故立稷神祭之。
《五经通义》曰：王社藉田，中为千亩报功也。文家右社稷，左宗庙何？文家握地而王，地道长，右得事宗庙，以有社稷，故右之也。质家左社稷，右宗庙，社皆有坛者，饰也。有木者，土当生万物，莫善于木。
《五经异义》曰：今民谓社神为公，社位上公，非地祗也。
《汉书·郊祀志》曰：高祖时，天下已定，诏御史令于丰治枌榆社，常春以羊彘祠之也。
又《郊祀志》曰：稷者百穀之主，所以奉宗庙，供粢盛，人所食以生活也。王者莫不尊重亲祭，自为之主，礼如宗庙。《礼记》曰：惟祭宗庙社稷，为越紼而行事。圣汉兴，礼仪稍定，已有官社，未立官稷。(臣瓒按，《高纪》除秦社稷，立汉社，礼所谓大社也。时人立官社，配以夏禹，所谓王社也。见《汉纪》。今未立官稷，至此始立之也。)遂于官社后立官稷，以夏禹配食官社，后稷配食官稷。稷种穀树。
又曰：陈平既娶张氏女，资用益饶，游道日广。里中社，平为宰，分肉甚均，里父老曰： 陈孺子能为宰乎？ 曰： 使平得宰天下，天下亦如此肉也。 
又曰：栾布，吴军时以功封为鄃侯，复为燕相。齐燕之间皆为立社，号曰栾公社。
《续汉书》曰：每月朔旦，太史上其月历，有司侍郎尚书见读其令，奉行其正朔。前后各二日，皆牵羊酒至于社下，以祭日变，割羊以祠社，用救日变。执事者，冠长冠，衣皂单衣，绛领袖，绿中衣，绛纟末末裤以行礼，如故事。
又曰：建武二年，立太社稷于洛阳，在宗庙之左，社稷之右，皆方坛。无屋，有墙门而已。二月八月及腊，一岁三祠，皆置社稷。太守令长侍祠，牲用羊豕，惟州所治，有社无稷。古者师行有载社主，不载稷也。
《晋书·礼志》曰：前汉但置官社而无官稷，王莽置官稷。故汉至魏，但太社有稷，故常二社一稷。
《后魏书》曰：天平四年四月，七帝神主既迁于太庙太社，石主将迁于社宫。礼官云，应用币。中书侍郎裴伯茂时为祝文，伯茂据故事太和中迁社，高祖用特不用币，遂以奏闻。于时议者或引《大戴礼》迁庙用币，令迁社宜不殊。伯茂据《尚书·召诰》应用牲，诏遂从之。
《宋书·礼志》曰：晋元帝建武元年，又依洛京立二社一稷，其太社之祝曰： 地德普施，惠存无疆。乃建太社，保佑万邦。悠悠四海，咸赖嘉祥。 其社之祝曰： 坤德厚载，王畿是保。乃建帝社，以神地道。明祀惟辰，景福来造。 礼，左宗庙，右社稷，历代遵之。故洛京社稷在庙之右，而江左又然也。
又曰：祠太社，帝大稷，常以岁二月、八月二社日祠之。
《唐书》曰：天宝中，升社稷五星为大祀。诏曰： 祭之为典，以陈至敬。名或不正，是相夺伦，况社稷孚佑，百代蒙其福；日月照临，五星叶其纪。兆庶允殖，下土式瞻。既超言象之外，须极尊严之礼，列为中祀，颇紊大猷。自今已后，社稷及日月五星并升为大祀，仍以四时致祭。 
《六典》曰：仲春上戊，祭太社，以后土氏配焉；祭太稷，以后稷氏配焉。
《家语》曰：孔子曰： 古之平水土及播植百穀者众矣。然惟勾龙兼食于社，而弃为稷易代奉之，无敢益者，明不可与等也。 
《庄子》曰：〈山畏〉垒之民相与言曰： 庾桑之始来，吾酒然异之。今吾日计之而不足，岁计之而有馀，庶几其圣人乎？子胡不尸而祝之，社而稷之也？ 
又曰：匠石之齐，至于曲辕，见栎社树，其大蔽千牛，絜(絜者匝也。)百围；其高山临千仞，而后有枝；其可以为舟者，旁十数。观者如市。
《淮南子》曰：夫穷乡之社，扣瓮拊瓶，相和而歌，自以为乐也。尝试为之击建鼓，撞巨锺，乃知夫瓮瓶之足羞也。
又曰：禹劳力天下，死而为社；(劳于谓治水功，死讬祀于后土之中。)周弃作穑，死而为稷；(种曰稼，敛曰穑，死记于祀，稷官之神。)子房之智，陈平之无忤，绛侯勃之果，霍将军之勇，终之以礼乐，则可谓社稷之臣矣。
《太公金匮》曰：武王问太公曰： 天下精神甚众，恐后复有试余者也。何以待之？ 师尚父曰： 请树槐于王门内，王路之石，起国社，筑垣墙，祭以酒脯，食以牺牲，尊之曰社。客有非常，先与之语；客有益者入，无益者距。岁告以水旱与其风雨泽流，悉行除民所苦。 
《白虎通》曰：王者所有社稷何？为天下求福报功。人非土不立，非穀不食。土地广博，不可遍敬；五祀众多，不可一一而祭，故封土立社，(祀而示之。)尊五穀之长，立稷而祀之。稷者，得阴阳和气而为用又多，故为长，岁再祭之。
又曰：祭社稷有乐乎？《礼记》曰：金石之乐，用之于宗庙社稷。
又曰：王者诸侯必有戒社何？示存亡也。明为善者得之，为恶者失之。
《春秋公羊传》曰：亡国之社，奄其上，柴其下。
《郊特牲》记曰：丧国之社屋之，示与天地绝也。
蔡邕《独断》云：天子太社，五色土为坛。皇子封为王者，授之太社之土，以所封之方色，籍以白茅，归国以立社，故为之茅社也。
《陈留风俗传》曰：东昏县者卫地，故阳武之户牖乡也，汉相陈平家焉。少为社下宰，令民祀其社。
《邴原别传》曰：原，避地辽东，以虎为患，自原之落，独无虎患。尝行而得遗钱，拾以系树枝，比钱不见取，系钱者逾多。原问其故，答者谓之社树。原恶其由已而成妄犯，乃辩之。于是里中遂敛其钱以为社供。里老为之诵曰： 邴君行仁，落邑无虎；邴君行廉，路树成社。 
《列异传》曰：大司马河内陵蕤字圣卿，少时病虐，逃社中。有人呼 社邸！社邸！ 圣卿应曰： 诺。 起，至户中，人曰： 取此书去。 得素书一卷《谴劾百鬼法》，所劾辄效。
《搜神记》曰：中兴初，有应妪者生四子而寡。见神光照社，试探之，得黄金。自是诸子官学，并有才名。至玚七世显。
刘桢《京口记》曰：虎社中，村老故相传云：昔有虎于社中产，因以为名。
《荆州记》曰：叶县东百步有县故城，西南四里名伍佰村，有白榆连李树，异幹合条，高四丈馀。士民奉以为社。
《世说》曰：阮宣子伐树，人有止之宣子，曰： 若树而为社，伐树则社移。社而为树，伐树则社亡矣。 
习凿齿《逸民高士传》曰：董威辇不知何许人，忽见于洛阳白社中。
戴延之《西征记》曰：洛阳建春门外道北有白社，董威辇所住也。去门二里，有牛马市，嵇公临刑处也。
《博物志》曰：子路与子贡过社，社树有鸟。子路搏鸟，社神牵子路，子贡说之，乃止。
又曰：周之正月受社牲之首，以出种子。帝藉蚕，又受社雍及祭，以沐蚕种。上辛乃射黑牲于帝郊，以祈来年之丰。二月，司空开冰，射桃弧，棘矢五发，以御其灾。
《述异记》曰：庾邈与女子郭凝通，诣社，约不二心，俱不婚娉。经二年，凝忽暴亡。邈出见凝，云： 前北村还，遇强梁，抽刀见逼，惧死，从之，不能守节。为社神所责，心痛而绝。 人鬼异路。因下泣矜之也。
蔡邕《陈留东昏库上里社碑》曰：惟斯库上里，古阳武之户牖乡也。秦时有池子华为丞相。汉兴，陈平由此社宰，遂相高祖，克定天下，为右丞相。孝平之世，虞延为太尉。延熹中，平曾孙放为尚书令。以宰相继踵，咸出斯里，虽有积德修身之政，亦斯社所相，乃树碑颂云。
魏公《九锡文》曰：锡君玄土，苴以白茅，爰契尔龟，用建冢社。注言：亦如天子社稷也。
曹植《赞社文》曰：余前封鄄城侯，转雍丘，皆遇荒土。宅宇初造，以府库尚丰，志在缮宫室，务园圃而已，农桑一所所营。经离十载，块然守空，饥寒备尝。圣朝愍之，故封此县。田则一州之膏腴，桑则天下之甲第，故封此桑，以为田社，乃作颂云。
应璩《与阴夏书》曰：从田来，见南野之中有徒步之士。怪而问之，乃知郎君顷有微痾，告祠社神，将以祈福。闻之怅然以增叹息，灵社高树，能有灵应哉？
张华《朽社赋》曰：高柏桥南大道旁，有古社槐树，盖数百年木也。余少居近之，后去。行路过之，则已朽株。意有缅然，聊为之言衰盛之理。
殷仲堪《合社文》曰：夫社之为祀远哉，故大夫以成群斯祷。里社之兴，由来尚矣。自丧乱流迁，旧俗隳废。今二三宗亲，思桑梓之遗风，遵先圣之明诰，洁齐牲牢。庶乎自佑以来，一日之泽。然三人之行，必有其师，故复选中正，立三老者。惟公理以御众，稽旧章以作宪。
卞敬宗《栎社序赞》曰：余门前有一社树，盘根疏柯，似非近世所植。抗秀路左，流阴庭宇。庄周喻道于商丘之木，匠石辨才于曲辕之栎。由斯而观，固可以悟微矣。
王廙《春可乐》曰：吉辰兮上戊，明灵兮惟社。百室兮必集，祈祭兮树下。濯卯兮菹韭，啮蒜兮擗鲊。缥醪兮浮蚁，交觞兮并坐。乞和兮体适，心怡兮志可。
何承天《社颂》曰：社实阴祗，稷惟谷元。率育方类，协赞乾坤。
○先农
《礼记·月令》曰：孟春，乃择元辰，天子亲载耒耜，置之车右，率公卿诸侯大夫躬耕籍田。(辰，亥也。谓郊后吉亥，享先农于东郊。先农，神农也。)
《续汉书·祭祀志》曰：光武即位于鄗，为坛，营于鄗，之阳。营神五星及中宫星、雷公、先农、风伯、雨师、四海、四渎、名山、大川之属。
《汉旧仪》曰：春始东耕于籍田，官祠先农。先农即神农炎帝矣。祠以一牢，百官皆从。大赐三辅二百里，孝悌、力田、三老布帛。
《汉名臣奏》曰：黄琼上言：先王制典籍田，有曰司徒咸戒，司空除坛。先时五日，有协风至，即斋宫、飨燕、载耒，诚重之也。先农之礼，所宜躬亲以迎春和，以致时风。
沈约《宋书·祭祀志》曰：元嘉二十一年，帝亲耕，乃立先农坛于籍田，高四丈，为四出，陛广五尺，外加埒，方十丈。车驾未到，司空、大司农率太祝及众执事质明，以一太牢祀祭，祭器用社稷器。祠毕，颁馀胙于奉祠者。旧典，先农又都列於郊祭。
○灵星
《周书·作洛》曰：设兆于南郊，以祀上帝，配以后稷农星，先王皆与食。
《毛诗·闵子》曰：丝衣绎宾，尸也。高子曰： 灵星之尸也。 (绎，又祭也。天子诸侯曰绎，以祭之明日，卿大夫曰宾尸，与祭同。周曰绎，商曰彤也。)
《汉书·郊祀志》曰：高祖时，或言周兴而邑立后稷之祠，至今血食天下。於是制诏御史，其令天下立灵星祠，(张晏曰：龙星左角曰天田，则农祥也。辰见而祭之。)常岁时祀以牢。
《三辅旧事》曰：汉灵星祠在长安城东十里。
《淮南子》曰：君人之道，其犹灵星之尸，俨然嘿端而受福也。
《嵩高山记》曰：汉孝武游登五岳，尊事灵星。遂移祠置岳南脚上，筑作殿坛。周回立瓦屋，行种松柏，前五百步临大道，立两石阙，极高大。
