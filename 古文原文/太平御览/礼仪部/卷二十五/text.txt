○居丧
《礼记·曲礼》曰：居丧未葬，读《丧礼》；既葬，读《祭礼》；丧复常，读《乐章》。(为礼各于其时。)居丧不言乐。
又《曲礼》曰：居丧之礼：头有疮则沐，身有疡则浴，有疾则饮酒食肉，疾止复初。不胜丧，乃比於不慈不孝。(胜，任也。)
又《檀弓上》曰：穆公之母卒，使人问於曾子曰： 如之何？ 对曰： 申也闻诸申之父曰： 哭泣之哀，齐斩之情，麋粥之食，自天子达。  
又曰：始死，充充如有穷；既殡，瞿瞿如有求而弗得；既葬，皇皇如有望而弗至。练而慨然，祥而廓然。子路有姊之丧，可以除之矣，而弗除也。孔子曰： 何弗除也？ 子路曰： 吾寡兄弟而不忍也。 孔子曰： 先王制礼，行道之人皆弗忍也。 子路闻之，遂除之。子思哭嫂也为位。(礼虽无服，为位而哭，夫子善之。)曾子曰： 小功不税。 (追服为税，则是远兄弟，终无服也。而可乎？)曾子曰： 丧有疾，食肉饮酒，必有草木之滋，焉以为姜桂之谓？ (曾子曰：所云草木之滋者，姜桂也。)
又《檀弓下》曰：子张问曰： 《书》云： 高宗三年不言，言乃欢。 有诸？ (时人君无行三年之丧礼者。欢，喜悦也。言乃喜悦，则民臣望其言久也。)仲尼曰： 胡为其不然也？古者天子崩，王世子听於冢宰三年。 (冢宰，天官。)
又曰：颜丁善居丧。(颜丁，鲁人。)始死，皇皇焉如有求而弗得；及殡，望望焉如有从而弗及；既葬，慨焉如不及其返而息。(此三者，孝子哀慕之情也。)
又《檀弓》曰：孔子在卫，有送葬者，而夫子观之，曰： 善哉，为丧乎！足以为法矣。小子识之。 子贡曰： 夫子何善尔也？ 曰： 其往也如慕，其反也如疑。 (慕谓小儿随父母啼呼。疑者，哀亲之在后如不欲还然。)
又《檀弓上》曰：孔子既祥，五日弹琴而不成声，(哀未忘也。)十日而成笙歌。(逾月且异旬也。祥者凶事，用远日。五日弹琴，十日笙歌除由外也。弹琴以手，笙歌以气也。)孔子与门人立，拱而尚右，二三子亦皆尚右。(效孔子也。)孔子曰： 二三子之嗜学也，我则有姊之丧故也。 二三子皆尚左。
又曰：孟献子禫，县而不乐，比御而不入。(可以御妇人矣，尚未复寝。孟献子，鲁大夫仲孙蔑也。)夫子曰： 献子加於人一等矣。 (加犹逾也。)
又《檀弓下》曰：乐正子春之母死，五日而食。曰： 吾悔之。自吾母死，不得吾情，我恶乎用吾情？ (恶乎犹于何也。)
又《王制》曰：三年之丧，自天子达於庶人，(下通庶人于父母同。天子诸侯降期也。)丧从死者，祭从生者。
又《曾子问》曰： 父母之丧弗除，可乎？ (以其有终身之忧也。)孔子曰： 先王制礼，过时不举，非礼也；非不能，勿除也，患其过制也。故君子过时不祭，礼也。 
又《杂记》曰：凡丧服未毕，有吊者，则为位而哭，拜，踊。(客始来，主人不可以杀礼待之。)大夫之哭大夫弁绖。大夫与殡亦弁绖。(弁绖者，大夫锡衰相吊之服也。如爵弁而素，如环绖曰弁绖。)大夫有私丧之葛，则於其兄弟之轻丧，则弁绖。
又曰：有父之丧，如未没丧而母死，其除父之丧也。服其除服；卒事，反丧服。(没犹竟也。除服谓详祭之服也。卒事，既祭，反丧服，服后死者之服。)虽诸父昆弟之丧，如当父母之丧，其除诸父昆弟之丧也，皆服其除丧之服。卒事，反丧服。(虽有亲之大丧犹为轻服者，除骨肉之恩也。惟君之丧不除私服。言当者，期大功之丧，或终始皆在三年之中。小功緦麻则不除，殇长中乃除。)
又曰：子贡问丧。子曰： 敬为上，哀次之，瘠为下。颜色称其情，戚容称其服。 (问丧，问居父母之丧也。丧常哀，言敬为上者，疾时尚不能敬也。容威，仪也。《孝经》曰：容止可观。)请问兄弟之丧。子曰： 兄弟之丧，则存乎书策矣，(言疏者，如礼行之未有加也。齐斩之丧，哀容之体，经不能载矣。)君子不夺人之丧，(重丧礼也。)亦不可夺丧也。 (不可以轻之於己也。)
孔子曰：少连、大连善居丧，三日不怠，三月不懈。其悲哀，三年忧，东夷之子也。(言其生于夷狄而知礼也。怠，惰也。懈，倦也。)
又曰：三年之丧，言而不语，对而不问，庐、垩室之中，不与人坐焉。在垩室之中，非时见乎母也，不入门。(言己事也。为人说为语在垩室之中，以时事见乎母，乃后入门，则居庐时不入门。)疏衰皆居垩室，不庐。庐严者也。(言庐哀敬之处，非有其实则不居。)
又《杂记》曰：悬子曰： 三年之丧如斩，期之丧如剡。 (言其痛之恻怛有浅深也。)期之丧，十一月而练，十三月而祥，十五月而禫。曾申问於曾子曰： 哭父母有常声乎？ 曰： 中路婴儿失其母焉，何常声之有？ 
又《间传》曰：斩衰何以服苴？苴，恶貌也，所以首其内而见诸外也。斩衰貌若苴，齐衰貌若枲，大功貌若止，小功緦麻容貌可也。此哀之发於容体者也。(有大忧者面必黎黑。止谓不动于喜乐之事也。枲或为似。)斩衰之哭，若往而不反；齐衰之哭，若往而反；大功之哭，三曲而偯；小功緦麻，哀容可也。此哀之发於声音者也。(三曲声而折。)斩衰惟而不对，齐衰对而不言，大功言而不议，小功緦麻议而不及乐。此哀之发于言语者也。(议谓陈说，非时事也。)斩衰三日不食，齐衰二日不食，大功三不食，小功緦麻再不食。士与敛焉，则壹不食。(三不食为明旦朝也，再不食谓如死，一不食始敛时一不食也。)故父母之丧，既殡，食粥，朝一溢米，暮一溢米。齐衰之丧，疏食水饮，不食菜果；大功之丧，不食醯酱；小功緦麻，不饮醴酒。此哀之发於饮食者也。父母之丧，既虞，卒哭，疏食水饮，不食菜果；期而小祥，食菜果；又期而大祥，有醯酱。中月而禫，禫而饮酒。始饮酒者，先饮醴酒。始食肉者，先食乾肉。父母之丧，居倚庐，寝苫枕块，不脱绖带。齐衰之丧，居垩室，芐剪不纳。大功之丧，寝有席。小功緦麻，床可也。此哀之发於居处者也。
又《奔丧》曰：闻远兄弟之丧，既除丧而后闻丧，免袒成踊，拜，宾则尚左手。(小功緦麻不税者也，虽不服犹免祖。尚左手，吉拜也。)
又《问丧》曰：亲始死，鸡斯徒跣，扱上衽，交手哭。恻怛之心，痛疾之意，伤肾、乾肝、焦胰，水浆不入口，三日不举火。故邻里为之糜粥以饮食之。(亲，父母也。鸡斯当为笄纚，声之误也。亲始死，去冠二日，乃去笄纚括发也。今时始丧者，邪巾貊头，笄纚之存象也。)
又《丧服四制》曰：父母之丧，衰、冠绳缨、菅屦。三日而食粥，三月而沐，期十三月而练冠，三年而祥。比终兹三节者，仁者可以观其爱焉，知者可以观其理焉，强者可以观其志焉。
又《三年问》曰：三年之丧，何也？称情而立文，因以饰群，别亲疏贵贱之节，而弗可损益也。故曰无易之道。(称情而立文者，利人情轻重而制其礼也。)创钜者其日久，痛甚者其愈迟。三年者，称情而立文，所以为至痛极也。斩衰，苴杖，居倚庐，食粥，寝苫枕块，所以为至痛饰也。三年之丧，二十五月而毕，哀痛未尽，思慕未忘，然而服以是断之者，岂不送死有已、复生有节也哉？凡生天地之间者，有血气之属必有知，有知之属，莫不知爱其类。今是大鸟兽，则失丧其群匹，越月逾时，则必返巡；过其故乡，回翔焉，鸣号焉，属焉，蜘蹰焉，然后乃能去之。小者至于燕雀，犹有啁噍之顷焉，然后乃能去之。故有血气之属者，莫知于人。于其亲也，至死不穷，则三年之丧，二十五月而毕，若驷之过隙。然而遂之，则是无穷也。故先王为之立中制节，壹使足以成文理则释之矣。(立中制节谓服纪使有年月之限者也。)然则何以至期也？(言三年之义为此，则何以有降至于期者？父在。父在，为母服期止。)曰：至亲以期断，是何也？曰：天地则已易矣，四时则已废矣，其在天地之中者，莫不更始焉。以是象之也。然则何以三年也？曰：加隆焉尔也，焉使倍之，故再期也。丧三年以为隆，緦麻、小功以为杀，(虽情不至，制以此服，所以立法。)期九月以为间，(间之在三年之下，緦麻、小功上也。随情轻重处之。)上取象于天，下取法于地，中取则于人。人之所以群居，和壹之理尽矣。(取法于天地，所谓法其变易也。自三年以至緦麻，皆岁时之数。)
《左氏传·襄上》曰：晏桓子卒，晏婴粗縗斩、(斩，不缉也。粗，三外布。)苴经、带杖、菅屦、(苴麻之有子者，菅草履也。)食粥，居倚庐，寝苫枕草。(此礼与士礼略同。此异惟枕草。)其老曰： 非大夫之礼。 (时人所行，士及大夫縗服各有不同。晏子时为大夫，行士礼，其家臣不解，故讥。)曰： 惟卿为大夫。 
《家语》曰：子夏问曰： 居君子之母与妻之丧，如之何？ 孔子曰： 居处、言语、饮食侃尔于丧所，则称其服而已。  敢问伯叔母如之何？ 曰： 伯母叔母疏衰期，踊不绝地。姑姊妹之功，踊绝于地。若知此者，由文矣哉，由文矣哉！ (言知礼之意也。)
《南史》曰：王秀字伯奋，幼时，祖父敬弘爱其风采，仕宋为太子舍人。父卒，庐于墓侧，服阕复职。
《梁书》曰：到溉遭母忧，居丧尽礼。所处庐开方四尺，毁瘠过人。服阕，犹蔬食布衣者累载。
又曰：孔奂为仪曹侍郎，遭母忧。时天下丧乱，皆不能终三年丧。惟奂及吴国张种在寇乱中守法度，并以孝闻。
○奔丧
《礼记·奔丧》曰：奔丧之礼：始闻亲丧，以哭答使者，尽哀。问故，又哭，尽哀。遂行。日行百里，不以夜行。惟父母之丧，见星而行，见星而舍。(侵晨冒昏行者，盖欲从速。)若未得行，则成服而后行。过国至境，哭，尽哀而止。哭避市朝，望其国境哭。至於家，入门左，升自西阶，殡东。西面坐，哭尽哀，括发，袒。奔母之丧，西面哭，尽哀，括发，袒。降堂东，即位，西向哭，皆如奔父之礼。(下堂东至孝子堂所住处。)妇人奔丧，升自东阶，殡东。西面坐，哭尽哀。东髽，即位，与主人拾踊。(拾，更也。主人与之更踊尽哀而哭者，宾客待之也。)
又曰：奔丧者不及殡，先之墓，北面哭，尽哀。主人之待之也，即位於墓左，妇人墓右，成踊，尽哀。括发，东即主人位，绖绞带，哭成踊。拜宾，反位成踊。
又曰：若所为位家远，则成服而往。齐衰望乡而哭，大功望门而哭，小功至门而哭，緦麻即位而哭。(奔丧哭亲疏远近之差也。)
○讣告
《礼记·杂记上》曰：凡讣于其君，曰： 君之臣某死。 (讣或作赴。赴，至也。臣死，其子使人至君所告也。)父母、妻、长子，曰： 君之臣某之某死。 (此臣子其家丧所主者。)君，讣于他国之君，曰： 寡君不禄，敢告于执事。 夫人，曰： 寡小君不禄。 太子之丧，曰： 寡君之適子某死。 (君夫人不称薨告也，国君谦也。)大夫，讣于同国敌者，曰： 某不禄。 讣于士，亦曰： 某不禄。 讣于他国之君，曰： 君之外臣寡大夫某死。 讣于敌者，曰： 吾子之外私寡大夫某不禄，使某实。 (敌谓有爵者。实当为至也。)士，讣于同国大夫，曰： 某死。 讣于士，亦曰： 某死。 讣于他国之君，曰： 君之外臣某死。 讣于大夫，曰： 吾子之外私某死。 于士，亦曰： 吾子之外私某死。 
《白虎通》曰：天子崩，讣告诸侯者何？缘臣子哀痛愤懑，无能不告诸人者也。诸侯欲闻之，当持土地所出，以供丧事。故《礼》曰：天子崩，遣使者讣告诸侯。
又曰：诸侯薨，使臣归瑞澥褛天子者何？诸侯以瑞珪为信，今死矣，嗣子谅闇，归之者，让之义也。天子闻诸侯薨，哭之何？惨怛发中，哀痛之至也。使大夫吊之，追远重终之义。
又曰：臣死亦讣告君何？此君哀痛于臣子也。君欲闻之，当加赙赗之礼。故《春秋》曰：蔡侯考父卒。卒讣，而葬不告。诸侯薨，讣告邻国何？缘邻国欲有礼也。
○夺情
《礼记·曾子问》曰：子夏问： 三年之丧，卒哭，金革之事无避也，礼与？初有司与？ (疑有司使之然。)孔子曰： 夏后氏三年之丧，既殡而致事；殷人既葬而致事。(致事，还其职位於君。)《记》曰：君子不夺人之亲，亦不可夺亲也。此之谓乎？ 子夏曰： 金革之事无避也者，非与？ 孔子曰： 吾闻诸老聃曰： 昔鲁公伯禽则有为为之。 今以三年之丧从其利者，吾不知也。 
《东观汉记》曰：桓焉为大傅，以母忧，自乞听以大夫。行逾年，诏赐牛酒，夺服，即拜光禄大夫，迁太常。
《后汉书》曰：耿恭征疏勒，时母卒，及还，追行丧制。有诏使五官中郎将齐牛酒，释服。(夺情不令追服。)
又曰：赵喜代虞延行太尉事，遭母忧，上疏乞身行丧礼。显宗不许，遣使者为释服，赏赐恩宠甚渥。
《汉杂事》曰：翟方进为丞相，遭后母丧，行服三十六日，起视事，曰： 不敢逾国家也。 
《吴志》曰：孙权诏曰： 夫三年之丧，天下达制，人情之极痛也。贤者制哀以从礼，不肖勉而致之也。治道已泰，上下无事，君子不夺人情，故三年不逮孝子之门。至于有事，则杀礼以从宜，要绖而处事。故圣人制法，有礼无时则不行。遭丧不奔非古也，盖随时之宜，以义断恩也。前故设科，长吏在官，当须交代，而故犯之，虽随纠坐，犹以废旷。方事之殷，国家多难，凡在官司，宜各尽节，先公后私，而不恭承，甚非谓也。中外群僚，其更平议，务令得中节度。 丞相顾雍奏从大辟。其后吴令孟宗丧母，奔赴，已而自拘于武昌，以听刑戮。陆逊陈其素行，因为之请。减宗等，后不得以为比。目此遂绝。
《风俗通》曰：谨案《礼》，臣有大丧，三年不呼其门。
