○谥
《释名》曰：古者诸侯薨时，天子论行以赐谥。惟王者无上，故於南郊称天以谥之。当春秋时，周室卑微，臣谥其父，故诸侯之谥多不以实也。
《周礼》曰：太师，凡大丧，帅其瞽而廞，作柩谥。(郑玄注曰：廞，兴也。兴言王之行。陈其生时行迹为作谥。)
又曰：太史掌卿大夫之丧，赐谥读诔。(其读谥诔，亦以太史赐谥。)
《礼》曰：己孤暴贵，不为父作谥。(郑玄注曰：子事父母，无贵贱等也。)
又曰：公叔文子卒，其子戍请谥於其君曰： 日月有时，将葬矣。请所以易其名者。 (谥者行之迹也。)君曰： 昔者卫国凶饥，夫子为粥与国之饿者，是不亦惠乎？(君，灵公也。)昔者卫国有难，夫子以其死卫寡人，不亦贞乎？夫子听卫国之政，修其班制，以与四邻交，卫国社稷不辱，不亦文乎？故谓夫子贞惠文子。 
又曰：幼名，冠字，五十以伯仲，死谥，周道也。
又曰：死而谥，今也。昔者生无爵，死无谥。(古谓殷以前也。大夫以上乃谓之爵，无有谥也。)
又曰：子曰： 先王谥以尊名，节以壹惠，耻名之浮於行也。 (名谓声誉也。先王论行为谥以尊名者，使声誉可得而尊言也。惠犹善也。言声誉虽众，节以其行一大善者为谥也。)
《传》曰：无骇卒，(无骇始为卿，未赐族也。)羽父请陲褛族。公问於众仲。对曰： 天子建德，因生以赐姓，祚之土而命之氏。诸侯以字为谥，因以为族。官有世功，则有官族。 
又曰：郑人田衲公之乱，斫子家之棺而逐其族，改葬幽公，谥之曰灵。
又曰：楚恭王卒，子囊谋谥。大夫曰： 君有命矣。 子囊曰： 君命以为 恭 ，若之何毁之？赫赫楚国而君临之，抚有蛮夷，奄征南海，以属诸夏，而知其过，可不得谓之恭乎？请谥之 恭 。 大夫从之。
又曰：卫侯赐北宫喜谥曰 贞子 ，赐析朱鉏诸曰 成子 。
《论语》曰：子贡问曰： 孔文子何以谓之文也？ 子曰： 敏而好学，不耻下问，是以谓之文也。 
《汉书》曰：景令诸侯薨、列侯初封及之国，大鸿胪奏谥诔策。列侯薨及诸侯太傅初除之官，大行谥，奏诔策。
又曰：贾山奏事曰： 圣王作谥，三四十世耳。虽尧、舜、禹、汤、文、武，累世广德，以为子孙基业，无过三四十世也。 
秦始皇帝曰： 死而以谥法，是父子名号有时相袭者。以一至万，则世世不相复也。 故死而号曰 始皇帝 ，其次曰 二世皇帝 ，欲以一至万也。
张璠《汉书》曰：范丹卒，三府各遣令史奔吊，累行论谥，曰： 宜为 贞节先生 。 
又曰：蔡雍尝至朱穆家写其书，及穆卒，雍及门人共谥穆曰 忠文 。(璠论曰：夫谥者，上之所赠，非丁之所造。故颜冉至德，不闻有谥。蔡朱二子各以衰代臧否不立，故私议也。)
范晔《后汉书》曰：夏侯恭善为文章，诸儒共谥曰 宣明 。子牙少习家业，著赋颂赞凡四十篇。举孝廉，早卒。乡入号曰 文德先生 。
《魏书》曰：有司议谥，以为锺繇昔为廷尉，辨理刑狱，决嫌明疑，民无怨者，犹于张之在汉也。诏曰： 太傅功高德茂，位为师傅。论行赐谥，当先依此。廉叙廷尉，于张之德耳，乃策谥曰 成侯 。 
干宝《晋记》曰：何曾卒，下礼官谥。博士秦秀议曰： 曾资性骄奢，不修轨则。弈世以来，宰臣辅相未有受诟辱之声、被有司之劾、父子尘累而蒙恩贷若曾者也。谨按《谥法》：名与实爽曰 缪 ，怙威肆行曰 丑 。曾宜谥为 缪丑 。 
又曰：太尉鲁公贾充薨。初，充用韩谧为贾氏嗣，上特许之。及议谥，博士秦秀曰： 充位冠群俊，惟民之望。而悖礼溺情，以乱大伦。案《谥法》：昏乱纪度曰荒。充宜谥曰荒。 上弗从，赐谥曰武。
《晋书》曰：太康八年，太常上谥。故太常、平阳男郭弈为景侯，有司奏云： 晋受命以来，祖宗号谥群下，未有同者。故郭弈与景皇同，不可听。宜谥曰穆。 
《晋中兴书》曰：中宗即尊号也，时赐谥多由封爵，不考德行。王遵上疏曰： 臣闻大行受大名，小行受小名。名则实称，不诬而已。近代以来，惟爵得谥，武官牙门有爵必谥，卿校常伯无爵，悉不赐谥，甚失制谥之本。今中兴肇建，勋德兼被，宜深体前训，使行以谥彰，岂可限以有爵？ 中宗纳焉。自后公卿无爵而谥，自遵始也。
沈约《宋书》曰：江智渊出於北中郎长史。初，上宠姬宣贵妃殷氏卒，使群臣议谥。智渊上谥曰 怀 。上以不尽嘉号，甚衔之。后车驾幸南山，乘马至殷氏墓，群臣皆骑从，上以马鞭指石柱，谓智渊曰： 此柱上不容有 怀 字。 智渊益惧。
《宋书》曰：刘康祖出军未至寿阳数十里，会魏永昌王以长安之众八万骑与康祖相及於尉武。康祖有八千人，乃结车营而进。魏军四面来攻，众分为三，且休且战。康祖率厉士将，无不一当百。魏军死者大半，流血没踝。矢中头而死，於是大败，举军沦覆，免者才数十人。魏人传康祖首示彭城百姓。赠益州刺史，谥曰壮。
又南史曰：萧〈目尔〉(音轹)素为诸暨令，到县十余日，挂衣冠於县门而去。独居屏事，非亲戚不得至其篱门。妻齐太尉王俭女，久与别居，遂无子。卒，亲故迹其事行，谥曰 贞文先生 。
又曰：昙首卒，文帝临、恸，叹曰： 王詹事所疾不救，国之衰也。 中书舍人周赴侍侧，曰： 王家欲衰，贤者先殡。 上曰： 直是我家衰耳。 以预诛羡之等谋，追封预宁县侯，谥曰文。
又曰：王晏为吏部尚书令。王俭虽贵而疏晏，既领选，权行台阁，与俭颇不平。俭卒，礼官欲依王谥为文献。晏启上曰： 乃得此谥，但宋来不加素族。 出谓人曰： 平头宪事已行矣。 
《后魏书》曰：孝文太和十六年，改谥宣尼曰 大圣尼父 ，告谥孔庙。
《齐书》曰：长沙威王晃。武帝尝幸锺山，晃从驾，以马槊刺道边枯蘖。上令左右数人引之，银缠皆卷聚而槊不出，乃令晃复驰马拔之，应手便去。每远州献骏马，上辄令晃於华林中调试之。高帝尝曰： 此我家任城也。 武帝缘此意，故谥曰威。(任城即魏任城王彰也。)
《梁书》曰：萧子显卒，请谥。手敕曰： 恃才傲物，宜谥曰骄。 
又曰：徐勉卒，武帝闻而流涕，即车驾临殡。皇太后亦举哀朝堂。有司奏谥： 居敬行简曰简，执心决断曰肃。 因谥简肃公。
又曰：萧机字智通，位湘州刺史，美姿容，善吐纳。家既多书，博学强记。然而好弄尚力，远士子，近小人。为州专意聚敛，无政绩，频被案劾。将葬，有司请谥。诏曰： 王好内怠政，宜谥曰炀。 
又曰：萧晔为晋陵太守。晔初至，郡属旱。躬自祈祷，果获甘润。郡多猛兽为害，晔在政六年，此暴遂息。卒於郡。初，晔寝疾历年，官曹拥滞。有司案谥法： 言行相违曰僣。 乃谥曰僣侯。
《陈书》曰：袁泌为司徒左长史，卒于官。临终，戒其子芳华曰： 吾於朝廷素无功绩。瞑目之后，敛手足，旋葬，无得受赐谥。 其子述泌遗意，朝廷不许，谥曰质。
《唐书》曰：开元中，赠左丞相程行谌谥曰贞，岐王府长史裴子余谥曰孝。同时列上。中书令张说省之，曰： 程，裴二谥，可谓谥之无愧也。 
又曰：贞元中，太常奏马燧谥景武，上改为庄武，以避太祖谥。
又曰：元和中，赐太子宾客于頔谥曰思。初，有司谥曰厉，至是特易之。右丞张正甫封其敕，请还本谥。补阙高钺上疏曰： 夫谥者，所以惩恶劝善，激浊扬清，使忠臣义士知劝，乱臣贼子畏罪。孔乎修《春秋》，乱臣贼子惧，盖为此也。垂范如此，尚不能救，况又隳其典法乎？ 
《大戴礼》曰：周公旦为太师，相嗣王，作谥法者，行之迹也；号者，功之状也；服者，位之章也。是以大行受大名，细行受小名。行出于己，名出于人。溢，慎也。以人行之始终，悉慎录之以为名也。
《礼记外传》曰：古者生无爵，死无谥。(古谓殷夏之前。)谥法，周公所为也。尧、舜、禹汤皆后追议其功耳。谥者，行之迹也。累积平生所行事善恶而定其名也。有大行，受大名，谓之景行；(景，大也。有大善若禹、汤、文武者。)小善受小名。(若宣若成，其德狭也。)文经天地，其德博也；武定祸乱，其功大也。
《五经通义》曰：谥者，死后之称，累生时之行而谥之。生有善行，死有善谥，所以劝善戒恶也。谥之言列其所行。身虽死，名常存，故谥也。
《白虎通》曰：谥者何谓也？谥之为言引也，引列行之迹也。所以进劝威德，使上务礼节，死乃谥之。《诗》云： 靡不有初，鲜克有终。 始终不能若一，故据其终后可知也。今世所以临葬而谥之何？因众会，欲显扬之也。谥或一言，或两言何？文者一言为谥，质者两言为谥。故汤死后称成汤，是明二言为谥也。谥七十二品。
《礼·法谥》曰：翼善传圣曰尧，仁圣盛明曰舜，慈惠爱民曰文，刚德理直曰武。天子崩，大臣至郊谥之者何？以为臣子之义，莫不欲褒称其君，掩恶扬美者，故之郊，明不得欺天也。
又曰：卿大夫老归，死有谥何？谥者，别尊卑，彰有德。卿大夫归，无过，犹有禄位，故有谥也。夫人无谥者何？无爵，故无谥。或曰：夫人有谥。夫人，国之母，修闺门之内，即下亦化之，故设谥以彰其善恶。
《春秋传》曰： 葬宋恭姬。 《公羊传》曰： 其称谥何？贤也。 
《传》曰： 哀者何？庄公大夫也。卿大夫妻无谥者何？贱也。八妾所以无谥何？卑贱无所能豫，犹士卑小，不得有谥。太子夫人无谥何？本妇人，随夫，太子无谥，则夫人不得有谥。天子太子，元士也，士无谥，知太子亦无谥也。附庸所以无谥何？卑小无爵也。 
《王制》曰：古者之制爵禄凡五等，附庸不在其中，明附庸无爵也。号谥何法？生称火，死称灰也。
《抱朴子》曰：上古无谥，始於周家耳。黄帝谥，盖后人追为之。谥取其治世时行迹而已，非黄帝群臣之作也。俗人通自不信仙，宁肯追以仙谥黄帝乎？
《穆天子传》曰：为盛姬谥曰哀淑人。
《荀氏家传》曰：荀爽对象策曰： 臣闻火生於木，故其德孝。汉之谥帝称孝者，其义取此。故汉制使天下皆诵《孝经》，选吏则举孝廉，以孝为务也。
《列女传》曰：鲁黔娄先生死，曾子与门人往吊焉，曰： 何以为谥？ 其妻曰： 以康为谥。昔先君尝赐之粟三十锺，先生辞而不受，是其馀富也；君尝欲授之以国相，先生辞而弗为，是其馀贵也。彼先生者，甘天下之淡味，安天下之卑位，不戚戚於贫贱，不汲汲於富贵，求仁而得仁，求义而得义，其谥为康，不亦宜乎？ 
崔骃《章帝谥议》曰： 臣闻号者，功之表；谥者，行之迹。据德录功，各当其实。《孝经》曰： 天地明察，神明章矣。  
《唐书》数尧之德曰：平章百姓，言天之常德也。《诗》曰： 追琢其章，金玉其相。亹亹文王，纲纪四方。 
又曰： 倬彼云汉，为章於天。 喻文王圣德，有金玉之质，犹云汉之在天也。举表折义，四方德附矣。《易》曰： 先天而天弗违，后天而奉天时。 臣愚以宜上尊号曰章。唐独孤及谥吕諲曰 肃 严郢驳曰：国家故事，宰臣之陲裥二字，以彰善旌德焉。夫以吕公文能无害，武能禁暴，贞则幹事，忠则利人，盛烈宏规，不可备举。传叙八元之德曰忠肃恭懿。若以美谥，拟於形容，请曰忠肃。 及重议曰： 谥法在惩恶劝善，不在字多，必称其大而略其细。故言文不言武，言武不言文。三代以下，朴散礼坏，乃有二字之谥，非古也。其源生於衰周。汉兴，萧何、张良、霍去病、霍光俱以文武大略，佐汉致太平。其事业不一，谓一文不足以纪其善，於是有文、成、景、桓、成之谥。虽黩礼甚矣，然犹褒不失人。唐兴，参用周秦之制，以魏征为文贞，萧瑀为贞褊。其杜如晦封彝，陈叔达、温彦博、岑文本、唐休璟、魏知古、崔日用，并当时赫赫以功名居宰相者，谥不过一字，不闻子孙佐吏有以字少称屈。由此言之，二字不必为褒，一字不必为贬。若褒贬果在乎字数，则是尧、舜、禹、汤、文、武、成、康不如周威烈、慎靓也，齐桓、晋文不如赵武灵、魏安里也。杜如晦、王珪以下或成、或明、或懿、或宪，不如萧瑀之贞褊也。然肃者，威德克就之名，以諲之从政，威能闲邪，德可济众，故以肃易名，而忠在其中矣。亦犹随会宁俞之不称文，岂必因而重之然后为美？魏晋以来，贾许之筹算，贾逵之忠庄，张既之政能，程普之智勇，顾雍之密重，王浑之器量，刘恢之鉴裁，庾翼之志略，彼八君子者，方之东平，宜无惭德，死之日，并谥曰肃。当代不以为贬，何当征一字二字以为之升降乎？ 
○讳
《周礼》曰：小史掌邦国之志，奠系世，辨昭穆。若有事，则诏王之忌讳。(志谓记也。先生死为忌，名为讳。)
《礼》曰：礼不讳嫌名，二名不偏讳。逮事父母，则讳王父母。不逮事父母，则不讳王父母。(远不及也。谓幼孤不及识父母，不至於祖名也。孝子闻名心惧，讳之由心也。谓庶人也。适士以庙事祖，虽不逮父母，犹讳祖也。)大夫之所有公讳。(避君讳也。)《诗》《书》不讳，临文不讳，庙中不讳。(谓有事于高祖则不讳。曾祖以下尊无二也。)《大》夫人之讳，虽质，君之前，臣不讳也。(臣於夫人之家恩远也。质，独对也。)妇讳不出门。(妇亲近于宫中，言避之耳。)大功小功不讳。入境而问禁，入国而问俗，入门而问讳。
又曰：二名不偏讳。夫子之母名征在，言在不称征，言征不称在。(称，举也。)
又曰：过而举君之讳则起，(举犹言也。起立者，失言而变自新。)与君之讳同则称字。(谓诸臣之名也。)
又曰：卒哭而讳。(自此而鬼神事之，尊而讳其名。)王父母、兄弟、世父、叔父、姑、姊、妹，子与父同讳。(父为其亲讳，则子不敢不从讳也。诸王父母以不之亲讳，是谓士也。天子诸侯讳群祖。)母之讳，宫中讳。妻之讳，不举诸其侧。与从祖昆弟同名，则讳之。
《传》曰：周人以讳事神，名终将讳之。(君父之臣，固非臣子所斥。然礼妈卒哭，以大译徇曰舍，故而讳新曰舍。亲尽乏祖而讳新死者，故言以大讳事神名丝将讳之。自父至高祖皆不敢斥言。)
萧子显《齐书》曰：始安贞王道生字孝伯，太祖次兄也。子凤字景慈，卒於宋。明帝赠始安靖王，改华林凤庄门，为望贤门，太极东堂画凤鸟，题为神鸟，而鸾鸟为神雀。
《南史》曰：王琨避讳过甚，父名怿，母名恭，心不得犯焉。时咸谓矫枉过正。
又曰：王亮，王攸之子，为晋陵太守。在职清公，有美政。时有晋陵令沈瓒之，性粗疏，好犯亮讳。亮不堪，遂启代之。瓒之怏怏，乃造坐，云： 下官以犯讳被代，未知明府讳。若为攸字，当作无骹尊旁，旁为犬旁无骹尊。若是有心悠、无心攸，乞告示。 亮不履下床，跣而走。瓒之拊掌大笑而去。
《唐书》曰：贾曾除中书舍人，固辞，以父忠同音。识者以为中书是曹司名，语耠曾父音同字异，於礼无嫌，曾乃就职。
《颜氏家训》曰：近世谢举甚有声誉，闻讳必哭，为世所讥。
《世说》曰：桓玄呼人温酒，自道其父名，既而曰： 英雄正自粗疏。 
《语林》曰：王蓝田作会稽令，人问讳，答曰： 惟祖惟考，四海所知，过无复讳。徐邈表不讳太子名，义兴太守褚爽上表称皇太子名，尚书下之礼官，以时议其可否？礼官议疑，无适准王，聊率所见，以论之曰：《礼记》曰：夫人之讳虽质，君之前，臣不讳也。案：夫人，国之小君，君之一体，太子之母也，而尚不讳，则太子何嫌乎？又《礼》：君前臣名，又周公告文王皆称武王名，可益明矣。 
○忌日
《礼》曰：君子有终身之丧，忌日之谓也。忌日不用，非不祥也。言夫忌日，志有所至，而不敢尽私。(忌日，亲亡之日。忌日者不用举他事，为有时日之禁也。祥，善也。志有所至，至於亲，以此日忘其哀心如丧时。)
《续汉书》曰：申徒(与屠字同。)蟠字子龙，父母卒，蟠思慕，不饮酒食肉十馀年。忌日哀戚，辄三日不食。
《晋书》曰：穆帝纳后，欲用九月九日，是忌月。范汪问王彪之，答云： 《礼》无忌月，不敢以所不见便谓无之。 博士曹耽、荀纳等并谓无忌月之文，不应有妨。王洽曰： 若有忌月，当复有忌岁。 
《唐书》曰：万岁通天中，建安王攸宜平契丹，凯旋，欲诣阙献俘。内史王及善以为将军将入城，例有军乐，今属孝明高皇帝忌月，请备而不奏。鸾台侍郎王方庆奏： 案礼经但有忌日，而无忌月。晋穆帝纳后用九月九日，是康帝忌月。 于疑不定，下太常，礼官荀纳议，称： 《礼》只有忌日，无忌月语。若有忌月，即有忌时、忌岁。军乐是军容，与常不同。请振作，於事无嫌。 
《孔丛子》曰：季节见於子顺，子顺赐之酒，辞，问其故，对曰： 今家之忌日也。 故子顺曰： 饮也。礼，虽衰麻见于君、先生，君及先生与之粱肉，无辞。所以敬尊长而不敢遂其私也。忌日方於有服轻矣。 
萧广济《孝子传》：王修字叔治，北海人。年十岁，丧母。母以社日亡。来年社日，修哀感悲号，邻人为之罢社
《世说》曰：前辈人忌日，惟不饮酒作乐。王世将以忌日送客，至新亭，主人须臾欲作音声，王便去，时单往卫洗马墓下弹马。
《语林》曰：桓玄不立忌日，政有忌时。每至日，弦觞无废。
