○明堂
《尚书帝命验》曰：帝者承天立府以尊天重象，(象，五精之神也。天有五帝，集居太微，降精以生圣人，故帝者承天立五帝之府，是为天府。)赤曰文祖，(赤帝熛怒之府名文祖。火精，光明文章之祖，故谓之文。周曰明堂。)黄曰神斗，(黄帝含枢纽之府而名曰神斗。斗，主也。土精澄静四行之主，故谓之神主。周曰太室。)白曰显记，(白帝白招矩之府曰显记法也。金精断割万物成，故记之，显记。周曰总章。)黑曰玄矩，(黑帝汁光纪之府名曰玄矩。矩，法也。水精玄昧，能权轻重，故谓玄矩。周曰玄堂。)苍曰灵府。(苍帝威灵仰之府，名灵府。周曰青阳。)
《周书·明堂》曰：明堂方百一十二尺，高四尺，阶广六尺三寸。室居中方百尺，室中方六十尺。东应门，南库门，西皋门，北雉门。东方曰青阳，南方曰明堂，西方曰总章，北方曰玄堂，中央曰太庙。以左为左个，右为右个也。
又《程寤》曰：文王在翟，太姒梦见商之庭产棘，小子发取周棫庭之梓树於阙间，化为松柏棫柞，惊以告文王。文王曰召发于明堂，拜，告梦，受商之大命。
《毛诗·清庙·我将》曰：《我将》，祀文王於明堂也。
《周礼·冬官下·匠人》曰：夏后氏世室，堂修二七，广四修一。殷人重屋，堂修七寻，堂崇三尺。周人明堂，度九尺之筵，东西九筵，南北七筵，堂崇一筵。(世室者，宗庙也。修，南北之深也。夏度以步，令堂修十四步，其广益以四分修之一，则广十七步半也。重室者，王室正堂若大寝者，周则其广九寻七丈三尺也。)
《大戴礼·威德》曰：凡人民疾、六畜疾、五穀灾者，生於天道不顺；天道不顺，生於明堂不饬；故有天灾，则饬明堂。
又《威德》曰：明堂者，古有之。凡九室，一室而有四户八牖，三十六户，七十二牖。以芧盖屋，上圆下方。明堂者，所以明诸侯尊卑也。外水名曰辟雍，列南蛮、东夷、北狄、西戎。
《礼记·明堂位》曰：昔者周公朝诸侯于明堂之位，(周公摄王位，以明堂之礼仪朝诸侯也。不於宗庙，避王也。)天子负斧扆，南向而立。(天子，周公也。负之言背也。斧扆为斧文屏风於户牖之间，周公於前立焉。)三公，中阶之前，北面东上。诸侯之位，阼阶之东，西面北上。诸伯之国，西阶之西，东面北上。诸子之国，门东，北面东上。诸男之国，门西，北面东上。九夷之国，东门之外，西面北上。八蛮之国，南门之外，北面东上。六戎之国，西门之外，东面南上。五狄之国，北门之外，南面东上。九采之国，应门之外，北面东上。四塞，世告至。此周公明堂之位也。(朝之礼不于此，周公权用之。)
又《明堂位》曰：明堂也者，明诸侯之尊卑也。(朝於此，所以正仪辨等也。)昔殷纣乱天下，脯鬼侯以飨诸侯，(以人肉为荐羞，恶之甚也。)是以周公相武王以伐纣。武王崩，成王幼弱，周公践天子之位以治天下。六年，朝诸侯於明堂，制礼作乐，颁度量，而天下大服。
又《祭义》曰：祀乎明堂，所以教诸侯之孝也。
《礼记明堂阴阳录》曰：明堂阴阳，王者之所以应天也。明堂之制，周旋以水，水行左旋以象天。内有太室，象紫宫。南出明堂，象太微。西出总章，象五潢。北出玄堂，象营室。东出青阳，象天市。上帝四时各治其宫。王者承天统物，亦於其方以听国事。
《礼含文嘉》曰：明堂，所以通神灵、感天地、正四时。(明堂者，八窗四达。窗通八卦之气。布政之宫，在国之阳，面三室，四面十二，法十二月也。天子以孟春之月幸於南郊，总受十二月之政，远藏於祖庙，月取一政，班於明堂也。诸侯以孟春之月朝於天子，受十二月之政，藏於祖庙，月取一政行之。闰月无常处，则閤门而居之。)
《礼记外传》曰：明堂，古者天子布政之宫，在国南十里之内、七里之外，黄帝享百神於明廷是也。(南方阳明之地，因为明堂，路寝宫室之制同。)唐虞为五府，(府者聚也，合五帝之神祭之。)夏谓太庙为世室，(世室，不毁之义。)殷人谓路寝为重屋，周人谓五府为明堂。(形制同，故手。)夏后氏一堂之上为五室，(木室东北，火室东南，金室西南，水室西北，王室中央。)南面三阶。(三面两阶，则九阶矣。)五室者，象地载五行也。五行生於四时，故每室四达，(达，向也。四户相对。)一室八窗。(夹户之窗象八节。)周人有圆屋。九月，大享五帝於明堂。(即祖庙。)心为天子明堂。(东方之宿大火谓之辰，即心星也。)或以明堂独以一室耳。
《孝经授神契》曰：明堂之制，东西九筵，筵长九尺也。明堂东西八十一尺，南北六十三尺，故谓之太室。
又曰：周之明堂，在国之阳三里之外、七里之内，在辰巳者也。
《春秋合成图》曰：明堂在辰巳者，言在水火之际。辰，木也；巳，火也。木生数三，火成数七，故在三里之外、七里之内。
《汉书·郊祀志》曰：天子封太山。太山东北趾，古时有明堂处，处险不敞。上欲治明堂，奉高旁，未晓其制度。济南人公玉带上黄帝时明堂图。明堂中有一殿，四面无壁，以茅盖，通水，水圜宫垣，为复道，上有楼，从西南入，名曰昆仑天。天子从之。
又曰：元始五年春正月，祫祭明堂，诸侯王列侯宗室子九百馀人助祭。毕，皆益户赐爵及金帛，增秩补吏各有差。
《后汉书》曰：永平二年春正月辛未，宗祀光武於明堂。帝及公卿列侯始服冠冕衣裳玉佩絇屦以行事。
《续汉书·祭祀志》曰：明帝即位，祀五帝於明堂。光武帝配，五帝坐位堂上，各处其方，黄帝在未，皆如南郊之位。光武帝位在青帝之南少退，西面牲犊各一，奏乐如南郊。
又《礼仪志》曰：明堂、五郊、宗庙、太社稷、六宗夕牲，皆以昼漏未尽十四刻初纳，夜漏未尽七刻五刻初纳，进熟献，送神，还，有司告事毕。六宗燔燎，火大燃，有司告事毕。
蔡邕《礼乐志》曰：汉承秦灭学，庶事草创，明堂、辟雍，阙而未举。武帝封禅，始立明堂於太山，犹不於京师。元始中，王莽辅政，庶绩复古，乃起明堂、辟雍。
《宋书·礼志》曰：晋元帝绍命中兴，依汉氏故事，宜享宗明堂祀之礼。江左不立明堂，故阙焉。
《齐书·礼志》曰：案《礼》及《孝经援神契》并云：明堂有五室，天子每月听朔布教，祭五帝之神，配以有功德之君。
《大戴礼》曰：明堂者，所以明诸侯尊卑也。
许慎《五经异义》曰：布政之宫，故称明堂。明堂，盛貌也。
《周官·匠人》职称：明堂有五宫。郑玄云：周人明堂五室，帝一室也。
《齐书·礼志》曰：永明二年，祠部郎蔡履议： 郊与明堂，本宜异日。汉东京《礼仪志》 南郊礼毕，次北郊、明堂、高庙、世祖庙，谓之五供。蔡邕所据亦然。近世存省，故郊堂共日，来年郊祭，宜有定准。  太学博士王祐议： 来年正月上辛，宜祭南郊；次辛，有事明堂；后辛，飨祀北郊。 
《隋书·礼仪志》曰：明堂在国之阳。梁初，依宋齐，其祀之法，犹依齐制。礼有不通者，武帝更与学者议之。先是，帝欲有改作，乃下制书，而与群臣切磋其义。制曰： 明堂准《大戴礼》九室八牖，三十六户，以茅盖屋，上圆下方。 郑玄据《援神契》亦云： 上圆下方。 又云： 八窗四达。 明堂之义，本是祭五帝神，九室之数，未见其理。若五堂而言，虽当五帝之数，向南则背汁光纪，向北则背赤熛怒，东向西向亦如此，於事殊未可安。
又《礼仪志》曰：明堂，后齐采《周官·考工记》为五室。周采汉《三辅黄图》为九室，各存其制，而竟不立。
又《礼仪志》曰：隋将作大匠宇文恺依《月令》文，造明堂木样，重檐复庙，五房四达，丈尺规矩，皆有准凭，以献。高祖异之，命有司於郭内安业里为规兆。方欲崇建，又命详定，诸儒争论，莫之能决。牛弘等又条经史正之重奏。时议既多，久而不定，又议罢之。及大业中，恺又造《明堂议》及样奏之。炀帝下其议，但令於霍山采木。而建都兴役，其制遂寝。终隋代，祀五方上帝於明堂，恒以季秋，在雩坛上而祀，其用币，各於其方。
《唐书》曰：永徽中诏曰： 朕闻合宫、灵府，创鸿规於上代；太室、总章，标茂范於中叶。虽复质文殊制，奢俭异时，然其立天中，作人极，布政施教，归之一揆。朕嗣膺下武，丕承上烈，思所以答眷上灵，事遵孝养，而法宫旷礼，明堂寝构，永言大礼，朕甚惧焉。宜令所司与礼官、学士等考核故事，详议得失。 於是太常博士柳宣依郑玄义，以为明堂之制，当为五室。内直丞孔志约据《大戴礼》及卢植、蔡邕等议，以为九室。秘书郎薛文思等各造明堂图。
又曰：永徽中，令礼官、学士详议明堂制度，久之不定。上乃内出九室样，更令损益。群儒纷竞，各执异议。于志宁等请为九室，太常博士唐畛等请为五室。上令所司於观德殿依两议张设，亲与公卿观之。上曰： 明堂之礼，自古有之。议者不同，未果营建。今设两议，公等以何者为宜？ 阎立德对曰： 两议不同，俱有典故。九室似闇，五室似明，取舍之宜，断在圣虑。 上亦以五室为便。议又不定，由是止。
又曰：垂拱二年，毁乾元殿，就其地创造明堂，凡高二百九十四尺，东西南北各广三百尺。凡有三层：下层象四时，各随方色；中层法十二辰，圆盖，盖上盘九龙捧之；上层法二十四气，亦图盖亭，亭中有巨木十围，上下通贯，刻木为瓦，纻漆之。明堂之下施铁渠，以为辟雍之象，号为万象神宫。
又曰：证圣元年正月，明堂后佛堂火，延烧明堂。三年，又令重造如明堂，高广如旧制，上施宝凤，号为通天宫也。
又曰：永昌元年正月，天后亲享明堂。戊午，布政於明堂，颁九条以记於百官。已未，神皇御明堂，飨群臣，赐缣练有差。自明堂成后，纵神都妇人及诸州老人入观，兼赐酒食，至是日始止。
又曰：开元中，敕云州置魏孝文帝祠堂一所，有司以时享祭。是州有魏故明堂遗迹，乃置庙於其迹焉。
《家语·观周》：孔子观乎明堂，睹乎四门之墉，有尧舜桀纣之象，而各有善恶之状、兴废之诫焉。语裥周公相成王，抱之而负斧扆，南面朝诸侯之图焉。
《晏子春秋》曰：明堂之制，土事不文，木事不镂，示民知节也。
《尸子》曰：黄帝合宫，有虞氏曰总章，殷人曰阳馆，周人曰明堂，此皆所以名休其善也。
《淮南子》曰：自古者明堂之制，(明堂，太庙正室。)下之润湿，弗能及也；上之雾霜，弗能入也；四方之风，弗能袭也。
颍容《春秋释例》曰：周公朝诸侯于明堂。太庙与明堂一体也。春秋人君将出，告於宗庙，反，行策勋、献俘於庙。
《礼论》曰：或以为明堂者，文王庙。周时德泽和洽，蒿茂大，以为宫柱，名曰蒿宫。
《三辅黄图》曰：孝武帝议立明堂於长安城南。许令裒等议曰按《五经》。
《礼传记》曰：圣人之教，制作之象，所以法则天地，比类阴阳。以之宫室，本之太古，以昭令德。茅屋采椽，土阶素舆，越席皮弁，盖兴於黄帝尧舜之代，是以三代修之也。
《黄图》曰：明堂者，明天道之堂也。
蔡邕《礼乐志》曰：孝武帝封禅岱宗，立明堂於泰山汶上也。
许慎《五经异义》曰：明堂在国之阳，三里之外，七里之内，巳地就阳位也。
《释名》曰：明堂，犹堂堂、高显貌也。
《三礼图》曰：明堂者，布政之宫。周制五室：东为木室，南为火室，西为金室，北为水室，土室在中。秦为九室，十二阶，各有所居。
赵晔《吴越春秋》曰：越王召范蠡问曰： 孤窃自志，欲以今日一登上明堂，布恩致令，以抚百姓。 
袁子《正论》曰：明堂、宗庙、太学，礼之大物也。事义不同而论者合以为一，失之远矣。
李尤《明堂铭》曰：布政之宫，上圆下方。体则天地，在国之阳。窗闼四设，流水洋洋。顺节行仪，各居其房。春恤幼孤，夏进贤良，秋厉威武，冬谨关梁。
桓谭《新论》曰：王者造明堂、辟雍，所以承天化也。
班固《东都赋·明堂诗》曰：於昭明堂，明堂孔阳。圣皇宗祀，穆穆皇皇。上帝宴飨，五位时序。谁其配之？世祖光武。
晋纪赡《答秀才策》曰：周制明堂，所以宗其祖以配上帝，其正中皆太庙，以顺天时、施令法也。
