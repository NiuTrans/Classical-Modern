○揖
《周礼·夏官》曰：司士摈：(诏王出揖公卿大夫以下朝者。)孤卿特揖，大夫以其等旅揖，士旁三揖。王还揖门左，揖门右。(特揖，一一揖之，旅，众也。大夫爵同者，众揖之。公及孤卿大夫始入门右，皆北面东上，王揖之，乃就位。三揖者，士有上、中、下，王揖之，皆逡巡趋复位。)
又《秋官》曰：司仪掌九仪之宾客摈相之礼，以诏仪容、辞令、揖让之节。(出接宾曰摈，入赞礼曰相。以诏者，以礼告生。)
又《秋官》曰：司仪诏王仪：南乡见诸侯，土揖庶姓，时揖异姓，天揖同姓。(谓王既祀方明，诸侯上介皆奉其君之旗，置于宫。乃诏王升坛，诸侯皆就其旗而立。王揖之者，定其位也。庶姓，无亲者也。土揖，推手小下之也。异姓婚姻举之。)
《礼记·曲礼上》曰：揖人必违其位。(郑玄注曰：礼以变为敬也。)
又《仲尼燕居》曰：两君相见，揖让而入门，入门而悬兴，揖让而升堂，升堂而乐阕。
又《表记》曰：事君难进而易退，则位有序；易进而难退，则乱也。故君子三揖而进，一辞而退，以远乱也。
《穀梁传·昭公》曰：夹谷之会，孔子相焉。两君就坛，两相相揖。齐人鼓噪而起，欲执鲁君，孔子历阶而上，不尽一等而视，归乎齐侯。
《左传·襄公》曰：齐庆封围高唐，弗克。(夙沙卫以叛，故围之。)冬十一月，齐侯围之。见卫在城上，号之乃下。(卫下与齐侯语。)问守备焉，以无备告。揖之，乃登。(齐侯以卫告诚，揖而礼之，欲生之也。卫志于战死，故不顺齐侯之揖而还登城。)
又《襄公》曰：卫侯入，书曰： 复归国。 纳之也。大夫逆于竟者，执其手而与之言。道逆者，自车揖之。逆于门者，颔之而已。(颔，摇其头。言衍骄心易生。)
又《昭十二》曰：王揖而入，馈不食，寝不寐，数日。
又《哀上》曰：卫侯游于郊，子南仆。(子南，灵公子郢也。仆，御也。)公曰： 余无子，将妾。 不对。他日，又谓之。对曰： 郢不足以辱社稷，君其改图。君夫人在堂，三揖在下。 (三揖，卿大夫士。)
《论语》曰：君子无所争。必也，射乎？揖让而升，下而饮，其争也君子。
又《述而》曰：陈司败问： 昭公知礼乎？ 孔子对曰： 知礼。 孔子退，揖巫马期而进之，曰： 吾闻君子不党。君子亦党乎？君娶於吴，为同姓，谓之吴孟子。君而知礼，孰不知礼？ 
《汉书》曰：沛公至高阳，见郦食其，入即长揖不拜，曰： 足下必欲聚徒合兵，诛无道秦，不宜倨见长者。 
《史记》曰：郅都迁为中尉，丞相条侯至贵倨也，而都揖丞相。
《汉书》曰：田蚡为丞相，中二千石皆拜谒，及黯独揖之。
又曰：万章为京兆尹门下督，从尹至殿中。诸侯贵人争欲揖章，莫与尹言者。
《后汉书》曰：崔骃上《四巡颂》，肃宗雅爱文章。自见骃《颂》后，帝嗟叹之，谓侍中窦宪曰： 卿宁知崔骃乎？ 对曰： 班固数为臣说之，然未见也。 帝曰： 公爱班固而忽崔骃，此叶公之好龙也。试请见之。 骃由此候宪，宪屣履迎门，笑谓骃曰： 亭伯，吾受诏交公，公何得薄我？ 遂揖入，为上客。
《后汉·袁绍传》曰：董卓议欲废立，谓绍曰： 天下之主，宜得贤明。每念主上，令愤毒，(毒，恨也。)董侯似可，今当立之。 绍曰： 今上富於春秋，未有不善宣于天下。若公违礼任情，废嫡立庶，恐众议未安。 卓案剑叱绍曰： 竖子敢然！天下之事，岂不在我！我欲为之，谁敢不从？ 绍跪对曰： 此国之大事，请出与太傅议之。 卓复言： 刘氏种不足复遗。 绍勃然曰： 天下健者，岂惟董公！ 横刀长揖，径出，悬节于上东门而奔冀州。
《汉官典职》曰：尚书丞郎见尚书，执板对揖，称曰 明公 。尚书郎见左右丞，对揖，无敬，称曰 左右君 。
《晋阳秋》曰：晋文帝进号为王，太尉王祥独长揖。王谓祥曰： 今日然后知君见顾之重也。 
《后魏书》曰：宗爱之任势也，威振四海。尝召百司於都坐，王公以下，望庭毕拜。高允独升阶。由此观之，汲长孺可卧见卫青，何抗礼之有？向之所谓风节者，得不谓此乎？
《宋书·礼志》曰：汉世朝臣见三公，并拜。丞郎见八座，皆持板揖。事在《汉仪》。
《南史》曰：袁宪，陈武帝作相，除司徒户曹。初谒，遂抗礼长揖。中书令王励谓宪曰： 卿何矫众，不拜录公？ 宪曰： 於理不应致拜。 卫尉赵知礼曰： 袁生举止详中，故有陈汝之风。 
《白虎通》曰：朝礼奈何？君出居内门之外，天子揖，诸侯持揖，卿大夫膝下至地。天子将揖，三公面揖，卿略揖。大夫士所以不拜何？为其屈尊者。
《说文》曰：揖，让也。一曰：手着胸曰揖。
《风土记》曰：越俗定交有礼，皆于大树下封坛，祭以白犬，咒曰： 卿虽乘车我戴笠，后日相逢下车揖。 
《文士传》曰：赵壹郡举计吏，至京辇。是时袁阳为司徒，宿间其名，时延请之。壹入阁，揖而不拜。阳问曰： 尝闻下郡计吏见汉三公不为礼者乎？ 壹曰： 昔郦食其，高阳白衣也，而揖高祖。今壹，关西男子，其揖汉三公，不亦可乎？ 阳壮其言，接之甚厚。
《列子》曰：范氏门徒路遇乞儿马医，弗敢辱也，必下车而揖之。
《尹文子》曰：越王勾践谋报吴，欲人之勇。路逢怒蛙，下车而揖之。
袁淮《正论》曰：太祖破吕布，袁涣在军中，陈群父子见上拜，惟袁涣独高揖，不为礼。上严敬之。
○鐕
挚虞《决略录要注》曰：小会殿就席，皆鐕头而后坐。鐕，头伏地也。欲起亦先鐕头。
○贺
《周礼·春官上·宗伯》曰：以贺庆之礼，亲异姓之国。(郑玄注曰：异姓，王婚姻甥舅也。)
《礼记·玉藻》曰：有庆，非君赐不贺。(郑玄注曰：惟君赐为荣。)
《左传·僖下》曰：楚子将围宋，使子文治兵於暌，终朝而毕，不戮一人。子玉复治兵于蒍，终日而毕，鞭七人，贯三人耳。国老皆贺子文。子文饮之酒。蒍贾尚幼，后至，不贺。子文问之。对曰： 不知所贺。子之传政于子玉，曰 以靖国也 。靖诸内而败诸外，所获几何？子玉之败，子之举也。举以败国，将何贺焉？ 
又《昭三》曰：叔弓如晋，贺虒祁也。(贺宫也。)游吉相郑伯以如晋，亦贺虒祁也。史赵见子大叔曰： 甚哉，其相蒙也！(蒙，欺也。)可吊也，而又贺之。 子太叔曰： 若何吊也？其非惟我贺，将天下实贺。 (言诸侯畏晋，非独郑。)
《国语》曰：晋简子问于杜驰兹曰： 东方之士孰为愈？ (杜驰兹，东方人。为晋大夫者，盖吴人也。愈，贤也。)杜驰兹拜曰： 敢贺。 简子曰： 未应吾问，何贺乎？ 对曰： 臣闻之，国家之将兴也，其君自以为不足；其亡也，若有馀。今主晋国之政，而问及小人，求乎贤人，吾是以贺。 
《史记》曰：单父人吕公善沛令，避仇，从之客，因家沛中。豪杰吏闻令有客，皆往贺。萧何为主吏，令诸吏曰： 不满千钱，坐堂下。 高祖为亭长，素易诸吏，乃往，为谒曰： 贺钱千万。 实不挂一钱。
《汉书》曰：田肯贺上曰： 甚善！陛下得韩信，又治秦中。(如淳曰：时山东人谓关中为秦中。)秦，形胜之国也。带河阻山，悬隔千里，持戟百万，秦得百二焉。地势便利，其次以下兵于诸侯，譬犹高屋之上建瓴水也。夫齐，东有琅琊、即墨之饶，南有太山之固，西有浊河之限，北有渤海之利，地方二千里，持戟百万，悬隔千里之外，齐得十二焉，此东西秦也。非亲子弟，莫可使王齐者也。 上曰： 善！ 赐金五百斤。
又曰：卢绾与高祖同里。绾亲与高祖亲太上皇相爱，及生男，高祖与绾同日生。里中持羊酒贺两家。及高祖、卢绾壮，俱学书，又相爱也。里中嘉两家。及家亲相爱也，生子同日，壮又相爱，复贺两家羊酒。
《后汉书》曰：光武谓冯异曰： 我昨夜梦乘赤龙上天，觉悟，心中动悸。 异因下席，再拜贺曰： 此天命发于精神，心中动悸，大王慎重之性也。 异遂与诸将定议，上尊号。
《东观汉记》曰：上传闻朱鲔破河内。有顷，寇恂檄至，上大喜曰： 吾知寇子翼可任也。 诸将军贺，因上尊号。
谢承《后汉书》曰：郑弘为临淮郡，两鹿随车。主簿拜贺曰： 闻三公轓尽作鹿，明府必为宰相。 弘果为太尉。
《汉杂事》曰：冬至阳气起，君道长，故贺。夏至阴气生，君道衰，故不贺。
《魏志》曰：王粲为丞相掾，太祖置酒汉滨，粲奉觞贺曰： 明公定冀州之日，下车即缮其甲卒、收其豪杰而用之，以横行天下；及平江汉，司其贤俊，而置之列位，使海内回心，望风愿治，文武并用，英雄毕力，此三王之举。 
《吴志》曰：顾雍迎母于吴。既至，孙策临贺之，亲拜其母于庭。公卿大臣毕会。后太子又往庆焉。
王隐《晋书》曰：泰始五年，龙见武库井中，车驾亲幸，有喜色。内外议，咸云： 当贺。 刘毅独表： 旧典无贺龙之礼。 诏报：政德未修，庆贺之事，宜详依典义。
《晋中兴书》曰：武帝时，甘露降，公卿奏贺。诏曰： 三代盛隆，犹自戒勿休。况自顷悬象告变，盗贼充斥，百僚司牧，不能存职匪解。使道有寄，虽麟凤至，庆有馀矣。此道未弘，虽四灵在郊，吾犹惧然，何甘露之足贺？其停之。 
《晋书·礼志》曰：永和二年，纳后，议贺不。王彪之议曰： 婚礼不乐不贺，《礼》之明文。《传》称子罕如晋，贺夫人，既无经文。又《礼》云：娶妇三日不举乐。明三日之后自当乐。至於不贺，无三日之断，恐三日之后，故无应贺之礼。 
《会稽典录》曰：盛宪字孝章。尝出，逢一童，容貌非常。宪怪而问之，是鲁国孔融。融时年十馀岁。宪下车执融手，载以归舍，与融谈，知其不凡，便结为兄弟。因升堂见亲，宪自为寿以贺母。母曰： 何贺？ 宪曰： 母昔有宪，宪今有弟。家国所赖，以是贺耳。 融果以英才炜艳冠世。
《晏子》曰：景公探爵鷇，弱，故返之。晏子逡巡再拜，贺曰： 君有圣人之道矣。君探爵鷇，鷇弱，故反之。此圣人之道也。 
《韩子》曰：晋孟献伯拜上卿，叔向往贺。门有御马，不食禾。向曰： 子无二舆，马不食禾，何也？ 献曰： 吾观国人，尚有饥色，是以不秣马。班白者多以徒行，故不二舆。 向曰： 吾始贺子拜卿，今贺子之俭也。 
《吕氏春秋》曰：人主得地百里则喜，四境皆贺；得士则不喜，不知相贺，不通乎轻重。
《新序》曰：魏文侯出游，见路人反裘而负刍。文侯曰： 何为交反裘而负刍？ 对曰： 臣爱其毛。 文侯曰： 若不知其里尽而毛无所恃耶？ 明年，东阳上计钱布十倍，大夫毕贺。文侯曰： 此非所以贺我也。譬无异夫路人反裘而负刍也，将爱其毛，不知爱其里也。无所恃也。今田地不加广，士民不加众，而钱十倍，必取之士大夫也。吾闻之：下不安者，上不可居也。此非所以贺我也。 
刘向《与子歆书》曰：董生有云： 吊者在门，贺者在闾。 言忧则恐惧，敬事则有善功。又曰： 贺者在门，吊者在闾。 言受福则骄奢，骄奢则祸至。
