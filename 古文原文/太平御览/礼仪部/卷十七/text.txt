○朝聘
《尚书·周官》曰：六年，五服一朝。(五服，侯、甸、男、来、卫。六年一朝会京师。)又六年，王乃时巡，考制度于四岳，诸侯各朝于方岳，大明黜陟。
《毛诗·小雅》曰：《采菽》，刺幽王也。侮慢诸侯。诸侯来朝，不能锡命。以礼数征会之，而无信义。君子见微而思古焉。(幽王征会诸侯，为合义兵，征讨有罪。既往而无之，是于义事不信也。君子见其如此，知其后必见攻伐，将无救也。) 采菽采菽，筐之筥之。(兴也。菽所以芼大牢而待君子也。羊则苦，豕则薇。笺云：菽，大豆也。采之者，采其叶以为藿。三牲，牛、羊、豕，芼以藿。王飨宾客，有牛俎乃用鉶羹，故使采之。)君子来朝，何锡予之？虽无予之，路车乘马。 (君子谓诸侯也。笺云：赐诸侯以车马，言虽无予之，尚以为薄也。)
《周礼·天官上·宰夫》曰：宰夫之职，掌朝、觐、会、同、宾、客以牢礼之法，掌其牢礼与其陈数。
又《春官上·宗伯》曰：春见曰朝，夏见曰宗，秋见曰觐，冬见曰遇，时见曰会，殷见曰同，(此六礼者，以诸侯见王为文也。六服之内，四方以时分来，或朝春，或宗夏，或觐秋，或遇冬，名殊礼异，更递而遍。朝犹朝也，欲其来之早也。宗，尊也，欲其尊王也。觐之言勤也，欲其勤王之事也。遇犹偶也，欲其若不期而俱至也。时见者，无常期也。诸侯有不顺服者，王将以征讨之事，则既朝觐，王为坛於国外，合诸侯而命事焉。《春秋传》曰 有事而会，不协而盟 是也。殷犹众也。十二岁，王如不巡狩，则六服尽朝。朝礼既毕，王亦为坛，合诸侯以命政焉。所命之政，为王巡狩。殷见四方四时分来，终岁则遍矣。)时聘曰问，殷覜曰视。(时聘者，亦无常期，天子有事乃聘之焉。境外之臣，既非朝岁，不敢渎为小礼。殷覜谓一服朝之岁，以朝者少，诸侯乃使卿以大礼众聘焉。一服朝在元年，七年，十一年终也。)
又《秋官下·大行人》曰：大行人掌大宾之礼、大客之仪，以亲诸侯。(大宾，要服以内诸侯也。大客谓其孤卿也。)春朝诸侯而图天下之事，秋觐以比邦国之功，夏宗以陈天下之谟，冬遇以协诸侯之虑，时会以发四方之禁，殷同以施天下之政，(此六事者，以王见诸侯为文。)时聘以结诸侯之好，殷覜以除邦国之慝，(此二事者，亦以王见诸侯之使来者时为文。)间问以谕诸侯之志，归脤以交诸侯之福，贺庆以赞诸侯之喜，致禬以补诸侯之灾。(此四者，主使臣于诸侯之礼也。间问者，间岁一问诸侯，谓存省之属也。诸侯之志者，言语谕书名其类也，交或往或来者也。赞，助也。致禬，凶礼之吊礼禬礼也。补诸侯灾者，若春秋澶渊之会，谋归宋财。)凡大国之孤，执皮帛以继小国之君。凡诸侯之卿，其礼各下其君二等，以下及其大夫士皆如之。九州之外，谓之蕃国，世壹见，各以其所贵宝为贽。(九州之外，夷服、镇服、藩服也。)凡诸侯之邦交，岁相问也，殷相聘也，世相朝也。(小聘曰问。殷，中也。久无事，语褛殷朝者，及而相聘也。)
《仪礼·觐礼》曰：诸侯觐天子，为宫方三百步，四门；坛十有二寻，深四尺。上介皆奉其君之旗，置於宫，尚左。公、侯、伯、子、男皆就其旗而立。
《礼记·曲礼》曰：天子当依而立，诸侯北面而见天子曰觐。天子当宁而立，诸公东面，诸侯西面曰朝。(诸侯春见曰朝，受挚于朝，受享于庙，生气文也。秋见曰觐，一受之于庙，杀气质也。朝者，位于内朝而序进。觐者，位于庙门外而序入，王南面立于依，宁而受焉。夏宗依春，冬遇依秋。春秋时，齐侯言鲁昭公以遇礼相见，取易略也。觐礼今存朝野，宗遇礼今亡。)诸侯未及期相见曰遇。相见於郤地曰会。诸侯使大夫问於诸侯曰聘。
又《王制》曰：诸侯之於天子也，比年一小聘，三年一大聘，五年一朝。(比年，每岁也。小聘使大夫，大聘使卿，朝则君自行。)天子无事与诸侯相见曰朝。(事谓征伐。)
又《中庸》曰：继绝世，举废国，治乱持危，朝聘以时，厚往而薄来，所以怀诸侯也。
又《经解》曰：聘觐之礼废，则君臣之位失；诸侯之行恶，而背畔侵陵之败起矣。
又《聘义》曰：聘礼，上公七介，侯、伯五介，子、男三介，所以明贵贱也。(此皆使卿出聘之介数也。)介绍而传命，君子於其所尊弗敢质，敬之至也。故天子制诸侯，比年小聘，三年大聘，相厉以礼。使者聘而误，主君弗亲飨食也，所以愧厉之也。诸侯相厉以礼，则外不相侵，内不相陵。此天子之所以养诸侯，兵不用，而诸侯自为正之具也。(比年小聘，所谓岁相问也。三年大聘，所谓殷相聘也。)
《左传·隐公》曰：十一年，滕侯、薛侯来朝，争长。薛侯曰： 我先封。 滕侯曰： 我，周之卜正。薛，庶姓也。我不可以后之。 公使羽父请於薛侯曰： 周之宗盟，异姓为后。寡人若朝於薛，不敢与诸任齿。 乃长滕侯。
又《庄公》曰：虢公、晋侯朝王，王飨醴，命之宥。(王之觐群侯，始则行飨礼，先置醋酒，示不忘古。饮宴则以币物。宥，助也，所以助欢敬之意，言备误也。)皆赐玉五玦，马三匹，非礼也。(双玉为块。)王命诸侯，名位不同，礼亦异数，不以礼假人。
又《庄公》曰：夫礼，所以整民也。故会以训上下之则，制财用之节；朝以正班爵之义，帅长幼之序。
又《文上》曰：穆伯如齐，始聘焉，礼也。(穆伯，公孙教也。)凡君即位，卿出并聘，践修旧好，要结外援，(践犹履行。)好事邻国，以卫社稷。忠信，卑让之道也。忠，德之正也；信，德之固也；卑让，德之基也。
又《宣公上》曰：晋灵公不君。赵宣子骤谏，公患之。使鉏麑贼之。晨往，寝门辟矣。盛服将朝，尚早，坐而假寐。麑退，叹曰： 不忘恭敬，民之主也。贼民之主，不忠；弃君之命，不信。有一於此，不如死矣。 触槐而死。
又《宣公》曰：孟献子曰： 臣闻小国之免於大国也，聘而献物，於是乎有庭实旅百。朝而献功，於是乎有容貌采章嘉淑，而有嘉货。 (献其理国，若征伐之功于牧伯。)
又《襄公》曰：晋侯使韩宣子聘於周，王使请事。对曰： 晋士起将归时事於旅，无他事矣。 王闻之，曰： 韩氏其昌阜於晋乎！辞不失旧。 
又曰：襄二十二年，晋人征朝于郑。(召郑使朝。)郑人使少正公孙侨对，曰： 在晋先君悼公九年，我寡君於是即位。即位八月，而我先大夫子驷，从寡君以朝于执事。执事不礼於寡君，(言朝执事，谦不敢斥晋侯。)寡君惧。因是行也。我二年六月，朝于楚。(因朝晋不见礼，生朝楚心。)晋是以有戏之役，楚人犹，一，竞，而申礼於敝邑。敝邑欲从执事，而惧为大尤，曰： 晋其谓我不共有礼 ，是以不敢携贰於楚。我四年三月，先大夫子蟜，又从寡君以观衅於楚。晋於是乎有萧鱼之役。谓我敝邑，迩在晋国，譬诸草木，吾臭味也，而何敢差池？以大国政令之无常，国家罢病，不虞荐至，无日不惕，岂敢忘职？大国若安定之，其朝夕在庭，何辱命焉？ 
又《昭二》曰：康有酆宫之朝。(酆在始平虖阝县东有灵台，康王于是朝诸侯。)
又《昭四》曰：明王之制，使诸侯岁聘以志业，(志，职也。岁聘以修其职业。)间朝以讲礼，(三年而一朝，正班爵之义，率长幼之序。)再朝而会以示威，(六年而一会，以训上下之则，制财用之节。)再会而盟以显昭明。(十二年而一盟，所以昭信义也。凡八聘，四朝，再会，王一巡狩，盟于方岳之下。)志业於好，讲礼於等，示威於众，昭明於神。
《春秋说题辞》曰：朝者，不占而到。诸侯秉政，尊卑有序。各来朝，讲文德，明礼让，天下法制，四方受度。会者，所以兴德明义，考遗废於天下。
《史记》曰：子贡结驷连骑束帛之币，以聘享诸侯。所至，国君无不郊迎与抗礼者。
《汉书·武纪》曰：元年春正月，朝诸侯王於甘泉宫。
又曰：宣帝甘露二年，呼韩邪单于款五原塞，愿奉国珍朝。三年春，呼韩邪单于朝天子于甘泉宫，汉宠以殊礼，位诸侯王上。赞谒称藩臣而不名，赐以玺绶冠带衣裳，使有司导单于，先行就邸长安，宿长平。上自甘泉宿池阳宫。上登长平坡，诏单于毋谒，诸蛮夷君长王侯迎者数万人，夹道陈。上登渭桥，咸称万岁。
《后汉书》曰：窦融将朝，会於高平，先遣从事问会见仪。适是时，军旅代兴，诸将与三公交错道中，或背使者交私语。帝闻融先问礼仪，甚善之，以宣告百僚，乃置酒高会，引见融等，待以殊礼。
《孟子》曰：诸侯朝天子曰述职。一不朝则贬其爵，再不朝则削其地，三不朝则六师移之。
《白虎通》曰：所以制朝聘之礼何？所以尊君父，重孝道也。夫臣之制君，犹子之事父。欲同臣子之恩，一统尊君，故必朝聘也。谓之聘何？聘者，问也。谓之朝何？朝者，见也。因用朝时见，故谓之朝。
又曰：言诸侯时朝於天子。朝用何月？皆以夏之孟四月。因留助祭。朝礼奈何？诸侯将至京师，使人通会於天子。天子遣大夫迎之百里之郊，遣世子迎五十里之郊矣。
又曰：诸侯以月旦告朔於庙者，缘生以事死。故国君月朔朝宗庙，存神，受政。
又曰：诸侯来朝，天子亲与之合瑞信者，正君臣，重法度也。
《五经异义》曰：古春秋王氏说：闰以正时，时以作事，事以厚生，生民之本於是乎在。不告闰朔，弃时政也；弃时正则不知其所行，故闰月不以朝者。诸侯岁遣大夫之京师，受十二月之政，还藏於太庙。月旦朝庙存神，有司因告曰： 今日当行某政。 至於闰月，丛残馀分之月，无政，故不以朝。经书 闰月犹朝之者 是也。
挚虞《决疑要注》曰：汉制：正会於建始殿；晋制：大会於太极殿，小会於东堂。其会则五时朝服，庭设金石、虎贲、旄头、文衣、绣尾。
《广州记》曰：尉他所都处筑高台，以朝汉室。圆基千步，直峭百丈，螺道登进顶上，朔望拜。号为朝台。
左思《吴都赋》曰：昔夏后氏朝群臣於兹土，而执玉帛者万国。盖先王之高会，四方之轨则也。
