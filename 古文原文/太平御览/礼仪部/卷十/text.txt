○宗庙神主
宗庙
《易·萃卦》曰：王假有庙。(假，至也。王以聚至有庙也。)
又《涣卦》曰：风行水上，涣。先王以享于帝，立庙。
《尚书逸篇》曰：呜呼，七世之庙，可以观德。(天子立七庙，有德之主则为祖宗，其庙不毁，故可观德。)
《毛诗·文王·绵》曰：乃召司空，乃召司徒。俾立室家，其绳则直。缩板以载，作庙翼翼。
又《閟宫》曰：新庙奕奕，奚斯所作。
又《清庙》曰：清庙，祀文王也。周公既成洛邑，朝诸侯，率以祀文王焉。(清庙者，祭有清明之德者之宫也。谓祭文王也。天德清明，文王象焉，故祭之而歌此诗也。庙之言貌也。死者精神不可得而见，但以生时之居，立宫室家貌为之耳。成洛邑，居摄五年时。)于穆清庙，肃雍显相。(于，叹辞也。穆，美。肃，敬。雝，和。相，助也。笺云：显，光也，见也。于乎美哉，周公之祭清庙也！其礼仪敬且和，又诸侯有光明著见之德来助祭。)
《周礼·春官上》曰：小宗伯之职，掌建国之神位，右社稷，左宗庙。
《礼记·曲礼》曰：君子将营宫室，宗庙为先，厩库为次，居室为后。
又《曲礼》曰：问国君之年，长曰能从宗庙社稷之事矣；幼曰未能从宗庙社稷之事也。
又《王制》曰：天子七庙，三昭三穆与太祖之庙而七；诸侯五庙，二昭二穆与太祖之庙而五；大夫三庙，一昭一穆与太祖之庙而三；士一庙，庶人祭于寝。
又《礼器》曰：礼有以多为贵者。天子七庙，诸侯五，大夫三，士一。
又《文王世子》曰：五庙之孙，祖庙未毁，虽及庶人，冠、娶必告，死必赴，不忘亲也。
又《明堂位》曰：山节，藻棁，复庙，重檐，刮楹，达乡，反坫，出尊，崇坫康珪，疏屏，天子庙饰也。(山节，刻欂栌为山也。藻棁画侏儒柱为藻文也。庙，重屋也。重檐，承壁材也。刮，摩也。乡，牖属，谓夹户窗也。每室八窗为四达。反坫，反爵之坫也。出尊，当尊南也。惟两君为好，既献，反爵于其上，礼君尊于两楹之间也。祟，高也。康读为亢龙之亢。屏谓之树，今思也，刻之为云气虫兽，如今阙上为之矣。)
又《杂记》曰：成庙则衅之，其礼：祝宗人、宰夫、雍人，皆爵弁纯衣。雍人举羊升屋，中屋南面，刲羊血流于前，乃降。门、夹室，皆用鸡。凡宗庙之器，其名者，成则衅之以豭豚。
又《祭法》曰：天下有王，分地建国，置都立邑，设庙、祧、坛、墠、而祭之，乃为亲疏多少之数。是故王立七庙，一坛一墠。曰考庙，曰王考庙，曰皇考庙，曰显考庙，曰祖考庙，皆月祭之；远庙为祧，有二祧，享尝乃止；去祧为坛，去坛为墠，坛墠有祷焉祭之，无祷乃止；去墠曰鬼。诸侯立五庙，一坛一墠。曰考庙，曰王考庙，曰皇考庙，皆月祭之；显考庙，祖考庙，享尝乃止；去祧为坛，去坛为墠，坛墠有祷焉祭之，无祷乃止；去墠为鬼。大夫立三庙二坛。曰考庙，曰王考庙，曰皇考庙，享尝乃止；显考祖考无庙，有祷焉，为坛祭之；去坛为鬼。适士二庙一坛，曰考庙，曰王考庙，享尝乃止；显考无庙，有祷焉，为坛祭之；去坛为鬼。官师一庙，曰考庙，王考无庙而祭之，去王考为鬼。庶士、庶人无庙，死曰鬼。(庙之言貌也。宗庙者，先祖之尊貌也。桃之言超也，超上意也。封上曰坛，除地曰墠。《书》曰：三坛同墠。)
又《中庸》曰：武王缵大王、王季、文王之绪，壹戎衣而有天下，身不失天下之显名。尊为天子，富有四海之内。宗庙飨之，子孙保之。
又《祭法》曰：天下有王，分地建国，置都立邑，设庙、祧、坛、墠而祭之。
《左传·桓公》曰：宋华父督已杀孔父，而杀殇公，召庄公于郑而立之，以亲郑，以郜大鼎赂公。夏四月，取郜大鼎于宋。戊申，纳于太庙，非礼也。
又《桓公》曰：清庙茅屋。(以茅饰屋，著俭也。清庙，肃然清静之称。)
又《僖上》曰：震夷伯之庙，罪之也。于是展氏有隐慝焉。
又《文公下》曰：太室之屋坏，书不恭也。
又《成公三年》曰：甲子，新宫灾，三日哭。(宣公神主新入庙，故谓之新宫。书 三日哭 ，善得礼，宗庙亲之，神灵所凭，居而遇灾，故哀而哭之。)
又《襄二》曰：吴子寿梦卒，临于周庙，礼也。(周庙，文王庙也。周公出文王，故鲁立其庙也。)凡诸侯之丧，异姓临于外，同姓临于庙。是故鲁为诸姬，临于周庙。
《公羊传·文公》曰：世室屋坏。世室者何？鲁公之庙也。周公称太庙，鲁公称世室，群公称宫。
《穀梁传·成公》曰：新宫灾，三日哭。新宫者，祢宫也。(祢，父也。成公之父宣公之宫也。)
《孝经》曰：宗庙致敬，不忘亲也。
又曰：为之宗庙，以鬼享之。(宗者，尊也。庙者，貌也。先祖之尊貌所居中宫何？以为人死精魂归乎天，形体不藏，存之即存，不存则亡，明先祖神死依人也。)
《孝经援神契》曰：庙所以尊祖也。
《论语·八佾》曰：子入太庙，每事问。或曰： 孰谓邹人之子知礼乎。入太庙，每事问。 子闻之曰： 是礼也。 
《家语》曰：孔子在齐，景公造焉。左右白曰： 周使至，言先王庙灾。 景公曰： 何王庙？ 孔子曰： 此必厘王庙。夫厘变文武之制，而作玄黄华丽之饰，故天殃其庙焉。 有顷，左右报所灾者厘王庙。景公曰： 善哉！圣人之智过人远矣。 
又曰：孔子曰： 吾于甘棠，见宗庙之敬也甚矣。思其人，犹爱其树；尊其人，必敬其道也。 
《史记》曰：秦始皇巡陇西北地，出鸡头山，过回中，(应劭曰：回中在安定高平。孟康注曰：回中在北地。)作信宫渭南。更命信宫为极庙，象天极。庙道通骊山，作甘泉，前殿筑甬道。
又曰：高祖崩，群臣皆曰： 高祖起细拨乱，令郡国诸侯各立高祖庙，以岁时祠。及孝惠五年，思高祖之悲乐沛，以沛宫为高祖原庙。(徐曰：《光武纪》曰： 上幸丰，相高祖于原庙。 骃谓：原，再也。先既已立庙，今又拜立，故谓之原也。)
《汉书》曰：惠帝为东朝长乐宫。及间往，数跸烦民，作复道。方筑武库南。叔孙通奏事，因请间曰： 陛下何自筑复道高帝寝，衣冠月出游高庙？子孙奈何乘宗庙道上行哉？ 惠帝惧曰： 急坏之。 通曰： 人主无过举。今已作，百姓皆知之。愿陛下为原庙渭北，衣冠月出游之，益广宗庙，大孝之本。 上乃诏有司立原庙。惠帝尝出游离宫，通曰： 古者有春尝果，方今樱桃熟，可献，愿陛下出。因取樱桃献宗庙。 上许之。诸果献由此兴。
又曰：文帝作顾城庙。(服虔曰：庙在长安城南。文帝作，还顾见城，故名之。应劭曰：文帝自为之。制度界狭、若顾望而成，故曰顾城。贾谊曰：目顾城之庙为天下，太宗与汉无极。或曰地名也。如淳曰：身存而为庙，若《尚书》 顾命 也。高祖庙曰原庙，文帝庙曰顾城庙，景帝庙曰德阳，武帝庙曰龙渊，昭帝庙曰徘徊，宣帝号里裎，元帝庙曰长寿，成帝庙曰成阳。)
又曰：梅福上书谏曰： 武王克殷，未下车存五帝之后。封殷于宋，绍夏于杞，明著三统，示不独有也。是以姬姓半天下。迁庙之主出于户，所谓存人自立也。
又曰：宣帝即位，尊孝武庙为世宗。所行巡狩，郡国皆立庙，告祠世宗庙。有白鹤集后庭，以立世宗庙告祠。孝昭寝，有雁五色集殿前，西河筑世宗庙，神光兴于殿旁。有鸟曰鹤，前赤后青，神光又兴于房中，如烛状。广川国世宗庙殿上有锺音，房卢大开，夜有光，殿上尽明。
又曰：王莽以宗庙未修，张邯说莽曰： 德盛者文缛。宜崇其制度，宣示海内，且令万世之后，无以复加也。 莽乃博征天下工匠、诸图画及吏民，以义入钱穀助作者，骆驿道路。坏彻城西苑中，建章、承光、包阳、大台、储元宫及平乐、当路、阳禄馆，凡十馀所，取其材瓦，以起九庙。
《帝王世纪》曰：汉景帝庙名德阳，宣帝庙名里裎，武帝庙名龙渊，文帝庙名顾成，昭帝庙名徘徊。
《东观汉记》曰：中元元年十月，甲申，使司空冯鲂告祠高祖庙，吕太后不宜配食，以薄太后配。迁吕太后于园，四时止祭。
又曰：永初六年，皇太后入宗庙，与世宗庙与皇帝交献荐，如光烈皇后故事。
又曰：建初四年八月，上以公卿所奏明德皇后在世神庙坐位驳议示东平宪王苍，苍上言： 文、武、宣、元袷食高庙，皆以后配，先帝所制，典法设张。《大雅》曰： 昭哉来御，从其祖武。 又曰： 不愆不忘，率由旧章。 明德皇后宜配孝明皇帝。 
袁山松《后汉书》曰：天子自洛阳迁都长安。初，长安遭赤眉乱，宫室焚尽，惟有高庙，遂居之。
《汉杂事》曰：光武弃天下，以再受命，复汉祚，更起庙，称世祖。孝明临崩，遗诏遵俭，无起寝庙，藏主于世祖庙，孝章不敢违。是后遵奉藏世祖庙，如孝明之礼，而园陵皆自起寝，孝明庙曰显宗，孝章曰肃宗。是后踵前，孝和为穆宗，孝安曰敬宗，孝顺曰恭宗，孝桓曰威宗。今洛阳诸陵，皆晦望二十四气伏社蜡及四时上饭，太官送用物，园令食监典省。其亲陵一所，宫人随鼓漏理被枕、具盥水、陈严具天子以正月五月供毕后，上原陵，以次周遍，公卿百官皆从。四姓小侯诸家妇，凡与先君有瓜葛者及诸侯王大夫、郡国计吏、匈奴朝者、西国侍子皆会。尚书官属西除下在先帝神坐后，大夫计吏皆当前，下占其郡国穀价、四方改异，欲先帝魂神具闻之也。遂于亲陵各赐计吏而遣之。
《魏书》曰：辛酉，有司奏造二庙，立文皇帝庙，与高祖合祭，亲尽以次毁。特立武皇帝庙，四时享祀，为魏太祖，万载不毁。
《吴录·地理志》曰：会稽有禹庙，始皇配食。王郎为太守，黜之。
王隐《晋书》曰：太康十年，太庙成，迁神主于新庙，赐王公以下至司马督子弟官，赐作庙者帛。
《帝王世纪》曰：汉景帝庙名德阳，宣帝庙名里裎，武帝庙名龙渊，文帝庙名顾成，昭帝庙名徘徊。
《汉晋阳秋》曰：武帝改营太庙，南致荆山之木，西采华山之石，铸铜柱十二，涂以黄金，镂以百物，填以丹青，缀以珠玉。
《晋书·礼志》曰：武帝太始三年，有司奏置七庙，诏宜权立一庙。群臣议：上古清庙一宫，周制七庙，舜承尧禅，受终文祖，则虞氏不改唐庙。因仍旧宫，可依有虞故事。
《宋书·礼志》曰：晋太始二年，有司奏天子七庙，宜如礼营建。帝重其役，诏宜权立一庙。于是群臣议奏，上古清庙一宫，尊远神祗。逮至周室，制为七庙，以辨宗祧。圣旨深弘，远迹上世。
《后魏书》曰：武定六年二月，将营齐献武王庙，议定室数形制。兼度支尚书崔昂等议：按《礼》，诸侯五庙，太祖亲庙四。今献武王为始封之君，便是太祖，既通在亲庙，不容立五室。且帝王亲庙，亦不过四，今宜四室，二间两头一颊室，厦头徘徊鸱尾。又按《礼图》，诸侯庙止开南门，而二王后附。《祭仪注》云，执事者列于庙东门之外。既有东门，明非一门。献武礼数既隆，备物殊等，惟据今庙宜开四门，内院南面开三门，馀及外院四面皆一门。
《齐书·礼志》曰：世宗梦太祖曰： 宋氏诸帝尝在太庙，从我求食，可别为吾祠。 上乃敕豫章王妃庾氏，四时还青溪宫旧宅处内舍堂，奉祠二帝二后，牲牢服章，用家人礼。
《晋起居注》曰：武帝太安中诏曰：往者，仍魏氏旧庙处立庙，既壅翳不显，材木弱小，至今中间有跌桡之患。今当修立，不宜在故处。太仆寺南临甬道，地形显敞，更于此营之，主者依典礼施行。
《晋书》曰：桓玄篡，问众曰： 朕其败乎？ 曹靖之对曰： 神怒人怨，臣实惧焉。 玄曰： 人或可怨，神何可怒？ 对曰： 移晋宗庙，飘泊无所，大楚之祭，不及于祖，此其所以怒也。 
《白虎通》曰：礼圣王所以制宗庙何？曰生死殊路，故敬鬼神而远之。所以有屋何？所以象生之居。
又曰：臣待放于郊，君不绝其禄者，以其禄三分之一与其妻长子，使得祭其宗庙。赐之环即还；赐之玦则去。
又曰：王者立宗庙何？缘生以事死，敬亡若事存，欲立宗庙而祭之，此孝子之心，所以追继养也。
《释名》曰：庙，貌也。先祖形貌所在。寝，寝也，所寝息也。
《三辅故事》曰：光武至长安，宫阙烧尽，徙都洛阳，取十二陵合为高庙，作十二室。太常卿一人，别治长安，主知齐祠事，谓之高庙。
《汉武故事》曰：宣帝立孝武庙于河东。告祠日，见一人骑马，马异于常马，持尺一札，赐将作函，文曰： 汝绩克成，赐汝金一斤。 因忽不见，札乃变为金一斤。
《蜀王本纪》曰：禹生于石纽，禹母天珠孕禹，坼副而生禹于涂山，娶妻生子名启。于今涂山有禹庙，亦为其母立庙。
《三辅黄图》曰：王莽于长安城南作九庙。
又曰：太上皇庙在长安香街南。
《墨子》曰：昔三苗大乱，天命殛之，雨血三朝，龙生于庙。
《说苑》曰：卫孙文子问王孙贾曰： 吾先君之庙小，欲更之，可乎？ 对曰： 古之君子以俭为礼，今之君子以大易之。 
桓谭《新论》曰：王莽起九庙，以铜为柱，甍带金银，错镂其上。
王婴《古今通论》曰：夏曰世室，世世祭祀之也。殷曰重屋，重夏为屋四霤。周曰宗庙，尊其生存之貌，示不死之，故致之于更。
《楚辞·天问·序》曰：屈原放逐，彷徨山泽，仰天叹息。楚有先王之庙及公卿祠堂，图画天地山川神灵，琦玮谲诡，及古贤圣怪物行事。周流罢倦，休息其下，仰见图画，因书其壁，呵而问之。
《晋诸公赞》曰：王凌字彭祖，为幽州刺史。寻洛阳破，后承制建行台，以宗庙焚毁，设坛望祀七室及功臣配食。
○神主
《礼记·曲礼》曰：措之庙，立之主，曰帝。
又《檀弓下》曰：爱之斯录之也，敬之斯尽其道焉耳。重，主道也。殷主缀重焉，(缀，连也。殷人作主而连其重，悬诸庙也。)周主撤重焉。
又曰：曾子问曰： 丧有二孤，庙有二主，礼也？ 孔子曰： 天无二日，国无二王。尝禘郊社，尊无二上。未知其为礼也。昔者，齐桓公亟举兵，作伪主以行。及反，藏诸祖庙。庙有二主，自桓公始。 
《礼记外传》曰：人君既葬之后，日中虞祭，即作木主以存神。(未葬以前，悬重于庭以代主也。)庙主用木者，木落归本，有始终之义。(人之生也，无不死。木生于亥又落于亥，是归本也。)天子庙主长尺二寸，诸侯一尺。四向孔穴，午达相通。(漆书谥号曰神主。)葬后孝子心目无所睹，故用以主其神也。
《公羊传·文公》曰：二年，丁丑，作僖公主。虞主用桑，练主用栗，作僖公主不时也。
《左传·庄公》曰：先君桓公命我先人，典司宗祏。(桓公，郑始受封君也。宗祏，宗庙中藏主石室。言已世为宗庙守臣。)
又《文公》曰：葬僖公，缓也作主，非礼也。凡君薨，卒哭而祔，祔而作主，特祀于主。(户柩已远，孝子思慕，故造木主立几筵焉。)丞尝禘于庙。
又《昭五》曰：使祝史徒主祏于周庙，告于先君。(祏，庙主石室。周庙，厉王庙也。)
《论语·八佾》曰：哀公问社於宰我。宰我对曰： 夏后氏以松，殷人以柏，周人以栗。 
《五经异义》曰：谨按：大夫以石为主，礼无明文。大夫、士无昭穆，不得有主。今山阳民俗，祀有石主。
又曰：《春秋左氏传》曰：徙主石于周庙。言宗庙有郊宗，石室所以藏栗主也。虞主所藏，无明文也。
又曰：今《公羊》说，卿大夫士非有土、子民之君，不得禘袷，序昭穆，故无木主。大夫束帛依神，士结茅为丛。
又曰：《论语》，哀公问社于宰我。宰我答： 夏后氏以松，夏人都河东，河东宜松也；殷人以柏，殷人都亳，宜柏也；周人以栗，周人都沣镐，沣镐宜栗也。 
《五经要义》曰：木主之状，四方，穿中央以达四方。天子长尺二寸，诸侯长尺，皆刻陲褛背也。
又曰：主者，神象也。凡虞主用桑，桑犹丧也，丧礼取其名。练主用栗，栗者，敬也，祭礼取其恭。
《五经通义》曰：诸侯会天子，则以方明为主。觐礼云：明，木也。其形四方六面，上玄下黄，东青南赤，西白北黑。方明者，上下四方，神明之象也。
谢承《后汉书》曰：赤眉盆子去长安，西入右扶风。邓禹至长安中昆明池，率诸将齐戒，择吉日入城，谒高帝庙，修礼祠祭，劳赐吏士。因收十二帝神主，以故高庙郎来辅守南庙，令行京兆尹承事桉行扫除诸园陵，为置卒吏奉守焉。遣铺奉主诣京师。
王隐《晋书》曰：李裔字宣伯，父敏，为公孙度所迫，浮海莫知所终。裔以父母不知存亡，设木主以奉之，由是发名。
《晋起居注》曰：孝武太元二十年，简文皇帝宣太后正号，神主移庙。戊寅，口诏：移神主可停前后鼓吹。
挚虞《决疑要注》曰：庙主藏于户外西墉之中。有石函，名曰宗祏。古者帝王出征，于车载迁庙之主及社主以行。秦汉魏不载主也。
《唐书》曰：祔顺宗于庙，迁中宗神主于夹室。有司以中宗为中兴之君，当百代不迁。宰臣召史官蒋武问之，武对曰： 中宗以弘道元年于高宗柩前即位，时春秋已壮矣。及母后篡夺，神器潜移。其后赖张柬之等同谋，国祚再复。此盖同于反正，恐不得号为中兴之君。凡非我失之，自我复之，谓之中兴，汉光武、晋元帝是也。自我失之，因人复之，晋孝惠、孝安是也。今中宗与惠、安二帝事同，即不可为不迁主矣。 
《白虎通》曰：祭所以尸主何？本神无方，孝子以主系心。
又曰：所以虞而立主何？孝子既葬，曰中反虞，念亲已没，棺柩已去，怅然失望，彷徨哀痛，故设桑主以虞，所以慰孝子之心，虞安其神。所以用桑者，始与神相接。三王俱以桑。
《说文》曰：祏，宗庙主也。《礼》郊宗石室。一曰大夫以石为主。从示，从石，石亦声也。
