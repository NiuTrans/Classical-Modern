○拜
《说文》曰：拜，首至地也。
《尚书·舜典》曰：帝曰： 俞，咨垂，汝作共工。 垂拜稽首，让於殳斨。帝曰： 俞，咨益，汝作朕虞。 益拜稽首，让於朱虎熊罴。帝曰： 俞，咨伯，汝作秩宗。 伯拜稽首，让於夔龙。
又《大禹谟》曰：帝曰： 禹，官占，惟先蔽志，昆命於元龟。朕志先定，询谋佥同，鬼神其依，龟筮叶从，卜不习吉。 禹拜稽首，固辞。
又《大禹谟》曰：益赞於禹曰： 惟德动天，无远弗届。满招损，谦受益，时乃天道。 禹拜昌言曰： 俞。班师振旅。 
又《益稷》曰：皋陶拜手稽首，飏言曰： 念哉……。 
《周礼·春官下·大祝》曰：大祝辨九拜：一曰稽首，二曰顿首，三曰空首，四曰振动，五曰吉拜，六曰凶拜，七曰奇拜，八曰褒拜，九曰肃拜，以享右祭祀。(稽首，拜头至地也。顿首，头叩地。空首，拜头至手，所谓拜手也。吉拜，拜而后稽颡，谓齐衰不杖以下者也。言吉者，此殷之凶拜，周以其与顿首相近，故谓之吉拜云。凶拜，稽颡而后拜，谓三年服者也。杜子春云：奇读为奇偶之奇。谓先屈一膝雅拜是也。或云奇读倚，倚拜谓持节持戟拜，身倚之以拜也。郑大夫云：动读为董，书亦或为董。振董，以两手相击也。奇拜谓一拜也。褒谓报，报再拜是也。郑司农云：褒拜，今时持节拜也。肃拜但俯身下手，今时揖是也。介者不拜，故曰为事敢肃使者。玄谓振动战慄，变动之拜也。《书》曰：王色变，一拜，答臣下也。再拜，礼神与尸享献也。谓朝献馈献也。右读为侑。侑劝尸食而拜。)
《礼记·曲礼》曰：侍食於长者，主人亲馈，则拜而食；主人不亲馈，则不拜而食。(以其礼於己不隆也。)
又《曲礼》曰：君言至，则主人出拜君言之辱。使者归，则必拜送於门外。介者不拜，为其拜而莝拜。(莝则失容节。莝犹诈也。)
又《曲礼下》曰：士有献於国君。问之，曰： 安取彼。 再拜稽首而后对。
又《檀弓上》曰：孔子曰： 拜而后稽颡，颓乎其顺也；稽颡而后拜，颀乎其至也。 (颓、颀，恳至也。此俱丧拜时人行之异礼。)
又《内则》曰：凡拜，男尚右手，女拜尚左手。(郑玄注曰：左阳右阴。)
《左传·僖公》曰：王使宰孔赐齐侯胙，(胙，祭肉。尊之此二王后。)曰： 天子有事於文、武，使孔赐伯舅胙。 (天子谓异姓诸侯曰伯舅。)齐侯将下拜，孔曰： 且有后命。天子使孔曰： 以伯舅耋老，加劳，赐一级，无下拜。  (七十曰耄。级，等也。)对曰： 天威不违颜咫尺，(言天监察不远，威严常在颜面之前。八寸曰咫。)小白，余敢贪天子之命无下拜，(小白，齐侯名。余，身也。)恐陨越於下，(陨越，颠坠也。扬天王居上，故言恐颠坠于下。)以遗天子羞。敢不下拜？ 下，拜，登，受。
又《僖中》曰：公子赋《河水》，公赋《六月》。赵衰曰： 重耳拜赐。 公子降，拜，稽首。公降一级而辞焉。衰曰： 君称所以佐天子者命重耳，重耳敢不拜？ 
又《文上》曰：公如晋，及晋侯盟。晋侯飨公，赋《菁菁者我》。(《菁菁者我》，《诗·小雅》，取其 既见君子，乐且有仪。 )庄叔以公降，拜曰： 小国受命於大国，敢不慎仪；君贶之以大礼，何乐如之。抑小国之乐，大国之惠也。 侯降辞，登，成拜。公赋《嘉乐》。(《嘉乐》，《诗·大雅》，取 显显令德，宜民宜人，受禄于天。 )
又《成公九年》曰：季文子如宋致女，复命。公享之，赋《韩弈》之五章。(《韩奕》，《诗·大雅》篇名。其五章言蹶父嫁女於韩，后为女相所居，莫如韩乐。文子喻鲁侯有蹶父之德，宋公如韩侯，宋土如韩乐。)穆姜出於房，再拜曰： 大夫勤辱，不忘先君，以及嗣君，施及未亡人。(穆姜，伯姬母，闻文子言宋乐，喜而出谢其行劳。妇人夫死，自称未亡人。)先君犹有望也。(言先君亦望文子之若此。)敢拜大夫之重勤。 又赋《绿衣》之卒章而入。(《绿衣》，《诗·邶风》也。取其 我思古人，实获我心 ，喻文子言得己意。)
又《襄四年》曰：穆叔如晋，报智武子之聘也。晋侯享之，金奏《肆夏》之三，不拜；(《肆夏》，乐曲名。)工歌《文王》之三，又不拜；歌《鹿鸣》之三，三拜。韩献子使行人子员问之。对曰： 《三夏》，天子所以享元侯也，使臣弗敢与闻。《文王》，两君相见之乐也，使臣不敢及。《鹿鸣》，君所以嘉寡君，敢不拜嘉？(嘉者，以叔孙为嘉宾，故歌《鹿鸣》之诗，取其 我有嘉宾 也。叔孙奉君命求嘉，叔孙乃所以嘉鲁君。)《四牡》，君所以劳使臣也，敢不重拜？《皇皇者华》，君教使臣曰： 必谘於周。 (《皇皇者华》，君遣使臣之诗也。言中臣奉使能辉光君命，如华之皇皇然。又当咨于忠信，以补已不及也。)臣闻之：访问於善为咨，咨亲为询，咨礼为度，咨事为诹，咨难为谋。臣获五善，敢不重拜？ (五善谓咨、询、度、诹、谋也。)
又《襄二》曰：公使厚成叔吊於卫曰： 寡君使瘠，闻君不抚社稷而越在他竟，若之何不吊？ 卫人使太叔仪对，曰： 群臣不佞，得罪於寡君，寡君不以即刑，而悼弃之。君不记先君之好，辱吊群臣，敢拜君命之辱，重拜大贶。 
又《昭四》曰：初，楚恭王无冢適，有宠子五人，无適立焉。乃大有事於群望，而祈曰： 随神择於五人者，使王社稷。 乃遍以璧见於群望，曰： 当璧而拜者，神所立也，谁敢违之。 既，乃与巴姬密埋璧於大室之庭，(巴姬，恭王妾。太室，祖庙。)使五人齐，而长幼入拜。(顺长幼以次拜也。)康王跨之，灵王肘加焉，子干、子哲皆远之。王平弱，抱而入，再拜，皆厌纽。
《孝经右契》曰：制作孝经道备，使七十人弟子向北辰星而声折。孔子绛单衣，向星而拜。
《论语·子罕》曰：拜下，礼也。今拜乎上，泰也。虽违众，吾从下。(臣祭於君，酬酢授爵，当拜於堂下。时臣骄泰，故拜於堂上。)
又《乡党》曰：康子馈药，拜而受之。曰： 丘未达，不敢尝。 (馈，进也。拜、受敬也。未知其故，故不敢尝，礼也。)
《家语》曰：子贡曰：孔子为大司寇，国厩焚，有违火来者，则拜。士一，大夫再。曰： 其来者，亦相吊之道。吾为有司，故拜之。 
《尔雅》曰：启，跪也。(郭璞注曰：小跪也。)
《方言》曰：东齐、青、岱、北燕之郊，跪谓长骛。(郭璞注曰：今东郡人亦呼长跪为长鹜。)
《释名》曰：跪，危也，两膝隐地，体危倪也。跽，忌也，见所敬者，不敢自安也。拜於丈夫为跌，跌然屈折，下就地也；於妇人为扶，自相扶而上下也。
《汉书》曰：武帝幸不其，(如淳曰：其音基。不其，山名，因以为县。)祠神人於交门宫，(应劭曰：神人、蓬莱仙人之属也。琅琊县有交门宫，武帝所造。)若有向。坐拜者。作《交门之歌》。
又曰：刘章已杀吕产，帝令谒者持节劳章。章欲夺节，谒者不肯。章乃从与载，因节信驰斩长乐卫尉吕更始，还入比军。复报太尉勃，起拜贺。
又曰：大将军卫青既益尊，姊为皇后，然汲黯与亢礼。或说黯曰： 自天子欲令群臣下大将军，大将军尊贵诚重，君不可以不拜。 黯曰： 夫以大将军有揖客，反不重耶？ 
又曰：何武徙京兆大尹。二岁，坐举方正。所举者召见，槃辟雅拜，有司以为诡众虚伪，武坐左迁楚内史。
又曰：朱博为琅琊太守，门下掾贡遂，耆老大儒，教授数百人，拜起舒迟。博出，教告主簿： 贡先生不习吏礼，主簿且教拜起，闲习乃止。 
又曰：张禹疾，车驾自临问之。上亲拜禹床下。禹小子未有官，上临候禹，禹数视其小子，上即拜禹之小子为黄门郎给事中。
《东观汉记》曰：耿恭於疏勒城穿井，十五丈不得水。恭乃正衣服，向井再拜，为吏士祷水。身自率士挽笼，有飞泉涌出，大得水。吏士惊喜，皆称万岁。
又曰：陈遵为大司马护军，使匈奴，过辞於王丹。临诀，丹谓遵曰： 俱遭世反覆，惟我二人为天地所贵。今子当之绝域，无以相赠，赠子以不拜。 遂揖而别。遵甚悦之。
又曰：司徒侯霸欲与王丹定交，丹被征，霸遣子昱往。昱道遇丹，拜於车下。丹答之。昱曰： 家公欲与君投分，何为拜子孙耶？ 丹曰： 君房有是言，王丹未之许。 
又曰：魏霸为光禄大夫。霸妻死，长兄伯为霸娶妻，送至官舍。霸笑曰： 儿子备具，何空养他家姥为？ 即自入拜其妻，手奉案前。因跪曰： 夫人视老夫复何中直而空失计义，不敢相屈。 即拜而出。妻惭，求去，遂送还之。
《后汉书》曰：北匈奴遣使求和亲，显宗遣郑众持节使匈奴。众至北庭，虏欲令拜，众不为屈。单于大怒，围守闭之，不与水火，欲胁服众。众拔刀自誓，单于恐而止。乃更发使，随众还京师。
华峤《后汉书》曰：郑众使匈奴，欲令众拜，不为屈。相议复欲遣众，众曰： 今往匈奴，必恐取胜於臣。臣不忍持大汉节对毡裘跪拜。 明帝收系廷尉狱。
《献帝春秋》曰：董卓自号太师，御史中丞以下皆拜。初，皇甫嵩与卓争雄，后嵩为中丞，见卓，拜车下。卓曰： 可以服未？ 嵩曰： 安知明公乃至於是。 卓曰： 鸿鹄固有远志，但燕雀不知耳。 嵩曰： 昔与明公俱鸿鹄，独明公今为凤凰。 卓笑曰： 卿早服，可得不拜也。 
《汉杂事》曰：韦玄成让侯，诏书不听，引拜之也。
又曰：马援与梁统友善，统子虎贲中郎将松往候援。援小疾病，松拜床下。援於床上坐视，不为礼。左右曰： 松贵，不当礼耶？ 曰： 我乃松父友，虽贵，奈何失礼。 
《典略》曰：太子尝请文学，酒酣，坐，忻命夫人甄氏出拜坐。众人皆伏，而刘桢独平视。太祖闻之，收桢，减死。
胡冲《吴历》曰：孙策系豫章，先遣虞翻说华歆。歆葛巾迎策。策谓歆： 府君德望，远近所归。策年幼稚，宜修子弟之礼。 便向歆拜。
《魏志》曰：鲁国孔融，高才倨傲，年在纪、群之间。先与纪友，后与群交，更为纪拜，由是显名。
《魏志》曰：常林年七岁，有父党造门，问林曰： 伯先在不？汝何不拜？ 对曰： 对子字父，何拜之有？ 
又曰：晋宣王以常林乡邑耆德，每为拜。或谓林曰： 司马公贵重，君宜止之。 林曰： 司马公自欲敦长幼之序，为后生法。贵、非吾之所畏也，拜、非吾之所制也。 言者踧而退。
《蜀志》曰：先主为汉中王，许靖为太傅，丞相诸葛亮皆为之拜。
又曰：伊籍随先主入益州，东使吴。孙权闻其才辩，欲逆折以辞。籍适入拜，权曰： 劳事无道之君。 籍即对曰： 一拜一起，未足为劳。 
《吴志》曰：朱冶领吴郡，举孙权为孝廉，后权历位上将。及为吴王，冶每见，权常亲迎，执板交拜。
又曰：人诬楼玄谤讪政事，华覈上疏，乞玄自新。孙皓疾玄名声，复徙玄及子男据，付交趾将张并，使以战自效，阴别敕并令杀之。据到交趾，病死。玄一身随并，讨贼持刀，见并辄拜，并未忍杀。会并暴疾卒，玄殡敛并，於器中见敕书，还便自杀耳。
王隐《晋书》曰：何曾为司徒，与高、郑二公将见。文帝曾在中央，独先拜。
《汉晋春秋》曰：晋公既进爵为王，太尉王祥、司徒何曾、司空荀顗并请诣谒。顗谓祥曰： 相王尊重，何侯既已书敬，今日便当相率而拜，无所疑也。 祥曰： 相国势位诚为尊贵，然要是魏之宰相。吾等魏之三公，公、王相去一阶而已，班例大同。安有天子三司可辄拜人者？损魏朝之望，亏晋王之德，君子爱人以礼，吾不为也。 及入，顗遂拜，而祥独长揖。帝曰： 今日方知君见顾之重矣。 
《晋书》曰：潘岳性轻躁，趋世利，与石崇谄事贾谧。每候其出，与崇辄望尘而拜。
《晋中兴书》曰：王猛少贫贱，鬻畚为事。尝至洛阳货畚，有一人於市买其畚，云： 家近在此也，随我去取直。 猛随去。忽至深山中，此人语 且住树下，当先启导。 须臾，猛进，见一公踞胡床，发悉白，侍从十许人，有一人引猛云： 大司马公。 猛因拜老公。公曰： 王公何缘拜？ 即十倍酬畚直，遣人送猛出山。既出岭视，乃嵩高山。
《晋中兴书》曰：显宗尝使太常丞张放归胙於王导，诏无下拜。导不敢当，辞以疾。初，显宗幼冲，见导恒拜。
《晋诸公赞》曰：司马骏镇西戎，既薨，每见其碑，读者无不拜之。
《后魏书》曰：沈文秀为慕容白曜攻之，长围数匝。自夏至秋，始克。文秀取所持节衣冠，俨然坐齐内。乱兵入，文秀厉声数四，身见执而裸送于白曜。曜左右令拜，文秀曰： 各二国大臣，无相拜之礼。 
《曹瞒别传》曰：沛国桓邵亦轻太祖。邵避难交州，得出，首拜谢于庭中。太祖曰： 跪可解死耶？ 遂杀之。
《郭太别传》曰：乡人见太，皆于床下拜。
《郑玄别传》曰：建安元年，自徐州还高密，道遇黄巾贼数万人，见玄皆再拜。
《樊英别传》曰：英尝病卧便室中，英妻遣婢拜问疾。英下床答拜。陈寔问英： 何答婢拜？ 英曰： 妻，齐也，共奉祭祀。礼，无往而不反。 
《荀氏家传》曰：魏文帝在东宫，武帝谓曰： 荀公为人之师表也，汝当尽礼敬之。 荀曾病，世子问疾，拜床下。
《三辅决录》曰：孟他字伯郎。灵帝时，中常侍张让专朝。让监奴典任家计，他殚家财赂监奴，共结亲厚。积年，众奴心惭，问他所欲。他曰： 欲得汝曹拜。 奴等皆许诺。时宾客求见让者，门车常数百乘，或累日不得过。他最后往，众奴以其至，皆迎而拜之，将他车骑入。众人大惊，谓他与让善，争以珍物遗他。他得，尽以赂让。让大喜。后以葡萄酒遗让，即拜梁州刺史。
《燕书》曰：皇甫真字楚季。邺城失守，秦王初入，临前殿宴群臣。数百人皆集东掖门，见侍中王猛来，真等望马首拜之。明日，更见真，乃卿猛。猛曰： 昨拜朝，卿何恭慢之相违。 真答曰： 卿昨为贼，朝是国士。吾冥拜贼，而卿国士，亦何所怪也？ 猛嘉之。
《韩子》曰：礼者，所以貌情也。中心怀而不谕，故疾趋卑拜以明之。
《燕丹子》曰：田先主见太子，太子侧阶而迎，迎而再拜。
《贾谊书》曰：受计之礼，主所亲拜者二：闻生民之数则拜之，闻登穀则拜之。
《郭子》曰：陶公自上流来(陶侃，字士衡。)赴苏峻之难，含怒於庾公。庾公谓必戮已，进退无计。温公乃劝诣陶公： 卿但径拜，必无他。我为卿保之。 庾殊未了，而不得不往，乃从温言诣陶，至便拜。庾风姿雅润，陶见拜，不觉自起，止之曰： 庾元规何缘拜陶士衡？ 
江统祚《谒拜议》曰：以为诸郡吏都无太守伯叔兄敬者，近臣君服，斯服。然则朝幹佐以下，左右者可从君而拜，君所拜统士。古者见，宾主皆拜，今日非君臣上下，则不拜。君之新亲者，惟幹佐小吏则可，君拜，斯拜矣。君之诸父无道，谓之事甲辰。仪：臣见诸王直恭敬而已，无鞭板拜揖。虽於皇帝，为诸祖诸父，其义皆同。又河南河内诸郡吏，前后亦为太守伯叔兄谒拜者，其比甚众矣。
尚书逸令曰：卞壸等奏： 三代以来，记籍礼经无拜臣之制，惟汉成帝拜张禹，庸主凡臣，不足为轨。先帝拜司徒导，以元皇兴自蕃国。布衣之交，拜，在人臣之故。师而不改，以君拜臣，大教有违，事应改正。 太后又诏曰： 帝幼少，宜一遵先帝。 壸等又固争云云： 臣期不奉诏。 又反覆，乃从外奏。成帝拜王公，时议曹疑於仪注。博士杜瑗及陈舒议： 礼无以君拜臣下也。小会崇谦，非臣下所知，无在仪注之制。 张闱受侯，不拜。国太妃表云：昔为晋陵内史，在东海国封内。时世孙幼小，太妃秉政，前内史迁授除拜日，及当之官，皆上疏拜图，执纯臣之礼。闿自以虽爵有五等，然执珪受瑞，俱为列国，无相臣之体。又晋制：拜列侯为相，内史於天朝，不曰陪於蕃国，不称臣。臣以从古则惧有行简之讥，随俗又恐失君臣之训。经国垂范，宜有定准，乞出臣表，下八座参详、答报。 
《唐书》曰：田承嗣方跋扈，佷傲无礼。郭子仪尝遣使至魏州，承嗣辄望拜之，指其膝谓使者曰： 兹膝不屈於人，今为公拜。 
