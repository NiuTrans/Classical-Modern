○冢墓三
《三秦记》曰：昭帝母钩弋夫人居甘泉宫，三年不反，遂死。即葬之，以千人营葬，故有千人葬，名曰 思合墓 。
徐广《晋记》曰：关中发汉杜霸二陵、薄太后棺，面如生矣。
《吴录》曰：范慎字子敬，在武昌自造冢，名作 长室 。时与宾客作乐鼓吹，入中宴饮。
《汉赵记》曰：上洛男子张卢死二十七日，人有盗发其冢，卢得苏，起，具问盗人姓名。郡县以虽元意奸轨，卢复由之而生，不能决。豫州牧呼延谟以闻，诏曰： 以其意恶功善，论笞三百，不齿终身。 
王智深《宋纪》曰：齐宣帝坟茔在武进县，常有云气氛氲入天。元嘉中，望气者称此地有天子。
《三齐略记》曰：田开强、公孙接、古冶子三壮士冢，在齐城东南三百步阳阴里中。
王子年《拾遗记》曰：南寻之国，其死者葬之中野。百鸟衔土为坟，群兽为之掘穴，不封不树。
《西京杂记》曰：青龙观前有三梧树，树下石麒麟二枚。始皇葬墓中物也。
又曰：广川王去疾好聚无赖少年，游猎无度。国内冢藏，一切发掘。其奇异者，魏襄王冢以文石为椁，高八尺许，广狭容四十人。以手扪棺，滑液如新。中有石床石屏风，婉然周正，不觉棺柩盥器纵迹。但床上玉唾盂一枚，铜剑二枚，金杂具，皆如新玉，自取服之。襄王冢以铁灌其上，穿凿三日乃开，黄气如雾，触人鼻目，痹辛不可入。以兵守之，经日乃歇。初至一户，无扉籥，石床方四尺，床上有石几，左右各三石人立侍，皆武冠带剑。复入一户，石扉有关籥，叩见棺椁，黑光照人，刀斫不入；烧锯截之，乃漆杂兕革为棺椁，厚数寸，累积十馀重，力不能开，乃止。复入一户，亦石扇关钥，得一石床，方七尺，屏风、铜帐钩或在床上，或在地下，似是帐糜朽而铜钩堕落。床上石枕一枚，床上尘埃朏朏(音斐)甚高，似是衣服。床左右妇女二十，悉皆立侍，或有执巾栉镜镊之象，或有执盥捧食之形，无馀异物，俱见铁镜数百所。魏王子且渠冢甚浅狭，无柩，但有石床，广六尺，长一丈，石屏风下悉是云母。床上两尸，一男一女，年皆二十许，俱东首，祼形卧，无衣裳，肌肤颜色发齿如生人。畏惧不敢侵，拥闭如故。袁盎冢以瓦为棺，器物都无，惟铜镜一枚。晋灵公冢甚瑰壮，四角皆以石为玃，大奉烛。石人男女四十馀，皆立侍。棺器无复形兆，尸犹不坏。穴窍中皆有金玉，其馀器物皆朽烂不别。惟玉蟾一枚，大如拳，腹空，容五合水，光润如新玉，取以成水。书讁幽公冢甚高壮，羡门既开，皆是石恶。拨除深丈馀，乃得云母；深尺所，乃得百馀尸，纵横相枕，皆不朽。惟一男子，馀悉女子，或卧，亦有立者，衣服形色，不异生人。栾书冢棺柩明器朽烂无馀。有白狐见人惊走，左右逐戟之，不能得，伤其左脚。夕，王梦一丈夫，仍鬓眉尽白，来谓王曰： 何故伤吾左脚？ 仍以杖叩王左脚。王觉，左脚肿痛生疮，至死不差。
《述征记》曰：梁孝王冢渐山徒户，以石为藏。行一里到藏中，有数尺水，有大鲤鱼。人皆洁而进，不齐，辄有兽噬其足。兽似豹也。
《幽明录》曰：汉末大乱，颍川有人将避地他郡。有女年七八岁，不能涉远，势不两全。道边有古冢穿败，以绳系女下之。经年馀，还于冢寻觅，欲更殡葬。忽见女尚生，父大惊，问女得活意。女云：冢巾有一物，於晨暮际辄伸头翕气，为试效之，果觉不复饥渴。家人於冢寻索此物，乃是大龟。
又曰：孙锺，吴郡富春人，坚之祖也。与母居，至孝笃信，种瓜为业。忽有三年少诣乞瓜，锺为设食，临去曰： 我司命也。感君不知何以相报。此山下善，可作冢。 复言 欲连世封侯，而数代天子耶？ 锺跪曰： 数代天子，故当所乐。 便为定墓，曰： 君可山下百步后顾，见我去处，便是坟所也。 下山百步，便顾见，悉化成白鹤也。
《述异记》曰：南康郡邓德明，常在豫章就雷次宗学。雷家世东郊之外，去史豫章墓半里许。元嘉十四年，德明与诸生步月逍遥，忽闻音乐、讽诵之声，即夜白雷，出听，曰： 此间去人尚远，必鬼神也。 乃相与寻之。遥至史墓，但闻坟下有管绾女歌讲吟咏之声，咸叹异焉。
郦善长注《水经》曰：智水东径七女冢，冢夹水罗布如七星，高十馀丈，周回数亩。元嘉六年，大水破坟，崩出铜不可称计。北有七女池，池东有明月池，状如偃月，皆相通。《注》谓之张良渠，盖良所开也。
又曰：粉水有文将军冢。前有石虎、石柱，甚修丽。闾丘羡为南阳，葬妇墓侧，将平其域。夕梦文谏止之，而羡不从。后羡乃为人所害。
又曰：淄水出太山莱芜县，原山东过利县东。水西有桓公冢，冢东有女水。或云桓公女冢在其上，故以名水，甚有神焉。化隆则水生，政薄则津竭。
又曰：潜水县有车骑将军冯绲、桂阳太守季温冢。二子之灵，常以日还乡，潜水暴长，郡县吏莫不水上祭之。
《搜神记》曰：宋大夫韩冯取妻而美，康王夺之。冯怨，王囚之，论为城旦。妻密遗冯书，谬其辞曰： 其雨淫淫，河大水深，日出当心。 王以问苏贺，对曰： 其雨淫淫，言愁且思也；河大水深，不得往来也。日出当心，有死志也。 俄而，冯自杀，妻乃阴腐其衣。王与之登台，遂自台投下。左右揽之，衣不中手。遗书于带，曰： 愿以骨与冯而合葬。 王怒，弗听，使人埋之，冢相望也。王曰： 尔夫妇相爱不已，能使冢合则弗禁也。 一宿，有文梓木生于二冢之端，旬日，其大合抱，屈体以相就，根交于下。语裥鸳鸯，雌雄各一，恒栖树上，晨夕交颈悲鸣，音声感人。宋人哀之，遂号其木曰相思树。
又曰：汉冯贵人死将百岁，盗贼发冢，贵人颜色如故。但微令群盗共奸之，致妒忌争斗，然后事觉。
《续搜神记》曰：王伯阳家东有一冢，传云鲁肃墓。伯阳妇丧，乃平其坟以葬。后数年，伯阳白日在厅事，忽见一贵人乘平肩舆，将从数百人，马皆浴铁，径来坐，谓伯阳曰： 吾是鲁子敬，安冢在此二百许年，君何敢坏吾冢？ 目顾左右，掌伯阳下床，以刀环筑之数百而去。登时绝，良久乃苏。筑破处皆发疽溃，寻便死。
又曰：承俭者，东莞(音管)人。病亡，葬本县界。后十年，忽与其县令梦云： 故民承俭今见劫，明府急见救。 令便敕内外装乘作百人仗，便令驰马往冢上。日向已出，天忽大雾，对面不相见，但闻冢中恟恟破棺声；有二人坟上望雾，冥不见人。百人同声大叫，收得冢中三人，坟上二人得逸走。其夜令梦云： 二人虽得走，民已志之。一人面上有青志如藿叶，一人斫其两齿折。明府但案此寻觅也。 追捕，并擒获。
《异苑》曰：苍梧王士燮，汉末死於交趾，遂葬南境。而墓常蒙雾，灵异不恒。屡经离乱，不复发掘。晋兴宁中，太原温放之为刺史，躬乘骑往开之。还，即坠马而卒。
又曰：颍川诸阖字道明，墓在杨州蒋山之西。每至阴雨，冢中辄有弦管之音。
又曰：魏武北征蹹顿，升岭眺瞩，见一岗不生百草。王粲曰： 必是古冢。此人在世，服特生礜石死。而石生热蒸出外，致大木燋灭。 即令凿，果得大墓，有礜石满茔。
《志怪集》曰：陶侃微时遭大丧葬，家贫，亲自营砖。有班特牛专以载致，忽然失去，便自寻觅。道中逢一老公，便举手指云： 向于岗上见一牛，眠山洿中，必是君牛。眠处便好，可作墓安坟，则致极贵，小下当位极人臣，世为方岳。 侃指一山，云： 此好，但不如下，当世有刺史。 言讫便不复见。太尉之葬如其言。侃指别山与周访家，则并世刺史矣。
潘岳《关中记》曰：秦始皇陵上骊山之北，高数十丈，周回六七里，今在阴盘界。此陵虽高大，不足以销六十万人积年之功也。其用功力，或隐而不见者。骊山泉本北流者，皆陂障使西流。又此无大石，运取于渭北诸山。故其歌曰： 运石甘泉口，渭水为不流。千人一唱，万人相钩。 
又曰：汉诸陵皆高十二丈，方百二十步。惟茂陵高十四丈，方百四十步。徙民置诸县者凡七陵，长陵、茂陵各万户，其馀五陵皆各五千。县属太常，不领郡也。守卫陵扫除凡五千户，陵令一人，食官令一人，寝庙令一人，园长一人，园门史令三十二人，侯四人。元帝时，三辅七十万户始不复徙民陪陵。渭陵、延陵、义陵皆不立县也。
雷次宗《豫章记》曰：郡东南二十里有一大冢，号丹阳。郭长老云，是郡人丹阳太守聂友冢也。外形甚高大，内一大冢居中，两边各有四小冢横首。大冢外作徼道周匝，皆通冢里，高二丈馀，小者半之，徼道又半之。此冢相通一埏，似是殉葬者。不闻聂友奢僣以人从死也，且今新淦(音绀)县南十里，见聂友墓。
《荆州图记》曰：郦县北三十里有一墓，甚崇伟，前有石楼，高一丈五尺，上作石凤将九子。相传云是姚家墓，不详其人。
又曰：江陵县东南七十里有楚昭王墓，高四丈馀。王粲《登楼赋》所谓 西接昭丘 是也。
盛弘之《荆州记》曰：霄城东南有单龙村，村外有单龙冢，甚高大。旧传单龙能仰观俯察，少公之俦也。数称刘氏当王，圣公应其符。圣公潜嘉之，因此起兵。后称号於宛而龙卒，故厚为其葬。
又曰：郑乡即郑城地也。岗南有刘长沙墓，益州牧焉之父。其南语裥汉魏郡太守黄香冢。
邓德明《南康记》曰：白水有高岩，临水顶有柴侯墓。遥望松树，卒岁不凋。说者云墓处极峻，及累石为冢，又别有金钱藏，不可得开。若欲上山，必遇雷晦之异。夜时见光色如雷之烂，(音艳)所谓宝精也。
又曰：平固水口下数里有螺亭，昔一少女曾江畔乘小船采螺，停沙边共宿。夜闻骚骚如军马行，须臾见群螺张口无数，突来破舍，啖此女子。同侣悉走上岸，至晓方还，但见骨耳。收埋林际，报其家。经四五日间，所埋处翻见古冢，高十馀丈，穹隆顶可受二十人坐。其旁多螺，新故相传谓之螺亭。
又曰：南野山、献山大塘下流三十里，有汉太傅陈蕃冢墓。昔值军乱，闻墓有宝，三军争掘。忽有大蛇围绕坟前，崩雷晦雨，当时竟不得发。
郑缉之《东阳记》曰：孝子许孜，父墓去虎山十里，在山之麓。曲隧三里，鹿尝食其松栽，孜心念之。即日鹿自死於所犯栽之下，孜埋死鹿，有小坟，至今犹存。
又曰：独公山有古冢临溪，其砖文曰： 筮言吉，龟言凶。三百年，堕水中。 义熙中，冢犹半存，自后稍以崩尽。
《会稽郡十城地志》曰：上虞县东南有古冢二十馀坟。宋元嘉之初，潮水坏其大冢。初坏一冢，砖题文曰： 居在本土，厥姓黄，卜葬于此大富强，《易》卦吉，龟卦凶，四百年后堕江中。 当坠，值王颙县令皮熙祖取数砖置县楼下池中，录之，怅然而已。
《舆地志》曰：瑟琶折有古冢，半在水中，甓有隐起字云： 瑟琶筮云吉，龟云凶，八百年，堕水中。 谢灵运取甓至京师，诸贵传观之。
《神怪志》曰：王果经三峡，见石壁有物悬之如棺，使取之，乃一棺也。发之，骸骨存焉。有铭曰： 三百年后，水漂我至长江垂。欲堕欲落，不落逢王果。 果凄然曰： 数百年前已知有我。 乃改葬，祭之而去。
《苏州冢墓记》曰：宋青州刺史郁泰玄，性多仁恕，德感禽兽。初葬之日，群燕数千街土于冢上。今冢犹高大，与他坟有异。村乡岁时祭祀，至今不绝。
