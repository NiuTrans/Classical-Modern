○祭礼中
又《祭义》曰：祭不欲数，数则烦，烦则不敬。祭不欲疏，疏则怠，怠则忘。是故君子合诸天道，春禘秋尝。霜露既降，君子履之，必有凄怆之心，非其寒之谓也。春，雨露既濡，君子履之，必有怵惕之心，如将见之。
又《祭义》曰：文王之祭也，事死者如事生。祭之明日，明发不寐，飨而致之，又从而思之。祭之日，里耠哀半，飨之必乐，已至必哀。
又《祭义》曰：郊之祭，大报天而主日，配以月。夏后氏祭其闇，殷人祭其阳。周人祭日，以朝及闇。祭日於坛，祭月於坎，以别幽明，以制上下；祭日於东，祭月於西，以别内外，以端其位。日出於东，月生於西，阴阳长短，终始相巡，以致天下之和。
又《祭义》曰：祭之日，入室，僾然必有见乎其位。周还出户，肃然必有闻乎其容声。出户而听，忾然必有闻乎其叹息之声。(周还出户谓荐设时也。无户者阖户，若食间，则有出户而听之。)
又《祭义》曰：孝子将祭，虑事不可以不豫。比时具物，不可以不备。虚中以治之。(比时犹先时也。虚中言不兼念余事。)宫室既修，墙屋既设，百物既备，夫妇斋戒，沐浴盛服，奉承而进之，洞洞乎，属属乎，如弗胜，如将失之，其孝敬之心至也与！(修设谓扫除及黝垩。)荐其荐俎，序其礼乐，备其百官，奉承而进之。(百官助主人进之。)於是谕其志意，以其慌惚以与神明交，庶或俎之，庶或飨之，孝子之志也。
又《祭统》曰：凡治人之道，莫急于礼。礼有五经，莫重于祭。(礼有五经。谓吉礼、凶礼、宾礼、军礼、嘉礼也。莫重于祭谓以吉礼为首也。)夫祭者，非物自外至者也，自中出，生于心也。心怵而奉之以礼，是故惟贤者能尽祭之义。(怵，感念亲之貌。)贤者之祭也，必受其福，非世所谓福也，福者，备也。备者，百顺之名也，无所不顺者之谓备。言内尽於己，而外顺於道也。忠臣以事其君，孝子以事于亲，其本一也。
又《祭统》曰：祭者，所以追养继孝也。孝者，畜也。顺于道，不逆於伦，是之谓畜。(畜谓顺於德教。)是故孝子之事亲也。有三道焉：生则养，殁则丧，丧毕则祭；养则观其顺也，丧则观其哀也，祭则观其敬而时也。尽此三道者，孝子之行也。(殁，终也。)
又《祭统》曰：夫祭有十伦焉：见事鬼神之道焉，见君臣之义焉，见父子之伦焉，见贵贱之等焉，见亲疏之杀焉，见爵赏之施焉，见夫妇之别焉，见政事之均焉，见长幼之序焉，见上下之际焉。此之谓十伦。(伦犹义也。)
又《祭统》曰：凡祭有四时：春祭曰礿，夏祭曰禘，秋祭曰尝，冬祭曰烝。(谓夏殷时礼也。)礿、禘，阳义也；尝、烝、阴义也。禘者，阳之盛也；尝者，阴之盛也，故曰莫重于禘、尝。(夏者尊卑著而秋万物成。)
又《祭统》曰：周公旦有勋劳於天下，成王而欲尊鲁，故赐之以重祭。外祭则郊社是也，内祭则大尝禘是也。(言此者，善周公功也。)
又《表记》曰：祭极敬，不继之以乐；朝极辨，不继之以倦。(极犹尽也。辨，分别政事也。《祭义》曰： 祭之日，里耠哀半。飨之必乐，已至必哀。 )
又《表记》曰：子曰： 后稷之祀易富也，其辞恭，其欲俭，其禄及子孙。 (富之言备也。以传世之禄恭俭者之祭易备也。)
《礼稽命征》曰：天子祭天地、宗庙、六宗、五岳，得其宜则五穀丰，雷雨时至，四夷贡物，青白黄马，黄龙翔，黄雀集。(坤为地，得宜则五穀丰矣。土精上为轩辕，主雷雨得宜，故语瘭时至也。四渎四辅，故四夷各贡方色之马也。精为马，不言赤黑，义足通也。黄龙、黄雀皆土精也。)
《周易·豫·象》曰：雷出地奋，豫；先王以作乐崇德；殷荐之上帝，以配祖考。
又《困·九五》曰：利用祭祀。(祭祀所以受福也。)《象》曰：利用祭祀，受福也。
又《既济》曰：九五，东邻杀牛，不如西邻之禴祭，实受其福。牛，祭之盛者也。禴，祭之薄者也。居既济之时而处尊位，物皆济矣。将何为焉？其所务者，祭祀而已。祭祀之盛，莫盛修德，故沼沚之毛，蘋蘩之菜，可羞于鬼神；故黍稷非馨，明德惟馨。是以东邻杀牛，不如西邻之禴祭，实受其福也。
又曰：观盥而不荐，有孚颙若。(王道之可观者，莫盛於宗庙；宗庙之可观者，莫盛於盥也。至荐则简略，不足复观。)
又《萃》曰：萃亨，王假有庙。(假，至也。王以聚至有庙也。)《彖》曰：王假有庙，至孝享也。(全聚乃得致孝之享也。)
《左传·桓公》曰：凡祀，启蛰而郊，(言凡祀通下三句天地宗庙之事。启蛰，夏正建寅之月，祀天南郊。)龙见而雩，(龙见建已之月。苍龙宿之体，昏见东方，万物始盛，时雨而大，故祭天远为百谷祈膏雨。)始杀而尝，(建酉之月，阴气始杀，嘉谷始熟，故荐尝于宗庙。)闭蛰而烝。(建亥之月，昆虫闭户，万物皆成，可荐者众，故烝祭宗庙。)
又《僖上》曰：五年，晋人执虞公而修虞祀，归其职贡于王。(虞所命也。)
又《僖中》曰：初，平王东迁也，辛有适伊川，(辛有，周大夫也。)见被发而祭于野者，曰： 不及百年，此其戎乎？其礼先亡矣。 秋，晋秦迁陆浑之蕊褛伊川。
又《僖下》曰：夏，四月，四卜郊，不从，乃免牲，非礼也。犹三望，亦非礼也。礼不卜常祀，而卜其牲日，牛卜日曰牲。牲成而卜郊，上怠慢也。望，郊之细也。不郊，亦无望可也。
又《僖下》曰：卫成公梦康叔曰： 相夺予享。 (相，夏后启之孙也。居帝丘享祭也。)公命祀相，宁武子曰： 不可。鬼神非其族类，不歆其祀。杞、鄫何事？相之不享于此矣，卫之罪也，不可以间成王、周公之命祀，请改祀命。 (改祀相之命也。)
又《文上》曰：大事于太庙，跻僖公，逆祀也。(僖是闵公兄，不得为父；子尝为臣，位应在下；今令居闵上，故曰逆祀也。)於是夏父弗忌为宗伯，(宗伯掌宗庙昭穆之礼也。)尊僖公，且明见曰： 吾见新鬼大，故鬼小，(新鬼，僖公既为兄，死时年又长也，故鬼。闵公死时年小，弗忌，明言其所见也。)先大后小，顺也。跻圣贤，明也。明、顺，礼也。 君子以为失礼。礼无不顺。祀，国之大事也，而逆之，可谓礼乎？子虽齐圣，不先父食久矣。故禹不先鲧，汤不先契，(鲧，禹父。契，汤十二世祖。)文、武不先不窋。(不窋，后稷子也。)宋祖帝乙，郑祖厉王，犹上祖也。仲尼曰： 臧文仲，其不智者三：作虚器，(谓居蔡山节藻棁也。)纵逆祀，(听夏父跻僖公。)祀爰居，三不智也。 (海鸟曰爰居，止于鲁东门外，文仲以为神，命国人祀之。)
又《昭七》曰：郑子产聘于晋，韩宣子曰： 寡君寝疾，今梦黄熊入寝门，其何厉鬼也？ 对曰： 昔尧殛鲧于羽山，其神化为黄熊，以入于羽渊，实为夏郊，三代祀之。晋为盟主，其或未之祀乎？ 韩宣子祀夏郊，晋侯有间。
又曰：晋侯问于史赵曰： 陈其遂亡乎？ 对曰： 陈，颛顼之后也，舜重之以明德，至胡公不淫，故周赐之姓，使祀虞帝。臣闻盛德必百世祀，虞之世数未也。 
《公羊传·僖公》曰：曷为或言三卜，或言四卜？三卜，礼也；四卜，非礼也。(礼，天子不卜郊。)三卜何以礼？求吉之道三。禘、尝不卜，郊何以卜？卜郊向礼也？卜郊何以非礼？鲁郊非礼也。(以鲁郊非礼，故卜耳。昔武王既没，成王幼小，周公居摄行天子事，制礼作乐，致太平，有王功。周公梦成王以王礼葬之，命鲁使郊，以彰周公之德，非正，故卜三吉则用之，不吉则免牲也。)鲁郊何以非礼？天子祭天，诸侯祭土；(土谓社。)天子有方望之事，(方望谓郊时所望，祭四方群神、日、月、星、辰、风伯、雨师、五岳、四渎及馀山川三十六所也。)无所不通；诸侯山川有不在其封内者，则不祭也。曷为或言免牲，或言免牛？免牲，礼也；免牛，非礼也。免牛何以非礼？伤者曰牛。三望者何？望祭也。然则曷祭？祭泰山、河海。山川有能润千百里者，天子秩而祭之。(此皆助天宣气布功，故祭天及之。)触石而出，肤寸而合，不崇朝而遍雨乎天下者，惟泰山尔。河海润於千里。
《穀梁传》曰：宫室不设，不可以祭。祭者，荐其时也，荐其敬也，荐其义也，非享味也。
又《僖公》曰：夏，四月，不郊。四卜，非礼也。免牲者，为之缁衣纁裳。有司玄端奉送，至于南郊，免牛亦然。乃者，亡乎人之辞也；犹者，可以已之辞也。
《国语·楚语》曰：屈到嗜芰，有疾，召其宗老而属之(屈到，楚卿屈荡之子也。芰，菱也。宗老，宗臣。属，托也。)曰： 祭我必以芰。 及祥，宗老将荐芰，屈建命去之。(建，屈到之子子木也。)宗老曰： 夫子属之。 子木曰： 不祭，祭典有之曰：国君有牛享，大夫有羊馈，士有豚犬之奠，庶人有鱼炙之荐。不羞珍异，不陈庶侈，夫子不以其私欲干国之典。 遂不用。
又《楚语》曰：子期祀平王，祭以牛俎于王。(子期，楚平王之子结也。牛俎，致俎于王也。)王问于观射父曰： 祀牲何及？ 对曰： 祀加于举，(举，人君朔望之盛馔也。)天子举以太牢，祀以会，(太牢，牛羊豕也。会亦太牢。举，四方之贡。)诸侯举以特牛，祀以太牢；卿举以少牢，礼以特羊；大夫举以特牲，祀以少牢；(特牲，豕也。)士食鱼炙，祀以特牲；庶人食菜，祀以鱼。上下有序，则民不慢。 王曰： 其小大何如？ 对曰： 禘郊不过茧栗，烝尝不过握把。 王曰： 何其小也？ 对曰： 天神以精明临下民，故求备物，不求丰大。是故先王之祀也，以一纯、二精、三牲、四时、五色、六律、七事、八种、九祭、十日、十二辰以致之，(纯，心纯一也。二精，玉帛也。三牲，牛羊豕也。四时，春秋冬夏也。五色，五采服也。六律，黄锺，太簇、姑洗、蕤宾、夷则、无射也。七事，天、地、人、四时之物也。八种，八音异种也。九祭，九州之助祭也。十日，甲至癸也。十二辰，子至亥也。)百姓、千品、万官、亿丑、兆民经入畡数以奉之，(百姓，百官受民姓也。千品，姓有彻品十为千品，五物之官陪属万为万官，官有十丑为亿丑。天子之田九畡，以养兆民，王取经入以食万官也。)明德以昭之，和声以听之，以告遍至，(遍至，光被四表格于上下也。)明无不受休。天子禘郊之事，必自射其牲，王后必自亲舂其粢；诸侯宗庙之事，必自射牛羊系豕，夫人必自舂其盛。况其下之人，其谁敢不战兢以事百神？ 
《春秋繁露》曰：大雩者何？旱祭也。难者曰： 大旱乃雩祭而请雨，大水鸣鼓而攻社，天地之所为，阴阳之所起也，或请焉，或怒焉，何也？ 曰： 大旱者，阳灭阴也。阳灭阴者，尊压卑也。固其义也，虽大甚，拜请之而已，无敢有加也。大水者，阴灭阳也。阴灭阳者，卑胜尊也。故鸣鼓攻之，朱丝而胁之。 
又曰：古者岁四祭，因四时所生熟而祭先祖父母也。春曰祠；祠者，以正月始食韭也。夏曰禴；禴者，以四月煮面饼也。秋曰尝；尝者，以七月尝黍稷。冬曰烝；烝者，以十月进初稻也。
《论语·季氏》曰：季氏旅於泰山。子谓冉有曰： 汝不能救与？ (旅，祭名也。诸侯祭山川在其邦内者。今陪臣祭泰山，非礼也。)对曰： 不能。 子曰： 呜呼！曾谓泰山不如林放乎？(孔子意云泰山之神知礼过林放之贤远。)祭如在，祭神如神在。 子曰： 吾不与祭，如不祭。 
《孝经》云：春秋祭祠，以时思之。郑玄注曰：四时变易，物有成熟，将欲食之，先荐先祖，念之若生，不忘亲也。
《尔雅》曰：春祭曰祀，(祠之言食也。)夏祭曰礿，(新菜可也。)秋祭曰尝，(尝新穀也。)冬祭曰烝。(进品物也。)祭天曰燔柴，(既祭，积薪烧之。)祭地曰瘗埋，(既祭埋藏也。)祭山曰庪悬，(或庪或悬，置之于山川。《海经》曰，悬以告王是也。)祭川曰浮沉。(投祭水中，或沉或浮也。)祭星曰布，(布，散祭於地也。)祭风曰磔。(今俗当大道中磔狗云止风，此其象也。)是类是祃，师祭也；(师出征伐，类于上帝，祃于所征之地。)既伯既祷，马祭也。(伯，祭马祖也。将用马力，必先祭其先祖也。)禘，大祭也；(五年一祭也。)绎，又祭也。(祭之明日，寻绎复祭。)周曰绎，(《春秋经》曰： 壬午楢绎。 )商曰肜，(《融音书》曰： 高宗肜日。 )夏曰复胙。(未见义所出也。)
《五经异义》曰：夏至，天子亲祀方泽，侍中骑都尉贾逵说： 鲁无圜丘方泽之祭者，周兼用六代礼乐；鲁下周，用四代，其祭天之礼亦宜损于周。故二至之日，不祭天地也。 
又曰：今《易》京说，臣动养君，其义理也。必望利下，弗养道厥，妖国有被发于野祭者。
又曰：古《尚书》说，非时祭天谓之类，言以事类告也。肆类于上帝，时舜告摄，非常祭。
又曰：古《周礼》说，大宗伯凡礼大神、享大鬼、祭大祇，率执事而卜日。大鬼谓先王也。
《史记》曰：亳人缪忌奏祠太一方，曰： 天神贵者太一，太一佐曰五帝。古者天子以春秋祭太一东南郊，曰一太牢具，七日，为坛开八通之鬼道。 于是天子令太祝立其祠长安城东南郊，常奉祀如忌方。其后，人上书言： 古者天子三年一用太牢祠三一：天一、地一、太一。 天子许之，令太祝领祠之于忌太一坛上，如其方。后人复有上书，言： 古者天子常以春解祠，祠黄帝用一枭破镜；(孟康曰：枭，鸟名也，食母。破镜，兽名，食父。黄帝欲绝其类，使百物祠皆用之。破镜如貙而虎眼。如淳曰：汉使东郡送枭，五月五日作枭羹以赐百官。以其恶鸟，故食之。)冥羊用羊祠；(服虔曰：神名也。)马行用一青牡马；太一、泽山山君地长，用牛；武夷君用乾鱼；阴阳使者以一牛。 (孟康曰：阴阳之神也。)令祠官领之而祠於忌太一坛旁。
《汉书》曰：高祖沛公祠黄帝、祭蚩尤于沛庭，而衅鼓旗帜皆赤。
又曰：高祖微时，闻魏公子贤。及即位，每过大梁，常祀公子。高祖十二年从击黥布，还，为公子置守家，岁四时奉祀公子矣。
又曰：张子房从高帝过济北，果得穀城山下黄石，取而葆祠之。及留侯死，并葬黄石家，伏腊祠黄石留侯。
又《郊祠志》曰：文帝下诏曰： 有异物之神见于成纪，无害於民，岁以有年。朕亲郊祀上帝诸神，礼官议无讳以朕旁。 有司礼官曰： 古者天子，夏祠上帝于郊，故曰郊。 于是天子始幸雍郊见五帝，以孟夏四日答礼焉。
又曰：宣帝八月饮酎行祠孝昭庙，先驱旄头剑挺，堕坠，首插泥中，刃向乘舆，车马惊。公孙贺筮之，有兵谋，不吉，卜还，使有司侍祠。是时，霍氏外孙代郡太守任宣坐谋反诛。宣子章为公车丞，亡在渭城界。中夜入庙，居郎间，执戟立庙门，待上至，欲为逆，发觉，伏诛。故事帝夜入庙，其后待明而入，自此始也。
又曰：孔光父霸为关内侯食邑。霸上书求奉孔子祭祀，元帝下诏曰： 其令师褒成君关内侯霸以所食邑户八百祀孔子焉。 故霸遣长子福数于鲁，奉夫子祠。
又曰：初，朱邑且死，属其子曰： 我故为桐乡啬夫，其吏民爱我，必葬桐乡。后世子孙奉尚我，不如桐乡民。 及死，其子葬之桐乡西郭外，民果共立祠。岁时祀祭，至今不绝。
