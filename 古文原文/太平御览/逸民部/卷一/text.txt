○叙逸民一
《易》曰：上九，不事王侯，高尚其事。(最处事上而不累於位，不事王侯，高尚其事也。)《象》曰：不事王侯，志可则也。(蛊卦。)
又曰：六五，贲于丘园，束帛戋戋。(施饰丘园，盛莫大焉。故贲于束帛，丘园乃落；贲于丘园，帛乃戋戋。)
又曰：天下有山，遁。君子以远小人，不恶而严。九四，好遁，君子吉，小人否。(马融曰：好遁君子吉。言虽身在外，乃心在王室，此之谓也。小人则不然，身在外，心必怨也。)九五，嘉遁贞吉。《象》曰：嘉遁贞吉，以正志也。
《诗》曰：《考盘》，刺庄公也。不能修先公之业，使贤者退而穷处也。 考盘在涧，硕人之宽，独寐寤言，永矢弗谖。 (考，成；盘，乐也。笺云：有穷处成，乐在此涧者。)
又曰：《白驹》，大夫刺宣王也。(刺其不能留贤也。) 皎皎白驹，食我场苗，絷之维之，以永今朝。 (宣王之末，不能用贤，贤者乘白驹而去者。乘白驹而来，食我场中苗，我绊之絷之也。)
《礼》曰：季春之月，聘名士，礼贤者。
又曰：儒有上不臣天子，下不事诸侯，慎静而尚宽，强毅以与人，博学以知服近，文章砥砺廉隅，虽分国如锱铢，不臣不仕，其规为有如此者。
《论语》曰：子曰： 贤者避世，其次避地，其次避色，其次避言。 子曰： 作者七人矣。 (七人谓长沮、桀溺、丈人、石门、荷蕢、仪封人、楚狂接舆。)
又曰：子路曰： 不仕无义。长幼之节，不可废也，君臣之义，如之何其废之？欲洁其身，而乱大伦。君子之仕也，行其义也。道之不行，已知之矣。 逸民：伯夷、叔齐、虞仲、夷逸、朱张、柳下惠、少连。子曰： 不降其志，不辱其身，伯夷、叔齐与？ 谓 柳下惠、少连，降志辱身矣。言中伦，行中虑，其斯而已矣。 谓 虞仲、夷逸，隐居放言，身中清，废中权。我则异於是，无可无不可。 
《汉书》曰：薛方，字子容。王莽以安车迎方，因使者辞谢曰： 尧舜在上，下有巢许。今明主方崇唐虞之德，亦犹小臣欲便箕山之节也。 使者以闻，莽说方言，不强致也。
《后汉书》曰：或问汝南范滂曰： 郭林宗何如人？ 滂曰： 隐不违亲，贞不绝俗，天子不得臣，诸侯不得友，吾不知其他。 
又曰：隗嚣素闻杜林志节，深相敬待，以为治书。后因疾告去，嚣复欲留，强起，遂称疾笃。嚣意虽相望，且欲复容之，乃出命曰： 杜伯山，(伯山，林字也。)天子所不能臣，诸侯所不能友。盖伯夷、叔齐不食周粟，令且从师友之位。 林虽拘於嚣，终不屈节。
又曰：赵岐初名嘉。年四十有重疾，卧褥七年，虑奄然，乃遗令敕兄子曰： 大丈夫遁无箕山之操，仕无伊尹之勋，天不我与，复何言哉！可立一圆石於吾墓侧前，刻之曰： 汉有逸人，姓赵名嘉，有志无时，命也奈何！  
又曰：樊晔字子融，有俊才，好黄老，不肯为吏。
又曰：逢萌字子廉，北海都昌人也。家贫，给事县为亭长。时尉行过亭，萌侯迎拜谒，既而掷盾叹曰： 大丈夫安能为人役哉！ 遂去，之长安，学通《春秋》。时王莽杀其子宇，萌谓友人曰： 三纲绝矣，不去，祸将及人。 即解冠挂东都城门，归将家属浮海，客於辽东。萌素明阴阳，知莽将败。有顷，乃首戴瓦盆，哭於市曰： 新乎新乎！ 因遂潜藏。及光武即位，乃之琅琊劳山，养志修道，人皆化其德。北海太守素闻其高，遣吏奉谒致礼，萌不答。后诏书征，萌托以老耄，迷路东西，语使者云： 朝廷所以征我者，以其有益於政，尚不知方面所在，安能济时乎？即便驾归。 连徵不起，以寿终。
又曰：井丹字大春，扶风郿人也。少受业太学，通五经，善谈论，故京师为之语曰： 五经纷纷井太春。 性清高，未尝修刺候人。建武末，沛王辅等五王居北宫，皆好宾客，更遣请丹，不能致。信阳侯阴就，光烈皇后弟也，以外戚贵盛，乃诡说五王，求钱千万，约能致丹，而别使人要劫之。丹不得已，既至，就故为设麦饭葱叶之食。丹推去之，曰： 以君侯能供甘旨，故来相过，何其薄乎？ 更置盛馔，乃食。及就起左右进辇，丹笑曰： 吾闻桀驾人车，岂此耶？ 坐中皆失色。就不得已，而令去辇。自是隐闭，不关人事，以寿终。
又曰：高凤字文通，南阳叶人也。少为书生，家以农亩为业，而专精诵读，昼夜不息。妻尝之田，曝麦於庭，令凤护鸡。时天暴雨，而凤持竿诵经，不觉潦水流麦。妻还怪问，凤方悟之。其后遂为名儒。邻里有争财者，持其兵而斗，凤往解之，不已，乃脱巾叩头固请曰： 仁义逊让，奈何弃之？ 於是争者怀感，投兵谢罪。凤年老，执志不倦，名声著闻。太守连召请，恐不得免，自言本巫家，不应为吏。又诈与寡嫂讼田，遂不仕。
又曰：台佟，(音同，)字孝威，魏郡邺人也。隐於武安山，凿穴为居，采药自给。建初中，州辟不就。刺史行部乃使从事致谒，佟载病往谢。刺史曰： 孝威居身如是甚苦，如何？ 佟曰： 佟幸得保终性命，存神养和，如明使君奉宣诏书，夕惕庶事，反不苦耶？ 遂去，隐逸终不见。
又曰：韩康字伯林，京兆霸陵人。常采药名山，卖於长安市，口不二价，三十馀年。时有女子从康买药，守药价不移。女子怒曰： 公是韩伯林耶？乃不二价乎？ 康叹曰： 我本欲避名，今女子皆知有我。 遂遁入霸陵山中。博士公车连征不至，桓帝乃备玄纁之礼，以安车聘之。使者奉诏造康。康不得已，乃许诺，辞安车，自乘柴车，冒晨先使者发。至亭，亭长以韩征君当过，方发人牛修道桥，及见康柴车幅巾，以为田叟也，使夺其牛。康即释驾与之。有顷，使者至，夺牛翁乃征君也。使者欲奏杀亭长，康曰： 此自老子与之，亭长何罪？ 康因中道逃遁，以寿终。
又曰： 矫慎字仲彦，扶风茂陵人也。少好黄老，隐遁山谷，因穴为屋，仰慕松乔导引之术。汝南吴苍甚重之，遗书以观其志。慎不答。年七十馀，竟不肯娶。后忽归家，自言死日，及期果卒。
又曰：马瑶，矫慎同郡人也。隐於汧山，以兔罝为事，所居俗化。百姓美之，号马牧先生。
又曰：陈留老父，不知何许人也。桓帝代，党锢事起，守外黄令陈留张升去官归乡里，道逢友人，共班草而言。升曰： 吾闻赵杀鸣犊，仲尼临河而返；覆巢竭渊，龙凤逝而不至。今宦竖日乱，陷害忠良，贤人君子，其去朝乎？夫德之不建，人之无援，将性命之不免，奈何？ 因相抱而泣。老父趋而过之，植其杖太息而言曰： 吁！二丈夫何泣之悲也！龙不隐鳞，凤不藏羽，网罗高悬，去将安所，虽泣，何及乎？ 二人欲与之语，不顾而去，莫知所终。
又曰：庞公者，南郡襄阳人也。居岘山之南，未常入城府，夫妻相敬如宾。荆州刘表数延请，不能屈，乃就候之，谓曰： 夫保全一身，孰若保全天下乎？ 公笑曰： 鸿鹄巢於高林之上，暮而得所栖；鼋鼍穴於深渊之下，夕而得所宿。夫趋舍行止，亦人之巢穴也，且各得其栖宿而已，天下非所保也。 因释耕於垅上，而妻子耘於前。表指而问曰： 先生苦居畎亩，而不肯官禄后代，何以遗子孙乎？ 公曰： 伐人皆遗之以危，今独遗之以安，虽所遗不同，未为无所遗也。 表叹息而去。后携其妻子而登鹿门山，因采药不返。
又曰：向长字子平，(《高士传》向字作尚。)河内朝歌人也。隐居不仕，性尚中和，好通《易》、《老》。贫无资食，好事者更馈焉。受之，取足而返其馀。王莽大司空王邑辟之，连年乃至。欲荐於莽，固辞，乃止。遂求退。读《易》至於《损》、《益》卦，喟然叹曰： 吾已知富不如贫，贵不如贱，未知死何如生耳。建武中，男女嫁娶既毕，敕断家事，勿相关，当如我死也。 於是遂肆意与同好北海禽庆俱游五岳名山，不知所终。
又曰：王霸字孺仲，太原人。少有清节，及王莽篡位，弃冠带，绝交宦。建武中，征到尚书，拜，称名不称臣。有司问其故，霸曰： 天子有所不臣，诸侯有所不友。 司徒侯霸让位於霸，阎阳毁之，遂止。以病归，隐居守志，连征不至。
又曰：闵叔仲，代称节士，虽周党之洁清，自以弗及也。党见其含菽饮水，遗之以生蒜，受而不食。建武中，应司徒侯霸之辟，既而投劾而去。复征博士，不至。客居安邑，老病家贫，不能得肉，日买猪肝一斤，屠者或不肯与。安邑令闻，敕市吏常给焉。叔仲怪而问之，知乃叹曰： 闵叔仲岂以口腹累安邑乎？ 遂去。客沛，以寿卒。
又曰：野王二老，不知何许人也。初，世祖贰於更始，会关中扰乱，遣邓禹西征，送之于道。既反，因於野王猎，路见二老者即禽。世祖问曰： 禽何向？ 举手西指言： 此中多虎，臣每即禽，虎亦即臣，请大王勿往也。 世祖曰： 苟有其备，虎亦何患？ 二老曰： 何大王之谬耶？昔汤即桀於鸣条而大城於亳，武王即纣於牧野而大城於郏鄏。彼二王者，备非不深也。是以即人者人亦即之，虽有其备，庸可忽乎？ 世祖悟其旨，谓左右曰： 此隐者也。 将用之，辞去，莫知所在。
又曰：严光字子陵，会稽馀姚人。少有高名，与世祖同游学。及世祖即位，光乃变姓名，隐身不见。帝思其贤，乃令以物色访之。后齐国上言，有一男子披羊裘钓泽中。乃备安车玄纁聘之，三反而后至。车驾即幸其馆，至光卧所，抚光腹曰： 咄咄，子陵何不出相助为治耶？ 光曰： 昔唐虞著德，巢父洗耳。士故有志，何至相逼？ 后引光入，共偃卧，光以足加帝腹上。明日，太史奏客星犯御座，帝笑曰： 朕故人严子陵耳。 除谏议，不屈，耕富春山。后名其钓处为严陵濑。
范晔《后汉书·逸民传序》曰：《易》称躁之时，义大矣哉。是以尧称则天，不屈颍阳之高，武尽美矣，终全孤竹之洁。自兹以降，风流弥繁，长往之轨未殊，而感致之数匪一。或隐居以求其志，或回避以全其道，或静己以镇其操，或去危以图其安，或垢俗以动其概，或疵物以激其清。然观其甘心畎亩之中，憔悴江海之上，岂必亲鱼鸟乐林草哉？亦云性分所至而已！
京房《易飞候》曰：以知贤人隐，视四方常有火云，五色具而不雨，其下贤人隐。
《庄子》曰：古之所谓隐士者，非伏其身而弗见也，非闭其言而不出也，非藏其智而不发也，时命大谬也。
又曰：刻意尚行，离世异俗，此山谷之士，诽世之人也。就薮泽，处閒旷，钓鱼閒处，无为而已矣，此江海之士，避世之人，閒暇者之所好也。
皇甫士安《高士传序》曰：孔子称举逸民，天下之人归心焉。是以鸿崖先生创高於上皇之世，许由善卷不降於唐虞之朝。自三代秦汉达乎魏兴，受命中贤之主未尝不聘岩穴之隐，追遯世之民。是以《易》著束帛之义，《礼》有玄纁之制，诗人发《白驹》之歌，《春秋》显子臧之节。故《明堂》、《月令》以季春之月聘名士，礼贤者。然则高让之士，王政所先。
