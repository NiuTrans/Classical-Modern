○逸民十
嵇康《高士传》曰：周丰，鲁人也。潜居自贵。哀公执贽请见之，丰辞。使人问曰： 有虞氏未施信於民而民信；夏后氏未施敬於民而民敬。何施而得斯於民也？ 对曰： 墟墓之间，未施哀於民而民哀；宗庙社稷之中，未施敬於民而民敬。殷人作誓，而民始叛；周人作会，而民始疑。苟无礼义忠信诚悫之心以莅之，虽固乘结之，民其两不解乎？ 
又曰：颜斶者，齐人也。宣王见之，王曰： 斶前。 斶曰： 王前。 王不悦。斶曰： 夫歜前为慕势，王前为趋士。 王作色曰： 贵乎？ 斶曰： 昔秦攻齐，令曰： 敢近柳下惠垄樵者，罪死不赦。有能得齐王头者，封万户。 由是观之，生王之头不如死士之垄。 齐王曰： 愿先生与寡人游，食太牢，乘安车。 斶曰： 愿得蔬食以当肉，安事以当舆，无步以当贵，清净以自娱。 遂辞而去。
又曰：鲁连者，齐人，好奇伟倜傥。尝游赵，秦围邯郸，连却秦军。平原君欲封连，连不受。平原君乃置酒，以千金为寿。连笑曰： 所贵于天下之士者，为人排患释难而无取也。即有取，是商贩之事，不忍为也。 遂隐居海上，莫知所在。
又曰：河上公，不知何许人也。谓之丈人隐德，无言无德而称焉。安丘先生等从之，修其黄老业。
又曰：郑仲虞，不知何许人也。汉章帝自往，终不肯起，曰： 愿陛下何惜不为太上君，令臣得为偃息之民。 天子以尚书禄终其身，世号之白衣尚书。
又曰：司马季主者，楚人也。卜於长安。汉文帝时，宋忠、贾谊为太中大夫。谊曰： 吾闻圣人不居朝廷，必在巫医。 试观卜数中，见季主闲坐，弟子侍而论阴阳之纪。二人曰： 观先生之状，听先生之辞，世未尝见也。尊官高位，贤者所处。何业之卑，何行之污？ 季主笑曰： 观大夫类有道术，何言之陋？夫相引以势，相导以利，所谓贤者，乃可为羞耳。夫内无饥寒之累，外无劫夺之忧，处上而有敬，居下而无害，君子道也。卜之为业，所谓上德也。凤凰不与燕雀为群，公等喁喁，何知长者？ 二人忽忽，不觉自失。后遂不知季主所在。(《史记》又载。)
又曰：班嗣，楼烦人也。世在京师，家有赐书，内足於财，好老庄之道，不屑荣官。桓君山从借《庄子》，报曰： 若庄子者，绝圣弃智，修性保身，清虚淡泊，归之自然。钓鱼於一壑，则万物不干其志；栖迟於一丘，则天下不易其乐。今吾子伏孔氏之轨迹，驰颜、闵之极艺，既系率於世教矣，何用大道为自炫燿也！昔有学步邯郸者，失其故步，匍匐而归。恐似此类，故不进也。其行已。 持论如此，遂终於家。
又曰：蒋诩字元卿，杜陵人，为兖州刺史。王莽为宰衡，诩奏事到灞上，称病不进。归杜陵，荆棘塞门，舍中三径，终身不出。时人谚曰： 楚国二龚，不如杜陵蒋翁。 
又曰：王真字叔平，杜陵人；李邵公，上郡人。真世二千石，王莽辟，不至。尝为杜陵门下掾，终身不窥长安城，但闭门读书，未尝问政，不过农田之事。邵公王莽时辟地河西，建武中，窦融欲荐之，固辞乃止。家累百金，优游自乐。
又曰：薛方，齐人，养德不仕。王莽安居迎方，因谢曰： 尧、舜在上，下有巢、许，今明王方欲隆唐虞之德，亦由小臣欲守箕山之志。 莽悦其言，遂终於家。
又曰：龚胜，楚人。王莽时遣使征聘，义不事二姓，遂不食而死。有老父来吊，甚哀。既而曰： 嗟乎！薰以香自烧，膏以明自消。龚先生竟夭天年，非吾徒也。 趍而出，终莫知其谁也。
张显《逸民传》曰：曹子臧者，曹宣公之子也。宣公卒，负刍杀太子留而自立，是为曹成公。其后晋执成公，将见子臧於周而立之。子臧辞曰： 前志有之：圣达节，次守节，不失节。为君，非吾节也。 遂亡命奔宋。晋侯请子臧反国而归成公，子臧以国致成公为君。(见《左传》。)
又曰：周党字伯况。整身清约，非法不行。建武中，征为义郎，以病去。诏曰： 昔夷齐不食周粟，太原周党不食朕禄。 后终隐居娱志，不营於世。
虞般佑《高士传》曰：皇甫士安少执冲素，以耕稼为业，专心好学。每改服以行，兼日而食，得风痺。或多劝修名，士安答曰： 居畎亩之中，亦可以乐尧、舜之道，何必崇势利而后名乎？ 诏以为太子中庶子、著作郎，并不应也。
又曰：朱冲字臣容，南安人。少有德行，闲静寡欲，好学而贫。邻牛犯种，担刍送牛。牛主人大惭，乃不复暴。晋咸宁二年，诏曰： 处士朱冲，履行高洁，经学修明，征为博士及太子中庶子。 冲每闻征书至，辄逃入深山以免。居近夷俗，羌戎奉事若君也。
又曰：刘兆字延世，公府五辟三征皆不就。安贫慕道，潜志述作数十年，不出门。凡事述十馀万言。
又曰：伍朝字世明，好学该博，显命屡加，不就。镇南将军刘弘上请补零陵太守，主者以非选，竟不听。尚书郎胡济言朝守静衡门，志道日新，诚江南之良才，丘园之逸老也。且白衣为郡，前汉有旧，贲于家食，近代所崇，事可行也。朝竟不就。后卒于家。(王隐《晋书》亦同也。)
又曰：郭文举，河内轵县人。年十三，有怀隐志。每行山林，旬日忘归。父母丧终，辞家不娶。入陆浑嵩山少室，乃隐华阴之崖，以观石室之石函。洛下将没，步担入吴兴馀杭大辟山穷谷无人之地，倚木於树，苫覆其上，亦无壁障。时多虎暴，而文独宿积十馀年，恒著鹿皮裘葛巾。司徒王公迎置果园中，众人问文曰： 饥而思食，壮而思室，自然之性。先生安独无情乎？ 文曰： 情由意生，意息则无情。 又问： 先生独处穷山，若疾病遭命，终则为乌鸟所食，顾不酷乎？ 文曰： 藏埋者，亦为蝼蚁所食，复何异哉？ 又曰： 狼虎害人，先生独不畏乎？ 文曰： 人无害兽之心，兽亦不害人耳。 居园七年，逃归馀杭。
袁淑《真隐传》曰：苏门先生，尝行见采薪於阜者，先生叹曰： 汝将以是终乎？哀哉！ 薪者曰： 以是终者，我也；不以是终者，我也。且圣人无怀，何其为哀？圣人以道德为心，不以富贵为志。 因歌二章，莫知所终。
又曰：鬼谷先生，不知何许人也。隐居鬼谷山，因以为称。苏秦、张仪师之，遂立功名。先生遗书勉之曰： 二君岂不见河边之树乎？仆御折其枝，风浪荡其根。此木岂与天地有仇怨？所居然也。子见嵩岱之松柘乎？上枝干於青云，下根通於三泉，千秋万岁不逢斧斤之患。此木岂与天地有骨肉？所居然也。 
又曰：郑长者，隐德无名，著书一篇，言道家事，韩非称之。世传是长者之辞，因以为名。
又曰：南公者，楚人。埋名藏用，世莫能识。居国南鄙，因以为号，著书言阴阳事。
又曰：野老，六国时人。游秦楚间，年老隐居，掌劝为务。著书言农家事，因以为号。
又曰：鹖冠子，或曰楚人。隐居幽山，衣弊履穿，以鹖为冠，莫测其名，因服成号。著书言道家事，马暖常师事之。暖后显於赵，鹖冠子惧其荐己也，乃与暖绝。
又曰：楚人有献鱼于楚王，曰： 今日渔获，食之不尽，卖之不售，弃之又可惜，是故来献。 左右曰： 鄙哉，辞也！ 楚王曰： 渔者仁人，将以诲我也。 乃恤鳏寡而存孤独，出仓粟，发币帛，去后宫，楚国大治。
又曰：河上丈人，家贫，编萧自给。其子没泉，得千金之珠。丈人曰： 取石来锻之！夫千金之珠，必在九重之泉，骊龙颔下。子能得其珠者，遇其睡也。使龙而寤，子其齑粉矣。 
又曰：孙叔敖遇狐丘先生，曰： 仆闻人有三利，必有三患，子知之乎？夫爵高者人妒之，官大者主恶之，禄厚者怨处之。 叔敖曰： 不然。吾爵高而志益下，官大而志益小，禄厚而施益溥。 丈人曰： 善哉，言乎！尧、舜其犹病诸。 (又见《列子》。)
又曰：客有候孔子者，颜渊问曰： 客何人也？ 孔子曰： 窅兮泛兮，吾不测也。夫良玉径尺，虽有十仞之土，不能掩其光；明珠度寸，虽有函丈之石，不能戢其耀。苟蕴美自厚，容止可知矣。 
《说苑》曰：卫有丈夫负缶入井灌韭，终一日一区。邓析下车教之，为机后重前轻，命曰槁，终日灌韭百区不倦。卫丈夫曰： 吾师言有机智之心，我非不知，不欲为也。 
《杂记事》曰：徐稚忽荣禄，陈蕃钦其高行，以礼招请，署为功曹。及师友祭酒，又特为设东面之坐，重席佩巾几以候之。稚辞疾不到。
王僧虔《吴地记》曰：处士陆著，字文伯。汉桓灵之间，州府交辟，并不就，惟事栖遁。临卒，诫诸子弟云： 吾少未尝官，勿苟仕浊世。 子弟遵训，遂二代不仕，并有盛名。
又曰：桐庐县东有大溪，九里注庐溪口，南通新安，东出富阳，青山绿波，连霄亘壑。昔征士散骑常侍戴勃游此，自言山水之致极也。勃字长云，谯国铚人。父散骑常侍逵，字安道。弟子常侍国子祭酒颙，并高蹈俗外，三叶肥遁，为海内所称。(梁典曰：戴颙字仲若，与逵并隐遁有高名。颙以父不仕，复循其业，辟皆不就。)
梁萧绎《孝德传》曰：缪斐字文雅，东海兰陵人。世乱，将家避地海滨。不以遁世为闷，不以穷居为伤，浣衣濯冠，以俟绝气。
《道学传》曰：乐钜公者，宋人。独好黄老，恬静不慕荣贵，号曰：安丘丈人。
又曰：孔总，会稽山阴人，逸操不群，惟有一奴自随。奴善吹笙，总为《洛生咏》，与之相对而已。
《世说》曰：郗超每闻欲高尚隐退者，辄为辨百万资，并为造立居室。在剡为戴公起宅甚精，戴始往居，与所亲书曰： 近至剡，如入官舍。 
又曰：支道林因人就深公买印山，深公曰： 未闻巢、由买山而隐。 
陆机《招隐诗》曰：明发心不怡，投衭聊踯躅。踯躅欲安之？幽人在浚谷。朝采南涧藻，夕宿西山足。轻条像云构，密叶成翠幄。
左思《招隐诗》曰：杖策招隐士，荒途横古今。岩穴无结构，丘中有鸣琴。
陆云《逸民赋》曰：古之逸民，轻天下，轻万物，而欲专一丘之忻，擅一壑之美。天地不易其乐，万物不干其志，然后可以妙有生之极，因无疆之休。乃为赋曰： 相荒土以为居，度山阿而考室；层幽翳薈，穹谷重深；岩木振颖，葛藟垂阴；潜鱼潦沚，嘤鸟来吟；顾蔬囿於滋薄，即兰堂於芳林；靡飞飘以赴节，挥天籁以兴音；抱回流之别沼，食秋华於高岑；濛三泉以濯流，浚金谷以投簪；遵渚龙见，在林凤戢；遁绵野而宅心，望岩穴而凯入。
