○逸民三
王隐《晋书》曰：龚壮字子玮，巴西人也。洁己自守，与乡人谯秀齐名。父叔为李特所害，壮积年不除丧，力弱不能复仇。及李寿戍汉中，与李期有嫌。期，特孙也，壮欲假寿以报，乃说寿曰： 节下若能并有西土，称藩於晋，人必乐从。且舍小就大，以危易安，莫大之策也。 寿然之。遂率众讨期，果克之。寿犹袭伪号，欲官之。壮誓不仕，赂遗一无所受。壮上书说寿以归顺，允天心，应人望，永为国藩，福流子孙。寿不纳。壮谓百行之本，莫大忠孝。既假寿杀期，私仇已雪，语覃使其归朝，以明臣节。寿既不从，壮遂称耳聋。又云：手不制物，终身不复至成都，惟研考经典，覃思文章。至李势时卒。
又曰：韩绩字兴齐，广陵人也。先避世居於吴之嘉兴。父建仕吴，至大鸿胪。绩少好文学，以潜退为操，布衣蔬食，不交当世，由是东土并宗敬焉。司徒王导闻其名，辟以为掾，不就。咸康末，会稽内史孔愉上疏荐之，诏以安车束帛征之，称老病，卒於家。
又曰：谯秀字元彦，巴西人也。少而静默，不交於世。知天下将乱，预绝人事，虽内外宗亲不相见。郡察孝廉，州举秀才，皆不就。及李雄据巴蜀，慕秀名，具束帛安车征，皆不应。常冠皮弁弊衣，躬耕山薮。后避难宕渠，乡里宗族依凭之者以百数。秀年出八十，众人欲代之负担。秀曰： 各有老弱，当先营护。吾气力犹足自堪，岂以垂朽之年累诸君也？ 年九十馀卒。
又曰：辛谧字叔重，陇西狄道人也。少有志尚，博学善属文。性恬静，不妄交游。召拜太子舍人，诸王文学，累征不起。永嘉末，没于刘聪，拜太中大夫，固辞不受。又历石季龙之世，并不应辟命。虽处死乱之中，颓然高迈，视荣利蔑如也。及冉闵僣乱，复备礼，征为太常。谧遗闵书，因不食而卒。
又曰：索袭字伟祖，敦煌人也。虚静好学，不应州郡之命，举孝廉贤良方正，皆以疾辞。游思於阴阳之术，著天文地理十馀篇，多所启发。不与当世交通，或独语独笑，或长叹涕泣，或请问不言。敦煌太守阴澹奇而造焉，经日忘返，出而叹曰： 索先生硕德名儒，真可以咨大义。 澹欲行乡射之礼，请为三老。会病卒，时年七十九。
又曰：杨轲，天水人也。少好《易》，长而不娶，学业精微，养徒数百，常食粗饭，饮水，衣短褐。人不堪其忧，而轲悠然自得。疏宾异客，音旨未尝交也。虽受业门徒，非入室弟子莫得亲言。欲所论授入室弟子，令递相宣授。刘曜僣号，征拜太常，轲固辞不起，曜亦敬而不逼。遂隐於陇山。及曜为石勒所擒，秦人东徙，轲留长安。石季龙嗣位，备玄纁束帛安车征之。轲以疾辞，迫之乃发。既见季龙，不拜；与语，不言。有司以轲倨傲，请从大不敬论。季龙弗从，下诏任轲所尚。常卧土床，覆以布被，裸寝其中，下无茵褥。颍川荀铺，好奇之士也，造而谈经，轲瞑目不答。铺发轲被，露其形，大笑之。轲神体颓然，无惊怒之状。于时咸以为焦先之徒，未有能量其深浅也。后上疏陈乡思求还。季龙送以安车蒲轮。自归秦州，仍教授不绝。
又曰：公孙凤字子鸾，上谷人也。隐於昌黎之九城山，冬衣单布，寝土床，弹琴吟咏，陶然自得。人咸异之，莫能测也。慕容暐以安车征至邺。及见暐，不言不拜，衣食举动如在九城。宾客造请，鲜得与言。数年病卒。
又曰：公孙永字子阳，襄平人也。少而好学，恬虚，隐於平郭南山，不娶妻妾，非身所垦植则不衣不食。吟咏岩间，忻然自得，年逾九十，操尚不亏。与公孙凤俱被慕容暐征至邺，王公已下造之，不与言。虽经隆寒盛暑，端然自若。一岁馀，诈狂，暐送之平郭。后苻坚又将备礼征之，难其年耆路远，乃遣使致问，未至，卒。坚深悼之。
又曰：张忠字巨和，中山人也。永嘉之难，隐於太山，恬静寡欲，清虚服气，餐芝饵石，修导养之法。冬无缊袍，夏则带索，端拱若尸。无琴书之适，不修经典劝教，但以至道虚无为宗。其居依崇岩幽谷，凿池为窟室。弟子亦以窟居，去忠六十余步，五日一朝。其教以形不以言，弟子授业，观形而退。立道坛于窟上，每旦朝拜之。食用瓦器，凿石为釜，左右居人馈之衣食，一无所受。年在期颐，而视听无爽。苻坚遣使征之，乃至长安。坚赐以衣冠，辞曰： 年朽发落，不堪衣冠，请以野服入谒。 从之。后坚安车送之，行达华山，叹曰： 我东岳道士，殁於西岳，命也，奈何！ 行五十里，及关而死。坚谥安道先生。
又曰：石垣字洪孙，自云北海剧人。居无定处，不娶妻妾，不营产业，食不求美，衣必粗弊。或有遗其衣服，受而施人。人有丧葬，辄杖策吊之，路无远近，时有寒暑，必在其中。或同日共时，咸皆见焉。姚苌之乱，莫知所终。
又曰：郭荷字承休，洛阳人也。六世祖整，汉安顺之世，公府八辟，公车五征，皆不就。自整及荷，世以经学致位。荷明究群籍，特善史书，不应州郡之命。张祚遣使者以安车束帛征为博士祭酒。后上疏乞还，祚以安车蒲轮送还张掖东山。年八十卒，谥曰玄德先生。
又曰：祁嘉字孔宾，酒泉人也。少清贫好学，年二十馀，夜忽窗中有声呼曰： 祁孔宾，隐去来，修饰人间甚苦不可谐，所得未毛铢，所丧如山崖。 旦而逃去，西至敦煌，依学官诵书。贫无衣食，为书生都养以自给。遂博通经传，精究大义，而教授门生百馀人。张重华征为儒林祭酒，常谓为先生而不名之。竟以寿终。
又曰：瞿硎先生者，不得姓名，亦不知何许人也。泰和末，常居宣城郡界山中，山有瞿硎，因以名焉。大司马桓温常往造之。既至，见先生被鹿裘，坐于石室，神无忤色。温及僚佐数十人皆莫测之，乃命伏滔为之铭赞，竟卒於山中。
又曰：宋纤字令文，敦煌人也。少有远操，沉静不与世交，隐於酒泉南山。酒泉太守马岌，高尚之士也，具威仪，鸣铙鼓，造焉。纤高楼重阁，拒而不见。岌叹曰： 名可闻而身不可见，德可仰而形不可观。吾乃今而后知先生人中之龙也。 题诗於石壁曰： 丹崖百丈，青壁万寻；奇木蓊郁，蔚若邓林；其人如玉，维国之琛；室迩人遐，实劳我心。 纤注《论语》及为诗颂数万言。年八十，笃学不倦。张祚复遣使者备礼征为太子友，逼喻甚切。纤喟然叹曰： 德非庄生，才非干木，何敢稽停明命。 遂至姑藏。祚遣其太子太和以执友礼造之，纤称疾不见，赠遗一皆不受。后卒，谥曰玄虚先生。
又曰：邓粲，长沙人也。少以高洁著名，与南阳刘驎之、南郡刘尚公同志友善，并不应州郡辟命。荆州刺史桓公卑辞厚礼，请粲为别驾。粲嘉其好贤，乃起应召。驎之、尚公谓粲曰： 卿道学深，众所推怀，忽然改节，诚失所望。 粲答曰： 足下可谓有志於隐而未知隐。夫隐之为道，朝亦可隐，市亦可隐。隐初在我，不在於物。公等无以难之。 
又曰：汜腾字无忌，敦煌人。举孝廉，除郎中。属天下兵乱，去官还家。太守张閟造之，闭门不见，礼遗一无所受。叹曰： 吾闻乱世贵而能贫，乃可以免。 散家财五十万以施宗族，柴门灌园，琴书自适。刺史张轨征之为府司马，腾曰： 门一杜其可开乎！ 固辞。病卒。
又曰：王长文字德郁，广汉人。少以才学知名，放荡不羁。州郡辟为别驾，乃微服窃出，举州莫知所之。后於成都市中，蹲踞而坐，啮胡饼食之。刺史知其不出，乃礼遣之。於是闭门自守，不交人事。著《通玄经》四卷，文言卦象，可用以为卜筮。
《晋中兴书》曰：虞喜字仲宁，好学博古。中宗初镇江左，上疏荐喜，公车征，不至。司空贺循每一诣喜，辄经信宿，云不能测也。康帝以为散骑常侍，又不起。永和初，将禘太庙，应有递毁，尚书郎徐禅诣喜咨焉。喜所著数十万言。
又曰：高阳许询，字玄度；丹阳许玄，字远游，并治高不仕。询有才藻，能清言。玄山居服食，志求仙道，游会稽，临海山，誓不归家，乃与妇书，令改适。后入剡深山，莫知所止。或以为升仙。
又曰：翟汤字道深，寻阳人。耕而后食，凡有馈赠，一无所受。庾亮荐汤以国子博士，征不起。汤子庄，字祖休，遵汤之操，雅好弋钓。及长，不复猎。人或问庄曰： 问是害生之事，而先生止去其一，何也？ 庄曰： 猎自我，钓自物，故先节其甚者。且问贪饵吞钓，岂我哉？ 时人以为知言。晚节亦不复钓，端坐荜门，啜菽饮水，征辟皆不就。庄子矫，矫子法赐，并征不至，世有隐行。
又曰：郭翻，字长翔。家于临川，不交世事，惟以鱼猎为娱。尝以车猎，道逢病人，以车送之，徒步而返。庾亮荐，公车征，不就。乘小舡归武昌，庾翼躬往造之，以翻船狭小，欲引入大船。翻曰： 使君不以民鄙贱而辱临之，此固野人之舟也。 遂不肯。翼俯屈入其船中，终日而去。
又曰：孙略字文度，吴人。少佃於野，人有刈其稻者，略避之。既而刈一担，自送与之，乡人感愧。终日屡空，怡然自足，辟命皆不就。妻虞预女也，少禀伯喜风，共安俭约。
又曰：何琦(音奇)字万伦。养志衡门，不交人事，丰约与邻乡共之，频征不起。桓温登琦县界山，喟然叹曰： 此山南有人焉，何某真正是也！ 
又曰：陶淡字处静，太尉侃之孙也。雅好仙道，年十五六，便服食绝谷。於山中立小草屋，设小床独坐。旧故入山候者，辄移渡涧水，莫得近之。本州举秀才，淡闻，遂逃罗县山中，终身不返，莫知所终。
又曰：范宣少尚隐遁，博综众书，征辟并不应。虽闲居屡空，常研讲为业，讽诵之声有若齐鲁。
