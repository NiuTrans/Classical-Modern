○火上
《释名》曰：火，化物也。亦言燬也，物入即皆毁坏也。
《易》曰：水流湿，火就燥。
又曰：风自火出，家人。(由内以相成炽也。)
又曰：天与火，同人，君子以类族辨物。(君子小人各得所同。)
又曰：火在天上，大有君子，以遏恶扬善，顺天休命。(大有，包容之象也。故遇恶扬善，成物之美，顺夫天德休物之命。)
又曰：燥万物者，莫熯(呼旱切。)乎火。
《书》曰：火炎昆岗，玉石俱焚。
又曰：惟女含德，不惕予一人，予若观火。(惕，惧也。观，视也。我观火者，喻刑罚可畏之也。)
又曰：若火之燎于原，弗可向迩。(火之燎于原，其炎炽之明，不可响近也。)
又曰：五行：二曰火。火曰炎上。炎上作苦。
《诗》曰：叔在薮，火烈具举。
《礼》曰：孟夏之月，盛德在火。
又曰：季春出火为焚也。(谓焚菜也。凡出火，以火出。建辰之月，火始出。)
又曰：火之於民也，尊而不亲。
《左传》曰：人火曰火，天火曰灾。
又曰：兵犹火也，不戢，将自焚也。
又曰：火龙黼黻。
又曰：古之火正，或食於心，或食於味，以出内火。是故味为鹑火，心为大火。(谓火正之官，配食於火星也。建辰之月，鹑火星昏在南方，则令民放火。建戍之月，大火星伏在日下，夜不得见，则令民内火，禁放火也。)陶唐氏之火正阏伯居商丘，(阏伯，高幸氏之子也。《传》曰：迁阏伯於商丘，主辰大火也，今为宋星。然则商丘在宋地也。)祀大火而火纪时焉。(谓出内火时也。)相土因之，故商主大火。(相土，契孙，商之祖也。始代阏伯之后，居商丘，祀大火也。)
又曰：郯于云： 炎帝以火纪，故为火师而火名。 
又曰：昭公十七年，冬，有星孛于大辰，西及汉。(夏之八月，辰星见，在天汉西。今孛星出辰西，光芒东及天汉。)申须曰：(申须，鲁大夫。) 彗，所以除旧布新也。天事恒象，(天道恒以象颖告示人。)今除於火，火出必布焉。诸侯其有火灾乎！ (今火向伏，故知当须火乃布散为灾也。)
《周礼》曰：春秋以木铎修火禁。(火星以春出，以秋入，因天时而以成。)
又曰：亨人，掌供鼎镬，以给水火之齐。(镬，所以煮肉及鱼湆之器。既熟，乃脀于鼎。齐，多少之量。齐，音剂。)
又曰：卜师，掌开龟之四兆，……扬火以作龟，致其墨。(扬火犹炽也。致其墨者，熟灼之，明其兆。)
又曰：司爟掌行火之政令，四时变国火，以救时疾。(行犹用也。变犹易也。郑司农说以鄹子曰：春取榆柳之火，夏取枣杏之火，季夏取桑柘之火，秋取柞楢之火，冬取槐檀之火。)季春出火，民咸从之。季秋内火，民亦如之。(郑司农云：以三月本时昏，心星见于辰上，使民出火。九〈月本〉黄昏，心星伏在戍上，使民内火。故《春秋传》曰：以出内火。)时则施火令。(焚菜之时。)凡祭祀，则祭爟。(报其为明之切，礼如祭爨。)凡国失火，野焚菜，则有刑罚焉。(野焚莱，民擅放火。)
又曰：穴氏掌攻蛰兽，各以其物火之。(蛰兽，熊罴之属，冬藏者也。将攻之，必先烧其所食之物，放其穴，诱出之，乃可得之。)以时献其珍异皮革。
又曰：柞氏掌攻草木及林麓。(林人所养者。山足曰麓。)夏日至，令刊阳木而火之；冬日至，令剥阴木而水之。(刊、剥，互言耳，皆谓所去。次地之皮生南为阳，木生北为阴。木，火之水之，则使其肄不生。)若欲其化也，则春秋变其水火。(化犹生也，谓时以种谷也。变其水火者，乃所火则水之，所水则火之，则其土和美。)
又曰：秋官。司烜氏掌以夫燧取明火於日。(夫燧，阳燧也。)
《史记》曰：燕攻即墨，田单乃收城中牛千头，为绛缯衣，画以五彩龙文，束兵於角，结火於尾，穿城而出，壮士衔枚随其后。牛所触辄死，壮士击之，城上大噪，燕师大骇。
又曰：庞涓追孙膑量其行，暮当至马陵。乃斫大树白而书之曰： 庞涓死此下。 於是令齐军万弩夹道而伏，期曰： 暮见火举而俱发。 庞涓夜至斫木下，见白书，乃钻火烛之，读其书未毕，齐军万弩俱发，庞涓大败。
又曰：苏代谓魏王曰： 夫以地事秦，犹抱薪救火，薪不尽，火不灭也。
又曰：颜叔子独居一室，夜雨，比舍屋崩，有女子投之。叔子令秉烛，烛尽，乃彻屋草续之。至明不乱。
又曰：武王既渡河，有火自上复於王屋，流为乌，其色赤。
《汉书》曰：项羽西屠咸阳，烧其宫室，火三月不灭。
又曰：孝平后，王莽女，有节操。及汉兵诛莽，燔烧未央宫，后曰： 何面目见汉家。 因自投火而死。
又曰：汉兵围王莽，城中少年房朱、张鱼等恐见虏掠，私烧作室门，呼曰： 反虏王莽，何不出降！ 火及掖庭，莽避火宣室前殿，火辄随之。
又曰：陈胜、吴广夜篝火狐鸣，呼曰： 大楚兴，陈胜王。 
《郡国志》曰：连浑府遥火山而有火井，深不可见底。炎气上升，常若微电。以草爨之，则烟腾火发。其山似火，从地而发，故名荧台。
《东观汉记》曰：梁鸿牧豕长安上林苑中。失火，延及人家。问所烧财物，悉推豕偿之。其主言少，鸿愿以身佣作，躬执其勤。
又曰：长沙有义士古初，遭父丧未葬。邻人火起，及初舍，棺不可移，冒火伏棺上，火乃灭。
又曰：廉范字叔度，为蜀郡太守。成都地迫屋狭，百姓夜作，以供衣食。又禁火，民覆蔽之，失火者日属。范乃令夜作，但使储水，百姓皆悦。歌曰： 廉叔度，来何暮，不禁火，民安作，昔日无襦今五袴。
《魏略》曰：秦伯出猎，至於咸阳。有火流下，化为白雀，衔绿丹书，集於公车。
《吴志》曰：张昭，字子布。孙权以公孙渊称藩，遣张珍、许晏至辽东，拜渊为燕王。昭谏权，权不从。昭忿称疾不朝，权恨之，土塞其门，昭又於内以土封之。渊果杀珍、晏，权数慰谢昭，昭固不起。权因出，过其门呼昭，昭辞病笃。权烧其门，欲以恐之，昭更闭户。权使人灭火，往问良久，昭诸子扶昭起，权载以还宫。
《晋书》曰：愍怀太子遹字熙祖，惠帝长子也。宫中尝夜失火，武帝登楼望之，太子时年五岁，牵帝裾入暗中。帝问其故，太子曰： 暮夜仓卒，宜备非常，不宜令昭见人主也。 由是奇之。
又曰：张华字茂先，武库火，华惧因此变，作列兵，固守，然后救之。果累代之宝及汉高斩蛇剑、王莽头、孔子履等尽焚焉。
又曰：韩康伯家贫窭。伯年数岁，至大寒，母方为作襦，令伯捉熨斗，而谓之曰： 且著襦，寻当作复裈。 伯曰： 不复须。 母问其故，对曰： 火在斗中，而柄尚热，今既著襦，下亦当暖。 母甚异之。
又曰：王献之常与兄徽之共在一室，忽然火发，徽之遽走出，不遑取履。献之神色恬然，徐呼左右扶出。
又曰：郭璞，字景纯。门人赵载，尝窃青囊书，未及读，而为火所焚。
又曰：庾亮镇武昌，夜半望见城内有数炬火从城上出，如大车状，白布幔覆，与火俱出城东，北行至江乃灭。
又曰：佛图澄尝与石季龙升中台，澄忽惊曰： 幽州当火灾。 仍取酒噀之，久而笑曰： 救已得矣。 季龙遣验，幽州云 是日火从四门起，西南有黑云来，骤雨灭之。雨亦颇有酒气。 
又曰：嵇康从孙登游，三年，康问其所终，不答，康每叹息。将别，谓曰： 先生竟无言乎？ 登乃曰： 子识火乎？生而有光，不用其光，而果在於用光；人而有才，不用其才，而果在於用才。故用光在乎得薪，所以保其耀；用才在於识真，所以全其年。今子才多识寡，难乎免於今之世矣。子无求乎！ 康不能用，果遭非命。
邓粲《晋纪》曰：胡毋辅之过河南尹门下，将饮酒，使门卒王子博取火，子博曰： 卒也！惟不乏吾事，安能为人使！ 辅之与语，叹曰： 吾不及也！ 因言於河南尹，以为功曹。
《晋中兴书》曰：殷浩北伐，江逌为长史。逌取数百鸡，以长绳连脚，皆系火，一时驱放，飞过堑，集羌营，皆燃焉。
《宋书》曰：周朗为庐陵内史，郡后荒芜，颇多野兽。母薛氏欲见猎，朗乃合围纵火，令母观之。火逸烧郡廨，朗悉以秩米起屋，偿所烧之限。
《梁书》曰：阮孝绪家贫无以爨，僮妾窃邻人樵以继火。孝绪知之，乃不食，更令撤屋而炊。
《后魏书》曰：祖莹好学，以夜继昼。父母恐其成疾，禁之。后燃火读书，以衣被蔽塞窗户，恐为家人所觉。
又曰：萧鸾遣鲁康祚侵太仓口。傅永以贼若夜来，必应於渡淮之所，以火记其浅处。永既设伏，乃密令人以瓠盛火，渡淮南岸当深处置之。教之云： 若有火起，即亦燃之。 其夜康祚等果亲率领来斫永营，东西二伏夹击之。康祚等奔趣淮水，火既竞起，不能记其本济之处，遂望永所置之火而争渡焉。水深溺死、斩首者数千级。
《北齐书》曰：神武西征，登凤陵，命中外府司马李义深、相府城局李士略共作檄文，皆辞，请以孙搴代。神武乃引搴入帐，自为吹火，催促之。搴神色安然，援笔立就。
又曰：文宣曾近出，令张曜居守。帝夜还，曜不时开门，勒兵严备。驻跸门外，久之，催迫甚急。曜以夜深，须火至面识，门乃可开。於是独出见帝，帝笑曰： 卿欲效郅君章也。 帝使曜前开门，然后入。
又曰：张亮守河阳，周文帝於上流放火船，欲烧河桥。亮乃备小艇百馀，皆载长锁，锁头施钉。火船将至，即驰小艇以钉钉之，引锁向岸。火船不得及，桥全，亮之功也。
《尚书大传》曰：燧人为燧皇，以火纪物。火阳，尊，故托燧皇於天。
《春秋元命苞》曰：火之为言委随也，故其字，人散二者为火也。
《韩诗外传》曰：晋平公藏宝之台烧，救火三日三夜乃胜之。公子晏束帛而贺曰： 臣闻王者藏於天下，诸侯藏於百姓，农夫藏於囷庾，商贾藏於箧匮。今百姓乏於外而赋敛无已，昔桀、纣残贼为天下戮，今皇天降灾於皇台，是君之福也。 
《战国策》曰：楚王游云梦，野火之起也，若云霓。
《吴越春秋》曰：越王思报吴，冬则抱冰，夏则握火。
《后赵录》曰：石勒禁火。百鼓之后燃火者，鞭之一百；延火烧一家，斩五部都督。
《汝南先贤传》曰：郭宪从南郊含酒东北三噀，云： 齐失火，以厌之。 后齐果上火事。
又曰：蔡君仲有至孝之心。母终，棺在堂，西舍失火，火将至，君仲伏尸号哭，火越向东家。
《陈留耆旧传》曰：刘昆为江陵令。民有火灾，昆向火叩头，即沛然下雨。诏问 反风灭火，虎北渡河，何以致此？ 昆曰： 偶然耳。 帝曰： 此长者之言耳。 
《郑玄别传》曰：玄年十七，在家见大风起，诣县曰： 某时当有火灾，宜祭爟禳，广设禁备。 时火果起，而不为害。
《樊英别传》曰：英隐於苑山，尝有黑风从西方起，英谓学者曰： 成都市火甚盛。 因含水西向漱之，乃令记其日。后有客从蜀来者，云是日有大火，有黑云平旦从东起，须臾大雨，火遂得灭。
《葛仙公别传》曰：公与客谈话，时天寒，公谓客曰： 居贫不能得炉火，请作一大火。 公遂吐气，火赫然从口而出。须臾，火满室，坐客皆热而脱衣也。
《列仙传》曰：陶安公，六安冶师也。数行火，火一旦散上，紫色冲天。须臾，朱雀止冶上，曰： 安公安公，冶与天通。七月七日，迎汝以赤龙。 龙至，安公骑之东南而上。
又曰：栾巴为尚书，王会得酒，西向嗽，云： 成都失火，嗽而作雨。 驿至，果如其言。
又曰：宁封子，黄帝陶正，掌火，能作五色烟。
《列女传》曰：梁节姑，其室失火，兄子与己子在内，欲取兄子，辄得己子，火盛不复得入。妇人曰： 梁国岂可户告人晓耶！被不义之名，何面目以见兄弟家人哉！ 遂赴火而死。
《搜神记》曰：麋竺尝从洛归，未至家数十里，见路次有好新妇从求寄载。行二十馀里，新妇谢竺曰： 我天使也，当往烧东海麋家。感君见载，故以相语。 竺因请之，曰： 不得不烧，君快去，我缓行，日中必火发。 竺乃急行达家，使出财物。日中，而火大发。
《玄中记》曰：南方有炎山焉，在扶南国之东，加营国之北，诸薄国之西。从四月而火生，十二月火灭。正月、二月、三月火不燃，山上但出云气，而草木生叶枝条。至四月火燃，草木叶落，如中国寒时草木叶落也。行人以正月、二月、三月行过此山下，取此木为薪，燃之无尽时；取其皮，绩之为火浣布。
《十洲记》曰：炎洲在南海中，地方二千里，去岸九万里。上有风生兽，似豹，青色，大如狸。张网取之，积薪数车以烧之，薪尽而此兽在火中不燃。以铁椎锻其头十数下乃死，以其口向风，须臾便活而起，以石上菖蒲塞其鼻即死。取脑以菊花服之，尽十斤，得寿五百岁。又有火林山，山中有火兽，大始鼠，毛长三四寸，或赤或白。山可二百许里，晦夜见山林，乃此兽光火照人。乃取其兽毛，绩以为布，名曰火浣布，国人服之。此布垢污，惟以火烧布两食许，出振之，其垢即去，洁白如雪。
《述征记》曰：北征有张母墓。旧说张母是王氏妻，王家葬经数百载后开墓，而香火犹燃。其家奉之，称清火道。
《英雄记》曰：周瑜镇江夏，曹操欲从赤壁渡江南。无船乘氵箄，沿汉水下至浦口，未即渡。瑜夜密使轻船走舸百余艘，艘有五十人施棹，人持炬火，持火者数千人，立於船上，以萃於排。至乃放火，火燃即回船走去。须臾，烧数千氵箄火起，火光照天，操乃夜去。
《齐地记》曰：东武有火生木，烧之不死，亦不损也。
