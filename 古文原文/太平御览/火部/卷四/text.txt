○庭燎
《说文》曰：庭燎，火烛也。
《礼》曰：庭燎之百，由齐桓公始也。(僭天子也。庭燎之差，公盖五十，子、男皆三十。)
《诗》曰：《庭燎》，美宣王，因以箴也。夜如何其？夜未央，庭燎之光。君子至止，鸾声锵锵。
《周礼》曰：阍人掌守王宫之中门之禁，(中门，於内为中，若今宫阍门。)大祭祀、丧纪之事，设门燎，跸宫门庙门。(燎，地烛也。跸，止行者。庙在中门之外。)凡宾客亦如之。
又曰：凡邦之大事，共坟烛庭燎，(故书坟为蕡。郑司农云：蕡烛，麻烛也。玄谓：坟，大也。树於门外曰大烛，於门内曰庭燎，皆所以照众为明。)中春以木铎修火禁于国中。(为季春将出火也。火禁，谓水火之处及备风燥。)
《晋中兴书》曰：哀帝兴宁元年，诏庭燎树端门内。
《晋起居注》曰：成帝咸和八年十二月，有司奏：庭燎在公车门外，今更集议旧在端门内，依旧门内施。诏曰： 尚书奏九年庭燎当在端门内，明帝时在公车门外，可依旧安。 
《赵书》曰：石勒造燎高十丈，上盘置燎，下盘安人，以燎縆缴上下。
《石虎邺中记》曰：石虎正会，殿庭中、端门外及阊阖门前设庭燎各二，合六处，皆六丈。
《说苑》曰：齐桓公设庭燎，为士之欲造见者，期年而士不至。东野鄙人有以九九之术见者，桓公曰： 九九足以见乎？ 对曰： 臣非以九九为足以见也，臣闻主君设庭燎以待士，期年而不至。夫士所以不至者，以君天下贤君也，四方之士，皆自论不及君，故不至也。夫九九薄能耳，而君犹礼之，况贤於九九者乎？ 桓公曰： 善！ 礼之，期月而士至。
○烟
《说文》曰：烟，火气也，焆焆然也。
《汉书》曰：元帝时有童谣曰： 井水溢，灭灶烟，灌玉堂，流金门。 
谢承《后汉书》曰：吴郡徐相为长沙太守，常食幹饭，不发烟爨。
沈约《宋书》曰：桓玄使桓谦屯东陵口，卞范之屯覆舟山西。高祖躬先士卒以奔之。东北风急，因命纵火，烟焰张天。
《许迈别传》曰：迈少名暎，高平阎庆等皆就暎受学，暎曰： 阎君可服气以断谷，彭君宜饵药以益气。 庆等将去，暎为烧香，有五色烟出，暎亦自去，莫知所在。
《列仙传》曰：宁封子，黄帝时人也，为帝陶正。有神人遇之，为其掌火，能出五色烟。
《三秦记》曰：秦始皇葬骊山，牧羊童失火烧之，三月烟不绝。
《广古今五行记》曰：前凉御史宋诩房壁中烟出，掘而视之，别柱焦然。诩谓弟澄曰：  柱 之为字，左 木 右 主 ， 宋 字含 木 ，木焦， 宋 破而 主 存，此灾之大者也，宜思防之。 其后张邕诛宋混诸党。
《王子年拾遗记》曰：员峤之山四百里，有池周一千里，色随四时变。中有神龟，八足六眼，背负七星日月八方之图。复有四烛，时出烂石上，望之煌煌如列星矣。於冥昧当雨之时，而光色弥明。此石常浮於水边，方数百里，其色多红，烧之有烟，数百里外升天则成香云，香云遍润则成香雨。
又曰：晋文公焚林以求介椎，有白鸦绕绕而噪，或集介子之侧，火不能焚。晋人嘉之，为立台，号曰思烟。
《列子》曰：秦之西有义渠之国者，其亲戚死，聚柴积而焚之，烟上，谓之登遐，然后成为孝子。
《抱朴子》曰：伯喈识弦音於烟烬之馀也。
《淮南子》曰：冬至甲子受制，木用事，火烟青；七十二日丙子受制，火用事，火烟赤；七十二日戊子受制，土用事，火烟黄；七十二日庚子受制，金用事，火烟白；七十二日壬子受制，水用事，火烟黑。
《西域诸国志》曰：屈茨国有山，夜则有光火，昼则恒烟焉。
《风俗通》曰：乱如俗谓缊者，粪除不洁，草芥集，众火就烧之，谓之缊，言其烟气缊缊，取其希有不淆乱。
锺会《刍荛论》曰：焚林成烟，其状如云。
颜延之《廷诘》曰：火含烟而妨火，桂怀蠹而残桂，然烟胜则火灭，蠹壮则桂折。
焦赣《易林·夬之小过》曰：千里望烟，散烟日分，形体灭亡，终不见君。
○炭
《说文》曰：炭，烧木也。
《记》曰：季秋草木黄落，乃伐薪为炭。
《左传》曰：邾子在门台，(门上有台。)临庭，阍以瓶水沃庭，邾子望见之，怒，阍曰： 夷射姑旋焉。 (旋，小便也。)命执之，(见其不洁，执射姑也。)弗得。滋怒，自投于床，废于炉炭，(废，堕也。)烂，遂卒。
又曰：宋文公卒，始厚葬，用蜃炭。(烧蛤为炭，以塞黄。)
又曰：宋元公恶寺人柳，欲杀之。及丧，柳炽炭于位，(以温地。)将至，则去之。(使公坐其处。)比葬，又有宠。(言元公好恶无常。)
《周礼》曰：宫人共王之沭浴，(沐浴，所以自洁清。)凡寝中之事，扫除、执烛、共炉炭。
又曰：掌炭掌灰物炭物之征令，以时入之，(灰，炭，皆山泽之农所出也。灰给浣练。炭之所共多。)以权量受之，以共邦之用。凡炭灰之事。
又曰：赤友氏掌除墙屋，以蜃炭攻，以灰酒毒之。(洒，氵丽也。除墙屋者，除虫豸藏逃其中者。蜃，大蛤也。捣其炭以坋之则走，淳之以氵丽之则死。)
《史记》曰：窦皇后弟少君为人所略，卖为主人入山作炭。暮卧岸下，崩，百馀人皆压死，少君独不死。
《汉书》曰：先冬夏至，悬铁、炭於衡各一端，令适亭，冬阳气至，炭仰而铁低；夏阴气至，炭低而铁仰。以候二至焉。
《晋书》曰：王沉为豫州刺史，下教求直言之士。主簿褚入告曰： 尧、舜、周公所以能致忠谏者，以其忱诚之心著也；冰炭不言而冷热之质自明者，以其有实也。若好忠直如冰炭之自然，则谔谔之臣将济济而盈庭，逆耳之言不求而自至矣。 
又曰：孙登住宜阳山，自作炭。人见之，知非常人，与语，登不应。
《后魏书》曰：高聪卒，有妓十馀人，有子无子皆令烧指吞炭，出家为尼。
《邵氏家传》曰：邵贞字德方，山阴人，性详审。赴张氏葬，或落生炭於贞履中，坐人谓贞不见，疾呼贞，因不为回顾。
《神仙传》曰：严青，会稽人也。於山中作炭，忽有人与青一卷素书，曰： 汝骨应得道长生，故授神书也。 
《齐地记》曰：东南卢水水侧有胜火木，方人俗音曰： 挺木 ，经野火烧之不死，炭亦不灭。东方有不灰之木。
《豫章记》曰：丰城县葛乡有石炭二百顷，可燃以炊爨。
《交州记》曰：灶头山，越人炊爨之处，掘而得炭。
《淮南子》曰：譬犹冰、炭，钩、绳也，何时而可合？(冰寒炭热，钩曲绳直，无时得合。)
又曰：悬羽与炭，而知燥湿之气。(燥，故炭轻。湿，故炭重。)
又曰：夫湿之至也，莫见其形，而炭已重矣；风之至也，莫见其象，而木已动矣。
又曰：天下莫相憎於胶、膝，(胶漆相持不解，故曰憎。一曰、胶於漆中则败漆，漆入胶中亦败胶，以多少推之，故曰相憎也。)而莫相爱於冰、炭。(冰得炭则解，解归水复其性，炭得冰则保其炭，故曰相爱也。)胶、漆相贼，冰、炭相息也。
《抱朴子》曰：柳乃速朽者也，而燔之为炭，则亿载而不败。
《吕氏春秋》曰：豫让欲报襄子，灭鬓去眉，变其形容，作乞人，往乞於其妻。曰： 状貌无似吾夫者，其音何类吾夫之甚？ 让乃吞炭而变其声。
《异苑》曰：信安郑徽，年少时登前桥仿佯，见一老翁，以小囊与徽云： 此是君命，慎勿零落。若有破碎，便为凶兆。 言讫，失所在。徽密开看，是一挺炭，意乃秘之，虽家人不之知也。永初三年，年六十，病笃，语弟子云： 吾齿尽矣，可试启此囊。 见炭碎析，於是遂亡。
桓谭《新论》曰：举火夜作，燃炭幹墙。
王况《释时论》曰：融融者，皆趋热之士；得炉冶之门者，惟挟炭之子。
《盐铁论》曰：冰炭不可以同器。
《语林》曰：洛下少林木炭，止如粟状。羊琇骄豪，乃捣小炭为屑，以物和之，作兽形。后何召之徒共集，乃以温酒。火热既猛，兽皆开口向人赫赫然。诸豪相矜，皆服而效之。
贾谊《鵩鸟赋》曰：天地为炉兮，造化为工；阴阳为炭兮，万物为铜。
○灰
《周礼》曰：蝈氏掌去蛙黾，焚牡菊，以灰洒之则死。(牡菊，菊不华者。齐鲁之间谓蛙为黾，耿黾也。蝈与耿黾尤怒鸣，为聒人耳，去之。)其烟被之，则凡水虫无声。(杜子春云：假令风从东方来，则於水东面为烟，令烟西行，彼之水上。)
又曰：〈巾荒〉氏。湅(力见切。)帛以栏为灰，渥淳其帛，实诸泽器，淫之以蜃，(渥，读如缯人渥管之渥。以栏木之灰，渐释其帛也。杜子春云：淫当为涅，书亦或为湛。郑司农云：泽器，谓滑泽之器。蜃谓炭也。)清其灰而漉(力渎切。)之，而挥之。(清，澄也。於灰澄而漉晞之，晞而挥去其蜃。)
《史记》曰：秦商鞅作苛法，有弃灰於道者，刑之。
《汉书》曰：韩安国坐抵罪，狱吏田甲辱之，安国曰： 死灰独不复燃乎？ 甲曰： 燃即溺之。 
又曰：武帝穿昆明池，得黑灰，有外国胡云： 此是天地劫灰之馀也。 (问东方朔，信然。)
《后汉书》曰：杨琰为零陵太守。时苍梧群贼攻劫，琰制车数十乘，置灰车中，从风散灰，贼不得视，因以败之。
《魏略》曰：文钦为庐江太守，为都督王陵所奏，钦诉曹爽，爽谓曰： 陵责卿载灰两船，何为乎？ 曰： 闻足下起染舍，故烧此灰耳。 
《吴录》曰：张举字子清，为句章令。有妇杀夫者，因焚屋，言烧死，其弟疑而讼之。举按尸，开口视之，无灰。令人取猪两头，一杀一生而俱焚之。开视其口，所杀者无灰，生者有灰。乃明夫先死，妇后烧之。妇遂首服焉。
《晋书》曰：鸠摩罗什，天竺人也。中书监张资病，骁骑将军吕光博营救疗。有外国道人罗又云能差资病，光喜，给赐甚厚。罗什以其诳诈，告资曰： 又不能为益，徒烦费耳。冥运虽隐，可以事试也。 乃以五色丝作绳，结之，烧为灰末，投水中，灰若出水还成绳者，病不可愈。须臾，灰聚浮出，复为绳。又疗果无效，少日，资亡。(少日，犹无几时。)
《隋书》曰：齐神武霸府田曹参军信都芳，深有巧思，能以管候气，仰观云色。尝与人对语，即指天曰： 孟春之气至矣。人往验管，而飞灰已应。每月所候，言皆无爽。又为轮扇二十四，埋地中，以测二十四气。每一气感，则一扇自动，他扇并住，与管灰相应，若符契焉。
又曰：开皇九年平陈后，高祖遣毛爽及蔡子元、于普明等以候节气。依古於三重密室之内，以木为案十有二具，每取律吕之管，随十二辰位置于案上，而以土埋之，上平於地，中实葭莩之灰，以轻缇素覆律口。每其月气至，与律冥符，则灰飞冲素，散灰出外。而气应有早晚，灰飞有多少。或初入月，其气即应；或至中下旬间气始应者；或灰飞出，三五夜而尽；或终一月而上未。高祖异之，以问牛弘，弘对曰： 灰飞半出为和气吹，灰全出为猛气吹，灰不能出为衰气。和气应者其政平，猛气应者其臣纵，衰气应者其君暴。 高祖驳之曰： 臣纵君暴，其政不平，非月别而有异也。今十二月律於一岁内应并不同，安得暴君纵臣若斯之甚也？ 弘不能对。
《庄子》曰：郑有巫曰季咸，知人之死生存亡、祸福寿夭，期以岁月旬日若神。郑人见之，皆弃而走。(不喜自闻死日。)列子见之而心醉，归以告壶子，曰： 尝试与来，以吾示之。 明日，列子与之见壶子，出而咸谓列子曰： 嘻！子之先生死矣，不活矣，不可以旬数矣。吾见怪焉，见湿灰焉。 (湿灰，均其寂魄化，此乃至人无感之时也。)
又曰：南郭子綦隐几而坐，仰天而嘘，嗒焉若失其偶。(嗒焉，解体。若失其配匹也。)颜子成游立侍乎前，曰： 何居乎？形固可使如槁木，而心固可使如死灰乎？ (死灰，槁木，取其寂寞无情耳。夫任自然而忘是非者，其体中独任天真而已，又何所有哉？)
《淮南子》曰：月晕，以芦灰环之，缺一面，则晕亦阙一面焉。
又曰：烂灰生蝇。
又曰：仲夏之月无烧灰，(草木尽成。)无暴布。(无烂之也。)
又曰：夫吹灰而欲无昧，涉水而欲无濡，不可得也。
又曰：女娲杀黑龙以济冀州，(黑龙为冀州害。)积卢灰以止淫水。(卢，黑也。一曰苇灰也。)
又曰：伐薪而为炭，燔草而为灰。
《抱朴子》曰：吴世姚光者，有火术。吴主试之，积荻数千束裹之，因猛火而燔荻了尽，谓光当已化为烟烬。而光端坐灰巾，振衣而起，把一卷书。吴主取其书视之，不能解也。
又曰：外国作水精碗，实是合五百种灰以作之，今交、广多有其法。
《六韬》曰：武王伐殷，得二大夫，而问之曰： 殷国将亡，亦有妖乎？ 其一人对曰： 殷国常雨血、雨灰、雨石。 武王曰： 大灾妖也。 其一人曰： 是非大妖也。殷国大妖三十七章，雨血、雨灰、雨石，臣不为妖灾。 武王踧然而问三十七章之妖，对曰： 殷君好射人、喜以人喂虎、喜割人心、喜杀孕妇、喜杀人父孤人之子。 
《吴越春秋》曰：吴王欲杀王子庆忌而莫之能。要离谓吴王曰： 臣请杀之。 乃伪加罪焉，执其妻，焚而扬其灰。
《述异记》曰：蜀郡成都张伯儿年十馀岁，作道士，通灵有逆鉴。时饮醇灰汁数升，云以洗肠疗疾。
《从征记》曰：自燃灰，状如黄灰，生海滨。投水中浣衣，不须淋水。
《太玄经》曰：冷竹为管，窒灰为候，以揆百度。(虞翻注曰：以冷空竹为管也。窒，塞也。)
《物理论》曰：宜阳县金门山竹为律管，河内葭莩以为灰，可以候气焉。
《春秋感精符》曰：画遗灰则月晕。
