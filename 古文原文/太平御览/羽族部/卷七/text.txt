○乌
《春秋运斗枢》曰：摇光星散为乌。
《左传》曰：子玄以车六百乘伐郑。诸侯救郑，楚师夜遁。郑人将奔桐丘，谍告曰： 楚幕有乌。 乃止。
又曰：晋侯伐齐，齐师夜遁。师旷告晋侯曰： 鸟乌之煽戎，齐师其遁。 (鸟乌得空营，故乐也。)叔向告晋侯曰： 城上有乌，齐师其遁。 
《毛诗》曰：莫赤匪狐，莫黑匪乌。
又曰：瞻乌爰止，于谁之屋？具曰予圣，谁知乌之雌雄！
又曰：弁彼鸒斯，归飞提提。
《尔雅》曰：鸒斯，鵯鶋。(楚乌也。又曰鸦乌，小而多声，腹下白。)
又曰：乌鹊丑，其掌缩。(飞，缩脚腹下。)
又曰：有燕，白脰乌；鸀，山乌。(鸀，似乌而小，赤嘴，穴乳，出西方。)
《春秋运斗枢》曰：飞翔羽翮为阳，阳气仁，故乌反哺。
《春秋玄命苞》曰：火流为乌。乌，孝乌。阳精，天意，乌在日中，从天以昭孝也。
《尚书纬》曰：火者，阳也。乌有孝名。武王卒大业，故乌瑞臻。
《汉书》曰：成帝时，御史府中列柏树，常有野乌数千栖宿其上，晨去暮来，号曰 朝夕乌 。
又曰：黄霸为颍川太守，遣吏有所伺察。吏出，不敢舍邮亭，食於道旁，乌攫其肉。民有欲诣府言事，適见之，霸与语道此。后日，吏还见，霸迎劳之曰： 甚苦！食於道旁，乃为乌所盗其肉。 吏大惊，以霸具知其起居，所问毫厘不敢有所隐。
《后汉书》曰：马援曰： 当吾在西黑浪泊间，诏书每到，腹如汤火。下潦上雾，毒气上蒸。仰视乌鸢，跕跕堕死晷。 
谢承《后汉书》曰：广汉儒叔林为东郡太守，乌巢於厅事屋梁，兔产於床下。
司马彪《续汉书》曰：桓帝时，童谣曰： 城上乌，尾毕逋，一年生九雏。公为吏，子为徒，一徒死，百乘车。 
《吴历》曰：吴王为神主来，立庙苍龙门。时有乌巢朱雀门上。
《晋书·载记》曰：慕容冲之乱，有群乌数万翔鸣於长安城上。其声甚悲。占者以为斗羽不中，年有甲兵入城之像。
《梁书》曰：高国有乌，旦旦集王殿前，为行列，不畏人。日出后，然后散去。
《陈书》曰：司马申短毛喜於后主，使其废锢。又与施文庆、李脱儿比周，谮杀傅縡，夺任忠部曲，以配蔡徵。申常昼寝於尚书下省，有乌啄其口，流血及地。时论以为谮贤之效也。
《北史》曰：西魏裴侠，年七岁不能言。后於洛城西见群乌蔽天从西来，举手指之而言。遂志识聪惠，甚异常童。
又曰：齐萧放居丧以孝闻。居庐孝门室前，有二慈乌来集，各据一树为巢。自午以前，驯庭前饮啄，午后更不下树。每临时，舒翅悲鸣，全似哀泣。家人伺之，未常有阙。
又曰：齐世辨性怯。武平末，为开府。周师入邺，令辨以千馀骑觇候，出险口，登高阜西望，遥见群乌飞起，谓是西军旗帜，即驰还。比至紫陌桥，不敢返顾。
《后周书》曰：宗懔遭母忧，去职，哭欧血，两牙戤内，绝而复苏者三。每旦，有群乌数千集于庐舍，候哭而来，哭止而去。
又曰：皇甫遐，字永贤，少丧父，事母以孝闻。后母亡，庐於墓侧，负土为坟。乃有鸱、乌各一，徘徊悲鸣，不离墓侧，若助遐者。
《隋书》曰：炀帝起宫丹阳，将游于江左。有乌鹊来巢幄帐，驱不能止。
《唐书》曰：武德中，张志宽纯孝。丁母忧，於墓侧，负土成坟。有乌巢于庐前树上，志宽哭临，乌辄悲鸣。高祖闻之，遣使吊，赐帛三十段，表其门闾。
又曰：李义府召见，太宗试令咏乌，其末云： 上林多许树，不借一枝栖， 帝曰： 吾将全树借汝，岂惟一枝？ 
又曰：贞玄四年夏，郑、汴二州乌群皆去，分入田绪、李纳境内，衔木为城，高二三尺，方十馀里。绪、纳恶而命焚之，信宿如故。乌口多流血。
又曰：柳仲郢为尚书左仆射、东都留守。盗发先人墓，弃官归华原。除华州刺史，不拜。后以本官为天平军节度，受节钺於华原别墅，卒於镇。初，仲郢自拜谏议，后每迁官，群乌大集於昇平里第庭树，戟架皆满，凡五日而散。诏下，不复集。家人以为候，惟除天平，乌不集。
又曰：长庆中，濮州雷泽县百姓张宪庄榆树有乌巢，因风坠二雏。有鹊巢於东南树，引所坠二雏於其巢，哺之。
《太公六韬》曰：武王登忧台，以临殷民。周挂丛曰： 臣闻之，爱其人者，爱其屋上乌。憎其人者，憎其馀胥。 
《燕丹子》曰：燕太子丹质於秦，秦王遇之无礼，不得意，喻彘。秦王不听，谬言： 令乌白头，马生角，乃可。 丹仰天叹之，乌即白头，马为生角。秦王不得已而遣之。
《韩子》曰：夫驯乌者，断其下翎，则必持人而食焉，得不驯乎？夫明主之畜臣亦然。全臣不得人沱。夫利君之禄，不得无服上之名，君焉得不复禄？
《淮南子》曰：尧时，十日并出。尧命羿仰射十日，中其九。乌皆死，堕其羽翼。
《抱朴子》曰：石先生丹法：取乌之未生毛羽者，以真丹和牛肉，以吞之。至长其毛羽，皆赤，乃杀，阴乾百日，并捣服百日，得寿五百岁。
《说苑》曰：孔子曰： 告亡祸福，皆在己而已，天灾地妖亦不能杀也。昔者殷王帝辛之时，爵生乌於城之隅，工人占之曰： 凡小以生巨，国家必祉，王名必倍。 帝辛喜爵之德，不治国家，凶暴无极，外寇乃至，遂亡殷国。此逆天之时，说福反为祸也。 
《楚辞》曰：羿焉毕日？乌焉解羽？
焦氏《易林》曰：城上有乌，自名破家。
《风俗通》曰：案《明帝起居注》曰：上东巡泰山，到苜眶，有乌飞鸣乘舆上。虎贲王吉射之，中而祝曰： 乌乌哑哑，引弓射，洞左腋。陛下寿万年，臣为二千石。 帝赐钱二百万，令亭壁悉画为乌。
又曰： 乌号弓 者，柘桑枝条畅茂，乌登其上，垂下着地，乌適飞去，从后拨杀。取以为弓，因名为 乌号 。
《说文》曰：乌，孝鸟也。
《异苑》曰：阳颜以纯孝着闻。后有群乌衔鼓集颜所居村，乌口皆伤。一境以为颜至孝，故慈乌来萃。衔鼓之兴，故令聋者远闻。即於鼓处立县，而名为 乌伤 。王莽改为乌孝，以章其行迹云。
崔豹《古今注》曰：乌，一名鸷鸟。
《述征记》曰：相风：乌在灵台上，遇千里风则动。
成公绥《乌赋序》曰：有孝乌集余之庐，乃喟尔叹曰：无仁惠之德，祥禽曷为而至哉？夫乌为瑞久矣，以其反哺识养，故为吉鸟。是以《周书》神其流变，诗人瞻其所集。国有道则见，国无道则隐。斯凤鸟之德，何以加焉？鵩，恶鸟，而贾生惧之；乌，善禽，而吾嘉焉。惧恶而作歌，嘉善而赋之，不亦可乎？
《洞林》曰：宁远参军弘景则，其姊適吴，病四十馀年，暂来归，在其家。令吾卦之，得《明夷》之《小过》。然病每欲动时，辄有乌来鸣，即便发作。案卦中，当时得独蹄猪畜之。(江东名之为独足猪。)后妇人如欲眠，而见一丈夫，衣服尽黑，在户前立，遥呼妇人，语其来前，不肯，言有所畏，遂泣而去。病始小间。吾与殷侯共论此事，曰： 乌，日之禽；猪，月畜。水火相忌，自然之数。故取玄阴之伏物，用消太阳之飞精。日中三脚，故以独足者当之。 
《南越记》曰：乌贼鱼，常自浮水上，乌见以为死，便啄之，乃卷取乌，故谓 乌贼鱼 。今匹乌化为之鱼。
《地理志》曰：孤山正在江中，有乌飞入舡，人以饮与之，乌且飞且啖。
《谯子法训》曰：夫孝，行植稻。替本而求，未有得之者也。如或得之，君子不贵矣。乌者独有返哺，况人而无孝心者乎？
《孝子传》曰：李陶，交趾人。母终，陶居于墓侧，躬自治墓，不受邻人助，群乌衔块助成坟。
刘义庆《世说》曰：徐干木年少时，常梦乌从天下，衔长斗伞，敬树其庭前。乌复上天衔伞下，凡树三伞竟，乌大鸣，作恶声而去。徐后果得疾，遂以恶终。
《春秋运斗枢》曰：维星得，则日月光。乌三足，礼义循，物类合。
《春秋玄命苞》曰：日有三足乌者，阳精，其偻呼也。(偻呼，湿润生长之言。)
《东观汉记》曰：章帝玄和二年，三足乌集沛国。三年，代郡高柳乌子生三足，大如鸡，色赤，头上有角，长寸馀。
《后汉周书》曰：明帝三年秋七月，景申、顺阳献三足乌。八月甲子，群臣上表称庆，诏曰： 夫天不爱淫，地称表瑞，莫不威凤巢阁，图龙跃沼。岂直日月珠连，风雨玉烛？是以《钩免攕》曰： 王者至孝则出。 《玄命苞》曰： 人君至治所有。 虞舜烝烝，来兹异祉；周文翼翼，翔此灵禽。文考至德下覃，遗仁爰被，远符钦簇，降斯三足。将使三方归本，九州翕定。惟此大礼，景福在民。予安敢攘宗庙之善，弗宣大惠？可大赦天下，文武官并遣进三级。 
《隋书》曰：大业四年，蜀郡获三足乌，张掖获玄狐各一。
《唐书》曰：天授玄年，有进三足乌者，天后以为周室嘉应。睿宗时为皇嗣，言曰： 乌前足伪也。 天后不悦。须臾，一足堕地，果如其言。
又曰：宝应玄年秋七月己卯，京兆府万年县获三足乌，献之。
《淮南子》曰：日中有踆乌，月有蟾蜍。
《抱朴子》曰：《青泠传》云： 荧惑，火精，生朱乌。 《古今注》所谓 赤乌 者，朱乌也。其所居高远，日中三足乌之精。三足乌何以三足？阳数奇也。以是有虞至孝，三足集其庭；曾参锄菰，三足萃其冠。
司马相如《大人赋》曰：吾乃睹西王母，皓然白母，首戴胜而穴处，有三足乌为之使。
《论衡》曰：儒者言：日中有三足乌。日，火也。乌入火中焦烂，安得立？然乌，日气也。
张衡《灵宪》曰：日，阳精之宗，积而成乌。乌有三趾，阳之类数奇。
《括地图》曰：昆仑之弱死晷，非乘龙不得至。有三足神乌，为西王母取食。
《孙氏瑞应图》曰：三足乌生，王者慈孝着天地，则至。
《晋诸公赞》曰：世祖时，西域献三足乌。遂累有赤乌来集此昌陵后县。案： 昌 种重 日 ；乌者，日中之乌。有托体阳精，应期曜质，以显至德者也。
《尚书中侯》曰：周太子发渡孟津，有火自天止于王屋，为赤乌。
又曰：有火自上复於王屋，流为乌，其色赤，其声魄。
《瑞应图》曰：赤乌，武王时衔谷米至王屋上，兵不血刃而殷服。一本曰：王者不贪天下，而重民命，则至。
《墨子》曰：赤乌衔珪，降周之歧社，曰命周文王伐殷。河出图，地出乘黄，天锡武王黄鸟之旗。
《帝王世纪》曰：丰公，家于沛之丰邑中阳里。其妻梦赤乌若龙，戏己而生执嘉，是为公，即太上皇。
《吴志》曰：赤乌玄年八月，武昌言赤乌见。集於殿前，朕所亲见，若神灵，以为嘉祥者。改年，宜以 赤乌 。
又曰：孙休永安三年春三月，西陵言赤乌见。
常璩《华阳国志》曰：僰道县孝子吴顺，养母至孝，赤乌巢其门。
《孝子传》曰：吴叔和犍为人。母没，负土成坟。有赤乌巢门，甘露降户。
薛综《赤乌颂》曰：赫赫赤乌，惟日之精，朱羽丹质，希代而生。
《孝经援神契》曰：王者德至鸟兽，则白乌下。
《汉书》曰：孝昭玄凤三年，有白乌数千，下集泰山莱芜山南。
《古今注》曰：成帝河平四年，白乌集孝文庙殿下，黑乌从之。和帝玄兴玄年，白乌一见庐江，足皆赤。
王隐《晋书》曰：虞溥为鄱阳内史，劝励学业，为召肯而不猛，宽裕简素。白乌巢郡庭，止于枣树，就执不动。
《宋起居注》曰：玄嘉十三年，戚羡县民谈含送白乌，皓质洁映，有若辉璧。爰稽瑞图，实惟嘉祥。
《齐书》曰：高帝时，有献白乌。帝问此何瑞，范云位卑，最后答曰： 臣闻王者敬宗庙，则白乌至。 时谒庙始毕，帝曰： 卿言是也，感应之理，一至此乎？ 
薛琮《白乌颂》曰：粲焉白乌，皓体如素。宗庙致敬，乃胥来顾。
《礼斗威仪》曰：江海不扬鸿波，东海输之苍乌。
又曰：君乘木而王，其政升平，南海输以苍乌。
《孙氏瑞应图》曰：文王时见苍乌。王者孝悌，则至。一本曰：贤君帝王修行，孝慈被於万姓，不好杀生，则来。
《隋书》曰：高祖授禅之年三月辛已，高平获赤雀，太原获苍乌。
