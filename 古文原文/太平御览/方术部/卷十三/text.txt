○占候
《周礼·春官·宗伯下》曰：眡祲掌十辉之法，以观妖祥、(妖祥，善恶之征，郑司农云：辉谓日光气也。眡音视。)辨吉凶。一曰祲，二曰象，三曰镌，四曰监，五曰闇，六曰瞢，七曰弥，八曰叙，九曰隮，十曰想。(故书弥作迷，隮作资。郑司农曰：祲，阴阳气相侵也。象者，如赤鸟也。镌谓日旁气，四面反向，如辉状也。监云气临日也。闇，日月食也。瞢，日月瞢瞢无光也。弥者，白虹弥天也。叙者云有次序，如山在日上也。隮者，升气也。想者，辉光也。玄谓：镌，读如童子珮镌之镌，谓日旁气刺日也。监，冠珥也。弥，气冠日也。隮，虹也，《诗》云：朝隮于西。想，杂气有似可形想。)掌安宅叙降，(宅，居也。降下也。人见妖祥，则不安，主安其居处也。次序其凶祸所下，谓禳移之。)正岁则行事，(占梦以季冬赠恶梦，此正月而行安宅之事，所以顺民。)岁终则弊其事。(弊，断也。谓计其吉凶然否多少。)
《传》曰：僖五年正月辛亥朔，日南至。公既视朔，遂登观台以望，而书，礼也。(视朔，亲告朔也。观台，台上构屋，可以远观也。朔旦冬至，而数之所始，治历者因此则可以明其术数，审别阴阳，叙事训民。鲁君不能常修此礼，故善公之得礼也。)凡分、至、启、闭，必书云物，(分，春秋分也。至，冬夏至也。启，立春立夏。闭，立秋立冬。云物，气色灾变也。传重申周典，不言公者，日官掌其职。)为备故也。(素察妖祥，遂为之备。)
又《襄二十八年》曰：春无冰。梓慎曰： 今兹宋、郑其饥乎！岁在星纪，而淫於玄枵，(岁，岁星也。星纪在丑，斗牛之次，玄枵在子。虚危之次。《十八年》晋董叔曰：天道多在西北，是岁岁星在亥，至此年十一岁，故在星纪，明年乃当在玄枵，今己在玄枵，淫行失次。)以有时菑，阴不堪阳。(时菑，无冰也。盛阴用事而温无冰，是阴不胜阳，地菩蔻泄。)蛇乘龙。(蛇，玄武之宿，虚危之星。龙，岁星，岁星，木也。木为青龙，失次出虚危，下为蛇所乘。)龙，宋、郑之星也。(岁星本位在东方。东方房心为宋，角亢为郑，故以龙为宋郑之星也。)宋、郑必饥。玄枵，虚中也。(玄枵三宿，虚星在其中。)枵，耗名也。土虚而民耗，不饥何为？ (岁为宋郑之星，今失常经，入虚耗之次，时夏无冰，地气发泄，故曰土虚民耗也。)裨灶曰： 今兹周王及楚子皆将死。(裨灶，郑大夫。)岁弃其次，而旅於明年之次，以害鸟帑，周、楚恶之。 (旅，客处也。岁星弃星纪之次，客在玄枵。岁星所在，其国有福。失次于北，祸冲在南。南为朱鸟，鸟尾曰帑，鹑火鹑尾，周楚之分，故周王楚子授其咎，俱现岁星过次，梓慎则曰：宋郑饥。裨灶则曰：周楚王死。传故备举，以示占卜惟人所在也。)
又曰：子蟜之卒也，将葬，公孙挥与裨灶晨会事焉。(会葬事。)过伯有氏，其门上生莠，子羽曰： 其莠犹在乎？ (子羽公孙，俾以莠喻伯有侈，知其不能久存。)於是岁在降娄，降娄中而旦。裨灶指之，曰： 犹可以终岁，(指降娄也，岁星十二年而一终。)岁不及此次也己。 (不及降娄。)及其亡也，岁在娵訾之口，(娵訾，营室东。二十八年岁星淫在玄枵，今三十年，在娵訾，是岁星停在会枵二年。)其明年乃及降娄。
又曰：昭七年夏四月甲辰朔，日有食之，晋侯问於士文伯曰： 谁将当日食？ 对曰： 鲁、卫恶之，卫大鲁小。 公曰： 何故？ 对曰： 去卫地，如鲁地，(卫地。豕韦也。鲁地，降娄也。日食于豕韦之末，及降娄之始乃息，故祸在卫大在鲁小也。周四月，今二月，故曰在降娄也。)於是有灾，鲁实授之。其大咎其卫君乎！鲁将上卿。 
又曰：夏四月，陈灾。郑裨灶曰： 五年陈将复封，五十二年遂亡。 子产问其故，对曰： 陈，水属也。(陈，颛顼之君，故为水属。)火，水妃也，(火畏水，故为之妃，妃音配。)而楚所相也。今火出而火陈，(火，心星也。火出于周为五月，而以四月出者，以长历推前年误置闰。)逐楚而建陈也。(水得妃而兴，陈兴楚衰，故曰逐楚而建陈。)妃以五成，故曰五年。(妃，合也。五行各相妃合，得五而成，故五岁而陈夏封，为十三年陈侯吴归于陈传。)岁五及鹑火，而后陈卒亡，楚克有之，天之道也，故曰五十二年。 
又曰：昭公十年有星出於婺女，郑裨灶言於子产曰： 七月戊子，晋君将死。今兹岁在颛顼之虚，姜氏任氏守其地，居其维首，而有妖星焉，告邑姜也。邑姜，晋之妣也。天以七纪。戊子，逢公以登，星斯於是乎出。吾是以讥之。 
又曰：昭公十七年有星孛于大辰，西及汉。申须曰： 彗，所以除旧布新也。天事恒象，今除於火，火出必布焉，诸侯其有火灾乎！ 梓慎曰： 往年吾见之，是其徵也。火出，而见，今兹火出而章，必火入而伏。其居火也久矣，其与不然乎？火出，於夏为三月，於商为四月。於周为五月。夏数得天。若火作，其四国当之，六物之占，在宋、卫、陈、郑乎！宋，大辰之虚也；陈，大皞之虚也；郑，祝融之虚也；皆火房也。星孛及汉。汉，水祥也。卫，颛顼之虚也，故为帝邱。其星为大水。水，火之牡也。其以丙子若壬午作乎！水火所以合也。若火入而伏，必以壬午，不过其见之月。 郑裨灶言於子产曰： 宋、卫、陈、郑将同日火。若我用瓘斝玉瓒，郑必不火。 子产弗从。十八年夏五月，火始昏见。丙子，风。梓慎曰： 是氛融风，火之始也。七日其火作乎！ 戊寅，风甚。壬午，大甚。宋、卫、陈、郑皆火。梓慎登大庭氏之库以望之，曰： 宋、卫、陈、郑也。 数日皆来告火。裨灶曰： 不用吾言，郑又将火。 郑人请用之，子产不可。子太叔曰： 宝以保民也。若有火，国几亡。可以救亡，子何爱焉？ 子产曰： 天道远，人道迩，非所及也。何以知之？灶焉知天道？是亦多言矣，岂不或信？ 遂不与，亦不复火。
又曰：昭公二十年二月己丑，日南至。梓慎望氛，曰： 今兹宋有乱，国几亡，三年而后弭。蔡有大丧。 叔孙昭子曰： 然则戴、桓也。汰侈，无礼己甚，乱所在也。 
《后汉书》曰：谢夷吾，字尧卿，会稽山阴人也。少为郡吏，学风角占候，太守弟五伦擢为督邮。时乌程长有赃衅，伦使收案其罪。夷吾到县，无所验，但望閤伏哭而还。一县惊怪，不知所为。及还，白伦曰： 窃以占候知长当死。近三十日，远不过六十日。游魂假息，非刑所加，故不收之。 伦听其言，至月馀日，果有驿马赍长印绶，上言暴卒。伦以此益礼信之。
又曰：杨由，字辰侯，蜀郡成都人。少习《易》并七政、元气、风云、占侯，为郡、文学掾。时有大雀夜集於库楼，太守廉范以问由，对曰： 此占郡内当有小兵，然不为害。 后二十馀日，廉柔县蛮夷反，煞伤长吏。郡发库兵击之。由尝从人饮，敕御者，曰： 酒若三行，便宜严驾。 既而趋去。后主人舍有斗相煞者，人请问何以知之。由曰： 向社中木上有鸠斗，此兵贼之象也。 
又曰：公沙穆迁弘农令。永寿元年霖雨大水，三辅以东，莫不湮没。穆明晓占候，乃豫告，令百姓徙居高地，故弘农人独得免害。
又曰：段翳字元章，广汉新都人。习《易经》，明风角。时有就其学者，虽未至，必豫知姓名。尝告守津吏曰： 当有诸生二人荷担问翳舍处者，幸为告之。 后如其言。又有一生来学，积年自谓略究要术，辞归乡里。翳为合膏药，并以简书封於筒中，告生曰： 有急，发视之。 生到葭萌，与吏争津，吏挝破从者头。生开筒得书，言： 到葭萌，与吏斗。头破者以此膏裹之。 生用其言，创者即愈。生叹服，乃还卒业。翳遂隐居窜迹，终于家。
《晋书》曰：戴洋善方术。司马飏为乌程令，将赴职，洋曰： 君深慎下吏。 飏后果坐吏免官。洋又谓曰： 卿免官十一月，当作郡加将军。 至期，为太守镇武将军。飏卖宅将行，洋止之曰： 君不得至，当还，不可无宅。 飏果为徐龛所逼，不得之郡。元帝增飏众二千，使助祖逖。洋劝不行，乃称病，收付廷尉，俄而因赦得出。元帝将登祚，使洋择日，洋以为宜用三月二十四日景午。太史令陈卓奏 用二十二日。昔越王用三月甲辰反国。范蠡称宰婶之前，当主尽出，上下尽空，德将出游，刑入中宫。今与此同。 洋曰： 越王为吴所囚，虽当时逊媚，实怀怨怼，故用甲辰。乘德而归，留刑吴宫。今大王内无含咎，外无怨愤，当承天洪命，纳祚无穷。何为追越王去国留殃故事耶？ 乃从之。咸和元年，祖约南行，路遇大雷雨西南来。洋曰： 甲子西南天雷，其下必失火。 将至夏，汝南人反，执约兄子济进於石勒，约府内地忽赤如丹，洋曰： 按《河图徵》云，地赤如丹血丸，当有下反上者，恐十月二十七日胡马当来饮淮水。 至时，石勒骑大至，攻城大战。其日西风，兵火俱发，约大惧，会风回、贼退。时传言勒潜骑向寿阳。约欲送其家还江东，洋曰： 必无此事。 寻而传言果妄。征西将军庾亮镇武昌，咸康三年，洋言於亮曰： 武昌土地有山无林，正可图始，不可居终。山作八字，数不及九。昔吴用壬寅来上。创立宫城，至己酉还下秣陵。陶公亦涉八年。土地盛衰有数，人心去就有期，不可移也。公宜更择吉处，武昌不可久住。 
《隋书》曰：庾季才初仕梁，元帝颇明星历，因共仰观，从容谓季才曰： 朕犹虑祸起萧墙，何方可息？ 季才曰： 顷天象告变，秦将入郢。陛下宜留重臣，作镇荆、陕，整旆旋都，以避其患。 帝初然之，后与懔等议，乃止。俄而江陵陷灭，高祖为丞相，尝夜召季才而问曰： 吾以庸虚，授此勾庶，天时人事，卿以为何如？ 季才曰： 天道精微，难可急察。窃以人事卜之，符兆己定。季才纵言不可，公岂复得为箕、颍之士乎？ 高祖默然久之，因举首曰： 吾今譬如骑兽，诚不得下矣。 因赐杂彩五十匹，绢二百段，曰： 愧公此意，宜善为思之。 大定元年正月，季才言曰： 今月戊戌平旦，清气如楼阙，见於国城之上，俄而变紫，逆风西行。《气经》云： 天不能无云而雨，皇王不能无气而立。 於今王气己见，须即应之。二月日出卯入酉，居天之正位，谓之二八之门。日者，人君之象。人君正位，宜用二月。其月十三日甲子，甲为六甲之始，子为十二辰之初。甲数九，子数又九，九为天数，其日即是惊蛰，阳气壮发之时。昔周武王以二月甲子日定天下，享年八百。汉高帝以二月甲午即帝位，享年四百。故甲子、甲午为得天数。今二月甲子，宜应天授命。 上从之。开皇初，授通直散骑常侍。高祖将迁都，夜与高颎、苏威二人定议。季才旦而奏曰： 臣仰观玄象，俯察图记，龟兆允袭，必有迁都。且尧都平阳，舜都冀土，是知帝王居止世代不同。且汉营此城，经今八百岁，水皆咸，不甚宜人。愿陛下协天人之心，为迁徙之计。 高祖愕然，谓颎等曰： 是何神也！ 遂发诏施行。赐绢三百段，马两匹，进爵为公。谓季才曰： 朕自今己后，信有天道矣。 
又曰：卢太翼善历数，其后目盲，以手摸书而知其字。仁寿末，高祖将避暑仁寿宫，太翼固谏不纳，至再三。太翼曰： 臣愚岂敢饰词，但恐是行銮与不及反。 高祖大怒，系之长安狱，期卉鼬斩之。高祖至宫寝疾，临崩，谓皇太子曰： 太翼非常人也，前后言事，未尝不中。吾来日道当不反，今果至此，尔宜释之。 
《唐书》曰：桑道茂者，大历中游京师，善太一遁甲五行灾异之说，言事无不中。代宗召之禁中，待诏翰林，建中初，神策军修奉天城道，茂请高其垣闾，大为制度，德宗不之省。及朱泚之乱，帝仓卒出幸，至奉天，方思道茂之言。时道茂己卒，命祭之。
