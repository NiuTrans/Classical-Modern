○巫上
《说文》曰：巫，祝也。女能事无形以舞降神也。象人两袖舞形，与工同意。
《周礼·春官》曰：司巫掌群巫之政令。若国大旱，则帅巫而舞雩。(雩，旱祭也。)国有大灾，则帅巫而造巫恒。凡圣事，掌巫降之礼。男巫掌望祀、望衍授号，旁招以茅。女巫掌岁时祓除、衅浴。旱暵则舞雩。若王后吊，则与祝前。凡邦之大灾，歌哭而请。
《礼》曰：君临臣丧，以巫祝桃茢执戈恶之，(为有凶邪之气在侧，君闻大夫之丧，去乐卒事而往末袭也。其己袭，则止巫去。祧茢，鬼所恶。茢，萑苕，可扫不祥。)所以异於生也。
又曰：襄公朝于荆，康王卒，荆人曰： 必请袭。 (欲使袭之公依。)鲁人曰： 非礼也。 荆人强之，巫先桃茢。荆人悔之。(巫祝桃茢，君临臣丧之礼。)
又曰：岁旱，穆公召县子而问然，曰： 天久不雨，吾欲暴巫而奚若？ 曰： 天则不雨，而望之愚妇人，於以求之，毋乃己疏乎？ (己犹甚也。巫主接神，亦觋天哀而雨之。《春秋传》说，巫在女曰巫，有男曰觋。《周礼》女巫旱暵则舞雩。)
《传》曰：晋侯改葬共太子。秋，狐突適下国，遇太子，太子使登，仆，而告之曰： 夷吾无礼，余得请於帝矣，将以晋畀秦，秦将祀余。 对曰： 臣闻之： 神不歆非类，民不祀非族 君祀无乃殄乎？且民何罪？失刑乏祀，君其图之。 君曰： 诺。吾将复请。七日，新城西偏，将有巫者而见我乎？ 许之，遂不见。
又曰：夏，大旱，公欲焚巫、尫。臧文仲曰： 非旱备也。修城郭、贬食、省、用、务穑劝分，(杜预注曰：劝分，有无相济也。)此其务也。巫、尫何为？天欲煞之，则如勿生；若能为旱，焚之滋甚。 公从之。是岁饥而不害。
又曰：初，楚范巫商似，(商似，范巫之名。)谓成王与子玉、子西曰： 三君皆将强死。 城濮之役，王思之，故使止子玉曰： 毋死。 不及。止子西，子西缢而悬绝，王使適至，遂止之，使为商公。沿汉泝江，将入郢。王在渚宫，下，见之。惧而辞曰： 臣免於死，又有谗言谓臣将逃，臣归死於司败也。 王使为工尹。又与子家谋煞穆王，穆王闻之，煞斗宜申及仲归。
又曰：晋侯梦大厉，披发讥楖，搏应而踊曰： 煞余孙不义，余得请於帝矣。 坏大门及寝门而入。公惧，入於室，又坏户，公觉。召桑田巫，(桑田。晋邑。)巫言如梦。公曰： 何如？ 曰： 不食新麦矣。 (言公不得及食新麦。)六月丙午，晋侯欲麦，使甸人献麦，馈人为之。召桑田巫，示而煞之。将食，张，如厕，陷而卒。
又曰：晋中行献子将伐齐，梦与厉公讼，弗胜。公以戈击之，首坠于前，跪而戴之，奉之而走。见梗阳之巫皋。他日见诸道，与之言同，巫曰： 今兹主必死。若有事於东方，则可逞。 献子许诺，晋伐齐。
又曰：公在楚，楚人使公亲襚，公患之。穆叔曰： 祝殡而襚，则布币也。(先使巫祝除殡之凶邪，而行襚礼，与朝而布币尾〈繼去纟〉。)乃使巫以桃茢先祓殡。(茢，黍攘。)楚人弗禁，既而悔之。
《书》曰：敢有恒舞于宫，酣歌于室，时谓巫风。
《论语》曰：人而无恒，不可以作巫医。
《史记》曰：魏文侯时，西门豹为邺令。往到邺，会长老，问民之疾苦。长老云： 苦於河伯娶妇，以故贫。 豹问其故，对曰： 邺三老、廷掾常岁敛百姓，取其钱数百万，用其二三十万为河伯娶妇，与巫共分其馀钱持归。当其时，巫行视小家女好者，云： 是当为河伯妇。 即聘娶。洗沐，为治新缯绮縠之衣，闲居斋戒，为治斋宫河上，张缇绛帐帷，女居其中，为具牛酒饮食。十馀日，共粉饰之，如嫁女床席，令女居其上，浮之河中。始浮，行数十里拇驶。其人家有好女者，恐大巫祝为河伯娶之，以故多持女远逃亡，以故城中益空无人，又贫困，所从来久远矣。民人俗语曰： 即不为河伯娶妇，水来漂溺民人。  西门豹曰： 至为河伯娶妇时，愿与三老、巫祝、父老送女河上，幸来告语之，吾欲往送女。 皆曰： 诺。 至其时，西门豹往会之河上。三老、官属、豪长、父老皆会与，却蜀观之者二千人。其巫，老女子也，年七十。从弟子女十人所，衣皆缯单衣，立大巫旁。西门豹曰： 呼河伯妇来，视其好丑。 即将女出帷中，来至前。豹视之，顾谓三老、巫祝、父老、女子，曰： 是女不好，烦大巫妪为入报河伯，更求好女，后日送之。 即使卒共抱女巫妪投之河中。有顷，曰： 巫妪何久也？弟子趣之！ 复以弟子一人投河中。有顷，曰： 弟子何久也？复使一人趣之！ 复投一弟子河中。凡三弟子。西门豹曰： 巫妪、弟子，女也，不能白事，烦三老入白之。 复投三老河中。西门豹簪笔罄折，向河立侍良久，长老旁观者皆为惊恐。西门豹顾曰： 巫妪、三老不来还，奈之何？复使廷掾与豪长一人趣之。 皆叩头且破，额血流地，色若死灰。西门豹曰： 诺。且留待之。 须臾，豹曰： 廷掾起矣。河伯留之久矣，皆罢去归。 邺吏民大惊恐，是后不敢复言河伯娶妇。
又曰：武帝时，游水发根(服虔云：游水，县名。发根，人姓。)言上都有巫病，而鬼下之，上召置祠之甘泉。及病，使人问神君，神君曰： 天子无忧病。 於是病愈。
又曰：柏梁灾，越巫勇之曰： 越俗有火灾，后起屋必用胜服之。 於是作建章宫，度为千门万户。
又曰：越巫立越祀，而以鸡卜，上信之。(《汉书音义》曰：持鸡。鸡卜如鼠卜矣。)
又曰：孝武帝天汉二年秋，上禁巫祠道中者。文颖曰： 始汉家於道中祠，排祸咎，移之於行人百姓，以其不经，今止之也。 
《后汉书》曰：樊崇等至弘农，与更始诸将战，克胜，众遂大集，乃分万人为一营，凡三十营，置三老、从事各一人。进至华阴，军中常有齐巫鼓舞，祠城阳景王以求福助。(以其定诸吕，安淑稷，故郡国多为立祠焉。盆子承其后，故军中祠之也。)巫言：景王大怒曰： 当为县官，何故作贼？ (县官谓天子也。)有笑巫者，辄病，军中惊动。时方望弟阳怨更始，煞其兄，乃逆说崇等曰： 更始荒乱，政令不行，故使将军得至於此。今将军拥百万之众，西向帝城而无称号名，为群贼不可以久，不如立宗室，挟议诛伐，以此号令，谁敢不服？ 崇等以为然，而巫言益甚，前及郑。(令阜孙。)乃相与议曰： 今迫近长安，而鬼神如此，当求刘氏，共尊立之。 六月，遂立盆子为帝，自号为建世元年。
又曰：许杨字伟君，汝南平与人也，少好术数。王莽辅政，召为郎，稍迁酒泉都尉。及莽篡位，杨乃变姓名为巫医，逃匿他界。莽败，方还乡里。
又曰：弟五伦为会稽太守。会稽俗多淫祀，好卜筮，常以牛祭神，百姓财产以之困匮。其自食牛肉而不以荐祠者，发病且死，为牛鸣。前后郡将莫敢禁。伦到官，移书属县，晓告百姓，其巫祝有依托鬼神者，诈怖愚人，皆案论之。有妄屠牛者，吏辄行罚。人初颇恐惧，或祝诅妥茉，伦案之愈急。后遂绝，百姓以安。
又曰：顺帝时，廷尉河南吴雄，字季高，以明法律断狱平。起自孤寒，致位司徒。雄少时，家贫丧母，营人所在封土者，择葬其中，葬事趣辨，不问时日，巫医皆言当族灭，而不顾及。子孙恭，三代廷尉，为法名家。
又曰：宋均为九江太守，陵道县有虞后二山，人共祠之。众巫遂取百姓男女，以为公妪。(以男为山公，以女为山妪，犹祭之尸主也。)岁岁改易，既而不敢嫁娶。前后守令莫敢禁，均乃下书曰： 自今以后，为山娶者，娶巫家，勿扰良人。 於是遂绝。
又曰：安丘望之，字仲都，京兆长陵人。少时学《老子经》，恬静，不求进官，号曰安丘丈人。成帝闻，欲见，望之辞不肯见，为巫医於人间也。
《献帝起居注》曰：李傕性喜鬼怪左道之术，常有道人、女巫击鼓下神，祭六丁，符劾厌胜之，具无不为。又於朝廷省门外为董卓作神坐，数以牛羊祠之。天子使在中郎将李固持节，拜傕为大司马，在三公之右。傕自为得鬼神之助，乃厚赐诸巫。
《东观汉记》曰：高凤年老，执志不倦，名声着闻。太守连召请，恐不得免，自言本巫家，不应为吏。
又曰：班超使西域，于阗王广德，超至，礼意甚疏。其俗信巫，巫言： 神怒何故向汉？汉使有骊马，急求取以祠我。 广德就超请马，超许之，而令巫自来取马。有顷，巫至，超即斩其首送广德，因辞让之。
《吴志》曰：茎〈扌双〉有疾，求视鬼者，得一人。茎〈扌双〉欲试之，乃煞鹅而埋之，於中架小屋施床机，以妇人纸履服物着其上，乃使觋视之，告曰： 若能说此冢中鬼形状者，即信。当厚赐加赏矣。 竟日尽夕无言，帝问之急，乃曰： 实不见有鬼，但见一白鹅立墓上。所以不即白之者，疑是鬼神变化作此。想当候其贞形而定，无复移易，不知何故，不敢不以实上闻。 茎〈扌双〉乃厚赐之。
《晋书》曰：夏统字仲御。从父敬宁祠先人迎女巫章丹、陈珠，二人并有国色，装服甚丽，善歌舞，又能隐形匿景。甲夜之初，撞钟击鼓，间以丝竹，丹、珠乃大破舌，吞刀吐火云雾杳冥，流光电发。统诸从兄弟欲往观之难统，於是共绐之，曰： 从父间疾病得瘳，大小以为喜，欲因其祭祀，并往贺之，卿可俱行乎？ 统从之入门，忽见丹、珠在中庭，轻步徊舞，灵谈鬼笑，飞觞挑拌，酬酢翩翻。统惊愕而走，不由门，破藩直出。
又曰：武悼杨后既为贾后所幽死，贾后又信妖，巫谓太后必诉冤先帝，乃覆而殡之，施诸厌劾符书药物。
又曰：李矩屯于荥阳，刘聪遣从弟畅步骑三万讨矩，屯于韩王故垒。时畅卒至城东，矩未暇为备，遣使奉牛酒诈降於畅，畅大飨渠帅，人皆醉饱。知矩谋夜袭之，兵士以贼众，皆有惧色。矩令郭诵祷郑子产祠，曰： 君昔相郑，恶鸟不鸣，凶胡臭羯，何得过庭！ 使巫扬言：东里有教，当遣蜀兵相助。将士闻之，皆踊跃争进。
又《载记》曰：石虎太子邃保母刘芝，初以巫术进，及养邃，有深宠，通贿赂，豫言论，权倾朝廷，亲贵多出其门，封芝为宜城君。
又曰：李雄母罗氏。雄信巫觋之言，多有忌讳，至欲不葬其母，司空赵肃谏之。
《宋书》曰：前废帝子业好游华林园竹林堂，使妇人裸身相逐，有一妇人不从，命斩之。后经少时，梦游后堂，有一女子骂曰： 尔悖虐不道，明年不及熟矣。 帝怒，遂於宫中求得似所梦者，戮之。其夕，复梦所戮女骂曰： 汝枉煞我，以诉上帝。 至是巫云： 此堂有鬼。 帝日与阴山公主及六宫彩女数百人随郡巫捕鬼，屏除侍卫，帝亲自射之。
又曰：王僧绰豫参朝政，从兄徵惧其太盛，劝令损抑，僧绰乃求吴郡及广州。会巫蛊事泄，上先召僧绰，具以言之。
又曰：明帝选王俭尚阳羡公主，拜驸马都尉。帝以俭嫡母武康公主因太初巫蛊事，不可以为妇姑，欲开冢离葬。俭因入自陈，密以死请，故事不行。
《齐书》曰：郁林王在西州，令女巫杨氏祷祝，速求天位。及文惠薨，谓由杨氏之力，倍加敬信，呼杨姿。宋氏己来，人间有杨姿儿歌，盖此徵也。武帝有疾，又命杨氏日夜祈祷。
又曰：明帝身衣绛衣，服饰皆赤，以为厌胜。巫觋云，后湖水头经过宫内，致帝有疾。帝乃自至太官水沟，左右启太官无水则不立，帝决意塞之，欲南引淮流。会崩，事寝。
又曰：东昏侯偏信蒋侯神，迎来入宫，昼夜祈祷左右。朱光尚诈云见神，动辄咨启，并云降福，遂加位相国。朱又为灵帝车服羽仪，一依王者。又曲信小祠，日有十数巫师魔媪，迎送纷纭。光尚辄托云神意。范云谓光尚曰： 君是天子要人，当思百全计。 光尚曰： 至尊不可谏正。当托神鬼以达意耳。 后东入乐游，人马忽惊，以问光尚，光尚曰： 先帝大瞋，不许数出。 帝大怒，拔刀与光尚寻觅，既不见处，乃缚菰草为明帝形，北面斩之。
又曰：诸暨东洿里屠氏女，父失明，母有痼病疾，亲戚相弃，乡里不容。女移父母，远住纻舍，昼彩樵，夜纺绩，以供养。父母俱卒，亲营殡葬，负土成坟。忽空中声云： 汝性可重山，神欲相驱使。汝可为人疗病，必得大富。 女谓是魃魅，弗敢从，遂得病积时，邻舍人有溪蜮毒者，女试疗之，自觉病便差，遂以巫道为人疗病，无不愈。家产日益，乡里多欲要之。女以无兄弟，誓守坟墓不嫁。
又曰：武陵王毕为祠部尚书，巫觋或言晔有非常之相，以此自负。武帝闻之，故无宠，未常处方岳焉。
又曰：王敬则母为女巫，常谓人云： 敬则生时，胞衣紫色，后应得鸣鼓角。 人笑之曰： 汝子得为人吹角可矣。 后果封侯，给鼓吹。
又曰：袁君政字世忠，为豫章内史，性不信巫邪。有师世荣称道术，为一郡巫长。君政在郡小疾，主簿熊岳荐之，师云： 须疾者衣为信。 命君政以所着襦与之。事竟，取襦云： 神将送与北斗。 君政使检诸身，於衣里获之。以为乱政，即刑於市而焚神，一郡无敢行巫。
《梁书》曰：沈约病，梦齐和帝剑断其舌，令巫视之，言如梦。乃呼道士奏赤章於天，称禅代之事不由己出。
又曰：元帝背生黑子，巫媪见曰： 此大贵不可言。 
又曰：蔡撙为临海太守，有百姓杨元孙以婢彩兰，贴与同里正黄权，约生子酬乳哺直。权死后，元孙就权妻吴氏赎婢，吴背约不还。元孙诉，撙判还本主。吴能为巫，出入撙内，以金钏赂撙妾，遂改判与吴。元孙挝登闻鼓讼之，为有司劾。时撙己去郡，虽不坐，而常以为耻。
又曰：王神念为青冀二州刺史，性刚正，所更州郡，必禁止淫祠。时东北有石鹿山，临海有神庙，妖巫欺惑百姓，远近祈祷，糜费极多。及神念至，便令毁拆，风俗遂改。
《后魏书》曰：郭祚少而孤贫，状什不伟，乡人莫之识也。有女巫许相后当富贵。祚涉历经史，习崔浩之书，尺牍文章见称於世。举秀才，对策上弟，拜中书士，累迁黄门侍郎。
又曰：定州流人解思安，其兄庆宾惧后役追责，规绝名贯，乃认城外死尸，诈称其弟为人所煞，迎归殡葬。颇类思安，见者莫辩。又有女巫杨氏自云见鬼，说思安被害之苦，饥渴之意。庆宾又诬疑同军兵苏显甫、李盖等所害。经州讼之，二人不胜楚毒，各自款引。狱将决竟，李崇疑而停之。密遣二人非州内所识者，伪从外来，诣庆宾，告曰： 仆住在北州，去此三百。有一人见过寄宿，夜中共语，疑其有异，便即诘问，迹其由绪，乃云是流兵，背役逃走。姓解，字思安。时欲送官，苦见求及，称有兄庆宾，今住扬州相国城内，更姓徐君，脱矜悯为往告报，见申委曲。家兄闻此，必重相报，所有资财，当不爱惜。今但见质，若往不获，送官何晚？是故相告指伸此意。君欲见雇几何当放贤弟，若其不信，可见随看之。 庆宾怅然失色，求其少停，当备财物。此人具以报，崇摄庆宾，问曰： 尔弟逃亡，何故妄认他尸？ 庆宾伏引。更问盖等，乃云自诬。数日之间，思安亦为人纠送。崇召女巫视之，鞭笞一百。崇断狱精审，皆此类也。
《三国典略》曰：初，齐神武之克邺城，於北台上建立神祠，盍布衣时所事也。每祠之日，惟与巫潘妪及数人行事，亲自神宰割，外无见者。至是，齐主焚除创薯，并掷巫於火，令烧煞之。
又曰：齐高纬夜梦黑衣贵人迭相驱逐，乃向之拜。巫者乌大以厌之。又於芳林园自着破衣裳为穷貌，入市躬自交易焉。筑西鄙诸城为羌兵鼓噪凌之，多作黑衣人共相执缚，亲率内参临拒，或实弯弓射人，自晋阳东巡，单马驰骛前不得有人，衣解发散而归。
又曰：崔季舒未遇害，家池莲茎化为却舒，着鲜卑帽。妻昼魇，魇寤云，见人长一丈，遍体黑毛，欲来逼己。巫曰： 此是五道将军，入宅者不祥。 
又曰：侯景之首，至於江陵，枭之於市，然后煮而漆之，以付武库。先是，谣曰： 苦竹町，市南有好井。 荆州军煞侯景，及首至湖东，付咨议参军宗季长，季长宅东有苦竹町，以景首置其中，用市南井水煮之。先是，巫言有鬼万计，断头折颈，入宅去来云。季长大惧，设斋迎佛，又有数万鸟，自江津飞噪集其家焉。
《北史》曰：齐琅琊王俨之未获罪，邺北城有白马佛塔，是石季龙时为澄公所作。俨将修之，巫曰： 若动此浮图，北城失主。 不从。破至弟二级，得白蛇，长数丈，回旋失之，首墚而败。
又曰：窦泰母初梦风雷暴起，若有雨状。出庭观之，见雷光夺目，骤雨沾洒，寤而惊汗，遂有娠。期月而不产，大惧。有巫曰： 渡河湔裙裾，产子必易。 便向水所，忽见一人曰： 当生贵子，生可从而南。 泰母从之，俄而生泰。
《隋书》曰：卫昭王爽讨突厥，明年，徵为纳言，高祖甚重之。未几，爽寝疾。上使巫者薛荣宗视之，云： 众鬼为厉。 爽令左右驱逐之。居数目，有鬼物来击荣宗，荣宗走下而死。其日，爽毙。
又曰：李景为代州总管。先是，府内井中甃上生花如莲，并有龙见，时变铁为马甲士。又有神人，长数丈，见於城下，其迹长四尺五寸。景问巫。对曰： 此是不祥之物，来食人血耳。 景大怒，推出之。旬日而兵至，死者数万焉。
又曰：李密破宇文化及，化及还，其劲兵良马多战死，士卒皆倦。王世充欲乘其弊而击之，恐人不一，乃假托鬼神，言梦见周公。乃立祠於洛水上，遣巫宣言： 周公欲令仆射急讨李密，当有大功。不则兵皆疫死。 兵多楚人，俗信妖妄，故出言以惑之。众皆请战。
