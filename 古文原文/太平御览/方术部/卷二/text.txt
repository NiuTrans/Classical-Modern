○医一
《周礼·天官下》曰：医师掌医之政令，聚毒药以供医事。凡邦之有疾病者、疕疡者造焉，则使医分而治之。岁终则稽其医事，以制其食。十全为上，十失一次之，十失四为下。
又《天官·疾医职》曰：疾医掌养万民之疾病。四时皆有疠疾：春时有痟首疾，夏时有痒疥疾，秋时有疟寒疾，冬时有嗽气疾。以五味、五穀、五药养其病，以五气、五声、五色视其死生。两之以九窍之变。参之以九藏之动。凡民之有疾病者。分而治之。死终则各书其所以。而入於医师。疡医掌肿疡、溃疡、金疡、折疡之祝(音祝)药，劀(音刮)煞之剂。凡疗痬以五毒攻之，以五气养之，以五药疗之，以五味节之。凡药，以酸养骨，以辛养筋，以咸养脉，以苦养气，以甘养肉，以滑养窍。凡有疡者，授其药焉。
《礼记·曲礼》曰：君有疾，饮药，臣先尝之。亲有疾，饮药，子先尝之。医不三世，不服其药。
又《王制》凡执技以事上者，祝、史、射、御、医、卜及百工。
又《文王世子》世子之记曰：若内竖言疾，药必亲尝之。
《左传》曰：晋侯疾，求医於秦，秦伯使医缓为之。(缓，医名。为，犹治也。)未至，公梦疾为二竖子，曰： 彼良医也，惧伤渭荷，逃之。 其一曰： 居肓之上，膏之下，若我何？ (肓，心鬲也。心下为膏。)医至，曰： 疾不可为也，在肓之上，膏之下，攻之不可，达之不及，药不至焉。不可为也。 公曰： 良医也。 厚为之礼而归之。
又《襄二十一》曰：楚子使薳子冯为令尹，访於申叔豫。叔豫曰： 国多宠而王弱，国不可为也。 遂以疾辞。方暑，阙地，下冰而床焉。重茧衣裘，鲜食而寝。楚子使医视之。复曰： 瘠则甚矣，而血气未动。 乃使子南为令尹。
又《昭元》曰：晋侯求医於秦伯，秦伯使医和视之，曰： 疾不可为也。是谓近女室，疾如蛊。(惑疾。)非鬼非食，惑以丧志。(惑女色而失志。)良臣将死，天命不佑。 (良臣不匡救君过，故将死而不为天所右。)公曰： 女不可近乎？ 对曰： 节之。先王之乐，所以节百事也。故有五节。(五声之节。)迟速本未以相及，中声以降，五降之后，不容弹矣。於是有烦手淫声，慆堙心耳，乃忘平和，君子弗听也。物亦如之，至於烦，乃舍也。尾馛生疾。君子之近琴瑟，以仪节也，非以慆心也。天有六气，(谓阴阳风雨晦明也。)降生五味，发为五色，徵为五声，淫生六疾，六气曰阴、阳、风、雨、晦、明也。分为四时，序为五节，过则为菑。阴淫寒疾，阳淫热疾，风淫末疾，雨淫腹疾，徊迺惑疾，明淫心疾。女，阳物而晦时，淫则生内热惑蛊之疾。今君不节、不时，能无及此乎？ 赵孟曰： 何谓蛊？ 对曰： 淫弱惑乱之所生也。於文皿虫，血为蛊，穀之飞亦为蛊，在《周易》，女惑男风落山谓之蛊，皆同物也。 赵孟曰： 良医也。 厚其礼而归之。
又《昭十九年》曰：许悼公疟。饮太子止之药卒。太子奔晋。书曰： 杀其君。 君子曰： 尽心力以事君，舍药物可也。 (药物有毒，当由医，非凡君之名人所知，讥上不舍药物，所以加杀。)
《尚书·说命》曰：若药弗瞑眩，厥疾弗瘳。(开汝心以沃我心，如服药。心瞑眩极，其病乃除，欲其出言以自警也。)
《论语》曰：子曰： 人而无恒，不可以作巫医。 
《帝王世纪》曰：伏羲氏仰观象於天，俯观法於地，观鸟兽之文，与地之宜，近取诸身，远取诸物，於是造书契以代结绳之政，画八卦以通神明之德，以类万物之情，所以六气六府，五藏五行，阴阳四时，水火升降，得以有象，百病之理，得以有类。乃尝味百药而制九针，以拯夭枉焉。
又曰：炎帝神农氏长於姜水，始教天下耕种五穀而食之，以省煞生。尝味草木，宣药疗疾，救夭仕之命。百姓日用而不知，着《本草》四卷。
又曰：黄帝有熊氏命雷公、歧伯论经脉傍通，问难八十一，为《难经》。教制九针，着《内外术经》十八卷。
又曰：歧伯，黄帝臣也。帝使岐伯尝味草木，典主医病。《经方》《本草》《素问》之书咸出焉。
《素问》曰：黄帝坐明堂，召雷公而问之曰： 子知医之道乎？ 雷公对曰： 诵而未能解，解而未能别，别而未能明，明而未能彰。足以治群僚，不足至侯王。愿得授树天之度，四时阴阳合之，别星辰与日月光，以彰经术，后世益明。上通神农着，至教疑於二皇。 黄帝曰： 善，无失之。此皆阴阳表里上下雌雄相输应也。而道，上知天文，下知地理，中知人事，可以长久。以教众庶亦不疑。殆《医道》《论篇》可传后世，可以为宝。 
《世本》曰：巫咸，尧臣也。以鸿术为帝尧之医。
《史记》曰：扁鹊，渤海郑人，姓秦，名越人。少时为人舍客，长桑君过扁鹊，扁鹊独奇之，常谨遇之，长桑君亦知扁鹊非常人，乃呼鹊与语曰： 我有禁方，年老，欲传与公，公无泄。 乃出怀中药与扁鹊： 饮是以上池之水，三十日当知物矣。 乃悉取禁方，尽与扁鹊。以其言饮药三十日，视见垣外一方人。以此视疾，尽见五藏症结，特以诊脉为名耳。为医，或在齐，或在赵。赵简子疾，五日不知人。召扁鹊入，视疾出，董安于问扁鹊，扁鹊曰： 血脉滞也，而何怪。昔秦穆公尝如此，七日而寤。 居二日半，简子寤，语诸大夫曰： 我之帝所，甚乐。与百神游于钧天，广乐九奏万舞，不类三代之乐，其声动心。有一熊欲援我，帝命我射之，中熊，熊死。有罴来，我又射之，中罴，罴死。帝甚喜，赐我二笥，皆有副。吾见儿在帝侧，属我一翟犬，曰： 及而子之壮以赐之。 帝告我： 晋国且世衰，七世而亡。嬴姓将大败周人於范魁之西，而亦不能有也。  董安于授言，书而藏之。以扁鹊言告简子，简子赐扁鹊田四万亩。其后，扁鹊过虢，虢太子死。扁鹊至虢宫门下，问中庶子喜方者曰： 太子何病，国中治攘过於众事？ 中庶子曰： 太子病血气不时，交错而不得泄，暴发於外，则为中害。精神不能止邪气，邪气畜积而不得泄，是以阳缓而阴急，故暴蹶而死。 扁鹊曰： 其死何时？ 曰： 鸡鸣时。  至今曰收乎？ (收谓棺敛。)曰： 未也，其死未至半日。 鹊曰： 臣齐渤海秦越人也，家在郑，未尝得望清光侍谒於前也。闻太子不幸而死，臣能生之。 中庶子曰： 先生得无诞乎？何以言太子之可生也！臣闻上古之时，医有俞跗，治病不以汤液醴洒，鑱石挢引，案〈木兀〉毒熨，一拨见病之应，因五藏之输，乃割皮解肌，诀脉结筋，搦髓，揲肓爪膜，湔浣肠胃，潄涤五脏，炼精易形。先生之方若能是，则太子可生也；若不如是而欲生之，曾不可以告咳婴之儿！ 扁鹊仰天叹曰： 夫子之为方也，若以管窥天，以隙视文；越人之为方也，不待切脉、望色、听声、写形，言病之所在。闻病之阳，论得其阴；闻病之阴，论得其阳。病应见於大表，不出千里，决者至众，不可曲止也。子以吾言为不诚，试入诊太子，当闻其耳中鸣而鼻张，循其两股以至於阴，当尚温也。 中庶子闻扁鹊言，目眩然而不能瞚，舌挢然而不能下，乃以扁鹊言入报虢君。虢君闻之大惊，出见扁鹊於中阙，曰： 窃闻高义之日久矣，然未尝得拜见於前也。先生过小国，幸而举之，偏国寡臣幸甚！有先生则活，无先生则弃捐沟壑，长终而不反。 言未及毕，因嘘唏服(皮力切。)臆，涕泣横流，不能自止，容貌变更。扁鹊曰： 太子病者，所谓 尸蹶 者也。夫以阳入阴中，动胃繵缘，中经维络，别下於三焦、膀胱，是以阳脉下遂，(音坠)阴脉上争，会气闭而不通，阴上而阳内行，下内鼓而不起，上外绝而不交使，上有绝阳之络，下有破阴之纽，破阴绝阳之色己废，脉乱，故形静如死状。太子未死也。夫以阳入阴支兰藏者生，以阴入阳支兰藏者死。凡此数事，皆五藏蹙中之时暴作也。良工取之，拙者疑殆。 扁鹊乃使弟子子阳砺针砥石，以取外茸荇五会。有间，太子苏。乃使子豹为五分之熨，以八减之齐和煮之，以更熨两胁下。太子起坐。更適阴阳，但服汤二旬而复故。故天下尽以扁鹊为能生死人。扁鹊曰： 越人非能生死人也，此自当生者，越人能使之起耳。 扁鹊过齐，齐桓侯客之。入朝见，曰： 君有疾，在腠理，不治将深。 桓侯曰： 寡人无疾。 扁鹊出，桓侯谓左右曰： 医之好利，欲以不病者为功。 后五日，复见，曰： 君有疾，宰瑟脉，不治将深。 桓侯曰： 寡人无疾。 扁鹊出，桓侯不悦。后五日，扁鹊复见，曰： 君有疾，在肠胃，不治将深。 桓侯不应。扁鹊出，桓侯不悦。后五日，扁鹊复见，望桓侯退走。桓侯使人问其故，扁鹊曰： 疾在腠理，汤熨所及；其宰瑟脉，针石可理；其宰婶胃，酒醪所能；及其在骨髓，虽司命无柰之何。今在骨髓，臣是以无请。 后五日，桓侯体病，使人召扁鹊，鹊己逃遁焉。桓侯遂卒。扁鹊名满天下。旁游六国，至邯郸，闻赵贵女病，扁鹊即为带下医。过洛阳，闻周人爱老，扁鹊即为耳目痺医。入咸阳，闻秦人爱小儿，即为小儿医。随俗为变，无所滞碍。秦太医令李醯自知伎不如，遂密使人刺煞之。
又曰：公孙光，齐淄川唐里人。善为古方及传语法。淳于意师之，悉受其书。意欲尽求他精方，光曰： 五方尽矣，吾身己衰，无所事之。是吾少年所授妙方也，公毋以教人。 意曰： 悉得禁方，幸甚。死不妄传人。 光喜曰： 公后必为国工。临菑阳庆有奇方，吾不如之，汝可谨事，必得之。 意遂舍光而事庆焉。
又曰：阳庆，齐人也，年七十馀。有古先黄帝、扁鹊脉书，五色诊病，知人死生。决嫌疑，定可否，治及药论之书，甚精妙。又家自给富，不肯为人治病，亦不教子孙。后淳于意以父道事之甚谨，庆爱之，尽以其禁方与之，曰： 汝慎勿令我子孙知汝学我此法。 意曰： 谨闻命矣。 意行，用其方，遂尽其妙焉。
又曰：太仓公者，齐太仓长，临淄人，姓淳于，名意。少而喜医方术，更授师同郡元里公乘阳庆。庆年七十馀，无子，使意尽去其故方，更悉以禁方授之，传黄帝、扁鹊脉书，五色诊疾，知人死生，多验。齐郎中令循病，众医皆以蹶入中而刺之。意诊之曰： 涌鸩蘙，令人不得前后溲。 循曰： 不得前后溲三日矣。 意饮以火齐汤，一饮得前后溲，再饮得大溲，三饮而疾愈。淄川王美人怀子而不乳，来召意。意往，饮以莨〈石昜〉药一撮，以酒饮之，旋乳。意复诊其脉，躁。躁者有馀疾，即饮以消石一剂，即出血如豆，比五六校。济北王侍者韩女病，意诊脉曰： 内寒，月事不下也。 即窜以药，旋下，病己。病得之欲男子而不可得也。菑川王病，召意诊脉，曰： 蹶上为重，头痛身热，使人烦懑。 意即以寒水拊其头，刺足阳明脉，左右各三所，疾旋己。病得之沭发未乾而卧，诊如前，所以蹶，头热至肩。齐王黄妪兄黄长卿家有酒召客，意与诸客坐。未上食，意望见王后弟宋建，告曰： 君有病，往四五日，咀茳胁痛，不可以俯仰，又不得小溲。不亟治，病即入濡肾，及其未舍五藏，急治之，病方今在客肾濡，此所谓 肾痺 也。 宋建曰： 然。建故有腰脊痛。往四五日，天雨，黄氏诸倩(《方舍》曰：东齐之间壻谓之倩。)见建家京下方石，取弄之，建强欲效之，效之不能起，即复置之。暮，腰脊痛，不能溺，至令不愈。 建病得之好持重。所以知建病者，意见其色，太阳色乾，肾部上及界腰以下者枯四分所，故以往四五日知其发也。意即为柔汤使服之，十八日而病愈。临菑女子薄吾病甚，众医皆以为寒热笃，当死，不治。意诊其脉，曰： 蛲瘕。 (蛲音饶。)蛲瘕为病，腹大，上肤黄粗，循之戚戚然。意饮以芫华一撮，即出蛲，可数升，病愈，三十日如故。齐王侍医遂病，自炼五石服之。意往过之，遂谓意曰： 不肖有病，幸诊遂也。 意即诊之，告曰： 公病中热。论曰 中热不溲者，不可服五石 。石之为药精悍，公服之不得数溲，亟勿服。色将发〈月雍〉。 遂曰： 扁鹊曰 阴石以治阴病，阳石以治阳病 。夫药石者，有阴阳水火之济。故中热，即为阴石柔济治之；中寒，即为阳石刚齐治之。 意曰： 公所论远矣。扁鹊虽言若是，然必审诊，起度量，立规矩，称权衡，合色脉，表里有馀不足逆顺之法，参其人动静与息相应，乃可以论。论曰： 阳疾处内，阴形应外者，不加悍药及鑱石 。夫悍药入中，则邪气辟矣，而宛气愈深。诊法曰 二阴应外，一阳接内者，不可以刚药 。刚药入则动阳，阴病益衰，阳病益着，邪气流行，为重困於俞，(如喻切。)忿发为疽。 意告之后百馀日，果病疽发乳上，入缺盆，死。此所谓论之大体也。必有经纲，拙工有一不习，文理阴阳失矣。齐丞相舍人奴从朝入宫，意见之食闺门外，望其色有病气，意即告宦者平，平好为脉，学意所，即示之。舍人奴之病，告之曰： 此伤脾气也，当至春鬲塞不通，不能饮食，法至夏泄血而死。 宦者平即往告相曰： 君之舍人奴有病，重，死期有日。 相君曰： 何以知之？ 曰： 君朝入宫，君之舍人奴尽食闺门外，平与仓公立，公乃示平曰：病如是丈必死。 相即召舍人奴而谓之曰： 奴有病不？ 舍人奴曰： 无病，身无痛者。 至春果病，四月泄血死。所以知奴病者，脾气周乘五藏，伤部而交，故伤脾之色也。望之煞然黄，(煞，苏葛切。)察之如死青之滋。众医不知，以为大虫，不知伤脾。所以至春死者，胃气黄，气黄者，土气也，土不胜木，故至春死。所以至夏死者，脉法曰 病重而脉顺清者曰内关 。内关之病，人不知其所以痛，心急然无若。若加以一病，死中春；一愈顺，及一时。其所以四月死者，诊其人时愈顺。愈顺者，人尚肥也。奴之病得之流汗数出，灸於火而以出见大风也。齐淳于司马病，意诊其脉，告曰： 当病迵风。(音洞)迵风之状，饮食下嗌辄后之，(如膊蘙。)病得之饱食而疾走。 淳于司马曰： 我之王家食马肝，饱甚，见酒来，即出，驱疾至舍，即泄数十馀出。 意告曰： 为火齐米汁饮之，七八日当愈。 时医秦信在旁，意出，信谓左右閤都尉曰： 意以淳于司马病为何？ 曰： 以为迵风，可治。 信即笑曰： 是不知也。淳于司马病，法当后九日死。 即后九日不死，其家复召意，意往问之，尽如意诊。即为一火齐米汁，使服之，七八日病愈。或问其故，意曰： 诊其脉时，切之，尽如法，其病顺，故知不死。 
又曰：宋邑，临淄人，师仓公，授五诊脉论之术。
