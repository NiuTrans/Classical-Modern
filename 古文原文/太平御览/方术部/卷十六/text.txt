○巫下
《唐书》曰：薛举寇幽歧之地，太宗征之。刘文静、殷开山与举战于高墌(音只)城西西，为举所败。卫尉郝瑷劝举秉胜直指长安，举然之。临发而遇疾，召巫视之，巫言： 唐兵为祟。 举恶之，未几而死。
又曰：刘文静性嗜酒，与其弟文起酣饮，出怨言，拔刀斫柱，曰： 会当斩斐寂头耳。 家中妖怪数见，文起忧之，遂召巫者，於星月之下，被发衔刀，为厌胜之法。其爱妾失宠，以告其兄，妾兄上变高祖，以之属吏。
又曰：武后将如洛阳，至阌乡县界，骑忽不进。召巫者问之，巫言： 晋龙骧将军王濬云： 臣墓在道南，每为彩樵者所害。 闻圣驾今至，故来哀告。 后敕去墓五里，不得彩樵。
又曰：肃宗重阴阳鬼神之事，或命巫媪乘驷行郡县，为厌胜之术。有妖人王玙，遂以左道为相。代宗亦笃信之，凡所修筑，动牵禁忌。而奸人黎幹得以左道尹京。又内集众工编刺珠绣为御衣，既成而焚之，为禳除法，且无虚月。
又曰：永太中，回纥首领罗达干等率其众诣泾阳，请降，郭子仪许之。因去甲胄，与之相见。既而子仪先执杯，合胡禄都督请咒，子仪咒曰： 大唐天子万万岁！回纥可汗亦万万岁！两国将相亦万万岁！若起负心违背盟约者，身死阵前！家口屠戮！ 合胡禄都督等失色。及杯至，即译曰： 如令公盟约。 皆喜，曰： 初发本部来日，将巫师两人来，云： 此行大安稳，然不与唐家兵马斗，见一大人即归。 今日领兵见令公，令公不为疑，脱去衣甲，单骑相见，谁有此心胆？是不战斗，见一大人，巫师有徵矣。 欢跃久之，子仪抚其背，首领等分纆头彩以赏巫师。
又曰：朔方先锋兵马使南阳郡王白元光，与回纥合兵於泾州灵台县西，共破吐蕃等十万馀众。初，白元光等到灵台县西，探知贼势。为月明，思少阴晦。回纥使巫师便致风雪，及迟明战，吐蕃尽寒冻，弓矢皆废，披毡徐进。元光与回纥随而煞之。
又曰：大历九年七月久旱，是日，澍雨丰沛。初，京兆尹黎幹以旱故，祈雨於朱雀街。造土龙，悉召城中巫觋更舞，观者骇笑。
又曰：房孺复，故太尉琯之孽子。年二十，淮南陈少由焚为从事。多招阴阳巫觋，令扬言己身过三十必为宰相。
又曰：贞元中，昭义节度使李抱贞以久疾为巫祝所惑，请降官爵以禳之。章奏凡七上，词甚切至，上难违之，故自司空而授仆射。
又曰：田仁会为右金吾将军，所得禄俸估外有馀，辄以纳官，时人讥其邀名。仁会强力病恶，昼夜巡警，丝毫越法，无不立发。躬自阅罚，略无宽者，京城贵贱咸畏惮之。时有女巫蔡娘子，以鬼道惑众，自云能令死者复生，市里以为神明。仁会验其假妄，奏请徙边。上曰： 若死者不活，便是妖妾。若死者得生，更是罪过。不可容也。 竟依仁会所奏。
又曰：李德裕为浙西观察使。德裕壮年得位，锐於报政。凡旧俗之害民者，悉革其弊。江岭之间信巫祝，惑鬼怪，有父母兄弟厉疾者，举室弃之而去。德裕欲变其风，择乡人之有识者，谕之以言，绳之以法，数年之间，弊风顿革。属郡祠庙，按方志前代名臣贤后则祠之，四郡之内除淫祠一二千所，又罢私邑山房一千四百六十，以清寇盗。人乐其政，优诏嘉之。
又曰：刘禹锡贬朗州司马，比居西南夷，土风僻陋，举目殊俗，无与言者。禹锡在朗十年，惟以文章吟咏陶冶情性。蛮俗好巫，每淫祠舞鼓，必歌俚词。禹锡或从事於其间，乃依骚人之作，为新辞以教巫祝，故武陵溪洞间夷歌，率多禹锡之辞也。
《庄子》曰：郑有神巫曰季咸，知人生死。郑人见之皆弃走，列子见之而心醉归。
又曰：小巫见大巫，拔芧而弃，此其所以终身弗如也。
《淮南子》曰：郑之神巫相壶子林见其徵，(在男曰觋。在女曰巫。巫能占骨法，吉凶之气，故见其兆征。征，应也。)告列子，列子行泣报壶子，(列子，郑之隐士也。壶子，弟子报白者也。)壶子持以天壤。(言精神天之有也，形骸地之有也。死也自归其本，故曰持天壤矣。)名实不入，机发於踵，(名，爵号之名也。实，币帛货财之实。不入者，心不恤也。机，疾也，谓命危殆，不旋踵而至，犹不怨惧者也。)壶子视之，死生亦齐。(齐，等也。)
《尸子》曰：齐有田果者，命狗曰富，命子为乐。将欲祭也，狗入室，果呼之曰： 富出！ 巫曰： 不祥也。 家果大祸。长子死，哭曰： 乐乎！ 而不似悲也。
《吕氏春秋》曰：管仲病，桓公问焉。仲曰： 愿君远易牙、竖刁、常之巫、公子启方。 公曰： 常之巫，能审於死生。子痾犹疑耶？ 仲曰： 死生，命也。病是天也，君不守其本而侍巫，彼将以此无不为也。 及公病，常之巫曰： 公以某日薨。 易牙等作乱，公叹曰： 死若有知，何面目以见仲父？ 蒙面而死。
《山海经》曰：火荒中有灵山，巫咸、巫即、巫盼、巫彭、巫姑、巫贞、巫礼、巫搥、巫谢、巫罗十人，从此升降，百{艹乐}爰在。
《国语》曰：古者，民神之不能杂，择民之精爽不携贰者，而以能齐肃忠正，其智能上下比义，其圣能光远宣朗，其明能光照之，其聪能听达之，如是则神明降之。在女曰巫，在男曰觋。
又曰：厉王虐，国人谤王。(厉王，恭王之曾孙，夷王之子。)劭公告曰： 民不堪命矣。 (劭公，郡康公之后，穆公虎也，为王卿士。言人不堪暴虐之政命也。)王怒，得卫巫，使监谤者。(卫巫，卫国之巫，监察之也。巫有神灵，有谤必知也。)以告，则煞之。(巫言谤王，王则煞之。)国人莫讣涸，道路以目。王喜，告劭公曰： 吾能弭谤矣。乃不讣涸。 (弭，止。)
《离骚》曰：欲从灵氛之吉占兮，心犹豫而狐疑。巫咸将夕降兮，怀椒糈(私吕反)而要之。(椒者，香物也，所以降精神来，所以享神。)
《东方朔传》曰：武帝时，有神雀下。丞相、御史、中丞、二千石、谏议臣、博士皆上寿，东方朔独不贺。帝曰： 群臣皆贺，而独不贺，何也？ 对曰： 恐后有巫为国害者。 朔因谢疾去。其后卒有巫蛊之事，不知朔竟所终也。
《桓子新论》曰：昔楚灵王骄逸轻下，信巫祝之道，躬舞坛前。吴人来攻其国，人告急，而灵王鼓舞自若。
《异苑》曰：曹娥父能弦歌为巫，五月五日於西江泝涛迎婆娑神，溺死，不得尸。娥年十四，缘江号哭七日，遂投江求之而死。
《幽明录》曰：董卓信巫，军中常有巫都言祷求福利。言从卓求布，仓卒无布，有手巾，言曰： 可用耳。 取便书巾上，如作两口，一口大，一口小，相累以举，谓卓曰： 慎此也。 卓后为吕布所煞。后人则知，况吕布也！
又曰：太元年中，临海有巫李，不知所由来，能卜相作水符，治病多愈，亦礼佛读经。语人云： 明年天下当大疫，此境尤剧。又二纪之后，此邦之西北大郡疆尸横路。 时汝南周叔道罢临海令，权停家，巫云： 周公今去，不宜南行，必当暴死。 便指北山曰： 后二十日，此山应有异，则其事彰也。 后十馀日，大石夜颓落百丈，碎磕若雷。庾楷为临海太守，过诣周殷馔作伎。至夜，庾还舫中。天晓，庾自披屏风呼叔道： 何痴不起？ 左右抚看，气绝久矣。到明年，县内病死者数千。
又曰：巴丘县有巫师舒礼，晋永昌元年病死。土地神将送诣太山，俗人谓巫师为道路人也。过礼舍门前，土地神问吏： 此是何等舍门？ 吏曰： 道人舍。 土地神曰： 是人亦是道人。 便以相付。礼入门见囗间瓦囗，皆县竹帘，自然床塌，男女异处。有诵经者，唱偈者，然饮食快乐不可言。礼文书名己至太山门，而又身不到推入。土地神云： 道见数千间瓦屋，即问吏，言女道人，即以付之。於是遣蜀即录取。 礼观未遍，见有一人，八手四眼，捉金杵，遂欲撞之，便怖走，还出门，神己在门迎，捉送太山。太山府君问礼： 卿在世间，昔何所为？ 礼曰： 事一万六千神，为人解除祠祀。或煞牛犊猪羊鸡鸭。 府君曰： 汝罪应上热熬。 便牵着熬。所见一物，牛头人身，捉铁叉，叉礼着熬上宛转，身体燋烂，求死不死。一宿二日，府君问主者： 礼寿命应尽，为顿夺其命。校录籍，馀算八年。 拇庶将录来，牛头复以铁叉叉着熬边。府君曰： 今遣卿归，终毕馀笇，勿后煞生淫祠。 礼乃还活，不复为巫师。
《江氏家传》曰：江统为太子洗马，谏愍怀太子曰： 臣闻土者民之主用，播殖、筑室、营都、建邑，皆有明制，着在经典，而无禁忌犯害之文。惟末俗小巫乃有此言。巫书乃禁入地三尺，有四时方面不皆禁也。窃见禁土令，不得缮治坛垣、动移屋瓦。臣等以为此违典义，不可为永制。 
《两京记》曰：宣政门内曰宣政殿。初成，每见数十骑驰突出没。高宗使巫祝刘门奴问其所以，鬼云： 我汉楚王戊太子，死葬於创逝。 奴曰： 按《汉书》，戊与七国反，诛死无后，焉得葬此？ 鬼曰： 我当时入朝以路远不随，后坐病死，天子於此葬我。《汉书》自遗误耳。 门奴因宣诏，欲为改葬。鬼曰： 出入诚不安，改葬幸甚。天子敛我玉鱼一双，幸勿夺之。 及发掘，玉鱼宛然，棺柩略尽。
又曰：尚书省左司郎厅事后有古冢，高宗武后间，郎中屡有暴死者。圣历中，有巫者见尚书郎郑默冢，发之，得铭志符验，棺柩尚在，并有凡木杂器。郑氏子孙相率改葬。
○厌蛊
《史记》曰：江充见上年老，恐晏驾后为太子所诛，因奏上，言曰： 疾祟在巫蛊。 以充为使者，治巫蛊。充将胡巫掘地求木偶。至，遂掘得蛊。於太子宫得桐木人，太子惧，不能自明。收，充自临斩之。
《宋书》曰：文帝时，使宫内皆蚕，欲以讽厉天下。有女巫严道育，夫为劫，坐没入奚官，元凶劭姊东阳公主，应閤婢王鹦鹉白公主，严道育通灵。主乃白上，托云善蚕，求召入。道育云： 所奉天神，当赐符应。 时主夕卧，见流光相随，状如荧火，遂入巾箱，化为双凫，圆青可爱。於是主及劭并信惑之。始兴王濬素佞事劭，并多过失，虑上知，使道育祈请，欲令过不上闻，歌舞咒诅，不舍昼夜。道育辄云： 自上天陈请，必不泄露。 劭等敬事，号曰： 天师。 后遂巫蛊，刻玉为上形象，埋於含章殿前。初，东阳公主有奴陈天兴，鹦鹉养以为子，而与之淫通。鹦鹉、天兴及宁州所献黄门庆国并与巫蛊事。劭以天兴曹饔主。东阳主薨，鹦鹉嫁吴兴沈怀远为妾。鹦鹉既適怀远，虑与天兴私通事泄，请劭煞之。劭密使人害天兴。而庆国谓往来惟有二人，天兴既死，虑将见及，乃以白上。上惊惋，即收鹦鹉家，得劭、濬手书，皆咒诅巫蛊之言。得所埋上形象於宫内。道育叛亡，捕之不得。上诘责劭、濬。劭、濬惟陈谢而己。道育变服为尼。逃匿东宫。濬往京口。又以自随。或出止亲人张旿家。后濬当镇江陵，得载道育卉鳙宫，欲将西上。有人告上云： 京口张旿家有一尼，服食出入征北内，似严道育。 上使掩得二婢，云： 道育随征北卉骷。 上惆怅惊惋。劭煞逆，后孝武平乱，不见传国玺。问劭，云： 宰上道育处。就取得之。道育、鹦鹉并都街鞭煞於石头四望山，焚其尸，扬灰于江。
《梁书》曰：萧纪举岷蜀之众，由外水而下。湘东王命方士伯人於长州苑板上画纪形象，亲下铁符，钉于支体以厌之。
《陈书》曰：后主阴令人告长沙王叔坚厌魅，刻木为偶人，衣以道士衣，施机关，能拜跪，昼夜於星月下醮之，祝诅於上，又令上书告其事，案验令实。后主召叔坚，囚於西省。后赦之，免所居官。
《北齐书》曰：初立太子恒母弘德夫人穆氏为左皇后，大赦国内。初斛律后之废也，陆令萱欲以穆氏代之。祖班请立胡昭仪为后，胡太后亦卑辞厚礼以求。令萱以胡氏宠幸方睦，不得己而白齐主立之，然意在穆氏。每私谓齐主云： 岂有男为太子，而身为婢妾？ 乃求左道行厌蛊之术。旬朔之间，胡氏遂即精神恍惚，言笑无恒。齐主渐畏恶之，於是立穆氏。
《隋书》曰：独孤陀性好左道，其外祖母高氏先事猫鬼，己煞其男郭沙罗，因转入其家。上微闻而不信。会献皇后及杨素妻郑氏俱有疾，召医视之，皆曰： 创狮鬼疾。 上以陀后之异母弟，陀妻杨素之异母妹，由是意陀所为。阴令其兄穆以情喻之，上又避左右讽陀，陀言无有。上不悦，左迁，出怨言。上令高颎、苏威、大理正皇甫孝绪、大理丞杨远等推案之。陀婢徐阿尼言，本从陀母家来，常事猫鬼，每以子日夜祀之。言子者，鼠也。其猫鬼每煞人者，所死家财物潜移於蓄猫鬼家。陀尝从家中索酒，其妻曰： 无钱可沽。 陀因谓阿尼曰： 可令猫鬼向越公家，使我足钱。 阿尼便咒之。居数日，猫鬼向素家。后上初从并州还，陀於园中谓阿尼曰： 可令猫鬼向皇后所，使多赐吾物。 阿尼复咒之，遂入宫中。杨远乃於门下外省遣阿尼呼猫鬼。阿尼於是夜中置香粥一盆，以匙扣而呼曰： 猫女可来，无住宫中。 久之，阿尼色正青，若被牵曳者，云： 猫鬼己至。 上以事下公卿，奇章公牛弘曰： 妖由人兴，煞其人，可以绝矣。 上令以犊车载陀夫妻，将赐死於其家。陀弟整诣阙求哀，於是免陀死，除名。以其妻杨氏为尼。先是，人讼其母为却狮鬼所煞者，上以为妖妄，怒而遣之。及此，诏诛行猫鬼家。陀未几而卒。
又曰：滕王瓒子纶当文帝世子，不自安。炀帝即位，尤被猜忌。纶忧惧，呼术者王姿问之，姿答曰： 王相禄不凡，滕即腾也，此字足为善应。 有沙门惠恩、崛多等颇善占候，纶每与交通，尝令此三人为厌胜法。有人告纶怨望咒诅，帝令黄门侍郎牛弘穷验之。
又曰：秦王俊好内，妃崔氏性妒，甚不平之，遂於瓜中进毒，俊由是遇疾，笃，含银，银色异。为遇蛊，未能白。遣使奉表陈谢，帝责以失德。薨，帝哭之数声而己，曰： 晋王前送一鹿，我令作脯，拟赐秦王。王亡，可置灵坐之前，心己许之，不可亏信。帝及后往视，见大蜘蛛、大蛷螋从柩头出之，不见。穷之，知妃所为也。
又曰：蜀王秀渐奢侈违法度，及太子勇废，秀甚不平。皇太子终恐为后患，阴令杨素求其罪状而谮之。又令杨素、苏威、牛弘、柳述、赵绰推治子。太子阴作偶人，书帝及汉王姓字，缚手钉心，令人埋华山下，令杨素发之。又作檄文陈逆臣贼子专弄威柄，陛下惟守虚器，一无所知。帝乃下诏数其罪曰： 汉王於汝，亲则弟也，乃画其形象，题其姓名，缚手钉心，枷锁杻械，仍云请西岳华山慈父圣母收杨谅神闭在华山下，勿令散荡。我之於汝，亲则父也，仍云请西岳华山慈父圣母赐为开化杨坚夫妻，回心欢喜，又画我形象，缚手掫头，仍云西岳华山收杨坚魂神。如此形状，我今不知杨谅汝何亲也。灭天理，逆人伦，皆为之不祥也。欲免患祸，长守富贵，其可得乎？ 
《搜神记》曰：鄱阳赵寿有犬蛊。有陈岑诣寿，忽有大黄犬六七群出吠岑。后余相伯归与寿妇食，吐血几死，乃屑桔梗以饮之，乃愈。
《两京记》曰：杨素有美妾，姿色绝伦。时有千牛桑和，有妖蛊异术，常云一见妇人，便即能致。炀帝尝密使人窃之。素宅深邃，和朝奉诏，其夜便窃以匿。炀帝奇其能，便诏素赐之。
《唐书》曰：《高骈传》云，毕师铎入城，吕用之、张守一出奔，杨行密诈言所居有金。行密入城，掘其家地下得铜人，长三尺馀，身被桎梏，钉其心，刻高骈二字於胸。盖以魅道厌胜蛊惑其心，以至族灭。
