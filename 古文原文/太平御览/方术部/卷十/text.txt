○相上
《左传·文上》曰：王使内史叔服来会葬，公孙敖闻其能相人也，见其二子焉。叔服曰： 穀也；食子；难也收子。(谷，文伯；难，惠叔也。食子，奉祭祀供养者也。收子，葬子身也。)穀也丰下，必有后於鲁国。(丰下，盖方而也。)
又曰：初，楚子将以商臣为太子，访诸令尹子上。子上曰： 君之齿未也，而又多爱，黜乃乱也。楚国之举，恒在少者。且是人也，蜂目而豺声，忍人也。可不立也。 弗听。
又《宣上》曰：楚司马子良生子越椒，子文曰： 必煞之！是子也，熊虎之状而豺狼之声。不煞，必灭若敖氏矣。谚曰： 狼子野心。 是乃狼也，其可畜乎？ 子良不可。子文以为大戚。及将死，聚其族曰： 椒也知政，乃速行矣，无及於难。 且泣曰： 鬼犹求食。若敖氏之鬼，不其馁而！ 
《周书》曰：师旷见太子晋曰： 汝声清浮，汝色赤火，色不寿。 王子曰： 后三年上宾於帝，汝慎毋言，殃将及汝。 师旷归，未及三年，告死者至。
《史记》曰：秦王见尉缭元礼，衣服食饮与缭同。缭曰： 秦王为人，綘准、(徐广曰：蜂一作隆。)长目、鸷啄、鸟鹰、豺声，少恩而虎狼心，居约易出人下，得志亦轻食人。我布衣也，然见我常身自下我，诚使秦王得志於天下，天下皆为虏矣。不可与久游。 乃亡去。王觉，固止之，以为秦国尉。
又曰：吕公曰： 臣少好相人，相人多矣，无如季相，愿季自爱。臣有息女，愿为箕帚妾。 吕公女乃吕后也。(季，汉高祖字也。)
又曰：吕后与两子居田中耨，有一老父过请饮，吕后因餔之。老父相后曰： 夫人天下贵人。 令相两子，见孝惠曰： 夫人所以贵，乃由此男。 相鲁元，亦皆贵。
又曰：薄姬母媪之许负相薄姬，当生天子。薄姬少时，与管夫人、赵子儿相约曰： 先贵无相忘。 而管、赵先幸汉王；汉王坐河南成皋台，两美人相与笑薄姬初约。汉王问其故，以实告汉王。心怜薄姬，召一幸，生代王。(即文帝也。)
又曰：姑布子卿见赵简子，简子遍召其子使相之。子卿曰： 无为将军者。 简子曰： 赵氏其灭乎？ 子卿曰： 吾尝见一子於路，殆君之子也。 简子召子母恤。母恤至，则子卿起曰： 此贞将军矣！ 简子曰： 其母贱翟婢也，奚道贵哉？ 子卿曰： 天所授也，虽贱必贵。 自是之后，简子尽召诸子与语，母恤最贤。简子乃告诸子曰： 吾藏宝符於常山之上，先得者赏。 诸子驰之恒山，求，无所得。母恤还，曰： 己得符矣。 简子曰： 奏之。 母恤曰： 从常山临代，代可取也。 简子於是知母恤果贤，乃废太子伯鲁，而以母恤为太子。
又曰：平原君对赵王曰： 渑池之会，臣察武安君之为人，小头锐上，瞳子白黑分明，眡瞻不转。小头锐上，断敢行也。瞳子白黑分明者，见事明也。眡瞻不转者，执志强也。(眡读如视，古文通用。)可与持久，难与争锋。廉颇为人勇挚而爱士，知难而忍耻，与之野战则恐不如，守，足以当之。 王从其计。
又曰：蔡泽者，燕人也。游学干诸侯，大小甚众，而不遇。因从唐举相，曰： 闻子相李克，百日之内持国秉政，有之乎？ 曰： 有之。 曰： 若臣者如何？ 唐举熟视而笑曰： 先生曷鼻，(曷鼻如谓蝎虫也。)巨肩，(巨肩谓顶低而肩竖。)魋颜，蹙齃，(谓蹙鼻于眉。)膝挛。(两脚曲也。)吾闻圣人不相，殆先生乎？ 蔡泽知唐举戏之，乃曰： 富贵吾所自有，吾所不知者，寿也，愿闻之。 举曰： 先生之寿，从今已往，四十三岁矣。 蔡泽笑谢而去，谓其御者曰： 吾将梁啮肥，跃马疾驱，怀黄金之印，结紫绶於腰，揖让人主之前，肉食富贵，四十三岁亦足矣。 
又曰：英布少时遇相者，曰： 当黥而后王。 后布被刑欣然，果为王。
又曰：上使善相者相邓通，曰： 当贫饿死。 文帝曰： 能富通者在我。 於是，赐通蜀道严铜山，得自铸钱。茎〈扌双〉立，有告通盗出徼外铸钱。下吏验问，颇有，遂竟案，尽没其家，一簪不得着身。遂寄死人家。
又曰：条侯周亚夫为河内太守时，许负相之曰： 君三岁而候，侯八岁为将相，贵重於人臣无两。其后九岁而饿死。 负指其口： 有从理入口，此饿死法也。 
又曰：韦贤为吏，至大鸿胪，有工相之，至丞相。有男四人，使相之。至弟二子玄成，相工曰： 此子贵，当封侯。 竟为丞相。
又曰：卫青为侯家人，少时归其父，使牧牛。母子皆奴畜之，不以为兄弟数。青尝从上至甘泉居室，有一钳徒相青曰： 贵人也，官至封侯。 青笑曰： 人之奴，得无笞骂即足矣，安得封侯！ 
《汉书》曰：上立刘濞於沛，为吴王，王郡五十三城。己拜授印，高帝召濞相之曰： 若状有反相。 因拊其背曰： 汉后五十年东南有乱者，岂汝耶？然天下同姓一家，慎无反。 濞顿首曰： 不敢。 
又曰：李陵为匈奴所围，上意陵战死。召陵母及妇使相者视之，无死丧色，后闻降，上甚怒。
又曰：翟方进，字子威，汝南上蔡人，家世微贱。方进年十二三失父，孤学，给事大守府为小史，号迟钝不及事，数为掾吏所詈辱。方进自伤，乃从汝南蔡父相问己能所宜。蔡父大奇其形貌，谓曰： 小史有封侯骨，当以经术进。 方进闻蔡父言，心喜，因病归家。辞其后母，欲西至京师授经。后母怜其幼，随之长安，织履以感藿进。
又曰：黄霸与善相者共载出，见一妇人。相者言： 此妇人当贵。不然，相书不可用矣。 霸推问之，乃其乡里巫家女也。霸即娶为妻，与之终身。后为丞相。
《后汉书》曰：世祖以朱佑为护军，常见亲幸，舍止於中。佑侍宴从容曰： 长安乱，公有日角之相，此天命也。 
又曰：龙渊善相。刘弘造渊，渊闻弘声，乃起迎曰： 公当极位也。 弘曰： 家贫负债，可得贵乎？ 渊曰： 公相然也。 张济就渊相，渊曰： 事刘弘，可至三公。 济事弘，弘复为解渎侯，既去南阳。桓帝崩，迎解渎侯为天子，是为灵帝。济为司空也。
又曰：明德马皇后，伏波将军援女。其母尝使善相者看后，曰 此女必将大贵 ，遂为帝王妃。然而少子，养他子得力，乃当逾於所生耳。
又曰：章德窦皇后，扶风平陵人，大司徒融之曾孙也。父勋尚东海恭王疆女泚阳公主，后其长女也。家既废坏，数呼相工问息耗，(薛氏《韩诗章句》曰：耗，恶也。息耗犹言善恶也。)见后者皆言当大尊贵，非臣妾容貌。
又曰：《和熹邓后传》曰：幼时尝有相者苏大，见后大惊曰： 此成汤之骨法也，贵不可言。 家人窃喜，而不敢宣。
又曰：汉法常因八月算人。(《汉仪》注曰：八月初为算赋，故曰算人。)遣中大夫与掖庭丞及相工，於洛阳乡中阅视良家童女，十三岁以上二十已下，姿色端丽合法相者，载还后宫。择视可否，乃用登御，所以慎聘纳详求淑哲。
《东观汉记》曰：班超行诣相者，相者曰： 祭酒布衣诸生耳，而当封侯万里之外。 超问其状，相者指曰： 生燕颔虎颈，飞而食肉，此万里侯相也。 
又曰：李固，字子坚，汉中南郑人也，司徒郃之子。固貌状有奇表，鼎角匿犀，足履龟文。少好学，常步行随师，不远千里。
《魏志》曰：管辂族兄孝国居在斥丘，辂往从之，与二客会。客去后，辂谓国曰： 此二人天廷及耳口之间同有凶气，黑变俱起，双魂无宅，(《辂别传》曰：厚味腊毒，天精幽夕，坎为棺椁，兑为丧本。)流魄於海，骨归於家，少许时当并死。 后数十日，二人饮酒醉，夜共载车，牛渴下道，入漳河中，皆即溺死矣。
又曰：锺繇尝与族父瑜俱至洛阳，道遇相者，曰： 此童有贵相，然当厄於水，努力慎之。 行未十里，度桥马惊，堕水几死。瑜以相者言中益贵，繇而供给资费，使得专学，举孝廉。
又曰：朱建平，沛国人，善相术。颍川荀修、锺繇相与亲善。修先亡，子幼，繇经纪其门户，欲嫁其女，与人书曰： 吾与公达曾共使朱建平相，建平曰： 荀君虽少，然当以后世付锺君。 吾时嘲之曰： 惟当嫁卿阿骛耳。 何意此子竟早殒殁，戏言遂验乎？今欲嫁阿骛，使得善处为。追思建平之妙，虽唐举、许负，何以复加耶？ 
又曰：文帝为五官将，坐上会客三十馀人，文帝问朱建平巳年寿，又命遍相众宾。建平曰： 将军当寿八十。至四十时当小有厄，愿谨护之。 谓夏侯威曰： 君四十九，位为州牧，而当有厄。厄若得过，年可至七十，致位公辅。 谓应璩曰： 君六十二，位为常伯，而当有厄，先此一年独见白狗，而旁人不见也。 谓曹彪曰： 君据藩国，至五十七当厄於兵，宜善防之。 后文帝皇初七年，年四十病因，谓左右曰： 建平所言八十，谓昼夜也，吾其决矣。 顷之，果崩。夏侯威为兖州刺史，年四十九，十二月上旬得疾，念建平之言，自分必死，至三十日夜半卒。应璩六十一为侍中，直省内，欻见白狗，问之众人，悉无见者。於是数聚会，并急游田里饮晏自娱，过期一年而卒。曹彪封王，五十七坐与王凌通谋，赐死。凡说此辈，无不如言。
《魏书》曰：文帝甄皇后，汉光和五年十二月丁酉生。每寝寐，家中仿佛见如人持玉衣覆其上，常共怪之。后相者刘良相后及诸娣，指后曰： 此贵乃不可言。 
《蜀志》曰：先主穆皇后，陈留人也。兄吴壹少孤。壹父素与刘焉有旧。焉有异志，闻善相者相后当大贵，遂为子瑁纳后。瑁死，后寡居。先主既定益州而孙夫人还吴，群下劝先致钩后，先主疑与瑁同族，法正进曰： 论其亲疏，何与晋文之於子圉乎？ 於是纳后为夫人。
又曰：张裕晓相术，每举镜视面，自知刑死，未尝不扑之於地也。
又曰：邓芝，字伯苗，义阳新野人也。汉末入蜀，知益州从事张裕善相，芝往从之，裕谓曰： 君年过七十，位至大将军封侯。 
《吴志》曰：汉以孙策远修职贡，遣使者刘琬加锡命。琬语人曰： 吾观孙氏兄弟才秀明远，然皆禄祚不终，惟中弟孝廉形貌奇伟，骨体不恒，有大贵之表，年又最寿，尔其识之。 
《晋书·斐秀传》曰：文帝未定词，而属意舞阳侯攸。武帝惧不得立，问秀曰： 人有相否？ 因以奇表示之。秀后言於文帝曰： 中抚军人望既茂，文表如此，固非人臣之相也。 由是世子乃定。
又曰：孝武李太后讳陵容，本出微贱。始简文帝为会稽王，有三子继夭，自道生废黜。献王早世，其后诸姬绝孕将十年，帝乃令善相者召诸爱妾而示之，皆云非其人。又悉以诸婢媵示焉。时后为宫人，在织坊中，形长而色黑，宫人皆谓之昆仑。既至，相者惊云： 此其人也。 帝以大计，召之侍寝，后数梦两龙枕膝，日月入怀。意以为吉祥，向侪类说之，帝闻而异焉。遂生孝武帝及会稽文孝王、鄱阳长公主。
《晋书》曰：王览。祥之弟也。初，吕览有珮刀，工相之以为必登三公，可服此刀。虔谓祥曰： 荀非其人，刀或为害。卿有公辅之量，故以相与。 祥始固辞，强之乃授。祥临薨，以刀授览曰： 汝后必兴，足称此刀。 览后奕世多贤才，兴於江左矣。
又曰：羊祜少丧父，游汶水之滨，父老谓之曰： 子有好相，年未满六十，必建大功於天下。 既而去，莫知所在。
又《羊祜传》曰：祜幼时，有善相墓者言祜祖墓有帝王气，若凿之则无。后祜遂凿之。相者见曰： 犹出折臂三公。 而祜拒鏖马折臂，位至三公而无子。
又曰：豫章人雷焕妙达纬象，张华乃要焕宿。屏人曰： 可共寻天文，知将来吉凶。 因登楼仰观。焕曰： 仆察之久矣，惟牛斗之间颇有异气。 华曰： 是何祥也？ 焕曰： 宝剑之精上彻於天耳。 华曰： 咀茉得之。吾少时有相者，言吾六十位登三事，当得宝剑珮之。斯言岂效欤？ 
又曰：檀梁凭之。尝有善相者晋陵华叟见凭之，大惊曰： 卿有急兵之厄，其候不过三四日耳。宜深藏以避之，不可轻出。 及桓玄将皇甫敷之至罗落桥也，凭之与刘裕各领一队而战，军败，为敷军所害。
又曰：魏咏之字长道，任城人。家素贫而躬耕为事，好学不倦。生而兔缺，有善相者谓之曰： 卿当富贵。 后果如言。
又曰：王弥少游侠京师，隐者董仲道见而谓之曰： 君豺声豹视，好乱乐祸。若天下骚扰，不作士大夫矣。 
《晋中兴书》曰：陶侃少渔雷泽，梦生八翼，飞至天门而不入。相者师珪曰： 君位当上公，为八州都督。 
