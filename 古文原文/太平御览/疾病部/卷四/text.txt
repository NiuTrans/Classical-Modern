○头痛
《毛诗·伯兮》曰：愿言思伯，甘心首疾。
又《小弁》曰：心之忧矣，疢如疾首。
《周官·疾医。)曰：春时有痟首之疾。
《史记》曰：西域有大小头痛山、赤土身热之坂，令人头痛呕吐。
《风俗通》曰：田家老母市饼，置道边石人头上。既而忘之，人以为神，能治病。转以相语： 头痛者磨石人头，腹痛者磨石人腹。 后饼母为说，乃止。
○心痛
《易说》曰：冬至气当至，不至则多心痛。
《左传·昭上》曰：医和谓晋侯曰： 朋淫心疾。 
《北史》曰：斐讷之为平原公开府墨曹，掌书记，从至并州。其母在邺，忽得心痛。讷之是日不胜思慕，心亦惊痛，乃请急而还。当时以为孝感。
《唐书》曰：刘敦儒母有心痛疾，日须鞭箠数人乃安。子弟仆使不堪其苦，惟敦儒侍养不懈，体常流血。
《庄子》曰：西施病心而嚬，其里丑人见而美之，归，亦捧心而颦。其里富人见之，坚闭门而不出。贫人见之，挈妻子而走。
《贾谊书》曰：楚惠王食寒菹，中有水蛭。虽欲发之，恐宰夫得罪当死，遂吞之。因得心疾术，乃言所中。令尹贺曰： 阴德必须阳报。 是夜，惠王咳而蛭出，心腹之病皆除。
《俗说》曰：阮光禄大儿丧，哀过，遂得病心痛。服除后，经年病瘳。
《续搜神记》曰：李子豫少善医方，当代称其通灵。许永为豫州刺史，镇历阳。其弟患心腹坚痛十馀年，殆死。忽自夜闻屏风后有鬼谓腹中鬼曰： 何不促煞之？不然，明日李子豫当从此过，以赤丸打汝，汝其死矣。 腹中鬼对曰： 吾不畏之。 於是许永使人候，子豫果来。未入门，病者自闻腹中呻吟声，及子豫入视，曰： 鬼病也。 遂於巾箱中出八毒赤丸子与服，须臾，腹中雷鸣鼓转，大利数行，遂差。今八毒丸方是也。
《幽明录》曰：顾长康在江陵，爱一女子。还家，长康思之不己，乃画作女形，簪着壁上，簪处正刺心。女行十里，忽心痛如刺，不能进。
○腹痛
《左传宣下》曰：楚子伐萧，萧溃。还无社，与司马卯言，号申叔展，(还无社，萧大夫。司马卯、申叔展，皆楚大夫也。无社欲叛，以求免死。无社素识叔展，故因卯使呼之。)曰： 有麦麹乎？ 曰： 无有。  山鞠穷乎？ 曰： 无。 (麦曲鞠穷，所以御湿。) 河鱼腹疾，奈何？ (言无御湿药，将病。)曰： 目于{死目}井而拯之。 (无社欲解欲入井，故使叔展视虚废井而求拯。)
《左传》曰：晋侯有疾，秦医云： 雨淫腹疾。 
《搜神记》曰：淮南书佐刘稚，梦见青刺蜴从屋落其腹内，因苦腹病。
《华他别传》曰：有人病，腹中切痛十馀日，须眉落。他令破腹视脾，果半腐坏，刮去恶，以膏傅疮，饮之以药，百日平复。(事具《医门》。)
○咽痛并噎
《易说》曰：大寒气当至而不至，则多咽痛。
《汉书》曰：昌邑王被徵至长安，左右令哭。王曰： 吾嗌痛。 不肯哭。
《魏志》曰：有人病咽塞，嗜食而不下。华他令取饼家蒜齑，顿饮三升，即吐一蛇，便差。(事具《医门》。)
《山海经》曰：单张之山有鸟曰鸦，食之己嗌。(郭曰：嗌，咽也。)
《战国策》曰：噎而后穿井，何及於急？
《续汉书·礼仪志》曰：三老、五更，仲秋之月赐以玉杖，端以鸠为饰。鸠者，不噎之鸟，欲老人不噎也。
《晏子》曰：夫愚人多悔，不肖者自贤，犹临难而遽铸兵，临噎而遽掘井，虽速无及。
《淮南子》曰：有以噎死者而禁天下之食，有以车为败者而禁天下之乘，不亦悖哉！
《广五行记》曰：永徽中，绛州有一僧病噎，都不下食。如此数，年临，终命其子弟云： 吾气绝之后，便可开吾胸喉，视有何物，欲知其根本。 言终而卒。子弟依其言，开视胸中，得一物，形似鱼而有两头，遍体悉是肉鳞，弟子致钵中，跳跃不止。戏以诸味致钵中，虽不见食，须臾，悉化成水。又以诸毒药内之，皆随销化。时夏中，蓝熟寺众於水次作淀。有一僧住，因以少淀致钵中，此虫怖惧，绕钵驰走，须臾，化成水。世传以淀水疗噎。
○烦懑
《方言》曰：朝鲜洌水之间，烦懑谓之漠漫。
《魏志》，陈登得胸中烦懑，华他谓诊曰： 府君胃中有虫数升，欲成肉疽。 即为作汤治之，吐三升许，虫赤头而动，半犹是鲙。(事具《医门》。)
○劳悸
《汉书》曰：太师王舜自莽篡位，后病喘悸浸剧，遂死。
《宋书》曰：文帝有虚劳疾，意有所想，便觉心中痛{列口}。
沈约《宋书》曰：何尚患劳疾积年，饮妇人乳乃差。
《世说》曰：殷仲堪父病虚悸，闻床下蚁动，云是牛斗。孝武不知殷父，问： 有一殷病如此不？ 仲堪流涕而起。
又曰：卫玠徒豫章下都，人先闻其姿容，观者如堵墙。玠先有疾，不堪劳，遂病发，死。时人谓之 看煞卫玠。 
张奂《与孟季御书》曰：素苦悸逆，顷者益甚。百病所归，月衰日损。
○眩
《释名》曰：眩，悬也，目视动乱，如悬物摇摇然不定也。
《东观汉记》曰：光武避正殿读图谶，坐庑下，浅露中风，吐眩弥甚。有曰： 大司马亦病如此，自强从公而便疾愈。 於是车驾行数里，病差。
又曰：建武五年，上风眩发甚。以阴兴为侍中，授诏云台庙室。
《典略》曰：陈琳作诸书及檄，草成，呈太祖。太祖先苦风眩，是日发，读琳所作，翕然而起，曰： 此愈我疾。 
王隐《晋书》曰：庾衮字叔褎，入林虑山，中途而眩发，倚岩而坐，柱杖将起，跌坠崖而死。
《华他别传》曰：他见严昕，语之曰： 君有急风见於面，勿多饮酒。 坐宠归，昕於道中卒得头眩，坠车与，着车上，归家一宿死。他便解衣倒悬，令头去地一二寸，濡巾拭体，令周匝。候视诸脉，尽出五色。他令弟子数人以铍刀决脉，五色尽视，赤血出。乃以膏摩之，覆被汗出，饮以亭历大血散，立愈。
《异苑》曰：上虞孙家奴多伎，治人头风流血滂沱，嘘之便断。
○暍
京房《易飞侯》曰：有云大如车盖十馀，此阳渗之气，必暑，有暍死也。
《淮南子》曰：文王葬死骸而九夷顺，武王荫暍人於树下而天下怀，越王决狱不当、援刀自割而战士毕死，感於恩也。
《抱朴子》曰：指冰室不能起暍死之热，望炎冶不能止噤冻之寒。
