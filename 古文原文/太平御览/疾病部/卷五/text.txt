○疮
《周礼·天官下》曰：疡医掌肿疡、溃疡、金疡、折疡之祝药。(祝当如注，读如注病之注。)
《礼记·曲礼上》曰：头有疮则沐，身有疡则浴。
谢承《后汉书》曰：妫皓母炙疮发脓，皓祝而愈之。
《魏书》曰：孙观迁青州刺史，从征孙权於濡须口。为流矢所中，穿左足，力战不顾。太祖劳之曰： 将军被疮深重而猛气益奋。 及疮甚，遂卒。
《吴历》曰：孙策为许贡客所伤，既被疮，策引镜自照，曰： 面目如，此当可复建功立事乎？ 椎几大呼，疮皆分裂，其夜卒。
《江表传》曰：周泰为濡须督。诸将以泰本出於微贱，咸轻傲之。孙权乃入泰营，於都巷中侦常，大请官僚，使泰脱衣帻，见其疮痍匝体，指疮而问曰： 何地战伤？ 泰具对，权把其臂流涕。
沈约《宋书》曰：刘邕所啖食每异於人，性嗜疮痂，以为味似鳆鱼。诣孟灵休，灵休先患炙疮，疮痂落床氏，邕因取食之。灵休疮痂未落者，悉褫以饴邕。灵休与何勖书曰： 刘邕向顾见啖举体流血。南康国吏二百人，不问有罪无罪，递互举鞭取疮，常以给膳。 
又曰：张收尝为猘犬所伤，医云： 宜食虾蟆脍。 收甚难之。医含笑先尝，收因此乃食，疮亦即愈。
《北史》曰：长孙子彦末年石发，举体生疮，虽亲戚兄弟以为恶疾如此，难以自明。世无良医，吾其死矣。尝闻：恶疾，蝮蛇螫之不痛，试为求之，当令兄弟知我。乃於南山得蛇，以股触之，痛楚号叫，俄而肿死。
《抱朴子》曰：治金疮，以气吹之，血即断，痛立止。
《论衡》曰：儒书言，燕太子丹使客荆轲刺秦王，不得，诛死。后高渐离以击筑见秦王，王知燕之客，乃胶其眼，使之击筑。渐离置铅於筑中，以为重而击秦王。秦王病疮，三月而死。夫言高渐离以筑击秦王，实也；言中秦王，病疮三月而死，虚也。
嵇康《高士传》曰：孔休元尝被人斫之。至见王莽，以其面有疮瘢，乃碎其玉剑与治之。
《华他别传》曰：琅琊有女子，右股上有疮，痒而不痛，愈己复发。他曰： 当得稻糠色犬系马顿走，出五十里，断头向痒。 乃从之。须臾，有蛇在皮中动，以铁横贯，引出，长三尺许。七日便愈。
《异苑》曰：陈郡谢石少患面疮，诸治莫愈。乃自匿远山，卧於岩下，中宵有物舐其疮，随舐除，而舐处悉白，故世呼为 谢白面。 
又曰：有田父耕植，见伤一蛇，有一蛇衔草着疮上，而伤者差。田父收其馀叶，治疮皆验。
又曰：晋时长山赵宣母任身如常，而髀上痒，搔之成疮，二儿从疮中出，母子平安。
《幽明录》曰：汉武帝在甘泉宫，有玉女降，与帝围棋。女风姿端正，帝乃欲通之。女因唾帝面，遂成疮。帝避跪谢，神女为出温水洗之。(事具《温泉部》。)
《西京杂记》曰：广川王好发冢。后发栾书冢。是夕王梦一丈夫，鬓眉尽白，以杖扣王左脚。王觉，左脚肿痛，因生疮，至死不差。
《三辅故事》曰：卫太子岳鼻，武帝疾，避暑甘泉宫。江充谓太子曰： 陛下恶太子鼻，当持纸蔽其鼻。 及入，充言曰： 太子不欲闻陛下脓臭，蔽鼻而入。 帝大怒。
○痱
《说文》曰：痱，风病也。
《汉书》曰：灌婴矫先帝诏，当弃市。婴阳病痱，不食欲死。或闻上无煞意，婴复食，治病。议定不死矣，乃有飞语为恶言闻上，故以弃市。
《东观汉记》曰：明帝行幸诸国，敕执金吾冯鲂将缇骑宿玄武门复道上。诏曰： 复道多风寒，左右老人且病痱，多取帷帐，东西完塞窗，皆令致密。 
○螫毒
《魏志》曰：彭城夫人夜之厕，虿螫其手，呻吟无赖。华他令温汤渍手，数易汤，常令暖，其旦即愈。
《搜神记》曰：阮瑀伤於虺，嗅其疮而双虺出鼻中。
《孔丛子》曰：宰我使齐，反见夫子曰： 梁丘据遇毒，茸墚而瘳。齐会大夫众宾贺焉，大夫并复献攻毒之方。 弟子谓曰： 梁丘子瘳矣。方安所施？ 夫子曰： 三折肱而知为良医。治梁丘遇虺害而获瘳，假有与之同疾者，必问所以己之方，众人为见，故各言其方也。 
《抱朴子》曰：蝮蛇中人，不晓方术者但以刀割肉投地，其肉沸如火炙，须臾，焦尽。
嵇含《遇虿客赋》曰：元康二年七月七日中夜，遇虿客，有戏余者。曰： 谚云 过满百，为虿所螫 斯言信哉！ 
○蛊
《周礼·秋官》曰：庶氏掌除毒蛊，以嘉草攻之。
《左传》曰：宣二，晋里克有蛊疾。
沈约《宋书》曰：沛郡相县唐赐往比村饮酒，还，因得病，吐蛊虫十枚。临死，语妻张曰： 死后刳腹中病。 张手破之，藏悉糜碎。
《搜神记》曰：蛊有怪物若鬼，其妖形变化，杂类殊种，或为狗豕，或为虫蛇，其人皆自知其形状。常行之於百姓，所中皆死。
《续搜神记》曰：爰游道人，清苦沙门也。剡县有一家事蛊，人啖其食饮，无不吐血死。游诣之，主人下食，游便咒焉，一双蜈蚣长丈馀，於盘中走出。饱食归，安然无他。
《灵鬼志》曰：荥阳郡有一家姓廖，其家累世为蛊，以致富，子女丰悦。后取新妇，不以此语之。家人悉行，妇独守家，见屋中一大缸，试发，见一大蛇，便作沸汤，悉灌煞之。家人还，妇具说焉，举家惊惋。无几，其家疾病，死亡略尽。
○痈疽
《广雅》曰：痤、疽，痈也。
《说文》曰：痈，肿也。痤，小肿也。
《释名》曰：痈，壅也。气壅不通，结，里而溃也。
《左传·襄十九年传》曰：晋荀偃瘅疽，(瘅疽，恶疮。)生疡於头。济河，及着雍，病，目出。
《史记》曰：卒有病痈者，吴起为吮之。卒母哭之，曰： 往年吴公吮其父，父遂战死。今又吮此子，妾不知其所死矣。 
《汉书》曰：项羽疑范增夺其权，增怒曰： 天下且定，而王自为之，愿赐骸骨。 羽许之。亚父未至彭城，疽发背而死。
又曰：仆射郑崇数以职事见责，发颈痈而死。
又曰：文帝病痈，邓通常为上吮之。上问曰： 天下谁最爱我？ 通曰： 莫若太子。 太子入，上使吮痈，太子色难。闻通吮之，惭，遂恨通。
《东观汉记》曰：樊儵事后母至孝。母常病痈，樊至吮嗽。
《典略》曰：赵戩病疽疾，年六十馀。闻魏王薨，哭泣哀过，疮发而卒。
王隐《晋书》曰：徐苗字叔胄，弟亡临殡，口中痈大溃，脓溢，苗含去之。
《宋书》曰：刘瑀与何晏俱发背痈。瑀疾己笃，闻偃亡，欢甚，叫呼，于是亦卒。
《南史》曰：徐词伯春月出戏，闻草屋中有呻吟声。词伯曰： 此病甚重，更一日不疗必死。 乃往视，见一老姥，称体痛而处处有〈黑敢〉黑无数。词伯还，煮斗馀汤送，令服之。讫，痛热愈甚，跳投床者无数。须臾，所〈黑敢〉处皆披出，长寸许。乃以膏涂诸疮口，三日而复，云： 创墅钉疽也。 
又曰：薛宗伯善徙痈疽。公孙泰患发背，伯宗为菩掴之，徙置斋前柳树上。明日而痈消，树鄙使起一瘤，如拳大。稍稍长二十馀日，瘤大脓烂，出黄赤汁升馀，树为之瘘损。
《唐书》曰：李洧，正己从父兄。正己死，洧以徐州归顺，封潮阳郡王。无何，背发疽。稍平，乃大具糜饼，饭僧於市，洧乘平肩与自临其场。市人欢呼，洧惊，疽会於背而卒。
《孝子传》曰：魏达父苦疽痺，达吮喇而愈。
《山海经》曰：带山有鸟，状如马，五彩，名鵸〈余鸟〉，食之不疽。
又曰：半石之山，合水出焉，多鱼，苍文赤尾，食之不痈。谯明之山，谯水注焉，多何罗鱼，一首十身，食之己痈。
辛氏《三秦记》曰：大鱼如羊，在长池中，世人食之生痈疮。
《论衡》曰：《儒书》云：齐桓公负妇人朝诸侯，管仲告诸侯曰： 吾君有疽疮，不得妇人，疮恶不愈。 诸侯信管仲，故无叛者。
○瘘
《说文》曰：瘘，颈肿也。
《山海经》曰：脱扈之山植猪之草，可以己鼠。(郭璞注曰：鼠瘘也。)
《淮南子》曰：狸头己鼠，鸡头己瘘。
《洞林》曰：柳祖休妇病鼠瘘，积年不差。及困，令儿就吾卦之。语之曰： 当得贱师姓石者治之。 (事具《鼠部》。)
○癣
《说文》曰：癣，乾疮也。
《山海经》曰：渠猪之山多豪鱼，赤喙赤尾，食之可己白癣。
又曰：橐山，橐水出焉。修郡之鱼，其音如鸱，食之己癣。
○瘃
《说文》曰：瘃，中寒肿。
《汉书》曰：赵充国讨先零，帝诏充国曰： 欲至冬击虏，将军士寒，手足皲瘃，岂有利哉？ (皲，坼裂也。瘃，寒疮也。)
○疥
《说文》曰：疥，瘙也。
《周礼·天官·疾医》曰：夏时有痒疥病。
《礼记·月令》曰：仲冬行春令，民多疥疠。
《左传·昭五》曰：齐侯疥，遂痁，期而不瘳。诸侯之宾问疾者多宰缮。
《国语·吴语》曰：夫差既许越成，乃大戒师徒，将以伐齐。子胥谏曰： 越之在吴也，犹人之有心腹之疾也。今王非越是图，而齐鲁以为忧事。夫齐譬诸疾疥癣也，岂能涉江湖而与我争此地哉？ 
《山海经》曰：石脆之山，其草多条，其状如韭而白花黑实，食之己疥。
宋玉《登徒子赋》曰：登徒子之妻，既疥且痔，登徒悦之，使有五子。
又曰：竹山有草，名曰黄藿，状如樗，叶如麻，白华赤实，浴之己疥。
○恶疾
《韩诗外传》曰：《芣苡》，伤夫有恶疾也。彩彩芣苡，薄言捋之。(芣苡，泽泻也。芣苡，良恶之菜，犹捋之不己，君子虽有恶疾，我犹不能去离也。)
《论语·雍也》曰：伯牛有疾，子问之。自牖执其手，(包曰：牛有恶疾，不欲见人。)曰： 亡之。命矣夫！斯人也而有斯疾也，斯人也而有斯疾也！ 
《后魏书》曰：李庶生而天阉，崔谌调之曰： 教弟种鬓，以锥遍刺作孔，插以马尾。 庶曰： 先以此方回施贵族艺眉，有效，然后树鬓。 世传谌门有恶疾，以呼沱为墓田，故庶言及之。
《列女传》曰：蔡夫之妻者，宋人之女也。既嫁於蔡夫，有恶疾。其母将改嫁之，女曰： 夫之不幸，乃妾之不幸，将何去之？ 终不听其母，而作《芣苡》之诗。
○疫疠
《说文》曰：疫，皆民之疾也。
《释名》曰：疫，役也，言有鬼行疾也。
《礼记·月令》曰：孟夏行秋令，则民多大疫。
《续汉书》曰：元初中，会稽大疫，使光禄大夫将医巡行。
《魏书》曰：文帝在东宫，氛疠大起，时人雕伤。帝深感叹，与素所敬者大理王朗书，言： 人生有七尺之形，死为一棺之土，惟立德扬名，可以不朽。 
《魏志》曰：司马朗迁兖州刺史，征吴，到居巢，军中有疫。即躬亲巡视，致药於疾卒焉。
王隐《晋书》曰：郭文举得疫病危困，不肯服药，曰： 命在天，不在药。 
《锺离意别传》曰：黄谠为会稽太守。吴大疾疫，黄君转署意中部督邮，意乃露车不冠，身循行病者，赐与医药，其所临护口十馀人。
《刘根别传》曰：颍川太守到官，民大疫，掾吏死者过半，夫人郎君悉病，府君从根求消除疫气之术。根曰： 寅戌岁泄气在亥。今年太岁在寅，於听事之亥地，穿地深三尺，方与深同，取沙三斛着中，以淳酒三升沃在其上。 府君即从之，病者即愈，疫疾遂绝。
《山海经》曰：复州之山有企踵之鸟，如鸮，一足，彘毛，见则国中大疫。
《三辅决录》曰：井丹举室疫病，梁松自将医药治丹。
盛弘之《荆州记》曰：始安郡有鸟焉，其形似鹊，白尾，名为青鸟。常以三月自苍梧而度，群飞不可胜数，山人见其来，多苦疫气。
魏文帝《与吴质书》曰：昔年疾疫，亲故多罹其灾，徐、陈、应、刘，一时俱逝。
曹植《说疫气》曰：建安二十二年，厉气流行，家家有僵尸之痛，室室有号泣之哀。或阖门而殪，或覆族而丧。或以为疫者鬼神所作。夫罹此者悉被褐茹藿之子，荆室蓬户之人耳。若夫殿处鼎食之家，重貂累蓐之门，若是者鲜焉。此乃阴阳失位，寒暑错时，是故生疫。而愚民悬符厌之，亦可笑。
