○戟上
《释名》曰：戟，格也。旁有枝格也。戈，勾矛戟也。戈，过也。所刺则决过，所勾引制之不得过也。车戟曰常，长丈六尺，车上所持也。八尺曰寻，倍寻曰常，故称常也。手戟，手所持擿之戟也。
《说文》曰：戈，平头戟也。从弋，一横之象形也。戟，有枝兵也。戟读若棘。镆耶，大戟也。
《方言》曰：戟，楚谓之孑。(郭璞曰：取名于钩孑也。)凡戟而无刃，秦晋之间谓之孑，或谓之鏔。(音寅。)吴扬之间谓之戈。东齐秦晋之间谓其大者曰镘(莫干切。)胡，其曲者谓之句孑镘胡。(即今鸡鸣句孑戟也。)南楚宛郢谓之匽戟。其柄，自关而西谓之秘，或谓之殳。(音殊。)
《广雅》曰：匽，谓之雄戟。
《太公兵法》曰：戟之神名大将。
《赵氏兵书》曰：戟，参星主之。
《周礼》曰：掌舍为坛，壝(音遗。)宫棘门。(郑司农云：棘门，以戟为门也。)
《左传》曰：郑伯将伐许，授兵於太宫。公孙阏与颍考叔争车，考叔挟辀以走，(辀，车辕也。)子都拔棘以逐之。(棘，戟也。)及大逵，不及，子都怒。(都，阏字也。)
又曰：庄公四年，楚武王荆尸授师孑焉，以伐随。(尸，陈也。孑者戟，然则楚始于此参用戟为陈也。)
又曰：郑公子归生受命于楚，伐宋。宋华元御之。战于大棘，宋师败绩，囚华元。狂狡辂郑人，郑人入於井。(狂校，宋大夫。辂，迎也。)倒戟而出之，获狂狡。君子曰： 失礼违命，宜其为擒也。 
又曰：晋侯饮赵盾酒，伏甲将攻之。遂跣以下，公族夫獒犬焉。灵辄倒戟以御公徒而免之。问何故。曰： 翳桑之饿人也。 
又曰：诸侯伐偪阳，狄虒弥建大车之轮，蒙之以甲为橹，左执之，右拔戟成一队。
又曰：栾氏乘公门，范宣子谓鞅曰： 矢及君屋，死之！ 鞅用剑以帅卒，(用剑，短兵接，欲致死也。)栾氏退。摄军从之，遇栾乐，(乐，盈之族。)曰： 乐射之不中，又注，(注，属矢於弦。)则乘槐本而覆。或以戟钩之，断肘而死。
《周书》曰：年饥，上用舆，曲辀不漆，矛戟缕缠，羽旄不择乌。
《史记》曰：平原君与楚合纵，言其利害。日出而言之，日中不决。毛遂按剑而前曰： 今楚地方五千里，持戟百万，此霸王之资也。 
又曰：苏秦说韩王曰： 韩之剑戟皆出於冥山棠谿。 
《汉书》曰：项羽令壮士挑战。汉有善骑射曰楼烦，(应劭曰：楼烦，今楼烦县是也。)楚战三合，楼烦辄射杀之。羽大怒，自披甲持戟挑战。楼烦欲射，羽瞋目叱之，楼烦目不能视，手不能发，走还入壁，不复敢出。
又曰：田肯贺上曰： 秦形胜之国也，带河阻山，悬隔千里，持戟百万。悬隔，千里之外，秦得百二焉。齐地方二千里，持戟百方，齐得十二焉，非亲子弟莫可使王齐者也。 
又曰：奉天子法驾，迎皇帝代邸，皇帝入未央宫，有谒者十人持戟卫端门。曰： 天子在，足下何为者？ 不得入。
又曰：汉七年，长乐宫成，於是皇帝辇出房，百官执戟传警，引诸侯王以下至吏六百石，以次奉驾。
又曰：息夫躬云： 诸曹以下，仆遬(音速。)不足数。卒有强弩围城，长戟指阙，陛下谁与备之。 
又曰：晁错上言曰： 两阵相近，平地浅草，可前可后，此长戟之地也。剑盾三不当一。 
又曰：灌夫字仲儒，父孟死吴军。夫奋曰： 愿取吴王若将军之头，以报父仇。 於是夫披甲持戟，募军中壮士所善愿从数十人。及出壁门，莫敢前，独两人及从奴十馀骑驰入吴军，至戏(音麾。)下，所杀伤数十人。
又曰：扬雄位不过执戟。
又曰：八月，饮酎行祠孝昭庙。是时，霍氏外孙代郡太守任宣坐谋反诛。宣子章为公车丞，亡在渭城界中，夜，袨服入庙，执戟立庙门，待上至，欲为逆，发觉，伏诛。
《后汉书》曰：光武署铫期为贼曹掾。上略地向北，期从徇蓟。时王郎檄书到，蓟中起兵应郎。光武趋驾出，百姓聚观，喧呼满道，遮路不得行。期骑马奋戟，嗔目大呼，左右曰〈走毕〉，(《周礼》：隶仆掌〈走毕〉宫中之事。郑众曰：止行清道也，若今警跸。《说文》：〈走毕〉与跸同。)众皆披靡。
《东观汉记》曰：吴汉与苏茂、周建战。汉躬披甲持戟，告令诸部将曰： 闻鼓声大呼，俱进，后至者斩。 遂鼓而进，贼兵大破。
又曰：建武四年，隗嚣遣马援奏课京师，因曰： 臣与公孙述同县，少小相善。臣前往蜀，述陛戟乃见臣；今臣远从异方来，陛下何以知臣非刺客奸人，而简易若是？ 上大笑。
又曰：田邑字伯玉，为上党太守，时更始遣鲍永、冯衍屯太原。永、衍恐其先降，说之曰： 晏婴临盟，拟以曲戟，不易其辞。 
又曰：杨政字子行，师事博士范升。建武中，范升为太常丞，为去妻所诬告，坐事系狱，当伏重罪。政以车驾出时，伏道边，抱升子持车叩头。武骑虎贲恐惊马，引弓射之，不去，旄头以戟叉政伤胸前，政遂涕泣求哀，上即尺一出升。
又曰：孙程与王康等斩江京等迎立济阴王，是为顺帝。阎显弟景为卫尉，从省中还外府，收兵至盛德门。尚书郭镇率直宿羽林出，逢景。景因斫镇，不中，镇剑击景堕车。左右以戟叉其胸，禽之，送廷尉。
谢承《后汉书》曰：彭循字子阳。太守秘君闻循义勇多谋，请循以守吴令。民歌之曰： 时岁仓卒，盗贼纵横。大戟强弩不可当，赖遇贤令彭子阳。 
司马彪《续汉书》曰：杨仁字文义，巴郡人。显字特诏补北宫卫士。及帝崩，时诸马贵盛，各争欲入宫。仁被甲持戟，严勒门卫，莫敢轻进者。肃宗既立，诸马共谐仁。上知其忠，愈善之。
张滢《汉南记》曰：陈蕃等欲除诸黄门，谋泄。阍寺之党於宫中诈称惊，云外有反者。蕃奔入宫，小黄门朱寓逆以戟刺蕃。
《魏志》曰：董卓恐人谋已，常以吕布自卫。尝失意拔手戟擿布，布拳捷之。由是，阴怨卓。(《英雄记》又载：吕布诣董卓，卓尝拔戟掷之，言布乱其私室。)
又曰：袁术遣将纪灵等步骑三万攻刘备。备求救於吕布，严步兵千、骑二百驰往赴备。布谓灵等曰： 布性不憙合斗，但憙解斗耳。 布令门侯於营门中举一只戟，布言： 诸军观布射戟小枝，一发中者，诸君当解去；不中，可留斗。 布举弓射戟，正中小枝。诸将皆惊，言： 将军天威也。 明日欢会，然后各罢。
又曰：张绣反，袭太祖营。太祖出战不利。典韦以长戟左右击之，一叉辄十馀钅矛(音矛)摧，左右死伤者略尽。韦被数十创，短兵接战，贼前搏之，韦双挟两戟击杀之，馀贼不敢前。
又曰：典韦好持大双戟与长刀，军中为之语曰： 帐下壮士有典君，持一双戟八十斤。 
王沈《魏书》曰：太祖讨吕布於濮阳。布有别屯在濮西相持。太祖募陷陈，典韦先占，但持长矛撩战。时西面又急，韦左手持十馀戟，大呼起，所抵无不应手倒者。
鱼豢《魏略》曰：徐庶字元直。少好任侠，为人报仇，白垩(乌各切。)突面，披发而走。为吏所得，乃感激弃其刀戟，更绢巾单衣，折节学问。
《吴志》曰：孙权拜诸葛恪丹阳太守，授棨戟武骑，作鼓吹，导引归家。
又曰：孙权乘马射虎庱(庱，摅陵切。)亭，马为虎所伤。权投以双戟，虎遂却。
又曰：太史慈、刘繇使循骑，卒遇孙策。慈便前斗，正与策对。刺慈马，以揽慈项上手戟，慈亦得策兜鍪。
又曰：孙綝遣中书郎李崇夺孙亮玺绶，征立琅琊王休。奉书於休曰： 綝以薄才，见授大任，不能辅导陛下。顷月以来，多所造立，亲近刘承，悦於美色，败坏藏中矛戟五千馀枚，以为戏具。 
韦召《吴书》曰：凌统怨甘宁杀其父操。尝於吕蒙舍会，酒酣，统乃以刀舞。宁起曰： 能双戟舞。 蒙曰： 宁虽能，未若蒙之巧也。 因操刀持楯，以身分之。
张勃《吴录》曰：严白虎使弟舆谐长沙桓王请和，许之。舆请与王独会面约。既会，王引白削斫席，舆体动。王知其无能，以手戟投之，立死。
《蜀志》曰：两镶(音攘)是谓闭木户，持双戟是谓坐铁室也。
常璩《华阳国志》曰：荆邯记公孙述曰： 昔汉祖败而复征，故能禽秦亡楚，以弱为强，况今地方数千，杖戟百万。 
《晋书》曰：贾后字南风。初为太子妃，性酷虐，尝手杀数人。或以戟掷孕妾，子随刃堕地。帝闻之大怒，欲废之。
又曰：杨骏字文长，为贾后所诛。初，温县有人如狂，造书曰： 光光文长，大戟为墙。毒药虽行，戟还自伤。 及骏居内府，以戟为卫。至兵入骏府，逃于马厩，以戟杀之。
又曰：裴楷有知人之鉴，谓锺会如观武库，森森见矛戟在前。
王隐《晋书》曰：上闻贾妃酷妒，戟擿诸孕子者皆堕。已治室金墉城，寻当废之。赵粲救於内，荀勖救於外，故不济焉。
又曰：祖逖军大饥，进据食犬丘城。樊雅遣六十馀人入逖营，拔戟盾大呼向逖，逖军人夜不知何贼多少，皆欲散走。
崔鸿《前赵录》曰：杜育字子光，濮阳人。少为贼，其母每怒。育曰： 天下将乱，且以习胆。如意望封侯，不如意但不使他人斫头。 曾为贼围，衣甲三重，持戟蓬转而出。
又曰：刘聪猎上林，以愍帝行车骑将军，戎服执戟前导。观者指曰： 此故长安天子。 
崔鸿《后赵录》曰：冉闵所乘赤马曰朱龙，日行千里。左杖双刃矛，右执钩戟，斩鲜卑三百馀级。
《齐书》曰：宋升平三年，尤里封人於官高湖际得瑞靸(苏合切。)戟三杖，旁有古字。
《隋书》曰：柳彧为屯田侍郎，固让，弗许。时制三品以上门皆列戟，左仆射高颎子弘德封应国公，申牒请戟。彧判曰： 仆射之子，更不异居。父之戟槊已列门外，尊有厌卑之义，子有避父之礼，岂容外门既设，内阁又施。 事竟不行，颎闻而叹伏。
《家语》曰：孔子北游，登于农山之上。子路、子贡、颜回侍侧日孔子曰： 二三子各言其志，吾将择焉。 颜回曰： 回愿得明王圣主而相之，敷其五教，导之礼乐，使城郭不修，沟池不越。铸剑戟为农器，放牛马於原薮。室家无离旷之思，千载无战斗之患。 夫子懔然曰： 美哉！德也。 
陆贾《楚汉春秋》曰：沛公脱身鸿门，从问道至军。张良、韩信乃谒项王军门曰： 沛公使臣奉白璧一只献大王足下，玉斗一只献大将军足下。 亚父受玉斗，置地，戟撞破之。
乐资《春秋后传》曰：聂政拔剑至韩，韩相方坐府上，持兵戟而卫，侍者甚众。聂政直入上陛，刺杀侠累。
《战国策》曰：苏秦说惠王曰： 夬徒处而致利，安坐而广地，虽古五帝、三王、五伯、明主、贤君常欲坐而致之，其势不能，故以战续之。宽则两军相守，迫则杖戟相撞。 
又曰：齐王建入朝於秦，雍门司马横戟当马前曰： 所为立王者为社稷，何以去社稷而入秦？ 王不听，遂入秦。
《英雄记》曰：吕布白陈登，使诣曹操求徐州牧不得，登还，布怒拔戟斫机曰： 不惟吾所求无获，但为卿父子所卖耳。 登不为动容，徐对曰： 登见曹公，言养将军譬如养虎，当饱其肉，不饱则将噬人。公曰： 不如卿言，譬如养鹰，饥则为用，饱则飏去。 其言如此。 布意乃解。
王隆《汉官解诂》曰：卫尉宫阙周庐殿掖，屯陈夹道，当兵交戟。(胡伯始曰：谓者门郎阁陈屯，士夹首道旁，当兵以示威武，交戟以遮妄出入者。)
应劭《汉官仪》曰：旧制太子食汤沐十县，家令领主自有宫置。周卫交戟，五日一朝，因坐东厢，省视膳食。
《东方朔传》曰：武帝坐未央前殿，天雨新止。朔执戟在殿陛遥指独语。上见，呼问之。朔对曰： 殿后柏树上有鹊立枯枝上，东向鸣。 上遣侍中视之，如朔言。问何以知之。朔曰： 风从东来，鹊尾旁风则倾，背风则蹶，必当顺风而立，故知东向鸣也。新雨生枝滑，故枝涩，故立枯枝上。 上大笑，赐帛十匹。
又曰：孝武元封三年，作柏梁台。召群臣有能为七言者，乃得上坐。卫尉 周卫交戟禁不时。 
陈寿《益部耆旧传》曰：张霸迁会稽太守。是后盗贼衰少，野无遗寇，童谣曰： 弃若戟，弃若矛，盗贼尽，吏皆休。 
萧广济《孝子传》曰：魏阳不知何处人，独与父居。父有刀戟，市南少年求之，阳曰： 老父所服，不敢相许。 少年怒，道逢阳父，打阳，叩头请罪。父没，阳断少年头以谢父冢前。
师觉授《孝子传》曰：仲子崔者仲由之子也。子路仕卫，赴蒯聩之乱，魏人於黡遂杀之。子崔既长，欲报父仇，黡知之曰： 夫君子不掩人之不备，须后日於城西决战。 其日黡持蒲弓木戟，与崔战而死。
张敞《晋东宫旧事》曰：东列崇福门，门各羌楯十幡，鸡鸣戟十张。
