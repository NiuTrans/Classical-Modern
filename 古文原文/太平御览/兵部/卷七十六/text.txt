○刀上
《释名》曰：刀，到也。以斩伐到其所，乃击之也。其末曰锋，言若锋刺之毒利也。其本曰环，形似环也。其室曰削，削，峭也。其形峭壳，裹刀体也。室口之饰曰琫，捧，捧也。捧来口也。下末之饰曰〈王毕〉，〈王毕〉，卑也；在下之言也。短刀曰拍髀，带时拍体旁也。
又曰：露拍，言露见也。佩刀，在佩旁之刀也。或曰容刀为刀形，而几刃，备容仪而已。剪刀，剪进前也。书刀，给书简札有所刊削之刀也。封刀、铰刀，皆随时名之也。
《说文》曰：刀，兵也。象形也。咢刂(五各切。)刀，剑刃也。削髀也。欹劂，曲刀也。(鞞，布顶切。剞，居绮切。劂，居卫切。)
《字林》曰：琫，佩刀下饰也。天子以玉，诸侯以金。(〈王毕〉)，佩刀饰也。
《太公兵法》曰：刀之神名曰脱光。
《尚书》曰：赤刀，大训、弘璧、琬琰，在西序。(孔安国注曰：宝刀、赤刀，削也。大训、虞书也。)
《诗》曰：执其鸾刀。
又曰：何以舟之？维玉及瑶，鞞琫容刀。(舟，带也。)
《礼记》曰：割刀之用，鸾刀之贵，贵其义也。
《左传》曰：子皮欲使尹何为宰，子产曰： 犹未能操刀而使割也。 
《穀梁》曰：孟劳，鲁之宝刀也。
《论语》曰：孔子之武城，闻弦歌之声。夫子莞尔而笑曰： 割鸡焉用牛刀。 
《春秋繁露》曰：礼之所为兴也。刀之在右，白虎之象也。
《春秋演孔图》曰：八政不中，则天雨刀。
《史记》曰：郭解姊子负解之势与人饮，使之釂，(子削切。)非其任，强灌之。人怒，拔刀刺杀解姊子，亡去。
《汉书》曰：昭帝遣李陵故人陇西任立政等三人俱至匈奴招陵。立政等至，单于置酒赐汉使者，李陵、卫律皆侍坐。立政等见陵未得私语，即目视陵而数自循其刀环握其足。阴谕之言可归汉也。
又曰：龚遂为渤海太守，民有带持刀剑者，使卖剑买牛，卖刀买犊。可为带牛而佩犊者也。
又曰：盖宽饶奏事，上以为怨谤，下吏。宽饶引佩刀自刭北阙下，众莫不怜之。
又曰：李广利为贰师将军，征大宛。军中无水，拔佩刀刺山，飞泉涌出。
又曰：王尊为东平王相，王曰： 愿观相国佩刀。 尊前引刀视王。
《后汉书》班固与弟超书曰：窦侍中遗仲升楚腾陵错横刀〈王岁〉{白十}(音皂。)削一枚，金错半垂刀一枚。
又曰：河南尹朱隽为董卓陈军事，卓折隽曰： 我百战百胜，决之於心，卿勿妄说，且污我刀。 
《续汉书·舆服志》曰：佩刀乘舆，黄金通身，雕错半蛟，鱼鳞金染，错雌黄，室五色。诸侯黄金错环，狭半杖墨室。公卿百官皆淳墨不半枚。小黄郎雌黄室。中黄门郎朱室。童子皆虎爪文。虎贲黄室虎文。其将白虎文。皆以白珠蛟为标口之饰，乘舆加翡翠山纡缨其侧。
谢承《后汉书》曰：丹阳方储为郎中。章帝使文郎居左，武郎居右，储正住中曰： 臣文武兼备，在所用施。 上嘉其才，以繁乱丝付储使理之。储拔佩刀三断之。对曰： 反经任势，临事宜然。 
又曰：应奉得赐金错把刀。
《东观汉记》曰：朱晖字文季，年十三，与舅母家属入宛城。道遇贼，欲夺妇女衣。晖拔刀曰： 钱物可得，诸母衣不可夺。今日朱晖死也。 贼义之，笑曰： 童子内刀。 遂放遣。
又曰：赐邓遵金对鲜卑绲带一具，金错刀五十，辟把刀、墨再屈环横刀、金错屈尺八佩刀各一。
又曰：祭遵袭略阳，遣护军王忠皆持卤刀斧伐树开道，至略阳，袭隗嚣。
又曰：班超曰： 臣乘圣威神，出万死之志，冀立铅刀一割之用。 
又曰：马严为陈留太守。建初中，严病，遣功曹吏李龚奉章诣阙。上亲召见袭，问疾病形状，以黄金十斤，佩刀、书刀、革带付袭赐严，遣太医送方药。
又曰：张步攻耿弇营，飞矢中弇股，以佩刀截之，左右无知者。
《献帝春秋》曰：越骑校尉汝南伍孚忿董卓无道，欲身自杀之，挟佩刀诣卓。孚语毕辟出，卓至閤执手，孚因引刀刺卓。卓多力，却不中。即杀孚。
《英雄记》曰：董卓谓袁绍曰： 刘氏种不足复遗。 绍勃然曰： 天下健者岂惟董公？ 横刀长揖径出，悬节於上东门而奔冀州。
《汉魏春秋》曰：刘琮乞降，不敢告备，备亦不知。久而觉之，遣所亲问琮。琮令宋忠诣备宣白。是时曹公在宛，备乃惊骇，谓忠曰： 卿诸人作事如此，不早相语，今祸至告我，不亦大剧乎！ 引刀向忠曰： 今断卿头，诚不足以解忿，亦耻大丈夫，临别复杀卿辈也。 
《魏志》曰：王祥事后母至孝。后母嫉之，伺祥卧以刀斫之，值祥出外，持刀斫着被。祥知，不言如故。
又曰：许褚从讨袁绍於官渡时，常从士徐他等谋为逆，以褚常侍左右，惮之不敢发。伺褚休下日，他等怀刀入。褚至下舍，心动即还侍。他等不知，入帐见褚，大惊愕。他色变，褚觉之，即击杀他等。太祖益亲信之，出入同行，不离左右。
又曰：典韦，陈留人。形貌魁梧，膂力过人，好节侠。襄邑刘氏与睢阳李礼为仇，韦为报之。礼故富春长，备怨甚谨。韦乘车载鸡酒伪为候者，门开，怀匕首入杀礼，并杀其妻。徐出取车上刀戟步去。礼居近市，一市尽骇。追者数百，莫敢近之。
魏武帝令曰：往岁作百辟刀五枚，适成，先以一与五官将。其馀四，吾诸子中有不好武而文学，将以次与之。
《吴志》曰：孙坚至钱塘，会海贼掠贾人。坚行操刀上岸，以手东西指麾，若分部人兵以逻遮收贼。贼望见以为官兵捕之，即委财物散走。
又曰：孙权以公孙渊称蕃，遣张弥、许晏至辽东拜渊为燕王。张昭谏切，权不能堪，按刀而怒曰： 吴国士人入宫则拜孤，出宫则拜君。孤之敬君，亦为至矣。而数於众折孤，孤常恐失计。 昭熟视权曰： 臣虽知言不见用，而每竭愚忠者，诚以太后临崩呼老臣於床下，遗诏顾命之言故耳。 因泣涕横流。权掷刀置地，与昭对泣。
《吴书》曰：凌统怨甘宁杀其父操。宁常备，统不得雠之。尝於吕蒙舍，会酒酣，统乃以刀舞。宁起曰： 宁能双戟舞 。蒙曰： 宁虽能，未若蒙之巧也。 因操刀持盾以身分之。后权知统意，因令宁将兵徙屯。
《江表传》曰：孙权拔刀斫前奏案曰： 诸将吏敢复有言当迎曹操者，与此案同。 
《蜀志》曰：初，孙权以妹妻先主。妹才捷刚猛，有诸兄风。侍婢百馀人，皆亲执刀侍立。先主每入，心常懔懔。
王隐《晋书》曰：卫瓘监军。护军锺会素与瓘至厚，坐则同床，行则同舆。会书板上欲杀胡烈等示瓘，瓘言不可。会自削弃，反问瓘何许闻消息，相疑益露。瓘厕上见烈，故给使令出语三军。会逼瓘不得议定。经宿不眠，各横刀膝上。
陆机《晋书》曰：王濬之在巴郡也，梦悬四刀於其上，甚恶之。濬主簿李毅拜贺曰： 夫三刀为州，而见四刀为益，一也。明府其临益州乎？ 后果为益州。
《晋中兴书》曰：初，魏徐州刺史任城吕虔有佩刀。工相之，以为必三公可服此刀，虔谓别驾王祥曰： 苟非其人，刀或为害，卿有公辅之量，故以相与。 祥始辞之，固强乃受。祥为司空，祥死之日，以刀授弟览曰： 吾儿皆凡，汝后必兴，足称此刀，故以相与。 览后奕世贤兴於江东。
又曰：孙恩者亦名灵秀，琅琊人。孙秀族也。世奉事北斗之道。恩叔泰，字敬远，师事钱塘杜子恭弟子。子恭有秘术，尝就人借瓜刀，其主求之，子恭曰： 当送相还。 刀主行至嘉兴，有鱼跃入船中，破鱼得瓜刀。其为神效往往如此。
又曰：郭翻，武昌人，坠刀於水，路人为取。翻仍以与之。路人不取，至於三四，固辞。翻曰： 尔尚不取，我岂能复得？ 路人曰： 我若取此，将为天地鬼神之所责矣！ 翻知其终不受，复沉刀於水。路人怅然，乃复惊没为取之。翻於是不逆其意，十倍刀价与之。其廉不受惠，皆此类矣。
《晋书》曰：元帝以刘琨为侍中太尉，其馀如故，并赠名刀。琨答曰： 谨当躬自执佩，馘截二虏。 
又《载记》曰：慕容翰北投宇文归，既而逃还，归乃遣劲骑百馀追之。翰遥谓追者曰： 吾既思恋而归，理无反面。吾之弓矢，汝曹足知，无为相逼自取死也。汝可百步竖刀，吾射中者，汝便宜反，不者可来前也。 归骑解刀竖之，翰一发便中刀环，追骑乃散。
又曰：赫连勃勃以叱干阿利领将作大匠，发岭北夷夏十万人，於朔方之北、黑水之南营起都城。勃勃自言： 朕方统一天下，君临万邦，可以统万为名。 阿利性尤工巧，然残忍刻暴，乃蒸土筑城。锥入一寸即杀作者而并筑之，勃勃以为忠，故委营缮之任。又造五兵之器，精锐尤甚。既成呈之，工匠必有死者。射甲不入，即斩弓人；如其入也，便斩铠匠。又造百炼刚刀，为龙雀大环，号曰 大夏龙雀 ，铭其背曰： 古之利器，吴楚湛卢。大夏龙雀，名冠神都。可以怀远，可以柔逋。如风靡草，威服九区。 世甚珍之。复铸铜为大鼓，飞廉，翁仲、铜驼、龙兽之属，皆以黄金饰之，列於宫殿之前。凡杀工匠数千，以是器物莫不精丽。
萧子显《齐书》曰：世祖武皇帝讳颐，字宣远。不豫，徙御延昌殿。乘舆始登阶，而殿屋鸣咤。上恶之，诏曰： 我识灭之后，身上着画天衣，纯乌犀导。常所服身刀长短二口铁环者，随我入梓宫。 
《北齐书》曰：綦毋怀文造宿铁刀，其法：烧生铁精以重柔铤，数宿则成钢。以柔铁为刀脊，浴以五性之溺，淬以五特之脂，斩甲三十札。今襄国冶家所铸宿铁柔铤，是其遗法也。作刀犹甚快利，但不能截三十札耳。
《梁书》曰：席阐文为西中郎中兵参军领城扃，梁武帝之将起兵，阐文劝颖曹同焉，仍遣客田祖恭私报帝，并献银装刀。帝报以金如意。
《梁书》曰：韩子高，会稽山阴人也。家本微贱。侯景之乱，寓都下。景平，陈文帝出守吴兴，子高年十六，为总角，容貌美丽，状似妇人，於淮渚附部伍寄载还乡里。文帝见而问曰： 能事我乎？子高许诺。子高本名蛮子，帝改名子。性恭谨，恒执备身刀。
《唐书》曰：李嗣业，京兆高陵人也。身长七尺，壮勇绝伦。天宝初，随募至安西，频经战斗。于时诸军初用陌刀，业善用之，每为队头，所向必陷。
又曰：王及善，初除右千牛卫将军。高宗曰： 朕以卿忠谨，故与卿三品要职。他人非搜辟不得至朕所，卿佩大横刀在朕侧，知此官贵否？ 
《河图》曰：怪目、勇敢、重瞳，天雨刀，楚之邦。(宋均注曰：项羽。)
《遁甲开山图》曰：神芝五色，生於名山之阴，五色云气覆之。其味甘苦，以铜刀收之。
又曰：霍山有玉石，芝生大石上。万人牵，终不拔，以竹刀割之即断。
太公《六韬》曰：大橹刀重一斤，长四尺，三百枚。
傅咸《奏事》曰：尚书旧奏给介士二百人，人给大铜口刀各一枚。
《博物志》曰：《周书》云： 西域献火浣布，昆吾氏献切玉刀。 浣布汙，烧之则洁。切玉刀，切玉如泥。(一云：切玉如〈虫葛〉蜜。)布，汉魏世有献者，刀则未闻。
崔豹《舆服注》曰：吴大皇帝有宝刀三，一曰百炼，二曰青犊，三曰漏影。
《拾遗记》曰：帝解鸣鸿刀赐东方朔，朔曰： 此刀，黄帝时采首阳之金铸为此刀。雄者已飞，雌者独在。 (一出洞冥记。)
《林邑记》曰：林邑王范文，先是夷奴。初，牧牛洞中，得鲤鱼。私将还，欲食之。其主捡求，文恐。因曰： 将砺石还，非鱼也。 主往看，果是石。文知异，看石有铁，铸石为两刀，咒曰： 鱼为刀，若斫石入者，文当为此国王。 斫石即入，人情渐附之。
裴渊《广州记》曰：石林竹劲利，削为刀，切象皮如纤茅。
杨泉《物理论》曰：古有阮师之刀，天下之所宝贵也。阮之作刀，受法於金精之灵。七月庚辛，见金神於冶监之门，其人光泽炜耀。向而再拜。神执其手曰： 子可教也。 阮致之闲宴设馔而问焉。神教以水火之齐，五精之陶，用阴阳之候，取刚软之和。行其术三年，作刀千七百七十口，而丧其明。其刀平背、狭刃、方口、洪首，截轻微绝丝发之系，斫坚刚无变动之异。世不惜百金精求，不可得也。其次有苏家刀，虽不及阮家，亦一时之利器也。次有阳纪，赵、青间皆不能继。
虞喜《志林》曰：古人铸刀，以五月丙午取纯火精，以协其数也。
魏武帝《内戒令》曰：百炼利器，以辟不祥、摄服奸宄者也。
《搜神记》曰：宫亭湖孤石庙，有估客下都经其下，见二女子，云： 可为买两量丝履，自厚相报。 估客至都，市好丝履并箱盛之，自市一书刀亦在箱中。既还，以箱及香置庙中而去，忘取刀。湖中正汛，忽有鲤鱼跳入船中，破鱼得刀。
祖台之《志怪》曰：廷尉徐元礼嫁女，从祖与外兄孔正阳共诣徐家。道中有土墙，见一小儿裸身，正赤手持刀，长五六寸，坐墙上，磨甚駃，独语。因跳车上曲兰中坐，反覆视刀，辄舐之，至徐家门前桑树下，又跳下坐灰中，复更磨刀。日晡，新妇就车中，见小儿持刀入室便刺新妇。新妇应刀而倒。扶还，解衣视小腹紫色如酒盘大，有顷便亡。鬼子出门舞，刀上有血，涂桑树，火燃，斯须烧尽。
《神异经》曰：南荒之中有如之何树，三百年作华，九百岁作实。实有核，形如枣。子长五尺，金刀割之则饴，木刀割之则辛，食之得地仙。
《列仙传》曰：丁次卿者，不知何许人也。汉顺帝卖刀辽东市时，人名之丁氏次卿，有宝刀。
《神仙传》曰：蜀人李阿，传世不老。有古强者随阿入青城山，恐有虎狼，取父大刀。阿见而怒，取强刀以击石，刀折败。强窃忧刀败，阿复取刀，左右击地，刀复如故，还强也。
《列异传》曰：有神王方平降陈节方家，以刀一口长五尺，一长五尺三寸，名泰山环。语节方曰： 此刀不能为馀益，然独卧可使无鬼入，军不伤。勿以入厕溷，且不宜久服。三年后求者，急与。 果有载车以钱百万请刀。
《录异传》曰：有王更生者，为汉中太守。郡界有袁氏庙，灵响，更生过庙祭，去而遗其刀。而遣小吏李高还取刀。高见刀在庙床上，高进取去，仰见座上有一君着大冠袍衣，头鬓半白，谓高曰： 可取还，勿道见我，后吾当祐汝。 高还如言不道。后高仕为郡守，当复迁为郡。高时年已六十馀，祖高者百馀人，高乃道昔为更生小吏，见遣至庙所取遗刀，见庙神，使吾莫道，至今不敢道，然心常以欺君为惭。 言毕，此刀立刺高心下，须臾死。
《庐江七贤传》曰：汉武帝出淮阳，到舒州不览城。问曰： 此乡名何？ 陈翼对曰： 乡名不览。 上曰： 万乘主所问不祥耶？ 欲举燔之。翼曰： 臣言不欺，佩刀当生毛；欺，则无毛也。 视之，刀有毛长寸，乃不燔。
《列士传》曰：专诸持一刚刀，置鱼腹中，以刺王僚。
《列女传》曰：庞娥亲者，酒泉庞子夏妻，赵君安女。君安为同县李寿所杀，三子遭疫而死，寿大喜。娥亲闻曰： 李寿，汝莫喜。焉知娥亲不手刃汝耶？ 乃阴市刀，志在杀寿。后於都亭奋刀斫寿，刀折，拔寿佩刀断寿头。诣狱求死，诏赦之。
吴时《外国传》曰：扶南诸王杀其国人，以刀斫刺，往往有不入者。以汗露涂刀刃斫之，乃入。国人名之曰蝉也。
《蒲元传》曰：君性多奇思，得之天然。象类之事出若神，不尝见锻功，忽於斜谷为诸葛亮铸刀三千口。镕金造器，特异常法。刀成白言： 汉水钝弱不任淬，用蜀江爽烈，是谓大金之元精，天分其野。 乃命人於成都取之。有一人前至，君以淬，刀言： 杂涪水不可用 。取水者犹悍言不杂。君以刀画水云： 杂八升，何故言不？ 取水者方叩头首伏云： 实於涪津渡负倒覆水，惧怖，遂以涪水八升益之。 於是咸共惊服，称为神妙。刀成，以竹筒密内铁珠满其中，举刀断之，应手零落若薙生刍，故称绝当世，因曰神刀。今之屈耳环者是其遗范也。
《费祎别传》曰：孙权以手中尝所执宝刀赠之。祎答曰： 臣不才，何以堪明命。然刀所以讨不庭，禁玄乱也，但愿大王勉建功业，同奖汉室。臣虽闇弱，不负来顾。 
《桂阳先贤画赞》曰：成武丁以疾而终，殓毕。其友从临武县来至郡，道与武丁相逢。友曰： 子欲何之？而不将人。 答曰： 今吾南游，为过报小儿，善护大刀。 到其门，见其妻哭泣，问之，答曰： 夫没。 友大惊，曰： 吾适与相逢。 乃发棺视，了无所见。遂除縗绖，而心丧之。咸以武丁得神仙。
