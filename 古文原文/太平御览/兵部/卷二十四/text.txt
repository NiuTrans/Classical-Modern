○示缓
《战国策》曰：秦伐韩，军於阏与。赵王召问赵奢，对曰： 道远险狭，难救，譬犹两鼠斗於穴中也。将勇者胜。 王令奢救之。军邯郸三十里，而令军中曰： 有以军事谏者死。 秦军武安西，秦军鼓噪勒兵，武安屋瓦尽震。军中候有一人言急救武安，奢立斩之。坚壁，留二十八日不行，复益垒。秦间来，奢善食遣之。间以报，秦将大喜，曰： 夫去国三十里而军不行，乃增垒，阏与非赵地也。 赵奢既已遣秦间，乃卷甲而行趋之，二日一夜至，令善射者去阏与五十里而军。军垒成，秦人闻之，悉甲而至。奢纵兵击，破之，阏与围解。
《通典》曰：曹公进军攻袁尚将审配於邺，先凿堑围城，周回四十里。初令浅，示若可越，审配遥见，笑而不出争利。曹公令一夜浚之，广深二丈，决漳水以灌之。数月，城中饿死过半，尚将马延临阵降，遂克邺城。
又曰：魏将司马宣王征公孙文懿。贼保襄平，宣王进军围之。会霖潦大水，平地数尺，三军恐惧，欲移营。宣王令军中敢有言徙者斩，都督令史张静犯令，斩之，军中乃定。贼恃水，樵木自若，诸将欲取之，皆不听。司马陈珪曰： 昔攻上庸，八部并进，昼夜不息，故能一旬之半拔坚城，斩孟达。今者远来而更安缓，愚窃惑焉。 宣王曰： 孟达众少，而食支一年。吾将士四倍於达，而粮不淹一月，以一月图一年，安可不速？今贼众我寡，贼饥我饱，水雨乃尔，功力不设，虽当促之，欲何所为。自发京师，不忧攻战，但恐贼粮垂尽，而围落未合，掠其牛马，抄其樵采，此故驱使走也。夫兵者诡道，善因事变。贼凭众恃雨，故虽饥困，安肯束手！当示无能为之，若取小利以惊之，非计也。 既而雨止，遂合围，起土山地道，楯橹钩橦竟发，矢石雨下，昼夜攻而拔之。
又曰：万俟丑奴称乱关右，魏将贺拔岳讨之，军於汧、渭之间，宣告远近曰： 今气候渐热，非征讨之时，至秋凉更图进取。 丑奴闻之，遂以为实，分遣诸军散营，农於岐州之北。百里细川，因险立栅，其千人以下为栅者亦有数处，且田且守。岳知其势分，乃密严备，晡时潜遣轻骑先行断路，於后诸军尽发，昧朝攻围元进栅，拔之，诸所俘执者皆放之，自馀栅悉降。岳宣言径趋泾州，其刺史侯长贵亦以城降，丑奴乃弃平亭而走。
《晋书·安平献王孚传》曰：吴诸葛恪围新城，以孚督诸军二十万御之。孚次寿春，遣毌丘俭、文钦等讨之。诸将欲速击之，孚曰： 夫攻者，借人之力以为功，且当诈巧，不可争力也。 故稽留月馀乃进军，吴师望风而退。
《宋书》曰：临烈王道规曰： 兵法：屈申有时，不可苟进。诸桓世居西楚，群小皆为竭力，桓振勇冠三军，难以争胜，且可顿兵养锐，徐以计策縻之，不忧不克也。
○务速
《孙子》曰：久则顿兵挫锐，攻城则力屈。(顿，弊。屈，尽。)久暴师则国用不足。夫顿兵挫锐，力屈货殚，(音单。)则诸侯乘其弊而起，虽有智者不能善其后。故兵闻拙速，(虽拙有速胜也。)未有工之久也。夫久兵而国利者，未之有也。
《左传》曰：先轸曰： 一日纵敌，数世之患也。 
又曰：楚子伐随，随少师谓随侯曰： 必速战。不然，将失楚师。 
又曰：武城黑谓子常曰： 吴用木也，我用革也，不可久也，不如速战。 
《魏志》曰：夏侯渊，性果悍，进军疾速。人歌曰： 夏侯渊，三日六百五日千。 
《晋书·吕光载记》曰：光行至高昌，闻坚寇晋，光欲更须后命，部将杜进曰： 节下任全方面，赴机宜速，何不了而留乎？ 
又曰：杜预破吴，众议且候来冬。预曰： 兵威已振，譬如破竹，数节之后，迎刃而解。 乃平之也。
崔鸿《十六国春秋》曰：后秦姚苌与苻登相持，苌将荀曜据逆万堡，密引苻登。苌与登战，败於马头原，收众复战。姚硕德谓诸将曰： 上慎於轻战，每欲以计取之，今战既失利，而更逼贼者何也？ 苌闻之，而谓硕德曰： 登用兵迟缓，不识虚实，今轻兵直进，遥据吾东，必荀曜竖子与之连结也。事久变成，其祸难测，所以速战者，欲使竖子谋之未就，好之未深，散败其事耳。 果大败之。
又曰：姚苌与苻登相持未解，登将魏褐飞自称大将军、冲天王，率氐胡万人攻苌将姚当於杏城，苌将雷恶地叛应褐飞，攻苌将姚汉得於李润。苌议将讨之，群臣咸曰： 陛下不忧六十里苻登，乃忧六百里褐飞？ 苌曰： 登非可卒殄，吾城亦非登所能卒图。恶地多智，非常人也。南引褐飞，东结董咸，甘言美说以成奸谋，若得杏城、李润，恶地据之，控制远近，相为羽翼，长安东北非复吾有。 于是潜军赴之。苌将众不满两千，褐飞、恶地众至数万，氐胡赴之者首尾不绝。苌每见一军至，辄有喜色。群下怪而问之，苌曰： 今同恶相济，皆来会集，吾得乘胜席卷，一举而覆其巢穴，东北无复馀也。 褐飞等以苌兵少，尽众来攻。苌固垒不战，示之以弱，潜遣子崇率骑数百，出其不意，以乘其后。褐飞兵扰乱，苌遣将王超等率步骑击之，褐飞众大溃，斩褐飞。恶地请降，苌待之如初。
《通典》曰：后汉末，荀攸从曹公征吕布，至下邳，布败固守，攻之不拔，连战，士卒疲，曹公欲还。攸与郭嘉说公曰： 吕布勇而无谋，今三战皆北，其锐气衰。三军以气为主，主衰则军无奋意。且布之谋主陈宫，有智而迟，今及布气衰而未复，宫谋之未定，进急攻之，布可拔也。 乃引沂、泗灌城，城溃，生擒布。
又曰：蜀将诸葛亮伐魏，魏将司马宣王、郭淮等御亮。张郃劝宣王分军住雍、郿为后镇，宣王曰： 料前军能独当之者，将军言是也。若不能当而分为前后，此楚之三军所以为黥布擒也。 遂进军隃、(音舒。)縻。亮闻大军且至，乃自帅众将芟上邽之麦。诸将皆惧，宣王曰： 亮虑多决少，必安营自固。然后芟麦，吾得二日兼行足矣。 於是卷甲晨夜赴之，亮睹尘而遁。宣王曰： 吾倍道疲劳，此晓兵者之所忌也。亮不敢据渭水，此易与耳。 进次汉阳，与亮相遇。宣王列阵以待之，使将牛金轻骑饵之，兵才接，而亮退也。
又曰：蜀将孟达之降魏也，魏朝以达领新城太守，假节。达於是连吴固蜀，潜图中国。谋泄，将举兵，司马宣王秉政，恐达速发，以书安之。达得书，犹豫不决。宣王乃潜军进，诸将皆言达与二贼交构，宜审察而后动。宣王曰： 达无信义，此其相疑之时也。当及其未定，往决之。 乃倍道兼行，八日到其城下。吴蜀各遣其将救达，宣王分诸将以拒之。初，达与诸葛亮书曰： 宛去洛八百里，去吾千二百里。闻吾举事，当表上天子，比相返覆，一月间也，则吾城已固，诸军足办。吾所在深险，司马公不自来，诸将来，吾无患矣。 及兵到，达又告亮曰： 吾举事八日，而兵至城下，何其神速也。 上庸城三面阻水，达於城外为水栅以自固。宣王度其水，破其栅，直造城下，八道攻之。旬有六日，达甥刘贤、将李辅等开门出降，遂斩达。
又曰：东魏荆州刺史辛纂据穰城。西魏将杨忠从独孤信讨之。纂迎战，败退走。信令忠为前驱，驰至其城北，叱门者曰： 今大军已至，城中有应，尔等求活，何不避走！ 闻者尽散。忠乘而入，弯弓大呼，纂兵卫百馀人莫之敢御，遂斩纂以徇，城中慑伏。
《唐书》曰：隋末，高祖义兵发太原，次灵石县贾胡堡。隋将宋老生率精兵二万屯霍邑以拒之。会久雨粮尽，与长史裴寂及诸将议曰： 宋老生顿霍邑，屈突通镇河东，二人同心，非造次可进。 欲还太原，以图后举。太宗曰： 本兴大义以救苍生，当须先入咸阳，号令天下。今遇小敌，便即班师，将恐义从之徒，一朝解体。还守太原一城之地，此为贼耳，何以自全！ 高祖乃止，太宗引师赴霍邑，遂平老生也。
又曰：武德中，太宗征薛仁杲，其将宗罗侯来拒，大破於浅水原。因率左右二十馀骑追奔，直趣折摭以乘之。仁杲列阵城下，太宗据泾水以临贼，徒气沮，无敢进战。其骁将泽幹等数人临阵来降，请还取马。太宗纵遣之，於是各乘良马，须臾并至，仁杲大惧，婴城自守。太宗具知贼中虚实，将夕，大军继至，四面合围。因纵辩士谕以祸福，仁杲遂开门降。既而诸将奉贺，因问曰： 始大王野战破贼，其主尚保坚城，王无攻具，轻骑腾逐，不待步兵，径薄城下，咸疑不克，而竟下之，何也？ 太宗曰： 此以权道迫之，使其计不暇发，以故克也。罗侯恃往前之胜，兼复养锐日久，见吾不出，意在相轻。今喜吾悉出兵来战，吾虽破之，擒杀盖少。若不急蹑，还走投城，仁杲收而抚之，则便未可得矣。且其兵众皆陇西人，一败被追，不及回顾，散归陇外，则折摭自虚，我军随而迫之，所以惧而降也。此乃成算，诸君尽不见耶？ 
又曰：武后初，徐敬业举兵於江都，称匡复皇家，以盩厔尉魏思温为谋主，问计於思温，对曰： 明公既以太后幽絷少主，志在於匡复，兵贵神速，但宜早渡淮北，亲率大众直入东都。山东将士知公有勤王之举，必以死从。此即指日刻期，天下必定。 敬业将从其策，薛璋又说曰： 金陵之地，王气已见，宜早应之。兼有大江设险，足可以自固。请且攻取常、润等州，以为王霸之业，然后率兵北上，鼓行而前。此则退有所归，进无不利，实为良算也。 敬业以为然，乃自率兵四千人南渡，以击润州。思温密谓杜求仁曰： 兵势宜合，不可分。今敬业不知，并力渡淮，率山东之众以取洛阳，必是无能成事命也可知。 敬业寻亦悔之，所以遂败。
《吕氏春秋》曰：凡兵，欲急疾捷，不可久处，所以兔起凫举。(喻急疾也。)虽有江河之险，则陵之；虽有太山之塞，遂逾之。
《卫公兵法》曰：用兵上神，战贵其速。简练士卒，申明号令，晓其目以麾帜，习其耳以鼓金，严赏罚以戒之，重刍豢以养之，浚沟堑以防之，指山川以导之，召才能以任之，述奇正以教之：如此，则虽敌人有雷电之疾，而我亦有所待也。若兵无先备，则卒不应；卒不应，则失於机；失於机，则后於事；后於事，则不制胜而军覆矣。故《吕氏春秋》云： 凡兵者，欲急捷，所以一决取胜，不可久而用之矣。 或曰： 兵之情惟主速，乘人之不及；然敌将多谋，戎卒辑睦，令行禁止，兵利甲坚，气锐而严，力全而劲，岂可速而犯之耶？ 答曰： 若此则当卷迹藏声，蓄盈待竭，避其锋势，与其持久，安可犯之哉！廉颇之拒白起，守而不战；宣王之抗武侯，抑而不进是也。 
