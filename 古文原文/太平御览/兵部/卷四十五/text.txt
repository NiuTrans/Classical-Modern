○突围
《汉书》曰：赵充国，武帝时以假司马从贰师将军击匈奴，大为虏所围。汉军乏食数日，充国乃与壮士百馀人溃围陷阵，贰师引军随之，遂得解。身被二十馀疮。
又曰：灌夫父张孟，常为颖阴侯灌婴舍人，蒙灌氏姓为灌孟。(师古曰：蒙，冒也。)孟年老，颖阴侯强请之，郁郁不得意，故战尝陷坚，遂死吴军中。军法，父子俱，有死事，得与丧归。夫奋曰： 愿得吴王下将军头以报父仇。 於是夫披甲持戟，募中军壮士所善愿从数十人。及出壁门，莫敢前。独两人及从奴十馀骑驰入吴军。至戏下，(师古曰：戏，大将之旗，音与麾同。)所杀伤数十人。不得前，复还走汉壁，亡其奴，独与两骑归。
《后汉书》曰：袁尚征袁谭於平原，使其将审配守邺，曹公攻邺城。尚闻邺急，弃平原而求入城，以计事者主簿李孚请行。尚曰： 当何所办？ 李曰： 今邺围甚急，多人则不可。 孚乃自选温信者三人，不示其谋，各给骏马，令释戎器，著平上冠，持问事杖，投暮直抵邺下，自称曹公都督巡历围垒，所过呵责，失候者辄捶之。自东历西，径出曹公营。当城门，复怒守围者，收缚之。因开围，驰入城下，配以ボ缒引之。孚得入，城中鼓噪，皆呼万岁，守围者以状闻公，笑曰： 此非徒入，方且复出。 孚计事讫，欲还而外围益急，谓配曰： 城中谷少，无用老弱为，不如驱出之省谷。 配乃夜简得一千人，皆令秉白幡，持脂烛，从三门而出请降。孚所将来骑随降人而出。时守围吏闻城中悉降，火光照耀，但共观火，不复视围。孚出北门，突围而归尚。明日，曹公闻孚以得去。曰： 果如吾言。 
又曰：公孙瓒除辽东属国长史。常从数十骑出行塞下，卒逢鲜卑数百骑。瓒乃退入空亭，纳其从者曰： 今不奔之，则死尽矣。 乃自持两刃矛，驰出冲贼，杀伤数十人，瓒左右亦亡其半，遂得免。
又曰：贾复从征伐，未尝丧败，数与诸军溃围解急，身被十二疮。帝以复敢深入。希令远征。而壮其勇节，尝自从之。
《魏志》曰：张辽为杂号将军，守合肥。为孙权所围，独出麾下，从者千馀人溃围，刺之，已出。复入复出，权众破走。由是威震江东。
又曰：曹仁字子孝，太祖从弟也。行征南将军，留屯江陵，拒吴将周瑜。瑜未渡，前锋数千人始至。仁募得三百人，遣部曲将军牛金逆与挑战，遂为所围，长史陈矫在城上望见金等垂没，左右皆失气。仁气奋怒，遂被甲上马，将其麾下壮士数十骑出城。径前，冲入阵，金等乃解。馀众未尽出，仁复直还突之，拔出金兵，贼众乃退。矫等初见仁出，皆惧，及见仁还，乃叹曰： 将军真天人也！ 三军服其勇。太祖益壮之。
《晋书》曰：李矩将张皮与刘粲战於盟津，矩进救之，使壮士三千泛舟迎皮。贼临河列阵，作长钩以钩船，连战数日不得渡。夜遣部将格增济入支垒，与皮选精骑千馀，而杀所获牛马，焚烧器械，夜突围而出，奔武牢。
《宋书》曰：刘康祖世居京口。便弓马，膂力绝人，浮荡蒲酒为事。每犯法，为郡县所录，辄越屋逾墙，莫能擒之。夜入人家，为有司所围，突围去，并莫能追。因夜还京口，半夕便至，明日，守门诣府州要职。俄而建康移书录之，府州执事者并证康祖其夕在京口，遂得无恙。
○追奔
《孙子》曰：归师勿遏。(若穷寇退还，依险而行，人人怀归，敢于死战，徐观其变，勿远截也。)
《后汉书》曰：曹公围张绣于穰，刘表遣兵救绣，以绝军后。公将引还，绣兵来追，公军不得进。连营稍前到安众，绣与兵合守险，公军前后受敌。公乃夜凿险为地道，悉过辎重，设奇兵。会明，贼谓公为遁也，悉军来追，纵奇兵，步骑夹攻，大破之。公谓荀彧曰： 虏遏吾归师，而与吾死地，吾是以知胜矣。 
又曰：曹公征张绣於穰，一朝引军退，绣自追之。贾诩谓绣曰： 不可追，追必败。 绣不从，大败而还。诩谓绣曰： 更追之，更战必胜。 绣曰： 不用公言，以至於此。今已败，奈何复追？ 诩曰： 兵势有变，亟往必利。 (亟，记力切。)绣信之，遂收散卒赴追，战，果胜。以问诩，曰： 绣以精兵追退军，而公曰必败，乃以败卒击胜兵，而公曰必胜。悉如公言，何其皆验？ 诩曰： 此易知耳。将军虽善用兵，非曹公敌也。军新退，曹公必自断后；追兵虽精，将既不敌，彼士亦锐，故知必败。曹公攻将军无失策，力未尽而退，必国内有故；故以破，必轻车速进，留诸将断后，诸将虽勇，亦非将军敌，故虽用败兵而战必胜也。 绣大服。
又曰：睢阳人复返城迎刘永，盖延复率诸将围之百馀日，收其野穀。永乏食突走，延追击，尽得辎重。永为其将所杀，永弟防以城降。
又曰：玺书拜马援为伏波将军，以扶乐侯刘隆为副。(扶乐，县名，属九真郡。)督楼船将军段志等南击交阯。军至合浦，而志病卒。诏援并将其兵，遂缘海而进，随山刊道千馀里。(刊，除也。)十八年春，军至浪泊上，与贼战，破之，斩首数千级，降者万馀人。援追征侧等至禁溪，数败之，贼遂散走。明年正月，征侧、征贰传首洛阳。
又曰：陈俊与五校战于安次，俊下马手接短兵，所向必破，追奔二十馀里，斩其渠帅而还。光武望而叹曰： 战将尽如是，岂有忧哉！ 
又曰：鲜卑万馀骑寇辽东，祭肜率数千人迎击之，自披甲陷阵。虏大奔，投水死过半。遂穷追出，虏急，皆弃兵裸身散走，斩首三千馀级，获马数千匹。
又曰：邓禹进围安邑，更始遣将王匡、成丹、刘均等合军十馀万，复共击禹，禹军不利，樊崇战死。会日暮，战罢，军帅韩歆及诸将见兵势已摧，皆劝禹夜去，禹不听。明日癸亥，匡等以甲穷日不出，禹因得更理兵勒众。明旦，匡悉军出攻禹，禹令军中无妄动；既至营下，因传发诸将鼓而并进，大破之。匡等皆弃军亡走，禹率轻骑急追，获刘均及河东太守杨宝、持节中郎将弭强，皆斩之，收得节六，印绶五百，兵器不可胜数，遂定河东。
又曰：窦固与耿忠引兵出酒泉塞，至天山，(即祁连山也。今在西州交河县东北，今名祁县罗浸山。)击呼衍王，斩首千馀级。呼衍王走，追至蒲类海。(蒲类海，今名蒲悉海，在今庭州蒲昌县东南。)留吏士屯伊吾卢城。(伊吾，今伊州县也。)
又曰：马防拜车骑将军，击羌军到冀，而羌豪布桥等围南部都尉於临洮。防欲救之，临洮道险，车骑不得方驾，防乃别使两司马将数百骑，分为前后军，去临洮十馀里为大营，多树幡帜，扬言大兵且当进。羌候见之，驰还，言汉兵盛不可当。明旦遂鼓噪而前，羌虏惊走，因走击破之，斩首虏四千馀人，遂解临洮围。
《晋书》曰：王逊为宁州刺史，越巂、李骧寇宁州。逊使将军姚崇、爨琛拒之，战于堂狠，大破骧等，崇追至泸水，透水死者千馀人。崇以道远不敢渡水，逊以崇不穷追也，怒囚于郡，执崇，鞭之，怒甚，发上冲冠，冠为之裂，夜中遂卒。
又《载记》曰：慕容宝与魏战，谋还中山，乃引归。魏军追击之，宝弃大军率骑二万奔还。时大风雪，冻死者相枕於道。宝恐为魏军所及，命去袍杖戎器，寸刃无返。
崔鸿《十六国春秋》曰：前秦苻坚自征晋於寿春，败还长安。慕容泓起兵于华泽，坚将苻睿、窦冲、姚苌讨之。(，以苪切。)苻睿勇果轻敌，不恤士众。泓闻其至也，惧，率众将奔关东，睿驰兵邀之。姚苌谏曰： 鲜卑有思归之心，宜驰令出关，不可遏也。 睿弗从。战于华泽，睿败绩，被杀。
又曰：夏赫连勃勃伐南凉秃发傉檀，大败之，驱掠二万七千口、牛马羊数十万而还。傉檀率众追之，其将焦朗曰： 勃勃天姿雄警，御军齐肃，未可轻也。今因抄掠之资，率思归之士，人自为战，难与争锋，不如从温围北渡，趣万斛堆，阻水结营，制其咽喉，百战百胜之术也。 傉檀不从。勃勃闻而大喜，乃于杨武下陕，凿陵埋车以塞路。勃勃乃勒众逆击，大败之。杀伤万计。
又曰：后凉吕弘攻段业於张掖，不胜，将东走。业议欲击之，其将沮渠蒙逊谏曰： 归师勿遏，穷寇弗追，此兵家之戒也，不如纵之以为后图。 业曰： 一日纵敌，悔将无及。 遂率众追之，为弘所败。业叹曰： 不能用子房之言，以至於此。 
《后周书》曰：晋公护东伐高齐，遣将尉迟迥围洛阳，为敌所败。周将达奚武与齐王宪於邙山御之。至夜，收军。宪欲待明更战，武欲还，固争未决。武曰： 洛阳军散，人情骇动。若不因夜速还，明日欲归不得。武在军旅久矣，备见形势。大王少年未经军事，岂可将数营士众，一旦弃之乎。 宪从之，遂全军而返。
《隋书》曰：张金称既败，将数百人遁逃，后归漳南，招集馀党。杨善会追捕斩之，传首行在所。帝赐以尚方甲槊弓剑，进拜清河通守。
《唐书》曰：武德初，刘武周入寇。仆射裴寂拒战于度索原，寂军败，武周进过河东，太宗出兵拒之。江夏王道宗，年十七，从征。太宗登玉壁城望贼，谓道宗曰： 贼恃其众，来邀我战，汝谓如何？ 对曰： 贼乘胜而来，其锋不可当，易以计屈，难与力竞。但深沟高垒以挫其锋。乌合之徒，安得持久？粮饷既竭，自当离溃，可不战而擒也。 太宗曰： 汝意暗与我合。 武周食尽，夜遁，追及会州，一战灭之。
又曰：段德操领延州道行军总管，镇北境。梁师都与突厥之众数千骑来寇延安，营於野猪岭。德操以众寡不敌，按甲以挫其锐。后伺贼稍怠，遣副总管梁礼率众击之，德操以轻骑出其不意。贼与礼酣战久之，德操多张旗帜，掩至其后，贼大溃，逐北二百馀里，克其魏州，虏男女二千馀口。经数月，师都又以步骑五千来寇，德操击之，俘斩略尽，师都与百馀骑而遁。以功拜上柱国，封平原郡公，邑一千户，赐以貂裘金带，布帛千匹。
《卫公兵法》曰：诸战锋等队打贼败，其驻队队别量抽骁健二十人逐北，其辎重队遥叫作声援，不得辄动。跳荡队、奇兵队趁贼退，不得过百步。如审知贼徒败散，仍须取机追逐。
○乘势
《左传》曰：晋侯围曹，门焉，多死，(攻曹城门。)曹人尸诸城上，(磔晋死人於城上也。)晋侯患之，听舆人之诵： 称舍於墓。 (舆，众也。舍墓为将发冢也。)师迁焉，曹人凶惧，(迁至曹人墓也。{凶儿}々，恐惧声也。音吁勇切。)为其所得者棺而出。因其凶也而攻之。遂入曹也。
《史记》曰：汉王遣将韩信破陈馀，后信购致广武君李左车，师事之。韩信曰： 仆欲北伐燕，东伐齐，何若而有功？ 对曰： 今将军涉西河，虏魏王，擒夏说阏与，一举而下井陉，不终朝破赵二十万众，诛成安君，名闻海内，威振天下，此将军之所长也。然而众劳卒罢，其实难用。今将军欲举倦弊之兵，顿之燕坚城之下，欲战恐力不能拔，情见势屈，旷日粮竭。而弱燕不服，齐必距境以自强也。燕、齐相持而不下，刘、项之权未有所分也。若此者，将军之所短也。故善用兵者，不以短击长，而以长击短。为将军计，莫如案甲休兵，镇赵，抚其孤弱，百里之内，牛酒日至，以飨士大夫醳兵，(《魏都赋》曰：醳者顺时。刘逵曰：醳，酒也。)北首燕路，而后遣辩士奉咫尺之书，暴其所长於燕，燕必不敢不听从。燕以从，使宣言者东告齐，齐必从风而服，虽有智者，亦不知为齐计矣。如是则天下事可图也。兵固有先声而后实者，此之谓也。 韩信并从之，燕、齐从风而靡。
《后汉书》曰：王莽兵攻昆阳，光武自将步骑千馀，前去大军四五里而阵。寻、邑亦遣人数千合战。光武奔之，斩首数十级。(秦法：斩首一，赐爵一级。故因谓斩首为级。)诸部喜曰： 刘将军平生见小敌怯，今见大敌勇，甚可怪也，且复居前。请助将军！ 光武复进，寻、邑兵却，诸部共乘之，斩首数百千级。连胜，遂前。时伯升拔宛已三日，而光武尚未知，乃伪使持书报城中，云宛下兵到，而阳堕其书。寻、邑得之，不憙。(喜音许记切。)诸将既经累捷，胆气益壮，无不一当百。光武乃与敢死者三千人，从城西水上冲其中坚，(敢死，谓果敢而死者。凡军事中军最尊居以坚锐自辅，故曰中坚也。)寻、邑阵乱，乘锐崩之，遂杀王寻。城中亦鼓噪而出，中外合势，震动天地。莽兵大败，走者相腾践，奔殪百馀里间。(殪，仆也。)会大雷风，屋瓦皆飞，雨下如注，滍川盛溢，(《水经》曰：滍水出南阳鲁阳县西尧山南，经昆阳城北东入汝。滍音直理切。)虎豹皆股战，士卒争赴，溺死者以万数，(数过於万，故以万为数。)水为不流。王邑、严尤、陈茂轻骑乘死人渡逃去。尽获其辎重，车甲珍宝，不可胜算。
又曰：曹公征张鲁，定汉中，刘晔进说曰： 明公以步卒五千，将诛董卓，北破袁绍，南征刘表，九州百郡，十并其八，威震天下，势慑内外。今举汉中，蜀人观风，破胆失守，推此而前，蜀可传檄而定也。刘备，人杰也，有智度而迟新，得，蜀人犹未附。今破汉中，蜀人震恐，其势自倾。以公之神明，因其倾而压之，无不克也。若小缓之，诸葛亮明於理而为相，关羽、张飞勇冠三军而为将，蜀人既定，据险守要，则不可犯也。今不取，必为后忧。 曹公不从。居数月，蜀降者说 蜀中一日数十惊，备斩之而不能禁也 。曹公悔之，又问晔，曰： 今已小定，未可击也。 
《晋书》曰：何无忌南追桓玄，与振武将军刘道规俱受刘毅节度。玄留其龙骧将军何澹之、前将军郭铨、江州刺史郭昶之守盆口。无忌等次桑落洲，澹之等率军来战。澹之常所乘舫旌旗甚盛，无忌曰： 贼帅必不居此，欲诈我耳，宜亟攻之。 众咸曰： 澹之不在其中，徒得无益。 无忌谓道规曰： 今众寡不敌，战不全胜。澹之虽不居此舫，取则易获，因纵兵腾之，可一鼓而败之也。 道规从之，遂获贼舫，因传呼曰： 已得何澹之矣。 贼中惊扰，无忌之众亦为喟然。道规乘胜迳进，无忌又鼓噪赴之，澹之遂溃。
又曰：镇南将军、都督荆州杜元凯袭吾乐乡，(在今江陵郡松滋县东六十里。)虏都督孙歆，沆湖以南至於交、广，睹风送款。时众会议，或曰： 百年之寇，未可尽克。今将暑热，水潦方降，疾疫将起，宜俟来冬大举。 凯曰： 昔燕乐毅藉济西一战，以并强齐。今王师兵威已震，譬如破竹，数节之后，皆迎刃而解也。 遂指授群帅，直指秣陵，所过城邑，莫不束手，遂平吴国。先议者惭而谢焉。
又曰：朱龄石伐蜀贼谯纵，纵将谯道福重兵守涪。龄石师次平模，去成都二里，纵遣将侯晖、谯悦屯平模，夹岸连城，层楼立栅。龄石谓裨将刘锺曰： 天方暑热，贼今固险，攻之难拔，祗困我师。吾欲蓄锐息兵，伺隙而进。卿以为何如？ 锺曰： 不然。前扬声言大众由涪水，故谯道福不敢舍涪，今重军过之，出其不意，侯晖之徒已破胆矣。只可因其凶惧而攻之，势当必克。克平模之后，自可鼓行而前，成都必不能守。若缓兵相持，虚实相见，涪军复来，难为敌也。进不能战，退无所资，二万馀人悉为蜀子虏耳。 从之。翌日，进攻皆克，斩侯晖等，纵之城守者相次瓦解。
又曰：卢循率众数万，方舰而下。刘裕率兵拒之，出轻利斗舰，躬提幡鼓，命众军齐力击之。又上步骑於西岸。右军参军庾乐生乘舰不进，斩而徇之。於是众军并腾踊争先。军中多万钧神弩，所至莫不摧陷。裕自于中流蹙之，因风水势，舰悉泊西岸上。军先备火具，乃投火焚之，烟焰翳天，贼众大败，追奔至夜乃归。循等还寻阳。初，分遣步兵，莫不疑怪，及烧贼舰，众乃悦服。
又曰：周访讨贼杜曾，曾大溃，杀千馀人。访夜追之，诸将请待明，访曰： 曾骁勇能战，尚之败也，彼劳我逸，是以克之，宜及其衰，乘之可灭。 鼓行而进，遂定汉，沔。
崔鸿《十六国春秋》：蜀李特攻晋将张徽，败徽军，特议欲释徽还涪。(音浮)诸将进曰： 徽军连战，士卒伤减，知勇俱竭，宜因其弊遂擒之，若舍而宽之，徽养病收亡，馀众更合，图之未易也。 特从之，复进攻徽，徽溃围走。特遣将水陆追之，遂害徽。生擒徽子存，以徽丧还之也。
《唐书》曰：太宗进逼西河，宋金刚果遁走。太宗追之，身先士卒，奋击，大破之。乘胜逐北，一日一夜行二百馀里，转战数十合，士卒疲弊。至高壁岭，总管刘弘基执马而谏曰： 大王功效於此足矣，亦宜思自安之计。方今草创，敌可尽乎？且餱粮已竭，士卒疲顿，更欲何之？愿且停营，待兵粮咸集而后决战。 太宗曰： 功者难成易败，机者难得易失。金刚走到汾州，众心已沮，我及其未定，当乘势击之，此破竹之义也。如更迟留，必为贼计，此失机之道。吾国家之事，当竭忠尽力，岂顾身之安危乎？ 遂策马去，诸军乃进，莫敢以饥乏为辞。夜宿於雀鼠谷之西原，太宗不食二日，不解甲三日矣。军中苦饥，此夕惟有一羊。太宗抚将士与之同食，三军感悦，皆饱而思奋激，明日趋汾州，金刚列阵，南北七里，以抗官军。太宗遣总管李勣、程咬金、秦叔宝当其北；翟长孙、秦武通当其南；亲御中军以临之。诸军战小却，为贼所乘。太宗率精骑三千直趣金刚，贼众大溃，斩首三千馀级，追奔数十里。至张难堡，有涪州行军总管樊伯通、张德政先据此堡，望见太宗轻骑而来，初未识之，太宗免胄曰： 我也。 堡人欢噪，既而涕泣曰： 不图今日生谒大王，死无所恨。 左右以太宗不食告之，乃奉浊酒脱粟饭。太宗曰： 今日饥渴并解，虽公孙豆粥，何以加之。 
又曰：武德初，太宗征薛仁杲，大破之。乘胜遂逼，折抚城。窦抗等苦谏曰： 贼主犹据坚城，虽破其将宗罗睺，未可即逼，请按兵以候其变。 太宗曰： 算之久矣，破竹之势不可失也。贼大军以败，馀众何足为虞，凶魁之计尽於此矣。 遂率众而进，至夜半，军临贼城，守陴者皆乱争，自投而下，仁杲穷蹙，开门请降。
