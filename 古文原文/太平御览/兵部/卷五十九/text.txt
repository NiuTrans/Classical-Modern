○从军
《诗》曰：伯也执殳，为王前驱。自伯之东，首如飞蓬。岂无膏沐，谁适为容。
又曰：鸨羽，刺君子下从征役，不得养父母也。肃肃鸨羽，集于苞栩。王事靡盬，不能艺稷黍。
《汉书·张良传》曰：良性多病，未尝持兵将，常为画策臣时从行。
《后汉书》曰：周嘉字惠文，仕郡为主簿。王莽末，群盗入汝阳，嘉从太守何敞讨贼，为流矢所中。贼围十重，白刃交集，嘉以身捍之，曰： 嘉请以死赎君命。 后太守寇恂举为孝廉，拜侍郎。引见，问遭难之事，诏嘉尚公主，嘉称疾不肯当。
《梁书》曰：曹景宗为竟陵太守，及帝起兵，景宗聚族并率五服内子弟三百人从军。
《后魏书》曰：张衮字洪龙，上谷沮阳人也。好学有文才。太祖为代王选为左长史，决策帏幄，太祖器之，礼遇优厚。
又曰：韩茂从讨平凉，当茂所冲，莫不应弦而殪。由是世祖壮之。
又曰：张衮从太祖破贺讷，登勿居山，聚石为峰，以记功德，命衮为文。
又曰：窦代田从讨平凉，击破赫连定、得奚斤等。世祖以定妻赐之，诏斤膝行授酒于代田，敕斤曰： 全尔命者代田功也。 进爵长广公。
《隋书》曰：郭荣，辽东之役以功进位左光禄大夫。明年，帝复事辽东，荣以为中国疲敝，万乘不宜屡动。乃言于帝曰： 戎狄失礼，臣下之事。臣闻千钧之弩不为鼷鼠发机，岂有亲辱大驾以临小寇！ 帝不纳，复从军攻辽东城，荣亲蒙矢石，昼夜不释甲胄。
王粲《从军诗》曰：下船登高防，草露沾我衣。回身赴床寝，此愁当告谁。身服干戈事，岂得念所私。
又曰：从军有苦乐，但问所从谁。所从神且武，焉得久劳师。
鲍明远《代东武吟》曰：始随张校尉，召募到河源；后逐李轻车，迫虏近塞垣。
曹子建诗曰：从军度函谷，驰马过西京。
嵇叔夜《赠彦才入军》诗曰：良马既闲，丽服有辉。风驰霓逝，蹑景追飞。凌厉中原，顾盼生姿。
陆机《从军行》曰：朝食不免胄，夕息常负戈。苦哉远征人，附心悲如何？
薛莹《答华永先诗》曰：桴鼓常在侧，笔研永欲捐。卷衮不复开，干戈以为权。
刘义恭《拟古》诗曰：束甲辞京洛，负戈事乌孙。后军济太河，筑垒黎阳屯。旦闻羽檄飞，夕见边驿奔。
○羽书
《史记》曰：齐使鲁连为书，以箭射城中遗燕将曰： 吾闻之，知者不背时而弃利，勇士不怯死而灭名，忠臣不先身而后君。忠废名灭，后代无称，非智也。且吾闻效小节者不能行大威，恶小耻者不能立荣名。昔管仲、曹沫二公者非不能效小节、弊死小耻也，以为杀身绝代，功名不立，非智也。故业与王霸争流，名与天壤相飏，公其图之。 燕将自杀。
《汉书·高帝纪》曰：武臣自立为赵王，沛令欲以沛应之。恐有变，欲诛萧、曹。萧、曹恐，逾城保高祖，乃书帛射城中与沛父老。父老乃杀沛令，开门迎高祖。
《后汉书》曰：隗嚣檄告州郡，言王莽之罪，越楚之竹不足以书其恶。
《魏志》曰：关羽围行征南将军曹仁於樊。赵俨以议郎参仁军事。俨谓军将曰： 今贼独盛，我徒卒单少，而仁隔绝，不得同力。前军逼围，遣谋通仁，使知外救，以励将士，然后表里俱发，破楚必矣。 诸将皆喜，便作地道，箭射飞书，与仁消息。
《晋书》曰：初，安南将军甘卓与左将军隋王承书，劝使固守，当以兵出沔口，断王敦归路，则湘围自解。承答其书，略曰： 足下若能卷甲电赴，犹或有济，若其狐疑，求我枯鱼之肆矣。 
《梁后略》曰：己酉，上自长沙寺移住天居寺。是日，北射书城内： 今者行兵，不贪城隍土地，不贪子女玉帛，志存救弊，济此生民，广访民人，择善而立。梁朝士庶尚未相领解，蚁聚穷城，寂无求问，寻此异卜，良用疑惑。 
又曰：褚萝率其下五百人，乘大舰於鹿头后湖，以备水战。北军聚而观。萝乃掉舰向岸，北军引去，萝亦回归。上乃射书北军，大开赏募，有能斩送贼师者封五千户侯，赐绢万匹。
○占候
《孙子》曰：天者，阴阳、寒暑、节制也。(谓顺天行诛，因阴阳四时、刚柔之制。故《司马法》曰： 冬夏不兴师，所以兼受爱吾人。 若细雨沐军，临机必有捷；回风相触，道远而无功。云类羊群，必走之道；气如惊鹿，必败之势。黑云出垒，赤气临军，皆败之兆。若烟非烟，此庆云也，必胜。若雾非雾，是泣军也，必败。是知风云之占，其来久矣。)
《孙子占》曰：三军将行，其旌旗从容以向前，是为天送，必亟击之，得其大将。三军将行，其旌旗垫(音店)然若雨，是为天霑，其师失。三军将行，旍旗乱於上，东西南北无所主方，其军不还。三军将阵，雨甚，是为浴师，勿用阵战。三军将战，有云其上而赤，勿用阵，先阵战者莫复其迹。三军方行，大风飘起於军前，右周绝军，其将亡。右周中，其师得粮。
《左传·僖公五年》曰：晋侯围上阳，问於卜偃曰： 何时克之？ 对曰： 童谣云：丙子之辰，龙尾伏辰，均服振振，取虢之旗。鹑之贲贲，天策焞焞，火中成军，虢公其奔。其九月、十月之交乎？ 
《韩诗外传》曰：武王伐纣，到于邢丘，轭折为三，天雨三日不休。武王惧，召太公而问之曰： 纣未可伐乎？ 太公曰： 不然。轭折为三者，军当分为三也。天雨三日者，欲洒吾兵也。 
《后汉书》曰：韩遂屯美阳，董卓与战，辄不利。十一月夜，有流星如火光，长十馀丈，照遂营中，驴马尽鸣，贼以为不祥，欲归金城。卓闻之，喜。明日乃与右扶风鲍鸿等并兵俱攻，大破之，斩首数千级。
又曰：王寻、王邑攻南阳，积弩乱发，矢下如雨，城中负户而汲。王凤等乞降，不许。寻、邑自以为功在漏刻，意气甚逸。夜有流星坠营中，昼有云气如坏山，当营而陨，不及尺而散，吏士皆厌伏。(《续汉志》曰：云如坏山所谓营头之星也。占曰：营头之所坠，其下覆军杀将，血流千里。厌音一叶反。)
《晋书·载记》曰：刘曜。咸和三年，曜梦三人金面丹唇东向逡巡，不言而退，曜拜而履其迹。旦，召公卿以下议之。朝臣咸贺以为吉祥，唯太史令任义进曰： 三者，历运统之极也；人为震位，王者之始，次也；金为兑位，物衰落也；唇丹不言，事之毕也；逡巡揖让，退舍之道也；而拜者，屈伏於人；履迹而行，慎勿出疆也。东井，秦分也，五车，赵分也，秦兵必暴起亡主，众师留败赵地。远至三年，近至七八日，应不远。愿陛下思而防之， 曜大惧。
又曰：石季龙攻张重华，谢艾拒之。艾建牙旗盟将士，有西北风吹旌东南指，曰： 风为令，今旗指之，天所赞也，破之必矣。 军次神鸟，王擢与前锋战，败遁，还河南，还讨叛虏斯骨贞万馀落破之。
又《天文志》曰：水与金合为变，谋为兵。夏入太白中上出，破军杀将。
又曰：元兴二年八月庚子，太白犯岁星在上将。
又曰：永兴二年四月丙子，太白犯狼星。占曰： 大兵起。 九月，岁星守东井。占曰： 有兵。 井又秦分野，是年，苟师破公师，蕃张方破苑阳，王虓关西诸将攻河间王，颙奔走，东海王迎杀之。永和十四年十二月，慕容俊遂据临漳，尽有幽、并、青、冀之地，缘河诸将奔散，河津隔绝。
又曰：戊子，月犯牵牛大星。占曰： 牵牛，天将也。 
又曰：义熙十四年十月癸巳，荧惑入太微，犯西蕃上将，乃顺行至左掖门。
又曰：辰星当出不出，是谓击卒，兵大起。在於房心间，地动。
又曰：凡有蚀五星，其国皆主岁以饥，荧惑以乱，镇以弑太白以强国，战辰星以女乱。
又曰：辰星不出，太白为客，其出，太白为主。出而与太白不相从，乃各出一方为格野，虽有军，不战。
《隋书》曰：长孙晟以边功授上开府仪同三司，复遣还大利，安抚新附。仁寿元年，晟表奏曰： 臣夜登城楼，望见碛北有赤气长百馀里，皆如雨足下垂被地。谨验兵书，此名洒血，其下之国，必且破亡。欲灭匈奴，宜在今日。 诏杨素为行军元帅、晟为受降使者北伐。二年，军次北河，值贼帅思力侯斤等领兵拒战，与大将军梁默击走之。转战六十馀里，贼众多降。
《唐书》曰：武德中，淮南道行台仆射辅公祐据丹阳反。遣赵郡王恭为行军元帅讨之。将发，与诸将宴集，命取水，忽变为血。在坐中皆失色。恭举止自若，谕之曰： 祸福无门，惟人自召，自顾无负于物，诸君何忧惧之深？公祐恶积祸盈，今承庙算以致讨，盆中之血，乃公祐授首之征。 遂尽欢而罢。时人服其识度而能安众，竟平公祐焉。
又曰：李晟之将复京师也，时荧惑守岁，久之方退。宾介或劝晟曰： 今荧惑已退，皇家之利也，可速出兵。 晟曰： 天子外次，人臣当死节，垂象玄远，吾安知天道 。至是，谓参佐曰： 前者公劝晟出兵，非敢拒也。且军士可用之，不可使知之。尝闻五纬盈缩无准，惧复来守岁，则我军不战而自溃矣。 参佐叹服，皆曰： 非所及也。 寻拜晟为司徒兼中书令。
《三国典略》曰：十一月癸未，梁主阅戎，於津阳门外立二城，南为吴地，北为虏城。西北风甚急，溥天昏暗，幡旗南靡，乃移虏军度南城，吴军度北城，以顺风也。俄而骤雨暴降，梁主轻辇还宫，至城而霁，观者怪之。
又曰：太原郡王高洋督兵攻王思政，陷於颍川，遂入东魏。先是，长社夜声如车骑从西北向有城，居二日，黑风起於乾地，吹水入城，城坏，风羊角而上。
又曰：侯瑱败王琳于梁山，琳及萧庄并奔于齐。初东关水舟舰得通，琳引合肥之众相次而下。瑱与琳合战，琳军少却，退保西岸。及夕，东北风大起，吹其舟舰没于沙中。夜有流星坠于琳营。及旦风静，琳入浦修船，以鹿角绕岸，不敢复出。
《六韬》曰：周武王伐纣，师至泥水牛头山，风雨甚疾，旗鼓毁折。王之骖乘惶震而死。
太公曰：用兵者，顺天道未必吉，逆之未必凶。若失人事，三军败亡。且天道鬼神，视之不见，听之不闻。智将不废而愚将拘之。若乃好贤而能用，举事而得，此则不看时日而事利，不假卜筮而事吉，不祷祝而福从。 遂命驱之前进。周公曰： 今时逆太岁，龟灼凶，卜筮不吉，星变为灾，请还师。 太公怒曰： 今纣刳比干、囚箕子，以飞廉为政，伐之有何不可？枯草朽骨，安可知乎？ 乃焚龟折蓍，援枹而鼓，率众先涉河。武王从之，遂灭纣。
又曰：从孤击虚，高人无徐，一女子当百夫。风鸣气者贼存在十里，鸣条百里，摇枝四百里。雨霑衣裳者谓润兵，不霑者谓泣兵。金气自鸣及焦气者，军疲也。
又曰：武王使散宜生卜伐殷，钻龟，龟不兆。下占於地，数蓍，蓍交而折。祖行之日，雨辎车至轸。行至之日，帜折为三。宜生曰： 四凶不祥，不可举事。 太公进曰： 退，非子之所及也。圣人生天地之间，承衰乱而起，龟者枯骨，蓍者折草，何足以辨吉凶。祖行之日雨辎车至轸，是洗濯甲兵也。行之日帜折为三，是军分为三，如此斩纣之首，吉也。 
《抱朴子》曰：晋太康二年，京邑始乱，三国举兵攻长沙，王人小民张昌反於荆州，奉刘尼为汉主。乃遣石冰击定扬州，屯於建业。宋道冲说冰求为丹阳太守，到郡发兵以攻冰召余为贮兵都尉。余年二十一，见军旅不得已而就之。宋侯不用吾计，数败。吾令宋侯从月建住华盖下，遂收合馀烬，从吾计，破石冰焉。
又曰：凡战，观云如走鹿形者，败军之气也。
《兵法秘诀》曰：镇星所在之宿，其国不可伐。又彗星见大明，臣下纵横，民流亡无所食，父子坐离，夫妇不相得。四维有流星，前如瓮，后如火光，竟天如雷声，名曰 天狗 。其下饥荒，民疾疫，群臣死。流星东北行，名天冈，天海之口，必有大水土功。又四维有流星，入以后有白气如云状，似车轮，是谓啮食，其下大兵，中国多盗贼。又有星如斗，见北斗，名为旬始，天下大乱，诸侯争雄。
《玄女兵法》曰：凡行兵之道，天地大宝得者全胜，失者必负。北斗之中，禽有旬始，状像雄鸡，制百兵之母。能得其术，何神不使。九地九天，各有表里，三奇六合主威军事。
又曰：黄帝攻蚩尤，三年城不下。募求术士，乃得伍胥。与之言曰： 今日余攻蚩尤，三年城不下，其咎安在？ 伍骨曰： 此城中之将，为人必白色、商音，帝始攻时，得无以秋之东方行乎？今黄帝为人苍色、角音，此雄军也。以战为之。 黄帝曰： 善！为之若何？ 伍骨曰： 臣请攻蚩尤，三日城必下。 黄帝大喜。其中黄直曰： 帝积三年攻蚩尤而城不下，今子欲以三日下之，何以为明？ 伍骨曰： 不如臣言，请以军法论。 黄帝曰： 子欲以何时？  臣请朱雀之日日正中时，立赤色徵音绛衣之军于南方，以辅角军；臣请以青龙之日平旦时，立青色角音青衣之军于东方，以辅羽军；臣请以玄武之日人定时，立黑色羽音黑衣之将于北方，以辅商军；臣请以白虎之日日入时，立白色商音白衣之将于西方，以辅宫军。四将以立，臣请为帝以黄龙之日日中，建黄旗于中央，以制四方。 五军已具，四面攻蚩尤，三日其城果下，黄帝即封骨世世不绝。
又曰：战斗不法，当从九天之上击九地之下，众士默默，人无见者。九天者，春在青龙，夏在朱雀，秋在白虎，冬在玄武。四神为九天，其冲为九地。
《星占》曰：太白出高，用兵深入敢战者，吉。星出东方，中国大利，蛮夷大败。
《兵书》曰：气聚如龙、如鹄尾者，其下兵军破败也。
