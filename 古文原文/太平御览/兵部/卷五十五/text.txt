○招
《左传》曰：鲁叔弓帅师围费，弗克，败焉。(为费所败。)平子怒，令见费人执之以为囚俘。冶区夫曰： 非也。(区夫，鲁大夫也。)若见费人，寒者衣之，饥者食之。为之令主，而供其困乏。费来如归，南氏亡矣。人将叛之，谁与居邑？若惮之以威，惧之以怒，人疾而叛，为之聚也。若诸侯皆然，费人无归，不亲南氏，将焉入矣？ 平子从之，费人叛南氏。
《史记》曰：汉高帝初，陈豨反於代，(豨，虚岂切。)帝自往击之。至邯郸，喜曰： 豨不南据漳水，北守邯郸，知其无能为也。 因问周昌曰： 赵亦有壮士可令将者乎？ 对曰： 有。 见四人，四人谒，帝慢骂曰： 竖子能为将乎？ 四人惭伏。帝封之各千户，以为将。左右谏曰： 从入蜀、汉，伐楚，功未遍行，今此何功而封？ 帝曰： 非汝所知。陈豨反，邯郸以北皆豨有，吾以羽檄征天下兵，未有至者，今惟独邯郸中有此耳。吾胡爱四千户，封此四人，以慰赵子弟！ 皆曰： 善。 
《汉书·西南夷传》曰：陆贾至南越，越王恐，顿首谢罪，愿奉明诏，长为藩臣，奉贡职。於是下令国中曰： 吾闻两雄不俱立，两贤不并世。汉皇帝贤天子。自今以后去帝制黄屋左纛。 因为之称蛮夷。
《后汉书》曰：岑彭与大司马吴汉等围洛阳数月。朱鲔等坚守不肯下。帝以彭尝为校尉，令往说之。鲔在城上，彭在城下，相劳苦欢语如平生。彭因曰： 彭往者得执鞭侍从，蒙荐举拔擢，常思有以报恩。今赤眉已得长安，更始为三王所反，皇帝受命，平定燕、赵，尽有幽、冀之地，百姓归心，贤俊云集，亲率大兵，来攻洛阳。天下之士，逝其去矣。公虽婴城固守，将何待乎？ (婴，绕也。谓以城自婴绕而守之。)鲔曰： 大司徒被害时，鲔与其谋。(与，音预。)又谏更始无遣萧王北伐，自知罪深。 彭还，具言於帝。帝曰： 夫建大事者，不忌小怒。鲔今若降，官爵可保，况诛罚乎？河水在北，吾不食言。 (指河水为信，言其明白也。)彭复往告鲔，鲔从城上下云索曰： 必信，可乘此上。 彭趣索欲上。(趣，向也。)鲔见其诚，即许降。后五日，鲔将轻骑诣彭。顾敕谓部将曰： 坚守待我。我若不还，诸君径将大兵上轘辕，归郾王。 (《更始传》，尹尊为郾王。)乃面缚，与彭俱诣河阳。(《东观记》曰：诸行在所河津亭。)帝即解其缚，召见之，复令彭夜与鲔归城。明旦，悉其众出降，拜鲔为平狄将军，封扶沟侯。
《吴志》曰：关羽围魏氏之樊，留兵将备公安及南郡。吴将吕蒙袭之，兵到南郡，羽下守将糜芳降。蒙入据城，尽得羽及将士家属，蒙皆抚慰，约令军中不得干历人家有求取。军中震慄，道不拾遗，蒙朝暮使亲近存恤耆老，问所不足，病疾者给医药，饥寒者赐衣粮。羽府藏财宝，皆封闭以待吴主孙权至。羽还路，数使人与蒙相闻，蒙辄厚遇其使，周旋城中，家家致问，或手书示信。羽人还，私相参讯，咸知家门无恙，见待过於平时，羽吏士无斗心。会权至，羽自知孤穷，乃走麦城，西至漳乡，众皆委羽而降。
《三国典略》曰：梁萧乾，字思惕，梁秘书监子范之子。容止雅正，志性恬简。善隶书，得叔父子云之法。闽中豪帅反叛，陈武谓乾曰： 陆贾南征，赵佗归顺，随何奉使，黥布来臣，追想清风，仿佛在目。 乃令乾往使谕以逆顺，渠帅并即款附。
《北史》曰：魏可朱浑元归齐。神武闻其来，遣平阳太守高崇持金环一枚赐元，并运资粮候接。
《隋书》曰：刘权为南海太守。行至鄱阳，会群盗起，不得进，诏令权召募讨之。权率兵与贼相遇，不与战，先乘单骑诣贼营，说以利害。而群贼感悦，一时降附。帝闻而嘉之。
又曰：开皇末，桂州俚李光仕聚众为乱，诏何稠召募讨之。师次衡岭，遣使者谕其渠帅洞主莫崇解兵降款。桂州长史王文周锁崇以诣稠所。稠诈宣言曰： 州县不能绥养，致使边民扰叛，非崇之罪也。 乃命释之，引崇共坐，并从者四人，为设酒食遣之。崇大悦，归洞不设备。稠至五更，掩入其洞，悉散俚兵，以临馀贼。象州逆帅杜条辽、罗州逆帅庞靖等相继降款。
又曰：仁寿初，山獠作乱，出卫玄为资州刺史以镇抚之。玄既至官，时獠攻围大牢镇，玄单骑造其营，谓群獠曰： 我是刺史，衔天下诏安养汝等，勿惊惧也。 诸贼莫敢动。於是说以利害，渠师感悦，解兵而去，前后归附者十馀万口。高祖大悦，赐缣二千匹，除遂州总管，仍令剑南安抚。
《唐书》曰：马燧讨李怀光，自京师与浑瑊、骆元光、韩游怀合军，次于长春宫。怀光遣骁将徐廷光以精卒六千守城，兵械甚严。燧度长春不下，则瑰光自固，攻之则旷日持久，死伤必甚，乃挺身至城下呼廷光。廷光素惧燧威名，拜於城上。燧度廷光心已屈，乃谓曰： 我来自朝廷，可西面受命。 廷光复西拜。
又曰： 公等皆朔方将士，禄山已来，首立大勋，四十馀年，功伐最高，柰何弃祖父之勋力，为灭族之计耶！从吾言，非止免罪，富贵可图也。 贼徒皆不对。燧又曰： 尔以吾言不诚，今相去数步，尔当射我！ 乃披襟示之。廷光感泣俯伏，军士亦泣。先一日，贼将尉珪率兵二千以焦离堡降燧。廷光道既绝，乃因率其下出降。燧乃以数骑径入城，处之不疑，莫不畏服，众大呼曰： 吾复得为王人矣！ 浑瑊私叹谓参佐曰： 瑊谓马公用兵与仆不相远，但怪累败田悦；今睹其行师料敌，仆不逮远矣。
又曰：曹王皋为衡州刺史。初，湖南团练使辛京杲遣将军王国良镇武冈。京杲侵刻之，又虐其士卒，国良以兵叛，因据山河守险，劫行旅以自给。诏征荆南、江西、黔桂兵诛之，二岁不下。乃以皋为潭州刺史、湖南都团练使。皋率诸军至武冈，国良阻险，兵不得进。皋乃谓诸军曰： 国良怨京杲刻害，本非反也。其情易，不如降之。 乃三遗之书，国良因谓降，未得其情。皋曰： 其心屈矣。 乃舍军自称使者，乘扁舟直造其垒，曰： 曹王也。 国良遂出降。
又曰：于邵为巴州刺史，时岁俭，夷獠相聚山泽为盗。数千百人来围州城，邵抚励州兵与之拒战。凡旬有二日，间遣使说喻，示以善恶。山盗邀邵出，乃以儒服出城，致之不疑，因皆降之。
又曰：范希朝为朔方节度使。至灵武，突厥别部有沙陀者，北方推其勇劲，希朝诱致之，自甘州举族来归，众且万人。其后以之讨贼，所至有功。
○降
《左传》曰：蔡穆侯将许僖公以见楚子於武城，许男面缚衔璧，大夫衰绖，士舆榇。楚子问诸逄伯，对曰： 昔武王克殷，微子启如是。武王亲释其缚，受其璧，焚其榇，礼而命之，使复其所。 楚子从之。
《史记》曰：楚庄王围郑，三月，克之。入自皇门，郑伯肉袒牵羊以迎，曰： 孤实不天，不能事君，使君怀怒以及敝邑，孤之罪也。敢不惟命是听！ 
又曰：周武王伐纣，克殷。微子乃持其祭器於军门，肉袒面缚，左牵羊，右把茅，膝行而前以告。於是武王乃释微子，复其位。
《后汉书》曰：武都参狼羌为寇，杀长史。马援将四千馀人往击之，不与战。羌遂穷困，悉降。
又曰：陈宫降，曹操曰： 奈卿老母何？ 宫曰： 老母在公，不在宫也。夫以孝治天下者，不害人之亲。 操复曰： 奈卿妻子何？ 宫曰： 闻霸王之主，不绝人之嗣。 因请就刑，遂出不顾。操为之涕泣，遂杀之，传首许市。
又曰：耿秉与窦固至车师后，王安得震怖，从数百骑出迎秉。而固司马苏安欲全功归固，即驰谓安得曰： 汉贵将独有奉车都尉，天子姊婿，(固尚光武女沮阳公主，明帝姊也。)爵为通侯，当先降之。 安得乃还，更令其诸将迎秉。秉大怒，被甲上马，麾其精骑径造固壁。言曰： 车师王降，讫今不至，请往枭其首。 固大惊曰： 且止，将败事！ 秉厉声曰： 受降如受敌。 遂驰赴之。安得惶恐，走出门，脱帽抱马足降。(《东观记》曰：脱帽，趋鸣马蹄也。)秉将以诣固。其前，王亦归命，遂定车师而还。
又曰：太山贼叔孙无忌等暴横一境，州郡不能讨。卫羽说第五种曰： 中国安宁，忘战日久，而太山险阻，寇猾不制。今虽有精兵，难以赴敌，羽请譬降之。 种敬诺。羽乃往，备说祸福，无忌即帅其党与三千馀人降。
又曰：刘盆子遣刘恭乞降，曰： 盆子将百万众降，陛下何以待之？ 帝曰： 待汝以不死耳。 樊崇乃将盆子及丞相徐宣以下三十馀人肉袒降。上得所传国玺绶、更始七尺宝剑及玉璧各一。积兵甲宜阳城西，与熊耳山齐。
又曰：庞雄与梁慬及耿种步骑万六千人攻虎泽。连营稍前，单于惶怖，遣左奥鞬曰遂王诣慬乞降。慬乃大阵兵受之。单于脱，帽徒跣，面缚稽颡，纳质。
又曰：岑彭与严说共守宛。汉兵攻之数月，城中粮尽，人相食，彭乃与说举城降。诸将欲斩之，大司徒伯升曰： 彭，郡之大吏，执心坚守，是其节也。今举大事，当表义士，不如封之，以劝其后。 更始乃封彭为归德侯。
又曰：班超复使西域。是时，于阗王广德新攻破莎车，逐雄张南，(于阗国去长安九千七百七十里，南与婼羌，西与始墨接，莎车国去长安九千九百五十里。西域南北有大山，中央有河，东西六千馀里。东至玉门、阳关有两道，从鄯善傍南山北波河西行，至莎车为南道。雄张犹炽盛也。张，音丁亮反。波，傍也。波音诐。)而匈奴遣使监护其国。超既西，先至于阗。广德礼意甚疏。且俗信巫。巫言： 神怒何故欲向汉？汉使有騧马，急求取以祠我。 广德乃遣使就超请马。(《续汉书》及《华桥书》，騧字并作騩。《说文》：马浅墨色也。音京媚反。)超密知其状，报许之，而令巫自来取马。有顷，巫至，超斩其首以送广德，因辞让之。广德素闻超在鄯善诛灭虏使，大惶恐，即攻杀匈奴使者而降。超重赐其王以下，因镇抚焉。
又曰：张步战败，退保平寿，(今青州北海县。)苏茂将万馀人来救之。茂让步曰： 以南阳兵精，延岑善战，而耿弇走之。奈何就攻其营？既呼茂，不能待耶？ 步曰： 负，无可言者。 (负，愧也。再言之者，愧之甚。)帝乃遣使告步、茂，能相斩降者，封为列侯。步遂斩茂，使奉其首降。
又曰：田戎闻秦丰被围，惧，大兵方至，欲降，而妻兄辛臣谏戎曰： 今四方豪杰，各据郡国，洛阳地如掌耳，(《续汉书》曰：辛臣为戎作地国，图彭宠、张步。董宪、公孙述等所得郡国，云洛阳所得如掌耳。)不如按甲以观其变。 戎曰： 以秦王之强犹为征南所围，岂况吾耶？降计决矣。 四年春，戎乃留辛臣守夷陵，自将兵沿江氵斥沔，止黎丘，刻期曰当降。而辛臣於后盗戎珍宝从间道先降於彭，而以书招戎。戎疑必卖已，遂不敢降，(《东观记》云：戎至期日，灼龟卜降兆，不中，折，遂止不降。)而反与秦丰合，彭出兵攻戎，数月，大破之。
《吴书》曰：壬申，王璿受皓之降，命解缚焚榇，延请相见。
《晋阳秋》曰：濬平吴，濬收其图籍，领州四，郡三十三，县三百一十三，户五十二万三千，男女口二百三十万，后宫五千馀人。
《晋书》曰：樊雅据谯郡，祖逖使桓宣说之。雅与宣置酒结友，遣子随宣诣逖。少日，雅便自诣逖，逖遣雅还抚其众。佥谓前数骂辱逖，惧罪不敢降。雅复闭城自守。逖往攻之，复遣宣入说雅。雅即斩异己者，遂出降。
又曰：建兴中，陈声聚诸无赖二千馀家断江抄掠，陶侃遣朱伺为督护讨声。声众虽少，伺容之不击，声求遣弟诣侃降，伺外许之。及声去，伺仍遣劲勇要声弟斩之，潜军袭声。声正旦并出祭祀饮食，伺军入其门，方觉。声将阎晋、郑进皆死战，伺军人多伤，乃还营。声东走，保董城。伺又率诸军围守之，遂重柴绕城，作高橹，以劲弩下射之，又断其水道。城中无水，杀牛饮血。阎晋，声妇弟也，乃斩声首出降。
又曰：桓温伐蜀，军次彭模，乃命参军周楚、孙盛守辎重，自将步卒直诣成都。李势使其叔父福及从兄权等攻彭模，楚等御之，福退走。温反击权等，三战三捷，贼众散，自间道归成都。势於是悉众与温战于笮桥，参军龚护战没，众惧欲退。而鼓吏误鸣进鼓，於是攻之，势众大溃。温乘胜直进，焚其小城，势遂夜遁九十里，至晋寿葭萌城。其将军郑嵩、咎坚观势降，乃面缚舆榇请命。温解缚焚榇，送于京师。温停蜀三旬，举贤旌善，百姓大悦。
《齐书》曰：始兴王鉴镇益州，益州劫帅韩武、方棠聚党千馀人，断流为暴，郡县不禁，行旅断绝。鉴行至上明，武、方乃出降。长史虞悰等咸请杀之，鉴曰： 武、方为暴，积年所不能制。今降而被杀，失信，且无以劝善。 於是启台，果被宥。自巴西蛮夷、凶恶皆望风降附。
《三国典略》曰：侯景党仪同司马世云率其所领降于慕容绍宗，仍以铁骑五千夹而击景。景谓其众曰： 汝辈家口，高登悉已杀之，努力何虑无妻子？待向江东，当还入邺，用汝辈悉作本州刺史。 众信之。绍宗遥呼曰： 尔居家悉在，但能归来，官勋如旧。 乃被发向北斗以誓之，於是景众大溃，争赴涡水，涡水为之不流。
《后周书》曰：武帝平齐。齐王至，帝降自阼阶，以宾主之礼相见。高湝在冀州拥兵未下，遣上柱国、齐王宪与柱国、随公杨坚率军讨平之。齐定州刺史、范阳王高绍义叛入突厥。齐诸行台州镇悉降，关东平。合州五十，郡一百六十二，县三百八十五，户三百三十万二千五百二十八，口二千万六千八百八十六。
《唐书》曰：王行本仕隋，以军功为朝散大夫。尧君素之镇河东也，令行本统精甲七百人。及君素被诛於东楼，行本率兵赴之，不及，因捕杀君素者，党属与数百人皆诛之。后兵出战官军。高祖更令将军秦武通击之，武通令军中无得泄其谋，於是掘长围以逼之，武通谓掘围者： 若见贼，但疾走以避之。 行本果出兵，掘围者走，行本奔数里，通率骑横出击之，贼众溃，因纵兵乘之，杀七百馀人，自此兵势渐弱。太宗求得其所亲妇人遣入城喻意，行本曰： 罪戾既深，自知不免止，当逃窜山谷耳。 因潜引武周，又求援于窦建德，武周遣其将寻相以兵援之。太宗邀击，大破之。行本穷急粮尽，谋欲突围而出，人无从者，遂面缚请降。
又曰：刘闼亡将张君立，奔於高开道，因与其将张金树潜相连结。时开道亲兵数百人，皆勇敢士也，号为 义儿 。恒在阁内。金树每督兵於阁下。及将为变，谮其党数人入其阁内，与诸义儿阳为游戏，至日将夕，阴断其弓弦，又藏其刀杖，聚其槊於床下。合瞑，金树以其徒大呼来屯阁下，向所遣人抱义儿弰一时而出，诸义儿遽将出战，而弓弦皆绝，刀杖已失。张君立於外城举火相应，表里惊扰。义儿穷蹙，争归金树。开道知不免死，於是擐甲持兵坐於堂上，与妻妾奏妓乐酣宴。金树之党惮其勇，不敢逼之。天将晓，开道先缢其妻及子而后自杀。金树陈兵大集，执其义儿皆斩之。又杀张君立，死者五百馀人，於是来降。
○诈降
《史记》曰：楚汉相持，项羽围汉王于荥阳，汉王请和，割荥阳以西者为汉。亚父劝项王急攻荥阳，汉王患之，陈平反间。既行，羽果疑亚父，亚父大怒而去，发病死。汉将纪信曰： 事急矣！臣请诳楚，可以间出。 於是陈平夜出女子东门三千馀人，楚因击之。纪信乃乘王车黄屋左纛，曰： 食尽，汉王降楚。 楚军皆呼万岁。之城东观之，上以故与数十骑出西门遁走。
《后汉书》曰：时汉中贼延岑出散关，及更始将军李宝合兵数万人，与逢安战於杜陵，岑等大败，死者万馀人，宝遂降安，而延岑收散卒走。宝乃密使人谓岑曰： 子弩力还战，吾当於内反之，表里合势，可大破也。 岑即还，挑战。安等空营击之。宝从后悉拔赤眉旌帜，更立己幡旗。安等战疲还营，见旗帜皆白，大惊，乱走，自投川谷死者十馀万。
《后魏书》曰：万俟丑奴、(万，音墨。俟，音其。)宿勤明达等反叛，寇掠泾川。魏将崔延伯率众军将出营讨贼。未战之间，有贼数百骑诈持文书，云是降簿，乞且缓师。延伯谓其事实，逡巡未阅。俄而，宿勤明达率众自东北而至，乞降贼从西竞下，诸军前后受敌。延伯上马突阵，贼势摧挫，便尔逐北，遥造其营。贼本轻骑，延伯军兼步卒，兵力疲怠，贼乃乘间得入城。延伯军遂大败，伤死者二万人。
《通典》曰：西魏大将周文帝征东魏，战於邙山。裨将于谨率其麾下伪降，立於路左。东魏大将齐神武军乘胜逐北，不以为虞。追骑过尽，谨乃自后击之，敌人大骇。独孤信又收集兵士，於后奋击，齐神武军遂乱。以此西魏军得全而返之。
又曰：隋炀帝征高丽，九军已度鸭绿水，粮尽，议欲班师。诸将多异同，又不测帝意。会高丽国相乙亥文德来，诣其营，都将宇文述不能执，文德逃归。述内不自安，遂与诸将更进追击。时文德见军中多饥色，欲疲述众，每斗便北，述一日之中七战皆捷。既恃骤胜，又内逼群议，於是，遂进遇平壤城。文德伪降，述料攻之未可卒拔，因而班师。文德随击之，大败。(文德之战之北，迁延令敌饥瘦，亦同持久之义。)
