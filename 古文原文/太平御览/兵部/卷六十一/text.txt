○警备
《孙子》曰：用兵之法，无恃其不来也，恃吾有能以待之也；无恃其不攻吾也，恃吾不可攻也。(安则思危，存则思亡，常有备也。)
《左传》曰：不备不虞，不可以师。
又曰：诸侯相见，军卫不撤，警也。
又曰：晋栾书伐楚，将战，楚晨压晋军而阵，(压，窄其未备也。)军吏患之。晋将范丐趋进曰： 塞井夷灶，阵於军中，而疏行首，(疏行，有当阵前户决开垒战道。行，部郎切。)晋楚惟天所授，何患焉？楚师轻窕，固垒而待之，三日必退，退而击之，必获胜焉。 终败楚师。
《战国策》曰：苏秦将合从说燕文侯曰： 燕地方二千里，带甲十万，车七百，骑六千，粟支十年。南有碣石雁门之饶，北有枣粟之利。 
又曰：张仪为秦连横，说韩王曰： 秦带甲百馀万，虎贲之士不胜计，秦卒犹孟贲之与怯夫。 
又曰：江乙对宣王曰： 今王之地方五千里，带甲百万而专属之於昭奚恤，故北方之畏昭奚恤也。 
《春秋后语》曰：苏秦南说楚威王曰： 楚天下之强国也；王，天下之贤主也。西有黔中、巫郡，东有夏州，海阳，南有洞庭、苍梧，北有汾阴。地方五千里，带甲百万，车千乘，骑万匹，粟支十年。此霸王之质也。 
《史记》曰：周末荆人伐陈，吴救之，军行三十里，雨十日，夜见星。左史倚相谓荆大将子期曰： 雨十日，甲辑兵聚，吴人必至，不如备之。 乃为阵，而吴人至，见荆有备而反。史曰： 其反覆六十里，其君子休小人为食，我行三十里击之，必克。 从之，遂破吴军。
又曰：秦将王翦率兵六十万伐楚，楚王悉国中兵以拒之。王翦至，坚壁而守之，不肯战。楚兵数挑战，终不出。王翦曰： 休士洗沐而善饮食拊循之。 亲与士卒同食。久之，王翦使人问 军中戏乎？ 曰 方投石超距。 於是王翦曰： 士卒可用矣。 楚又数挑战，而秦不出，乃引而东。翦因举兵追之，大破楚军蕲南，因灭其国。
又曰：汉景帝初，吴王濞反。总兵度淮与楚王战，遂败棘壁，乘胜前，锐甚。梁孝王恐，大将军击吴，又败，梁将士卒皆还走。梁数使使报汉大将周亚夫求救，亚夫不许。又使使恶亚夫於上，(恶，乌路切。)上使人告之救梁。亚夫复守，便宜不行。梁使韩安国及楚死事相弟张羽为将军，(楚相张尚谏吴王而死。)乃得颇败吴兵。西梁城守坚，不敢西，即走，亚夫军会下邑矣。师欲战，亚夫壁不肯战，吴粮绝卒饥，数挑战。遂夜奔亚夫壁，亚夫终不出。中夜惊，内相扰乱，至帐下，亚夫卧不起，顷之复定。吴士卒多饥死，遂以叛散。
《汉书》曰：傅喜以光禄大夫养病。大司空何武、尚书唐林皆上书言喜行义，曰： 忠臣社稷之卫，鲁以季友治乱，(师古曰：谓季氏亡则鲁不昌。)楚以子玉轻重，(师古曰：谓楚杀子玉而晋侯喜，可知也。)魏以无知忌折衡，(师古曰：信陵君也。)项以范增为存亡。故楚跨有南土，带甲百万，邻国不以为难。子玉为将则文公侧席而坐，及其老也，君臣相庆，百万之众不如一贤也。 
《后汉书》曰：更始初，光武在河北击铜马贼於邬；吴汉将突骑来会清阳城，贼挑战，卤武坚营自守，有出卤掠者，辄击取之。(卤与虏同。掠，夺取之也。)绝其粮道，积月馀日，贼食尽，夜遁去。追至馆陶，大破之。受降未尽而高湖重连贼从东南来，与铜马馀众合，光武复与大战於蒲阳，悉破降也。
又曰：王霸、马武既破周建、苏茂营，贼复聚挑战，霸坚卧不出。军吏皆曰： 茂前日已破，今易击也。 霸曰： 不然。苏茂客兵远来，粮食不足，故数挑战，以徼一切之胜。(徼，要也。一切，犹权时也。徼，古尧切。)今闭营休士，所谓不战而屈人之兵，善之善者也。 茂、建既不得战，乃引还营。其夜，建兄子诵反，闭城拒之。茂、建遁去，诵以城降。
又曰：公孙瓒既为鲜于辅所败，虑有非常，乃告於高京，以铁为门，斥去左右。男人七岁以上不得入门，专侍姬妾。其文簿书皆及而上之，令妇人习为大言声，使闻数百步以传宣教令。疏远宾客，无所亲信，故谋臣猛将稍有乖散，自此之后，希复攻战。
《九州春秋》曰：公孙瓒曰： 始天下兵起，我谓唾掌而决。至於今日，兵革方始，观此非我所决，不如休兵力耕，以救凶年。兵法百楼不攻，今吾诸营楼樐千里，(樐，即橹字，见《说文》。《释名》曰：橹，露也，上无屋覆也。)积穀三百万斛，食此足以待天下庆也。 
《魏志》曰：冀州牧韩馥。长史耿武、别驾闵纯、治中李历谏馥曰： 冀州虽鄙，带甲百万，穀支十年。 
又曰：大军南征吴到积湖，大将汉宠帅诸军在前，与贼隔水相对。令诸将曰： 今夕风甚猛，贼必来烧营，宜为之备。 诸军皆惊。夜半，贼果遣十部来烧营，宠掩击破之。
又曰：吴将诸葛恪围新城，司马景王使镇东将军毌丘俭、扬州刺史文钦等拒之。俭、钦请战，景王曰： 恪卷甲深入，投兵死地，其锋未易当，且新城小而固，攻之未可拔。 遂命诸将高垒以弊之。相持数月，恪攻城力屈，死伤太半。景王乃令钦督锐卒趣合，偷断要其归路，俭帅诸军以为后继，恪惧而遁。钦逆击，大破之。斩首万馀级。
《吴书》曰：赵咨字德度，南阳人。博学多智，应对辨捷。孙权为吴王，擢至太中大夫使。魏文帝嘲咨曰： 吴王颇知学乎？ 咨曰： 浮江万艘，带甲百万，任贤使能，志在经略。虽有馀闲，博览书传，历史籍，采奇异，不效书生寻章摘句而已。 又曰： 吴难魏不 ？咨曰： 带甲百万，江汉为池，何难之有！ 
《蜀志》曰：先主率大众东伐吴，吴将陆逊拒之。蜀主从建平连围至夷陵界，立数十屯。以金帛爵赏诱动诸夷。先遣将吴班以数千人於平地立营，欲以挑战。诸将皆欲击之，逊曰： 备举军东下，锐气始盛，且乘高阻守险，难可卒攻。攻之纵下，犹难尽克。若有不利，损我大势，非小故也。今但奖励将士，广施方略，以观其变。若此间是平原广野，当恐有焱沛交驰之忧。(焱，音标。)今缘山行军，势不得展，自当疲於木石之间，徐制其弊耳。 备知其计不行，乃引伏兵八千人从谷口中出。逊曰： 所以不听诸君击班者，揣之必有巧故也。 诸将并曰： 攻备当在初，今乃令入五六百里，相衔持经七八月，其诸要害皆已固守，击之必无利矣。 逊曰： 备是猾虏，更尝事多，其军始集，思虑精专，未可干也。今住已久，不得我便，兵疲意沮，计不复生，掎角此寇，正在今日。 乃先攻一营，不利。逊曰： 已晓破之术。 乃令各持一把茅，以火攻拔之。俄而成势，遂率诸军同时俱攻，破四十馀营。备升马鞍山陈兵自绕。逊督促诸军四面蹙之，土崩瓦解，死者万数。备因夜遁。
《晋书》曰：王戎谓齐王冏曰： 公首举众，匡定大业，开辟已来，未始有也。然论功报赏，不及有劳，朝野失望，人怀二志。今二王带甲百万，其锋不可当。若以王就第不失，故委此求安之计也。 
又曰：大将罗尚遣广汉都尉曾元、牙门张显等潜率步骑三万袭蜀贼李特营，特素知之，乃缮甲厉兵，戒严以待之。元等至，特安卧不起，待其众半入，发伏击之，杀伤者甚众。遂害曾元、张显等。
又曰：安平王孚初为魏度支尚书，以为禽敌制胜，宜有备预。每诸葛亮入寇关中，边兵不能制敌，中军奔赴，辄不及事机，宜预选步骑二万以为二部，为贼之备。又以关中连贼寇，穀帛不足，遣冀州农丁五千屯於上邽。秋冬习战，春夏脩田桑。由是关中军国有备矣。
崔鸿《十六国春秋》曰：前赵刘曜遣将讨氐羌，大酋权渠率众保险阻。曜将游子远频败之。权渠欲降，其子伊馀大言於众中： 往日刘曜自来，犹无若我何，况此偏师，自欲降乎？ 遂率劲卒五万人，晨压子远垒门。左右劝出战，子远曰： 吾闻伊馀有专诸之勇、庆忌之捷、士马之强，人百匪敌。其父新败，怒气甚盛，且西戎劲悍，其锋不可近也。不如缓之，使气竭而击之，此曹刿之胜也。 乃坚壁不战，伊馀有彊骄色。子远候其无备，夜分誓众，秣马蓐食，先晨，具甲扫垒而出。迟明，设覆而战，(迟，直吏切。)生擒伊馀于阵，尽俘其众。
又曰：北燕冯跋据辽东，其弟万泥阻兵以叛。跋遣将冯弘与将军张兴讨之。弘遣使谕之曰： 昔者兄弟乘风云之运，抚翼而起，群公天意所锺，逼奉主上先践宝位，裂土疏爵，当与兄弟共之。奈何欲寻干戈於萧墙，弃友于而为阏伯。过贵能改，善莫大焉。宜舍兹嫌，同奖王室。 万泥不从，克期出战。兴谓弘曰： 贼明日出战，今夜必来惊营，宜备不虞， 弘乃各严备，仍人课草十束，束火伏兵以待之。是夜万泥果遣壮士十馀人斫营，众火俱起，伏兵邀击，俘斩无遗。遂平万泥等。
《宋书》曰：桂阳王休范举兵於寻阳，已发，东下，朝廷惶骇。宋相齐高祖议曰： 昔上流谋逆，皆因淹缓至於覆败。休范必远惩前失，轻兵急下，乘我无备。今应变之术不宜在远，若偏师失律，则大沮众心。请顿新亭，坚守宫掖东府石头，以待贼至。千里孤军，后无委积，求战不得，自然瓦解。请顿新亭以当其锋。休范果败。
又《高祖纪》曰：时议者欲分兵屯守诸津。帝曰： 贼众我寡，分兵测人虚实，一处失利则沮三军之心。若聚众石头，则力不分也。 
《三国典略》曰：梁武陆王萧纪在蜀一十七年，开拓土宇，器甲殷积，有马八千匹，既便骑射，尤工舞槊。
《后魏书》曰：任城王澄时，四中郎将兵数寡弱，不足以襟带京师，澄奏宜以东中带营阳郡，南中带鲁阳郡，西中带恒农郡，北中带河内郡，选二品三品亲贤兼称者居之，省非急之作，配以强兵。如此，则深根固本、强幹弱枝之义也。灵太后初将从之，后议者不得，乃止。
《唐书》曰：武德中，太宗领兵征薛仁果於析摭城。(析，音昔，思历切。摭，音炙，之石切。)贼有十馀万，兵锋甚锐，数来挑战。诸将咸请战，太宗曰： 我士卒新经挫衄，锐气犹少。贼骤胜，必轻进好斗。我且闭壁以待其气衰而后击，可一战而破，此万全计也。 因令军中曰： 敢言战者斩。 相持者久之。贼粮尽，军中颇携其将翟长孙、梁胡郎率所部相继来降。太宗知仁果心腹内离，谓诸将曰： 可以战矣。 因令行军总管梁实营於浅水原以诱之。贼大将宗罗侯日恃骁悍，求战不得，气愤者久之。及是，尽锐攻梁实，冀逞其志。梁实固险下以挫其锋，罗侯攻之愈急。太宗度贼已疲，复谓诸将曰： 彼气将衰，吾当取之，必矣。 申令诸军迟明合战，复令将军庞玉阵于浅水原南，出贼之右，以先拒之。罗侯并军共战，玉军几败。太宗亲御大军，奄自原北，出其不意。罗侯回师相拒，我师表里齐奋，呼声动天，罗侯气夺。於是大溃。
又曰：武德中，太宗率师往河东讨刘武周，江夏王道宗时年十七从军，太宗登玉璧城望贼，顾谓道宗曰： 贼恃其众来邀我战，汝谓何如？ 对曰： 群贼锋不可当，易以计屈，难与力竞。令深壁高垒，以挫其锋。乌合之徒，莫能持久，粮运致竭，自当离散，可不战而擒。 太宗曰： 汝意暗与我合。 贼果食尽，夜遁。追及介州，一战破之。
又曰：薛万均从李靖等击吐谷浑，军次青海。与弟万彻率军先路，道遇虏於赤海，万均将十数骑击走之，追奔至积石山南道，大风折旗拔木，万均谓左右曰： 虏将至矣，宜各设备。 俄而虏至，万均直前斩一贼将。於是大溃，杀伤略尽。
又曰：广德中，安史故将分据河北，吐蕃数犯京畿。故郭子仪、鱼朝恩常统重兵守河中，以备仓卒。欲兵权在京师，乃以鱼朝恩、元载、王缙建议，请於河中府置中都，创置积兵五万以为禁旅，取关辅、河东等十州税物以奉京师。车驾常以秋杪行幸，春首还京，即河北西蕃无忧越轶。代宗以为然。载已潜遣人於河中料度创造宫殿及营私第。既而言事者以为无故示贼以怯，国计非便，事竟不行。
又曰：李晟讨朱泚，德宗幸奉天日，诏以晟为左仆射平章事。晟拜哭受命，且曰： 长安宗庙所在，为天下本。若皆扈跸，谁复京师。 乃浚隍壁、缮兵粟马，以诛泚、兴复为己任。初军无刍稾，乃令检校户部郎中张彧假京兆少尹，择官吏以赋渭北畿县，不数日，刍粮皆足。乃陈说三军曰： 今国步多艰，乱逆继兴，属车西幸，关中无主。吾等皆受国恩，见危死节，臣子之分。况当此时不能清寇以取富贵，非士也。渭桥跨大川，吾与公等戮力一心，择利而进，复大业建不世之功，能从我乎？ 军士皆泣下曰： 惟公所命。 晟亦嘘欷流涕。是时朱泚盗天邑，怀光反咸阳，河北伪称国者三，希烈、李纳交逼陈宋。晟内无货财，外无疆土，以孤军守危城，为秉节向义者所归。於是戴休颜举奉天之兵，韩游瑰悉邠宁之师，尚可孤守蓝田，骆元光固华州皆归款。於是晟军大振。
又曰：李元谅，贞元初将本军与侍中浑瑊会吐蕃，盟於平源，元谅谓瑊曰： 戎狄多诈，不可无备。公奉国命轻重，宜有以防之。 瑊不从，且不设备。及会，元谅命军中皆衣甲持兵，整部队以俟变。去坛十里，虏果衷甲，乘瑊无备，伏精骑以围城。士大夫皆衣朝服就执，及军士死者不可胜数，所脱者百无一二。瑊挺身走，虏骑逐。瑊至元谅，军士皆坚阵持满，虏骑望见之，乃引去。是日无元谅军，瑊几不免。元谅乃徐引军而归。
