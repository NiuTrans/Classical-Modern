○剑下
《吕氏春秋》曰：伍员如吴。过於荆，至江上，欲涉，见一丈人刺小船方将渔，从而请焉。丈人度之。已绝江，问其名族则不肯告。解其剑以与丈人，曰： 千金剑也，愿献之丈人。 丈人不受，曰： 荆国之法得伍员者爵执圭，禄万石，金千镒。昔者子胥过吴，尚犹不取，今我何用子之千金剑为乎？ 伍员过於吴，使人求之江上，则不能得。每食必祭之，祝曰： 江上之丈人，天地至大矣！将奚不有，名不可得而闻，身不可得而见？ 
又曰：相剑者曰： 白所以为坚也，黄所以为纽也，黄白杂则坚且纽，良剑也。 难者曰： 白所以不为纽也，黄所以不为坚也，黄白杂则不坚且不纽。又柔则锩，坚则折，剑折且錈，焉得为利剑？ 剑之精未革，而或以为良，或以为恶，说使之也。故有以聪明听说，则妄说者止；无以聪明听说，则尧桀无别矣。此忠臣之所患，贤者之所以废也。
又曰：荆有次非者，(一作佽。)得宝剑于干遂。(干遂，邑名。)还反涉江至於中流，有两蛟夹绕其船。次非谓舟人曰： 汝尝见两蛟夹舟而舟中之人有全活者乎？ 舟人曰： 未之见也。 次非曰： 若如是，吾固江中腐肉朽骨耳，弃剑而已，余何爱焉。 遂攘臂祛衣，拔剑赴江刺蛟，杀之而复上，舟中之人皆获全。荆王闻之，仕以执圭。(《周礼》 侯执信圭。 楚以次非为勇武侯。)孔子闻之，曰： 腐肉朽骨犹能除害，见几哉！ 
又曰：剑不徒断，车不自行，或使之也。
又曰：楚人有人涉江者，其剑自舟中坠於水，遽契其舟。曰： 是吾剑之所从坠也。 舟止，从其所契者入水求之。舟已行矣，而剑不行，求剑若此，不亦惑乎。
《龙鱼河图》曰：流洲在西海中，地方三千里，上多山川，积石名为昆吾石。冶其石为铁作剑，光明照洞如水精，以割玉如土。
又曰：剑名飞杨。
《山海经》曰：蛟鱼皮有珠文而坚，可以饰刀剑口。
又曰：汲郡冢中得铜剑一枚，长三尺五寸。今所名干将剑。明古者通以锡铜为兵器。
又曰：有君子之国，其人衣冠带剑。
《广雅》曰：断蛇、鱼肠、纯钩、燕支、蔡偷、属镂、千胜、堂谿、墨阳，并剑名也。
周迁《舆服杂事》曰：剑所从来久矣，其后惟朝服带剑。晋朝代之以木，贵者玉饰首，贱者以蚌、金、银、玳瑁为雕饰。
张敞《晋东宫旧事》曰：太子仪饰有玉头剑。
《古今注》曰：吴大帝的宝剑六，一曰白虹，二曰紫电，三曰辟邪，四曰流星，五曰青冥，六曰百里。
《十洲记》曰：流洲在西海中，上有山川，积石为昆吾。冶其石成铁作剑，光明照如水精状，割玉如泥。
《汉武内传》曰：王母带分景之剑，上元夫人带流黄择精之剑。
《神仙传》曰：真人去世，多以剑代形。五百年后，剑亦能灵化。其验矣。
《西京杂记》曰：汉高祖斩蛇剑以七彩珠、九华玉为饰，五色琉璃为匣，刃上常如霜雪，光景照外。开囊拔鞘，辄有风气射人。
《拾遗记》曰：颛顼高阳氏有画影剑，腾空剑，若四方有兵，此剑则飞赴指其方则克。未用时，在匣中常如龙虎吟。
又曰：越王勾践使工人以白牛白马祀昆吾山神，以成八剑。一名掩日，以之指日则日光昼暗。金者阴物也，阴盛则阳灭。二曰断水，画水开即不合。三曰转魄，指月蟾兔为之倒转。四曰悬剪，飞鸟游遇触其刃如斩截焉。五曰惊鲵，以之沉海，鲸鲵为之深入。六曰灭魂，扶以之夜行，不遇魑魅。七曰却邪，有妖魅见之则止。八曰真刚，以之切玉断金，如刻削土木矣。以应八方之气也。
雷次宗《豫章记》曰：吴未亡，恒有紫气见於牛斗之间。占者以为吴方兴，惟张华以为不然。及平，此气愈明。张华闻雷孔章妙达纬象，乃要宿，屏人问天文将来吉凶。孔章曰： 无他象，惟牛斗之间有异气，是宝物之精，上彻於天耳。  此气自正始嘉平至今日，众咸谓孙氏之祥，惟吾识其不然。今闻子言，乃玄与吾同。今在何郡？ 曰： 在豫章丰城。 张遂以孔章为丰城令。至县，移狱掘深二丈得玉匣，长八九尺，开之得二剑，一龙渊，二即太阿。其夕牛斗气不复见。孔章乃留其一，匣龙渊而进之。剑至，张公於密室发之，光焰鞾韡，焕若电发。后张遇害，此剑飞入襄城水中。孔章临亡，诫其子恒以剑自随。后其子为建安从事，经浅濑，剑忽於腰中跃出。初出犹是剑，入水乃变为龙，逐而视之，见二龙相随而逝焉。孔章曾孙穆之犹有张公与其祖书反复，桑根纸古字。县后有掘剑窟，方广七八尺。
《搜神记》曰：东越门中有岭高数十里，下北隰中有大蛇，长七八丈，大十馀围。常病都尉及长吏。下梦巫觋，欲得童女。常八月朝祭送，蛇辄吞之，已用九女。李诞有小女名寄，应募而行。乃请好剑、咋蛇犬，作数斛米餈，蜜灌之，以置穴口。蛇出，头大如囷，目如二尺镜，先啖餈蜜。寄便放犬咋蛇，以剑斫杀。得九女髑髅。越王乃娉寄为后。
又曰：会稽贺瑀字彦琚，得疾不知人，惟心下温。二日苏，云： 吏以将上天，入曲房，房中有层架，其上层有印，中层有剑，使瑀惟意所取。而短不及上层，取剑而出。门吏曰： 恨不得印，可策百神，剑惟得使社公耳。  
《异苑》曰：吏惠帝元康三年，武库火，烧孔子屐、高祖斩白蛇剑、王莽头等三物。中书监张茂先惧难作，列兵陈卫，咸见此剑穿屋飞出，莫知所向。
《辛氏三秦记》曰：三月三日，秦昭王置酒河曲，有神人自泉而出，捧水心剑，曰： 令君制有西夏。 
《老子》曰：服文彩，带利剑。
又曰：善摄生者兵无所容其刃。
《庄子·说剑篇》曰：昔赵文王喜剑，剑士侠门而客三千馀人，日夜相击於前，死伤者岁百馀人，好之不厌，如是三年国衰，诸侯谋之。太子悝患之，募左右曰： 孰能说王之意，止剑士者奉千金。 左右曰： 庄子能。 太子奉千金，庄子弗受，与使者皆往见太子曰： 闻太子欲用周者绝王之喜好也。 太子曰： 然。吾王所见者惟剑士也。 庄子曰： 诺。周善为剑。 太子曰： 吾王所好剑士也。蓬头突鬓，垂冠缦胡之缨，短后之衣，瞋目而语难，王见说之。今夫子必儒服见王，事必大逆。 庄子请治剑服。三日，太子乃见王。王脱白刃待之。庄子入殿门不趋，见王不拜，王曰： 子欲何以教寡人，使太子先焉？ 曰： 臣闻大王喜剑，故以剑见王。 王曰： 子之剑何能禁制。 曰： 臣之剑十步一人，千里不留行。 王大悦，曰： 天下无敌矣。 庄子曰： 夫为剑者，示之以虚，开之以利，后之以发，先之以至，愿得试之。 王曰： 夫子休，就舍待命，设戏请夫子。 王乃校剑士，七日七夜死伤者六十馀人，得五六人，使捧剑於殿下，乃召庄子。王曰： 今日使剑士交剑。 庄子曰： 望之以久矣。 王曰： 夫子御杖长短如何？ 庄子曰： 臣之所奉皆可，臣有三剑，惟王所用，请先言而后试。 王曰： 愿闻三剑。 曰： 有天子之剑，有诸侯之剑，有庶人之剑。 王曰： 天子之剑何如？ 曰： 天子之剑以燕溪石城为锋，齐岱为锷，晋卫为脊，周宋为镡，韩魏为铗，苞以四夷，裹以四时，统以渤海，带以常山，制以五行，论以刑德，开以阴阳，持以春夏，行以秋冬。此剑直之无前，举之无上，按之无下，运之无旁，上决浮云，下绝地纪。此剑一用匡诸侯，天下服矣。此天子之剑也。 文王茫然自失，曰： 诸侯之剑何？ 曰： 诸侯之剑以智勇士为锋，以清廉士为锷，以贤良士为脊，以忠圣士为镡，以豪杰士为铗。此剑直之亦无前，举之亦无上，按之亦无下，运之亦无旁。上法圆天以顺三光，下法方地以顺四时，中和人意以安四乡。此剑一用如雷电之震也，四封之内无不宾服而听从君命者。此诸侯之剑也。 王曰： 庶人之剑如何？ 曰： 庶人之剑蓬头突鬓，垂冠缦胡之缨，短后之衣，瞋目而语难，相击於前，上斩颈颔，下次肝肺。此无异斗鸡，一旦命已绝矣，无所用於国事。今大王有天子之位，而好庶人之剑，臣窃为大王薄之。 王乃牵而上殿，宰人上食，王三环之。庄子曰： 王安坐定气，剑事毕矣。 於是，文王不出宫三月，剑士皆伏毙其处矣。
又曰：干越之剑，匣而藏之，不敢轻用，宝之至也。
又曰：大冶铸金，金踊跃曰： 我必为镆耶。 
《列子》曰：魏黑卯以匿嫌杀丘邴章，(匿嫌，私恨也。)邴章之子来丹谋复父仇，而丹气甚猛，其形甚露。(露，羸。)耻假力於人，誓以手剑。而黑卯力抗百人，非人类也。其视来丹犹雏鷇也。来丹之友申抱曰： 子怨黑卯至矣，黑卯之易子过矣，将奚谋焉？ 来丹垂涕曰： 愿子为我谋。 申抱曰： 吾闻卫孔周其祖得殷之宝剑，一僮子服之，却三军之众。奚不请为？ 来丹适卫，见孔周，执仆礼，请先纳妻子，后言所欲。周曰： 吾有三剑，惟子所择，而皆不能杀人。且先言其状：一曰含光，视之不可见，运之不知，其所触，泯然无际，经物而不觉。二曰承影，将旦昧爽之交，日夕昏明之际，北面察之，淡淡焉若有物存，莫识其状。其触物也，窃然有声，经物而物不疾。三曰宵练，昼则见影而不见光，夜方见光而不见形。其触物，騞然而过，(騞，音霍虢切。)随过随合，觉疾而不血刃。此三宝剑，传之十三世矣，而无施於事，(不能害物。)匣而藏之，未尝启封。 来丹请其下者，孔周乃归其妻子，跪而授其下剑。丹再拜受之。执剑从黑卯。黑卯醉，偃卧牖下，自颈至腰三斩，黑卯不觉。丹以黑卯死，趣而退。遇卯子於门，又击之三下，如接虚。卯子方笑。丹知剑不能煞人也，叹而归。卯醒，怒妻子曰： 醉而覆我，使我嗌疾而腰急。 其子曰： 丹之来。过於门。三招我。亦使我体疾而支强。彼其厌我哉？ 
又曰：宋有兰子者以数干宋元君，弄七剑迭跃之，五剑常在空中。元君大惊，立赐金帛。
又曰：周穆王征西戎，戎献昆吾之剑，赤刀切玉如切泥。
《管子》曰：昔葛大卢之山发而出金，蚩尤受而制之，以为剑铠，此剑之始也。
又曰：羽剑珠饰者，斩生之斧也。
《墨子》曰：良剑期乎利，不期乎莫耶。
《孙卿子》曰：干将莫耶。巨阙辟闾。皆古之良剑也。
《尉缭子》曰：吴越临战，左右进剑。
《吴子》曰：夫提鼓挥捊，临难决疑，接兵用刃，此将军也。一剑之任，非将军事也。
又曰：一贼铗剑击於市，万人无不触辟者。臣以为非一人独勇，一市万人皆不肖。
《尸子》曰：水试断鹄雁，陆试断牛马，所以观良剑也。
《燕丹子》曰：荆轲左手把秦王袖，右手椹(音砧。)其胸。秦王曰： 今日之事从子计耳。乞听琴声而死。 召姬人鼓琴，声曰： 罗縠单衣可裂(司德状拜二)而绝，八尺屏风可超而越，鹿卢之剑可负而拔。 王於是奋袖超屏风而走，荆轲掷剑中铜柱焉。
《淮南万毕术》曰：拔剑倚户，儿不夜惊。
又曰：夫淳剑鱼肠之始，下夫击则不能断，刺则不能入。(高诱注曰：鱼肠，文绕屈譬若鱼肠。)
又曰：剑工惑剑之似莫耶者，惟欧冶能名其种。(欧冶，良工也。)玉工眩玉之似碧卢者，惟猗顿不失其情。(碧卢，或作武夫。猗顿，鲁之富人，能知玉理，不失其情也。)
《抱朴子》曰：欧冶不能铸铅锡为干将。
《符朗子》曰：符朗弃千金之剑，抱朴子趋曰： 何夫子弃大而存小乎？ 符朗不应。
《贾子》曰：古者天子二十而冠，带剑。诸侯三十而冠，带剑。大夫四十而冠，带剑。隶人不得冠，庶人不带剑。
《亢苍子》曰：蜚景之剑，威集白日，气成紫霓，以之封获，则刀劂(俱卫切。)刃也无择，(蜚景，神剑也。劂，鎌也。神剑虽利，以之获稻，犹同於鎌刀者也。)及夫凶邪流毒沸渭不靖，加之运掌之上，千里之内不留行矣。(凶邪流毒，湿疫之气也。此神剑之能辟凶邪，故威光所行，千里之内未尝留止者也。)
宋玉《大言赋》曰：长剑倚天外。
班固《幽通赋》注曰：卫灵太子蒯聩为无道，好带长剑，长一丈。公炼乃作短者，长一尺。公知不可以传国，乃逐之。
《魏都赋》曰：剑则流彩之珍，素质之宝，或虹蔚波映，或龟文龙藻，服之可以威百蛮，指麾可以开昏扰。
《古诗》曰：腰中鹿卢剑，可直千万馀。(《博物志》曰：剑后鹿卢名曰属镂。)
又曰：何意百炼刚，化为绕指柔。
班固诗曰：宝剑直千金。
又曰：延陵轻宝剑。
曹子建诗曰：拊剑西南望。
江文通诗曰：倚剑临八荒。
宋鲍昭诗曰：双剑将别离，先在匣中鸣。雌沉吴江里，雄飞入楚城。吴江深无底，楚关有崇扃。一为天地别，岂直限幽明。神物终不隔，千祀倘还并。
梁吴均《咏宝剑诗》曰：我有一宝剑，出自昆吾溪。照人如照水，切玉如切泥。锷边霜凛凛，匣上风凄凄。寄语张公子，何当来见携。
梁崔鸿《咏剑诗》曰：宝剑出昆吾，龟龙夹采珠。五精初献术，千户竟论都。匣气冲牛斗，山形转鹿卢。欲知天下贵，持此问风胡。
曹植《七启》曰：步光之剑，(越剑名。)华藻繁缛。饰以文犀，彫以翠绿。缀以骊龙之珠，错以荆山之玉。陆断犀象，未足称隽。随波截鸿，水不渐刃。
张景阳《七命》曰：楚之阳剑，欧冶所营。(阳，剑名也。)耶溪之挺，赤山之精。销逾羊头，(羊头骨销之也。)镤以锻成。乃炼乃铄，万辟千灌。(皆销练名。)丰隆奋椎，飞廉扇炭。神气化成，阳文阴缦。既亦流绮星连，浮彩艳发，光如散电，质如曜雪，霜锷水凝，冰刃霜絜，形冠豪曹，名珍巨阙。指郑则三军白首，麾晋则千里流血。岂徒水截蛟鸿，陆洒奔驷。断浮翮以为三，绝重甲而称利。
又曰：。若其形震薛烛，光骇风胡，价兼三乡，声贵两都。或驰名倾秦，或夜飞去吴，功冠万载，威曜无穷。挥之者无前，拥之者身雄。可以从服九国，横制八戎，爪牙景附，函夏承风，此盖希代之神兵也。
《楚辞》曰：执堂溪(堂溪，剑名。)以拂蓬，秉干将以割肉。
又曰：抚长剑兮玉珥。(珥，剑也镡。)
又曰：余玄好此奇服，年既老而不衰。带长铗之陆离，冠青云之崔巍。(高貌。)
后汉公孙瑞《剑铭》曰：天生五才，金德惟刚。从革作辛，含景吐商。辨物利用，勋伐弥彰。暨彼良工，欧冶干将。爰造宝剑，巨阙墨阳。精通皓灵，获兹休祥。剖山竭川，虹霓消亡。昭威耀武，震动遐荒。楚以定霸，越以取强。
晋裴景声《文身剑铭》曰：器以利显，实以名举。长剑耿介，体文经武。陆断玄犀，水截轻羽。九功斯像，七德是辅。
晋张协《太阿剑铭》曰：太阿之剑，世载其美。淬以清波，敛以越〈石玄〉。如玉斯曜，若景在水。不运自肃，率土从轨。
梁简文帝《谢敕赉方诸剑等启》曰：才发玉函，雕奇溢目。始开牙捡，丽饰交陈。已疋丹霞之晖，乍比青云之制。身文且贵，器用惟宜。寒暑兼华，左右相照。
梁沈约《为东宫谢敕赐孟尝君剑启》曰：田文重气殉名，四豪莫及。宝剑雄身，故能威陵秦楚。人高事远，遗物足奇。谨加玩服，以深存古。
