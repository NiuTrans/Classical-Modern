○刀下
陶弘景《刀剑录》曰：董卓少时，耕野得一刀，无文字，四面隐起作山云文，斫玉如木。及贵，示五官郎蔡邕，邕曰： 此项羽刀也。 
又曰：袁绍在黎阳，梦有人授一宝刀。及觉，果在床前。铭曰： 思绍。 思绍，字也。
又曰：郭璞于太原得一刀，文曰： 宜为将。 后遂为将军。及与蜀战，败走，遂失此刀。
又曰：王双曾于市中买得一刀。卖人曰： 得之者贵。 因之不见。双后佩之，果为将。将此刀与曹真，真以一刀换之。
又曰：锺会克蜀，於成都土中得一刀。文曰： 太乙刀。 会死，入帐下王伯升。后渡浮江，刀遂飞入水。
又曰：邓艾年十二，曾读太山碑。碑下掘得一刀，黑如漆色，长三尺馀。上常有风气冷凄凄然。时人以为神赐。
又曰：孙权遣张昭代周瑜为南郡太守。曾作一刀，背上有 荡寇将军 四字，八分书。
又曰：蒋钦拜别部司马，造一刀。文曰： 司马 ，古隶书。
又曰：周幼平击曹公胜，拜平虏将军。因造一刀，遂铭曰： 幼平 。
又曰：董元代少果勇，自打铁作刀。后讨黄祖，蒙冲狭河，元代引刀断蒙冲缆，分为二流。大司马号刀曰 断蒙刀 。
又曰：潘文珪偏将军，为擒关羽，拜固陵太守。因刻刀曰 固陵 。
又曰：朱理君少爱征讨，黄武中，累功拜安国将军。作佩刀，文曰 安国 。
又曰：关羽为先主所重，不惜身命，自采武都山铁为二刀，铭曰 万人 。及羽败，惜刀投於水。
又曰：张翼德初受新亭侯，自命匠炼赤珠山铁为一刀。铭刃曰 新亭侯，蜀帝大将也。 后被范强将此刀入吴。
又曰：黄中从先主定南郡，得一刀，赤如血。於汉中击夏侯军，一日之中，手刃数百。
又曰：诸葛亮定黔中，从青石祠过，拔刀刺山没刃，不拔而去。行者莫测。
又曰：蜀主刘备令蒲元造刀五千口，皆连环及刃口，刻七十二炼，柄中通之，兼有二字。
又曰：西晋司马炎咸宁元年造刀八千口，铭曰 司马 。
又曰：东晋司马聃永和五年於房山造五口刀，铭曰 五方 。单符隶书。
又曰：前赵刘元海元熙二年造灭贼刀，长三尺九寸，隶字。
又曰：后蜀主李雄晏平元年造腾马刀五百口，隶字。
又曰：前凉张寔造刀一百口，无故尽生，文曰 霸 。
又曰：后赵石勒建平元年造一刀，用五金，工用万人，尖头，长三尺六寸，铭曰 建平 ，隶书。
又曰：石勒未贵时，耕得一刀。铭曰 石氏昌 ，篆书。
又曰：石季龙建武十四年造一刀，长五尺，铭曰 皇帝石勒氏 ，隶书。
又曰：西凉李暠玄威元年造珠碧刀，铭曰 百胜 ，隶书。
又曰：前秦符坚甘露四年造一刀，用五千功，铭曰 神术 ，隶书。
又曰：前燕慕容俊元年造二十八口刀，铭曰 二十八将 。
又曰：后燕慕容垂兴元元年於中山造刀一口，长三尺六寸，隶书。
又曰：后秦姚苌建初元年造二刀，长七尺，一铭曰 雄 ，一曰 雌 ，隶字。若叩即鸣。
又曰：西秦乞伏国仁建义三年造刀一口，铭曰 建义 ，隶字。
又曰：后凉吕光麟嘉元年造一刀，铭曰 背麟 ，长三尺六寸。
又曰：南凉秃发乌孤大初三年造一刀，狭小，长三尺五寸，青色。匠云 当作之时，梦见一人，披朱衣，云 吾是太乙神，故看尔作此刀。有敌至，刀必鸣。  后落突厥可汗处。
又曰：南凉慕容去明建平元年造刀四口，文曰 建平 ，隶书。
又曰：北凉沮渠蒙逊永安三年造刀百口，铭曰 永安 ，隶书。
又曰：夏赫连勃勃龙升二年造五刀，背上有龙雀环，兼金镂作一龙形，长三尺九寸。刘裕破长安得此刀，后入梁。
又曰：北燕冯跋太平八年造一刀，铭曰 太平 ，隶书。
又曰：宋高祖刘裕永初元年造一刀，铭其背曰 定国 ，小篆书，长八尺。后入梁。
又曰：宋刘义符景平元年造一刀，铭曰 五色 ，小篆书。
又曰：刘淮升明元年掘得一刀，铭曰 上血 ，其刀光照一室。帝奇之，常服。至二年七月，帝使杨玉夫候织女，玉夫候不得，惧死，因用弑帝，果如其铭。故知吉凶，其兆见矣。
又曰：齐高祖萧道成建元年克位造一刀，铭曰 定业 ，长五尺，篆书。帝自制之。
又曰：明帝鸾建武二年造一刀，铭曰 朝仪刀 ，小篆书，长四尺。
又曰：后魏宣武帝以景明元年於白鹿山造白鹿刀，隶书。
又曰：后魏元昭成帝建国元年於赤冶城铸刀十口，金镂 赤冶 二字，隶书。
《庄子》曰：庖丁为惠文君解牛。丁曰： 今臣之刀十九年矣，所解数千牛矣，而刃若新发於硎。彼节者有间，而刀刃者无厚，以无厚入有间，恢恢乎其游刃必有馀地，是以十九年而刀刃如新发於硎。 
《列子》曰：周穆王征西戎，献赤刀，切玉如切泥。
《墨子》曰：墨子见齐王曰： 有刀於此，试之人头，倅然断之，可谓利也。 王曰： 利。 墨子曰： 刀则利矣，孰将受其不祥？ 王曰： 刀受其利，试者受其不祥。 墨子曰： 并国覆军，贼杀百姓，孰谓受其不祥？ 王俯仰曰： 我受其不祥。 
《孔丛子》曰：秦王得西戎利刀，以之割玉如割木。
《淮南子》曰：屠牛坦一朝解九牛，而刀可以剃毛。
又曰：铅不可以为刀，铜不可以为弩，铁不可以为弓，木不可以为斧。
又曰：金胜木者，非以一刀残林也。土胜水者，非以一〈土业〉塞江也。(〈土业〉，块也。)
《法言》曰：刀不利，笔不銛，宜加诸砺。
《阮子》曰：裁国无利器，犹铅刀而望其巧。
《抱朴子》曰：金丹以涂刀，辟兵万里。
《论衡》曰：世讳砺刀井上，恐刀堕井中。或说以为刑之字井与刀也，厉刀井上，井刀相见，恐被刑也。
《典论》曰：魏太子丕造百辟宝刀三，其一长四尺三寸六分，重三斤六两，文似灵龟，名曰 灵宝 。其二采似丹霞，名曰 含章 ，长四尺四寸三分，重三斤十两。其三鉴似崩霜，刀身剑铗，名曰 素质 ，长四尺三寸，重二斤九两。又造百辟露陌刀一，长三尺二寸，重二斤二两，状似龙文，名曰 龙鳞 。
《圣证论》曰：昔国家有优曰史利，汉氏旧优也。云梁冀有火浣布、切玉刀。一朝以为诞而不信也。正始初，得火浣布，乃信。
《楚辞》曰：师望在肆昌何识，(师望谓太公也。昌，文王名也。言太公在市肆而屠，何以知识之。)鼓刀扬声后乃喜。(后谓文王。)
又曰：铅刀进御，违弃太阿。(太阿，剑名。)
张衡《西京赋》曰：吞刀吐火，云雾杳冥。画地成川，流渭通泾。
刘祯《瓜赋》曰：折以金刀，四剖三离。
曹植《宝刀赋》曰：建安中，家父魏王乃命有司造宝刀五枚，三年乃就，以龙、虎、熊、马、雀为识。太子得一，余及余弟饶阳侯各得一焉。其馀二枚，家王自杖之。赋曰： 有皇汉之明后，思潜达而玄通。飞文义以博致，扬武备以御凶。乃炽火炎炉，融铁挺英。乌获奋椎，欧冶是营。扇景风以激气，飞光鉴於天庭。爰告祠于太乙，乃感梦而通灵。然后砺以五方之石。凿以中黄之壤，规员景以定众，摅神思而造像。垂华纷之葳蕤，流翠采之晃养。陆斩犀象，水断龙舟；轻击浮截，刃不瀐流。逾南越之巨阙，超有楚之太阿。实真人之攸御，永天禄而是荷。 
《乐府歌》曰：秦家有好女，自名曰女休，休年十四五，为宗行报仇。左执白阳刀，右据宛景矛。
张华诗曰：吴刀鸣手中，利剑严秋霜。
《古诗》曰：美人赠我金错刀，何以报之双琼瑶。
后汉马敬通《刀阳铭》曰：修尔甲兵，用戒不虞。见危授命，临事而惧。
又《刀阴铭》曰：温温穆穆，配天之威。苗裔无疆，福禄来绥。
后汉李尤错《佩刀铭》曰：佩之有错，抑武扬文。岂为丽好，将戒其身。
又《金马书刀铭》曰：巧冶炼刚，金马托形。黄文错镂，兼勒工名。
魏文帝《露陌刀铭》曰：於铄良刀，胡练亶时，譬诸麟角，靡所任兹。不逢不若，永世宝持。
曹植《宝刀铭》曰：造兹宝刀，既砻既砺。匪以尚武，予身是卫。麟角匪触，鸾距匪蹶。
王粲《刀铭》曰：相时阴阳，制法利兵。陆剸犀兕，水截鲵鲸。君子服之，式章威灵。
何晏《斫猛兽刀铭》曰：徒抟不共，作戎宣丘。用造斯器，螭兽是刘。制禽允良，昏明亶时，永厘厥后，蠲民之灾。(一作《斩虎刀铭》曰：螭虎是刘。)
晋张协《把刀铭》曰：奕奕名金，昆吾遗璞。裁为把刀，利亚切玉。时文斯偃，含精内烛。威助虽化，武不可黩。
裴景声《文身刀铭》曰：良金百炼，名工展巧。宝刀既成，穷理尽妙。文繁波回，流光霆(一作 电 。)照。在我皇世，戢而不耀。
张协《露陌刀铭》曰：露陌在服，威灵远振。遵养时晦，曜得崇信。
魏武《军策令》曰：孤先在襄邑，有起兵意，与工师共作卑手刀。时北海孙宾硕来候孤，讥孤曰： 当慕其大者，乃与工师共作刀耶？ 孤答曰： 能小复能大，何害！ 
曹植表曰：昔欧冶改视，铅刀易价；伯乐所眄，驽马百倍。
王濬表曰：孙皓出案行石头，还，左右兵皆跳刀大呼，云： 要当为国家一死战决之胜。魏帝尚以千人定天下，况今有数万众，自足办事。 皓意大喜，便开库藏尽出金宝以赐予之。小人无状，得便持走。
陶侃表曰：伏承大官厨器损失，谨奉献狼炙刀槃二具。
张衡《与特进书》曰：以为铅刀，强可一割。
谢尚《与张凉州书》曰：今致五尺金断头刀一口。
班固《与窦笺》曰：今月中舍以令赐固刀把曰： 此将军少小时所服，今赐固。 伏念大恩，且喜且惭。
谢尚《与杨征南书》曰：云今饷五尺金头刀、碧绫车中盾。
梁简文帝《谢敕赉善胜威胜刀启》曰：冰锷含采，彫琰表饰。名均素质，神号脱光。五宝初成，曹丕先荷其一；二胜今造，愚臣总被其恩。锡韩非之书，未足为比；给博山之笔，方此更轻。
梁刘孝仪为晋安王《谢东宫赐玉环刀启》曰：苗峰珍铤，利极銛铓。谨当拥以雄身，借而安体。
○匕首
《通俗文》曰：匕首，剑属。其头类匕，故曰匕首。短而便用。
《周礼·冬官桃氏》曰：桃氏为剑，臈广二寸有半寸，(臈，谓两刀也。)两从半之。(郑司农云：谓剑脊两面杀趣鄂者也。)以其腊广为之茎，围长倍之。(郑司农云：茎谓剑夹，人所握，镡以上也。玄谓：茎在夹中者，茎长五寸也。)参分其臈广，去一以为首，广而围之。身长五其茎长，重九锊，(音刷。)谓之上制，上士服之。身长四其茎长，重七锊，谓之中制，中士服之。身长三其茎长，重五锊，谓之下制，下士服之。(上制长三尺，重三斤十二两；中制长二尺，五寸，重二斤十四两三分；下制长二尺，重二斤一两三分，两之一。此今之匕首也。各以其形貌大小带之。此上谓国勇力之士，能用五兵者也。《乐记》：武王克商，裨冕缙笏而虎贲之士，说剑也。)
《史记》曰：燕丹使荆轲刺秦王，预求天下名匕首。赵人徐夫人匕首，取之百金，使工以药淬之。以试人，血濡缕无不立死者。摘秦王不中，见诛。
《汉书》曰：王莽避火宣室，持虞帝匕首。
《东观汉记》曰：邓遵破匈奴，得剑、匕首二三千枚。
《魏志》曰：典韦好节侠。襄邑刘氏与睢阳李礼为雠，韦为报之，怀匕首入杀礼，徐步而去。
《后魏书》曰：叔孙俊字丑归少聪敏。十五内侍左右，以便弓马转猎郎。太宗初，以俊爪牙与磨浑等拾遗左右，迁卫将军，赐爵安城公。朱堤王悦怀刃入禁，欲为大逆，俊觉悦动有异，便引手於悦怀中，得两刃匕首，遂执悦杀之。太宗以俊功重，军国大计，皆委之。
《说苑》曰：秦王以五十里封鄢陵君，鄢陵君辞不受。使唐且谢秦王。秦王怒曰： 尝见天子之怒乎？一怒，伏尸百万，流血千里。 唐且曰： 大王尝闻布衣韦带之士怒乎？一怒，伏尸二人，流血五步。 即案其匕首起曰： 今将是矣！ 王变色长跪曰： 先生就坐，寡人喻矣。秦破韩灭魏，鄢陵独以五十里存者，徒用先生故乎！ 
《零陵先贤传》曰：刘璋请刘备。璋将杨怀数谏备误主人，请璋子祎及怀，酒酣，备见怀佩匕首，备出其匕首谓曰： 将军匕首好，孤亦有，可得观乎？ 怀与之，备得匕首谓怀曰： 汝小子何敢间我兄弟之好邪？ 怀骂言未讫，备斩之。
《典论》曰：昔周鲁之宝赤刀孟劳，楚越称太阿，纯钩。余善击剑，能以短乘长，故选兹良金，命彼国工，精而炼之，至于百辟。其始成也，五色充炉，巨橐自鼓，灵物彷佛，飞鸟翔舞，以为三剑三刀三匕首。因姿定名，以铭其拊，惜乎不遇薛烛青萍也。其三剑：一曰飞景，长四尺二寸；二曰流采，长四尺二寸；三曰华铤，色似彩虹，长四尺二寸。其三刀：一曰灵宝，长四尺二寸，似灵龟；二曰含章，采似丹霞，长四尺四寸；三曰素质，长四尺三寸，刀身而剑铗。其三匕首：一曰清刚，长二尺三寸，光似坚冰；二曰杨文，长二尺一寸，重一斤六两，曜似朝日；三曰龙鳞，状似龙文。
又曰：昔周鲁宝鹿狐之戟，屈卢之矛，狐父之戈，徐氏匕首，凡斯皆上世名器，君子虽文事，必有武备矣。
诸葛亮《教》曰：作部仲匕首五百枚，以给骑士。
《盐铁论》论：荆轲怀数年之谋，事不就者以尺八匕首不足恃也。
《神仙传》曰：有书生姓张，就李仲文学隐术，久无所得，患之。张怀匕首斫之，仲文笑曰： 我宁可杀？ 
《拾遗记》曰：汉太上皇微时，常佩一刀，长三尺，上有名字。虽难识，疑是殷高宗伐鬼方时物也。上皇游丰沛山中，寓居穷谷。里有冶铸，上皇息其傍，问曰： 此铸何器？ 工笑答曰： 天子铸剑，慎勿泄。 上皇谓戏辞，无疑色。工人曰： 今所铸刚砺，制器难成，若得翁腰间佩刀，杂而冶之，即成神器，可以克定天下。昴星为辅，以歼三猾。木衰火盛，此为兴何。 上皇曰： 吾此物为匕首，其利难俦。水断虬龙，陆斩虎豹。魑魅魍魉，莫能逢之。切玉镌金，其刃不卷。 工人曰： 若不得此匕首以和铸，虽欧冶专精，越砺敛锷，终为鄙器。 上皇即解之以投炉中。俄而烟焰冲天，日为之晦。及乎剑成，杀三牲以衅祭。工问上皇曰： 何时得此匕首？ 答曰： 秦昭襄王时，余时行，逢一野人於野，授余云是殷高宗初时物，此世世相传。上有古书字记其年月。 及成剑，工人视之，其铭尚存，叶前疑也。工人即持以授上皇。上皇赐高祖，高祖长佩於身，以歼三猾。天下已定，吕后藏於宝库之中。守藏者见白气如云，出户外如龙蛇。库名曰灵禽藏。及诸吕擅权，白气亦灭。案钩命决，萧何为昴星精，项羽、陈胜、胡亥，为之三猾。
晋张载《匕首铭》曰：先民造制，戒豫为惟谨。匕首之设，应速用近。既不忽备，亦无轻忿。利以形彰，功以道隐。
○铗
《史记》曰：冯谖闻孟尝好客，见之。君置之传舍。五日，弹其剑铗而歌曰： 长铗归来兮，食无鱼！ 迁之幸舍。五日，弹其铗歌曰： 长铗归来兮，出无舆！ 又迁之代舍。五日，又弹其剑铗歌曰： 长铗归来兮，无以为家！ 一出《战国策》。
曹子建诗曰：长铗鸣鞘中。
晋张协《长铗铭》曰：五才并建，金作明威。长铗陆离，弭凶防违。素刃霜厉，溢景横飞。
又《短剑铭》曰：器用名品，诡制殊观，亦有短铗，清晖载烂。昔在光明，戢兵静乱。惟皇宝之，优而弗玩。
左思《吴都赋》曰：毛群以齿角为矛铗。(刘渊林注曰：铗刀身剑锋有长有短也。)
○铍
《说文》曰：铩，铍有镡也。(铍，普皮切。)
《左传·昭二十七年》曰：吴公子光伏甲於窟室而享王。门阶户席，皆王亲也，夹之以铍。羞者荐体，抽剑刺王，铍交於胸。
左思《吴都赋》曰：羽族以嘴距为刀铍。(铍，两刃小刀也。)
