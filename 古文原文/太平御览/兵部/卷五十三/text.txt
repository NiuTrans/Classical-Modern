○胜
《孙子》曰：夫未战而庙算胜者，得算多也；未战而庙算不胜者，得算少也。多算胜，少算不胜，而况无算乎？吾以此观之，胜势见也。(吾以此道观之，是兵无成势，无常形，临时变化，不可预传，故曰：料敌在心，察机在目也。)
又曰：昔之善战者，先为不可胜，以待敌之可胜。不可胜在已，(守备也。)可胜在敌。(自循理以备敌之虚懈。)故战者能为不可胜，不能使敌之必可胜也。
又曰：见胜不过众人之所知，非善之善也。战胜而天下曰善，非善之善也。(交争胜也。太公曰：争胜白刃之中，非良将也。)故举秋毫不为多力，见日月不为明目，闻雷霆不为聪耳。(见易闻也。)古之所谓善战者，胜胜易胜者也。(原微易胜，攻其可胜，不攻其不可胜也。)故善战者之胜也，无智名，无勇攻。(敌兵形未成，胜之无赫赫之功也。)
又曰：善战者立於不败之地，而不失敌之败也。故胜兵先胜而后求战，败兵先战而后求胜。善用兵者修道而保法，故能为胜败之攻。(善胜兵者，先自脩理，为可胜之道，保法度，不失敌之乱败也。)
又曰：胜可知而不可为也。敌虽众可使无斗，故策之而知得失之计，候之而知动静之理，形之而知死生之地，角之而知有馀不足之处。(角，量之也。)故兵形之极至於无形，无形则深渊不能窥也，而智者不能谋也。因形而作胜於众，众不能知也。(因地形而立胜。)人皆知我所以胜之形，而莫知吾所以制胜之形也。(人皆知吾所以胜，莫知吾因敌形制此胜也。)故兵战胜不复，(不量重复。)而应形无穷。(动而应也。)
又曰：故知胜有五：知可战与不可以战者胜；(能料知敌情，审其虚实者胜。)知众寡之用者胜；(言兵之形，有众而不可击寡，或可以弱制强而能变之者胜也。《春秋传》曰：师克在和不在众。)上下同欲者胜；(言君臣和同、勇而欲战者，胜也。故孟子曰：天时不如地利，地利不如人和。)以虞待不虞者胜；(虞，度也。以我有法度之师，击彼无法度之兵。故《春秋传》曰：不备不虞，不可以出师。)将能而君不御者胜。(《司马法》曰：进退惟时，无曰寡人。将既精能，晓练兵势，君能专任，事不从中御也。)此五者，知胜之道。故曰：知己知彼，百战不殆。(审知彼己强弱之势，虽不至百战，实无危殆也。)不知彼而知己，一胜一负；(虽不知敌之形势，恃己能克之者，胜负各半也。)不知彼，不知己，每战必殆。(外不料敌，内不知己，用战必危也。)知地知天，胜乃可全。(知地形之便，知天时孤虚向背晦暝风云之谲诡也。)
《左传》曰：楚屈瑕将盟贰、轸。(贰、轸，二国名也。)郧人军於蒲骚，楚莫敖曰：(莫敖，官名。) 盍请济师？ (盍，何也。何不济益师？)对曰： 师克在和，不在众也。商、周之不敌，君之所闻也。 (武王有乱臣十人，纣有亿兆之众。)莫敖曰： 卜之。 对曰： 卜以决疑，不疑何卜？ 遂败郧师于蒲骚。
又曰：秦伯以璧祈战于河。(注：祷河求胜也。)
《战国策》曰：魏武侯问吴起曰： 兵以何胜？ 曰： 以理为胜。 曰： 不在众乎？ 起曰： 法令不明，赏罚不信，闻鼓不进，闻金不止，虽有百万之师，何益於用？所为理者，居则有礼，动则有威，进不可当，退不可追，前却如节，左右应麾。虽绝成阵，虽散成行，投之无所往，天下莫敢当。 
又曰：韩、魏之君不朝於齐。邹忌为齐相，田忌为将，使田忌伐魏，三战三胜。
又曰：或说齐闵王曰： 臣之所闻战攻之道於师者，虽有百万之军北之堂上，虽孙吴之将擒之户内，千丈之城拔之樽俎之间，百尺之冲折之衽席之上。 
《史记》曰：张仪东说齐王曰： 臣闻之，齐与鲁三战而鲁三胜，国以危亡随其后，虽有胜之名，而有危之实，是何也？齐大鲁小也。 
又曰：魏以太子申为上将军伐齐，过外黄，徐子谓太子曰： 自将攻齐。 太子曰： 胜并富不过有魏。贵不益为王。若战不胜齐，则万世无魏矣。此臣之百战百胜之术也。 
《汉书》曰：广武君谓韩信曰： 成安君有百战百胜之计，一日而失之，军败鄗下，身死泜水上。 
又曰：高祖置酒洛阳南宫。上曰： 吾所以有天下者何？项氏之所以天下者何？ 王陵对曰： 陛下嫚而侮人，项羽仁而敬人。然陛下使人攻城略地，所降下者因以与之，与天下同利也。项羽妒贤疾能，有功者害之，贤者疑之，战胜而不与人功，得地而不与人利，此则所以失天下也。 上曰： 公知其一未知其二，夫运筹策於帷幄之中，决胜於千里之外，吾不如子房；镇国家，抚百姓，给馈饷，不绝粮道，吾不如萧何；连百万之军，战必胜，攻必取，吾不如韩信。三者皆人杰也，吾能用之，此吾所以取天下也。 
《后汉书》曰：河南尹朱隽为董卓陈军事。卓折隽曰： 我百战百胜决於心，卿勿妄说且污我刀。 隽曰： 昔武丁之明犹求箴谏，况如卿者？而欲杜人之口乎？ 卓曰： 戏之耳。 隽曰： 不闻怒言，可以为戏？ 卓谢隽。
又曰：吴汉与公孙术战於广都、成都之间，八战八克，遂军其郭中。
又《光武诏》曰：将军邓禹与朕谋谟帷幄，决胜千里。
《魏志》曰：锺会为镇西将军，假节都督关中诸军事。诏曰： 会所向摧弊，前无强敌，缄制众城，纲运罗送。蜀之豪帅，面缚归命，谋无遗策，举无废攻。凡所降诛，动以万计，全胜独克，有征无战，拓平西夏，方隅清晏。以会为司徒。 会喜之。
又曰：魏国初建，荀攸为尚书令。攸深密有智防，自从太祖征伐，常谋谟帷幄，时人及子弟莫知其所言。
《吴志》曰：魏大司马曹仁将步骑数万向濡须，仁伪欲东攻羡溪；朱桓分兵赴羡溪，仁进军拒濡须，桓闻遣使追羡溪兵，兵未到而仁兵奄至。诸将各惧，桓喻之曰： 凡两军相对，胜负在将，不在众寡。困与诸军共据高城，南临大江，北背山陵，以逸待劳，为主制客。此百战百胜之势。 桓因偃旗鼓，外示虚弱以诱仁。仁果分遣将军王双等乘油船袭中洲。桓身自距军，生获双等送武昌。
《晋书》曰：王浚为平东将军，假节，都督梁、益诸军事，率兵伐吴。浚兵不血刃，攻无坚城，夏口、武昌无相支抗。
又曰：征西将军庾亮以石勒新死，欲移镇石城，为灭贼之渐。事下公卿，蔡谟议曰： 自石勒初起，则季龙为牙爪，百战百胜，遂定中国。 
又曰：嵇绍，字延祖。初为侍中，从驾至汤阴。绍之行也，侍中秦准谓曰： 今日向难，卿有佳马否？ 嵇正容曰： 大驾亲征，以正伐邪，理必有征无战。若皇舆失守，臣节有在，骏马何为！ 闻者莫不叹息。
《汉晋春秋》曰：诸葛亮至南中，所在战捷。闻孟获者，为胡、汉所服，募生致之。既得，使观于营阵之间。问曰： 此军何如？ 获曰： 向者不知虚实，故败。知定易胜耳。 亮纵使更战，七纵七擒。
《傅巽别传》曰：卫臻领举傅选为骥州刺史。文帝曰： 巽，吾腹心臣也，不妨与其筹算帷幄之中，决胜千里之外。不可授以远任。 
萧方等《三十国春秋》曰：西京从军中郎将张顗言于凉王曰： 太祖以天挺神姿，应桓文之运，流漂万里，于西夏所推平索嗣，兵不血刃，取酒泉有易俯拾，为殿下开创崇规，贻厥孙谋者也。 
又曰：秦王坚下书曰： 吴人敢恃江山，僣称大号，轻率犬羊，屡窥王境，朕将巡狩省方，登会稽而朝诸侯，复禹绩而定九州。今王师所临，必有征无战，伐国存主，义同一体。 
又曰：夏王勃勃，自号贞兴元年。夏，刻石都南，颂其功曰： 我皇诞命世之期，应天纵之德，仰协时来，俯从民望。属奸豪鼎峙之际，群凶岳立之秋，故运筹命将，举无遗策，亲御六戎，即有征无战，五稔之间而治风宏阐矣。 
《春秋齐后语》曰：邹忌与田忌不相善，公孙阅谓邹忌曰： 何不令人操十金卜于市？曰： 我田忌之人也，三战三胜，声威天下，欲为大事亦吉乎？ 卜者出，因令人捕之，验其辞於王之所。 邹忌从之，田忌惧，无以自白。遂以其徒袭攻临淄，欲杀邹忌，不胜而奔。
《梁后略》曰：君子普通之末，边疆告惊，寇虏烽煽，击柝相闻，上皇乃运筹帷中，迈曹王之远略，决胜千里，超光武之悬谋。故能师不疲劳，献捷相系。
《老子》曰：善胜敌者不争。
又曰：战胜则以丧礼处之。
《管子》曰：天时地利，其数多少，其要必出於计数。故凡攻伐之为道也，计必先定於内，然后兵出乎境。计未定内而出兵，是则战之自毁也。故不明敌人之攻不能加也，(不能加兵。)不明敌人之积不能约也，(不能约誓。)不明敌人之士不先阵也。是故以众击寡，以理击乱，以富击贫，以能击不能，以教卒练士击欧众白徒，故百战百胜也。
《孙卿子》曰：舜伐有苗，禹伐共工，汤伐有夏，文王伐崇，武王伐纣，远方慕义，兵不血刃。
《墨子》曰：墨子为守，使公输般服而不肯以兵知，(墨子虽善为兵，而不肯以知兵闻也。)善持胜者，以强为弱。故老子曰： 道冲而用之，有弗盈也。 
邓析子曰：百战百胜，黄帝之师也。
《韩诗外传》曰：孔子叹平仲，云： 身不出樽俎之门，而折冲千里之外。 (注云：冲，冲车也。谓敌人设此以临城，大臣谋干庙堂，遥以折之。)
《古司马兵法》曰：大捷不赏，上下皆不伐善，(捷，胜也。一军皆胜上下均不取功也。)上苟不伐善，则不骄矣；下苟不伐善，则不差矣！上下不伐善若此，让之至也。大败不诛，上下皆以不善在已也。(败者，负也。一军奔北，人皆有罪，故不诛上下俱过。)上苟以不善在已，必悔其上过；下苟以不善在已，必远其罪。上下分恶若此，让之至也。
又曰：凡战，以力久，以气胜；(有力者，任重则可久，可久即可怠。)以固久，以危胜；(营垒次舍器械具备，行阵坚守可以久也，乘危乃以死易生，战攻之心定矣。)本心固，新气胜。(无畏疑，心本坚固，养而不劳，故能制胜。)以甲固，以兵胜。(甲以卫刀矢，兵以斩获敌，甲坚则固，兵利则胜也。)凡车以密固，徒以坐固，(车卒众则密阵，步卒众则坐阵。)以重固，以轻胜。(车步兼也，以重卒持竖，以轻卒攻取，故胜也。)
《吕氏春秋》曰：凡兵也者，贵其因也。因也者，因敌之险以为己固，因敌之谋以为己事，能审因而加胜，则不可穷矣。不可穷之谓神，神则能而不可胜矣。夫兵不贵胜而贵不可胜。不可胜在已，可胜在彼。圣人必在已者不在彼。故执不可胜之术以遇不胜之敌，若此者则兵无失矣。
又曰：赵襄子攻翟，胜。左人、中人，使者使谒之。(下左人、中人城。今卢奴西山中有二城也。)襄子方食抟饭，有忧色。左右曰： 一朝而下两城，此人之所喜，今君有忧色，何也？ 襄子曰： 江河之大也，(大，长也。)不过三日，焱风暴雨，日中不须臾。今赵氏之德行无所积，又一朝而两城下，亡其及我乎？ 孔子闻之，曰： 赵氏其昌乎？ 夫忧所以为昌也，喜所以为亡也；胜非其难者也，持之其难。昔贤主以此持胜，故其福及后世。齐、荆、吴、越皆尝胜矣，而卒取亡，不达乎持胜也。惟有道之主能持胜。
《淮南子》曰：文王知而好问，故圣；武王勇而好问，故胜。夫乘众人之智则无不任也，用众人之力则无不胜也。
《三辅故事》云：娄敬为陇西太守，过洛阳见刘晔曰： 臣之策，能不血刃，坐羁匈奴头着陛下前。 
《卫公兵法》曰：夫决胜之策者，在乎察将之才能，审敌之强弱，料地之形势，观时之宜利。先胜而后战，守地不失，是谓必胜之道也。若上骄下怨，可离而间；营久卒疲，可掩而袭；昧去迷就，士众猜嫌，可振而走；重进轻退，遇逢险阻，可邀而取。若敌人旌旗屡动，士马数顾，其卒或纵或横，其吏或行或止，追北恐不利，见利恐不获，涉长途而未息，入险地而不疑，劲风剧寒，剖冰济水，烈景炎热，倍道兼行，阵而未定，舍而未毕，若此之势，乘而击之，此所谓天赞我也，岂有不胜乎？
《张协诗》曰：畴昔怀微志，帷幕窃所经。何必操干戈，堂上有奇兵。
陆士衡《辩正论》曰：攻无坚城之将，战无交锋之虏。
又曰：由是二邦之将，丧气挫锋，势衄财匮，而吴宛然坐乘其弊。
