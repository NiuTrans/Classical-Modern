○征应
《汉书》曰：贰师将军李广利被围水绝，广利拔刀刺山，飞泉涌出。
又曰：王莽出军，祖都门外，天雨沾衣，长老叹曰： 是谓泣军。 
王隐《晋书》曰：咸康元年，督护王随领三千人讨宁州贼，三角皆裂，军人恶之。随曰： 裂者破也，当破贼而不得土地也。 到西平郡界，两道讨贼，贼守马羡奔走，民皆归降。
《晋书·桓温传》云：郭璞为谶曰： 有人姓李，儿传征战。譬如车轴，脱作在一面。 儿者，子也。李去子木存，车去轴为亘，合成桓字也。
又曰：成都王颖师次朝歌，每夜矛戟有光若火，其垒井中皆有龙象，前军大败。
又曰：时有童谣云： 阿童复阿童，衔刀浮渡江。不畏岸上虎，但畏水中龙。 会益州刺史王濬，小字阿童，表请加龙骧将军，令造舟楫。
又曰：谢艾出师振武，夜有二枭鸣于牙。艾曰： 六博得枭者胜，今枭鸣牙中，克敌之兆。 果胜之。
又曰：王澄为荆州，时京师危逼，澄率众军将赴国难，而飘风折其节柱。会王如寇襄阳，澄前锋至宜城，为如党严嶷所获。
又《载记》曰：吕光伐西域，进及流沙三百馀里，无水，将士失色。光曰： 吾闻李广利精诚玄感，飞泉涌出，吾等岂独无感致乎！皇天必有济，诸君不足忧也。 俄而大雨，平地三尺。
又曰：石勒拒刘曜，勒统步骑四万赴金墉，济自大堨。先是流澌风猛，军至水泮清和，济毕，流澌大至，勒以为神灵之助也。命曰： 灵昌津。 
《宋书》曰：王仲德初欲南归奔太山，追骑急夜行，忽见前有猛炬之，乘火行百许里，以免。
又曰：元凶弑逆，孝武率众入讨。荆州刺史南谯王义宣、雍州刺史臧质并举义兵。三月乙未，建牙军门。是时多不悉旧仪，有一翁斑白，自称少从武帝征伐，颇悉其事。因使指麾，事毕忽失所在。自冬至春常东北风，连阴不霁，其日牙立之后，风转西南，景色开霁，有紫云阴於牙上。
《北齐书》曰：侯景遣将任约伐湘东王於江陵，陆法和自请征之，至赤沙湖与任约相对，纵大舫于前而逆风不便，法和执白羽以麾，风即返。於是大溃，约逃窜不知所之。
《后周书》曰：太祖既继贺拔岳起事，将刑牲盟誓同奖王室。初，贺拔岳营於河曲，有军吏独行，忽见一老翁鬓眉皓素，谓之曰： 贺拔岳虽复据有此众，然无所成，当有一宇文家从东北来，后必大盛。 言讫不见。此吏恒与所亲言之，至是方验。
《隋书》曰：张祥开皇中，累迁并州司马。仁寿末，汉王谅举兵反，遣其将刘建略地燕赵，至井陉，祥勒兵拒守，建攻之。后纵火烧其郭下。祥见百姓惊骇，其城侧有西王母庙，祥登城望之，再拜涕泣而言曰： 百姓何罪，致此焚烧，神有灵可降雨相救。 言讫，庙上云起，须臾骤雨，其火遂灭。士卒感其至诚，莫不用心。城围月馀，李雄援军至，贼遂退走。
又曰：窦荣定以佐命功拜上柱国、宁州刺史，朱几复为武安侯大将军，寻除泰州总管，赐吴乐一部。突厥沙钵寇边，以为行军元帅。率九总管步骑三万出源州，与虏战於高越原，两相持。其地无水，士卒渴甚，至刺马血而饮，死者十二三。荣定仰天太息。俄而澍雨，军乃复振。于是进击，数挫其锋。沙钵突厥惮之，请盟而去。
《唐书》曰：开元中，降胡叛，敕王晙帅并州兵济河以讨之。睃乃间行倍道，以夜继昼，卷甲舍幕而往。会夜於山中忽遇风雪甚盛，睃恐失期，仰天誓曰： 睃若事君不忠，天讨有罪，明灵所殛，固自当之。而士众何辜，令此艰苦，诚心忠烈，天鉴孔明，当止雪回风，以济戎事。 言讫，风回雪止。时叛者分为两道，睃追及之，杀一千五百馀人，生获一千四百馀人，驼马牛羊甚众。
又曰：初肃宗行至丰宁，南见河天堑之固，欲整军北渡。将诣丰宁，忽大风飞沙砾，数步之间不辨人马。由是回军东趋灵武，风沙顿止，天地廓清。
又曰：肃宗至平源郡，路傍遇一伏兔，命左右索弓箭。因谓左右曰： 吾若破贼，射则中之；不然则否。 一发而毙，左右咸称万岁。
又曰：建中三年，哥舒曜欲攻李希烈於许州，师次颍桥，大电雷而雨，营中震不能言者三四十人。驴马死者有七。曜恶之，乃退。
又曰：田悦为魏王受册之日，其军上有云物稍异。马燧等望而笑曰： 此云无知，乃为贼瑞。 
又曰：田悦称魏王，其营地前二年土长高三尺余。魏州户曹韦稔为士长颂曰：公益土之兆也。
《管子》曰：桓公北征孤竹，未至卑耳溪，十里阘然，止瞠然视，援弓将射，引而未敢发也。谓左右曰： 见前人乎？ 对曰： 不见。 公曰： 寡人见人长尺而人形具焉，冠右，袪衣，马前疾走。寡人其不济乎？ 管仲曰： 袪衣，示前有水也；右，示涉也，至卑耳之溪，从左涉深及冠，从右方深至膝。 已涉，大济。公拜曰： 仲父之圣若此也。 
《山海经》曰：鹿台之山有鸟焉，如雄鸡而人面，名曰： 岛溪 。其鸣自呼，见则有兵。小决之山有兽焉，如猿，白首赤足，见则有兵。能山之穴恒出神人，夏启而冬闭。是穴也，冬启乃必有兵。(郭璞注曰：今邺西北有石鼓鸣乃有兵，即此类。)
《淮南子》曰：人主有伐国之志，邑犬群嗥，雄鸡夜鸣，库兵动而戎马惊。(戎马，兵马也。鸡夜鸣而兵马起，气之感动也。)
《六韬》曰：三军无故，旌旗皆前指，金铎之声扬以清，鞞鼓之音宛而鸣，此得神明之助，大胜之征也。
又曰：纣为无道，武王於是东伐纣。至於河上，雨甚雷疾，王之乘黄振而死，旗旌折阳侯波。周公进曰： 天不祐周矣。意者，君德行未尽，而百姓疾怨，故天降吾祸。 于是太公援罪人而戮之於河，三鼓之，率众而先，以造于殷，天下从之。甲子之日，至于牧野，举师而讨之。纣城备设而不守，亲擒纣，悬其首於白旗。
又曰：武王伐纣，诸侯已至，未知士民何如。太公曰： 天道无亲，今海内陆沉於殷久矣，百姓可与乐成，难与虑始。 伯夷、叔齐曰： 杀一人而有天下，圣人不为。 太公曰： 师渡孟津，六马仰流，赤乌降，白鱼外入，此岂非天非命也？师到〈土每〉(音牧)野，天暴风电，前后不相见，车盖发越，辕衡摧折，旌旄三折，旗帜飞扬者精锐感天也。雨以洗吾兵，雷电应天也。 
《吴越春秋》曰：越王追攻吴兵，欲入胥门。未至六里，望吴南城，见伍子头眉若车轮，目垂光烈，发鬓四张，耀於十数里。大惧，留兵。即日夜半，暴风疾雨，雷电鸣，沙石飞射，疾於弓弩。越军坏败。
桓谭《新论》曰：维四月，太子发上祭于毕下，至孟津之上。此武王已毕三年之丧，欲卒父业。升舟而得鱼，则地应也。奄祭降乌，天应也。二年，闻纣杀比干、囚箕子，太师、少师抱乐器奔周。甲子，日月若连璧，五星若连珠。昧爽，武王朝至于南郊牧野，从天以讨纣，故兵不血刃而定天下。
《三国典略》曰：东魏以平鉴为怀州刺史。鉴乃於轵开道筑城，以防于我。寻而，太祖遣骠骑将军杨扌剽、仪同长孙庆明率兵东伐。是时，新筑之城少粮乏水，众情大惧。南门内有一土井，随汲即竭。鉴乃具衣冠俯井而祝，俄而泉涌，城内皆足。扬水示扌剽，扌剽无功而还。(扌剽，匹眇切。)
又曰：周帝问齐王延宗曰： 邺城若为可取？ 延宗辞曰： 亡国之大夫不可与图存。 强问之，乃曰： 若任城据邺，臣不能知，若今主自守，陛下兵不血刃。 时好事者以为延宗年号德昌，得二日也。及即位至败，果二日。
○神兵
《梁书》曰：先是，旱甚，诏祈蒋帝神求雨，十旬不降。帝怒，命载荻欲焚蒋庙并神景。尔日开朗，欲起火，当神上忽有云如伞，倏忽骤雨如泻，台中宫殿皆自振动。帝惧，驰诏追停，少时还静。自此，帝畏信遂深。自践祚已来，未尝躬自到庙，於是，乃法驾将朝臣修谒。是时，魏军攻围锺离，蒋帝庙报敕必许扶助，既而无雨水长，遂挫敌人，亦神之力焉。凯旋之后，庙中人马脚尽有泥湿，当时并目睹焉。
又曰：王僧辩平郢州，进师寻阳，军人多梦周何二庙神兵曰： 吾已助天子讨贼。 自称征讨大将军，并乘朱航。俄而反曰： 已杀竟。 同梦者数十百焉。
《陈书》曰：高祖讨侯景，军次大雷。军人杜棱梦雷池君周何神，自称征讨大将军，乘朱航，陈甲仗，称下征侯景，须臾便还，云已杀景。
《隋书》曰：汉王谅馀党据晋、绛等等三州未下，诏罗睺行绛、晋、吕三州诸军事，进兵围之，为流矢所中，卒于师，时年六十四。送柩还京，行数里，无故舆马自止，策之不动。有飘风旋绕焉。绛州长史郭雅稽颡祝之曰： 公恨小寇未平耶？寻即除殄，无为恋恨。 於是风静马行，见者莫不悲叹。其年秋七月，子仲隐梦见罗睺曰： 我明日当战。 其灵座所有弓箭刀剑无故自动，若人带持之状。绛州城陷，是其日也。
《唐书》曰：高祖初起，师次霍邑。隋武牙郎将宋老生陈兵拒险，义师不得进，屯军於贾胡堡。会霖雨积旬，馈运不给，高祖患之。忽有白衣人诣军门见曰： 霍山神遣语大唐皇帝，若向霍山邑，当东南傍山取路。八月雨止，我当助尔破之。 高祖初哂之，遣人东南视地，果有微道。高祖笑曰： 此神不欺赵襄子，岂负吾耶？ 时有讹言云突厥将袭太原，又军粮且尽，高祖命旋师，太宗切谏乃止。八月己卯，雨果霁。高祖大悦，以太牢祭霍山。辛巳，引师从傍山道趋霍邑，去城十馀里，有阵云起军北，东西竟天。高祖谓裴寂曰： 云色如此，必当有庆。 
又曰：贞元初，江西都团练使李廉奏，建中四年，鄂州刺史逆贼李希烈之将董侍召率众袭鄂州，顺风纵火，邑屋将焚。臣乃祷於城隍神，倏忽风回火烈，贼溃，遂击破之。连状黄沔三州。请付史官，以答神意。从之。
《三国典略》曰：齐高纬发晋阳，开府薛荣宗尝云能使鬼兵，言于齐主曰： 臣已发遣斛律明月将大兵往， 齐主信之。经介休，见一古冢，荣宗谓舍人元行恭曰： 是谁冢也？ 行恭戏之曰： 郭林宗。  是谁？ 曰： 郭元真父。 荣宗即启云： 臣向见郭林宗从冢出，著大帽，吉莫鞾，摇马鞭问臣：我阿贞来否？ 
又曰：侯景西逼，陆法和率白服子弟顿于安南，乞征任氏，湘东许之。乃召诸蛮子弟八百人，在江津二日，便登舰，大笑曰： 无量兵马。 江陵旧多神祠，俗恒祈祷，自法和军出，无复一验，人以诸神皆行从故也。
又曰：梁临汝侯萧献尝为吴郡太守，与楚庙神交饮至一石，而神亦有酒色，所祷必从。后迁益州刺史，江阳人齐苟儿反，率众攻城，猷乃遥祷请救。将战之日，有田老逢一骑，络铁从东来，问去城几里。曰： 四十。 时已晡，骑举槊曰： 后人来，可令人疾马，欲及日破贼。 俄有数百骑如风，一骑请饮，田老问为谁，曰： 吴兴楚王来救临汝侯。 此时庙中祈祷，无复有验。十馀日后，乃见侍卫土偶泥湿如汗。於是苟儿乃平。
