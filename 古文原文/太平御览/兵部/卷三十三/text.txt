○先锋
《后汉书》曰：祭彤拜辽东太守。至则厉兵马，广斥候。彤有勇力，能贯三百斤弓。虏每犯塞，常为士卒前锋，数破走之。
《东观汉记》曰：贾复以偏将军从上拔邯郸，击青犊，大战，日中，贼阵坚不却。上传召复曰： 吏士饥，且可朝食。 复曰： 先破之，然后食耳。 於是被羽先登，所向皆靡，诸将皆服其勇。
《魏志》曰：张辽字文远，为征东将军。征孙权，被甲战，先陷阵，衔垒入，至麾下。
《晋书·刘牢之传》曰：太元初，谢玄北镇广陵，时符坚方盛，玄召募，牢之与东海何谦、琅琊诸葛侃、乐安高衡、东平刘轨、西河田洛晋陵孙无终等以骁猛应选。玄以牢之为参军，领精锐为前锋，百战百胜，号为 北府兵 ，敌人畏之。
又曰：元兴初，会稽王道子将讨桓玄，诏司马柔之兼侍中，以驺虞幡宣告江荆二州。至姑熟，为玄前锋所害。
又《载记》曰：高句丽及宇文政国等谋灭廆，以分其野。太兴初，三国伐廆，廆曰： 彼军初，其锋甚锐。若逆击之，落其计矣。 
又曰：《吕隆载记》曰： 宜曜劲锋，示其威武。彼以我远来，必决死拒战，可一举而平。 
《宋书》曰：刘怀慎，彭城人也。少谨慎质直。始参高祖镇军车骑将军事，振武军、彭城内史。从征鲜卑，每战必先士卒，及克广固，怀慎率所先登。高祖拒卢循於石头，屡战克捷。
又《张畅传》曰：虏攻彭城南门并放火，畅躬自前战，身先士卒。
《梁书》曰：宋武北伐广固，田子领偏师与龙骧将军孟龙符为前锋。龙符战没，田子力战，破之。
又曰：孟龙符，怀王第三子也。骁勇有胆气，高祖伐广固，以龙符统步骑为前锋。贼数十围统攻之，以众寡不敌，遂见害。追赠青州刺史。
又表曰：龙符投袂义切，前驱效命，擢锋三捷，每为众先。及西剿桓歆，北殄索虏，朝议爵赏，未及施行，会臣北伐，复统前旅，临朐之战，气冠三军。于时逆徒实繁，控弦掩泽，龙符匹马电跃，所向摧靡，奋戈深入，知死不吝。
《后周书》曰：高祖东伐齐，王宪率所部先向晋州。明日，诸军总集，稍逼城下；齐人亦大出兵，阵於营南。高祖召宪，驰往观之，宪返命曰： 易与耳，请破而后食。 帝悦曰： 如汝所言，吾无忧矣。 内史柳昂私谓宪曰： 贼亦不少，王安得轻之？ 宪曰： 宪受委前锋，情兼家国，扫此逋寇，事等摧枯。商周之事，公所知也。贼虽众，其如我何？ 既而诸军俱进，应时大溃，其夜齐主遁走。宪轻骑追之。
又曰：李弼背侯莫陈悦以秦州归国。太祖谓弼曰： 公与吾同心，天下不足平。 破悦，得金宝奴婢，悉以好者赐之，拜秦州刺史。从太祖平窦泰，先锋陷敌，太祖以所乘骓赐之，及泰所着弁甲亦赐之。
《唐书》曰：太宗击王世充，选千余骑为奇兵，皆皂衣玄甲，分为左右队。建大旂，令骑将秦叔宝、程咬金、尉迟敬德、翟长孙等分统之。每临冠，太宗躬被玄甲，先锋率之，候机而进，所向摧殄，常以少击众，贼徒气慑。
○殿
《广雅·释诂》曰：殿，后也。
《桂苑》曰：殿，镇也。军后也。
《开元文字》曰：乐只君子，殿天子之邦，谓镇也。孟之反不伐，奔而殿，言在军后也。前曰启，后曰殿。
《左传》曰：公与石祁子玦，与宁庄子矢，使守，曰： 以此赞国，择利而为之。 与夫人绣衣，曰： 听於二子。 渠孔御戍，子伯为右，黄夷前驱，孔婴齐殿。
又曰：十一月丁卯朔，入平阴，遂从齐师。夙沙卫连大车以塞隧而殿。殖绰、郭最曰： 子殿国师，齐之辱也。子姑先乎！ 乃代之殿。
又曰：子仪之乱，析公奔晋，晋人寘诸戎车之殿，以为谋主。殿，后军也。
又曰：公侵齐，门于阳州。颜息射人中眉，退曰： 我无勇。吾志其目也。 师退，冉猛伪伤足而先。其兄会乃呼曰： 猛也殿。 
又曰：处父曰： 然则乱也，必及於子，先备诸。 与孟孙以壬辰为期。阳虎前驱，林楚御桓子，虞人以铍楯夹之，阳越殿。 (越，阳虎从弟也。)
又曰：侯犯止之，曰： 谋免我乎？ 侯犯请行，许之。驷赤先如宿，侯犯殿。
又曰：夏，卫公孟彄伐曹，克郊。还，滑罗殿。(罗，卫大夫。)
又曰：追郑师，姚般、公孙林殿而射，前列多死。
又曰：宋公伐曹，将还，褚师子肥殿。曹人诟之，不行。(子肥，宋大夫。)
又曰：陈瓘陈庄涉泗。孟之侧后入以为殿。(之侧，孟氏族，字反也。)
《论语》曰：孟之反不伐，奔而殿，将入门，策其马，曰： 非敢后也，马不进也。 
《史记·绛侯世家》曰：周勃，沛人也。高祖之为沛公初起，勃以中涓从攻胡陵。勃击章邯车骑，殿。(如淳注曰：殿不进。吕瓒云：在军后曰殿也。)
《后汉书》曰：岑彭围隗嚣於西城。嚣将行巡，周宗将蜀救兵到，嚣得出还冀。汉军食尽，烧辎重，引兵下陇，延、弇亦相随而退。嚣出兵尾击诸营，彭殿为后拒。(尾，谓尾其后也。凡军在前曰启，在后曰殿。)
《后周书》曰：高祖伐齐还，以齐王宪为后拒。齐主自率众来追，至於高梁桥。宪以精骑二千，阻水为阵。齐领军段畅直进至桥。隔水招畅与语，语毕，宪问畅曰： 若何姓名？ 畅曰： 领军段畅也。公复为谁？ 宪曰： 我虞候大都督耳。 畅曰： 观公言语，不是凡人，今日相见，何用隐其名位？ 陈王纯、梁公侯莫陈苪、内史王谊等并在宪侧。畅固问不已。宪乃曰 我天子太弟齐王也。 指陈王已下，并以名位告之。畅鞭马而去，宪即命旋军，而齐人遽追之，戈甲甚锐。宪与开府宇文忻各统精兵百骑为殿以拒之，斩其骁将贺兰豹子、出褥瑰等百馀人，齐众乃退。
又曰：杨宽从天穆引军趣成皋，令宽与尔朱兆为后拒。寻以众议不可，乃回赴石济。宽夜行失道，后期。诸将咸言： 宽少与北海周旋，今不来矣。 天穆答曰： 杨宽非轻於去就者也，其所逗留，必有他故。吾当与诸若保明之。 语讫，候骑白宽至。天穆抚髀而笑曰： 吾固知其必来。 遽出帐迎之，握其手曰： 是所望也。 
《唐书》曰：胡贼掠宜君，令窦轨讨之。初，不利，轨斩其部将十四人，拔队中小帅以代之。轨率数百骑殿於后，令众曰： 闻鼓声有不进者，自后斩之。 既鼓，士卒争进击贼，破之，斩首千馀级，虏男女二万馀口。
○乡导
《孙子》曰：不用乡导者，不得地利。(不任彼乡人而导军者则不能得道路之便利。)先知迂直之计者胜，此军争之法也。
《卫公兵法》曰：凡是贼徒，好相掩袭，须择敢勇之夫，选明察之士，兼使乡导，潜历山原，密其声、晦其迹。或刻为兽蹄，而履於中途；或上冠微禽，而幽伏於丛薄。然后倾耳以遥听，竦目而深视，专智以度事机，注心而候气色。见水痕则可以测敌济之早晚，观树动则可以辨来寇之驰驱也。故烟火莫若谨而审，旌帜莫若齐而一，爵赏必重而不欺，刑戮必严而不舍。知敌之动静而我必有其备，彼之去就而我岂不保其全哉。(必须先觇敌国道路远近，水潦山林，谿谷险阨，城邑大小，沟渠深浅，蓄积多少，兵革之数，豪杰姓名，审而知之，用兵之要也。)
○伏兵
《易》曰：伏戎于莽，三岁不兴。
《左传》曰：北戎侵郑，郑伯患之。曰： 彼徒我车，惧其侵轶我也。 (徒，步兵也。轶，突也。)公子突曰： 使勇而无刚者尝寇，而速去之。(尝，试也。勇则能往，无其刚不耻退也。)君为三覆以待之。(覆，伏兵也。)戎轻而不整，贪而无亲，胜不相让，败不相救。先者见获，后必务进，进而遇覆必速奔，后者弗救，则无继矣。乃可以逞。 从之。戎人之前遇覆者奔。郑将祝聃逐之。衷戎师，前后击之，尽殪。(为三部伏兵。祝聃帅勇而无刚者先犯之，戎而速奔以遇三伏兵，至后伏兵，伏兵起，戎还走，祝聃返，遂逐之。戎前后及中三处受敌，故曰：衷戎师，殪死。衷，丁仲切。)
又曰：吴侵楚，楚将养由基奔命，楚司马子庚以师继之。养由基曰： 吴乘我丧，谓我不能师也，必易我而不戒。(戒备。)子为三覆以待我，我请诱之。 子庚从之。战于庸浦，(庸浦，楚地。)大败吴师。
又曰：秋九月，晋侯饮赵盾酒，伏兵甲将攻之。其右提弥明知之，(右，军右也。)趋登曰： 臣将侍宴，过三爵，非礼也。 遂扶跣以下，公嗾獒焉。明搏而杀之。斗且出，提弥死之。
又曰：卫侯在平寿，(平寿，卫下邑。)公孟有事於盖获之门外，(有事，祭也。盖获，卫郭门也。)齐氏惟於门外而伏甲焉。
《后汉书》曰：冯异招集诸营保数万人，与贼约期会战。使壮士变服与赤眉同，伏於道侧。旦日，赤眉使万人攻异前部，异裁出兵以救之。(裁，小出兵，所示弱也。)贼见势弱，遂悉众攻异，乃纵兵大战。日昃，贼气衰，伏兵卒起，衣服相乱，赤眉不复识别，众遂惊溃。追击，大破於崤底，降男女八万人。
《通典》曰：后汉末，荆川牧刘表遣刘备北侵至邺，曹公遣将李典夏侯惇距之。备一旦烧屯去，惇率诸军追击之。典曰： 贼无故退，疑必有伏，南道窄狭，草木深，不可追也。 惇不听，与将于禁追之。典与惇等果入贼伏衷，战不利。典往救，备救至乃退。
又曰：后汉末，吕布从东缗与陈宫将万馀人来与曹公战。时兵皆出取麦，在者不数千人，屯营不固，曹公乃令妇人守陈，悉将兵距之。屯西有大堤，其南树木幽深，布疑有伏，乃相谓曰： 曹操多诈，勿入伏中。 引军南七十馀里。明日复来，曹公隐兵堤里，出半兵堤外，布益进，乃令轻兵挑战。既合，伏兵乘堤，步卒并进，遂大破之。
《晋书》曰：镇南将军杜元凯伐吴乐乡城，晋牙门管定、周旨等伏兵乐乡城外。吴都督孙歆先遣车出拒晋将王浚於上流，大败而还。旨等发伏兵，随歆军入，歆不觉，直至帐下虏歆。於是进逼江陵。吴都督将伍延伪请降而列兵登陴，晋师攻克之。
《十六国春秋》曰：后晋石季龙攻晋将刘演于廪丘，晋将邵续使文鸯救演，季龙退止卢关津以避之。文鸯弗能进，屯于景亭。兖川豪右张平等起兵救演。季龙夜弃营，设伏于外，扬声将归河北，张平以为信然，入于空营。季龙回击，败之，遂陷廪丘。
又曰：夏赫连勃勃进屯依力川，后秦姚兴来伐，至三城。勃勃率骑御之，兴遣其将姚文宗拒战。勃勃伪退，设伏以待之，兴将姚榆生等追之，伏兵夹击，皆擒之。
《北齐书》曰：段韶与右丞相斛律光率师伐后周。五月，攻服秦城。周人於姚襄城南更起城镇，东接定阳，又作深堑，断绝行道。韶乃密抽壮士，从袭之。又遣潜渡河，告姚襄城中，令内外相应，度者千有馀人，周人始觉。於是合战，大破之，诸将咸欲攻其新城。韶曰： 此城一面阻河，三面地险，不可攻，纵令得之，一城地耳。不如更作一城壅其要路，破服秦城，并加以图定阳，计之长者。 将士咸以为然。遂围定阳，其城主杨范固守不下。韶登山以观城势，乃纵兵急攻之。七月，屠其外城，韶谓光曰： 此城三面重涧险阻，并无走路，惟虑东南一处耳。贼若突围，必从此出，但简精兵专守，自是成擒。 光乃令壮士千馀人设伏於东涧口，其夜果如所策，贼遂出城，伏兵击之，大溃，范等面缚，尽获其众。
《后魏书》曰：万俟丑奴作乱关中，魏将贺拔岳率兵讨之。岳以轻骑八百北渡渭，杀略其民以挑之，丑奴大将尉迟菩萨。菩萨果率步骑三万至渭北。岳以轻骑数十与菩萨隔水交言，岳称扬国威，菩萨自言强盛，往复数返。时已逼暮，於是各还兵。岳密於渭南傍水分精骑数四十、五十、为一处，随地形便置之。明日，自将百馀骑，隔水与贼相见。岳渐前进，先所置骑随岳而集。骑既渐增，贼不复测其多少。行二十许里，至水浅可济之处，岳便骑马东出，以东奔遁。贼谓岳走，乃弃步兵，南渡渭水，轻骑追岳。岳东进十馀里，依横冈设伏待之。贼以路险不得齐进，前后继至，半度冈东。岳乃回与贼战，身先士卒，急击之，贼便退走。岳号令所部，贼下马者皆不听杀。贼顾见之，便悉投马。俄而虏获三千人，马亦无遗。遂擒菩萨，乃度渭北，降步卒万馀。
《隋书》曰：炀帝征吐谷浑，至覆袁川。时吐谷浑王无数骑而遁，其名王诈为浑主，保车我真山，帝令将张定和率师击之。定和既与贼相遇，轻其众少，呼之命降，贼不肯。定和不被甲，挺身登山，贼伏兵於岩石之下，发矢中之而毙。
《唐书》曰：武德中，太宗围王世充於东都，窦建德自河北率兵十二万来救。太宗自率骑二千五百、步卒千人趣武牢。四月，建德自荥阳西上，筑垒於板渚，太宗以五百骑出槊牢东二十馀里，将挑战，先伏李勣、程咬金、秦叔宝等，令尉迟敬德执槊造建德垒下，大呼致师，贼众大惊扰，出兵数千骑。太宗逡巡渐却，遂引以入伏内。李勣等奋击，大破之，获其大将殷秋、石瓒，斩首数百级。
又曰：罗士信仕王世充，率千馀人奔於穀州。高祖以为新安道行军总管，使围世充。士信进居前锋，退居后殿，凡所虏获悉分士卒，以此为常，身未曾自取。人有功者，解衣下马而赏之。然持兵严暴，有不用命者，无问亲友，必皆斩决。由是下不附而畏之。及大军至洛阳，士信以兵围世充千金堡，其中人大骂之。士信怒，夜遣百馀人将婴儿数十从南而来，至於堡下，诈言 从东都来投罗总管 也。因命婴儿啼噪，既而阳惊曰： 此千金堡，吾辈错矣！ 忽然而去。堡中谓是东都逃人，遽出兵追之。士信伏五千人於路侧，候其开门而奋击，遂破之，杀无遗类也。
又曰：武德中，菀君璋及突厥吐屯设末攻马邑，高蒲政设三伏以待之。突厥至城下，伏兵发，大破之，斩首二百馀级，以满政为朔州总管，曲赦马邑。
又曰：王君廓从大军讨下别轘辕、罗山二县，王世充遣将魏隐率兵拒之。君廓撤营伪遁，设伏以待之。隐纵兵疾进，发伏，破之。
又曰：太宗初为右元帅，总兵十万徇东都。军屯西苑，营於三王陵，自三月而旋。俄而隋将段达率万馀人自后而至，太宗发伏以击之，贼师大败，亲自追奔至金城下，斩四十馀级。
又曰：王君廓亡命，聚徒数千人，转掠长平，进逼夏县。河东郡丞丁荣以兵拒之，又遣使慰谕。君廓见其使谬为恭敬，称欲归首。荣心轻之，于是曜兵登山下十馀里。君廓悉匿其众于山谷中，荣无所见，引兵而退，才至山下，君廓追击，大破之。
《吴越春秋》曰：公子光伏甲于私室中，具酒，而王僚乃被棠夷之甲三重，使兵卫陈于道。专诸置鱼腹而进之，刺王僚，贯脾达背，王僚立死。
《世说》曰：桓玄伏甲设馔，广延朝士，因此欲诛谢安、王坦之。王甚遽，问谢，谢之宽容，愈表于貌，望阶趣席，方作洛生咏，讽 浩浩洪流 。桓惮其旷远，乃起解兵。王、谢旧齐名，于此始别优劣。
