○抚士下
《唐书》曰：太宗征辽，车驾次辽泽下，诏曰： 日者隋师渡辽，时非天赞，从军士卒骸骨相望，遍於原野，良可哀叹。掩骼之义，仰惟先典，其令并收葬之。 
又曰：建中二年，田悦攻临洺。守将张伾以军士连战已苦，府藏已竭，私产亦罄而赏之不赒，乃饰其爱女出示於众，曰： 室家所有一女而已，请估而给焉。 军中感之，曰： 愿以一死斗，不敢言赏。 遂大破之。
又曰：马燧既败田悦，以功加右仆射。先战，燧誓於军中，战胜请以家财行赏。既战，尽其私积以颁将士。上闻而嘉之，乃诏度支出钱五万贯行赏，还其家财。寻加魏博招讨使。
又曰：李晟以神策军讨朱泚。时神策军家族多陷於泚，晟家妻子仅百口亦同陷泚，左右或有言者，晟曰： 乘舆何在？而敢言乎？ 泚又间日使人至晟军，则晟小吏王无忌之婿也。因无忌以谒晟，且曰： 公家无恙，城中有书问。 以此诱晟，晟怒曰： 尔敢为贼传命耶？ 立斩之。时转输不至，盛夏军士或衣裘褐，晟必同劳苦，每以大义奋激，士皆涕流感悦，卒无离叛者。於是军士皆角力、驰骑、超逾为戏，晟知可用。
又曰：德宗在梁州，山南地偏，及夏尤热，将士未给春服，上亦御裌服以视朝。左右请御衫，上曰： 将士从我者冬服未易，我岂可独衣衫乎？ 将士闻之，无不感涕。至五月，诸道财赋稍至，先令给将士衣服，而后御衫。
又曰：李光颜为陈许节度使，会讨吴元济，诏光颜以本军独当一面。光颜性忠义，善抚养士卒，士卒乐为用，每战甚苦。及贼将邓怀金以郾城兵三千人降，光颜益坚平贼之志。时韩弘为汴师，骄矜倔强，常恃贼势索朝廷姑息，且恶光颜力战，阴图挠屈，计无所施。遂举大梁城求得一美妇人，教以歌舞弦管六博之艺，饰之以珠翠金玉衣服之具，计费凡数百万，命使者送遗光颜，冀光颜一见悦惑而怠於军政也。使者即赍书先造光颜战垒，曰： 本使令公德公私爱，忧公暴露，欲进一妓，以慰公征役之思，谨以候命。 光颜曰： 今日已暮，明旦纳焉。 诘朝，光颜乃大宴军士，三军咸集，命使者进妓。妓至，则容止端丽，殆非人间所有，一座皆惊。光颜乃於座上谓来使曰： 令公怜光颜离家室久，舍美妓见赠，诚有以荷德也。然光颜受国恩深，誓不与逆贼同生日月下。今战卒数万，皆弃妻子，蹈白刃，光颜奈何独以女色为乐？ 言讫，涕泣呜咽。堂下兵十数万，皆感激流涕。乃厚以缣帛酬来使，俾令领其妓自席上而回，仍谓使者曰： 为光颜多谢令公。光颜事君许国之心，死无贰矣！ 明日遂大战，兵士无不一当百。终殄蔡孽，光颜功最居多。
又曰：令狐楚为汴州刺史。汴军素骄，累逐主帅，前使韩弘兄弟，率以峻法绳之，人皆偷生，未能革志。楚长於抚理，前镇河阳，代乌重胤；重胤移镇沧州，以河阳军三千人为牙卒，咸不愿从，中路叛归，又不敢归州，聚於境上。楚初赴任，闻之，乃疾驱赴怀州，溃卒亦至，楚单骑喻之，咸令櫜弓解甲，用为前驱，卒不敢乱。及莅汴州，解其酷法，以仁惠为治，去其太甚，军民感悦，翕然从化，后竟为善地。
又曰：柳公绰镇鄂州时，吴元济叛，公绰请讨之。鄂军既在行营，公绰时令左右省问其家。如疾病、养生、送死，必厚廪给之。军士之妻冶容不谨者，沉之於江。行卒相感曰： 中丞为我辈知家事，何以报效？ 故鄂人战每克捷。
又曰：郑从谠为北都留守。旧府城都虞侯张彦球者，前帅令率兵三千，逐沙陀於百井，中路而还，纵兵破钥，杀故帅康传圭。及从谠至，搜索其魁诛之。知彦球善有方略，召之开喻，坦然无疑，悉以兵柄委之。
又曰：乌重胤为长帅，赤心奉上，能与下同甘苦，所至立功，未尝矜伐。而善待寮佐，体分周密，曲尽礼敬，故当时名士咸愿依焉。殁数日，有军士二十馀人，皆割股肉以祭重胤。古之良将，无以加也。
《三国典略》曰：北齐斛律光虽居大将，未尝戮人。军士未安，终不入幕。寒不服裘，夏不操扇。所得果糒，遍分麾下。号令不过数句，言皆切要。每战居险，为士卒先。有士卒中蛊，亲尝其唾，三军感之，乐为致命。
《战国策》曰：魏以吴起为将，与士卒最下者同衣食。卧不设席，行不骑乘。亲赢粮与士分劳。卒有病疽者，吴起为吮。(疽，七余反。)卒母闻而哭之。或谓之曰： 母子卒也，而将军自吮其疽，何哭矣？ 母曰： 非然也。往年吴公吮其父，父战不旋踵，遂死於敌。今又吮此子，妾不知其所死处矣。是以哭之。 於是击秦，拔其五城。
《吕氏春秋》曰：勾践苦会稽之耻，欲深得民心，必致死於吴。有酒流之江，与人同；有甘肥，不分不敢食。
又曰：昔秦缪公乘马而车为败，右服失而野人取之。(四马车，两马在中为服。《诗》曰： 两服上襄 ，两在边为骖。)缪公自往求焉，见野人方将食之於岐山之阳。缪公笑曰：食骏马之肉，不还饮酒，余恐其伤汝也！ 于是遍饮而去之。处一年，为韩原之战，晋人已环缪公之车矣。晋梁由靡已扣缪公之左骖矣。(扣，持。)晋惠公之右路石奋投而击缪公，其甲之抎者已六札矣。(抎者配陨也，文有所失也。)野人之尝食马肉者三百有馀人，毕力为缪公疾斗於车下，遂大克晋，反获惠公以归。此《诗》所谓 君子正以行德爱人则宽以尽其力。 人主胡可不务行德爱人，行德爱人则民亲其上，皆乐为其君死。
《符子》曰：秦穆公伐晋，及河，将劳师，而醪惟饮一锺。蹇叔曰： 一米可投河而酿也。 穆公乃以一醪投河，三军醉矣。
《三略》曰：夫将之为帅者，必同滋味，共安危。人有遗一箪之醪者，使投诸河，令士众向流而挹之。夫一箪之醪不能味一河，然而三军之士思为之死者何也？以滋味及已也。
又曰：用兵之要，在於崇礼而重禄。(崇，高也。禄，廪食也。)崇礼则贤士至，重禄则戎士轻死。(贤士至谓若燕礼郭隗而乐毅之徒鳞集也。故曰：重赏之下，必有死夫。)
又曰：良将之统军也，恕已活人，推惠施恩，力士日亲，战如风发，攻如河决。
《淮南子》曰：古之善将者，必以其身先之。暑不张盖，寒不被裘，所以均寒暑也。阴阳不乘，上陵必下，所以齐劳佚也。军食熟然后敢食，军井通然后敢饮，所以同饥渴也。合战必立矢射之，所及以其安危也。故良将之用兵也，常以积德击积怨，以积爱击积憎，何故而不胜？主之所求於民者二：求民为之劳也，欲民为之死也。民之所望於主者三：饥者能食之，劳者能息之，有功者能德之。民已偿其二责而失其三望，国虽大，兵犹且弱也。
又曰：苦者必得其乐，劳者必得其利，斩首之功必全，死事之后必赏。(死事，以军事死，赏其后子孙也。)四者既信於民矣，主虽射云中之鸟，而钓深渊之鱼，弹琴瑟，声钟竽，敦六博，(郭，致也。)投高塞，兵犹且强，令犹且行也。是故上足仰则下可用也，德足慕则威可立也。
又曰：上视下如子，则下事上如父；上视下如弟，则下事上如兄。夫上视下如子，则必王四海；下事上如父，则必正天下。上视下如弟，则不难为之死；下事上如兄，则不难为之亡。是故父子兄弟之寇不可与斗者，积恩先施也。故四马不调，造父不能以致远；弓矢不调，羿不能以必中；君臣乖心，则孙子不能以应敌。(孙子名武，吴王阖闾之将也。)是故内修其政以积其德，外塞其丑以服其威，察其劳佚以知其饱饥。故战日有期，视死若归。故将必与卒同甘苦共饥寒，故其死可得而尽也。
《说苑》曰：楚庄王赐群臣酒多，灯烛灭，乃有人引美人衣者。美人援绝其冠缨，告王曰： 今者烛灭，有引妾衣者，妾援得其冠缨持之，趣火来，上视绝缨者。 曰： 赐人酒使醉，失礼，奈何欲显妇人之节而辱士乎？ 乃命左右曰： 今日与寡人饮，不绝冠缨者不欢。 群臣百有馀人，皆绝去其冠缨，而上火，卒尽欢而罢。居二年。晋与楚战。有一臣常在前，五合五获首，却敌，卒得胜之。庄王怪而问曰： 寡人德薄，又未尝异子，子何故出死不疑如是？ 对曰： 臣当死。往者醉失礼，王隐忍不暴加诛也。臣终不敢以荫蔽之德而不显报王也，常愿肝脑涂地用颈血溅敌久矣。臣乃夜绝缨者也。 遂斥晋军，楚得以强。此有阴德者，必有阳报也。
又曰：平原君既归赵，楚使申君将兵救赵。魏信陵君亦矫夺晋鄙军往救赵。未至，秦急围邯郸，邯郸急且降，平原君患之甚。邯郸传舍吏子李谈谓平原君曰： 君不忧赵亡乎？ 平原君曰： 赵亡即胜虏，何为不忧？ 李谈曰： 邯郸之民炊骨易子而食之，可谓至困；而君之后宫百数，妇妾荷绮縠，厨粮馀粱肉；士民兵尽，或剡木为矛戟，而君之器物锺磬自恣。若使秦破赵，君安得有此？使赵而全，君何患无有？君诚能令夫人以下遍于士卒间，分功作之，家所有尽散以飨士，方其危苦时易患耳。 於是平原君如其计，而勇敢之士三千人皆出死。因从李谈赴秦军，秦军却三十里。亦会楚魏救至，秦军遂罢。李谈死，封其父为侯。
《列女传》曰：楚子反攻秦军，绝粮，使人请於王，因问其母，母问使者曰： 士卒无恙乎？ 使者曰： 士卒分菽粒而食之。 又问曰： 将军无恙乎？ 对曰： 将军朝夕刍豢黍粱。 子反破秦军而归，母闭门不内，使数之，曰： 子不闻越王勾践之伐吴耶？客有献醇酒一器者，王使人注上流，使卒饮下流，味不加喙，而士卒战自五也。异日，又有献一囊糒，王又使以赐军士，分而食之，甘不逾嗌，而战自十也。今士卒分菽粒而食之，子独朝夕刍豢，何也？ 
