○败
《易》曰：投戈散地，六亲不相能保。
《礼记》曰：谋人之军，败则死之。
又曰：鲁庄公及宋人战于乘丘，马惊败绩。
《左传》曰：凡师，敌未阵曰败某师，皆阵曰战，大崩曰败绩，得俊曰克，覆而败之曰取某师，京师败绩曰王师败绩于某。
又曰：夫其败也，如日月之蚀，何损於明？
又曰：及齐师战於乾时，我师败绩。
又曰：公及邾师战于升陉，我师败绩。
又曰：郑伯侵陈，大获。往岁，郑伯请成於陈，五父谏曰： 亲仁善邻，国之宝也。 陈侯不从，故败。
又曰：晋侯及秦师战于彭衙，秦师败绩。
又曰：宋师与齐师战于献，齐师败绩。
又曰：息侯伐郑。郑伯与战于境，息师大败而还。君子是以知息之将亡也。不度德，(郑庄贤也。)不量力，(息国弱也。)不亲亲，(郑息同姓之国。)不征辞，不察有罪，(言语相恨，当明征其辞，以审曲直，不宜轻斗。)犯五不韪(韪，是也。)而以伐人，其丧师也，不亦宜乎！
又曰：郑师伐宋，将战，华元杀羊食士，(食，音嗣。)其御羊斟不与。及战，斟曰： 畴昔之羊，子为政，(畴昔，犹前日也。)今日之事，我为政。 与入郑师，故败。
又曰：狄人伐卫，战于荥泽，卫师败绩，卫侯不去其旗，是以甚败。遂灭卫。
《史记》曰：管仲曰： 吾尝三战三北，鲍叔不以我为怯，知我有老母也。 
又曰：曹沫者，鲁人也。以勇力事鲁庄公，为鲁将。与齐战，败，三北，鲁庄公犹复以为将。
又曰：齐桓公许与鲁会于柯，而盟于坛上。曹沫执匕首劫齐桓公，问曰： 子将何欲？ 曹沫曰： 齐强鲁弱，大国侵鲁，亦以甚矣！今鲁城坏即压齐境，君其图之？ 桓公乃许尽还鲁之侵地。曹沫三战所亡，尽复于鲁。(案《鲁连与燕将书》曰：曹子为将，三败三北，亡地五百里。向使曹子计不及顾，义不旋踵，刎颈而死，则亦不免为败军擒将矣。曹子弃三北之耻而退与鲁君讨桓公，朝天下，会诸侯，三战之所亡，一朝而复之，天下震动，诸侯惊骇，威加吴越。)
又《晋世家》曰：襄公墨衰绖。四月，败秦师于殽，虏秦王将孟明视、西乞术、白乙丙以归。遂墨以葬文公。夫人秦女，谓襄公曰： 秦欲得其三将戮之。 公许，遣之。先轸闻之，谓襄公曰： 患生矣！ 轸乃追秦将。秦将渡河，已在船中，顿首谢，卒不及。后三年，秦果使孟明等伐晋，报殽之败也。
《后汉书》曰：建武三年春正月甲子，以偏将军冯异为征西大将军，杜茂为骠骑大将军，大司徒邓禹及冯异与赤眉战于回谿，禹败绩。后闰九月乙巳，冯异与赤眉战於崤底，大破之。
又曰：邓禹与赤眉战败，帝征禹还。敕曰： 赤眉无谷，自当来东，吾折捶笞之，非诸将忧也。无得进兵。 禹惭於受任而功不遂，数以饥卒徼战，辄不利。(徼，古尧切。)
又曰：邓禹与车骑将军邓弘击赤眉，遂为所败，众皆死散。禹独与二十四骑还诣宜阳，谢上大司徒、梁侯印绶。有诏归侯印绶。数月，拜为右将军。
又曰：邓弘与赤眉大战移日，赤眉佯败，弃辎重走。车皆载土，以豆覆其上，兵士饥，争取之。赤眉引兵还击弘，弘军溃乱，冯异与禹合兵救之，赤眉小却。异以士卒饿倦，可且休，禹不听，复战，大为所败。
又曰：庞萌反，攻杀楚郡太守，引军袭败盖延，盖延走，北渡泗水，破舟楫，坏津梁，仅而得免。
又曰：公孙瓒为袁绍所围，遣子续求救于黑山贼帅张燕，燕卒兵十万，三道来救瓒。未及至，瓒乃密使行人赍书告续曰： 昔周末丧乱，僵尸蔽地，以意而推，犹为否也。不图今日亲当其锋。袁氏之攻，状若鬼神，梯冲舞於楼上，鼓角鸣於地中，日穷月急，不遑启处。汝当碎首於张燕，驰以告急。父子天性，不言而动。(言相感也。)且厉五千铁骑於北隰之中，(湿曰隰。)起火为应，吾当自内出，奋扬威武，决命於斯。不然，吾亡之后，天下虽广，汝欲求安足之地，其可得乎？ 绍候得其书，(《献帝春秋》候者得书，绍使陈琳易其辞，即此书。)如期举火，瓒以为救至，遂便出战。绍设伏，瓒遂大败，复还保小城。自计必无全，乃悉缢其姊妹妻子，然后引火自焚。
《魏志》曰：太祖在长安，使曹仁讨关羽於樊，又遣于禁助仁。秋大霖雨，汉水溢，平地水数丈，禁等七军皆没。禁与诸将登高望水，无所回避。羽乘大舟就攻，禁遂降。会孙权擒羽，获其众，禁复在吴。文帝践祚，权称藩，遣之，帝引见，禁须发皓白，形容憔悴。涕泣顿首。帝慰喻以荀林父孟明视之事。(《魏书》《诏》曰：昔荀林父败绩於邲，孟明丧师於殽，晋秦不替，使复其位。后晋获狄土，秦霸西戎，区区小国，犹尚若斯，而况万乘乎！樊城之败，水灾暴至，非战之咎也，其复禁等官。)拜安远将军。
《晋书》曰：陆机河桥之战，始临戎而牙旗折，意甚恶之。列军自朝歌至于河桥，鼓声闻数百里，汉魏以来，出师之盛未尝有也。长沙王乂奉天子与机战于鹿苑，机军大败，赴七里涧而死者如积焉。
又曰：张骏为凉州牧。西域长史李柏请讨叛将赵真，为真所败。议者以柏造谋致败，请诛之。骏曰： 吾每念汉世宗之杀王恢，不如秦穆之赦孟明。 竟以减死论，群心咸悦。
又曰：孙恩为刘裕所击，穷蹙，乃赴海自沉，妖党及妓妾谓之水仙，投水从死者百数。馀众以恩妹夫卢循为主。
又曰：卢循既败走，召妓妾问曰： 我今将自杀，谁能同者？ 多云： 雀鼠贪生，就死实难。 有云： 官尚当死，某岂愿生！ 於是悉配诸辞死者，因自投于外。同党尽诛。
又曰：苻坚败走，刘牢之进屯鄄城，讨诸未服，河南诸城堡承风归顺者甚众。苻坚子丕据邺，为慕容垂所逼，请降，牢之引兵救之。垂闻军至，出新城北走。牢之与沛郡太守田次追之，行二百里，至五桥泽中，争取辎重，军稍乱，为垂所击，牢之败绩，士卒歼焉。牢之策马跳五丈涧，得脱。会丕救至，因入临漳，集亡散，兵复少振。牢之以军败征而还。
又曰：苻坚败寿春，单骑遁还于淮北，饥甚。人有进壶飧豚髀者，坚食之大悦，曰： 昔公孙豆粥，何以加也？ 命赐帛十匹。
又曰：毌丘俭、文钦反。司马景王遣邓艾督太山诸军屯乐嘉。钦将攻艾，景王衔枚径造乐嘉。钦子鸯，年十八，勇冠三军，谓钦曰： 及其未定，请登城鼓噪，击之可破也。 既谋而行，三噪而钦不能应，鸯退，相与引而东。景王谓诸将曰： 钦走矣。 发锐军以追之。诸将曰： 钦旧将，鸯小而锐，引军内入，未有失利，必不走也。 王曰： 一鼓作气，再而衰，三而竭。鸯三鼓而钦不应，其势已屈，不走何待？ 钦将遁，谓鸯曰： 不先折其势，不得去也。 乃与骑十馀冲锋陷阵，所向皆披靡，遂引去。王遣骁骑八千翼而追之。钦父子与麾下走保项。俭闻钦败，弃众宵遁淮南。安风津都尉追俭，斩之。
又曰：苻坚率众百万屯寿阳，列阵淝水。谢玄谓苻融曰： 临水为阵，是不欲速战。请君稍却。 坚遂麾使阵退，众因乱不能止。玄以精锐决战。坚众崩溃。闻风声鹤唳，皆以为王师至，草行露宿，饥冻以死。获坚乘舆云母车，军资山积。
又曰：苻坚望八公山上草木皆类人形，又见王师部阵，谓融曰： 此亦勍敌也。 怃然有惧色。及败，单骑遁于淮北，饥甚，人有进壶飧者，曰： 臣闻白龙厌天池之乐而见困豫且。今蒙尘之难，岂自天乎！ 
《晋中兴书》曰：谢琰为会稽内史，督五部事。隆安四年，孙恩攻上虞，进及邢浦。上党太守张虔硕战败於邢浦，人情震惧，群贼锐进，咸以宜持重严备，且列水军於南湖，又应分军设伏以待之。琰不听。外白贼至，时尚未食。琰曰： 要先灭此寇而后食耳。 跨马而出。广武将军桓宝为前锋，果敢能战。杀贼甚多，而塘路迮狭，鱼贯不聚，贼於舰中傍射，前后断绝。琰至千秋亭，与二子肇、峻俱被害，宝亦死之。
又曰：刘道规及下邳太守孟怀玉等与桓玄战于峥嵘洲。义军乘风纵火，尽锐争先，玄众大溃，烧辎重夜遯。玄故将刘统、冯雅等聚党四百人，掩没浔阳城，建威将军刘怀肃讨平之。其党自相斩以降。玄入江陵，太守冯谈劝使更下战，玄不从，欲步出汉州，投梁州刺史桓希，而人情崩阻，不可复合。益州刺史毛琚弟璠卒，琚使其从孙祐之、参军费恬送璠丧，葬于江陵。琚弟修之为玄屯骑校尉，玄计穷欲走汉中，修之诱以入蜀，遂与石康等乘舰溯江数十里，恬与祐之迎击玄。益州督护冯迁斫玄，玄曰： 是何人耶？敢杀天子！ 迁曰： 欲杀天子之贼耳。 斩玄首并石康等五级，庾颐之及殿中监万盖、丁仙期皆死之。玄年六十，息升六岁，云： 我是豫章王，诸军勿见杀。 遂送至江陵，市斩之。
《三十国春秋》曰：后燕慕容垂遣其子宝步骑七万伐后魏，战於参合陂，大败。宝以数千骑奔免，士众还者十一二。宝恨参合之败，屡言魏有可乘之机，由是自率大众伐魏。至参合，见往年战处，积骸如山，设吊祭之礼，死者父兄一时号哭，军中皆恸。垂惭愤呕血，因而寝疾，却还，道卒。
《宋书》曰：晋安王子勋举兵浔阳，宋将殷孝祖讨之。时贼据赭析。(赭，音者。)孝祖将进攻之，与贼合战，常以鼓盖自随，军中人相谓曰： 殷统军可谓死将矣。今与贼交锋，而以羽仪自标显若此，射者十手攒射，欲不{敝死}，得乎？ 是日，于阵中流矢死。
又曰：王玄谟北围滑台，为魏军所追，大破之，流矢中臂。二十八年正月，还至历城，义恭与玄谟书曰： 闻因败为成臂上疮，将非金印之征邪。 
《梁后略》曰：丙午，军帅萧方等至於长沙，河东王誉率左右七千人，置阵登高以御之。方等兵精众盛，暗江水满，争来赴战。俄尔之间，方等众溃，誉军以骑汨之，悉皆透水。方等与左右二百馀人，驰往赴舟，舟中之指可掬，方等溺于江中。
《通典》曰：东魏大将齐神武与西魏大将周文帝战邙山。时周文见齐神武出旗鼓，识之，乃募敢勇士三千，令贺拔胜总之，犯其军。適与齐神武相遇，时募士皆用短兵接战，胜，逐齐神武数里，刃垂及之。会胜马为流矢所中，死，比副骑至，齐神武已逸去。
《隋书》曰：高丽之役，炀帝使宇文述将兵东济萨水，去平壤三十里，因山为营。乙支文德复遣使伪降，请述曰： 若旋师者，当奉高元朝行在所。 述见士卒疲弊，不可复战，又平壤险固，卒难致力，遂因其诈而还。众半济，贼击后军，於是大溃不可禁止，九军败绩，一日一夜，还至鸭渌水，行四百五十里。初，渡辽九军三十万五千人，及还至辽东城，惟二千七百人。帝怒，以述等属吏，至东都，除名为民。
《唐书》曰：屈突通将自武关趋蓝田以赴长安。军过潼关，为刘文静所遏，不得进，相持月馀，通又令显和以步骑万人夜袭文静，诘朝大战，义军不利。显和纵兵入我二栅而战者，往复数焉。文静为流矢所中，义军气夺，垂至於败。而文静游军数百骑自南山而来击其背，显和大败，匹马而归。通势弥蹙，自摩其颈曰： 要当为国家受人一刀耳！ 劳勉将士，未尝不流涕，人亦以此怀之。
又曰：安禄山之乱，哥舒翰领兵马步十五万，贼将崔乾祐会战。初，哥舒翰造毡车，以毡蒙其车，以马驾之。画以龙虎之状，五色相恒，以金银饰其画兽之目及爪，将冲战焉。因其惊骇，拟从而掎角，攒戈矢而逐之。贼知其计，积薪刍於隘路，候毡车至，顺风纵火焚之，驾马奔骇，烧毡车，薪刍烟焰昏黑，两军不相辨。我师谓贼军在烟焰中，遂集弓弩并力射之。贼军抽退，尽日矢尽，方觉无贼。我师众从关门六七十里，路狭，北抵黄河，南是古岸排，蹴进不得。贼抽军从南山设疑，曳柴扬尘，以伺罗诸，诸兵习险，直渡黄河古岸横截我师，我师败绩，沉河而死十有二三。
又曰：潼关之战，哥舒翰在河北高阜上观军阵进退之势。于时有般粮船在河北岸，左右言取船渡兵可得，遂令将船百馀只，到南岸渡人，舟中之指可掬。登舟争渡者不可胜数，每满即沉。如是登船沉者数十渡，馀军尽散走，还入关。
《三国典略》曰：齐师既败，军士奔至江者，缚荻为筏，多被没溺，浮尸翳江，至於京。先是，童谣曰： 虏马万匹入南湖，城南酒家使虏奴。 至是，梁军士以齐兵质酒，一人才得一醉。
又曰：周武伐齐，齐主亦於堑北列阵，谓高阿那肱曰： 战是耶，不战是耶？ 那肱曰： 不如勿战，却守高梁桥。 安吐根曰： 一把子贼，马上刺取掷著汾阳中。 诸内参曰： 彼亦天子，我亦天子，彼能悬军远来，我何为守堑示弱？ 齐主曰： 此言是也。 使让那肱曰： 尔富贵足，惜性命耶？ 乃填堑南引。帝大喜。齐主亲战，东偏颇有退者，淑妃怖曰： 军败矣！ 穆提婆进曰： 大家去，大家去！ 齐主以淑妃奔高梁关。奚长乐谏曰： 半进半退，战家常体，今兵众全整，未有伤败，陛下舍此安之？御马一动，人情惊扰，愿速还安抚。 齐主将从之，穆提婆引其肘曰： 长乐言，何可信？ 齐众大溃。军资甲仗数百里间，委弃山积，在阵死者八千馀人。齐主夜走至洪洞戍。
又曰：周遣大将军王轨破陈於吕梁，擒其司空南平郡公吴明彻、徐州刺史董安公、程文季等，俘斩三万馀人。初，轨潜於清水入淮口，多竖大木以铁锁贯车轮，横截水流，遏断船只。萧摩诃谓明彻曰： 闻王轨锁下流，其两边筑城。今尚未立，若见遣击之，彼必不敢相拒。彼城若立，则吾属且为虏矣。 明彻乃奋髯曰： 搴旗陷阵，将军事也；长算远略，老夫事也！ 摩诃失色而退。一旬之间，我兵益至。摩诃又请明彻曰： 今求战不得，进退无路，若潜军突围，未足为耻。愿公率步乘车舆徐行，摩诃领铁骑数千，驱驰前后，必当使公安达京邑。 明彻曰： 弟之此计，乃良图也。然老夫受脤专征，不能战胜攻取，今被围逼，惭寡无地。且步军既多，吾为总督，必须身居其后，相率兼行。 遂欲破堰。大军以舫载马，北谯州刺史裴子烈议曰： 若决堰下船，船必倾倒，不如前遣马出，於事为允。 会明彻疾笃，知事不济，遂从之。乃遣摩诃率马军数千前还。明彻决堰，乘水而退。至清口，水势渐微，船碍车轮，并不得渡。轨围而蹙之，明彻力穷就执。陈之锐卒，於是歼焉。
《卫公兵法》曰：或若军有贤智而不能用者，败；上下相亲而各述已长者，败；赏罚不当而众多怨言者，败；知而不敢击，不知而击之者，败；地利不得而卒多战厄者，败；劳逸无别，不晓车骑之用者，败；觇侯不审而轻敌懈怠者，败；行於险道而不知深沟绝涧者，败；阵无选锋而奇正不分者，败。凡此十败，非天之殃，将之过也。夫兵者，宁可千日而不使，不可一时而不胜。故白起对秦王曰： 明王爱其国，忠臣爱其名。宁伏其重诛，不忍为辱军之将。 又严颜谓张飞曰： 卿等无状，侵夺我州，有断头将军，无降将军也。 故二将咸重其名节，宁就死而不求生者，盖知败衄之耻，斯诚甚矣。
《说苑》曰：晋、荆战於邲，晋师败绩，荀林父将归请死。景公将许之，士贞伯曰： 不可，城濮之役，晋胜于荆，夫文公犹有忧色。曰：子玉犹存，忧未歇也，困兽犹斗，况国相乎？及荆杀子玉，乃喜。今天或者大警晋也，林父之事君，进思尽忠，退思补过，社稷之卫也。今杀之，是重荆胜也。 景公曰： 善。 乃使复将。
潘安仁《马汧督诔·序》曰：昔乘丘之战，县贲父御鲁庄公，马惊败绩。贲父曰： 他日未尝败绩，今而败绩，是无勇也。 遂死之。
又曰：偏师裨将殒首覆军者，盖以十数。
