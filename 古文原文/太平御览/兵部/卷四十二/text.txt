○请战
《左传》曰：帅师以来，固敌是求，敌至不击，将何俟矣。
又曰：晋师至于靡笄之下，齐侯使请战。
又曰：子玉使伯棼请战，曰： 非敢必有功也。愿以间执谗慝之口。 
又曰：晋侯逆秦师，使韩简视师，(韩简，晋大夫，韩万之孙。)复曰： 师少於我，斗士倍於我。 公曰： 何故？ 对曰： 出因其资，(谓奔梁求秦也。)入用其宠，(为秦所纳。)饥食其粟，三施而无报，是以来也。今又击之，我怠秦奋，倍犹未也。 公曰： 一夫不可狃，况国乎？ (狃，忲也。言辟秦则使忲来。)遂使请战，曰： 寡人不佞，能合其众而不能离也。君若不还，无所逃命。 秦伯使公孙枝对曰： 君之未入，寡人惧之；入而未定列，犹吾忧也；苟列定矣，敢不承命！ 
又曰：子玉使斗勃请战，曰： 请与君之士戏，君凭轼而观之，得臣与寓目焉。 晋侯使栾枝对曰： 烦夫子谓二三子，戒尔车乘，敬尔军事，诘朝将见。 
《穀梁传》曰：请一战，不克请再，再不克请三，三不克请四，四不克请五，五不克举国而授，於是而与之盟。
《史记·楚世家》曰：六年，秦使白起伐韩於伊阙，大胜，斩首二十四万。秦乃与楚王书曰： 楚倍秦，秦且率诸侯伐楚，争一旦之命。愿王之饬士卒，得一乐战。 楚顷襄王患之，乃谋与秦平。
《后汉书·王霸传》曰：霸军中壮士路润等数十人，断发请战。
○挑战
《孙子》曰：忿速可侮。(急疾之人可忿怒而致死。忿速，易怒者也。)主不可以怒而兴军，将不可以愠而致战。合於利而用，不合於利而止。(人主聚众兴军，以道理胜负之计，不可以己之私。举兵则以策，不可以愠恚之故而合战也。)怒而可以复喜，愠而可以复悦，亡国不可以复存，死者不可以复生。(主怒兴伐，人无素谋明计，则破亡矣。将愠怒而斗，仓卒而合战，所杀伤必多。怒忿复可以悦喜，言亡国不可以复存，死不可以复生，言当须愤之也。)故曰：明王慎之，良将儆之，此安危之道也。(儆，戒也。)
《左传》曰：赵旃求卿未得，且怒於失楚之致师者。请挑战，弗许。请召盟，许之。
《左传》曰：楚许伯御乐伯，摄叔为右，以致晋师。许伯曰： 吾闻致师者，御靡旍摩垒而还。 (靡，近也。靡于驰也。)乐伯曰： 吾闻致师者，代御执辔，御下两马，掉鞅而还。 摄叔曰： 吾闻致师者，右入垒，折馘，(馘，断耳也。)执俘而还。 皆行所闻而复。晋人逐之，左右角之。乐伯左射马而右射人，角不能进，矢一而已。麋兴于前，射麋丽龟。
《战国策》曰：魏武侯问吴起曰： 两军相常，不知其将欲击，何如？ 起曰： 令贱而勇者，将而击锐，交和而北，告而勿罚，观敌进取，一来一起，其政以理，奔北不追，见利不取，此将有谋。若其众追北，旗帜杂乱，自止自行，或纵或横，贪利务得，凡若此类。将令不行。 
《史记》曰：《吴世家》曰：夏，吴伐越，越王勾践迎击之槜李。(贾逵曰：越地也。)越使死士挑战，三行造吴师，自刭。(《左传》曰：使罪人三行属剑於颈。)吴师观之，越因伐吴，败之姑苏。
又曰：汉王项羽相与临广武间而语。项羽欲与汉王独身挑战。汉王数项羽十罪，项羽大怒，伏弩射中王胸，汉王扪足曰： 虏中吾指！ 
又曰：王翦代李信击荆，荆兵数挑战，终不出。久之，翦使人问： 军中戏乎？ 曰： 方投石超距。 翦曰： 士卒可用矣。 
《汉书》曰：项羽使人谓汉王曰： 天下匈匈，以吾两人。愿与王挑战，决雌雄，无徒罢天下父子为。 汉王笑谢曰： 吾宁斗智，不斗力。 羽令壮士出挑战。三合，楼烦辄射杀之。羽大怒，自被甲挑战。楼烦欲射，羽瞋目叱之。楼烦目不能视，手不能发，走还入壁，不敢复出。汉王使问之，乃羽。汉王大惊。
又曰：楚汉相持彭城，数绝楚粮道。项羽欲讨越，谓其将曹咎曰： 谨守皋，即汉欲挑战，慎勿与战，无令得东。我十五日必诛彭越，定梁地。 汉果数挑战，楚军不出，使大辱之。五六日，曹咎怒，度兵汜水，汉击之，大破楚军，尽得楚国货赂。曹咎自刎汜水上。
《后汉书》曰：张堪为谒者。使送委输缣帛，并领骑七千匹，诣大司马吴汉代公孙述，在道追拜蜀郡太守。时汉军馀七日粮，阴具船欲遁去。堪闻之，驰往见汉，说述必败，不宜退师之策。汉从之，乃示弱挑敌，述果自出，战死城下。
又曰：王霸讨苏茂，贼聚众挑战，霸坚不出，方飨士作倡乐。茂矢射营中，中霸前酒樽，霸安坐不动。军吏皆曰： 茂前日已破，今易击也。 霸曰： 不然。苏茂客兵远来，粮食不足，故数挑战，以徼一切之胜。(徼，要也。一切犹权时也。)今闭营休士，所谓不战而屈人之兵，善之善者也。 茂既不得战，乃引还营。
又曰：李宪叛，马成拜扬武将军，发会稽、丹阳、九江、六安四郡兵击李宪，进围宪於舒，令诸军各深沟高垒。宪数挑战，成坚壁不出，守之岁馀，至六年春，城中食尽，乃攻之。遂屠舒。斩宪。
《魏志》曰：公西征马超，进军度渭。超等数挑战，不许。公乃克日会战，先以轻兵挑之，战良久，乃纵虎骑夹击，大破之。
《魏氏春秋》曰：诸葛亮遇司马宣王，因挑战，致巾帼妇人之饰，以怒宣王。
《魏略》曰：太祖在汉中，而刘备栖於山领，使刘封下挑战，太祖骂曰： 卖履舍长，使假子拒汝公乎？呼我黄须儿来，令击之。 乃召曹彰晨夜进追，西到长安，而太祖已还。
崔鸿《十六国春秋》曰：姚襄据黄落，前秦苻坚遣将黄眉、邓羌等率步骑讨之。襄深沟高垒，固守不战。邓羌说黄眉曰： 伤弓之鸟，落於虚发。襄频为晋将桓张平所败，锐气丧矣。今固垒不战，是穷寇也。襄性刚狠，易以刚动。若长驱鼓行，且压其垒，襄必忿而出师，可一战擒也。 黄眉从之。遣羌追骑三千军於襄垒。果怒，尽锐出战。羌伪不胜，引骑而退。襄追至于三原，羌回骑拒襄。俄而，黄眉至，大战，斩之，尽俘其众。
《宋书》曰：沈攸之反，自江陵举兵东下，分兵出夏口，据鲁山。攸之既至郢，以郢城弱小足攻，(宋郢州，今江夏郡。)遣人告郢州守将柳世崇曰： 被太后令，当蹔还都，卿既相与奉国，想行此意。 世崇答曰： 东下之师，久承声闻，郢城小镇，自守而已。 攸之将去，世崇遣军於西渚挑战。攸之果怒，令诸军登岸烧郭邑，筑长围攻之。世崇随宜拒应，众皆披却，攸之军日久败溃。
《隋书》曰：陈茂从高祖与齐师战於晋州。贼甚盛，高祖将挑战，茂固止不得，因捉马鞚。高祖忿之，拔刀斫其额，流血被面，词气不挠。高祖感而谢之，厚加礼敬。
又曰：窦荣定之击突厥也，史万岁诣辕门请自效。荣定素闻其名，见而大悦。因遣人谓突厥曰： 士卒何罪过，令杀之。但当各遣一壮士决胜负耳。 突厥许诺，因遣一骑挑战。荣定遣万岁出应之，万岁驰斩其首而还。突厥大惊，不敢复战，遂引军而去。
《唐书》曰：高祖初起，师次霍邑，隋将宋老生拒之。上谓诸将曰： 老生若婴城自守，当即攻之。主客势悬，卒难致力，其计若何？ 太宗进曰： 老生勇而无谋，请以轻兵挑之。必出战，则成擒矣。 从之。太宗以数骑诣其城下，举鞭指麾，若将围城者。老生果怒，开门出兵。太宗驰白高祖曰： 事谐矣。 高祖因谓陇西公建成曰： 汝看两阵将交，引左军直趋东门。 令太宗引右军直趋南门，以断其归路。老生之军背城而阵，高祖以中军与建成合阵于城东，太宗及柴绍阵於城南。老生麾兵疾进，先薄高祖，而建成坠马，老生乘之，中军与左军咸却。太宗自南原遥见尘起，知义师退，率二百骑驰下峻坂，杀一贼将，遂横断其军，出于阵后，表里齐譟，响若崩山，隋师大溃，各舍杖而走。县门发，老生不得入城，乃弃马投堑，甲士斩之，致其首於麾下，流血数里，僵死尸相枕，四面乘胜进薄其城。时无攻具，士卒缘槊而上，一时攀堞，无敢当者，遂平霍邑，抚其馀众而用之。
又曰：杜伏威既败隋师，炀帝又遣将军陈棱讨之，棱不敢战，伏威知其怯懦，因遗棱妇人之服以激怒之，棱果大怒恚，率众而至。伏威逆拒，杀数千人，棱仅以身免。
又曰：窦建德自荥阳西上，太宗以数百骑出武牢关二十馀里以挑之。往往设伏，比至贼营才四骑而已，谓左右曰： 贼见我而旋是其上计，乘险逐我，是其下策， 贼初见骑少，疑为斥候。太宗谓曰： 我秦王也。 因引弓射之，毙其一将。贼以兵六十骑并援枪而至，从者咸失色。太宗谓之曰： 尔但前去，我自殿后。 於是按辔徐行，贼至，引弓射之，毙一将，贼惧而止。止而复来，如是再三，每来必毙，贼乃不敢复逼。太宗且挑且还，伏兵相次而发，合击破之，获其大将殷秋、石瓒，斩首数百级。
○决战上
《六韬》曰：周武王将伐纣，问太公曰： 今敌人围我，断后绝粮，吾欲徐以为阵，以败为胜，奈何？ 太公曰： 不可。 此天下困兵也，暴用之则胜，徐用之则败。可为四冲阵，以骁骑惊其三军，左军疾左右，右军疾右，中军迭前迭后，往敌之空。吾军疾击鼓而当之。 
又曰： 敌疏其阵，又远其后，跳我流矢以弱我弓弩，劳我士卒，为之奈何？ 太公曰： 发我锐士先击其前，军骑猎其左右，引而分队，以随其后，三军疾战。凡以少击众，避之於易，要之於险，避之以昼，取之以夜。故曰：以一击十，莫善於厄；以十击百，莫善於险；以千击万，莫善於阻。用众者务易，用少者务厄也。 
《左传》曰：晋师伐齐，阵于莘。(所臻切。)晋解张御郄克，郑丘缓为右。及战，郄克伤於矢，流血及屦，未绝鼓音。(中军将自执旗鼓，故虽伤而击鼓不息也。)曰： 余病矣！ 张侯曰： 自始合，而矢贯余手及肘，余折以御，左轮朱殷，岂敢言病。吾子忍之。 丘缓曰： 自始合，苟有险，余必下推车，子岂识之？然子病矣！ (以其不识己推车也。)张侯曰： 师之耳目，在吾旗鼓，进退从之。此车一人殿之，可以集事，(殿，镇也。集，成也。)若之何以病败君之大事也？擐甲执兵，固即死也。(擐，贯。即，就也。擐，音患。)病未及死，吾子勉之！ 左并辔，(并，毕正切。)右援枹(音桴。)而鼓，马逸不能止，师从之。(晋师从郄克车。)齐师败绩。
又曰：齐侯伐晋夷仪。敝无存之父将室之，辞，以与其弟，(无存，齐人也。室之，为取妇。)曰： 此役也不死，反，必娶於高、国。 (高氏、国氏，齐贵族也。无存欲必有功还，取卿相之女也。)先登，求自门出，死於霤下。(既入城，夷仪人不服，故斗死于门屋霤下也。)齐侯克夷仪，谓夷仪人曰： 得敝无存者，以五家免。 (给五家不使役。)乃得其尸。公三襚之；(襚，衣也。比殡三加襚，深厚礼之也。)与之犀轩直盖，(犀轩，卿车。直盖，高盖也。)亲推之三。(齐侯自推丧轮三转也。)
《国语》曰：齐庄公且伐莒，为车五乘之兵，而杞梁、华舟独不与焉，故归而不食。其母曰： 汝生而无义，死而无名，则虽非五乘孰不汝笑也；生而有义，死而有名，则五乘之兵尽汝下也。 趣食乃行，杞梁、华周同车侍于庄公，而行至莒，莒人逆之。杞梁、华舟下斗，获甲首三。庄公止之曰： 子止与子同齐国。 杞梁、华舟曰： 君为五乘之兵，而舟、梁不与焉，是少吾勇也；临敌涉难，止我以利，是恶吾行也；深入多杀者，臣之事也。齐国之利，非吾所知也。 遂进斗，坏军陷阵，三军不敢当。
《战国策》曰：齐上将田单率师将攻狄，鲁仲连子曰： 将军攻狄，必不能下也。 单曰： 单以破亡馀卒破万乘之燕，今攻狄而不能下，何也？ 上车不谢而去。遂攻狄，三月不克。齐婴儿谣曰： 大冠若箕，修剑柱归。 单乃惧，问仲连子。对曰： 将军在即墨之时，坐即织篑，立即杖插，为士卒倡，当此之时，将军有死之心，而士卒无生之气。闻是言莫不掩泣奋臂而欲战，此所以破燕也。当今将军东有掖邑之封，西有淄土之宝，是以乐生而恶死。此以不胜也。 田单明日结励发气，立於矢石间，引枹而鼓之，狄人乃下。
《汉书》曰：御史大夫韩安国曰： 魏其言灌夫父死事，荷戟驱不测之吴军，身被数十创，名冠三军，此天下壮士也。非有大恶，争杯酒，不足引他过以诛之。 
《后汉书》曰：刘伯升起兵，光武守昆阳，莽将王寻、王邑来讨，兵号百万。先至昆阳以十万，围数重。时伯升已拔宛三日，而光武尚未知，乃伪使持书报城中，云宛下兵到而佯堕其书，寻、邑得其书，不喜。诸将既经累捷，胆气益壮，无不一当百。光武乃与敢死者三千人从西城水上冲其中坚，寻、邑阵乱，乘势崩之，遂杀王寻。城中亦鼓噪而出，中外合势，震呼动天，莽兵大溃，走者相腾践。
又曰：郏令冯鲂力战死，帝曰： 此健令。 
又曰：吴汉率兵围苏茂於广乐。刘永将周建来救，汉将轻骑迎战，不利，堕马伤膝，还营。诸将谓汉曰： 大敌在前而公伤卧，众心惧矣。 汉乃勃然裹疮而起，椎牛飨士，令众军曰： 贼众虽多，皆劫掠群盗，胜不相让，败不相救，非有杖节义者也。今日封侯之秋，诸君勉之！ 於是军士激怒，人倍其气。明日，建、茂出围兵汉。选四部精兵三千馀人，齐鼓而进，建军大溃，还，奔城。汉长驱追击，大破之。
李陵《答苏武书》曰：昔先帝授陵步卒五千，出征绝域，五将失道，陵独遇战。单于谓陵不可复得，便欲引还，而贼臣教之，遂便复战，故陵不得免耳。
司马迁《报任少卿书》曰：且李陵提步卒不满五千，深践戎马之地，足历王庭，垂饵虎口。横挑强胡亿万之师，与单于连战十有馀日，所杀过当。
