○弩
《释名》曰：弩，怒也。有势怒也。其柄曰臂，似人臂也。钩弦者曰牙，似齿牙也。牙外曰郭，为牙之规郭也。下曰县刀，其形然也。合名之曰机，言如机之巧也，亦言如门户枢机开阖有节也。
《说文》曰：洛阳名弩曰弲。(许缘切。)彀，弩也。彍，满弓也。(彍，音霍。)
《古史考》曰：黄帝作弩。
《广雅》曰：钜黍弓，谿子弩。
《太公兵法》曰：弩之神名远望。
《尚书》曰：若虞机张往省括于度，则释。
《尚书帝命验》曰：王弩发，惊天下。(秦有往矢西流，往矢即弩星也。兵精主天下，见之而惊。西流，秦灭也。)贱类出，高将下。(贱类谓秦始皇也。吕不韦之妻孕身而秦襄王纳之，生始皇。高，谓丞相赵高也。始皇出，赵高下，言天生之也。贱或为贼。)
《史记》曰：庞涓追孙膑，(音鬓。)膑量其行，暮当至马陵。马陵道狭而旁多阻险，可伏兵，乃大斫树白而书： 庞涓死此下。 於是，令齐军善射者万弩夹道而伏，期日暮见火举而俱发。庞涓夜至斫木下，见白书，乃钻火烛之。读书未毕，齐军万弩俱发，魏军大乱。庞涓自知智穷兵败，乃自刭曰： 遂成竖子之名。 
又曰：高祖厄於冒顿平城。天下歌曰： 平城之下亦诚苦，七日不食，不能彀弩。 (彀，张也，音遘。)
又曰：始皇葬骊山，令匠作机弩矢。有所穿近，辄射之。
又曰：苏秦说韩王曰： 谿子、距黍射六百步之外。(许慎曰：南方谿子蛮之弩皆善射。)
又曰：苏代遗穰侯书曰： 以天下攻齐，如以千钧之弩决溃痈也。 
又曰：汉王临广武，数项羽十罪。项羽大怒，令伏弩射，中汉王。汉王伤胸，乃扪足曰： 虏中吾指。 
《汉书》曰：《李广传》曰： 广为匈奴所击，广身自以大黄射其裨将。 (服虔曰：大黄，肩弩也。)
又曰：申屠嘉，梁人也。以材官蹶张，(如淳曰：材官皆多能脚踏强弩张之，故曰蹶张。律有蹶张生。)从高帝击项籍。
又曰：李陵至浚稽与单于相值，骑二万围陵。陵军居两山间，以大车为营。陵引士出营外为阵，前行持戟盾，后行持弓弩。虏见汉军少，直前就营。陵搏战攻之，千弩俱发，应弦而倒。
又曰：司马相如为中郎，建节邛笮。至蜀，太守以下郊迎，县令负弩矢先驱，蜀人荣之。
又曰：霍去病为骠骑将军，过河东，河东太守郊迎，负弩先驱。
《续汉书》曰：虞诩为武都太守。虏来攻城，诩出战，使强弩射之，三发而三中，虏众溃。(谢承《后汉书》云：羌攻城也。)
《东观汉记》曰：耿恭在疏勒城，救兵不至。恭食尽穷困，士乃煮铠弩食其筋革。恭与士推诚同死生，故无贰心。
《后汉书》曰：宋则子年十岁，与苍头共弩射。苍头弦断，矢激误中之，即死。奴叩头就诛，则察而恕之。颍川荀爽深以为美，时人亦服焉。
又曰：中平中，黄巾贼起，郡县皆弃城而走。陈愍王宠有强弩数千张，出军都亭。(置军营於国之都亭也。)国人素闻王善射。不敢反叛，故陈独得完，百姓归之者众十馀万人。
又曰：陈愍王宠善弩射，十发十中，中皆同处。
华峤《后汉书》曰：陈愍王宠射，善弩。其秘法以天覆地载，参连为奇，又有三微三小，三微为经，三小为纬，经纬相将，万胜之方，然要在机牙。其射至十发十中。
《魏氏春秋》曰：诸葛亮损益连弩，谓之元戎。以铁为矢，矢长八寸。一弩十矢俱发。
《吴志》曰：甘宁字兴霸。巴郡临江人也。(《吴书》曰：宁本南阳人也。)招合轻薄少年，为之渠帅。群聚相随，挟持弓弩，负眊(音饵。)带铃。民闻铃声，即知是宁也。
《吴录》曰：松梁山山石开处，容数十丈高竹。弩不及其上。在沣州。
《晋书》曰：《嵇绍传》云： 齐王冏被诛。初，兵交，绍奔散赴宫。有持弩在东閤下者，将射之。遇有殿中将兵萧隆见绍姿容长者，疑非凡人，趣前拔箭，於此得免。
又曰：刘聪将赵染冤杀其长史鲁徽。染寇北地，梦鲁徽大怒，引弓射之，染惊悸而寤。旦攻城将，中弩而死。
又曰：孟幹为吴人所获，将徙之临海。幹等志北归，虑东徙转远。以吴人爱蜀侧竹弩，言能作之。皓留付作部。后幹逃至京都。
又曰：崔洪荐郄诜自代。诜后驳奏。洪曰： 我举郄诜而反奏我，是挽弩自射。 
《晋阳秋》曰：初，高祖勒兵阙下，经曹爽门。爽帐下督严世引弩将射高祖，孙谦止之曰： 未可知。 三注三止。高祖车乃过。(《世说》又载。)
又曰：马隆讨凉州虏。隆募限腰引弩四十六钧、弓限四钧以上。隆捶扌剽悬弓弩，扌剽侧阅试，自旦至中，得三千五百人。
《唐书》曰：李希烈既陷汴州，乘胜东侵，连陷陈留、雍丘，顿军宁陵，期下宋州，会食浙西。节度韩滉命王栖曜将强弩数千，夜入宁陵，希烈不之知。晨朝弩矢及希烈坐帐，希烈惊曰： 此江淮弩士，今入矣。 遂不敢东，希烈夜败。
《晋诸公赞》曰：都官从事程伟案状羊琇(音酉。)所犯狼籍，琇即遣家人持铜弩牙首入重法。时人皆谓琇有权智，世祖诏迁琇官。
《英雄记》曰：王匡字公节，太山人，以任侠闻。辟大将军何进府使。匡於徐州发强弩五百，西诣京师。会进败，匡还乡。
又曰：袁绍击公孙瓒，先令麹义领精兵八百，强弩千张以为前登。
又曰：袁尚使审配守邺城，曹操进军攻邺，生获配。谓曰： 吾近行围，弩何多也？ 配曰： 犹恨其少。 
《日南传》曰：南越王尉佗攻安阳。安阳王有神人睪(音高。)通为安阳王治神弩一张，一发万人死，三发杀三万人。佗退，遣太子始降安阳。安阳不知通神人，遇无道理，通去。始有姿容端美，安阳王女眉珠悦其貌而通之。始与珠入库盗锯截神弩，亡归报佗。佗出其非意。安阳王弩折兵挫，浮海奔窜。
《华阳国志》曰：秦襄王时有一白虎，常从郡游巴蜀，伤害千馀人。昭王乃重募有能杀虎者，赏邑万家。阆中夷廖中能作白的之弩，乃登楼射杀白虎。昭王嘉之。以其夷不欲封，刻石盟要曰： 秦犯夷输黄龙一双，夷犯秦输清酒一锺。 夷人安之。
又曰：邓芝征涪陵，见玄猿抱子在树上。引弩射之中猿母，其子为拔箭，以木叶塞疮。芝乃叹息曰： 嘻！吾违物之性，其将死矣。 投弩水中，芝后果死。
《会稽典录》曰：锺离权谓朱育曰： 大皇帝以中国多骑，欲以当之。然吴神锋弩射三里贯洞，三四马骑敢近之乎？ 
《南越志》曰：龙川有营涧，尝有铜弩牙流出水，皆以银黄雕镂。取之者，祀而后得。曾有取此牙逢风雨举船沦没。父老云： 越王弩营处也。 
《杂记》曰：东吴朝鸿胪卿张俨、议郎张纯、镇南将军朱异三人，共诣骠骑将军朱据。据曰： 三贤屈顾老鄙，相闻含甘须之明，怀终贾之才，相饥渴久矣。各为赋一物，然后乃坐。 乃各赋所见。异赋弩曰： 南岳之幹，锺山之铜。应机命中，射隼高墉。 
《吴越春秋》曰：陈音对越王曰： 弩生於弓，弓生於弹，弹生於古之孝子。臣闻楚琴氏以弓矢之势，不足以威天下，遂乃横弓着臂，施机设郭，加之以力。郭为方城守臣子也，敖为人君命所起也，关为守御捡去止也，锜(音奇，又音蚁。)为侍从听人主也，辞为道路通所使也，弓为将军主重负也，弦为军师御战士也，矢为飞容主教使也，金为穿敌往不止也，卫为副使正道里也，骠为都尉执左右也。鸟不得飞，兽不得走，弩之所向，无不恐者。 王曰： 善。子之说弩也。愿复闻正射之道。 陈音对曰： 臣闻射之道，左足纵，右足横；左手若拊枝，右手若抱儿；右手发，左手不知。此正射持弩之道也。 
《战国策》曰：苏秦为楚合从，说韩王曰： 天下之良弓、劲弩皆自韩出，射六百步之外。 
《文子》曰：狡兔得而猎犬烹，高鸟尽而强弩藏。
《尉缭子》曰：兵如植木，弩如羊角。
《慎子》曰：弩弱而矰高者，乘於风也。身不肯而行合者，得助於众也。
《淮南子》曰：乌号之弓，谿子之弩，(南方谿子蛮夷柘弩皆善射也。)不能无弦而射。越舼(渠容切。)蜀艇，(舼，小艇。船大皆一木。)不能无水而浮。
又曰：铅不可以为刀，铜不可以为弩，铁不可以为弓，木不可以为釜。
又曰：万毕术云： 牛翁十四，可以强弩。 (取牛翁十四枚，曲蟮白颈者二七，以三尺新布裹之活涂布着之，无令人见，用之拭弩令温，引之校半力也。)
《阮子》曰：世多善弩而拙於弓。弓无法准，故任巧由意；弩有法准，故易有善。
《抱朴子》曰：秋以弓弩在前。
太公《六韬》曰：陷坚阵，败强敌，以大黄参连弩，大扶月车三十六乘，才士、强弩、矛戟为翼。
《太公兵法》曰：神后加四仲者以为明堂宫时。天一出游八极之外，行窃冥之中，日照其前，月照其后，当此之时，天一自持玉弩，执法丞相刻不道者。
崔寔《政论》曰：永平，建初之际，去战未久，官兵劲利，有蔡太仆之弩，擅名天下。
《风俗通》曰：汲令应郴，(一作 余祖父郴 。)夏至日请主簿杜宣赐酒，时北壁上悬赤弩，照於杯中，见其形如蛇。宣恶之，然不敢不饮，因得胸腹病，攻治不差。郴后知之，过宣家问疾之由，以为蛇入腹中。郴绕厅事思惟良久，顾悬弩曰： 此是乎？ 乃扶宣来，於故处设酒，杯中致复有蛇。因谓宣曰： 北壁上弩影耳，非有他怪。 宣意解，病即瘳。
又曰：臧文仲家欲炊，而失釜及弓、弩，自行。
《十洲记》曰：续弦胶或名连金泥，此胶能属连弓弩断弦，连刀剑断折之金。胶连，使人挽制，他处即断，此终不复脱。天汉二年，帝事北海，祠恒山，西国王使至献胶四两、吉光毛裘。武帝受以付库，不知胶裘二物之妙也。以上贡不奇，稽留使未遣之。帝幸华林苑，射虎而弩弦断。使者从驾，因上胶一分，使口濡以续弦。帝惊，乃使武士数人对掣，终日不断。胶青色如璧玉，吉光毛裘黄色，盖神马之类也。裘入水经月不沉，入火不焦，帝乃重之。厚赂使者而遣之。
赵公王琚(音居。)《教射经》曰：弩古有黄连、百竹、八檐、双弓之号，今有绞车弩中，七百步攻城拔垒用之。擘张弩中，三百步步战用之。马弩中二百步马战用之。弩张迟，临敌不过三发，所以战阵不便於弩，非弩不利於战。而将不明於弩也。不可杂於短兵，当别为队，攒箭注射，则前无立兵，对无横阵。复以阵中张、阵外射，番次轮回，张而复出，射而复入，则弩不绝声，敌无薄我。夫置弩必处其高，争山夺水，守隘塞口，破骁陷果，非弩不克杀。《法令》曰： 张弩后，左厢丁字立，当弩八字立，高楦(揎音宣。)手，屈衫襟，左手承橦，右手迎上，当心看张。张有阔狭，左〈月坒〉右膊，还复当心安箭。高举射敌，远抬弩头，敌近平身放敌在左右，回身放，敌在高上，挈脚放。放箭讫，唱杀，却制拗〈虫曷〉尾覆弩还着地。 
《太白阴经·发弩图篇》曰：弩者，怒也。言其声势威响如怒，故以名其弩也。穿刚达坚，自近及远，守险塞口，破骁陷坚，非弩不克也。
后汉李尤《弩铭》曰：粤自近古，发意所睹。前圣制弓，后世造弩。机牙发矢，执破丑虏。克获虽屡，犹不可常。忘战者危，极武者伤。
魏陈琳《武军赋》曰：弩则幽都筋角，恒山檿幹。通肌畅骨，直矢轻弦，当锋摧决，贯遐洞坚。
陆机《七导》曰：长角三倡，武士棋布。捺紫间之神机，审心中而后射。
《东观汉记》云：朱初理马援表曰： 羌反杀吏，惟狄道为国坚守。然民饥饿，啖弩煮履，援救倒悬之急，存几亡之城。 
蔡邕《幽州刺史议》曰：幽州突骑，冀州强弩，为天下精兵。国家赡核，四方有事，未尝不取办於二州。
《暨艳集·杂移》曰：角弩既调，射者又工，多获鹑鸟，能无恳伤？
《文选》曰：机不虚椅。
又曰：虞机发，留。
又曰：良将劲弩，守要害之处。
《射雉赋》曰：擎牙伭镞，心平望审。
又曰：黄间机张，镞折毫芒。俯贯鲂鱮，仰落双鸧，鱼不及窜，鸟不及翔。
又曰：彀金机驰，鸣镝剪爵，毫落劲翮。
