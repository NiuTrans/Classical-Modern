○剑中
《吴越春秋》曰：越王允常聘欧冶子作名剑五枚，三大二小，一曰纯钩，二曰湛卢，三曰豪曹，或曰盘郢，四曰鱼肠，五曰钜阙。秦客薛烛善相剑，王取豪曹示之，薛烛曰： 非宝剑也，夫宝剑五色并见，今豪曹五色黯然无华，殒其光，亡其神矣。 王复取钜阙示之，烛曰： 非宝剑也。夫宝剑金锡和同，气如云烟，今其光已离矣。 王复取鱼肠示之，薛烛曰： 夫宝剑者，金精从理，至本不逆。今鱼肠倒本从末，逆理之剑也。服此者臣弑其君，子弑其父。 王取纯钩示之，薛烛矍然而望之曰： 光乎如屈阳之华，沈沈如芙蓉始生于湘，观其文如列星之芒，观其光如水之溢塘，观其色涣如冰将释，见日之光，此纯钩者也。 王曰： 是也。客有买此剑者，市之，乡三十、骏马千匹、千户之都二，其可与乎？ 薛烛曰： 不可。臣闻王初造此剑，赤堇之山破而出锡，若耶之溪涸而出铜，雨师洒道，雷公发鼓，蛟龙捧炉，天帝壮炭，太乙下观。於是，欧冶子曰：天地之精，悉其伎巧，造为此剑。吉者宜王，凶者可以遗人。凶者尚直万金，况纯钩者耶。 取湛卢，薛烛曰： 善哉！衔金铁之英，吐银锡之精，奇气托灵，有游出之神。服此剑者，可以折冲伐敌。人君有逆谋则去之他国。 允常乃以湛卢献吴。吴公子光杀吴王僚，湛卢去如楚。昭王寤而得之，召风胡子问之。 此剑值几何？ 对曰： 赤堇之山已合，若耶之溪深而不测，群神上天，欧冶已死，虽有倾城量金珠玉不可与，况骏马万户之都乎！ 
又曰：越王问范蠡用兵行阵。对曰： 越有处女出于南林之中，愿君王问以手战之道，立可见也。 处女将见，道逢老人自称袁公，袁公曰： 闻子善为剑，愿一观之。 女曰： 妾不敢有隐。 袁公即跪拔林之竹，处女即捷其末，公操其本而刺处女，处女因举杖击之，袁公即飞上树变为白猿。女别去，见越王。越王大悦，乃命五校之队长高才习之以教军人。当此之时，皆称 越女剑。 
又曰：干将者，吴人。与欧冶同师，俱作剑。前献剑一枚，阖闾得而宝之。以故使干将造剑二枚，一曰干将，二曰莫邪。莫邪者，干将之妻名也。干将作剑采五山之精，合六合之英，候天伺地，阴阳同光，百神临观，天气下降，而金铁之精未流。莫邪曰： 子以憘为剑闻於王，王使子作剑三年不成者，其有意乎？ 干将曰： 吾不知其理。 莫邪曰： 夫神物之化，须人而成，今夫子作剑得无当得人而后成？ 干将曰： 昔吾师之作冶也，金铁之颖不消，夫妻俱入冶炉之中。 莫邪曰： 先师亲烁身以成物，妾何难也。 於是干将夫妻乃断发剪指投之炉中，使僮女(一作 子 。)三百鼓橐装炭，金铁乃濡，遂以成剑。阳曰干将，而作龟文；阴曰莫邪，而作漫理。干将匿其阳出其阴而献之阖闾，阖闾甚惜之。
又曰：伍子胥过江，解剑与渔父曰： 此剑中有七星北斗文，其直千金。 
《越绝书》曰：楚王召风胡子而问之曰： 寡人闻吴有干将，越有欧冶子，此二人寡人愿赍邦之重宝，皆以奉。子因吴王请此二人为铁剑，可乎？ 风胡子曰： 善。 於是，乃令风胡子之吴见欧冶子、干将，使之为铁剑。欧冶子、干将凿茨山，泄其溪，取其铁英为剑三枚：一曰龙渊，二曰太阿，三曰工市。剑成，风胡子奏之楚王。楚王见之，精神太悦。见风胡子问之曰： 此三剑其名为何？ 风胡子曰： 一曰龙渊，二曰太阿，三曰工市。 楚王曰： 何为龙渊、太阿、工市？ 风胡子曰： 欲知龙渊，观其状如登高山，临深渊。欲知太阿，观其锷巍巍翼翼如流水之波。欲知工市，观其锷从文间起至脊而止，如珠而不可枉，文若流而不绝。 晋郑闻此三剑而求之不得，兴师围楚之城，三年不解。仓穀尽，库无兵革，於是引太阿之剑，登城而麾之，三军破败，士卒迷惑，流血千里，晋郑之头毕白。楚王於是大悦，曰： 此剑威耶？寡人力也。 风胡子对曰： 剑之威也，因大王之神。 楚王曰： 夫剑，铁耳。固能有精神如此乎？ 风胡子曰： 神农以石为兵，黄帝以玉为兵，禹以铜铁为兵，天下皆服，此亦铁之神也，王之德也。 
又曰：阖闾冢吴县昌门外，名曰白虎丘。磐郢、鱼肠之剑在焉。十万人治之，葬三日，白虎居上，号曰虎丘。
又曰：伍子胥走吴，至江上，见渔者曰： 来渡我。 渔者知其非恒人，即载入船。子胥即解其剑以与渔者曰： 吾人之剑，直百金，请以与子也。 渔者曰： 吾闻荆王有令曰：能得伍子胥者，购之千金。吾欲得荆王之千金，何以子百金之剑为？ 渔者渡子胥之津，曰： 亟餐而去，无令遣追者及子也。 子胥行，即覆船，伏匕首自刎而死。
《琴操》曰：聂政父为韩王冶剑，过期不成，王杀之。时政未生，壮问母，知之。乃上太山，遇仙人学鼓琴。漆身为厉，吞炭变音，七年琴成。入韩逢其妻，从置栉对妻而笑。妻泣曰： 君何似政齿？ 政曰： 天下人齿相似。 反入山，援石击落其齿。以刀内琴中，刺韩王。
《列士传》曰：干将、莫耶为晋君作剑，三年而成。剑有雌雄，天下名器也。乃以雌剑献君，留其雄者。谓其妻曰： 吾藏剑在南山之阴，北山之阳，松生石上，剑在其中矣。君若觉，杀我，尔生男以告之。 及至，君觉，杀干将。妻后生男，名赤鼻，具以告之。赤鼻斫南山之松，不得剑，思於屋柱中得之。晋君梦一人眉广三寸，辞欲报仇。购求甚急。乃逃朱兴山中，遇客欲为之报，乃刎首。将以奉晋君，客令镬煮之头三日三日跳不烂。君往观之，客以雄剑倚拟君，君头堕镬中，客又自刎。三头悉烂，不可分别分葬之，名曰： 三王冢。 (《列异传》曰：莫耶为楚王作剑，藏其雄者。《搜神记》亦曰：为楚王作剑。馀悉同也。)
《孝子传》曰：眉间赤名赤鼻，父干将，母莫耶。父为晋王作剑，藏雄送雌。母孕尺，父曰： 男，当告之曰：出户望南山，松生石上，剑在其巅。及产，果男。母以告之，尺破柱得剑，欲报晋君。客有为报者，将尺首及剑见晋君。君怒，烹之，首不烂。王临之，客以拟王，王首堕汤中，客因自拟之。三首尽糜不分，乃为三冢，曰 三王冢 也。
《文士传》曰：魏文帝爱杨修才，脩诛后追忆修。修曾以宝剑与文帝，文帝后佩之，告左右曰： 此杨修剑也。 
周斐《先贤传》曰：许嘉给县功曹仪小吏，常持剑侍臣功曹，月朔晨朝并持炬火。嘉於是忿然叹曰： 男儿为吏，不免贱役。 即投火於地，以剑带槐树趋谒府门。
《南记》曰：魏应字尹伯，任城人。明鲁诗，章帝重之。数进见论难於前，特受赏赐剑玦衣服。
《先贤行状》曰：王烈字彦考，通识达道。时国中有盗牛者，牛主得之，盗者曰： 我邂逅迷惑，从今以后将改过。子既已赦宥，幸无使王烈闻之。 人有以告烈者，烈以布一端遗之。或问： 此人既有盗畏君闻之，反与布，何也？ 烈曰： 昔秦穆公人盗其骏马，食之，已而赐之酒。盗者不爱其死以救穆公之难。今此盗人能悔其过，惧闻之，知是耻恶则善心将生，故与布劝为善也。 一年之中，行路老父担重，人代担行数十里，欲至家，置而去。问姓字不以告。顷之，老父复行，失剑於路，有人行而遇之，欲置而去，惧后人得之，剑主永失所取，而购募或能差错，遂守之。至暮，剑主还，见之，前者代担人也。老父揽其袂曰： 子前者代吾担，不得姓名，今子复守吾剑于路，未有若子之仁，子请告吾姓名，将以告王烈。 乃语之而去。老父以告烈，烈曰： 世有仁人，吾未见之。 使人见之，乃昔时盗牛人也。
《雷焕别传》曰：焕字孔章，鄱阳人。善星历卜占。晋司空张华夜见异气起牛斗，华问焕 见之乎？ 焕曰： 此谓宝剑气。 华曰： 时有相吾者云：君当贵绕身佩宝剑。此言欲效矣。 乃以焕为丰城令。焕至县，移狱掘入三十馀尺，得青石函一枚，中有双剑，文采未甚明。焕取南昌西山黄白土用拭剑，光艳照曜。乃送一剑并少黄土与华，自留一剑。华得剑并土曰： 此干将也，莫耶已复不至，而天生神物，终当合耳。 乃更以华阴赤土一斤送与焕。焕得磨剑，鲜光愈亮。及华诛，剑亡，玉匣莫知所在。后焕亡，焕子爽带剑经延平津，剑无故堕水。令人没水逐觉，见二龙长数丈盘交，须臾，光彩微发，曜日映川。
《说苑》曰：经侯往过魏太子，左带玉具剑，右带环珮，左光照右，右光照左。
又曰：西闾过渡河而溺焉。能说诸侯，过曰： 干将莫耶拂锺不铮，以之摄履，曾不如两钱之锥。 (铮，楚庚切。)
又曰：齐遣淳于髡到楚。髡为人头小，楚王甚薄之。谓曰： 齐无人耶？而使子来，子何长也？ 髡对曰： 臣无所长，腰中七尺之剑，欲斩无状王。 王曰： 止。吾但戏子耳。 即与髡共饮酒。
《盐铁论》曰：所谓利兵者，非谓吴楚之铤、干将之剑也。以道德为城，以仁义为郭，莫之敢攻，莫之敢入，文王是也。以道德为胄，仁义为剑，莫之敢当，莫之敢御，汤武是也。今不建不攻之城、不可当之兵，而任匹夫之役，而行三尺之刃，亦细矣。
魏文帝《典论》曰：余好击剑，善以短乘长。选兹良金，命彼国工，精而炼之，至于百辟。其始成也，五色骇炉，巨橐自鼓。
又曰：建安二十四年二月丙午，魏太子丕造百辟宝剑，长四尺二寸，重一斤十有五两，淬以清漳，厉以礛(音监)〈石诸〉，(音诸。)饬以文玉，表以通犀，光似流星，名曰 飞景 。(礛〈石诸〉，青砺石也。)
《世说》曰：王子乔墓在金陵。战国时，人有盗发之者，睹无所见，惟有一剑停在空中。欲进取之，剑作龙鸣虎吼，遂不敢近，俄而，径飞上天。
又曰：锺会是荀济北从舅，二人情好不协。荀有好宝剑，可直百万，常在母锺太夫人许。会善书，学荀手迹作书与母取剑，仍窃去不还。荀深知是锺，无求得，求思所以报之。锺会兄弟共以千万起新宅，始成，甚精丽，未得移住。荀善画，於是潜往画锺门堂并作太傅形像，衣冠状貌如平生。二锺来入门，便大感恸。於是，宅遂空废。
陶弘景《刀剑录》曰：夏禹字高密，在位十年。以庚戌八年铸一剑，长三尺九寸，后藏于会稽秦望山。腹上刻二十八宿文，有背面，面记星辰，背记山水日月。
又曰：启子少康在位二十九年。岁次辛卯二年春，铸一铜剑，上有八方面，长三尺一寸，头方。
又曰：孔甲在位四十年。以九年岁次甲辰，采牛头山铁铸一剑，铭之曰： 夹 ，古文篆，长四尺一寸。
又曰：太田在位三十二年。以四年岁次甲子铸一剑，长二尺九寸，文曰： 定光 ，古文篆书。
又曰：武丁在位五十九年。岁次戊午铸一剑，长三尺，铭曰： 照胆 ，大篆书。
又曰：周昭王瑕在位五十一年。二年岁次壬午，铸五剑，各投五岳镇方岳。大篆书，长五尺。
又曰：简王夷在位十四年。岁次癸酉铸一剑，铭曰 日骏 ，长三尺，大篆书。
又曰：秦昭王在位五年。元年丙午铸一剑，长三尺。铭曰 诫 ，大篆书。
又曰：始皇在位三十七年。三年丁巳采北祗铜铸二剑，铭曰： 定秦 。李斯小篆书，李斯刻。一口埋在阿房阙下，一口埋在日观台。长六尺。
又曰：前汉刘季在位十二年，季以始皇三十四年於南山得一铁剑，长三尺，小篆书铭曰： 赤霄 。及贵，常服之。此即斩白蛇之剑也。
又曰：文帝恒在位二十三年，以初元十九年庚午铸三剑，各长三尺三寸，铭曰： 神龟 ，形以应大横之兆。帝崩，命入玄宫。
又曰：武帝彻在位五十四年，以元光五年乙已铸八剑，各长三尺六寸，铭曰： 八服 ，小篆书。嵩翟衡华玄山皆埋之。
又曰：宣帝询在位二十五年。太始四年铸两剑，各长三尺。一曰毛，二曰贵，以应足下毛之祥。背小篆书。
又曰：平帝衍在位五年。元始元年辛酉掘得一剑，上有帝名，因服之，大篆书。
又曰：新室王莽在位十八年，建国五年庚午造威斗及神剑，皆练五石为之。铭曰： 神胜万国伏 。小篆书。长三尺六寸。
又曰：刘更始圣公在位二年。自选一剑，铭曰 更国 ，小篆书，
又曰：后汉光武帝秀在位三十三年。未贵时，在南阳鄂水中得一剑，文曰： 秀霸 ，小篆书。帝服之。
又曰：汉明帝在位十八年，元和元年戊午铸一剑，上作龙形，沉之于洛水。洛水清，往往有人见。
又曰：章帝烜在位十三年。建初八年铸一金剑，投之伊水中以厌〈月来〉人之怪。弘景按：《水经》伊水有一物如人〈月来〉头，有人浴辄引之投水。
又曰：安帝祐在位十九年。永初七年铸一剑，藏峨嵋山，拟山王也。
又曰：顺帝宝在位十九年。永建元年铸一剑，长三尺四寸，小篆书，铭曰： 安汉 。后遂为年号。
又曰：灵帝宏在位二十二年。以建和三年铸四剑，名曰： 中兴 。一剑无故而失。
又曰：魏武帝曹操以建安二十年於谷中得一剑，三尺六寸，上有金字铭曰： 孟德正常服之。 
又曰：齐王芳正始六年造一剑，常服之。无故失其刃，但有空匣。
又曰：吴主孙权黄武五年采武昌山铜铁作十口剑，万口刀，各长三尺九寸。刀头方皆是南钢越炭作之，上有 大吴 篆字。
又曰：吴孙权赤鸟中有人得淮阴侯韩信剑，帝赐周瑜。
又曰：孙亮建兴二年铸一剑，铭曰： 流光 ，小篆书。
又曰：孙皓建初元年铸一剑，铭曰： 皇帝吴主 ，小篆书。
又曰：蜀后主刘禅延熙二年造大金剑，长一丈二尺，镇剑口山。往往人见辉光，后人处处求觅不得。
又曰：宋刘昱元徽二年於蒋山预造一剑，铭曰： 永蜀 ，小篆书。
又曰：蜀王刘备章武元年辛丑采金牛山铁铸八剑，各长三尺六寸。一剑自佩，一与太子，一与梁王理，一与鲁王永，一与诸葛亮。二与张飞关羽，一与赵云。并是亮书作风角处所。
又曰：晋怀帝名炽，永嘉元年造一剑，长五尺，铭曰： 步光 ，篆字。
又曰：东晋司马衍咸和元年造剑十三口，铭曰： 兴国 。
又曰：东晋司马昌明太元十年於金华山顶埋一剑，铭曰： 神剑 。
又曰：后魏道武帝登国元年於阿理铸二剑，一铭曰 镇山 。一铭曰： 沉水 ，并隶书。
又曰：明元帝以太常元年造一剑，长四尺，铭背曰： 太常 。
又曰：太武帝至真君元年，有道士继天师自为帝造剑，因改元为真君。剑长三尺六寸，隶书。
又曰：梁武帝萧衍天监元年即位，至普通中岁在庚申，命弘景造神剑十三口。用金、银、铜、铁、锡五色合为此剑。长短各依剑洞术法，一曰凝霜，道家三洞九真，剑上刻真人玉女名字。二曰宫仪，备斋六宫，有剑神名，无刃，刻宫宿星，皇后服之。三曰摛光，备非常御斩刺，长三尺六寸，上刻风伯雨师形名。四曰九天，出军行师，君执授将，长五尺，金镂作蚩尤神形。五曰伐形，刻符箓道家登真图口诀，六甲神，长五尺。六曰四目，突宫闱茵被卧止小室帐帐中，长三尺五寸，七曰五威灵光，长二尺许，半身有刃，上刻星辰北斗天市天魁二十八宿，服此除百邪魑魅，去厌帅伏用之。八曰风鸟，有恶鸟鸣，起镇之；上有黄帝咒法，禹步形势用之。九曰司命，行刑煞罚者执之，赐万姓自裁者。十曰礼剑，生畜男子弧矢穀剑则用之。十二曰永昌，镇国安社用之，长七尺。十三曰闰剑，长六尺。所以作十三口象闰月故也。取上元甲子时加斗魁，加岁正月旦合，合之取风雷雨震，日止环偏，长八寸，文曰 服之者永治四方 ，小篆文。
