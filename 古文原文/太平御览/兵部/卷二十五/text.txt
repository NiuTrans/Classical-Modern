○示弱
《孙子》曰：兵者，诡道也。(无常形以诡诈为道，若息侯诱蔡楚子谋宋也。)故能而示之不能，用而示之不用；(言已实能，用师外示之怯也。若孙膑示弱而制庞涓。)近而示之远，远而示之近。(欲进而理去道也，言多疑设其近，诳曜敌军示之以远，本从其近，若韩信之袭安邑，陈舟临晋而渡夏阳。)
又曰：古人善用兵者，能使敌人前后不相及，众寡不相待，贵贱不相求，上下不相扶，卒离而不集，兵合而不齐。(多设诈变，出东见西，攻南引北，敌之使彼张惶离乱而不集聚也。)合於利而动，(暴之使离，乱之使不齐，动兵而战之。)不合於利而止。
《左传》曰：蔡声子谓楚令尹屈建曰： 若敖之乱，伯贲之子苗贲皇奔晋，以为谋主。及鄢陵之役，楚晨压晋军而阵。苗贲皇曰： 楚师之良，在中军王族而已。若塞井夷灶，成阵以当之，栾、范易行以诱之，(栾书时将中军，范燮佐之。易行谓简兵备，欲令楚贪已而不复顾二穆之兵。易，以鼓反。行，胡郎反。)中行、二郤必克二穆。(郤锜时将上军，中行偃佐之。郤至佐新军，令此三人分二以攻二穆之兵。楚子重、子辛皆出穆王，故曰二穆。)吾乃四萃於王族，必大败之。 (四萃，四面集之也。)晋人从之，楚师大败，王夷师熸，(夷，伤也。吴楚之间谓灭为熸，子廉切。)子反死之。郑叛吴兴，则苗贲皇之为也。
《战国策》曰：赵将李牧，常居代雁门，备匈奴。以便宜置吏，市租皆输入于幕府，为士卒费。日击数牛飨士，习骑射，谨烽火，多间谍，厚遇战士。为约曰： 匈奴即入盗，急入收保，有敢捕虏者斩。 匈奴每入，烽火谨，趣入收保，不敢战。如是数岁，亦不亡失。然匈奴谓牧为怯。赵王让牧，牧如故。王怒，使人代将。岁馀，匈奴每来，出战，数不利。复遣牧，牧至，如故约。匈奴数来无所得，终以为怯。边士日得赏赐而不用，皆愿一战。於是乃具选车，得千三百乘，选骑得万三千匹，百金之士五万人，彀弓弩者十万人，悉勒习战。大纵畜牧，人众满野。匈奴小入，佯北不胜，以数千人委之。单于闻之，大喜，率众来入。牧多为奇阵，张左右翼击，大破之，煞匈奴十馀万骑。单于奔走，十馀岁不敢近边也。
又曰：韩魏相攻，齐将田忌率兵伐魏，魏将庞涓闻之，去韩而归。孙膑谓田忌曰： 彼三晋之兵，素悍勇而轻齐，齐号为怯。善战者因其势而利导之，兵法：百里而趋利者蹶上将，(蹶，犹挫也。)五十里走者半至。使齐军入魏地为十万灶，明日为五万灶，又明日为二万灶。 庞涓行三日，大喜，曰： 我故知齐卒怯，入吾地三日，士卒亡者过半矣。 乃弃其步兵，与其轻锐倍日并行逐之。孙子度其行，暮当至马陵。马陵道狭，而旁多阻隘，可伏兵，乃斫大树白而书之曰： 庞涓死于此树下。 於是令万弩夹道而伏，期日： 暮见火举而俱发。 庞涓夜至斫木下，见白书，乃钻火烛之。读书未毕，齐军万弩俱发，军大乱。庞涓乃自刎，曰： 遂成竖子之名！ 
《汉书》曰：韩王信反，帝帝自往击。至晋阳，闻信与匈奴欲击汉，帝使人使匈奴。匈奴匿其壮士、肥牛马，徒见其老弱及羸畜。使者十辈来，皆言匈奴易击。帝使刘敬复往使匈奴，还报曰： 两国相击，此宜夸矜见所长。(见，示也。)今臣往，徒见羸胔老弱，(胔，音渍，一说读曰瘠。瘠，瘦也。)此欲见短伏奇兵以争利，愚以为匈奴不可击也。 是时汉兵已逾句注，三十馀万众兵已业行。帝怒，以为敬妄言阻吾军，(阻，谓止坏也。)械系敬。广武遂往至平城，匈奴果出奇兵围高帝于白登，七日然后得解。
《先贤行状》曰：孙策遣攻陈登於匡琦城。贼初到，旌甲覆水郡下，众寡不敌。登乃闭门自守，示弱不战，将士衔声，寂若无人。登乘城观形势，知其可击。乃申命士众，宿整兵器，昧爽，开门引军指贼营，步骑抄其后。贼周章方结阵，不得还船。登纵兵乘之，贼遂大败。
《晋书》曰：李矩守荥阳城，前赵刘聪将刘畅步骑三万讨矩，屯於韩王故垒，相去七里，遣使招矩。时畅卒至，矩未暇为备，遣使奉牛酒诈降於畅，潜匿精勇，见其老弱。畅不以为虞，大飨渠帅，人皆醉饱。矩谋夜袭之，畅仅以身免。
又《慕容宝载记》曰：魏伐并州，骠骑李农逆战，败绩。宝引群臣於东堂议之，尚书封懿曰： 今魏师十万，天下之劲敌也，示之以弱，岨关拒战，计之上也。 
《陈书》曰：武帝东讨杜龛，侯安都军守，北齐军入据石头，游骑至於阙下。安都闭门偃旗帜，示之以弱。且令城中曰： 有登陴看贼者斩。 及夕，贼收军还石头。安都夜令士卒密营御敌之具。明辰，贼又至，安都率甲士三百人开东西掖门与战，大败之。贼乃退还石头，不敢复逼台城。
《后周书》曰：隋文帝作相之初，尉迟迥拒命，遣将崔仲文率兵定关东，军次蓼堤。迥将檀让拥众数万，仲文以羸师战，让悉众来拒，仲文伪北，让军颇骄。於是遣精兵左右翼击之，大败让军，进攻梁郡，迥守将刘子宽弃城遁走。
《隋书》曰：炀帝大业中，彭城贼张大彪、宋世模等众至数万，作保悬薄山，寇掠徐、兖。隋将董纯讨之。纯初闭营不与战，贼屡挑之不出，贼以纯为怯，不设备，纵兵大掠。纯选精锐击贼，合战於昌虑，大破之，斩首万馀级，筑为京观。
又曰：隋末山贼孟让，众号十万，屯盱眙。炀帝遣王充保都梁山以拒之，久不与战。乃宣言士卒亡叛，使贼中闻之。让果大笑曰： 王充文法吏，何能为将！吾当生缚之。 於是进攻其栅。充与战，佯不胜，让益轻之，乃分兵虏掠。充知其可击，令军中移灶撤幕设方阵，四面而出战，大破之，虏男女十万馀口，让仅以身免。
《六韬》曰：武王问太公曰： 敌人先至，已据便地，形势又强，则如之何？ 对曰： 当示以怯弱，设伏佯走，自投死地。敌见之必疾而赴，扰乱失次，必离固所，入我伏兵，伏兵齐起，急击前后，冲其两旁。 
○示强
《左传》曰：楚将子元以车六百乘伐郑，师入桔祑之门。(桔祑，郑远郊之门也。)又入自纯门及逵市。(纯门，郑外郭门也。逵市，郭内道上市也。)悬门不发，楚言而出。子元曰： 郑有人焉。 (悬门施于内城门，郑示楚以间城，故不闭城门，出兵而效楚言，故子元畏，不敢进也。)诸侯救郑，楚师夜遁。郑人将奔桐丘，谍言曰： 楚幕(楚国。)有乌。 乃止。(幕，帐也。)
又曰：楚大饥，戎伐其西南。(戎，山夷也。)庸人帅群蛮以叛楚。(庸，楚属之小国。)麋人率百濮，将伐楚，(百濮，夷也。)於是申、息之北门不启。(备中国也。)楚人谋徙於阪高。(楚险地也。)蒍贾曰： 不可。我能往，寇亦能往。不如伐庸。夫麋与百濮，谓我饥不能师，故伐我。我若出师，必惧而归。百濮离居，将各走其邑，谁暇谋人？ 乃出师。旬有五日，百濮乃罢。自庐以往，振廪同食。(往，往伐庸也。振，发也。廪，仓也。同食，上下无异馔也。)
又曰：晋文公率诸侯伐楚，楚将子玉从晋师。晋退三舍，楚师不止。又次於城濮。楚师背崔而舍，(酅，丘陵险阻名也。酅，音携。)文公患之，听舆人之诵，(恐众畏险，故听其歌诵也。)曰： 原田莓莓，舍其旧而新是谋。 (高平曰：原喻晋军美盛若原田草也，莓然可以谋立新功，不足念旧惠也。)晋大夫狐偃曰： 战也。战而捷，必得诸侯。若其不捷，表里山河，必无害也。 (晋国外河而内山也。)晋车七百乘韅靷鞅靽。(五万二千五百人也。在背曰靼，在胸曰靷，在腹曰鞅，在后日靽。言驾乘修备，靽，呼见切。靷，与进切。)晋侯登有莘之墟以观师，曰： 少长有礼，其可用也。 (有莘，故国名也。)遂伐其木，以益其兵。(伐木以益攻战之具，盖亦示强也。)终败楚师。
又曰：晋侯伐齐，齐侯登巫山以观。晋人使司马斥山泽之险，虽所不至，必旆而疏阵之。(斥，候也。疏建旌旗以为阵示众也。)使乘车者左实右伪，以旆先，(伪以衣物为人形也。建旌以先驱。)舆曳柴而从之。(以扬尘。)齐侯见之，畏其众也，乃脱归。(脱，不张旌帜也。)
又曰：蔡声子聘楚，谓令尹屈建曰： 子仪之乱，析公奔晋，以为谋主。绕角之役，析公曰： 楚师轻佻，易震荡也。 若多鼓钧声，以夜军之，(均，同其声。)楚师必遁。 晋人从之，楚师宵溃。晋遂侵蔡，袭沈，获其君。败申、息之师于桑隧，获申丽而还。郑於是不敢南面。楚失诸华，则析公之为也。
《汉书》曰：景帝时，匈奴大入上郡，天子使中贵人从李广，(中官之幸贵也。)勒习兵击匈奴。贵人将数十骑出猎，见匈奴三人，与战。被射伤中贵人，杀其骑且尽。中贵人走广，广曰： 是必匈奴射雕者也。 (雕善飞，故使善射者射之。)广乃遂从百骑往驰三人，令骑左右翼，而广身射彼三者，杀其二人，生得一人，果射雕者也。遥见匈奴有数千骑，见广，以为诱骑，惊上山阵。广之百骑皆大恐，还驰走。广曰： 吾去大军数十里，今若走，匈奴追射，我立尽。今我留，匈奴必以我为大军诱之，必不敢击我。 广令诸骑曰： 前！ 到匈奴阵二里所，止，令曰： 皆下马解鞍！ 其骑曰： 虏多且近，即急，奈何？ 广曰： 彼虏以我为走，今皆解鞍以示不走，用坚其意。 胡骑遂不敢击。有白马将出，护其兵。於是广上马，与十馀骑奔射杀之，而复还至其百骑中，解鞍，令士皆纵马卧。是时会幕，胡兵终怪之，卒不敢击。向半夜时，胡兵以为汉有伏军於旁，欲夜取之，皆引兵去。诘朝，广乃归其军。
《后汉书》曰：廉范为云中太守，会匈奴大入塞，范自率士卒拒之。虏众盛，不敌。会日暮，令军士各交缚两炬，三头燃火。虏遥见火多，谓汉兵救至，大惊，待朝，将退，范乃令军中蓐食，晨往击之，斩首数百级。虏自此不敢复向云中。
又曰：虞诩为武郡太守，以讨叛羌。羌乃率众数千，遮诩於陈仓、崤谷，诩即停车不进，而宣言上书请兵，须到当发羌。闻之，乃分抄旁县，诩因其兵散，日夜进道，兼行百馀里。令吏士各作两灶。或曰： 孙膑减灶而君增之，兵法日行不过三十里，以戒不虞，而今日且二百里，何也？ 诩曰： 虏多众，吾兵少，徐行则易为所及，速进则彼所不测。虏见吾灶日增，必谓郡兵来迎。众多行速，必惮追我。孙膑见弱，吾今示强，势有不同故也。 既到郡，兵不满三千，而羌众万馀，攻围赤亭数十日。诩乃令军中，使强弩勿发，先用小弩。羌以为矢力弱，不能至，并兵急攻。诩於是使二十强弩共射一人，发无不中，羌大震，退。诩因出城奋击，多所伤杀。明日悉陈其众，令从东郭门出，北郭门入，换易衣服，回转数周。羌不知其数，更相恐动。诩计贼当退，乃潜遣五百馀人於浅水设伏，候其走路。虏果奔，因掩击；大破之。
《通典》曰：后汉末陈登为广陵守，孙策遣军攻登於匡琦城，登使人求救於曹公。而密去城十里理军营处所，令多取柴薪，两束一聚，相去十步，从横成行，令俱起火，火燃其聚。城上称庆，若大军到。贼睹火惊溃，登勒兵追奔，斩首万级也。
又曰：蜀大将诸葛亮，屯於阳平，并兵东下。亮惟留万人守城。魏将司马宣王率二十万众拒亮，当亮六十里所，侦候白宣王说亮在城中兵少力弱，将士失色。亮是时意气自若，敕军皆卧旗息鼓，不得辄出卷幔，开四门，扫地却洒。宣王疑是甚有伏，於是引军北趣山。亮谓参佐曰： 司马懿谓吾有强伏，循山走矣。 候逻还白亮所言。宣王后知，深以为恨。
又曰：西晋将杜元凯伐吴，陈兵於江陵，遣牙门管定、周旨、伍巢等率奇兵八百泛舟夜度，以袭乐乡，多张旗帜，起火巴山，出于要害之地，以夺贼心。吴都督孙歆震恐，与吴将伍延书曰： 北来诸军乃飞渡江也。 皆破之。
又曰：东晋末，宋武帝为将，讨海贼孙恩。恩在扈渎，海盐令鲍陋遣子嗣之以吴兵一千，请为前驱。宋武曰： 贼兵甚精，吴人不习战，若前驱失利，必败我军。可在后为声援。 不从。是夜，宋武多设伏兵，兼置旗鼓，然一处不过数人。明日，贼率众乃万馀迎战。前驱既交，诸伏皆举旗鸣鼓。贼谓四面有军，乃引退。嗣之追奔，为贼所没。宋武且战且退，贼既盛，所领死伤且尽。宋武虑不免，至向伏兵处，乃止，令左右脱取死人衣。贼谓当走反停，疑犹有伏。宋武因呼更战，气色甚猛，贼以为然，乃引军去。宋武徐归，然后散兵稍集。
又曰：东晋末，桓玄篡晋，宋武帝起义兵讨玄，使将桓谦、何湛之屯覆舟山。武帝使羸弱登蒋山，多张旗帜。玄不之测，大惧。武帝与刘毅等分为数队进突，谦阵皆殊死战。无不一当百。东北风急，义军放火，烟尘涨天，鼓噪之音震骇京邑。谦等诸军，一时奔散。
又曰：萧齐将冯道根守阜陵城戍。初到阜陵，理城隍，远斥堠，有如敌将至者，众颇笑之。道根曰： 怯防勇战，此之谓也。 理城未毕，会魏将党法宗、傅竖眼率众二万，奄至城下，道根堑垒未固，城中众少，失色。道根命广开门，缓服登城，选精锐二百人，出与魏军战，败之。魏人见意闲，且战又不利，因退走。
又曰：后魏将宇文测行绥州事，每岁河冰合后，突厥即来寇。先是，常遣居人入城堡以避之，测至，皆令安堵如旧。乃於要路数百处，并多积柴，仍远遣斥候，知其动静。是年十二月，突厥从连谷入寇，去界数十里，测命积柴之处一时纵火。突厥谓有大军至，惧而遁走，自相蹂践，委弃杂畜及辎重不可胜数。测徐率所部收之，分给百姓。自是突厥不敢复至。
又曰：梁雍州刺史岳阳王萧詧，虽称藩附於西魏，而尚有贰心。西魏将杨忠自樊城观兵於汉滨，易旗递进。实骑二千，詧登楼睹之。以为三万也，惧而伏焉。
崔鸿《十六国春秋》曰：后赵石勒荆州监军郭敬寇晋襄阳，勒驰令敬退守樊城。戒之使偃藏旗帜，寂若无人，彼若使人观察，则告之曰： 自爱，坚守，后七八日大骑将至，相禁不复得走矣。 敬使人浴马於津，周而复始，昼夜不绝。侦谍还告晋南中郎将周抚，抚以为勒军大至，惧而奔於武昌。敬遂入襄阳焉。
又曰：前凉张重华以谢艾为军师将军，率骑三万，进军临河。后赵石勒将麻秋以三万众拒之。艾乘轺车，冠白慆，(慆，苦洽切。)鸣鼓而行。秋遥睹而怒曰： 艾年少书生，冠服如此，轻我也。 令黑槊龙腾三千人驰击之，艾左右大扰，或劝乘马，艾不从，乃下车，踞胡床指麾分处。贼以为伏兵发也，惧不敢进。艾又遣将缘河截其后，秋军乃退。艾乘击，遂大败之，斩秋将杜勋，及虏俘斩首三千级。秋匹马奔大厦。
