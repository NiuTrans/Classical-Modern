○良将上
《论语》曰：子曰： 孟之反不伐。 孔注曰： 鲁大夫孟之侧也，与齐战，军大败。不伐者，不自伐其功也。 
《孝经左契》曰：将军顺虎衔珠，大夫正海出鱼。
《抱朴子》曰：良将刚则法天，可望而不可干；柔则象渊，可观而不可入。去如收电，可见而不可得；留如山岳，可瞻而不可量。
《唐子》曰：良将如泉如山，不知其欢戚也。
《史记》曰：吴起者，卫人也，好用兵。事鲁君。齐人攻鲁，鲁欲将起，起取齐女为妻，而疑之。起遂杀妻，明不为齐也。鲁卒以为将，大破齐，后之魏。
又曰：陈胜之反秦，使王离击赵王及张耳巨鹿城，或曰： 王离，秦之名将也。 
又曰：魏文侯问： 吴起何如人？ 李克曰： 其用兵，司马穰苴弗能过也。 於是魏文侯以为将，击秦，拔五城。
《汉书》曰：杜业曰： 窃见朱博忠信勇猛，材略不世出，诚国家雄俊之宝臣也，宜征博左右，以镇天下。此人在朝，则陛下可高卧矣。 
又《谷永传》曰：平阿侯谭位特进，领城门兵。永闻，与谭书曰： 君侯躬周、召之德，执管、晏之操，敬贤下士，乐善不倦，宜在上将久矣。属闻以特进领城门兵，(属，之欲切。)愚窃不为君侯喜，宜深辞职，自陈浅薄不足以固城门守，收太伯之让，保谦谦之路，阖门高枕为智者。 谭得书大感，遂辞让不受领城门职。
又曰：霍去病为骠骑将军，上尝欲教之《孙吴兵法》，对曰： 顾方略何如耳？不至学古兵法。 上为治第，令视之，对曰： 匈奴不灭，无以家为。 
又曰：李广为右北平太守，匈奴号曰： 汉飞将军。 广历七郡太守，前后三十馀年，得赏赐辄分其麾下，饮食与士卒共之。家无馀财，不言生产事。
又曰：李广其先曰 李信 ，秦时为将，逐其燕太子丹者也。广以良家子从军击胡，文帝曰： 惜广不逢时，令当高祖世，万户侯岂足道哉！ 
又曰：剧孟，洛阳人也。以任侠显。吴楚反时，条侯为大尉，乘传东，将至河南，得剧孟，喜曰： 吴楚举大事而不求剧孟，吾知其无能为也。 天下骚动，大将得之若一敌国。
又曰：沛公入咸阳，诸将皆争赴金帛财物之府分之，萧何独先收秦丞相、御史律令图书藏之。沛公具知天下厄塞，户口多少、强弱，处民所疾苦者，以得图书故也。
《后汉书·景丹传》曰：帝曰： 景将军，北州大将是其人也。 
又《马武传·论》曰：中兴二十八将，前世以为上应二十八宿，未之详也。然咸能感会风云，奋其智勇，称为佐命，亦各智能之士也。
又《贾复传》曰：世祖大惊曰： 我所以不令贾复别将者，为其轻敌也；不然，失吾名将。 
又曰：冯异大破赤眉於崤，玺书曰： 始虽垂翅回溪，终能奋翼渑池，可谓失之东隅，收之桑榆者也。 
又曰：耿秉能说《司马兵法》，尤好将帅之略。
又曰：冯异字公孙。为人谦退不伐，行与诸将相逢，辄引车避道。(《东观汉记》曰：《续汉书》云：异敕吏士，非交战受敌，常行诸营之后，相逢引车避之，由是无争道变斗者也。)进止皆有表识，(言其进退有常处。)军中号为 整齐 。每所止舍，诸将并坐论功，异常独屏树下，军中号曰 大树将军 。光武破邯郸，乃更部分诸将，各有配隶。(隶，属也。袁山松书曰：先时诸将同营，吏卒多犯法。)军士皆言愿属大树将军，光武以此多之。
又《邓禹传》云：赤眉遂入长安。是时三辅连覆败，赤眉所过残灭贼，百姓不知所归。闻禹乘胜克而师行有纪，(纲纪也，言有条贯而不残暴。)皆望风相携负以迎军，降者以千数，众号百万。禹所止辄停车住节，(住或作柱。)以劳来之，父老童稚垂发戴白，(垂发，童幼也。戴白，父老也。)满其车下，莫不感悦，于是名震关西。帝嘉之，数赐书褒美。
又曰：窦融以兄弟并受爵位，久专方面，惧不自安，数上书求代。诏报曰： 吾与将军如左右手耳，(韩信亡，萧何自追人，人曰： 丞相何亡。 高祖闻之，如失左右手。见前书。)数执谦退，何不晓人意？勉循士人，莫擅离部曲。
又曰：诸将每论功自伐，贾复未尝有言。帝辄曰： 贾君之功，我自知之。 
又曰：陈蕃、杨秉，处称贤宰；皇甫、张遐，出号名将。
又曰：冯绲，字鸿卿，巴郡宕渠人也。长沙蛮寇益阳，荆南皆没。於是拜绲为车骑将军。军长沙，进击武陵蛮夷，荆州平定，诏赐钱一亿，固让不受。振旅还京师，推功於从事中郎。
《东观汉记》曰：上自征隗嚣至漆，诸侯多以王师之重，不宜远入险阻。计未决，会召马援，因说隗嚣将帅土崩之势、兵进必破之状於上前聚米为山，指画形势。器众大溃。
又曰：吴汉当出师，朝受诏，夕即引道，初无办严之日，故能常任职，以功名终。
又曰：吴汉常属吏士治兵事，上时令人视吴公何为，还言曰： 方修攻具。 上曰： 吴公隐若一敌国矣。 
《魏志》曰：诸葛亮斜谷出军至武功，司马宣王御之。亮挑战，宣王不出。亮遗之妇人巾帼，宣王怒，表请决战，天子不许，遣辛毗仗节立於军门以制之。会亮病卒，归，宣王不敢追之而退。百姓为之语曰： 死诸葛走生仲达。 宣王曰： 吾便料死故也。 宣王案幸亮营垒处，曰： 天下奇才也。 
又曰：李典，字曼成。好学问，贵儒雅，不与诸将争功。敬贤士大夫，恂恂若不及。
又《任城王传》曰：太祖问诸子所好，使各言其志。至彰，曰： 好为将。 
又曰：刘晔谓太祖曰： 诸葛亮明於治而为相，关羽、张飞勇冠三军而为将。蜀人既定，据险守要，则不可犯矣。 
又曰：贾逵，字梁道，河东人。自为儿童戏弄，常设部伍，祖父习异之，曰： 汝大必为将率。 口授兵法数万言。
《蜀志》曰：邓芝为大将二十馀年，赏罚明，善恤卒伍。身之衣食资仰於官，然终不治私产，妻子不免饥寒，死之日家无馀财。
又曰：关羽，字云长。亡命奔涿郡。先主於乡里合徒众，而羽与张飞为之御侮。
《晋书》曰：应詹迁南平太守。镇南将军山简复假詹督五郡军事。会蜀贼杜畴作乱，金宝溢目，詹一无所取，惟收图书，莫不叹之。
又曰：周访威风既著，远近悦服，智勇过人，为中兴名将，性谦虚，未尝论功伐。或问访曰： 人有小善，鲜不自称。卿功勋如此，初无一言，何也？ 访曰： 朝廷威灵，将士用命，访何功之有！ 
又曰：苏峻平论功，顾众推功於蔡谟，谟以众唱谋，非己之力，俱表相让，论者美之。
又曰：苻坚众号百万，次於淝水，谢玄入问计，谢安无惧色，方与玄围棋，游涉至夜乃还。指受将帅各当其任。玄等破坚，驿书至，安对客围棋，看书便摄放床上，了无喜色。客问，徐答 小儿辈破贼。 既罢，还内过户限，心喜甚，不觉屐齿之折，其矫情镇物如此也。
又曰：帝谓纪瞻曰： 卿虽疾病，为朕卧护六军，所益多矣。 
又《羊祜传》曰：吴人寇弋阳、江夏，略户口，诏遣侍臣移书诘祜不追讨之意，并欲移州复旧之宜。祜曰： 江夏去襄阳八百里，皆知贼去亦已经日矣。步军方往，安能救之哉！劳师以免责，恐非事宜也。昔魏武帝置都督，皆与州相近，以兵势好合恶离。疆埸之间，一彼一此，慎守而已，古之善教也。若辄徙州，贼出无常，亦未知州之所宜据者。 使者不能诘。
又曰：羊祜入朝，武帝遣中书令张华问其筹策。祜曰： 今主上有禅代之美，而功德未著。吴人虐政已甚，可不战而克。混一六合，以兴文教，则主齐尧、舜，臣同稷、契，为百代之盛。若孙皓不幸而残，吴人更立令主，虽百万之众，长江未可而越也，将为患乎？ 华深赞成其计。祜谓华曰： 成吾志者，子也。 帝欲使祜卧护诸将，祜曰： 取吴不必须臣自行，但既平之后，劳圣虑耳。功名之际，臣所不敢居。事当有所付受，愿审择其人。 疾渐笃，乃举杜预自代，寻卒。
又曰：毛穆之镇广陵，迁右将军、宣城内史、假节，镇姑熟。穆之以为戍在近畿，无复军惊，不宜加节，上疏辞让，许之。
又曰：朱伺，字仲文，安陆人。少为吴牙门将陶丹给使。吴平，徙江夏。伺有武勇，讷口，不知书，为郡将督，见乡里士大夫，揖称名而已。及为将，遂以谦恭称。
又曰：邓遐，字应远。勇力绝人，气盖当时，人方之樊哙。桓温以为参军，数从温征伐。历冠军将军，数郡太守，号为名将。襄阳城北沔有蛟，常为人害，遐拔剑入水，蛟绕其足，遐挥剑截蛟数段而出。
又曰：刘牢之面紫赤色，须目惊人，而沉毅多计画。
干宝《晋纪》曰：文淑，字次骞，小名鸯，有武力筹策。杨休、胡烈为虏所害，武帝西忧，遣淑出征，所向摧靡，秦凉遂平，名震天下。为东夷校尉，姿器膂力，万人之雄。
《慕容盛载纪》曰：尚书左仆射领中军熙从征句骊、契丹，皆勇冠诸将。
又曰：皇甫真，字楚季。弱冠以高才随慕容评攻邺都，珍货充溢，真一无所取，惟存恤人物、收图籍而已。
《二石伪事》曰：郭权降石虎，虎问权曰： 卿若得吾者，当杀不？ 权曰： 若登时得至尊，必杀不疑也。 虎曰： 卿健将也。 因与共言事。
崔鸿《前燕录》曰：张蛙本姓弓，上党人也。膂力过人，能曳牛走。坚甚宠之，常侍左右，终为名将。所在有殊功，世称邓羌、张蚝皆万人敌也。
《宋书》曰：姚泓屯军长城下，王镇恶抚慰士卒，乃以身先士众，腾跃争先，泓众一时奔溃。泓妻子归高祖降将，至京，镇恶於灞上奉迎，高祖劳之曰： 成吾霸业者，真卿也。 镇恶再拜。谢曰： 此明公之威，诸将之力，镇恶何功之有焉！ 笑曰： 卿欲学冯异耶！ 
又曰：桓玄云： 刘毅勇冠三军，当今实为无敌。 
又曰：刘顺幢主樊僧爱勇冠三军，军中皆惧。
《齐书》曰：曹景宗，建武四年随太尉陈显达北围马圈，以奇兵二千破魏，援中山王英四万人。及克马圈，显达论功，以景宗为后，景宗退无怨言。
又曰：垣崇祖初见高帝，便自比韩信、白起，咸不信，惟上独许之。及破魏军启至，上谓朝臣曰： 崇祖恒自拟韩、白，今真其人也。 进为都督。
《梁书》曰：冯道根每征伐，终不言功，其部曲或怨非之，道根喻曰： 明主自监功之多少，吾将何事。 武帝常指道根示尚书令沈约，美其口不论勋，约曰： 此陛下之大树将军也。 
《梁后略》曰：陆纳分其众，轻舸掩袭巴陵，晨至城下，骠骑始命诸将会议。乃出自垒门，坐胡床以望之。贼乘水来攻，矢下如雨，人情骚扰，莫不震惧。而骠骑方食甘蔗，曾无遽色。
又曰：齐遣其将窦泰趋潼关。太祖将袭秦，众咸难之，太祖问策於宇文深，深对曰： 窦氏，欢之骁将也，每仗之以为御侮。 
《北齐书》曰：刘丰，本出河间乐城。丰有雄姿壮气，果毅绝人；有口辩，好说兵事。
又曰：辛术，字怀哲，陇西狄道人也。清俭寡欲。及平楚定淮南，凡诸货物一毫不犯，惟收典籍，多是晋、宋、齐、梁时佳本，鸠集万有馀卷。
