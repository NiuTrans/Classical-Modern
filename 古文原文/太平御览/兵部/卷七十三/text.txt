○剑上
《释名》曰：剑，检也。所以防检非常也。又敛也，以其在身拱时敛在臂内也。其旁鼻曰镡。(音寻。)镡，寻也。带所贯寻也。其末曰锋，末之言也。
《韵集》曰：镡，(音覃)剑口也。《方言》曰：鞘，(音肖。)谓之室。
《说文》曰：韬，谓之衣。(亦曰礻尧，礻尧音绕)《字林》曰：璏，(直例反。)剑鼻也。
《礼记》曰：武王克商后散军而郊射。左射狸首，右射驺虞，而贯革之射息也，裨冕搢笏，而武贲之士脱剑。
又曰：进剑者左首。(尊也。)
又曰：受弓剑以袂。(敬也。)
《周礼》曰：周官桃氏为剑，腊广二寸有半寸。(腊谓两刃，音猎。)两从半之，(剑脊两面杀趋锷者。)以其腊广为之，茎围长倍之，(茎谓剑夹人之所握镡以上。)中其茎设其后。(谓从中以却稍大之。)身长五，其茎长重九锊，(音刷。)谓之上制，上士服之。身长四，其茎长重七锊，谓之中制，中士服之。身长三，其茎长重五锊，谓之下制，下士服之。(今之匕首也，各以形貌大小带之。士，勇士也。)
又曰：郑之刀，宋之斤，鲁之削，吴越之剑，迁乎其地而勿能为良，地气然也。
《左传》曰：初，虞叔有玉，(虞叔，虞公之弟。)虞公求旃。弗献，既而悔之，曰： 周谚有之，匹夫无罪，怀璧其罪。吾焉用此以贾害也。 乃献之。又求其宝剑。叔曰： 是无厌。无厌，将及我。 遂伐虞，故虞公出奔共池。(洪池，地名。)
又曰：莒子庚舆虐而好剑，苟铸剑必试诸人，国人患之。又将叛齐，乌存帅国人以逐之。(乌存，莒大夫也。)
又曰：吴公子光伏甲于掘室而享王，(掘地为室。)使甲坐於道。及其门，门阶户席皆王亲也，夹之以铍。羞者献体，改服於门外，(进羞者献体解衣也。)执羞者坐行而入，执铍者夹承之。(承执羞者也。)光伪足疾，入於掘室，(恐难作王党杀，已预避之也。)专诸寘剑鱼中以进，遂杀王。
又曰：吴将伐齐，越子率其众以朝。吴人皆喜，惟伍子胥惧曰： 是豢吴也。 吴王闻之，使赐之属镂以死。属镂，剑也。
又曰：楚太子建为郑人杀之，其子胜在郑。晋人伐郑，楚救之，与之盟。胜怒曰： 郑人在此，雠不远矣。 胜自厉剑，子平见之曰： 王孙何以自厉也？ 曰： 将以杀汝父也。 
又曰：宋杀申再，楚子闻之，剑及寝门之外。(怒也。)
《家语》曰：子路戎服见孔子，拔剑舞之，曰： 古之君子以剑自卫。 子曰： 古之君子忠以为质，仁以为卫，不出环堵之室，而知千里之外，有不善则以忠化之，寇暴则以仁圉之，何必持剑？ 子路曰： 由乃得闻此言也，请摄齐以受教。 
又曰：颜回曰： 愿铸剑戟为农器。 
《战国策》曰：韩卒之剑皆出于冥山棠溪。墨阳宛冯、龙泉、太阿皆陆断马牛，水击鸿雁，当敌於甲盾耳。此天下名器也。
《国语》曰：齐桓公问曰： 齐国寡甲兵，为之若何？ 管子曰： 小罪讁以金，美金以铸剑戟，试诸狗马；恶金以铸鉏夷，试诸壤土，乃甲兵大足也。 
《史记》曰：吴季札之初使，北过徐君，好季札剑，口弗敢言。季札知之，为使上国未献。还至徐，徐君已死，乃解其宝剑系徐冢树而去。从者曰： 徐君已死，当谁予乎？ 曰： 不然。始吾心已许之，岂以死背吾心哉？ 
又曰：平原君及毛遂与楚合从，言其利害。日出而言，日中不决。遂按剑而上请平原君曰： 从者利害两言而决耳。今日出而言，日中不决，何也？ 楚王谓平原君曰： 客何为者也？ 平原君曰： 是胜之舍人也。 楚王叱之： 胡不下？吾乃与君言，汝何为者也？ 毛遂按剑而前曰： 今十步之内，王不能恃楚国之众也，王之命悬於遂。且遂闻汤以七十里之地而王天下，文王以百里之壤而臣诸侯，今楚地方五千里，持戟百万，此霸王之资也。白起小竖子耳，率数万之众兴师以与楚战，一战而举鄢郢，再战而烧夷陵，三战而辱王之先人，此百世之怨而赵之所羞。而王弗知，恶合从者为楚非为赵也。吾君在前，叱者何也？ 诸侯乃定从。
又曰：《范睢传》云：秦昭王临朝叹息。应侯进曰： 臣闻主忧臣辱，主辱臣死，今大王中朝而忧，臣敢请其罪。 王曰： 吾闻楚之铁剑利而倡优拙。夫铁剑利则士勇，倡优拙则思虑远。大以远思虑而御勇士，恐楚之图秦也。 
又曰：李斯上书云： 今陛下服太阿之剑，乘纤离之马。此数宝者，秦不生一焉。 
又曰：陈平间行杖剑，亡渡河。船人见其美丈夫独行，疑其亡将，腰中当有金宝。目之，欲杀平。平恐，乃解衣裸而佐刺船，船人知无有，乃止。
又曰：邹阳上书梁王云： 臣闻明月之珠，夜光之璧，以闇投人于道路，人无不按剑相眄者。何则？无因而至前也。 
又曰：高祖送徒骊山，夜径泽中，令一人行前。行前者还报曰： 前有大蛇当径，愿还。 高祖曰： 壮士行，何畏。 乃前，拔剑斩蛇。
又曰：高祖置酒雒阳宫。曰： 吾有三杰而能用之，故吾以布衣提三尺剑取天下也。项羽有一范增而不能用，所以为吾擒也。 
又曰：高祖击英布时，为流矢所中。高祖问医曰： 病可治於？ 医曰： 可治。 于是，高祖慢骂之曰： 吾以布衣提三尺剑取天下，此非天命乎！命乃在天，虽扁鹊何益。 
又曰：伍员奔吴，船人济之。员感其德，解宝剑赐之。船人曰： 子达吴勿相忘，剑则不敢以当。 
又曰：魏相为丞相，好武。令诸吏有奏事者带剑而前奏，或有不带剑者入奏事，乃借错剑而方敢入。
又曰：荆轲，卫人。之燕，燕人谓之轲卿。轲卿好读书，学击剑，以术说元君，元君不用。
又曰：司马相如好读书，学击剑。故母名曰： 犬子 。
《汉书》曰：隽不疑，字曼倩，渤海人。治《春秋》，为郡文学，进退必以礼，名闻州郡。武帝末，暴胜之为直指使者，衣绣衣素。闻不疑贤，至渤海遣吏请与相见。不疑冠进贤冠，带攂具剑。(应劭曰：攂具，摽首之。攂：磊落壮大之貌。)
又曰：时中国初定，尉他平南越回，王之。高祖使中大夫陆贾赐他印为南越王。王赐贾橐中装千金。贾有五男，乃出所使橐中装，卖千金分其子，子二百金。贾常乘安车驷马、从歌鼓瑟、侍者十人、宝剑值百金。谓其子曰： 与汝约：过汝，汝给人马酒食，极欢十日，而更约所。死家得宝剑。 其游汉庭，名声籍甚。(言狼籍甚盛也。)
又曰：朱博奏王莽为庶人，莽就国。南阳太守以莽贵重，选门下掾孔休守新都伯。休谒见莽，莽尽礼自纳，休亦闻其名。莽后病，休候之。莽缘恩意进其玉具剑，欲以为好，休不肯受。莽因见诚： 见君面有瘢，美玉可以灭瘢。 休复辞让。莽曰： 君嫌其价耶 。遂椎碎自裹以进，休乃受之。
又曰：朱云曰： 臣愿请上方斩马剑断佞臣一人首。 上问谁，对曰： 安昌侯张禹。 上怒。
又曰：龚遂为渤海太守，务农。劝人卖剑买牛。曰： 可为佩牛乎！ 
又曰：沛公从百馀骑，见羽於鸿门。羽因留沛公饮，范增数目羽击沛公，羽不应。范增起出，谓项庄曰： 君王为人不忍，汝入，以剑舞，因击杀之。 庄入为寿，寿毕，曰： 军中无以为乐，请以剑舞。 因拔剑起舞。项伯亦起舞，常以身翼蔽沛公，获免。
又曰：孝景帝赐卫绾，绾曰： 先帝赐臣剑凡六，不敢奉诏。 上曰： 剑，人之所施，独亦至今乎！ 绾曰： 具在。 上使取六剑，尚盛未尝服之也。
又曰：质氏以治削而鼎食。(注：治刀剑也。)
又曰：王莽使武贲以斩马剑挫(音剉。)董忠。
又曰：梁冀带剑入省，尚书张凌呵叱令出。冀跪谢，凌不应，因劾奏。诏以一岁俸赎罪。
《楚汉春秋》曰：上过陈留，郦生求见。使者入通，公方洗足，问如何人。曰： 状类大儒。 上曰： 吾方以天下为事，未暇见大儒也。 使者出告，郦生瞋目按剑入言： 高阳酒徒，非儒者也。 
《后汉书》曰：韩棱为尚书令，与仆射郅寿、尚书陈宠同时俱以才能称。肃宗尝赐诸尚书剑，惟此三人，特以宠剑自手署其名曰： 韩棱楚龙泉 、(《晋太康记》曰： 汝南西平县有龙泉，可淬刀剑，特坚利。 汝南即楚分野也。)郅寿蜀汉文 、 陈宠济南椎成。 (椎，音直追切。《汉官仪》椎成作锻成。)时论者为之说：以棱深有谋故得龙泉，寿明达有文章故得汉文，宠敦朴善不见外故得椎成。
谢承《后汉书》曰：延熹中，诏应奉曰： 蛮夷叛逆作难，积恶放恣，镬中之鱼，火炽汤尽，当急焦烂，以刷国耻。朝廷以奉昔守南土，威名播越，故复式序重任，奉之兴废期在于今。赐俸钱十万，驳犀方具剑、金错把刃剑、革带各一，奉其勉之。 
又曰：吴郡张业，字仲叔，为郡门下掾。逐太守归乡里，至河内，遇贼，业拔剑与贼交战而死。子武，时幼不识父，伤父丧不还。每至节日，持业遗剑至河内，到业死处，醊酒悲哀，感动路人。
《东观汉记》曰：世祖十三年，王国有献名马、宝剑，直百金。马以驾鼓车，剑以赐骑士。
又曰：冯石袭母公主封获嘉侯亦为侍中，稍迁卫尉，能取悦当世，为安帝所宠。帝尝幸其府，留饮十数日，赐駮犀具剑、紫艾绶、玉玦各一。
又曰：建武二年，遣冯异西击赤眉，平关中，上自河南赐异乘舆、七尺玉具剑。
又曰：光武有骇犀之剑，以赐陈遵。
《魏志》曰：文帝为太子时，与邓庶饮酣，论及剑术，不决。时方食甘蔗，因以习之，下殿数交，三中其臂。
《魏略》曰：严翰，字公仲。器性重厚，笃好击剑。
《魏氏春秋》曰：魏武过城皋故人吕伯奢。伯奢不在，家人为供。王闻其食器声，疑其图已。夜手剑杀八人。既见食饮而凄怆曰： 宁我负人，无令人负我。 
《吴书》曰：太史慈临亡叹息曰： 丈夫生世当带七尺之剑，以升天子之阶。今所志未从，奈何而死乎！ 权甚悼惜之。
《晋书》曰：上公九命，则剑履上殿。
又曰：张轨遣主簿令狐亚聘南阳王模，甚悦，遗轨以帝所赐剑。谓轨曰： 自陇已西征伐断割悉以相委，如此剑矣。 
又曰：武库火，历代之宝孔子履、汉高斩白蛇剑、王莽头皆失所在。张华见龙剑排户而飞去。
又曰：何攀除兖州刺史，锡班剑、赤舄。
又曰：王如初聚众作逆，败。王敦弟棱爱骁武，请敦配麾下，棱甚加宠遇。如数与敦将角射斗争为过，棱杖之，如甚以为耻。初，敦有不臣之迹，棱每谏之，敦常怒异色。乃密使人激怒如，劝令杀棱。因棱闲宴，如请剑舞为劝，棱从之。如于是舞刀为戏，渐来前，棱恶而呵之，不止，遂直前斩棱。敦闻而佯惊，亦捕如诛之。
又曰《张华传》：吴之未灭也，斗牛之间常有紫气。道术者皆以吴方强盛，未可图也。惟司空张华以为不然。及吴平之后，紫气愈明，华闻豫章人雷焕妙达纬象，乃要焕宿。屏人曰： 可共寻天文，知将来吉凶。 因登楼仰观。焕曰： 仆察之久矣，惟牛斗之间颇有异气。 华曰： 是何祥也？ 焕曰： 宝剑之精，上彻于天耳。 华曰： 君言得之。吾少时，有相者言吾年出六十，位登三事，当得宝剑佩之，斯言效欤？ 因问曰： 在何郡？ 焕曰： 在豫章丰城。 华曰： 欲屈君为宰，密共寻之，可乎！ 焕许之。华大喜，即补焕丰城令。焕到县，掘狱屋基，入地四丈馀，得一石函，光华非常，中有双剑并刻题，一曰龙泉，一曰太阿。其夕，牛斗间气不复见焉。焕以南昌西山北崖下土以拭剑，光芒艳发，大盆盛水置剑其上，视之者精芒炫目。遣使送一剑并土与华，留一自佩。或谓焕曰： 得两送一，张公岂可欺乎？ 焕曰： 大朝将乱，张公当受其祸，此剑当系徐君墓树耳！灵异之物，终当化去，不永为人服也。 华得剑，宝爱之，常置坐侧。华以南昌土不如华阴赤土，报焕书曰： 详观剑文，乃干将也，莫邪以复不至。虽然，天生神物终当合耳。 因以华阴土一斤致焕，焕更以拭剑，倍益精明。华诛，失剑所在。焕子华为州从事，持剑行经延平津，剑忽于腰间跃出堕水，使人没水取之，不见剑，但见两龙各长数丈，蟠萦有文章。没者惧而返。须臾，光彩照水，波浪惊沸，於是失剑。华叹曰： 先君化去之言，张公终合之论，此其验乎！ 华之博物多此类。
又曰：《载记》云：刘曜自以形质异众，恐不容於俗，隐迹管涔山，以琴书为事。尝夜闲居，二童子入跪曰： 管涔王使小臣奉谒赵皇帝，献剑一口。 置前再拜而去。以烛视之，剑长二尺，光泽非常，赤玉为室，背有铭云： 神剑服御除众毒。 曜遂服之。剑随四时变为五色。
崔鸿《后赵录》曰：张宾阔达有大节，尝自谓昆弟曰： 吾自言智算鉴识不后张子房，但不遇高祖耳。 勒与诸将下山东，宾曰： 吾历览诸将，独胡将军可与共成大事者。 乃提剑军门，大呼请见。
《宋书》曰：初，世祖尝赐谢庄宝剑，庄以与豫州刺史鲁爽别。后爽反叛，世祖因宴集问剑所在。答曰： 昔以与鲁爽别，窃为陛下杜邮之赐。 上甚悦，当时以为知言。
《梁书》曰：天监五年，卢陵太守王希聃于高昌县获铜瑞剑二口。以闻曰： 薄伐凶丑，而龙渊耀质；匈奴将灭，白旗表征。 
又曰：七年，会稽太守衡阳王元简上言，馀姚县掘地得剑二口，又於县东江水中得剑一口，文漫若雌雄。
又曰：羊侃初为尚书郎，以勇闻。魏帝尝谓曰： 郎官谓卿为虎，岂羊质虎皮乎？试作虎状。 侃因以手抉殿柱没指。魏帝壮之，赐以珠剑。
《三国典略》曰：侯景篡位，迁豫章王拣别官。白虹贯日，三重；其夜，月入太微掩帝坐，景所带剑水精标无故坠落，景身自俯拾，心亟恶之。
《五代周史》曰：郑仁诲字日新，晋阳人。父霸累赠太子太师。仁诲幼事唐骁将陈绍光。绍光恃勇使酒，尝乘醉抽佩剑将剚刃于仁诲，左右无不奔避。惟仁诲端立以俟，略无惧色。绍光因掷剑於地谓仁诲曰： 汝有此气度，必当享人间富贵。 
