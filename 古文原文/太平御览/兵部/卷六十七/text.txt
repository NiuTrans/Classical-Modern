○攻具上
《诗》曰：帝谓文王，询尔仇方。同尔弟兄，以尔钩援。与尔临冲，以伐崇墉。(毛苌曰：仇，匹也。钩，钩梯，所以上城者也。临，临车也。冲，冲车也。墉，城也。)
《左传》曰：晋使解杨如宋，使无降楚。郑人囚之以献於楚。楚子使反其言，三而后许。登诸楼车，(所谓云梯。)使呼宋人而告，遂致其君命。楚子舍之以归。
《春秋感精符》曰：齐晋并争，吴楚更谋，不守诸侯之节，竞行天子之事，作衡车，厉武将，轮有刃，衡者剑，以相振惧。(宋均曰：衡，陷敌之车也。轮有刃，凿轮着刃也，衡，马轭也。)
《后汉书》曰：王寻、王邑攻光武。严尤说王邑曰： 昆阳城小而坚，今假号者在宛，亟进大兵，(亟，急也。纪力切。)彼必奔走，宛败，昆阳自服。 邑曰： 吾昔以虎牙将军围翟义，坐不生得以见责让，(翟义，字文仲，方进少子，为东郡太守。王莽居摄，义心恶之，乃立东平云子，义自号柱天大将军以诛莽。莽乃使孙建、王邑等将兵击义，破之。义亡自杀，故坐不得生。)今将百万之众，遇城而不能下，何谓耶！ (遇，或谓过也。)遂围之数十重，列营百数，云车十馀丈，(云车，即楼车，称云，其高也。升之以望敌。犹墨子云般输为云梯之械。)瞰临城中，(俯视曰瞰。)旗帜蔽野，(《广雅》曰：帜，幡也。)埃尘连天，钲鼓之声闻数百里。(《说文》曰：钲，铙也。似铃。)或为地道，冲輣撞城。(冲，撞车也。《诗》：临冲闲闲。许慎曰：輣，楼车也。輣，步耕切。)
又曰：黄巾贼起，卢植征之，连战破贼，张角等走保广宗。植筑围凿堑，造作云梯，垂当拔之。帝遣小黄门左丰诣军，观贼形势。或劝植以赂送丰，植不肯。丰还，言於帝曰： 广宗贼易破耳，卢中郎固垒息军以缓天诛。 帝怒，遂槛车征植。
袁山松《后汉书》曰：朱隽击黄巾贼赵弘於南阳，斩之。贼复以韩忠为师。隽兵力少不能急攻，乃先起土山以临之。因伪修攻具，曜兵於西南。隽身自披甲，将精卒，乘其东北，遂得入城，忠乞降。
《东观汉记》曰：初，王莽之遣王寻、王邑也，欲盛威武以震山东。甲卫、冲輣、干戈、旌旗，战攻之具甚盛。后寻、邑环昆阳城作营，围之数重，云车十馀丈瞰城中。或为地突，或冲车撞城，积弩射城中，矢如雨下，城中负户而汲。
又曰：伯升作攻城斗车。上曰： 兵法但有所图画者，不可用。 伯升遂作。后有司马犯军令当斩，坐斗车上。
又曰：隗嚣破后，有五谿六种寇侵，见便钞掠，退阻营堑。来歙乃大治攻具，冲车度堑，遂与五溪战，大破之。
又曰：吴汉常独厉吏士，治兵事。上时令人视吴公何为，还言方修攻具。上曰： 吴公隐若一敌国矣。 
《魏志》曰：太祖战不利，复壁。袁绍为高橹，起土山，射营中。太祖乃为发石车，击绍楼皆破。绍为道地欲袭太祖营，太祖辄於内为长堑以拒之。
鱼豢《魏略》曰：郝昭字伯道，守陈仓城，为诸葛亮所围，起云梯冲车以临城。昭以火箭逆射其云梯，梯上之人皆烧死。
又曰：衡山王赐谋反，使枚赫、陈善作輣车。
又曰：胶东康王寄作楼车战具以备淮南事。及汉治淮南事，连寄，寄发病死。
韦昭《吴书》曰：督将张异攻麻屯，败。使将王告作临车、云梯，克日攻拔之。
又曰：魏遣曹真、夏尚等到江陵连屯围城，攻击甚急。真等起土山、凿地突、楼橹临城。征北将军朱然在城中晏然无恐，随形势立备，巧不得施。
张勃《吴录》曰：黄武二年，曹休令臧霜以轻船敢死万人袭攻徐陵，烧攻城车，杀略数千人。
王隐《晋书》曰：宣帝讨公孙渊至襄平，遂围之。起土山地道，修橹钩撞，发石雨下，昼夜攻之，斩传其首。
又曰：诸葛诞反，淮南孟康王慕曰： 宜作土山，敛诸侯材板薄橹，以为攻具。 
又曰：段匹磾所立代郡太守薛闾嵩，与刘琨雁门太守王处合军谋杀磾奉琨，密作攻具，欲夜袭磾。磾儿强取处女为妾，遂以攻具告磾。磾遂斩王处、辟闾嵩及其徒党。
王韶之《晋记》曰：宋王围慕容超。张缳巧思绝人，使人为攻具，城上火石弓矢无所用之。超党震慑，城内知亡矣。
《晋起居注》曰：徐道霸蚁聚坚城，因山固守，令董率诸军围堑，四合高橦云梯，三方并攻，即日登城斩徐道霸以衅钲鼓。
萧方等《三十国春秋》曰：吴王皓闻师之将兴也，乃使刘恪守牛渚，使张悌造攻车於戏场。
又曰：刘裕攻南燕，得燕人张纲治攻具。既成，设飞桥悬梯，被以牛皮，火石不能害，攻城之士得肆力焉。
和范《汉赵记》曰：麟嘉三年，太子桀讨赵同、郭默於洛阳。默使耿稚等夜北渡河袭太子营，飞梯腾栅而入，太子勒兵於东北，穿栅而出。
又曰：光初二年，石勒召幽冀之众十馀万人，造攻车飞梯攻平阳小城。今上遣骑万五千曳柴扬尘曀於山谷，寻汾州向平阳内外击之，勒师溃。
高闾《燕志》曰：光始五年春，慕容熙与符后征高丽，至辽东，为冲车驰道以攻之。
崔鸿《前凉录》曰：麻秋晋攻抱罕，围堑数重，云梯抛车，地突百道皆通。於内亦起云梯抛车，穿地以应之。秋众伤数万。
崔鸿《后凉录》曰：将军窦苟从吕光攻龟兹，每登云梯、入地道，坠落，苏而复上。
车频《秦书》曰：苟长围襄阳，作飞云车攻城，克之。
沈约《宋书》曰：竟陵王诞据广陵反，世祖使庆之塞堑造道，立行楼土山并诸攻具。时夏雨不得攻城，上使御史中丞庾徽之奏庆之官以激之。自四月至於七月，乃屠城斩诞。
又曰：元嘉二十七年，虏主佛狸遂攻围悬瓠，行汝南郡事，广陵陈宪婴城自守。虏多作高楼，施弩以射城内，飞矢雨下，城中负户以汲。又毁佛图取金像以为大钩，施之冲车端，以牵楼作蛤蟆车以填堑。宪督厉将士固女墙而战，贼死者尸与城等。
又曰：伪燕主慕容超尚书郎张纲乞师於姚兴，自长安返，太山守申宣执送之。纲有巧思，先是帝修攻具，城上人曰： 汝不得张纲。何能为也。 及至，升诸楼车以示之，故城内莫不失色。超既求救不获，纲反见虏，乃求称藩，割大岘为界，献马千匹。不听。
又曰：十月，张纲修攻具成，设飞楼悬梯木幔板屋，冠以皮，弓矢无所用之。刘毅遣上党太守赵恢以千馀人来援，帝夜潜遣军会之。明旦，恢众五千，方道而进。每晋使将到，辄复如之。六年二月丁亥，屠广固。
孙严《宋书》曰：柳元景等北讨诸军攻具进兵城下，伪弘农太守李初古拔婴城自固。诸军鼓噪陵城，冲车四临，数道俱攻，先登生禽李初古拔。
沈休文《宋书》曰：晋安王子勋反，以殷琰督豫州刺史。大宋遣辅国将军刘勔用草茅苞土掷以塞堑，城内以火箭射之，草未及然，后土续至，堑便欲满。队主赵法进计：以铁珠子灌之，珠子流滑，悉缘隙得入草，于是火然。勔乃作大虾蟆车载土，牛皮蒙之，三百人推以塞堑。琰户曹参军虞挹之造抛车，击之以石，车悉破坏。
宋《起居注》曰：刘道符露板曰： 七月二十日部率众车虎士攻城，钩车至城东南楼下。逆贼程天祚等道穷数迫，仍乞降附。 
《齐书》曰：殷琰反，帝遣辅国将军刘勔西讨之。筑长围、创攻道於东南角，并作大哈蟆车载土，牛皮蒙之，百人推以塞堑。琰乃始降。
《三国典略》曰：侯景作尖顶木驴攻城，石不能破也。羊侃作雉尾炬，灌以膏蜡，取掷焚之，乃退。
《梁书》曰：侯景为曲项木驴攻城，矢石所不能制。羊侃作短尾炬施铁镟以油灌之，掷驴上焚之，俄尽。贼又东西起二土山以临城，城中震骇。侃命为地道潜引其土，山不能立。又作登城楼高十馀丈，欲临射城中。侃曰： 车高堑虚，彼来必倒，可卧而观之。 及车动果倒，众皆服焉。贼既频攻不捷，乃筑长围。朱异、张绾议出击之，帝以问侃。侃曰： 不可，贼多日攻城既不能下，故立长围欲引城中降者耳。今击之，出人若少不足当贼，若多则一旦失利，门隘桥小必大致挫衄。 不从，遂使千馀人出战，未及交锋，望风退走，果以争桥赴水，死者太半矣。
《隋书》曰：辽东之役，何稠摄右屯卫将军，领御营弩手三万人。时工部尚书宇文恺造辽水桥不成，师未得济。右屯卫大将军麦铁杖因而遇害。帝遣稠造桥，二日而就。初，稠制行殿及六合城，至是，帝于辽左与贼相对，夜中施之，其城周回八里，城及女垣各高十仞，上布甲士，立仗建旗，四隅置阙，面列一观，观下三门，迟明而毕。高丽望见，谓若神功。是岁加金紫光禄大夫。
《唐书》曰：姜礭为交河道行军副总管，率众数千先大军出伊吾，趣柳城谷，依山采木，造攻城器械。其地有班超纪功碑，确磨去其文，刊颂国功而去。
《陶公故事》曰：臣侃言： 郭默狂狡，肆行凶虐，负阻城险，用稽天诛。臣土山临其城，楼橹攻具备设。 
《宋先朝故事》曰：慕容超大将垣遵逾城归顺，高祖使遵等治攻城橦车，筑长围高三丈，外三重堑。
周迁《舆服杂事》曰：轒榅，今之橦车也。其下四轮，从中权之，至敌城下。
又曰：汉世祖造大战车，驾数牛，上设楼橹，置疆塞之外以拒匈奴。
郦善长《水经注》曰：交州刺史檀和之，军次区粟，进逼城。飞梯云桥，悬楼登垒，钲鼓大作，风烈火飏，城摧众陷，靳区粟天范扶龙首。十五已上，坑截无赦。
太公《六韬》曰：凡三军有火器攻城围邑，有轒辒临冲，城中则有云梯飞楼。
又曰：凡三军行师令众，旦则有云梯远望，夜则有云火万炬。
又曰：武王寝疾十日，太公负王，乃驾骛寘之车，周且为御，至于孟津。大黄参连弩，大才扶咠车，(并战具也。)飞凫(赤茎白羽，以铁为首。)雷影，(青茎赤羽，以铜为首，副也。昼则为光，夜则为星。)方头铁鎚(重八斤，亦军备也。)大柯斧，(重八斤，一名铁越，军备也。)行马(广二丈，二十具。)渡沟，飞桥(广五尺，转关鹿卢八具。)天缸，(一名天横，以济丈水也。)鹰爪方凶铁把，(柄长七尺。)天阵(日月斗柄杓，此为左一右一仰背天阵。)地阵(邱陵水泉，有左右前后之利。)人阵(车马文武。)积楹临冲，(攻城围邑。)云梯飞楼，(视城中也。)武冲大橹(三军所须。)云火万炬，(以防火也。)吹鸣箛。(威振万里也。)
《太公金匮》曰：武王问太公： 今民吏未安，贤者未定，何以安之？ 太公曰： 不须兵器，可以守国，耒耜是其弓弩，锄耙是其矛戟，簦笠是其兜鍪，锁斧是其攻具。 
《太公覆车试法》曰：诸出军行将屯营置陈，必法天文圆，法北辰为上将，角为冲车，訾为鈇钺。敌当冲车者，败当铁钺者，乱。
又曰：诸出军行将屯守攻陈，设坛祠祷，戎器血，涂金鼓，神攻具，必以斗加四季时令。朱雀所居神，与今日日上神王相而克。
《庄子》曰：梁丽可冲城，不可以窒穴，言殊器也。
《墨子》曰：备冲法：绞善麻长八丈，内有大树则击之，用斧长六尺，令有力者斩之。
又曰：墨子自齐至郢见楚王。楚王曰： 公输般为我云梯取宋矣。 墨子乃见公输般，解带为城，以牒为械。公输九设攻城之具机变，墨子九拒之。械尽，墨子御有馀。公输屈曰： 吾知拒子矣。 墨子曰： 子不过欲杀臣。臣之弟子禽滑氂三百人已持臣守御之器，在宋城上而待楚矣。 
又曰：禽子问： 云梯既施，为之奈何？ 墨子曰： 云梯者，重器也。矢石沙灰以雨之，薪火汤水以济之，如此则云梯之功败。 (《尸子》又载：般为蒙天之阶，阶成，将以攻宋。墨子请献十金。般曰：吾义固不杀人。墨子再拜。)
傅子序马钧曰：钧石车敌人，於树边悬湿牛皮，中之，则堕石不能连续，而欲作一轮悬大石数十，以机鼓轮为常。则悬石飞击敌城，使首尾电至。尝试以车轮悬瓴数十，飞之数百步矣。
曹植《东征赋》曰：循戈橹於清流兮，汜云梯而容与。禽元帅于中舟兮，振灵威於东野。
陈琳《武军赋序》曰：回天军於易水之阳，以讨瓒焉。鸿沟参周，鹿菰十里，荐之以棘，为建修樐干青霄。竁深隧，下三泉，飞梯云冲神钩之具，不在吴孙之篇、《三略》《六韬》之术者凡数十事，秘莫得闻也。乃作《武军赋》曰： 钩车轇輵九牛转，牵雷呴激，折橹倒垣。其攻也，则飞梯行临，云阁虚构，上通紫霓，下过三垆。 
繁钦为史叔良作《移零陵檄》曰：金鼓震天，丹旗曜野，巨堙既设。
袁宏《祖逖碑》曰：逖为豫州刺史。薨时，君柩未旋，郡寇围城。冲橹既附，城将降矣。勇士五百，抚戈同泣： 非祖侯之为，吾谁为死？ 并力齐赴，卷甲霄起，遂陷坚阵，负戈而反。
