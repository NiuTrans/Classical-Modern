○攻具下
《通典·卫公兵法·攻城战具篇》曰：作四轮车，上以绳为脊，生牛皮蒙之，下可藏十人，填隍推(土回切。)之，直抵城下，可以攻掘，金火木石所不能败。谓之轒辒车。(凡力有余者，攻，先绝诸国之交，使无外救。粮多而人少，攻而勿围；粮少而人多，围而勿攻。)
又曰：以大木为床，下置六轮，上立双牙，牙有检，梯节长丈二尺；有四桄，(音光。)桄相去三尺，势微曲，递牙相检，飞於云间，以窥城中。有上城梯，首冠双辘轳，枕城而上。谓之飞云梯。
又曰：大木为床，下安四独轮。床上建双陛，间横括。中立独竿，首如桔槔状。其竿高下、长短、大小以城为准。竿首以窠盛石，大小多少随力所制。人挽其端投之。其车推转，逐便而用之。亦可埋脚著地而用。其旋风四脚，亦随事而用之。谓之抛车。
又曰：作转轴车，车上定十二日弩，以铁钩绳连转，车行轴转，引弩持满弦，挂牙上弩为七衢，中衢大箭一，镞刃长七寸，广五寸，箭竿长三尺，围五寸，以铁鍱(音业。)为羽。左右各三箭，次小於中箭。其牙一发，诸箭齐起，及七百步。所中城垒，无不摧损，楼橹亦颠坠。谓之车弩。
又曰：以木为脊，长一丈，径一尺五寸，下安六脚，下阔而上尖，高七尺。内可容六人，以湿牛皮蒙之，人蔽其下。舁直抵城下，木石铁火所不能败。用攻其城，谓之尖头木驴。
又曰：於城下起土为山，乘城而上，古谓之土山，今之垒道。用生牛皮作小屋，并四面蒙之，屋中置运土人，以防攻击者。(土山，则孙子所谓拒闽。)凿地为道，行於城下，用攻其城。往往建柱，积薪於柱间而烧之，柱折城摧，谓之地道。
又曰：以八轮车，上树高竿，竿上安辘轳，以绳挽板屋，上竿首，以窥城中。板屋方四尺，高五尺，有十二孔，四面列布。车可进退，圜城而行，於营中远视。亦谓之巢车。如鸟之巢，即今之版屋也。以版为幔，立桔槔於四轮车上，悬幔逼城堞间，使趫捷者(《太白阴经》曰：使趫卒蔽之。)蚁附而上，矢石所不能及，谓之木幔。
又《守城篇》曰：禽滑厘问墨翟守戍之具，墨翟答以五六十事，皆烦冗不便於用。其后韦孝窥守晋州、羊侃守台城，皆约封胡子技巧之术，法古不妙，非合今之用也。今述所便於事者，如后渭浚湟、(深也。)增城(修堞。)悬门。(悬板为重门也。)
又曰：突门：於城中对敌营，自凿城内为闇门，多少临事，令五六寸勿穿。或於中夜，或於敌初来，营列未定，精骑从突门跃出，击其无备，袭其不意。
又曰：涂扇。以泥涂城门扇，厚可三寸，备火。
又曰：凿门，为敌所过门，先自凿门扇为数十孔，出强弩射之，长矛刺之，则敌不得近门。
又曰：涂栈：以泥涂门上木栈，厚可五寸，备火。
又曰：转关桥：一梁为桥，梁端着横栝，去其检，桥转，人马不得渡，皆倾水中。秦用此桥而杀燕丹。
又曰：积石。备抛石，大小随事。
又曰：楼橹却敌，上建候楼，以板为之，跳出为橹，笓篱战隔，於女墙上跳出〈木豕〉，去墙三尺，内着横括，〈木豕〉端安辖，以荆柳编为之，长一丈，阔五尺，悬〈木豕〉端，用遮矢石。
又曰：布幔：以复布为幔，以弱竿悬挂於女墙外，去墙外七八尺，以折抛石之势，矢石不复及墙。
又曰：木弩：以黄连桑柘为弩，弓长一丈二尺，径七寸，两弰二寸，以绞车张之。太矢一发，声如雷吼，败队之卒。
又曰：燕尾炬：缚苇草为炬，尾分为两岐，如燕尾状，以油蜡灌之，加火，从城坠下，便骑木驴而烧之。
又曰：松明：以木明烧之，夜以铁锁缒下，巡城，照敌人乘城而上。
又曰：脂油烛炬：燃灯秉烛於城中四衢、要路、门户，晨夜不得绝明，用备非常。
又曰：行炉：融铁汁烬，舁行於城上，以洒敌人。
又曰：游火：以铁筐盛火，加脂蜡铁锁悬缒下，烧穴中孔城人。
又曰：灰〈麦戉〉、糠粃：因风於城上掷之，以眯敌人目，因以铁汁洒之。
又曰：连棒：如打禾连枷状，用打女墙外上城敌人。
又曰：扠竿：如抢，刃为两岐，用叉飞梯及人。
又曰：钩竿：如枪，刃两旁有曲刃，可以钩搭。
又曰：油囊，盛水，於城上。掷安火车中，囊败火盛。
又曰：天井，敌人攻城为地道来，乃自於城道上直下穿井以邀之，积薪安井中，以火薰之，敌人自焦灼。
又曰：地听：于城内八方穿井，各二丈，令头覆戴新瓮於井中坐听，则城外百步之内有孔城地道者，并听闻瓮中而辨知方所近远矣。
又曰：铁夹杖：状如铁蒺藜，要路、水中置之，以刺人马。
又曰：陷马坑：坑长五尺，阔一尺，深三尺，坑中埋鹿角枪、竹签。其坑十字相交，状如钩锁，以覆刍草苇木，加之土种草实，令生苗蒙覆其上，军城、营垒、要路皆设之。(《卫公兵法》曰：坑如亚字相连，以草及细尘覆其上。)
又曰：拒马枪：以木径一尺，长短随事，十字凿孔，从横安枪，(一作检。)长一丈，锐其端，可以塞城门要路巷，人马不得奔驰。
又曰：木栅：为敌所逼，不及筑城垒，或因山河险势，多石少土，木任版堞，乃建立木栅，方圆高下随事。深埋木根，重复弥缝，其阙内重加短木为阁道，柱外重长出四尺为女墙，皆泥涂之。内七尺又立阁道，内柱上布板木为栈，立栏竿行於栅上。悬门、壅墙、壕堑、拒马防守，一如城垒法。
《太白阴经》曰：蜀，铁堑錾。蜀，短柄也。铁錾，凿井、錾城也。
○旝
许慎《说文》曰：旝，建大木，置石其上，发为机以拒敌也。从方，会声。(一云：从衣，会声。)
《左传》曰：周桓王伐郑，郑为三拒，命二拒曰旝，动而鼓。(杜预注曰：旝，旗也。执以为号令。)
《魏武本记》曰：上与袁绍军於官渡，贼射于营中，行者皆被甲，众皆恐。上令传言旝动而鼓。《说文》曰：旝，发石机也。乃造发石车击绍橹，一日尽坏。绍众号之霹雳车。
沈怀文《宋侍中赵伦之碑》曰：君戮力以致诚，吐规以会机，一鼓则寇骑云彻，旝动则敌车雾消。
○鹿角
袁晔《汉献帝春秋》曰：扬州刺史刘馥上言： 荆州牧刘表与会稽太守孙权谋袭京城。 遂堑许，作鹿角砦。
王沈《魏书》曰：李通拜汝南太守，刘备与周瑜围曹仁於江陵，与诸将击之。通亲下马入围拔鹿角，勇冠诸将军。
鱼豢《魏略》曰：夏侯霸，字仲权，为偏将军。太和中，在长安及子午之役，霸占为前锋。蜀人望知其是霸也。指下兵攻之，霸手战鹿角间，赖救然后解。
《魏志》曰：徐晃讨关羽於樊，羽自将步骑五千出战。晃击之，退走，遂追与俱入围破之，或自投沔水死。魏太祖令曰： 贼为堑鹿角十里，将军致战全胜，遂陷贼围，将军之功逾孙武、穰苴。 
虞溥《江表传》曰：曹公出濡须，甘宁拔曹公鹿角，逾垒入，斩数十人。
王隐《晋书》曰：马隆为武威太守。之郡，作八阵图。地广则鹿角车营，进攻则木屋抱轮。并战并前，虏弗能逼。
干宝《晋记》曰：曹爽留车驾宿伊水南，伐木为鹿角，发屯田兵数千人以为卫。
习凿齿《汉晋阳秋》曰：曹芳谒曹叡墓於大石山，曹爽兄弟皆从。於是，司马懿闭四城，遂与太尉蒋济俱屯洛水南浮桥。奏罢，爽兄弟不知所为，芳还宿伊水南，发屯田数千人，树鹿角为营。
《晋惠帝起居注》曰：王浚乘胜追石超军于斥丘，超持重不与战，以鹿角为营。(一云以鹿角步安立营。)
《晋起居注》曰：义熙六年，筑垒起城于祖浦石头城，施鹿角以御卢循。
司马彪《战略》曰：辽东太守公孙渊反，明帝召太尉司马公计之。军到襄平，公围之北面，东面有围不合，连车置水中，积石镇其上，以鹿角塞之。
《魏武帝表》曰：臣前遣讨河内，获嘉之屯，获生口，辞云： 河内有一神人宋金生，令诸屯皆云鹿角不须守，吾使狗为汝守。不从其言者，即夜闻有军兵声，明日视屯下，但见虎迹。 臣辄部武猛都尉吕纳，将兵掩捉得生口，辄行军法。
诸葛亮《教》曰：前到武都一日，鹿角坏刀斧千馀枚，赖贼已走。若未走，无所复用。
晋宣帝《教》曰：今日当将作四千人，东为三军作营堑垒，又当将斧三百枚，破树木作鹿角，塞诸邮漏处。
诸葛亮《军令》曰：敌以来进持鹿角，兵悉却在连冲后。敌已附鹿角里，兵但得进踞，以矛戟刺之，不得此住，起住妨弩。
《魏武军策令》曰：夏侯渊今月贼烧却鹿角。鹿角去本营十五里，渊将四百兵行鹿角，因使士补之。贼山上望见，从谷中卒出，渊使兵与斗，贼遂绕出其后，兵退而渊未至，甚可伤。渊本非能用兵也，军中呼为 白地将军 ，为督帅尚不当亲战，况补鹿角乎！
王旷与杨州论讨孙敏计曰：贼今下屯固横江。
又云：复据乌江，皆堑垒，彭排鹿角，步安严峻以袭历阳诸军。
辛昞洛戍时与桓郎笺曰： 桓振武令下官将千二百人掩袭营，值天洪雨，器仗沾湿，堑广深丈馀，鹿角五重，楼橹严设。自四更三唱攻，逼至小食时，不克。 
○箛枪
张揖《广雅》曰：{就}，谓之箛枪。(箛，音孤。)
服虔《通俗文》曰：剡苇伤盗谓之枪。何承天纂文曰： {就}，(音就)箛枪也。 
谢灵运《自理表》曰：星言奔驰，归滑陛下。及经山阴，方卫彰赫，彭排马枪，断截衢巷。
《宋起居注》曰：泰始三年，有司奏贼帅刘胡等从南城兰道领马步万馀人，树排枪陌山，从东五道直来攻营。
杜预《奏秦州军事》曰：臣尝闻边人说虏专以骑为寇，穿堑不如作马塪。马塪法，坑方三尺，错平穿之，虏骑非下马平治，则终不得入。又其外蹊要路，亦可随作坞，施枪著塪中讫，薄覆其上。如此则虏当筑地而行，不敢辄往来也。
蔡谟《与何骠骑书》曰：公失橹上人，吾亦具之矣。在深草中立橹，无故以橹自标，令贼见之而自不得见贼，贼不病痴，何故不来取耶？今令数百步内皆露见，布竹箛如猬毛，贼不能飞，何得卒至邪？
○弋
张揖《埤苍》曰：栱，大弋也。
许慎《说文》曰：楫，弋也，麋，弋也。
太公《六韬》曰：委环铁弋长三丈千三百。
《左传》曰：齐人战获臧坚。齐侯使宿沙卫唁之，曰： 无死。 坚曰： 使刑臣礼於士。 以弋抉其伤而死。
司马彪《战略》曰：辽东太守公孙渊反，太尉司马公讨之。军至襄平，去城百步，穿重堑，竖连栅，安诸营，立楼橹，其近水沙地不得作围堑，用车轮以大弋椓穿其中，又坚轮障其前。
韦昭《吴书》曰：贺齐讨贼陈仆於林历山，山四面壁立不可攻。齐乃阴作铁弋，於贼不备处以弋拓山为道，夜潜上破贼。
