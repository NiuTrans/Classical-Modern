○营垒
《孙子》曰：绝斥泽，惟亟去无留。(斥，咸卤之地。水草恶，浸洳不可处军也。亟，纪力切。)为交军於斥岸之中，必依水草而背众树，(不得已与敌战而会斥泽之中，当背稠树以为固守也。)此处斥泽之军也。平陆处易，(车之利也。)而右背高，前死后生，(战便也。)此处平陆军也。
《礼记》曰：四郊多垒，卿大夫士之辱也。
《左传》曰：许伯致师，御靡旌摩垒而还。
《史记》曰：黄帝修德振兵，与神农战于阪泉之野，以师兵为营卫。
《汉书》曰：周亚夫军於细柳，天子入壁门而不得进。上曰： 此真将军。 
又曰：李陵浚稽山，与单于相值，可三万。陵军居两山间，以大车为营。陵引士出营外，为阵前行，持弓弩，令曰： 闻金声而止。 虏还见汉军少，直前就营，陵搏战攻之，(如淳曰：手对战也。)千弩俱发，应弦而倒。虏还走上山，汉军追击，杀数千人，单于大惊。
《后汉书》曰：岑彭伐蜀，所营地名 彭亡 ，闻而恶之，欲徙。会日暮，蜀刺客诈为可亡降，夜刺杀彭。
又曰：樊宏，王莽末与宗家亲属作营堑自守，老弱归之者千馀家。时赤眉贼欲前攻宏营，宏遣人持牛酒米粟劳遗赤眉。赤眉长老闻宏仁厚，皆称曰： 樊君素善，且今见待如此，何必攻之。 引兵而去。遂免寇难。
又曰：第五伦少介烈，有义行。王莽末盗贼起，宗族闾里争往附之，伦乃依险固筑营壁。有贼，辄奋厉有众，引彊持满以拒之。
又曰：吴汉自将步骑二万馀人，进逼成都。去城十馀里阻江北为营，作浮桥，使副将武威将军刘尚将万馀人屯於江南。
《东观汉记》曰：庞萌攻盖延，延与战，破之。诏书劳延曰： 庞萌一夜反叛，相去不远，营壁不坚，殆令人齿欲相击，而将军有不可动之节，吾甚美之。 
《魏志》曰：邓艾每见高山大泽，辄规谋度指画军营处所，时人皆笑之。
又曰：诸葛亮死，军退。司马宣王幸其营垒，曰： 天下奇才也。 
又曰：曹公征马超於关中，军於渭南，为贼冲突，营不得立。地又纯沙，不得版筑。其将娄伯说公曰： 今天寒，可起沙为城，以水灌之，须臾冰坚如铁石，功不达曙，百堵所立，虽金汤之固未能过也。 公从之，比明已就。
又曰：蜀先主刘备东下伐吴，魏文帝闻备树栅连营七百馀里，谓群臣曰： 备不晓兵，岂有七百里营可以拒敌者乎？苞原隰险阻而为军者，为敌所擒，此兵忌也。缓急不相救，一军溃则众心恐矣。 数日，果有备败书至。
《晋书》曰：《沮渠蒙逊载记》曰：改业筑西安城以其将臧莫孩为太守。蒙逊曰： 莫孩勇而无谋，知进忘退，所谓为之筑冢非筑城也。 改业不从。俄而，为吕纂所灭。
又曰：姚苌破魏褐飞於杏城，苌命其将当城于营处一栅，孔中莳树一根，以旌战功。岁馀间之，城曰： 营所至小，已广之矣。 苌曰： 少来斗战无如此快，以一千六百人破三万众，国之事业由此克举。小乃为奇，大何足贵。 
又曰：成都王颍惮长沙王乂在内，遂与河间王颙表请诛。后父羊玄之、左将军皇甫商等檄乂使就第。乃与颙将张方伐京都，以平原内史陆机为前将军，假节。颍至朝歌，每夜矛戟有光若火，其垒井中皆有龙像。进军屯河南阻清水为垒，造浮桥以通河北，以大木函盛石沉之以系桥，名曰石鳖。
崔鸿《后赵录》曰：河瑞元年，石勒下冀州郡县堡壁百余，众至十馀万。其衣冠人物集为君子营。
《宋书》曰：宗越善营立阵，每数万人止顿，自骑马前行，使军人随其后，马止营合，未尝参差。
《梁书》曰：王僧辩、陈霸先之破侯景也，耀军于张公洲。高旗巨舰，遏过江蔽日，乘潮顺流。景登石头城而睹之，不悦曰： 彼军士有如是之气，不可易也。 因率铁骑万人，声鼓而进。霸先谓僧辩曰： 善用兵者如常山之蛇，首尾相应。贼今送死欲为一战，我众彼寡，宜分其势。 僧辩然之。乃以强弩攻其前，轻锐蹂其后，径冲其中，景遂大溃，弃城而遁。
《后周书》曰：杨猛镇潼关，封郃阳伯邑百七户。俄而，潼关不守，猛于善渚谷立栅，收集义徒，授征东将军扬州刺史大都督武卫将军，仍镇善渚。大统三年，为窦泰所袭，猛脱身得免。太祖以众寡不敌，弗之责也，仍配兵千人守牛尾堡。
《唐书》曰：德宗幸奉天，李晟赴难。李怀光以朔方军屯咸阳，不欲晟独当一面以分功，乃奏请晟兵。诏令晟将兵合怀光军，晟领兵至陈陶斜，军垒未周，贼出兵来攻，晟乃出阵，且言於怀光曰： 贼坚保宫苑，攻之未必克，今出穴而欲一战，此殆天以贼赐明公也。 怀光恐晟有功，乃曰： 马未衔秣，士不素饱，不饱不若敛兵俟时而发。 晟乃收军入垒。
又曰：高宗遣将军裴行俭讨突厥。军至单于都护府之北，际晚下营，壕堑方周，遽令移就崇冈。将士云众已就安堵，不可劳扰。行俭不从，更令徙之。此夜风雨暴至，前设营所水深丈馀。将吏惊服，问行俭曰： 何以知风雨也？ 行俭笑曰： 自今但依我节制，何须问我所由知也。 
《三国典略》曰：萧纪兵次西陵，舻舳旌戈，翳川曜日。护军陆法和于峡两岸筑二垒，运石填江，铁锁断之。梁主令法和垒北断白雁城道，别立小栅。
《孟子》曰：天时不如地利，地利不如人和。三里之城，七里之郭，环而攻之而不胜。夫环而攻之必有得天时者矣，然而不胜者，是天时不如地利也。城非不高也，池非不深也，兵革非不坚利也，米粟非不多也，委而去之，是地利不如人和也。
《博物志》曰：处士东里愧责禹乱天下事。禹退作三城，强者攻，弱者守，敌者战。城盖禹始也。
《太公兵法》曰：张军处将必避七舍七殃。武王曰： 何谓七舍七殃？ 太公曰： 张军勿居天舍，勿居地舍，勿居虚器，勿居宿死，勿居吞害，勿居蜚锋，勿居湖泉。 武王曰： 何谓天社？ 太公曰： 地高而仰者也。  何谓地社？  卑而下者也。  何谓虚器？  故败邑人莫居之者也。  何谓宿死？  冢墓丘陵间也。  何谓湖泉？  枯泽无水者也。  何谓吞害？  即人所聚五穀处也。  何谓蜚锋？  地斥卤秃不生草木也。 所谓七舍七殃。不张军处将也。
《太白阴经》曰：偃月营形象偃月，皆背山冈面陂泽，轮逐山势，弦随面直，地窄山狭之所营。
又曰：偃月外营右置上弦门，中置偃月门，左置下弦门。
《文选》曰：夜薄休屠营。
卢思道《从军行》曰：平明偃月屯右地，薄暮鱼丽逐左贤。
○烽燧
《说文》曰：烽燧，候表也。边有警，则举火也。
《汉书音义》曰：高台上作桔槔头，置兜零，以薪草置其中，常悬之，有寇则火燃举之曰烽。下多积薪，寇至则燔之，望其烟曰燧。昼则燔燧，夜乃举烽。(《广雅》曰：兜零，箭也。)
《史记》曰：周幽王后褒姒好举烽火、叩贼鼓方喜。王欲后喜，辄诈为之。后犬戎兵至，举烽火，叩贼鼓，群臣不救，皆曰： 王欲后喜耳。 遂杀幽王及褒姒。
又曰：魏王与信陵君博北境，举烽火言寇入界。信陵君曰： 臣有客能知赵王阴事，言赵王猎，非寇也。 
《汉书》曰：单于立四岁，匈奴复绝和亲，大入上郡、云中，烽火通於甘泉。
《东观汉记》曰：郭伋为并州。伋知卢芳贼难卒以力制，常严烽候、明购赏以结寇心。
又曰：马成缮治障塞，自西河至渭桥、河上至安邑、於原至井陉、中山至邺皆筑保垒、起烽燧、十里一候。
《后汉书》曰：廉范为云中太守。会匈奴入塞，烽火日通。故事：虏入度五千人乃移书旁郡求助。吏白 今虏兵度出五千人，请移檄。 范不听，遂选精兵自率士卒拒之。
又曰：遣骠骑大将军杜茂屯北边，筑亭候，修烽燧。
《后周书》曰：宇文贵性聪敏，过目辄记。尝道逢二人，谓其左右曰： 此人是县党，何因辄行？ 左右不识，贵便说其姓名，莫不叹伏。白戟烽师为商人所烧，烽师纳货不言其罪。他日北师随例来参，贵乃问云： 商人烽何因私放？ 烽师愕然，遂自首伏。明察如此。
《隋书》曰：突厥染干为邻部战败，与长孙晟独以五骑，连夜南走。至旦，行百馀里，收得数百骑。乃相与谋曰： 今兵败入朝，一降人耳，大隋天子岂礼我乎。玿厥虽来，本无冤隙，若往投之，必相存济。 晟知其怀贰，乃密使从者入伏远镇，令速举烽。染幹见四烽俱发，问晟曰： 城上然烽何也？ 晟绐之曰： 城高地迥，必遥见贼来，我国家法，若贼少举二烽，来多举三烽，大逼举四烽，使见贼多而又近耳。 染干大惧，谓其众曰： 追兵已逼，且可投城。 既入镇，晟留其达官执室以领其众，自将染干驰驿入朝。
《唐书》曰：元和中，京兆尹李鄘奏： 三原、高陵、泾阳、兴平等四县共管烽二十八所，每年差烽子烽师九百七十五人。今远近无虞，畿内烽燧请停。 从之。
《玄女战经》曰：诸见举烽火传言虏且起，欲知审来不以言者，时所加之，得阳者不得阴者，为来法。
《晋令》曰：误举烽燧罚金一斤八两，故不举者弃市。
《甘氏天文占》曰：权举烽远近沉浮，权四星在辕尾西，边地惊，备烽候相望，虏至则举烽火，十丈如今之井桔槔，火锤其头，若警急燃火放之，权重本低则末仰，人见烽火。
吴时《缘江戍图》曰：每刺奸屯有五兵，贼曹一人，皆作烽火，有急以光传之。
黄帝《出军决法》曰：行军行兵，两敌相要，地形不便，望见烽火，不得为客。
《卫公兵法》曰：烽台於高山四顾险绝处置之，无山亦於孤迥道平地置，下筑羊马城，高下任便，常以三五为准，台高五丈，下阔一丈，形圆。
又曰：诸军马拟停三五日，即须去军一二百里以来安置爟烽。如有动静，举烽相报。其烽并於贼路左侧逐要置，每二十里置一烽应接，令遣到军。其游奕马骑，昼日游奕，候视。至暮速即作食吃，即移十里外止宿，虑防贼徒，暮间见烟火，夜间掩袭捉将。其贼路左右草中，着人宿止，以听贼徒，如觉来，报烽家，举烽递报军司。如觉五骑以上十骑以下，即放一炬火，前烽应讫，即灭火；若百骑以上，二百以下，即放两炬火，准前应灭。贼若五百骑以上，五千骑以下，即同放三炬火，准前应灭。前烽应讫，即赴军。若虑走不到军，即且投山谷，逐空方可赴军。如以次烽候视不觉，其举火之烽即须差人急走告知。贼路既置爟烽，军内即须应接。又置一都烽，应接四山诸烽。其都烽如见烟火，急报大总管，云： 某道烟火起 ，大总管当须严备，收拾畜生，遣人远探。每烽令别奏一人押，一道烽令折冲、果毅一人都押。
庾阐《杨都赋》注曰：烽火以置於孤山头，缘江相望，或百里、或五十里、或三十里，寇至则举以相告，一夕可行万里。孙权时，合暮举火於西陵，鼓三竟达吴都。
南徐敬业《古意》曰：甘泉警烽候，上谷抵楼兰。
《北门行》曰：羽檄起边庭，烽火入咸阳。
张景阳《杂诗》曰：长铗鸣鞘中，烽火烈边庭。
蔡邕徙朔方，上书曰：既到徙所，乘塞守烽，职在候望。忧怖焦灼，无心复能操笔成草，致章阙庭。
蔡谟《与弟书》曰：军之耳目，当用烽鼓。烽可遥见，鼓可遥闻，须臾百里。
○京观
《左传》曰：丙辰，楚军於邲，遂次于衡雍。潘党曰： 君盍筑武军(筑武军营以章武功。)而收晋尸以为京观。臣闻克敌必视子孙，以无忘武功。 楚子曰： 非尔所知也。夫文，止戈为武。武王克商，作《颂》曰： 载戢干戈，载櫜弓矢。我求懿德，肆于时夏。 古者明王伐不敬，取其鲸鲵而封之，以为大戮，於是乎有京观，以惩淫慝。(大鱼，喻不义吞食小国也。积尸，封土其上，谓之京观。)
又曰：齐侯伐晋，取朝歌为二队，入孟门，登太行。张武军於荥庭，戍郫邵，封少水，(封晋尸于少水，以为京观。)以报平阴之役，乃还。
又曰：秦伯伐晋，济河焚舟，封殽尸而还，遂霸西戎。
崔鸿《夏录》曰：赫连勃勃大破南凉，杀众数万，以人头为京观，号曰 髑髅台 。
《梁书》曰：天歼丑类，宜为京观，用旌武功。
