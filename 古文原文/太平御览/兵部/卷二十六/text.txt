○审察
《孙子》曰：兵怒而不相迎，交而不合，又不相去，必谨察之。(备奇伏也。)
《左传》曰：齐师伐鲁，败退，鲁庄公将逐之。曹刿曰： 未可。夫大国难测也，惧有伏焉。(恐诈而奔也。)吾视其辙乱，望其旗靡，故逐之。 (旗靡辙乱，怖遽也。)
又曰：秦晋战于河曲秦行人夜戒晋师曰： 两君之士皆未慭也，明日请相见也。 (慭，缺也，鱼觐切。)晋大夫臾骈曰： 使者目动而言肆，惧我也，(目动心不安，言肆声放失常也。)将遁矣。薄诸河，必败之。 (薄，迫也。)晋裨将胥甲、赵穿当军门呼曰： 死伤未收而弃之，不惠也；不待期而薄人於险，无勇也。 乃止。秦师果夜遁。
又曰：晋侯伐齐，齐侯畏其众。齐师夜遁，师旷曰： 鸟乌之声乐，齐师其遁。 (鸟乌得空，故乐也。)邢伯曰： 有班马之声，(夜遁，马不闻见，故鸣班列也。)齐师其遁。 叔向曰： 城上有乌，齐师其遁。 
又曰：晋师伐楚，将战，楚子登巢车以观晋军，(巢车，车上为橹。)楚将子重使太宰伯州犁侍於王后。(州梨晋伯宗子，先奔楚。)王曰： 骋而左右，何也？ (骋，走。)曰： 召军吏也。  皆聚於中军矣！ 曰： 合谋也。  张幕矣。 曰： 虔卜於先君也。  彻幕矣。 曰： 将发命也。 甚嚣，且尘上矣！ 曰： 将塞井夷灶而为行也。 (夷，平行，户郎切。) 皆乘矣，左右执兵而下矣！ 曰： 听誓也。 (左，将帅；右，车右。)竟败楚於鄢陵。(鄢，音偃。)
《魏志》曰：刘备遣将吴兰，屯下辩。曹公遣曹洪征之。备遣张飞屯固山，欲断军后。众议狐疑，洪曰： 贼实断道者，当伏兵潜行，今反张声，势此其不能也。宜及其未集，促击兰，破则飞自走。 集兵击兰，大破之，飞果走。
《宋书》曰：东晋末，武帝率兵北伐，围南燕慕容超於广固，未下。时后秦姚兴遣使告宋武云： 慕容见与邻好，以穷告急，今当遣铁骑一万，遥据洛阳。晋军若不退者，便当长驱而进。 宋武遣兴使答曰： 语汝姚兴，我定燕之后，息甲三年，当平关、洛。今能自送，便可速来。 刘穆之闻有兴使驰入，而宋武发遣已去。以兴所言并答，具语穆之。穆之曰： 常日事无大小，必赐与谋。此宜善详，云何率尔便答。公所答兴言未能威敌，只增彼怒耳。若燕未可拔，兴救奄至，不审何以待之？ 宋武笑曰： 此是兵机，非卿所解，故不语耳。夫兵贵神速，彼若审能遣救，必畏我知，宁容先遣信命。此是其见我伐燕，内已怀惧，自强之辞耳。 兴竟不能出师广固，终拔，擒慕容超，平齐地。
又曰：武帝自京口举义兵讨桓玄，玄将桓谦屯於东陵，卞范屯覆舟山西以拒之。宋武疑贼有伏兵，谓小将刘锺曰： 此山下当有伏兵，卿可率部，下往取之。 锺应声驰进，果有伏兵数百，一时奔走。
又曰：雍州刺史袁顗举兵反，沿流入鹊尾，与官军相持既久。官军主张兴世越鹊尾，上据钱溪，觊将刘胡攻之，不下。顗遣人传唱钱溪已平，官军之众并惧。宋将沈攸之曰： 不然。若钱溪实败，万人中要应有逃亡得还者。必是彼战失利，唱空声以惑众耳。 勒军中不得辄动。钱溪信寻至，果大破贼。攸之悉以钱溪所送胡军耳鼻示人，觊骇惧，急追胡还。遂溃走。
《后魏书》曰：司马楚之讨蠕蠕，蠕蠕潜遣奸觇(蠕，如兖切。)入楚之军，截驴耳而去。有告失驴耳，诸将莫能察。楚之曰： 必是觇贼截之以为验耳，贼将至。 即使军人伐柳为城，水灌令冻，城立而贼至。冰峻城固，不可攻逼，败乃走散。世祖闻而嘉之。
又曰：将韩果性强记，兼有权略。所行之处，山川形势辄能记忆，兼善伺敌虚实，揣知情状。有潜匿溪谷欲为间侦者，果登高视之，所疑之处，往必有获。
《通典》曰：周武帝帅师攻围高齐晋州，齐后主将兵十万自来援之。时柱国陈王纯顿军千里径，大将军永昌公椿屯鸡栖原，大将军宇文盛屯汾水关，并受齐王宪节度。宪密谓椿曰： 兵者诡道，去留不定，见机而作，不得遵常。汝今为营，势令兵去之后，贼犹致疑，不须张幕，可伐疑也。 时齐分军万人向千里径，又令其众出汾水关，自率大兵与椿对阵。宇文盛驰骑告急。宪自以千骑救之。齐人睹谷中尘起，相率遽退。盛与柱国侯莫陈芮涉汾逐之，多有斩获。俄而椿告齐众稍逼，宪又回军赴之。会椿被敕追还，率兵夜返。齐人果谓柏庵为帐幕也，不疑军退，翌日始悟。(周人说疑，齐人不察。)
《军谶》曰：夫用兵者，必察敌国之情，视其仓廪，度其馀粮，以卜其强弱。运粮二百里者，无二年之食也；运粮三百里者，无三年之粮也。是谓虚国民贫，上下不相亲，则有离叛心。上行暴虐，则下刻急相残贼，是为亡国。若进恶不退，群贤隐蔽，不肖在位，国受其害，内贪外廉，窃公为恩，饰躬正颜，以获高官，是谓盗端。
○避锐
《孙子》曰：少而逃之，(高壁垒勿与战也。彼众我寡师，不可敌，则军自逃，守匿其形也。)不若则能避之。(若兵避之，强弱不敌，势不相若，则引军避之，待利而动。)故小敌之坚，大敌之擒。(小不能当大，言小国不量其力，敢与大邦为仇，虽权时坚城固守，然后必见擒获。《春秋传》曰：既不能强，又不能弱，所以败之也。)无邀正正之旗，无击堂堂之阵，此理变者也。(正正者，整齐也。堂堂者，大也，威盛貌。正正者，孤特相也。言前有孤特之兵，后有堂堂之阵，必有奇伏诈诱之谋，审察待之，勿轻邀截，此理变诈者也。)是故朝气锐，昼气堕，暮气归。善用兵者，避其锐，击其堕、归，此理气者也。(避其精锐之气，击其懈惰欲归，此理气者也。故曹刿曰：夫战，勇气也。一鼓作气，再而衰，三而竭，彼竭我盈，是以克之。)
《战国策》曰：魏武侯问吴起曰： 暴寇卒至，掠吾田野，取吾牛马，则如之何？ 起曰： 暴寇之来，必精且强，善守勿应，潜伏路傍。暮去必率车乘重装，骁骑逐击，势必莫当，遇我伏内，如雪逢汤也。 
《后汉书》曰：袁尚据邺，率兵击兄谭於南皮，留苏田、审配守。曹公围邺，尚还救邺，诸将皆以为： 此归师，人自为战，不如避之。 公曰： 尚从大道来，当避之；若循西山来者，此成擒耳。 尚果循西山来，临滏水为营。夜遣兵犯围，公逆击破走之，城中崩溃。
《通典》曰：东晋末，武帝伐南燕慕容超，岭南贼卢循、徐道覆乘虚袭建业。循多疑少决，每欲以万全为虑，谓道覆曰： 大军未至，晋吏部尚书孟昶便睹风自裁，大势言之，自当计日溃乱。令决胜负於一朝，既非必定之道，且杀伤士卒，不如案兵待之。 宋武奔还，拒守。宋武曰： 贼若新亭直上，且当避之；回泊蔡州，乃成擒耳。 於是登石头城以睹循军，初见引向新亭，宋武顾左右失色。既而回泊蔡州。道覆犹欲上，循禁之。使羸老悉乘舟舰向白石。宋武虑其从白石步上，乃率刘毅、诸葛长民北出拒之。贼遂率数万屯丹阳郡。宋武率诸军驰归。众虑贼过江，咸谓当径还拒战。宋武乃先引军还石头，众莫之晓。是日大热，三军疲顿。既入城，解甲息士，洗浴饮食。久之乃出，列阵于南塘。参军褚叔度、朱龄石率劲勇千馀人过淮。贼数千，皆长刀矛鋋，精甲曜日，奋跃争进。龄石所领多鲜卑，善步槊，并结阵以待之。贼短兵弗能抗，死伤者数百人，乃退走。
○安众
《春秋》曰：晋文公卒，将殡于曲沃，出绛，柩有声如牛。(如牛叫声，虚苟切。)卜偃使大夫拜曰： 君命大事，将有西师过轶我，击之，必大捷焉。 秦伯使孟明视等三将袭郑，晋师御之于殽，而败之。(声自柩出，故曰君命也，大事也。卜偃闻秦密谋，故因柩声以正众心也。)
《史记》曰：燕使骑劫代乐毅，攻齐即墨。齐将田单拒守，乃令城中人食必祭其先祖於中庭，飞鸟悉翔舞城中，下食。燕人怪之。单复宣言曰： 神来下教我。 又令城中人曰： 当有神人为我师者。 有一卒曰： 臣可以为师乎？ 因反走。田单乃起，引还，东向坐，师事之。卒曰： 臣欺君，诚无能。 田单曰： 子勿言也！ 因师之。每出入约束，必称神。众心乃安，竟破燕军。
又曰：秦二世初，天下乱，陈胜，吴广起兵於蕲。欲收人心，谋曰： 项燕为楚将，数有功，爱士卒，楚人怜之。或以为在。今诚以吾众为天下倡，宜多应者。 (谓首号令。)广以为然，乃行卜。卜者知其指意，曰： 足下事皆成功。然足下卜之鬼乎！ (卜者云，事成有功，然须假托鬼神乃可兴起耳。故胜、广晓其意，则为鱼书、狐鸣以威众耳。)胜、广喜、念鬼，曰： 此教我先威众耳。 乃丹书帛曰 陈胜王 ，置人所罾鱼腹中。(罾，音曾。)卒买鱼烹食，得书，已怪之矣。又间令广之次所旁丛祠中，夜篝火，狐鸣呼曰： 大楚兴，陈胜王。 (间，谓窃令人行也。密于广所次舍处旁侧丛祠中为之。丛谓草木之芩蔚者也。祠，神祠也。呼，火故切。)卒皆夜惊恐。朝日，卒中往往语，指目胜。广因而号令众，遂从之。
又曰：高帝已封大功臣二十馀人，其馀日夜争功不决，未得行封。帝在洛阳南宫，从复道遥见诸将往往相与坐沙中语。张良曰： 陛下起布衣，以此属取天下。今为天子，而所封者萧、曹故人及亲爱，而所诛者皆生平所仇怨。今军吏计功，以天下不足遍封。此属畏陛下不能尽封，又恐见疑平生过失及诛，故即相聚谋反耳。 帝忧曰： 为之奈何？ 良曰： 帝平生所憎，群臣所共知，谁最胜者？ 帝曰： 雍齿与我有故怨，数常窘辱我，我欲杀之，为其功多，故不忍。 良曰： 今急先封雍齿则人人自坚矣。 於是帝乃置酒，封齿什方侯，而急趣丞相、御史定功行封。群臣皆喜曰： 雍齿且为候，我属无患矣。 
《汉书》曰：李广以郎中令将四千骑出右北平，博望侯张骞将万骑与广俱，异道，行数十里，匈奴万骑围广，军士皆恐，广乃使其子敢往驰之。敢从数十骑直贯胡骑，出其右而还，曰： 胡虏易与耳。 军士乃安。
《后汉书》曰：王郎起，光武驰至下曲阳，传闻王郎兵在后，从者恐及。至呼沱河，候吏还白 河水流澌，(澌，音斯)无船不可济？ 官属大惧，光武令霸往视之。霸恐惊众，欲且前，阻水还，即诡曰： 冰坚可渡。 官属皆喜，光武笑曰： 候吏果妄语也。 遂前，比至河，河冰亦合，乃令霸护渡。(监护渡也。)未毕数骑而冰解，光武谓霸曰： 安吾众得济免者，卿之力也。 霸谢曰： 此明公至德，神灵之祐，虽武王白鱼之应，无以加此。 (昔武王渡盟津，白鱼跃入王舟。)光武谓官属曰： 王霸权以济事，殆天瑞也。 
《晋书》曰：李矩守荥阳城，刘聪将刘畅讨矩。矩奉牛酒诈降，谋夜袭之，兵士以贼众，皆有惧色。矩令郭诵祷郑子产祠曰： 君昔相郑，恶乌不鸣。凶胡夏羯，何得过庭！ 使巫扬言： 东里有教，(东里，即子产。)当遣神兵相助。 将士闻之，皆踊跃争进。乃使诵选勇敢千人，夜掩畅营，获铠马甚多，斩首数千级，畅仅以身免。
又曰：刘裕讨慕容超，围广固城，数月不拔，或说裕曰： 昔石季龙攻曹嶷，瞻气者以为渑水带城，(渑，音黾。)非可攻拔，若塞五龙口，城必自陷。季龙从之，而嶷降。慕容恪围段龛，亦如之，而龛降。降后无几，又震开之。今旧迹犹在，可塞之。裕从其言。於是城中男女患脚弱疾者太半。时有苍鹅飞入帐座，众咸惊愕，其将曰： 苍，胡色也；鹅者，我也。胡虏归我之征。 众大悦。将攻城，诸将咸谏曰： 今往亡之日，兵家所忌。 裕曰： 我往彼亡，吉孰大焉！ 乃命悉登，遂克，平广固。
又曰：岭南贼卢循寇建业，宋武击破之。走至彭蠡湖，乃悉力栅断左里。大军至左里，将战，宋武所执麾竿折，幡沉水，众并怪惧。公欢笑曰： 往年霸舟之战，幡竿亦折，今者复然，贼必破矣。 即攻栅而进。循兵虽殊死战，弗能禁。诸军乘胜奔之，循单骑走。所杀及投水死，凡万馀人。纳其降附，宥其逼掠。遣刘藩、孟怀玉轻车追之。循收散卒，尚有数千人，径还广州。
又《秃发利鹿孤载记》曰：吕纂来伐，使傉檀拒之。纂士卒精锐，进度三堆，三军扰惧。傉檀下马据胡床而坐，士众心乃安。与纂战，败之，斩二千馀级。
崔鸿《十六国春秋》曰：后赵石勒使将麻秋等伐张重华於武威，重华将谢艾曰： 乞假臣兵七千，为殿下吞之。 重华以艾为中坚将军，配步骑五千，击秋。引师出振武，夜有枭鸣於牙中。艾曰： 枭，邀也。六博得枭者胜。今枭鸣牙中，克敌之兆。 於是进战，大破之，斩首五千级。
又曰：后燕慕容宝遣将慕容贺鳞率三万馀人寇新市。甲子晦，后魏道武进军讨之。太史令晁崇奏曰： 昔纣以甲子日亡，兵家忌，不可出。 帝曰： 纣以甲子日亡，周武不以甲子胜乎？ 崇无以对。帝遂进军新市，贺鳞退阻泒水，依渐洳泽以自固。(渐，音子廉切。洳，音而据也。)甲戌，帝临其营，战於义台坞，大破之。
《梁书》曰：庾域为华阳太守。后魏军攻围南郑。时粮储寡少，人情恟惧，(恟，许供切。)州有空仓数十所，域手自封题，指示将士云： 此中粟皆满，足支二年，但努力坚守。 众心以安。虏退，以功拜羽林监。
又曰：杨公则随武帝大军至新林，公则自越城移屯领军府垒北楼，与南掖门相对，尝登楼望战。城中遥见麾盖，纵神锋弩射之，矢贯胡床，左右皆失色。公则曰： 虏几中吾脚。 谈笑如初。
《通典》曰：隋末李密据兴洛仓，破宇文化及还，士卒皆疲倦。隋将王充欲乘其飏而击之，恐众心不一，乃假托鬼神，云梦见周公，乃立祠於洛水之上，遣巫宣言周公欲令仆射讨李密，当有大功，不则兵皆疲死。充兵多楚人，俗信妖妄，故出此言以惑之。众皆请战，遂破密。
《唐书》曰：高祖为山西河东抚慰大使，行至太平关，遇贼数千人。时所将兵少，左右皆惧。高祖谓之曰： 此乌合之贼，易与耳。 因率骑十二人出击之，所向皆靡，众情始定。
《世说》曰：曹公军行失道，三军皆渴。乃令曰： 前有大梅林，饶子，酸，可以解渴。 士卒闻之，口皆水出。
《三国典略》曰：梁萧藻有操行，以父非命而卒，布衣菲食，非公坐不听音乐。初为益州刺史。时有焦僧护作乱，掩据郫繁，众有数万。藻年未弱冠，将自击之，乃乘平肩舆巡行贼城。流矢雨下，从者举楯以蔽，藻命去之。因是物情大安，贼夜遁。梁武常称其小字叹曰： 子弟并如迦叶，吾复何忧！ 
