○叙兵器
《礼记》曰：冕弁兵革藏於私家，是谓胁君。
《周礼》曰：司兵掌五兵。(五兵者：戈、殳、戟、矛、牟夷。)
《左传》曰：孔文子将攻太叔，访于仲尼。仲尼曰： 胡簋之事则尝闻之矣，兵甲之事未之学也。 
《春秋佐助期》曰：太尉主甲卒，神名辩会曰： 库兵动，鼓自鸣，诸侯得众也。 
《汉书》曰：兵不锐利与空手同，甲不坚密与袒裼同，弩不及远与短兵同，射不能中与亡矢同，中不能入与亡镞同；此将不省兵之祸也。
又曰：韩延寿在东郡试骑士，治饰兵车，画龙虎，建幢棨，植羽葆鼓车。又取官铜候月蚀铸作刀剑，仿效尚方。萧望之以为僣上不道，弃市。
又曰：李陵至浚稽山，与单于相值。围陵，陵军居两山间，以车为营。陵引士营外为陈，前行持戟楯，后行持弓弩。
《东观汉记》曰：盆子降，铠甲兵弩积城西门，高与熊耳山等。
又曰：王莽之遣王寻、王邑也，欲盛威以振山东，甲冲輣，干戈旌旗甚盛。
又曰：邓遵永初中，迁度辽将军，讨击羌虏，斩首八百馀级，得铠弩刀矛戟楯匕首二三千枚。
又曰：吴汉性忠厚，笃於事上，自初从征伐常在左右。兵有不利，军营不如意，汉常独膳激扬吏士。
《吴志》曰：贺齐性奢侈，尤好军事。兵甲器械极为精好，干橹戈矛葩爪文画，弓弩矢箭咸取上材。
王隐《晋书》曰：羊祜表伐吴曰： 劲弩长弓不如中国，长矛盾戟不如中国，马骑陵厉又不如中国，吴惟便水战，一入其地则长江非复吴有。 
《晋起居注》曰：成帝咸和元年四月乙丑诏曰： 作琅邪王大车斧六十枚，侍臣剑八枚，将军手戟四枚。 
《三国典略》曰：梁邵陵王纶笃好书史，妙工草隶。为丹阳尹。擅造甲仗，梁武知之，□纶并沉于江中。及后出征，器械并阙，乃独叹曰： 吾昔聚仗，本备非常，朝廷见疑，逼使分散，今日讨逆，卒无所资。 
太公《六韬》曰：春以长矛在前，夏以大戟在前，秋以弓弩在前，冬以刀楯在前：此四时应天之法也。
太公《金匮》曰：武王曰： 五帝之时，无守战之具，国存者何？ 太公曰： 守战之具皆在民间：耒耜者是其弓弩也，锄耙者是其矛戟也，簦笠者是其兜鍪也，镰斧者是其攻战之具也，鸡狗者是其钲鼓也。 
《古司马兵法》曰：兵不杂则不利，长兵以卫，短兵以守。太长则犯，太短则不及，太轻则锐，锐则易乱，太犯则不齐。(兵长短相卫，太短太轻者，皆不如法也。犯者，触柱也，故不齐。不及者远於利也。锐者不固则破，故奔北扰乱也。)
又曰：弓矢围，殳矛守，戈戟助。凡五兵，当长以卫短，短以救长，迭战则久，皆战则强。(李氏曰：迭，更也，言更战更息，则可堪久。悉举军战，众多者强。)
《军令》曰：始出营，竖矛戟，舒幡旗，鸣鼓角；行三里，辟矛戟，结幡旗，鸣鼓角；未至营三里，复翌矛戟，舒幡旗，鸣鼓角；至营复结幡旗，止鼓角。违令者髡。
《吕氏春秋》曰：古之至兵，士民未合而威已逾矣，敌已服矣，岂必用枹鼓干戈哉！
《淮南子》曰：兵革錞摩，(錞，祺名也。)金鼓鈇钺，所以饰怒也。(錞，布均切。)
又曰：所谓兼国有地者，伏尸数十万，破车以千百数，伤弓弩矛戟矢石之创者，扶舆於路。故世至枕人头、食人肉、菹人肝、饮人血，甘之於猫豢牛羊。(猫牛肉，豢豕肉。)故自三代以后者，天下未尝得安其情性而乐习俗，保其修命而不夭於人虐也。所以然者何？诸侯力政，天下不合为一家也。
又曰：齐桓公将欲征伐，甲兵不足。令有重罪者出犀甲一戟，(犀甲，取其坚也。戟，车戟也。长丈六尺。犀或作三，直出三甲也。)有轻罪者赎以金分，(轻小以金分，出金匮道罪至重有分两也。)说而不胜者出一束箭。(不胜犹不直也。箭十二为束。)百姓皆说，乃矫箭为矢，(矢，箭之竿好者也。)铸金而为刃，(刃，五刃也，刀、剑、矛、戟、矢也。)以伐不义而征无道，遂霸天下。
崔寔《政论》曰：兵器精利，有蔡太仆之弩，龙亭之剑，至今擅名天下。
陆机《要览》曰：东弓、南矛、西戟、北剑、中鼓，亦曰 四兵 。
《盐铁论》曰：强楚劲郑有犀兕之甲，堂谿之犍，内据金城，外任利兵，是以威行诸夏，强伏敌国。故孟贲畜臂，众人轻之；怯夫有备，其气自倍。以吴楚之士舞利剑、蹶强弩，以与狢虏骋于中原，一人当百，不足道也。
《邯郸五经折疑驳》曰：矢绝于弦，不可追止，戟执在手，制之在人。
《山海经》曰：天地东西二万八千里，南北二万六千里。出铜之山四百六十七，出铁之山三千六百九十。此天下之所分壤树穀也，戈矛之所发也，刀铩之所起也。能者有馀，拙者不足。
干宝《搜神记》曰：晋元康中，妇人以金银象角瑇瑁为斧钺戈戟而戴之以当笄，盖妖之大者也。
樊文渊《七经义纲格论》曰：车上五兵：戈、殳、车戟、酋矛、牟夷。步卒五兵：戈、殳、车戟、酋矛、矢。
魏文《典略》曰：昔周有雍孤之戟，屈卢之矛，孤父之戈，上世名器。
又曰：《抱朴子》曰： 剑戟不皆於缝，佳馔不可击断牛马。 
又曰：陈吴之徒奋剑而大呼，刘项之伦挥戈而飚骇。
又曰：或问辟五兵之道，抱朴子答曰： 吴大皇帝曾从介先生受要道，云：但知北斗姓氏及日月名字，便不畏白刃。大皇帝以试告左右数十人，常为先登陷阵，皆不伤也。郑君云： 但诵五兵名亦验矣。刀名大房，虚星主之；矢名防隍，荧惑主之；弓名曲张，角星主之；弩名远望，张星主之；戟名大将，参星主之。临战时尝细祝之，或以五月五日作赤灵符着心前，或丙午日日中作燕军龙虎三囊符，岁易之。岁符岁易，月符月易，日符日易，或佩西毒兵信符，或佩南极铄金符，或取牡荆以作六阴神将符指敌人，或以月蚀时刻三岁蟾蜍喉下之有八字者血，以书所将之刀剑，或交锋之际，乘魁履刚呼四方之长，亦有明效也。
魏文帝《校猎赋》曰：抗冲天之素旄兮，靡格泽之修循。旃雄戟趪(音皇)而跃厉兮，黄越扈而扬鲜。
又曰：千乘乱扰，万骑奔走。经营原隰，腾越峻岨。彤弓斯彀，戈铤具举。
徐幹《齐都赋》曰：矢流镝絓，(胡卦切。)张罗{蚕}(作合切。)飞，铤抱雄戈。
缪袭《藉田赋》曰：灵旂蔚以焘奡兮，雄戟偈以嵯峨。弯枉矢于狼狐兮，建黄钺於匏瓜。
繁钦《征天山赋》曰：有汉丞相武平侯曹公仗节东征，观六军于三江，浮五湖以耀武。左骈雄戟，右攒干将。彤弧朱矰，丹羽绛房。望之如火，映夺朝阳。
应璩诗曰：放戈释甲胄，乘轩入紫微。从容侍帷幄，光辅日月晖。
崔骃《安丰侯诗》曰：被兕甲兮跨良马，挥长戟兮彍强弩。(彍，音霍。)
曹植诗曰：皇考建世业，余从征四方。栉风而沐雨，万里蒙露霜。剑戟不离手，铠甲为衣裳。
魏元帝《董逃行》曰：晨背大河南辕，跋涉遐路漫漫。师徒百万哗喧，戈矛若林成山，旌旗拂日蔽天。
应璩书曰：左执屈卢之劲矛，右秉干将之雄戟。高冠拂云，长剑耿介，箫管振音，厥声载路。冯轼虎视，清风震叠，可谓堂堂乎难与并为仁也。
《太白阴经》曰：工欲善其事，必先利其器。器之於事如影之随形，响之应声，其相须如左右手。故曰： 器械不精不可言兵，五兵不利不可举事。 上古庖牺氏之时，弦木为弓，剡木为矢。神农氏之时，以石为兵。
《尚书》曰：砮石中矢镞。黄帝之时，以玉为兵。蚩尤之时，烁金为兵，割革为甲，始制五兵，建旗帜，树夔鼓。
又曰：鼓以佐军威。
又曰：纛六口，大将中营建，出引六军。古者天子六军，诸侯三军。今天子十二，诸侯六军，故纛有六以主之。
又曰：门旗二口，色红八幅，大将牙门之旗，出引将军前列。
又曰：门枪二根，以豹尾为刃榼，出居红旗后，止居帐门前，左右安立。
又曰：五方旗五口，各具方色，大将中营建出六纛后，在营亦於纛后随方而建。
又曰：严警鼓一十二面，大将营前左右行列各六面，在纛后。
又曰：角十二具，於鼓左右后列各六具，以代金。
又曰：队旗二百五十面，尚色图禽与本阵同五幅。
又曰：刃二百五十口，尚色图禽与诸阵不同，各自为志，认旗出居队后，恐士卒交杂。
又曰：阵将门旗，各任所色，不得以红，恐杂大将军。
又曰：阵将鼓一百二十五面，恐设疑惊敌用。
又曰：甲六分，七千五百领。
又曰：战袍四分，五千领。
又曰：枪十分，一万二千五百，恐伤兵缚筏用。
又曰：牛筋牌二分，二千五百面，马军以团牌代四分支。
又曰：弩二分，弦三副，箭一百分，二千五百张弩，七千五百条弦，二十五万只箭。
又曰：弓十分，弦三副，箭一百五十分，一万二千五百张弓，三万七千五百条弦，三十七万五千只箭，射甲箭五万只。
又曰：生钅匕箭二万五千只，长箭垛箭。(钅匕，匹梨切。)
又曰：弓袋、胡鹿长弓袋，并一万二千五百副。
又曰：佩刀八分，一万口。
又曰：陌刀二分，二千五百口。
又曰：棓二分，二千五百张，马军及陌刀并以啄锥钺斧代各四支分。
又曰：撘索二分，二千五百条，马军用也。
○牙
《兵书》曰：牙旗者，将军之精。凡始竖牙必以制日。制日者，谓上克下日也。立牙之日，吉气来应，大胜之徵；凶气先应，破军杀将。
《黄帝出军决》曰：始立牙之日，喜气来应，旗帜指敌或从风举，晖晖终日不绕竿，勇气奔逸，是谓堂堂之阵。此大胜之征。
又曰：有所攻伐，作五采牙旗。青牙旗引住东，赤牙旗引住南，白牙旗引住西，黑牙旗引住北，黄牙旗引住中。
又曰：始立牙之日，凶气先应，旗帜皆垂，或逆风滂浡，牙竿摧折，旗幡绝烈，还绕缴竿，如此终日，势弱。
又曰：将军出兵有所讨伐，引兵出城门望见白云及白水者，举白牙旗。五色牙旗随天气四时也。
《真人水镜经》曰：凡军始出，立牙竿必令完竖，若有折，将军不利。牙旗竿，军之精也，即《周礼司常职》云： 军旅会同置旌门 是也。
《抱朴子》曰：军始举牙立旗，风气和调，幡校飘飘，终日不息者，其军有功。
《魏志》曰：典韦初为张邈士属，司马赵宠牙门长大莫能胜，典一手建之，宠异有才力。
《吴志曰》：陆逊为右部督，会丹阳贼帅费栈扇动山越，权遣逊讨栈。栈支党多所往，兵少。逊乃益施牙幢，分布鼓角，夜潜山谷间，鼓噪而前，应即破散。
又曰：黄武八年夏，黄龙见樊口，於是权称尊号，因瑞改元。又作黄龙大牙，常在中军，诸军进退视其所向。命胡综作赋。
《吴书》曰：贺齐从上讨合肥时，城中出战。徐盛失牙，齐别拒击得盛所失牙。
《晋书》曰：陆机始临戎而牙旗折，意甚恶之。后战，军果大败。
《后魏书》曰：奚斤，代人也。魏初大将行师，惟长孙嵩拒刘裕及斤征河南，独给漏刻及十二牙旗。
吴胡综《大牙赋》曰：狼弧垂曜，实惟兵精。圣人观法，是效是营。始作器械，爰求厥成。明明大吴，实天生德，乃律天时，制其神军。取象太一，五将三门。疾则如电，迟则如云。进止有度，约而不烦。四灵既布，黄龙处中。周制日月，实曰大常。桀然特立，六军所望。
后汉滕辅《祭牙文》曰：恭羞太牢，洁荐遐灵。推毂之任，实讨不庭。天道助顺，正直聪明。
晋袁宏《祭牙文》曰：天生五才，治道所司。废一不可，静乱辅时。赫赫晋德，乃武乃文。中世不竞，王度堑屯。戎狄滑夏，虔刘生民。蠢尔东胡，被发左袂。思我皇泽，稽首海裔。受爵纳贡，服膺累世。后嗣不恭，实叛实戾。侵我神畿，隔我嘉惠。哀彼黎民，婴此彫残。况荷大宠，任其艰难。慨然发愤，抚剑忘餐雕。敢建高牙，烈烈桓桓。
晋顾恺之《祭牙文》曰：维年月日，录尚书事豫章公裕，敢告黄帝蚩尤五兵之灵。两仪有正，四海有王。晋命在天，世德重光。烈烈高牙，阗阗伐鼓。白气经天，阐扬神武。
宋王诞《伐广固祭牙文》曰：敬建崇牙，显兹威灵。使鸣金辍衅，无战有宁。皇风幽被，凯旆归旌。
宋郑鲜《祭牙文》曰：洁牲先事，荐兹敬祭，崇牙既建，义锋增厉，人鬼一揆，三才同契。惟兹灵鉴，庶必有察，逆顺幽辨，忠孝显节。使凶丑时歼，主宁臣悦。振旅上京，凯归西蕃。神器增晖，四境永安。
唐陈子昂《禡牙文》曰：盖先王作兵以讨有罪，奸匿窃命，戎夷不恭，则必肆诸市朝，大戮原野，皇家子育万国，宠绥百蛮，青云干吕，自环入贡，久有年矣。契丹凶羯，敢乱天常，乃蜂聚丸山，豕食辽塞，宴安鸩毒，作为搀枪。天厌其凶，国用致讨。皇帝命我，肃将王诛，今大军已集，吉辰协应，旄头首建，羽旆前列。夷貊感威，将士听誓，方俟天命，为民殄灾。惟尔有神，尚歼乃丑，召太一，会雷公。翼白虎，乘青龙。星流彗扫，永清朔裔。使兵不血刃，戎夏大同，以昭我天子之德，允乃神之功，岂非正直克明。无纵大雠，以作神羞。
