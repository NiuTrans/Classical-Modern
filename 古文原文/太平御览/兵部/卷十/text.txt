○威名
《史记》曰：李广居右北平，匈奴闻之，号曰 汉飞将军 ，避之数岁，不敢入右北平界。
《汉书》曰：郅都为雁门太守。匈奴素闻名节，举边为引兵去，竟都死不近雁门。匈奴为偶人像都，令驰骑射之，莫能中者，其见惮如此。
《后汉书·公孙瓒传》曰：瓒字伯珪，辽西令支人。初平二年，青、徐黄巾三十万众入渤海界，欲与黑山合。瓒率步骑二万人，逆击於东光南，(东光，今沧州县。)大破之，斩首三万馀级。贼弃辎重数万两，奔走渡河。瓒因其半济薄之，贼敌复破，死者数万，流血丹水，收得生口七万馀人。车甲财物不可胜算，威名大震。拜奋武将军。
又曰：瓒为降虏校尉，讨乌桓，每闻有警，瓒辄厉色愤怒，如赴仇敌，望尘奔逐，或继之以夜战。虏识声，惮其勇，莫敢抗犯。
又曰：瓒征乌桓，常与善骑射之士数十人，皆乘白马，以为左右翼，自号 白马义从 。乌桓更相告语，避白马长史。乃画作瓒形，驰射之，中者咸称万岁。虏自此之后，遂远窜塞外。
又曰：承宫名播匈奴。时北单于遣使求得见宫，显宗敕自整饰，宫对曰： 夷狄眩名，非识实者也。臣状丑，不可以示远，宜选有威容者。 
《续汉书·承宫传》曰：夷狄闻臣虚称，故欲见臣。臣丑陋形寝，不如选长大有威容者示之也。 帝乃以大鸿胪魏应代之。
又曰：武王縯，(音引。)字伯升，世祖之长兄也。慷慨有大节，进围宛城中，自号 天柱大将军 。王莽素闻其名，大震惧，使长安中官署及天下乡亭皆画伯升像於壁，旦起射之。
《东观汉记》曰：耿秉性勇壮而简易於事，军行常自被甲在前，休止不结营部。然远斥堠，明要誓，有警，军阵立成，士卒皆乐为死。匈奴闻秉卒，举国号泣。
《魏志》曰：吕布，字奉先。便弓马，膂力过人，号为飞将。
又曰：庞德将所领南屯樊，讨关羽，曰： 今年我不杀羽，羽当杀我。 亲与羽交战，射羽中额。时德常乘白马，羽谓之白马将。
又曰：张辽为孙权所围，辽溃围出，复入，权众破走，由是威震江东。儿啼不肯止，其父母以辽恐之。
《晋书》曰：邓遐勇力绝人，气盖当世，时人方之樊哙。桓温引以为参军，数郡号为名将。
《宋书》曰：刘胡本名坳胡，以其颜面坳黑似胡，故以为名。及长，以坳胡难道，单呼为胡。出身郡将，捷口，善处分，稍至队主，讨诸蛮，往无不捷，蛮甚畏惮之。小儿啼，语之曰： 刘胡来 ，便即止。
又曰：沈庆之伐沔北诸蛮，大破之，威震诸山，群蛮皆稽颡。庆之患头风，着狐皮帽，群蛮恶之，号曰 苍头公 。
《后魏书》曰：李崇沉深有将略，宽厚，善御众。在扬州凡经十年，常养壮士数千人。寇贼侵边，所向摧破，号曰 卧虎 ，贼甚惮之。
《后周书》曰：韩杲从大军破稽胡於北山。胡地险阻，人迹罕至，杲进兵穷讨，散其种落。稽胡惮果劲健，号为 著翅人 。太祖闻之，笑曰： 著翅之名，宁减飞将。 
又曰：蔡祐与齐神武遇，战於邙山。祐时著明光铁铠，所向无前，敌人咸曰： 此是铁猛兽也。 皆遽避之。
又曰：裴宽在孔城十三年，与齐洛州刺史独孤永业相对。永业有计谋，多谲诈，或声言春发，秋乃出兵，或掩蔽消息，倏忽而至。宽每揣知其情，出兵邀击，无不克之。永业常戒其部曰： 但好慎孔城，自外无足虑。 其见惮如此。
又曰：怡峰，字景阜，辽东人也。从征役，以骁勇闻，当时号为 骁将 。
又曰：梁武敕萧续曰： 贺拔胜，北间骑将，汝宜慎之。 
《唐书》曰：郝玼为刺史。始玼以临泾地，宜当畜息，蕃戎每为寇，即屯其地。尝白其帅，愿以城控之；前帅不从，其后段祐为节度使，玼复白祐，祐多其策，乃表请城之，故诏玼镇其地。自是西戎无敢犯泾者。玼自行间，前无强敌。在边上三十年，生得蕃人辄刳剔而归其尸，蕃人畏之如神。下令得玼者赏以等身金。蕃中小儿啼号者，但连呼 郝玼 以怖之。
又曰：张万福带利州刺史镇咸阳，因留宿卫。李正已反，将断江、淮路，令兵守埇桥、涡口。淮进奉船千馀只，泊涡下不敢过。德宗以万福为濠州刺史，召见谓曰： 先帝改作名正者，所以褒卿也。朕以为江、淮草木亦知卿名，若从先帝所改，恐贼不知是卿也。 复赐名万福，慰遣之。万福驰至涡口，立马岸上，发进奉船，淄青兵马倚岸睥睨不敢动，诸道船继进。
《吴越春秋》曰：吴公子庆忌，吴王僚子也。勇捷，为人所闻，筋力果劲，万人之敌也。
《世说》曰：桓石虎，小字镇恶。常从征枋头，车骑冲没陈，左右莫能先救。宣武问： 汝叔落贼，汝知否？ 虎闻气甚，奋策马於万众中，置冲还，三军叹服。河朔遂以其威。时有患疟者怖之，多愈，因断疟焉。
《敦煌实录》曰：宋质直破虏有威名，儿啼，恐之即止。虏相恚曰： 使汝行逢宋都督。 
○信义
《左传》曰：曹、卫告绝於楚。子玉怒，从晋师。晋退，军吏曰： 以君避臣，辱也。且楚师老矣，何故退？ 子犯曰： 师直为壮，曲为老。岂在久乎？微楚之惠不及此，(重耳过楚，楚成王有赠送之惠。)退三舍避之，所以报也。 (一舍三十里。初，楚子云： 若反国，何以报我？故以退三舍为报。)
又曰：晋文公围原，命三日之粮，原不降，命去之。谍出曰： 原将降矣。 军吏请待，公曰： 信，国之宝也，民之所庇也。得原失信，何以庇之？所亡滋多。 退三舍而原降。
又曰：晋将荀吴伐鲜虞，围鼓。(鼓，白狄之别也。)鼓人或请以城叛，吴曰： 吾闻诸叔向：好恶不愆，民知所适，事无不济也。(愆，过。适，归。)或以为城叛，吾所甚恶也。人以城来，吾独何好焉？赏所甚恶，若所好何？(无复加所好也。)若其弗赏，是失信也，何以庇民？力能则进，否则退，量力而行。吾不可以欲城而迩奸，所丧滋多。 使鼓人杀叛人而缮守备。围鼓三月，鼓人或请降，使其民见，曰： 犹有食色。 军吏曰： 获城而不取，勤民而顿兵，何以事君？ 吴曰： 所以事君也，获一邑而教民怠，将焉用邑？邑以贾怠，不如完旧，(完犹保守也。贾音估；完，户官切。)贾怠无卒，(卒，终。)弃旧不祥。鼓人能事其君，我亦能事吾君。德义不爽，(爽，差。)好恶不愆，城可获而民知义所。(知义所在也。荀吴必其能获，故因以示义。)有死命而无二心，不亦可乎！ 鼓人告食竭力尽，而后取之。克鼓而返，不戮一人。
《史记》曰：秦末，天下兵起，范增说项梁曰： 陈胜败固当。夫秦灭六国，楚最无罪。自怀王入秦不返，楚人怜之至今。曰： 楚虽三户，亡秦必楚。 今陈胜首事，不立楚后而自立，其势不长。今君起江东，楚蜂起之，将皆争附君者，以君世世楚将，为能复立楚之后也。 乃求楚怀王孙心，立为楚怀王，从民所欲也。
又曰：汉楚相持之际，项羽击陈留、外黄。外黄不下，数日，降，羽悉令男子年十五以上诣城东，欲坑之。外黄令舍人儿，年十三，(令之舍人儿也。以其幼弱，故孙其父。)往说羽曰：彭城强劫外黄，(强音其两反。)外黄恐，故且降，待大王。大王至。又皆坑之，百姓岂有所归心哉？从此以东，梁地十馀城皆恐，莫肯下矣。 羽然其言，乃赦外黄当坑者，而东至睢阳，闻之皆争下。
又曰：汉王至洛阳，新城三老董公遮说汉王，以义帝死，请发丧。汉王从之。高祖大哭。遂为义帝发丧。临三日，发使者告诸侯曰： 天下共立义帝，北面事之。今项王放杀义帝於江南，大逆无道。寡人亲为发丧，诸侯皆缟素。发国内兵，收三河士，南浮江、汉以下，愿从诸侯王击楚之杀义帝者。 于是诸侯多从之。
《后汉书》曰：更始初，光武为萧王，定河北。诸贼铜马馀众降，封其渠帅为列侯。降者犹不自安，光武知其意，令各归营勒兵，乃自乘轻骑案行部阵。降者更相语曰： 萧王推赤心置人腹中，安得不投死乎？ (投死扰言致也。)由是皆服。
《蜀志》曰：明帝自征蜀，至长安，遣张郃诸军劲卒四十馀万，潜军密进，规向剑阁。诸葛亮有战士万二千。时魏军始阵，幡兵适交，参佐咸以敌众强多，非力所制控，权停下兵一月，以并声势。亮曰： 吾闻用武行师，以大信为本，得原失信，古人所惜。去者束装以待期，妻子企踵而计日。 乃敕速遣。於是去者感悦，愿留一战，往者愤踊，咸思致命。临战之日，莫不拔刃争先，以一当十，杀张郃，却司马宣王，一战大克，此之由也。
《吴志》曰：孙皎尝遣兵候魏，获魏边将吏美女以进皎，皎更其衣服送还之也。
《晋书》曰：武帝有灭吴之志，以羊祜为都督荆州诸军事、假节，散骑常侍、卫将军如故。祜率营兵出镇南夏，开设庠序，绥怀远近，甚得江汉之心。与吴人开布大信，降者欲去皆听之。
又曰：羊祜为征南大将军，督荆州诸军事。祜以孟献营武牢而郑人惧，晏婴城东阳而莱子服，乃进据险要，开建五城，收膏腴之地，夺吴人之资，石城以西，尽为晋有。自是前后降者不绝，乃增修德信，以怀柔初附，慨然有吞吴之心。每与吴人交兵，克日方战，不为掩袭之计。将帅有欲进谲诈之策者，辄饮以醇酒，使不得言。人有掠吴二儿为俘者，祜遣送还其家。后吴将夏祥、邵顗等来降，二儿之父亦率其属与俱。吴将陈尚、潘景来寇，祜追斩之，美其死节而厚加殡敛。景、尚子弟迎丧，祜以礼遣还。吴将邓香掠夏口，祜募生缚香，既至，宥之。香感其恩，率部曲而降。祜出军行吴境，刈穀为粮，皆计所侵，送绢偿之。每会众江沔游猎，常止晋境。若禽兽先为吴人所伤而为晋兵所得者，皆封还之。於是吴人翕然悦服，称为 羊公 ，不之名也。祜与陆抗相对，使命交通，抗称祜之德量，虽乐毅、诸葛孔明不能过也。抗尝病，祜馈之药，抗服之无疑心。士多谏抗，抗曰： 羊祜岂鸩人者！ 时谈以为华元、子反复见於今。抗每告其戍曰： 彼专为德，我专为暴，是不战而自服也。各保分界而已，无求细利。 孙皓闻二境交和，以诘抗。抗曰： 一邑一乡，不可以无信义，况大国乎！臣不如此，正是彰其德，于祜无伤也。 
又曰：羊祜在军，常轻裘缓带，身不被甲。铃阁之下，侍卫者不过十数。
《宋书》曰：刘道规为荆州刺史，桓玄馀党荀林屯江津，桓谦军屯枝江。二寇交逼，久绝都邑之问。荆楚既桓氏义旧，并怀异心，道规乃会将士，告之曰： 桓谦今在近畿，闻诸君颇有去就之计。吾东来，文武足以济事，若欲去者，本不相禁。 因夜开城门，达晓不闭。众咸惮服，莫有去者。
又曰：刘裕为将，北伐后秦姚弘，(乌弘反。)以檀道济为前锋，至洛阳，凡拔城破垒，俘四千馀人。议者谓应以戮为京观，道济曰： 伐罪吊民，正在今日。 皆释而遣之。於是戎夷感悦，相率归之者甚众。
崔鸿《后燕录》曰：遣将慕容白曜伐宋无盐城，克之，将尽以其人为军实。副将郦范(郦音历也。)曰： 齐四履之地，号为东秦，不远为经略，恐未可定也。今皇威始被，民无沾泽，连城有怀二之将，比邑有拒守之失。宜先信义，示之轨物；然后民心可怀，二州可定。 白曜从之。进次肥城，白曜欲攻之。范曰： 肥城虽小，攻则淹日，得之无益。军声失之，有损威势。且无盐之卒，死者涂炭，成败之机，足为鉴矣。若飞书告谕，可不攻自伏，纵其不降，亦当逃散。 白曜乃以书晓之，肥城果溃也。
《北史》曰：西魏将王罴之守华州也，(今冯翊部。)西魏师与东魏师战河桥不利，东魏卒赵青雀据长安城，所在莫有固志。罴乃大开州门，召城中军民谓之曰： 如闻天子败绩，不知吉凶，诸人相惊，咸有异心，王罴受委於此，以死报恩。诸人若有异图，可来见杀；必恐城陷没者，亦任出城；如有忠诚能与王罴同心者，可共固守。 军民见其诚信，皆无异志。
《后魏书》曰：李为为荆州刺史，轻将数十骑到上洛，宣诏绥慰，当即帖然。寻敕边戍掠得萧赜人者，悉令还之。南人感德，仍送荆州之口二百许。两境交和，无复烽燧之警。
《隋书》曰：桂州人李光仕举兵作乱，隋将周法尚讨之。光仕帅劲兵保白石洞。法尚捕得其弟光略、光度，大获家口；其党有来降附，辄以妻子还之。居旬日，降者数千人。法尚遣兵列阵以当，光仕亲率奇兵蔽林设伏。两阵始交，法尚驰击其栅，栅中人皆走败，光仕大溃，追斩之。
《唐书》曰：武德中，李靖既克江陵，降萧铣。时诸将咸云： 铣之将帅与官军拒战，罪状既重，请籍没其家，以赏将士。 靖曰： 王者之师，义在吊罚。且犬吠非其主，无容同叛逆之科，此蒯通所以免大戮于汉祖也。今新定荆、郢，宜弘宽大，以慰远近之心，降而籍之，恐非救焚拯溺之义。且恐自此南城镇各坚守不下，非计之善。 於是遂止。江、汉之城闻之，莫不争下。
又曰：裴度既平淮西，蔡人大悦。旧令：途无偶语，夜不燃烛，又或以酒食相过从者，以军法论。度乃约法，惟盗斗杀外，馀尽除之，其往来者，不复以昼夜为限。於是蔡之遗黎，始知有生人之乐。
又曰：裴度既平淮西，以蔡卒为牙兵，或以为反侧之子，其心未安，不可自去其备。度笑而答曰： 吾受命为彰义军节度使，元恶就擒，蔡人即吾人也。 蔡之父老，无不感泣，申、光之民，即时平定。
又曰：李愬袭蔡州，既获李祐，破解其缚而客礼之。愬乘间常召祐及李忠义，屏人而语。义亦降将也，本名宪，愬改之。军中多以谏愬，愬益亲祐。始募敢死者三十人以为突将，愬自教习之。将袭元济，会雨水，自五月至七月不止，所在陂泽溃溢，不可行营。诸军皆以愬不杀祐为言，虑其诱覆官军，简牒日至，且言得贼谍具事。愬无以止之，乃持祐泣曰： 岂天不欲平此贼，何尔我一身而见夺於众口！ 愬亦虑诸军先以谤间，则不能全之矣。乃械祐送京师，先表请释，且言 必杀祐，则无与成功者。 比至京，诏释以还愬，愬喜甚，署为散兵马使，授刀佩之，夜则倚以巡警。或使入愬帐中言事，愬因留，对举酒，往往达旦。窃听者时闻祐泣涕声。寻署为六院兵马使。
《说苑》曰：晋文公伐楚，归国行赏，狐偃为首。或曰： 城濮之事，先轸之谋。 文公曰： 城濮之事，偃说我无失信，不背三舍之约。先轸所谋军事，吾用之以胜，然此一时之说，偃言万世之功，奈何以一时之利而加万世功乎？是以先之。 众人悦服。
《庄子》曰：市南宜僚弄丸，两家之难解；孙叔敖秉羽，而郢人投兵。(彪曰：宜僚善弄丸，白公胁之，弄丸如故。孙叔敖秉羽之舞，郢人无所攻，故投兵。)
《韩诗外传》曰：简子薨，未葬。中牟叛之，葬五日，兴师攻之，围未匝而城自坏者十丈。襄子击金而退之，曰： 吾闻君子不承人於利，不厄人於险。 使修其城，然后攻之。中牟闻其义，请降。
《吕氏春秋》曰：夏后与有扈战於甘泽而不胜，曰： 战而不胜，是吾德薄而教不善也。 于是，处不重席，食不贰味，琴瑟不修，女子不饰，尊贤使能。期年，而有扈氏服。
