○箭上
《字林》曰：箭，天竹也。
《字统》曰：箭者，竹之别形，大身小叶曰竹，小身大叶曰箭。箭竹主为矢，因谓矢为箭。
《开元文字》曰：东南之美者，有会稽之竹箭焉。箭，筿也。自关而东谓之矢，自关而西谓之箭。箭者，竹名，因以为号也。三镰，谓今{角}(音同。)射箭也。平题，今戏射箭也。镰，棱也。题，头也。
《说文》曰：箭，矢也。从竹，前声。
《释名》曰：矢，指也。言其所指向迅疾也。又谓之箭。箭，进也。其本曰足，矢形似木，木以下为本，以根为足。又谓之镝。镝，敌也。可以御敌也。齐人谓之镞，言其所中皆族灭也。关西曰釭。釭铰，(音校也。)言有铰刃也。其体曰竿，言挺竿也。其旁曰羽，如鸟羽也。鸟须羽而飞，矢须羽而前也。齐人曰卫，所以导卫矢也。其末曰括。括，会也。与弦会也。括旁曰叉，形如叉也。
《方言》曰：箭自关而东谓之矢，江淮之间谓之鍭，(音侯。)关西曰箭。(郭璞注曰：箭者，竹名，因以为号也。)
杨雄《方言》曰：凡箭镞三者谓之羊头。其广薄而长薄谓之錍。(音卑。)
《尔雅》曰：东南之美者，会稽竹箭焉。(注云：会稽，山名，今在山阴县南。竹箭，条也。)
又曰：金镞翦羽谓之镞，骨镞不翦羽谓之志。(郭璞注曰：金镞，今錍箭也。骨镞，金骨骲。不剪，谓以鸟羽自然浅狭，不复翦之，使齐也。骲音雹。)
《孙卿子》曰：浮游作矢。
《世本》曰：夷牟作矢。(黄帝二臣。)
《太公兵法》曰：箭之神名续长。
《赵氏兵书》曰：矢，一名信往。
《易》曰：得金矢，利艰，贞吉。
又曰：射雉，一矢亡，终以誉命。
《书》曰：周成王崩，垂之竹矢在东房。(垂，舜共二所为也。)
《诗》曰：周道如砥，其直如矢。
又曰：弓矢既同。
又曰：舍矢如破。
又曰：既张我弓，既挟我矢，发彼小豝，殪此大兕。
又曰：束矢其搜。(忄叟，众意劲急也。五十矢为束。)
《礼记》曰：古男子生，桑弧蓬矢六以射天地四方。天地四方者，男子之所有事也，故必先有志於其所有事。
又曰：《月令·仲冬》云： 是月也，伐木取竹箭。 (注云：此时坚成可伐取也。)
又曰：后妃执弓挟矢於高禖之前。
又曰：乘丘之役，圉人浴马。有流矢在白肉。公曰： 非其罪也，遂诔之。 
《周礼》曰：东南曰扬州，其山镇曰会稽，其泽薮曰具区，其川三江，其浸五湖，其利金、锡、竹、箭。
又曰：司弓矢：掌八矢之法。八矢：一曰枉，二曰絜，(音结)三曰杀，四曰镞，五曰矰，六曰茀，七曰恒，八曰库。(音痺。)凡枉矢、茀矢利火射，用诸守城车战；杀矢、镞矢用诸近射田猎；矰矢、茀矢、用诸弋射；恒矢、痺矢，用诸散射。此八矢者，弓弩各有四焉。盖枉、杀、矰、恒，弓所用也；絜、镞、茀、痺、弩所用也。
《左传》曰：鲁庄公以金仆姑射南宫长万。(杜预曰：矢名也。)
又曰：狄人伐卫，公与石祁子玦，与宁庄子矢使守，曰： 以此赞国，择利而为之。 
又曰：祝冉射王中肩，王亦能军。
又曰：楚子与莫歼氏战于睪浒，(睪浒，楚也。)伯棼射王汰辀及鼓，跗着於丁宁，(伯棼，越椒也。辀，车辕，汰过也。箭过车辕上也。丁宁，钲也。)又射汰辀以贯笠毂。师惧退，王使巡师曰： 吾先君文王克息，获三矢焉，伯棼窃其二，尽於是矣。 鼓而进之，遂灭莫敖氏。
又曰：吕锜射恭王，中目。王召养由基与之两矢，使射吕锜。中项，伏韬而死。以一矢复命。
又曰：郄克伤，流血及屦，未绝鼓音。曰： 余病矣。 张侯曰： 自始合而矢贯予手及肘，余折以御。左轮朱殷，岂敢言病。吾子忍之。 
又曰：齐师遁，晋州绰及之。射殖绰中肩，两矢夹脰。(胫颈。)
又曰：楚君以郑故，亲集矢於目。(鄢陵战，晋射中楚王目也。)
又曰：齐子渊捷从泄声子射之中楯。凡繇朐(音劬。)汰辀，匕入者三寸。
又曰：孟之侧后入以为殿，抽矢策马曰： 马不进也。 (不欲伐善。)
《穀梁》曰：偏弓镞矢不出境。(偏，当为敦。镞矢，矢名，皆天子之器也。)
《论语》曰：子曰： 直哉史鱼！邦有道，如矢；邦无道，如矢。 
《家语》曰：子路见孔子，孔子曰： 何好？ 对曰： 好长剑。 孔子曰： 以子所能，加之以学，岂可及乎！ 子路曰： 南山有竹，不扶自直，斩而用射，达於犀革。以此言之，何学为？ 孔子曰： 括而羽之，镞而砺之，其入不益深乎！ 子路再拜。
《国语》曰：吴晋会于黄池。吴王擐甲陈卒，赤旗赤羽之矰，望之如火。(贾逵注曰：矢羽为矰。)
又曰：仲尼在陈，有隼于陈侯之庭而死，楛矢贯之，石砮，矢长尺有咫。陈惠公使人以隼如仲尼之馆问之，仲尼曰： 隼之来也，远矣！此肃慎氏之矢也。昔武王克商，通道于九夷八蛮，(注：《说苑》云：百蛮。)使各以其方赂来贡，使无忘职业。於是肃慎氏贡楛矢、石砮，其长尺有咫。先王欲其令德之致远，以示后人，使永鉴焉，故铭其栝(镌书切名也。括，箭羽之间。)曰： 肃慎氏之贡矢。 以分大姬，配虞胡公而封诸陈。古者，分同姓以珍玉，展亲也；分异姓以远方之职贡，使无忘服也。故分陈以肃慎之矢。君若使有司求诸故府，其可得也。 使求，得之金椟，如言。(椟，柜也。惠公使有司求之故府，得肃慎氏矢於金柜之中，如仲尼之所言也。)
《史记》曰：魏公子无忌进兵击秦，秦军解去，遂救邯郸。赵王及平原君自迎公子，平原君负〈革阑〉(音兰。)矢为公子先引。(注：吕忱《字林》曰：〈革阑〉，盛弩矢。)
《汉书》曰：李陵击匈奴，一日五十万矢皆尽。虏攻急，陵叹曰： 复得数十矢足以脱矣。 
又曰：匈奴右贤王围李广。广为圆阵外向，矢下如雨，汉兵死者过半。
又曰：娄烦射项羽，弓发矢欲到，羽怒目叱，矢乃堕地，烦亦恐死。
又曰：李广夜行，见石如虎，乃射之，其矢没羽。
《续汉书》曰：来歙击隗嚣。守略阳城，大战，登城相射，乃发屋断木为箭。
《东观汉记》曰：耿弇与张步战，矢中弇股，以佩刀截之，左右无知者。
又曰：上拜寇恂河内太守，恂移书属县，讲兵肄射，伐淇园之竹，治矢百馀万。
又曰：匈奴破离后，王安得攻金满城。耿恭以毒药傅矢，传语匈奴曰： 汉家箭神，中其疮者必有异。 因发强弩射之，虏中矢者，视疮皆沸，并大惊。相谓曰： 汉兵神，真可畏也。 遂解去。
《魏志》曰：挹娄在扶馀东北千馀里，弓长四尺如弩，楛长八寸，青石为镞。
又曰：陈琳曰： 矢在弦上，不可不发。 
《魏略》曰：孙权乘大船出濡须口来观魏军，曹公使弓弩乱发射之。矢着其船，船乃偏重箭坠，将倾。权因回船复以一面受矢。矢均船平，乃放船而走。
《蜀志》曰：关羽为流矢所中，贯其左臂。医者曰： 矢镞有毒，当须破臂刮骨也。 
《晋书·石季龙载记》曰：石韬起堂于太尉府，号曰宣光殿。梁长九丈。石宣视而大怒，斩匠，截梁而去。韬怒，增之十丈。宣闻之，恚甚，使杨杯、牟皮、牟成、赵生等缘猕猴梯而入杀韬。置其刀箭而去。
又《毛宝传》曰：宝军县兵少，器仗滥恶，大为祖焕、桓抚所破。宝中箭，贯髀彻鞍，使人蹋鞍拔箭，血流满鞾。
又《桓玄传》曰：达枚、回恬、与祐之迎击玄，矢下如雨。玄嬖人丁仙期、万盖等以身蔽玄，并中数十箭而死。
崔鸿《三十国春秋·西秦录》曰：白兰王吐谷浑阿柴临卒，呼子弟谓曰： 汝等各奉吾一只箭，将玩之地下。 俄而命母弟慕延曰： 取汝一只箭折之。 延折之，又曰： 汝取十九只箭折之。 延不能折。柴曰： 汝曹知：单者易折，众则难摧。戮力一心，然后社稷可固。 言终而卒。
又《后燕录》曰：慕容盛行至西乐，遇盗陕中。盛曰： 我六尺之躯，入水不溺，在火不焦，尔欲当锋乎？试竖尔手中箭百步，我若中之，宜慎尔命；如其不中，当束身相授。 盗行竖箭，盛一发中之。盗曰： 相试耳。 资而遣之。
《宋书·朱龄石弟超石传》曰：阿簿千步骑十万屯河北岸，超石以软弓小箭射虏。
又曰：谢灵运《山居赋》云：其竹则二箭殊叶，四若齐味。(注云：二箭，一者苦箭大叶，一者竽箭细叶。)
又曰：《朱修之传》曰：鲁秀击襄阳，修之发连弩射秀，秀亦发连弩应之。修之使军人缘水拾箭。
又曰：《谢庄传》云：时河南献舞马，诏群臣为赋，庄所上其辞曰： 迎调露於飞锺，赴承云於惊箭。 
《齐书》曰：《陈显达传》云： 显达杜姥(莫补切。)宅大战破贼，矢中左眼。拔箭而镞不出。北黄村潘妪善禁，先以钉钉柱，妪禹步作气，钉即时出。乃禁显达目中镞出之。 
《三国典略》曰：梁以护军将军陆法和为郢州刺史，封江乘县公。法和尝军次白帝，谓人曰： 诸葛孔明可谓名将，吾目见之。此城旁有埋弩箭镞一斛许。 因令掘之，果如其言。
《北齐书》曰：郎基字世业，迁海西镇将。梁吴明彻攻海西，基粮仗皆尽，乃削木为箭，纸为羽，得围解还朝。仆射杨暗劳之曰： 卿本文吏，遂有武略。削木箭纸羽，皆无故事。班墨之思，何以过之。 
《后魏书》曰：世宗幸邺，还於河内怀界，帝亲射矢一里五十馀步。侍中高显等奏： 伏见御弧矢临原弋远，弦动羽驰，镞所逮三百五十馀步。臣等伏惟陛下圣武自天，神艺夙茂。巧会驺虞之节，妙尽矍(居约切。)圃之仪。威棱攸叠，甝(胡甘切。)兕慑气；才猛所振，勍憝弭心。足以肃截九区，赫服八宇矣。盛事奇迹，必宜表述，勒铭射宫，永彰圣艺。 
《后周书》曰：王杰，魏恭帝元年从于谨围江陵，时栅内有人善用长槊，战士将登者，多为所毙。谨令杰射之，应弦而倒，登者乃得入，馀众继进，遂拔之。谨喜曰： 济我大事者，在此箭也。 
又曰：贺拔岳既遇害于河曲，太祖乃率轻骑驰赴平凉。时齐神武遣长史侯景招引岳众，太祖至安定遇之，谓景曰： 贺拔公虽死，宇文泰尚存，卿何为也？ 景失色对曰： 我犹箭也，随人所射，安能自裁。 景於此即还。
又曰：《庾信传》云： 信常有乡关之思，作《哀江南赋》以致其意。云：两观当戟，千门受箭。白虹贯日，苍鹰击殿。 
又曰：《长孙晟传》云： 晟与汝南公猎，见二雕飞而争肉，因以两箭与晟曰：射取之。晟弯弓驰往，遇雕相跃，一发双贯焉。 
《唐书》曰：太宗讨刘黑闼。闼常於肥乡列阵，太宗亲率左右击之。有一突将，勇壮绝人，直冲太宗，刃将接，太宗以天策上将大箭射之，中心洞背，应弦而毙。遂传此箭於北蕃。突厥见而惊叹。又常轻骑近出，遇三骑皆贼中骁勇有名者，举枪而进。左右请避之，太宗不从，待其将至，连发三矢，相次皆毙。敌人慑气焉。
又曰：贞元四年贡武举，并应百只箭及三十只箭等，今年权停。时谏议大夫田敦因蒙召对，奏言： 兵部武举等每年常数百千人，持挟弓矢出入皇城间，恐非所宜。 上闻而瞿然，故命停之。其实武举者每岁不过十数人。时议恶敦贵，欲非短旧事，奏议不实。自是讫于贞元，更不复置。
太公《六韬》曰：陷坚阵强敌，大黄参连弩，飞凫、电景矢自副。(注云：飞凫、电景，矢名。飞凫，尺茎白羽，以纲为首。电景，青茎尺羽，以纲为首。纲一作铁。)
《太公金匮》曰：武王伐殷，丁侯不朝。尚父乃画丁侯，三向射之。丁侯病，遣使请臣。尚父乃以甲乙日拔其头箭，丙丁日拔其目箭，戊巳日拔其腹箭，庾辛日拔其股箭，癸亥日拔其足箭。丁侯病乃愈。四夷闻，皆惧。越常氏献白雉。
