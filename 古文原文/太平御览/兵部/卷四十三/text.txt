○决战中
《后汉书》曰：贾复与五校战於真定，大破之。复伤疮甚。光武大惊曰： 我所以不令贾复别将者，为其轻敌。果然，失吾名将。闻其妇在孕，生女耶，我子娶之！生男耶，我女嫁之，不令其忧妻子也。 复病寻愈，追及光武於蓟，相见甚欢。
又曰：铫期从击王郎将皃宏刘、奉於钜鹿下，(皃，五奚反。)期先登陷阵，手杀五十馀人，被疮中额，摄愤复战，(摄犹正也。)遂大破之。
又曰：祭遵与景丹诸将南击弘农、厌新、柏华蛮中贼。(《东观记》曰：柏华，聚名。)弩中遵口，洞出血流。众见遵伤，稍引退，遵呼叱止之，士卒战皆自倍，遂大破之。
又曰：帝在鲁，闻耿弇为张步所攻，自往救之，未至。陈俊谓弇曰： 剧虏兵盛，可且闭营休士，以须上来。 弇曰： 乘舆且到，臣子当击牛酾酒以待百官，反欲以贼虏遗君父耶？ 乃出兵大战，自旦及昏，复大破之，杀伤无数，城中沟堑皆满。
又曰：岑彭征公孙述，乃令军中募攻浮桥，先登者授上赏。于是偏将军鲁奇应募而前。时大风狂急，彭、奇船还流而上，直冲浮桥，而攒柱钩而不能去。(《续汉书》曰：时天东风，其攒柱有反把钩，奇船不得去。)奇等乘势殊死战，因飞炬焚之，风急火盛，桥楼崩烧。彭复悉军顺风并进，所向无前。蜀兵大乱，溺死者数千人。
又曰：张步攻耿弇营，与刘歆等战。弇升王宫瑰台望之，(临淄本齐国所都，即齐王宫中有环台也。《东观记》作瑰台。)视歆等锋交，乃引精兵以横突步阵于东城下，大破之。飞矢中弇股，以佩刀截之，左右无知者。
又曰：袁绍使曲安攻公孙瓒，绍在后十数里，闻瓒已破，发鞍息马，惟卫帐下强弩数十张，大戟士百许人。瓒散兵二千馀骑卒至，围绍数重，射矢雨下。田丰扶绍，使却入空垣。绍脱兜鍪抵地，曰： 大丈夫当前斗死，而返逃垣墙间耶？ 促使诸弩并发，多伤瓒骑。众不知是绍，颇稍引却。会曲义来迎，骑乃散退。
又曰：邓禹还长安，张宗夜将锐士入城袭赤眉，中矛贯胛。(胛，背上两腋间。)又转攻诸营堡，为流矢所激，皆几至于死。
又曰：贾复从上击青犊於射犬，大战至日中，贼阵坚不却。光武传召复曰： 吏士皆饥，可但朝饭。 复曰： 先破之，然后食耳。 於是被羽先登，(被，犹负也。折羽为旌。将军先所执。先登，先敌也。)所向皆靡，贼乃败走。诸将咸服其勇。
又曰：陈俊字子昭，拜强弩将军，所向皆破。世祖曰： 战将尽如此，岂有忧乎？ 
《魏志》曰：毌丘俭字仲恭，有幹策，为幽州刺史、度辽将军。俭以高句骊数侵叛，督诸军出玄菟，从道滑讨之。句骊王宫将步骑逆军沸水上，大战，宫连破走。俭遂束马悬车，登九都山，屠高丽，所斩获首虏以千数。使玄菟太守王颀追，过沃沮千馀里，至肃慎界，刻石纪功，刊九都之山，铭不耐之城。
又曰：代郡乌桓反，以任城王彰为北中郎将，行骁骑将军。临发，太祖诫彰曰： 居家为父子，受事为君臣。动以王法从事，尔其诫之。 彰北征入涿郡界，叛胡数千骑卒至，时兵马未集，惟有步卒千人，骑数百匹，用田豫计，固守要隙，虏乃散退。彰追之，身自战射，胡骑应弦而倒者，前后相属。战过半日，彰铠中数箭，意气益广，乘胜逐北，至於乘乾，(臣松之案：乘乾，县名，属代郡，今北虏居之，号为乘乾郡。)去代二百馀里。长史诸将皆以为新涉远，士马疲，又受节度不得过代，不可深进，遗令轻敌。彰曰： 率师专行，惟利所在，何节度乎？胡走未远，追之必破，从令纵敌，非良将也。 遂上马，令军中后出者，斩。一日一夜与虏相及，击，大破之，斩首获生以千数。彰乃倍常科大赐将士，将士无不悦喜。时鲜卑大人轲比能将数万骑观望强弱，见彰力战，所向皆破，乃请服，北方悉平。时太祖在长安召彰，彰自代过邺。太子谓彰曰： 卿新有功，今西见上，勿宜自伐。 彰到，如太子言，归功诸将。太祖喜，持彰须曰： 黄须儿竟大可用。 
又曰：庞德与曹仁讨关羽。德屯樊北十里，会天霖雨十馀日，汉水暴溢，樊下平地五六丈。德与诸将避水上堤。羽乘船攻之，以大船四面射堤上。德披甲荷弓，箭不虚发。将军董冲、部曲将董超等欲降，德皆收斩之。自平旦力战至日过中，羽攻益急。德谓督将成何曰： 吾闻良将不怯死以苟免，烈士不毁节以求生，今日，我死日也。 战益怒，气愈壮，而水浸盛，吏士皆降。德与麾下将一人，伍伯二人，弯弓傅矢，登小船欲还仁营。水盛船覆，失弓矢，独抱船覆水中，为羽所得，立而不跪。羽谓曰： 卿兄在汉中，我欲以卿为将，不早降何为？ 德骂羽曰： 竖子，何谓降也！魏王带甲百万，威振天下。汝刘备庸才耳，岂能敌耶！我宁为国家鬼，不为贼将也。 遂为羽所杀。
《吴志》曰：孙权讨黄祖，祖横两蒙冲挟守沔口，以栟榈大绁系石为磴，上有千人，以弩交射，飞矢雨下，军不得前。董袭与陵统俱为前部，各将敢死百人，被两铠乘大舸船突入蒙冲，裹身以刀斫两绁，蒙冲横流，大兵遂进，祖便开门走，兵追斩之。明日大会，权举觞属袭曰： 今日之，断绁之功。 
《晋书》曰：刘毅等诛桓玄，兵至竹里，玄使其将皇甫敷、吴甫之拒毅军，遇之於江乘，临阵斩甫之，进至罗洛桥，又斩敷首。玄大惧，使桓谦、何澹之屯覆舟山。毅等军至蒋山，裕使羸弱登山，多张旗帜，玄不之测，益以危惧。谦等士卒多北府人，素惧伏裕，莫敢出斗。裕与毅等分为数队，进突谦陈，皆殊死战，无不一当百。时东北风急，毅军放火，烟尘张天，鼓噪之音震骇京邑，谦等诸军一时奔散。
又曰：周处攻齐万年於六陌。将战，处军人未食，齐王肜促命速进，而绝其后继。处知必败，赋诗曰： 去去世事已，策马观西戎。藜藿甘粱黍，期之克命终。 言毕而战，自旦及暮，斩首万计。弦绝矢尽。左右劝退，处案剑曰： 此是吾效节授命之日，何退之为！且古者良将受命，凿凶门以出，盖有进无退也。今诸军负信，势必不振。我为大臣，以身殉国，不亦可乎！ 遂力战而殁。
又曰：明威将军朱伺随陶侃讨杜弢有殊功。石勒夏口之战，伺用铁面自卫，以弩的射贼大帅数人，皆杀之。贼挽船上岸，於水边作阵。伺逐水上下以邀之，箭中其胫，气色不变。诸军寻至，贼溃，追击之，皆弃船投水，死者太半。贼夜还长沙，伺追至蒲圻，不及而反。加威远将军，赤幢曲盖。
又曰：朱伺、刘浚与郑攀战杨口垒。伺常所调弩忽噤不发，伺甚恶之。及贼攻陷北门，伺退入船。初，浚开诸船底，以木掩之，名为船械。伺既入，贼举铤擿伺，伺逆接铤，反以擿贼。贼走上船屋，大唤云： 贼帅在北！ 伺从船底沉行五十步，乃免。
又《载记》曰：刘曜使其将军平先、丘中伯率劲骑追陈安。安与壮士十馀骑於陕中格战，安左手奋七尺大刀，右手执丈八蛇矛，近交则刀矛俱发，辄害五六人；远则带双鞬，左右驰射而走。平先亦壮健绝人，勇捷如飞，与安搏战，三交，夺其蛇矛而退。会日暮，雨甚，安弃马，与左右五六人步逾山岭，匿于溪涧。翌日寻之，遂不知所在。会连雨始霁，辄振威呼延青寻其径迹，斩安于涧曲。陇上歌之曰： 陇上壮士有陈安，丈八蛇矛左右槃。战始三交失蛇矛，为我外援而悬头。西流之水东流河，一去不还奈子何！ 刘曜命乐府歌。
又曰：秃发傉檀追赫连勃勃。遣善射者射之，中勃勃左臂。勃勃乃勒众逆击。败之，追奔八十馀里，杀伤万计，斩其大将十馀人，以为京观，号 髑髅台 ，还于岭北。
又曰：前秦苻坚为姚苌所攻。苻坚率兵攻姚苌，皆刻锋铠为死休字，示以战死为志。每战以长槊钩刃，为方圆大阵，知有厚薄，从中分配，故人自为战，所向无前。
又曰：后赵再闵之乱，石琨及张举、王朗率众七万伐邺。石闵帅骑千馀拒之城北，闵执两刃矛驰骑击之，皆应锋摧溃，斩级三千。琨等大败，归于冀州。
又曰：朱伺善战，人或问之。伺答： 诸人以舌击贼，伺惟以刀耳。 又问曰： 将军前后击贼，何以每得胜耶？ 伺曰： 两敌共对，惟当忍之。彼不能忍，我能忍，是以胜耳。 
又曰：周访讨江沔间贼杜曾。访有众八千，进至张阳。曾锐气甚盛，访曰： 先人有夺人之心，善谋也。 使将军李恒督左甄，许朝督右甄，访自领中军，高张旗帜。曾果先攻左右甄。曾勇冠三军，访甚恶之，自於阵后射雉以安众心。令小将赵胤领其父馀兵属左甄，力战，败而复合。胤驰马告急，访怒，叱令更进。胤号哭，还战，自辰至申，两甄皆败。访选精锐八百人，自行酒饮之，敕不得妄动，闻鼓音乃进。贼未至三十步，访亲鸣鼓，将士皆腾跃奔赴，曾遂大溃，杀千馀人。遂定汉沔。
又曰：刘裕举兵伐后秦姚泓，王镇恶为前锋，军至渭桥，镇恶所乘皆蒙冲小舰，镇恶登岸。渭水流急，倏忽间诸舰悉逐流去。时泓屯军在长安城下，犹数万人。镇恶抚慰士卒曰： 卿诸人并家在江南，此是长安门外，去家万里，而舫乘衣粮并已逐流去，岂复有生之计耶？惟宜死战可以立大功，不然，则无遗类矣。 乃身先士卒。众亦知无复退路，莫不腾踊争先。泓众一时奔溃，即陷长安城。
崔鸿《十六国春秋》曰：前秦苻坚将王猛讨前燕慕容暐。暐遣将慕容评屯於潞川以拒之。猛与评相持，遣裨将郭庆以锐卒五千，夜从间道出评营后，傍山起火，烧其辎重。暐惧，遣使让评，催之遣战。猛知评卖水鬻薪，不抚将士，有可乘之会。评又求战，乃陈于潞原，而誓众曰：今与诸君深入贼地，宜各勉进，不可退也。愿戮力行间以报恩，愿受爵明君之朝，庆觞父母之室，不亦美乎！ 众皆勇奋，破釜弃粮，大呼竞进。猛睹评师之众也，恶之。谓邓羌曰： 今日之事，非将军莫可以捷，将军其勉之。 羌曰： 若以司隶见与者，公无以为忧。 猛曰： 此非吾之所及，必以本郡太守万户侯相处。 羌不悦而退。俄而，兵交，猛召之，羌寝而弗应，猛驰就许之。羌於是大饮帐中，与张蚝、徐成等(蚝，七吏切。)跨马运矛，驰入评军。出入数四，傍若无人，搴旗斩将，(搴，居辇反。)杀伤甚众。战及日中，评众大败，俘斩五万。
裴子野《宋略》曰：左将军刘康祖闻虏寇寿阳，自虎牢率七千人来赴。虏至者八万骑。康祖令军中曰： 顾望者斩首，转步者斩足。 士皆用命，贼死者万余，血流没踝，流矢贯颈，堕马死。
《宋书·邓琬传》曰：殷孝祖屯军鹊洲。沈冲之谓陶亮曰： 昔孝祖枭将，一战便死。孝祖与贼合战，每战常以鼓盖自随军中，人相谓曰： 殷统兵可谓死将矣。 今与贼交锋，而以羽仪自显，欲不毙得乎？ 
又曰：傅弘之，字仲度，凉伪太子。赫连瑰率从袭长安，弘之领步骑五千大破之。瑰又抄渭南，弘之又于寡妇渡破瑰，获贼二百。及义真东归，赫连佛佛倾国追蹑，于青泥大战，弘之射贯甲胄，气冠三军。阵败陷没，佛佛逼令降，弘之不为屈也。
又《高祖记》曰：于时北师始还，伤痍未复，战士才数千，贼众十余万，舳舻亘千里。孟昶、诸葛长仁惧，欲拥天子过江。帝曰： 今兵士虽少，犹足一战，若其克济，臣主同休，如其不然，不复能草间求活，吾计决矣。 
又曰：薛安都北征至陕下，魏多纵突骑，众军患之。安都怒甚，乃脱兜鍪，解所带铠，惟着绛衲两裆衫，马亦去具装，驰入贼阵，猛气咆〈口勃〉，所向无敌。当其锋者，无不应刃而倒。如是数四，每入，众无不披靡。
又曰：高祖义军进至覆舟山东，张疑兵以油帔冠株，布满山谷。帝先驰之，将皆殊死战，无不一当百，呼声动天地，因风纵火，烟焰张天，谦等大败。
《齐书》曰：薛安都讨鲁爽。及沈庆之济江，安都望见爽，便跃马大呼，直往刺之，应手而倒。左右范双斩爽首。爽世枭猛，咸云万人敌。安都单骑直入，斩之而返，时人皆云：关羽斩颜良，不足过也。
《梁书》曰：大同初，魏军复围南郑，杜怀瑶命第三子嶷帅二百人与魏前锋战于光道寺溪。矢中其目，失马。敌人交槊将至，嶷斩其一骑，跃而上，驰以归。嶷旅力绝人，便马善射，一日战七八合，所佩霜明朱弓，四石馀力，班丝缠矛肖，长二丈五，同心敢死士百七十人，每出，杀伤数百人。敌人惮之，号为杜彪。
又曰：侯景围王僧辨於巴陵。元帝乃引僧祐於狱，拜为假武节猛将军，封新市县侯，令援僧辨。将行，泣下，谓其子玘曰： 汝可开朱白二门，吾不捷则死。吉则由朱，凶则由白也。 元帝闻而壮之。
又曰：蔡道班为吴阳戍主，攻蛮锡城，反为蛮困。冯根年十六，救之，匹马交战，提双剑左右奋击，杀伤甚多。道班以免，由是知名。
又曰：武帝师次秣陵东，昏遣大将王珍国盛兵朱雀门，众号二十万。及战，梁武军引却，王茂匹马单刀直前。外生韦欣庆，勇力绝人，执铁缠槊，翼茂而进，故大破之。茂勋第一，欣庆力也。
《陈书》曰：武帝入援建邺，杜僧明为前锋，与蔡路养战於南野。僧明马被伤，武帝驰救之，以所乘马援僧明，明上马复进，杀数十人。因而乘之，遂败路养。
《南史》曰：陈将萧摩诃随都督吴明彻济江攻秦郡。时齐遣大将尉破胡等率众十万来援，其前队有苍头犀角大力之号，皆身长八尺，膂力绝伦，其锋甚锐。又有西域胡人，妙於弓矢，弦无虚发，众军尤惮之。及将战，明彻谓摩诃曰： 若殪此胡，则彼军夺气，君有关、张之名，可斩颜良矣。 摩诃曰： 愿得识其形状。 明彻乃召降人，有识胡者云： 胡着绛衣华皮，装弓两端骨弭。 明彻遣人觇伺，知胡在阵，仍自酌酒饮摩诃，摩诃饮讫，驰马冲齐军。胡挺身出阵前十馀步，彀弓未发，摩诃遥掷铣鋧，正中其额，应手而仆。齐军大力十余人出战，摩诃又斩之。於是齐师退走。
《后魏书》曰：吕罗汉父温佐秦州，罗汉随侍。陇右氐杨难当率众数万寇上邽，秦人多应之。镇将元意头知罗汉善射，共登西城楼，令罗汉射，难当队将及兵二十三人应弦而殪。贼众转盛，罗汉进计曰： 今又不出战，示敌以弱，众情携贰，大事去矣。 意头善之，即简千馀骑令罗汉出战。罗汉与诸骑策马大呼，直冲难当军，众皆披靡。杀难当左右队骑八人，难当大惊。
又曰：宇文延字庆寿，体貌魁岸，眉目疏朗。永平中，释褐奉朝请，直后、员外散骑常侍。以父福老，诏听随侍在瀛州。属大乘妖党突入州城，延率奴客战，死者数人，身被重疮，贼乃少退，而纵火烧斋阁。福时在内，延突火而入，抱福出外，支体灼烂，发尽为烬。於是勒众与贼苦战，贼乃散走。以此见称。
又曰：赵遐为荥阳太守。时萧衍将马仙琕率众攻围的城，戍主傅文骥婴城固守。以遐为别将，与刘思祖等救之。次於鲍口，去朐城五十里，夏雨频降，厉涉长驱，将至的城。仙琕见遐营垒未就，径来逆战，思祖率彭沛之众，望阵奔退。遐孤军奋击，独破仙琕，斩其直阁将军、军主李鲁生。仙琕先分军於朐城之西，阻水列栅，以围固城。遐身自潜行，观水深浅，结草为筏，衔枚夜进，破其六栅，遂解假固城之围。进救朐城，都督卢昶率大军继之。未几而文骥力竭，以城降贼，众军大崩。昶弃其节传，轻骑而走，惟遐独握节而还。
