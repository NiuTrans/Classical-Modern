○叙兵上
《世本》曰：蚩尤作兵。(宋襄注曰：蚩尤，神农臣也。)
《春秋元命苞》曰：蚩尤，虎卷威文立兵。(宋均注曰：卷，手也，手文威字也。)
《书》曰：鸿范八政，八曰师。
《大戴礼》曰：鲁哀公问孔子曰： 蚩尤作兵与？ 孔子曰： 蚩尤，庶人之贪者也。反利无义，以丧厥身，何兵之能作与？民皆生也。 
《左传》曰：武有七德：禁暴，戢兵，保大，定功，安民，和众，丰财者也。
又曰：举不失德，赏不失劳，老有加惠，旅有施舍，见可而进，知难而退，军之善政也。兼弱攻昧，武之善经也。
又曰：兵犹火也，不戢将自焚。
又曰：师直为壮，曲为老。
又曰：师克在和，不在众。
《穀梁传》曰：善为国者不师，善师者不阵，善阵者不战，善战者不死。
《国语》曰：穆王将征犬戎，祭公谋父谏曰： 不可！先王耀德不观兵。夫兵戢而时动，动则威，观则玩，玩则无震。 (注曰：玩，黩。震，惧也。)
《家语》曰：哀公问曰： 寡人欲吾国小则能守，大则能攻，其道若何？ 孔子曰： 使君朝廷有礼，上下和亲，天下百姓皆君之民也。将谁攻焉？苟违此道，民叛如归，皆君之仇，将谁守焉？ 公曰： 善哉。 於是废泽梁之禁，驰关市之税，以惠百姓。
《史记》曰：范蠡云： 兵者，凶器；战者，逆德。 
《汉书》曰：兵家者，盖出古司马之职，王官之武备矣。后世烁金为刃，割革为甲，器械甚备。下及汤武受命，次师克乱而济百姓，动之以仁义，行之以礼让，《司马法》是其遗事也。自春秋出至於战国，出奇设伏，变诈之兵并作。汉兴，张良、韩信序次兵法，凡一百八十二家，删取要用，定著三十六家。
又《刑法志》曰：自黄帝有涿鹿之战以定火灾，颛顼有共工之阵以定水灾。唐虞之际，至治之极，犹流共工，放欢兜，窜三苗，殛鲧，然后天下服。夏有甘扈之誓，殷、周以兵定天下矣。天下既定，戢藏干戈，教以文德，而犹立司马之官，设六军之众，因井田而制军赋焉。天子畿方千里，提封百万井，出军赋六十四万井，戎马四万匹，兵车万乘，故称万乘之主。戎马车徒干戈素具，春振旅以蒐，夏拔舍以苗，秋治兵以狝，冬大阅以狩，皆以农隙以讲武事焉。连师比年简车，卒正三年简徒，群牧五载大简车徒，此先王为国立武足兵之大略也。
又曰：以仁义绥民者，无敌於天下也。至於齐桓、晋文之兵，可谓入其域而节制矣。然犹未本仁义之大统也。故魏、秦之武，锐不可以当桓、文之节制；桓、文之节制不可以当汤、武之仁义。故曰：善师者不阵，善阵者不战，善战者不败，善败者不亡。
又曰：夫文德者，帝王之利器；威武者，文德之辅助也。夫文之所加者深，则武之所服者大；德之所施者博，则威之所制者广。三代之盛，至於刑措兵寝者，以其本末有序，帝王之所极功也。
又曰：魏相曰： 救乱诛暴谓之义兵；敌加於己，不得已而起，谓之应兵；争忿小故不胜愤怒者谓之忿兵；利人土地货宝者谓之贪兵；恃国家之大、矜人民之众，谓之骄兵。
又曰：晁错上书云： 丈五之沟，堑车之水，(堑音子廉反。)陵阜崎岖，积石相接，此步兵之地，车骑五不当一。平原广泽，漫衍相属，此车骑之地，步兵十不当一。候视相及，川谷分限，此弓弩之地，刀楯三不当一。草木蒙茏，枝叶蔚茂，此矛鋋之地，长戟三不当一。穹崇险隘，阻厄相视，此刀楯之地，弓弩二不当一。
《老子》曰：师之所处，荆棘生焉。大军之后，必有凶年。
又曰：兵者，不祥之器，非君子之器，不得已而用之。
又曰：是以君子居则贵左，故吉事尚左，丧事居右。是以偏将军处左，上将军处右。战胜，以丧礼处之也。
又曰：善为士者不武，善战者不怒。
又曰：天下有道，却走马以粪；天下无道，戎马生於郊。
又曰：以政治国，以奇用兵。
《六韬》曰：用兵之道，使如疾雷，令民不及掩耳，卒电不暇瞑目。
《古司马兵法》曰：古者，以义理之谓之正，(治民、用兵、止乱、讨暴，必以义也。)正不获意则权，权出於战，不出於仁也。(分不均、求不胜谓之不获意。权，锤也，平轻重而为之功。以死易生，以危为宁，反复往来而以诈成，故曰不出於仁也。)是故杀人安人，杀之可也。(以杀止杀，可以生也。)攻其国，爱其民，攻之可也。(除民乱以去君害。)以战去战，虽战可恃也。故仁见亲，义见悦，智见恃，勇见方，信见信。(将有五材，民亲悦恃方而信之。)故内得爱焉，所以守也。外得威焉，所以战也。(利加於人则守固，威加於敌人则战胜也。)
又曰：战道不违时，不历民病，所以爱吾民也。(春夏兴师为违时。春兴师虏五穀，夏兴师伤人民。故役不逾时，寒暑不易服，饥疫不行，所以爱民也。)不加丧，不因凶，所以爱夫其人也。(敌有丧、饥、疫不加兵，爱彼民如己民。)冬夏不兴师，所以兼爱彼民也。(大寒甚暑，吏士懈倦。)故国虽大，好战必亡；天下虽平，忘战必危。
又曰：天下既平，天子大凯。春蒐秋狝，诸侯振旅，秋治兵，所以不忘战也。
又曰：古者逐奔不过百步，纵绥不过三舍，是以明其礼也。不穷不能，而哀怜伤痛，是以明其仁也。成列而鼓，是以明其信也。争义不争利，是以明其义也。又能舍服，是以明其勇也。知始知终，是以明其智也。六德以时合教，以为民纪者，古之道也，自古之政也。(仁、义、勇、智、信，民之本，随时而施，为民纲纪，古之所传政道也。)
又曰：先王之治，顺天之道，设地之宜，官民之德，而正名治物。(正者，正官名也。名正则可治之。)立国辨职，(立国治民，分守境界，各任其职也。)以爵分禄。(以爵位尊卑，职其禄秩也。)诸侯悦怀，海外来服，(服从已也。)狱弭而兵寝，圣德之治也。
又曰：有虞氏不赏不罚，而民可用，至德也。夏后赏而不罚，至教也；殷罚而不赏，至威也；周以赏罚，德衰也。赏不逾时，欲民速得为善之利也；罚不迁列，欲民睹不善之害也。(赏功不移晷，罚恶不列，所以劝善惩恶欲疾速者也。)
又曰：夏后正其德也，未用兵之刃，故其兵不杂。(设军不阵，敌服，故不用五兵。)殷，义也，始用兵之刃矣。(阵而不战。)周，力也。尽用兵之刃矣。(周不及虞夏之教，讨暴征乱战后胜。)夏赏於朝，贵善也(以德化也。)。殷戮於市，威不善也。(以刑禁也。)周赏於朝，戮於市，劝君子，惧小人也。(以赏进，以罚禁。)三王章其德，一也。(三王皆道德，文武随而施之，其致一也。)
又曰：凡战，宽而观其虑，(宽者，先以单弱示不能，以示敌变化，虑其利害得失所在也。)进退以观其固，(遣轻兵至敌所在，视察进退固备虚危处所也。)危而观其惧，(诈没危事，以知敌恐怖得失之势也。)静而观其怠，(敌静而不动，相视吏士知懈怠。)动而观其疑，(轻兵挑战，相视敌人，知其疑否也。)袭而观其治。(欲袭敌，先视其守备外内，什伍、器械，虚实治乱所在也。)
又曰：凡战，以轻行，轻危；(轻兵高林疾足，能追奔逐，比翼助进退，当须步曲什伍为卒，节度行止。轻兵，无轻重，故危之。)以重行，重无功。(重兵持坚固守，什伍不得进退，不得能利，故无功也。)故战相为轻重。(重兵主持坚固守，轻兵主追兵取利，相为用也。)
又曰：民有勇心，惟敌之视；(士卒勇锐，进退前后，离合左右，见胜利之形，惟敌所在，辄得其便也。)民有畏心，惟北之视。(士卒恐惧，各有嫌疑不求便利，怀其北心，当安稳教导，开示胜形，以服习之。)两心交支，两利若一；(两军相当，兵相支持，各求便利共事，一胜之势在两军间有道者得之也。)两为之职，惟权之视。(谓知已知彼，称轻重，量多少，度进退，知彼已虚实之所在也。)
又曰：军旅以舒为主，舒则人力足，虽交兵致刃，徒人不趋，车不驰也。逐奔不逾列，是以不乱。军旅之固，不失行列之政，不绝人马之力，迟速无过诫命。(军族政为坚固也，进退疾徐，从金鼓之声也。)
又曰：军庸不入国，国庸不入军。军庸入国则民德废，国庸入军则民德弱。(军国异庸，强弱殊任，故不相入，入则乱也。)故在国言文而语温，在朝恭以逊，修己以待人，不召不至，不问不言，难进易退。(此申叙国庸之宜。)在军抗而立，在行遂而果，介者不拜，兵车不轼，城上不趋，危事不齿。(此申致军庸之宜抗者，不待问也。意者有虑于事而为，不须令遂必也。果胜也，介者不拜，车不轼，骑不下，所以远屈而乱行也，上趋为惊众也。)故礼与法，表里也；文与武，左右也。古者贤王明民之德，尽民之善，故无废德，无简民，赏无可生，罚无可杀也。(民有一善处一事，故能尽民之善，无损德，民能堪其事，故赏罚无所施。)
又曰：凡从奔勿息，敌或止於路，则虑之。(追敌奔北无休懈，则敌于路旁设伏，当观察反复虑之，自警戒也。)凡近敌都，必有进路，退必有反虑。(深入敌地，必知进退便利道径，通塞利害所在，避实从虚也。)
又曰：凡战，先则弊，后则慑。(兵先举则劳，后起则士心不定而恐惧。)选良次兵，是谓益民之强；(选良者，择取劲勇有材者为前，当什伍相以接之死地及见胜则心专强之。)弃任节食，是谓开民之意，自古之政也。(任者，畜积器物焚储畜服御之具。节余粮战之曰不余食，示必死战也。开塞生意以专民心，此五帝三王用兵之道也。)
《曹公孙子兵法序》曰：操闻上古弧矢之利，《论语》 足食足兵 ，《尚书》八政曰 师 ，《易》曰： 师贞 ，《传》云： 王赫斯怒 ，黄帝、汤武咸用干戈为民也。用武者灭，用文者亡，夫差、偃王是也。圣贤之於兵也，戢而时动，不得已而用之。吾观兵书战策，孙武深矣。孙子者，齐人也，名武。为吴王阖闾作《兵法》一十三篇，试之妇人，卒以为将，西破强楚入郢，北灭齐、晋。后百馀岁，有孙膑，是武之后也。
《孙子》曰：兵者，国之大事。校之以计，而索其情。(谓下五事，彼我之情。)一曰道，二曰天，三曰地，四曰将，五曰法。道者，令人与上同意，(谓导以教令也。)故可与之死，可与之生，而人不畏危。(危，疑也。言上有仁化于下，则能致命也。)天者，阴阳寒暑时制。地者，远近险易广狭死生。(言以九也，形势不同，因时制度也。)将者，智信仁勇严。(将宜五德备也。)法者，曲帜制官道主用。(部曲幡帜、金鼓之制。官者道者粮路主用，军费用也。)凡此五者，将莫不闻，知之者胜，不知者不胜。
又曰：兵者，诡道，故能而示之不能，用而示之不用；(言已实能用师，外示无法。)近而示之远，远而示之近。(欲进而治去道，若韩信之袭安邑，陈舟监晋而度于夏阳是也。)故利而诱之，乱而取之，实而备之，(敌持实，须备之。)强而避之，(避其所长。)怒而挠之，(待其衰解。)卑而骄之，引而劳之(以利劳之。)亲而离之，佚而劳之，(以利劳之。)攻其无备，出其不意，(击其懈怠空虚也。)此兵之胜，不可豫传。(传，泄也。)
又曰：凡用兵之法，全国为上，破国次之。(夫兴兵深入长驱，敌举国来服为上；次，兵击破得之为次。)全军为上，破军次之。(军四千人。)全卒为上，破卒次之。(上一千人，下五百人。)全伍为上，破伍次之。(百人至五人也。)是故百战百胜，非善之善。不战而屈人之兵者，善之善者也。(夫不战而敌自屈服，上；兵代谋，敌始有谋，代之易也。)
又曰：故用兵之法，十则围之，(以十敌一则围之，是为智，等而兵利钓而客劲操，所以倍兵围下邳而生擒吕布也。)倍则分之，(以二敌一，二则为当一，术为奇。)敌则能战，(已为士众等差者，犹设奇伏以胜之也。)少则能逃，(高壁垒勿与敌战也。)不若则能避之，(引兵避之。)故小敌之坚，大敌之擒也。(小不能当大也。)
又曰：凡治众如治寡，分数是也。(部曲为分，什伍为数也。)斗众如斗少，形名是也。(旌旗曰形，金鼓曰名。)三军之众可使必受敌而无败者，奇正是也。(先出合战为当，后出为奇也。)兵之所加，如以瑕投卵者，虚实是也。(以实击虚也。)
又曰：故善动敌者，形之，敌必从之；(见羸形也。)与之，敌必取之。以利动之，以卒待之。(以利害动敌也。)故善战者，求之於势，(专在权也。)不责於人，故能择人而任势。(以势者权变明也。)任势者，其战人也如转木石，木石之性，安则静，危则动，方则止，员则行。(任势自然。)故善战人之势如转圆石於万仞之山者，势也。
又曰：凡先据战地而待敌者佚，(有余力地。)后据战地而趍战者劳，故善战者致人而不致於人。能使敌人自至者，利之也。(诱之以利。)能使敌人不得至者，害之也。(出兵所必趣，攻兵所必救。)故敌佚能劳之，(以利烦之。)饱能饥之，(绝其粮道。)安能动之，出其所必趋也。(使敌必。)
又曰：兵形象水，水之行，避高而就下；兵之形，避实而击虚。故水因地而制形，兵因敌而制胜。故兵无常势，水无常形，能与敌变化而取胜者，谓之神。(势盛必衰，形露必败，能因敌变化胜之，若神。)故五行无常胜，四时无常位，日有长短，月有死生。(兵无常势，盈缩随敌也。)
又曰：故不知诸侯之谋者，不能豫交；(不知敌情谋者不能结交也。)不知山林险阻沮泽之形者，不能行军；(高而崇者为山，树木所聚者为林，坑堆者为险，一高一下为阻，水草渐洳为沮，泉水所归不流者为泽也。)不用乡导者，不能得地利。故兵以诈立，以利动，以分合为变者也。(兵一分一合，此敌为变。)故兵疾如风，(击虚空也。)徐如林，(不见利也。)侵掠如火，(疾如火也。)不动如山，(守山。)难知如阴，(似天阴不见外宿也。)动如雷霆。
又曰：夜战多火鼓，昼战多旌旗，所以变人之耳目也。故三军可夺气，将军可夺心。(左氏言：一鼓作气，再而衰，三而谒也。)是故朝气锐，昼气惰，暮气归。故善用兵者，避其锐气，击其惰归，此治气者也。以治待乱，以静待哗。此治心者也。以近待远，以佚待劳，以饱待饥，此治力者也。无邀正正之旗，无击堂堂之阵，此治变者也。(正正高齐，堂堂者大。)
又曰：用兵之法，高陵勿向，倍丘勿迎，丘阪勿迎，佯北勿从，锐卒勿攻，饵兵勿食，归师勿遏，(怀归故能死战，不可击也。)围师勿斗，(司马法曰：兵三面，开其一面，示生路也。若敌专陆地必空一面以示其虚，欲使战守不周也。)此用兵之法也。
又曰：故善用兵，譬如帅然；帅然者，常山之蛇也。击其首则尾至，击其尾则首至，击其中则首尾俱至。
又曰：践墨循敌，以决战事。(行践规矩无常者也。)是故始如处女，敌人开户；后如脱兔，敌不及矩。(处女示弱，兔，往也。)
《吴子》曰：鼓鞞金铎所以威耳，旄麾旗章所以威目，禁令刑罚所以威心。三者不立，虽有国，必败於敌。故曰心威於形，不可不战。
《管子》曰：夫为兵之数，存乎聚财、论工、(造军器)制器、(兵器)选士、政教、(军中号令。)服习、(谓使习武艺。)偏知天下、(谓徧知其地形隘易，主将二拙，士卒勇怯。)明於机数。此八者皆须，故兵未出境而无敌；八者悉备，然后能正天下。
又曰：凡民之所以守战而死而不德其上者，(或守或战，虽复至死，不敢持之，以德于上则有数存于其间，以至此地。)曰古者亲戚坟墓之所在也，(一变。)田宅富厚足也，(二变。)不然则州党与宗族足怀乐也，(三变。)不然则上之教训、习俗、慈爱之於民也厚无所往得之也，(君之恩厚皆在于人无所他往，故得人致死。四变。)不然则山林、泽谷之利足生也，(五变。)不然则地形险阻易守而难攻也，(六变。)不然则讠罚严而可畏也，赏明而足劝也，(七变。)不然则有深怨於敌人也，(八变。)不然则有深於上也。(功厚则禄多，故亦自为战而不得于君。九变。)今恃不信之人而求以利，用不守之民而欲以固，将不战之卒而幸以胜，此兵之三闇也。
《尉僚子》曰：凡兵者，羊肠亦胜，锯齿亦胜。兵重者如山林，轻者如燔如炮，如漏如溃，如堵垣压人也，云霓覆人也。
又曰：故兵止如堵墙，动如风雨，车不结辙，士不旋踵。此本战之道也，所以养民也。
又曰：城所以守战，战所以守城也。故务耕者其民不饥，务守者其民不危，务战者其地不围。三者，先王之本务也，而兵最急。
