○常
《释名》曰：九旗之名，日月为常。画日月於其端，天子所建，言常明也。
《尚书·君牙》曰：惟乃祖乃父，世笃忠贞，服劳王家，厥有成绩，纪于太常。
《周礼》曰：日月为常，十二旒。
《河图》曰：风后曰： 予告汝帝之五旗：东方法青龙曰旗，南方法赤鸟曰鼠，西方法白虎曰典，北方法玄蛇曰旂，中央法黄龙曰常。
《国语》曰：吴王会晋於黄池。吴王白常白旂，赤常赤旗。
《文选》曰：建辰旒之太常。
又曰：建太常兮裶々。
○旂
《释名》曰：交龙为旂，旂，奇也。画作两龙相依倚也。通以一赤色为之，无文采。诸侯所建也。
《尔雅》曰：有铃曰旂。(郭璞注曰：悬铃竿头，画交龙于旒。)
《诗》曰：王锡韩侯，淑旗绥章。龙旂阳阳，和铃央央。
又曰：旂旐央央。
《礼记·月令》曰：天子春载青旂，夏载赤旂，秋载白旂，冬载玄旗。
《周礼》曰：交龙为九旂，诸侯所建。
《左传》曰：周分鲁大路大旂。
又曰：三辰旂旗，昭其明也。(三辰：日、月、星也。)
○旃
《释名》曰：旃，战也。战战恭巳而已。三孤所建，象无事也。
《说文》曰：旃，曲柄也。所以招士众也。
《世本》曰：黄帝作旃。
《尔雅》曰：因章曰旃。(郭璞曰：以白练为疏，因其文章，不复画也。)
《周礼》曰：通帛为旃。(大赤也。周正赤无所饰，孤卿所建也。)
《左传》曰：城濮之战，亡大旆之左旃。(旃旗名繁。旐曰旃。)祁瞒奸命，(当此之事而不治为事，军令也。)司马杀之以殉于诸侯。
《汉书》曰：田蚡前堂罗锺鼓，立曲旃。(如淳曰：通白为旃，苏林曰：柄上曲也。)
《孟子》曰：招庶人以旃。(田也。)
《西京赋》曰：虹旃霓旄。
又曰：树修旃。
《上林赋》曰：立历天之旂，曳梢星之旃。
○物
《释名》曰：杂帛为物，以杂色缀其边为翅尾也。将帅之所建也。
《礼含文嘉》曰：制度为科，物应以宜，明物以类感其方也。
《左传》曰：蒍敖为宰，择楚之令典，军行，右辕，左追蓐，(右者，侠为军备；左者，追草为宿备。)前茅虑无，(如今斥候持绛及白幡，见骑贼举绛幡，见步贼举白幡。备不虞，有无茅，明也。或以云：楚以茅为旗帜也。)中权，后劲，(中军制谋，后以精兵为殿耳。)百官象物而动，军政不戒而备，能用兵矣。
○旗
《释名》曰：熊虎为旗，期也。将军所建，象其猛如熊虎，与众期其下也。
《礼记》曰：龙旂九旒，天子之旍也。
又曰：行前朱鸟而后玄武，左青龙而右白虎。招摇在上，急劲其怒。(注曰：以此四兽为军阵，象天也。画招摇星于旌旗上，以起居坚劲军之威怒。)
《周礼》曰：司常掌九旗之物，名各有属，以待国事。日月为常，交龙为旂，通帛为旃，杂帛为物，熊虎为旗，鸟隼为旟，龟蛇为旐，金羽为旞，析羽为旌。(《物名》曰：有画异物，则异名也。)
又曰：龙旂九斿以象大火也。(交龙为旗，诸侯所建也。大火仓龙，宿之心也。其属箕尾九星也。)鸟旟七斿，以象鹑火也。(鸟隼为旟，州里之所建也。鹑火朱鸟，宿之柳也，其属有七星也。)熊旗六斿，以象参伐。(熊虎为旗，师都之所建也。伐属白虎，宿与参连体而六星也。)龟蛇四斿，以象营室也。(龟蛇为旐，具鄙之所建营室立武宿也。与东壁连体而四星也。)弧旌枉矢以象弧。(《觐礼》曰：侯氏载龙旂弧韣，则旌旗之属皆有弧。弧以张縿之，幅有衣，谓之韣。又为矢象弧星，有矢象妖星，有枉矢。枉史者，蛇行有尾。由此云，枉矢，盖画之也。韣，音独。)
《左传》曰：礻匀服振振，取虢之旗。(礻匀，音均。)
又曰：三辰旂旗，昭其明也。(注：日、月、星也。)
又曰：狄人伐卫，卫懿公战于荥泽。卫师败绩。灭卫。卫侯不去旗，是以甚败。
又曰：越伐吴。王孙弥庸见姑蔑之旗曰： 吾父之旗也，不可以见雠而勿杀。 
又曰：郑人击简子中肩，毙于车中，获其蜂旗。(蜂旗，旗名。)
又曰：公孙庞以徒五百人宵攻郑师，取蜂旗於子姚之幕下。
又曰：郑伐许，颖考叔取郑伯之旗蝥弧以先登。子都自下射之，颠。
《史记》曰：李斯上书云： 今陛下建翠凤之旗，树灵鼍之鼓。 
《汉书·郊祀志》曰：武帝将伐南越，以班荆画幡日月北斗登龙，以象太一。
《东观汉记》曰：耿弇追张步，步奔平寿，乃肉袒负斧锧於军门。而弇勒兵入据其城，树十二郡旗鼓，令步兵各以部人诣旗下。众向十馀万，辎重七千馀，而皆罢遣归乡里。
沈约《宋书·舆服志》曰：五旗者，五色各一旗。以木牛承其下，盖取负重而安稳也。五旗缠竿即礼记德车结旌不画饰也。戎事乃散之。又武车绥旌垂舒之也。
《北史》曰：卢贲尝事隋文，及受禅命。贲清宫因典宿卫。贲乃奏改周伐旗帜，更为嘉名，其青龙、驺虞、朱雀、玄武、千秋万岁之旗，皆贲所创也。
《隋书》曰：凡旗：太常画三辰，(日、月、五星。)旂画青龙，(皇帝升龙，诸侯交龙。)旟画朱雀，旌画黄麟，旗画白兽，旐画玄武，皆加云气。其旃物在军亦画其事号，加之以云气，徽帜亦如。(通帛为旃，杂帛为物。在军亦画其人官与姓名之事号，徽帜亦书之，画其所书之例。)旌节又画白兽，而折羽於其上。
又曰：司常掌旗物之藏，通帛之旗六以供郊丘之祀：一曰苍旗，二曰青旗，三曰朱旗，四曰黄旗，五曰白旗，六曰玄旗。画缋之旗六以充王路之等，一曰三辰之常，二曰青龙之旗，三曰朱鸟之旟，四曰黄麟之旌，五曰白兽之旗，六曰玄武之旐。皆左建旗而右建榻戟。(榻，它腊切。)
又曰：有继旗四以施军旅：一曰麾以供军将，二曰旞以供师帅，三曰旐以供旅师，四曰旆以供倅长。
《唐书》曰：元和中，淮南节度使马总进吴元济旌旗七百三十九事。
《家语》曰：子路言志云： 愿得旌旗缤纷，下蟠于地。 
《诗推度灾》曰：上出号令而化天下，震雷起而惊蛰，睹旗鼓，动三军，骇观其前，动化而天，情可见矣。
《战国策》曰：建七星之旗，天子之位也。
《穆天子传》曰：日月之旗，七星之文。(今旒上画日月及北斗星也。)
周迁《车服杂记》曰：晋元皇始制五牛之旗，设青在左，黄在中。
《六韬》曰：武王伐纣，悬纣之首於白旗。
《古司马军法》曰：夏后氏玄首人之执也，殷曰白天之义也，周曰黄地之道也，(旌首有铃曰旂。三王所以立，不失天地人之道也。)章夏以日月上明也，殷以虎上威也，周以龙上文也。(章，画饰也。三王画各有所法也。)
《郝萌占》曰：旗上有光，人主大喜，延年益寿。
黄石公《三略》曰：欲知敌形色可胜之符，先战以二十八骑。角人青衣赤旗东方七人，徵人赤衣黄旗南方七人。商人白衣黑旗西方七人，羽人黑衣青旗北方七人。凡二十八骑，象二十八宿。
《军令》曰：闻雷鼓音举白幢绛旗，大小船皆进战，不进者斩。闻金音举青旗，船皆止，不止者斩。
《王孙子》曰：桀纣或放南巢，或头悬赤旗，斯无它，不节财而暴人也。
《孙子》曰：言不相闻故为鼓铎，视不相见故为旌旗，夫金鼓旌旗所以一民之耳目也。
又曰：无要正正之旗，无击堂堂之阵。
《列子》曰：黄帝与炎帝战，以雕鹖鹰鸢为旗帜。
《隋巢子》曰：天赐武王黄鸟之旗以伐殷。
《淮南子》曰：凡国有难，君自宫召将诏之曰： 社稷之命在将军身，今国有难，愿子将而应之。 将军受命，乃令祝史太卜斋三日，之太庙钻灵龟，卜吉日，以受旗鼓。
《楚辞》曰：驾龙辀兮乘雷，(辀，车轩也。)载云旗兮逶迤。
又曰：乘回风兮载云旗。
又曰：扬彗星以为旗。
又曰：乘赤豹兮狐从文貍，新夷车兮结桂旗。
宋玉《高唐赋》曰：眄兮若妖姬，扬袂鄣日而望所思。忽兮若驾驷马，建羽旗。
相如《上林赋》曰：靡鱼须之桡旃，(以鱼须为旃柄，驱驰逐战也。)曳明月之珠旗。(以明珠缀饰旃。)
王沉《饯行赋》曰：曳招摇之修旗，若蜿虹之垂天。
崔骃《东巡颂》曰：升九龙之华旗。
《文选》曰：云旗拂霓。
又曰：牙纷缤。
又曰：旌旗拂天。
又曰：揭竿为旗。
又曰：曳彗星之飞旗。
又曰：朱旗所拂，九土披攘。
又曰：朱旗绛天。
又曰：建祝姑。(祝姑，旗名。)
又曰：青霞杂桂旗。
○旟
《释名》曰：鸟隼为旟。旟，誉也。军吏所建也。急疾趋事则有称誉也。
《尔雅》曰：错革鸟曰旟。(郭璞注曰：此谓全剥鸟皮毛置之竿头也。旧说刻革鸟置竿首也。孙叔敖云：革，急也。言画急疾之鸟於旒也。《周官》鸟隼为旟也。按《礼记》郑玄云，载之以示众，即此类也。《书》云：鸟战目革。《诗》云：如载呜茑鸟斯革。旌首鸟者，自是鸟之皮毛，明矣。)
《诗》曰：孑孑干旟，在浚之都。
又曰：彼旟旐斯，胡不旆旆？(旆，旒垂也。)
《周礼》曰：鸟隼为旟，州里所建也。(州长之属)
○旐
《释名》曰：龟蛇为旐，兆也。龟知气兆之吉凶，建之于后，察度事宜之形兆也。
《尔雅》曰：绩广充幅，长寻曰旐。(郭璞注曰：帛全幅，长八尺者也。)
《诗》曰：设此旐矣。
又曰：建旐设旄，搏兽于敖。(周宣王也。)
《周礼》曰：龟蛇为旐，四斿，县鄙之所建也。
○旞
《释名》曰：全羽为旞，旞犹〈阝匮〉。〈阝匮〉也，顺滑貌也。(一作襚。)
《说文》曰：旞者，导车所载，全羽以为允，允而进也。
《周礼》曰：全羽为旞，导车所进。(车象路也。王以朝夕燕出入也。)
○旌
《释名》曰：折羽为旌。旌，精光也。绥有虞氏之旌也，注旄竿首，其形蕊蕊然也。绥夏后氏之旌也，其形襄也。白旆，殷旌也，以帛继旐末也。翿，陶也。其貌陶陶下垂也。
《尔雅》曰：旄首曰旌。(郭璞注曰：戴旌于竿头，如今之幢，亦有旄也。)
《广雅》曰：天子之旌高九仞，诸侯七仞，大夫五仞，士三仞。
《诗》曰：孑孑干旌，在浚之城。
又曰：悠悠旆旌。
《礼记》曰：前有水则载青旌。(郑玄注曰：载，所谓举於旌首，所以警众者也。郑记王赞问曰： 举旌於首，当皆以皮邪画之耶？ 郑答曰： 皆俱举皮置於首，不画羽为旌也。 )
《周礼》曰：折羽为旌，游车所建。(游车，木路也，王以田也。全羽、折羽，皆五色文也。)
又曰：掌舍为帷官设旌门。(树旌以表门。)
《左传》曰：鄢陵之役，栾钅或见子重之旌，谓晋侯曰： 楚人谓夫旌，子重之旌也。 
又曰：范宣子假羽毛於齐而弗归。(折羽为旌，王者游车所建，齐私有之，因谓之羽毛。)
又曰：楚灵王之为令尹也，为王旌。芋尹无宇断之曰： 一国两君，其谁堪之？ 
又曰：卫宣公烝夷姜，与朔构急子。公使诸齐，使盗待诸莘而杀之，寿子载其旗旌以先，盗杀之。急子后往，盗又杀焉。
又曰：许伯曰： 吾闻致师者御靡旌摩垒而还。 (靡旌，驱疾也。摩，近也。)
《公羊传》曰：楚庄王伐郑，郑伯肉袒，左执茅旌，右执鸾刀以逆。(何休曰：茅旌，宗庙所用也。为宗庙所用，求以宗庙归首也。)
《史记》曰：秦并天下，以水德之始，旌旄节皆尚黑。
《汉书·文帝诏》曰：朝有进善之旌。(应劭注：尧设五达之道，令人进善也。)
又曰：高祖使韩信与楚战，信潜伏人於楚军之侧。方战，兵遂伪走，楚军逐之，乃令拔楚旌立汉旌，楚师望见奔走，遂败楚矣。
《后汉书》曰：世祖进师临河，连旌沿河十馀里。
《战国策》曰：苏秦为赵合从于楚。威王曰： 寡人西接秦，秦虎狼之国。卧不安席，食不甘味，心摇摇然如悬旌。 
《汉武故事》曰：栾大有方术，常于殿前树旌，数百人因令自相击庭中，去地十馀丈，观者大骇。
《孟子》曰：齐景公招虞人以旌，不至，将杀之。非其招也，夫招虞人以皮冠，庶人以旃，士以旂，大夫以旌，况以不贤招贤人乎。
《管子》曰：舜有告善之旌，示不蔽也。
《庄子》曰：楚昭王使延屠羊说以三旌之位、万锺之禄也。
《抱朴子·军术》曰：军始出而旌旗绕竿者，急住。更待善时而出军。
《天文要集》曰：翼星明，旌旗用。
《赵氏兵书》曰：有鸟集将军旌上，将军增秩禄。
《文选》曰：蔽引高旌。
又曰：旌旗拂天。
又曰：霓为旌，翠为盖。
又曰：筌桡兮兰旌。(筌，此缘切。桡，音饶。)
又曰：建虹旌兮威夷。
