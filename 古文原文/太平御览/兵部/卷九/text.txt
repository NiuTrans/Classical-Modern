○边将
《史记》曰：李牧为赵将，居雁门备匈奴。日击牛飨士，谨烽火，多间谍。敢有捕虏者斩，王以为怯，代之。匈奴数来，复使牧将，牧曰： 如前，乃敢奉令。 王许诺。数岁终无所得，后进百金之士五万，彀弦者十万，大破匈奴。
又曰：文帝时，匈奴大入朝那，杀北地都尉卬。(音昂。)帝以问冯唐： 安得廉颇、李牧为将也？ 唐对曰： 臣闻上古王者之遣将，跪而推毂，曰：阃以内者，寡人制之；阃以外者，将军制之。军功爵赏皆决於外，归而奏之。此非虚言也。臣大父言李牧之为赵将，居边，军市之租皆自用飨士，赏赐决於外，不从中御也。委任而责成功，故李牧乃能得尽智能，选车千三百乘，彀骑万三千匹，百金之士十万，是以北逐单于，东破胡，灭澹林，西抑强秦，南支韩、魏。当是之时，赵几霸。会赵王迁立，其母倡也。王迁立，乃用郭开谗，卒诛李牧，令颜聚代之。是以兵破士北，为秦所灭。今臣窃闻魏尚为云中守，其军市租尽以给士卒，出私养钱，五日一杀牛，飨宾客军吏舍人，是以匈奴远避，不近云中之塞。虏尝一入，尚率车骑击之，所杀甚众。夫士卒尽家人子，起田中从军，安知尺籍伍符。终日力战，斩首捕虏，上功莫府，一言不相应，文吏以法绳之。其赏不行，而吏奉法必用。臣愚，以为陛下法太明，赏太轻，罚太重。且云中守魏尚坐上功首虏差六级，陛下下之吏，削其爵，罚之。由此言之，陛下虽得廉颇、李牧，不能用。 文帝说，是日令冯唐持节赦魏尚，复以为云中守，而拜唐为车骑都尉。
又曰：武帝以李广为未央卫尉，而程不识亦为长乐卫尉。不识故与广俱尝屯边，而广行无部伍行阵，就善水草屯，舍止，人人自便，不击刁斗以自卫。莫府省约束文籍事，然亦远斥候，未尝遇害。程不识正部曲行伍营阵、击刀斗，士吏理军簿至明，军不得休息，然亦未尝遇害。不识曰： 李广军极简易，然虏卒犯之，无以禁也；而其士卒亦佚乐，咸乐为之死。我军虽烦扰，然敌亦不得犯我。 是时汉边郡李广、程不识皆为名将，然匈奴畏广，士卒亦多乐从广而苦程不识。
《汉书》曰：晃错上言兵事曰： 自高后以来，陇西三困於匈奴，非陇西之民有勇怯，乃将吏之制巧拙异也。故兵法曰：有必胜之将，无必胜之民。繇此观之，安边境，立功名，在於良将，不可不择也。 
又曰：赵充国奏曰： 从今尽三月，虏马羸瘐，必不敢捐妻子于他种中，涉河而来为寇。是臣之愚计，所以度虏且必瓦解其处，不战而自破之策也。 
又曰：张安世长子千秋为中郎将，将兵随度辽将军范明友击乌桓。还，谒大将军光，问千秋战阵方略，山川形势。千秋口对兵事，画地成图，无所忘失。
《后汉书》曰：窦宪惧诛，自求击匈奴以赎死。会南单于请兵北伐，乃拜宪车骑将军，金印紫绶，官属依司空，(依，准也。长一人，千石，掾属二十九，令史及御属三十二人。见《续汉志》。)以执金吾耿秉为副，发北军五校、(汉有南北军，北军中侯一人，六百石，掌临五营。)黎阳、雍营、缘边十二郡骑士，(《汉官仪》曰：光武中兴，以幽、冀、并州兵骑克定天下，故於黎阳立营以谒者监之。又曰：扶风郡尉部在雍县，以凉州近羌数犯三辅，将兵卫护，故俗称雍营。)及羌胡兵出塞。明年，宪与秉各将四千骑及南匈奴左谷蠡王师子(狮子，其名也。)万骑出朔方鸡鹿塞，南单于屯屠河，(屯屠河，单于名。)将万馀骑出满夷谷，度辽将军邓鸿(邓禹少子。)及缘边义从羌胡八千骑，与左贤王安国万骑出棝阳塞，(棝阳在五原郡。棝音固。)皆会涿郡山。宪分遣副校尉阎盘、司马耿夔、耿谭将左谷蠡王师子、右呼衍王须訾等，(呼衍其号，因以为姓，匈奴贵种也。今呼延姓是其后。须訾，名。)精骑万馀，与北单于战於稽落山，大破之，虏众崩溃，单于遁走，追击诸部，遂临私渠北鞮鞮海。(匈奴中海名。)斩名王已下万三千级，获生口马牛羊橐驼百馀万头。於是温犊须、日逐、温吾、夫渠王抑鞮等八十一部率降者，前后二十馀万人。宪、秉遂登燕然山，去塞三千馀里，刻石勒功，纪汉威德，令班固作铭。
又曰：马援讨五溪蛮，军次下隽，(下隽，县名，属长沙国，故城今辰州沅陵县。隽音字兖反。)有两道可入，从壶头则路近而水险，(壶头，山名也，今在辰州沅陵东。《武陵记》曰：此山头与东海方壶山相似，神仙多所游集，因名壶头山也。)从充则涂夷而运远(充，县名，属武陵郡。充，音昌容反。)帝初以为疑。及军至，耿舒欲从充道，援以为弃日费粮，不如进壶头，搤其喉咽，(搤，持也。)充贼自破。以事上之，帝从援策。三月，进营壶头。贼乘高守隘，水疾，船不得上。会暑甚，士卒多疾死，援亦中病，遂困，乃穿岸为室，以避炎气。(《武陵记》曰：壶头山边有石窟，即援所室也。室内有地如百斛船大，云是援之馀灵也。)贼每升险鼓噪，援辄曳足以观之，左右哀其壮意，莫不为之流涕。
又曰：初，马援军还，将至，故人多迎劳之，平陵人孟冀，名有计谋，於坐贺援，援谓之曰： 吾望子有善言，反同众人耶？昔伏波将军路博德开置七郡，裁封数百户；(《汉书》曰：平南越以为南海、苍梧、郁林、合浦、交阯、九真、日南、朱崖、儋耳九郡，今此言七郡，则与前书不同也。)今我微劳，猥飨大县，功薄赏厚，何以能长久乎？先生奚用相济？ 冀曰：愚不及。 援曰： 方今匈奴、乌桓尚扰北边，欲自请击之。男儿要当死於边野，以马革裹尸还葬耳，何能卧床上在儿女子手中耶？ 冀曰： 谅为烈士，当如此矣。 
又曰：邓训卒官，吏人羌胡爱惜，旦夕临者日数千人。戎俗父母死，耻悲泣，皆骑马歌呼。至闻训卒，莫不吼号，或以刀自割，又杀其犬马牛羊，曰： 邓使君已死，我曹亦俱死耳。 前乌桓吏士皆奔走道路，(训往乌桓校尉时吏士也。)至空城郭。吏执不听，以状白校尉徐傿。叹息曰： 此义也。 (傿音于建反。)乃释之。遂家家为训立祠，每有疾病，辄请祷求福。
又曰：窦固复出玉门，击西域。诏耿秉及骑尉刘张皆去符传以属固，(专将兵者并有符传拟合之取信。今去节者皆固之节度也。)固遂破白山，降车师。
又曰：蔡肜使招呼鲜卑，示以财利。其大都护偏何(鲜卑名也。)遣使奉献，愿得归化，肜慰纳赏赐，稍复亲附。其异种满离、高句骊之属，遂骆驿款塞，上貂裘好马，帝辄倍其赏赐。其后偏何邑落诸豪并归义，愿自效。肜曰： 审欲立功，当归击凶奴，斩送头首乃信耳。 偏何等皆仰天指心曰： 必自效！ 即击匈奴左伊祑訾部，斩首二千馀级，持头诣郡。其后岁岁相攻，辄送首级。
又曰：乌桓、鲜卑追思蔡肜无己，每朝贺京师，常过冢拜谒，仰天号泣乃去。辽东吏人为立祠，四时奉祭焉。
又曰：耿恭以疏勒城旁有涧水可固，五月，乃引兵据之。七月，匈奴复攻，恭募先登数千人直驰之，胡骑散走，匈奴遂于城下拥绝涧水。恭於城中穿井十五丈不得水，吏士渴乏，笮马粪汁而饮之。(笮，谓压笮也。)恭仰叹曰： 闻昔贰师将军拔佩刀刺山，飞泉涌出；(贰师，大宛中城名。昔武帝时，使李广利代大宛至贰师城，因以为号。)今汉德神明，岂有穷哉！ 乃整衣服向井再拜，为吏士祷。有顷，水泉奔出，众皆称为万岁。乃令吏士扬水以示虏。
又曰：光武至蓟，闻邯郸兵方到，光武将欲南归，召官属计议。耿弇曰： 今兵从南来，不可南行。渔阳太守彭宠，公之邑人；(宠，南阳宛人也。)上谷太守，即弇父也。发此两郡，控弦万骑，邯郸不足虑也。 光武官属腹心皆不肯，曰： 死尚南首，奈何北行入囊中？ 光武指弇曰： 是我北道主人也。 
又曰：耿夔为大将军左校尉。将骑八百，出居延塞，直奔北单于庭，於金微山斩阏氏、名王已下五千馀级，单于与数骑脱亡，尽获其匈奴珍宝财畜，去塞五千馀里而还，自汉出师所未尝至也。
又曰：班超在疏勒，将还中国，疏勒举国忧恐。其都尉黎弇曰： 汉使弃我，我必复为龟兹所灭耳。诚不忍见汉使去。 因以刀自刭。超还至于窴，王侯以下皆号泣曰： 依汉使如父母，诚不可去。 互抱超马脚，不得所行。超恐于寘终不听其东，又欲遂本志，乃更还疏勒。疏勒两城自超去后，复降龟兹，而与尉头连兵。(尉头国居尉头谷，去长安八千六百五十里，南与疏勒接，衣服类乌孙也。)超捕斩反者，击破尉头。
又曰：段颎破羌穷山深谷之中，斩其渠师以下万九千级，获牛马骡驴毡裘庐帐什物不可胜数。
又曰：郭凉，字公文。气力壮猛，虽武将，然通经书，多智略，尤晓边事，有名北方。
又曰：张奂，前为度辽将军，与段颎争击羌，意不相平。及颖为司隶，欲逐奂归敦煌，将害之。奂忧惧，奏记谢曰： 小人不明，得过州将，千里委命，以情相归。 
又曰：《刘焉传》曰： 拜张鲁镇夷中郎将，领汉宁太守，通其贡献。 
谢承《后汉书》曰：臧旻有幹事才，达于从政，讨贼有功，拜议郎。还京师，见太尉袁逢，问其西域诸国土地风俗，人物种数，旻具答，悉陈其状，手画地形。逢奇其才，叹息言： 虽班固作《西域传》，何以过此！ 
《东观汉记》曰：黄香为尚书，晓习边事，每行军调度动，得事中。上知其勤，数加赏赐。
《魏志》曰：毌丘俭，字仲恭。有幹策，为幽州刺史、度辽将军。俭以高句〈马丽〉数叛，帅军出玄菟讨之。句骊王宫将步骑三万，逆军随流水上，大战，宫连败走。遂束马悬车，登九都山，斩获首虏以千数。玄菟太守王颀过沃沮千余里，至肃慎界，刻石记功，刊丸都之山。
《吴志》曰：孙歆，字公礼。为边将数十年，善养士卒，得其死力。将帅姓名，尽具识之，所问咸对。身长八尺，仪貌都雅。权欢悦曰： 吾久不见公礼，不图进益乃如此。 
《后魏书》曰：韦珍。高祖初，蛮首桓诞归款，以为东荆州刺史。令珍为使，与诞招慰诸蛮，珍自悬瓠西入三百馀里，至桐栢山，穷临淮源，宣扬恩泽，莫不附降。淮源旧有祠堂，蛮俗恒用人祭之。珍乃晓告曰： 天地明灵，即是民之父母，岂有父母甘子肉味！自今已后，悉宜以酒脯代用。 群蛮从约，至今行之。凡所招降七万馀户，置郡县而还。以奉使称旨，除左将军、乐陵镇将，赐爵霸城子。
又曰：李崇行梁州刺史。时巴丘扰动，诏崇以将军荆州刺史镇上洛，敕发陕、秦二州兵送崇至。辞曰： 边人失和，本怨刺史，奉诏代之，自然易帖。但须一宣诏旨而已，不劳发兵自防，使怀惧也。 高祖从之。
又曰：宇文测行绥州事。每岁河冰合后，突厥即来寇掠，于是常预遣居人入城堡以避之。测至，皆令安堵如旧，乃於要路数百处，并多积柴，仍远斥候，知其动静，是年十二月，突厥从连谷入寇，至界数十里，测命积柴之处一时纵火。突厥谓有大军至，惧而遁走，自相蹂践，委弃杂畜及辎重不可胜数。测徐率所部收之，分给百姓。自是突厥不敢复至，测因请置戍兵以备之。
《隋书》曰：帝以薛世雄为玉门道行军大将军，与突厥启民可汗连兵击伊吾。师次玉门，启民可汗背约，兵不至，世雄孤军度碛。伊吾初谓隋军不能至，皆不设备，及闻世雄孤军度碛，大惧，请降，诣军门上牛酒。世雄遂於汉旧伊吾城东筑城，号 新伊吾 ，因留银青光禄大夫王威，以甲卒千馀人戍之而还。天子大悦，进位正议大夫，赐物二千段。
《唐书》曰：马总为安南郡都护、总管经略使。总敦儒学，长於政术，在南海累年，清廉不挠，夷獠便之。於汉所立铜柱之处，以铜一千五百斤特铸二柱，刻书唐德，以继伏波之迹。
又曰：范希朝镇振武。蕃落之俗，有长帅至，必效奇驼名马，虽廉者犹曰当从俗，以致其欢。希朝一无所受。积十四年，皆保塞而不为横。
又曰：柳公绰为太原尹、北都留守、河东节度观察等使。是岁，北虏遣梅禄将军李畅以马万匹来市，托云入贡。所经州府，守帅假之礼分，严其兵备。留馆则戒卒於外，惧其袭夺。太原故事，出兵逆之。畅及界上，公绰使牙将祖孝恭单马劳问，待以修好之意。畅感义出涕，徐驱道中，不妄驰猎。及至，辟牙门，令译引谒，宴以常礼。及市马而还，不敢侵犯。陉北有沙陁部落，自九姓、六州皆畏避之。公绰至镇，召其酋朱耶执宜，直抵云、朔塞下，治废栅十一所，募兵三千付之，留屯塞上，以御匈奴。其妻母来太原者，请梁国夫人以酒食问遗之。沙陀感之，深得其效。
梁吴均《边城将》诗曰：仆本边城将，驰射灵关下。箭御雁门石，气振武安瓦。玉标丹霞敛，金络艳光马。高旗入汉飞，长鞭历地写。
