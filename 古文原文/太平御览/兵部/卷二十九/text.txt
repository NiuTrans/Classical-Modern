○军制
《礼记》曰：六十不豫服戎。师出不逾时，为怨思也。逾时即内有怨女，外有旷夫。
《周礼》曰：五人为伍，五伍为两，四两为卒，五卒为旅，五旅为师，五师为军。(郑玄曰：两二十五人，卒百人，旅五百人，师二千五百人，军万二千五百人也。)
《汉书·武帝纪》曰：建元元年春二月，赦天下，赐民爵一级。年八十复二算，九十复甲卒。(张晏注云：复甲卒，不豫革车之赋也。)
《白虎通》曰：王命法：三十受兵、六十归兵。国有三军，所以诫非常，伐无道，尊宗庙，重社稷，安不忘危。何以言有三军也？《论语》云： 子行三军，则谁与？ 《诗》云： 周王于迈，六师及之。 三军者何法？法天地人也。以为五人为伍，五伍为两，四两为卒，五卒为旅，五旅为师，师二千五百人，二师为一军。三军六师，万五千人也。传曰：一人必死，十人不能当；百人必死，千人不能当；千人必死，万人不能当；万人必死，横行天下。虽有万人，犹谦让自以不足，故复加五千人。因法月数，月，群阴之长也。十二月足以穷尽阴阳，备物成功。万二千人亦足以征伐不义，致天下太平。《穀梁传》曰： 天子六军，诸侯上国三军，次国二军，下国一军。诸侯所以一军者何？诸侯，藩屏之臣也。任兵革之重，距一方之难，故得有一军也。 
《淮南子》曰：季武子为三军，(为，作也。武子，鲁卿季文之子，季孙夙也。《周礼》：天子六军，诸侯大国三军。鲁伯禽之封，旧有三军，其后削弱，二军而已。武子欲传公室，故欲益中军为三，三家各征其一，事在鲁哀公十一年。)叔孙穆子曰： 不可。天子作师，公帅之以征不德；(师谓六军之众，公谓诸侯。为王卿士者为元帅也。)元侯作师，卿帅之以承天子。(元侯，大国之君，师三军之众。大国三卿皆命於天子，一卿命於其君。无军，无三军也。若元侯有事，则命卿帅其所教武卫之士，以佐元侯。《礼》所云：次国二军，小国一军，谓以赋出军从征伐，赞佐治也。)自伯子男，有大夫无卿，(无聊，无命聊也。《王制》：小国二聊，皆命于其君也。)帅赋以从诸侯。(赋国中出兵车甲士以从大国诸侯。)是以上能征下，无奸慝。(征，正。匿，恶。)今我小侯也，(言小候削弱之日久矣。)处大国之间，(大国齐楚。)缮贡赋以供从，犹惧有讨。(犹惧以不给见诛讨。)若为元侯之所为，(之所谓作三军元帅所为。)以怒大国，无乃不可乎？弗从，遂作中军。(中者，明已有上下军。)自是齐楚代讨於鲁，(代，更。)襄昭皆如楚。(襄公昭公如楚朝，事楚也。)
《穰苴兵法》曰：五人为伍，十五为队，一军凡二百五十人。队馀奇兵，队七十有五，以为中垒。守地六千尺，积尺得四里。以中垒四面乘之，一面得地三百步。垒内有地三顷馀百八十步。正门为握奇大将军居之。六纛、五麾、金鼓、府藏辎积皆中垒，外馀八千七百五十人，队一百七十五，分为八阵。六阵各有一千九十四人，六阵各减一人以为一阵之部署，举一军则千军可知。(凡兵者有四正四奇，或合而为一，或离而为八，阵故以正合，以奇胜。)
《通典》曰：每军大将一人，(别奏八人，傔十六人。)副二人，(分掌军务，奏、傔减大将半。)判官二人，典军四人，总管四人。(二主左右虞候、二主左右押衙、傔各五人，在衙官下。)子将八人，(委其分行阵、辨金鼓及部署傔各二人。)执鼓十二人，吹角十二人，司兵、司仓、司驿、司胄、城局各一人。每队五十人，押官一人，队头一人，副二人，旗头一人，副二人，长火五人。(六分支甲，四分支战袍，一分支枪。)
又曰：周制：万有二千五百人为军。军将皆命卿。二千有五百人为师，师帅皆中大夫。五百人为旅，旅帅皆下大夫。百人为卒，卒长皆上士。二十有五人为两，两司马皆中士。五人为伍，伍皆有长。(军师旅卒两伍皆众名，伍一比、两一闾、卒一族、旅一党、师一州、军一卿、家所出一人也。按《司马法》：二十五为两，四两为卒，百人也。五卒为旅，五百人。五旅为师，二千五百人。五师为军，一万二千五百人。万二千象十有二月，五百象闰。)管子言于齐桓公曰：欲正卒伍，修兵甲，则大国亦将为之。君有征战之事，则小国有守圉之备矣。公欲速得意於天下诸侯，则事有所隐而政有所寓。(不显习于兵事，故曰事有所隐。军政寓之田猎，故有所寓。)公作内政而寓军令焉。三分齐国为高子之里，为国子之里，为公之里，以为三军。择其贤民，使为里君。(每里皆使贤者为君。)乡有行伍卒长，则有制令。且以田猎，因以赏罚，(因田猎之功过，期行赏罚。)则百姓通于军事矣。于是乃制五家以为轨，轨为之长，十轨为里，里有司，四里为连，连为之长，十连为乡，乡有良人，以为军令。是故五家为轨，故五人为轨，轨长率之。十轨为里，故五十人为小戎，里有司率之。四里为连，故二百人为卒，连长率之。十连为乡，故二千人为旅，乡良人率之。三军故有中军之鼓，(中军则公之里卒也。)有高子之鼓，有国子之鼓。春以田曰蒐，振旅；(因寓军政，而且整族。)秋以田曰狝，理兵。(顺杀气，因理兵。)是故卒伍定於里，军政定於郊。内教既成，令不得迁徙。故卒伍之人，人与人相保，家与家相受，少同居，长同游，祭祀同福，死丧相恤，灾祸同忧，居处同乐，行作同和，哭泣同哀。是故夜战其声相闻，足以无乱；昼战则其目相见，足以相识；欢欣足以相死。是故以守则固，以战则胜。君有此教士三万人，以横行於天下。(教士，谓先教习之士。)
又曰：凡立军，一人曰独，二人曰比，三人曰参，比参曰伍，伍人为列，(列有头。)二列为火，(十人有长，立火字。)五火为队，(五十人有头。)二队为官，(百人立长。)二官为曲，(二百人立候。)二曲为部，(四百人立司马。)二部为校，(八百人立尉。)二校为裨，(六百人立将军。)二裨为军。(三千二百人有将军、副将军。)
《唐书》曰：高祖起义兵，命太宗将兵徇西河郡，下之。癸巳，建大将军府，以裴寂为长史，刘文静为司马，具设官属，始置三军，分为左右：以公子建成为陇西公，左领大都督，左三军悉隶焉；命太宗为敦煌公，右领大都督，右三军将军悉隶焉。开仓库以赈穷乏，远近响应。
又曰：高祖二年秋七月壬申，诏曰： 天生五材，司物资其器用；武有七德，拨乱所以定功。故黄帝垂裳，尚有阪泉之战；放勋光宅，犹称丹浦之师。禁暴安人，率由兹道；创业垂统，莫此为先。以是周置六军，每习蒐狩；汉增八校，毕选骁勇。故能化行九有，威震百蛮，奸宄不兴，虔刘息志。季叶凌替，军政湮亡，卒伍不修，旌旗舛杂。部伍符籍，空有调发之名；逗挠之兴，竟无讨袭之用。遂使夷狄放命，盗贼交侵，战争多虞，黔黎殄丧。朕受天明命，抚育万方，爰自义师，克成帝业。至如超乘之士，莫匪百金；彀骑之材，岂惟七萃。今虽关塞宁谧，荒裔肃清，伊洛犹芜，江湖尚梗，役车未息，戎马载驰，武备之方，尤宜精练。所以各因部校，序其统属，改授鋋鼓。创造徽章，取象天官，定其名号。庶使前茅后劲，类别区分，玉帐绛宫，刑德允备，蹈兹汤火，譬彼椒兰，大定戎衣，止戈斯在。於是置十二军，分关内诸府以隶焉。万年道为参旗军，长安道为鼓旗军，富平道为玄武军，醴泉道为井钺军，同州道为羽林军，华州道为骑官军，宁州道为折威军。歧州道为平道军，幽州道为招摇军，西麟道为苑游军，泾州道为天纪军，宜州道为天节军。时高祖以天下未定，实资武力，将举关中之众，以临四方，故兴此制也。每军一人，副一人，取威名素重者为之，督以耕战之务。自是士马精强，无敌於天下矣。
《五代周史》曰：显德初，世宗自高平还，乃大阅，帝亲临之。帝自高平之役，睹诸军未甚严整，遂有退却。至是命太祖皇帝一概简阅，选武艺超绝者，署为殿前，诸班因是有散员、散指挥、内殿直散、都头、铁骑、控鹤之号。复命总戎者自龙捷虎捷以降一一选之，老弱羸小者去之，诸军士伍无不精当。由是兵甲之盛，近代无比。
○偏将
《尚书》曰：司马掌邦政，统六师，平邦国。
《左传》曰：赵朔、赵婴齐为中军大夫。巩朔、韩穿为上军大夫。荀息、赵同为下军大夫。韩厥为司马。
又曰：晋侯请於王。戊申，以绂冕命士会将中军，且为太傅。(命卿之服。)於是晋国之盗逃奔於齐。
又曰：楚子北师次於郔。沈尹将中军，子西将左，子反将右，将饮马於河而归。
又曰：鲁宣公十年夏六月，晋师救郑。荀林父将中军，先縠佐之；士会将上军，郄克佐之；赵朔将下军，栾书佐之。
《公羊传》曰：秋，卫师入盛。曷为或言帅师，或不言帅师？将尊师少称将。将卑师众称师。
《论语》曰：王孙贾治军旅，奚其丧？(卫灵公无道，得贾尚不丧也。)
《史记·项羽本纪》曰：於是梁为会稽守，籍为裨将。
又曰：项王召宋义与计事而大说之，因置以为上将军，项羽为鲁公，为次将，范增为末将。
又《灌婴传》曰：婴击陈豨，受诏别攻豨丞相侯敞，斩敝及特将五人。(文颖注云：特一之将。)
《后汉书·西域传》曰：大秦国一名梨鞬，所治城周百馀里，各有官曹文书，置三十六将，皆会议国事。
《晋书》曰：张光字景武，江夏锺武人也。身长八尺，明眉目，美声音。少为郡吏，家世有部曲，以牙门将伐吴有功，迁江夏西部都尉。
又曰：羊祜在军，常轻裘缓带，身不披甲。铃阁之下，侍卫者不过十数人，而颇以田渔废政。尝欲夜出，军司徐胤执棨当营门曰： 将军都督万里，安可轻脱！将军之安危，亦国家之安危也。胤今日若死，此门乃开耳。 祜改容谢之，此后稀出矣。
又曰：吾彦为小将，给吴大司马陆抗。抗奇其勇略，将拔用之，患众情不允，乃会诸将，密使人佯狂拔刀跳跃而来，坐上诸将皆惧而走，惟彦不动，举几拒之，众服其勇，乃擢用焉。
又《天文志》曰：大白为上将，羽林为中军。
又曰：文昌六星，在北斗魁前，天府也之星也。一曰上将，建武威。二曰次将，尚书、中书，司隶赏功也。
又曰：郎将位北，主阅旗，所以为武备也。
又曰：毕八星，主边兵、戈猎。其大星曰天高，一曰边将。
又曰：参，白兽之体。其中三星横列，三将也。东北曰左眉，主左将；西北曰右肩，主右将。故《皇帝占》参应七将。七将大，天下兵精。
又曰：南三星骑阵将军，骑将也。南三星车骑，车骑之将也。
又曰：狼一星，在东南。狼为野将，主侵掠也。色有常，欲不动也。
《后周书》曰：贺拔岳事尔朱荣，以定策功，授前将军。时万俟丑奴僣称大号，关中骚动，朝廷深以为忧。荣将遣岳讨之。岳私谓其兄胜曰： 丑奴拥秦、陇之兵，足为勍敌。若岳往而无功，罪责立至；假克定，恐谗愬生焉。 胜曰： 汝欲何计自安？ 岳曰： 请尔朱氏一人为元帅，岳贰帅之，则可矣。 胜以为然，乃请於荣。荣大悦，乃以天光为雍州刺史，以岳为卫将军、左都督。
《隋书》曰：大业九年，征天下兵，募民为骁果，置折冲、果毅、武勇、雄武等郎将官，以领骁果。
《唐书》曰：李质者汴之牙将。李既为留后，倚质为心腹。及朝廷以为郡守，志邀节钺，质劝谕不从。会疽发首，乃与监军姚文寿谋，斩传首京师。有诏以韩充镇汴，充未至，质权知军州事，使衙兵二千人，皆日给酒食，物力为之损屈。充将至，质曰： 若韩公始至，顿去二千人日膳，人情必大去；若不除之，后当无继。不可留此弊以遗吾帅。 遂处分停日膳而后迎充。
