○角
徐广《车服仪制》曰：角，前世书记所不载。或云本出羌胡，吹以惊中国之马，或云本出吴越。
《晋书·安帝记》曰：桓玄制龙头角。或曰所谓亢龙角者也。
《晋中兴书》曰：大司马桓温屯中堂，夜吹警角。御史中丞司马恬奏劾大不敬，请治罪。明日，温见奏事，叹曰： 此儿乃敢弹我，真可畏也。 
又庾翼《与燕王书》曰：今致画长鸣角一，双幡毦副。(毦音饵。)
《宋书》曰：张兴世父仲子，由兴世致位给事中，兴世欲将往襄阳，爱恋乡里不肯去。尝谓兴世曰： 我虽田舍老公，乐闻鼓角，汝可送一部，行田时吹之。 兴世素恭谨畏法，譬之曰： 此是太子鼓角，非田舍公所吹。 
《三国典略》曰：初，魏世山崩，得三石角藏於武库。至是齐主入库，赐从臣兵器，持此角赐平秦王归彦曰： 尔事常山，不得反，事长广得反，反时将此角吓汉也。 
史苓《武昌记》曰：武昌有龙山，欲阴雨，上有声如吹角。
《辛氏三秦记》曰：河西有沙角山，山头颓沙则鼓角鸣。
《异苑》曰：晋孝武太元末，帝每闻手巾箱中有鼓吹鞞角声。於是，请僧斋会。夜见一臂长三尺许，手长数尺，来摹经案。帝是岁崩，天下大乱。
《幽明录》曰：晋司空郗方回葬妇於离山，使会稽郡吏史泽治墓，多平夷古坟。后坏一冢，构制甚伟，器物殊盛。冢发闻鼓角声，角声自是多如此。
陶侃表云：奉献金口角。
《石勒别传》曰：石勒永康中流宕山东，寄旅平原师劝家亻庸耕，耳恒闻鼓角鞞铎之音，勒私异之。
《世说》曰：乐令有数客，阔不复来。乐问所以。答曰： 前在坐蒙赐酒，方欲饮，见杯中有蛇，意甚恶之，既饮而疾。 于时河南厅事上壁有角，角边漆画作蛇，乐而疑是角影入杯中。复令置杯酒於前处，谓曰： 君更看酒中复有所见不？ 答曰： 所见如初。 乐乃告其所以，客豁然意解，沉疴顿消。(又一本云角弓。)
《语林》曰：陆士衡为河北督，已被间构，内怀忧懑。闻众军惊角鼓吹，谓其司马孙极曰： 我今闻此不如华亭鹤鸣。 
谷俭《角赋》曰：夫角以类推之，盖黄帝会群臣於太山，作清角之音，似两凤之双鸣，若二龙之齐吟，如丹蛇之翘首，似雄蛇之带天。
《卫公兵法》曰：夫军城及野营行军在外，日出日没时，挝鼓一千搥：三百三十三椎为一通。鼓音止，角音动，吹十二声为一叠；角音止，鼓音动。如此三角三鼓，而昏明毕。
又曰：诸大将置鼓四十面，子总管给鼓十面，营别给鼓一面，行即负随纛下，拟昼夜及在道有警，急击之传响。令诸军严警，兼用防备贼侵逼。如军行引之时，先军卒逢贼寇，先军即急击鼓救。中腰逢贼，即须击鼓，前军闻声便往后；后军闻声，须急向前赴救。后头逢贼即击鼓，前头中腰闻声，即须住，并量抽兵相救。如发引稍长，鼓声不彻，中腰支料更须置鼓传响，使传后得闻。其诸营自须著鼓一面，用防夜中；有贼犯营即急击，令诸军有警备。
又曰：诸行军立营数则万计，或逢泥溺，或阻山河，同听角声，俱共齐发。路狭难进，徒饿马驴，应发营。第一角声绝，右虞候促马驴；第二角声绝，即被驾，右一军促马驴；第三角声绝，右虞候即发引，右一军被驾，右二军促马驴；第四角声绝，右一军即发引，右二军被驾。以后诸军，每听角声，装束被驾准此。每营各出一战队，今取虞候进止，防有贼至，便用腾击。后如其路便细小，即须更有角声，仍令虞候及当营官人虞候子排比催督急过，不得停拥。过讫，以后军准前排比催迫急过。
○金鼓
《释名》曰：校，号也。将帅号令之所在也。节为号令、赏罚之节也。铎，度也。号令之限度也。金鼓，金，禁也。为进退之禁也。
《诗》曰：方叔率止，钲人伐鼓，陈师鞫旅。
又曰：显允方叔，伐鼓渊渊，振旅阗阗。
又曰：击鼓其镗，踊跃用兵。
《周礼》曰：鼓人掌教六鼓：以雷鼓鼓神祀，(雷鼓，八面鼓也。)以灵鼓鼓社祭，(灵鼓，六面鼓也。社祭，祭地祇也。)以路鼓鼓鬼享，(路鼓，四面鼓也。享宗庙也。)以贲鼓鼓军事，(大鼓谓之贲鼓，长八尺。)以鼛鼓鼓役事，(鼛，大鼓也。长丈二尺也。)以晋鼓鼓金奏。(晋鼓，长六尺六寸。谓乐正击编钟也。)
《左传》曰：凡师有金鼓曰伐，无曰侵。
又曰：吴子使其弟蹶由犒师，(犒，劳也。)楚人执之，将以衅鼓。王使问曰： 汝卜来吉乎？ 对曰： 吉。寡君闻君将治兵於敝邑，卜之以守龟，曰余亟使人犒师，请行以观，王怒之疾，徐而为之备，尚克知之。龟兆告吉，曰 克可知也 。君若欢好逆使臣，滋敝邑休怠而忘，其死亡无日矣。今君奋焉震电，凭怒虐执使臣，将以衅鼓，则吴知所备矣。 乃释之。
又曰：密须之鼓与其大辂，文王所以大蒐也。
又曰：简子曰： 吾伏弢呕血，鼓音不衰，今日我上也。(功为上也。)
又曰：吴伐齐，将战，公孙夏命其徒歌虞殡，陈子行命其徒具含玉。陈书曰： 此行也，吾闻鼓而已，不闻金矣。 (鼓以进军，金以退军。不闻金，言将死以也。)
《国语》曰：越甲至齐，雍门子狄请死之。齐王曰： 鼓铎之声未闻，矢石未交，长兵未接，子何务死焉？ 
《后汉书》曰：光武徇河内，韩歆议欲城守，岑彭止不听。既而光武至怀，歆迫急迎降，光武知其谋，大怒，收歆置鼓下，将斩之。(中将军最尊，自执旗鼓。若置营，则立旗以为军门，并设鼓。戮人必於其下。)召见彭，彭因进说，俱获免。
《东观汉记》曰：段颎起於徒中，为并州刺史，有功征还京师。颎乘轻车，介士鼓吹，曲盖朱旗，骑马拂天蔽日，铮铎金鼓，雷振动地，连骑继迹，弥数十里。
《齐地记》曰：城东有上祠山，上有石鼓。旧说云： 将有寇难则鼓自鸣，所以豫警备也。 
《吴兴记》曰：长城县有夏架山，石鼓盘石为足。长老云： 鸣声如金鼓，鸣则三吴有兵。 
《东方朔传》曰：朔初上书曰： 臣朔少失父母，长养兄嫂。年十三而学，三冬文史足用；十五学击剑；十六学诗书，诵二十万言；十九学孙吴兵法战阵之事、钲鼓之教。 
《周髀》曰：十人之长执铜，百人之师执铎，千人之师执鼙，万人之将执大鼓。
《吴氏春秋》曰：金鼓所以一耳也，法令所以一心也。
又曰：周宅酆鄗近戎人，与诸侯约为高堡，置鼓其上，远近相闻，戎寇至传鼓相告，诸侯之兵皆至救天子，褒姒大悦，笑之。王欲褒姒之笑也，因数击鼓，诸侯兵数至而无寇。后戎寇真至，幽王击鼓，诸侯兵不至，幽王之身乃死骊山之下，为天下笑。
韩侯曰：吴使沮卫献虫蠹於荆师，荆师将杀之以衅鼓。卫曰： 死者无知，则衅无益；若有知，战之时臣使鼓不鸣。 因不杀之。
孙子曰：是故军攻曰： 言不相闻，故为鼓铎；视不相见，故为旌旗。 (故夜战多钟鼓，昼战多旌旗。)夫金鼓旌旗所以一人之耳目也。人既专一则勇者不得独进，怯者不得独退，此用众之法也。
《抱朴子》曰：军始发，大风甚，雨起於后，旌旗前指，金鼓清鸣，大胜。
《黄帝出军决》曰：牙旗者，将军之精；金鼓者，将军之气，一军之形候也。
《唐子》曰：将勿离鼓旗。鼓旗，将之耳目也。
徐幹《齐都赋》曰：王乃乘华玉之路，驾玄驳之骏。翠握浮游，金光皓盰；(公旦切。)戎车云布，武骑星散；钲鼓雷动，旌旗虹乱。
陆云《南征赋》曰：戎士肃而启行，三军分而杂沓。长角哀吟以命旅，金鼓訇隐而砰磕。
孙惠《祭金鼓文》曰：赫矣皇威，用伐不庭。金鼓磨旗，以昭其声。
○鞞
《释名》曰：鞞，裨也，裨助鼓节也。(鞞，补弥切。)
《吕氏春秋》曰：倕作鼓鼓。
郑缉之《东阳记》曰：晋隆安中，孙恩遣偏师谢咸攻东阳。东阳岑山下民闻岭上有鼓鞞声，若数万人。咸破溃，而山上鼓鞞亦绝。
○鞀
《鬻子》曰：禹之治天下也，悬五声以听之，曰： 语寡人以狱讼者挥鞀。 (音挑。)
《吕氏春秋》曰：倕作鞀。
又曰：武王有诫慎之鞀。(欲诫者，捶鞀鼓。)
○铙
《说文》曰：铙，小钲也。(铙，女交切。)
《周礼》曰：六鼓四金，以金錞和鼓，以金镯节鼓，以金铎通鼓。(镯，音氵蜀，钲也。军行鸣之，以为鼓节。)
○铃
《说文》曰：铃，丁也。从金，令声。
《左传》曰：扬銮和铃，昭其声也。
《魏志》曰：安平太守宅老，铃下作怪为鸟鹊斗。盖公府阁有绳铃以传呼，铃下有吏者也。
《风俗通》曰：铃柄施县鱼，鱼者，欲君臣沈静如鱼之入水，不可复得闻见耳。
《集异记》曰：广陵士甲市得一宅，但闻中有摇铃声，夜辄止。后遂见其真形，乃是其故人，问曰： 何以常摇铃？ 答曰： 我典使君药物，故夜持时耳。 问曰： 昼日何以不持时？ 曰： 白日是死道之夜。 因别而去。
○铎
《三礼图》曰：铎，今之铃，其铸铜为之。木舌为木铎，金舌为金铎也。
《说文》曰：铎，大铃也。
《释名》曰：铎，度也。号令之限度也。
王隐《晋书》曰：荀勖逢赵郡商贾於路，悬铎於牛，识其声焉，及后为乐。勖曰： 赵之牛铎则善谐矣。 於是，下郡悉送，果有谐者。世伏其才明。
《晋书·载记》曰：石勒少时，尝耕，每闻鞞铎之音，归以告其母。母曰： 作劳耳鸣，非不祥也。 
《鬻子》曰：禹之治天下也，以五声听令铭於簨{虚}曰： 教寡人以事者振铎。 
《文子》曰：老子云： 鸣铎以声自毁，膏烛以明自消。
○刁斗
《纂文》曰：刁斗，持时铃也。
《汉书》曰：李广行师，不击刁斗以自卫。(孟康曰：以铜为鐎器，受一斗，昼炊饮食，夜击持行夜。铭曰：刁斗在荥阳军。鐎音谯，形如销。销，火玄切，即铫也。音俗呼铜铫。二音桃。)
《汉名臣奏》曰：汉兴以来，深存古义，宫殿省闼至五六重，周卫刁斗。
○柝
《说文》曰：〈木橐〉，行夜所击木也。
《易·系辞》曰：重门击柝，以待暴客，盖取诸豫。
《周礼》曰：野庐氏宾客宿息则聚柝。
《汉书旧仪》曰：宫中卫宫城门击刁斗，传五夜，衡卫士周庐击木柝。
张衡《东京赋》曰：故亟谷击柝於东西。(柝，守夜所击木也。)
