○命将
《礼记》曰：诸侯赐弓矢，然后专征；赐斧钺，然后专杀。
《史记·留侯世家》曰：黥布反，上欲使太子往击之。四人相谓曰： 凡来者，将以存太子。太子将兵，事危矣。 乃说建成侯曰： 君何不急请吕后承间为上泣言：黥布，天下猛将也。善用兵，今诸将皆陛下故等夷，乃令太子将，无异使羊将狼也。 
又《冯唐》曰：上古王者遣将也，跪而推毂，曰： 阃以内，寡人制之；阃以外，将军制之。 
又《淮阴侯传》曰：信数与萧何曰： 信虽为将，信必不留。 汉王曰： 以为大将。 何曰： 幸甚。 
《汉书》曰：萧何追韩信，还，汉王曰： 以为大将。 何曰： 王素慢无礼，今拜大将，如召小儿，此乃信所以去也。王必欲拜之，宜择日斋戒，设坛场具礼，乃可。 王许之。诸将皆喜，人人各自以为得大将。至拜，乃韩信也。一军皆惊。
《后汉书·陈龟传》曰：臣闻三辰不轨，擢士为相；蛮夷不恭，拔卒为将。
挚虞《新礼》曰：汉魏故事，遣将出征，符节郎授钺於朝堂。新礼遣将，御临轩，尚书授节钺，古兵书 跪而推毂 之义也。
崔豹《古今舆服注》曰：得赐黄钺，则斩持节将。
《淮南子》曰：凡国有难，君自宫召将，诏之曰： 社稷之命在将军耳。今国有难，请子将而应之。 将军受命，乃令祝史太卜斋宿三日，之太庙，钻灵龟，卜吉日以受鼓旗。君入庙门，西面而立。将入庙门，北面而立。主亲操钺持头，授将军柄曰： 从此上至天者，将军制之。 又复操斧持头授将军柄曰： 从此下至渊者，将军制之。 将以授斧钺，答曰： 国不可从外治也，军不可从中御也。二心不可以事君，疑志不可以应敌。臣既以受制於前矣，鼓旗斧钺之威，臣无还，愿君亦无垂一言之命於臣也。君若不许，臣不敢将。君若许之，臣辞而行。 乃剪爪，(前长鬋爪，送终之礼，去其手足爪也。)设明衣，(明衣，丧衣也。在于暗冥，故言明。)凿凶门而出。(凶门，北出门也。将军之出，以丧礼乐之，以必死也。)乘将军车，载旌旗斧钺，其临敌决战，不顾必死，无有二心。是故无天於上，无地於下，无敌於前，无主於后，进不求名，退不避罪，惟民是保，利合於主，上将之道也。如此，则智者为之虑，勇者为之斗。气厉青云，疾如驰骛。是故兵未交接，而敌人恐惧。若战胜敌奔，赏吏迁官；顾反於国，放旗以入，乃缟素辟舍，请罪於君。君曰： 赦之。 大胜三年反舍，(大胜敌者，还三年，乃反故舍。)中胜二年，下胜期年。兵之所加者，必无道之国也。故能战胜而不报，取地而不反。民不疾疫，将不夭死，五穀丰昌，风雨时节。战胜於外，福生於内，是故名必成而后无馀害矣。
任彦升《奏弹曹景宗》曰：昔汉光武命将，坐知千里；魏武置法，案以从事。
陈孔璋《檄吴将校部曲文》曰：朝为仇虏，夕为上将。
冯衍《与田邑书》曰：今以一节之任，建三军之威，岂特宠其八尺之竹、牦牛之尾也！
○易将
《史记》曰：秦师伐赵，王使廉颇御之。颇固壁不战，赵王惑秦之间，以赵奢之子代颇，赵师大败。
《后汉书》曰：光武遣冯异代邓禹，车驾送之河南，赐以乘舆、七尺具剑。(具，谓以宝玉装饰之。《东观汉记》作玉具剑。)
《晋书》曰：石苞为淮北监军，王琛所奏与吴人交通。先时望气者云 东南有大兵起。 及琛表至，帝甚疑之。会荆州刺史胡烈表吴人欲大出为寇，苞亦闻吴师将入至，乃筑垒遏之以自固。帝闻之，谓羊祜曰： 吴人每来，常东西相应，岂石苞果有不顺乎？ 祜深明之，而帝犹疑焉。命苞子乔为尚书郎，上召之，经日不至。帝谓为必叛，欲讨而隐其事，遂下诏以苞不料贼势，筑垒遏水，劳扰百姓，策免其官。遣太尉义阳王望率其大军征之，以备非常。又敕镇东将军琅邪王伷自下邳会寿春。苞用掾孙铄计，放兵步出，住都亭待罪。帝闻之，意解。及苞诣阙，以公还第。苞自耻受任无效而无怨色。
又曰：镇南将军杜元凯都督荆州诸军事，袭吴西陵督张政，(西陵，今夷陵郡。)大破之。政，吴之名将，据要害之地，耻无备取败，不以实闻於孙皓。元凯欲间吴边将，乃请还其所获之众於皓。皓果召政，遣武昌监刘宪代之。故晋军将至，使将帅移易，成倾荡之势，竟殄灭焉。
《北史》曰：后周末，隋文帝作相，尉迟迥据相州举兵。隋文遣郧公韦孝宽(郧，音云。)为东道元帅，师次沁水，水涨，兵未得渡。吏李询上密启云： 大将梁士彦、宇文欣、崔弘度等并受尉迟迥饷金，军中骚骚，人情大异。 文帝以为忧，欲代此三人。李德林独进计云： 公与诸将并是国家贵臣，未相伏驭，今以挟令之威得使之耳，安知后所遣者能尽腹心，前遣之人独致乖异？又取金之事虚实难明，即令换易，彼将惧罪恐逃逸，便须禁固，然则郧公以下必有惊疑之意。且临敌代将，自古所难。乐毅所以辞燕，赵奢之子以之败赵。如愚所见，但遣公一腹心，明於智略、为诸将旧来所信伏者，速至军所观其情伪，纵有异意，必不敢动。 文帝大悟，即令高颎驰驿往军所，为诸将节度，竟成大功。
《战国策》曰：昌国君乐毅为燕王合五国之兵而攻齐，下七十馀城，尽郡县之以属燕，惟莒、即墨二城未下。而昭王死，惠王即位，用齐人反间，疑乐毅，而使骑劫代之，乐毅奔赵。
○老将
《史记》曰：秦始皇问李信曰： 吾欲攻荆，用几何人而足？ 信曰： 不过用二十万人。 始皇问王翦，翦曰： 非六十万人不可。 始皇曰： 王将军老矣，何怯也！李将军果断壮勇，其言是也。 王翦因谢疾，归老於颍阳。李信攻鄢、郢，破之。於是引兵而西，与蒙恬会城父。荆人因随之，三日三夜不得顿舍，大破李信军。始皇闻之大怒，自驰如颍阳谢翦曰： 不用将军计，李信果辱秦，将军独忍弃寡人乎？ 翦谢曰： 老臣罢病悖乱，惟大王更择贤将。 始皇谢曰： 已矣，将军勿复言。 王翦曰： 大王必不得已用臣，非六十万人不可。 始皇曰： 听将军计耳。 於是王翦将六十万人，始皇自送灞上。王翦行，请美田宅园池甚众。始皇曰： 将军行矣，何忧贫乎？ 翦曰： 为大王将，有功不得封侯，故及大王之向臣，臣亦及时以请园池为子孙业耳。 始皇大笑。或曰： 将军乞贷亦已甚矣。 翦曰： 今空秦国甲士而专委于我，我不多请田宅为子孙业以自坚，顾令秦王坐而疑我耶？ 翦果代信击荆。大破荆军，虏荆王负刍，竟平荆地为郡县。
《汉书》曰：西羌反时，赵充国年七十馀，上老之，使御史大夫丙吉问谁可将者，充国对曰： 无逾于老臣耳。 上遣焉，问曰： 将军度羌虏何如，当用几人？ 充国曰： 百闻不如一见。兵难隃度，(隃，遥也，三辅言也。)臣愿驰至金城，图上方略。然羌戎小夷，逆天背叛，灭亡不久，愿陛下以属臣，勿以为忧。 上笑曰： 诺。 充国日飨军士，皆欲为用。虏数挑战，充国坚守。捕得生口，言羌豪相责曰： 汝无反，今天子遣赵将军来，年八九十矣，善为兵。今欲一斗而死，可得耶。
又曰：元狩四年，大将军大击匈奴，李广数自请行。上以为老，不许；良久乃许之。大将军阴受上旨，以为李广数奇，(不偶也。)无令当单于，恐不得所欲。时公孙敖亡道。徙广，广或失道。大将军使长史持糒醪遗广，因问失道状。长史急责广之莫府上簿。广曰： 诸校尉无罪，乃我自失道。 谓其麾下曰： 广结发与匈奴大小七十馀战，今幸从大将军出接单于兵，而大将军徙广部行回远，又迷失道，岂非天哉！终不能复对刀笔吏。 遂引刀自刭。而百姓闻之，知与不知，皆为垂泣。
《东观汉记》曰：马援，字文渊。建武二十四年，威武将军刘尚击武陵五溪蛮夷，深入，军没，援因复请行。时年六十二，帝愍其老，未许之。援自请曰： 臣尚能披甲上马。 帝令试之。援据鞍顾眄，以示可用。帝笑曰： 矍铄哉，是翁也！ 遂遣援。
《宋书》曰：沈庆之讨竟陵王诞。庆之至城下，诞登楼谓曰： 沈公君白首之年，何为来？ 庆之曰： 朝廷以君狂愚，不足劳少壮，故使仆来耳？ 
《梁书》曰：王神念少善骑射，及老不衰，尝於武帝前手执二刀盾，左右交度，驰马往来，冠绝群伍。
《后魏书》曰：中山王英之征义阳，傅永为宁朔将军、统军，当长围遏其南门。萧衍将马仙琕连营稍进，规解城围。永谓英曰： 凶竖驰突，意在决战。雅山形要，宜早据之。 英沉吟未决，永曰： 机者如神，难遇易失，今日不去，明朝必为贼有，虽悔无及。 英乃分兵，夜筑城於山上，遣统军张怀等列阵於山下以防之。至晓，仙琕果至，怀等战败，筑城者悉皆奔退，仙琕乘胜直趋长围，义阳城人复出挑战。永乃分兵付长史贾思祖，令守营垒，自将马步千人南逆仙琕。轘甲挥戈，单骑先入，惟有军主蔡三虎副之，馀人无有及者。突阵横过，贼射永，洞其左股，永拨箭复入，洞大破之，斩仙琕子。仙琕烧营席卷而遁。英於阵谓永曰： 公伤矣，且还营。 永曰： 昔汉祖扪足，不欲人知。下官虽微，国家一帅，奈何使虏有伤将之名！ 遂与诸军追之，极夜而反，时年七十馀矣。三军莫不壮之。
又曰：毕众敬爵为东平公，善自奉养，必致他方远味。年已七十，鬓发皓白，而气力未衰，据鞍驰骋，有若少壮。笃於姻亲，深有国士之风。太和中，高祖宾礼旧老，众敬与咸阳公高允引至方山，虽文武奢俭，好尚不同，然与允甚相爱敬，接膝谈款，有若平生。后以笃老乞还桑梓，朝廷许之。众敬临还，献真珠珰四具、银装剑一口、刺虎矛一枚。
《后周书》曰：梁台不过识千馀字，口占书启，词意可观。年过六十，犹能被甲跨马，足不蹑蹬。驰射弋猎，矢不虚发。
《隋书》曰：开皇初，突厥寇边，燕、蓟多被其患。总管李崇为虏所杀，周瑶拜为幽州，总管六州五十镇诸军事。摇修鄣塞，谨斥堠，边民以安。后六载，徙为寿州。初，自以年老，乞骸骨，上召之。既引见，上劳之曰： 公积行累仁，历仕三代，克终富贵，保兹遐寿，良足善也。 赐坐褥，归於第。岁馀，终於家。
又曰：贺若谊为泾州刺史。时突厥屡为边患，朝廷以谊素有威名，拜灵州刺史，进位柱国。谊时年老，而筋力不衰，犹能重铠上马，为北夷所惮。数载，上表乞骸骨，优诏许之。谊家富於财，于郊外构一别庐，多植果木。每邀宾客，列女乐，游集其间。卒於家。
