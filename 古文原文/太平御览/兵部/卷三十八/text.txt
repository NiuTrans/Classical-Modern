○会兵
《书》曰：戊午，师渡孟津，陈于商郊，俟天休命。甲子昧爽，受率其旅若林，会于牧野。(族，众也。如林，言盛多。会，逆，拒战。)罔有敌于我师，前徒倒戈，壹戎衣，而天下大定。(言与众同心，动有成也。)
《穀梁传》曰：齐侯兵车之会四，未尝有大战，爱民也。
《后汉书》曰：初，卷人维汜，(卷，县名，居河南郡，故城在今郑州原武城县西北。)妖言称神，有弟子数百人，坐伏诛。后其弟子李广等，宣汜神化不死，以诳惑百姓。十七年，遂共聚会徒党，攻没睆城，(晥，县名，属卢江郡，今舒州怀宁县。睆音下板切，又下管切。)杀睆侯刘闵，自称南岳大师。遣谒者张宗将兵数千人讨之，复为广所败。於是使马援发诸郡兵，合万馀人击破广等，斩之。
又曰：章和二年，护羌校尉张纡诱诛烧当种羌迷吾等，由是诸羌大怒，谋欲报怨，朝廷忧之。公卿举邓训代纡为校尉。诸羌激忿，遂相与解仇结婚，交质盟诅，(郑玄注：《周礼》云：大事曰盟，小事曰诅。)众四万馀人，期冰合渡河攻训。
又曰：吴汉为安乐令，会王郎起，北州扰惑。汉素闻光武长者，独欲归心。乃说太守彭宠曰： 渔阳、上谷突骑，天下所闻也。君何不合二郡精锐兵，附刘公击邯郸，此一时之功也。 (一时，言不可再遇也。)宠以为然。
又曰：朱鲔闻光武北伐而河内孤，使讨难将军苏茂、副将贾强率兵三万馀人，渡巩河攻温。(巩、温，并今洛川县也，临广河，故曰巩河。)檄书至，寇恂即勒军驰出，并移告属县，发兵会於温下。军吏皆谏曰： 今洛阳兵渡河，前后不绝，宜待众军毕集，乃可出也。 恂曰： 温，郡之藩蔽，失温则郡不可守。 遂驰赴之。旦日合战，而偏将军冯异遣救，及诸县兵适至，士马四集，幡旗蔽野。恂乃令士卒乘城鼓噪，大呼，言曰： 刘公兵到。 苏茂军闻之，阵动，恂因奔击，大破之。
又曰：吴汉悉发幽州兵，与光武会清阳。诸将望见汉还，士马甚盛，皆曰： 是宁肯分兵与人耶？ 及汉至莫府，上兵簿(莫，大也。兵薄，军之士名帐。)诸将人人多请之。光武曰： 属者恐不与人，(属，犹近也。)今所请又何多也？ 诸将皆惭。
《晋书·天文志》曰：征吴之役，三河徐、兖之兵悉出，交战於吴、楚之地。
《唐书》曰：宪宗时，郓州李师道翻覆违命，诏宣武、义成、武宁、横海四节度之师与田弘正会军讨之。弘正奏请取黎阳渡河，会李光颜等军齐进。帝召宰臣於延英议可否，皆曰： 阃外之事，大将制之，既有奏陈，宜遂其请。 裴度独以为不可，奏曰： 魏博一军，不同诸道。过河之后，却退不得，便须进击，亦见成功。若取黎阳渡河，即才离本界，便至滑出，徒有供饷之劳，又生顾望之势。况弘正、光颜并少威断，更相疑惑，必恐迁延。然兵事不从中制，一定处分，或虑不可。若欲於河南持重，则不如河北养威。不然，即且秣马厉兵，候霜降水落，於杨刘渡河。直抵郓州。但得至阳谷已来卜营，则兵势自盛，形自不挠。 上曰： 卿言是矣。 乃诏弘正取杨刘渡河。及弘正军既济河而南，距郓州四十里筑垒，贼势果蹙。顷之，诛师道。
《三国典略》曰：周武帝率六军趣邺，齐主令群臣议之。广宁王孝珩议曰： 今大寇既深，事藉机变，请使任城王便领幽州道兵，自土门入，声取并州。独孤永业便领洛州兵，自潼关入，声取长安。臣请领京畿兵出溢，只鼓行逆战。贼悬军远来，日增疲老，闻南北有兵，自然应退。 
○誓众
《书》曰：帝曰： 咨，禹！惟时有苗弗率，汝徂征。 (三苗之民数千，王诛率循也。徂，往也。不循帝道，言乱逆也，命禹讨之。)禹乃会群后，誓于师，曰： 济济有众，咸听朕命：(令诸侯伐有苗也。军旅曰誓。济济，众盛之貌。)蠢兹有苗，昏迷不恭，(蠢，动；昏，暗也。言其所以宜讨。)侮慢自贤，反道败德；(狎侮先王，轻慢典教，反正道，败德义。)君子在野，小人在位；(废仁贤，任奸佞。)民弃不保，天降之咎。(言民叛天，灾之。)肆予以尔众士，奉辞伐罪。(肆，故也。辞谓不恭。罪谓侮慢以下事。)尔尚一乃心力，其克有勋！ 三旬，苗民逆命。益赞于禹曰： 惟德动天，无远弗届。 禹拜昌言，班师振旅。帝乃诞敷文德，舞干羽於两阶。七旬，有苗格。
又曰：启与有扈，战于甘之野。王曰： 嗟！六事之人，予誓告汝：有扈氏威侮五行，怠弃三正，天用剿绝其命。用命赏于祖。不用命，戮于社；予则孥戮汝！ 
又曰：羲和湎淫，废时乱日，胤往征之，告于众曰： 羲和尸厥官、昏迷于天象，以干先王之诛。今予奉将天罚。火炎昆冈，玉石俱焚。天吏逸德，烈于猛火。歼厥渠魁，胁从罔治。呜呼！威克厥爱，允济；爱克厥威，允罔功。尔众士，懋戒哉！ 钦承天子休命。
又曰：鲁侯伯禽宅曲阜，徐夷并兴东郊不开作费。誓公曰： 嗟，人无哗！听命：善谷乃甲胄，备乃弓矢，锻乃戈矛，砺乃锋刃，无敢不善！峙乃糗粮，峙乃刍茭，无敢不逮！汝则有大刑！鲁人三郊、三遂，峙乃桢幹。甲戌，我惟筑。无敢不供！汝则有无馀刑，非杀。 (刑者非一也。)
又曰：惟戊午，王次于河朔，(次，止也。戊午渡河而誓，既誓而止于河之北。)群后以师毕会。(诸侯尽会止也。)王乃徇师而誓，曰： 呜呼！西土有众，咸听朕言！(徇，循也。武王在西，故称西土。)今商王受力行无度，(行无法度。)播弃黎老，昵比罪人。(鲐背之者称黎老。弃，不礼敬也。昵，近也。罪人，谓天下逋逃小人也。)予有乱臣十人，同心同德。(言我治理之臣虽少，而心德同也。)虽有周亲，不如仁人。 (周，至也。纣至亲虽多，不若周家之多仁人也。)
又曰：武王伐纣，曰： 今予发，惟恭行天之罚。今日之事，不愆于六步七步，乃止齐焉。夫子勖哉！不愆于四伐、五伐、六伐、七伐、乃止齐焉。勖哉夫子！尚桓桓，如虎如貔，如熊如罴！于商郊！弗迓克奔，以役西土，勖哉夫子！尔所弗勖，其于尔躬有戮！ 
又曰：尔众士同力王室。
《史记》曰：太尉行令军中曰： 为吕氏右袒，为刘氏左袒。 军中皆左袒。
《后汉书》曰：齐武王伯升，既破甄阜军，乃陈兵誓众，焚积聚，破釜甑，鼓行而前。
《晋书》曰：元帝以祖逖为奋威将军、豫州刺史，给千人廪，布三千匹，不给铠仗，使自招募。仍将本流徒部曲百馀家渡江，中流击楫而誓曰： 祖逖不能清中原而复济者，有如大江！ 辞色壮烈，众皆慨叹。屯于淮阴，起冶铸兵器，得二千馀人而后进。
又《载记》曰：王猛与慕容评战，陈於渭原，而誓众曰： 王景略受国厚恩，任兼内外，今与诸军深入贼地，宜各勉进，不可退也。愿戮力行间以报恩，顾受爵明君之朝，庆觞父母之室，不亦美乎？ 众皆勇奋，破釜弃粮，大呼竞进。
《后周书》曰：太祖率李弱、独孤信等十二将东伐。至潼关，太祖乃誓於师曰： 与尔有众，奉天威，诛暴乱。惟尔众士，整尔甲兵，戒尔戎事，无贪财以轻敌，无暴民以作威。用命则有赏，不用命则有戮，尔众士其勉之。 遣子宴居军前徇地。
《唐书》曰：高祖起义兵，西图关中，精甲三万。高祖杖白旗，誓众於太原之野，引师即路。
又曰：太宗征王世充，陈兵穀水之上，步骑五万。太宗举旄誓众曰： 隋室无道，毒被苍生，我国家受命于天，宁济亿兆。世充敢抗大邦，数行侵暴，诛杀良善，恣其淫酷。国家为百姓除害，事不获已。各宜整尔军旅，修尔器械，立勋立效，龚行天罚，敢有犯命者斩无赦。 
又曰：朱泚乱韦皋於陇州，筑坛於庭，血牲，与将士等盟曰： 上天不吊，国家多难，逆臣乘间，盗据皇宫。而李楚琳亦扇凶徒，倾陷城邑，酷虐所加，爰及本使，既不事上，安能恤下。皋是用激心愤气，不遑底宁，誓与群公，竭诚王室。凡我同盟，一心竭力，伏顺除凶，祖先之灵，必当幽赞。言诚则志合，义感则心齐，粉骨尘躯，决无所顾。有渝此志，明神殛之，迨于子孙，亦罔遗育。皇天后土，当兆斯言。 又使通於吐蕃以求助。
《古司马兵法》曰：古者逐奔不远，纵绥不及，所以示君子且有礼。不远则难诱，不及则难陷，以礼为固，以仁为胜。既胜之后其教可复，是故君子贵之也。有虞氏戒於国中，欲人体其命也；(舜以农教战，以战教民，畋猎简习，故民体之也。)夏后氏誓於军中，欲民先成其虑也；(禹令军聚，重复教肆，进退左右，前后离合周旋也。)殷誓于军门之外，欲民先意待事也；(殷既遵虞夏之教民，又於军门外复简试。)周将交刃而誓之，以致意也。(周用虞夏殷之教民交和接兵，又复申望誓之军，德薄，民俗巧也。)
又曰：贤王制礼乐法度，乃作五刑，兴甲兵，以讨不义。巡狩、省方，会诸侯考不同，其有失命乱常、背德逆天之时，而危有功之君。(王者以有功德者为君长，贼臣欲篡杀之。)遍告於诸侯，章明於有罪，乃告于皇天上帝，日月星辰，以祷于后土，四海之神，山川冢社。(冢社者，天子太社也。)乃造于先王，然后冢宰征师于诸侯。(造，就也。就造于先祖庙也。)曰某国为不道，征之。以某年月日，师至于某国。(至于所征之国，与天子会。)天子正刑，(刑者，天子之法也。刑以征不义、伐不从，王者之法也。)冢宰与伯布命于军，曰入罪人之地。无暴神祇，无猎田，无有虐，无毁二功，无粪墙屋，无伐树木，无取六畜，无取禾粟，无取器城。见其老幼，奉归勿伤。虽遇壮者，不校勿敌；若伤人，医药归之。既诛有罪，王及诸侯正其国，举贤更立，明正复职。(王者与四方诸侯伐无道之国，整顿其民人，举贤良更立为君，奉遵王法，复百官之职事矣。)
《论衡》曰：师尚父为周司马，将师伐纣，到孟津之上，仗钺把旄，号其众曰： 仓兕 。仓兕，水中之兽也，善覆人船。因神以化，欲令急渡，汝不急渡，苍兕害汝。河中有此之物，时时出浮，一身九头，人畏恶之，未必覆人船者也。
《文选》曰：勒三军，誓将帅，元戎竟野，戈鋋彗云。
○麾兵
《庄子》曰：市南宜僚弄丸，两家之难解；孙叔敖甘寝秉羽，而郢人投兵。
《晋书》曰：张重华攻石季龙，遣谢艾为使持节、军师将军，率步骑三万，进军临河。麻秋以三万众拒之。艾乘轺车，冠白幍，鸣鼓而行。秋望而怒曰： 艾年少书生，冠服如此，轻我也。 命黑槊龙骖三千人驰击之。艾左右大扰。左战帅李伟劝艾乘马，艾不从，乃下车踞胡床，指麾处分。贼以为伏兵发也，惧不敢进。张瑁从左南缘河而绝其后，秋军乃退。艾乘奔击，遂大败之。
又曰：陈敏一旦据有江东，刑政无常，不为英俊所服，且子弟凶暴，所在为患。周玘、顾荣之徒常惧祸败。遣使密报征东将军刘准遣兵临，淮已为应。及兵至，敏使弟昶及将钱广，次乌江以拒之。钱广，玘乡人也，潜使图昶。广遣其属何康投募送白事于昶，昶倾视书，康挥刀斩之，称州下已杀敏，动者诛三族，吹角为内应。广先勒兵在朱雀桥，陈兵水南。敏师万人将战，未济，荣以白羽扇麾之，敏众溃散。敏单骑东奔，为义师所斩。
《梁书》曰：魏中山王元英寇北徐州，高祖诏韦叡率众会焉。英自率众来战，叡乘素木舆执白角如意以麾军。一日数合，英甚惮其强。
刘璠《梁典》曰：韦叡字文怀，京兆杜陵人也。叡虽有旷世之度，莅民以惠爱为本，所居必治。将兵仁爱，被服必於儒者，虽临阵交锋，常缓服乘舆，执竹如意以麾进止。
《北史》曰：唐永身长八尺，少耿介，有将帅才，读《班超传》，慨然有万里之志。正光中，为北地太守。永善取下土，人竞为之用。临阵常着白裙襦，把角如意以指麾处分，辞色自若。在北地四年，与贼数十战，未尝败北。时人语曰： 莫陆梁，恐尔逢唐将。 永所营之处，至今犹称唐公垒。
《后魏书》曰：毛法仁言声壮大，至於军旅田狩，唱呼处分，振於山谷。
《后周书》曰：李远，字万岁。幼有器局，志度恢然。尝与群儿为战斗之戏，指麾部分，便有军阵之法。郡守见而异之，召使更戏。群儿惧而散走，远持杖叱之，复为向势，意气雄壮，殆甚於前。郡守曰： 此小儿必为将帅，非常人也。 
又曰：建德中东伐齐，帝引兵发京师。壬寅，渡河，与诸军合。十二月戊申，次於晋州。恐王师卒至，於城南穿堑，自乔山属於汾水。庚戌，帝帅诸军八万人，置阵东西二十馀里。帝乘常御马，从数人巡阵处分，所至辄呼主帅姓名以慰勉之。将士感见知之恩，各自奋励。
《隋书》曰：李子雄从幸江都，帝以仗卫不整，顾子雄步伍之，子雄立指麾，六军肃然。帝大悦，曰： 公真武侯才也。 寻转右武侯大将军。
《唐书》曰：德宗时，郑权为泾原节度使刘昌从事。昌病，亟请入觐，度军中必有变，以权宽厚，善容众，俾主留务。既而兵果为乱。权挺身于白刃中，抗词以明逆顺，因杀其首乱者数人，士皆戢伏。
又曰：昭宗时，玉山都头杨守信叶杨复恭称兵阙下，阵于通化门，上陈兵於延喜门。是夜，令刘崇望守度支军。明日晓，入含光门。未开，门内禁军列于左右，俟门开即劫掠两市。及闻传呼宰相来，门方开，崇望驻马慰谕之曰： 圣上在街东亲总戎事。公等禁军，何不楼前杀贼，立取功名。切不可剽掠街市，图小利以成恶名也。 将士惟惟，从崇望至长乐门。守信见兵来，即遁，军士呼万岁。是日库市获全，军人不乱，繄崇望之方略也。
《五代周史》曰：世宗至泗州，太祖皇帝乘胜麾军焚郭门，夺月城，帝亲冒矢石以攻其垒。丙午日南至，从臣拜贺於城之上。
《语林》曰：诸葛武侯与司马宣王在渭滨，将战，宣王戎服莅事，使人视武侯，素舆葛巾，持白毛扇指麾，三军皆随其进止。宣王闻而叹曰： 可谓名士。 
○飨士
《左传》曰：宋华元将战，杀羊食士，其御羊斟不与。及战，曰： 畴昔之羊，子为政，今日之事，我为政。 与入郑师，故败。君子谓： 羊斟非人也，以其私憾，败国殄民。刑孰大焉。 
《史记》曰：乐毅并护赵、楚、韩、魏、燕之兵以伐齐，破之济西。诸侯罢归，而燕军乐毅独追，至于临菑。齐湣王之败济而亡走，保於莒。乐毅独留徇齐，齐皆城守。乐毅攻入临淄，尽取齐宝财物祭器输之燕。燕昭王大悦，亲至济上劳军，行赏飨士，封毅於昌国，号为昌国君。
《东观汉记》曰：上大发关东兵，自将上陇，隗嚣众溃走，围解。於是置酒高会，劳赐诸将，来歙班坐绝席，在诸将之右，赐歙妻缣千匹。
《后汉书》曰：吴汉围苏茂於广乐。刘永将周建别招聚收集得十馀万人，救广乐。汉将轻骑迎与之战，不利，堕马伤膝，还营，建等遂连兵入城。诸将谓汉曰： 大敌在前而公伤卧，众心惧矣。 汉乃勃然裹疮而起，椎牛飨士，令军合战，大破之。
又曰：刘盆子既降，帝令县厨赐食，众积困馁，十馀万人皆得饱饫。
又曰：邓禹至长安，军昆明池，大飨士卒。率诸将斋戒，择吉日，修礼谒祠高庙，收十一帝神主，遣使来诣洛阳，因循行园陵，为置吏士奉守焉。
《后周书》曰：若于惠於诸将年最少。早丧父，事母以孝闻。太祖尝造射堂新成，与诸将宴射。惠窃叹曰： 亲老矣，何时办此乎？ 太祖闻之，即日徙堂於惠宅。其见重如此。
《淮南子》曰：员中规，方中矩；动成战，止成文。可以谕众而不可以陈军。涤杯而食，洗爵而饮，盥而后馈，可以养少而不可以飨众。
《黄石公记》曰：动为事机，舒之弥四海，卷之不盈怀。柔而能刚，则其国弥光；弱而能强，则其国弥章。一箪之醪，投之於河，令士众迎饮，三军为其死，战如风发，攻如河决。军无财，士不来；军无赏，士不往。香饵之下，必有悬鱼；重赏之下，必有死夫。
○犒师
《左传》曰：夏，齐师伐我北鄙。公使展喜犒师，(劳齐师也。)使受命于展禽。齐侯未入境，展喜从之，曰： 寡君闻君亲举玉趾，将辱於弊邑，使下臣犒执事。 
又曰：三十三年，秦师过周北门，及滑，郑商人弦高将市於周，遇之。以乘韦先，牛十二犒师，(商，行贾也。乘四韦也。先韦乃及牛也。古者将献馈於人，有以先也。)曰： 寡君闻吾子将步师出於弊邑，敢犒从者。不腆弊邑，为从者之淹，居则具一日之积，(腆，厚也。奄，久也。积，刍米菜蔬也。)行则备一夕之卫。 
又曰：楚子以驿至于罗汭。(〈马白〉，传也。罗，水名。)吴子使其弟蹶由犒师，楚人执之，将以衅鼓。王使问焉，曰： 汝卜来吉乎？ 对曰： 吉。且吴社稷是卜，岂直为一人？使臣获衅鼓，而弊邑知备，以御不虞，其为吉孰大焉？ 乃弗杀。
《后汉书》曰：岑彭长驱入江关，令军中无得掳掠。所过，百姓皆奉牛酒迎劳。彭见诸耆老，为言 大汉哀愍，巴蜀久见虏役，故兴师遂伐，以讨有罪，为人除害。 让不受其牛酒。百姓皆大喜悦，争开门降。
《晋书》曰：桓温进兵至霸上，耆老持牛酒迎温，曰： 不图今日复见官军。 
《后梁略》曰：大宝元年，西魏将杨忠来逼荆镇，上惧其至，送遣犒军。既而与忠结盟，并送质子与魏相约为兄弟之亲。於是聘使往还，相望道路。
《后魏书》曰：邓颖从世祖幸汉南，高车莫弗库若於率骑数万驱鹿百馀万，诣行在所，诏颖为文，铭于汉南，以昭功德。
《淮南子》曰：秦缪公使孟明举兵袭郑，郑贾人弦高、蹇他(他，弦高党人。)相与谋曰： 师行数千里，又数过诸侯之地，其势必袭郑。凡袭国者，以为无备也。其以知其情，必不敢进。 乃矫郑伯之命，以十二牛劳。三率相与谋(三率，秦将白乙、孟明、西乞。)曰： 守备必固，进必无功。 乃还师而反。晋先轸举兵击之，(先轸，晋大夫也。)大破之。郑伯乃以存国之赏赏弦高，高辞。
