○梳篦
《说文》曰：栉，梳枇总名也。
《释名》曰：梳，言其齿疏也；枇，言其细相枇也。
《礼记·曲礼上》曰：男女不同巾栉。
又《玉藻》曰：栉用椑栉发晞用象栉。
《左传·僖公中》曰：晋太子圉为质於秦，将逃归，谓嬴氏曰： 与子归乎。 对曰： 寡君之使婢子侍，执巾栉以固子也，从子而归，弃君命也。不敢从，亦不讣涸。 
《汉书》曰：孝文帝遗匈奴襦、袍、梳、枇各一也。
《续汉书》曰：季文德素善延笃，谓公卿曰： 延笃有王佐之才，欲引进之。 笃闻，为书止文德曰： 吾常昧爽栉梳，坐於客堂。朝则诵虞夏之书，历公旦之典礼，览仲尼之《春秋》。当此之时，不知天之为盖，地之为与。慎勿迷其本，弃其生也。 
《魏志》曰：徐季龙取十三种物，着大箧中，使管辂占之。辂先说鸡子，后道蚕蛹，遂一一名之，惟以梳为枇耳。
《修复山陵故事》曰：梓宫用象牙梳五枚，后梓宫物象牙梳六枚，瑇瑁梳六枚。
《东宫旧事》曰：太子纳妃，有瑇瑁梳三枚。
盛弘之《荆州记》曰：临贺兴安县东边有平石，其上有栉履各一具。俗云，越王渡溪，脱履坠栉於此。
崔实《政论》曰：无赏罚而欲世之治，是犹不梳枇而欲发之治。
《物理论》曰：威行法明，漏吞舟之鱼；法之不明，则数於细栉，细栉则苛慝生也。
《梦书》曰：梦梳枇为忧解也。虱尽去，百病愈。
傅咸《栉赋》叙曰：夫才之治世，犹栉之理发。
涂岑诗曰：思见君巾栉，以弭我劳惭。
蔡邕《女诫》曰：用栉则思其心之理。
高文惠《与妇书》曰：今致瑇瑁梳一枚。
陆云《与兄机书》曰：按行视曹公器物，梳枇皆在。
《四愁诗》曰：美人遗我旃檀梳。
晋傅咸《栉赋》曰：我嘉兹栉，恶乱好理，一发不顺，实以为耻。虽日用而匪懈，不告劳而自已。荀以理而委任，期竭力以没齿。
○刷
《说文》曰：荔草，似蒲而小，根可作刷。
《通俗文》曰：所以理发谓之刷。
《释名》曰：刷，帅也，帅发长短，皆令上从也。
《东宫旧事》曰：太子纳妃，有七猪氂刷。
嵇康《养生论》曰：劲刷理发，仅乃得之。
陆云《与机书》曰：按行视曹公器物，刷赃处尚识。
○镊
《释名》曰：镊，摄也，摄取发也。
《通俗文》曰：摄减发须鬓谓之镊。
《说文》作籋，曰：籋箱也。
《洞林》曰：卷县令施安氏怀镊，令郭璞射之。璞曰： 此是镜物，有两歧。 
沈约《宋书》曰：彭城王义康饷沈熙光铜镊。
《修复山陵故事》曰：梓宫中用铁镂镊五枚。
《临海水土记》曰：镊鱼长七寸，头如镊。
《齐书》曰：高祖恒令左右拔白发，隆王昌，高祖之孙，年五岁，戏於床前，帝曰： 儿言我是谁？ 答曰： 太翁。 帝曰： 岂有为人曾祖拔白发乎？ 即掷去镜镊。
∪沥
《说文》曰：觿角锐端，可以解结。
《毛诗·淇澳》曰：芄兰之支，童子珮觿。(芄兰，草。觿，所以解结。)
《礼记·内则》曰：子事父母，左珮小觿金燧，右珮大觿木燧。
○剔齿纤
陆云《与兄机书》曰：一日行曹公器物，有剔齿纤，今以一枚寄兄。
