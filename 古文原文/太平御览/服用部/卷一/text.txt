○帐
《释名》曰：帐，张也，张施於床氏也。小帐曰斗，形如覆斗也。
《尔雅》曰：帱谓之帐。
《史记》曰：丞相公孙弘燕见，上或时不冠。至如汲黯，不冠不见也。上尝坐武帐中，黯前奏事，上不冠，望见黯，避帐中，使人可其奏。其见敬礼如此。
《汉书》曰：东方朔曰： 陛下诚能用臣朔之计，推甲乙之帐，(甲乙，帐名。瓒曰：造甲乙之帐，缀以随珠。)燔之於四达之衢。 
《东观汉记》曰：冯鲂，永平中，上行幸诸国，敕鲂车驾发后将缇骑宿玄武门复道上，诏： 南宫复道，多恶风寒，老人居之且病靡苦。(音肥。风病。)内者多取帷帐，东西竟塞诸窗，望令致密。 
《汉官仪》曰：祭天有绀幄帐。
《魏略》曰：大秦国金织成五色帐，又以明月夜光珠为帐。
又吴时《外国传》云：斯条国王作白珠交结帐。
《魏志》曰：吕布将辞袁绍还洛，绍欲煞之。明日，当发，绍遣甲兵三十人，辞以送布。布使止於帐侧，伪使人於帐中鼓筝。绍兵卧，布无何出去而兵不觉。夜半，兵起，乱斫布床被，谓为己死。明旦，绍讯问，知布尚在。(事见《乐部》。)
又曰：太祖帷坏即补纳。
又曰：典韦拜都尉，太祖引置左右将亲兵数百人常绕帐，昼立侍终日，夜宿帐左右。
又曰：曹爽从帝朝高平陵，司马宣王语弟孚曰： 陛下在外，不可露宿。送帐幔诣行在所也。 
《吴志》曰：蒋钦字公希，拜左护军。权尝入其内，母疏帐缥被。权叹其贵而守约，敕御府为母作锦被段易帷帐。
《晋令》曰：锦帐为禁物。
《晋后略》曰：张方兵入洛，御宝、织成、流苏、武帐，皆割分为马〈革戋〉矣。
《晋令》曰：元帝时，有奏太极殿施绛帐。帝诏曰： 汉文以上书皂囊为帷，冬可青布，夏青疏。 
又曰：桓玄小会，於西堂殿施绛绫帐，镂黄金龙衔五色羽葆流苏。群臣切相语曰： 此颇似轜车，亦王莽仙盖之流。 
沈约《宋书》曰：高祖围广固，夜忽有鸟，大如鹅，苍黑色，飞入高祖帐中。胡蕃起贺曰： 苍黑，胡虏之色。胡虏归我，大吉之祥也。 明旦攻城，陷之。
《齐书》曰：高祖俭素，内殿施黄纱帐。
又曰：吐谷浑王河南，其国多善马，有屋宇，杂以百子帐，即穹庐也。
《隋书》曰：炀帝北巡，欲夸戎狄，令宇文恺为大帐，其下坐数千人。帝大悦，赐物千段。又造观风行殿，上容侍卫者数百人，离合为之，下施轮轴推移，倏忽有若神功。戎狄见之，莫不惊骇。
《唐书》曰：高祖时吴王杜伏威献竹帐，上以劳人不授。
又曰：始毕可汗衙帐无故自破，高祖曰： 此何祥也？ 内史令萧瑀进曰： 昔魏文帝幸许昌，城门无故自坏，帝恶之而返，其年文帝崩。始毕帐坏，即其类也。 高祖然之。
《抱朴子》曰：蔡伯喈到江东，得《论衡》。中国诸儒觉其谈论更远，嫌得异书。求其帐中隐处，果得之。
《傅子》曰：太祖武皇帝(魏武帝。)愍嫁娶之僣上，公主適人不过皂帐。
《郭子》曰：许侍中、顾司空俱作王丞相从事，常夜在丞相许戏，二人欢极，丞相便使入己帐中眠。顾至晓，犹展转不得熟寐，许上床便大鼾。丞相语诸客曰： 此中亦是难眠处耳。 
《东宫旧事》曰：皇太子纳妃，有熟绛绫帐绛绢幄。
又曰：东齐夏施乌纱单帐，四率坊、洗马坊乌练帐。
《三辅事》曰：秦时奢侈，绨帐绮绣，土被朱紫。
《汉武故事》曰：上以琉璃珠玉明月夜光，杂错天下珍宝为甲帐，其次为乙帐。甲以居神，乙以自居。
桓谭《新论》曰：李少君置武帝李夫人神影於帐中，令帝观见之。
《燕丹太子》曰：秦始皇置高渐离於帐中击筑。
又时《外国传》曰：斯调王作白珠交结帐、金床氏天竺佛精舍。天竺王见珠圆好，意欲留焉，臣下谏，乃止。
《拾遗录》曰：蜀先王廿后坐於白绢帐中，於外望之，如月下聚雪。
《益都耆旧传》曰：翟辅上事云： 汉文帝连上事书囊以为帐，恶闻纨素之声。 
《神仙传》曰：茅君当授神灵之职，众宾皆至。忽然有素缣帐於屋下，敷数重白毡，金案玉杯，人皆饱醉。
又曰：茅君仙去，民为立庙，茅在帐中与人言。
《邺中记》曰：石虎御床辟方三丈，冬月施熟锦流苏斗帐，四角安磋囵龙头衔五色流苏。或用青綈光锦，或用绯綈登高文锦，或用紫綈大小锦，絮以房子绵百二十斤，白绨为里，名为里复帐。帐四角安磋囵银凿金香炉，以石墨烧集和名香。帐顶上安金莲花，花中悬金薄织成碗囊。春秋但锦帐，表以五色，总为夹帐。夏用纱罗或綦文丹罗，或紫縠文为单帐。
邓德时《南康记》曰：阳道士葬岩室，经数年，尸犹俨然葛帐覆之。
《幽明录》曰：晋朱黄祖奉亲至孝。母病笃，天汉开明，有一老翁将小儿持箱自通，即以两丸药赐母，服之，患顿消，因停宿。夜中厅事上有五色气祭天，琴歌清好。祖往视之，翁坐斗帐裹，四角及顶上各有一大珠，形如鹅子，明彩炫耀。
《马融别传》曰：融为通儒，善鼓琴，好吹笛。达生任性，不拘儒者节，居宇器服多在侈饰。常坐高堂，施绛纱帐。前授生徒，后列女乐，弟子次相传授，鲜有入其室者。
《风俗通》曰：灵帝好胡服帐，京师皆竞为之。后董卓拥胡兵掠宫掖。
《语林》曰：刘植诣石崇，如厕，见有绛文帐大床，茵褥甚丽。不得行，乃更如他厕。
《俗说》曰：桓玄在南州，妾当产，畏风，应须帐。桓曰： 不须作帐，可以到夫人故帐与之。 
《世说》曰：郄超为桓温参军。时谢安王坦之尝诣温，温令超帐中卧听论事，风动帐开，见超。安笑曰： 郗生可谓入幕之宾矣。 
又曰：卞范为丹阳，羊孚於南州暂还。往卞许云： 卞疾动不堪坐。 卞便开帐衤弗褥，羊迳上卞大床，枕入被下，乃回坐倾〈月来〉，移辰达暮。羊去，卞执手，曰： 我弟一理其卿，卿莫负我。 
魏武《遗令》曰：吾与妓女皆着铜雀台上，施六尺床练帐。月朝十五，辄向帐作乐。
古诗曰：红罗复斗帐，四角垂香囊。
柴子大《七折》曰：锦衾内设，罗帱缋帐也。
较型《别赋》曰：春宫闷此青苔色，秋帐含兹明月光。
孔稚珪《北山文》曰：蕙帐空兮夜鹤怨，山人去兮晓猿惊。
《离骚》曰：翡翠羽帐饰高堂。
刘玄休诗曰：罗帐延秋月。
○幔
《说文》曰：幔，幕也。
《释名》曰：幔，幔相连缀之言也。
《广雅》曰：幔，掩也。
《东观汉记》曰：岑彭与吴汉围隗嚣，壅谷水，以缣幔盛土为堤灌城。
《宋书》曰：晋安王子勋叛逆，取所乘车除脚以为辇。其夕有鸮集其幔。
《梁书》曰：曹景宗为扬州刺史，性躁动，不能沉默。出行常欲褰车帷幔，左右辄谏以位望隆重，人所具瞻，不宜然。景宗谓所亲曰： 我昔在乡里平泽中逐獐，数肋射之，此乐使人忘死，不知老之将至。今来扬州作贵人，动转不得，路行开车幔，小人辄言 不可开 ，置车中如三日新妇，此悒悒使人无气。 
又曰：柳惔(音谈)甚重妇，颇成畏惮。性爱音乐，女妓精丽，略不敢视。仆射张稷与惔狎密，而为惔妻所敬。稷每诣惔，必先相闻夫人。惔每欲见妓，但因稷请奏。其妻隔幔坐，妓然后出，惔因得留目。
《六韬》曰：将冬不服裘，夏不操扇，天雨不张帐盖，名曰礼。将不躬礼，尾馛知士卒寒暑也。
《军令》曰：战时皆取舡上布幔布衣渍水中，积聚之，贼有炬火、火箭，以掩灭之。
《拾遗录》曰：周穆王时鸾章锦幔者，摩连国献焉，锦文如鸾翔。
又曰：吴主赵夫人巧妙无双，权居昭阳宫，倦暑，乃褰紫绢之帷。夫人曰： 此不足贵也。 权使夫人厝其思焉。答曰： 妾欲穷虑尽思，能使下绢帷而清风自入，视外无有蔽碍。列侍者飘然自凉，若驭风而行。 权称善。夫人乃析发，以神胶续之。神胶出郁夷国，接弓弩之弦，百绝百续。乃织为罗縠，累月而成，裁之为幔。内外视之，飘飘如烟气，轻动而房内自凉。时权尚军旅，常以此幔自随，以为征幕。舒之则广纵一丈，卷之内文漆枕中，谓之 丝绝 。
《秦记》曰：苻坚以太常韦逞母宋传其父业，得《周官音义》，乃就家立讲堂。书生百人，隔纱幔而授业焉。
《陆机别传》曰：机梦黑幔绕车，手决不开，至明见诛。
《世说》曰：庾太尉亮有儿，年数岁，温太贞常隐幔怛之。(怛，惊也。)此儿神色恬然，乃徐跪曰： 君侯何以为论者？ 乃谓： 不减亮。 
王融《咏幔诗》曰：幸得与珠缀，幂历君之楹。日映不辞卷，风来辄自轻。每聚金炉气，时驻玉琴声。但愿置樽酒，兰釭当夜明。
○幌(《说文》作櫎)
《说文》曰：櫎，帷，屏风之属。
《晋惠帝起居注》曰：有云母幌。
《邺中记》曰：石虎太武殿西有昆华殿，閤上辄开大窗，皆绛纱幌。
华延隽《洛阳记》曰：洛阳城十八观，皆笼云母幌。
○帱
《说文》曰：帱，单帐也。
谢承《后汉书》曰：黄昌夏多蚊，贫无帱，佣债为作帱。
又曰：羊续为庐江太守，卧一幅布帱，帱穿败，糊纸补之。
《淮南子》曰：楚将子发求伎道之士，楚有善为偷者，愿以伎自效，子发礼之。后齐伐楚，偷乃夜解齐将之帱，献之子发，因复还之，齐将惧而退。
《楚辞》曰：翡翠帱高堂，纱版玄玉梁。
又曰：翡翠珠被(被，烂衾。)齐光弱，阿拂壁罗帱张？ 
马融《广成颂》曰：张云帆，施霓帱。
曹植《九咏》曰：蕙帱兮荃床。
○床幨
《通俗文》曰：障床曰幨。(沧芪切。)
《释名》曰：床前帷曰幨。幨，垂也。
《东宫旧事》曰：皇太子纳妃，有录石绮绢裹床幨二。
○青庐
《世说》曰：魏武帝少时常与袁绍，好为游侠。观人新婚，因潜入主人园中，夜叫呼云： 偷！ 青庐中人皆出观。帝乃抽刀劫新妇，与绍还出。失道棘林中，绍不能动。帝复大叫： 偷人今在此！ 绍惶迫，自掷出，遂俱免。
《唐书》曰：建中中议公主出降之仪曰： 近代设毡帐，择地而置，此乃北胡穹庐之制，不可以为佳。宜于堂室中置帐，以紫绫缦为之。 
