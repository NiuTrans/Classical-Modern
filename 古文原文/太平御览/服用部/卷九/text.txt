○枕
《说文》曰：枕，卧为所荐首者也。
《释名》曰：枕，检也，所以检项也。
《诗》曰：角枕粲兮，锦衣烂兮。
又曰：有美一人，硕大且俨。寤寐无为，展转伏枕。
《周礼》曰：玉府掌王之金玉玩好，大丧则供角枕。
《礼曰》：鸡初鸣，咸盥潄，敛枕簟。(敛枕簟，不欲人见。)
《国语》曰：楚灵王败於乾溪，王亲独行，彷徨於山林之中。三日乃见其涓人畴，王呼之曰： 余不食三日矣。 畴移而进，王枕其股以寝於地。王寐，畴枕王以圤而去之。(圤，块也。)
《洞林》曰：丞相从事中郎王文英家枕自作声。
《汉书》曰：淮南王有《枕中鸿宝苑秘书》，言使鬼物为金之术，及邹衍重道延命方，世人莫知。刘更生父於武帝时治淮南狱，得书。更生以为奇，献之，言黄金可成。上命典尚方铸，事费甚多，不验。
《后汉书》曰：药崧天性朴忠，家贫为郎。尝独直台上，无被，枕杫，(杫音思渍切，谓姐九也。蜀汉之郊曰胡杫。)食糟糠。帝每夜入台，辄见崧，问其故，甚嘉之。自此诏太常赐尚书以下朝夕餐，给帏帐。
《东观汉记》曰：黄香事亲，暑则扇枕，寒则以身温席。
《后魏书》曰：高昌有白盐，其形如玉。高昌人取以为枕，贡之中国。
《魏志》曰：苏则为侍中，董昭尝枕则膝卧，则推下之曰： 苏则膝非佞人枕也。 
《魏略》曰：大秦国出五色枕。
《吴书》曰：张纮作《楠榴枕赋》，陈琳在北得之，因以示士人曰： 此吾乡里张子幼作也。 
《晋书》曰：王敦镇豫章，为王澄以旧意所侮。敦益忿怒，请澄入宿，阴欲煞之。而澄左右二十人持铁马鞭为卫，澄手恒捉玉枕以自防，故敦未之得发。后敦赐澄左右酒，皆醉。借玉枕观之，因下床而谓澄曰： 何与杜弢通信？ 敦令力士路戎扼煞之。
又曰：筮者谓董丰曰： 君忧狱，远二枕，避三沐。 丰既归，妻具枕授沐，丰皆不从，其夜果误煞撇蘙。
沈约《宋书》曰：《武帝记》曰：宁州常献虎魄枕，光色甚丽。时北征以虎魄治金疮，上大悦，命捣碎分诸将。
又曰：武昌王浑少而凶戾，为中书令，每夕裸身露头往散骑省戏。因弯弓射直郎周郎，中枕，以为笑乐。又朱石龄少好武，不事崖捡。舅淮南蒋氏才劣，龄石使舅卧厅事，剪纸方一寸，帖着舅枕，以刀子悬掷之，相去八九尺，百掷百中。舅畏龄石，终不敢动。
《齐书》曰：陈显达建武世不自安，侍宴酒后启上借枕，帝令与之。显达抚枕曰： 臣年己老富贵己足，惟少枕死。特就陛下乞之。 上失色曰： 公醉矣。 
《北齐书》曰：郎基字世业性清慎，尝语人曰： 任官之所木枕亦不须作，况重於此者也。 
《梁书》曰：王茂为雍州长史。人或谮茂反，武帝弗之信。令郑绍叔往候之，遇其卧，因问疾。茂曰： 我病可耳。 绍叔曰： 都下煞害日甚，使君家门涂炭。今欲起义，长史那犹卧？ 茂因掷枕起，即袴褶，随绍叔入见武帝。
《唐书》曰：玄宗尝制大被、长枕，与宁王宪申共之。
又曰：贵妃娣虢国夫人豪侈尤甚，所枕照夜枕，不知其价，夜中照庑，其光如昼。
《尸子》曰：孝子一夕五起，视亲衣之厚薄，枕之高下。
《淮南子》曰：楚将子发好伎道之士。有善偷者往见子发，子发礼之。无几，齐伐楚。偷夜出盗其齐将军枕，归之。明夕，复取其簪，又以归之。齐师大骇，还师而去。
《越绝书》曰：越王问范子曰： 寡人己问阴阳之事，穀之贵贱可得而知乎？ 曰： 阳者主穀贵，阴者主穀贱，故当寒而不寒，穀为之暴贵；当温而不温者，穀为之暴贱。 王曰： 善。 书帛藏之枕中，以为国宝。
范子曰： 尧舜禹汤者，皆有预见之明，虽有凶年而民不穷。 王曰： 善。 以丹书置之枕中，以为邦贵。
《东宫旧事》曰：皇太子纳妃，有龙头旧髻枕、银环钩副之。
蔡质《汉官仪》曰：尚书郎直给通中枕。
《西京杂记》曰：赵飞燕为皇后，其女弟上遗虎珀枕、龟文枕。
《拾遗录》曰：魏咸熙二年，宫中夜夜有异，或吼呼惊人，乃有伤害者，诏使宦者暗中伺候，有白虎，毛色净密，以戈投虎，即中左目，俄而往取，虎己隐形，更搜觅不见。乃於藏中得一玉虎枕，左目有血。帝嗟其大异，问诸大臣。答云： 昔诛梁冀，得玉虎枕一枚，云此枕单池国所献，臆下有题云 帝辛九年献 ，帝辛，纣也。金玉久而有神。 
《神仙传》曰：泰山父者，汉武帝东巡狩，见父头顶白光高数尺。帝呼问之，曰： 有道疏嗵臣作神枕，枕有三十二物。二十四物以气应二十四气，八物应八风。臣行之，转少而齿生。 
《列异传》曰：景初中，咸阳县吏王臣夜倦，枕枕卧。有顷，闻灶下有呼曰： 文纳何以不之头下？ 应曰： 我见枕不得动，汝来就我。 至乃饮缶也。
《集异记》曰：中山刘玄暮忽见一人，着乌袴褶，取火照之，面首有七孔，面莽党然。乃请师筮之，师曰： 此是君家先世物，久则为魅。 刘因执缚，刀砍数下，变为一枕，乃是其先祖时枕。
《异苑》曰：胄夼枕文石枕卧，忽暴雷震其枕。旁人莫不为之怖慑，微觉有声，不为惊也。
楚宋玉《高唐赋》曰：楚王尝游高唐，怠而昼寝，梦见一妇人，曰： 妾巫山之女也，愿荐枕席。 
司马相如《长门赋》曰：抟芳以为枕，席荃兰而为香。
又《美人赋》曰：高茵重设，角枕横施。
刘向《别录》曰：向有《芳松枕赋》。后汉张纮《瑰林枕赋》曰：有卓尔之殊瑰，超诡异以邈绝。且其色也，如芸之黄；其为香也，如兰之芳。其文彩也，霜地金茎，紫叶而红荣。
蔡邕《警枕铭》曰：应龙蟠蛰，潜德保灵。帛器象物，示有其形。哲人降鉴，居安虑倾。
崔骃《六安枕铭》曰：枕有规矩，恭一其德。承元宁躬，终始不忒。六安言六面安也。
苏彦《楠榴枕铭》曰：珍木之奇，文郁理鲜。廉棱方正，密滑贞坚。卞敬宗作，《无患枕赞》。无患，木名也。又言枕之无患也。
江文通诗曰：抚枕怀百虑。
○被
《说文》曰：衾，大被也。
《释名》曰：被，所以被覆人也，衾也。其下广大如岸，一授人也。
《论语》曰：必有遣骭，长一身有半。
《诗》曰：锦衾烂兮。
又曰：肃肃宵征，抱衾与裯。(裯，单被也。)
《传》曰：楚子次于乾溪。雨雪，楚王皮冠、秦复陶、翠被、豹舄，执辈馛出。
《史记》曰：王章字仲卿，疾无被，卧牛衣中。
又曰：汲黯曰： 公孙弘位至三公，俸禄甚厚。为布被，此诈也。 上问弘，弘谢曰： 有之。夫九卿与臣善者无过黯，然今日廷诘臣，诚中臣之病。夫以三公为布被，饰诈以钓名。且臣闻管仲相齐有三归，侈拟於君，桓公亦霸；晏婴相景公，食不重肉，妾不衣丝，齐国亦治。今臣位为御史大夫而为布被，自九卿以下至小吏，无差，诚如黯言。且无汲黯申之，陛下安闻此言？ 天子以为谦让，愈益厚之。
《汉书》曰：广川王去妃昭信甚妒。王爱姬陶望卿，昭信妒之，谮於王曰： 望卿视有奸窥。 即言郎中令卧锦被，王信之，击煞之。
又曰：李夫人疾笃，上自临候之。夫却噬坊谢曰： 妾久寝病，形貌坏，不可见帝，愿以王及兄弟为托。 
又曰：霍光薨，诏赐绣被百领。
《后汉书》曰：祭遵奉公，家无私财，布被，夫人裳不加彩。
又曰：宣乘性节俭，常服布被，蔬食。
华峤《后汉书》曰：乐崧为郎，独宿直台上，无被，帝推被与之。
袁山松《后汉书》曰：范丹为莱芜长，去官无被，空囊自随也。
谢承《汉书》曰：京兆朱宠字仲威，为太尉，家贫，卧布被。朝廷赐锦被，卧兼布被。
又曰：羊续字兴祖，为南阳太守，以清率下。惟卧一幅布綯，败，糊纸补之。(綯与裯同。)
《东观汉记》曰：王良为大司徒，在位恭俭。妻子不入官舍，布被瓦器。
又曰：冯豹字仲文，后母恶之。尝因豹夜卧，引刀砍之，正值其起，中被，获免。
又曰：冯豹每奏事未报，常服省閤下，或从昏至明。天子默使小黄门持被覆之，曰： 勿惊之。 
《汉官典职》曰：尚书郎入直，供青练白绫被，或锦被。
《魏书》曰：文帝诏朝臣三代大夫知被服，五代大夫知饮食，此言被服、饮食难晓也。
《晋阳春秋》曰：茎〈扌双〉有目疾。文鸯之来攻，惊而目出，惧六军恐，蒙以被，痛甚，啮被破。
《晋书》曰：魏舒为尚书郎。或有非其人，论者欲有沙汰之言，舒乃曰： 吾即其人也。 襆被径出。论者咸自愧之也。
又曰：杨骏被诛。初，骏徵高士孙登，遗以布被。登截被於门外，大呼曰： 斫刺！ 旬日，托疾死。及是，其言果验。
又曰：光逸字孟祖，为博昌小吏。令使之冒雨还，令不在，逸解衣卧衾中。令还，诘之，逸曰： 衣单冒雨，如不易衣衣，必致冻死，何惜一被而煞一人耶？ 令奇之而不问。
又曰：祖逖字士稚，与琨共被寝，中夜闻鸡鸣，蹴琨觉，曰： 起舞！此非恶声。
又曰：吴纳为吴兴守，徵为尚书，去任，有被幞而己。
又曰：秃发乌孤之祖寿阗之在孕，母胡掖氏因寝而产於被中。鲜卑谓被为秃发，因而氏焉。
《宋书》曰：虞龢位中书郎廷尉。少好学，居贫，房漏，恐湿坟典，乃舒被覆书，书获全而被大湿。时人以比高凤。
又曰：沈麟士以杨王孙、皇甫谧深达生死而终礼矫俗，乃自为终制，遗令 气绝剔被，取三幅布以覆尸。及敛，仍移布於尸下，以为敛服。反被左右两际以周上。 
又曰：康沙门释宝志，玉亮欲以衲被遗之，未及有言，宝志忽来，牵被而去。
又曰：罗研齐狗儿之役，临汝侯嘲之曰： 卿蜀人，乐祸贪乱，一至於此。 对曰： 蜀中积弊，实非一朝。百家为林，不过数家有食，贪乱乐祸，无足多怪。若令床氏有百钱布被，甑中有数升麦饭，宁肯为乱乎？ 
《梁书》曰：斐之横字如岳，少好宾，重气侠，不事产业。兄之尚以其纵诞，乃为狭被、蔬食以激厉之。之横叹曰： 大丈夫富贵必作百幅被。 后为吴兴太守，作百幅被，以成其志。
《陈书》曰：高宗时豫州献织成罗文锦被，诏 於云龙门外焚之。 
《孙卿子》曰：天子至尊重无上矣。衣被则五彩杂间色重文绣，加饰之以珠玉。
《家语》曰：黔娄先生死，被短露足。孔子及门人见之，谓其妻曰： 宁使正之不足，不可斜之有馀。 
《说苑》曰：鄂君乘青翰之舟，张翠华之盖。越人拥楫而歌曰： 山有木兮木有枝，心悦君兮君不知。 於是鄂君举绣被而覆之。
夏侯《孝子集》曰：羊太常辛夫人，字宪英，性不好华丽，从外孙胡母杨上夫人锦被，夫人取，反卧之。
《晋惠帝起居注》曰：帝至朝歌，无被。中黄门以两幅布被给帝。
《东宫旧事》曰：太子纳妃，有彩柸文绮被一、绛具文虏筳，幅被一、绛被罗文绣四五幅被一。
《东宫故事》曰：太子有七彩文绮被，又有绛文罗面被。
《京兆旧事》曰：长安孙晨家贫，为郡功曹，十月无被，夜卧蒿束，昼收之。
《西京杂记》曰：赵飞燕为皇后，其女弟上遗鸳鸯被。
晋陆云《与兄机书》曰：一日按行曹公器物，有寒夏被七枚。
《海内先贤传》曰：姜肱字伯淮，事继母。年少，肱兄弟感《凯风》之孝，同被而寝不入室，以慰母心也。
《边让别传》曰：让字元礼，才辩俊逸。孔融荐於魏武曰： 边让为九州之被则不足，为单衣襜则有馀。 
《益部耆旧传》曰：王忳字少林，於客舍见诸生疾，甚困，谓忳曰： 腰下有黄金十斤，愿以相与，乞收藏尸骸。 未及问其姓名，呼吸困绝。忳卖金一斤以给棺柩，馀九斤置生腰下。后署大度亭长，到亭，有白大马一匹入亭中。其日大风，有一绣被随风而来，而后忳乘马，马突入金彦父家。彦父见曰： 贞得盗矣。 忳说得马之状，又取被示之。彦父曰： 卿有何阴德？ 曰： 念葬诸生事。 且说形状。彦父曰： 贞我子也。 忳即以被马归之，彦父不授。遣迎生丧，金具存焉。
《列女后传》曰：江夏孟宗少游学，与同学共处。母为作十二幅被。其邻妇怪问之，母曰： 少儿尾操，惧明类之不顾。大其被以招贫生之卧，庶闻君子之言耳。 
《桓任传》曰：任后母酷恶，常憎任，为作二幅箕踵被。
《杜祭酒别传》曰：君曾新作被，暖眠不觉，晏起，乃叹： 暖眠使人忘起异事。 因命着陌上，有寒苦人，举被乞之。常眠布被中。
《孙略别传》曰：亲戚有穷老者，略或推被以恤之，竟寒不解带而寝。
《郭子》曰：殷浩好作扬州，刘君行，日小欲暮，便令左右取被幞。人问其故，答云： 刺史严，不敢夜行。 
《语林》曰：魏武云： 我眠中不可妄近，近槁冀人不觉，左右宜慎之。 后乃阳冻眠，所幸小儿窃以被覆之，因便砍煞。自尔莫敢近之。
又曰：傅信字子思。遭父丧，哀恸骨立。母怜之，窃以锦被蒙其上。林宗往吊之，见被，谓之曰： 卿海内之隽，四方是则。如何当丧，锦被蒙上？ 郭奋衣而去。自后宾客绝百许日。
《古诗》曰：客从远方来，遗我一端绮。文彩双鸳鸯，裁为合欢被。着以长相思，缘以结不解。
《乐府诗》曰：天寒知被薄，忧思知夜长。
《楚辞》曰：翡翠珠烂齐光。
陆云《芙蓉诗》曰：寝共织成坊，絮之同功绵。
傅玄《被铭》曰：被虽温，无忘人之寒，无厚於己，无薄於人。
张华《苦行》曰：重无暖气，班被覆空床。
潘岳《悼亡诗》曰：凛凛凉风升，始觉夏衾单。岂曰无重纩，诗与同岁寒。
刘孝威《谢赉锦被启》曰：色艳蒲萄，彩逾联璧。鄂君惭绣，楚侍羞珠。虽复帝赐鹤绫，客赠鸳绮。高惭藻丽，远谢鲜明。汉老悦其怪文，魏马惊其香气。
