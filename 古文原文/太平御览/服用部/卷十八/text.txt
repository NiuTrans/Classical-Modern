○手巾
《汉名臣奏》曰：王莽斥出王闳，太后怜之，闳伏泣失声，太后亲自以手巾拭闳泣。
《英雄记》曰：在尊者前，宜各具一手巾，不宜借人巾用。
《江表传》曰：孙权克荆州，将吏悉皆归附，而潘濬涕泣交横，慰劳与语，使亲近手巾拭其面。
《东宫旧事》曰：太子纳妃，有百济白手巾也。
《广志》曰：炎州以火浣布为手巾。
《博物志》曰：魏文帝善弹棋，能用手巾角。
《竹林七贤论》曰：王戎虽为三司，率尔私行，巡省园田，不从一人，以手巾插腰。戎故吏多大官，相逢辄下道避之。
《名山略记》曰：郁州道祭酒徐诞常以治席为事，有吴人姓夏侯来师诞，忽暴病死。终冬涉春，有长沙门从北来，於道中见夏侯云： 被昆仑召，不得辞师，寄手巾为信。 诞得手巾，乃本所送入棺者。
《志怪》曰：会稽人吴详见一女子溪边洗脚，呼详共宿。明旦别去，女赠详以紫巾，详答以白布手巾。
《神仙服食经》曰：伏苓如拳，着手巾中，百鬼消灭。
秦嘉妇《与嘉书》曰：今奉越布手巾二枚。
○絮巾
《汉书仪》曰：皇后亲蚕丝絮，织室作祭服，皇后得以作絮巾。
《魏略》曰：赵歧避难至北海，着絮巾，市卖饼。
《邺中记》曰：石虎皇后出，以女骑一千为卤簿，冬月皆絮纶巾。
《博物志》曰：蜀人以絮巾为帽絮。
