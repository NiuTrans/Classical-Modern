○扇
扬雄《方言》曰：扇，自关而东谓之扇，自关而西谓之箑，《世本》曰： 武王作箑。 
《帝王世纪》曰：武王自盟津还返於国，见暍人自左拥而以扇之。
《续汉书》曰：梁冀与服之制，作拥身扇。
《东观汉记》曰：黄香至孝，夏则以扇侍於亲侧。
《魏略》曰：韩宣字景然，为丞相军谋掾。步入宫门内，与临淄侯相遇。时新雨，地有泥潦，宣碍不得去，以扇自障。
《晋书》曰：武帝太始中，博选良家以充后宫。先下书禁天下嫁娶，使宦者驰传州县召充选者，使杨后选所取。后妒不取端正好，惟取长白。时卞蕃女有美色，帝举扇障面语后云： 卞蕃女好。 后曰： 蕃三世后族，不宜枉以卑位。 帝乃止。
又曰：何植字元幹，常以缚笔、织扇为业，以奉供养。
又曰：庾亮出镇於外，以帝舅故执朝权。王导不能平，尝遇西风起，辄举扇自蔽，曰： 元规尘污人。 
又曰：王羲之字逸少，居蕺山。见一老姥，持六角扇卖之，羲之书其扇，各为五字。姥初叹惋，因谓姥曰： 无苦，但言是王右军书，以求百金价。 姥如言，人竞买之。后姥复将数扇来请书，羲之不答。
又《顾荣传》曰：广陵相陈敏反，渡江攻扬州。刺史刘机阻兵据州郡，有鼎峙之意，遣顾荣敛舟於岸。敏率万人出，不获济，荣自麾羽扇，敏众大溃也。
《晋中兴书》曰：安帝义熙元年，禁绢扇及樗蒲。
《续晋阳秋》曰：谢安释袁弘机对辩速。弘为东阳郡，时贤祖道治亭，安起执弘手，顾左右，取一扇授云： 聊以赠行。 弘应声曰： 辄当奉扬仁风，慰彼黎庶。 合坐称其率要。
又曰：谢安乡人有罢中宿县者，还诣安。问其归资，答曰： 岭南凋弊，惟有五万蒲葵扇。 谓 非时，为滞货。 乃取其一中者捉之。於是京都士庶竞而慕焉，增价数倍，旬日则无所卖。
《宋书》曰：明帝王皇后。上尝宫内大集而祼妇人，观之以为欢笑。后以扇障面，独无所言。
又《明恭王后传》曰：废帝失德，太后每加勖譬，始犹见顺，后狂慝稍甚。太后尝赐帝玉柄毛扇，帝嫌毛柄不华，因此欲加鸩害，令太医煮药。左右止之，乃止。
又曰：范晔谋逆被击。上有白团扇甚佳，送晔令书诗赋美句。晔授旨，授笔而书曰： 去白日之炤炤，袭长夜之悠悠。 上循览凄然。
《齐书》曰：竟陵王子良孙贲，字文奂，形不满六尺，神识耿介。幼好学，有文才，能书善画，於扇上图山水，咫尺之内，便觉万里为遥。
又曰：刘祥字显徵，轻言肆行，不避高下。建元中为正员郎。司徒窦哄回入朝，以腰扇障日，祥从侧过曰： 作如此举止，羞面见人，扇障何益？ 彦回曰： 寒士不逊。 祥曰： 不能煞袁刘，安得免寒士？ 
又曰：萧子显颇负才气，及掌选，见九流宾客，不与交言，但举扇一捴而己，衣冠窃恨。
《梁书》曰：临川王弘子正信幼不惠，常执白团扇。湘东王取题八字铭玩之，正表不知嗤之，终常摇握。
又曰：柳惲早有令名，少工篇什，为诗云： 亭皋木叶下，陇首秋云飞。 琅琊王融见而嗟赏，因书斋壁及所执白团扇。
《南史》张敷字景胤，生而母亡。年数岁，问之，虽童蒙，便有感慕之色，至十岁许，求母遗物，而散施己尽，惟得一画扇，乃缄录之，每至感思，辄开笥流涕。
又曰：羊欣字敬元，会稽王世子元显每使书扇，常不奉命。元显怒，乃以为后军府舍人。
又曰：何戢美容仪，动止与窦哄回相慕，时人呼为 小褚公 。家业富盛，性又华侈，衣被服饰极为奢丽。出为吴兴太守，颇好画扇。宋武赐戢蝉雀扇，善画者顾景秀所画。时吴郡陆探微、顾宝元皆能画，叹其巧绝。戢因王晏献之。
《后魏书》曰：尔朱弼字辅伯，节闵帝时封河间郡公，寻为青州刺史。韩陵之败，欲奔梁，数日，与左右割扇为约。弼帐下都督冯绍隆为弼信待。说弼曰： 今方同契阔，宜当心沥血示众以为信。 弼从之，大集部下，弼乃踞胡床，令绍隆持刀破心，绍隆因推刃煞之。
《唐书》曰：中宗为皇太子，太后以时热，令皇太子外朝用扇障日。太子让之，诏不许。
《太公六韬》云：将冬不衣裘，将夏不操扇，名礼将之也。
《管子》曰：夏行五政，三曰禁扇去笠。
《淮南子》曰：失火而凿池，披裘而用扇，不能救也。
又曰：夫夏日不披裘，非爱之也，暖有馀於身也。冬日不用箑者，非简之也，清有馀也。
《抱朴子》曰：风不辍则扇不用，日不出则烛不息。
《春秋繁露》曰：以龙致雨，以扇逐暑。
崔豹《古今注》曰：雉尾嗜起于殷，高宗有雊雉之祥，服章多用翟羽。周制以为皇后、夫人车服，辇车有翣，即缉雉羽为之，以障翳风尘也。汉朝乘与服之，后以赐梁孝王。魏晋以来以为常准，诸王皆得用之。
又曰：障扇，长柄扇也。汉世多豪侠，为雉尾而制长扇也。
又曰：五明扇，舜所作也。既授尧禅，广开视听，求贤人以自辅，故作五明扇。秦汉公卿大夫皆用之，魏晋非乘与不得用也。
《东宫旧事》曰：皇太子初拜，供漆要弱，青竹扇各一，太子纳妃同心扇二十，单竹扇二十。
《修复山陵故事》曰：玄宫中用绢团扇六枚。
《西京杂记》曰：朱买臣为会稽太守，怀章绶还至金堂，而国人未知也。所知钱谷见其墨露，乃劳之曰： 得无罪乎？ 遗以纨扇。买臣至郡，引为上客。
又曰：长安巧工丁缓作七轮扇，连七轮，大皆径尺，相连续，一人运之，则满堂寒战。
又曰：赵飞燕为皇后，其弟上遗云母扇、五明扇、七华扇、翟扇、蝉翼扇。
又曰：天子夏则设羽扇，冬则设缯扇。
《晋中兴徵祥说》曰：旧为羽扇柄者，刻木以象骨，翮用十毛，取全数也。中兴初，王敦始改用长柄，使其下出可捉，而减其羽用八，识者以为服妖也。柄使可执者，国柄之象，毛减用八，是羽翮损少而飞羽不终之应也。
《邺中记》曰：石虎作云母五明金薄莫难扇，此一扇之名也。薄打磋囵如蝉翼，二面彩漆画列仙、奇鸟、异兽。其五明方中，辟方三寸，或五寸，随扇大小。云母贴其中，细缕缝为其际，惟画而彩色明彻，看之如谓可取，故名莫难也。虎出时以此扇挟乘与，亦用象牙桃枝扇，其上竹或绿沉色、或木兰色、或作紫绀色、或作郁金色。
《异物志》曰：扶南国昔但知作大扇，遣人持之，不知人各自用也。乃今，热时各自用也。
《拾遗录》曰：周昭王时，涂修国献青凤、丹鹄各一雌一雄。夏至取鹄翅为扇，一名施风，一名条翮，一名反影。时有南瓯献二美女，更摇此扇，待于王侧。
《世说》曰：王大将军在西朝时，见周侯转扇障面而得住，后度江左，不能复尔。王叹曰： 不知吾进、伯仁退。 (敦性强梁，自少而长，季伦斩妓，曾尾色，如斯敖狠，惮于周顗斯不然之音。)
又曰：温峤娶姑女，既婚，交礼，女以手披纱扇，抚掌大笑： 我嫌是老奴，果如所疑。 
又曰：羊孚作《雪赞》云： 资清以化，乘气以霏。值象能鲜，即洁成晖。 桓胤遂以书扇。
《语林》曰：诸葛武侯与宣王在渭滨将战，武侯乘素与、葛巾、白羽扇指麾三军，三军皆随其进止。
又曰：胡母彦国至湘州，坐厅事断官事，尔时三伏中，旁摇扇视事。其儿子光从容顾谓曰： 彦国复何为？自贻伊戚。 
又曰：庾翼为荆州都督，以毛扇上城。帝疑是故物，侍中刘劭曰： 柏梁云构，匠者先居其下；管弦繁奏，夔牙先聆其音。翼之止扇以好不以新。 季恭闻之曰： 此人宜在帝左右。 
《俗说》曰：顾虎头为人画扇，作嵇、阮而都不点眼精。主问之，顾答曰： 那可点精，点精便语。 
《列仙传》曰：介之推随晋重耳去国，后辞禄，与母入介山，从伯阳游。后世见在东海王治卖扇。
《搜神记》曰：鲁少千，山阳人。汉文帝微服怀金，欲问其道，少千执象牙扇，出应门。
《续搜神记》曰：吴猛好道术。尝渡，以白羽扇画水，横流直过，不用舟楫也。
《异苑》曰：高平檀茂宗义熙中丧亡，其母刘氏梦见宗云： 方永违离，今以此扇奉别。 母流涕，觉，於屏风间得扇，上皆如蜘蛛网络。
《妇人集》曰：没太子妻季氏为夫所遣，妇与夫书，并致安众扇两双。
古诗曰：绫扇如团月，出自机中素。画作秦女形，乘鸾入烟露。
班婕妤《扇诗》曰：新裂齐纨素，鲜洁如霜雪。裁为合欢扇，团团似明月。出入君怀袖，动摇微风发。
魏陈王曹植《九华扇赋》曰：昔吾先君常侍，得幸汉桓帝。帝得赐尚方竹扇，不方不员，其中结成文，名曰九华。其辞曰：形五离而九折，篾氂解而缕分。放虬龙之蜿蝉，法云霓之烟煴。因形致好，不常厥仪。方不应矩，圆不中规。随皓腕以徐转，发惠风之微寒。时气清以芳厉，纷飘动乎绮纨。
徐幹《团扇赋》曰：于惟合欢之奇扇，肇伊洛之纤素。仰明月以取象，规圆体之仪度。
傅咸《狗脊扇赋》曰：盖卑以自居，君子之经。孤寡不穀，王侯修名。尚不愧狗脊之为号，亦焉顾九华之妙形？
○盖
《释名》曰：盖，在上覆盖人也。
《通俗文》曰：张帛避雨，谓之伞盖。
《礼·檀弓下》曰：弊盖不弃，为埋狗也。
《左传·定》曰：齐侯伐晋夷仪，敝无存死于霤下。(斗死于门霤下。)齐侯谓夷仪人曰： 得敝无存者以五家免。 (给其王家命常不供役事。)乃得其尸，公三禭之。(禭，衣也。殡三加禭，深礼厚之。)与之犀轩直盖。(犀轩，轻本；直盖，高盖。)
《家语》曰：孔子将行，命从者持盖，既而果雨。(圣人无所不通也。)
又曰：孔子将行，雨，无盖。门人曰： 商也有焉。 孔子曰： 商也之为人也，甚短于财。吾闻与人交者，推其长者，违其短者，故能以久也。 
《史记》曰：五羖大夫相秦也，劳不坐乘，暑不张盖。
《汉书》曰：上官杰少时为羽林郎，从武帝上甘泉，天大风，车不得行，解盖投之。杰奉盖，虽风，常属车，雨下，盖辄御。上奇其材力焉。
又曰：黄霸为扬州刺史。三年，宣帝诏赐车盖，特高一尺，以彰有德。
又《王莽传》曰：或言黄帝时见华盖登仙，莽乃造华盖，高八丈一尺，皆全瑵羽盖，载以秘机四轮车，驾六马，輓者皆呼 登山 
《续汉书》曰：灵帝时讲武平乐观，建十重五彩华盖，高十丈，建九重华盖，高九丈。
又曰：祠老子於濯龙，中设华盖八座。
《东观汉记》曰：隗嚣破，上归过汧，幸祭遵，劳之。时遵有疾，诏赐重茵，覆以御盖。
《后汉书》曰：光武东巡，虞延从驾到鲁，还经封丘城门，门小不容羽盖。(封丘，今东京县也。)帝怒，使挞御史，延救之，乃止。
《吴志》曰：曹休入皖城，陆逊破之。权令左右以御盖覆逊。
又曰：周泰字幼平，数战有功。孙权覆以御盖。(《江表传》曰：青兼盖也。)
又曰：刘基，孙权爱敬之。尝从御楼舡上，时雨甚，权以盖自覆，又令覆基，馀人不得也。
又曰：贺齐为将，骑饰所乘舡，青盖绛幨。
《晋安帝记》曰：桓玄游于水南，飘风飞其輗盖。后义兵起，遂败。
《宋元嘉十年起居注》曰：御史中丞荀伯子奏左卫将军何尚之， 公事每罩笠，有亏体制。建野笠于公门，弃华伞而不御。 
《宋元嘉二十九年起居注》曰：诃罗单国奉孔雀盖一具。
《齐书》曰：始安王遥光傅江祏被诛。东昏召遥光入殿，告以祏罪。遥光惧，还省便阳狂号哭，自此称疾，不复入台。先是，遥光行还入，风飘仪伞出城外。遥光后败。
《梁书》曰：王籍为中散大夫，弥日忽忽不乐，乃至徒行市道，不择交游。有时途中见相识，辄以笠伞覆面。
《南史》曰：殷孝祖与贼合战，每常以鼓盖自随。军中人相谓曰： 殷统军可谓死将至矣。今与贼交锋，而以羽仪自标显，若此，射者十手攒射，欲不毙得乎？ 是日，中流矢死。
又曰：扶南，其俗罩古具伞。
《文子》曰：大丈夫恬然无思，淡然无虑。以天为盖，以地为与。
又宋玉《大言赋》曰：圆天为盖，方地为与。
《淮南子》曰：盖非撩不能蔽日，轮非辐不能追疾。然而撩盖未足恃也。(撩，盖骨也。)
《孔丛子》曰：夫子適郯，郯子遇子於途，倾盖而语，终日而别，命子路将束帛赠焉。
《尉缭子》曰：吴起与秦人战，仆嗽之盖，足以蔽霜露。
《说苑》曰：田子方遇瞿横乘轩车，戴华盖，疑以为人君也。
崔豹《古今注》曰：华盖，黄帝所作也。与蚩尤战于涿鹿之野，常有五色云气、金枝玉叶於帝上，有花蒍之象，故因而作华盖。(蒍韦委切。)
又曰：曲盖，太公所作。武王伐纣，大风折盖，太公因折盖之形而制曲盖焉。战国常以赐将军。自汉朝乘与用之，因谓睥睨盖，有军号者，赐其一焉。(睥，匹诣切，睨，王计切。)
《搜神记》曰：湖陂吏丁初忽见少妇人，姿容可爱，青衣戴伞，呼初。初疑而待，顾视妇自投波中，是大苍獭，衣伞皆是莲荷。
《异苑》曰：义熙中，巫婶小吏见女子戴青伞，姿容甚丽，遂要之。女至多电光，乃是大狸，抽刀斫煞，其繖乃枯荷叶。
《真人周君传》曰：紫阳真人周义山子通合会仙人，在金屋铜门之内，以紫云为盖。
《真人王君传》曰：太上大道君授务成君绣羽盖、双明珠。
《俗说》曰：徐干木年少时，尝夜梦见鸟从天上飞，衔伞树其廷中，如此凡三过衔来，作恶声而去。徐后果得伞，遂以恶终。
青乌子《葬书》曰：作墓发土，夕梦见罩伞入市者富贵。
《楚辞》曰：孔盖兮翠旍，(言以孔雀翅为军盖，翠羽为旍具也。)登九天兮抚惠星。
又曰：乘水车兮荷盖，驾雨龙兮骖螭。
宋玉《高唐赋》曰：霓为旍，翠为盖，风起雨霁，千里而逝。
司马相如《大人赋》曰：屯余车其万乘兮，綷云而树华旗。(綷，子对切。)
阮籍《清思赋》曰：折丹木以蔽阳，竦芝盖之三重。
刘植《鲁都赋》曰：盖如飞鹄，马如游鱼。
宋玉《大言赋》曰：圆天为盖，方地为与。
