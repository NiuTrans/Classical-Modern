○屏风
《释名》曰：屏风，以屏障风也。扆，在后所依倚也。
《周礼·天官·掌次》曰：王大旅上帝，掌次设皇邸。(大旅上帝，祭天于圆丘也。郑司农曰：皇，羽覆也，玄谓后板屏风与梁羽，象凤凰色，以为饰也。)
《礼记·明堂位》曰：天子负斧扆，南面而立。(郑玄曰：斧扆画屏风。)
又《三礼图》曰：扆纵广八尺，画斧文。今之屏风，则其遗象也。
《汉书》曰：陈万年字幼公，善人事，赂外戚为御史大夫。子咸字子康，年十八，有异材，抗直，首茉事刺讥近臣。万年尝病，召咸，教诫於床下，语至夜半。咸睡着，头触屏风。万年大怒，欲杖之，曰： 乃公教戒汝，汝反睡，不听吾言，何也？ 咸叩头谢曰： 具晓所言，大要教咸谄也。 万年因不复言。
又曰：班伯以侍中光禄大夫养疾。久之，成帝出，过临侯伯，伯乃再视事。自大将军薨后，(师古曰：王凤也。)富平、定陵侯张放、淳于长等始爱幸，出为微行，行则同与执辔，入则侍中，设晏饮之会，及赵、李诸侍中，皆引满举白。时乘辔幄，坐帐画屏风，(师古曰：坐音才卧反。)画纣醉踞妲己作长夜之乐。上以伯新起，数目礼之，因顾指画而问伯： 纣为无道至於是乎？ 伯对曰： 《书》云： 乃用妇女之言。 何有踞肆於朝？所谓众恶归之，不如是之甚者也。 上曰： 荀不若此，此图何戒？ 伯曰： 沉湎於酒，微子所以告去也。 式号式呼 ，《大雅》所以留连也。(师古曰：《大雅·荡》之诗云： 式号式呼，俾昼作夜。 醉号呼以昼为夜。流连，作诗之欢而泣涕流连也。而诸书乃以流连为亡，盖失之矣。《大雅》以流连，不谓饮酒之人也，呼音大故反。)《诗》、《书》淫乱之戒，其原皆在於酒。 上乃喟然叹曰： 吾久不见班生，今日复闻谠言。 放等不怿。
又曰：成帝省减椒房、掖庭用度。许皇后上疏曰： 设妾欲作某屏风张於某所，必绳妾以诏书矣。 
又曰：王莽常翳云母屏风。
《东观汉记》曰：宋弘尝燕见，御坐新施屏风，图画列女，帝数顾视之。弘正容言曰： 未见好德如好色者。 上即为撤之。上娣湖阳公主新寡，上与共论朝臣，微观其意。主曰： 宋公威容德器，群臣莫及。 上曰： 方图之。 后弘见上，令主坐屏风后，因谓弘曰： 谚言 贵易交，富易妻 ，人情乎？ 弘曰： 臣闻：贫贱之交不可忘，糟糠之妻不下堂。 上顾谓主曰： 事不谐矣。 
谢承《后汉书》曰：郑弘为太尉，举弟五伦为司空，班次在下。每正朔朝见，弘曲躬自卑。上问知其故，遂听置云母屏风分隔其间。由此为故事。
《吴志》曰：茎〈扌双〉时纪亮为尚书令，子骘为中书令。每朝会，诏以御屏风隔其坐焉。(或曰：隔以云母屏风。)
又曰：曹不兴善画，孙权使画屏风。误笔落点素，因就以作蝇。权以为生蝇，举手弹之。
《魏书》曰：太祖雅性节俭，帷帐屏风坏则补纳。
《魏志》曰：太祖平柳城，班所获器物。特以素屏风、素凭几赐媚宋，曰： 以君有古人之风，故赐君以古人之服。 
《晋书》曰：吴隐之字处默，清贫。刘裕拜太常卿，以竹蓬为屏风，坐无毡席。
《续晋阳秋》曰：何无忌母，刘牢之娣。无忌与宋高祖谋，夜於屏风中制檄文。母登屏风窥之，大喜曰： 汝能如此，吾雠雪矣。 
《宋书》曰：颜延之爱姬死，以冬日临哭。忽见妾排屏风以压延之，延之惧，坠地，因病。
又曰：王琨俭於财用，设酒不过两爵，辄云： 此酒难遇。 盐豉姜菜之属并挂屏风，酒酱悉置床下。内外有求，琨手自付之。
《宋起居注》曰：元嘉中，中丞刘祯奏： 风闻广州刺史韦朗於州作绿沉银泥漆屏风二十三床，请以事免朗官。 
王琰《宋春秋》曰：明帝性多忌讳，禁制回避者数十百品。亦恶白字，屏风书古来名文，有白字辄加改易，玄黄朱紫随宜代之。
《齐书》曰：宜都王铿年十岁时与吉景曜商略先言往行，左右误排楠瘤屏风，倒压其背。颜色不异，言谈无辍，亦不顾视。
又：皇太子在雍，有发古□，得玉屏风，遣将卉骷。
又《刘悛传》武帝常在东宫，每幸悛坊，闲言至夕，赐屏风帷帐。
《南史》曰：王远字景舒，位光禄勋，时人谓远如屏风，屈曲从俗，能蔽风露，言能不亏物理也。
《唐书》曰：太宗引虞世南为秦府十八学士。尝令写《列女传》以装屏风，于时无本，世南书之，一尾簜失。
又曰：田神功卒，赐屏风茵褥於灵座。
又曰：宪宗以天下无事，留心典坟，着书十四篇，名曰《前代君臣事迹》，写於六扇屏风，以示宰相。
《春秋后语》曰：孟尝君每待客坐语，屏风后常有侍史主记所与客语，知其亲戚居处。客去后，使使谢馈，无所遗失。
《盐铁论》曰：一杯棬(去远反。《说文》曰：〈米卷〉粉。)用百人之力，一屏风就万人之功，其为多矣。功积於无用，财尽於不急。
桓谭《新论》曰：五声各从其方，春角、夏徵、秋商、冬羽、宫居中央而兼四季。以五音须宫而成，可以殿上五色屏风谕而示之。望视则青赤白黄，各各异类。就视则皆以其色为地，五色文上。世其欲为四时五行之乐，亦当各以声为地，而用四声文饰之，犹彼五色屏风矣。
《西京杂记》曰：广川王去疾发魏哀王冢，有石屏风。
又曰：赵飞燕为皇后，其女弟遗云母屏风、琉璃屏风。
又曰：汉江都王建劲健，尝跳跃七尺屏风。
《汉武旧事》曰：帝起神台，其上扉屏风悉以白琉璃作之，光治洞澈也。
郭子横《洞冥记》曰：上起神明台，上有金床、象席，杂玉为龟甲屏风。
《拾遗录》曰：董偃尝卧延清之室，设紫琉璃屏风，列麻油灯，於户外视屏风，若无屏风矣。侍人惟见灯明，以言无碍，乃於屏风外扇。偃曰： 玉石岂须扇而后清凉也？ 侍者乃屏风扇，以手摸之，方知有屏风之碍矣。
又曰：孙亮作琉璃屏风，甚薄而彻。每於月下清夜舒之，常爱宠四姬，使坐屏风中。外望之，乃如无隔，惟香气不通於外。
刘向《七略》别传曰：臣与黄门侍郎歆以《列女传》种类相从为七篇，以着祸福荣辱之效，是非得失之分，画之於屏风四堵。
《桓任别传》曰：任子亡，愍念之，为作象着屏风置座边。
《古今注》曰：孙亮作琉璃屏风，镂作瑞应图一百二十种。
《邺中记》曰：石虎作金银钮屈膝屏风，衣以白缣，画义士、仙人、禽兽之象，赞者皆三十二言。高施则八尺，下施则四尺，或施六尺，随意所欲也。
《三辅决录》曰：何敞为汝南太守。和帝南巡过郡，有刻镂屏风，为帝设之。帝命侍中黄香铭之曰： 古典务农，雕镂纱蜀。忠在竭节，义在修身。 
《风土记》曰：阳羡县令袁起生有神异，无病而亡。冢东面有屏风，盖神之所座。
《东宫旧事》曰：皇太子纳妃，有床氏屏风十二牒，织成漆连银钩纽，织成连地屏风十四牒，铜环钮。
《京兆旧事》曰：杜陵萧彪字伯文，为巴郡太守，以父老归供养，父有客，常立屏风后，自应使命。
《三秦记》曰：荆轲入秦，为燕太子报仇。把秦王衣袂曰： 宁为秦地鬼，不为燕地囚。 王美人弹琴作语曰： 三尺虏骭何不掣？四面屏风何不起？ 王因掣衣而走，得免。
段龟龙《凉州记》曰：有人发张骏墓，得贞珠帘箔云母屏风。
《语林》曰：满奋字武，秋羸恶风，侍坐武帝。屡顾看云母幌，或云： 北窗琉璃屏风，实密似疏。 有难色。武帝大笑之。答曰： 臣如吴牛，见月则喘。 或云是胡质侍魏明帝座。
《俗说》曰：荀介子为荆州刺史。荀妇大妒，恒在介子斋中，客来便闭屏风。有桓客者，时为中兵参军，来诣荀咨事，论事己讫，为复作馀语。桓时年少，殊有姿容。荀妇在屏风里，便语桓云： 桓参军，君知昨人不？论事己讫，何以不去？桓狼狈便走。
又曰：谢万作吴兴郡，其兄安时随至郡中。万眠常晏起，安清朝便往床前叩屏风，呼万起。
淮南王《屏风赋》曰：列在左右，近君头足，不逢仁人，永为朽木。
曹毗《诗叙》曰：余为黄门，在直多怀。遂作诗，书屏风。
李尤《屏风铭》曰：舍则潜辟，用则设张。立必端直，处必廉方。壅阏风邪，雾露是抗。奉上蔽下，无失其常。
王羲之《与殷浩书》曰：劝令画廉蔺于屏风。
○步障
《晋书》曰：石崇与王恺相尚，恺以紫丝步障四十里，崇以锦步障五十里以敌之。
又曰：王凝之妻谢氏有才辩。凝之尝与宾谈论，词理将屈。谢氏遣婢白献之曰： 欲与小郎解围。 乃施青绫步障自蔽，与客申献之前议，客不能屈。
《齐书》曰：江夏王宝玄与崔惠景叛。景败，宝玄逃奔，数日乃出。帝召入后堂，以步障裹围之，令群小数十却戍鼓角绕其外，遣人谓曰： 汝近围我亦如此。 少日乃煞之。
《北齐书》曰：琅琊王俨字仁威，武成弟三子也。武成甚爱之，仪卫甚盛。帝尝与后在华林园东门外张幕、施青绫步障以观之。
《东宫旧事》曰：太子纳妃，有丝布碧裹步障三十，漆竽铜钩。
《拾遗记》曰：石虎为洛台，列凤文锦步障，萦蔽於洛所。
《语林》曰：许玄度将弟出都婚，诸人闻是玄度弟，钦迟之。既见，乃甚痴，便欲嘲弄之。玄度为之解纷，诸人遂不能犯境。刘贞长叹曰： 玄度为弟婚施十重铁步障。 
《语林》曰：大将军刑周伯仁，以步障绕之，经日己具。王曰： 周伯仁子弟痴，何以不知取其翁尸？ 周家然后收之。
○承尘
《释名》曰：承尘，施於上以承尘土也。
《周礼·春官下》曰：幕人掌帟绶之事。(云谓帟在王幕，若幄中坐上承尘也。)
《后汉书》曰：雷义字仲公，豫章鄱阳人也。初为郡功曹，皆擢举善人，不伐其功。义尝济人死罪，罪者后以金二斤谢之，义不授金。主伺义不在，默投金於承尘上，后葺理屋宇，乃得金。金主己死，无所复还，义乃以付县曹。
《宋书》曰：建平王弘子景素在南徐，甚得人心而谤声日积，深怀忧惧。尝与故吏刘璡独处曲台，有鹄集於承尘，飞鸣相追。景素泫然曰： 若斯鸟者，游则参于风烟之上，止则隐於林木之下，饥则啄，渴则饮，形体无累于物，得失不关於心，一何乐哉！
《搜神记》曰：长安有张氏者，独处一室，有鸠自外入，止于床。张氏恶之，披怀而祝曰： 鸠，尔来为我祸耶，飞上承尘上；为我福也，来入我怀。 鸠翻飞入怀，乃化为一钩。从尔资产巨亿万。
又曰：博陵刘伯祖为河东太守，所止承尘上有神能语。京师诏书诰下消息，辄豫告伯祖。伯祖问其所食啖，欲得羊肝，於前切之，脔随刀不见，尽两羊肝。有老狸眇眇在案前，持刀者举刀欲斫之，伯祖诃止，自举着承尘上。须臾大笑曰： 向者啖肝，醉忽失形，与府君相见，大惭愧。 后伯祖当为司隶，复先语伯祖云： 某月某日书当到。 期如言。及入司隶府，神随逐承尘上，辄言省内事。伯祖大怒怖，谓神曰： 今职在刺举，左右贵人闻神在此，因以相害。 神答曰： 如府君所虑，当相舍去。 遂无声。
支僧载《外国事》曰：斯诃调国有大富长者条三弥，与佛作金薄承尘，一佛作两重承尘。
《抱朴子》曰：余友人滕永叔尝养大猕猴，以铁锁锁之，着床间，而犬忽啮煞之，永叔便合锁埋之。后百许日，有鬼者见猕猴走上承尘上，不悟是猕猴鬼也，惊指之曰： 猕猴何以被伤流血断走乎？ 永叔曰： 始乃今日知猴死复有鬼乎？ 
《语林》曰：傅信忿母。母羸病，恒惊悸。信乃取鸡鸭去毛置承尘上，行落地，母辄恐怖。
《楚辞》曰：经堂入奥朱尘筵。(尘，承尘也。)
