步摇
《释名》曰：后首饰曰副。副，覆也，以覆於首上，有垂珠，步则摇也。
《周礼》曰：王后首服为副，所以副首为饰，若今步摇也。
《续汉书·与服志》曰：皇后入庙，步摇以黄金为山，题贯白珠，桂枝相纠，八爵九华，熊虎赤熊、天鹿、辟邪。
《后汉书》曰：和熹邓后赐冯贵人王赤绶，以未有步摇、环珮，各加赐一具。
《晋书》曰：慕容廆曾祖莫护跋，魏初率其诸部入居辽西，从宣帝伐公孙氏，以功拜率义王，始建国於棘城之北。时燕代多冠步摇冠，护跋见之，乃敛发袭冠，诸部因呼之为步摇，其后音讹，遂为慕容焉。
《江表传》曰：孙皓使尚方以金作步摇，假髻以千数，令宫人着以相扑，朝成夕败，辄命更作。
《晋令》曰：步摇、蔽髻，皆以禁物。
《西京杂记》曰：赵飞燕为皇后，其女弟上遗黄金步摇。
宋玉《风赋》曰：主人之女，垂珠步摇。
梁沈静妻沈氏《步摇花诗》曰：珠花萦翡翠，宝叶间金琼。剪荷不似制，为花如自生。低枝拂衣领，微步动瑶英。
○假髻
《周礼》曰：追师掌王后首服为副。
郑玄云：副，妇人首饰，三辅谓之假髻。
《东观汉记》曰：章帝诏东平王苍：惟王孝友之德。今以光烈皇后假髻、帛巾各一，衣一箧遗王。可时瞻视，以慰《凯风》寒泉之思。
《晋中兴书·徵祥说》曰：太元中，公主妇女缓鬓假髻以为盛饰。用发丰多，不可恒戴，乃先於笼上扶之，名曰假髻，或名假头。至於贫人，不能自办，自号无头，就人借发。后孙思、桓玄之乱，死者万计，被戮之家多亡头首，至大敛时，皆以藤缚菰草为头，是假髻之应也。
《晋令》曰：士卒百工，不得着假髻。
○髲
《释名》曰：髲，被也，髲少者得以被助其发也。
《诗》曰：鬒发如云，不屑髢也。
《传》曰：卫庄公自城州己氏之妻发美，使髡之以为吕姜髢，后为己氏所煞也。
《吴志》薛综上事云：汉氏朱崖叛，以长吏睹其人好，髡取为髲，故百姓怨叛。
《南越志》曰：闻安县出头髲。
《异苑》曰：琅琊费县民家恒患失物，作绳彄施穿穴口，因系得一髲，长三尺许，后不复失物。
