○姊妹
《尔雅》曰：女子先生为姊，后生为妹。
《毛诗·泉水》曰：问我诸姑，遂及伯姊。
《礼记·檀弓》曰：孔子与门人立，拱而尚右，二三子亦尚右。孔子曰： 二三子之嗜学也，我则有姊之丧故也。 二三子皆尚左。
《左传·成上》曰：潞子婴儿之夫人，晋景公之姊也。酆舒为政而杀之，又伤潞子之目。晋侯欲伐之，诸大夫皆曰： 不可。酆舒有三隽才，不如待后之人。 伯宗曰： 必伐之。狄有五罪，隽才虽多，其何补焉？ 遂灭潞。酆舒奔卫，卫人归请晋，晋人杀之。
又《昭元》曰：郑徐吴犯之妹美，公孙楚聘之矣，公孙黑又使强委禽焉。犯惧，告子产。子产曰： 是国无政，非子之患也，惟所欲与。 犯请於二子，使女择焉。子晳盛饰而入，布币而出。(晳，公孙黑。)子南戎服而入，左右射，超乘而出。女自房观之，曰： 子晳信美矣，抑子南夫也。(子南，公孙楚字。)夫夫妇妇，所谓顺也。 适子南氏焉。
又《定上》曰：吴伐楚，楚昭王取其妹以出，涉濉水，锺建负之，以从。复国。王将嫁季羋，季羋辞曰： 所以为女子，远丈夫也。锺建负我矣。 王遂使妻锺建，以为乐尹。
《春秋感精符》曰：人主含天地，据玑衡，齐七政，秉八极，父天母地，兄日姊月。
《史记》曰：聂政为严仲子杀韩相侠累，因自披面抉眼，出肠以死。韩取政尸，暴於市，购之曰： 有能言杀侠累者，与千金。 政姊嫈闻之，乃伏尸哭曰： 是轵深井里聂政也，妾奈何畏殁身之诛，灭贤人之名？ 乃大呼天者三，遂死於政旁也。
又曰：万石君石奋，高祖问曰： 君有何人？ 对曰： 有姊，善鼓琴。 高祖乃召为美人。
又曰：张敬叔姊善鼓琴，高祖召为宫人，徙其家就戚里。戚里在长安，与亲戚别居，故曰戚里。
《汉书》曰：李延年妹绝美。延年侍上，酒酣，歌曰： 北方有佳人，绝世而独立。一顾倾人城，再顾倾人国。不惜倾城倾国，佳人难再得。 武帝闻之，乃召入宫。
又曰：秦彭字伯平，为山阳太守。民江伯欲嫁寡姊，姊乃引镰自割。伯因前救姊，触镰伤姊，遂亡。县正论法，彭曰： 救无恶志。 乃轻罪之。
谢承《后汉书》曰：范冉姊病，往看之。姊为设饭，冉留钱一百文。姊使人追还之，冉竟不受。
又曰：曹寿妻，班超之妹也。超字仲叔，扶风人，为都护，在绝域。年老思入关，妹乃上书曰： 妾兄超延命沙漠三十馀年，骨肉生离，不复相识。 书奏，帝乃征还。
又曰：宋弘字仲子，为司空。帝姊胡阳公主新寡，帝与论朝臣美恶，以观其意。主曰： 宋弘容德莫及。 帝曰： 方图之。 后引弘入，令主坐屏风后，因谓弘曰： 贵易交，富易妻，人情乎？ 弘曰： 贫贱之交不可忘，糟糠之妻不下堂。 帝谓主曰： 事不谐矣。 
又曰：汝南袁隗妻，马融之女。少有才辨。融家世丰豪，装遣甚盛。及初成礼，隗谓之曰： 妇奉箕帚而已，何乃过珍丽？ 对曰： 慈亲垂爱，不敢逆命。君欲鲍宣、梁鸿之行者，妾亦请从少绍、孟光之事。 又问曰： 弟先兄，举世以为笑，今处姊未适人，而君先行，可乎？ 对曰： 妾姊高行殊邈，未遇良匹，不如鄙薄，苟然而已。 又问： 南郡学穷道奥，文为辞宗。而所在之识，辄以资财为损，何耶？ 对曰： 孔子大圣，不免武叔之毁；子路至贤，犹有伯寮之愬。家君固其宜也。 
《蜀志》曰：初，孙权以妹妻蜀先主。孙氏性才捷刚猛，有诸兄之风。侍婢百馀人，皆执刀剑而侍立，先主心常凛凛然也。
《晋书》曰：郭奕字大业，太原人。迁雍州刺史，有寡姊随其之官。姊下僮仆多有奸犯而为人所纠，弈按省毕，曰： 丈夫岂当以老姊求名！ 遣而不问。
又曰：桑虞字子深，卫人。年十四丧父，哀毁过礼，以米百粒糁藜藿。其姊喻之曰： 灭性非孝子。 对曰： 藜藿杂米，足以胜哀。 
又曰：凉州刺史羊欣姊丧，未经旬，车骑长史韩预强聘其女为妻。张酺为御史中丞，贬预以清风俗。论者称之。
又曰：陈统字元方，弟纮字伟方，俱清秀知名。姊妹四人，并有美才。姊适东莞徐氏，生邈。及二姊适同郡刘氏，文章最盛。
又曰：慕容垂妻段氏字元妃，光禄大夫段仪女，婉惠有志操，常谓妹季妃曰： 我终不作凡人妻。 季妃曰： 我亦不作庸夫妇。 邻人闻笑之。后燕王纳元妃为室，范阳王德聘季妃，并如其言。
又曰：王凝之妻谢氏名道蕴，安西将军弈之女也，聪明有才辨。同郡张玄妹亦有才质，适顾氏。谢玄每以之敌道韫。有济尼者，游於二家。或问之，答曰： 谢夫人神情散朗，故有林下之风；顾家妇清心玉映，自是闺房之秀。 
《宋书》：新野庾彦达为益州刺史，携姊之官，资给中分禄秩。西土称之。
《齐书》曰：永兴中，有王氏女，年五岁，得毒病，两目皆盲。性至孝。年二十，父亡。盲女临尸一叫，眼皆血出。小妹娥舐之，其左眼即开愈。时人皆以为孝感所致也。
《梁典》曰：长广桥者，宋武帝姊昔卖纱籴米，还，桥小，不敢过，无船得渡。日晚，宋武帝大饥，久，方见姊负米还，乃谓姊曰： 若异日富贵，当长广此桥。 遂为名也。
《新子》曰：梁车新为邺令，其姊往见之。值暮，郭门闭，遂逾郭而入。梁车新因刖其足。赵成侯以为不慈，遂夺玺免官。
应劭《风俗通》曰：郝廉，太原人，饥寒不受人衣食。曾过姊家饭，留五十文置席下而去。
《世说》曰：郗嘉宾死，妇弟欲迎其姊还，姊终不肯归，曰： 生纵不得与郗郎同室，死宁不同穴也？ 
又曰：袁彦道有二姊，一适殷源，一适谢祖。尝语桓宣武，切恨不更有一人配卿也。
《王子年拾遗》曰：贾逵年六岁，其姊闻邻家读书，日日抱逵就篱听之。逵年十岁，乃暗诵六经。父曰： 吾未尝教尔，安得《三坟》《五典》诵之乎？ 对曰： 姊尝抱於篱边，听邻家读书，因记得而诵之。 
萧韶《太清记》曰：刘孝仪诸妹，文彩艳质，甚於神人也。
《荆州图南北岸》曰：屈原之乡里，原既流放，忽然归，乡人喜悦，因名南岸曰归乡岸。原有姊闻原还，亦来归，责其矫世。乡人又名其北岸曰姊归岸。
○舅姑
《释名》曰：夫之父曰舅，舅言久也，父老之称也。夫之母曰姑，姑言故也。
《尔雅》曰：妇称夫之父曰舅，称夫之母曰姑；姑舅在则曰君舅君姑，殁则曰先舅先姑。
《礼记·檀弓》曰：妇人不饰，不敢见舅姑。
又《内则》曰：妇事舅姑，如事父母。鸡初鸣，咸盥漱。栉，从，笄，总，衣绅。左佩纷帨、刀、砺、小觿、金燧，右佩箴、管、线、纩、施{般系}秩，大觿、木燧，衿缨、綦屦，以适舅姑之所。及所，下气怡声，问衣燠寒；疾痛苛痒，而敬抑搔之。
又曰：妇将有事，大小必请於舅姑。(不敢专行也。)
《仪礼·婚礼》曰：舅飨送者以一献礼，酬以束锦；姑飨妇人送者，酬亦束锦。
《左传·襄元》曰：鲁齐姜薨。初，穆姜使择美槚以自为榇与颂琴，季文子取以葬。君子曰： 非礼也。礼无所逆，妇养姑者也，亏姑以成妇，逆莫大焉。 (穆姜，成公母。姜，成公妇也。)
《列女传》曰：邹孟轲既娶，将入室，其妇祖而内。孟子不悦，遂去不入。妇辞孟母，求去，曰： 妾闻夫妇之道，私室不与焉。今妾窃惰在室，而夫子见妾，悖然不悦，是客妾也。妇人之义盖不客宿，请归於父母。 姑召轲而谓之曰： 夫礼，将上堂，声必扬，所以戒人也。将入户，视必下，恐见人过。今子不察於礼而责於妻，不亦远乎？ 孟子遂留其妇，谢之。君子谓孟母知礼而明姑妇之道。
○嫂叔
《释名》曰：嫂，叟也，老称也。叟，缩也，人及物老皆小缩於旧也。叔，少也，幼者称也。叔亦俶也，见嫂俶然却退也。
《尔雅》曰：女子谓兄之妻为嫂，弟之妻为妇。
《礼记·曲礼》曰：嫂叔不通问。
又《檀弓》曰：子思之哭嫂也为位，妇人倡踊。
又曰：嫂叔之无服也，盖推之远之也。
又《杂记》曰：嫂不抚叔，叔不抚嫂。
《史记》曰：苏秦，洛阳人。从鬼谷归，大困穷困。兄嫂姊妹妻皆笑之，不为下机。秦乃闭室不出，读《周书阴符》。后合六国，从约并力，相六国。北报赵，过洛阳，车骑辎重拟於王者，乃归。昆弟嫂侧目不敢仰视。秦谓嫂曰： 何前踞而后恭？ 嫂匍匐以面伏地，谢曰： 见季子位高金多也。 
《汉书》曰：高祖长兄伯妻，高祖微时尝避事，时与宾友过其丘嫂。(丘，空也。无婿曰丘，乃寡嫂也。)嫂厌叔引客来食，佯为羹尽轑釜。客去，高祖视釜，尚有羹，由是怨之。后定天下，而伯子独不得封。太上皇为言之，高祖曰： 非敢忘也，但其母不长者耳。 后七年，封为羹颉侯。
又曰：陈平兄伯常耕田，纵平游学，嫂疾之不亲家事。或问平： 食何物而肥？ 对曰： 食糠籺耳。 嫂曰： 有叔如此不如无。 伯闻而遂其妻。
《晋书》曰：郑休妻石氏为九族所重。休前妻女既幼，又休父布临终生庶子沈。休命弃之，石氏曰： 奈何使舅之胤不存乎？ 遂养沈及前妻女，力不兼举。九年之间，三不举子。
又曰：王浑妻锺氏字琰，生子济。浑尝共琰坐，济趋庭而过。浑欣然曰： 生子如此，足慰人心！ 琰曰： 若新妇得配参军，(为浑弟沦也。)生子固不啻如此耳。 
又曰：王澄字平子，衍季弟也。衍妻郭氏性贪鄙，令婢於路担粪。澄年十四，谏郭。郭大怒，谓澄曰： 昔先人临终之日，以小郎嘱新妇，不以新妇嘱小郎。 因捉其衣裾，欲杖之。澄惧，逾窗而走得脱。
又曰：王凝之妻谢氏，字道韫，弈之女也，聪识有才辨。凝之弟献之尝与宾客谈议，词理将屈，道韫使婢白献之曰： 新妇欲与小郎解围。 乃以青绫步障自蔽，申献酬之义。客遂不能屈也。
又曰：晋中书令王珉与嫂婢私通，嫂挞甚苦。婢素善歌，而珉好执白团扇，故制《白团扇歌》。
又曰：颜含字弘都，嫂老而失明。含奉养如亲，束带躬侍。嫂病困，须蚺蛇胆，求之不获，忧叹盈怀。方独坐愁苦，忽有一童子持一青囊授含，含闻之，乃蚺蛇胆也。童子出户，化为青鸟飞去。含得药成，嫂病遂愈。
《齐书》曰：吴达之，义兴人。嫂亡，无以具葬，乃自卖为十夫，佣以营葬。
《三十国春秋》曰：晋吏部郎魏衡谓侄舒曰： 汝后得为小县长。 舒曰： 堪八百户长。将老，便入官舍，即斯愿毕矣。 
《孟子》曰：淳于髡曰： 男女授受不亲，礼与？ 孟子曰： 礼也。 曰： 嫂溺，则援之以手乎？ 曰： 嫂溺不援，是豺狼也。男女授受不亲者，礼也；嫂溺援之以手者，权也。 
《逸士传》曰：高凤为太守所召，恐不得免，自言不应为吏，乃与寡嫂伪争田，遂免仕。
《世说》曰：阮籍嫂尝还家，籍见嫂，与之别。或讥之。籍曰： 礼岂为我辈设也？ 
常璩《华阳国志》曰：汝敦兄弟共居，有父母时财物，嫂心欲得之。敦妻劝敦尽让田宅奴婢与兄弟，出别居。敦后耕田，得金器，妻劝送与兄。夫妻共往。嫂性啬，见金器，踊跃欲留之。兄因感悟，即去妻，悉让财物还弟。弟又不受，相让积年。
《邺洛鼎峙记》曰：卢道虔后妻元氏升堂讲老子《道德经》，虔弟元明隔纱帷以听之。
○娣姒
《尔雅》曰：女子同出，谓先生为姒，后生为娣。(同出为俱嫁事一夫。)长姊谓稚妇为娣妇，娣妇谓长姊为姒妇也。
《左传·成下》曰：鲁声伯之母不聘。(不聘，无妇礼。)穆姜曰： 吾不以妾为姒。 (昆弟之妻相谓为姒。)
又《昭七》曰：晋叔向欲娶於申公巫臣氏，其母不许。平公强使取之，生伯石。伯石始生，子容之母走谒诸姑，(子容母，叔向嫂，伯华妻也。)姑视之。及堂，闻其声而还曰： 是豺狼之声也。狼子野心，非是莫丧羊舌氏矣。 
《晋书》曰：王浑妻锺氏，名琰，太尉之孙也。浑弟湛妻郝氏有德行，琰虽贵门，不陵郝；郝亦不下琰。时称锺夫人之礼，郝夫人之法。
