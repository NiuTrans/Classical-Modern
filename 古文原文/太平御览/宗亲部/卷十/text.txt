○夫妻
《释名》曰：夫妻，匹敌之义也。
又曰：士庶人曰妻，妻，齐也；夫贱不足以尊称，故齐等言也。
《易·家人卦》曰：夫夫妇妇，而家道正。
又《序卦》曰：有天地然后有万物，有万物然后有男女，有男女然后有夫妇。夫妇之道不可以不久也，故受之以《恒》。恒者，久也。
《毛诗·衡门》曰：岂其食鱼，必河之鲂；岂其娶妻，必齐之姜；岂其食鱼，必河之鲤；岂其取妻，必宋之子。(何必大国之女然后可妻，亦取贞顺而已。)
又《草虫》，大夫妻能以礼自防也。喓々草虫，趯趯阜螽。(兴也。喓々，声也。草虫，常羊也。趯趯，跃也。阜螽，蠜也。卿大夫之妻待礼而行，随从君子。)未见君子，忧心忡忡。(忡忡犹冲冲也。妇人虽适人，有归宗之义。)亦既见止，亦既覯止，我心则降。
又《采蘋》曰：《采蘋》，大夫妻能循法度也。能循法度，则可以承先祖、共祭祀矣。(女子十年不出，姆教婉娩听从，执麻枲，治丝茧，织纴组紃，学女事，以共衣服。观于祭祀，纳酒浆笾豆、菹醢，礼相助奠。十有五而笄，二十而嫁。此言能循法度者，今既嫁为大夫妻，能循其为女人时所学之事以为法度也。)于以采蘋？南涧之滨。于以采藻？于彼行潦。于以奠之？宗室牖下。谁其尸之？有齐季女。(尸，主也。齐，敬也。季，少也。)
又《硕人》曰：硕人其颀，衣锦褧衣，齐侯之子，卫侯之妻。
又《氓》曰：女也不爽，士贰其行。士也罔极，二三其德。三岁为妇，靡室劳矣。夙兴夜寐，靡有朝矣。
又《棠棣》曰：妻子好合，如鼓瑟琴；(好合，志意合也。合者如琴瑟之声相应和也。)兄弟既翕，和乐且湛；宜尔室家，乐尔妻孥；是究是图，亶其然乎？
又《南山》曰：艺麻如之何？横纵其亩。取妻如之何？必告父母。(娶妻之礼议于生者，卜于死者，此之谓名。)析薪如之何？匪斧不克。取妻如之何？匪媒不得。(此言娶妻必待媒乃得也。)
又《韩弈》曰：韩侯取妻，汾王之甥，蹶父之子。韩侯迎止，于蹶之里。百两彭彭，八鸾锵锵，不显其光。诸娣从之，祁祁如云。韩侯顾之，烂其盈门。(如云，言众多也。诸侯一娶九女，三国媵女。诸娣，众妾也。顾之，曲顾道义也。)
又《思齐》曰：刑于寡妻，至于兄弟，以御于家邦。(言文王以礼法接待其妻，至于宗族。又能为政治于家邦也。)
《礼记》曰：天子之妃曰后，诸侯曰夫人，大夫曰孺人，士曰妇人，(妇之言服也。)庶人曰妻。(妻之言齐也。)
又《内则》曰：子甚宜其妻，父母不说，出。(宜犹善也。)子不宜其妻，父母曰： 是善事我，子行夫妇之礼焉，没身不衰。 
又曰：女子二十而嫁，有故二十三而嫁。(故谓父母丧。)聘则为妻，(聘，问也。妻之言齐。以礼见问，则得与夫敌耻。)奔则为妾。
又《坊记》曰：取妻不取同姓，(为其近禽兽也。)所以附远厚别也。
《左传·隐公》曰：郑公子忽如陈，逆妇妫。辛亥，以妫氏归。甲寅，入於郑。陈鍼子送女，先配而后祖。鍼子曰： 是不为夫妇，诬其祖矣。非礼也，何以能育？ (礼，逆妇必先告祖庙而后行。郑忽逆妇而后告庙，故曰： 先配而后祖 。)
又曰：《桓公》曰：郑祭仲专，郑伯患之，使其婿雍纠杀之，将享诸郊。雍姬知之，谓其母曰： 父与夫孰亲？ 其母曰： 人尽夫也，父一而已，胡可比焉？ (妇人在室则天父，出则天夫。女以为疑，故母以所出为本解之。)遂告祭仲曰： 雍氏舍其室而将享子于郊，吾惑之，以告。 祭仲杀雍纠，尸诸周氏之汪。公载以出，曰： 谋及妇人，宜其死也。 
又《庄公》曰：初，懿氏卜妻敬仲，其妻占之曰： 吉。是谓凤凰于飞，和鸣锵锵；有妫之后，将育于姜；五世其昌，并为正卿；八世之后，莫之与京。 
又《僖中》曰：狄人伐廧咎如，(赤狄之别种。)获其二女叔隗、季隗，纳诸晋公子。公子以叔隗妻赵衰，生盾。文公取季隗，生伯儵。后以妻赵衰，生原同、屏括、楼婴。(原、屏、楼，三子之邑也。)赵姬逆盾与其母，(赵姬，文公女也。盾，狄女叔隗之子也。)子馀辞，(子馀，赵衰字也。)姬曰： 得宠而忘旧，何以使人？必逆之！ 固请，许之。来以盾为才，固请于公，以为嫡子，而使其三子下之；以叔隗为内子，而己下之。(卿之嫡妻为内子。)
又《昭元》曰：郑徐吾犯之妹美，公孙楚聘之矣，(楚，子南，穆公孙也。)公孙黑又强使委禽焉。(禽，雁也。纳采用雁。)犯惧，告子产。子产曰： 是国无政，非子之患也。惟所欲与。 犯请于二子，请使女择焉。皆许之。子晳盛饰而入，布币而出；(子暂，公孙黑也。)子南戎服而入，左右射，超乘而出。女自房观之，曰： 子晳信美矣，抑子南，夫也。夫夫妇妇，所谓顺也。 适子南氏。
又《庄公》曰：宋华父督见孔父之妻于路，目逆而送之，曰： 美而艳。 
又曰：楚子灭息，以息妫归，生堵敖及成王焉。未言，(未与王言。)楚子问之，对曰： 吾一妇人而事二夫，纵不能死，其又奚言？ 
又《成下》曰：晋三郤害伯宗，谮而杀之。初，伯宗每朝，其妻必戒之曰： 盗憎主人，民恶其上，子好直言，必及於难。 
又《襄四》曰：齐棠公之妻，东郭偃之姊也。东郭偃臣崔武子。棠公死，偃御武子以吊焉，见棠姜而美之，(美其色也。)使偃取之。(为己取也。)偃曰： 男女辨姓，今君出自丁，臣出自桓，不可。 武子筮之，遇《困》之《大过》。以示陈文子，文子曰： 夫从风，风陨妻，不可娶也。且其《繇》曰： 困于石，据于蒺藜，入于其宫，不见其妻，凶。 崔子曰： 嫠也，何害？先夫当之矣。 遂取之。
又《僖下》曰：初，臼季使过冀，见冀缺耨，其妻馌之敬，相待如宾。与之归，言诸文公曰： 敬，德之聚也。能敬必有德，德以治民，请君用之。 文公以为下军大夫。
又《昭七》曰：晋叔向适郑，鬷蔑恶，欲观叔向，从使之收器者而往，立于堂下，一言而善。叔向闻之曰： 必鬷明也。 下执其手以上曰： 昔贾大夫恶，取妻而美，三年不言，御以如皋，射雉获之。其妻始笑而言。贾大夫曰： 才之不可以已也。我不能射，汝遂不言不笑也？ 今夫子少不扬，子若不言，吾几失子矣。 
又《哀上》曰：齐侯伐晋夷仪，敝无存之父将室之，辞，以与其弟，(无存，齐人也。室之，为取妇也。)曰： 此役也不死，反必娶於高、国。 (高氏、国氏，齐贵族也。无存欲必有功，还取卿相之女也。)
又《成上》曰：齐晋战于鞍，齐师败绩。齐侯见保者曰： 勉之！齐师败矣！ 避女子，女子曰： 君免乎？ 曰： 免矣。 曰： 锐司徒免乎？ 曰： 免矣。 曰： 苟君与吾父免矣，可若何？ 乃奔。齐侯以为有礼。既而问之，辟司徒之妻也，予之石窌。
又《成下》曰：鲁声伯之母不聘，穆姜曰： 吾不以妾为姒。 生声伯而出之，嫁于齐管于奚。生二子而寡，以归声伯。声伯以其外弟为大夫，而嫁其外妹於施孝叔。郄犨来聘，求妇於声伯。声伯夺施氏妇以与之。妇人曰： 鸟兽犹不失伉俪，子将若何？ 曰： 吾不能死亡。 妇人遂行，生二子於郄氏。郄氏亡，晋人归之，施氏逆诸河，沈其二子。妇人怒曰： 己不能庇其伉俪而亡之，又不能字人之孤而杀之，将何以终？ 
《春秋汉含孳》曰：水火交感，阴阳以设，夫妇象也。(水火则阴阳也，阴阳则夫妇也。)
又曰：妻象太阴，臣法金位。(金，阴中之刚，故喻臣位。水能纯柔。纯柔，妻象也。)
《战国策》曰：邹忌长八尺有馀，身体逸丽。朝服衣冠，窥镜，谓其妻曰： 我孰与城北徐公？ 徐公，齐国之美丽者也。妻曰： 愈。 窥镜而自视，不如远矣。暮寝而思之。 吾妻之美我，私我也。 
《史记》曰：晋重耳谓其妻曰： 待我二十五年不来，乃嫁。 其妻笑曰： 犁二十五年，吾冢上柏大矣。虽然，妾待子。 
又曰：《易》基《乾》《坤》，《诗》始《关雎》，夫妇之际，人道大伦也。礼之用，惟婚姻为竞竞。
又曰：张仪已学而游说诸侯，尝从楚相饮，已而楚相亡璧，门下意仪，曰： 仪贪无行资，必此人盗相璧。 共执仪，掠笞数百。不服，释之。其妻曰： 嘻！子无读书游说，安得此辱乎？ 张仪谓妻曰： 视吾舌尚在不？ 其妻笑曰： 舌在也。 仪曰： 足矣。 乃遂入秦，秦王以为客卿。
又曰：吴起好用兵，事鲁君。齐人攻鲁，欲将起，以起取齐女为妻而疑之。起欲就名，遂杀其妻，以明不与齐。鲁卒以为将，攻齐，大破之。
又曰：外黄富人女甚美，嫁庸奴，亡其夫，去。(徐广曰：一云其夫亡。)抵父客。(如淳曰：父时故宾客。)父客素知张耳，乃卒为请决，嫁之张耳。张耳是时脱身游，女家厚奉给张耳，以故致千里客，乃宦魏，为外黄令，名由此益贤。
《汉书》曰：杨惲报段会宗云： 家本秦也，能为秦声。妇赵女也，雅善鼓瑟。 
又曰：京兆尹张敞为妇画眉，长安中传京兆眉妩，有司以奏敞。宣帝问之，对曰： 臣闻闺房之内，夫妇之私有过画眉者。 
范晔《后汉书》曰：鲍宣妻者，桓氏之女也，字少君。宣尝就少君父学，父奇其清苦，故以女妻之。装送甚盛，宣不悦，谓妻曰： 少君富骄而吾贫，不敢当。 妻曰： 大人以先生守约，故使妾侍巾栉，奉承君子，惟命是从。 乃悉归御服，更衣短布裳，与宣共挽鹿车，归乡里。拜姑毕，提瓮出汲。
《后汉书》曰：班昭作《女诫》，马融善之，令妻女习焉。
又曰：沛周郁妻者字阿，闲於妇道，而郁骄淫轻躁，多行无礼。郁父伟谓阿曰： 新妇贤者，女当以道正夫。郁之不改，新妇过也。 阿拜而受命，退谓左右曰： 我无樊、卫二姬之行，故君以责我。我言而不用，君必谓我不奉教令，则罪在我矣。若言而见用，是为子违父而从妇，则罪在彼矣。 乃自杀。
又曰：冯良有志行，与妻子相遇如君臣。
又曰：曹操攻吕布，布欲降，而陈宫等自以负罪於操，深沮其计，谓布曰： 曹公远来，势不能久，将军若以步骑出屯於外，宫将馀众闭守於内。若向将军，宫引兵而攻其背；若但攻城，则将军救於外，可破也。 布然之，布妻曰： 昔曹氏待公台如赤子，犹舍而归我。今将军厚公台不过於曹，而欲委全城，捐妻子，孤军远出乎？若一旦有变，妾岂得为将军妻哉！ 布乃止。
又曰：郦炎风病恍惚，性至孝，遭母忧，疾甚发动。妻始产而惊死，妻家讼之，收系狱。炎病不能治对，遂死狱中。尚书卢植为之诔赞，以昭其懿。
又曰：公孙述连征，任永、冯信并讬青盲，以避世难。永妻淫於前，匿情无言；见子入井，忍而不救。信侍婢亦对信奸通。及闻述诛，皆盥洗更视曰： 世适平，目即清。 淫者皆自杀。
又曰：周泽为太守，尝卧疾斋宫。其妻哀泽老病，窥问所苦。泽大怒，以妻干犯斋禁，遂收送诏狱谢罪。世疑其诡激，时人为之语曰： 生世不谐作太常妻，一岁三百六十日，三百五十九日斋，一日不斋醉如泥。 
又曰：戴封字平仲。年十五，诣太常，师事东海申君。申君卒，送丧到东海，边尝道当经其家，父母以封当还，豫为娶妻。封暂过拜亲，不宿而去。
又曰：河南尹王调、洛阳令李阜与窦宪厚善，纵舍自由。尚书仆射乐恢劾奏调、阜，并及司隶校尉。诸所刺举，无所回避，贵戚恶之。妻每谏恢曰： 昔人有容身避害，何必以言取怨？ 恢叹曰： 吾忍素餐立人之朝乎？ 
又曰：更始尚书谢躬，初，其妻知世祖不平常，戒躬曰： 君与刘公积不相能，而信其虚谈，不为之备，终受制矣。 躬不纳，竟为世祖所擒。
又曰：河南乐羊子之妻者，不知何氏之女也。羊子尝行路，得遗金一鉼，还以与妻。妻曰： 妾闻志士不饮盗泉之水，廉者不受嗟来之食，况拾遗求利，以污其行乎！ 羊子大惭，乃捐金於野而远寻师，学一年来归。妻跪问其故，羊子曰： 久行怀思，无他异也。 妻乃引刀趋机而言： 此织生自蚕茧，成於机杼，一丝而累，以至於寸；累寸不已，遂成丈匹。今若断斯织也，则损失成功，稽废时月。夫子积学，当日知所忘以就懿德。若中道而归，何异断斯织乎？ 羊子感其言，复还终业，遂七年不反。
又曰：魏朗字仲英。入为尚书，举动皆有礼序。室家相待如宾，与子孙如严君焉。
又曰：曹世叔妻，班彪之姑，名昭字惠。召入宫，号曰 大家 。每有贡献，遣大家作赋颂，注《列女传》，著《女诫》及诗，并行於时。
《魏志》曰：初，司马宣王勒兵从阙下趣武库，当曹爽门人逼车住。爽妻刘氏怖，出至厅事，谓帐下守督曰： 公在外，今兵起，何如？ 督曰： 夫人勿忧。 乃上门楼，引弩注箭，欲发。将孙谦在后，牵止之曰： 天下事未可知。 如此者一二，宣王遂过。
又曰：郭淮字伯济，太原河曲人。拜车骑将军，封曲阳侯。淮妻王陵之妹，当从坐，侍御史往收，羌胡渠师数千人叩头请淮表留妻，淮不从。妻之道，莫不流涕，人人扼腕，欲劫留之。淮五子叩头流血，请淮。淮不忍视，乃遣妻还。淮以书白司马宣王曰： 五子哀母，不惜其身；若无其母，是无五子，亦无淮也。 书至，宣王亦宥之。
《魏氏春秋》曰：许允为吏部郎，选郡守。明帝疑其所用非次，旨召入，将加罪。允妻阮氏跣出谓曰： 明主可以理夺，难以情求。 允之入，帝怒诘之。对曰： 某郡太守虽满，文字先至，年限在后，日限在前。 帝取事视，乃释遣出，望其衣败，曰： 清吏也。 赐之衣。允之出为镇北也，喜谓其妻曰： 吾知免矣。 妻曰： 祸见於此，何免之有？ 
鱼豢《魏略》曰：桓范字元则，沛郡人也。使持节督青徐诸军，镇下邳。与徐州刺史邹歧争屋，引节欲斩歧，为歧所奏，不直，坐免。闻当转为冀州牧，是时冀州统属镇北，而镇北将军吕昭本在范后，范谓其妻仲长曰： 我宁作诸卿，向三公长跪耳，不能为吕子展屈也。 其妻曰： 君前在东坐，欲擅斩徐州，众人谓君难为作下。今复羞为吕屈，是复难为作上。 范怒其言触实，乃以刀环撞其腹，妻时怀孕，遂伤胎死。
又曰：常林字伯槐，河内人也。少好学，为诸生，带经锄。其妻常自饷馈，虽在田野，相敬如宾。
《晋书》曰：元康中，梁国女子许嫁，已受礼聘，寻而其夫戍长安，经年不归，女家更以适人。女不乐行，其母逼强，不得已而去。寻复病亡。后其夫还，迳至女墓，不胜哀情，便发冢开棺，女遂活，因与俱归。后婿闻知，诣官争之，所在不能决。秘书郎王导议曰： 此是非常事，不得以常理断之。宜还前夫。 朝廷从其议。
又曰：谢安妻，刘琰妹也。既见家门富贵，而安独静退，乃谓曰： 丈夫不如此也。 安掩鼻曰： 恐不免耳。 (《世说》又载。)
又曰：吴隐之为晋陵太守，妻负薪，冬月无被。欲浣衣，即披絮纺绩，以供朝夕。
又曰：王凝之妻谢氏，字道韫，奕之女也。初适凝之，还，甚不乐。其叔安曰： 王郎，逸少子，不恶，汝何恨也。？ 答曰： 一门叔父，则有阿大中郎；群从兄弟，则有胡封羯末。不意天壤之中，乃有王郎。 
又曰：王导为丞相，妻曹氏性妒，导甚惮之。乃密营别馆，以处众妾。曹氏知而将往焉。导恐妾被辱，遽命驾，犹迟之，以所执麈尾柄驱牛而进。司徒蔡谟闻之，戏导曰： 朝廷欲加公九卿之命。 弗之觉，但谦退而已。谟曰： 不闻馀物，惟有短辕犊车，长柄麈尾。 导大怒，谓人曰： 往与群贤共游洛中，何曾闻有蔡克儿也？ 
崔鸿《前秦录》曰：秦州刺史窦滔妻，彭城令苏道之女。有才学，织锦制回文诗，以赎夫罪。
刘向《列女传》曰：鲁有秋胡子，既纳妻五日，而官於陈，五年乃归。未至其家，见路傍有美妇人，方采桑叶。秋胡子悦之，下车谓曰： 苦暴独采桑，吾行道远，愿托桑荫下一餐。 於是下赍休焉。妇人采桑不辍。秋胡子谓曰： 力田不如逢年，力桑不如见郎。今吾有金，愿以与夫人。 妇人曰： 嘻，夫采力作，纺绩织纴，以供衣食，奉二亲、养夫子而已矣。吾不愿人之金，所愿，愿卿事上无有外意，妾事夫家亦无淫佚之志。子去矣，收子之赍与子笥金。 秋胡子遂去。归至家，奉金遗其母，母使人呼其妇至，乃向采桑者也。秋胡子见之而惭。妇曰： 子束发修身，辞亲往仕，五年乃还，当欢喜，乍驰乍骤，扬尘疾至，思见亲。今者乃说路旁妇人，而下子之装以金予之，是忘母也；忘母不孝。好色淫佚，是污行不义。夫事亲不孝，则事君不忠；处家不义，则治官不理。孝义并亡於身，心不遂。妾不忍见不孝不义之人，子改娶矣，妾亦不嫁。 遂去东而走，自投於河而死。
又曰：晋宗伯妻者，晋大夫伯宗之妻也。谓伯宗曰： 子之性固不可易也。且国家多贰，其危可立而待也。子何不豫结贤大夫以托州黎焉？ (伯宗子也。)伯宗曰： 诺。 乃得毕羊而友之。及栾不忌之难，三郄害伯宗，谮而杀之。毕羊乃送州黎于荆，遂得免焉。
