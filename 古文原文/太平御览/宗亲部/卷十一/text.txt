○慈母保母
《礼记·内则》曰：子生，异为孺子，室於宫中。(特扫一室以处之。)择於诸母与可者，必求其宽裕、慈惠、温良、恭敬、慎而寡言者，使为子师，其次为慈母，其次为保母，皆居子室。(此人君养子之礼也。诸母，众妾也。可者，传御之属也。子师，教示以善道者。慈母，知其嗜欲者。保母，安其居处者。士妻食乳之而已。)
又《曾子问》曰：子游曰： 丧慈母，如母礼与？ 孔子曰： 非礼也。古者男子外有傅，内有慈母。君命所使，教子也，何服之有？(言无服也。)昔者鲁昭公少丧其母，有慈母良。及其死也，公弗忍也，欲丧之。有司以闻曰： 古之礼，慈母无服。今也君为之服，是逆古之礼而乱国法也。若终行之，则有司将书之以遗后世，无乃不可乎？ 公曰： 古者天子练冠以燕居，吾弗忍也。 遂练冠以丧慈母。丧慈母，自鲁昭公始也。 
《左传·襄六》曰：宋大灾，宋伯姬卒，待姆也。(姆，女师也。)
○乳母
《史记》曰：武帝时有所幸倡郭舍人者，发言陈辞，虽不合道，然令人主和悦。武帝少时，东武侯母尝养帝，帝壮，时号曰大乳母。率一月再朝，朝奏入，有诏使幸臣马游卿以帛五十匹赐乳母。有诏得令乳母乘车行驰道中。当此之时，公卿大臣皆敬重乳母，乳母家子孙奴从者横暴长安中，当道掣顿人车马，夺人衣服。闻於中，不忍致之法。有司请徙乳母家室，处之於边，奏可。乳母当入，至前面见辞。乳母先见郭舍人，为下泣。舍人曰： 即入见辞，去勿疾步，数还顾。 乳母如其言，谢去。郭舍人疾言骂之曰： 咄，老女子！何不疾行？陛下已壮矣，宁尚须汝乳而活耶？ 於是武帝怜之，乃下诏止无徙乳母。
《后汉书》曰：安帝时，邓太后临朝，帝不亲政事。小黄门李闰与帝乳母王圣尝共谮太后兄执金吾邓悝等，言欲废帝，立平原王德。帝每忿惧，及太后崩，遂诛邓氏。而王圣女伯荣扇动内外，竞为侈虐。明年，帝崩，立北乡侯为天子，王圣及党与皆见徙。
王隐《晋书》曰：贾充子黎民，三岁，乳母抱向閤。充入，黎民喜踊，充呜之。充夫人郭槐遥望，疑充，即鞭杀乳母。儿思母，病死。槐又生男，向岁，乳母抱中庭，充过拈儿颊，郭又疑之，复鞭杀乳母。儿又死。充遂无嗣。
《谭薮》曰：宋何承天为著作郎，时新著作多贵游少年。或戏承天，谓为奶母。承天曰： 凤凰将九子，奶母何言耶？ 
○妾
《礼记·曲礼》曰：买妾不知其姓，则卜之。
又《内则》曰：聘则为妻，奔则为妾。(妾之言接也。闻有礼，走而往焉，以得接见於君子。)
又曰：妾虽年老，未满五十，必与五日之御。虽婢妾，衣服饮食必后长者。妻不在，妾御莫敢当夕。(辟女君之御日也。)妾将生子，及月辰，夫使人日一问之。
《左传·成上》曰：鲁声伯之母不聘，(不聘，无媒礼。)穆姜曰： 吾不以妾为姒。 (昆弟之妻相谓为姒。)生声伯而出之。
又《昭五》曰：晏子对齐景公曰： 内宠之妾，肆夺於市；外宠之臣，僣令於鄙。 
又《哀下》曰：鲁公子荆之母嬖，(荆，哀公庶子。)将以为夫人。使宗人亹夏献其礼。(宗人，礼官。)对曰： 无之。 公怒曰： 女为宗司，立夫人，国之大礼也，何故无之？ 对曰： 周公及武公娶於薛，孝惠娶於商，自桓以下娶於齐，此礼也则有；若以妾为夫人，则固无其礼也。 
○出妇
《礼记·檀弓》曰：子上之母死而不丧，(子上，孔子曾孙，子思伋之子，名白，其母出。)门人问诸子思曰： 昔者子之先君子丧出母乎？ 曰： 然。 (礼为出母期，父卒，为父后者不服耳。) 子之不使白也，丧之，何也？ 子思曰： 昔者吾先君子无所失道，道隆则从而隆，道污则从而污。(污犹杀也。有隆有杀，进退有礼。)伋则安能(自予不能及。)为伋也妻者，是为白也母，不为伋也妻者，是不为白也母 。故孔氏之不丧出母，自子思始也。
又《内则》曰：子甚宜其妻，父母不说，出。(宜犹善也。)
《汉书》曰：王吉少时，学问居长安。其东家有大枣树垂庭中，吉妇取枣以啖吉。吉后知之，乃去妇。东家闻而伐其树，邻里共止之。因固请吉，令还妇。里中为之语曰： 东家有树，王阳去妇；东家枣完，去妇复还。 
又曰：王禁先元后，元后母魏郡李氏女也。后以妒去，更嫁为河内荀宾妻。
《后汉书》曰：冯衍娶北地女任氏为妻，悍忌，不得畜媵妾。儿女常自操井臼，老竟逐之。
又曰：黄允济，阴人也，以隽才知名。郭林宗见而谓曰： 卿有绝人之才，足成伟器。然恐守道不笃，将失之矣。 后司徒袁隗欲为从女求姻，见允而叹曰： 得婿如是足矣。 允闻而黜遣其妻。夏侯氏妇请姑曰： 今当见弃，方与黄氏长辞。乞一会宗属，以展离诀之情。 於是大集宾客二百馀人，妇中坐，攘袂数允隐慝秽恶十五事。言毕，登车而去。允以此废於时。
又曰：李充字大逊，家贫，兄弟六人同衣递食。妻窃谓充曰： 今贫居如此，难以久安，愿思分异。 充伪许之，曰： 当酝酒具会，请呼乡里内外。 充于坐中前跪白母曰： 此妇无状，而教充离间母兄，罪合遣斥。 便呵叱其妇，遂令出门。妇衔涕而去。
《齐书》曰：刘瓛母孔氏，瓛娶王氏，缘壁挂履，土落孔氏床上。孔氏不悦，瓛即出其妻。
《梁书》曰：孔谦从兄灵庆尝病，寄於谦。谦出行，还问起居，灵庆曰： 向饮冷热不调，即时犹渴。 谦退，遣其妻。
《家语》曰：妇有七出、三不去。七出者，不顺父母，无子，淫僻，嫉妒，恶疾，多口舌，窃盗。不顺父母者，为其逆德也；无子者，为其绝世也；淫僻者，为其乱族也；嫉妒者，为其乱家也；恶疾者，为其不可供粢盛也；多口舌者，为其离亲也；窃盗者，为其反义也。三不去者，谓有所取无所归也，与其经三年之丧也，先贫贱后富贵也。凡此皆圣人所以慎男女之际，重婚姻之始也。
又曰：曾子妻以炊藜蒸不熟，出之。
《古乐府诗》曰：上山采{艹糜}芜，下山逢故夫。回首问故夫，新人复如何？
○舅舅母
《释名》曰：舅，久也。
《尔雅》曰：母之昆弟为舅。
《毛诗·秦风》曰：渭阳康公念母也，康公之母。晋献公之女。文公遭丽姬之难，未反，而秦姬卒。穆公纳文公，康公时为太子，赠送文公於渭之阳，念母之不见也，我见舅氏，如母存焉。及其即位，思之而作是诗也。我送舅氏，曰至渭阳。何以赠之？路车乘黄。我送舅氏，悠悠我思。何以赠之？琼瑰玉佩。
《仪礼》曰：舅，母之昆弟也。
《传》曰：何以服緦？从服也。(言从母服也。)
《礼记·檀弓》曰：从母之夫，舅之妻，二夫人相为服，君子未之言也。
《左传·僖中》曰：秦伯纳晋公子重耳，及河，子犯以璧授公子曰： 臣负羁绁以从君，巡於天下，臣之过多矣。臣犹知之，而况君乎？请由此亡。 公子曰： 所不与舅氏同心者，有如白水。 投其璧於河。
又曰：庾怿尝以毒酒饷江州刺史王允之。允之觉其有毒，饮犬，犬毙。乃密奏之。帝曰： 大舅已乱天下，小舅复欲尔邪？ 怿闻，饮鸩而卒。
又曰：刘玙字庆孙。玙弟琨，字越石。并为尚书郎郭奕之甥也，名著当时。京师为之语曰： 洛中弈弈，庆孙越石。 
又曰：荀勖，颍川人。少孤贫，依於舅氏，幼而歧嶷，早成。十岁能属文。锺繇曰： 此儿当及曾祖爽耳。 
又曰：殷浩坐徙东阳信安县，外甥韩康伯，浩素赏爱之，随至徙所。经岁还都，浩送至渚侧，咏曹颜远诗曰： 富贵他人合，贫贱新戚离。 因而下泣。
又曰：卫玠字叔宝。骠骑将军王济，玠之舅也。隽爽风姿，每见玠，辄叹曰： 珠玉在傍，觉我形秽。 
又曰：郄愔字方回。与姊夫王羲之有迈世之风。献之兄弟，自超未亡时，献之兄弟尝蹑履修甥舅之礼。及超死，见愔怠慢，履而候之，命席便坐。愔慨然曰： 嘉宾不死，鼠子敢尔？ 
又曰：武帝杨后讳艳，字琼芝，弘农人。母天水赵氏早卒，依舅家。舅母仁爱，亲乳之，使他人乳己子。
《世说》曰：卫展字道舒。为江州，有旧投之，都不祗待，惟饷王不留行一斤。此人便命驾。李弘范闻之曰： 家舅刻薄，乃役使卉木也。 
又曰：魏明帝为外祖筑馆，既成，谓左右曰： 当何名之？ 侍中缪袭曰： 陛下圣恩齐於哲王，罔极过於曾闵。此馆之兴，情锺舅氏，宜以渭阳名焉。 上从之。
《妒记》曰：谢太傅刘夫人，不令太傅有别房宠。公既深好声色，不能全节，遂颇欲立妓妾。兄子及外甥等微达其旨，乃共谏刘夫人，方便称《关雎》《螽斯》有不妒忌之德。夫人知讽己，乃问谁撰诗，答曰： 周公夫人。 曰： 周公是男子，乃相为耳。若使周姥传，应无此语也。 
蔡邕进表曰：平丘程末年十四时父叔没，末抱尸号泣悲哀。舅哀其羸劣，嚼枣肉以哺之。末见食，歔欷不能吞咽。
○外甥
《释名》曰：姊妹之子曰甥，出配他男而生也。
《尔雅》曰：男子谓姊妹之子为出。谓我舅者，吾谓之甥也。
《仪礼》子夏传曰：甥，何以緦？报之也。
《左传·庄公》曰：楚文王伐申，过邓。邓祁侯曰： 吾甥也。 止而享之。骓甥、聃甥、养甥请杀楚子，邓侯不许。三甥曰： 亡邓国者，必此人也。若不早图，后君噬脐，其及图之乎？ 
《史记》曰：汲黯字长孺，濮阳人。司马安是其姊子，与黯同为太子洗马。
《汉书》曰：霍去病，卫青姊少儿子也。
又曰：颜安字翁孙，鲁人眭孟姊子也。
《东观汉记》曰：黄香字文强。年十二，家业虚贫，衣食不赡。舅龙乡侯为作衣被，不受。
《晋书》曰：魏舒少为舅宁氏所养。宁氏营宅，相者云当出贵甥。舒时尚幼，自言曰： 当为外氏成此宅相。 
又曰：石崇字季伦。其甥欧阳建与赵王伦有隙。伦为诏收崇及建，建作临终诗。
又曰：谢重字景重。子约字宣〈目英〉，曾於公座戏嘲无礼於其舅袁湛。湛谓曰： 汝父昔已轻舅，今汝复来加我，可谓两世无渭阳之情。 约父重即王敬之外孙，与舅有不胁之论，湛故有此云。
又曰：范汪少孤，年六岁，过江依外家庾氏。荆州刺史王澄见之曰： 兴范族者，必此子也。 十三丧母，居丧尽礼。及长，好学博识多通，善谈名理。
又曰：韩康伯清和有思，舅殷浩曰： 康伯能自标置居，然是出群器也。 
又曰：何无忌，东海郯人，少有大志。镇北将军刘牢之即其舅也，时镇京口，每有大事，皆参议之。桓玄之篡，与刘裕、刘毅共兴义兵。桓玄闻之，甚惧。其党曰： 乌合之众，势必无成。 玄曰： 刘裕勇冠三军，刘毅家无担石之储，摴蒲一掷百万，何无忌，刘牢之甥，酷似其舅，共举大事，何为无成？ 
又曰：姚兴太史令高鲁遣其甥王蒙晖随刘藻，送玉玺一钮并图谶秘文於慕容德。
吴均《齐春秋》曰：刘瓛字珪，沛人。五岁，闻舅孔昭先读《管宁传》，欣然请更读，因听受，曰： 可及此耳。 
《三辅决录》曰：吉闳幼有美名，九岁明《尚书》。舅何邈死，家贫子幼，闳自造坟茔，殡葬之。
《卫玠别传》曰：玠，王武子甥也。武子常与乘白羊车入市，举市曰： 谁家璧人？ 曰： 武子甥也。 武子常与同游，语曰： 昨与外甥玠并出，冏若明珠在侧，朗然来照人。 
○姨
《尔雅》曰：母之姊妹为从母。(从母，母之姊妹。)
《仪礼》曰：从母，丈夫妇人报。(从母，母之姊妹。)
《传》曰：何以小功也？以名加也。外亲之服皆緦之。(外亲异姓，正服不过緦。)
《晋书》曰：何充字次道，庐江人，王导妻姊之子，故少与王导善。早为显官，尝诣舍，导以麈尾指床呼充共座，曰： 此是君座也。 
《宋书》曰：初，高祖产而皇妣殂，考皇贫薄，议欲不举。高祖。从母生怀敬，未期，乃断乳而养。高祖。以旧恩之故，怀敬累至会稽太守。
《三辅决录》曰：周季贞，班固姊之子也。善属文。丧妇，作《问神》，其姨曹大家难之。
