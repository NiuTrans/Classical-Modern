○会稽山
《吴越春秋》曰：禹巡天下归，还越会稽，修国之道，以会计名山。
又曰：禹巡天下归，还大越，登茅山，以朝四方群臣，观中州诸侯。防风后至，斩以徇众，示天下悉以臣属也。乃大会计治国之道，更名茅山曰会稽。(《越绝书》亦载。)
《传》曰：勾践以甲楯五千，保於会稽。
《史记始皇本纪》曰：三十七年上会稽，祭大禹，望于南海，而立石刻颂秦德。
《九土文括略》曰：禹禅此山，有一石穴委曲，黄帝藏书於此，禹得之。
孔灵符《会稽记》曰：会稽山在县东南，其上石状似覆釜，禹梦玄夷苍水使者却倚覆釜之上是也。今禹庙在下，秦始皇尝配食此庙。
又曰：山有石室，云是仙人射堂，东高岩有射的石，远望的，的如射侯，形圆，视之如镜。土人常以占谷食贵贱，射的明则米贱，暗则米贵。谚曰：射的白，斛一百；射的玄，斛一千。
《夏侯曾先志》曰：此山有石帆，壁立临川，涌石亘山，遥望芃芃，有似张帆也。下有悬岩，名为射堂，传云仙人常射於此，使白鹤取箭。此是会稽东峰。
《郡国志》曰：山上有草，茎赤叶青，人死覆之便活。
《山海经》曰：会稽之山四方，上多金玉，下多碔砆，上有禹冢及井。
○天台山
《临海记》曰：天台山超然秀出，山有八重，视之如一帆，高一万八千丈，周回八百里。又有飞泉，悬流千丈似布，故《登真隐诀》云，此山有桐柏，绕四明东南三百里。
《启蒙记注》曰：天台山去人不远，路经福溪，水险清冷，前有石桥，路径不盈尺，长数十丈，下临绝冥之涧，惟忘其身，然后能跻。济者梯岩壁，扪萝葛之茎度，得平路，见天台山蔚然绮绣，列双岭於青霄。上有琼楼玉阁天堂，碧林醴泉，仙物毕具。晋隐士白道猷得过之，获醴泉紫芝灵药。
《神异经》曰：余姚人虞洪，入山采茗，遇一道士，牵三青羊，引洪至天台瀑泉，曰： 吾丹丘子也，闻子善具饮，常思见惠，山中有大茗，可以相给，祈子他日有瓯牺之余，不相遗也。 因立奠祀，后常与家人往山获大茗焉。
《晋书》曰：许迈与王羲之书云：自山阴至临海，多有金庭玉堂，仙人芝草。
《异苑》曰：会稽天台山遐远，自非忽生忘形，不能跻也。赤城阻其迳，瀑布激其衢，石有莓苔之险，渊有不测之深。
《幽明录》曰：汉明帝永平五年，剡县刘晨、阮肇共入天台取穀皮，迷不得返，经十余日，粮食乏尽，饥馁殆死。遥望山上有一桃树，大有子实，而绝岩邃涧，了无登路。攀葛乃得至，啖数枚，而饥止体充，复下山持杯取水，欲盥漱，见芜菁叶从山腹流出，甚鲜新，复一杯流出，有胡麻糁。相谓曰： 此处去人径不远。 度山出一大溪，溪边有二女子，姿质妙绝，见二人持杯出，便笑曰： 刘、阮二郎捉向所失流杯来。 晨、肇既不识之，二女便呼其姓，如似有旧，相见忻喜，问来何晚耶？因要还家，家筒瓦屋，南壁及东壁下各有一大床，皆施绛罗帐，角悬铃，上金银交错，床头各十侍婢。便敕云，刘、阮二郎，经涉山阻，向虽得琼实，犹尚虚弊，可速作食。有胡麻饭，山羊脯，甚美。食毕行酒，有群女来，各持三五桃子，笑而言贺汝婿来。酒酣作乐，刘、阮忻怖交并。至暮，令各就一帐宿，女往就之，言声清婉，令人忘忧。至十日后，欲求还去。女云： 君已来，是宿缘所牵，何复欲还耶？ 遂留半年，气候草木是春时，百鸟鸣呼，更怀土，求归甚苦。女曰： 当如何？ 遂呼前来女子有三四十人集会奏乐，共送刘、阮，指示还路。既出，亲旧零落，邑屋全异，无复相识。问得七世孙，传闻上世入山，迷不得归。
孔灵符《会稽记》曰：赤城山土色皆赤。岩岫连沓，状似云霞，悬霤千仞，谓之瀑布，飞流洒散，冬夏不竭；山谷绝涧，峥嵘无底；长松葛藟，幽蔼其上。
又曰：赤城山内，则有天台灵岳，玉室璇台。
又曰：天台山旧居五县之余地。五县者，余姚、鄞、句章、剡、台宁也。
孙绰《天台山赋》曰：济楢溪而直进，落五界而迅征。
《启蒙记》曰：天台山石桥路，径不盈尺，长数十步，至滑，下临绝冥之涧。
《续搜神记》曰：会稽剡县民袁柏、狼硕二人猎，经深山重岭甚多，见一群山羊六七头，遂经一石桥，桥甚狭而峻，羊去，根等亦随，渡向绝崖，崖正赤壁立，名曰赤城。上有水流下，广狭如匹布，剡人谓之瀑布。羊径有山穴如门，豁然而过。既入，内甚平敞，草木皆香，有一小屋，二女子住中，年皆十五六，容色甚美，著青衣，一名莹珠。见二人至，忻然云：早望汝来。遂为室家。忽二女出行，云复有得婿者往庆之，曳屐於绝岩上行，琅琅然。二人思归，潜去归路，二女已知，追还。乃谓曰：自可去。乃以一腕囊与根，语曰： 慎勿开也。 于是得归。后出行，家人开其囊，囊如莲花，一重去复一重，至五尽，中有小青鸟飞去。桹还知此，怅然而已。后桹於田中耕，家依常饷之，见在田中不动，就视，但有皮壳如蝉蜕也。
○茅山
《茅君内传》曰：句曲山，秦时名为华阳之天，三茅君居之，因而为名。外有金山，因坛为号矣。周时名其源泽为句曲之穴。按山形曲折，后人名为句曲之山。山间有金陵之地四十七八顷，是金坛之地肺也。居其地，必得度世。
《许迈别传》曰：延陵之茅山，是洞庭西门，潜通五岳。
《茅山记》曰：大茅山独高处，玄帝命东海神埋大铜鼎于山顶，深八尺，上有盘石镇之。(颛顼水德，故号玄帝。)
又曰：秦始皇三十七年游会稽还，于此山北埋白壁一双，深七尺，李斯刻篆壁文曰： 始皇盛德，平章山河，巡狩苍川，勒石素壁。 
又曰：王莽地皇三年七月，遣使者章邕陈献铜钟五口，黄金百镒，赠之於三茅君。
又曰：中茅山，其山独处，司命君埋玉门丹砂六千斤，镇于此山，深二丈，上有盘石镇之。其山左右泉流下皆小赤色，饮之延年益寿。左真人就司命乞得一十二斤，以合九华丹。山顶石坛石案香炉今存。(今三阳百姓间，多有长寿者，盖太阳，北阳、朱阳三村耳。)
又曰：小茅山，汉光武帝以建武元年三月，遣使吴伦，赍金五十斤，陈献三茅君。今山顶有埋金处存焉，上有聚石。
又曰：开成中，高修女真人侯仙姑，绝穀六十余年，寿逾百岁，常栖息此山，入洞府，获睹征祥。
又曰：咸通中，东海蓬莱观龚道者，初入此山，断穀茹芝，十余年后，因正月朔旦焚香洞门，恍惚之间得入洞中。经由一十三日，备见洞府岩壁山川，星辰日月，灵异难详。
又曰：昔仙人捧一大石临险峻，是谓神设，一人推之，若欲崩坠，百人推之，亦复如故。真诰曰：中茅前一长岭，直抵大茅山后，古多积金宝故，因此著名。真白依东流水合神丹，遗坛灶存叠玉峰。大茅山东南，三山积叠，亦有洞穴。俗多呼叠石，石与玉犹为同类。山作三角，又呼三角山，殊无影响，今去葛仙翁坛相近。
○庐山
《庐山记》曰：山高二千三百六十丈，周回二千五十里，东南三十二里。张僧鉴《浔阳记》云： 匡俗，周武王时人，屡逃征聘，结庐此山。后登仙，空庐尚在，弟子等呼为庐山，又名匡山，盖称其姓。 又按：豫章匡裕，字君孝，共鄱阳令吴芮，佐汉定天下，封俗鄱阳庐君，兄弟七人，皆好道术，遂寓精爽於洞之山，故世谓庐山。汉武帝南巡，亲见神灵，封俗为文明公。一云匡俗汉人，一云周武时人，未知谁是。
远法师《庐山记》曰：《山海经》曰： 庐江，三天子都。 有匡裕先生者，出自殷周之际，隐遁避世，潜居其下。或云俗受道于仙人而共游其岭，遂托室悬岫，即岩成馆。故时人谓其所止为神仙之庐。西南有石门，似双阙壁立千余仞，而瀑布流焉。
《述异记》曰：庐山上有三石梁，长数十丈，广不盈尺，俯眄杳然见底。咸康中，江州刺史庾亮迎吴猛，将弟子登山游观，因过此梁。见一老公坐桂树下，以玉杯承甘露与猛，猛遍与弟子。又进至一处，见崇台广厦，玉宇金房，琳琅焜耀，辉彩眩目，多珍宝玉器，不可识。见数人与猛共言，若旧相识。
周景式《庐山记》曰：登庐山，望九江，以观禹之迹，其兹峰乎！东南隐诸岭，不得骈瞩，自庐山人迹所暨，迥望无复出此者。每雨，其下成潦，而上犹皎日。
远法师《游山记》曰：自托此山二十二载，凡再诣石门，四游南岭，东望香炉，秀绝众形。北眺九流，凝神览视，四岩之内，犹观之掌焉。传闻有石井、方湖，足所未践。
张野《庐山记》曰：庐山，天将雨则有白云，或冠峰岩，或亘中岭，俗谓之山带，不出三日必雨。
《寻阳记》曰：庐山顶上有一池，水池中有三石雁，霜落则飞。山北有五老峰，於庐山最为峻极，横隐苍穹，积石岩巉，迥压彭蠡，其形势如河中虞乡县前五老之形，故名之。
又曰：上霄峰在山东南，秦皇登之，与云汉相接，因名之。高处有刻名之字，大如掌，背隐起焉，仅百余言。
又曰：王敦诛术士，吴猛附船日行千里，追者但见龙附其船。猛令船人闭目，人闻曳拨林木之声，惧而开目。龙知人见，遂委舟山顶。今艑底在紫霄峰上。
又曰：陶潜栗里，今有平石如砥，纵广丈余，相传靖节先生醉卧其上，在庐山南。
《神仙传》曰：董奉，字君异，侯官人。少有道术，居北山，多救人疾苦。种杏於此山十数年，杏有十数万株结实。奉乃多仓廪，宣言人买杏多少，不须来报，但一器穀一器杏，多者则为猛兽所害。人惧，无敢欺者。得穀，悉赈贫乏。
○罗浮山
《南越志》曰：此山本名蓬莱山，一峰在海中，与罗山合，因名焉。山有洞通句曲，又有璿房瑶室七十二所。
裴渊《广州记》曰：罗浮二山隐天，惟石楼一路，是可登矣。
《晋中兴书》曰：葛洪上罗浮山中炼丹，在山积年。忽与广州刺史邓岱书云： 当欲远行。 岱得书狼狈，而洪已亡，颜色如平生，体轻弱如空衣。时咸以为神仙。
《茅君内传》曰：罗浮山之洞，周五百里，名朱明耀真之天。
《罗浮山记》曰：罗，罗山也，浮，浮山也，二山合体，谓之罗浮。在层城、博罗二县之境，有罗水南流注于海。旧说罗浮高三千丈，长八百里，有七十二石室，七十二长溪，神湖神禽，玉树朱草。相传云浮山从会稽来。今浮山上犹有东方草木。
又曰：鲍静，字子玄，上党人。博究仙道，为南海太守，昼临民政，夜来罗浮山，腾空往还。
裴渊《广州记》曰：罗山隐天，惟石楼一路。时有闲游者，少得至。山际大树合抱，极目视之，如荠菜在地。山之阳有一小岭，云蓬莱边山浮来著此，因合号罗浮山。
《名山略记》曰：罗浮山有阿育王塔三十二所，杂道书。
《南海郡传》曰：罗山，诸仙人所游之山也。恶人不得妄上；恶人上此山，有兽即击之，投于岩下。
○蒋山
《舆地志》曰：蒋山，旧名金陵山，因此山立名金陵。徐爰《释问》曰：诸葛亮以为锺山龙盘，即蒋山也。
《金陵图》曰：后汉末，蒋子文为秣陵尉，逐盗锺山北，为贼伤额而死。常谓青骨死当为神，至吴大帝立都，子文乘白马，搔头，执白羽见形，故令史曰吴王为立庙；不尔，当百姓大疫。大帝犹未信。又翊日，见於路，当令飞虫入人耳。后果如其言。帝乃立庙锺山，封子文为蒋侯，改为蒋山。即此是也。
沈约《宋书》云：萧思话领左卫，常从太祖登锺山北岭石上弹琴，因赐以银锺酒。谓曰：相赏有松石间意焉。
《梁书》曰：武帝时，旱甚，诏於蒋山神求雨，十旬不降。帝怒，命载荻焚庙并其神影。白日开朗，将起火，当神上忽有云如伞盖，须臾骤雨台中，宫殿皆自震动。帝诏使停。
山谦之《丹阳记》曰：京师南北，并有连岭，而蒋山独崖崛峻异，其形象龙，实杨都之镇也。孙权葬山南，因为名，号曰孙陵。
又曰：出建阳门，望锺山之与覆舟，似上东门，首阳之与北邙也。
《金陵地记》曰：秦始皇时，望气者云，金陵有天子气。乃东巡，埋金玉杂宝於锺山，仍断其地，更名曰秣陵。
又曰：蒋山本少林木，东晋令刺史罢还都，种松百株，郡守五十株。
又曰：周颙，字彦伦。隐居蒋山，出为临海令，罢还都，欲游旧居。孔稚珪作《北山移文》以讥之曰： 锺山之英，草堂之灵，驰烟驿路，勒移山庭。 
○九疑山
《山海经》曰：九疑山，舜所葬为永陵，在长沙零陵界。秦始皇三十七年十一月，行至云梦，望祀虞舜于九疑山。
《汉书》曰：武帝元封五年，南巡狩至于盛唐，望祀虞舜于九疑山。
《山海经》曰：南方苍梧之丘，苍梧之渊，其中有九疑山，舜之所葬，在长沙零陵界。
《湘中记》曰：九疑山在营道县，九山相似，行者疑惑，因名九疑。
盛弘之《荆州记》曰：九疑山盘基数郡之界，连峰接岫，竞远争高，含霞卷雾，分天隔日。
《郡国志》曰：九疑山有九峰：一曰丹朱峰；二曰石城峰；三曰楼溪峰，形如楼；四曰娥皇峰，峰下有舜池，池傍春月百鸟生卵，人取之则迷路，致本处可得还；五曰舜源峰，此峰最高，上多紫兰；六曰女英峰，舜墓於此峰下；七曰箫韶峰，峰下即象耕鸟耘之处；八曰纪峰，马明生遇安期生授金液神丹之处；九曰纪林峰。周义山，字秀通，开石函得李山经，读之得仙也。有九水，七则流归岭北，二则翻注广南。
《淮南子》曰：九疑之南，陆事寡而水事多。
王歆之《神境记》曰：九疑，是舜之葬处也。有青涧，中有黄色黄莲花，芳气竟谷。此山之表，复有一峰，望之乃似人形，映出云端如玉积，高于诸山，顶有飞泉如带。舜庙在山之阳。
○玉笥山
《福地记》曰：此山土地肥美，宜穀辟兵。
又《天监起居注》云：庐陵太守王希聃，於此山龙渊获剑二口。
《太真白龟山经》曰：本名群玉山，胚浑初分，此山积五色气而成形，睹若群玉之状，皆虚无之貌浮焉。至炰牺氏之时，山乃坚实委地，变为五色，遂号为群玉山。至夏殷之世，人多采其玉，百灵虑损其山形，遂化为五色土石，而生之丛木。今溪涧之中，五色碧赤之石，皆古玉变也。
《玉笥山记》曰：汉武好仙，察众仙之迹，知此山为灵感之司。遂於山顶致降真坛，日夕祈祷，天乃降白玉笥置坛上。武帝遣使取，至其坛侧，飘风大振，卷玉笥而去。因封为玉笥山。又汉武时，邑民伐材於山为廨馆，阙殿中梁一条，邑民相谓曰：欲精仙馆，在其梁栋，未可以凡木为之。经数旬未获，忽一夜震雷风烈，天降白玉梁一条，光彩莹目。至今下有玉梁观。至魏武时，遣人取之，至其山门。亭午之际，雷霆大震，化为白龙，擘烟雾而去。晋永嘉中，有人见在都木岩下。梁黄门侍郎萧子云建清虚馆，兼撰立馆碑，经五载，忽有一人来谓之曰： 馆之东北有洞，曰都木坑，水自东注，可以久居矣。 子云遂徙家居之。后全家隐洞中，不知所之。大历初，有道士谢修通者，宜春人也。入此山不出，凡四十年，如野人。后遇一人，引入溪源，于溪中得一碑，长三尺，乃萧侍郎清虚之馆碑。更行，行半里，见宅基古砖瓦石皆异，遂结庵居之。长庆初，入都木坑，偶见一宅，重扉。须臾有一青衣童子，招修通入见。一人紫绶峨冠佩剑，立堂之左。一人碧绶素简，立堂之右。童子曰： 左者萧君，右者梅君。 即梅福也。通乃叩头再拜，求住。修通好食小蒜，二君曰： 子乃荤腥之人，安能住此？ 赐修通嘉禾五穗，松叶半斤，令顿服之，服之中半，二君乃令归，精神似不足，眼目睢盱。门人相谓曰： 师修行不出，凡七十年，为邪气所乱，大道何昧乎？ 通至宝历初，梦人告曰： 造一精舍待君。 既寤，曰： 旦日我当死矣。 七日而卒。门人求备棺榇，空见衣冠而已。年九十八。
