○嵩山
《释名》曰：嵩，字或为崧，山大而高曰嵩。
《诗》曰：嵩高维岳，峻极于天。维岳降神，生甫及申。
《国语》曰：夏之兴也，祝融降于崇山。韦昭注曰： 崇、嵩字古通用，夏都阳城，嵩山在焉。 
《白虎通》曰：中央之嵩独加嵩高字者何？中央居四方之中而高，故曰嵩高山也。
《续汉书》曰：武帝礼祭中岳，闻有呼万岁声三。於是以三百户封奉祠，命曰：崇高为嵩高也。
孙严《宋书》曰：高祖表曰：沙门释法义于嵩高庙所石坛下得玉璧三十二枚，黄金一饼，符彩润洁。河南太守毛修之以灵岳降瑞，送诸神府。
《列仙传》曰：王乔，周灵王太子晋也。好吹笙作凤鸣，游伊洛之间，浮丘公接以上嵩高山，三十余年后，于山上见桓良曰： 告我家，七月七日待我缑氏山头。 果乘白鹤驻山巅，望之不得到，举手谢时人，数日而去。
《汉武内传》曰：汉武帝夜梦与少君俱上嵩高山，半道有绣衣使者乘龙持节，从云中下，言太一请少君。觉告近臣曰： 如朕梦，少君将舍朕而去矣。 
刘义庆《世说》曰：嵩高山北有大穴，晋时有人误坠穴中，见二人围棋，有一杯白饮，与堕者饮，气力十倍。棋者曰： 汝欲停此否？ 堕者曰： 不愿停。 棋者曰： 从此西行有天井，其中蛟龙，但投身入井，自当出。若饿，取井中物食之。 堕者如言，可半年，乃出蜀中，因入洛问张华。华曰： 此仙馆也。所饮者玉浆耳，所食者，龙肉石髓。 
崔鸿《十六国春秋·前秦录》曰：王猛至深山，见一老父据胡床，须鬓皓然。猛进，拜，老父曰： 王公何因拜也？ 遣人送猛出出，顾视，乃嵩高山也。
《山海经》曰：太室之山，(即中岳嵩山，今在阳城县西也。)其上有木焉，叶状如梨，赤理，服者不垢。有草焉，其状如禾，服者不昧。上多美石。(次玉者也。)
《嵩高山记》曰：汉有道士，从外国将贝多子来，于嵩岳西脚下种之，并立浮图。今有四树，与众木有异，一年三花，花白色，其香甚桂。嵩山最是栖神灵薮也。东出一里，有自然五穀神芝仙药。东脚下有众果树，云是汉果园。后有小石山，名牛山，多香树，昔有妇女妊身三十月生子，五岁便入嵩高学道，通神明，为母立祠，号开母祠。又有三台山，汉武东巡过此山，见三学仙女，遂以为名。又一石室，有自然经书饮食。至前石柱，似承露盘，有石暗滴下，食之一合，与天地相毕。中顶南下二百步，亦有岳庙，画为神像。有玉人高五寸，玉色光润，相传曰明公山人。或失之，经旬乃见。
《山海经》曰：少室之山有木焉，名曰帝休，叶状如杨，枝五衢，黄花黑实，服者不怒。其上多玉，其下多铁，其中多〈鱼帝〉鱼，得其食者无蛊疾，可以御恶，服之不怒。郭氏注云，阳城西谷名季室，亦曰少室，山巅有白玉膏，服之仙。山有周昭王陵。
又：戴延之《西征记》曰：少室山中多神药，汉武帝筑登仙台，在其峰。
《郡国志》云：少室山名黍室山，负黍城在南，故因山以名城也。
又曰：少室有金像，人往视则有白露起，迷人。
《杂道书》曰：少室之阳，高於平地八百六十丈，方十里，可避兵水之灾。
○华山
《礼记》曰：地之其广厚，戴华岳而不重。
范晔《后汉书》曰：张楷，字公超，隐居弘农山，学者随之，所居成市。能为五里雾，后华山南遂有公超雾市。
《唐书》曰：李适之，代牛仙客为右相，累封清和县公，与李林甫争权不叶。适之性疏，为其阴中。林甫常谓适之曰： 华山有金矿，采之可以富国，上未知。 适之心善其言，他日从容奏之。玄宗大悦，顾问林甫。对曰： 臣知之久矣。然华山陛下本命，王气所在，不取穿凿，臣不敢上言。 帝以为爱己，薄适之言，疏之。
《白虎通》曰：西方为华山者何？少阴用事，万物生华，故曰华山。
《武帝传》曰：鲁女，长乐人。初饵麻及水，绝穀八十余年，日更少壮，色如桃花。一旦与故人别，云入华山，去后五十年，先相识者逢女华山庙前，乘白鹿，从玉女三十人，并谢其乡里亲戚故人。
崔鸿《十六国春秋·前燕录》曰：石虎使人探策于华山，得玉板。
《山海经》曰：华山，冢也，(冢者，神鬼之所舍也。)其祀之以太华。
又曰：泰华之山，削成而四方，其高千仞，其广千里。(郭璞注曰：山上明星玉女主持玉浆，得服之即神仙之道险无不通也。)有蛇曰肥遗，六足四翼，见则天下旱。
《列仙传》曰：马明生从安期先生受金液神丹方，乃入华阴山中，合金神丹昇天也。
又曰：修羊公者，蜀人也，止华阴山石室中，中有悬石榻，卧其上，石尽穿陷。
又曰：毛女者，在华阴山中，猎师世世见之，体生毛，自言秦始皇宫人也。
又曰：呼子先者，汉中阙下卜师也，寿百余岁。临去呼酒家妪曰：急装，当与妪共应中陵王召，夜有仙人持二茅狗来，先持一与酒家妪，得俱骑，乃龙，上华阴山也。
《周礼》曰：豫州，其镇山曰华山。
《华山记》云：山顶有池，生千叶莲花，服之羽化，因曰华山。
又曰：山有三峰。(谓莲花，毛女，松桧也。)
《辛氏三秦记》曰：华山在长安东三百里，不知几千仞，如半天之云。
《晏子春秋》曰：君子若华山松柏，既多望之，自不知厌。
薛综注《西京赋》曰：华山对河东首阳山，黄河流于二山之间。古语云：本一山当河，河水过之而曲行，河神巨灵以手擘开其上，以足蹈离其下，中分为两，以通河流。今睹手迹於华岳上，足迹在首阳山下，俱存焉。
《韩子》曰：秦昭王使工人施钩梯上华山，以松柏之心为博，箭长八尺，棋长八寸。勒之曰： 昭王尝与天神博于此。 
《周易是谋类》曰：西岳亡玉羊。郑玄注曰： 玉羊，华山之精。 
《山海经》曰：小华山，(即少华也。)其木多荆杞，鸟多赤鷩，可以御火。
○泰山
《诗》曰：泰山岩岩，鲁邦所瞻。
《传》曰：郑伯请释泰山之祀而祀周公，以泰山之祊易许田。
《公羊传》曰：山川有能润于百里者，天子秩而祭之。触石而出，肤寸而合，不崇朝而遍雨欤天下者，惟泰山云尔！
《语》曰：季氏旅于泰山。子谓冉有曰： 汝不能救与？ (旅，祭名也。礼，诸侯祭山川在其封内者，今陪臣祭泰山，非礼也。冉有孔子时仕季氏。救犹止也。)对曰： 不能。 子曰： 呜呼！曾谓泰山不如林放乎？ (孔子意云，泰山之神知礼过于林放之贤远也。)
《白虎通》曰：王者功成封禅必于泰山者何？万物之始，交代之处也。
《史记》曰：汉武帝封泰山，白云起封中。
《汉书》曰：武帝封泰山，禅石闾。应劭注曰：石闾在泰山下，南方土人言仙人闾。
应劭《汉官仪》曰：泰山东南名日观者，鸡一鸣时，见日始欲出，长三丈所。观者望见长安，其高如视浮云，其峻如无道径，望人如盂升，或以为小白石，或以为冰雪。视岩石松树，郁郁苍苍如云中。
《晋书》曰：张忠隐于泰山，教授弟子，教以形，不以言。符坚征之，及至，坚赐以衣冠。辞曰： 年朽发落，不堪衣冠，请以野服入觐。 从之。后乞还，坚以安车送之。行达华山，叹曰： 我东岳道士，殁于西岳，命也。 及关而死。
《道书福地记》曰：泰山多芝草，五石下有洞天，周回三千里，鬼神之府。
袁山松《后汉书》曰：光武封泰山，云气成宫阙。
《风俗通》曰：古封泰山，禅梁甫。旧说岱宗上有金箧玉策，能知人年寿修短。汉武帝探策得十八，因倒读曰八十，其后果寿长八十。
《博物志》曰：泰山，一曰天孙，言为天帝孙也，主召人魂。东方万物始成，故知人生命之长短。
《五经通义》云：一曰岱宗，言王者受命易姓，报功告成，必于岱宗也。东方万物始交代之处。宗，长也，言为群岳之长。
《白虎通》曰：王者受命必封禅，封者，广厚也。(禅，除地为坛。字本为墠，以为祭神，故从示。)皆刻石纪号，著己之功绩以自效也。天以高为尊，地以厚为德，故增泰山之高以报天，禅梁甫之阯以报地也。(《史记》曰：无怀氏封泰山禅云云，伏牺氏封泰山禅云云，神农氏封泰山禅云云，炎帝封泰山禅云云，黄帝封泰山禅云云，颛顼封泰山禅云云，帝喾封泰山禅云云，尧封泰山禅云云，禹封泰山禅云云，禹封泰山禅会稽，周成王禅梁甫，肃然及蒿里，石闾，后又凡五修封泰山。)
《后汉书》曰：光武封泰山，禅梁甫。凡云云、亭亭、肃然、嵩里、社首、梁甫，皆泰山下小山也。石闾在西岩下。
《汉官仪》及《泰山记》曰：泰山盘道屈曲而上，凡五十余盘，经小天门、大天门，仰视天门，如从穴中视天窗矣。自下至古封禅处，凡四十里。山顶西岩，为仙人石闾；东岩为介丘；东南岩名日观，日观者，鸡一鸣时，日始欲出也，长三丈许。又东南名秦观，秦观者，望见长安。吴观者，望见会稽；周观者，望见齐。黄河去泰山二百余里，於祠所瞻黄河如带，若在山阯。山南有庙，悉种柏千株，大者十五六围，相传云汉武所种。小天门有秦时五大夫松，见在。(《茅君内传》云：仙家凡有三十六洞天，岱宗之洞周回三千里，名曰三宫空洞之天。)
《列仙传》曰：稷丘君者，泰山道士也。武帝时以道术受赐。后上东巡泰山，稷丘君乃冠章甫，衣黄衣，拥琴来拜武帝，曰： 陛下勿上也，上必伤足。 上必欲上，及上数里，左右足指果折，乃止。
《列仙真人传》曰：马明灵者，齐国临淄人也。本姓和，字君贤，为县吏捕贼，为所伤，当时殆死。良久，忽於道间见一女，以肘后管中一丸药，大如小豆，与明服之，于是即愈，血绝疮合。随神女还岱宗石室中，上下悬绝，重岩深隐，去地千余丈，其中金床玉枕，乃人迹所不能至。
《神仙传》曰：刘冯者，沛人。学道于穆王子，服石桂英及中岳石硫黄，年三百余岁而有少容，后入泰山中。
又曰：泰山下老父者，失其姓名。汉孝武皇帝巡狩，见老父锄于道间，头上白光高数丈。因问之。父对曰： 臣年八十五时，衰老垂死，头白齿落。有道者教臣绝穀，但饮水，并作神枕，枕中有三十二物，其二十四物以当二十四气，其八物当八风。臣行之转少，日行三百里，九十矣。 帝受其方，赐缣帛去。父入岱宗山，十年、五年时还乡里，三百余年，乃不复返也。
《上党记》曰：太行坂东头，即泰山也。避世者，区种而食，或射熊于岩间。
《泰山记》曰：泰山庙在山南，悉种柏树千株，大者十五六围。父老传云，汉武所种。庙及东西房三十余间，并高楼三处，春秋飨祀泰山君，常在此坛。
《周易是谋类》曰：泰山失金鸡。郑玄注曰： 金鸡，泰山之精。 
丘渊之《齐记》曰：泰山，东岳也。瀛博二县共界。汉武封禅，割此县以供祀泰山。故曰奉高，三十里有延陵儿冢。
伍辑之《从征记》曰：泰山于所经诸山非最高，而岑崿轩举，凌跨众阜，云霞草木，霭然灵异，苑囿神奇，故无螫虫猛兽。
《孟子》曰：孔子登东山而小鲁，登泰山而小天下。
《尸子》曰：泰山之中，有神房阿阁帝王录。
《淮南子》曰：清之为明，杯水而见眸子；浊之为暗，河水不见泰山。
《孟子》曰：挟泰山以超北海。
○恒山(亦名常山)
《史记》曰：赵简子谓诸子曰：吾藏宝符于常山，往得者立焉。诸子竞往，无所得。无恤曰： 常山临岱可取也。 简子曰： 是知符矣。 遂立之。
《白虎通》曰：北方为常山者何？阴终阳始，其道常久，故曰常。
《后魏书》曰：道武立庙於上，置侍祀九十九人，岁时祷水旱。至文成帝东巡，亲祀其神焉。
《春秋元命苞》曰：昴、毕散为冀州，分为赵国，立为常山。
崔鸿《前燕录》曰：慕容俊寿光三年，常山寺大树根下，得璧七十二，圭七十，光色精奇，有异常玉。
《孙子兵法》曰：常山之蛇，名曰率然，一身而两头，击其一头，则一头至，击其中，则两头俱至。
《神农本草》曰：常山有草，名神农，置之门上，每夜叱人。
《常山图经》曰：北岳恒山，在县西北一百四十里。
《尚书·禹贡》曰：太行恒山，至于碣石，有恒水出焉，其下有祠。
《恒山记》曰：高三千九百丈，上方三十里，周回三千里，上有泰玄之泉，神草十九种，道者服之成仙。
又：太史公云：北岳有五名：一名兰台府，二名列女宫，三名华阳台，四名紫微宫，五名太一宫。或云：太茂山山北四百余里，号飞狐之口，有率然蛇，孙吴喻兵势。
《管子》曰：其山北临代，南俯赵，东接河海之间，早生而晚杀，五谷之所蕃熟，四种五获焉。
阳固《北都赋》曰：茂丘，茂山也。盖恒岳之别名，泒水从西来，甚大，至茂山之西，沉伏于地，过山而复出，其大如初。世言避恒岳之灵。
○衡山
《周官》曰：荆州，其山镇曰衡山。
徐灵期《南岳记》曰：衡山者，五岳之南岳也，其来尚矣。至於轩辕，乃以灊(音潜。)霍之山为副焉。故《尔雅》云： 霍山为南岳 ，盖因其副焉。(或云衡山亦名霍山。)至汉武南巡，又以衡山辽远，道隔江汉，於是乃徙南岳之祭于庐江灊山，亦承轩辕副义也。(干宝《搜神记》曰：汉武徙南岳之祭著卢江潜县之霍山，郭璞《尔雅注》云：霍山在卢江郡潜县，别名天柱山。汉武以衡山辽远，谶纬以霍山为岳，故祭之也。)
《晋书》曰：刘麟之尝采药至衡山，深入忘返，见有一涧水，南有二石囷，一开一闭，水深广不得过，欲还失道，遇伐弓人问道，仅得还家。或说囷中皆仙灵方药，麟之欲更寻，终不复知其处。
罗含《湘中记》曰：衡山、九嶷皆有舜庙，太守至，常遣户曹致祀，则如弦歌之声也。
《吴越春秋》曰：禹伤父功不成，登衡山，血白马以祭之。忽然而卧，梦赤绣文衣男子，称玄夷苍水使者，谓禹曰： 欲得我山书者，斋于黄帝之岳。 禹乃退，斋三日，登宛委发石，得金简玉字之书，得治水之要也。
盛弘之《荆州记》曰：衡山有三峰：其一名紫盖，每见有双白鹤回翔其上；一峰名石菌，下有石室，寻山径，闻室中有讽诵声；一曰芙蓉，上有泉水飞流，如舒一幅白练。
《山海经》曰：衡山一名岣嵝山，其上多青雘鸟，多鸲鹆。(岣音，矩，嵝音缕。)
《湘中记》曰：衡山、九疑皆有舜庙，遥望衡山如阵云沿湘千里，九向九背，乃不复见，有玉牒焉。(禹按其文，以治水也。)
刘敬叔《异苑》曰：湘东姚祖，太元中为郡吏，经衡山，望岩下数少年并执笔作书。祖行旅休息，乃过之。未至百步，少年相与飞飏，遗一纸书，其字皆鸟迹。
《郡国志》云：衡山，南岳也。《南岳记》云：当翼、轸，度机、衡谓之衡山。山有锦石，斐然成文。
○霍山
《白虎通》曰：南方为霍山者何？太阳用事，护养万物，故为霍山。
《尔雅》曰：大山宫，小山霍。(郭璞注曰：宫谓围绕也。《礼记》曰：君为庐宫是也。)
《汉书》曰：武帝以衡山敻远，讠韱记皆以霍山为南岳，故祭其神於此。
《宋书》曰：霍山数年来，常有钟声潜发重壤，山崩间六钟自出，制度合古式，声中律吕。
《山海经》曰：霍山有兽焉，其状如狸，白尾方鬛，名曰朏朏，养之可以忘忧。(音沛，谓畜之也。)
《黄庭内景经》曰：霍山下有洞台，方二百里，司命君之府也。
《白虎通》曰：小山绕大山为霍。
