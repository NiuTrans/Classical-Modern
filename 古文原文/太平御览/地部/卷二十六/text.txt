○河
《释名》曰：河，下也，随地下处而通流也。
《山海经》曰：昆仑山，纵广万里，高万一千里，去蒿山五万里，有青河、白河、赤河、黑河环其墟。其白水出其东北陬。屈向东南流为中国河。河百里一小曲，千里一大曲，发源及中国，大率常然。东流潜行地下至规期山，北流分为两源，一出葱岭，一出于阗，其河复合，东注蒲昌海。复潜行地下，南出积石山，西南流，又东回入塞，过敦煌、酒泉、张掖郡南，与洮河合，过安定、北地郡，北流过朔方郡西，又南流过五原郡南，又东流过云中、西河郡东，又南流过上都河东郡西而出龙门，汾水从东于此入，河东即龙门所在。
《吕氏春秋》曰：龙门未开，河出孟门东大溢，是谓洪水。禹凿龙门，始南流，至华阴潼关，与渭水合。又东回过砥柱，砥柱山名，河水分流，包山而过，山见水中若柱然，今陕州东河北、陕县三县界，及洛阳孟津所在。至巩县与洛水合，至成皋与济水合。济水出河北，至王屋山而南截河渡，正对成皋。又东北流过武德与沁水合。至黎阳信都，信都今冀州，绛水所在，绛水亦曰溃水，一曰漳水。钜鹿之北，遂分为九河。钜鹿，今邢州大陆所在。大陆，泽名。九河：一曰徒骇，二曰太史，三曰马颊，四覆釜，五湖苏，六简，七絜，八钩盘，九鬲津。又合为一河而入海。齐桓公塞九河以广田居，故馆陶、贝丘、广川、信都、东光、河间以东城地，九河旧迹犹存。汉代河决金堤，南北多罹其害，议者常欲求九河故迹而穿之，未知其所。是以班固云：自兹距汉已亡其八枝也。河之故渎，自沙丘堰南分河出焉，故《尚书》称，导河积石至于龙门。今绛州龙门县界，南至于华阴，北至于砥柱，东至于孟津，在洛北，都道所凑，古今以为津，东过洛汭，至于大伾，洛汭今巩县，在河洛合流之所也。大伾山，今汜水县，即故成皋也。山再成曰伾。北过绛水至于大陆，其绛水，今冀州信都。大陆，泽名，今邢州钜鹿，又北播为九河，同为逆河入海是也。同合出九河，又合为一，名为逆河。逆，迎也，言海口有潮汐，潮以迎河水。
《书》曰：九河既道。(孔安国注曰：河水分为九道。)
《诗》曰：关关雎鸠，在河之洲。
又曰：新台有泚，河水瀰瀰。
又曰：河水洋洋，北流活活。
又曰：谁谓河广？一苇航之。谁谓宋远？跂予望之。
又曰：不敢暴虎，不敢凭河。
《大戴礼》曰：圣人有国，则河不满溢。
《礼斗威仪》曰：君乘土而王，其政太平则河溓。(宋君注曰：河不灾溢也。)
《传》曰：《周诗》有之曰： 俟河之清，人寿几何。(诗，逸诗也。言人寿促而河清迟，喻时之不可待也。)
又曰：楚昭王有疾，卜河为祟，大夫请祭。王曰： 江汉沮漳，楚之望也，河非所获罪。 
《春秋考异邮》曰：河者，水之气，四渎之精，所以流化，故曰河润千里。
《孝经援神契》曰：河者，水之伯，上应天汉。
《史记》曰：秦灭六国，自以为获水德之瑞，更名河为德水。
《汉书》曰：河有两源，一出葱岭山，一出于阗。于阗在南山下，其北流与葱岭河合，东注蒲昌海，一名盐泽。
又曰：长水校尉高并言，河决率常于平原、东郡左右，其地形下而土疏恶也。闻禹理河本空此地，以为水隈，近察秦汉河决曹卫之域不过百八十里，可空此地，勿以为官亭民室。
张璠《汉纪》曰：郭伋为颍川太守，光武诏曰：贤能太守，去帝城不远，河润九里，冀京师并蒙其福。
《魏志》曰：袁绍渡河，沮授临舟叹曰： 上盈其志，下务其功，悠悠黄河，吾其济乎！ 
《说苑》曰：甘茂使齐渡河，船人曰： 河水犹涧耳，君不能渡，何王之能说乎？ 甘茂曰： 持楫随流，臣不若子；说万乘之君，子不如我。 
桓谭《新论》曰：大司马张仲议曰：河水浊，一石水六斗泥，而民竞决河溉田。今河不通利，至三月桃花水至则决，以其噎不泄也。可禁民勿复引河。
《韩诗外传》曰：申徒狄非其世，将自投於河，崔嘉闻而止之曰： 圣人，民之父母也，今为濡足之故，不救溺人，可乎？ 申徒狄曰： 昔桀杀龙逢，纣杀比干，而亡天下；吴杀子胥，陈杀泄冶而灭其国。非无圣知，不用故也。 遂负石而沉于河。
《河图始开图》曰：黄帝问风后曰： 余欲知河之始开。 风后曰： 河凡有五，皆始开乎昆仑之墟。 
《慎子》曰：西河下龙门，其流驶竹箭。
《抱朴子》曰：撮壤不能填决河，升水不能冷原火。
又曰：寸胶不能理黄河之浊，尺水不能却萧丘之火。
《淮南子》曰：武王伐纣，至孟津，阳侯之波逆流而击，疾风晦暝，人马不相见。于是，武王左操黄钺，右执白旄，瞋目而麾曰： 余在，天下谁敢害余意者。 於是风济波罢。
又曰：河以委蛇，(委蛇音逶迤。)故能远；山以陵迟，故能高；道以优游，故能化。
又曰：河水九折注海而流不绝者，有昆仑之输也。
《风俗通》曰：河，播也，播为九州也。
《物理论》曰：河色黄，众川之流盖浊之也。百里一小曲，千里一曲一直。
《山海经》曰：从极之渊，深三百仞，惟冰夷恒都焉。(冰夷，冯夷也。《淮南子》曰冯夷得道，以潜大川。)冯夷人面，乘两龙。(乘云车，驾二龙。)
《水经注》曰：禹理洪水，观於河，见白面长人鱼身，出曰： 吾河精也。 授禹河图而还于渊。
又曰：昔澹台子羽，赍千金之璧渡河，阳侯波起，两蛟挟舟。子羽曰： 吾可以义求，不可以威劫。 操剑斩蛟，蛟死波休，乃投璧于河，三投而辄跃出，乃毁璧而去，示无吝意。
又曰：昆仑在北，去嵩山五万里，地之中也。高万一千里，河水出其东北。
萧广济《孝子传》曰：三洲人者，各一洲人，皆孤单茕独，三人暗会树下息，因相访问。老者曰，宁可合为断金之业邪？二人曰： 诺。 即相约为父子。因命二人于大泽中作舍，且欲成，父曰： 此不如河边。 二人曰： 诺 。河边舍几成，父曰： 又不如河中。 二人复填河，二旬不立。有一书生过之，为缚两土豚投河中，会父往呼止之，曰： 尝见河可填耶？观汝行耳。 相将而去。明日俱至河边，望见河中土高丈馀。
○祥瑞(附)
《礼记》曰：河出马图，言龙马负图也。
《河图》曰：黄帝云：余梦见两龙授图，乃斋，往河洛而求，有鱼折溜而止，鱼泠得图，跪而受之。
《运斗枢》曰：舜与诸侯观河洛，有黄龙负图出置帝前，蹛入水而前去。({带足}，之游反。又音带。{带足}，去也。)
《拾遗记》曰：黄河千年一清，圣人之大瑞也。
《易乾凿度》曰：帝王将起，河水先清，清变白，白变赤，赤变黑，黑变黄，各三日。
《中候》曰：荣光出河，休气四塞，荣光即五色。
《论语》曰：河不出图，吾已矣夫。
○沉祭(附)
《穆天子传》曰：天子西狩猎，获白狐玄貉，以祭于河。
《礼记》曰：三王之祭川也，皆先河后海，此所以务本，言海之本源自河也。
《史记》曰：元光中，河决于瓠子，于是天子临决河，沈白马玉璧于河，令群臣从官自将军以下皆负薪填决河，而取淇园之竹以为堰。天子既临决河，悼功之不成，乃作《瓠子之歌》。
○决塞(附)
《穀梁传》曰：梁山崩，壅河三日不流，晋君召伯尊，伯尊遇辇者问焉。辇者曰： 君亲素缟，帅群臣哭之，既而祠焉。 伯尊至，君问之，伯尊如其言，而河流矣。(《左传》曰伯宗。)
《汉书》曰：成帝时，河决，溃金堤，凡灌四郡，河堤使者王延世塞以竹落，长四丈，大九围，盛以小石，两船夹载而下之，三十六日河堤成，改元为河平。
又曰：贾让奏言治河有上中下三策。若徙其当水冲之人以避之，放河使北入海，泠滥期月自定，不劳人力，此功一立，河定人安，千载无患，谓之上策。若多穿漕渠，使人得以溉田，虽非圣人法，然亦救败之术也。今据坚地作石堤，东西水门但用木与土耳，旱则开东方水门以溉田，水则开西方高门以分河，此诚富国安民，兴利除害，谓之中策。苟缮完故堤，增卑培厚，劳费无已，数逢此害，谓最下策也。
又曰：武帝元光中，河水决顿丘，发卒十万救决河，起龙渊宫。(武庙也。自作之，故曰官。)
《吕氏春秋》曰：故龙门未开，吕梁未发，河出孟门，大溢逆流，名曰洪水。禹乃决江疏河，为彭蠡之鄣，所治者千八百国，此禹之功。
《文子》曰：江河之大溢，不过三日。
《水经注》曰：汉平帝之世，河汴决坏，未及得修，汴渠东侵，日月弥广，门闾故处，皆水中也。汉明帝永平十二年，议治汴渠，上乃引乐浪人王景问理水形便。景陈利害，应对敏捷，帝甚善之，乃赐《山海经》，《河渠书》、《禹贡图》，以及钱帛。发卒数十万，诏景与将作谒者王昊，治渠防筑堤防修堨，起自荥阳，东至千乘海口，千有馀里。景乃商度地势，凿山开涧，防遏冲要，疏决壅积，十里一门，水更相回注，无复溃漏之患。明年渠成，帝亲自巡行，诏滨河郡国置河堤员吏，如西京旧制。景由是显名，王昊及诸从事者，皆增秩一等。顺帝阳嘉中，又自汴河口以东，缘河积石为堰，通淮，曰金堤。灵帝建宁中，又增修石门，以遏渠口，水盛则通注，津耗则辍流。
○淮
《春秋说题辞》曰：淮出桐柏，淮者，均也，均其务。
《释名》曰：淮，围也，围绕扬州北界，东至海。(《广雅》同。)
《说文》曰：淮出南阳平氏桐柏大复山东南。
《水经注》及《山海经》云：淮水出南阳平氏县桐柏山，其源初则涌出，复潜流三十里，然后长骛东北，经大复山，从义阳郡北东，过江夏平春县北，又东过新息县南期思县北，至原鹿县南，与汝水合。又东过庐江安丰县，与决水合。东北至九江寿春县东，与颍水合。寿春县北，与淝水合。又东至当涂县北，与涡水合。东北至下邳淮阴县，与泗水合。东至广陵淮浦县而入海也。近海数百里通朝夕潮，《尚书》称导淮自桐柏，东会于泗沂，入于海是也。
《书》曰：淮沂其乂。
又曰：泗滨浮磬，淮夷蠙珠。
《周礼》曰：橘逾淮而北为枳，此地气然也。
《诗》曰：率彼淮浦，省此徐土。
《孟子》曰：禹排淮泗而注诸江。
焦贡《易林》曰：江河淮海，天之奥府，众利所聚，可以饶有。
刘向《说苑》曰：庄周贫，往贷于魏文侯。文侯曰： 待吾邑粟之来而奉之。 周曰： 乃今者周之来，见道牛蹄中有鲋鱼焉，太息谓周曰： 我尚可活也。 周曰： 须我为汝向南诣楚王，决江淮以溉汝。鲋鱼曰： 今命在盆瓮之中耳，乃为我见楚王决江淮以溉我，汝即索我于枯鱼之肆矣。 
《晋阳秋》曰：秦始皇东游，望气者云：五百年后金陵有天子气，於是始皇改曰秣陵，堑北山以绝其势。今建康即秣陵，西北界所堑，即建康南淮也。(今谓之秦淮。)
《淮南子》曰：夫醉者超江淮，以为寻常之沟也。
○济
《释名》曰：济，济也，言源出河北，济河而南也。
《水经注》及《山海经》云：济水出河东垣县王屋山，初名沇水。《风俗通》云： 济水出常山房子县赞皇山。 此又别是一水耳，应氏以为流入济者，非也。东出温县西北，始名济水。孔安国注《尚书》曰： 泉源为沇，流去为济。 在温西北平地，又东南流当巩县之北，而南入河，与河并流，过成皋。成皋，今汜水县。
《晋书地理志》曰：济自大伾、入河，与河水斗大伾，成皋，古成皋兼包巩县之界，溢出为荥水，东流过阳武及封丘县，又东过冤朐县，南至定陶县南，又东北流与菏水会，东至乘氏县西，分而为二。其一东北流入钜野泽，过寿张西，与汶水合，又北过穀城县西，又东北过庐县北，经济郡东莱郡而入海也。《尚书》称导沇水，东流为济，河水所在也。又东北会于汶，又北东入于海是也。
《淮南子》曰：济水通和宜麦。
《风俗通》曰：济出常山房子县赞皇山，庙在东郡林邑县。济者，齐也，齐其度量也。
戴延之《西征记》曰：济水自大节岯入河，与河水斗而东流。
刘向《说苑》曰：四渎江河淮济，何以视诸侯？能荡涤垢浊焉，能通百川于海焉，能荡出云雨焉，为德甚美，故视诸侯。
《周礼冬官》曰：鸲鹆不逾济，地气然也。
《左传》曰：郑伯之车偾于济。
《韩子》曰：清济浊河，足以为限；长城巨防，足以为塞：齐五战之国也。
