○南楚诸山
静山
《江夏图经》曰：静山，在县东南一百一十里，其山回耸，无连接，曲涧清流，茂林高峻，可以息诸仁智，栖游羽客。故名静山。
惊矶山
《江夏图经》曰：在县东九十里，其山无连接，西南俯临大江，下有石矶，波涛迅急，商旅惊骇，故以为名。
黄鹤山
《江夏图经》曰：在县东九里，其山断绝，无连接。旧传云，昔有仙人控黄鹤於山，故以为名。故梁湘东王晋安寺碑云，黄鹤从天而夜响是也。
烽火山
《江夏图经》曰：烽火山，在县东北四十里。
《梁典》曰：梁武征齐，顿军於此，举烽火相应，故名烽火山。
鸡翅山
《江夏图经》曰：鸡翅山，在县南八十里，昔有金鸡飞集於此，故名鸡翅山。
旧记云：金水有金鸡，从鸡翅山向南飞，产金於此水，故名金水。
阖闾山
《武昌记》曰：昔阖闾与伍子胥屯众於此山为城，故曰阖闾山。
《史记》曰：阖闾九年，子胥伐楚。
又《春秋》云：子胥将兵破楚，掘平王之墓，皆屯军於此山。
印山
《武昌记》曰：奉新县有渚石临水，高三十丈，上有字，仿佛似印，故曰印山。
《舆地志》云：县西有石临水，高三十丈，有书字为印山，即此是也。
朔山
《武昌记》曰：朔山，有竹长一十余丈，围数尺，常有声，天将雨，此竹鸣焉。今无此竹。
望夫山
《舆地记》曰：望夫山，上有望夫石，石上曾生芜菁，遂以名山，上有石高三丈，形如女人，谓之望夫石。
又《记》云：武昌郡奉新县北山上有望夫石，状若人立者。今古相传云，昔有贞妇，其夫从役远赴国难，携弱子饯送於此山，既而立望其夫，乃化为石，因以为名焉。
翠屏山
《舆地志》曰：江水入富池一百八十里，得奉新，上流三百里有城山，三面壁立，一面峻极，水是奉新大源。本名石城山，天宝五载改为翠屏山。
九宫山
《武昌记》曰：九宫山，西北陆路去州五百八十里，其山晋安王兄弟九人造九宫殿於此山，遂以为名。
角山
《武昌记》曰：天欲雨，其山有声如吹角，以此为名。
钟台山
《武昌记》曰：钟台山，在县东南一百里，上有桃花洞，洞侧有李邕读书之所，荒基遗址，石室花木犹在。上有一石台，台上有一钟，或时鸣响，远近皆闻，故名钟台山。
武昌山
《续搜神记》曰：晋武世，宣城人秦精常入武昌山采茗，遇一长毛人，长丈余，引精至山曲，示以丛茗而后去。俄而复还，乃探怀中橘遗精；精怖，负茗而归。
樊山
《江夏图经》曰：樊山，西陆路去州一百七十三里，出紫石英。山东数十步有冈，冈上甚平敞，青松绿竹，常自蔚然。其下有溪，凛凛然，常有寒气，故谓之寒溪。有蟠龙石，谢元晖诗云： 樊山开广宴 是也。
又：干宝《搜神记》云：樊山若天旱，以火烧山即得大雨，今往往有验。
《武昌记》曰：樊山，孙权常猎於下，见一姥，问猎得何物？答曰： 只猎得一豹。 曰： 何不竖其尾？ 言讫，忽然不见。权於后立庙祀之。
西塞山
《江夏风俗记》曰：西塞山，高一百六十丈，周回三十七里，峻崿横江，危峰断岸，长波所以东注，高浪为之西翻。
袁宏《东征赋》云：沿西塞之峻崿是也。
又《江表传》云：刘勋败於彭泽，走入楚江，闻皖已没，遂投西塞。
白雉山
《江夏图经》曰：白雉山，其山上有芙蓉峰，前有狮子岭，后有金鸡石，西出金，南出铜矿，自晋、宋、梁、陈以来，常置立炉冶烹炼。
凤栖山
《江夏图经》曰：凤栖山，西北陆路去州二百二十五里。吴建兴年中，凤凰降此山，因以为名。山有石鼓，鼓鸣则雨降。
神人山
《历帝记》曰：神人山，吴建衡二年，有神人乘白鹿从此山，因为名神人山。
南昌山
《豫章图经》曰：南昌山者，昔吴王濞铸钱之山，时有夜光，遥望如火，以为铜之精光。
《梁氏十道志》云：以豫章有铜山，山中有洪井，飞流悬注，其深无底是也。山有洪崖先生炼药之井，亦号洪崖山，有石臼存焉。
松门山
《豫章图经》曰：松门山者，以其山多松，遂以为名。北临大江及彭蠡湖，山上有石镜，光明照人。谢灵运《入彭蠡湖口诗》云： 攀崖照石镜，牵叶入松门 是也。
马当山
《九江记》曰：马当山，高八十丈，周回四里，在古彭泽县北一百二十里。其山横枕大江，山象马形，回风急击，波浪涌沸，舟船上下，多怀忧恐。山际立马当山庙以祠之。
钓矶山
《异苑》曰：钓矶山者，陶侃尝钓於此山下，水中得织梭一枚，还挂壁上，后化成赤龙，从室而去。其山石上犹有侃迹存焉。
鸡笼山
《郡国志》曰：江州鸡笼山，山上有石鸡，冠距如生。有道士李镇住此山下，常赏玩之，鸡一旦自毁，镇曰： 鸡既如此，吾其终乎！ 果卒。
五女山。
《郡国志》曰：江州五女山，始皇死，五女葬此山。天昏，每闻筝笛之声。
射的山
《郡国志》曰：射的山者，古老相传云，上有玉在石壁内，南面遥望似有白处，曾有胡人来取，上山后遇风雨不果得。今远望颇似射侯，故名射的焉。
石印山
《吴志》曰：天玺元年，鄱阳郡言历陵山石有文理成字，巫言石印神有三郎，皓遣使以太牢祭，并印绶拜三郎为王。
又按江氏记云：历陵有石印山，临水高百丈，有七穿骈罗，穿中色黄赤相续，因谓之石印山。
龙虎山
《信州图经》曰：龙虎山，在贵溪县，二山相对，溪流其间，乃张天师得道之山。
羊山
《宋永初山川记》曰：商安县西有羊山，山有燃石，黄白而理粗，以水灌之便热若石灰，以鼎置之，烹煮可熟。
罗霄山
王孚《安成记》曰：萍乡罗霄山，泽水所出，水傍出石乳。天旱，吏人祷之，因以大木长三四丈投井中，即雨。水悬凑井溢，辄令木涌出而雨止，盖潜龙之穴也。以阳居阴，神精上通，故扣之而必有玄感，则《蜀都赋》云 应鸣鼓而兴雨 者也。
钟山
裴子野《宋略》曰：永嘉元年，钟山因洪水有钟从山流出，时人得之送上，验铭，云是秦时乐器，因以为名。
又按《安成记》云：钟山临水阻峡，春夏则湍洑涌沸，喷上白沙如米，两岸石上各九十余里，以之候岁，若一岸偏饶，则其方丰穰，民以为准。
望凤山
《宜春图经》曰：望凤山，在州西北七十里，上有一峰，远观似凤，以此为名。
昌山
《宜春图经》曰：昌山，在州东六十里，旧名伤山，周回连延一十八里，袁江流于其间，巨石枕崎潺激，舟人上下多倾覆，故名伤山。顾野王《舆地记》云：时人以伤为非善征，乃改为昌山。
石室山
《宜春记》曰：郡有石室山，山有数石室相连，高十余丈，皆相似，素壁若雪，万象森罗于其所，因以为名。
黄唐山
《舆地志》曰：赣县黄唐山有石室，如数千间屋，上通天窗，下有方榻者，二石人巾栉而坐，傍有小石室七所相通，悉有石人，室前时有车马迹，春夏草不生，无诸毒虫，林木繁茂，水石幽绝，盖灵仙窟宅也。山下居人，每丙日辄闻山室有笳鼓箫乐之音。
邓德明记云：有石子如弹丸，聚在山角，至丙日不复见，他日复有，其山独立，高一千三百丈，相传以石室呼为黄唐庙，因以名焉。
储潭山
《南康记》曰：储潭山，俯临清潭，有储君庙，因以名焉。
《舆地志》云：咸和二年，刺史朱伟所立，常有渔者钓於此潭，得金锁，萦引舟中，向数百丈，忽一物随锁而来，其形如水牛，眼赤角白，及见人惊骇拽走，而渔以刀断得数尺，不知其所由然也。
赤石山
《南康记》曰：赤石山，大石连耸，灿若舒霞，山角多赤石，有玉房琼室。耆旧相传云，宋元嘉年中，有人自称安道士者，不知何许人，披服巾褐，栖於此山中数十年，忽失所在，其后有人时复见者。天宝六年，敕改为玉房山。
螺亭石山
《南康记》曰：螺亭山，有大石临水，号曰螺亭。云昔有贫女，暮宿于亭采螺，忽夜中见众螺张口，乱啖其肉，贫女乃死。其伴因殡水傍，其冢化为巨石，螺壳无数，号曰螺亭石山。
上洛山
《舆地志》曰：虔州上洛山，多木客，乃鬼类也。形似人，语亦如人，遥见分明，近则藏隐，能斫杉枋，聚于高峻之上，与人交市，以木易人刀斧。交关者前置物枋下，却走避之，木客寻来取物，下枋与人，随物多少，甚信直而不欺。有死者亦哭泣殡葬，尝有山行人遇其葬，日出酒食以设人。山中有石墨可书。
空山
《南康图经》曰：空山，晋咸康五年，太守庾恪於西山麓中建立神庙，历代祈雨，最有灵应。
按《郡国志》云：空山在郡南，山多林木果实食物，一郡皆资此山，虽名空山，其出物百倍於他山。
金鸡山
《南康记》曰：金鸡山，临贡水，石色如霞，其傍有穴广四尺，一石正当穴口如弹丸，尝有金鸡出入此穴。晋义熙中，再三出见，有人挟弹放丸於穴口，化为石，其鸡至今不见，因号曰金鸡穴。宋永初中，又见栖翔於此。
峡山
《南康记》曰：峡山，上时有夜光飞焰，遥见若火照燎于原，从峡溯流数十里，有石临水，名曰蛟窟。天宝六载，敕改名夜光山。
梓潭山
《南康记》曰：梓潭山，有大梓树，吴王令都尉肃武伐为龙舟，槽斫成而牵引不动，占云，须童男女数十人为歌乐，乃当得。遂依其言，以童男女牵拽，槽没於潭中，男女皆溺。其后天晴朗净，仿佛若见人船焉，夜宿潭边，或闻歌唱之声，因号梓潭焉。
柴侯峡山
《南康记》曰：柴侯峡山，汉灵帝时，有刘叔乔避地於兹，死葬村侧，自云柴侯墓。晋末丧乱，有发其冢者，忽有大风雨，棺及松柏悉飞渡水，移上此峰，其棺乃化为石，因是而名之。
官山
《南康记》曰：官山者，天宝六年改名珠玉山。其山高峻，有善鸟香草，尝有人於此山见大珠玉，相传谓之官山。
君山
《南康记》曰：君山，翠丽鲜明，遥望若台榭，名曰娲宫，亦曰女姥石山。山去盘固山五十里，上有玉台，方广数十丈，上有自然石室形。风雨之后，景气明静，颇闻山有鼓吹之声。
盘固山
《南康记》曰：盘固山有石井，井侧有大铜人常守之。按此石井五百年，水一涌起高数丈，铜人以手掩之，其水即止。其山盘纡峻嶒，因号为盘固山焉。
归美山
《南康记》曰：归美山，高数百丈，远望嵯峨，灵阙腾空，故老谓之神阙。其山有水出焉。四面险峻，自然有石城，高数十丈，周回三百步。又有石峡，左右高五六十丈，势若双阙，其状入云。复有古石室，色如黄金，号为金室。有鸀鸟形色鲜洁，自爱毛羽，其只者或鉴水，向影悲鸣自绝，方知孤鸾对镜为不虚矣。山顶有杉枋数百片，高危悬绝，非人力所及焉。
莫巨山
荀伯子《临川记》曰：岩内有石人，坐盘石上，体有尘秽，则兴风雨，洗讫晴日，遍体洁朗如玉莹净，民以为准焉。
五章山
荀伯子《临川记》曰：五章山，绝岩险峭，有蜜蜂依之为房，其形如笠，采者皆悬磴数十丈，然后获之。
麻山
荀伯子《临川记》曰：麻山，或有登之者，望庐岳、彭蠡皆在其下，有黄连、厚朴恒生焉。又有枫树及数千年者，如人形，眼鼻口全而无臂脚，入山往往见之，或斫之者，皆出血，人以篮冠其头，明日看，辄失篮。俗名枫子鬼。其山竹木稠密如麻，因名麻山。天宝六年，职方奏改名丰材山焉。
邓公山
《信州图经》曰：邓公山，在县北，本名银山，因邓公远为邓公场，仪凤二年祭山，山颓陷焉。按《开山记》云：总章二年，邑人邓远经刺史豆卢公，陈开山之便，寻为山陷，后人立邓公庙焉。
明府山
《信州图经》曰：明府山，在县东。其山久晴不雨，山或自鸣，必有大雨；久雨不晴，欲晴自有烟雾盖其头。故老相传，祈请有验。
鹤岭山
《信州图经》曰：鹤岭山，自贵溪县界，岗阜鳞次，北入县境，岭上多松树，有鹤窠，因得名为鹤岭山。
石虹山
《鄱阳记》曰：石虹山，有石室，中有石砥，平如床，可容置数百人。傍列石鄣如屏风，篆书为八十三字。有横石跨水而渡，文彩青赤若虹霓，因名为石虹山。
洪崖山
《豫章记》曰：按旧经云，古老相传，昔有洪崖先生居此山上，故以为名。
又《列仙传》云：洪崖山者，山之阳有洪唐寺，山中有洪崖坛，每亢旱祷此。
