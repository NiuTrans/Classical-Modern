○泾
《书禹贡》曰：泾属渭汭。(属，隶也。水北曰汭，言治水注入渭。)
《诗》曰：泾以渭浊，湜湜其沚。
《传》曰：诸侯之大夫从晋侯伐秦，以报栎之役，济泾而次，秦人毒泾上流，师人多死。(以毒药投泾水之上流，晋师饮之多死。)
《国语》曰：恭王游于泾水上，密康公从，三女奔之。其母曰： 必致之于王。夫兽三为群，女三为粲，粲美之物，汝何德以堪之？ 康公弗许，一年，恭王灭密。
《史记》曰：韩闻秦之好兴事，乃使水工郑国间说秦，令凿泾水，自中山西抵瓠口为渠以溉田。
又曰：秦二世梦白虽虎啮左骖杀之，卜泾为祟，二世乃剂望夷宫而欲祀之。
《汉书》曰：泾书不在大川之祀，以近咸阳，得比大川之祀。
又曰：太始二年，赵中大夫白公(郑德曰：白姓，公爵，时人多相谓为公。)复奏穿渠，因名白氏渠，民得其饶，歌之曰： 田於何所？池阳谷口。郑国在前，白公起后。举锸为云，决渠为雨。泾水一石，其泥数斗。且溉且粪，(如淳曰：水停淤河以当粪。)长我禾黍。衣食京师，亿万之口。 
《益部耆旧传》曰：汉武祀甘泉，至泾桥有女子浴于泾水，乳长七尺，怪遣问之。女曰： 帝后第七车知我。 时侍中张宽在第七车，对曰： 天星主祭祀，斋戒不洁，则女人见。 
《水经注》曰：泾水导源安定朝那县西笄头山，秦始皇巡地，西出笄头山即是也，盖大陇之异名。
○渭
《诗》曰：我送舅氏，于渭之阳。
《史记》曰：秦武王三年，渭水赤三日，昭王十四年，又赤三日。
《洪范五行传》曰：赤者火色，盖亦以火沴水也。渭水秦大川也，阴阳乱，秦用严刑，败乱之象。
《史记》曰：西伯猎，遇太公渭之阳，与语大悦。
《汉书》曰：武帝元光六年春，穿漕渠通渭。
《山海经》曰：渭水出鸟鼠同穴山东，注河，入华阴北。(鸟鼠同穴山，今在陇西首阳县。渭水出其东，经南安、天水、略阳、扶风、始平、京兆，至弘农华阳县入河也。)
《三辅黄图》曰：始皇兼天下，都咸阳，渭水贯都，以象天汉。
《水经注》曰：渭水中旧有忖留神相。此神尝与鲁班语，班令其人出，忖留曰： 我貌丑，卿善图物容，我不能出。 班於是拱手与言曰： 出头见我。 忖留乃出首，班於是以脚画地，忖留觉之，便还没水。故置其象于水中，惟背以上立水上。
《三辅决录》曰：项中山饮马渭水，日与三钱以偿之。
《列子》曰：夸父逐日，渴，饮渭水不足，乃渴死。
《淮南子》曰：渭水多力，宜黍。
○霸
《水经注》曰：霸者，水上地名也。水东合浐水，过白鹿原，至秦虎圈北入渭。
《汉书地理志》曰：霸水出蓝田谷，古曰滋水，秦穆公更名霸水，以彰霸功。
《汉书》曰：汉王元年十月至霸上，秦王子婴降。
○浐
《水经注》曰：浐水出京兆蓝田谷，北入于霸。
《地理志》曰：浐水出南陵县之蓝田谷，西北流与一水合，水出西南莽谷，东北流注浐水，水又北历蓝田川，北流注于霸水也。又云浐水北至霸陵，入霸水也。
《西京记》曰：西京东市平准署东隅有放生池分浐水，渠自道政坊东城西流注之，俗号海地。
又曰：浐水西岸有阪，旧名浐阪。隋文帝恶阪之名，改名长乐坡。
○丰
《汉书地理志》曰：漆沮既从，丰水攸同。颜师古注曰：丰水出鄠之南山，言沮水既从入渭，丰水亦同来也。
《水经注》曰：渭水又东，与丰水会于短阴山，水会无他高山异峦，惟东原阜石墩而已。水上旧有便门桥。
《毛诗·文王有声》曰：丰水有芑，武王岂不仕？贻厥孙谋，以燕翼子。
《文子》曰：老子云： 丰水之深十仞，而不受尘垢，金铁在中，形见于外。 
○镐
《水经注》曰：镐水上承镐池於昆明池北，周武王之所都也。故《诗》云： 考卜维王，宅是镐京。维龟正之，武王承之。 镐水又北流与滮池合，又北经清泠台，西经慈石门注于渭。郑玄曰： 丰镐之间，水北流也。 
○涝
《说文》曰：涝，水出扶风鄠，北入渭。
《山海经》曰：牛首之山，涝水出焉，西注于潏，水多飞鱼。
○潏
《字林》曰：潏，水出杜陵县。
《水经注》曰：潏水上承皇子陂，水经渐台，东入渭，亦名沈水，又名高都水，汉王氏五侯大治池宅，引高都水入长安城。故百姓歌之曰： 五侯初起，曲阳最怒，决坏高都，竟连五杜，土山渐台，象西白虎 是也。
○伊
《水经》曰：伊水，出南阳县西荀渠山。
《左僖·僖公二十二年》曰：初，平王东迁也，辛有适伊川，见被发而祭于野者，曰： 不及百年，此其戎乎？ 
《山海经》曰：独苏之山，伊水出焉，东流注于洛。
戴延之《西征记》曰：伊水，上源经新城、陆浑二县，男女无少长皆病癭。俗云水土所致，伊水不可饮也。
《吕氏春秋》曰：有莘氏女子采桑，得婴儿桑中，其母居伊水上，故命之曰伊尹。
○洛
《水经注》曰：洛水，出京兆上洛县护举山。
《地理志》曰：洛水，出冢岭山。
《易上·系辞》曰：洛出书，圣人则之。
《易乾凿度》曰：王者盛德之应，洛水先温，九日乃寒，五日变为五色。
又曰：帝王将起，河洛龙见，察见首黑者人，正白者地，正赤者天。
《尚书禹贡》曰：导洛自熊耳。(在宜阳之西也。)东北会于涧瀍，(会于河南城南。)又东会于伊，(合于洛阳之南。)又东北入于河。(合于巩之东也。)
《尚书中候》曰：武王沉璧于河，礼毕退，至日旰，荣光幕河，青云浮洛。
《毛诗》曰：瞻彼洛矣，维水泱泱。
《春秋说题辞》曰：洛出熊耳山。雒之为言绎也，绎其燿也。(宋均注曰：水光耀也。)
《国语》曰：灵王二十二年，穀洛斗，将毁宫室，王欲壅之。太子晋曰： 夫山，土之聚也；薮，物之归也；川，气之导也；泽，水之锺也。夫水聚于高，归于下，今吾执政无乃实有所僻而滑夫二川之神。 王卒壅之，王室大乱。
又曰：伊洛竭而夏亡，河竭而商亡。
《汉书》曰：武帝穿渠引洛水，岸遂崩，乃凿井深四十馀丈，往往为井，井下相通行水。
谢承《后汉书》曰：沛国陈宣，建武十年，雒水出造津城门，或欲筑塞之，宣谏曰： 昔王尊正身金堤，水退，况圣主耶？ 言未绝而水去。
《水经注》曰：昔黄帝之时，天大雾三日，帝游洛水之上，见大鱼，杀五牲以醮之，天乃甚雨七日七夜，鱼流始得图书。
《魏略》曰：汉火行忌水，故 洛 去水而加隹焉。
《山海经》云：秦冒之山，洛水出焉，东注于河，其中有藻玉。
《述征记》曰：洛水底有礜石，故上无水。
○瀍
《水经》曰：瀍水，出河南穀城县北山东，与千金渠合，又东过偃师，入于洛。
○涧
《水经》曰：涧水，出新安县南白石山。东南入于洛。
又曰：《三辅决录》注云： 马氏兄弟五人共居涧穀二水之交，作五门客舍，因舍以为名。今在河南西四十里，以《山海经》推校，里数不殊仲治所记，水会尚有故居之处，斯则涧水也。即《周书》所谓我乃卜涧水东，言是水也。
○穀
《水经》曰：穀水，出弘农渑池县南嶓冢林穀阳谷也。
《山海经》曰： 傅山之西有林焉，曰嶓冢，穀水出焉，东流注于洛，其中多珉玉。 今穀水出于崤东马头山谷阳谷，东北流历渑池川。
韦昭《国语》注曰：洛水在城南，穀水在王城北，东入于瀍。灵王时，穀水盛出于王城西，而南流合于洛，两水相格，有似于斗，而毁王城西南也。
○汉沔
《尚书禹贡》曰：江汉朝宗于海也。
《诗》曰：《汉广》，德广所及也，文王之化被于南国，美化行乎江汉之域。
又曰：滔滔江汉，南国之纪。
又曰：南有乔木，不可休思，汉有游女，不可求思。
《左传》曰：蔡昭侯为两佩与两裘以如楚，献一佩一裘于昭王。子常欲之，不与。三年止之。蔡侯归及汉，执玉而沉曰： 余所济汉而南者，有若大川。 
又曰：楚国方城以为城，汉水以为池。
又曰：吴师伐郢，楚子常济汉而阵，自小别至于大别。
《蜀志》曰：少府王谋等上言，前襄阳男子张嘉、王休献玉玺，玺潜汉水，於深渊晖景烛曜，玺光彻天。
孙岩《宋书》曰：汉中成固县汉水岸际，有异声如雷，俄顷岸崩，有铜钟十二出自潜壤，体制既精，扣之清响。
《韩诗》曰：郑交甫过汉皋，遇二女妖服，佩两珠，交甫与之言，曰： 愿请子之佩。 二女解佩与交甫而怀之，去十步探之则亡矣，回顾二女，亦即亡矣。
《水经注》及《山海经》注云：汉水出陇坻道县嶓冢山，初名漾水，东流至武都沮县，始为汉水，东南至葭萌，与羌水合，至江夏安陆县名沔水，故有汉沔水之名。(即周昭王溺于此处。)又东至竟陵，合沧浪之水，(即屈原遇渔父处。)又东过三澨，水触大别山南，而入江也。(庾仲雍《汉水记》曰：汉水出广汉，漾水出陇西，东流至武都而与汉水合。沔水出武都沮县，亦与汉水相合。)又东为沧浪之水，过三澨，至于大别，南入于江，东汇泽为彭蠡，东为北江，入于海是也。(汇，回也。音胡贿反。言汉水合大江，回流入彭蠡泽，东北至南徐州，名为北江而入海。)
又曰：沔水东经万山北，山下有潭，中有杜元凯碑。元凯好尚后名，作两碑并述己功，一碑立岘山，一碑沈此潭中。曰： 千载之后，何知不深谷为陵也。 
又曰：汉东经西城县故城，为鳣湍，洪波漭荡，漰浪云颓，古耆旧言，有鳣奋鬐望涛直上至此曝鳃，因以名鳣湍焉。
又曰：汉水经西城县故城南，又东为龙泉，泉上有胡鼻山，石类胡人鼻故也。下临龙井渚，泉深数丈。
盛弘之《荆州记》曰：沔水隈潭极深，先有蛟为害，邓遐为襄阳太守，拔剑入水，蛟绕其足，遐自挥剑截蛟数段，流血丹水，勇冠当时。于后遂无蛟患。
又曰：荆蕴玉以润其区，汉含珠而清其域。
《梁州记》曰：汉水发源陇西氐道县之嶓冢山，东至于夏口合江，绵带四州之域，经途五千馀里，谓之沔水。
《水经》曰：沔水出武都沮县东浪谷中。注曰，一名沮水，以其初出沮洳然也。
《淮南子》曰：汉水重安而宜竹箭。
