○会稽东越诸山
稷山
《越绝书》曰：稷山者，勾践斋戒台也。
麻山
《越绝书》曰：麻山者，勾践欲伐吴，种麻以为弓弦。
鸡豕山
》越绝书》曰：鸡豕山者，越将伐吴，养鸡豕於此山，以食死士。
独女山
《吴越春秋》曰：独女山者，诸寡妇女淫佚犯过，皆输此山上。越王将伐吴，其士有忧思者，令游此山上，以喜其意。
龟山
《吴越春秋》曰：怪山者，琅琊东武海中山也。一夕自来，百姓怪之，故曰怪山。形似龟体，故谓龟山。
孔晔《会稽记》曰：城西门外百余步，有怪山。越时起灵台於山上，又作三层楼以望云。
《会稽志》曰：龟山之下有东武里，即琅琊东武县。山一夕移於此，东武人因徙此，故里不动。
秦望山
《水经注》曰：会稽秦望山，在州城正南，为众峰之杰，涉境便见。《史记》云： 秦始皇登之，以望南海。 自平地取山顶七里，悬嶝孤危，峭路险绝。记云，攀萝扪葛，然后能昇。山上无甚高木，当由地迥多风所致。山南有嶕岘，中有大城，越王无余之旧都也。故《吴越春秋》云： 勾践语范蠡曰：先君无余，国在南山之阳，社稷宗庙在湖之南。 又有会稽之山，古防山也，亦谓之茅山也，又曰栋山。《越绝》云： 栋，犹镇也。 盖《周礼》所谓扬州之镇山矣。山形四方，多金玉，下多玞石。《山海经》曰： 夕水出焉，南流注於湖。 《吴越春秋》称，山覆盎釜之中，有金简玉字之书，黄帝之遗谶也。山下有禹庙，庙有圣姑像。《礼乐纬》云：禹治水，天赐神女圣姑，即其像也。山上有禹冢，昔大禹即位十年，东巡狩，崩於会稽，因而葬之。言鸟为之耘，春衔拔草根，秋啄其秽，是以县官禁民不得妄害此鸟，犯则刑无赦。山东有陉，去庙七里，深不见底，谓之禹井，云东游者多探其穴也。秦始皇登稽山，刻石纪功，尚存山侧。孙畅之《述征书》云：丞相李斯所篆也。又有石山，上有金简玉字之书，言夏禹发之得百川之理也。又有射的山，远望山的，状若射侯，故谓之射的。射的之西有石室，名之为射堂，年登否，常占射的，以为贵贱之准，的明则米贱，的暗则米贵。故谚云：射的白，斛米百；射的玄，斛米千。
嵊山
《水经注》曰：剡县嵊山，山下有亭，亭带山临江，松岭森蔚，沙渚平净。浦阳江又东北经始宁县嶀山之成工峤，峤壁立临江，欹路峻狭，不得并行，行者牵木稍进，不敢俯视。峤西有孤峰特上，飞禽罕至。尝有采药者沿山见通溪，寻上於山顶，树下有十二方石。地甚方洁，还复更寻，遂迷前路，言诸仙之所集宴，故以坛宴名山。峤北有嶀浦，浦口有庙，庙甚灵验，行人及樵伐者，皆先敬焉，若相盗窃，必为蛇虎所伤。北则嶀山与嵊山相接，二山虽曰异县，而峰岭相连，其间倾涧怀烟，泉溪引雾，吹畦风馨，触岫延赏，是以王元琳谓之神明境，事备谢康乐《山居记》。
《宋书》曰：张稷子嵊，字四山，稷初为剡令，至嵊亭生之，因名嵊，字四山。
涂山
《郡国志》曰：涂山，禹会万国之所，有石船长一丈，云禹所乘者。宋元嘉中，有人於船侧掘得铁履一双。
又：《会稽记》云：东海圣姑，从海中乘舟张石帆至，二物见在庙中。又有周时乐器名錞于，铜为之，形似钟，有颈，映水用芒茎拂则鸣。宋武修庙得古珪，梁武初修之，又得青玉印。
重山
孔晔《会稽记》曰：重山，太夫种墓，语讹成重。汉江夏太守宋辅於山南立学教授，今白楼亭处是也。
罗山
孔晔《会稽记》曰：诸暨县北界有罗山，越时西施、郑旦所居，所在有方石，是西施晒纱处，今名纻罗山。王羲之墓在山足，有石碑，孙兴公为文，王子敬所书也。
鹤山
孔灵符《会稽记》曰：射的山西南水中有鹤山，此鹤常为仙人取箭，曾刮壤寻索，遂成此山。汉太尉郑弘，少贫贱，以采薪为业，尝於山中得一遗箭，羽镞异常，心甚怪之，顷之有一人觅箭，弘以还之。
又曰：射的山，半岭有石室，仙人射堂，东有高岩临潭有石的岫，形甚圆明，视之如镜矣。
陈音山
孔晔《会稽记》曰：陈音山，昔有善射者陈音，越王使简士习射於郊外，死因葬焉，冢今开，冢壁悉画作骑射之象，因以名山。
铜牛山
孔晔《会稽记》曰：铜牛山，旧传常有一黄牛出山岩食草，采伐人始见，犹谓是人所养，或有共驱，蹙之垂及辄失，然后知为神异。
土城山
孔晔《会稽记》曰：勾践索美女以献吴王，得诸暨罗山卖薪女西施、郑旦，先教习于土城山，山边有石，云是西施浣纱石。
亭山
孔晔《会稽记》曰：晋司空何元忌临郡起亭，山椒极望岩阜，基址犹存，因号亭山。
洛思山
孔晔《会稽记》曰：永兴县东五十里，有洛思山。汉太尉朱伟为光禄大夫时，遭母哀，欲卜墓此山，将归洛下，冢师归登山相地，因谓冢师云： 去乡既远，归思常深。 忽极目千里，北望京洛，遂萦咽而死，葬山顶。故以为名。
乌带山
孔灵符《会稽记》曰：诸暨县西北有乌带山，其山上多紫石，世人莫知之，居士谢敷少时经始诸山，往往迁昜，功费千计，生业将尽，后游此境，夜梦山神语之曰，当以五十万相助，觉甚怪之，旦见主人床下有异色甚明澈，试取莹拭，乃紫石，因问所从来，云出此山。遂往掘，果得，其利不訾。
龙头山
孔灵符《会稽记》曰：上虞县有龙头山，上有兰峰，峰顶盘石广丈余，葛洪学仙坐其上。
坛宴山
孔晔《会稽记》曰：始宁县有坛宴山，相传云仙灵所宴集处，山顶有十二方石，石悉如坐席许大，皆作行列。
白石山
孔晔《会稽记》曰：剡县西七十里，有白石山。山上有瀑布，水悬下三十丈。岩际有蜜房，采蜜者以葛藤连结，然后得至。
小白山
《名山略记》曰：小白山，在会稽，阳城赵广信以魏末入小白山，受李氏服气法。又师左元放，受守中之道，后炼九华丹，丹成服之，太一遣迎。今在东华宫为真人。
缙云山
《郡国志》曰：括州(即处州也。)括苍县缙云山，黄帝游仙之处。有孤山特起，高二百丈，峰数十，或如羊角，或似莲花，谓之三天子都。有龙须草，云群臣攀龙顺所坠者。
桃都山
《郡国志》曰：台州桃都山，上有大桃树，上有天鸡，日初出桃树，天鸡即鸣，下鸡闻之而鸣。树下有两鬼，持苇索取不祥之鬼食之。
椒山
《郡国志》曰：越州椒山，吴王遣木客入山求大木不得，工人忧思，作木客吟。一旦神木自生合抱，长二十丈，伐造姑苏台。
覆釜山
《郡国志》曰：台州覆釜山，云夏帝登此得龙符处。有巨迹，云是夸父逐日之所践。
石篑山
贺循记曰：石篑山，其形似篑，在宛委山上。《吴越春秋》云，九山东南曰天柱山，号宛委，承以文玉，覆以盘石，其书金简，青玉为字，编以白银，禹乃东巡登衡山，杀四白马以祭之，见赤绣文衣男子，自称玄夷仓水使者。谓禹曰：欲得我简书，知导水之方者，斋於黄帝之岳。禹乃斋，登石篑山，果得其文，乃知四渎之眼，百川之理，凿龙门，通伊阙，遂周行天下，使伯益记之，名为《山海经》。
《开山图》曰：禹开宛委山，得赤珪如日，碧珪如月，长一尺二寸也。
括苍山
《五岳图序》曰：括苍山，东岳之佐命。
《登真隐诀》注及《吴录》云：括苍山，登之俯视雷雨也。
天姥山
《郡国志》曰：天姥山，与括苍山相连，石壁上有刊字，科斗形，高不可识。春月樵者，闻箫鼓笳吹之声聒耳。元嘉中，遣名画写状於扇，即此山也。
消山
《郡国志》曰：消山，下有夫人祠，山北湖阴，又有消御史庙，孤山耸出，似妇人艳妆而坐。
白鹤山
《郡国志》云：白鹤山者，昔有白鹤飞入会稽雷门鼓中，击之声震洛阳。
《临海记》曰：郡西有白鹤山，山上有池，泉水悬溜，远望如倒挂白鹤，因名挂鹤泉。
又《郡国志》曰：汉末有徐公，於白鹤山成道，控鹤腾虚而去。又有鹤挂岭，犹有翱翔之势。
仙石山
《临海记》曰：仙石山有馆，土人谓之黄公客堂。两边有石步廊，触石云起，崇朝必雨。有四竿筋竹，风吹自垂空，微拂石皆净。即王方平游处也。
石新妇山
《临海记》曰：新妇山，亦名似人山，土石悉绀色，列山参差似人形，远望如鸟之俯仰。宋文帝遣画工模写山状，时一国盛图於白团扇焉。
灵石山
《临海记》曰：灵石山者，山有寺，当孙恩作叛，毁材木以为船舸，山石即於空中自然而落，贼每有所伤，故曰灵石山
临海山
《临海记》曰：临海山，山有二水，合成溪曰临海。一水是始丰溪，一水是东女溪，至州北两溪相合，即名临海溪，山因溪名。
崛门山
《郡国志》曰：崛门山，在海中，腹有孔上达於顶，有声即大风，不风即水涌出，必见大兵。吴将平，孔内有声，远闻千里。
石公山
《东阳记》曰：石公山，孤石望如石人坐其傍。又有如石人，状似新妇着花履焉，或名新妇岩。
石城山
《吴录》曰：永康有石城山。
《海内南经》曰：三天子都在闽西海北。郭璞注云：在新安歙县东。又引《张氏土地记》云：东阳永康县南四里有石城山，上有小石城，云黄帝曾游此山，即三天子都也。
金胜山
《郡国志》曰：金胜山，昔有人於此拾得金胜，因以名之。山有赵炳祠，炳善方术，庙至今无蚊虫。
《异苑》曰：孙权时，永康人入山还得大龟，烹之不烂，即此山也。
长山
《郡国志》曰：长山，相连遥三百里，一名金华山，即王方平初起，遇道士教以仙方处。
《吴录地理志》曰：常山，仙人采药处，谓之长山。山南有春草岩，折竹岩，岩间不生蔓草，尽出龙须，云赤松羽化处。又有似龙须而粗大者，名为虎须，不中为席，但以其蓑为灯炷。
又《抱朴子》云：左元放言金华山可以合神丹，免五兵洪水之患。又按《舆地志》云：金华山连亘三百余里。
毕岭
《舆地志》曰：东阳毕岭之下有钱岭，往往人於岭下获大钱，今俗谓之钱岭。
铜山
《东阳记》曰：铜山，下有泉，水色鲜白，号为铜泉。
又按《异苑》曰：吴时，有军士五百人，破洞得一铜釜，将欲破之，水从中暴发，遂成湖以溺，人皆死於此。
昆山
《东阳记》曰：昆山，顶上有一孤石，高可三十丈，其形如甑，人谓之石甑。
骑石山
《郡国志》曰：骑石山，如人骑马而无头，昔有神巫以印指马，马头即落，则此山也。
江郎山
《郡国志》曰：江郎山有三峰，峰上各有一巨石，高数十丈，岁渐长。昔有江家在山下居，兄弟三人神化於此，故有三石峰在焉。又有湛满者，亦居山下，其子仕晋，遭永嘉之乱不得归，满乃使祝宗言於三石之灵，能致其子，靡爱斯牲。旬日中，湛子出浴水边，见三少年使闭眼入车栏中，等闲去如疾风，俄顷间从空堕，恍然不知所以，良久乃觉是家园中也。
石室山
《郡国志》曰：石室山，一名石桥山，一名空石山。晋中朝时有王质者，尝入山伐木，至石室，有童子数四，弹琴而歌，质因放斧柯而听之。童子以一物与质，状如枣梅，含之不复饥，遂复小停，亦谓俄顷，童子语曰： 汝来已久，何不速去？ 质应声而起，柯已烂尽。
天阶山
《建安记》曰：天阶山，在将乐县南二十里，山下有宝华洞，即赤松子采药之所。洞中有石燕、石蝙蝠、石室、石柱，并石臼、石井，俗云其井南通沙县溪。复有乳泉自上而滴，人以服之。登山顶者，若昇碧霄，故有天阶之号。
太湖山
《建安记》曰：大湖山，在浦城县西南一百里，一名圣湖山，湖在山顶。昔有采药者止此湖畔，见满湖芙蓉，涉水采之，乃石也，亦有禽鸟，远望如飞，近视则石。
孤山
《建安记》曰：孤山，在环璋之间，其地坦平，悉是沟塍阡陌，以此山挺然孤立，因以名之。
梁江淹为吴兴令，云此地有碧水丹山，珍木灵草，昔为淹之胜境。
泉山
《泉山记》曰：山顶有泉，分为两派，一入处州，一入建溪，即《汉书》朱买臣所谓东越王居保泉山，一人守险，千人不得上。即此山也。
梨岭
《泉山记》曰：梨岭因梨以名之，记云南岭下道东，有钟离古亭迹存焉。
武夷山
萧子开《建安记》曰：武夷山，高五百仞，岩石悉红紫二色，望之若朝霞，有石壁峭拔数百仞於烟岚之中。其石间有木碓砻簸箕箩竹箸什器等物，靡不有之。顾野王谓之地仙之宅。半岩有悬棺数千。
传云：昔有神人武夷君居此，故因名之。
又《坤元录》云：建阳县上百余里，有仙人葬山，亦神仙所居之地。
《郡国志》云：汉武好祀天下岳渎，此山预祭，故曰汉祀山。
阑干山
《建安记》曰：阑干山，南与武夷山相对，半岩有石室，可容六千人，岩口有木栏干，飞阁栈道。远望石室中，隐隐有床帐案几之属，岩石间悉生古柏，悬棺仙葬，多类武夷。
鸡岩
《建安记》曰：鸡岩，隔涧西与武夷山相对，半岩有鸡窠四枚，石峭上不可登履，时有群鸡数百飞翔，雄者类鹧鸪。魏王泰《坤元录》云： 武夷山涧东一岩上有栖鸡。 即此是也。
乌岭山
《乌岭山记》曰：乌岭峻极，不通牛马，以其乌居山连接，因以为名。
魏王泰《坤元录》云：邵武北有庸岭，一名乌岭，北隰中有大蛇，为将乐令李诞女所杀者。
金泉山
《建安记》曰：金泉山，南枕溪，有细泉出沙，彼人以夏中水小披沙掏之得金。山之西有金泉祠。
演仙山
《建安记》曰：演仙山，故老相传云，演氏炼丹於此山，灶之余基近犹存焉。此山东面亦略通人径，山中出橘，其味甘，人有食者即可，携之出山即迷道。又有演仙水出此山，当郡城北为大河，莫知其深浅，兼下有暗窦入城，流出於剑潭，居人资之，常流不绝。
