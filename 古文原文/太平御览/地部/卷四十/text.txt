○沟
《释名》曰：田间之水曰沟，沟者，构也，从横相交构也。
《尔雅》曰：溪注谷曰沟。
《周礼》曰：匠人为沟洫，九夫为井，间广四尺，深四尺谓之沟。方十里为城，城间广八尺，深八尺谓之洫。(《风俗通》又载也。)
《传》曰：梁伯好土功，乃沟公宫。
又曰：鲁将与齐战，师不逾沟，樊迟曰，请三刻而逾之。众从之。(如樊迟约，乃逾沟。)
又曰：哀公九年，吴城邗，沟通江淮。杜预注曰：於邗江筑城穿沟，东北通射阳湖，西北至末口入淮，通粮道也。今广陵邗江是。故《史记》云：邗沟即吴王夫差所开漕运，以通上国。
《国语》曰：吴王夫差既杀申胥，不稔於岁，(稔熟称岁也。)乃起师北征，开为深沟，通於商鲁之间，(开，掘地。商，宋也。)北属之沂，西属之济，以会晋定公于黄池。
《论语》曰：禹尽力於沟洫。
《史记》曰：汉王四年，王军广武，关中兵益出，当此时，彭越起兵居梁地，往来弱楚兵，绝其粮道，齐王信又进击楚，项羽恐，乃与汉王约，中分天下，割鸿沟以西者为汉，鸿沟而东者为楚，项羽归汉王父母妻子，军皆呼万岁，羽解而东，汉王欲引而西，用张良陈平计，乃进兵追项羽。
《博物志》曰：徐偃王治其国，仁义著闻，欲周行上国，乃通沟陈蔡之间，得朱弓朱矢。
又曰：酒泉延寿县南有山，石水出处，如莒地为沟。
郦善长《水经注》曰：高唐县有甘枣沟，水侧多枣，故俗取名沟焉。
《殷氏世传》曰：殷褒为荥阳令，先多霪雨，百姓饥馑，君乃穿渠入河四十馀里，疏导原隰，用致丰年，民赖其利，号曰殷沟而颂之。
《庄子》曰：寻常之沟洫，巨鱼无所还其体，而鲵鱿为之制。
《孟子》曰：思天下之民，匹夫匹妇有不被尧舜之泽者，若己推内之沟中。
《杨子图经》曰：六合县东三十里，从岱石湖入四里至沟中心，与陵分界。案《后汉书》张纲为广陵太守，济惠於百姓，劝课农桑，於东陵村开此沟，引湖水灌田，以此号为张纲沟。
阮胜之记曰：吴王濞开茱萸沟，通运至海陵仓，北有茱萸村，故以村立名。故《史记》云：邗沟，即吴王夫差所开漕运以通上国。
崔豹《古今注》曰：羊沟者，言羊喜抵触垣墙，故为沟以隔之。一曰，植高杨于其上，故谓之杨沟。
《古诗》曰：今日斗酒别，明日沟水头。蹀躞御沟上，沟水东西流。
○渎
《礼记月令》曰：季春之月，道达沟渎开通道路。
《尔雅》曰：沟注澮曰渎。(水流不绝曰渎。)
《汉旧仪》曰：祭四渎用牲。
崔鸿《十六国春秋前秦录》曰：建元十二年，坚以关中水旱不时，议依郑白故事，发王侯以下及豪强富民僮隶三万人，开泾水上源，凿山起堤，通渠引渎以溉田，民赖其利。
伏滔《北征记》曰：姑熟西北有甘宁墓，孙皓时，占者云，墓有王气，皓凿其后十许里曰直渎。
《越绝书》曰：铜姑渎长一百五十步，去县二十里。
○渠
《史记河渠书》曰：禹以为河所从来者高，难以行平地，数为败，乃酾二渠(《汉书音义》曰：酾，分也。)以引其河载之高地，过降水，至于大陆，播为九河也。郑国间说秦，令凿泾，自中山南，西交瓠口为渠，溉斥卤之地四万馀顷，收皆亩一锺，於是关中为沃野，无凶年，秦以为富强，卒并诸侯，因命曰郑国渠。
《汉书》曰：禹作二渠以引河，武帝时，穿渠水岸若崩，乃凿井深四十丈，井下相通，井渠自此始。得龙骨，故龙首渠。起谷口，入栎阳，注渭中，因名渠，民得其饶。歌曰： 田於何所？池阳谷口。郑国在前，白公起后。举锸为云，决渠为雨。 
又曰：张掖郡有千金渠。
范晔《后汉书》曰：樊密所起庐舍，皆有深堂高阁，陂渠灌注，又池鱼牧畜，有求必给。
《魏志》曰：辽西单于蹋顿尤强，公将征之，凿渠自滹沱入泒水，名平虏渠。又从沟河口凿入潞河，名泉州渠，以通海。
又曰：建安十八年九月，凿渠引漳水入白沟以通河。
又曰：贾逵为豫州刺史，通运渠二百馀里，所谓贾侯渠。
《北史》曰：郭衍为开漕渠大监，部率水工凿渠引渭水，经大舆城北，东至潼关，漕运四百馀里，关中赖之，名曰富人渠。
《隋书》曰：薛胄为兖州刺史，先是兖州城东沂、泗二水合而南流，泛滥大泽中，胄遂积石堰之，使决令西注，陂泽尽为良田，又通转运，利尽淮海，百姓赖之，号为薛公丰兖渠。
《唐书》曰：温造为郎州刺史，在任开后乡渠九十七里，溉田二千顷，郡人获利，乃名为右史渠，造自起居舍人出郡。
《水经注》曰：汉司空渔阳王梁之为河南也，将引穀水以溉京师，渠成而水不流，故以坐免。后张纯堰洛以通漕，洛中公私怀赡。是以渠今引穀水，盖纯之创也。
又曰：汉明帝之世，司徒伏恭荐王景善能治水，显宗诏与谒者王吴始作浚仪渠，吴用景法，水乃不害，此即景时所修故渎也。渠流东注浚仪，故复谓之浚仪渠也。明帝十五年东巡狩至无盐，帝嘉景功，拜河堤谒者。
又曰：魏武帝又堰漳水回流东注，世号天井堰。二十里中作十二磴，磴相去三百步，令互相灌注，一原分为十二流，皆悬水门，自城西东入，迳铜雀台下，伏流入城，东流谓之长明渠。
戴延之《西征记》曰：洛阳城外四面有阳渠水，周公所制也，建春门外二桥最大，一从一横。
《续述征记》曰：按《河渠书》《沟洫志》引河为洪沟。一说秦至魏凿渠引河灌大梁，名曰洪沟焉。
崔寔《政论》曰：战国海内十二分，魏州有史起引漳水灌邺，民以兴歌，蜀郡李冰凿离堆通二江，益部至今赖之。秦开郑国，汉作白沟，而关中号为陆海。
《郡国志》曰：瀛州平舒县古五渠水，魏延兴初，文安县人孙愿等捕鱼此水，先祭，忽有群鱼从西而来，有一人异甚，谓愿曰： 若得大鱼勿杀。 及下网，果得大鱼，乃杀之，腹中尽得其祭而食，群鱼并飞，遂不复得，因名此处为飞鱼口。
《邺城故事》曰：西门豹为令，造十二渠，决障水以溉民田，因是户口丰饶。今渠一名安泽陂是也。
《内黄图经》曰：前汉倪宽迁内黄令，吏民大信，表开六辅渠以大灌溉，民极获利，因曰倪公渠。
○甽
《说文》曰：甽，水流也。
《周礼》曰：倍洫曰甽。
稽康《养生论》曰：或益之以甽浍。
○澮
《说文》曰：澮，水流澮澮也。广二寻，深二仞。
《书》曰：予决九川，距四海，浚畎澮。
《尔雅》曰：谷注沟曰澮。
《释文》曰：澮，会也，小沟之所会也。
○汎
《续述征记》曰：齐人谓湖为汎，汎中有九十九台，皆生结蒲，因此蒲生自结。
《风俗通》曰：汎，莽也，言其平望汎莽，无涯际也。
○湾
郦善长注《水经》曰：沅水，又东历临沅县西，为明月池白壁湾，湾状半月，清潭镜澈，上则风籁空传，下则泉响不断，行者莫不拥檝嬉游，徘徊爱玩。
《江夏记》曰：败舶湾，在县西北七里。按《吴志》云： 孙权与群臣泛觞於大船江中，西上逢恶风，权遣柁工张颉取氵罗洲，谷利抜剑拟柁工急取樊口，未及至口，湾中船破，因名败舶湾。权至岸，谓谷利曰： 何怯於水也？ 谷利曰： 大王万乘之主，欲涉不测之渊，一旦倾危，社稷何寄？ 因登陆路而归。
《浔阳记》曰：蠡湖西湾，夏秋水渺涨，商徒萦纡牵舟循绕，人力疲劳，号为西疲湾，亦云西湾。又有白沟湾，亦在湖西，泛涨惊波似雪，汹涌沟湾，因是名焉。又有落星湾，湾内有落星石，周围百步许。又有神林，下有庙，祈福而获前进，由是名焉。又有女儿庙，祈祷亦有灵应，即不许，所值亦无害。
《永嘉郡记》曰：乐城县三原亭，去郡百二十里，溪水清如镜，曩昔有得一死〈鱼占〉者，鳍大五六围，一鳍辄得数十斛鲊，此湾无所不容。有人能食者，常自譬腹如三原湾，无所不容。
《水经注》曰：渭水东南与神涧水合，《开山图》所谓灵泉池也，俗名为万石湾。泉深不测，实为灵异，先后漫游者，多罹其害。
《鄱阳记》曰：清湾，在县东南七里，隋开皇中，太守梁文谦莅官清洁，取此湾水以自供，后人思其恩德，号为清湾。
○浦
《说文》曰：浦，水滨也。
《诗》曰：率彼淮浦，省此徐土。
《郡国志》曰：夏曰浦有龙鱼，昔禹南济黄龙夹舟之处。
《楚词》曰：望涔阳之极浦。
《述异记》曰：上虞县有石驼步，水际谓之步也。瓜步在吴中，吴人卖瓜於江畔，因以名也。江中有鱼步，龟步，湘中有灵妃步。按吴楚间谓浦为步，盖语讹耳。
《吴录》曰：富阳浦，汉末为吴县于津，吴大帝时有浦通浙江至庐及桐溪，故曰桐庐县。东有大溪注庐口，渌波青岩，昔晋征士散骑侍郎戴勃游此，自言山水之极致也。
《郡国志》曰：金陵西浦，亦云项口，即张硕捕鱼遇杜兰香处也。
《江夏记》曰：南浦，在县南三里。《离骚》曰： 送美人兮南浦。 其源出京首山，流入大江，春冬涸竭，秋夏泛涨，商旅往来，皆於浦停泊，以其在郭之南，故称南浦。
《续搜神记》曰：庐江筝笛浦，浦中有大舶覆水内，渔人宿旁，闻筝笛之声及香气氤氲，云是曹公载妓船覆於此。
