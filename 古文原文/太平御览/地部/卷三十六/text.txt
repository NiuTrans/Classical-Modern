○瀵水
《尔雅》曰：瀵水出尾下。(瀵，敷问切。汾阴有水口如车轮，名为瀵。尾犹底也。)
《列子》曰：禹之治水而失涂，谬之一国，其名终北，不知际畔，无风雨霜露鱼禽草木。国中有山名壶岭，顶有穴，状若圆环，名曰滋穴。有水涌出曰神瀵，臭过兰椒，味过醪醴，一源分为四，国人饮神瀵，力志平和，过则醉，经旬乃醒也。
瀑布水
《水经注》曰：漯水又南入山，瀑布飞梁悬河注壑，崩湍十许丈，谓之马落山。
《幽明录》曰：衡山三峰最为竦桀，自非清霁素朝，不可望见。峰下有泉飞流如舒一匹绢，分映青林，直注山下，虽纤罗不动，其上翛翛恒凄清风也。
《临海记》曰：郡西北有白鹄山，山有池水悬注，遥望见如倒挂白鹄，因以名山，上有深湖，湖中又有鱼，如二百斛船大，长二丈许。
《罗浮山记》曰：罗岭之南有瀑布，挂泉四十馀丈。
周景式《庐山记》曰：泉在黄龙南数里，即瀑布水也，土人谓之泉湖。其水出山腹，挂流三四百丈，飞湍於林峰表出，望之若悬索，注水处石悉成井，其深不测也。
何尚之《清暑殿赋》曰：深波奔上，瀑布悬下。
孙兴公《天台山赋》曰：赤城霞起以建标，瀑布飞流而界道。
竺法真《登罗山疏》曰：增城县有石沟，深广三丈，有两瀑布皆同注此沟。相传云是仙人流杯池水。
○温泉
《华阳国志》曰：邛都县南有温泉，冬夏长热，其源可汤鸡豚，下流澡洗治宿病，馀多恶水，水神自司，不可秽污，及沉乱发照面，使人恶疾。
《幽明录》曰：始兴灵水源有汤泉，每至霜雪，见其上蒸气高数十丈，生物投之，须臾便熟。
《吴录》曰：始兴县有始兴山，山出温泉，可以瀹鸡。
《山海经》曰：温水出空峒山，山在临汾，南入河，迳阳北也。
《幽明录》曰：艾县辅山有温冷二泉，同出一山之足，两泉发源相去数尺，热泉可以瀹鸡，冷泉常若冰生。
《博物记》曰：不周山六川之水，温如汤也。
《辛氏三秦记》曰：始皇生时，作阁道至骊山八十里，人行桥上，车行桥下，金石柱见存。西有温泉，俗云始皇与神女戏，不以礼，女唾之则生疮，始皇怖谢，神女为出温泉，后人因洗浴。
《江乘地记》曰：东南三十五里有汤泉，半冷半温，共同一壑。
盛弘之《荆州记》曰：新都县有温泉，冬月，未至数里，遥见白气如烟，上下交映，状如绮疏。又有车轮双辕形，世人传，昔有玉女乘车自投此泉，人时见女子姿仪光丽，往来倏忽。人造泉有一声，则沸从下出，而不可止也。
又曰：枣阳县界有温泉，其下有田，资以浸灌，一年三熟。
王孚《安城记》曰：宜阳县南乡有温泉焉，以生鸡卵投其中，熟如煮也。
伏琛《齐地记》曰：曲城东七十里有温水，水如汤沸，可疗百病，煮物无不熟也。
《水经注》曰：温水出太一山，其水沸涌如汤。杜彦回曰，可治百病，水清则病愈，世浊则无验。
○潢
《说文》曰：潢，积水池也。
《晏子春秋》曰：景公与晏子立曲潢之上，公望见齐国，问晏子曰： 后世孰将践有齐者？ 晏子对曰： 非贱臣之所敢议。 
○津
《论语》曰：长沮、桀溺耦而耕，孔子过之，使子路问津焉。长沮曰： 夫执舆者为谁？ 子路曰： 为孔丘。 曰： 是鲁孔丘与？ 曰： 是也。 曰： 是知津矣。 (言数周流，自知津处。)
《晋书》曰：雷焕卒，子华为州从事，持剑行经延平津，忽於腰间跃出堕水，使人投水取之，不见剑，但见两龙，各长数丈，蟠萦有文章，投者惧而返。须臾，光彩照水，波浪惊沸。
崔鸿《十六国春秋》曰：石虎起河桥於灵昌津，采石为中济，石无大小辄随流，用功五百馀万而终不成。虎遣散骑侍郎崔收沉璧中流告神，已，地震水流莫不倾坏，压死者百馀人。虎甚怒，乃斩工匠，止作而还。
又曰：慕容德正月渡黎阳津，流澌冰合，邺令韩轨言於德曰： 光武渡滹沱，澌冰自合；大王济河，天桥自成。灵命所扶，征兆已见。 德大悦，改黎阳津为天桥津。
《郡国志》曰：陕州平陆县小平津，张让劫献帝处。南岸有勾陈垒，武王伐纣，八百诸侯会处。
又曰：杜预造河桥於富平，即此也。
又曰：曹州离狐县有延津，澹台子羽投璧断蛟处。
郦善长注《水经》曰：旧东郡白马县神马亭，有神马寺，去白马津可二十许里，东南去白马县故城可五十里。《开山图》所谓白马山也，山上常有白马群行，悲鸣则河决，驰走则山崩。
又曰：吕望，东海人也，老而无遇，以钓干周。吕望行年五十，卖食棘津，七十则屠牛朝歌，行年九十，身为帝师。
又曰：弘农郡有窦津，说者咸云，汉武微行相谷遇辱，感窦其妻深识，既反，厚赉赏焉，赐以河津，令其鬻渡。今窦津是也。
又曰：云中、定襄之间有津，曰君子济。昔汉桓帝十三年，西幸榆中，东行代地，洛阳大贾赍金货随帝后行，夜迷失道，往投津长，津长送之渡河，贾人卒死，津长埋之。其子寻求父丧，发冢举尸，资费一无所损，其子悉以金与之，津长不受。事闻於帝，帝曰： 君子也 。即名其津为君子济。
又曰：河水东北为长寿津。
《述征记》曰：凉城至河寿津六十里，河之故渎在焉。
《异苑》曰：石勒元初十一年，伐刘曜於洛阳，从大河南济，时冻将合，军至而冰自泮，舟楫无阂，遂生擒曜，谓是神灵之助，改名灵昌津。
《吴越春秋》曰：勾践入吴，吴王遣之，越王伏不敢起，吴王遂引上车，范蠡为执御，至三津之上，仰天长叹，泪下沾襟，曰： 嗟乎！孤厄也，不意复生渡此津！ 
○渚
《释名》曰：渚，遮也，能遮水从傍回也。
《诗》云：鸿飞遵渚，公归无所，於汝信处。
又曰：鱼潜在渊，或在於渚。
又曰：凫鹥在渚，公尸来燕来处。
《广雅》曰：渚，处也。
《晋书》曰：温峤至牛渚矶，水深不可测，世云其下多怪物，峤遂毁犀角而照之。须臾，见水族覆水，奇形异状，或乘车马赤衣者。峤其夜梦人谓己曰： 与君幽明异路，何意相照也？ 意甚恶之。峤先有齿疾，至是拔之中风，至镇未旬而卒。
又曰：殷羡，建元中为豫章太守，去郡，郡人多附书一百馀封，行至江西石头渚岸，以书掷水中，祝曰： 沉者自沉，浮者自浮，殷洪乔非是致书邮。 故时人号为投书渚。
《吴兴记》曰：乌程西风渚者，防风氏国也。
《幽明录》曰：淮南牛渚津水极深，无可算计，人见一金牛，形甚瑰壮，以金为锁绊。
《文选》诗曰：双燕游兰渚
○潏
《释名》曰：潏，术也，堰使水郁术也，鱼梁水碓之类也。
《尔雅》曰：人所为曰潏。(犍为舍人曰：人力水为居止。)
○沚
《释名》曰：沚，止也，水可以止息其上也。(《广雅》同。)
《诗》曰：溯回从之，宛在水中沚。
又曰：菁菁者莪，在彼中沚。
《传》曰：涧溪沼沚之毛，潢污行潦之水，可荐於鬼神，可羞於王公。
○坻
《说文》曰：秦谓陵阜曰坻。
《释名》曰：坻，迟也，能小遏水使流迟也。
贾谊《鵩鸟赋》曰：乘流爰逝兮，得坻则止。
○湄
《神仙传》曰：河上公，汉景帝时结草为庵於河之湄，常读《老子》，帝不解《老子》，数事遣问，公不答。帝驾从之，公即跃身空中矣。
○濆
《说文》曰：濆，水涯也。
《诗》曰：汝坟，道化行也，文王之化行乎汝坟之国也。遵彼汝坟，伐其条枚。
又曰：彼汾沮洳，言采其莫。
○涘
《说文》曰：涘，水涯也。
《诗》曰：绵绵葛藟，在河之涘。
又曰：所谓伊人，在水之涘。
○波
《释名》曰：风吹水成文为澜。澜，连也，波体转流相及连也。小波曰沦，沦，伦也。水文相次有伦理也。
《诗》曰：有豕白蹢，烝涉波矣。
《魏志》曰：魏明帝至广陵，临江观兵，见波涛汹涌，叹曰： 此天所以限南北也。 遂归。
又曰：徐宣从文帝於广陵，六军乘舟，风浪暴起，帝船回倒，宣时病在后，凌波独前，群僚无至者，帝壮之，迁尚书。
《益都耆旧传》曰：张霸为会稽太守，入海捕贼，遭疾风晦冥，波水涌起，士卒惊白霸，霸曰： 无得恐，太守奉法追贼，风必不为害。 须臾风静波止。
《庄子》曰：孔子游乎与缁帷之林，休坐乎杏坛之上，有渔父者，孔子曰： 其圣人与？ 乃下求之。渔父语讫刺船而去，延缘苇间，颜渊还车，子路授绥，孔子不顾，待水波定，不闻挐音，而后敢乘。(挐，船棹也。)
《淮南子》曰：武王伐纣，渡盟津，阳侯之波逆如击，疾风晦冥，人马不相见。於是，武王左操黄钺，右执白旄，瞋目而麾之曰： 余在，天下谁敢害吾意者！ 於是风霁波罢。
又曰：楚国之人有乘船而遇大风者，波至而恐，自投于水。非不贪生而畏死，或恐死而忘生也。
《世说》曰：桓宣武在南州，与会稽王会於溧洲，于时漾舟江侧，谢公亦在，狂风忽起，波浪鼓涌，非人力所制，桓有惧色，会稽王亦微异，惟谢公怡然自若。顷间风止，桓问谢曰： 向那得不惧？ 谢徐笑答曰： 何有三才同尽理。 
《孔丛子》曰：子顺谓韩王曰： 胡越之人同舟济江，中流遇风波，其相救如左右手，所患同也。 
《广雅》曰：阳侯，涛大波也。
《战国策》曰：或谓公叔曰： 乘舟漏而不塞，则舟沉矣；塞漏舟而轻阳侯之波，则舟覆矣。今公自以辩於薛公，是塞漏舟而轻阳侯之波也。
