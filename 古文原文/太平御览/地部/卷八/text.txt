○商洛襄邓淮蔡诸山
白於山
《水经》曰：白於山，今名女郎山，山上多松柏，下多栎檀，其兽多牜乍牛它羊，鸟多白鸮。洛水出于其阳，东注于泾也。
又云：洛水源出县北白於山。
又曰：汉水女郎山，山上有女郎冢。远望山坟，崔嵬状高，及即其所，裁有坟形。山上直路下出，不生草木，世人谓之女郎道。下有女郎庙及捣衣石，言张鲁女也。
商山
盛弘之《荆州记》曰：上洛有商山，班孟坚《西都赋》所谓商洛缘其隅，《高士传》谓地肺，即此也。
《晋书》曰：董景道少好学，千里追略，不与人交通。永平中，知天下将乱，隐商洛山，衣木皮叶，食树果，弹琴歌啸以自娱。至刘曜时，征拜太常，辞，以寿终。
玄扈山
《春秋合成图》曰：黄帝游玄扈、上洛，与大司马容光，左右辅周昌等百二十人临之，有凤衔图以置帝前。
望楚山
《襄阳记》曰：望楚山有三名，一名马鞍山，一名灾山。宋元嘉中，武陵王骏为刺史，屡登之，鄙旧名望郢山，因改为望楚山。后遂龙飞，是孝武望之处，时人号为凤岭，高处有三磴，即刘弘、山简九日宴赏之所也。
石梁山
《襄阳记》曰：襄州石梁山，山起白云则雨，黄云则风，黑云则蛮多病。
薤山
《襄阳记》曰：襄阳县薤山，山上有竹，三年生一笋，笋成竹死，代谢如春秋焉。
岘山
《十道志》曰：羊祜常与从事邹润甫共登岘山，垂泣曰： 自有宇宙，便有此山，由来贤达胜士登此远望，如我与卿者多矣，皆湮灭无闻，不可得知，念此使人悲伤。我百年后魂魄犹当此山也。 润甫对曰： 公德冠四海，道嗣前哲，令闻令望，当与此山俱传。若湛辈乃当如公语耳。 后以州人思慕，遂立羊公庙并碑於此山。
白马塞山
盛弘之《荆州记》曰：孟达为新城太守，登白马塞山而叹曰： 刘封、申耽据金城千里而不能守，岂丈夫也？ 为上渚吟，方士今犹传此，声韵愤激，其哀思之音乎！游者云重山迭嶂，事亦信然也。
高车山
《高士传》曰：高车山上有四皓碑及祠，皆汉惠帝所立也。汉高后使张良诣南山迎四皓之处，因名高车山也。
桐柏山
《河图括地象》曰：桐柏山为地穴，上为维星。
《荆州图经》曰：桐柏山，《禹贡》所谓导淮自桐柏者也。其山则云峰秀峙，林惟椅柏，潜润吐霤，伏流数里。
武当山
《山记》曰：武当山区域，周回四五百里，中央有一峰，名曰参岭，高二十余里，望之秀绝，出於云表，清朗之日，然后见峰。一月之间，不见四五，轻霄盖於上，白云带其前，旦必西行，夕而东返，常谓之朝山盖，以众山朝揖之主也。
又《南雍州记》曰：武当山有石门石室，相承云尹喜所栖之地。
又《阴君内传》云：君字长生，入武当山昇仙是也。
又郭仲产《南雍州记》曰：武当山，广三四百里，山高巄峻，若博山香炉苕亭峻极，干霄出雾。学道者常百数，相继不绝，若有于此山学者心有隆替，辄为百兽所逐。
《山海经》曰：祭水源伏流三百余里。汉武帝遣殿上将军戴生之此山采仙药，遂得道不返。
《甄异传》曰：历阳谢允，字道通，年十五，为苏峻贼军王免所掠，卖属东阳蒋凤家。尝行山中，见虎槛中狗，窃念狗饿，以饭饲之，入槛，方见虎攀木仰看。允谓虎曰： 此槛本为汝施，而我几死其中，汝不杀我，我放汝。 乃开槛出虎。贼平之后，允诣县别良善，乌程令张球不为申理，桎梏栲楚。允梦见人曰： 此中易入难出，汝有慈心，当拯救。 回见一少年，通身黄衣，遥在栅外，时进狱中，与允言语。狱吏知是异人，由此不敢枉允，蒙理还都，西上武当山。太尉庾公闻而愍之，给其粮资，随到襄阳。见道士说，吾师戴先生孟盛子，非世间人也。敕若有西上欲见我者，可将来，得无是君。允因随去，入武当山，斋戒三日，进见先生，乃是昔日所梦人也。问允复见黄童不？因赐以神药三丸，服之便不饥渴，无所思欲。先生亦无常处，时有神云紫气荫其上，或闻芳香之气，彻於山谷。
大狐山
《水经注》曰：大胡山，在泚阳北如东三十余里，广圆五六十里。
张衡《西都赋》曰：所谓天封大胡者也。胡一作狐，《南阳图注》曰： 山有大石如狐。 
石鱼山
《水经注》曰：石鱼山，本名立石山。高八十丈，广十里。石色黑而理，若云母。开发一重，辄有鱼形，鳞鳍首尾，有若刻画。长数寸，鱼形备足，烧之作鱼膏腥，因以名之。
苦菜山
《郡国志》曰：苦菜山，即黄城山也。自叶至泚阳，南北相毗连，亘百里。亦曰长城山，即长沮、桀溺耦耕处。下有东流水，即子路问津之所。《尸子》云，楚狂接舆耕於方城，即此山也。《春秋》曰： 方城以为城 是也。
大洪山
《水经注》曰：蔡阳县东南大洪山，山在隋郡之西南，竟陵之东北，盘基所跨，广圆一百余里。峰曰悬钩，处众阜之中，为诸岭之秀。山下有石门，侠鄣层峻，岩高皆数百许仞。入石门，又得锺乳穴。穴上赤崖壁立，非人迹所及。穴中多锺乳，凝膏下垂，望齐冰雪，微津细液，滴沥不断。幽穴潜远，行者不穷其深。而穴内常有风势，火无能以经久故也。陨水出于其阴，初流浅狭，远乃宽广，可以浮舟筏矣。时人以陨水所导，故亦谓之陨山。
赤岸山
《南兖州记》曰：瓜步山东五里，江有赤岸山，南临江中。罗君章云，赤岸若朝霞，即此是也。涛水自海入江，冲激六七百里，至此岸侧，其势始衰。郭景纯《江赋》云： 鼓洪涛於赤岸。 
莫耶山
《寿春图经》曰：莫耶山，长老传云，古者於此山铸莫耶剑，因为山名。
《史记贾谊吊屈原篇》云：莫耶为钝兮，铅刀为銛。注云：莫耶，吴大夫姓也。
王僧虔《吴郡地理志》云：吴人造剑二，阳曰干将，阴曰莫耶。莫耶，其妻名也。
又《淮南记》云：濛水合流千金塘，源出县西莫耶山是也。
云母山
《寿春图经》曰：云母山，一名濠上山，在州东南四十里。按《神仙传》云：彭祖服食云母，时人共传采於此山。今或有道者采取不已。
濠塘山
《寿春图经》曰：濠塘山，在县南六十里，有濠水出焉。古老所传，缘山泉灌濠城塘，故以为名。山穴多出锺乳，并有蝙蝠白艾色，於穴中倒悬，微带紫色。居人或有九月以后二月已前采取，服之颇益寿。
九斗山
《寿春图经》曰：九斗山，一谓阴陵山。
《江表传》云：项羽败乌江，取此山过。汉遣灌婴兵追羽至此，一日九战，因名曰九斗山。今石犹存有磨刀砺镞之迹。
涂山
应劭《汉地理志》曰：禹娶涂山，涂山有禹墟。
《太康地记》曰：涂山，古当涂国，夏禹所娶也。山西南又有禹村，盖禹会诸侯於涂山，在《禹贡》扬州之域。今九江当涂县有禹娶之地，今邑界有当涂故城存焉，即汉为县，后废。
《郡国志》曰：平河县有当涂山，淮水出於荆山之左，当涂之右，奔流二山之间，而扬涛北注也。
《春秋左氏传》曰：哀公七年，诸大夫对孟孙曰： 禹合诸侯於涂山，执玉帛者万国。 杜预注曰： 涂山在寿春东北。 非也。余案《家语》曰：吴伐越，至会稽，获骨焉，其节专车。吴子使使问孔子，孔子曰： 丘闻之，昔禹致群臣於会稽之山，防风氏后至，禹杀之，其骨专车，此为大也。 盖丘明亲承圣旨，录为实证矣。又案刘向《说苑辨物》，王肃之叙孔子九世孙孔晁所出先人书《家语》，并出此事。故涂山有会稽之名，考校群书及方土之目，疑非此矣。盖周穆之所会矣。
八公山
《水经注》曰：寿春县八公山，山无树木，惟重阜耳。山上有淮南王刘安庙。刘安是汉高帝之孙，厉王长之长子也。折节下士，笃好儒学，养方术之徒数千人，多神仙秘法鸿宝之道。忽有八公，皆顺眉皓素，诣门希见。门者曰： 吾王好长生，今先生无住衰之术，未敢闻。 八公咸变成童，王甚敬之。八士并能炼金化丹，从有入无，乃与安登山埋金於地，白日昇天，余药在器，鸡犬舐之者，俱得上昇。其所昇之处，践石皆陷入焉。故山即以八公为目。
蔡山
《怀宁图经》曰：蔡山出大龟。《尚书》云：九江纳锡大龟，即谓蔡山也。
玉镜山
《怀宁图经》曰：玉镜山在县北万岁乡界。贞元二年，从睆山东面忽然爆裂，皎然如玉，行路远见如悬镜焉。其年刺史吕谓闻奏，因山改万岁为玉镜乡，其山西隅连晥山东面。
睆山
《汉书·地理志》曰：睆山在灊山，天柱峰相连。其山三峰鼎峙，叠障重峦，拒云概日，登涉无由。《山经》云：睆山东面有激水，冬夏悬流，状如瀑布，下有九井，井有一石床，可容百人。其井莫知深浅，若天时亢旱，则杀一犬投其中，即降雷雨，犬亦流出。
鸡笼山
《历阳图经》曰：鸡笼山在县西北。《淮南子》云： 麻湖初陷之时，有一老母提鸡笼以登此山，因化为石。 今山有石状如鸡笼，因为名也。
梁山
《历阳图经》曰：梁山在县南，俯临江水南之博望山。
《宋书》云：孝武帝大明七年登梁山，大阅水军于中江。是日有雀二集于华盖，有司奏请改元为神雀元年，帝不许，因立双阙於梁山。
都梁山
《盱眙图经》曰：都梁山周回三十里，在县南。按《广志》云，都梁山生淮兰草，一名梁香草，故以为名。在楚州西南二百九里。
又阮昇之记云：都梁山通锺离郡，广袤甚远，出桔梗、芫花等药。
伏滔《北征记》云：有都梁香草，因以为名。
又曰：隋大业元年，炀帝立宫在都梁，东邻郁，西枕长淮，南望岩峰，北瞰城郭。其中宫殿三重，长廊周回，院之西又有七眼泉，涌合为一流，於东泉上作流杯，又於宫西南淮侧造钓鱼台，临淮高峰，别造四望殿。其侧又有曲河以安龙舟大舸，枕倚淮湄，萦带宫殿。至十年，为孟让贼於此置营，遂废。
斗山
《盱眙图经》曰：斗山周回二十里，在县西南，与都梁山相连，枕淮水险峻，名曰斗山。
台子山
《盱眙图经》曰：台子山周回一十里，在县东一里。案《宋书》云： 元嘉二十七年，宋将臧质引兵下造弩台，以射城中。 因以为名。按：台子山在楚州西南是。
长围山
《盱眙图经》曰：长围山周回四里，在县北七里，上置军营，将士一千人守之，至德二年，节度使高适置。按《宋书》云： 元嘉二十七年，宋文帝遣臧质拒魏太武帝，遂於梁山筑长围城，造浮桥绝水路。 即此。山又改为长围山，当在楚州西南一百八十里。
