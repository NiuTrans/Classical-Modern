○叙山
《释名》曰：山顶曰蒙，亦曰巅，亦曰椒。山脊曰冈。山大而高曰嵩，(嵩高称也，今中岳嵩山盖依此，亦作崧。)小而高曰岑，锐而高曰峤，卑而大曰扈，小而众曰岿，上大下小曰巘。山有草木曰岵，(音户)无草木曰垓。(古来切。)石戴土曰岨，土戴石曰崔嵬。(此因形而名之。)山东曰朝阳，山西曰夕阳。(随日照而名之。)山足曰麓，山穴曰岫，山边曰崖。崖之高曰岩，上秀曰峰，陬隅高者曰屺，山坡曰坂。山三袭曰陟，山再成曰莫，一成曰坯。山中绝曰陉，未及上曰翠微。(一说山色青缥色曰翠微。)山属曰峄，(言骆绎相连，今鲁国有峄山，绝石相积构连属成山，盖谓此也。)山狭而高曰峦，小曰嶞。(它果反。谓山形长狭者，荆州人谓之蛮。《诗》云堕山乔岳。)土山曰阜，(阜，厚也。言其高厚。)曲阜曰阿。大阜曰陵，小陵曰丘。山精曰夔，亦曰跂，亦曰云阳。祭山曰屐悬。(角毁反。自山顶曰冢，已下并出《说文》、《尔雅》、《释名》。)
《易》曰：兼山艮。
又曰：地中有山谦。
又曰：《说卦》曰：山泽通气。
又曰：艮为山。
《诗》曰：如南山之寿，不骞不崩。
又曰：节彼南山。
杨乂《易卦序论》云：险而止，山也。险而动，泉也。动静皆蒙险，故曰山。
《书·禹贡》曰：导岍及岐，至于荆山，逾于河。(孔安国注曰：此谓梁山龙门也。)壸口雷首，至於太岳，(三山在冀州南河之地。)太行恒山，至于碣石，入于海。(此二山者，连延东北，接碣石而入沧海，百川经此众山，禹皆治之也，不可胜名，故以沧海山川言之也。)西倾朱圉鸟鼠，(西倾朱圉在积石以东，鸟鼠谓所出，在陇西，三者雍州之南。)至于太华，(相首尾而东也。)熊耳外方桐柏，至于陪尾，(四山相东南，在豫州，洛经熊耳，经外方淮南桐柏，经陪尾，凡此皆先举施功之山，而后条列所治水于下以相备也。)导嶓冢至于荆山，(漾山嶓冢山梁州，经荆山，荆山在荆州也。)内方，至于大别，(内方大别二山名，在荆州，汉所出。)岷山之阳，至于衡山。(岷山，江所出，在梁州。衡山，江所经，在荆州。)
《春秋传》曰：山有木，工则度之。
《礼记》曰：今夫山，一拳石之多，及其广大，草木生之，禽兽居之，宝藏兴焉。
又曰：天子祭名山大川，五岳视三公。(视，视其牲器之数。)
又曰：天不爱其道，地不爱其宝，人不爱其情。故山出器车。
又曰：居山不以鱼鳖为礼。
《尔雅》曰：土高有石曰山。
《释名》云：山，产也，言产万物。
《说文》曰：山，宣也。宣气散，生万物，有石而高。
《春秋元命苞》曰：山者气之苞，所以含精藏云，故触石而出。
《春秋说题辞》曰：山之为言宣也，含泽布气，调五神也。
《韩诗外传》曰：夫山，万人之所观仰，材用生焉，宝藏植焉，飞禽萃焉，走兽伏焉，育物群而不倦，有似乎仁人志士，是仁者所以乐山也。
《尚书大传》曰：孔子曰： 夫山者嵬嵬然，草木生焉，鸟兽蕃焉，财用殖焉，四方皆无与私焉。出云雨以通乎天地之间，阴阳和合，雨露之泽，万物以成，百姓以飨。此仁者之乐于山也。 
《国语》曰：禹封九山，山者土之聚也。
《河图》曰：嶓冢山，上为狼星。武关山为地门，上为天高星，主囹圄。荆山为地雌，上为轩辕星。大别山为地理，天以合地以通。三危山在鸟鼠之西南，上为天苑星。岐山在昆仑东南，为地乳，上为天糜星。汶山之地为井络，帝以会昌，神以建福上，上为天井星。桐柏山为地穴，鸟鼠同穴山之干也，上为掩毕星。熊耳山，地门也，精上为毕附耳星。
《庄子》曰：函车之兽，分而离山，不免网罟之患。
又曰：山积卑而成高。
《管子》曰：凡天下名山五千三百七十，出铁之山三千六百有九。上有丹砂者，下有黄金。上有磁石者，下有铜金。上有绿石者，下有铅锡。上有赭，下有铁。
《淮南子》曰：牛蹄之涔，无径尺之鲤，魅父之山无文林，营宇狭小，而不能容巨大也。
《孙卿子》曰：不登高山，不知天之高；不临深溪，不知地之厚；不闻先王之道，不知学问之大。
《吕氏春秋》曰：何谓九山？会稽、泰山、(会稽，今会稽也。泰山，今泰山郡，是为东岳也。)王屋、首山、泰华、岐山、太行、羊肠、孟门。(岐山在右扶风美阳县西北，周家所邑也。太行在河内野王县北。羊肠，其山盘纡如羊肠状。在太行晋阳北，孟门太行是。)
《说苑》曰：土积成山，则豫章生焉。
又曰：五岳者，何谓也？泰山，东岳也；霍山，南岳也；华山，西岳也；恒山，北岳也；嵩高山，中岳也。五岳何以视三公？能大布云雨焉，能大敛云雨焉，触石而出，肤寸而合，不崇朝而雨天下，施得博大，故视三公也。
《白虎通》曰：东岱山，岱者，言万物相代於东方。南衡山者，上承景宿，铨德均物，故曰衡也。西华山，华者，获也，万物熟成，乃有获也。北恒山，恒，常也，言万物伏藏於北方，有常度也。中嵩山，嵩者，高也，言峻大矣，处中以领四方。
《地镜》曰：入山必斋五十日，牵白犬，抱白鸡，以白盐一升，山神大喜，芝草异药宝玉为出。未到山百步，呼曰林兵，此山之主者名，知之却百邪。
《关令尹喜内传》曰：五百岁天下名山一开，开时金玉之精涌出。
《晏子春秋》曰：齐大旱，景公召群臣问曰： 天久不雨矣。民且有饥色，吾卜旅在高山广泽，寡人欲祠灵山，可乎？ 晏子曰： 夫灵山以石为身，以草木为毛发。天不雨，发毛将焦，身将热，独不欲雨乎？祠之何益。 
《山海经》曰：周穆王周历四荒，名山大川靡不登跻，东昇天夫之堂，西宴王母之庐。
《列子传》曰：共工与颛顼争天下，怒而触不周山。
《魏志》曰：明帝起景阳山於芳林园。
《晋书》曰：顾恺之好游会稽。人问山川之美。对曰： 千岩竞秀，万壑争流。 
《宋书》曰：谢灵运好登山，常着木屐，上山则去前齿，下山则去后齿。
《汉书》曰：李广利刺山而泉涌。
《楚词》曰：山中兮不可以久留。
古诗曰：上山采蘼芜，下山逢故夫。
○昆仑山
《尔雅》曰：西北之美者，有昆仑之璆琳、琅玕焉。
《史记》曰：《禹本纪》言：河出昆仑，其上有澧泉华池。
《汉书》曰：张安世《房中歌》诗云： 天马来兮开远门，竦余身兮游昆仑。 
《博物志》曰：昆仑从广万一千里，神物集也。出五色云气，五色流水，其白水东南流入中国，名为河也。
《河图始阖图》曰：昆仑之山为地首，上为握契，满为四渎，横为地轴，上为天镇，立为八柱。
《河图括地象》曰：昆仑之墟，有五城十二楼，河水出焉，四维多玉。
《龙鱼河图》曰：昆仑山，天中柱也。
《纪年》曰：周穆王十七年西征，至昆仑丘，见西王母。
《穆天子传》曰：天子昇於昆仑之丘，以观黄帝之宫，增封於昆仑山上。
又曰：天子遂宿於昆仑之阿，赤水之阳。
《山海经》曰：周穆王至昆仑之丘，游轩辕之宫，眺锺山之岭，勒石西王母之山，纪迹玄圃之上。
又曰：槐江之山，实惟帝之平圃，南望昆仑，其光熊熊。有木焉，其状如棠，黄华赤实，其味如李而无核，名曰沙棠，食之令人不溺。(草之美者，名曰沙棠之实。)
又曰：昆仑之墟，方八百里，高万仞，上有木，木长五寻，大五围。面有井，以玉为槛。槛有五门，门有开明兽守之，百神所在。
又曰：昆仑之丘有神，人面虎身文尾，其下有弱水泉。
徐整《长历》曰：北斗当昆仑上。
《真人关尹内传》曰：万亿万岁，有一大水，昆仑飞浮。是时飞仙迎取天王及善民，安之山上也。
《葛仙公传》曰：昆仑山一曰玄圃台，一曰积石瑶房，一曰阆风台，一曰华盖，一曰天柱，皆仙人所居。
《列仙传》曰：赤松子者，神农时雨师也。服水石以教神农，能入火不烧，至昆仑山上，常止西王母石室中，随风雨上下，炎帝少女追之亦得仙俱去。至高辛时，复为雨师，今之雨师是也。
又曰：西王母者，神人也。人面蓬头发，虎牙豹尾，善啸，穴居，名西王母，在昆仑山下。
》神仙传》曰：东郭延者，山阳人。服云飞散，能夜书。有数十人乘虎豹来迎，比邻尽见之。与亲友辞别而去，云诣昆仑山。
《神异经》曰：昆仑有铜柱焉，其高入天，所谓天柱也。围三千里，员周如削，铜柱下有屋，壁方百丈。
《搜神记》曰：昆仑之山，是惟帝之下都，环以炎火山。
《十洲记》曰：昆陵昆仑号曰。昆陵山也。上有金台玉阙，亦元气之所合，天帝君治处。
《玄元记》曰：昆仑西南山，周回三万里，巨蛇绕之三周，蛇长九万里。
《尸子》曰：赤县州者，实是昆仑之墟，玉红之草生焉，食其一实而醉，卧三百岁而后寤。
《吕氏春秋》曰：菜之美者，有昆仑之蘋也。
《淮南子》曰：昆仑山上有层城九重，上有木禾，其条五寻。珠树、玉璇树、不死树在其西，沙棠、琅玕在其东，绛树在其南，瑶树在其北。
又曰：昆仑之玉瑱，而尘埃不能污也。
《抱朴子》曰：蔡谴者，自云被谪至昆仑。初，谴还，人问云： 昆仑似何？ 答曰： 天不问其高几里，要於仰视之，去天过十数里也。 
崔鸿《十六国春秋·前赵录》曰：东平王刘约癸亥卒，一指犹暖，遂不殡殓，至於甲戌乃苏。言见刘渊於不周山，经五日，遂复从至昆仑山，三日而复返於不周，见诸王公卿将死者悉在焉。
又曰：酒泉太守马岌上言酒泉即昆仑之体也。周穆王见西王母，乐而忘归，即在此山，山有石室，王母堂珠玑镂饰，焕若神宫。
○锺山
《穆天子传》曰升：自密山以至锺山，四百六十里，其间尽泽，多怪兽奇鱼。
又曰：天子北昇於舂山之上，望四野。(郭璞注曰：舂音锺也。)曰：是惟天下之高山。
《山海经》曰：黄帝取密山之玉荣，投之锺山之阴。(以为玉种。)
又曰：锺山其子曰鼓，(此亦神名，名之为锺山之子耳，其类皆见《归藏》《启筮》也。)其状人面而龙身，帝乃戮之锺山之东也。
又曰：锺山之神名曰烛阴，(烛，龙也。是烛九阴也。)视为昼，瞑为夜，吹为冬，呼为夏。
《鲁女生列传》曰：锺山之枣，其大如瓶。
《十洲记》曰：北海外有锺山，自生千芝及神草。此洲受太玄生符录，仙家数十万，耕田种芝草，课计顷亩种稻。
《玄中记》曰：北方有锺山焉，山有石，首如人首，左目为日，右目为月，开左目为昼，开右目为夜，开口为春夏，闭口为秋冬。
《淮南子》曰：锺山之玉，灼之以炉炭，三日三夜，其色不变。
《论衡》曰：锺山之上，以玉抵鹊，彭蠡之滨，以鱼食犬。
○玉山
《穆天子传》曰：天子西征来还，乃循黑水至於群玉之山。天子於是取玉板玉器服物，载玉万侯。(双璧为珏，半璧为侯。见《左传》。)
《山海经》曰：玉山是西王母所居。(此山多玉石，因以为名。)
《帝王世纪》曰：昆仑之北，玉山之神，人身、虎首、豹尾、蓬头。
《外国图》曰：西王母国前弱水中，有玉山白兔。
阚骃《十洲记》曰：赤水西有白玉山，山有西王母堂室。
○蓬莱山
《汉书·王莽传》曰：有奇士，大十围，自言巨无霸，出於蓬莱山，轺车不能载，三马不能胜。
又：《武帝纪》曰：太初元年十二月祀后土，东临渤海，望祀蓬莱。
《十洲记》曰：蓬莱山外别有海，谓之溟海，无风而洪波百丈，有九气丈人，九天真君宫。
《玄中记》曰：东海之大者，有巨鳌焉，以背负蓬莱山。
《列子》曰：渤海之东有大海，其中有山，一曰岱舆，二曰员峤，三曰方壶，四曰瀛洲，五曰蓬莱。其上台观皆金玉，禽兽皆纯缟，珠玕之树皆聚生，实皆有滋味，食之不老不死，人皆仙圣，一日一夕，飞翔来往。
《山海经》曰：蓬莱山，海中之神山，非有道者不至。
《列仙传》曰：安期生，琅琊阜乡人，时人皆言千岁，秦始皇与语，赐金璧数千万，出阜乡亭，皆置去，留以赤玉舄一量为报。曰： 后千岁，求我蓬莱山下。 
又曰：负局先生，语似燕岱间人，吴市中摩镜，一钱因摩之，辄问主人得无有疾苦，辄出紫赤药与之，莫不时愈，后上吴山，悬药下与万姓。欲去时，语下人曰： 吾欲还蓬莱山。 
《神仙传》曰：麻姑谓王方平曰：自接侍已来，三见海水变桑田，蓬莱之清浅也。
○方丈山
《汉书》曰：太液池有方丈、瀛洲，像海中神山焉。
《列仙传》曰：服闾者，不知何许人。常止莒，往来海边诸祠中。有三仙人於祠中博，赌瓜，使服闾担黄瓜十枚，令瞑目，乃止方丈山，在蓬莱山南，时往莒取珍宝卖之。
○瀛洲山
《史记封禅书》曰：齐宣王、燕昭王使人求蓬莱、方丈、瀛洲，此三神山，传在海中，去人不远，望之如云中，及至则三山反在水下，欲至则风引船而去，莫能至者。仙人不死药皆在焉，黄金白玉为宫阙。
○终南山
《书》曰：终南惇物，至于鸟鼠。(谓终南、惇物二山，西出至于鸟鼠山。)
《诗》曰：终南何有？有条有枚。
《汉书》曰：太一山又为终南山。《五经要义》：太一山在扶风武功县，则终南、太一不得为一山明矣。盖终南，南山之总名；太一，山之别号。
《唐书》曰：卢藏用初隐终南山，后出仕。道士司马子微归天台山，群公祖道，藏用指终南山曰： 此中甚有佳处，何必天台？ 子微笑曰： 以吾观之，此乃仕宦之捷径尔。 藏用有惭色。
又曰：文宗开成二年诏曰： 每闻京师旧说，以为终南山兴云，祈必有雨。若晴霁，虽密云至地，竟不霑濡，况兹山北面阙庭，自当以时修其望祀，宠数宜及。今闻都无祠宇，终南山未备礼秩，命有司即时建立。
《关中记》曰：终南山一名中南，言在天中，居都之南也。
又曰：终南、太一，左右三十里内名福地。
皇甫谧《高士传》曰：四皓共入商洛，隐地肺山，以待天下定。汉高祖征之不至，乃深自匿终南山。
《辛氏三秦记》曰：太一在骊山西，去长安二百里，山之秀者也。中有石室，常有一道士，不食五穀，自言太乙之精，斋洁乃得见之，其状似仙人。山一名地肺，可避洪水。俗云上有神人乘船行，追之不可及。
《方舆记》曰：东方朔谓天之大阻其终南，多金银铁玉石樟檀异类之物，此百工取给，万姓所仰足也。
《风土记》曰：王莽以皇后有子，通子午道，从杜陵直抵终南。
