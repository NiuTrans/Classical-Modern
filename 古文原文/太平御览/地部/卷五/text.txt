○王屋山
《列子》曰：太行王屋二山，方七百里，高万仞。北山愚公者，年且九十，面山而居。惩山北之塞，出入之迂也。聚室而谋曰： 吾与汝毕力平险，可乎？ 杂然相许。(杂，犹佥也。)其妻曰： 以君之力，曾不能损魁父之丘，如太行王屋何？且焉置土石？ 杂曰： 投诸渤海之尾，隐土之北。 遂率子孙荷担者三夫，叩石垦壤，运于渤海之尾。邻人京城氏之孀妻，有遗男，始龀，往助之。寒暑易节，始一反焉。河曲智叟笑而止之曰： 甚矣，汝之不慧。以残年余力，曾不能毁山之一毛，其如土石何？ 北山愚公长息曰： 汝之心，曾不若孀妻弱子。虽我之死，有子存焉；子又生孙，孙又生子。子子孙孙，无穷匮也，而山不加增，何苦而不力乎？ 河曲智叟无以应。操蛇之神闻之，惧其不已，告之於帝。帝感其诚，命夸娥氏二子负二山，一厝朔东，一厝雍南。
《神仙传》曰：甘始，太原人。善行气，不食，服天门冬，治病不用针、艾。在人间三百岁，乃入王屋山。
《茅君内传》曰：王屋山之洞，周回万里，名曰小有清虚之天。
《太素真人王君内传》曰：王屋山有小天，号曰小有天，周回一万里，三十六洞天之第一焉。
○太行山
《史记》曰：郦生说汉高祖曰： 愿足下急复进兵，收取荥阳，据敖仓之粟，塞成皋之险，杜太行之道，距飞狐之口，守白马之津，以示诸侯。
《神仙传》曰：王烈，邯郸人。服黄菁、铅华，老而更少。嵇叔夜甚爱之，与共入山游戏。烈后独入太行山，忽闻山东北如雷声，往视，山上破数百丈，石中有一孔径尺，中有青泥出。烈取抟之，随手坚凝，气味如粳米饭也。烈自食数丸，因掘归以与叔夜，即皆成青石，打之作铜声。案：神山五百岁一开，其中有石髓，得而服之，寿与天地相毕。
《述征记》曰：登滑台城，西南望太行山，白鹿岩、王莽岭冠于众山之表。
《墨子》曰：墨子怒，耕柱子曰： 我无愈于子。 墨子曰： 将上太行，驾骥与羊，子将谁驱？ 曰： 将驱骥。以骥足责也。 墨子曰： 我亦以子为足责。 
《尸子》曰：龙门，鱼之难也；太行，牛之难也；以德报怨，人之难也。
《水经注》曰：仲尼伤道不行，欲北从赵鞅，闻杀鸣犊，遂旋车而返。其后晋人思之，于太行岭南为之立庙，盖往时回辕处也。余案诸子书及史籍之文，并言仲尼临河而叹曰： 丘之不济，命也夫！ 如是，非大行回辕之言也。
《博物志》曰：按太行山而北去，亦不知山所限极处，亦如东海不知所穷。
○霍太山
《史记》曰：智伯攻赵襄子。襄子惧，乃奔保晋阳。原过后至，于王泽见三人，自带以上可见，自带以下不可见。与原过竹二节莫通曰： 为我以是遗赵无恤。 原过既至，以告襄子。襄子斋三日，亲自剖竹，有朱书曰： 赵无恤，余霍太山，(徐广曰：在河东永安县。)山阳侯天使也。三月丙戌，余将使汝反灭智氏，亦立我百邑，余将赐汝林胡之地。 灭智伯，使原过主霍太山祠祀。
又曰：飞廉先为纣作石椁，(徐广曰：作石椁于此方。)还无所报。乃为坛于霍太山而报，得石棺，铭曰： 帝令处父，不与殷乱，赐汝石棺。 
《水经注》曰：霍太山上有飞廉冢，山下有岳阳庙，庙甚灵，鸟雀不栖其林，猛虎常守其庭。此则《禹贡》岳阳也。
《唐书》曰：义旗初建，高祖自太原起兵，西赴阙中，途经霍邑。时隋将宋老生陈兵拒险，义师不得进，乃屯于贾胡堡。会霖雨积旬馈运不给，高祖患之。忽有白衣老人诣军门请见： 余霍山神也，遗语大唐皇帝，若向霍山东南傍山取路，八日雨止，我当助尔破之。 高祖初哂之，遣人东南视，果有微道。高祖笑曰： 此神不欺赵襄子，岂当负吾邪？ 及八日月己卯，雨果霁。高祖大悦，以太牢祭其山。
○首阳山
《诗》曰：采苓采苓，首阳之巅。采苦采苦，首阳之下。采葑采葑，首阳之东。
《史记》曰：伯夷、叔齐，孤竹君之二子。让国而逃，闻西伯善养老，往归焉。及至，西伯卒，武王载木主东伐纣，伯夷、叔齐扣马而谏，左右欲兵之。太公曰： 此义人也 。而伯夷、叔齐耻之，义不食周粟，隐于首阳山，采薇而食之，乃至饿死。
《锁语》曰：晋平公与齐景公乘，至于澮，见人乘白骖八驷以来平公之前。公问师旷曰： 有犬狸身而狐尾者乎？ 师旷有顷而答曰： 有之，其名曰□□□□□首阳之神饮酒霍太山而归，其居于澮乎？见之甚善，君有喜焉。 
戴延之《西征记》曰：洛东北去首阳山二十里，山上有伯夷、叔齐祠。或云饿死此山。今河东蒲坂南，又谓首阳，亦有夷齐祠，未详饿死所在。
《山海经》曰：和山上无草木而多瑶碧，实惟河之九都。是山也五曲，九水出焉，合流而北注于河。其中多苍玉，吉神泰逢司之。是神好居于萯山之阳，出入有光。
《吕氏春秋》曰：夏后氏孔甲，田于东阳萯山，遇大风雨。
皇甫谧《帝王世纪》以为即东首阳山也。盖是山之殊目矣。
○龙门山
《书·禹贡》曰：浮于积石，至于龙门西河。(孔安国曰：龙门在河东之西界也。)
《周礼》曰：大司乐以阴竹之管，龙门之琴瑟，(阴竹生北。)於宗庙奏之。若乐九变，则人鬼可得而礼。
《孝经援神契》曰：禹凿龙门，辟伊阙，决江开岷导四渎。(凿龙门以通河，凿岷山以开江，导淮於桐柏，导济于王屋，故言导四渎。)
《汉书·地理志》曰：龙门山在冯翊夏阳县北。(《续汉书》同。)
《辛氏三秦记》曰：河津一名龙门，巨灵迹犹在，去长安九百里。江海大鱼，洎集门下数千，不得上；上则为龙。故云曝〈鱼思〉龙门。
《尸子》曰：古者龙门未凿，吕梁未辟，河出于孟门上。
《慎子》曰：河之下龙门，其流驶如竹箭，驷马追弗能及。
《淮南子》曰：龙门未辟，吕梁未凿，河出孟门之上，大溢逆流，无有丘陵高阜，名曰洪水。大禹通之孟门。
《水经注》云：风山四十里，河水南出孟门，与龙门相对，即龙门之上口也。实为河之巨厄，兼孟门津之名也。又有黄河自风山西四十里，南出孟门山，此经禹凿广岸崇深倾崖，及捍巨石，临危若坠复倚焉。
○岐山
《易》曰：王用享于岐山，吉，无咎。
《诗》曰：古公亶父，来朝走马。率西水浒，至于岐下。
又曰：居岐之阳，在渭之将，万邦之方，下民之王。
《孟子》曰：大王居邠，狄人侵之。事之以皮币，不得免焉。事之以珠玉，不得免焉。乃属其耆老而告之曰： 狄人之所欲者，吾土地也。君子不以其所以养人者害人。二三子何患乎无君？我将去之。 去邠，逾梁山邑于岐山之下居焉。
《图经》曰：岐山亦名天柱山。《禹贡》曰：导岍及岐。
《河图括地象》云：岐山在昆仑山东南，为地乳，上多白金。周之兴也，鸑鷟鸣于岐山。时人亦谓岐山为凤凰堆。
郦元注《水经》云：天柱山上有凤凰祠。或云：其峰高峻，迥出诸山，状若柱，因为名焉。
○梁山
《书》曰：壶口治梁及岐。(壶口在冀州，梁在雍州，循山治水在西。)
《诗》曰：弈弈梁山，维禹甸之。(弈弈，大貌。甸，治也。禹治梁山，除水灾也。)
《传》曰：梁山崩，晋侯召伯宗，伯宗辟重。重人曰：待我，不如捷之速也。问其所。曰： 绛人也。 问绛事。曰： 梁山崩，将召伯宗谋之。 问将若之何？曰： 山有朽壤而崩，可若何？国主山川，山崩川竭，国君为之不举，降服，乘缦，彻乐，出次，祝币，史辞，以礼焉。其如此而已，虽伯宗，若之何？ 
《穀梁书》曰：梁山崩，雍河，三日不流。晋君召伯宗而问之。伯宗来遇辇车，辇者不避，使车右下而鞭之。辇者曰： 所以鞭我者，其取道远矣。 伯宗下车而问焉，曰： 子有闻乎？ 对曰： 梁山崩，雍遏河三日不流。 伯宗曰： 君为此召我也，为之奈何？ 曰： 天有山，天崩之，天有河，天壅之。虽召宗伯，如之何？ 
《尔雅》曰：梁山，晋望也。(郭璞注曰：晋国所望祭者也。今在冯下阳西北临河上也。)
《汉志注》曰：梁山有夏阳，西北即《尚书禹贡》 治梁及岐。 
《诗·韩弈篇》曰：弈弈梁山，晋国所望。大梁别小梁之号，俱在韩城县界。大梁山在今县西。又按《三秦记》梁山宫城，又名织锦城。
○太白山
《辛氏三秦记》曰：太白山在武功县南，去长安三百里，不知高几许。俗云：武功太白，去天三百尺。山下军行，不得鸣鼓角；鸣鼓角，则疾风暴雨兼至也。
《周地图记》曰：太白山甚高，上恒积雪，无草木。半山有横云如瀑布，则澍雨。人常以为候，验之如离毕焉。故语曰：南山瀑布，非朝即暮。
《魏略》曰：吉茂、苏则，值乱，隐于扶风南太白山中，以经籍自娱。
○峨眉山
《列仙传》曰：陆通，楚狂接舆也。好养性，在峨眉山，世世见之数百年。
《华阳国志》曰：犍为南安县南，有峨眉山，去县八十里。《地图》云有仙药，汉武求，不能得。
《益州记》曰：峨眉山在南安县界，当县南八十里，两山首相望如峨眉。
○岷山
《易乾凿度》曰：岷山上为井络。
《书》曰：岷山导江，东别为沱。(江东南流，沱东行也。)
《书璇玑钤》曰：禹导积水，决岷山，流九贡。(九贡，九州之贡。)
《家语》曰：江始出岷山，其源可以滥觞，及至於江津，不方舟则不可以涉。
《汉书》曰：成帝时，岷山崩，壅江水，江水逆流。
《山海经》曰：岷山，江水出焉。(今在汶山郡广阳县西，大江所出也。)其上多金玉，其下多梅，多棠，其兽多犀象，多夔牛。
○嶓冢山
《书》曰：嶓冢导漾，东流为汉。
《华阳国志》曰：西岷嶓地称天府。
《河图括地象》曰：嶓冢山，上为狼星。山上有异花草，花名骨容，食之无子。
○鸟鼠山
《河图括地象》曰：鸟鼠同穴山，地之干也。上为掩毕星，渭水出其中。
《汉武内传》曰：封君达，陇西人也。初，服黄连五十余年，入鸟鼠山，于山中服水百余年，还乡里，年如三十。常乘青牛，号青牛道士也。
《山海经》曰：鸟鼠同穴山，今在陇西首阳县西南。山有鸟鼠同穴，鸟名〈余鸟〉，鼠名〈鼠戾〉。〈鼠戾〉如家鼠而短尾，〈余鸟〉如鵽而黄。穿地入数尺，鼠在内，鸟在外而共处。
孔安国传：鸟鼠共为雌雄。
《沙州记》曰：鸟鼠同穴山，鸟如家雀，色小白；鼠小黄而无尾。凡同穴地皆肥沃壤，尽软熟如人耕，多生黄花紫草。
○积石山
《书》曰：浮于积石，至于龙门西河。
《穆天子传》曰：西济于河，用申八骏之乘，以饮于枝诗之中，积石之南河。(水岐成曰诗。诗，诸也。)
《山海经》曰：积石山，其下有石门，河水冒以西。是山也，万物无不有。(冒，覆也。积石在金地河关县西南羌中，河行塞外，东入塞也。)
《庄子》曰：凤之所居也，积石千里，河水出下，凤鸟居上。
