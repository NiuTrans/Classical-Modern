○河南宋郑齐鲁诸山
砥柱山
《水经注》曰：砥柱，山名也。禹治洪水，山陵当水者凿之，故破山以通河，河水分流，包山而过，山见水中若柱然，故曰砥柱。
《搜神记》曰：齐景公渡于江沅之河，鼋衔左骖没之，众皆惊惕，古冶子於是拔剑从之，邪行五里，逆之三里，至于砥柱之下，乃杀鼋头，右手挟左骖，燕跃鹄踊而出，仰天大呼，水为之逆流三百步，观者皆以为河伯也。
《说文》曰：凤鸟出东方君子之国，过昆仑，饮砥柱，濯羽弱水，暮宿风穴。
邙山
《说文》曰：邙，洛阳北土上邑也。
《十道志》曰：邙山在洛阳县四十里。
《元和郡国志》曰：邙山是陇山之尾，一名平逢山，亦名郏山。
杨佺期《洛城记》曰：北山连岭，修亘四百余里，实古今东洛九原之地也。
又戴延之《西征记》云：邙山西匡东垣，亘阜相属，其下有张母祠，即永嘉中，此母有神术，能愈病，故元帝渡江时，延圣火於丹阳，即此母也。今祠存焉。
《续汉书五行志》曰：灵帝时童谣曰： 侯非侯，王非王，千乘万骑上北邙。 至中平六年，献帝为中常侍段珪等数人所执，公卿百官随其后，到阿上乃得还。此非侯非王上北邙也。
《魏略》曰：魏文帝猎北邙上，时盛夏炎暑，行者或中暍，鲍勋切谏，遂因此伏法。
《魏志》曰：明帝即位，欲平北邙，令登台以观见孟津。廷尉辛毗谏曰： 天地之性，高高下下，今而反之，既非其理；加以损费人功，民不堪役。 帝乃止。
熊耳山
《河图括地象》曰：熊耳山，地门也。其精上为毕附耳星。
《史记》曰：齐桓公曰：寡人南伐至郡陵，登熊耳山以望江汉。
《东观汉记》曰：赤眉初降，辇输铠甲兵弩，积与熊耳山等。
盛弘之《荆州记》曰：南郑修县北，有熊耳山，山东西各一峰傍竦，南北望之若熊耳。山多漆，下多棕，浮豪之水出焉，西流注于洛。又按《仙书》谓此山上有青丹之树，得而服之成仙。
《西京杂记》曰：叶似江篱，而红绿色。又有丹青树，叶一青一赤，望之如绣，长安谓之丹青树是也。
鼓钟山。
《山海经》曰：鼓钟之山，帝台之所以觞百神者也。有草焉，方茎而黄华，圆叶而三成，其名曰乌酸，可以为毒也。今名钟山，在陆浑县西南三十里。
陆浑山。
《水经》曰：陆浑山，伊水出焉。今亦号方山。汉末隐士，颍川胡昭隐居此山。山中有石城，远望之有金坛玉匮，皛然间出，尤好竹木泉石。时有野人居之，长生不死。春秋时，迁陆浑之戎，意其遗类。
崤山
《元和郡县志》曰：二崤山在今渑池县西北，一名岭岑。《左传》谓秦将袭晋，蹇叔哭送，谓收子骨所。后汉末建安中，曹公西讨巴汉，恶其险而更开北山道路，多从之便。又有石铭云： 晋太康三年，弘农太守梁柳修复旧道。 
《西征记》曰：崤山上不得鸣鼓角，鸣则风雨总至。自东崤至西崤三十里，东崤长坂数里，峻阜绝涧，车不得方轨。西崤全是石坂十二里，险绝不异东崤。
《传》曰：杞子自郑使告于秦曰： 郑人使我掌其北门之管，若潜师以来，国可得也。 穆公召孟明、西乞，白乙，使出师於东门之外。蹇叔之子与师，哭而送之曰： 晋人御师必於崤，崤有二陵焉，其南陵夏后皋之墓也，北陵，文王之所避风雨也。必死是间，余收尔骨焉。 
《汉书》曰：景帝三年，吴楚反，以周亚夫为太尉击吴楚。亚夫发至灞上，赵涉遮说亚夫曰： 吴王素宿怀辑死士久矣，此知将军且行，必置间人於崤渑厄陋之间，将军何不从此右去趋蓝田，出武关，抵雒阳，间不过差一二日，直入武库，击金鸣鼓，诸侯闻之，以为将军从天而下也。 太尉如其计，至雒阳，使吏搜崤渑间，果得吴伏兵。
《三辅旧事》曰：邓禹败於潼关，后大破赤眉於崤。
青要山。
《山海经》曰：青要山，实惟帝之密都。畛水出焉。有草黄华、赤实，服之美人色。注《水经》云：强山东阜，即騩山，有美枣焉。
《十道志》曰：青要山又名强山。
缺门山
注《水经》曰：缺门山，山阜之不相接者一里，故得名。二壁争高，升耸相乱是也。
三涂山
《地里志》曰：三涂山在陆浑县南。《左传》谓四岳、三涂，九州之险。或曰，三涂者，伊阙、大谷、轘辕三道是也。
女几山
《元和郡县志》曰：女几山，在福昌县西南三十四里。
《山海经》曰：女几山，上多玉，下多金，其兽即豹、麖、麝，禽多鷮、翟、鸠。
白马山
《十道志》曰：白马山，注《水经》云：溪水出宜阳白马山，山上有大石，厥状似马，故溪涧以物色受名焉。
《滑州白马山开山图》云：白马群行山上，悲鸣则河决，驰走则山崩，谓此山也。
《西征记》云：山有神白马，故名焉。
太阴山
《十道志》曰：太阴山，《左传》谓晋梁丙、张趯率戎伐颍。
又云：蛮子赤奔晋之阴地，且自雒以东至於陆浑，谓此山也。
金门山
阮籍《宜阳记》曰：金山之竹，堪为笙管。
杨泉《物理论》云：宜阳金山竹为律管，河内葭莩为灰，可以调气。
又注《水经》曰：金门溪，出金门山也。
又《戴氏西征记》曰：宜阳县地名金门坞。
轘辕山
《十道志》曰：轘辕山，在缑氏东南。
《左传》曰：栾盈过周，王使候出诸轘辕是也。按轘辕道十三曲，今置关焉。
又按薛综注《东京赋》云：轘辕坂十二曲，道将去复还，故曰轘辕。
阙塞山
《洛阳记》曰：阙塞山在河南县。《左传》晋赵鞅纳王，使汝宽守阙塞，伏虔谓 南山伊阙 是也。杜预注云：洛西南阙口也，俗名龙门是也。
牧牛山
《阳城记》曰：牧牛山，在阳城东八十里，下有九十六泉，即沧河之上源也，父老云：昔有一神驳身，自山而降，下饮泉竭，故以为名。
九山
《阳城记》曰：九山在县南三十五里。《水经注》云： 相涧水，经九山东。 仲长子云： 昔有上者身游九山之上，施心不拘之乡。 即此山也。山阴有九山庙碑，晋永康二年立。文曰 九山府君者，太华元子之称也。 
大嵬山
《阳城记》曰：大嵬山在密县东南五十里，即具茨之山。黄帝登具茨之山，升於供堤之上，受神芝图於黄盖童子，即此也。又名具茨山也。又有方山，一名浮戏山，汜水出焉。又有洧水，出密县西南马岭山。
桑山
《春秋传》曰：郑大旱，使屠击有事於桑山，斩其木，不雨。子产曰： 有事於山，艺山林也，(艺，养护也。)而斩其木，有罪大矣。 夺之官邑。
半石山
《山海经》曰：半石山，其上有草，生而秀，高丈余，叶与花皆赤而不实，其名嘉荣，服者不迁喜怒。在缑氏南十五里。
天心山
《道书福地志》曰：天心之山，方圆百里，形如城，四面有门，上有石墙，长十余丈。山高谷深，多生微蘅，其草有风不偃，无风独摇。天心山又名锡义山，在丰利县东六十五里。
小陉山
《山海经》曰：小径山，器难之水出焉。旧传器难之水即索水也。小径山一曰嵩渚山，俗名周山，在荥阳县三十五里。
兰岩山
《搜神记》曰：荥阳县有兰岩山，峭拔千丈，常有双鹄不绝来往。
《神仙传》曰：昔有夫妇隐此山数百年，化为两鹄。忽一旦一鹄为人所害，其一鹄岁常哀鸣，至今响动岩谷，莫年岁。
砀山。
《水经注》曰：砀县分水，北有砀山，砀芒二县之间，山泽深固，多怀神智。有仙者涓子、柱主，并隐砀山得道。汉高隐之，吕后望气知之，即於是处也。
历山
《水经注》曰：雷泽西南十里许，有一小山，孤立峻上，亭亭嵥峙，谓之历山。山北有小阜，南属迤泽之东，北有陶墟，缘生言舜耕陶所在，墟阜联属，滨带瓠河也。郑玄云：历山在河东，今有舜井。皇甫谧曰：或言今济阴历山是也，与雷泽相比。余谓郑玄之言为然。故扬雄《河东赋》曰： 登历观而遥望兮，聊浮济河之岩。 今雷首历观历山，西枕大河，校之图纬，於事为安。
南城山
《后汉书》曰：郑玄汉末遭黄巾之难，客於徐州。今《孝经序》，郑氏所作。其序云： 仆避于南城之山，栖迟岩石之下，念昔先人余暇，述夫子之志而注《孝经》。 盖康成胤之孙所作也。今西上可二里所，有石室焉，周回五丈。俗云是康成注《孝经》处也。
奚公山
杨晔《徐州记》曰：奚公山，奚仲造车之所。山上轨辙犹存。
嵇山
《水经注》曰：嵇山，嵇氏故居也。嵇康本姓奚，会稽人也。先人自会稽迁于谯之铚县，故为嵇氏，取嵇字之上以为姓，盖志本也。
曹南山
《十道志》曰：曹南山，《曹风诗》所谓 薈兮蔚兮，南山朝跻 是也。有汜水出焉，即《汉书》云： 高祖即位於汜水之阳 。今坛存焉。汜音泛。
峄山
《书禹贡》曰：峄阳孤桐，泗滨浮磬。(郑玄注曰：峄山今在下邳西葛峄山也。)
《诗》曰：奄有凫峄，遂荒徐宅。(凫峄二山。)
《尔雅》曰：鲁国邹县有峄山，绝石相积构，连属而成山。
《史记·始皇本纪》曰：二十八年，始皇行郡县，上邹峄山，立石，与鲁诸博士议，刻石颂秦德。
《三代地理书》曰：秦始皇乘羊车，登峄山。
《邹氏记》曰：邹山，古之峄山也。孤桐之所植，邾文公之所卜。下山是邹县，本是邾国，鲁穆公改邹，山从邑变，故谓邹山。峄阳犹多桐树。
《地理志》曰：峄山在邹县北，绎邑之所依名也。山东西二十里，南北一十三里，高秀独出，积石相临，殆无壤。石间多孔穴，洞达相通，往往有如数间居处，其俗谓之峄孔。遭乱，辄将居人入峄，外寇虽众，无所施害。永嘉中，太尉郄鉴将乡曲逃此，胡贼攻守不能得。今山南有大峄，名曰郄公峄。山北有绝岩，秦始皇观礼於鲁，登於峄山之上，命丞相李斯以大篆勒铭山岭，名曰昼门。《诗》所谓 保有凫峄 者也。
金乡山
戴延之《西征记》曰：焦氏山北有数山，汉司隶校尉鲁恭，穿山得白蛇白兔，不葬，更葬山南，凿而得金，故曰金乡山。山形峻峭，冢前有石祠石庙，庙四壁皆青石隐起，自书契以来，忠臣孝子贞妇，及孔子弟子七十二人形像，像边皆刻石记之，文字分明。又有石床长八尺，磨莹鲜明，叩之声闻甚远。时太尉从事中郎傅珍之、咨议参军周安、穆析败石床，各取之，为鲁氏之后所讼，三人并免官。
琅琊山
《史记》曰：始皇二十六年灭齐，遂登琅琊山，筑层台於上。秦皇乐之，因留三月是也。
《郡国县道记》云：琅琊台在故城东南十里，州东南一百七十里。台上有始皇碑，碑上有六百字可识，余多剥落。台侧有四时祠，即齐地八祠之一。又云台上有神泉，人或污之，即立竭。
龟山
《水经注》曰：龟山在博县一十五里。昔夫子伤政道之陵迟，故望山而怀操，故《琴操》有齐龟山操焉。山北即龟阴之田也。《春秋》定公十年，齐人来归龟阴之田是也。
徂徕山
《水经注》曰：《邹山记》云：徂徕山在梁甫、奉高、博三县界，犹有美松，亦曰尤竦之山。
危山
《汉书五行志》曰：哀帝时无盐危山土自起覆草，如驰道状。
报山
又《汉书》曰：瓠山石转立。(晋灼曰：汉注作报山，山胁石一枚转侧起立，高九尺六寸，旁行一丈，广四尺。)东平王云及后谒自之石所祭，治石象瓠山，立石束倍草并祠之。三年，息夫躬告之。王自杀，后谒弃市，国除。
尼丘山
《水经注》曰：沂水出鲁城东南，尼丘山西北。山即颜母所祈而生孔丘也。山东一十里，有颜母庙。防山南数里，孔子父葬处，《礼》所谓 防墓崩 者也。
羽山
《十道志》曰：羽潭，一名羽池。潭东有羽山。
《汉志》曰：东海郡祝其县有羽山，殛鲧之所。
《郡国志》云：锺离沫城有羽泉，殛鲧处。其水恒清，牛羊不饮。
《书》曰：殛鲧于羽山。
又曰：蒙羽其艺。
《左传》曰：昭公二年，郑子产聘于晋，平公有疾，韩宣子逆客，私焉。曰： 寡君寝疾于今三月矣。并走群望，有加而无瘳。今梦黄熊入于寝门，其何厉鬼也？ 对曰： 以君之明，子为大政，其昔尧殛鲧于羽山，其神化为黄熊，入于羽渊，实为禹郊，三代祀之也。 韩子祀夏郊，平公乃间。
华不注山
《传》曰：齐师与晋战於鞍，齐师败绩，晋逐之，三周华不注山。
《水经注》曰：华不注，虎牙桀立，孤峰特起，青崖发翠，同点黛焉。
长白山
《郡国志》曰：长白山，陈仲子夫妻隐处。
郭氏《述征记》云：长白山，能兴云雨。山西南有大湖山，二山并有石室，败赤漆船，上有记。皆谓之尧时物。
黉山
《三齐记略》曰：郑玄刊注《诗》，常栖黉山。今山有古井不竭，犹生细草，叶形似韭，俗称郑公书带。
陶山
《齐地记》曰：范蠡浮海出齐，变姓名，自号鸱夷子。间行止於陶山，因号陶朱公焉。后改曰鸱夷山，在今平阴县东。
巫山
又曰：巫山，一名孝堂山。
《左传》曰：齐侯登巫山以望晋师。即此山也。山上有石室，俗传云郭巨葬母之所，因名孝堂山焉。在平阴县。
鱼山
郭缘生《述征记》曰：鱼山，一名五山，《瓠子歌》所谓也。魏熹平中，有神女智琼降弦超室，后复遇此山陌上。
又《西征记》曰：鱼山临河，神女智琼与弦超会所。魏陈思王曹植尝登此山，有终焉之志，遂葬其西。亦其所封国也。鱼山在东阿县东北。
穀城山
《汉书》曰：穀城山，昔张良受黄石公素书，云山下黄石即吾也。穀城山一名黄石山，在东阿县东北。
劳山
伏琛《齐记》曰：不其城南二十里，有大劳山、小劳山，在海侧。
晏谋《齐记》曰：俗云 太山自言高，不如东海劳 ，即此也。
蒙山
《高士传》曰：老莱子隐於蒙山之阳，以葭为盖，蓬为室，岐木为床，耆艾为席，衣缊饮水，垦山播植。楚王亲至其门，方织畚。王去有间，其妻戴畚菜挟薪而至，问车马迹之多。答曰： 楚王。 妻曰： 可食以酒肉者，可加以鞭捶；可授以官爵者，可随以鈇钺。先生受人官禄，为人所制；妾不能为人所制者。 妻乃畚菜而去也。
东蒙山，在蒙山之东，故曰东蒙。《论语》云： 昔者先王以为东蒙主，是社稷之臣，何以伐为？ 
谢禄山
《郡国志》曰：东海郡有谢禄山。按《汉书》，王莽时，东海徐宣、谢禄等，击王莽时田况，大破之，曾屯兵於此，因名谢禄山。在县西一里。
夹山
《地理志》曰：怀仁县有夹山。
《左传》齐鲁会于夹谷，即此也。在县西四十里。
桃山
《地理志》曰：桃山即华莱山也。一名义珠山。山上有井，不可窥；窥者不盈岁辄死。
又云：山上有井，有鸟巢於井中。此鸟金喙黑色，见则大水。
吠狗山
《地理志》曰：吠狗山，宋武北伐南燕之时至此山，夜间犬吠，明日视之，惟见石狗。
