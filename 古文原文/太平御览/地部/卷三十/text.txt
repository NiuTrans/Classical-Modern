○关中诸水
戏水
《水经注》曰：戏水，出骊山鸿谷，北历戏亭，即周幽王死处，《西征赋》所谓 兵败戏水之上，身死骊山之北 是也。
漆水
《山海经》曰：榆次之山，漆水出焉，北流注于渭。
《水经注》曰：漆水，出扶风杜阳县俞山，东北入于渭，周太王去邠渡漆，逾梁山止岐下，故《诗》云： 自土沮漆。 又曰： 率西水浒，至于岐下。 
湫水
《史记》曰：朝那有湫泉，即华西名川也。苏林曰：泉方四十里，湛然不流，冬夏不增减，不生草木，能兴云致雨，民旱祷之。
《周地记》曰：杨班为姚苌将，居黄梁谷，其西有小谷，由来无水。夜忽有人声云，湫神移徙借车牛，如有影响，至西谷中，忽有水方二百步，其水深浅不测，冬夏湛然。每水旱，百姓祈福屡应也。
鱼龙水
《水经注》曰：有一水出县西山，人谓曰小陇山，其水东北流，历涧注以成潭，出五色鱼，俗以为龙而莫敢捕采，谓是水为鱼龙水。
○陇蜀诸水
△廉水
《宋书》曰：范柏年，梓潼人。宋明帝问： 卿乡土有贪泉否？ 柏年曰： 臣梁益之地，有廉水、让水，不闻有贪泉。 帝嘉之，即拜蜀郡太守。一云此水饮之，使人廉让，故以名之。
孱山水
《华阳国志》曰：涪县有孱山水，其源出金银矿，民得采之。
又《郡国志》云：汉有金山县，县东二百里有一水濑，有金碎珠随波东注，傍水居人采以为业。
巴字水
《三巴记》曰：阆、白二水合流，自汉中至始宁城下入武胜，曲折三曲有如巴字，亦曰巴江，经峻峡中谓之巴峡，即此水也。
绵江
《游蜀记》曰：左绵郡有小红，三川所尚，绵州左绵郡有汙江，所染绯红，于此水濯后益鲜，故为人之所重。
粉水
《水经注》曰：越巂粉水导源东流，经上粉县，取此水以淘粉，则皓曜鲜洁，有异众流，故县人因此取名。
泸水
《十道记》曰：泸水出蕃中，入黔府历郡界，出柘州，至此有泸津关。关上有石峰，高三千丈，四时多瘴气，三四月间发，人冲之立死，非此时中，则人多闷吐，惟五月上伏即无害。故诸葛武侯征越巂上疏云；五月渡泸，深入不毛之地。又按《地记》云：今昆明道渡所，见有武侯道在。
又按《十道记》云：水浚急而多巉石，土人以牛皮为船，方涉津涘。
弱水
《说文》曰：弱水自张掖删丹，西至酒泉合黎，馀波入于流沙。
《玄中记》曰：天下之弱者，昆仑之弱水焉，鸿毛不能起。
黑水
《张掖记》曰：黑水出县界鸡山，亦名玄圃，昔娀氏简狄浴于玄丘之水，即黑水也。
大柳谷水
《魏氏春秋》曰：明帝青龙三年，张掖郡删丹县金山大柳谷有玄川湓涌，宝石出焉，有石马，即魏为晋代之符也。
洮水
《汉书地理志》曰：洮水出西羌中，北至枹罕，东入河。
又《沙州记》曰：洮水与垫江水俱出嵹台山，山南为垫江源，山东即洮水源也。
马池水
《关山图》曰：陇西神马山有泉池，龙马所出。
《水经注》曰：马池水，出上邽西南六十里，谓之龙泉谷，言神马出水，事同徐吾是此，今有马池之号。源出嶓冢山。
湟水
《汉书地理志》曰：临羌县西北至塞外，有西王母石室，西海盐池，北则湟水所出，东至允吾入河，湟河亦名乐都水也。县有土楼山，无石而高，在县南。又有养女岭，彼羌多祷而祈女。又有牛心堆，皆湟水源山名。
○江南诸水
△沮水
《水经》曰：沮水，出汉中房陵县淮山，东南过临沮县，南至枝江县入于江。注云：沮阳县西北景山，即荆山之首也。《山海经》曰： 金玉是出。 亦沮水之所导也。
漳水
《水经》曰：漳水出临沮县东荆山，东南过蓼亭，又南过章乡，至枝江县北，入于沮。《传》曰：江、汉、沮、漳，楚之望也。
王仲宣《登楼赋》曰：夹清漳之通浦，倚曲沮之长江。
雷水
《水经》曰：南经大雷戍，西注大江，谓之大雷口，一派东南流入江，谓之小雷口也。宋鲍明远登大雷岸与妹书，乃此地。
又曰：《孝子传》云：孟宗为雷池监，作鲊一器以遗母，母不纳。
《豫章图经》曰：蜀水在丰城县北，按《汉书地理志》曰： 蜀水源出县内小界山东，东流入南昌县漳水合。 耆老传云：仙人许逊为蜀旌阳县令，有奇术，晋末人皆疫疠，多往蜀诣逊请救，逊与一器水投於上流，疾者饮之，无不愈也。邑人敬其神异，故以蜀水为名。
鄱阳源水
《鄱阳记》曰：鄱阳源，是吴芮所居处，乡人祭之，为立祠堂，东有石涧，深三尺，乡人将牲牢告启，击鼓三通，其水冲出大流，随用并足。
葛溪水
《鄱阳记》曰：葛溪水，源出上饶县灵山西，昔欧冶子居其溪侧，以此水淬剑，传之如此。后又有葛玄家焉，因曰葛水。
湓浦水
《郡国志》曰：湓浦水，有人于此处洗铜盆，忽水暴涨，乃失盆，遂投水取之，即见一龙衔盆，遂奋而出，故曰盆水也。
萧子显《齐书》曰：世祖治湓城，得尺五刀十一口，永明享历之数也。
甘泉水
《九江图经》曰：甘泉水在县南甘泉驿之南，其水味甘，饮讫犹有馀香，因以名焉，其山即曰甘泉山。按《州图经》云：昔山顶有船柁，从顶沿流而下，土人亦名为柁下溪。桓伊为江州刺史，常遣左右赍粮寻之山奥，冀睹非常，乃至一处见有大湖，湖侧有败船，当时闻有柁流下，甚疑惑，后闻有船，方验。
秦淮水
《江宁图经》曰：淮水北去县一里，源从宣州东南溧水县乌刹桥西八百五十里。
《舆地记》云：秦始皇巡会稽，凿断山阜，此淮即所凿也。亦名秦淮，孙盛《晋春秋》亦云是秦所凿，王导令郭璞筮，即此淮也。又称未至方山，有直渎行三十许里，以地形论之，淮发源诘屈，不类人功，则始皇所掘宜此渎也。
《丹阳记》云：建康有淮，源出华山入江。
徐爰《释问》云：淮水西北贯都。
《舆地志》云：淮水发源于华山，在丹阳湖姑熟之界，西北流经建康、秣陵二县之间，萦纡京邑之内，至于石头入江，悬流三百许里。
浙江
《山海经》曰：浙江出三天子都，在率东，西北入海馀暨南，郭璞注云：按地理，浙江出黟县南率中，东入南海，今之浙江是也。率即歙耳，馀暨县名。
虞喜《志林》注曰：今钱塘江口，折山正居江中，潮投山下折而曲。一云江有反涛，水势所归，故云浙江。《史记》云：江水至会稽山阴为浙江是也。
三江
《郡国志》曰：《禹贡》三江，吴郡南松江、钱塘江是也。《禹贡》曰： 三江既入，震泽厎定。 韦昭曰： 三江，谓吴郡南松江，钱塘江，浦阳江。 
虞氏《志林》云：江于彭蠡分为三，是即韦说为谬，按江自太湖出于海，屈曲七百里，出鲈鱼，即吴左慈为王钓者。
縠江
《舆地志》曰：縠江，其水波澜交错，状似罗縠之文，因以为名。
若下水
《舆地志》曰：南岸曰上若，北岸曰下若，乃村名也。村人取若下水以酿酒，醇美胜于云阳。
《吴录》曰：长城若下酒。
张协《七命》云：荆南乌程，即此酒也。
霅水
《舆地志》曰：霅水，亦若水之异名也，水深不可测，俗谓之洛水。
又《山海经》云：浮玉之山，苕水出其阴，中有鮆鱼。今亦谓之霅乌水是也。
紫溪
《吴兴记》曰：邑有文山，水东南流为紫溪。《舆地志》云： 以为水紫色也。 又云： 紫溪中央水有赤色磐石，长百馀丈，望之如霞，名曰赤濑水。 
公山江水
《郡国志》曰：公山江水，有桔自然泛来，啖之恣饱则可，将去则病。
不竭泉
《永嘉地记》曰：山北有泉，众泉旱竭，此泉不干，故以名。山东有瀑布长数十丈，游者云，山顶有大湖，中有孤岩独立，皆号孤房。
临水
《湘州记》曰：临水经临贺县东，又南至郡左以合贺水，故有临贺之称焉。
靳江
《湘州记》曰：靳江，水在新东县西八里，水出衡山县界紫嘉山，东流入湘江二百八十里，昔楚大夫靳尚所封之地，因以名之。
资水
《湘州记》曰：资水，一名茱萸江。
又《水经》云：资水东北过益阳。注曰：应劭曰：县在益水之阳。今无益水。诚资水之殊目。
《郡国志》云：资水岸有石头城，即吴将周瑜所筑也。
枉水
《湘州记》曰：枉山在郡东十七里，有枉水出焉。山西汉溪口中有小湾，谓之枉渚，山有楚祠存焉。
沅水
《水经》曰：沅水，出牂牁且兰县，为旁沟水，东北至镡城县，为沅水。
又曰：沅水之北有奇山，山有秀峰上拔，绿萝濛幕，颓岩临水，实钓渚渔咏之胜也。其幽响若钟音，信神仙之所居。
沧浪水
《永初山川记》曰：汉水古为沧浪，即《渔父》所云沧浪之水清。今沧浪之水合流出镡城北界山，此盖后人名之，非古沧浪也。
湘水
《说文》曰：湘，水出零陵阳海山，北入江。
《湘中记》曰：湘水至清，虽深五六丈，见底了了然，石子如樗蒱矣，五色鲜明，白沙如雪，赤岸如朝霞，绿竹生焉，上叶甚密，下疏辽，常如有风气。
《淮南子》曰：所谓乐者，岂必躬钓潇湘。
《水经注》曰：湘水又经南津城，西对橘洲，谚曰：昭潭无底橘洲浮。
又按《郡国志》云：湘水边有水鱼山，本名立石山，高八十丈，阔十里，石色黑而重叠，每发一重，则有自然鱼形，女人多刻画为戏，长数寸，烧之鱼膏腥。
汨水
《水经注》曰：汨水，西经玉笥山，又西为屈潭，即罗渊也。屈原怀沙自沉于此，故潭以屈为名。贾谊、史迁皆尝经此，弭楫沿波，投吊于潭。
五美水
《湘中记》曰：五美水，在长沙县东二十五里，光武时，有五美女居于此溪之侧，后因为名。
漓水
《临桂图经》曰：漓水，出县南二十里柘山之阴，西北流至县西南合零渠五里，始分为二水，昔秦命御史监史禄自零陵凿渠，出零陵下漓水是也。
《郡国志》称：后汉伏波将军马援开湘水为渠六十里穿度城，今城南流者，是因秦旧渎耳。至宝历初，渠道崩坏，舟楫不通，观察使李渤遂叠石造堤分二水，每水置石斗门一使制之，在人开闭，开漓水，则全入于桂江，壅桂江，则尽归于湘水。
修仁水
《始兴记》曰：脩仁水，西南注连水，北有三枫亭，五渡水。齐范云为始兴太守，至脩仁水，酌而饮之，赋诗曰： 三枫何习习，五渡何悠悠。且饮修仁水，不挹阶邪流。 
慈廉江
《交州记》曰：慈廉江者，昔有李祖仁居此，兄弟十人，并慈孝廉让，因此名江。
