○河北诸水
淇水
《说水》曰：淇水，出河内共北山，东入海。
《诗》曰：毖彼泉水，亦流于淇。
又曰：要我乎上宫，送我乎淇之上矣。
又曰：瞻彼淇澳，菉竹猗猗。
又曰：籊々竹竿，以钓于淇。淇水悠悠，桧楫松舟。
《韩子》曰：昔纣为甲卒百万，左饮马于淇，右饮马于洹，洹水竭，淇水不流，武王甲卒三千破之。
《隋图经》曰：清淇西自魏郡朝歌县界入，分为二派，一在郡东，一在郡西，俱南流入河。郦道元注《水经》云： 淇水南与清水合而入白沟。 石会、宿胥皆渎之名。淇又一名王莽河，王莽时所穿也。
《冀州图经》曰：河水西从河内郡界入，至黎阳而东，北至临河，西至王莽河出焉。又东经澶渊东入武阳，河南即东郡界是。
《水经》曰：淇水，出河内隆虑县西大号山。注曰：《山海经》曰：淇水出沮如山，水出其侧，颓波漰注，冲激横山，山上合下开，可减六七十步，巨石磥砢，交积隍涧，倾澜莽荡，势同雷转，激水散气，暖若雾合。
又曰：诗云： 瞻彼淇澳，菉竹猗猗。 毛云： 菉，王刍也；竹，编竹也 。汉武帝塞决河，斩淇园之竹木以为用，寇恂为河内，伐竹淇川，治矢百馀万以输军资，今通望淇川，无复此物，惟王刍褊草不异。
黄花水
《隋图经》曰：黄花水，出隆虑县西北崖上，高十七里，去地七里，悬水东南注壑岩下，状若鸡翅，俗谓之鸡翅水，盖天台、赤城之流也。至谷潜入地下十里复出，名曰柳水者，是黄花水重发源也。其谷号为黄花谷，内有仙母冢，谷西有洞穴，谓之圣人窟。
洹水
《隋图经》曰：洹水，出隆虑县西北，俗谓安阳河，即声伯梦涉之所，源出林虑山东平地。
清水
《水经》曰：清水，出河内修武县之北黑山。注曰：黑山在县北白鹿山东，清水所出也。上承诸陂散泉以成川，南流西南屈曲，瀑布垂岩悬河，注壑二十馀丈，声震山谷。左右石壁层深，兽迹不交；隍中散水雾合，视下见底。其水历涧流飞，清泠洞观，谓之清水矣。
滏水
《水经注》曰：滏水，发源出石鼓山南，岩下泉奋涌，若釜水之汤矣。其水冬温夏冷。崖山有魏世所立铭，水上有祠，能兴云雨。滏水又东流注于漳，又谓之合河。
《浮图澄别传》曰：石虎时，自正月不雨，澄诣滏口祠，稽首曝露，即日二白龙降于祠下，於是雨遍千里也。
《山海经》曰：神国之山，滏水出焉，东流注于欧水。郭璞注曰：金滏水，在临水县西釜山，经邺西北至列人县入于漳，其水热。
漳水
《说文》曰：浊漳，水出上党长子鹿谷山，东入清漳。清漳，出沾山大要谷，北入河。
《吕氏春秋》曰：史起引障水灌邺田，民初大怨，后转获利，相与歌曰： 邺有圣令曰史公，决漳水灌邺旁，终古斥卤生稻粱。
《风土记》曰：南易水，本名漳水，源出三门山。案《赵地记》云：六国时，此水名易水。《埤仓》及《水经》云：洺水之目，不知谁改，俗谓山之下地名洺，水因经之，故曰洺水。按《燕赵记》云：其分有三易，漳为南易水。
《邺县图经》曰：浊漳水在县西，水东北津有永乐浦，浦西五里俗谓之紫陌，河北处即俗巫为河伯娶妇处也。
《水经注》曰：清漳水，东经沙县，故有沙河之称。
又曰：浊漳水，出上党长子县西发鸠山。
又曰：漳水出麓谷山，与发鸠连麓而在南。《淮南子》谓之发苞山，故异名互见也。左则阳泉水注之，右则散盖水入焉，三源同出一山，但以南北为别耳。
又曰：《尚书》所谓覃怀底绩，至于衡漳也。孔安国曰：衡，横也，言漳水横流也。
易水
《水经》曰：易水，出涿郡故安县阎乡西山。
《燕丹子》曰：荆轲入秦，不择日发，太子送之于易水之上。荆轲起为寿，歌曰： 风萧萧兮易水寒，壮士一去兮不复返。 
《固安图经》曰：易水，又名安国河，亦名北易水。
汾水
《说文》云：汾，水出太原晋阳山，西南入河。
《山海经》曰：管涔之山，其山无木，而下多草，其下多玉。汾水出焉，而流注于河。
《十三州志》曰：出武周之燕京山，亦管涔之异名也。其山重阜修层，有草无木，泉源导於南麓之下。
《庄子》曰：尧治天下之民，平海内之政，往见四子於姑射之山，汾水之阳，窅然丧其天下焉。
《说苑》曰：智伯围赵襄子于晋阳，决晋水以灌之，晋阳之城不没者三版。智伯曰： 吾始知水之可以亡人国，汾水可以灌安邑，绛水可以灌平阳。 
《淮南子》曰：汾水濛浊而宜麻。
《水经》曰：汾水，南过冠爵津。注曰：津，汾名也，在介休县之西南，俗谓之雀鼠谷，数十里间道隘，水左右悉结编梁阁道，累石就路，萦带岩侧，或去水一丈，或高五六丈，上戴山阜，下临绝涧，俗谓之鲁般桥。盖通古之津隘，亦在今之地险。
文水
《水经》曰：文水，出大陵县西山文谷东，东入于汾。注云：县西南山下，武氏穿井给养，井至幽深，后一朝水溢平流，东南注文水。
又曰：文水又南迳县右，会隐泉水口，水出竭泉山之上顶，俗云旸雨愆时，是谒是祷，故山得其名，非所详也。其山石崖绝险，壁立崖半，有一石室，去地可五十馀丈，爰有层松饰岩，列柏绮望，惟西侧一处，得历级升陟，顶上平地一十许顷，沙门释僧光表建二刹。泉发于两寺之间，东流，沥石沿注山下，又东津渠隐没而不恒流，故有隐泉之名也。雨泽丰澍，则通入文水，又南经兹氏县故城东，为文湖，东西一十五里，南北三十里，世谓之西河，在县直东一十里，湖之西侧，临湖又有一城。
澮水
《水经》曰：澮水，出河东绛县东澮交东高山。注云：澮水东出详高山，亦曰河南山，西南迳翼城北，合诸水，谓之澮交。《左传》曰，晋悼公谋去故绛，欲居郇瑕，魏献子曰： 不如新田，有汾澮以流其恶。 遂居新田。又谓之绛，盖在绛澮之阳。又西南过虒祁宫南，入于汾。
晋水
《水经注》曰：《山海经》曰： 悬瓮之山，晋水出焉。 今在县之西南，昔智伯之遏晋水以灌晋阳，其川上源，后人踵其遗迹畜以为沼。沼西际山枕水，有唐叔虞祠，水侧有凉堂，结飞梁於水上，左右杂树交阴，希见曦景，晋川之中，最为胜处。
妫水
《地理记》曰：河东郡首山之东北山中，有二泉，水南流者曰妫水，北流曰汭水，二水西经历山下，异流同归浑流而注入于河。
《水经注》曰：《尚书》所谓 釐降二女于妫汭 。孔安国曰： 舜居妫水之汭。 王肃曰： 妫汭虞地名。 皇甫谧曰： 纳二女于妫水之汭。 马季长曰： 水所入曰汭。 然则汭似非水名，今则见有二水异源同归，浑流西注而入于河。
沁水
《水经》曰：沁水，出上党涅县谒戾山。注云：沁即洎水也。
《水经注》曰：沁水南迳石门。石门是晋安平献王司马孚之为魏野王典农中郎将之所造也。案其表云： 孚言，臣被明诏，兴河内水利。臣既到检行，沁水源出铜堤山，屈曲周回，水道九百里，自太行以西，王屋以东，层岩高峻，天时霖雨，众谷走水，小石漂迸，水门朽败，稻田泠滥，岁功不成。臣辄按行去堰五里以外，方石可得数万馀枚，臣以为累方石为门，若天旱增堰进水，若天霖雨，陂泽充溢，则闭防断水，空渠衍涝，足以成河。云雨由人，经国之谋，暂劳永逸，圣王所许，愿陛下特出臣表，敕大司农府给人工，勿使稽延。 诏书听许。於是夹岸累石，结以为门，用代木门矣。
鸯浆水
《山海经》曰：解县南有坛道山，山下有水潜出，停而不流，俗为鸯浆水。水发于上而潜于下，厥顶方平，有良药。
石臼河
《水经注》曰：汉永平中，治呼沱、石臼河。案司马彪《后汉郡国志》，常山南行唐县有石臼谷，盖资承呼沱之水，转山东之费，自都卢至羊肠仓，将凭汾水以漕太原用实。秦晋苦役连年，转运所经，凡三百八十九隘，死者无算。拜邓训为谒者，监护水功，训隐括知其难，言于肃宗，从之，全活数千人。和熹邓后之立也，后叔父以为训积善所致也。
滹沱
《礼》曰：晋人将有事于河，必先有事于滹沱。
《隋图经》曰：滹沱在深泽县界。光武为赤眉所追，至滹沱河欲渡，导吏还，乃言水深无船，左右惧。上使王霸陷，霸恐惊众，乃言冰坚可渡。比至，冰合，囊沙布冰上乃渡，未毕数车，冰陷。今名其处为危渡口是也。魏改曰清宁河。此水常有蛟，入五月恒暴变为人，於岸上与人并行，至悬岸处推之与人俱下。
衡水
《信都记》曰：衡水，亦曰长芦水，即浊漳之下流也。水有袁潭渡，历下博城北而逶迤东北注，谓之九争曲水，味咸苦，俗称苦河，亦谓之黄漳河是也。
白沟水
《信都记》曰：白沟水，地接馆陶界，隋炀帝导为永济渠，亦名御河。南自相州洹水县界流入，又北难河出焉。盖魏时河难所以导，以利行故渎，故此渎有难之称矣。
屯氏河
注《水经》曰：大河故渎北为屯氏河。
《汉书沟洫志》曰：自塞宣防，河复北决于馆陶，分为屯氏河，广深与大河等。
鸣犊河
《汉书地理志》曰：河水自灵县别出为鸣犊河。
《沟洫志》曰：元帝永光五年，河决清河鸣犊口，而屯氏河绝灭。
滭发水
《隋图经》曰：滭发水，今俗亦名妒女泉，大如车轮，水色青碧，百姓祀之，妇人不得艳妆衣新彩临之，必兴雨雹，故云妒女，介子推妹也。
穷鱼水
《竹书记年》曰：晋荀瑶伐中山，取穷鱼之丘。
《水经》云：水出鱼山，山石若巨鱼，水发其下。
漏水
《水经》曰：漏水，一名澧水，一名鸳鸯水，俗谓之百泉，源出龙冈县东南平地，以道其源，纳总众泉合成一川故也。亦谓之鸳鸯水，《魏都赋》所云鸳鸯交谷是也。
桑乾河
《水经》曰：桑乾河水潜承太原汾阳县北燕京山天池也，天池一名大池，俗谓之衣连汭，在静乐县北百四十里。注《水经》云：桑乾河水潜承燕京之池，池在山东之上，周回里馀，其水澄停镜净，潭而不流，若安定朝那之湫池也，池内曾无片草，及其风箨有沦，辄有小鸟翠色，投池衔水出，若会稽之耘鸟矣。
巨马河
注《水经》曰：拒马河即涞水也，东北经郎山，西望众崖竞举若鸟翼，立石巉岩似剑戟之状。又南流经刀山，层岩直上于霄，望崖侧若积刀环。
五渠水
邢子励记曰：后魏延兴初，文安县人孙愿捕鱼于五渠水中，有群鱼从西来，共以柴塞之。忽有人谓愿曰，须臾当大得鱼，若愿多求，宜勿杀也。后愿下网，果得大鱼，其状如鲤而大，愿以为异物，遂杀食之，俄然风雨昼昏，惟闻鸟飞声。比风息雨霁，有人乘船至者，云前见群鱼无数飞入于海，愿遂不复渔矣。因呼入海之处为飞鱼口也。
金河
《郡国志》曰：云中郡有紫河镇，界内有金河水，其泥色紫，故曰金河。
