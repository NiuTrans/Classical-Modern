○画下
《历代名画记》曰：夫画者，成教化，助人伦，穷神变，测幽微。与六籍同功，四时并运。发於天然，非由述作。古先圣王受命应箓，则有龟字效灵，龙图呈宝。自巢、燧已来，皆有此瑞，迹映乎瑶铃。事传乎金册。庖牺氏发於荥，河中典籍，图画萌矣；黄轩氏得於温，洛中央皇，苍颉状焉。
又曰：夫画，比之书价，则顾、陆可同，锺离、张僧繇可同，逸少书则逡巡可成。画非岁月可就，所以书多於画，自古而然。今分为三古，以定贵贱。以汉、魏、三国为上古，则赵歧、刘褒、蔡邕、张衡、(已上四人后汉。)曹旄、杨修、桓范、徐邈、(已上四人魏。)曹不兴、(吴。)诸葛亮(蜀。)之流是也；以晋宋为中古，则明帝、荀勖、卫协、王廙、顾恺之、谢稚、嵇康、戴逵、(已上八人晋。)陆探微、顾宝先、袁倩、顾景秀之流是也；(已以四人宋。)以齐、梁、北齐、后魏、陈、后周为下古，则姚昙、谢赫、刘瑱、毛惠远、(已上四人齐。)元帝、袁昂、张僧繇、江僧宝、(已上四人梁。)杨子华、田僧亮、刘杀鬼、曹仲达、(已上四人北齐。)蒋少游、杨乞德、(已上二人后魏。)顾野王、(陈。)冯提伽(后周。)之流是也。隋及唐为近代之价，则董伯仁、展子虔、孙尚子、郑法士、杨契丹、陈善见、(已上六人隋。)张孝师、范长寿、尉迟乞僧、王知慎、阎立德(已上五人唐。)之流是也。
又曰：若言有书籍，岂可无九经三史？顾、陆、张、吴为正经，杨、郑、董、展为三史，其馀画迹为百家。(吴虽近可以正经。)
又曰：昔谢赫云： 画有六法，一曰气韵生动，二曰骨法用笔，三曰应物象形，四曰随类赋彩，五曰经营位置，六曰传摸移写。 自古画人罕能兼知，试论曰：古之画者，或有遗其形似，而尚其骨气。以形似之外求其画，此难可与俗人道也。今之画，纵得形似而气韵不生。澹以气韵求其画，则形似自在其间矣。上古之画，迹简而意澹，澹而雅正，顾、陆之流是也；中古之画，细密而精致而臻丽，展、郑之流是也；近代之画，焕烂而求备；今人之画，错乱而无旨，众工之迹是也。夫象物必在于形似，形似须全其骨气。骨气形似，皆本於意，而归乎用笔，故工画者多攻书。然则古之嫔臂纤而骨束，古之马啄大而腹细，古之台阁竦峙，古之服饰容曳。故古画非独变态有奇意也，抑亦物象殊也。
又曰：遍观众画，惟顾生画古贤得其妙理。对之令人终日不倦，凝神遐想，妙悟自然，物我两忘，离形去智，身固可使如槁木，心固可使如死灰，不亦臻於妙理乎？所谓画之道也。
又曰：汉张衡，字平子。昔建州浦城县山有兽，名骇，豕身人首，状貌恶，百鬼恶之，好出水边石上。平子往写之，兽入潭中不出。或云： 此兽畏画，故不出。可去纸笔。 即去之，兽果出。平子拱手不动，潜以足指画兽，今号巴兽潭。
又曰：昔张芝学崔瑗、杜度草书之法，因而变之以成今草。字之体势，一笔而成，气脉通连，隔行不断。惟王子敬明其深旨，故后首之字，往往继其前行，世上谓之 一笔书 。其后陆探微亦作一笔画，绵连不断。故知书画用笔同法。陆探微精利润媚，新奇绝妙，名高宋代，时无等伦。
又曰：魏曹植言：观画者，见三皇五帝，莫不仰戴；见三季暴主，莫不悲惋；见篡臣贼嗣，莫不切齿；见高节妙士，莫不忘食；见忠节死难，莫不抗首；见放臣斥子，莫不叹息；见淫夫妒妇，莫不侧目；见令妃顺后，莫不嘉贵。是知存乎鉴者，画也。
又曰：蜀诸葛亮，字孔明。《华阳国志》云： 南夷，其俗征巫鬼，好盟诅要质。诸葛亮乃为夷作图，先画天地日月君城府，次画神龙及牛马驼羊，后画部主吏，乘马幡盖远行安恤，又画夷牵牛负酒赍金宝诣之。以赐夷，甚重之。
又曰：曹不兴，吴兴人也。孙权使画屏风，误落笔点素，因就成蝇状。权疑其真，以手弹之。时称吴八绝。(张勃《吴录》云：八绝者，孤城郑妪善相，刘惇善星象，吴范善候风气，赵达善算，严武善棋，宋寿善上梦，皇象善书，曹不兴善画。)赤乌中，不兴之清溪，见赤龙出水上，写献孙皓，皓送秘府。至宋朝，陆探微见画叹其妙。因至清溪，复见其龙。宋时，累月亢旱，祈祷无应。乃取不兴龙置水上，应时蓄水成雾，累月霈。谢赫云： 不兴之迹，代不复见，秘阁内一龙头而已。观其风骨，擅名不虚在第一品矣。 
又曰：晋顾恺之，字长康。尝於瓦官寺北殿画维摩诘，画讫，光耀月馀日。《京师寺记》云： 兴宁中，瓦官寺初置，僧众设会，请朝贤鸣刹注钱。其时士大夫莫有过十万者。既至长康，长康直打刹注百万。长康素贫，众以为大言。后寺众请勾疏，长康曰： 宜备一壁。 遂闭户往来一月馀日，所画维摩诘一躯。工毕，将欲点眸子，乃谓寺僧曰： 第一日见，请施十万，第二日可五万，第三日可任例责施。 及开户，光照一寺，施者填咽，俄而得百万钱。恺之尝言： 画人物最难，次山水，次狗马。台阁，一定器耳，差为易也。 斯言得之。至於鬼神人物，有生动之可状，须神韵而后全。若气韵不周，空陈形像，笔力未到，空善赋彩，谓非妙也。
又曰：宋朝顾骏之常结构高楼以为画所。每登楼去梯，家人罕见。若时景融朗然乃含毫，天地阴惨则不操笔。今之画人，笔墨混於尘埃，丹青和其泥滓，徒污绡素，岂曰绘画！自古善画者，匪衣冠贵胄，逸士高人，振妙一时，传芳千祀，非闾阎鄙贱所能为也。
又曰：南齐宗测，字敬微，炳之孙也。善画，传其祖业。志欲游名山，乃写祖炳所画《尚子平图》於壁。隐庐山，居炳旧宅，画阮籍遇孙登於行障上，坐卧对之，又画永业寺佛景台，皆称妙绝。
又曰：南齐谢赫，姚最云： 点刷精研，意存切似，写貌人物，不俟对看，所须一览便归，操笔目想，毫发皆无遗失，丽服靓妆，随时变改，直眉曲鬓，与世争新。别体细微，多从赫始。遂使委巷逐末，皆类效颦。至於气韵精灵，未穷生动之致，笔路纤弱，不副雅致之怀。然中兴已后，画人为贵，在沈标下，毛惠远上。 
又曰：南齐刘瑱，字士温，彭城人。少聪慧，多才艺，攻书，画嫔嫱，当代第一，谢云： 用意绵密，画体简细，笔力困弱，制置单省，妇人最佳；但纤削过差，翻为失真。然玩之详熟，甚有恣态。 
又曰：南齐毛惠远，荥阳阳武人也，善画马。时刘瑱善画妇人，并当代第一。市青碧一千二百斤供御画，用钱六十五万。有言惠远纳利者，敕尚书评价，贵二十八万，杀之。后家徒壁立，上甚悔痛之。惠远弟惠秀，永明中待诏秘閤。世祖将北伐，命惠秀画《汉武北征图》，中书郎王融监掌。其图成，帝极重之，置琅玡台上，每披览焉。
又曰：北齐杨子华，世祖时，任直閤将军。尝画马於壁，夜听啼啮长鸣，如索水草；图龙於素，舒卷辄云气萦集也。世祖重之，使居禁中，天之号为画圣。非有诏，不得与人画。时有王子冲，善棋通神，号为二绝。
又曰：北齐刘杀鬼，与杨子华同时，世祖俱重之。画斗雀於壁间，帝见之为生，拂之方觉。尝在禁中，锡赖巨钜万。任梁州刺史。
又曰：梁元帝，名绎，字世诚，善画。曾画圣僧，武帝亲为赞之。任荆州刺史日，画《蕃客入朝图》，帝极称善。又画《职贡图》，并序，盖外国来献之事。长子方智，字实相，尤能写真，坐上宾客，随容点染既成数人，问童儿，皆识之。
又曰：梁萧贲，字文奂，兰陵人也。多词学，工书画。曾於扇上画山水，咫尺之内，见万里可知。姚最云： 雅性精密，后来难比。含毫命素，动必依真。学不为人，自娱而已。 人间罕见其迹。
又曰：陶弘景，字通明，丹阳秣陵人。幼有异操，年十岁，读书见葛洪《神仙传》，便有隐逸之志。居茅山，号华阳隐君。好著述，明众艺。武帝尝欲征用，隐君画二牛，一以金笼头牵之，一则迤逦就水草。武帝知其意，不以官爵逼之。
又曰：梁张僧繇，吴人也。天监中，为武陵王国侍郎，直秘书阁，知画事。武帝崇饰佛寺，多僧繇画之。时诸王在外，武帝思之，遣僧繇乘传写貌，对之如面。江陵天皇寺，明帝置也，内有柏堂。僧繇画庐舍那佛及仲尼十哲。帝怪问： 释内如何画孔圣？ 僧繇曰： 后当赖此耳！ 及后代灭佛法，焚天下寺塔，独以殿有宣尼像，乃不令毁拆。又金陵安乐寺，画四龙，不点眼睛，即恐飞去。人以为妄诞，固请点之。遂点二龙，须臾雷电破壁，两龙乘云腾而上天；二龙未点眼睛者见在。又画天竺二胡僧，侯景乱，散拆为二。后一僧为唐右常侍陆坚所宝。坚疾笃，梦一胡僧告云： 我有同友，离拆多时，今在洛阳李家。若求，合得之，当以法力助君。 陆以钱帛，果於其处购得之，其疾乃愈。刘长卿为记述其事。张画有所灵感，不可具记。
又曰：北齐高孝珩，世宗第二子也，封广宁郡王、尚书令、大司徒，博涉多才艺。曾於厅壁上画苍鹰，观者疑其真，鸠雀不敢近；又画《朝士图》，当时妙绝。
又曰：隋杨契丹，官至上仪同。僧悰云： 六法备咏，甚有骨气山东体制，允属伊人。在阎立本下。 (契丹之迹，非不雄富，比董展则乏精微。)李云： 田、杨声侔董、展。 昔田、杨与郑法士同於京师光明寺画小塔，郑图东壁、北壁，田图西壁、南壁，杨画外边四面，是称三绝。杨以簟蔽画处，郑窃观之，谓杨曰： 卿画终不可学，何劳障蔽？ 杨托以婚姻，有对门之好；又求杨画本，杨引郑至朝堂，指宫阙衣冠车马曰： 此是吾画本也。 由是郑深叹伏。
又曰：唐张孝师为骠骑尉，尤善画地狱，气候幽默。孝师曾死复苏，具见冥中事，故备得之。吴道玄见其画，因效之，为地狱变。
又曰：唐王陀子，善山水幽致，峰峦极佳也。上言山水者，称陀子头，道子脚。
又曰：唐吴道子，阳翟人也。好酒使气，每欲挥毫，必须酣饮。学书於张长史旭、贺监知章。学书不成因攻画。曾事逍遥公韦嗣立，为小吏，因写蜀道山水之体，自为一家。其书迹似薛少保，亦甚便利。初任兖州瑕丘县尉，玄宗召入禁中，改名道玄，因授内教博士，非有诏不得画。张怀瓘每云： 吴生之画，下笔有神，是张僧繇后身也。 可谓知言矣。官至宁王友。开元中，将军裴旻善舞剑，道玄观旻舞毕，挥毫益进。时又有公孙大娘，亦善舞西河，剑气浑脱，张旭见之，因为之草书，杜甫歌行述其事。是知书画之艺，皆须意气而成，亦非懦夫所能作也。
又曰：唐卢棱伽，吴生弟子也。画迹似吴生，但才力有限。颇能细画，咫尺间山水廖廓，物像精备，经变佛像是其所长。吴生尝於京师画总持寺三门，大获泉货。棱伽乃窃画庄严寺三门，锐思开张，颇臻其妙。一日，吴生忽见之，惊叹曰： 此子笔力，当时不及我，今乃类我，精爽尽矣。 居一月，棱伽果卒。
又曰：唐冯绍政尤善画鹰鹘鸡雉，尽其形态，觜眼脚爪毛彩俱妙。曾於禁中画五龙，亦称其善，有降云蓄雨之感。
又曰：唐李思训，宗室也，即林甫之伯父。早以艺称於当代，一家五人并善丹青，高宗甚重之，书画称一时之妙。其画山水树石，笔格遒劲，湍濑潺湲，云霞缥缈，时睹神仙之事，窅然岩岭之幽。时人谓之大李将军也。
又曰：唐韩幹尤工鞍马。忽有人诣门，称鬼使，请马一匹。韩君画马焚之。他日，鬼使乘马来谢。其感神若此。弟子孔荣为之上足。
又曰：唐张璪，字文通，尤工树石山水。初，毕宏擅名当代，一见惊叹异之。璪惟用秃笔成，以手摸绢素。因问璪所授，璪曰： 外即造化，中得心源。 毕宏於是阁笔。
又曰：唐李渐善画蕃马骑射，射雕放牧，川原之妙，笔迹气调，今古无俦。李仲和能继其艺，而笔力不及。
又曰：天后朝，张易之奏召天下画工修内库图画。因使工人各推所长，锐意模写仍旧装，皆一毫不差。其真者，多归易之。
又曰：唐朝吴道玄，古今独步，前不见顾、陆，后无来者。授笔法於张旭，此又知书画用笔同矣。张既号书颠，吴宜为画圣，神假天造，英灵不穷。
唐《书断》曰：唐吴道玄穷丹青之妙，大约宗师张僧繇。玄宗天宝中，忽思蜀中嘉陵江水，遂假吴生驿递，令往貌之。及回，帝问其状，奏曰： 臣无粉本，并记在心。 上遣于大同殿图嘉陵江三百里山水，一日而毕。时有李将军，山水擅名，亦画大同殿，数月方毕。玄宗云： 李思顺数月之功，吴道玄一日之迹，皆极其妙。 又画殿内五龙，鳞甲飞动，每欲大雨，即生烟雾。吴生常持《金刚经》，自识本身。当天宝中，有杨庭光与之齐名，潜画吴生真於讲席众人之中。吴生观之，亦见便惊，语庭光云： 老夫衰丑，何用图之？ 
又曰：唐周昉，字景玄。郭子仪子婿赵纵常令韩幹写真，众皆称善；后又请昉写真，二人皆有能名。公常列二画於座，未能定其优劣，因赵夫人归省公，(公，子仪也。)问云： 此画何人？ 对曰： 赵郎。 曰： 何者似？ 云： 两画总似，后画者嘉。 又问： 何以言之？ 曰： 前画空得赵状貌，后兼移其神气情性、笑言之姿。 公问： 后画者何人？ 乃云： 周昉。 是日定其二画优劣，令送锦彩数百匹。
又曰：唐阎立本，太宗时，南有山猛兽害人，太宗使骁勇者捕之，不得；虢王元凤，忠义奋发，自往取之，一箭而毙。太宗壮之，使立本图其鞍马仆从，皆写其真，无不惊伏其能。太宗幸玄都池，斗鸂鶒，召立本貌十八学士凌烟阁功臣等，实亦辉暎前古。
又曰：唐韦无忝，京兆人也。玄宗朝，以画名马异兽擅名，时称 韦四足，无不妙 也。曾见貌外国所献师子，酷似其真。后师子放归本国，惟画者在图，时因观览百兽，见之皆惧。又玄宗射猎，一箭中两野猪，诏於玄武北门写貌，传在人间，乃妙之极也。
又曰：唐杨光画松石山水，出於人表。初称处士，谒卢黄门，(怀慎也。)馆之甚厚。知其丹青之能，意欲求之，而未敢言。杨垦辞去，复苦留之。知其家在洛中，衣食乏少，心所不安，乃令人潜将数百千，至洛中供拟，取其家书示杨公，感之，未知所报。卢因从容乃言欲求一踪，以为子孙家宝之，意尚难之。遂月馀图一松石云物，移动造化，人莫能睹也。
又曰：唐陈闳，会稽人也。以能写真，本道荐之。开元中，召入供奉。每令写真御容，妙绝当时。玄宗射猪鹿兔雁等，并按舞图真容，皆受诏写貌。又太清宫肃宗真容，匪惟龙凤姿、日角天宇之状，而笔力遒润，神彩英逸，实天假其能也。阎令之后，一人而已。
又曰：唐张萱，京兆人也。尝画贵公子鞍马屏幄宫苑子女等，名冠於时。善起草点簇，置亭台竹树、花鸟仆隶，皆极精〈阝开〉。
又曰：唐王墨，不知何许人也，名冷。善泼墨，时人谓之王墨。多游江湖，善画山水松柏杂树等。性疏野好酒，每图障，兴酣之后以墨泼之，脚蹙手抹，或枝或幹，随其形象，为山为竹为树，应心随意，倏若造化。图成，云霞澹澹，风雨萧萧，不见污之路也。
又曰：唐李灵省落魄不拘检。每图一障，非其所欲，不可强也。以酒生思，傲然自得，不知王公之尊、寒暑之夕。若山水竹树，一点一抹成於自然。或即峰际云孤，或即岛屿极海，非常制也。
又曰：唐张志和字子同，号烟波子，常钓鱼洞庭。初，颜鲁公在吴兴，知其高节，以《渔歌》五首赠之，乃图传为卷轴，随句赋象，人鱼鸟兽、风雨云月，皆字成形，雅叶其妙。
