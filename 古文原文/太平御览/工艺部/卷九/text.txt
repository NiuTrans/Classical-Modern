○巧
《释名》曰：巧者，合异类共成一体也。
《礼》曰：无作淫巧以荡上心。
又曰：季康子之母死，公输若方小，(公输若，匠师。方小，言年尚幼，未知礼也。)敛，般请以机封。(般，若之族多技巧者，见若掌敛事而年尚幼，请代之，而欲尝其技巧。)将从之，(时人服般之巧。)公肩假曰： 不可。般，尔以人之母尝巧，则岂不得以？ (以，已字。言宁有强使女者与？借于礼作机巧，非也。 以 与 已 ，字本同。)
又曰：目巧之室，则有奥阼。
《周礼》曰：国有六职，百工与居一焉。(百工，司空事官之属，于天地四时之职亦处其一也。)知者创物，(谓始开端造器物，若《世本》作者是也。)巧者述之守之世谓之工。(父子世以相教。)百工之事，皆圣人之作也。(事无非圣人所为也。)烁金以为刃，凝土以为器，作车以行陆，作舟以行水，此皆圣人所作也。(凝，坚也。)天有时，地有气，材有美，工有巧。合此四者，然后可以为良。(时，寒温也。气，刚柔也。良，善也。)
《续汉书》曰：张衡性精微，有巧艺。作地动仪，以精铜铸其器，圆径八尺，形似倾樽；其盖穹隆，饰以篆文；外有八龙，首衔铜丸，下有蟾蜍承之。其牙发机，皆隐在樽中，周密无际，如一体焉。地动机发，龙即吐丸，蟾蜍张口受丸，声乃振扬。司者觉知，即省龙机，其馀七首不发，则知地震所从起来也。合契若神，观之莫不服其奇丽。自古所来，未尝有也。
《蜀志》曰：诸葛亮性巧，损益连弩，木牛流马，皆出意焉。(亮集有其法也。)
《晋书》曰：嵇康性绝巧而好锻。宅中有一柳树甚茂，乃激水环之，每夏月居其下以锻。
《晋纪》曰：宋王围慕容超。张纲巧绝於人，乃使纲大治攻具，於是城上火石弓弩无所用之。
《晋阳秋》曰：吴葛衡，字思直，明达天官，能为机巧，故作浑天仪。
又曰：衡阳区纸者，甚有巧思。造作木室，作一妇人居其中。人扣其户，妇人开户而出，当户再拜，还入户内，闭户。又作鼠市於中，而四方丈馀，四门，门中有一木人。纵四五鼠欲出门，木人辄推木掩之。门门如此，鼠不得出。又作指南车，及木奴令舂谷作米。中宗闻其巧，诏补尚方左校。
沈约《宋书》曰：石虎使解飞、姚兴令狐生造指南车。宋武帝平长安，始得此车。戎狄所制，不甚至精。虽指南，多不审正，回曲频聚，犹须人力正之。范阳人祖冲之，甚有巧思，常谓宜更构造。顺帝升明末，齐王为相，命冲之造焉。其制甚精，百屈千回，未尝移变。
《北齐书》曰：高隆之性小巧。至於公家羽仪、百戏服制，时有改易，不循旧典。时论非之。
《文士传》曰：张衡尝作闹笋，假以羽翮，腹中施机，能飞数里。
《后赵录》曰：邴辅，乐陵人也。好学，多才艺，巧思机智，妙於当时。襄国宫殿台榭，皆辅所营也。
《马钧别传》曰：钧，字德衡，扶风人。巧思绝世，不自知其为巧也。居贫。旧绫机，五十综者五十蹑，六十综者六十蹑，钧乃易以十二蹑。其奇文异变，因感而作，犹自然而成形，阴阳之无穷。
葛洪《神仙传》曰：葛由者，蜀人也。刻木作羊，能行。一旦，骑羊入山，遂云得仙，未知指实也。
《邺中记》曰：石虎有指南车及司里车，又有舂车木人，及作行碓於车上，动则木人蹋碓，行十里，成米一斛。又有磨车，置石磨於车上，行十里，辄磨一斛。凡此车，皆以朱彩为饰，惟用将军一人。车行，则众巧并发；车止则止。中御史解飞、尚方人魏猛变所造。虎至性好佛，众巧奢靡，不可纪也。尝作檀车，广丈馀，长二丈，安四轮，作金佛像坐於车上，九龙吐水灌之；又作一木道人，恒以手摩佛心腹之间；又十馀木道人，长二尺馀，皆披袈裟，绕佛行，当佛前辄揖礼佛，又以手撮香投炉中，与人无异。车行则木人行，龙吐水；车止则止。亦解飞所造也。
《玄中记》曰：奇肱氏善奇巧，能为飞车，从风远行。
《述异记》曰：鲁班石为禹九州图，今在格城石室山东北岩中。
《西京杂记》曰：长安巧工人丁刻绶者，为恒满灯，七龙五凤，杂以芙华莲藕之奇。又作卧褥香炉，一名被中香炉，其法度，本出房风，至绶更始为之。环转四固，而炉体常平，可致之被褥，故取被褥为名。又作九层山炉，镂为奇禽怪兽，诸灵皆自然运动。又作七轮扇，连以七轮，大皆径尺，并相连续，一人运之，满堂皆生风寒焉。
又曰：昭阳殿椽桷皆刻作龙蛇萦绕之状，匠人丁护、李菊所作也。其巧为天下第一。
《凉州记》曰：吕光时，有任射者，自匿为王欣家奴。发觉，应死。躬有奇巧，王尔、鲁般之俦也，故赦之。凉风门及大殿岁久倾败，躬运巧致思，土木俱正。
《王子年拾遗记》曰：嶿(音须)支国去泥离八万里，其国妇人善织，以五色丝稍内口中，两手引之，则成文锦，似列灯烛也。
又曰：始皇起游云台，穷极四方之珍材，搜天下之巧工人，皆能腾虚缘木，挥斤斧於空中。
又曰：始皇二年，蹇消国献善画之工，名裂裔。刻白玉为两虎，削玉为毛，有如真矣。不点两目睛。始皇点之，即飞去。明年，南郡有献白虎二头，始皇使视之，乃是先刻玉者。始命去目睛，二虎不复能去。
《历代名画记》曰：吴王赵夫人，丞相赵达之妹，善书画，巧妙无双。能於指间，以彩织为龙凤之锦，宫中号为机绝。孙权常叹： 巴蜀未平，思得善画者图山川地形。 夫人乃进所写江湖九州山岳之势。夫人又於方帛之上，绣作五岳列国地形，宫中号为针绝。又以胶续丝发，作为轻幔，宫中号为丝绝。
又曰：宋谢庄，字希逸，性多巧思。制木方丈，图天下山川土地，各有分理，离之则州别郡殊，合之则寓内为一。
《老子》曰：大巧若拙。
又曰：绝巧弃利，盗贼无有。
《庄子》曰：陶者云： 我善治埴，圆者中规，方者中矩。 (范土曰陶。陶，化也。埴，黏土也。)匠人曰： 我善治木，曲者中钩，直者应绳。 (曲，钩也。绳，直也。谓匠人机巧，善能治木，曲直必中钩绳也。)夫埴、木之性，岂欲中规矩钩绳哉？(土木之性，禀之造物，不求曲直，岂慕方圆？陶者匠人，浪为臧否。)
又曰：百工有器械之巧则壮。
又曰：巧者劳而智者忧，无能者无所求。
又曰：无为也而笑巧。(巧者有为以伤神。)
又曰：覆载天地，刻雕众形而不为巧，此之谓天乐。(忘乐而乐足矣。)
又曰：以瓦注者巧，以钩注者惮，以黄金注者昏。(所要愈重，则其心愈棼也。)
又曰：郢人垩，(垩，白土。)漫其鼻端，若蝇翼，使匠石斫之。匠石运斤成风而斫之，尽垩而鼻不伤，郢人立而不失容。宋元君闻之，召匠石曰： 尝试为寡人为之。 匠石曰： 臣则尝能斫之，虽然，臣之质死久矣。 
《列子》曰：周穆王西巡，有献工人名偃师，曰： 臣惟命所试，然臣已有所造，愿王先观之。 穆王曰： 以若俱来，吾与若俱观之。 越日，偃师谒见王，王曰： 若与偕来者，何人耶？ 对曰： 臣之所造能倡者。 穆王惊视之，趋步俯仰言语皆人也。巧夫颔其颐则歌合律，捧其手则舞应节。千变百化，惟意所造。王以为实人也，与盛姬内御并观之。伎将终，倡者瞬其目，而招王之左右侍妾。王怒，立便欲诛偃师。偃师大慑，立剖散倡者以示王，皆草木胶漆、白黑丹青之所为也。自内则肝胆心肺脾肾肠胃，外则筋骨支节皮毛齿发，皆假物也，无不毕具者。合会复如初。王诚废其心，则口不能言；废其肝，则目不能视；废其肾，则足不能步。穆王曰： 人之巧，乃与造化同功乎？ 诏贰车载之以归。夫班输之云梯，墨翟之飞鸢，自谓能之极也。弟子东门贾、禽滑厘，间以偃师之巧告於二子，二子终身不敢语艺，而时执规矩焉。
又曰：宋人有为其君以玉为楮叶者，三年而后成。乱之楮叶中，而不可别也。此人遂以巧食宋国。列子闻之，曰： 使天地生物，三年而成一叶，则物之有叶者寡矣。故圣人恃道化，而不恃智巧。 (《韩子》云：象为楮叶。)
又曰：考成子学幻於尹文先生，三年不告，考成子请其过而求退。尹文先生曰： 昔老聃之祖西也，顾而告余曰：有生之气，有形之状，尽幻也。造化之所始，阴阳之所变者，谓之生，谓之死；穷数达变，因形移易者，谓之化，谓之幻。造物者，其巧妙，其功深，故难终难穷；因形者，其巧显，其功浅，故随起随灭。知幻化之不异生死也，始可学夫幻矣。吾与汝亦幻也，奚须学哉？ 
《墨子》曰：公输子削竹木为鹊，成而飞之，三日不下。自以为至巧，墨子谓曰： 子之为鹊也，不如匠为车辖也。 须臾，竖三寸之木，而任五十石之重。故利於人谓之巧，不利於人谓之拙。
《孟子》曰：公输子之巧，不以规矩不能成方圆也。
《淮南子》曰：昔者楚欲攻宋，墨子闻而悼之，(墨子名翟，宋大夫。悼，伤也。)自鲁趋而往，十日十夜而不休息，裂衣裳裹足，至於郢，见楚王，(自，从。趋，走也。郢，楚都也，今南郡江陵北里郢是也。)曰： 臣闻大王举兵将攻宋，计必得宋，而后罢之乎？忘其苦众劳民，顿兵锉锐，负天下以不义之名，而不得咫尺之地，犹且攻之乎？ (顿，罢。锉，辱。锐，精。攻无罪之宋，故负天下以不义之名。犹且，必也。)王曰： 必不得宋，又且为不义，曷为攻之？ 墨子曰： 臣见大王之必伤义而不得宋！ 王曰： 公输子，天下之巧士，作为云梯，设以攻宋，曷为弗取？ (公输，鲁班号，时在楚。云梯，攻城具，高长，上与云齐，故曰云梯。设，施也。)墨子曰： 公输设攻，臣请守之。 於是令公输般设攻宋之械，墨子设守之备，公输九攻，而墨子九拒之，终弗能入。(入犹下也。)於是乃偃兵，辍不攻宋。(辍，止也。)
又曰：神机阴闭，剞劂无迹，人巧之妙也，而治世不以为民业。
又曰：工人下漆而上丹则可，下丹而上漆则不可，万事由此也。
又曰：规矩钩绳者，乃巧之具也，而非所以为巧。(巧存于心也。)
又曰：神明之事，不可以智巧为也，不可以筋力致也。天地所包，阴阳所呕，雨露所濡，以生万殊，翡翠玳瑁，碧玉珠文，采明朗泽；若濡摩而不玩，久而不渝，奚仲不能旅，鲁般弗能造，此之谓大巧。
又曰：夫至巧不用剑。(巧在乎心，故不用剑。)
又曰：大匠不用斫。
又曰：夫物有以自然，而后人事有治也。故良匠不能斫金，巧冶不能铄木。金之势不可斫，而木之性不可铄也。埏埴而为器，刳木而为舟，烁铁而为刃，铸金而为锺，因其可也。
《尸子》曰：古者倕为规矩准绳，使天下仿焉。
《慎子》曰：百工之子，不学而能者，非生而巧也，言有常事。
《傅子》曰：马先生钧，天下之巧也。有二子，谓古无指南车，记言之虚也，先生曰： 古有之。 二子以白明帝，诏先生作之，而指南车成。此一异也，从是天下服其巧矣。居京都，城内有地可为园，患无水以溉之。先生乃作翻车，令童儿转之，而灌水自覆，其巧百倍於常，此二异也。后人有上百戏者，能设而不能动。帝以问先生： 可动否？ 钧曰： 可动。 帝曰： 其巧可益否？ 对曰： 可益。 受诏作之，以大木雕构，使形若输平，潜以水发焉；设为女乐舞象，使木人击鼓吹箫，木跳丸掷，自出自入，百官行署，变巧百端，此三异也。先生见诸葛亮连弩，曰： 巧则巧矣，未尽善也。 言作之可令加五倍，尝试以车轮悬瓴甓数十，飞之数百步矣。马先生之巧，虽古般输、墨翟、王尔，汉世张平子，不能过也。
又曰：马先生为机器未成，裴世子疑而难之，先生口屈不能对。傅子谓： 裴子善乎言而不巧，马氏长於巧而短於言。巧者，天下之微事。 
《抱朴子》曰：善围棋者，世谓之棋圣。故严子卿、马绥明有棋圣之名。书圣，皇象、胡昭是也；画圣，卫协、张墨是也；木圣，张衡、马钧是也。
《孔丛子》曰：孔鲋谓陈王曰： 梁人有杨田者，伎巧过人，骨腾肉飞。 
《博物志》曰：近世有田夫，至巧而不自觉也。其妇称之，犹不自知。乃削木为小麦，试粜之，籴者无疑，归磨乃觉非麦。
《论衡》曰：传称鲁般、墨子之巧，刻木为鸢，飞之三日而不集。(下也。)夫言其以木为鸢飞之，可也；言其三日不集，增之也。犹世传言鲁般巧亡其母矣，言其巧工为母作木车马，木人御者，机关备具，载母上台，去而不还，失其母焉。
杨泉《物理论》曰：夫蜘蛛之罗网，蜂之作巢，其巧妙矣，而况於人乎？故工匠之方规圆矩，出乎心巧，成於手迹，非睿敏精密，孰能著勋形成，以周器用哉？
《晋赞》曰：陈勰以工巧见知。
