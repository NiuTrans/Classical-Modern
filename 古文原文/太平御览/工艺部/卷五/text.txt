○书中
王右军《题卫夫人笔阵图后》曰：夫纸者，阵也；笔者，刀槊也；墨者，鍪甲也；水砚者，城也；本领者，将军也；心意者，将副也；结构者，谋画也；扬笔者，吉凶也；出入者，号令也；屈折者，杀戮也。夫欲书者，先於研墨，凝神静思，预想字形大小偃仰平直振动，令筋脉相连，意在笔前，然后作字；若平直相似，状如算子，便不是书，但得其点画耳。昔宋翼常作此书。翼，锺繇之弟子，乃咄之。翼三年不敢见繇，潜心改迹。每画一波，常三过折笔；每作一点，常隐锋而为之。
卫夫人《笔阵图》曰：若初学书，先须大书，不得从小。善鉴者不写，善写者不鉴。多骨微肉者筋书，多肉微骨者墨猪。多力丰筋者圣，无力无筋者病。一一从其消息而用之。
王僧虔《论书》曰：王平南廙是右军之叔，自过江东，右军之前，惟廙为最。画为晋明帝师，书为右军法。
又曰：中书令王珉，笔力过於子敬。书旧品云：有四匹素，朝操笔，至暮便竟，首尾如一，又无误字。子敬戏云： 弟书如骑骡，骎骎常欲度骅骝前。 
又曰：锺公之书，谓之尽妙。锺有三体：一曰铭石书，妙者也；二曰章程书，传小学秘书教者也；三曰行狎书是者也。三法皆世人所善。
虞龢《论书》曰：晋谢奉起庙悉用棐材。右军取棐，书之满林。奉收得一大篑。子敬后往，谢奉为说右军书甚佳，而密已削作数十棐板，请子敬书之，亦甚佳。奉并珍录。后履分半与桓玄，用履为扬州主簿。馀一半，孙恩破会稽，略以之海。
又曰：晋时，有一好事少年，故作精白纱裓衣，着诣子敬。子敬便取书之，草正诸体悉备，两袖及褾略同。少年觉王左右有陵夺之色，掣祴而走。左右果逐之，及门外，斗争分裂，少年才得一袖耳。
梁武帝观锺繇书法曰：子敬不迨逸少，犹逸少不迨元常。学子敬者如画虎也，学元常者比画龙也。
又曰：夫运笔邪则无芒角，执手宽则书缓弱。点掣短则去臃肿，点掣长则法离澌。画促则字横，画疏则形慢。拘则乏势，放又少则。纯骨无媚，纯肉无力。少墨浮涩，多墨笨(蒲本切。)钝。此并任之自然之理也。
庾元威《论书》曰：余为书十牒屏风，书作十体，间以采墨，当时众所惊异。自尔绝笔，惟留草本而已。其百体者，悬针书、垂露书、秦望波冢书、金鹊书、玉文书、鹄头书、虎爪书、倒薤书、偃波书、幡信书、制书、列书、日书、月书、风书、云书、科斗署书、胡书、蓬书、相书、天竺书、转宿书、一笔篆、一笔隶、飞白、章草、古文隶、横书、楷书、小科隶、芝英隶、花草隶、幡信隶、锺鼓隶、龙虎篆、凤鱼篆、麒麟篆、仙人篆、科斗篆、云篆、虫篆、鱼篆、鸟篆、龙篆、龟篆、虎篆、鸾篆、龙虎隶、凤鱼隶、麒麟隶、仙人隶、科斗隶、云隶、虫隶、鱼隶、鸟隶、龙隶、龟隶、虎隶、鸾隶、龙文书、龟文书、鼠书、牛书、龙书、虎书、兔书、龙草书、蛇草书、马书、羊书、猴书、鸡书、犬书、豕书，已上皆采色，其外复有大篆、小篆，铭鼎、摹印，刻符、石经象形篇章，震书、到书，反左书等，及九体书，所谓缣素书、简奏书、笺表书、行狎书、楫书、蒿书、半草、全草书，此九法，极真草之次第焉。删舍之外，所存犹一百二十体。
袁昂《古今书评》曰：王右军书如谢家子弟，纵复不端正者，爽爽有一种风气。王子敬书如河洛间少年，虽皆充悦，而举体蹉跎，殊不可耐。羊欣书如大家婢为夫人，虽处其位，而举止羞涩，终不似真。徐淮南书如南冈士大夫，徒好尚风轨，终不免寒乞。阮研书如贵胄失品次，不能复排突英贤。王仪同书如晋安帝，非不处尊位，而都无神施。吴兴书如新亭伧父，一往见似扬州人共语，便音态出。陶隐居书如吴兴小儿，形虽未成长，而骨体甚骏快。殷钧书如膏丽使人，抗浪甚有意气，滋韵终不精味。袁山松书如深山道士，见人便欲退缩。萧子云书如春初望山林，花无处不发。曹喜书如经论道人，言不可绝。崔子玉书如危峰阻日，孤松一枝，有绝望之意。师宜官书如雕羽未息，翩翩自逝。韦诞书如龙威虎振，剑拔弩张。蔡邕书骨气风远，爽爽为神。锺司徒书字十二种，意外殊妙，实多奇。邯郸淳书应规入矩，方圆乃成。张伯英书如汉武帝爱道，凭虚欲仙。索靖书如飘风忽举，鸷鸟不飞。皇象书如歌声绕梁，琴人舍挥。卫常书如插花美人，舞笑镜台。孟光禄书如崩山绝崖，人见可畏。张芝惊奇，锺繇特绝，逸少鼎能，献之冠世，四英其颓，洪芳不灭。羊真孙草，萧行范篆，各一时妙绝。锺繇书若飞鸿戏海，舞鹤游天，行间希密，实亦难过。萧思话书走墨连绵，字势屈强，若龙跳渊门，虎卧凤阙。薄绍之书字势蹉跎，如舞妓低腰，仙人啸树。
江式《论书表》曰：秦有八体：一曰大篆，二曰小篆，三曰符书，四曰虫书，五曰摹印，六曰署书，七曰殳书，八曰隶书。
又曰：汉时有六书：一曰古文，孔子壁中书也；二曰奇字，即古文而异者也；三曰篆书，云小篆也；四曰佐书，秦隶书也；五曰缪篆，所以摹印也；六曰鸟虫，所以书幡信也。
李嗣真《书后品》曰：虫篆者，小学之所宗；草隶者，士人之所尚。近代君子，故多好之，或时有可观耳。
武平一《徐氏法书记》曰：梁大同中，武帝敕周兴嗣撰《千字文》，使温铁石模次羲之之迹，以赐八王。
徐浩《论书》曰：初学之际，宜先筋骨。筋骨不立，肉何所附？用笔之势，特须藏锋，锋若不藏，字则有病。病且未去，能何有焉？字不欲疏，亦不欲密，亦不欲大，亦不欲小。小长令大，大蹙令小，疏肥令密，密瘦令疏，斯其大经矣。笔不欲捷，亦不欲徐，亦不欲平，亦不欲侧。侧竖令平，峻不使倾，捷则须定，徐则须利。如此则其大较矣。
徐浩《古迹记》曰：中宗时，中书令宗楚客奏事承恩，乃乞大小二王真迹，敕赐十二卷，大小各十轴。楚客遂装作十二扇屏风，以褚遂良《闲居赋》、《枯树赋》为脚，大会贵要，张以示之。时薛稷、崔湜、卢臧用废食叹美，复不晏乐。
何延之《兰亭记》曰：《兰亭》者，晋右军将军会稽内史琅琊王羲之字逸少所书之诗序也。右军蝉联美胄，萧散名贤，雅好山水，尤善草隶。以晋穆帝永和九年暮春三月三日，尝游山阴，与太原孙绰兴公、广汉王彬之，并逸少子凝、徽、操之等四十有一人，修祓禊之礼，挥毫制序，兴乐而书。用蚕茧纸、鼠须笔，遒媚劲健，绝代更无。凡二十八行，三百二十四字。字有重者，皆构别体。就中之字最多，乃有二十许个，变转悉异，遂无同者。其时乃有神助，及醒后，他日更书数百千本，终无如祓禊所书之者。右军亦自珍爱宝重此书，留付子孙传掌。至七代孙智永，永即右军第五子徽之之后，掌其书，为萧翼绐而取之。
又曰：右军孙僧智永，尝居永欣寺阙阁上临书，所退笔头，置之於大竹簏，簏受一石馀，而五簏皆满。凡三十年，於阁上临得《真草千字文》，好者八百馀本。浙江东诸寺各施一本。今有存者，犹直钱数万。
张怀瓘《书诂》曰：文质相法，立其三古；贵贱殊品，置其五等。三古者，篆、籀为上古，锺、张为中古，羲、献为下古。
又曰：崔、张，玉也；逸少，金也。大贾则贵其玉，小商则重其金。肤浅之人，多任其耳，但知王书为最，真草一概略无差殊。
张怀瓘《二王等书录》曰：承圣末，魏师袭荆州，元帝将降。其夜，乃聚古今图书十四万卷，并大小二王迹，遣后阁舍人高善宝焚之，吴越宝剑并将斫柱，乃叹曰： 萧世诚遂至於此，文武之道今夜穷乎！历代秘宝并为煨烬矣！ 
张怀瓘《议书》曰：其真书，逸少第一，元常第二，世将第三，子敬第四，士秀第五，文舒第六，茂猗第七；其行书，逸少第一，子敬第二，元常第三，伯英第四，伯玉第五，季琰第六，敬和第七，茂弘第八，安石第九；章草，子玉第一，伯英第二，幼安第三，伯玉第四，逸少第五，士秀第六，子敬第七，休明第八。其草书，伯英创立规范，得物象之形，归造化之理，然其法太古，质不剖断，以此为少也。有推轮草意之妙，后学得鱼猎其中，宜为第一，叔夜第二，子敬第三，处冲第四，世将第五，仲将第六，士秀第七，逸少第八。
张怀瓘《叙书法》曰：太宗自真草书屏风，以示群臣，笔力遒劲，为一时之绝。尝谓朝臣曰： 书学小道，功非急务，时或留心，犹胜弃日。凡诸艺业，未有学而不得者也。 
韦述《书法记》曰：太宗贞观中，搜访王右军等真迹，出御府金帛重为购赏。由是人间古本纷然毕进。
《书断》曰：锺繇，字元常，尤善书。师曹喜、蔡邕、刘德升。真书光妙，乃过於师。刚柔备矣，点画之间，多有异趣。虽神明不备，可谓幽深无际，而古雅有馀。秦汉已来，一人而已。求其尽善尽美，则狐裘而有羔袖。其行书，羲之之亚；草书，则索、卫之下；八分，则有《魏受禅碑》，称此为最也。
又曰：晋韦昶，字文休。太元中，孝武帝改治宫室及庙诸门，并欲使王献之隶书题榜。献之固辞，乃使刘瑰以八分书之。后又使文休以大篆改八分焉。或问： 王右军父子书，君以为如何？ 答曰： 二王自可谓能，未足知书也。 
又曰：文休妙于作笔，王子敬得其笔，叹为绝世。
又曰：晋薄绍之，字敬叔，丹阳人也。官至给事中。善书宪草(小王。)风格秀异，若干将出匣，光芒射人。
《书断》曰：晋太元中，新起太极殿。谢安欲使子敬题榜，以为万代宝，而难言之。乃说韦仲题凌云台事，子敬知其旨，乃正色曰： 仲将，魏室大臣，宁有此事？使其若此，知魏德之不长！ 安遂不之逼。
又曰：齐王僧虔善书。孝武欲擅书名，僧虔不敢显迹大明之世，常用掘笔书，以此见容。
又曰：梁萧子云，字景乔。小篆草行诸体兼备，而创造小篆飞白，意趣飘然，点画之际，有若鶱举，妍妙至极，难与比肩。故欧阳询云： 飞白乌巾冠世，其后逸少、子敬又称妙绝，乃尔飞而不白。萧子云轻浓得中，蝉翼掩素，游雾崩云，可得而语。 其真书，初学子敬，晚师元常。及其暮年，筋骨亦备，名盖当世，举朝效之。
又曰：梁庾肩吾云：张功夫第一，天然次之；锺天然第一，功夫次之。王功夫不及张，天然过之；天然不及锺，功夫过之。怀瓘以为，杜度章草并无所师，郁然灵变，为后世，楷则此又天然第一也。及有道变柱君章体，以至草圣，天然所资，理可度矣。池水尽墨，功亦至焉。隋永欣寺僧知果，会稽人也。炀帝甚善之，工书，尝谓永师云： 和尚得右军肉，智果得骨。夫筋骨藏於肤肉，山水不厌高深。 
《书断》曰：唐褚遂良善书，少则伏膺虞监，长则祖述右军。真书甚得其媚趣，若瑶堂青琐，窅映春林。美人婵娟，似不任乎罗绮；铅华绰约，则欧、虞谢之。其行草之间，即居二公之后。
《书断》曰：唐高正臣善书，广平人也。尝为人书十五纸，人或戏换其五纸，又令示高，再看不寤。客曰： 有人换公书。 高乃审详之，得其三纸。客曰： 犹有在。 高又观之，竟不能辩。
又曰：唐宋令文，河东陕人也，官至左卫郎将。奇姿伟丽，身有三绝，曰书、画、力。尤於书备兼诸体，偏意在草焉。
