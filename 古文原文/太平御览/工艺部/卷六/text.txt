○书下
古文
王隐《晋书》曰：荀勖领秘书监，始，书师锺朗法。太康二年，得汲郡冢中古文竹书，勖自撰次注写以为《中经》，别在秘书，以较经传阙文，多所证明。
《书断》曰：古文者，黄帝史苍颉所造也。颉首有四目，通於神明，仰观奎星圜曲之势，俯察龟文鸟迹之象，采乎众美，合而为字。是曰古文，《孝经援神契》云 奎主文章，苍颉放象 是也。夫文字者，总而为言，包意以名事也；分而为义，则文者祖父，字者子孙。得之自然，备其文理，象形之属，则为之文；因而滋蔓，母子相生，形声、会意之属，则谓之字。字者，言孳乳浸多也。题於竹帛谓之书。书者，如也，舒也，纪也。
又曰：魏卫觊，字伯儒，河东安定人。官至侍中。尤工古文，笔迹精绝。魏初淳古文者，出於邯郸淳。伯儒写淳古文《尚书》，以示淳，淳不能别。
篆书
《汉书》曰：元帝善史书。(史籀所作大篆。籀，音纣。)
《续汉书》曰：灵帝置鸿都门，诸生能为尺壁赋，及以工书鸟篆相课试，至千人焉。
《魏略》曰：邯郸淳，善苍颉虫篆、许氏字指。
《后魏书》曰：窦遵善楷、篆。北京诸碑，及台殿楼观门题，多其书也。
《书断》曰：秦李斯妙六篆，始省改之为小篆，著《苍颉篇》七章。虽帝王质文，世有损益，终以文代质，渐就浇醨。则三皇结绳，五帝画象，三王肉刑，斯可况也。古文可为上古，大篆为中古，小篆为下古。三古谓之实，草隶渭为华。妙极於华者，羲、献；精穷於实者，籀、(籀，史籀。)斯。始皇以和氏之璧琢而为玺，令斯书其文。今泰山、绎山及秦望等碑，并其遗迹，谓国之伟宝，百世之法式。斯小篆入神，大篆入妙。
《书断》曰：大篆者，周宣王大史史籀所作也。或云：柱下史始变古文，或同或异，谓之为篆。篆者，传也，传其物理，施之无穷。甄酆定六书，三曰篆书；八体书法，一曰大篆。又《汉书·艺文志》《史籀》十五篇，盖此也。
又曰：《吕氏春秋》云 苍颉造大篆 ，非也。若苍颉造大篆，则置古文何地？即籀、篆，盖其子孙是也。
又曰：小篆者，秦丞相李斯所作也。增损大篆，异同籀文，谓之小篆，亦曰秦篆。
蔡邕《篆势》曰：体有六篆，妙巧入神，或象龟文，或化龙鳞。纡体放尾，长翅短身，延颈胁翼，势似凌云。
八分书
《唐书》曰：张廷珪与陈州刺史李邕亲善，屡上表荐之。邕所撰碑碣之文，必请廷珪八分书之，甚为时人所重。
《世论》曰：安定梁鹄，字孟皇，善八分书。太祖使书信憧宫门榜题。
《书断》曰：八分书者，秦羽人上谷王次仲所作也。
又曰：后汉师宜官，南阳人也。灵帝好书，征天下工书於鸿都门，至数百人。八分称宜官为最，大则一字径丈，小则方寸千言。甚矜其能，而性嗜酒。或时空，至酒家，因书壁以雇之。观者云集，酤酒多售。
隶书
《吴志》曰：张昭，字子布，善隶书。
《晋书》曰：王羲之，尤善隶书，为古今之冠。论者称其笔势，以为飘若游云，矫若惊龙，深为从伯敦、导之所器重。
《晋中兴书》曰：李充，字弘度。母卫氏，廷尉展之妹也。充少孤，母聪明有训，又善楷书，妙参锺、索，世咸重之。克从兄咸亦善书。
沈约《宋书》曰：文帝善为隶书。
又曰：羊欣，字敬元，长隶书。父不疑，初为乌程令，欣年十二，时王献之为吴兴太守，甚知爱之。献之尝夏月入县，欣着新绢裙昼寝，献之书裙数幅而去。欣本工书，因此弥善。
《齐书》曰：王僧虔善隶书，宋文帝见其书素扇，叹曰： 非惟迹逾子敬，又当器雅过之！ 
《齐书》曰：周颙，少往外氏车骑将军臧质家，得卫恒散隶书法，学之甚能。文惠太子使颙书玄圃茅斋壁，国子祭酒何胤以倒薤书求就颙换之，颙笑曰： 天下有道，丘不与易也。 
《三国典略》曰：周白石县男赵文深，以题榜之功，除魏兴郡守。文深，字德本，南阳宛人也。少学楷隶，有锺、王之则。当时书惟文深及冀俊而已。王褒尤善书，文深惭恨，形於言色。后知好尚难及，改习褒书，竟无所成，转被讥诮，谓之学步邯郸焉。至於碑榜，人莫之逮，褒亦推之。宫殿楼阁，皆其迹也。世宗令至江陵书景福寺碑，萧察观而美之。
《陈书》曰：萧引善隶书，为当时所重。高宗尝披奏事，指引署名曰： 此字笔势翩翩，似鸟之欲飞。 引谢曰： 此乃陛下假其羽毛耳。 
《唐书》曰：薛稷好古博雅，尤工隶书。自贞观、永徽之际，虞世南、褚遂良，时人宗其书迹，自后罕能继者。稷外祖魏徵家，图籍多有虞、褚旧迹，稷锐精模仿，笔势遒丽，当时无及之者。
《书断》曰：隶书者，秦下邽人程邈所作也。邈字元岑，始为县狱吏，得罪始皇，幽系云阳狱中，覃思十年，益小篆方圆，而为隶书三千字奏之，始皇善之，用为御史。以奉事烦多，篆家难成，乃用隶书。为隶人佐书，故曰隶书。
又曰：和帝时，贾鲂撰《滂喜篇》。以《苍颉》为上篇。《训纂》为中篇，《滂喜》为下篇，所谓《三苍》也。皆用隶字写之，隶法由兹而广。郦善长
《水经注》曰：临淄人发古冢，得棺，前和外隐起为隶字，言齐太公六代孙胡公之棺也，惟三字是古，馀同今书。证知隶字出古，非始於秦也。
成公绥《隶势》曰：虫篆既繁，草藁近伪，适之中庸，莫尚於隶。
草书
《东观汉记》曰：北海静王睦善草书，临病，明帝驿马令作草书尺牍十首焉。
范晔《后汉书》曰：张超并善於草书，妙绝时人。
《魏志》曰：刘廙转五官将文学，文帝器之，命廙通草书。
《晋书》曰：王献之，时议者以为羲之草书江左中朝莫有及者，献之骨力远不及父，而媚趣过之。
又曰：卫瓘，字伯玉，与尚书郎敦煌索靖俱善草字，时人号之一台二妙。汉末，张芝善草书，论者谓瓘得伯英之筋，靖得伯英之肉。
《北齐书》曰：赵仲舒善草隶，虽与弟书，字皆楷正，云： 草不可解，若放之於人，即似相轻易；若当家卑幼，又恐其疑。 
《三国典略》曰：萧子云，齐豫章文献王之子，有文学，工草书，与兄子显、子昭齐名。少子特又善书，梁武帝称之曰： 子敬之迹不及逸少，萧特之书遂逼其父。 
《陈书》曰：文帝时，军人於丹徒盗发晋郄昙墓，获晋右军将军王羲之书及诸名贤遗迹。事觉，其书并没县官，藏於秘府。文帝以伯茂好古，多以赐之。由是伯茂大工章草，甚得右军之法。(伯茂，始兴王也。)
《唐书》曰：贺知章善草书，好事者供其笺翰，每纸不过数十字，共传宝之。时有吴郡张旭，亦与知章相善，而好酒，每醉后，号呼狂走，索笔挥洒，变化无穷，若有神助，时人号为张颠。
《三辅决录》曰：赵袭，字元嗣，为敦煌太守。先是，杜伯度、崔子玉以工草称於前世，袭与罗晖亦能草，颇自矜夸，故张伯英与袭同郡，太仆朱赐书曰： 上比崔、杜不足，下方罗、常有馀。 
张壹《非草书》曰：夫草书之兴也，其於近古乎？上非天象所垂，下非河、洛所吐，中非圣人所造。盖秦之末，官书烦冗，战攻并作，军书交驰，羽檄分飞，故隶草趣急速耳，示简易之指，非圣人之业也。今之学草者，不思其简易之旨，直以为杜、崔之法，龟龙所见也，龀齿以上、苟任涉学者，废《仓颉》、《史籀》，竟以杜、崔为楷；私书相与，庶独就书，云适迫遽，故不及草。草本易而速，今反难而迟，失指多矣！夫杜、崔、张子，皆有超俗绝世之才，博学馀暇，游手于斯。后世慕焉，专用为务，钻坚仰高，忘其罢劳，夕惕不息，昃不暇食，十日一笔，月数丸墨，领袖如皂，唇齿常黑；虽处众坐，不遑谈戏，展指画地，见〈角思〉(苏来切，角中骨也。)出血，犹不休辍。然其为字，无益工拙，亦效颦者之增丑，学步者之失节也。
王右军《自叙·草书势》曰：昔秦时，诸侯争长，简檄相传，望烽走驲，正以篆隶之难，不救其速，遂作赴急之书，盖今草书也。其先出自杜氏，以张为祖，以卫为父；索、范者，伯叔也。二王父子，可谓兄弟，薄为庶息，羊为仆隶，自而叙之，亦不失仓公观鸟迹之意。抑体有疏密，意有倜傥，或有飞走流注之势，惊竦峭绝之气，滔滔闲雅之容，卓荦调宕之志；百体千形，而呈其巧，岂可一概而论哉！
《书断》曰：如淳云： 作起草为藁。 姚察曰： 草犹粗书，为本曰藁。 盖创文议出于此，草书之先，因于起草。
又曰：晋王逸少，妻郄氏，甚工书。七子献之，最知名；玄之、凝之、徽之、操之，并工草书。凝之妻谢蕴，有才华，亦善书，甚为君舅重焉。献之犹善草书，幼学于父，次习张。尔后改变制度，别创其法，率尔师心，冥合天矩，观其逸志，莫之与京。
又曰：齐谢朓，字玄晖，风华黼藻，当时独步，书甚有声，草殊流美。亦犹薄暮川上，则余霞照之；晚春林中，则飞花满目。
又曰：宋萧思话工书，学于羊欣，得其草妙。岗连尽望，势不断绝，虽无奇峰壁立之秀，可谓有巧矣。袁昂云： 羊真、孔草，萧行、范篆，各一时之妙也。 
飞白书
《宋书》曰：王僧虔为尚书令，尝为飞白书题尚书壁曰： 圆行方止，物之定质。修之不已则溢，高之不已则踬，引之不已则遗，是故去之宜疾。 当时嗟赏，以比座右铭。
《唐书》曰：刘洎除散骑常侍。洎性疏俊敢言。太宗工王羲之书，尤善飞白。尝宴三品已上于玄武门，帝操笔作飞白字赐群臣，或乘酒争取于帝手。洎登御座，引手得之。皆奏曰： 洎登御床，罪当死，请付法。 帝笑而言曰： 昔闻婕妤辞辇，今见常侍登床。 
又曰：马周，太宗尝以神笔赐周飞白书，曰： 鸾凤凌云，必资羽翼；股肱之寄，诚在忠良。 
又曰：高宗为飞白书以赐侍臣，赐戴至德曰： 泛洪源，俟舟楫。 赐郝处俊曰： 飞九霄，假六翮。 赐李玄敬曰： 资启沃，罄丹诚。 
《大业拾遗》曰：大业年，炀帝将幸江都，命越王侑留守东都，宫女半不随驾，争泣留帝，攀车惜别，指血染鞅。帝不回，因飞白题二十字留赐宫妓，云： 我梦江都好，征辽亦偶然。但留颜色在，离别只今年。 
《唐会要》曰：贞观十八年五日，(端午日。)太宗为飞白书，作鸾凤虬龙等字，笔势惊绝，谓司徒长孙无忌、吏部尚书杨师道曰： 五日旧俗，必用服玩相贺。朕今各贺君飞白扇二枚，庶动清风，以增美德。 
《书断》曰：飞白书者，后汉左中郎蔡邕所作也。王隐、王愔并云： 飞白，变楷制也。本是宫殿题署，势既劲大，字宜轻微不满，名为飞白。 王僧虔云： 飞白，八分之轻者。 虽有此说，案汉灵帝嘉平年，诏蔡邕作《圣皇篇》，篇成，诣鸿都门上。时方修饰鸿都门，伯喈待诏门下，见役人以垩帚成字，心有悦焉，归而为飞白之书。汉末魏初，并以题署宫阁。其体有二，创法於八分，穷微於小篆。自非蔡公设妙，岂能诣此？可谓胜寄冥通，缥缈神仙之事也。
《法书要录》曰：飞白，本是宫殿八分之轻者，全用楷法。吴时，张弘好学不仕，常著乌巾，时人号作张乌巾。此人特善飞白，能书者鲜不好之。
章草书
《晋书》曰：王羲之书，初不胜庾翼、郄愔，及其暮年方妙。尝以章草答庾亮，而翼深叹伏，因与羲之书云： 吾昔有伯英章草十纸，过江颠狈，遂乃亡失。常叹妙迹永绝，忽见足下答家兄书，焕若神明，顿还旧观。 
《书断》曰：章草书，汉黄门令史史游所作也。卫恒、李诞并云： 汉初而有草法，不知其谁。 萧子良云： 章草者，汉齐相杜操始变藁法。 非也。王愔云： 汉元帝时，史游作《急就章》，解散隶体，粗书之。汉俗简惰，渐以行之。 是也。
又曰：索靖，字幼安。善章草，出韦诞，峻险过也。有若山形中裂，水势悬流，雪岭孤松，冰河危石。其坚劲，则古今不逮。
又曰：后汉徐幹，字伯张，善章草书。班固与弟超书称之曰： 得伯张书藁，知识读之，莫不叹息。 实亦艺由己立，名自人成。后有苏班者，平陵人也，五岁能书，甚为伯张之所称叹。
又曰：后汉张伯英，损益伯度章草，亦犹逸少增减元常真书。虽润色开华，精於断割，美则美矣；至若高深之致，质素之风，俱不逮其师也。然名为今古之独步。
又曰：张伯英，章草书《急就章》，字皆一笔而成，合於自然，可谓变化至极。羊欣云： 张芝、皇象，锺繇、索靖，时并号书圣。 
又曰：张芝善章草书。崔瑗云： 龙骧虎变，青出於蓝。 又创为今草，天纵尤异，率意超旷，无惜是非。若清涧长源，流而无限，萦回崖谷，任於造化。至於蛟龙骇兽，奔腾拏玃之势，心手随变，窈冥不知其所如也。精熟神妙，冠绝古今，则百世不易之法式。不可以智识，不可以勤求。若上士游乎沉默之乡，鸾凤翔乎大皇之野。韦仲将谓之草圣，岂徒言哉！
又曰：后汉张昶，字文舒，伯英季弟。为黄门侍郎，尤善章草，家风不坠，弈叶清华。书类伯英，时人谓之亚圣。
又曰：后汉杜度，字伯度，京兆杜陵人也，御史大夫延年曾孙，章帝时为齐相。善章草书，虽史游始草，书传不纪其能，又绝其迹。创其神妙，其惟杜公乎？韦诞云： 杜氏杰有骨力，而字画微瘦。崔氏法之，书体甚浓，结字工巧，时有不及。张芝嘉而学焉，转精其巧，可谓草圣。超前绝后，独步无双矣。 
行书
《书断》曰：后汉颍川刘德升，字君嗣，造行书，即正书之小伪。务从简易，相间流行，故谓之行书。王愔云： 晋世以来，工书者多以行书著名，昔锺元常善行狎书是也。尔后王羲之、献之并造其极焉。 
又曰：刘德升，桓、灵之时以造行书擅名。以草创，亦丰妍，风流宛约，独步当时。胡昭、锺繇，并师其法。而胡书体肥，锺书体瘦，亦各有德升之美也。
又曰：晋王脩，字敬仁，善行书。尝就右军求书，乃写《东方朔画赞》与之。王僧虔云： 敬仁书殆穷其妙，王子敬每省之，曰咄咄逼人。 
