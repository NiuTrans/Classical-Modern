○博
《说文》曰：博，局戏，六箸十二棋也。
《论语》曰：饱食终日，无所用心，难矣哉！不有博弈者乎？为之犹贤乎已。
《家语》曰：哀公问於孔子曰： 吾闻君子不博，有之乎？ 孔子曰： 有之，为其二乘也。 公曰： 有二乘，何为不博？ 孔子曰： 为其兼行恶道也。 
《史记》曰：宋闵公与南宫长万博，争。公怒辱之，曰： 吾始敬若，(若，汝。)今子鲁虏也！ 长万病此言，遂以局杀闵公。
又曰：魏王与信陵君博。北境举烽火，言赵寇入界。信陵君曰： 臣有客，能知赵王阴事，言赵王猎，非寇也。 
又曰：剧孟好博，多少年之戏。
又曰：蔡泽说范睢曰： 君独不观夫博者乎？或欲大投，或欲出分功，(班固《弈指》曰： 博悬于投，不必在行。 崔骃曰： 投琼也。 )此皆君之所明知也。 
《汉书》曰：孝文帝时，皇太子侍，博争道，不恭。皇太子以博局提吴太子，杀之。(或云提音抵。抵，掷也。)
又曰：吾丘寿王，字子赣，少年以善格五召待诏。(苏林曰：博之类也。孟康曰：格者，行杵相周，故已言各。或曰：塞法，至立各不得，故云格五也。)
又曰：陈遵祖父遂，字长子。宣帝微时，与遂有故，相随博弈，数负债。及宣帝即位，遂稍迁至太守，赐遂玺书曰： 制诏太原太守，官尊禄厚，可以偿博债矣。 
范晔《后汉书》曰：耿恭为戊巳校尉。恭至部，移檄乌孙，示汉威德。昆弥以下皆喜，遣使献名马，及奉宣帝所赐公主博具，愿遣子入侍。
又曰：客星经帝座，或问袁延。延因上封事曰： 河南尹邓万有龙潜之旧，封为通侯，恩重公卿，惠丰宗室，加礼引见，与之对博，上下渫(音薛。)黩，有亏尊严。 
《魏略》曰：孔桂性便妍，晓博弈。太祖受之，每在左右。
又曰：杜畿与卫固少相狎侮，共博争道，畿曰： 我今作河东也！ 固发衣骂之。及畿之官，而固为功曹。
《晋中兴书》曰：桓玄强与人博奕，取其田宅。
《穆天子传》曰：天子北入邴，(邴，郑邑也，音枋。)与井公博，三日而决。(疑井公贤人而隐者，故王就戏。)
《梁冀别传》曰：冀好格五六博。
《神仙传》曰：中山卫叔卿服云母得仙。汉武使其子度世，往华山求之。度世望见父，上有紫云，白玉为床，与数人博戏。度世问： 父所与博者是谁？ 曰： 洪崖先生、许由、巢父也。 
《秦记》曰：吕光破龟兹，始获鸠摩罗什。光死，子缵立，戏弄罗什，或共棋博，乃杀子，云 斫胡奴头 。什曰： 不斫胡奴头，其胡奴斫人头。 后缵弟越字胡奴，果斩缵头。
《凉州记》曰：吕光太安二年，龟兹国使至，献宝货、奇珍、汗血马。光临正殿，设会文武博戏。
《西域胡》曰：诸博戏，取人牛马财物者，胡俗皆陪偿。
《述征记》曰：极西南端门外有石，石色青而细。修之作博棋，以遗江东，甚可珍玩。
《西京杂记》曰：许博昌，安陵人也，善六博。窦婴好之，常与居处。其术曰： 方畔揭道张，玄究屈高，高玄屈张。 又曰： 张道揭畔方，方畔揭道张。究屈玄高，高屈究张。 居三辅，儿诵之。法用六箸，或谓之究，以竹为之，长六分。或用二箸。博昌又作《六博经》一篇，今世传之。
《庄子》曰：臧与谷牧羊，而俱亡其羊。问臧奚事，则挟策读书；问谷奚事，则博塞以游。事业不同，其亡羊均也。
《列子》曰：虞氏者，梁之富人也。登高楼，大路，设乐饮酒，击博楼上。
《抱朴子》曰：南阳文氏，求食入山，见高岩上有数人对博。
《淮南子》曰：善博者不欲牟，(博以不胜为牟。牟，大也，进也。)不恐不胜。平心定意，投得其齐，(齐，得其适。)行由其理，虽不必胜，得筹必多。
《韩子》曰：薛公之相魏昭侯也，有阳胡蕃者，於王甚重，而不为薛公，薛公患之。於是乃与之博，与之百金，令与昆弟博戏，俄又益之二百金。
又曰：齐宣王问匡倩曰： 儒者博乎？ 对曰： 博也者贵枭，胜者必杀枭。 是杀其所贵也，儒者以为害义，故不博。
《尹文子》曰：博者尽开塞之宜，得周通之路。
杨子《法言》曰：或问： 侍君，子博乎？ 曰： 侍坐则听言，有酒则观礼，焉事博乎？ 
《说苑》曰：秦始皇时，嫪毐骄奢。后与帝左右博，争行，乃瞋目大呼。
又曰：晋灵公骄奢，造九层之台，谓左右曰： 敢谏者斩！ 孙息(孙息即荀息也。)闻之，求见公。曰： 子何能？ 孙息曰： 臣能累十二博棋，加九鸡子於其上。 公曰： 吾少学，未尝见也，子为寡人为之。 孙息即正颜色，定志气，以棋子置於下，而加九鸡子於其上。左右慑息，灵公俯伏，气息不续。公曰： 危哉！ 孙息曰： 公为九层之台，三年不成，危甚於此！ 
《风俗通》曰：汉武帝与仙人共博，其投石中马蹄处，於今尚在。
《典略》曰：荆轲与鲁勾践博，争道。勾践怒而叱之，轲去而逃娄。
《春秋旧事》曰：倪宽为汉马农卿，与太子博，争局，犯罪而还。
《遁甲经》曰：天一游亭，六行亭亭，天一之贵神也。战斗博戏渔猎，但可，背不可向也。
《薛孝通谱》曰：乌曹作博，其所由来尚矣。双箭以象日月之照临，十二棋以象十二辰之躔次。则天地之运动，法阴阳之消息，表人事之穷达，穷变化之几微。履谦谢，则知冲谢以致福；观杀罚，则知当路而速祸；行其道，则掎鹿有归；保其家，乃瞻乌爰集。隐显藏用，莫不合道；龙潜鹊起，率皆趣良。足以谐畅至娱，始协妙赏者也。
魏曹植《古冶子等赞》曰：齐强接子勇节，徇虎门之博。忽宴置衅，矜而自伐，轻死重分。
魏王粲《弹棋赋序》曰：因行骋志，通权达理，六博是也。
晋李尤《博铭》曰：夫无用心，博弈犹贤。方平处下，自不邪偏。
○樗蒱
《晋书》曰：桓玄见人有好园宅，悉欲取之，勒以樗博而赌之。玄微闻义军起，忧惧，弗能寝食。或曰： 刘裕等狂惑，事必无成。 玄曰： 裕足为一世之雄，加以果於用兵；刘毅家无担石之储，樗蒱一掷百万；何无忌、刘牢之，外生酷似其舅。共举大事，往为不成。 
又曰：葛洪，字稚川，性寡欲，无所爱玩，不知棋局几道，樗蒱齿名。
又曰：王献之年数岁，尝观门生樗蒱，曰： 南风不竞。 门生曰： 此郎亦管中窥豹，时见一班。 
又曰：武帝喜胡贵嫔。帝尝与之樗蒱，争道，遂伤上指。帝怒曰： 此固将种也！ 对曰： 北伐公孙，西拒诸葛，非将种而何！ 帝甚有惭色。
又曰：谢鲲婿殷睿好樗蒱。夺其妹装物，以还戏债。刘湛谓谢弘微曰： 谢氏累代财产，充殷君一朝戏债，卿视而不言，譬弃物江海，以为廉耳。 
又曰：陶侃，字士衡。见诸参佐或以谈戏废事，乃取其樗蒱博具，悉以投於江，乃曰： 樗蒱者，牧猪奴戏耳！ 
又曰：刘毅於东府聚樗蒱，大掷，一判应至数百万，馀人并黑犊以还，惟刘裕及毅在后。毅次掷，得雉，大喜，褰衣绕床，叫谓同座曰： 非不能卢，不事此耳！ 裕恶之，因挼五木，久之，曰： 老兄试为卿答。 既而四子俱黑，其一子转跃未定，裕厉声喝之，即成卢焉。毅意殊不快，然素黑，其面如铁色焉。既而乃和言曰： 亦知公不能以此见借！ 
又曰：周顗之死也，王敦坐其罪。有一参军，樗蒱，马於博头被杀，因谓敦曰： 周家弈世令望，而位不至公。及伯仁将登而坠，有似下官此马。 (伯仁，顗之字也。)
又曰：慕容宝，初在长安，与韩黄、李根等因燕樗蒱，危坐整容，誓之曰： 世云摴蒱有神，岂虚言哉？若富贵可期，频得三卢！ 於是三掷三卢。
《宋书》曰：何尚之，少时颇轻薄，少好樗蒱。既长，折节蹈道，以操立见称。为陈郡谢琨所知，与之游处。
《齐书》曰：李安民，击鹊尾江城有功。明帝大会新亭楼劳诸军，令樗蒱共赌。安民五掷皆卢，帝大惊，目安民曰： 卿面方如田，封侯状也！ 安民少时贫窭，有一人从门过，相之曰： 君后当大富贵，与天子交手共戏。 至是果验。
《后周书》曰：王思政虽被任委，自以非相府之旧，每不自安。太祖曾在同州与群公宴集，出锦罽及杂绫绢数段，命将樗蒱取之。物既尽，太祖又解所服金带，令诸人遍掷，曰： 先得卢者，即与之。 群公将遍，莫有得者。次至思政，乃敛容跪坐而自誓曰： 王思政羁旅归朝，蒙宰相国士之遇，方愿尽心效命，上报知已。若此诚有实，令宰相赐知者，愿掷即为卢；若内怀不尽，神灵亦当明之，便使不作也，便当杀身以谢所奉！ 辞气慷慨，一坐尽惊。即拔所佩刀，横於膝上，览樗蒱拊髀掷之。比太祖止之，已掷为卢矣。徐乃拜而受之。
《江蕤别传》曰：蕤年十一，始学樗蒱。祖母为说往事有以博弈破业废身者，於是即弃五木，终身不为戏。
《抱朴子》曰：林卢山中有一亭，其中有鬼。每有宿者，常有十许人，衣袍或白或黑，或男或女。有王伯夷过宿而坐诵经。夜有十馀人，与伯夷对坐，自持樗蒱。伯夷密以镜照之，乃群犬也。
《郭子》曰：桓公(宣武也。)年少至贫，尝蒱，失数百斛米。齿既恶，意亦沮。自审不复振，乃请救於袁彦道。桓具以情告，袁欣然无忤，便即俱去，出门云： 我不但拔卿，要为卿破之！我必作快齿，卿但快唤！ 既戏，袁形势呼咀(音恒咀相呵)概壮，掷必卢雉，二人齐叫，敌家震惧丧气。俄顷，获数百万。
《博物志》曰：老子入胡日，作樗蒱焉。
《俗说》曰：殷伯弟为何无忌参军，在浔阳与何共樗蒱，得何百万便住，何大怒骂殷。
《世说》曰：温峤位未高时，屡与扬州淮中贾客樗蒱，每辄不竞。尝一过大输，物尽戏屈，无因得反。与太尉庾亮友善，峤於舫中大唤： 庾亮卿可赎我！ 庾即送值，然后得还。
《异苑》曰：颍川陈寂，元嘉中，昼忽有一足鬼，长三尺许，为寂驱使，欲与邻人樗蒱。而无五木，鬼乃取刀斫庭中杨枝，於户间作之，即烧灼，黑白虽分明，但朴尔。
又曰：昔有人乘马山行，於岫里见二老公相对樗蒱。遂下马，以策拄地而观之。自谓俄顷，望视其马鞭，漼然已烂；顾瞻其马鞍，亦枯朽。既还，无复亲识，一恸而绝。
《庾翼集》曰：顷闻诸君有樗蒱过差者，初为是，政事闲暇以娱意耳，故未有言也；今知大相聚集，渐以成俗，闻之能不怃然！
繁钦《威仪箴》曰：其有退朝，偃息闲居，操(瞿营切。博子。)弄棋、文局樗蒱，言不及义，胜负是图。
○塞(苏则切)
《说文》曰：塞，行棋相塞谓之塞。
《齐书》曰：沈文季，字仲达，吴兴武康人也。尤善塞，用五子。
《穆天子传》曰：天子北入邴，(音枋)与井公塞。
魏王郎《塞势》曰：余所与游处，惟东莱徐先生素习《九章》，能为计数。问： 可以代博弈者乎？ 曰： 塞，其次也。 乃试习其术，以惊睡焉。
边韶《塞赋序》曰：余离群索居，无讲诵之事。欲学无友，欲农无耒，欲弈无塞，欲博无楮。问可以代博弈者乎？曰塞其次也。书曰： 始作塞者，其明哲乎？故其用物也约，其为乐也大。 
○藏钩(古作驱)
辛氏《三秦记》曰：昭帝母钩弋夫人，手拳而有国色，先帝宠之。世人藏钩，法此也。(法其拳手。)
《西京杂记》曰：戚夫人以百炼金为彄环，照见指骨。上恶之，以赐侍儿。
《荆楚岁时记》曰：为藏彄之戏，辛氏以为钩弋夫人所起。周钧、成公绥并作 彄 字，《艺经》庾阐则作 钩 字，其事同也。俗云此戏令人生离，有禁忌之家，废不修也。
《风土记》曰：腊日饮祭之后，嫂妪儿童为藏彄之戏。分二曹以校胜负，若人偶即敌对，人奇(居宜切。奇，独也。)即使奇人为游附，或属上曹，或属下曹，名为飞乌，以齐二曹人数。一彄藏在数十手中，曹人当射(常益切。)知所在。一藏为一筹，五筹为一赌。
《异苑》曰：晋海西公时，有贵人会因藏彄，倏有一手间在众臂之中，修骨巨指，毛色粗黑，举坐咸惊。寻为桓大司马所诛。旧传藏彄令人生离，斯验深矣。
晋庾阐《藏彄赋》曰：叹延夜之藏彄，常一时之戏望。以道生为元帅，以子仁为佐相。
盛翁子《藏彄赋序》曰：余以腊后，要命中外，以行钩为戏，心悦其事，故赋之云。
○蹴鞠
《风俗通》曰：丸毛谓之鞠。
郭璞《三苍解诂》曰：鞠，毛丸，可蹋戏。
《史记·苏秦传》曰：临淄民无不吹竽、鼓瑟、击筑、斗鸡、走狗、六博、蹴鞠。
《汉书》曰：东方朔云： 董君(董偃也。)贵宠，天下莫不闻。郡国走马蹴鞠客辐凑於董氏焉。 
《魏略》曰：孔桂，字叔林。性便妍，好蹴鞠。故太祖爱之，每在左右。
《唐书》曰：姜皎，玄宗即位，召拜殿中少监。数召入卧内侍宴，私以后妃连榻，间以击毡，常呼之为姜七。
《梁冀别传》曰：冀好蹴鞠。
《西京杂记》曰：成帝好蹴鞠。群臣以蹴鞠劳体，非至尊所宜。帝曰： 朕好之。可择似不劳者奏之。 家君作弹棋以献，帝大悦，赐青羔裘、紫丝履，以服朝觐焉。
又曰：太上皇徙长安，居深宫，凄怅不乐。高祖窃因左右问，正以生平所好，皆屠贩少年，斗鸡蹴鞠以为欣，今皆无此，故不乐也。
刘向《别录》曰：蹴鞠者，传言黄帝所作。或曰起战国时，记黄帝蹴鞠兵势也，所以练武士、知有才也。令军事无事，得使蹴鞠。有书二十五篇。
《会稽典录》曰：唐庠，字汉序。三国鼎峙，互兴金革。士以弓马为务，家以蹴鞠为学。於是名儒洪笔，绝而不续。
