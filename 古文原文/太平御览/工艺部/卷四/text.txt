○书上
《释名》曰：书，庶也，纪庶物也；亦言著也，著之简编永不灭也。
《说文》曰：依类象形之谓文，形声相益之谓字，著於竹帛之谓书。
《广雅》曰：书，如也；纪也。
《易》曰：上古结绳以治，后世圣人易之以书契，百官以治，万民以察，盖取诸《夬》。(夬，决也。书契所以决断万事也。)
《家语》曰：宓子贱，字不齐，仕鲁为单父令。恐君听用谗人，使己不得行其政，故请君近吏二人与俱。至官，令二吏书，辄掣其手，书不善，则从而怒之。吏患焉，辞归鲁，子贱曰： 子书甚不善，子勉而归！ 报於君曰： 宓子使臣书而掣摇臣肘。书恶而又怒臣。邑吏皆笑之，所以去之而来也。 君以问孔子，孔子曰： 不齐，君子也。其材任霸王之佐，屈节治单父以自试，意者其以此谏乎？ 公寤，太息叹曰： 寡人乱宓子之政而责其善数矣。 
《汉书》曰：陈遵，长八尺馀，长头大鼻，容貌甚伟，略涉传记，赡於文辞。性善书，与人尺牍，主皆藏去以为荣。
又曰：宣帝时，中郎将张彭祖，少与帝微时同席研书。及帝即尊位，彭祖以旧恩封阳都侯。
又曰：田蚡学盘盂诸书(孔甲二十六篇，杂家书。)
《后汉书》曰：孙敬，字文宝。少时画地学书，日进焉。
《东观汉记》曰：乐成静王党善史书，喜正文字也。
《魏志》曰：胡昭善尺牍，动见模楷。卫觊好古文，鸟篆隶草无所不善也。
《晋书》曰：王羲之尝诣门生家，见棐几滑净，因书之，真草相半。后为其父刮去之，门生惊懊者累日。
又曰：王羲之，山阴有道士好养鹅，羲之观焉，意甚悦，固求市之，道士云： 为写《道德经》，当举群相赠耳。 羲之欣然写毕，笼鹅而归。
又曰：羲之每自称： 我书比锺繇当抗行，比张芝犹当雁行也。 曾与人书云： 张芝临池学书，池水尽黑。使其人耽之若是，未必后之也。 
又曰：羲之尝在蕺(音戢)山，老姥持六角竹扇卖之，羲之因书其扇，各为五字。姥初有愠色，乃谓姥曰： 但言是王右军书，以求百钱。 姥如其言，人竟买之。他日，姥又持扇来，羲之笑而不答。
又曰：王献之七八岁时学书，父羲之从后掣其笔，不得，叹曰： 此儿后当复有大名！ 常书壁，为方丈字，羲之甚以为能，观者数百人。
又曰：谢安尝问献之： 君书何如君家尊？ 答曰： 故当不同。 安曰： 外论不尔。 答曰： 人那得知。 
又曰：卫常，字巨山，转黄门郎。常善草隶书，为《四体书势》，曰： 昔在黄帝，创制造物。有沮(侧鱼切。)诵、苍颉者，始作书契以代结绳，盖睹鸟迹以兴思也。因而遂滋则为之字，有六义焉：一曰指事，上下是也；二曰象形，日月是也；三曰形声，江河是也；四曰会意，武信是也；五曰转注，老考是也；六曰假借，令长是也。 
又曰：索靖作《书状》，其辞曰： 圣皇御世，随时之宜。苍颉既生，书契是为。科斗鸟篆，类物象形。睿哲变通，意巧滋生。损之隶草，以崇简易。百毕毕修，事业正厉。草书之为状也，婉若银钩，漂若惊鸾，舒翼未发，若举复安，虫蛇虬蟉，(力幽切。)或往或还。颓阿那以羸羸，类欻奋衅而桓桓。及其逸游盻蚃，乍正乍邪；骐骥暴怒逼其辔，海水窳隆扬其波；芝草蒲萄还相结，棠棣融融反其华；玄熊对踞於山岳，飞燕相追而差池。举而察之，又似乎和风吹林，偃草扇树，枝条顺气，转相比附，窈娆(奴鸟切。)廉苫，随体散布。纷扰扰以绮靡，中持疑而犹豫；玄螭狡兽嬉其间，腾猿飞鲵相奔趣。凌鱼奋尾，蛟龙反据，投空自窜，张设互距。或若登高望其类，或若既往而中顾；或若倜傥而不群，或若自检於常度。於是多才之英，笃艺之彦，役心精微，耽此文宪。守道兼权，触类生变，离拆八体，靡形不判，去繁存微，本象末乱。上理开元，下周谨按，骋辞放手，雨行冰散，高音翰厉，溢越流漫。忽班班而成章，言奇妙之焕烂，体磊落而壮丽，姿光润以璀璨。命杜度运其指，使伯英回其腕，著绝势於纨素，垂百世之殊观。 
《宋书·刘穆之传》曰：高祖书素拙，穆之曰： 此虽小事，然宣被四远，愿公少复留意。 高祖既不能措意，又禀分有在，穆之乃曰： 公但纵笔为大字，一字径尺，既足有所苞，且其名亦美。 高祖从之，一纸不过六十字便满。
《齐书》曰：太祖善书，及登位，笃好不已。与王僧虔赌书毕，谓虔曰： 谁为第一？ 僧虔对曰： 臣书臣中第一，陛下书帝中第一。 上笑曰： 卿可谓善自为谋矣。 
《宋书》曰：谢超宗谓王慈曰： 卿书可及虔公？ 慈曰： 我之不及父，犹鸡之不及凤也。 时人以为名答。
《宋书》曰：江夏王锋，字宣颖，高帝第十三子也。四岁好学书，畜於母张氏舍，张氏无纸，乃倚井栏为书，满则洗之。已而复书，如此累月。又每晨不肯去窗尘，而就尘书。帝尝使学凤尾诏，一学即工。帝大悦，以玉麒麟赐之，曰： 以麒麟赏凤尾矣！ 
《梁书》曰：武帝论萧子云书曰： 笔力劲骏，心手相应，巧逾杜度，美过崔寔，当与元常(钟繇也。)并驱争先。 其后萧子云为东阳太守，百济国使人至建业求书，逢子云维舟将发，使人於渚次候之，望舡三十许步前行。子云遣问之，答曰： 侍中尺牍之美，远流海外。今日所求，惟在名迹。 子云乃为停船三日，书三十纸与之，获金货数百万。性吝，自非答饷不书。好事者重加赂遗，以要其答。
又曰：颜协，博涉群书，工於草隶飞白。时吴人范怀约能隶书，协学其书，殆过真也。荆楚碑碣，皆协所书。时人有会稽谢善勋，能为八体六丈，方寸千言；京兆韦仲善飞白，并在湘东王府，善勋为录事参军，仲为中兵参军。府中以协优於韦仲，而减於善勋。善勋饮酒至数升醉，后辄张眼大骂，虽复贵贱亲疏，无所择也。时谓之谢方眼，而胸襟夷坦，有士君子之操焉。
《后魏书》曰：崔潜为兄浑诔，手笔草本。会昌初，著作佐郎王遵业买书於市，而遇得之。计诔至今将二百载，宝其书迹，深秘藏之。武定中，遵业子松年以遗黄门郎崔季舒，人多摹拓之。
又曰：崔玄伯尤善草隶行狎之书，为世模楷。玄伯祖悦与范阳卢谌，并以博艺著名。谌法锺繇，悦法卫瓘，而俱习索靖。谌传子偃，偃传子邈；悦传子潜，潜传玄伯。故魏初重崔、卢之书。
《唐书》曰：太宗尝谓侍中魏徵曰： 虞世南死后，无人可与论书。 徵曰： 褚遂良下笔遒劲，甚得王逸少体。 太宗即日召令侍读。尝以金帛购求王羲之书迹，天下争赍古书诣阙以献，当时莫能辩其真伪。遂良备论所出，一无所误。
又曰：虞世南，字伯施。同郡沙门释智永(智永，羲之裔孙。)善学王羲之书，世南师焉，妙得其体，由是声名籍甚。
又曰：柳公权，字诚悬。幼嗜学，十二能为词赋。元和初，进士擢第，释褐秘书省校书郎。李听镇夏州，辟为掌书记。穆宗即位，入奏事，帝召见，谓公权曰： 我於佛寺见卿笔迹，思之久矣。 即日拜右拾遗，充翰林侍书学士，迁右补阙，司封员外郎。穆宗政僻，尝问公权用笔何尽善，对曰： 用笔在心，心正则笔正。 上改容，知其笔谏也。公权初学王书，遍阅近代笔法，体势劲媚，自成一家。当时公卿大臣家碑板，不得公权手笔者，人以为不孝。外夷入贡，皆别署货贝，曰： 此购柳书。 上都四明寺《金刚经》碑，备有锺、王、欧、虞、褚、陆之体，尤为得意。文宗夏日与学士联句，帝曰： 人皆苦炎热，我爱夏日长。 公权续曰： 薰风自南来，殿阁生微凉。 时丁袁五学士皆属继，帝独讽公权两句，曰： 词清意足，不可多得。 乃令公权题於殿壁，字方圆五寸，帝视之，叹曰： 锺、王复生，无以加焉！ 
又曰：柳公权，大中初转少师，中谢，宣宗召升殿，御前书三纸。军容使西门季玄捧砚，枢密使崔巨源过笔。一纸真书十字，曰 卫夫人传笔法於王右军 ；一纸行书十一字，曰 永禅师真草《千字文》得家法 ；一纸草书八字，曰 谓语助者焉哉乎也 。赐锦彩瓶盘等银器，仍令自书谢状，勿拘真行，帝尤奇惜之。
又曰：欧阳询，潭州临湘人也。初学王羲之书，后更渐变其体，笔力险劲，为一时之绝。时人得其尺牍文字，咸以为楷范焉。高丽甚重其书，尝遣使求之，高祖叹曰： 不意询之书名，远播夷狄。彼观其迹，固谓其形貌魁梧耶？ (询形体么麽，故高祖有是言也。)
又曰：欧阳通，询之子也。早孤，母徐氏，教其父书。每遗通钱，绐云： 质汝父书迹之直。 通慕名甚悦，昼夜精力无倦，遂亚於询。
《唐书》曰：龙朔二年四月，上自为书与辽东诸将。谓许敬宗曰： 许圉师常自爱朕书，可於朝堂开示。 圉师见，惊喜，私谓朝官曰： 圉师见古迹多矣，魏晋已后，惟称二王。然逸少少力而研，子敬研而少力。今观圣迹，兼绝二王，凤翥鸾回，实古今书圣！ 
又曰：太宗尝於《晋史·右军传》后论之曰： 锺书布纤浓，分疏密，霞舒云卷，无所间然。但其体古而不今，字长而逾制。献之虽有父风，殊非新巧，疏瘦如陵冬之枯树，搓枿而无屈伸，拘束若严家饿隶，羁羸而不放纵。萧子云无丈夫之气，行行如萦春蚓，字字若绾秋蛇，卧王濛於纸中，坐徐偃於笔下。以兹播美，岂非滥名耶？所以详察古今，研精篆素，尽善尽美，其惟王逸少乎！ 
又曰：孔若思早孤，母褚氏亲自教训，遂以学行知名。年少时，有人赍褚遂良书迹数卷以遗，若思惟受其一卷，其人曰： 此书当今所重，价比黄金，何不总取之？ 若思曰： 若价比金宝，此为多。 更截去半以还之矣。
又曰：卢知猷器度长厚，文词美丽。尤工书，一落简翰，人争模仿。
又曰：钟绍京，虔州赣人也。初为司农录事，以工书直凤阁。则天时，明堂门额、九鼎之铭及诸宫殿门榜，皆绍京所题。
又曰：王涯既诛，涯家书数万卷，侔於书府。前代法书名画，人所保惜者，必以厚货致之。不受货者，必以官爵致之。厚为垣窍而藏之覆壁。至是，人破其垣取之，或剔取函奁金宝之饰，与其玉轴而弃之。
《蔡琰别传》曰：琰对曹操曰： 乞给纸笔，真草惟命也。 
《邴原别传》曰：原年五六岁，过书舍而泣，师曰： 何泣？ 原曰： 孤子易伤感。夫书者，皆有父母也。今顾其书，故恻然涕零也。 师哀原言，而为之泣曰： 欲书不须费也。 遂就书。
《江伟家传》曰：伟性善书，人得其手迹，莫不藏之以为宝。
《神仙传》曰：东郭延服灵飞散，能夜书。(言目明。)
又曰：王远，字方平，东海人也。博学，尤明天文、谶纬、《河》、《洛》之要，逆知天下盛衰之期。汉桓帝闻之，连征不出。使郡国逼载诣京师，低头闭口不肯答，乃题官门扇四百馀字，皆说方来。帝甚恐之，使刮去外字，复见，墨皆彻入版里。
《石虎邺中记》曰：石虎有马妓，著朱衣、进贤冠，立於马上，马走而作书，字皆端正。
《永嘉郡记》曰：昔王右军游永嘉，经於恶道，右军书南边大石。今犹见墨迹，而字不甚了了。
《抱朴子》曰：英葱实、天雄、鹤脑，服之令人夜书。
《孙卿子》曰：作书者众，而苍颉独传，用心一也。
《淮南子》曰：昔苍颉作书，而天雨粟，鬼夜哭。(高诱曰：有书契作，诈伪萌生，去本趋末，弃耕垦之业，而务锥刀之利，天知其将饿，故为雨粟也。鬼恐为文所劾，故哭也。鬼或作兔，兔恐有取毫为笔，害及之，故哭。)
又曰：明月之光，可以远望，而不可以细书也。
《慎子》曰：书契所以识公信也。
《隋巢子》曰：史皇产而能书。
《三辅决录》曰：韦诞，字仲将。除武都太守，以书不得之郡，转侍中，典作《魏书》，号《散骑书》，一名《大魏书》，凡五十篇。洛阳、邺、许三都宫观始就，命诞铭题，以为永制。以御笔墨皆不任用，因奏曰： 夫工欲善其事，必先利其器。用张芝笔、左伯纸及臣墨，兼此三具，又得臣手，然后可以逞径丈之势，方寸千言。 
《俗说》曰：桓玄取羊欣为征西行军参军。玄爱书，呼欣就坐，仍遣信呼顾长康，与共论书至夜，良久乃罢。
《世论》曰：锺会有异志，密白邓艾有反状。又会善效人书，於剑阁要艾章表，皆易其言，令倨傲，多有矜伐以疑之。
《论衡》曰：夫河出图，雒(与洛同。)出书，圣帝明王之瑞应也。苍颉作文字，笔与天地同，指与鬼神合，何恶而致雨粟鬼哭之怪哉？
又曰：书官讳丙日，云苍颉以丙日死也。
《世说》曰：韦仲将善书。魏明帝起殿安榜，使仲将登梯题之。既下，头发皓然，因是敕诫儿孙勿复学书。
王升之《怀旧序》曰：余与从甥孙道济交好特至。昔寓荆州，同处一室，冬多闲暇，长共学书。余收而录之，欲以为索居之爱，道济因记纸末曰： 舅还山之日，览此相存闲书。 见其手迹，皎若平日，凄怅伤心。
