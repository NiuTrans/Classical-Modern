○米
《后汉书》曰：帝因西征隗嚣至漆。(漆县，属右扶风。)诸将多以王师之重，不宜远入险阻，计犹豫未决。会召马援夜至，帝大喜，引入，具以群议质之。援因说隗嚣将帅有土崩之势，兵进有必破之状。又於帝前聚米为山谷，指画形势，开示众军所从道径往来，分析昭然可晓。帝曰： 虏在吾目中矣！ 明旦遂进军，嚣众大溃。
又曰：献帝时，三辅大旱，帝避正殿请雨，遣使者洗囚徒，原轻系。(洗谓荡涤也。)是时，谷一斛五十万、豆麦一斛二十万，人相食啖，白骨委积。帝使御史侯汶出太仓米、豆，为饥人作麋粥，经日而死者无数。帝疑赈恤有虚，乃亲於御坐前量试作麋，乃知非实。(袁宏《汉记》曰：时敕侍中刘艾取米豆五升，於御前作糜，得满三孟。於是谓尚书曰： 米豆五升，得麋三孟，两人委顿，何也？ )使侍中刘艾出让有司。於是尚书令以下皆诣省阁谢，奏收侯汶考实。诏曰： 未忍致汶于理，可杖五十。 自是之后，多得全济。
《宋书》曰：晋平王休祐，素无才能，强梁自用。大明之世，年尚少，未得自专，至是贪淫好财色。在荆州裒刻所在，多营财货。以短钱一百赋民，田登就求白米一斛，米粒皆令彻白，若有破折者，悉删简不受。民间籴此米一升一百，至时又不受米，评米责钱。凡诸求利，皆悉如此。
又曰：徐齐耕，晋陵人也。元嘉二十一年，大旱人饥。耕诣县陈辞，以米千斛助官振贷。县为言上，当时议以耕比汉卜式。诏书褒美，酬以县令。大明八年东土饥，东海严成、东莞王道益，各以私谷五百馀斛助官振恤。
《梁书》曰：任昉为新安太守，为政清省，吏民便之。卒於官，惟有桃花米二十斛，无以为敛。遗言： 不许将新安一物还都。 
《南史》曰：孔觊后为司徒左长史，弟道存，代觊为后军长史、江夏内史。时东土大旱，都邑米贵，一升将百钱。道存虑觊甚乏，遣使载五百斛米饷之。觊呼使谓之曰： 我在彼三载，去官之日，不办有路粮。卿至彼未几，那能便得此米？即可载还彼。 吏曰： 自古已来，无有载米上水者。都下米贵，乞於此货之。 不听，吏乃载米而去。
《梁书》曰：庾诜尝乘舟从氵昱中山舍还，载米一百五十石，有人寄载四十石。及至宅，寄载者曰： 君四十斛，我百五十斛。 诜嘿然不言，恣其取足。邻人有被执为盗见劾，妄疑诜。诜矜之，乃以书质钱二万，令门生诈为其亲，代之酬备。邻人获免，谢诜，曰： 矜天下无辜，岂期谢也！ 
又曰：张率嗜酒不事，於家务尤忘怀。在新安，遣家僮载米三千石还吴宅。及至，耗太多。率问其故，答曰： 雀鼠耗。 率笑而言曰： 壮哉，雀鼠！ 竟不研问。
《南史·隐逸传》曰：陶潜为彭泽令。郡遣督邮至县，吏白应束带见之，潜叹曰： 我不能为五斗米，折腰向乡里小人。 即日解印绶去职，赋《归去来》，以遂其志。
《后魏书》曰：崔浩自馔《食经》序，曰： 余备位台铉，与参大谋，赏获丰厚，牛羊盖泽，货累巨万，衣则重锦，食必粱肉。远惟平生，思季路负米之时，可复得乎？故序遣文，垂示来世。 
《北史》曰：齐文宣帝崩，当朝文士各作挽歌十首，择其善者而用之。魏收、阳休之、祖孝征等不过得一二首，惟卢思道独有八篇，故时人称为 八美卢郎 。
《唐书》曰：李岘为京兆尹，所在皆著声绩。天宝十三载，连雨六十馀日。宰臣杨国忠恶其不附己，以雨灾归咎京兆尹，乃为长沙郡太守。时京师米麦踊贵，百姓谣言曰： 欲得米粟贱，无过追李岘。 为其政得人心如此。
又曰：张万福为泗州刺史。魏州饥，父子相卖，饿死者接道。万福曰： 魏州，吾乡里也，安可不救？ 令其兄子将米百车往餧之。又使人於汴口，求魏人自卖者，给车牛赎而遣之。
又曰：阳城尝约其二弟云： 吾所得月俸，汝可度吾家有几口，月食米当几何，买薪菜盐米凡用几钱，先具之，其馀悉以付酒媪，无留也！ 未尝有所蓄积。
《说苑》曰：子路曰： 负重道远者，不择地而休；家贫亲老者，不择禄而仕。昔者由事二亲之时，常食藜藿之实，而为亲负米百里之外。亲没之后，南游於楚，从车百乘，积粟万锺，累茵而坐，列鼎而食。愿食藜藿、为亲负米之时，不可复得也！枯鱼衔索，几何不蠹？二亲之寿，忽如过隙！草木欲长，霜露不停；贤者欲养，二亲不待。故曰家贫亲老，不择禄而仕也！ 
《吕氏春秋》曰：孔子穷於陈、蔡之间，藜羹不糁，七日不尝粒。昼寝，颜回索米而而来，爨之几熟，孔子望见颜回攫其甑中而饭之。选间食熟，谒孔子而进食。孔子起曰： 今者梦见先君，食洁欲馈。 回曰： 不可。向者矣煤入甑中，回以为弃之则不可，置之则不洁，因攫而食之。 孔子叹曰： 人所信者目也，而目犹不可信；所恃者心也，而心犹不足恃。弟子记之：知人固不易。 
《水经》曰：会稽有射的山，远望状若射侯，故谓射的。的之西有石室，名之为射堂。年登否，常占射的，以为贵贱之准。的明则米贱，的暗则米贵。故谚云：射的白，斛米百；射的玄，斛米千。
○麦
《毛诗·鄘·柏舟·桑中》曰：爰采麦矣，沫之北矣。
又《载驰》曰：我行其野，芃芃其麦。
又《思文》曰：思文后稷，克配彼天。立我蒸民，莫匪尔极，贻我来牟。(牟，麦也。)
《礼记·月令》曰：孟夏之月，天子以彘尝麦。孟春行冬令，则首种不入。(蔡邕《章句》曰：首种为宿麦也。)
《左传·桓公》曰：夏四月，郑祭足师师取温之麦。(温，周苏氏之地。)
又《文下》曰：鲁襄仲如郑，拜谷之盟。复曰： 臣闻齐人将食鲁之麦。 
又《成上》曰：晋侯梦大厉，公召桑田巫，巫曰： 不食新麦矣！ 六月丙午，晋侯欲麦，使甸人献麦，召桑田巫，示而杀之。将食，张，如厕，陷而卒。
《春秋佐助期》曰：麦神，名含福，姓习。
《春秋说题辞》曰：麦之为言殖也。寝生，触冻而不息，精射刺直。故麦含芒，生且立也。
《尚书大传》曰：秋昏，虚星中，可以种麦。
《孝经援神契》曰：黑坟宜黍、麦。
《周书》曰：四月孟夏，王初祈祷于岱宗，乃尝麦于庙。
《史记》曰：箕子朝周，过故殷墟，咸生禾黍。箕子伤之，欲哭则不可，欲泣为其近妇人。乃作《麦秀》之诗，以歌咏之。其诗曰： 麦秀渐渐兮，禾黍油油。 
《汉书》曰：武帝外事四夷，而民去本。董仲舒说上曰： 《春秋》他谷不书，至於麦禾不成则书之。以此见圣人於五谷，最重宿麦。今关中俗不好种麦，愿陛下幸诏大司农，使关中民益种宿麦，无令后时。 
《东观汉记》曰：高凤，字文通，南阳苑人。诵读昼夜不绝。妻尝之田，暴麦於地，以竿授凤，令护鸟雀。凤受竿，诵经如故。天大雷暴雨流潦，凤留意在经，忽不视麦，麦随水漂去。
又曰：第五伦免归田，躬与奴共发株棘田种麦。
又曰：董宣为洛阳令，卒官。诏遣使视，惟见布被覆尸，妻子对哭，有大麦数斛。
又曰：邓禹平三辅，粮乏，王丹上麦二千斛。禹高其节义，表丹领左冯翊。
又曰：张堪为渔阳太守，劝民耕种，以致殷富。百姓歌曰： 桑无附枝，麦穗两歧。张君为政，乐不可支。 
《续汉书》曰：羊续为南阳太守。妻与子秘往郡舍，续闭门不纳。妻自将秘行其资藏，惟布衾、弊裯，盐麦数斛。
又曰：桓帝时，童谣曰： 小麦青青大麦枯，谁当获者？妇与姑。丈夫何在？西击胡。 (后西羌大至，抽丁以征之。)
袁山松《后汉书》曰：范丹，字史云，外黄人。使儿捃麦，得五斛。乡人尹台遗之一斛，属儿莫道。丹后知，即令并送六斛。言麦已杂，遂誓不取。
王隐《晋书》曰：王褒，字伟元。诸生有密为褒刈麦者，褒遂弃之。於是莫敢复佐。
《晋书·载记》曰：京兆杜洪窃据长安，自称晋征北将军，雍州刺史，戎夏多归之。符健密图关中，惧洪知之，乃伪爱石祗宫室，於枋头课所部种麦，示无西意。有知而不耕种者，健杀之以徇。
《晋起居注》曰：咸康三年，河北谣曰： 麦入土，杀石虎。 
又曰：太康十年，嘉麦生扶风郿，一茎四穗，收实三倍。
崔鸿《十六国春秋·前凉录》曰：张骏九年，雨五稼谷于武威、敦煌，种之皆生，因名天麦。
又《前秦录》曰：初，符健闻桓温之来伐也，芟麦以待之。故温掠无所得，军人大饥。
又曰：新罗王遣使贡其方物，在百济东，去长安九千八百里，其人食麦。
又《前凉录》曰：永嘉元年，嘉麦一茎九穗，生姑臧。
《三国典略》曰：李岳，字祖仁，官至中散大夫。尝为门客所说，举钱营生，广收大麦，载赴晋阳，候其寒食，以求高价。清明之日，其车方达。又从晋阳载化生向邺城，路逢大雨，并化为泥。息利既少，乃至贫迫。当世人士莫不笑之。
《陈书》曰：侯景乱时，吴明彻有粟麦三千馀斛，而邻里饥馁，乃白诸兄曰： 今人不图久，奈何不与乡里共此？ 於是计口平分，同其丰俭。群盗闻而避焉，赖以存者甚众。
《后周书》曰：大象末，有强练师以无底囊历长安市告乞。市人以米麦遗之，随即漏地。人或问其故，强练曰： 但令诸人见盛空耳！ 及隋初，迁都龙首山，长安遂空矣。
《隋书》曰：张文诩隐居，尝有人夜中窃刈其麦者，见而避之。盗因感悟，弃麦而谢。慰谕之，自誓不言，固令持去。经数年，盗者向乡人论之，始为远近所悉。邻家筑墙，心有不直，文诩因毁旧堵以应之。
《唐书》曰：开元十三年，河南府寿安县人刘怀家有大麦六亩先熟，与众麦殊色，其中有两歧、三歧、四歧、六歧者。
又曰：元和九年六月三日，宰臣武元衡为盗所害。先是，长安谣曰： 打麦麦打，三三三。 既而旋其袖，曰： 舞了也。 解者谓：打麦者，打麦时也；麦打者，盖谓暗中突击也；三三三，谓六月三日也。舞了者，谓元衡之卒也。
又曰：西安国，每十月，令巫者赍肴诣山中，散糟麦於空，犬咒呼鸟，俄而鸟如鸡飞入巫者之怀。因割腹而视之，每有一谷，来岁必登；若有霜雪，必有灾异。其俗信之，名为鸟卜。
又曰：吐谷浑，地气大寒，不生秔稻，有麦稞麦，豆、小麦，荞麦。
《庄子》曰：大儒以《诗》、《礼》发冢，小儒曰： 口中有珠。《诗》曰：青青之麦，生於陵陂。生不布施，死何含珠为？ 
《淮南子》曰：济水通和而宜麦。
又曰：三春之月，天子衣青衣，乘青龙，食麦与羊。
《秦子》曰：孔文举为北海相，有人母病差，思食新麦，家无，乃盗邻熟麦而进之。文举闻，特偿之。
《家语》曰：宓子贱为单父宰，百姓化之。齐人攻鲁，道由单父。父老谓曰： 麦已熟矣，今齐寇至，不及人人自收其麦，请放民，皆使出获傅郭之麦，可以益粮，且不资寇。 三请而宓子不听。俄而寇逮于麦。季孙闻之怒，使人让之，密于蹵然曰： 今兹无麦，明年可树。若使不耕者得获，是民乐有寇也。且单父一岁之麦，於鲁不加强，丧之不加弱。使民有自取之心，其疮必数世不愈。 季孙闻之，赧然愧曰： 地若可入，吾岂忍见宓子哉！ 
《广雅》曰：大麦，麰也；小麦，麳也。
《吕氏春秋》曰：得时之麦，长〈禾向〉而颈墨，二七以为行，西服薄穗而赤色，称之重，食之致香以息，使人肥且有力。
《范子计然》曰：东方多麦，南方多稷，西方多麻，北方多菽，中央多禾，五土之所宜也。
《说文》曰：麦，芒谷，秋种厚埋，故谓之麦。麦，金也。金王而生，火王而死。从 来 ，有穗者，从 攵 ；(思惟切。)来，周所受来牟也。一麦二缝，象其芒剌之形，天所来也；麧，(音纥)坚麦也；〈麦贞〉，(音琐)小麦屑核也；〈麦差〉，磨麦也；〈麦啇〉，麦核屑也，十三斤为三斗，从 麦 ， 啇 声；麷，煮麦也；麮，麦白煮也；稍，麦茎也。
《广志》曰：虏小麦，其实大麰，似大麦形，有二缝，〈禾宛〉麦，似大麦，出凉州；旋麦，三月种，八月熟，出西方；赤麦，赤而肥，出郑县。有半夏小麦，有秀芒大麦，有黑穬麦。
《吴氏本草》曰：大麦，一名穬麦，五谷之盛。无毒，治消渴，除热益气，食蜜为使。麦种，一名小麦，无毒，治利而不中。
《氾胜之书》曰：凡田六道，种麦为首。 子欲富，黄金覆 ，谓曳柴壅麦根也。夏至后七十日，寒地可种宿麦。
又曰：麦早种穗强而有节，晚种穗小而少实。渍麦种以酢浆，无虫。冬雪止，掩其雪，勿从风飞去，则麦耐旱。
崔寔《四民月令》曰：六月初伏，荐麦、瓜於祖祢。
《陈留耆旧传》曰：高顺，字孝父，敦厚少华。子式，至孝。蝝蝗为灾，不食式麦。
《英雄记》曰：吕布令韩暹、杨奉取刘备地麦，以为军资。
《曹瞒传》曰：太祖曾行麦中，令士卒无败麦，犯者死。骑士皆下马，持麦以相付。太祖马腾入麦中。太祖曰： 孤为军帅，不可杀，请自刑。 因援剑割发以置地。
《诸葛恪别传》曰：孙权尝飨蜀使费祎，祎停食〈麦并〉，索笔作《麦赋》，恪亦请笔作《磨赋》咸称善。
《西域诸国志》曰：天竺以十一月六日为冬至，则麦秀；十二月十六日为腊，则麦熟。
《博物志》曰：啖麦令人多力。
又曰：近世有田夫至巧，削木为麦，入市粜之。籴者无疑，归磨乃觉非麦。
《搜神记》曰：麦之为蛱蝶，由干湿也，尔则万物之变皆有也。农夫止麦之化者，区之以灰；圣人理万物之化者，济之以道。
孔融《教高密令》曰：高密侯国笺言：郑国增门之崇，令容高车结驷之路；出麦五斛，以酬执事者之劳。
