○禾
《尚书·微子之命》曰：唐叔得禾，异亩同颖，献诸天子。王命唐叔归周公于东，作《归禾》。
又《金滕》曰：周公居东，秋大熟未获，天大雷电以风，禾则尽偃。王启金滕，得周公代武王之说，王出郊，天乃反风，禾尽起。
《尚书大传》曰：成王时，有苗异茎而生，同为一穗，大几盈车，长充箱，人有上之者。王召周公而问之，公曰： 三苗为一穗，抑天下其和为一乎？ 果有越裳氏重译而来。
《毛诗·甫田》曰：禾易长亩，终善且有。(易，治也。长亩，竟亩也。)
《礼记·檀弓下》曰：季子皋葬其妻，犯人之禾。申祥以告，曰： 请庚之。 子皋曰： 孟氏不以是罪予，朋友不以是弃予，以吾为邑长於斯也。买道而葬，后难继也！ 
《左传·隐公》曰：夏四月，郑祭足帅师取温之麦。(温，周地，苏氏邑也。)秋，又取成周之禾。
《春秋运斗枢》曰：旋星明则嘉禾液。(《春秋感情符》曰：日下论於地，则嘉禾生。)
《春秋说题辞》曰：天文以七，列精以五，故嘉禾之滋，茎长五尺。五七三十五，神盛，故连茎三十五穗，以成盛德，禾之极也。
又曰：禾者衔滋液。(衔滋液以生，故以和软为名也。)
《孝经援神契》曰：德下至地则嘉禾生。
《春秋繁露》曰：禾实於野，粟缺於仓，皆奇怪，非人所意乎？此可畏也！
《史记·封禅书》曰：管仲说桓公曰： 古之封禅，北里禾所以为盛。 (苏林注曰：北里，地名。)
《汉书》曰：武帝外事四夷，四民去本。董仲舒说上曰： 《春秋》他谷不书，至於麦禾不成则书之，以见圣人於五谷最重麦与禾。 
又《郊祀志》曰：王莽篡位，兴神仙事，种五梁禾於殿中，各顺其色置其方面，煮二十馀物渍种，计粟斛成一金，言此黄帝谷仙之术。
又曰：莽使中郎平宪诱羌还，云： 天下太平，一禾长文馀，故乞内属 。
《续汉书》曰：承宫，字少子，琅琊人。尝在蒙阴山中耕种禾黍，临熟，人认之，宫便推与而去，由是发名也。
《东观汉记》曰：光武以建平元年生於济阳县。是岁，有嘉禾生，一茎九穗，大於凡禾，县界大熟，因名上曰秀。
又曰：淳于恭，字孟孙。有盗刈禾，恭见之，恐其愧，因伏草中，盗去乃起。
《后汉书》曰：王符《论》曰：夫养稂莠者伤禾稼，惠奸宄者贼良人。
又曰：蔡茂，初在广汉，梦坐大殿，殿极上有三穗禾，茂跳取之，得其中穗，辄复失之。(屋之大者，古通呼为殿也。极，殿梁也。三辅间谓屋梁为极。)以问主簿郭贺，贺离席庆曰： 大殿者，官府形象也；极而有禾，人臣之禄也；取中禾，是中台之位也。於字， 失禾 为 秩 ，曰失之所以得禄秩也。衮职有阙，君其补之。 旬月，而茂征焉。
《吴志》曰：赤乌七年，宛陵言嘉禾生，会稽始平言嘉禾生，改年为嘉禾。
《晋书》曰：庾衮居贫，禾熟，获者已毕，而采〈耒君〉尚多。衮乃引其群子以退曰： 待其间。 及其〈耒君〉也，不曲行、不旁掇，跪而把之，则亦大获。又与邑人入山拾橡，分夷险，序长幼，推易居难，礼无违者。
臧荣绪《晋书》曰：朱冲，字巨容，躬植禾艺蔬。邻牛侵犯，持刍送牛而无恨色。
《晋起居注》曰：武帝世，嘉禾三生，其七茎同穗。
《晋中兴征祥说》曰：王者德盛则嘉禾生。(嘉禾，仁卉也。)义熙十三年，巩县民宋曜於田中获嘉禾，九穗同本。九穗，九州。是时羌平，六合宁。
《后魏书》曰：许谦，字元逊，代人也。子洛阳为雁门太守。家田三生嘉禾，皆异垄合颖。世祖善之，进爵北地公也。
《北史》曰：赵肃授原州总管司马。在道夜行，其左右马逸入田中，暴人禾。辄驻马待明，访禾主，酬直而去。
《唐书》曰：朔方节度郭子仪言： 宁朔县界，荒地广十五里。有黑禾谷出遍地。每日侧近百姓扫尽，经宿还生，前后可得五六千石。其禾圆实，味甘美。臣以为，天启兴王，先瑞百谷，故汉称雨粟，周颂来麰。岂若瑞禾自出，家给人足，盖陛下富教安人，务农敦本，光复社稷，康济黎元之应也。 
又曰：代宗为皇太子，乾元初，上降诞，豫州奏：百姓李氏有嘉禾生。及是册礼，特诏改名豫。
又曰：永泰元年秋，京兆府上言： 鄠县嘉禾生，穗长一尺馀，穗上粒重叠如连珠。 
又曰：马燧大历四年为怀州刺史，乘兵乱后，其夏大旱，人失耕种。燧乃务教化，将吏有父母者，燧辄造之施敬，收瘗暴骨，去其烦苛。至秋，田中生稆禾，(稆，音吕，禾再生也。)人颇便之。
又曰：元和中，东川观察使潘孟阳上言： 龙州武安川中嘉禾生，有麟食之，复生。麟之来，一鹿引之，群鹿随焉，光华不可正视。画工就图之，并嘉禾一函以献。 
《淮南子》曰：后稷辟土垦草，以为百姓力农，然而不能使禾冬生。
又曰：洛水轻利而宜禾。
又曰：夫子见禾之三变，(夫子，孔子也。三变，始於粟，粟生於苗，苗成於穗也。)滔滔然，曰： 狐乡丘而死，我其首禾乎？(禾穗。)垂而向根，君子不忘本也。 
《吕氏春秋》曰：饭之美也，玄山之禾。
《山海经》曰：昆仑墟上有禾，禾长五寻。(郭璞注曰：木禾，谷颖也。)
《白虎通》曰：德至於地则嘉禾生。嘉禾者，大禾也。
《说文》曰：禾，嘉谷也。二月始生，八月而熟，得时之中，故谓之禾。禾，木也，木王而生，金王而死。稙，早种也。颖，禾末也。壳，禾皮也。秆，禾茎也。稿，秆也。
《会稽典录》曰：沈勋身自耕耘，以供衣食。人有盗获其禾，勋见而避之。明日更收拾，送致其家，盗者愧惧，斋还不受。
《六韬》曰：人主好田猎，则岁多大风，禾谷不实。
《郑玄别传》曰：玄年十六，号曰神童。民有献嘉禾者，欲表府，文辞鄙略。玄为改作，又著颂一篇。侯相高其才，为修寇礼。
杜宝《大业拾遗录》曰：七年九月，太原郡有献禾，一本三穗，长八尺，穗长三尺五寸，大尺围，芒穗皆紫色，鲜明可爱。自禾已上二尺馀亦紫色。有老人年八十馀，以素木匣盛之。赐物三十段，敕授嘉禾县令。
《续搜神记》曰：卢陵巴丘人文晃者，世以田作为业。秋收以过，获刈都毕，明旦至田，禾悉复满，湛然如生。即更获，所获盈仓而巨富。
《广五行记》曰：东魏孝静帝天保初四月，禾夜生於帝铜砚中，及明而长数寸，有穗。其年，帝为高洋所幽，遇鸩而崩。
《古今注》曰：和帝元年，嘉禾生济阴城阳，一茎九穗。安帝延光三年，嘉禾生九真，百五十六本，一百六十八穗。
《汜胜之书》曰：种禾无期，因地为时。三月榆荚雨时，高地强土可种禾。薄田不能粪者，以原蚕矢杂禾种之，则禾不虫。
崔寔《四民月令》曰：三月、二月可种稙禾。
《梦书》曰：禾稼为财用之所出。梦见禾稼，吉，财气生。
《广志》曰：渠禾蔓生，实如葵子，米粉白如面，可为饘粥，牛食之肥。六月种，九月熟。感禾扶疏生，实似大麦。杨禾似藋，粒细也。折右炊停即牙生，此中国巴禾木稷也。火禾高丈馀，子如小豆，出粟特国。
○稻
《周礼·夏官·职方氏》曰：扬州宜稻，青州宜稻、麦。
《礼记·曲礼下》曰：祭宗庙之礼，稻曰嘉蔬。
又《月令》曰：季秋之月，天子乃以大尝稻，先荐寝庙。
又《内则》曰：饮：重醴，清糟；稻醴，清糟；黍醴，清糟。
又《内则》曰：取稻米，举糔(息酒切。)溲(所九切。)之，小切狼臅(昌录切。)膏，以与稻米为酏。(之然切。)
《左传·昭五》曰：鄅(音禹。)人藉稻。(履行之也。)
《春秋说题辞》曰：稻之为言藉也。稻冬含水，盛其德也。故稻，太阴精，含水渐洳，乃能化也。江旁多稻，固其宜也。(宋均注曰：稻，苞裹也。稻非水不生，故曰阴精也。)
《孝经援神契》曰：污泉宜稻。
《尔雅》曰：稌，稻也。(今沛国呼稌也。)
《广雅》曰：粢，稻，其穗谓之禾。
《东观汉记》曰：刘敞拜庐江都尉。岁馀遭旱，行县人，持稻皆枯，吏强责租，敞应曰： 太守事也。 载枯稻至太守所，酒数行，以语太守。太守曰： 无有。 敞以枯稻示之，太守曰： 都尉事也。 敞怒叱太守曰： 鼠何敢尔也！ 
《后汉书》曰：邓晨为汝南太守，兴鸿郄陂数千顷田。(鸿郄，陂名，今在豫州汝南县东。成帝时，关东水陂溢为害，翟方进为丞相，奏罢水陂。)
《江表传》曰：孙亮五凤元年，交趾稗草为稻。
《吴志》曰：锺离牧，字子干，会稽山阴人。少居永兴，自垦田种稻二十馀亩。临熟，而县民认之，牧曰： 本自田荒，故垦之耳。 遂以稻与县民。县吏召民系狱，欲绳以法，牧请之。长曰： 君自行义事，仆为民主，当以法率下。 牧曰： 此是郡界，缘君意顾来暂住。今以少稻杀此民，何心复留？ 
又曰：黄龙三年，由卷县野稻自生，改为禾兴县。
《晋中兴书》曰：孙略，字文度，吴人。少田於野，时年饥谷贵，人有盗刈其稻者，略见而避之。
《晋书》曰：杜预修邵信臣遗迹，激用滍、淯诸水，以浸稻田万馀顷，分疆刊石，使有定分，公私同利，众庶赖之，号曰杜父旧水道。
又曰：惠帝征成都王，狼狈，左脚三指折，匍匐人稻苗中，赖侍中嵇绍以身扞之。
又曰：郭翻，字长翔，武昌隐士也。不交世事，惟以渔钓、射猎为娱。贫无业，欲垦荒田，先立表题，经年无主，然后乃作。稻将熟，有认之者，悉与之。县令闻而诘之，以稻还翻，翻遂不受。
又曰：袁甫尝诣何勖，自言能为剧县。勖曰： 惟欲宰县，不为台阁职，何也？ 甫曰： 人各有能有不能，譬缯中之好莫过锦，锦不可以为縚；(音滔。)谷中之美莫过稻，稻不可以为糜。是以圣王使人，必先以器，苟非周材，何能悉长？黄霸驰名於州郡，而息誉於京邑。廷尉之材不为三公，自昔然也。 勖善之，除松滋令。
《宋书》曰：顾欢好学，年六七岁，家贫。父使田中驱雀，欢作《黄雀赋》而归，雀食过半。父怒，欲挞之，见赋乃止。
《齐书》曰：范云尝从文惠太子幸东田观获稻，文惠顾谓云曰： 刈此甚快。 云曰：三时之务，亦甚勤劳。愿殿下知稼穑之艰难，无徇一朝之宴逸也。 文惠改容谢之。
《南史》曰：孔琇之有吏能，仕齐为吴令。有小儿年十岁，偷刈邻家稻一束。琇之付狱案罪。或谏之，琇之曰： 十岁便为盗，长大何所不为？ 县中皆震肃。
《梁书》曰：邓元起尝至其西沮田舍。有沙门造之，乞於元起，有稻几二千斛，悉以施之。时人称其有大度。
又曰：陈伯之，济阴睢陵人也。年十三四，好着獭皮冠、带刺刀，候邻里稻熟，辄偷刈之。尝为田主所见，呵之曰： 楚子莫动！ 伯之曰： 君稻幸多，取一担何若？ 田主将执之，因拔刀而进曰： 楚子定何如？ 田主皆反走，徐担稻而归。
《隋书》曰：梁陈五坛祭法，以三牲首，馀以骨体荐，粢盛为六饭：粳以敦，(音堆。)稻以牟，黄梁以簠，白梁以簋，黍以瑚，粢以琏。
又曰：齐孝昭皇建中，平州刺史嵇晔建议开幽州督元旧陂长城左右营屯，岁收稻粟数十万石，比境得以周赡。
《唐书》曰：开元十九年，扬州奏：稆生稻二百一十五顷，再熟稻一千八百顷，其粒与常稻无异。
又曰：孟元阳为曲环军中大将，环使董作西华屯。元阳盛夏芒履立稻田中，须役者退而后就舍。故其田岁无不稔，惲中足食。
《淮南子》曰：江水肥而宜稻。
又曰：今稻生於水，而不能生於湍濑之流。
又曰：离先稻熟而农夫耨之，(稻米随而生者为离，与稻相似。耨之，为其少实也。)不以小利伤大获也。
《战国策》曰：东周欲为稻，西周不下水，东周患之。苏子往见西周之君曰： 君之谋过矣！今不下水，所以富东周也。今其民皆种麦，无他种矣。君若欲害之，不若一为下水以病其所种，下水，东周必以种稻，而复夺之。若是则东周之民可令一仰西周，受命於君矣！ 
《国语》曰：越败吴，王孙雒请和，范蠡不听。雒曰： 范子，先人有言：无助天为虐，助天为虐不祥。今吾稻蟹不遗种，子将助天为虐乎？ 
《吕氏春秋》曰：得时之稻，大本而茎葆，长〈禾向〉疏穖，穗如马尾，大粒无芒，抟米而薄糠，舂之易而食之香，如此者不菻。(益息也。)先时者大本，而茎叶格对，(对，等。)短〈禾向〉短穗，多粃厚糠，薄米多芒。后是者，纤茎而不滋，厚糠多粃，辟米，不得待忄辟定熟，仰天而死。
又曰：史起为邺令，民大被其利，相与歌之曰： 邺有圣令为史公，决漳水兮灌邺旁，终古斥卤兮生稻粱。 
《吴越春秋》曰：越王勾践复兴师伐吴，吴王败，昼夜驰走三日，饥，顾见生稻，而取食之。
《抱朴子》曰：南海晋安九熟之稻。
《会稽典录》曰：夏香，有盗刈其稻者，香助为收之。盗者惭，送以还香。香不受。
《风土记》曰：穰，稻之紫茎。稴，(兼、衔二音。)稻之有青穗，米皆青白者也。
《水经》曰：任延为九真太守，教民耕艺，法与华同。名白田种百谷，七月大作，十月登熟；名赤田种赤谷，十二月作，四月登熟。所谓两熟之稻也。
《世说》曰：晋简文见田中稻苗不识，问人是何草，左右答曰： 是稻。 简文归，三日不出，云： 宁有得其末，不识其本？ 
郭义恭《广志》曰：有虎掌稻、紫芒稻、赤穬稻；南方有蝉鸣稻、七月熟稻；有盖下白，正月种，五月获讫，其茎、根复生，九月复熟。青芋稻，六月熟；累子稻、白汉稻，七月熟。此三稻，大且长，三枚长一寸。益州稻之长者，米长半寸。
《说文》曰：稻，稌也。〈禾粪〉，(肥尾切。)稻紫茎，不黏者也。〈禾粪〉稴稻，不黏者也。耗，稻属也。
徐畅《祭记》曰：旧稑稻熟，常用九月九日荐稻。
《氾胜之书》曰：种稻，春冻解时，耕反其土。种稻区不欲大，大则水深浅不遍。冬至后百一十日可种稻。地美者用种亩四斗。
俞益期《笺》云：交址稻再熟而草深，耕重，收谷薄。
《异物志》曰：交趾稻，夏冬又熟，农者一岁再种。
《云南记》曰：雅州荣经县，土田岁输稻米亩五斗。其谷精好，每一斗谷近得米一斗，炊之甚香滑，微似糯味。
崔寔《四民月令》曰：三月多种粳稻。
蔡邕《月令》曰：十月获稻。九月熟者，谓之半夏稻。
《博物志》曰：海陵县扶江接海，多糜兽，千千为群，掘食草根，其处成泥，名麋畯。民人随此畯种稻，不耕而获，其收百倍。
任昉《述异记》曰：夏禹时天雨稻。古诗云： 安得天雨稻？饲我天下民。 
《物理论》曰：稻者，溉种之总名。
《养生要集》曰：粳，稻属也。稻，亦粳之总名也。道家方药有用稻米、粳米，此则是两物也。稻米，粒白如霜，味苦主温，服之令人多瘦无饥肤；粳米味甘，主利五藏，长饥肤，好颜色。
左思《魏都赋》曰：清流之稻。(清流近邺西，出御稻。)
又《吴都赋》曰：国税再熟之稻，乡贡八蚕之绵。
卢毓《冀州论》曰：河内好稻。
○秔(与粳通用)
《说文》曰：秔，稻属也。
《宋书》曰：陶潜为彭泽令，公田悉令吏种秫。妻子固请种粳，乃使五十亩种粳。
《陈书》曰：徐孝克所生母患疾，欲粳米为粥，不能常办。母亡后，孝克遂常啖麦。有遗粳米者，孝克对而悲泣，终身不复食焉。
《后魏书》曰：安同，辽东胡也。太宗使同与长孙嵩并理人讼。世祖即位，除青、冀二州刺史。同长子居典太仓事，盗官粳米数石以养同。同大怒，奏求戮居，自劾不能训子，请罪。太宗嘉而恕之，遂诏长给同粳米。
《神仙传》曰：王烈，字长休，邯郸人。与嵇叔夜入山游戏。烈后独入太行山，忽闻山东北如雷声，往视，见山破，石中有孔径尺，中有青泥流出。烈取抟之，随手坚凝，气味如粳米饭。烈自食数丸，因提归以与叔夜，而皆成青石。
杨衒之《洛阳伽蓝记》曰：西方佛沙伏国，有昔尸毗王仓库，为火所烧。其粳米焦燃，于今犹在。若伏一粒，永无虐患。彼国人民须以为药。
《广志》曰：粳有乌粳、黑穬，有幽青、白夏之名。
张衡《南都赋》曰：其厨膳则华乡黑秬，(音矩。)滍皋香粳。
左思《蜀都赋》曰：黍稷油油，粳抵水漠。
魏文帝《与朝臣书》曰：江表惟长沙名好米，何得比新城粳稻也！上风炊之，五里闻香。
○秫
《说文》曰：秫，稷之粘者。
《尔雅》曰：众秫也。(孙炎注曰：秫，稷粟也。)
《广雅》曰：秫、稷，粳也。
《礼记·月令》曰：仲冬之月，乃命大酋，秫稻必齐。(酒熟曰酋。大酋，官之长。齐，熟成也。)
又《内则》曰：饘、酏、酒、醴、芼、羹、菽、麦、蕡、稻、黍、粱、秫、惟所欲。
《晋书》曰：陶潜，字元亮，为彭泽令，在县公田悉令种秫谷，曰： 令吾常醉於酒，足矣！ 妻子固请种粳，乃使二顷五十亩种秫，五十亩种粳。
《管子》曰：黄坟宜黍、秫。
崔豹《古今注》曰：稻之粘者为秫，禾之黏者为黍。
《广志》曰：秫有赤者，有白者。胡秫，早熟及麦。
《养生要集》曰：秫米味酸。
