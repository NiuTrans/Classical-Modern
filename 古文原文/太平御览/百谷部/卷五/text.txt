○豆
焦赣《易林·渐之乾》曰：旦种菽豆，暮成藿叶。心之所愿，志快意惬。
《毛诗·豳风》曰：七月烹葵及菽。
又《鱼藻·采菽》曰：采菽采菽，筐之筥之。
又《生民》曰：艺之荏菽，荏菽旆旆。
《左传·成公》曰：晋周子有兄无惠，不能辩菽麦。
《春秋佐助期》曰：豆神名灵殖，姓乐。
《春秋说题辞》曰：菽者，属也。春生秋熟，理通体属也。菽赤黑，阴生阳，大体应节。小变赤，象阳色也。(宋均注曰：阴阳而春夏也。大体，谓多黑也。小变，谓时之熟也。)
《孝经援神契》曰：赤土宜菽。
《尔雅》曰：戎菽谓之荏菽。(郭璞注曰：孙叔然以为大豆。按，《春秋》齐侯献戎捷，《谷传》曰：戎，菽也。《管子》亦云：北伐山戎，出冬葱及戎菽，布之天下。今之胡豆是也。)
《龙鱼河图》曰：岁暮夕四更，取二十豆子、二十七麻子、家人头发少，合麻豆，著井中，咒敕井吏，其家竟年不遭伤寒，辟五温鬼。
《史记》曰：张仪说韩王曰： 韩地险恶山居，五谷所生非菽而麦，民之食大抵饭菽藿羹，一岁不收，民不餍糟糠。 
又曰：弃为儿时，好种树麻菽，麻菽美。
《东观汉记》曰：闵仲叔，太原人也。与周党相友。党每过仲叔，共含菽饮水，无菜茹。
又曰：赤眉平后，百姓饥饿，人相食。黄金一斤易豆五升。
又曰：光武二年，寇恂为颍川郡，大生旅豆，收得一万馀斛，以应给诸营。
又曰：邓禹攻赤眉，阳败，弃辎重走。车皆载土，以豆覆其上。兵士饥，争取之。
又曰：刘平尝为饿贼所得，平叩头曰： 老母饥，少气，待平为命。愿得还饭母，驰来就死。 贼即遣去。母已食，平曰： 向与贼期，义不可欺。 乃复往，贼惊怪其信义，曰： 不忍食汝。 平既免脱，乃摭荚，得三升豆，以谢贼恩。
又曰：倪萌，字子明，齐国临淄人。兄为赤眉贼所得，贼欲杀啖之，萌诣贼叩头，言兄年老，羸瘠不肥健，愿代兄。贼义而不啖，命归求豆来赎兄。萌归，不能得豆，复自缚诣贼。贼遂放之。
《后汉书》曰：世祖自蓟东南至饶阳芜蒌亭，冯异献豆粥一。
又曰：冯异破延岑，时百姓饥饿，人相食，黄金一斤易豆五斗。道路断隔，委输不至，军士悉以果实为粮。
又曰：献帝在长安，谷贵，豆一斛二十馀万。
又曰：汝南有旧鸿郄陂。成帝时，丞相翟方进毁之。时人歌曰： 败我陂者翟子威，饴我大豆，烹我芋魁。 (方进，字子威。芋魁，芋根也。)
《汉名臣奏》曰：丞相薛宣曰： 陛下八月酎祠，嘉美上升，皇天报应。茂陵寝庙上食日，玄鸟来至集，吐所含大豆，紫黑色，食物之象也。 
《蜀志》曰：彭羕与诸葛亮书： 先民有言：左手据天下之图，右手刎咽喉，愚夫不为，况仆颇别菽麦。 
《魏志》曰：华佗还家，太祖累书呼佗，佗恃能厌事，犹不上道，托妻疾。太祖大怒，使往视，若妻信疾，赐小豆四十斛。
《吴志》曰：孙权北征，使陆逊与诸葛瑾攻襄阳。陆逊遣亲人韩扁赍表报，遇敌於江中，逻得扁。瑾闻之，甚惧，书与逊云： 大驾以旋，贼得韩扁，具知吾阔狭，且当急去。 逊未答，方催人种豆，与诸将弈棋射戏如常。
又曰：赵达善算，使人取小豆数升，播之席上，立处其数，验覆，果信。计飞蝗，射隐伏，无不中。
王隐《晋书》曰：时王浚制边陲，潜使人问霍原，原不答，浚既衔之。又有辽东内徙三百馀人，依山为贼，意欲劫原为主，亦未能行。时有谣曰： 天子在何许？近在豆田中。 浚以为豆者，霍也。浚遂害原，悬其首，诸生悲哭其中。
《宋书》曰：废帝子业。景和初，人种紫花草及豆，皆化为白花。俄而帝见废之应。
《南史》曰： 傅琰为山阴令，有二野父争鸡。琰各问鸡所食，一人云粟，一人云豆。乃破得粟，罪言豆者，县内称神明。
《北齐书》曰：厙狄伏连之家口百数。盛夏之日，料以仓米二升，不给盐菜，常有饥色。冬至之日，亲表称贺，其妻为设豆饼。伏连问： 此豆何因而得？ 妻对： 向於食马豆中分减充用。 伏连大怒，典马、掌食之人并加杖罚。
《唐书》曰：裴谞为河东道租庸等使，时大旱，谞请入计。代宗召见，问榷酤之利一岁几何，谞久之不对。帝复问之，对曰： 臣有所思。 帝曰： 何思？ 对曰： 臣目河东来，其间三百里，见农夫愁叹，欲菽未种，诚为陛下忧之。而乃责臣以利，故臣未敢即对。 
又曰：贞元中，李元谅为陇右节度使，开部下荒田数十里，劝军士树艺，岁收菽粟数十万斛。
《山海经》曰：广都之野，爰有膏菽。(菽，豆也。)
《管子》曰：桓公伐山戎，得戎菽以布天下。
《鹖冠子》曰：两叶蔽目，不见太山；两豆塞耳，不闻雷霆。
《孟子》曰：易其田畴，薄其赋税，民可使富也。民非水火不生，圣人治天下，使菽粟如水火。
《淮南子》曰：河水中调而宜菽。
又曰：孟夏、仲夏，天子衣紫衣，乘赤骝，(骝，赤马，黑髦也。)食菽与鸡。
《说菀》曰：齐景公尝赏赐及后宫，文绣被台榭，菽粟食凫雁。出而见殣，谓晏子曰： 此何为死？ 晏子曰： 此馁而死。 公曰： 嘻！寡人之无德也，何甚矣！ 对曰： 君之德著而彰，何为无德也？ 景公曰： 何为也？ 对曰： 君之德及后宫与台榭。君之玩物，衣以文绣；君之凫雁，食以菽粟。君之营内自乐，延及后宫之族，何谓其无德也！顷臣愿有请於君之意：自乐之心推而与百姓同之，则何殣之有？君不推此，而苟营内好私，使财货偏有所聚，菽粟币帛腐於囷府，惠不遍加于百姓，公心不周乎万国，则桀、纣之所以亡也。夫士民之所以叛，由偏之也！君如察臣婴之言，推君之盛德，公布之於天下，则汤、武可为也！一殣何足恤哉？ 
《吕氏春秋》曰：得时之菽，长茎而短足，其荚二七以为族，多枝数节，竞叶啬实，(二七十四实也。)大菽则圆，小菽则抟以芳，称之重，食之息以香，如此者不虫。先时者必长以蔓，浮业疏节，小英不实。后时者，短茎疏节，本虚不实。
《世说》曰：魏文帝使东阿王七步作诗，不成，当行大法。王应声曰： 箕在釜下燃，豆在釜中泣。本自同根生，相煎何乃急？ 
又曰：石崇为客作豆粥，咄嗟便办；恒冬天得韭，以萍菹。
《汜胜之书》曰：大豆保岁易为宜，古所以备凶年也。种大豆，率人五亩。大豆忌申、卯。三月榆荚时雨，高田可种大豆。夏至后二十日，尚可种小豆，不保岁，难得宜。椹黑时种，亩五升。豆生布叶，锄之；生五六叶，又锄之。治养美田，亩可得十石，一斗大豆有万千粒。
又曰：夏至二十日可种豆，带申而生，不用深耕。豆花憎见日，见日则黄烂而根焦矣。知岁所宜：以囊盛种，平量埋阴地，冬至后五十日以发取量之，最多者种焉。
《说文》曰：小豆，菽也。箕，豆茎也。藿，菽之少也。
《物理论》曰：菽者，众豆之总名。
嵇康《养生论》曰：豆令人重，榆令人瞑。
《杂五行书》曰：常以正月旦，亦用月半，以麻子七枚、赤豆二七枚著井中，辟温病甚神效。(与《龙鱼河图》语小异，故重出。)
又曰：正月七日，男吞赤豆七枚，女吞十四枚，竟年无病。
《益部耆旧传》曰：朱仓，字卿云。之蜀，从处士张宁受《春秋》。籴小豆十斛，屑之为粮，闭户精诵。宁矜之，敛得米二十石，仓不受一粒。
《陈留耆旧传》曰：小黄恒牧为都尉功曹，与郎君共归乡里，为赤眉所得，欲杀啖之，牧求先死。贼义释之，送营豆一斛。
又曰：八月雨为豆花雨。
《广雅》曰：大豆，菽也。小豆，匼(都合切。)也。〈豆畀〉(兵迷切。)豆、豌豆，留豆也。胡豆，〈豆夆〉(爻龙切。)〈豆双〉(音双。)也。豆角谓之荚，其叶谓之藿也。巴菽，巴豆也。
《广志》曰：种小豆，一岁三熟，味甘；白豆，粗大可食；剌豆，亦可食；〈禾豆〉豆，苗似小豆，紫华，可为面，生朱提、建宁；胡豆，有青有黄者。
《邺中记》曰：石虎讳胡，胡物皆改名，胡豆曰国豆。
《古今注》曰：宣帝元康四年，南阳雨豆。光武建武三年春，缣一匹易一斗豆；夏，野生旅豆，民收取之。明帝永平十八年，下邳雨大豆，似槐实。
王子年《拾遗记》曰：东极之东有顷离豆，见日即倾叶，食者历岁不饥。豆茎皆大若指而缘，一茎烂漫数亩。
《博物志》曰：左元放度荒年法：择大豆，粗细调均，种之。必生者熟挼，令有光，使暖气彻豆心。先一日不食，以冷水顿服三升；服讫，其鱼肉、菜果、酒酱、咸酢、甘苦之物，一不得复经口。渴则饮水，慎不可暖饮。初小困，极数十日后，体力更壮健，不复思食。大较法服三升为剂，亦当随人，先食多少增损之。岁丰欲还食者，煮葵子及脂苏、肥肉羹，渐渐饮之。须豆下乃可食，豆未下尽而食实物，肠塞则杀人。(此未试，於理或可尔。)
又曰：人食豆三斗则身重，行止动难。恒食小豆，令人肌燥粗理。
《本草经》曰：大豆黄卷，味甘平，生平泽，治湿痺、筋挛、膝痛。生大豆，张骞使外国，得胡麻豆，或曰戎菽。涂痈肿，煮计饮之，杀鬼毒，止痛。赤小豆，下水，排肿血，生太山。
《吴氏本草》曰：大豆黄卷，神农、黄帝、雷公，无毒。采无时。去面〈黑干〉，得前胡、乌喙、杏子、牡厉、天雄、鼠屎，共蜜和，佳；不欲海藻、龙胆。此法，大豆初出土黄牙是也。生大豆，神农、歧伯生熟寒，九月采，杀乌头毒，并不用玄参。赤小豆，神农、黄帝咸，雷公甘，九月采。小豆花，一名应累，一名付月，神农甘，无毒，七月采，阴幹四十日，治头痛，止渴。
《魏王花木志》曰：《交州记》 木豆出徐、潼间。子美，似乌头。大叶似柳。一年种，数年采。 
《唐明皇杂录》曰：卢怀慎清贞，素不营产业。常器重宋理璟及卢从愿，见之甚喜，留连永日。命设食，有蒸豆两瓯，菜数俎而已，此外萧然无办。
孔融《教高密令》曰：志士邓子然告困焉，得爱釜庾之问，以惕烈士之心。今与豆三斛，后之复言。
曹子建《鹞雀赋》曰：言雀者但食牛矢中豆、马矢中粟。
《葛龚荐戴昱》曰：兄弟同居二十馀年，及为宗老所分，昱持妻子，逃旧业，入虞泽，裙获野豆，以自赈给。
○麻
《毛诗·黍离·丘中有麻》曰：丘中有麻，彼留子嗟。
《礼记·月令》曰：仲秋之月，天子乃以犬尝麻，先荐寝庙。(郑玄注曰：麻，新黂。)
《尔雅》曰：黂，枲实。(孙炎注曰：黂，麻子，音汾。)
《吕氏春秋》曰：得时之麻，必芒以长，疏节而色阳，小本而迳坚。厚枲以均，后熟多荣，日夜分复生，如此者不蝗(蝗虫不食麻节也。)
《东观汉记》曰：周党遗闵仲叔生麻，叔叹曰： 我欲省烦耳！ 受而不食。
《齐书》曰：宣帝陈皇后生高帝，高帝年二岁，乳人乏乳。后梦人以两瓯麻粥与之，觉而惊，乳因此丰足。
《淮南子》曰：三秋之月，天子衣白衣，乘白辂，食麻与犬。
又曰：汾水濛浊而宜麻。
王子年《拾遗记》曰：有飞明麻，叶黑，实如玉，风吹之如尘，亦名明尘麻。
又曰：东极之东，有紫麻，粒如粟，色紫，迮为油，则汗如清水。食之，目视鬼魅。又有倒叶麻，叶如倒巨，色红紫，亦名红冰麻。言冰乃有实，食之，颜色白洁。
《盐铁论》曰：大夫李斯与鲍丘子俱事孙卿。鲍丘饭麻蓬黎，修道白屋之下；李斯为秦丞相，终致五刑。
《本草经》曰：麻子味甘，无毒，主补中益气，令人肥健。
《养生要集》曰：麻子，味甘无毒，主补中益气，服之令人肥健。麻子一名蕡，一名麻勃。
