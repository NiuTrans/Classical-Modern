○叙舟下
周处《风土记》曰：小曰舟，大曰船。温庥五会者，永宁县出豫林，合五板以为大船，因以 五会 为名也。 晨凫 ，即青桐大船名，诸葛恪所造鸭头船也。预章〈木舟〉〈木先〉(音钱，枣木。)诸木，皆以多曲理盘节为坚劲也。浩漂者，言船之在水，如莲花散落浮於川也。
《武昌记》曰：樊口北有败舶湾，孙权尝装一船，名大船，容敌士三千人，与群臣泛舶中流。值风起，至樊口十里馀便败。故因名其处为败舶湾也。
戴延之《西征记》曰：檀山，凡去洛城水道五百三十里，由新安、渑池、宜阳、三乐。三乐男女老少，未尝见船，既闻晋使溯流，皆相引蚁聚川侧，俯仰倾笑。
《越绝书》曰：阖闾见子胥： 敢问船运之备何如？ 对曰： 船名大翼、小翼、突冒、楼船、桥船。今船军之教，比陵军之法，乃可用之。大翼者，当陵军之车；小翼者，当陵军之轻车；突冒者，当陵军之冲车；楼船者，当陵军之行楼车也；桥船者，当陵军之轻足剽定骑也。
《瑞应图》曰：王者德盛，则金人下，乘船游王后池。
《郡国志》曰：越州白涂山有石船一丈，禹所乘者。宋元嘉中，有人於船侧得铁履一量。一云：有圣姑从海中乘舟张石帆，至此二物。庙中有周时乐器，名淳于，铜作，似钟而有颈，映水用芒刜(音弗。)则鸣。
又曰：硖州远安县，江有狼尾滩，有陆抗故城。南有孤山，袁山松为郡，尝登以四望，大江如索带，舟船如凫雁焉。
又曰：相州魏县景穆寺西，有遭官，有石窦桥，鸣鹤飞集，赤马飞龙等舟。
《西京杂记》曰：昆明池中有弋树船，各数百艘，船上建楼橹。戈船建戈矛，四角悉垂幡旄，旌葆麾盖，照灼涯涘。
又曰：太液池中有鸣鹤舟、容与舟、清旷舟、采菱舟。
《说苑》曰：吴赤市使於知氏，假道於卫。宁文子具纻絺三百制，将以送之。大夫豹曰： 吴虽大国也，不壤交，假之道则亦敬矣。又何礼焉？ 宁文子不听，遂致之。吴赤市至於知氏，既得事，将归吴，智伯命造舟为梁，吴赤市曰： 吾闻天子济於水，造舟为梁，诸侯维舟为梁，大夫方舟臣之职也，且敬，太甚必有故。 使人视之，则兵在后矣，将以袭卫。吴赤市曰： 卫假吾道，而厚赠我。我见难而不告，是与为谋也。 称疾而留，使人告卫，卫人警戒。智伯闻之，乃止也。
《列女传》曰：赵简子至河津，津吏醉。吏女乃持楫而前为王棹舟。(馀具下楫门中。)
《江表传》曰：孙权於武昌新装大船，名为长安。
又曰：孙权乘飞云大船，与张昭、鲁肃等共追送叙别吴。
又曰：周瑜破魏军，曹公复书与权曰： 赤壁之役，值有疾疫，孤烧船自退，横使周瑜虚获此名。 
又曰：刘备进驻鄂县之樊口，诸葛诣吴未还，闻曹公军下，恐惧，日遣逻吏於水次候权军。吏望见周瑜船，驰还白备。备曰： 何以知非青徐军耶？ 吏对曰： 以船知之。 备遣人慰劳瑜，瑜曰： 有军任，不得委署。傥能屈威，副其所望。 备谓张飞、关羽曰： 彼欲致我，今自托於东而不往，非同盟之意也。 乃乘单舸，往见瑜。问曰： 今距曹氏，深为得计！战卒有几？ 瑜曰： 此自足用豫州，但观瑜破之！ 
《吴历》曰：曹公出濡须，作油船，夜渡洲工。权乃自乘从濡须吴公军，行五六里，回作鼓吹。公见舟船器仗，法伍整肃，喟然叹曰： 生子当如孙权；为刘景升儿，若豚犬耳！ 
又曰：孙綝上疏景帝曰： 少帝於宫内作小船三百馀艘，饰以金银，师工昼夜不息。 
王粲《海赋》曰：乘桂之舟、晨凫之舸。
庾阐《杨都赋》曰：龙坻华屋，晨凫之舸，鹢首铺於芙蓉、盘蛟缠於赤马。
《晋令》曰：水战有飞仓集船。
《说苑》曰：楚鄂君乘青翰之舟，张翠羽之鹢。
《楚辞》曰：船容与而不进，奄回水以凝滞。
又曰：美要妙兮宜修，沛吾乘兮桂舟。桂棹兮兰枻，增水兮积雪。
魏文帝《沂淮赋》曰：建安十四年，王师东征，泛舟万艘。
杨修《出征赋》曰：泛顺风而回舻，徐日转而月移。旆已入乎河口，殿(都殿切。)尚集於菌池。
班固《东都赋》曰：命舟牧为水嬉，浮鹢首、医云、芝交。
又曰：东郊则有通沟大漕，溃渭洞河，泛舟山东，控引淮湖，与海通波。(漕，水运也。《苍颉篇》曰：月溃傍决也。前书武帝渠通渭。《史记》曰：荥阳下引河东南为鸿沟，以与淮泗会也。)
袁宏《东征赋》曰：惊澜嶾(音隐)嶙(力轸切。)而岳转，颓波嵔(音猥){山畾}(力猥切。)以岭没。咨余舟之小狭，冲奔湍以梼杌。棹弱楫之弗施，授洪流以藏骨。
夏侯弼《吴都赋》曰：严严船舻，泛泛杨舟。权河高峙，风骇云浮。坚壁金扶，有若高楼。
《刘谧之与公笺》曰：昔申甲之际，遭汤旱流烟；今子亥之岁，值尧水滔天。火延烧其庐，水突坏其园。何小人兮，顿偷双船！由是行无担石，室如悬磬。
《魏文与孙权书》曰：知已选择见船，最大樟材者六艘，受五百里石，从污水送付樊口。
王粲诗曰：方舟浮大江，日暮愁我心。
曹植诗曰：何以泛舟？愧无榜人。
嵇康诗曰：渊渊绿水，沦滑而逝。泛泛虚舟。载停载滞。鼓枻投竿，优游卒岁。
梁王筠《咏轻利船应临汝侯教诗》曰：君侯饰轻利，摇荡迈飞云。凌漾浮鹢采，映水焕蛟文。雷流已冠绝，鸟逝复超群。倏忽方千里，恋兹岐路分。
陈张正见《后湖泛舟诗》曰：上苑奢行乐，沧池聊薄游。泛荇分兰棹，槎触桂舟。残虹收度雨，缺岸上乘新流。欲知有高趣，长杨送夌秋。
又《别韦谅赋得江潮泛别舟诗》曰：千里寻阳岸，三翼木兰船。鹢泛青凫后，鸡鸣白鹭前。涵花没浅缆，带叶动深船。不言朝夕水，独自限神仙。
又《与钱玄智泛舟诗》曰：高门事休沐，朝野念逢迎。还乘金谷水，俱望洛阳城。舟移洛女度，楫动渭桥横。风高雁已落，雨霁水还清。叶尽桐门净，花秋菊岸明。欲奏《江南曲》，聊习《棹歌行》。
晋枣据《船赋》曰：嘉圣王之神化，理通微而达幽。悼民萌之隔塞，愍王教之不周。立成器以备用，因垂象以造舟。济迅波之绝轨，越巨川之湍流。运重固之滞质，虽载沉而必浮。且论器而比象，似君子之淑清。外质朴而无饰，内空虚以受盈。不辞劳而恶动，不偷安以自宁。且其行无辙，趾止无所，不疾而速，忽若驰奔。
晋王叔之《舟赞》曰：涂则骋车，水惟用舟。弱楫轻棹，利涉济求。缅彼渔人，鼓枻清讴。
后汉李尤《舟楫铭》曰：舟楫之利，譬犹舆马。载重历远，以济天下。相风视波，穷究川野。安审惧慎，终无不可。
○舰
《释名》曰：上下重床曰舰，四方施板以御矢，如牢槛也。
《洞冥记》曰：昆灵池中，有凌波舰、掖电舰。
《吴志》曰：周瑜逆曹公，部将黄公盖取艨冲斗舰数十艘，实以薪草，膏灌其中，裹以帷幕，上建牙旗，同时发火。时风猛火盛，悉延烧岸上营，曹公军败退。
《晋中兴书》曰：建兴九年冬，左将军王敦，遣振威将军周访、广武将军赵诱，受陶侃节度，征蜀贼杜韬。大战，蜀贼以桔槔打没侃船二十馀艘，人皆投水。
《义熙起居注》曰：卢循新作八槽舰九枚，起四层，高十馀丈。
《连营缮令》曰：诸私家不得有战舰等船。
○艨冲
《释名》曰：外狭而长曰艨冲。
《吴志》曰：董袭讨黄祖，祖横两艨冲夹守沔口。栟(音并)榈(音闾)大绁系石为碇，军不得前。袭与陵统俱为前部，各将敢死百人，人被两铠，乘舸船突入艨冲，裹身以刀断两绁，艨冲方横流，大兵遂进。
又曰：周瑜逆曹公，部将黄盖取艨冲斗舰数十艘。(馀上具舰门。)
又曰：将军贺齐，性奢绮，好军事。所乘船，雕刻丹缕，青盖绛居，艨冲斗舰之属，望之若山。
《连营缮令》曰：诸私家不得有艨冲等船。
○〈舟句〉〈舟鹿〉
《杂字解诂》曰：〈舟句〉〈舟鹿〉，杂船也。
《吴志》曰：吕蒙袭关羽，至寻阳。昼伏精兵於〈舟鹿〉中，使白衣摇橹，作商贾贩，昼夜兼行。故羽不闻知，遂到南郡。
《物理论》曰：夫工匠径涉河海，为〈舟句〉〈舟鹿〉以浮大渊，皆成於巧手，出乎圣意。
○め
《广雅》曰：，舟也。
《荆州土地记》曰：湘州七郡，大之所出，皆受万斛。
《吴志》曰：吕蒙袭关羽，至寻阳，昼伏精兵於〈舟鹿〉中。(馀上具〈舟句〉〈舟鹿〉门。)
《温峤教》曰：禀者无米，受得下湿米，岂是吾遇兵众无异之怀乎？虽是数合米，欲令齐均。若有不如教，鞭五十也。
《荆州土地记》曰：桓宣穆遣人寻庐山下有一湖，中有败。
○航
《说文》曰：航，方舟也。
《诗》曰：谁谓河广？一苇航之！
《异苑》曰：晋时，钱塘浙江有大樟林桁，每有乘者，辄漂荡摇扬不可禁。尝鸣鼓钱塘江头，陵浪如故，惟桁吏章奥能相制伏。及奥死，遂长废。
《淮南子》曰：公孙龙在赵之时，谓弟子曰： 人而无能者，龙不能与游。 有客衣褐带索而见曰： 臣能呼航来。 公孙龙顾谓弟子曰： 门下故有能呼者乎？ 对曰： 无有。 公孙龙曰： 与之弟子之籍。 后数日，往说燕王，至於河侧，而航在北，使客呼之，一呼而航来。
杨子《法言》曰：舍舟航而济乎渎者末矣！舍五经而济乎道者末矣！(李轨注曰：末，无之也。)乘国者，如乘航乎，则民斯安矣！
《孙绰子》曰：仲尼见沧海横流，故务为舟航。
左思《吴都赋》曰：长鲸吞航，修鲵吐浪。
○舫
《说文》曰：舫，并船。
《吴书》曰：陆逊破曹休，当还西陵，公卿并为祖道，上赐御船一舫，缯彩舟也。
《晋书》曰：王廙性俊率。尝从南下，旦自寻阳，迅风飞帆，暮至都，倚舫楼长啸，神气甚逸。
《梁书》曰：安成康王秀为江州刺史。将发，主者求坚船以为赍舫。秀曰： 吾岂爱财而不爱士？ 乃教以牢者给参佐，下者载赍物。既而遭风，赍舫遂破。
○舠
《释名》曰：船三百斛曰舠。舠，貂也，短也。江南所名，短而广，安不倾危也。
《诗》曰：谁谓河广？曾不容舠？
○舸
王隐《晋书》曰：顾荣征侍中，见王路塞绝，便乘船而还。过下邳，遂解舫为单舸。一日一夜，行五六百里，遂得免。
沈约《宋书》曰：垣护之随王玄谟入河。玄谟攻滑台，护之以三百舸为前锋，进据石济。(石济，在滑台西南百二十里。)玄谟败退，不暇报护之。及护之闻知，而虏悉已牵玄谟水军大艚，连以铁锁三重，欲以绝护之还路。护之中流而下，每至铁锁，辄以长柯斧断之。虏不能禁，惟失一舸。
《吴志》曰：甘宁厨下儿有过，走投吕蒙。蒙恐宁杀之，故不即还。后宁赍礼礼蒙母，蒙临当与升堂，乃出厨下儿出还宁，宁许不杀。斯须还船，缚置桑树，自挽弓射杀之。敕船人更增舸缆，解衣卧船中。蒙大怒，击鼓会兵，欲攻宁。蒙母谏，乃止。
《江表传》曰：刘备进住鄂县之樊口，闻曹公军下，恐惧。俄周瑜船军至，备乃乘单舸往见瑜。
又曰：孙权名舸为马，言飞驰如马之走陆地也。
《洞冥记》曰：昆灵池中，有橦雷舸。
