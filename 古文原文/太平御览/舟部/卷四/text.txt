○艇
《释名》曰：二百斛以下曰艇，其形挺，一人二人所乘行者也。
《广雅》曰：舼(音邛。)艇，舟也。
《淮南子》曰：越舼蜀艇，不能无水而行。
陆机《思归赋》曰：棹河渊之轻艇。
○舴艋(上知格切，下音猛)
《广雅》曰：舴艋，舟也。
《临海记》曰：西北有白鹄山，高三百丈。上有一舟，名舴艋。前头有石鼓、石艇。世云：石鼓鸣，则土地寇乱。隆安初，此鼓屡鸣，果有孙恩贼。此处多山精水祟，不可轻陟。山下平地，便望见舴艋。民王志祭山神，求到鼓所，遂得至。捉搥打鼓，闾里咸闻，如金玉之响，下山便病死。盖登山召祸，击鼓自杀也。
《异苑》曰：檀道济，元嘉中镇寻阳，入朝伏诛。济未下时，有人施罟於柴桑江，收得大船，孔凿若新。使匠作舴艋，云： 勿斫！ 工人误截两头，檀以为不祥，杀三巧手，欲以塞愆。匠违约，加斫，凶兆先遘矣。
《宋元嘉起居注》曰：有司奏云： 扬州刺史王弘上会稽从事韦诣解列先风，闻馀姚令何玢之造作平床一乘、舴艋一艘，精丽过常，用功兼倍，请免玢今官。 诏可其奏。
○筏
《论语》曰： 道不行，乘桴浮于海。从我者，其由与？ 子路闻之，喜。
《东观汉记》曰：吴汉教乘筏从江下巴郡，盗贼解散。张堪为陪义长，公孙述遣击之。有同心士三千人，相谓曰： 张君养我曹，为今日也！ 乃选习水三百人，斩竹为排渡水。
《英雄记》曰：曹操进军至江上，欲从赤璧渡江。无船，作竹排，使部曲乘之。从汉水来下，出大江，注浦口，未即渡。周瑜又夜密使轻船走舸百艘烧排，操乃夜走。
《吴录》曰：孙策欲渡江，船少，欲往便求策姑王氏，分命伐芦为樑，以佐船渡人。
《吴录·地理志》曰：苍梧高要县，郡下人避瘴气，乘筏来停此。六月来，十月去，岁岁如此。
雷次宗《豫章记》曰：望蔡县有一石室。入室十馀里，得水，广数十步，清深不测。边有筏竹。游者伐竹为筏过水。莫能究其源。出好锺乳。
《淮南子》曰：方车蹠越，乘桴入朝，欲无宠不可得也。(许慎曰：桴，木筏。)
《越绝书》曰：木客大冢者，勾践之兄弟冢也。初，徙之琅邪，使楼船卒二千八百人伐松柏以为桴，故曰木客也。
○楫
《说文》曰：楫，舟棹也。
《书》曰：若济巨川，用汝作舟楫。
《诗》曰：桧楫松舟。
《方言》曰：楫，或谓之桡，或谓之棹。
《吴越春秋》曰：子胥伐楚，因引军袭郑。治渔者之子在郑，乃还。
《列女传》曰：赵简子南击荆，至河津，津吏醉卧，不能渡。简子怒，将杀之。津吏之女娟乃持楫而前走，曰： 妾父闻主君将渡，恐风波之起，水神动骇，故祷祝九江三淮之神，不胜杯杓馀沥，醉於此。君命之诛，愿以微躯易父之死。 简子将渡，用楫少一人。娟曰： 妾居河济之间，重乎世习舟楫之事，愿备员持楫。 简子遂与渡。中流，吟《河激》之歌。简子乃聘以为夫人。(其母遽曰：河水激扬，济之不易。)
《淮南子》曰：七尺之楫动大船者，因水为资也；人君发一言之号而令行於民者，众为资也。
《说苑》曰：襄城君始封之日，衣翠衣，带玉钩，履缟舄，立乎流水之上。大夫庄辛过而说之，曰： 愿把君之手，其可乎？ 襄城君作色不言。庄辛迁延，称曰： 君独不闻鄂君乘青翰之舟，张翠盖，会锺鼓之音，越人拥楫而歌，曰： 今夕何夕兮？搴州水流。今日何日兮？得与子同舟。山有木兮木有枝，心悦君兮君不知。 於是鄂君揄袂而拥之，举绣被而覆之。 襄城君乃奉手进之。
杨子《法言》曰：灏灏(音浩。)于海济，楼船之力也。航人无楫，如航何？(李〈车丸〉法曰：喻有民无礼乐治也。)
《抱朴子》曰：琼艘瑶楫，无涉川之用；金弧玉弦，无激矢之能。是以清洁而无政事者，非拨乱之器；儒雅而乏治略者，非翼亮之才。
左思《吴都赋》曰：篙工楫师，选自闽隅，翼御长风，狎玩灵胥。
○篙
《方言》曰：所以刺船谓之篙。
盛弘之《荆州记》曰：鱼复县瞿唐滩上，有神庙，先极灵验。刺史二千石经过，皆不鸣鼓角，篙旅恐触石有声，乃以布裹篙头。
王韶之《始兴记》曰：含进公口下流有枯木，曰圣鼓。上下人以篙犯之者，皆虐。
喻益期《与韩豫章笺》曰：马伏波昔开道，篙迹凿石犹存。
○桨
《方言》曰：所以隐棹谓之桨。(郭璞注曰：摇橹小橛也。江东人又呼胡人也。)
杨泉《五湖》曰：赤桧升棹，檀桨细坚。
○橹
《释名》曰：在旁曰橹。橹，旅也，用旅力然后舟行也。
《吴志》曰：吕蒙袭关羽，至寻阳，尽伏精兵於舰〈舟鹿〉中，役白衣摇橹，作商贾服，昼夜兼行。至羽所，置屯候，尽收缚之。是故明不闻知，遂到南郡。
○舵
《释名》曰：船尾曰舵，舵，拖也，在后见拖曳，且弼正船不使他戾也。
《方言》曰：船后曰舳，好舳制水也。(今江东呼为轴也。)
《孙放别传》曰：庾公建学校，孙君年最幼，入为学生，班在诸生之后。公问： 君何独居后？ 答曰： 不见船舵耶？在后，所以正船。 
《寻阳记》曰：庐山西岭有甘泉，曾见一舵从山岭流下。此溪中人号为舵下溪。宣穆所遣人，见山湖中有败，而后舵流下，信其不妄。
《孙绰子》曰：动而不乘不理，若泛舟而无舵。
赵壹《嫉邪赋》曰：奚异涉海之失舵，坐积薪而待燃？
张华《游仙诗》曰：游仙迫西极，弱水隔流沙。云榜鼓雾舵，飘忽陵飞波。
○缆
《尔雅》曰： 泛泛杨舟，绋缡维之。 绋，〈索率〉也。缡，緌也。(郭璞曰：索率，索也；緌，系。)
《吴书》曰：甘宁住止，常以缯锦缆舟。去辄割弃以示奢。
○笮(音凿)
《纂文》曰：竹索谓之笮，茅索谓之索。
《释名》引舟者曰笮。笮，作也，起舟使动作也。
《汉鼓吹曲》曰：桂树为君船，青丝为君笮，木兰为君棹，黄金错其间。
○帆
《释名》曰：随风张幔曰帆。帆，泛也，舟疾泛泛然也。
《韵集》曰：颿，船张也。(颿，音凡，马疾步也。义亦与帆同。)
《长沙耆旧传》曰：夏隆仕郡时，潘濬为南征太守。遣隆修书致礼，濬飞帆中游，力所不及。隆乃於岸边拔刀大呼，指濬为贼，因此被收。濬奇其以权变自通，解缚，赐以酒食。
《吴时外国传》曰：从加那调州乘大伯舶，张七帆，时风一月馀日，乃入秦，大秦国也。
《南州异物志》曰：外徼人随舟大小，或作四帆，前后沓载之。有卢头木叶，如牖形，长丈馀，织以为帆。其四帆不正，前向皆使邪移相聚，以取风吹。风后者激而相射，亦并得风力，若急则随宜增减之。邪张相取风气，而无高危之虑，故行不避迅风激波，所以能疾。
《永嘉记》云：郡有石帆，又有破石。传云古有神人，以破石半为帆，故名石帆。
《吴郡录·海记》曰：海虞县有穿山，下有洞穴，高十丈，广十馀丈。山昔在海中，行侣举帆从穴中过。
陆景《典语》曰：孤特与水军一万，从风举帆，朝发海岛，暮至杏渚。
《世说》曰：顾长康作殷荆州佐，请假还东。尔时例不给布帆，顾苦求之，然乃发。至破冢，便遭风，大败。作笺与殷云： 地名破冢而出，行人安稳，布帆无恙。 
马融《广成颂》曰：然后方艅艎，连舼舟，张云帆，施蜺帱，靡飕风，陵迅流，发棹歌，从水讴。
郭璞《江赋》曰：鼓帆迅越，超张绝迥。倏忽数百，千里俄顷，飞廉无以希其踪，渠黄不能及其景。
孙绰《望海赋》曰：若乃惟馨陈祈，祝不愧言。或适於东，或归於西。商客齐畅，潮流往还。各资顺势，双帆同悬。倏如绣骅背驰，拏(奴加切。)如交集绖轩。
○帆樯
《吴书》曰：孙和被黜之长沙，过芜湖，有鹊衔薪巢帆樯。帆樯，官僚以为樯末倾危，非久安之像，遂以忧终。
郭璞《江赋》曰：舳舻相接，万里连樯，泝洄沿流，或渔或商也。
○五两
《淮南子》曰：若綄(胡管切。)之候风也。(许慎曰：綄，候风扇也，楚人谓之五两。)
《兵书》曰：凡候风法，以鸡羽重八两，建五重旗，取羽系其巅，立军营中。
郭璞《江赋》曰：气氛祲於清旭，觇五两之动静。
○榜(补孟切)
《明堂月令》曰：榜，舫人，习水者也。
司马相如《上林赋》曰：榜人歌声流喝。(乌迈切。)
《释名》曰：船筌{虑}。
○桅
《释名》曰：船前立柱曰桅。桅，巍也，巍巍高貌也。
○筌{虑}
《释名》曰：舟中床以荐物者曰筌，言但有箦，如筌床也。其上板曰{虑}，言所覆众虑也。
○牂柯
《魏略》曰：沐并，字德信，少有志气。吴将朱然围樊城，遣兵於砚山，斫牂柯材。兵作食，先熟者呼共食，后熟者曰： 不也。 呼者曰： 汝欲作沐德信耶？ 其名乃播异域，虽华夏，不知者以为前世人也。
《华阳国志》曰：楚顷襄王遣将军庄蹻，泝沅水，出且(千余切。)兰，以伐夜郎。王椓牂柯，系船於且兰。既克夜郎，而秦夺楚黔中地，无路得归。遂留王之，号为庄王。以且兰有椓船牂柯处，因改其名为牂柯。
《异物志》曰：牂柯者，系船筏也。其山在海中，小而高，以系船筏也，俗人谓之越王牂柯。远望甚小而高，不似山，望之以为一株树在水中也。
《寻阳记》曰：郡西北有一松杨树，枝条繁茂，垂阴数亩。传云陶桓公牂柯成此树。
《豫章记》曰：新淦县北二十五里曰封溪，今有聂友所伐梓系着牂柯处。昔聂友於此左右，夜照射，遇一白鹿，友遂射之。鹿带箭走，友即蹑迹追寻不得见，向箭着一梓树，友即伐树。数斧，便有血出而落之梯，随复故创，不可得断。友更多将手力复伐之，辇其梯而焚之，树遂断。斫以二板以还，系着渚下，以樟木为牂柯。后有船行遇风，船皆没，惟友船独全。寻看，乃向梓板夹扶其船，友大异之。后友在京都，此板於豫樟来至友许，辄有大喜。中更异梓板，至辄有忧。所用樟木为牂柯者，遂生为树，今犹存。其木合抱，始倒植之，今枚条皆向下。(板门中亦述其事。)
○氵戽斗
《广雅》曰：泳装氵戽斗谓之栕。(以之切。)
《纂文》曰：杼水斗也。
