○叙舟上
《释名》曰：船，循水而行。
又曰：舟，言周流也。船上屋曰庐，象舍也。其上重屋曰飞庐，在上，故曰飞也。又在其上曰雀室，於中候望，若鸟雀之警视也。
又曰：舟名青翰、千翼、赤马，亦名鹢首。
《说文》曰：船，从舟，从铅省声。艘，船总名也。(艘，音骚。)
《易》曰：刳木为舟，剡木为楫。舟楫之利，以济不通。
《诗》曰：汎彼柏舟，在彼中河。(舟在河中，犹妇人在夫家，是其常处。)
又曰：二子乘舟，(二子，伋、寿。)泛泛其景。愿言思子，中心养养。
又曰：泛泛杨舟，载沉载浮。(杨，木也。舟之泛浮随所载。)既见君子，我心则休。
《书》曰：予乘四载，随山刊木。(所载者四，其一曰水乘舟。)
又曰：若乘舟，汝弗济，臭厥载。
《礼》曰：季春之月，舟牧覆舟。五覆五反，乃告舟备，具于天子。(郑玄曰：舟官覆反舟者，备倾漏也。蔡邕《章句》曰：备谓檝棹绋绠维引之具。)
《左传》曰：齐侯与蔡姬乘舟于囿，荡公。公惧，变色，禁之不可。公怒，归之，未之绝也。蔡人嫁之，齐侯以诸侯之师侵蔡。
又曰：冬，晋荐饥，使乞籴于秦。秦输于晋，自雍及绛相继，命之曰泛舟之役。(泛谓水运入河汾也。)
又曰：秦伯伐晋，孟明济河焚舟，(示必死也。)取王宫及郊。(王宫、郊，皆晋地。)晋人不出，遂自茅津济，封崤尸而还。(茅津，在河东大阳县西。封，埋藏。)
又曰：楚败吴师，获其舟馀皇。(馀皇，舟名。)
又曰：晋、楚将战，赵婴齐使其徒先具舟于河，故败而先济也。
《春秋潜潭巴》曰：泽浮舟，天子以亡为忧。(宋均注曰：潭，无底之泽，今浮舟，言阴盛之耳。)
《论语》曰：南宫适问於孔子曰： 羿善射，奡荡舟，俱不得其死然。 
《尔雅》曰：舫，舟也。天子造舟，诸侯维舟，大夫方舟，士特舟，庶人乘柎。(郭璞注曰：造，比船为桥也。维，连四船也。方，并两船也。特，单船也。柎，编木以渡也。)
《广雅》曰：〈舟监〉，大船也。舫、艕，船也。蒙冲、、(步典切。)〈舟句〉、(音钩)〈舟鹿〉、(音鹿)舸，(古可切。)舼、(音洪)艇、(音挺)艋，(音猛)舟也。
《家语》曰：舟非水不行，水入舟则没；君非民不治，民犯上则君危。
《战国策》曰：或谓公叔曰： 乘舟，舟漏而不塞，则舟沉矣；塞漏舟而轻阳侯之波，则舟覆矣。今公自以辩於薛公而轻秦，是漏舟而轻阳侯之波也。愿公察之。 
《帝王世纪》曰：昭王济汉，船人恶之，以胶船进王，中流胶船解，王没于水。
《史记》曰：项羽欲东渡乌江，(瓒曰：牛渚。)乌江亭长舣船待，(徐广曰：〈木羲〉音仪。骃案，应劭曰：〈木羲〉，正也。孟康曰：〈木羲〉，音蚁，附也，附船著岸也。如淳曰：南方人谓整船向岸曰〈木羲〉也。)谓项王曰： 江东虽小，地方千里，众数十万人，亦足王也，愿大王急渡。今独臣有船，汉军至，无以渡。 项王笑曰： 天之亡我，我何渡为？且籍与江东子弟八千人渡江而西，今无一人还，纵江东父兄怜而王我，何面目见之！纵彼不言，籍独不愧於心乎？ 及为亭长曰： 吾知公长者，吾骑此马五岁，所当无敌，尝一日行千里。吾不忍杀之，以赐公。 
又曰：韩信击魏，魏王盛兵蒲坂，塞临晋。信乃益为疑兵，陈船欲渡临晋。而伏兵从夏阳，以木罂缻渡军，袭安邑，虏魏王豹。
又曰：陈平逃楚归汉，渡河，船人疑有金，阴欲害之。平脱衣刺船，遂免害。
《汉书》曰：邓通，蜀郡南安人，以棹船为黄头郎。(师古曰：棹船，能持棹行船也。土胜水，其色黄，故刺船之郎皆著黄帽，因号曰黄头郎也。)
又曰：景帝三年，吴大船自覆。吴地以船为家，国将亡也。
又曰：武帝《汾歌》曰： 泛楼船兮济汾河，横中流兮杨素波。 
又曰：武帝浮江射蛟，舳舻千里。(李斐曰：舳，船后持拖处。舻，船头刺棹处也。)
又曰：武帝时，越欲用船战逐，(水战相逐。)乃大修昆明池，列馆环之，治楼船高十馀丈，旗帜枷其上。
又曰：伍被曰： 吴王伐江陵木以为船。 
又曰：薛广德为御史大夫。秋上酎祭宗庙，出便门，欲御楼船。广德当乘舆，免冠顿首，曰： 宜从桥！ 诏曰： 大夫冠。 广德曰： 陛下不听臣，臣自刎，以血污车轮，陛下不得入庙矣。 上不悦。光禄大夫张猛进曰： 臣闻主圣臣直，乘船危，就桥安。圣主不乘危，御史大夫言可听。 上曰： 晓人不当如是耶！ 乃从桥。
又曰：江都易王子建不道，使宫女乘小船，建以足踏覆，宫女溺，乍沉乍浮，建观而大笑。
《后汉书》曰：马援平南越，将楼船大小三千馀艘，士二万馀人，进击九真贼征侧馀党都羊等。自无功至居风，(无功、居风，二县，并属九真郡。)斩获五千馀人。峤南悉平。(峤，岭峤也。《广州记》曰：援到交址，立铜柱，为汉之极界。)
又曰：第五伦为会稽太守。永平五年，坐法，征。老小攀车叩马，啼呼相随，日裁行数里，不得前。伦乃伪止亭舍，阴乘船去。众知，复追之。及诣廷尉，吏人上书守阙者千馀人。是时，显宗方按梁松事，亦多为松讼者。帝患之，诏公车诸为梁氏及会稽太守上书者，勿复受。会帝幸廷尉，录囚徒，得免归田里。身自耕种，不交通人物。数年，拜宕渠令。
又曰：任文公，巴郡人，为从事。天大旱，白刺史曰： 五月一日，当有大水。其变已至，不可防救，宜令吏人预为其备。 刺史不听，文公独储大船。百姓或闻，颇有为防者。到其日，旱烈，文公急命促载，使白刺史，刺史笑之。日将中天，北方云起，须臾大雨至。晡时，湔水涌起十馀丈，(郦元《水经注》云：湔水出绵道王叠山，在今益州。湔，子建反。)突坏庐舍，所害数千馀人。文公遂以占术驰名。
又曰：郭林宗游洛阳，始见河南尹李膺，大奇之，遂相友善，於是名震京师。后归乡里，衣冠诸儒送至河上，车数千两。林宗惟与李膺同舟而济，众宾望之，以为神仙焉。
又曰：赵炳尝临海求船，人不和之。(和，许也。俗本作知者，误也。)炳乃张盖坐其中，长啸呼风，乱流而济。於是百姓神服，从者如归。
《魏志》曰：尚书仆射杜畿，受诏作御楼船。於陶河试船，遇风，没。文帝为之流涕，诏曰： 昔冥勤其官而水死，稷勤百穀而山死。杜畿，忠之至也！ 
又曰：徐宣迁司隶校尉，从至广陵。六军乘舟，风浪暴起，帝船洄倒。宣疾在后，陵波而前，郡寮无至者。帝壮之。
又曰：郭嘉死。太祖征荆州还，於巴丘遇疾烧船，叹曰： 郭奉孝若在，不使孤至此！ (奉孝，嘉字。)
又曰：邓哀王冲，字苍舒。五六岁，智若成人。孙权曾致巨象，太祖欲知其轻重，访之群下，咸莫能出其理。仲曰： 量象大船之上，而刻其所至，称物以载之，则交可知矣。 太祖大悦，即施行焉。
《魏略》曰：孙权乘大船来观军，公使弓弩乱发。箭着其船，船偏重将覆。权因回船，复以一面受箭。箭均船平，乃还。
《吴志》曰：诸葛恪出征东兴，有虹见其船。
又曰：吴人以舟楫为舆马，以巨海为夷庚也。
《晋书》曰：陆机初诣张华，华问云何在，机曰： 云有笑疾，未敢自见。 俄而云至。华为人多髭，制好帛绳缠髭，云见而大笑，不能自已。先是，常着縗绖，上船，於水中顾见其影，因大笑，落水，人救获免。
又曰：张凭，字长宗。祖镇，苍梧太守。浦岁数岁，镇谓其父曰： 我不如汝有佳儿！ 凭曰： 阿翁讵宜以子戏父耶？ 及长，有志气，为乡闾所称，举孝廉。负其才，自谓必参时彦。初欲诣刘惔，乡里及举者共笑之。既至，惔处之下座，神意不接，凭欲自发而无端。会王濛就惔清言，有所不通，凭於末座判制之，言旨深远，足畅彼我之怀，一座皆惊。惔延之上座，清言弥日，留宿至旦，遣之。凭既还船，须臾，遣傅教觅张孝廉船，便召与同载，遂言之於简文帝。帝召与语，叹曰： 张凭勃窣为理窟！ 官至吏部郎、御史中丞。
又曰：王浚征拜右卫将军，除大司农车骑将军。羊祜雅知濬有奇略，乃密表留浚，於是重拜益州刺史。武帝谋伐吴，诏濬修舟舰。浚乃作大舰连船，方百二十步，受二千馀人，以木为城，起楼橹，开四门，其上皆得驰马来往。又画鹢首怪兽於船首，以惧江神。舟楫之盛，自古未有。太康元年正月，浚自成都，率巴东监军广武将军唐彬，攻吴丹阳，克之，擒其丹阳监盛纪。吴人於江险碛要害之处，并以铁锁横截之；又作铁锥，长丈馀，暗置江中，以逆拒船。先是，羊祐获吴间谍，具知情状。浚乃作大筏数十，亦方百馀步，缚草为人，被甲持仗。令善水者，以筏先行。筏既行，遇铁锥，辄着筏去。又作炬，长十馀丈，大数十围，灌以麻油，在船前，遇锁然炬烧之，须臾融液断绝，於是船无所碍。
王隐《晋书》曰：陶侃击蜀贼王真，真拘得侃有雀船，侃欲投水。都督王榱苏扶侃入小船，得脱。
《晋中兴书》曰：苏峻作逆，与祖涣、许柳等将万馀人，出横江，连船东渡。时遇西风，既济船江中，忽更东风，吹船还西岸。峻书善憙，憙曰： 是天助我，固将志也！ 
又曰：郭翻，武昌人。安西将军庾翼，以帝舅之重，躬往逼翻，欲强起。翻曰： 人性各有所短，岂可强逼！ 翼以翻船侠小，欲引就大船。翻曰： 使君不以民鄙贱，而辱临之，此固野人之舟也。 翼俯屈入其船中。
《太公六韬》曰：武王伐殷，先出於河。吕尚为将，以四十七艘船济於河。
又曰：天船，一名天横，以济大水。
又曰：殷君为酒池，可游船。
《庄子》曰：颜回问於仲尼曰： 回尝济於觞深之渊，津人操舟若神。吾问焉： 操舟可学也？ 曰： 游善者数能。若乃夫没人，未尝见舟而便操之。 吾问焉，不吾告，敢问何谓也？ 仲尼曰： 善游者之数能，忘水故也。彼视众渊若陵，视舟之覆犹车之却退也。 (视渊若陵，故视舟之覆於渊，犹车却退於陵也。)
又曰：藏舟於壑，藏山於泽，谓之固矣；然而夜半有力者负之而走，昧者不知也。
又曰：水之积也不厚，则其负大舟也无力。覆杯水于坳(於交切。)堂之上，则芥为之舟；置杯焉则胶，水浅而舟大也。
又曰：孔子游乎缁维之林，坐杏坛之上。有渔父者，下船而来。孔子乃下求之，至於泽畔，方将杖挐而引其船，顾见孔子，再拜而起，乃刺船而去，延缘苇间。颜渊还车，孔子不顾，待水波定，不闻挐音，而后敢乘。
又曰：方舟而济河，有虚船来触舟，虽有惼心之人，终不怒也。忽有一人在其上，则恶声随之。向不怒，向虚而今实也。
又曰：巧者劳而智者忧，无能者无所求也。食而遨泛，若不系之舟也。
又曰：散木以为舟则沉，是不材之木。
《邓析子》曰：同舟涉海，中流遇风，救患若一，所忧同也。
《孔丛子》曰：顺谓韩王曰： 吴、越之人，同舟济江，中流遇风波，其相救如左右手。不慎所同之患，是不如吴、越之舟人也。 
《尸子》曰：六马登糟丘，方舟泛酒池。
《刘析书》曰：舟行於水，车转於陆，此势自然者也。
《文子》曰：舟浮江海，不为莫乘而沉；君子行道，不为莫知而止。
《孙卿子》曰：君者，舟也；庶人者，水也。水则载舟，水则覆舟。
《墨子》曰：工倕作舟。
《慎子》曰：燕鼎之重乎千钧，乘於吴舟则可以济。所托者，浮道也。
又曰：行海者坐而至越，有舟也；行陆者立而至秦，有车也。秦、越，远涂也，安坐而至者，械也。
《韩子》曰：千钧得船则浮，锱铢失船则沉。非千钧轻而锱铢重也，有势之与无势也。
又曰：奔车之上无仲尼，覆舟之下无伯夷。号令者，国之舟、车。安则知廉，危则争越也。
