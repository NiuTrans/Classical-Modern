○云
《释名》曰：云犹云云众盛也。
《说文》曰：云，大泽之润气也。
又曰：云，山川气也，从雨，云象回转形也。(霠于金反，)云覆日也。霃(音沉)，淹(于检反。)云久阴也。凄，雨云起也。雨云貌也。(《诗》云：有淹凄凄，兴雨祁祁。)
《易》曰：云行雨施，品物流行。
又曰：云从龙，风从虎，圣人作而万物睹。
又曰：召云者龙。
又曰：云上于天，需。
又曰：《坎》为云。
又曰：密云不雨，自我西郊。(密，静也。云静止不加雨，喻纣恩泽不加于民也。不雨之灾自其君也。西郊，亦谓文王也。)
《诗》曰：薈兮蔚兮，南山朝跻。注曰： 薈蔚，云兴貌；南山，曹南山；跻，升云也。
又曰：上天同云，雨雪纷纷。
又曰：英英白云，露彼菅茅。(英英，白云貌。露亦有云，言天地之气无微不着，无不覆养也。)
《礼》曰：天降时雨，山川出云。
又曰：山林、川谷、丘陵。能出云，为风雨。
《周礼》曰：保章氏以五色云物，辨吉凶之祲祥。郑氏注曰： 占视日旁云气，青为虫，白为丧，赤为兵荒，黑为水，黄为丰。 
《传》曰：凡分、至、启、闭，必书云物，为备故也。(分谓春秋分，至谓冬夏至，启立春夏也，阳气用事为名，闭立秋冬也，阴气用事为闭。云，五云也，风气日月星辰也。分至启闭天地之大节，阴阳之分也。故遂登观台望气以审妖祥，变祸乱之气，先见於八节，书其云物之形，言其所致，务为之备也。)
又曰：鲁哀公六年，有云如众赤鸟，夹日以飞，三日。楚使问周太史。太史曰： 其当王身乎？(日为君，妖气守之，云在楚，若上祸不及他国也。)若禜之，可移于令尹、司马也。 王曰： 除心腹之疾，而置诸股肱，何益？ 终不禜。孔子曰： 楚昭王知天道矣！不失国，宜哉！ 
又曰：黄帝氏以云纪官，故为云师而云名。(有景云之瑞。)
《公羊传》曰：触石而出，肤寸而合，不崇朝而遍雨乎天下者，惟泰山云尔。
《语》曰：不义而富且贵，於我如浮云。
《易通卦验》：冬至阳，云出箕，如树木之状。小寒合冻苍阳，云出氐。大寒降雪黑阳，云出心。立春青阳，云出房，如积水。雨水黄阳，云出亢。惊蛰赤阳，云出翼。春分正阳，云出张，如积白鹄。清明白阳，云出奎。穀雨大阳，云出张，如车盖。立夏常阳，云出觜，赤如珠。小满上阳，云出七星。芒种长阳，云出维。夏至少阴，云出如水波。小暑，云五色出。大暑阴，云出南赤北苍。立秋浊阴，云出如赤缯。处暑赤云出。白露黄阴云出。秋分白阴云出。寒露正阴，云出如冠缨。霜降大阴。云出上如羊。下如磻石。立冬阴，云出而黑。大雪阴，雪出而分。冬至日谨候，见云送迎，从其乡来，岁美民和。
《京房易飞候》曰：凡候雨，有黑云如群羊，奔如飞鸟，五日必雨。
又曰：视四方常有大云五色，其下贤人隐也。青云润泽蔽日，在西北，为举贤良。黄云如覆车，大丰也。
又曰：凡候雨，以晦朔弦望，有苍黑云、细云如杼轴，蔽日月，五日必雨。
《尚书中候》曰：尧沉璧于河，白云起，回风摇落。
又曰：周成王举尧舜礼，沉璧于河，白云起而青云浮至，乃有苍龙负图临河也。
《尚书大传》曰：舜为宾客，禹为主人，百工相和而歌《卿云》，于时八风循通，卿云藂丛。注：言和气应也。丛，或为簇。
又曰：五岳皆触石出云，肤寸而合，不崇朝而雨。
又曰：舜时卿云见，于时百工和歌，舜歌曰： 卿云烂兮纠漫漫。 或以为出岫回薄而难名状也。
《礼统》曰：云者，运气布恩普博也。
《礼斗威仪》曰：人君乘水而王，其政和平，则景云见也。
又曰：景，明也，言云气光明也。
又曰：周成王治平，观于河，青云浮于河也。
《春秋文耀钩》曰：楚有苍云如霓，围轸七蟠，中有荷斧之人向轸而蹲，于是楚唐史画遗灰而云灭。故曰： 唐史之策，上灭苍云。(宋均注曰：轸，楚分也。云，水气；灰，火气。画遗灰，故云灭。)
《春秋元命苞》曰：阴阳聚为云。
《春秋说题辞》曰：云之为言运也。触石而起谓之云，含阳而起以精运也。
《春秋合诚图》曰：帝尧之母曰庆都，生而神异，常有黄云覆上。
《春秋孔演图》曰：舜之将兴，黄云升于堂。
又曰：汤将兴，白云入房。(白云金精，入汤房也。)
《孝经援神契》曰：王者德至山陵，则景云见。
又曰：天子孝则景云见。
《史记》曰：若烟非烟，若云非云，郁郁纷纷，萧索轮囷，是谓卿云。卿云，喜气也。
又曰：高祖过沛，击筑自为歌曰： 大风起兮云飞扬，威加海内兮归故乡，安得猛士兮守四方。 
又曰：范增云： 高祖之上有云为龙虎之形，此天子气也。
又曰：黄帝与蚩尤战于涿鹿之野，常有五色云气，金枝玉叶止于帝上，有花葩(匹加反。)之象，因作华盖。
《汉书·郊祀志》曰：武帝封泰山，夜有光，昼有白云，起于封中。
又曰：封泰山后，云气成宫阙。
《汉书》曰：相如作《大人赋》，帝览之，飘飘有凌云之气。
又曰：武帝迎汾阴鼎至甘泉宫，黄云盖其上。
又曰：宣帝祠甘泉，有顷，紫云从西北来，散于殿前。
范晔《后汉书》曰：樊英隐于壶山之阳，曾有暴风从西方起，英谓学者曰： 成都市火甚盛。 因含水西向嗽之。时客有从蜀郡来者，云是日大火，有黑云卒从东方起，须臾大雨，火灭。
《魏志》曰：文帝生于沛国谯县，上有云气青色而圆盖，终日不解，望气者以为至贵人之证，非人臣之气。
《蜀志》曰：齐备为儿，戏於桑树下，上有云覆，童童如车盖。
《晋书》曰：乐广有风姿，卫瓘曰： 此人若披云雾而睹青天。 
又曰：阮咸性旷达不拘，颜延年《五君咏》曰： 仲容青云器。 
又曰：咸和元年，云斗，声如暴风雨。
《宋书》曰：大明八年，宣太后陵前后数有光及五色云，芳香四满，又五彩云在松上，如车盖。
又曰：孝康建元二年二月乙未日上，有云如锦文，光色润泽。
又曰：世祖在江州起义，建牙军，有紫云二段落于身上。
《穆天子传》曰：天子觞西王母于瑶池之上。王母为谣曰： 白云在天，丘陵自出，道路悠远，山川间之。 
《东方朔传》曰：凡占，长吏东耕，当视天有黄云来覆车，五穀大熟。青云致兵，白云致盗，乌云多水，赤云多火。
《长沙耆旧传》曰：祝良为洛阳令，时大旱，告诫引罪，紫云沓起。
《汉武帝内传》曰：帝登寻真之台，斋戒到七月七日夜，忽见天西南如白云起，直来趣宫，须臾，闻云中箫鼓之声，复半食顷，西王母至，乘紫云之辇。临发，云气勃郁，尽为香气。
《汉武故事》曰：上幸梁父祠地主，其日山上有白云，又有呼万岁声，封禅之上肃然，白云为盖。
东方朔《十洲记》曰：天汉三年，月氏(音支)国献神香。使者曰： 国有常占，东风入律，百旬不休，青云干吕，连月不散。意中国将有好道君，故搜奇蕴而贡神香也。
《西京杂记》曰：瑞云曰庆云，(云五色曰庆。)曰景云，或曰卿云。云外赤内青谓之矞云(云二色曰矞，亦瑞云也。矞，以律反。)雨云曰油云，(《孟子》曰：油然作云，霈然下雨。)雪云曰同云(《诗》云：上天同云，雨雪雰雰。同云谓云阴竟天，同为一色。)云师曰屏翳，(《吕氏春秋》曰：屏翳曰雨师。)云将亦云之师。(司马彪注《庄子》云：云将，云之主帅。)
刘澄之《扬州记》曰：娄县有马鞍山，天将雨，辄有云起，来映此山。山出云应之，乃大雨。
《抱朴子·玉策记》曰：千岁之龟，五色具焉。浮于莲叶之上，或在藂蓍之下，其上时有白云。
《风土记》曰：乌程县〈山卞〉(音卞)山，望气云有黄气、紫云，大吴故改葬焉。
王子年《拾遗记》曰：昆仑山有九层，从上来一层有云气五色，从下望之，皆有城阙之象。
又曰：昆仑者，西方曰须弥山，九层。其第七层有景云出，以映朝日。
又曰：烂石色红似肺，烧之有香烟，闻数百里，烟气升天则成香云，香云遍润，则成香雨。
《搜神记》曰：蓟子训至洛，见公卿数十处，去后皆白云起。
王韶之《始兴记》曰：尧山长岭，望之如云。
张野《庐山记》曰：有白云冠带峰岩，呼为上带。
《洞冥记》曰：吉云之国，俗常以云占吉凶，有吉事则满室，五色照人，着草木，皆成五色露。
《庄子》曰：广成子谓黄帝曰： 汝治天下，云气不待族而雨，草木不待黄而落，奚足语至道？ 
又曰：华封人谓尧曰： 夫圣人鹑居而鷇饮，鸟行而无章。天下有道，与物皆昌。千岁厌世，去而上仙，乘彼白云，至于帝乡。 
《抱朴子》曰：俗有见游云西驰，而谓月之东行。
《孟子》曰：油然作云，霈然下雨。
又曰：汤一征，自葛始。天下从之，人望之若大旱之望云霓。
《淮南子》曰：周云之巃，(力孔反。)嵸，(七孔反。)尞，(力交反。)摷，(士交反。)彭，(步光反)薄而为雨。(周云，密也。尞摷彭薄，蕴积之貌。)
又曰：伯益作井，而龙登玄云。(龙在黄泉下，恐害及，故云。)
又曰：山云蒸，柱础润。
又曰：八极之云，是雨天下。
《吕氏春秋》曰：山云草莽，水云鱼鳞，旱云烟火，雨云水气，无不比类其所生以示人。
又曰：至乱之化，君相贼，其云状有若犬马。若白鹄车者。
《遁甲开山图》曰：辽东有襄平山，多饶鬼目之菜，生而有神，虎、龙、蛇、大鱼守之，云气覆之，食之令人不饥。(荣氏注曰：鬼目菜，形似鱼，守之草，常有气，如龙虎蛇鱼之状。)
《河图帝通纪》曰：云者，天地之本也。
《河图始开》曰：黄泉之埃，上为黄云；青泉之埃，上为青云；赤泉之埃，上为赤云；白泉之埃，上为白云；玄泉之埃，上为玄云。
《河图括地象》曰：昆仑山出五色云气。
《兵书》曰：有云如丹蛇，随车后，大战杀将。
又曰：韩云如布，赵云如牛，楚云如日，宋云如车，鲁云如马，卫云如犬，周云如轮，秦云如美人，魏云如鼠，齐云如绛衣，越云如龙头，蜀云如囷。(言当处云似之。)
又曰：云如雄雉，或如雄鸡，临城，其城必降。
《魏武兵书节要》曰：孙子称司云气，非云，非烟，非雾，形似禽兽，客吉，主人忌。
车频《秦书》曰：符坚时有黄云五色，时以为瑞，赐民酺五日。
黄子发《相雨书》曰：四方有濯鱼云疾者，立雨；濯雨云迟者，雨少难至江汉。云疾者，即日雨。
《洛书》曰：苍帝起，青云扶日；赤帝起，赤云扶日；黄帝起，黄云扶日；白帝起，白云扶日。
《军国占候》曰：若王子曰： 有黑云似一匹布者，其国兵起。 
《天文要集》曰：河有黑云，状似船，若一匹布维河，不出十日大雨。
又曰：北斗者，不欲云覆之，有黑云覆之，天大雨。
《地图》曰：望石气如浮云，其珠玉之精也。
京房《风角要诀》曰：候雨法：有黑云如一匹帛，日中即一日大雨，二匹为二日雨，三匹为三日雨。
《黄帝岐伯经》曰：岐伯乘绛云之车，驾十二白鹿游于蓬莱之上。
徐幹《中论》曰：文王遇姜公于渭阳，灼然如披云见白日。
孙氏《瑞应图》曰：景云者，太平之应也。一曰非气非烟，五色氤氲，谓之庆云。
《瑞应图》曰：矞云，瑞云也。有状外赤内黄。
《归藏》曰：有白云自苍梧入大梁。
《论衡》曰：龙无云雨，不能参天。
吴范《占候风气秘诀》曰：有青云，如雉兔临城，营军散走。
《山海经》曰：符阳之山，怪云所出。
陆贾《新语》曰：邪臣之蔽贤，犹浮云之障日月也。
宋玉《高唐赋·叙》曰：楚襄王与宋玉游云梦之台，望高唐之观。上有云气，须臾之间，变化无穷，王问曰： 此何气也。 玉曰： 朝云也。昔者先王尝游高唐，怠而昼寝，梦见妇人，曰： 妾巫山之女也，为高唐之客，闻君游高唐，愿荐枕席。 王因幸之，去而辞曰： 妾在巫山之阳，高丘之岨，朝为行云，莫为行雨，朝朝暮暮，阳台之下。 旦朝视之，如言。故为立庙，号曰朝云。 
孙卿《云赋》曰：圆者中规，方者中矩。
又曰：讬地而游宇，反风而下雨。
《楚词》曰：青云衣兮白霓裳。
又曰：冠青云之崔巍。
汉武帝《秋风辞》曰：秋风起兮白云飞。
司马相如《封禅颂》曰：自我天覆，云之油油。云行貌。
魏文帝诗曰：西北有浮云，亭亭似车盖。
应玚诗曰：清朝浮四海，日暮归故山。
张孟阳诗曰：流波恋旧浦，行云思故山。
傅玄诗曰：浮云合愁气，悲风坐自叹。
又《玄歌》诗曰：青云徘徊为我愁。
又曰：云为车兮风为马，玉为山兮兰在野。云无期兮风有止，思心多端谁能理？
陆机《云赋》曰：望九畿以远肆，明皇极而永舒。蔽阳光于旸谷，暗天文于帝居。齐濛荒于无极，等浑昧于太初。
又《浮云赋》曰：若层台高观，重楼叠阁；或如钟首之郁律，乍似塞门之寥廓。若灵园之列树，攒宝耀之炳粲。金柯分，玉叶散，龙逸蛟起，熊厉虎战，鸾翔凤翥，鸿惊鹤奋。
成公绥《云赋》曰：舒则弥纶覆四海，卷则消液入无形。狎猎鳞次，参差交错。状崔巍其不安，吁可畏而欲落。龙伸蠖屈，蜿蜒逶迤。连翩凤飞，虎转相随。或绣文锦章，衣微要妙，绵邈凌虚，轻翔缥缈。
陶潜《归去来》曰：云无心而出岫，鸟倦飞而知还。
○霄
《关令尹喜内传》曰：当喜在胎之始，其母梦绛霄流绕其身，有长人谓曰： 汝咽之。 既觉，口盈味，屋生双光，若日，飞流满堂。良久不知所在。
《抱朴子》曰：凌厉九霄。
《淮南子》曰：阴阳为驺，乘凌霄，与造化俱。
《广雅》曰：赤霄，常霄，气与造化俱。(许慎注曰：霄其雾。)
《杂字诂训》曰：霄，摩天赤气也。
《楚辞》曰：若王乔之乘云，载赤云而凌青霄
扬雄《甘泉赋》曰：腾青霄而轶浮景。
孙楚《鹤赋》曰：假使此鸟生自昆仑，长于丹穴，遨游玄圃、缥霄之际。
左思《蜀都赋》曰：干青霄而秀出，舒丹气而为霞。
郭璞《游仙诗》曰：寻仙万余日，今乃见子乔。振发载翠霞，解褐披绛霄。
○汉
《诗》曰：倬彼云汉，昭回于天。(倬，明也。)
又曰：倬彼云汉，为章于天。
《传》曰：昭公四年，星孛及汉，水祥也。(贾逵解曰：天汉，水也。或曰天河。)
《尔雅》曰：析木谓之津，箕斗之间，汉津也。(郭璞注曰：津，汉津也。箕，龙尾，斗，南斗，天汉之津梁。)
《大戴礼》曰：夏小正，秋七月，汉案户。(汉，天河也。案户，言直南北也。)
《孝经援神契》曰：河者，水之伯，上应天汉。
《史记·天官书》曰：汉者，金之散气，其本曰水。汉，星多则多水，少则旱。(孟康曰：汉，河汉也。水生於金也。)
《汉书》曰：项羽封高帝为汉王。帝不悦。萧何谋曰： 语曰天汉。其称甚美，愿大王王汉，抚其民，还定三秦，天下可图也。 
《搜神记》曰：谢端少丧父母，为邻人所养，年十七未婚。后感天汉中白水素女，潜为其炊，以备饮食。端后怪而潜候之，得见。言曰： 天哀忍汝孤贫恭顺，使我相为守舍，今既见，便去。 留，不可。
《博物志》曰：旧说天河与海通。近世有居海者，年年八月有人浮查来，甚大，往反不失期。此人乃多赍粮，乘查去，忽忽不觉昼夜，奄至一处，有城郭居舍。望室中多见织妇。见一丈夫牵牛渚次饮之。牵牛人惊问此人何由至此，此人即问为何处，答曰： 君可诣蜀访严君平，则知之。 此人还问严君平，君平曰： 此织女支机石也，某年某日有客星犯斗牛，即此人到天河也。 
《抱朴子》曰：天河从北极分为两头，经于南极，其一经南井中过，其一经东井中过。河者，天之水也，随天而转入地下过。
张衡《灵宪》曰：水精为天汉。
《河图括地象》曰：河精，上为天汉。
《三辅黄图》曰：始皇都咸阳，端门四达，以则紫宫；渭水贯都，以象天河；横桥南渡，以法牵牛。
《物理论》曰：星者，元气之英，水之精也。气发而升，精华上浮，宛转随流，名之曰天河，一曰云汉，众星出焉。
《集林》曰：昔有一人寻河源，见妇人浣纱以问之，曰： 此天河也。 乃与一石而归。问严君平，云此织女支机石也。
古诗曰：河汉清且浅，相去讵几许。盈盈一水间，脉脉不得语。
傅玄《拟天问》曰：七月七日，牵牛织女时会天河。
唐宋之问《明河篇》曰：明河可望不可亲，愿得乘槎一问津，更将织女支机石，还访成都卖卜人。
○霞
《释名》曰：霞，白云映日光而成赤色，假日之赤光而成也。故字从雨，遐声。
《汉武内传》曰：上元夫人谓西王母曰 阿琼 ，有六甲之术，用之可以游景云之宫，登流霞之堂。
《十洲记》曰：昆仑山之上有琼华之室，紫翠丹房，景云烛日，朱霞九光。
王子年《拾遗》曰：燕昭王二年，海人乘霞舟，献龙膏。
又曰：昆山第八层有五色霞。
《抱朴子》曰：咀六气于丹霞。
《楚辞》曰：潄正阳而含朝霞。
《河图》曰：昆仑山有五色水，赤水之气上蒸为霞而赫然。
《论衡》曰：河东蒲坂项曼都好道学仙，去三年而反。家问其状，都曰： 欲饮食，仙人辄饮我以流霞，每饮一杯，数日不饥。 
扬雄《甘泉赋》曰：吸青云之流霞兮，饮若木之露英。
王延寿《鲁灵光殿赋》曰：霞驳云蔚，若阴若阳。
魏文帝辞曰：丹霞蔽日，彩虹垂天。
曹子建《洛神赋》曰：远而望之，皎若太阳昇朝霞。
阮籍《清思赋》曰：厌白玉以为面，霏丹霞以为裳。
左思《蜀都赋》曰：舒丹气而为霞。
陆机《列仙赋》曰：即绛阙于朝霞。
陆机《云赋》曰：外聚紫霞。
郭璞《江赋》曰：抚凌波而凫跃，吸翠霞而夭矫。
孙绰《天台山赋》曰：赤城霞起以建标。
张孟阳诗曰：朝霞迎白日，丹气临旸谷。
郭璞《游仙诗》曰：朝霞升东山，朝日何晃朗。
嵇含《悦晴诗》曰：朝霞炙琼林，夕影映灵芝。
