○气
《释名》曰：气犹饩也，饩然有声而无形也。
《易》曰：天地氤氲，万物化醇。
又曰：潜龙勿用，阳气潜藏。
又曰：精气为物，游魂为变。(精气烟煴，聚而成物，聚极则散，而游魂为变。)
又曰：天地定位，山泽通气。
《礼》曰：仲春行秋令，则其国大水，寒气总至。
又曰：三月之节，是月也，生气方盛，阳气发泄，勾者毕出，萌者尽达。
又曰：三月之节，是月也，命国傩九门磔攘，以毕春气。
又曰：季春行冬令，则寒气时发，草木皆肃。
又曰：孟秋行冬令，则阴气大胜；行春令，则其国乃旱，阳气复还。
又曰：八月之节。是月也，天子乃傩，以达秋气。杀气浸盛，阳气日衰。
又曰：九月之节。霜始降，则百工休。乃命有司曰： 寒气总至，人力不堪，其皆入室。
又曰：季秋行春令，则暖风来至，人气懈惰。
又曰：小雪之日后五日，天气上升，地气下降。
又曰：孟冬行春令，则冻闭不密，地气上泄。
又曰：地气沮泄，是谓发天地之房，诸蛰则死。
又曰：十二月中气，命有司大傩旁磔，出土牛，以送阴气。
又曰：社祭土而主阴气也。
又：《乡饮酒》曰：天地严凝之气，始於西南而盛於西北，此天地之义气也。天地温厚之气，始於东北而盛于东南，此天地之仁气也。
《周礼》曰：眡祲掌十煇之法，以观妖祥、辨吉凶。(妖祥善恶之征。郑司农云：煇谓日光之气。)
又曰：视祲之官，春分望气。
《传》曰：节宣其气。
《尚书中候》曰：尧沉璧于河，休气四塞。
《春秋繁露》曰：气之清者为精，人之精者为贤。治身以贤，积精为道。
《春秋元命苞》曰：阴阳聚为云气。
《史记》曰：海旁蜃气象楼台，广野气成宫阙。
又《项羽本纪》曰：范增说项羽曰： 沛公志不在小，吾令人望其气，皆为龙虎，成五彩，此天子气也。宜急击勿失。 
又《秦纪》曰：始皇东游，望气者云： 五百年后金陵有天子气。 於是始皇东游以厌之，改金陵为秣陵，堑之以绝其气。
《汉书》曰：武帝巡狩，过河间，见紫云青气自地属天，望气者云下有奇女，求之，得拳夫人，后生昭帝。
又曰：宣帝幼时号曰皇曾孙。生数月，遭巫蛊事。虽在襁緥，犹系郡邸狱。邴吉为廷尉监，治巫蛊，怜曾孙无辜。至亡元二年，武帝疾，望气者言长安狱中有天子气，上遣使者分条中都官诏狱，系者轻重皆杀之。内谒者令郭攘夜至郡邸狱，吉闭门拒，使者不得入，曾孙赖吉得全。
应劭《汉官仪》曰：世祖封禅，夕有青气，上与天属，遥望不见山巅。
又曰：高祖在沛，隐芒砀山，每游，上辄不欲令吕后知，常在深僻处，后亦常知所在。高祖问曰： 何以知之？ 后曰： 君所居处，上有紫气。 
又曰：孝灵熹平八年八月辛未，白气如匹练冲北斗第四星，为大兽状。明年，扬州刺史臧旻攻盗贼，斩首数千级。
《东观汉记》曰：和帝永元十二年，癸酉夜，白气长三丈，起国东北，指军市十日。是月，西域蒙奇、疏勒二国归义。
谢承《后汉书》曰：郎顗上书曰： 去年闰月，白气从天汉入玉井西，将有叛戾之患、金精之变。太尉所掌，宜责以灾异。
《后汉书·五行志》曰：永兴二年，光禄勋舍壁下有青气，视之得玉钩玦。
《汉光武封禅仪》曰：元年封禅，昼有白气，夜有赤光。
又曰：建武三十二年二月十九日之山虞。此日山上云气成宫阙，百官皆见之。二十一日夕牲时有白气广一丈，东南极望。二十二日礼毕，正直坛所，有气与天属，遥望不复见山。
《楚汉春秋》曰：亚父谋曰： 吾望沛公，其气冲天，五色相掺，或似龙，或似蛇，或似虎，或似云，或似人，此非人臣之气也。 
王隐《晋书》曰：武帝咸宁元年，洛阳太祖庙中有青气，占者云以为东莞王后当有天子。后改封琅琊，江东之应也。
又曰：鲁胜，字叔时。以岁日望气，乃长叹，知将来多故，便称疾去官。中书令张华敬之，欲用之，遣二子谕意，遂不动。
又曰：张华察牛斗间有紫气，乃丰城之剑气也。
《吴志》曰：朝宫井上，旦有五色气，孙坚令浚之，得汉传国玺。
又曰：孙坚葬富春城东，冢有光，上属天，下蔓数里。皆曰： 非凡气也，孙氏其兴乎！ 
《蜀志》曰：刘豹、向举等上言： 建安二十二年，数有气，必有天子出其方。 
《南中八郡志》曰：永昌郡有禁水，水有恶毒气，中物则有声，中树木则折，名曰： 鬼弹 。中人则奄然溃烂。
宋《永初山川记》曰：宁州瘴气{艹冈}露，四时不绝。
《西升记》曰：老子西出关，关令尹喜占气，知神仙过。
《荆州记》曰：夷道县有望州山，山下有泉，欲雨，泉中有赤气上腾于天。
《庄子》曰：若夫乘天地之正而御六气之辨，以游於无穷者，彼恶乎待哉！(郭象曰：御六气之辨，即是游变化之涂也。)
又曰：人之生气聚则为生，散则为死。
《列子》曰：太初者，气之始也。
又曰：天，积气之成者也。
《孙卿子》曰：水火有气而无，草木有生而无知。
《抱朴子》曰：军上气黑如楼，将军移军必败。其将勇则气如火，火势如张弩，云如日月，赤气绕之，所见之地大胜，不可攻也。
又曰：或问登步之道，曰： 或用枣心为飞车，存念则五蛇六龙至乘之，上升三十里，名为太清。其气甚刚，胜人也。师言鸢飞渐高，直舒两翅而自渐进，渐乘刚气也。
《淮南子》曰：土地各以类生人，是故山气多男，泽气多女，水气多瘖，(於金反。)风气多聋，林气多癃，木气多伛，(高诱曰：自此上至山气多，男皆生子，乃有此疾也。)下气多尰，(岸下下湿，肿足曰尰。)石气多力，(象石也。)险阻气多癭，暑气多殀，(音夭)寒气多寿，谷气多痺，丘气多狂，广气多仁，(下而平者为广。)陵气多贪，(象陵积聚也。)轻土多利，(利，疾也。)重土多迟，清水音小，浊水音大，湍水人重，(湍，急流悍水也。)中土多圣人，皆应其类也。
又曰：太清之始世，天覆以德，地载以乐，四时不失其序，风雨不降其虐，日月淑清而扬光，五星循轨而不失其行，此时玄元气至休者也。
《吕氏春秋》曰：天圆为精气圆通，周复无杂，故曰圆。
魏子曰：北夷之气象群羊，南夷之气类船，山海之气象楼台，宫阙、都邑之气象林木。
《家语》曰：食气者，神明而寿。
《洛书》曰：有气象人，青衣无手，在日西，天子之气也。
《遁甲开山图》曰：巨灵者，偏得元气之道，故以元气一时生混沌。
又曰：自老子生周，青气凌迟，俗儒道士无所通验。
《河图》曰：昆仑山有水，水气上蒸为霞。
《地镜图》曰：望百姓家黄气者，蘖栀子树也。山有白气而郁郁，中有神龙。
《三辅旧事》曰：汉作灵台，以四孟月登而观，黄气为疾病，赤兵，黑水。
《荆州图》曰：宜都郡望州山，(袁山松《宜都记》曰锺山。)山根有涌泉成溪，溪注丹水，天阴欲雨，辄有赤气，故名丹溪。
《论衡》曰：陈留虞延，字君人。夜生，母见其上气如一匹绢径上天，以问人，人曰吉气与天通。仕至司徒。
《楚辞》曰：餐六气而饮沆瀣兮，漱正阳而含朝霞。(王逸曰：餐吞曰精，食元符也。《凌阳子明经》曰：春食朝霞，朝霞者，日始出赤气也。秋日食沦汉，沦汉者，日没后赤黄气也。冬食沆瀣，沆瀣者，北方半夜气也。夏食正阳，正阳者，南方日中气也。)
又《天问》曰：伯强安处？惠气安在？注曰： 伯强，是大疫鬼也。所至恣恶气，伤和气。 
○雾
《释名》曰：雾，冒也。气蒙冒覆地物也。昏暗之时则为妖灾，明王圣主则为祥瑞。
《礼记·月令》曰：仲冬行夏令，则其国乃旱，氛雾冥冥。
《尔雅》曰：地气发，天不应，曰雾。
《尚书中候》曰：桀无道，地吐黄雾。
《春秋元命苞》曰：雾，阴阳之气也，阴阳怒而为风，乱而为雾。
《汉书》曰：袁盎谏文帝勿迁淮南王，恐其逢雾露病死。
又曰：王氏五侯同日俱封，其日黄雾四塞。
又曰：汉高祖至平城，匈奴围上七日，天大雾，汉使人还往，胡不觉，后得免平城之难。
又曰：孝成帝建始元年，夏四月，黄雾四塞。上问杨兴等，对曰： 阴盛侵阳之气也。 
《东观汉记》曰：马援谓官属曰： 吾在浪泊、西里间，下潦上雾，毒气薰蒸，仰视乌鸢跕跕(都叶、吐叶二音。)堕水中。 
谢承《后汉书》曰：河南张楷，字公超。性好道术，能作五里雾。於时华阴关西华阴人裴优亦能作三里雾。
《魏略》曰：刘雄鸣每出云雾中，识道不迷惑，时人因谓能为云雾。
王隐《晋书》曰：乐广为尚书令，卫瓘见而奇之，因令诸子造焉，曰： 此人之水镜也。每见令人莹然，若开云雾，睹青天。 
又曰：大宁元年，黄雾四塞，王敦之应也。
《宋元嘉起居注》曰：盱眙民王彭先丁母艰，居丧至孝。元嘉之始，父又丧亡。彭兄弟二人土工未就，乡人助彭作砖，砖事须水济，值天旱，穿井尽力不得水。彭号穷无计，一旦天雾，雾消之后，於砖灶前自然生水。
沈约《宋书》曰：后汉正月朝，天子临德阳殿受朝贺。舍利从南方来，戏於殿前，激水化成比目，跳跃，嗽水作雾翳日。
《燕书·烈祖后纪》曰：元玺六年，蒋干遣侍中缪高、太子詹事刘猗赍传国玺诣晋求救。猗负引行数百里，黄雾四塞，迷荒不得进，乃还易取行，玺始得去。
《帝王世纪》曰：凡重雾三日必大雨，雨未降，雾不可冒行。
又曰：帝沃丁八年，伊尹卒，年百有余岁，天雾三日。沃丁葬以天子之礼，祀以太牢，亲自临丧，三年以报大德焉。
又曰：黄帝时，天大雾三日，帝游洛水之上，见大鱼，杀五牲以醮之，天乃甚雨，七日七夜，鱼流，始得图书，今河图也。世传大雾三日必有甚雨，自此始也。
《汉武内传》曰：东方朔乘云飞去，仰望天，雾覆之，不知所在。
刘向《列女传》曰：陶答子妻者，陶大夫答子之妻也。答子仕陶三年，名誉不兴，家富三倍。其妻数谏曰： 夫子能薄而官大，是谓婴害；无功而家富，是谓积殃。昔楚令尹子文之仕，家贫而国富，福结于子孙，名垂於后代。今夫子贪富务大，不顾后害，妾闻南山有玄豹，雾雨七日不下食者何也？欲以泽其衣毛而成其文章，故藏以远害。今君与此背，不无后患乎？ 
葛洪《神仙传》曰：栾巴为尚书郎，一旦天大雾，对坐不相见，失巴所在。后问其故，乃是巴还成都与亲故别也。
又曰：淮南王闻有道术之士，必卑辞厚币以致之，於是八公乃往，一人能坐致风雨，立起云雾，王试之无不效。
《李先生传》曰：先生名广，字祖和，本南阳人。刘备遣军欲取先生，先生起雾半天，备骑自相杀，先主因此乃入吴。
《宜都山川记》曰：郡西北三十里有丹山，天晴，山岭忽有雾起，回转如烟，不过再朝雨必降。
王烈之《安城记》曰：县人有谢廪者，行田归路中忽遇云雾，雾中有一人乘龟而行。廪知为神人，拜请随去。父曰：汝无仙骨，不得去也。 
《湘州记》曰：曲江县有银山，山常多素雾。
《嵩高山记》曰：有猎师在山，见浮图奇妙异常，有金象，比来寻求，白雾忽起，不知寺处。
东方朔《十洲记》曰：汉武帝天汉中，西胡国献猛兽，使者曰： 猛兽之出生昆仑，或生玄圃，食气饮雾，解人语。当其神也，立起风云，吐嗽雾露，百邪迸走，因名猛兽。 
王粲英雄记》曰：曹公赤壁败，行至云梦大泽中，遇大雾，迷失道路。
王子年《拾遗记》曰：平沙千里，色如金，细如粉，风吹起如雾，亦曰金雾。
《西京杂记》曰：太平之代，雾不塞望，浸淫被薄而已。
又曰：东海人黄公立兴云雾，坐成山河。
段龟龙《凉州记》曰：吕光幸天渊池，时天清朗，忽然起雾，有五色云在光上。
《陈留风俗记》曰：雍丘县有祠名夏后公祠，有神井，龙能致雾雹。
《博物志》曰：王尔、张衡、马均者，昔俱冒雾行，一人无恙，一人病，一人死。无恙者饮酒，病者食，死者空腹。
《庄子》曰：腾水上溢故为雾。
《抱朴子》曰：白雾四面围城，不出百日，大兵至城下。
又曰：与善人游，如行雾中，虽不濡湿，潜自有润。
又曰：通天犀角有白理如线自本彻末者，以此角大雾重云之夜，置中庭终不沾濡。
《苏子》曰：蜀郡邓公，呼吸成雾。
《韩子》曰：飞龙乘云，腾蛇游雾，云罢雾散，与螾(与蚓字同。)蚁同矣。
《淮南子》曰：甚雾之朝，可以细书，不可以望寻常之外。
又曰：腾蛇游雾，困于蝍蛆。
又曰：昔者冯夷，大丙之御也。(皆古得道，能御阴阳。)游微雾、经霜雪而无迹，照日光而无影。
《魏子》曰：雾之盛须臾而讫，暴雨之盛不过终日。是以人君喜怒不见于容。
《龙鱼河图》曰：山有大雾，十日以上不除者，山崩之候也。
京房《妖占》曰：大雾君迷或，云雾四起，则时多隐士。
伏侯《古今注》曰：汉元帝竟宁元年，大雾，树皆白。
《潜潭巴》曰：大雾三日群猾起，上下相蒙，上少下多，故群猾也。
《志林》曰：黄帝与蚩尤战于涿鹿之野，蚩尤作大雾，弥三日，军人皆惑。黄帝乃令风后法斗机，作指南车以别四方，遂擒蚩尤。
《望气经》曰：十月癸巳，雾赤为兵，青为殃。
又曰：六月三日有雾则岁大熟。
《地镜图》曰：古玉之千岁者，行游诸国，其所居国必三日变为日中之雾。
《汉武帝故事》曰：武帝葬茂陵，芳香之气异常，积于坟埏之间，如大雾。
《黄帝玄女战法》曰：黄帝与蚩尤九战九不胜。黄帝归于太山，三日三夜雾冥。有一妇人，人首鸟形，黄帝稽首再拜，伏不敢起。妇人曰： 吾玄女也，子欲何问？ 黄帝曰： 小子欲万战万胜。 遂得战法焉。
徐幹《中论》曰：文王遇姜公于渭阳，执竿而钓。文王得之，灼若披云而见白日，霍若开雾而睹青天。
《温峤与陶侃笺》曰：雾气过差则君道幽晦。
○霾
《释名》曰：霾，晦也。如物尘晦之色也。
《诗》曰：终风且霾，惠然肯来。
《尔雅》曰：风而雨土为霾。
崔豹《古今注》曰：汉昭帝元凤三年，天雨黄土，昼夜昏霾。
○曀
《说文》曰：曀，天阴沉也。
《诗》曰：终风且曀，惠然肯顾。
又曰：曀曀其阴。
《尔雅》曰：阴而风为曀。
