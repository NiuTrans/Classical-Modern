○霜
《释名》曰：霜，丧也，其气惨毒，物皆丧也。
《说文》曰：{雨执}，(竹入反。)早雪。皑，霜雪之白者。
《易·坤卦》曰：履霜，坚冰至。《象》曰： 履霜坚冰，阴始凝也。驯致其道，至坚冰也。 
《诗》曰：纠纠葛屦，可以履霜。郑玄注曰： 魏俗，至冬犹谓葛屦可用履霜，利其贱也。 
又曰：九月肃霜。(肃，缩也，霜降而收缩万物也。)
又曰：蒹葭苍苍，白露为霜。
《礼》曰：季秋之月霜始降，则百工休。(郑玄注曰：谓胶漆之作仃。)
又曰：孟冬行秋令，则雪霜不时。
又曰：孟春行冬令，则雪霜大挚。
又曰：霜露既降，君子履之，必有凄怆之心，非其寒之谓也。(郑注云：感时念亲也。)
又曰：天子大社，必受霜露，以达天地之气也。
京房《易传》曰：诛不原情，有霜附木，不下地。不教而诛，其霜反在草下。
又曰：兴兵妄诛，厥灾不霜；圣贤遭害，其霜附木不下也。
《大戴礼》曰：霜是阴阳之气也。阴气胜阳则凝而为霜。
《春秋元命苞》曰：阴阳凝为霜。
又曰：霜以杀木，露以润草。
《春秋考异邮》曰：霜者，阴精，冬令也。四时代谢，以霜收杀。霜之为言亡也，物以终身也。
又曰：僖公即位，陨霜不杀草，臣威强也。
《春秋感精符》曰：霜，杀伐之表。季秋霜始降，鹰隼击，王者顺天行诛，以成肃杀之威。
《孝经援神契》曰：霜以挫物。
《五经通义》曰：寒气凝以为霜，霜从地升也。
《五经钩沉》曰：天霜树落叶，而鸿雁南飞。
《家语》曰：霜降而妇功成，嫁娶者行焉。(季秋霜降，娶者始也。《诗》曰：将子无怒，秋以为期。)
《国语》曰：驷见而霣(于敏反。)霜，霣霜而冬裘具。贾逵曰： 驷，房星也。 
《汉武内传》曰：西王母云： 仙之上药，玄霜绛雪。 
王子年《拾遗记》曰：广延国有霜，色绀碧。
又曰：嵰(立俨反。)州霜甘。
又曰：员峤之山名环丘，有冰蚕，以霜雪覆之，然后作茧，其色五采，织为文锦，入水不濡，以投火，经宿不燎。唐尧之代，海人献以为黼黻。
《庄子》曰：马，蹄可以践霜雪，毛可以御风寒。
《曾子》曰：阴气胜则凝为霜。
《淮南子》曰：芝兰以芳，未尝见霜。(先霜刈之。)
又曰：圣人行於水无迹，众人行于霜有迹。
又曰：至秋三月，青女乃出，降以霜雪。(高诱注曰：青女天神，青天玉女主霜雪也。)
又曰：邹衍事燕惠王尽忠，左右谮之王，王系之狱，仰天哭。夏五月，天为之下霜。
《地镜图》曰：视屋上瓦独无霜者，其下有宝。
《山海经》曰：丰山有九钟，霜降其钟即鸣。
《命历序》曰：桀无道，夏陨霜。
《师旷占》曰：春夏一日有霜雪者，君治政太严刻，大杀，天以示之。宜损威杀，重人命。
崔豹《古今注》曰：鹧鸪常向日而飞，畏霜露；夜栖则以树叶覆其背上。
蔡邕《月令章句》曰：露凝为霜。
徐整《长历》曰：北斗当昆仑山，气运注天下，秋冬为霜雪。
《唐书》曰：宁王宪疾，时京城寒甚，凝霜封树。时学者以为，春秋雨木冰即此，是亦名树介，言其象介胄也。宪见而叹曰： 此俗谓树者也。谚曰：树稼达官怕，必有大臣当之，吾其死矣。 十一月薨。
《琴操》曰：《履霜》者，伯奇之所作也。伯奇者，尹吉甫之子也。吉甫听其后妻之言，疑其孝子伯奇，遂逐之。伯奇编水荷而衣，采楟。(音亭，山梨木也。)花而食之，清朝履霜，自伤无罪见放逐，乃援琴而鼓之。
《楚辞》曰：秋既戒之以白露，冬又申之以严霜。
《古艳歌辞》曰：秋霜白露下，桑叶郁为黄。
何瑾《悲秋夜》曰：霜凝条兮璀璀，露沾叶兮泠泠。
○雹
《释名》曰：雹，炮(匹巧反，又音雹。)也。其所中物皆摧折，如人所蹙炮也。
许慎《说文》曰：雹，雨冰也，从雨包声。
《礼》曰：仲夏行冬令，则雹动伤穀。
《传》曰：昭四年正月，大雨雹。季武子问於申丰曰： 雹可御乎？ 对曰： 圣人在上，无雹，虽有，不为灾。古者，日在北陆而藏冰；西陆，朝觌而出之。其出入也时。今藏川池之冰，弃而不用。风不越而杀，雷不发而震。雹之为灾，谁能御之。 
《穀梁传》曰：僖公二十九年秋，大雨雹。(雹者阴胁阳，臣侵君之象也。)
京房《易传》曰：飞雹下尽树木之枝、害五穀者，君赋敛刻民也。
焦贡《易林》曰：阴雨泥寒，常冰不温，凌人惰怠，大雹为灾。
《尚书洪范五行传》曰：阴阳相胁而为雹霰，盛阴而雪，凝滞而冰寒。阳气薄之不相入，则散而为霰。盛阳，雨水温暖而汤热。阴气胁之不相入，则转而为雹。霰者，阳胁阴也；雹者，阴胁阳也。
又曰：人君妒贤疾善，在下谋上，则日蚀而雹杀走兽。
《春秋感精符》曰：大臣擅法则雨雹。
又曰：九月十月，日色青则寒，有雹雪。
《春秋考异邮》曰：阴阳专精，凝合成雹。雹之言合也。
《春秋汉含孳》曰：专一精并气凝为雹。宋均注曰： 谓若鲁僖公胁於齐，以妾为妻，尊重齐，胜无回曲之心，感阴水气，乃使结而不解散。 
《史记》曰：景帝二年秋，雨雹，大者五寸，深二尺。
又曰：凡雹皆冬之愆阳，夏之伏阴也。
《汉书》曰：成帝河平二年四月，楚国雨雹，大如斧，蜚鸟皆死。
又曰：宣帝地节四年五月，山阳济阴雨雹，如鸡子，深二尺五寸，杀二十人，蜚(音飞，与飞同。)鸟皆死。
又：《汉书·五行志》曰：武帝元封三年，雹大如马头。
范晔《后汉书》曰：青龙见於御座轩前，又大风雨雹，霹雳拔树。张奂上疏曰： 臣闻风为号令，动物通气。水生於火，相须乃明。蛇能屈伸，配龙腾蛰。顺至为休徵，逆来为殃咎，阳气专用，则精凝为雹。故大将军窦武、太傅陈蕃，或志宁社稷，或方直不回，前以谗胜，并伏诛戮，海内默默，人怀震愤。昔周公葬不如礼，天乃动威。今武、蕃忠贞，未被明宥，妖眚之来，皆为此也。宜急为改葬，徙还家属。其从坐禁锢，一切蠲除。又皇太后虽居南宫，而恩礼不接，朝臣莫言，远近失望。宜思大义顾复之报。 天子深纳奂言。
又曰：时频有地震陨雹。蔡邕上封事曰： 臣闻天降灾异，缘象而至。霹雳雹数发，殆刑诛繁多之所生也。 
又曰：安帝延光二年夏，京师及郡国三日大雨雹。
又曰：献帝初平二年五月，雹如扇、如斗。
《东观汉记》曰：和帝永元五年六月，郡国大雨雹，大如雁子。
又曰：韩棱，字伯师，除为下邳令。视事未期，吏民爱慕。时邻县皆雹伤稼，棱县界独不雹。
《晋书》曰：太元二十一年四月雨雹。时道子专政，奸佞竞进，烈宗不能禁，终至大乱。
《晋中兴书》曰：大兴二年，海盐雨雹，大如鸡子。
崔鸿《前赵录》曰：刘曜光初三年夏四月，长安雨雹，大如鸡子。
《后魏书》曰：鲜卑兵投鹿俟，从匈奴三年，其妻在家有子，怪，欲杀之。妻言： 常行仰天视，而雹入口，吞之而生子，号檀石槐。 后遂为鲜卑大人。
郭氏《玄中记》曰：东方有柴都焉，在齐国，有山，山有泉水如井状，深不测。至春秋时，雹从井中出，常败五穀。人常以柴塞之，不塞柴则出也，故号为柴都。
《陈留风俗记》曰：雍丘县夏后公祠有神井，能兴雾雹。
伏琛《齐地记》曰：安丘城南三十里有雹都渊，其雹或出，亦不为灾异。
《西京杂记》曰：鲍敞问董仲舒曰： 雹何物也？ 曰： 阴气胁阳也。 
《凉州异物志》曰：有一大人生于北边，(在丁零北千五百里。)偃卧於野，其高如山，顿脚成谷，横身塞川，(长万余里，顿脚之间，乃成大谷。)近之有尖，铜雹击之也。惟可遥看，不可到下，下则雷电流，铜铁之丸为雹，以击杀人。
《曾子》曰：阳之专气为雹。雹者，气之化也。
《淮南子》曰：北方之极有九泽，有积雪雹。
《孔丛子》曰：永初二年夏，河西县大雨雹，皆如棬杯，大者或如斗。杀畜生雉兔，折树木。於是天子责躬省过。
《风俗通》曰：成帝问刘向曰： 俗说文帝时天下断狱三人，米一斗一钱，有此事否？ 对曰： 不然。后元年雨雹，如桃李，深三尺，寻景帝代之，不可为昇平。 
《历代记》曰：石遵袭位於邺，暴风雨震电，雹如斗，其太武殿及两厢端门，光艳照天，金石皆消，为火月余乃灭。
《纪年》曰：夷王七年，冬雨雹，大如砺。
《白虎通》曰：自上而下曰雨雹。
《风角占》曰：徵动羽，有雹霜。
陈陆琼《和张湖孰雹诗》曰：惟徵动羽，惟阴胁阳，雨冰作冷，凝气为祥。
○虹霓
《释名》曰：虹，攻也，纯阳攻阴气故也。阴阳不和，昏姻错乱，淫风流行，男女互相奔随，则此气盛。霓，齧也。其体断绝，见於非时。此灾气伤害物，如有所食齧。
《说文》曰：霓，屈虹，青赤或白色，阳气也。
《河图稽耀钩》曰：镇星散为虹霓，虹霓主内淫。又霓者，气也，起在日侧，其色青赤白黄。
《周书》曰：清明后十日虹始见，小雪日虹藏不见，虹不收藏，妇不专一。
《诗》曰：螮蝀在东，莫之敢指。(螮蝀，虹也。夫妇过礼则虹气盛，君子见戒而讳之，莫之敢指。)
《礼》曰：小雪之日，虹藏不见。
又曰：玉气如白虹，天也。
又曰：清明后十日虹始见。
《尔雅》曰：螮蝀，虹也。霓为挈贰。
《易通卦验》曰：虹不时见，女谒乱公。虹者，阴阳交接之气，阳唱阴和之象。今失节不见，似君心在房内不修，外事废礼失义，夫人淫恣而不敢制，故曰： 女谒乱公。 
《诗含神雾》曰：瑶光如霓贯月，感女枢，生颛顼。
《尚书考灵曜》注曰：日傍白者为虹，日傍青赤者为霓。
《春秋演孔图》曰：霓者，斗之乱精也。斗失度，则投霓见。(宋均注曰：投，应也。)
《春秋元命苞》：阴阳交为虹蜺。
《春秋运斗枢》曰：枢星散为虹蜺
蔡邕《月令章句》曰：虹，螮蝀也。阴阳交接之气着於形色者也。雄曰虹，雌曰蜺。虹常依阴云，昼见於日冲，无云不见，大阴亦不见。霓常依蒙浊，见日旁，白而直曰白虹。凡日旁者，四时常有之。惟雄虹起季春见，至孟冬乃藏。
《史记》曰：荆轲慕燕丹之义，白虹贯日，太子畏之。如淳注曰： 虹，臣象；日，君象。 
《烈士传》曰：荆轲发，后太子见虹贯日不彻，曰：吾事不成矣。 后闻轲死，事不立，曰： 吾知之矣。 
《汉书》曰；武帝游东莱，临大海，是岁虹气苍黄色，若飞鸟集城阳宫南。
又曰：上官桀谋废昭帝，迎立燕王，是时天雨，虹下属宫中饮水井，井水竭。
又曰：《天文志》曰：虹蜺者，阴阳之精光。(如淳注曰：雄曰虹，雌曰霓。)
张璠《汉纪》曰：灵帝光和元年，虹昼见御坐殿庭前，色青赤，上引蔡邕问之，对曰： 虹霓，小人女子之祥。 又名臣蔡邕奏曰： 有黑气堕温德殿东，庭中如车盖腾起奋迅，五色，有头，体长十余丈，形似龙。占者以虹霓对，虹著於天而降於庭。以臣之闻，则天所投虹者也。 
《吴志》曰：诸葛恪攻新城不克，引军出往东兴，有蛇见其船，还拜蒋陵，白虹复绕其车。(《吴录》云：恪曰，虹何为此来哉！果为孙峻所诛。)
《晋阳秋》曰：建武元年，虹长弥天。
《晋·安帝纪》曰：义熙二年七月，夜，彩虹出西方，蔽月。
《前凉录》曰：张骏六年有彩虹五里，隆隆如钟鼓之声。
沈约《宋书》曰：刘义庆在广陵有疾，而白虹贯城，野麕入府。心甚恶之。因自陈求还。
《庄子》曰：阳炙阴为虹。
《文子》曰：天地二气即成虹，人二气即生病。
《淮南子》曰：昔者冯夷，大丙之御也。(皆古得道，能御阴阳。)乘雷车，驾云虹。
又曰：太古二皇得道之柄立於中央，(二皇：伏羲、神农。)天神与化游以抚四方，是故虹霓不出，贼星不行，(贼星，妖星。)含德之所致也。(含，怀也。)
又曰：虹蜺者，天之忌也。
《孟子》曰：汤东面而征，西夷怨；南面而征，北狄怨。民之望汤也，若大旱之望云霓。
《战国策》曰：唐睢谓秦王曰： 聂政刺韩相，白虹贯日。 
《搜神记》曰：孔子修《春秋》，制《孝经》，既备，斋戒向北斗星而拜，告备于天。天乃有赤气如虹，自上而下，化为玉璜，上有刻文。孔子跪而受之。
又曰：庐陵巴丘民陈济者，作州吏。其妇姓秦，独在家，忽疾病，恍惚发狂，后渐差，常有一丈夫，长大，仪貌端正，着绛碧袍，彩色炫燿，来从之。常相期於一山涧之旁，至于寝处，不觉有人道感接，忽忽如眠耳。如是积年，春每往期会，不复畏难。比邻人观其所至，辄有虹见。秦云至水侧，丈夫金瓶引水共饮，后遂有娠，生儿如人，多肉，不觉有手足。济寻假还，秦惧见之，乃内儿著瓮中。因见此丈夫以金瓮与之，令覆儿。济时醉眠在牖下，闻人与秦语，语声至怆，济亦不疑也。又丈夫语秦云： 儿小，未可得将去，不须作衣，我自衣之。 即以绛囊与裹之，令可时出与乳，于时风雨晦冥，邻人见虹下其庭。秦常能辨佳食，肴馔丰美，有异於常。丈夫复少时将儿去，亦风雨晦冥。人见二虹出其家，从此遂疏。
《异苑》曰：古语有之曰： 古者有夫妇，荒年菜食而死，俱化成青虹，故俗呼为美人 。
又曰：晋陵薛愿，义熙初有虹饮其斧奥，吸响便竭。愿辇酒灌之，随投便竭，吐金满器。於是灾弊日祛而丰富岁臻。
《述异记》曰：有黑虹下乐辑营，少日辑病卒。
《纪年》曰：晋定公十八年，青虹见。
《瑞应图》曰：大虹竟天，握登见之，意感生帝於姚墟。
《太玄经》曰：紫霓围日，其疾不割。
《杂兵书》曰：日晕有白虹贯内出外者，从所止战胜。
《华阳国志》曰：李特生长子荡，字仲平；少子雄，字仲俊。初特妻罗氏妊雄，梦双虹自地升天，一虹中断。罗曰： 吾二儿有先亡者，有贵者。 后雄王蜀。
《黄帝占军诀》曰：攻城，有虹从南方入饮城中者，从虹攻之胜。白虹绕城不匝，从虹所在击之胜。谨守其缺，贼乃从其地破走。
《文子》曰：父无丧子之忧，兄无哭弟之哀；童子不孤，妇人不孀；虹蜺不见，盗贼不行。含德之所致也。
《楚辞》曰：青云衣兮白霓裳。
《楚辞·天问》曰：白霓婴茀，胡为此堂？(王逸注曰：蜺，云之有色似龙者，茀，白云逶迤似蛇者，言有此霓茀气气逶迤相婴，何为于此堂乎？盖屈原所见祠堂也。)安得失夫良药，不能固臧？(臧，善也。崔文子学仙於王子乔，子乔化为白虹，而加婴茀持药与崔文子。文子惊怪，引戈击霓中之，因堕其药，俯而视之，王子乔之履也。故言得药之善也。)
扬雄《甘泉赋》曰：曳虹彩之流离。
左思《吴都赋》曰：虹霓回带於云馆
潘尼《苦雨赋》曰：收绛霓於汉阴
杨文《云赋》曰：浮素霓之逶迤。
