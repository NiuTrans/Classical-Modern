○雨上
《释名》曰：雨，羽也。如鸟羽，动则散。
又曰：雨，水从云下也。雨者，辅也。言辅时而生养。
《说文》曰：零，徐雨也。{雨鲜}，(音斯。)小雨裁落也。{雨统}，(一林本反。)霖雨也。南阳名霖雨曰霡。{雨酸}，(音酸。)小雨也。{雨戍}，(子廉反。)微雨也。{雨资}，(音资。)雨声也。溟，小雨也。澍，时雨也。滑，(子八反。)雨下也。
《易》曰：密云不雨，自我西郊。
又曰：匪寇，婚媾。往遇雨则吉。
又曰：云行雨施。
又曰：雨以润之。
《书》曰：若岁大旱，用汝作霖雨。
又曰：《洪范》休征，曰肃，时雨若。
又曰：纳于大麓，烈风雷雨弗迷。
《诗》曰：有渰凄凄，兴雨祁祁，雨我公田，遂及我私。(渰，阴云兴貌。凄凄，云行之貌。祁祁犹徐徐也。)
又曰：月离于毕，俾滂沱矣。(月离阴星则雨。)
又曰：我来自东，零雨其濛。鹳鸣於垤，妇叹於室。郑玄注曰： 将阴，则穴处者先知之。鹳好水，将雨，长鸣而喜也。 
又曰：习习谷风，以阴以雨。
《礼记·月令》曰：仲春之月，始雨水。孟春行夏令，则雨水不时；行秋令，则暴雨总至；行冬令，则水潦为败。
又曰：季春行夏令，则时雨不降；行秋令，则淫雨早降。
又曰：时雨将降，下水上腾。
又曰：立夏，命有司祀雨师。
又曰：孟夏行秋令，则苦雨数来。
又曰：六月中气后五日，大雨时行。
又曰：仲秋行春令，则秋雨不降。
又曰：仲冬行秋令，则天时雨汁，瓜瓠不成。
又曰：诸侯朝天子，雨霑服失容则止。
又曰：天降时雨，山川出云。
又曰：风雨不节则饥。
又曰：疾风、迅雷、甚雨则必变。
《传》曰：隐公九年三月癸酉，大雨霖以震，书始也。
又曰：宋大水，鲁庄公吊焉，曰： 天作淫雨，以害于粢盛，若之何不吊？ 
又曰：如百穀之仰膏雨。
又曰：雨三日以往为霖。
又曰：卫大旱，卜有事于山川，不吉。宁庄子曰：昔周饥，克殷而年丰。今邢方无道，欲使卫讨邢焉？ 从之，师兴而雨。
又曰：臧武仲如晋，雨，过御叔。(御叔，鲁大夫。)御叔在其邑，将饮酒，曰： 焉用圣人！(武仲多智，时人谓圣人也。)我将饮酒而已，雨行，何以圣为？ 
《公羊传》曰：触石而出，肤寸而合。(侧手为肤，案指为寸，信触石理而出无有肤寸而不合也。)不崇朝而遍雨天下者，惟泰山云尔。
《谷梁传》曰：春正月不雨，不雨者，勤雨也。(欲雨之心勤也。)夏四月不雨。言不雨者，闵雨也。(经一时不雨，民之至忧也。闵，忧。)六月雨，喜雨也。
《尔雅》曰：甘雨时降，万民以喜，谓之醴泉。
又曰：暴雨谓之冻，小雨谓之霡霂，久雨谓之淫，霪雨谓之霖。
《易稽览图》曰：降阴为雨。降阴之雨，润而不破块。
京房《易飞候》曰：凡候雨，以晦朔弦望云汉四塞者，皆当雨。东风曰雷雨，有黑云，气如覆船于日下，当雨。有黑云，气如牛彘，当雨暴。有异云如水牛，不出三日大雨。有黑云如群羊，奔如飞鸟，五日必雨，有云如浮船，皆为雨。北斗独有云，不出五日大雨。四望见青白云，名曰天塞之云，雨征也。有苍黑云，细如杼轴蔽日月，五日必雨。云如两人提鼓持桴，皆为暴雨。
又曰：太平之时，十日一雨，凡岁三十六雨，此休征时若之应。
《尚书说》曰：淮雨。(淮，暴雨之名也。)
《尚书大传》曰：五岳皆触石而出云，不崇朝而雨。
又曰：成王时，有越裳氏来朝，曰： 久矣，天之无烈风，东西南北来也，无澍雨。(暴雨也。)意中国有圣人乎？ 
《礼统》曰：雨者，辅时生养均遍，故谓之雨。
《大戴礼》曰：天地之气和即雨。
《礼斗威仪》曰：君乘金而王，其政象平，则嘉雨时至。
《春秋说题辞》曰：一岁三十六雨，天地之气宣；十日小雨，应天文；十五日大雨，以升运也。
又曰：阳制阴，故水为雨。
《春秋元命包》曰：阴阳和而为雨。
《春秋繁露》曰：木有变则春多雨，此徭役众，赋敛重故也。
《史记》曰：秦始皇时，置酒而天雨，陛楯者皆沾寒。优旃见而哀谓之之曰： 汝欲休乎？ 陛楯者曰： 幸甚 。优旃曰： 我即行，呼汝，汝疾应曰诺。 居有顷，殿上上寿呼万岁。旃大呼曰： 陛楯郎！ 曰： 诺。 优旃曰： 汝虽长，何益，幸雨立。我虽短，幸休居。 於是使得半相代。
又曰：夫子当行，命弟子持雨具，既而果雨，曰： 昨夜月不宿毕，故知之。 
范晔《后汉书》曰：高凤，字文通，家贫，好学不休，其家曝麦，令凤守鸡，以竿授其手中。凤执竿读书，雨大至，凤读书不觉，执竿如故。其妻还，麦流，甚以为怒，凤亦不愧。
《后汉书》曰：郭林宗尝于陈梁间行，遇雨，巾一角垫。时人乃故折角以为林宗巾，其见慕如此。
谢承《后汉书》曰：百里嵩，字景山，为徐州刺史。境旱，嵩出巡遽，甘雨辄澍。东海、祝其、合乡等三县父老诉曰： 人等是公百姓，独不迂降？回赴，雨随车而下。
《东观汉记》曰：王郎起，光武自蓟东南驰，及至南宫，遇大风雨，而引车入道傍舍，冯异抱薪，邓禹爇火，光武对灶燎衣。
又曰：顺帝阳嘉元年，立顺烈皇后。是时，自冬至春不雨，尊后之日，嘉澍沾渥。
又曰：沛献王辅善《京氏易》。永平五年，京师少雨，上御云台，自卦，以《周易林》占之。其繇曰： 蚁封穴户，大雨时至。 上以问辅，辅上书曰： 《蹇》，艮下为山，坎上为水。山云为雨，蚁穴居，知雨将至，故以蚁为兴。 
《汉书名臣奏》曰：天阴雨，人之病为之先动，是阴相应而起也。天将阴雨，又使人睡卧者，阴气也。
《魏志》曰：曹真伐蜀，从子午道南入。司马宣王溯汉水，当会南郑。诸军或从斜谷道，或从武威入。会大霖雨四十余日，栈道断绝，诏真还。
又曰：太祖在长安，使曹仁讨关羽于樊。秋，大霖雨，汉水溢，平地水数丈，六军皆没。
《晋书》曰：诏以王雅为太子少傅，将拜，遇雨，请以伞入。王珣不许，因冒雨而拜。
《后汉书》曰：樊英隐壶山，尝有暴风从西南起，英谓学者曰： 成都失火甚盛。 因含水西向漱之，乃令记其时日。后有从蜀郡来者，云： 是日大火，有云从东起，须臾大雨。 
《神仙传》曰：栾巴，蜀人，征为尚书，大朝，得酒不饮，西南噀之，诏问巴，巴曰： 臣本县成都大火，臣以酒为雨救之。 帝惊驿问，咸云： 是时雨从北来，犹有酒气。 
《襄阳传》曰：巫山神女，朝为行云，暮为行雨。
《西京杂记》曰：董仲舒曰： 太平之时，雨不破块，津茎润枝而已。 
又曰：董仲舒曰： 阴阳二气之初蒸也，若有若无，若实若虚，团攒聚合，其体稍重，乘虚而坠，风多则合速，故雨大而疏；风少则合迟，故雨细而密。 
《湘州记》曰：零陵山有石燕，遇风雨则飞，止还为石。
王采《安城记》曰：萍乡西津，名玉女冈，天当雨，辄先涌五色气於石间，俗谓玉女披衣。
《搜神记》曰：武王伐纣至河上，雨甚疾，雷晦冥，扬波于河。众甚惧，武王曰： 余在，天下谁敢干余者。 风波立济。
《述异记》曰：庐山有康王谷，北岭上有一城，号刘城。天每有雨，辄闻山上有鼓角笳箫之声，村人以为常候。
《武昌记》曰：武昌城东南有金牛冈，西有石鼓山，上有三石鼓，石鼓鸣，天必雨。
《罗浮山记》曰：山有龟渊，渊有神龟，龟鼻贯铜环。若有人秽此渊，即注雨。
周处《风土记》曰：榆荚雨，(春雨。)黄雀风，濯枝雨。(六月之风雨也。)又曰：六月有大雨，名濯枝雨。
《荆楚岁时记》曰：六月必有三时雨，田家以为甘泽，邑里相贺，曰贺嘉雨。
王子年《拾遗记》曰：甘雨蒙蒙，似露委草木，则滴沥雨也。
又曰：香云成香雨。
《帝王世纪》曰：黄帝游洛水上，见大鱼，杀五牲以醮，天乃甚雨，七日七夜，鱼流始得图书，今河图是也。
《家语》曰：孔子将行，遇雨，不假盖於子夏，护其短也。
又曰：齐有一足之鸟，集于殿前，舒翅而跳，齐侯异之，使聘鲁访诸孔子，曰： 此鸟名曰商羊。昔童儿有屈一脚振讯两臂而跳且谣曰： 天将大雨，商羊鼓舞。 今齐有之，其应至矣，急告民趣治沟渠，修堤防，将有大雨水为灾。 果大霖雨，水溢泛诸国，伤害人民，惟齐有备不败。景公曰： 圣人之言，信而有征矣。 
《老子》曰：暴雨不终日。
《庄子》曰：宋景公时大旱三年，卜云： 以人祀乃雨。 公下堂顿首曰： 吾所求雨者，为人。今杀人，不可！将自当之。 言未卒，天大雨，方千里。
又曰：尧让天下於许由，由曰： 日月出矣，而爝火不息，其于光也，不亦难乎？时雨降矣，而犹浸灌，其于泽也。不亦劳乎？。
《文子》曰：若与俗处，犹走逃雨也，无之而不濡。
《列子》曰：赤松子，神农时雨师也。
《广成子》曰：黄帝时，云不待族而雨。
《尸子》曰：神农理天下，欲雨则五日为行雨，旬为谷雨，旬五日为时雨。万物咸利，故谓之神雨。
《孟子》曰：油然作云，霈然下雨。
《抱朴子》曰：军始发，大风甚雨起于后，大胜之征也。军始出，雨沾衣者，是谓润兵，军有功。雨不足沾衣裳，是谓泣军，必败。
又曰：无云而雨，是谓雨血，将军当扬兵讲武以应之；雨军中尤甚者，将军战必无功也。
《管子》曰：冬作土功，发地藏，则夏多暴雨，秋霖不止。
又曰：春秋五政：一曰论幼孤，赦有罪；二曰赋爵列，授禄位；三曰脩沟洫，复亡人；四曰治封疆，正阡陌；五曰无杀麂卵，无绝华萼。五政徇时，春雨乃来。
《淮南子》曰：失火遇雨，祸中有福。
又曰：人莫鉴於沫雨而鉴於止水者，以其净也。(沫雨，雨潦上沫起覆盖也，言其浊扰不见人形也。)
又曰：朱鳖浮於水上，必大雨。
又曰：天。且雨也，鱼已噞々。(音宜检反。)
又曰：黑蜧神虬，潜泉而居，将雨而跃。(蜧，音丽)
《邹子》曰：朱买臣孜孜修学，不觉雨之流粟。
《韩子》曰：荆人伐陈，吴救之。军间三十里，雨十日夜。左史倚相谓子期曰： 雨十日，甲辑兵聚，吴人必至，不如备之。 乃为阵，未成，而吴人至，见荆有戒而反。
《傅子》曰：昔者伯牙子游於泰山之阴，逢暴雨，止於岩下，援琴而鼓之，为淋雨之音，更造崩山之曲。每奏，锺期辄穷其趣。曰： 善哉，子之听也。 
《孔丛子》曰：子思答悬子曰： 以子产仁爱譬夫子，犹浸水之与膏雨。夫浸所及则生，不及则死，民皆知焉；膏雨之所生也，广莫大焉，民之受赐也普矣，莫识其由也。 
《吕氏春秋》曰：武王伐纣，至鲔水。使胶鬲候周师，问武王曰： 西伯何时至？ 曰： 将以甲子日至。 胶鬲行矣，大雨，日夜不休，武王疾行不辍。军吏谏，武王曰： 吾疾行以救胶鬲之死也。 
扬子《法言》曰：震风凌雨，然后知夏屋之帡幪。(震雨凌暴也。夏，大也。帡，彰。幪，覆。)
《广雅》曰：雨师谓之屏翳。
《纂要》曰疾雨曰：骤雨，徐雨曰零雨，雨久曰苦雨，亦曰愁霖，雨晴曰启，雨水曰潦，雨云曰渰云，亦曰油云。
《战国策》曰：文侯与虞人期猎。是日天雨，文侯将出，左右谏止，曰： 吾与虞人期，不可失。 乃往，魏于是始强。
《易林变占》曰：雷公出装，隐隐西行，霖雨不止，流为江河。
《周易集林·杂占》曰：占天雨否，外卦得阴为雨，得阳不雨。其爻发变。得坎为雨，得离不雨，坎化为巽，先雨后风。
《博物志》曰：太公为灌坛令，武王梦妇人当道夜哭，问之，曰： 吾是东海神女，嫁于西海神童，今为灌坛令当道，废我行。我行必有大风疾雨，大风疾雨是毁君之德也。 武王觉，召太公问之，果有疾雨暴风在太公邑外而过。
《六韬》曰：武王问散宜生卜伐纣吉乎？曰： 不吉。 钻龟，龟不兆，数蓍交加而折。将行之日，雨辎车至轸。行之日，帜折为三。散宜生曰： 此卜四不祥，不可举事。 太公进曰： 是非子之所知也。祖行之日，辎车至轸，是洗濯甲兵也。 
《师旷占》曰：候月知雨多少，入月一日二日三日，月色赤黄者，其月少雨。月色青者，其月多雨。常以五卯日候，西北有云如群羊者，即有雨至矣。冬戊巳、春辰巳日雨，蝗虫食禾稼。立春日雨伤五木，立秋日雨害五穀。常以戊巳日，日入时、出时欲雨，日上有冠云，大者即雨，小者少雨。
《天文要集》曰：北斗之傍有气，往往而黑，状如禽兽，大如皮席，不出三日必雨。
又曰：河有云黑状似船，若一匹布维河，不出十日大雨。
又曰：辰口守心，有水灾，一日大雨不可当。
又曰：北斗者，不欲云覆之，黑云覆之，大雨。
《范子计然》曰：风为天气，雨为地气。风顺时而行，雨应风而下，命曰：天气下，地气上，阴阳交通，万物成矣。
刘义庆《世说》曰：谢太傅无嗔喜，曾送兄征西葬还，日暮雨，驭人皆醉，不可处分。公乃于车中手取车柱撞驭人，声色甚怒。
刘义庆《幽明录》曰：河南人赵良与其乡人诸生至长安。至新安界，遇霖雨，粮乏。相谓曰： 饥，那得美食邪！ 应时羹饭备具。有人声语云 进疏食 。
黄子发《相雨书》曰：常以戊申日候日欲入时，日上有冠云，不问大小，视四方黑者大雨，青者小雨。候日始出，日正中，有云覆日而四方有云，黑者大雨，青者小雨。四方有云如羊猪，雨立至。四方北斗中有云，后五日大雨。四方北斗中无云，惟河中有云三枚相连，状如浴猪犭希，三日大雨。以丙丁之辰，四方无云，惟汉中有者，六十日风雨和。常以六甲之日平旦清明，东向望日，始出时日上有云大小贯日中，青者以甲乙日雨，赤者以丙丁日雨，白者以庚辛日雨，黑者壬癸日雨，黄者以戊己日雨。六甲日四方云皆合者，即雨。以天方雨时，视云有五色，黑赤并见者即雹，黄白杂者风多雨少，青黑杂者雨随之，必滂沛流潦。
又曰：四方有濯鱼云游疾者，即日雨；游迟者雨少难至。
《说苑》：管仲曰： 吾不能以春风风人，夏雨雨人，吾道穷矣。 
又曰：楚庄王伐陈，吴救之，雨十日十夜晴。左史倚相曰： 吴师必夜至，甲裂垒坏，彼必薄我，何不行列鼓出待之。 吴师至，见楚军成陈而还。
又曰：武王伐纣，过隧则斩岸，过水则沉舟，示人无反志也。至于有戎之隧，大风折旆，散宜生谏曰： 此其妖与？ 武王曰： 非也，天落兵也。 风霁而乘以大雨，散宜生又谏曰： 此非妖与？ 王曰： 非也，天洗兵也。 
《风俗通》曰：雨师为玄冥。
《山海经》曰：羽山，其上多雨。将阳之山多怪雨。
《括地图》曰：谷山有簇云甘雨。
