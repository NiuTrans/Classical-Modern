○雷
《释名》曰：雷者，如转物有所硠(音郎)雷之声也。
《说文》曰：霆，雷余声铃铃，所以挺出万物。
《易》曰：雷电皆至，《丰》。君子以折狱致刑。
又曰：震为雷。
又曰：动万物者，莫疾乎雷。
又曰：鼓之以雷霆。
又曰：洊(慈见反。)雷，《震》。君子以恐惧修省。
又曰：震来虩虩。(诈逆反。)
又曰：雷出地奋，《豫》。先王以作乐崇德。
又曰：雷电，《噬嗑》。先王以明罚敕法。
又曰：云雷，《屯》。君子以经纶。
又曰：雷在地中，《复》。先王以至日闭关，商旅不行，后不省方。
又曰：天地解而雷雨作，雷雨作而百果草木皆甲坼。
又曰： 震惊百里， 惊远而惧迩也。
又曰：雷以动之。
又曰：雷雨之动满盈。
又曰：雷风不相悖。
又曰：雷风相薄。
又曰：泽中有雷，《随》。君子以向晦入宴息。
《书》曰：纳于大麓，烈风雷雨弗迷。
《诗》曰：殷其雷，在南山之阳。
又曰：虺虺其雷。
《礼》曰：仲春，日夜分，雷乃发声，先雷三日，奋木铎以令兆民曰： 雷将发声，有不戒其容止者，生子不备，必有凶灾。 (主戒妇人有娠者，止犹动静。)
又曰：君子若有疾风迅雷甚雨则必变，虽夜必兴，衣服冠而坐。(谓敬天之怒。)
又曰：秋分之日，雷乃收声。
《传》曰：藏冰以时，则雷出不震；弃冰不用，则雷不发而震。
《穀梁传》曰：阴阳相薄，感而为雷，激而为霆。
《尔雅》曰：疾雷为霆。郭璞注曰： 疾雷谓雷之急激者。 
《论语》曰：迅雷风烈必变。
京房《易传》曰：当雷不雷，阳德弱也。
又曰：五星占雷电杀人何？雷，天拒难折冲之臣也。君承用节度，即雷以节；暴人威福，则雷电杀人。
《易妖占》曰：天冬雷，地必震。教令挠则冬雷，民饥。
《书·洪范》曰：雷於天地为长子，以其首长，万物与其出入也。雷出地百八十三日而复入，入则万物亦入；入地百八十三日而复出，出则万物亦出。此其常经也。
又曰：秦二世元年，天无云而雷。雷，阳也；云，阴也。有云然后有雷，象君臣也。故云雷相讬，阴阳之合也。今二世不恤人，人臣叛之，故无云而雷也。
又曰：凡大风雷雨为不敬也。
又曰：春后十日，雷乃发声。
又曰：正月雷微动而雉雊。
又曰：夫雷，人君相也，入能除害，出能兴利。
《尚书中候》曰：秦穆公出狩，天震，大雷下，有火化为白雀，衔丹书集公车。
《大戴礼·夏小正》曰：雷震雉鸣，雊，鼓其翼也。正月必雷，不必闻，惟雉必闻之。
《春秋元命苞》曰：阴阳合为雷。
《春秋合诚图》曰：轩辕星，主雷雨之神。
《论语讠韱》曰：雷震百里声相附。宋均注云： 雷动百里，故因以制国也。雷声，谓诸侯之政教所至相附也。 
《史记》曰：高祖母刘媪常息大泽之陂，梦与神遇。是时雷电晦冥，太公往视，见蛟龙於其上，已而有娠，遂孕高祖。
《汉书》曰：迅雷妖风，怪云变气。此皆阴阳之精，本在地而上发于天。
《续汉书》曰：桓帝建和三年六月乙卯，雷震宪陵寝屋。是时，梁太后听兄冀诛李固、杜乔。
《晋书》曰：晋人王褒母生时畏雷，至母终后，天雷，辄绕墓曰： 褒在此，褒在此！ 
《齐书》曰：永明八年六月十日晡时，雷有黄光照地，状如金色，占曰： 人君有德， 或谓之荣光。
周裴《汝南先贤传》曰：蔡顺母平生畏雷，自亡后，每有雷震，顺辄环冢泣曰： 顺在此。 
《韩诗外诗》曰：东海之上有勇士，曰菑丘，以勇游于天下。过神渊饮马，马沉，去朝服，拔剑而入，三日三夜，杀二蛟一龙而出，雷神随而击之，十日十夜，眇其左目。
王歆《孝子传》曰：竺弥，字道纶。父生时畏雷，每至天阴，辄驰至墓，伏坟哭，有白兔在其左右。
《搜神记》曰：义兴人周永和出行，因日暮，路旁小屋中有女子留宿。一更后，有唤阿香，女应诺， 官唤女推雷车 。女遂辞周云： 有官事须去。 俄而大雷。既明，周自异其处，返寻，惟见一新冢，冢上有马迹。
东方朔《神异经》曰：八方之荒有石鼓，其径千里，撞之，其音即雷也。天以此为喜怒之威
盛弘之《荆州记》曰：朝阳县樊重母畏雷，重为母立石室以避之，悉以文石为阶砌，至今犹存。
孟奥《北征记》曰：凌云台南角一百步，有白石室，名 避雷室 。
又曰：临贺有石方二丈，石有磨刀斧迹，春夏常明净，其迹甚新。秋冬则苔秽，故为雷公磨石。
《庄子》曰：阴阳交争为雷。
《文子》曰：夫目察秋毫之末，耳不闻雷霆之声；耳调金石之音，目不见太山之形。小有所志，必大有所忘。
《曾子》曰：阴阳之气俱，则为雷。
《淮南子》曰：阴阳相薄，感而为雷。
又曰：荫不祥之木，为雷霆所扑。
又曰：庶女叫天，雷电下击，景公台殒，支体伤折，海水大出。(庶贱之女，齐之少寡妇人也。无子不嫁，事姑谨敬，姑无男有女，女利母财，令母嫁妇，妇终不肯。女杀母以诬寡妇，妇不能自明，冤结叫天，天为作雷电下击景公之台。殒，坏之也。伤毁景公支体，水为之溢。)
又曰：雷霆之声可以钟鼓写也。风雨之变可以音律和也。
《抱朴子》曰：雷，天之鼓也。
《鹖冠子》曰：昔者有道之君取政，非取于耳目也。夫耳之生聪，目之生明。两叶蔽目，不见太山；两豆塞耳，不闻雷霆。
《孙子》曰：击电无停光，疾雷无余声。
《河图帝通纪》曰：雷，天地之鼓。
《河图》曰：玉虎晨鸣，雷声也。
又曰：黄帝以雷精起。
《六韬》曰：武王伐纣，雨甚雷疾，武王之乘，雷震而死。周公曰： 天不祐周矣！ 。太公曰： 君秉德而受之，不可如何也。 
伏侯《古今注》曰：成帝建始四年，无云而风，天雷如击连鼓，音可四五刻，隆隆如车声。
《山海经》曰：羭(音榆)次之山有凫名橐{非巴}，服之不畏电。({非巴}音肥、匪、备三音。)
又曰：飞鱼如豚，赤文无羽，食之辟兵，不畏雷。
《师旷占》曰：春雨初起，其音恪恪，霹雳者，所谓雄雷，旱气也。其鸣依依，音不大，霹雳者，谓之雌雷，水气也。
又曰：春分有音如雷非雷，音在地中，其所住者，兵起其主，无云而雷，名曰天狗。行不出三年，其国亡。
又曰：初，雷从金门起，上旬旱，下田熟，一曰岁中兵革起也。
《风俗通》曰：雷不盖酱。俗说令人腹中雷鸣。
《世说》曰：曹爽将诛，梦二虎衔雷公，若二升碗放着庭中。
《华阳国志》曰：曹公从容谓先主曰： 今天下英雄，惟使君与操耳。本初之徒，不足数也。 先主方食，尖匕箸。会雷大震，先主曰： 圣人言迅雷风烈必变，良有以也。一震之威，乃可致此！ 公亦悔失言。
《郦炎对事》曰：或曰： 雷震惊百里，何以知之？ 炎曰： 以其数知之：夫阳动为九，其数三十六；阴静为八，其数三十二。一阳动二阴，故曰百里雷。 
《杂兵书》曰：雷电霹雳，破军中树木屋舍者，徙去，吉也。雷电风所从来不可逆而相代，宜慎之也。
《物理论》曰：积风成雷。
王充《论衡》曰：子路感雷精而生，尚刚好勇，亲涉卫难，结缨而死，孔子闻而覆醢，每闻雷鸣乃中心恻怛，亦复如之。故后人忌焉，以为常也。
又曰：盛夏之时，雷电疾击杀人，谓之有阴过；饮食不洁则天怒，杀之。隆隆之声，天怒之音也。此虚言也。道士刘春，楚王英使食不洁，春死，未必遇雷也。建武四年六月夏，雷击会稽鄞县羊五头，羊有何阴过而雷击之乎？俗以为天取龙杀人，罚阴过，与取吉凶不同，非实道也。
又曰：图画之工，图雷之状，累累如连鼓形。
又曰：一人若力士之容，谓之雷公，使之左手引连鼓，右手椎之。世人信之，莫不谓然。始复原之，虚妄之象也。
○霹雳
《释名》曰：霹雳，折也。震，战也。所击辄破。若攻战也。
《说文》曰：震，霹雳折物也。
《穀梁传》曰：震雷为。
《尔雅》曰：疾雷为霆霓。(郭璞曰：雷之急激者为霹雳。)
《春秋繁露》曰：王言下不从，则金不从革，而秋多霹雳。霹雳者，金气，其音商，故应霹雳。
《五经通义》曰：震与霆，皆霹雳也。
《晋安帝纪》曰：义熙二年六月，震太庙鸮尾，彻壁柱，若有文字。
《晋朝杂事》曰：元康七年，霹雳破城南高禖石。高禖，中宫求子象也。贾后将诛之应。
曹嘉之《晋纪》曰：诸葛诞以气迈称，常倚柱读书。霹雳震其柱，诞自若。
《列女后传》曰：河南李叔卿为功曹，应举孝廉。同时应人害之，使婢宣言叔卿淫其寡妹。同举人诣尹，以骨肉相奸，不合应孝廉。叔卿杜门自绝，女妹伤被淫之名，遂到府门自杀，叔卿亦自杀，明已无愆也。后三年，霹雳杀害叔卿者，以其死尸置叔卿冢前。其家收而葬之，秋又雷发其冢。
《玄中记》曰：玉门之西有一国，国中有山，山上有人，岁岁出石〈石朁〉(子林反)数千输庙中，名曰霹雳〈石朁〉。给霹雳用，从春雷出，砧日减，至秋而尽。
《搜神记》曰：扶风杨道和，夏于田中值雨，霹雳下击之，道和以锄格，折其左肱，遂落地，不得去。色如丹，目如镜，毛角，长三尺，状如六畜，似猕猴。
《续搜神记》曰：吴兴人章荀者，五月中于田耕，以饭萝置菰里。晚于菰中伺之，见一大蛇偷其食。荀即以鉟(步悲反)叉之，蛇便走，去。荀乘船逐之，至一坂，有穴，蛇便入穴，但闻号哭，云人斫伤某甲，或云当如何，或云付雷公，令霹雳杀奴。须臾，云雨冥合，震电伤荀。荀于是跳梁大骂云： 天公！我贫穷展力耕垦，蛇来偷食我饭，罪在蛇，反来霹雳我，是无知！雷公若来，今当以鉟斫汝腹破。 须臾，云雨辄开，乃更霹雳向穴中，诸蛇死者数十。
《庄子》曰：阴阳错行，天地大骇。於是有雷有霆。
刘义庆《世说》曰：夏侯玄，字太初，尝倚柱读书。时暴雨，霹雳破所倚柱，衣服焦然，玄神色无变，读书如故。
《异苑》曰：佛佛虏凶虐暴忍，常自言，国名佛佛，则是狒中之佛。寻被震而死，既葬，而后就冢中，霹雳其柩，引身出外，题背四字，表其凶逆之国也。
又曰：滕放，太元初，夏枕文石枕卧，忽暴雨雷震其枕，枕四解，傍人莫不怖慑。而放微觉有声，不足为惊。
又曰：元嘉十九年，京口霹雳杀人，亦自题背。
《世说》曰：王丞相见郭景纯： 君可试为作一卦。 卦成，郭意恶，云： 公有震厄。 王问： 可有消伏理否？ 郭曰： 公能命驾西出数里，得一柏树，截短如公长，置寝处，灾可消。 王悉依其言。数日中果震，柏树碎门内，子弟皆称庆。
桓谭《新论》曰：天下有鹳鸟，群国皆食之，三辅俗独不敢取之。或取即雷霹雳起，原夫天不独左彼而右此，杀鸟适与雷遇耳。
《博物志》曰：九真有狸牛出谿上，或斗岸上家牛，皆怖。或遮捕，即霹雳，号曰 神牛 。
《山海经》曰：半石之山有草，名曰嘉荣，服之不畏霆。(不畏霹雳。)
《琴操》曰：楚高膏粱子出游九皋之泽，览渐水之台，张罛置罟于荆山，临曲池而渔。而疾风霣(于敏反)。雹，雷电奄冥，天火四起，霹雳下臻。玄鹤翔其前，白虎吟其后。乃援琴而歌叹，作《霹雳引》。
《正论》曰：里语云：州县符，如霹雳；得诏书，但挂壁。
○电
《释名》曰：电，殄也，乍见则殄灭也。
《说文》曰：电，阴阳激耀也。从雨，甲声。
《易》曰：离为电。
又曰：雷电皆至，《丰》。君子以折狱致刑。
《诗》曰：烨烨震电。
《礼记·月令》曰：春分之日玄鸟至，后五日，雷乃发声，后五日始电。
《传》曰：隐九年三月癸酉，大雨震电。
《易稽览图》曰：阴阳和合，为电辉辉也。其光长。
《春秋元命苞》曰：阴阳激为电。
《史记·天官书》曰：电者，阴阳之动也。
《帝王世纪》曰：黄帝有熊氏母曰附宝，有蟜氏之女也。见大电光绕北斗，枢星照郊野，感附宝而孕。
《汉书·李寻传》曰：寻说王根曰： 窃见往者盛冬雷电，潜龙为孽。 
《晋书》曰：王戎幼而颖悟，神彩秀彻，视日不眩，裴楷目之曰： 戎眼烂烂如岩下电。 
《神异传》曰：东王公与玉女投壶，误而不接，天为之笑，开口流光，今电是也。
《汉武内传》曰：西王母曰： 东方朔为太山仙官，太仙使至方丈，助三天司命。朔但务山水游戏，擅弄雷电，激波扬风，风雨失时。 
《西京杂记》曰：董仲舒曰： 太平之世，电不眴目，宣示光辉而已。 
《庄子》曰：阴气伏于黄泉，阳气上通于天，阴阳分争，故为电。
《文子》曰：肾为电，主鼻。
《曾子》曰：阴阳交则电。
《抱朴子》曰：良将去如收电，可见不可追；立如丘山，可瞻不可动。
《淮南子》曰：电以为鞭策。(电击反也。)
《物理论》曰：风清热之气，散为电。
《楚辞》曰：凌惊雷，轶骇电。
扬雄《河东赋》曰：奋电鞭，骖雷辎，鸣洪钟，建五旗。
张衡《思玄赋》曰：凌惊雷之砊(苦浪反。)礚(苦大反。)兮，弄狂电之淫裔。
傅玄诗曰：童女掣电。
夏侯孝若《电赋》曰：攒云间而飞火，绛烟起於云中。
曹毗《霖雨诗》曰：紫电光牖飞，迅雷中天奔。
顾恺之《电赋》曰：天怒行凌，云赤光发。
李颙诗曰：黮(徒感反。)(徒对反。)重云阴，碎棱震电〈口宅〉。(陟嫁反。)
