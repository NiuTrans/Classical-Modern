○星上
《释名》曰：星，散也，列位布散也。宿，宿也，星各止宿其所也。
《说文》曰：万物之精，上为列星。
《三五历记》曰：星者，元气之英，水之精也。
《易》曰：日中见斗，幽不明也。
又曰：在天成象，在地成形。(象况日月星辰，形况山川草木。)
《书》曰：尧乃命羲、和：钦若昊天，历象日月星辰，敬授人时。
又曰：日中，星鸟，以殷仲春。
又曰：庶民惟星，星有好风，星有好雨。(星民象，故众民惟若星。箕星好风，毕星好雨。亦民所好也。)月之从星，则以风雨。(月经於箕则多风，月离於毕则多雨。政教失常，以从民欲亦所以乱也。)
《诗》曰：晥彼牵牛，不以服箱。注： 晥，星明貌。河鼓，谓之牵牛也。 
又曰：维南有箕，不可以簸扬；维北有斗，不可以挹酒浆。
又曰：东有启明，西有长庚。(日旦出谓明星为启明，日既入谓明星为长庚。庚，续也。)
又曰：嘒彼小星，三五在东。(三，心也。五，噣也。嘒，微明儿。噣音昼，柳也。)
又曰：子兴视夜，明星有烂。
又曰：三星在户。
又曰：月离于毕，俾滂沱矣。
又曰：定之方中，作于楚宫。(定，营室星也。)
又曰：维南有箕，载翕其舌；维北有斗，西柄之揭。
又曰：昏以为期，明星煌煌。
《礼》曰：八月中气。是月也，命有司享寿星於南郊。
又曰：十二月。是月也，日穷于次，月穷于纪，星回于天。
又曰：幽禜，祭星也。
又曰：天秉阳，垂日星。
又曰：宿离不忒，无失经纪。注： 二十八宿为经，七曜为纪。 
《周礼》曰：保章氏掌天星，以志星辰日月之变动，以观天下之迁，辨其吉凶。以星土辨九州之地，所封、封域皆有分星，以观妖祥。
《左传》曰：鲁庄公七年夏四月辛卯夜恒星不见，夜中星陨如雨，与雨偕也。
又曰：鲁僖公五年，晋侯复假道於虞以伐虢，问於卜偃曰： 吾其济乎？ 对曰： 克之。童谣云：丙子之晨，龙尾伏辰。 (杜预曰：龙尾是尾星也。)
又曰：十六年春，陨石于宋五，陨星也。
又曰：鲁襄公二十八年春，无冰。梓慎曰： 今兹宋、郑其饥乎？岁在星纪，(星纪在丑。)而淫於玄枵，(玄枵在子虚危之次，星纪在斗牛之次。)以有时灾，阴不堪阳。蛇乘龙。(龙，岁星木也。木为青龙，蛇为玄武，龙失次也。)龙，宋、郑之星也，宋、郑必饥。玄枵，虚中也。枵，耗名也。土虚而民耗，不饥何为？ 
又曰：昔高辛氏有二子，长曰阏伯，季曰实沉，居於旷林，不相能也。日寻干戈，以相征讨。后帝不臧，(后帝，尧也。臧，善。)迁阏伯于商丘，主辰。(商丘，东地也。主祀辰星。辰，大火也。)商人是因，故辰为商星。(商人汤先祖因阏伯，故国祀辰星。)迁实沉于大夏，主参。(大夏，今晋阳县也。)唐人是因，故参为晋星。
又曰：火中，寒暑乃退。(心以季夏昏中而暑退，季冬旦中而寒退。)
又曰：昭三十二年，吴伐越。史墨曰： 不及四十年，越其有吴乎！越得岁而吴伐之，必受其凶。 
《穀梁传》曰：列星曰恒星，亦曰经星。(恒，经，皆常也。)
《尔雅》曰：星纪斗，牵牛也；玄枵，虚也。
又曰：祭星曰布。(布，散食於地上。)
又曰：西陆，昴也。郭璞曰： 昴，西方之宿，别名旄头。 
《论语》曰：为政以德，譬如北辰，居其所而众星拱之。
《易是类谋》曰：五星合狼张，昼视无日光，虹霓煌煌。太山失金鸡，西岳亡玉羊。太山失金鸡者，箕星亡也。箕者，风也。风动鸡鸣，今箕候亡，故鸡亦亡也。西岳亡玉羊者，羊星在未，未为羊，鸡失羊亡，臣纵恣，万人愁，不祥。
京房《对灾异》曰：人君不行仁恩，破胎伤孕，春杀无辜，则岁星失度。
《尚书考灵曜》曰：岁星木精，荧惑火精，镇星土精，太白金精，辰星水精也。
又曰：岁星得度五穀滋，荧惑顺行甘雨时，镇星得度地无灾。太白出入当，五穀成熟人民昌。
又曰：心大星，天王也，其前星太子，后星庶子也。
《诗纪历枢》曰：箕为天口，主出气。尾为逃臣贤者叛，十二诸侯列於庭。(《元命苞》曰：五诸侯。此云十二，则兼他星为数也。)
《礼稽命图》曰：作乐制礼得天心则景星见也。
《礼斗威仪》曰：镇星黄时则祥风至。
《春秋说题辞》曰：星之为言精也，荣也，阳之精也，阳精为日，日分为星，故其字日生为星。
《春秋元命苞》曰：直弧北有一大星为老人星，见则治平，主寿；亡则君危，主亡。常以秋分候之。
又曰：商纣之时，五星聚於房。房者，苍神之精，周据而兴。
又曰：玉衡北两星为玉绳。玉之为言沟，刻也。瑕而不掩，折而不伤。宋均注曰： 绳能直物，故名玉绳。沟，谓作器。 
又曰：心三星五度，有天子明堂布政之宫。
又曰：尾九星，箕四星，为后宫之场，列为南宫。其庭太微。
又曰：蟾蜍阴精，流生织女，立地候。宋均注曰： 地候，镇星别名也。 
又曰：三台星色齐，群臣和；不齐，大乖。
《春秋合诚图》曰：天文地理各有所主，北斗有七星，天子有七政也。
又曰：轩辕，主雷雨之神。旁有一星玄戈，名曰贵人。旁侧郎位，主宿卫、尚书。
《春秋运斗枢》曰：北斗七星：第一天枢，第二璇，第三机，第四权，第五玉衡，第六闿阳，第七摇光。(《广雅》又云：枢为雍州，璇为冀州，机为青、兖州，权为徐、扬州，衡为荆州，闿阳为梁州，摇光为豫州。)第一至第四为魁，第五至第七为杓，合为斗，居阴布阳，故称北。
又曰：五帝所行，同道异位，皆循斗枢机衡之分，遵七政之纪，九星之法。
又曰：天枢得则景星见，衡星得则麒麟生，万人寿。
《春秋佐助期》曰：萧何禀昴星而生。
《春秋后传》曰：魏人唐睢对秦王曰： 专诸之刺王僚，彗星笼月色。 
《春秋文耀钩》曰：老人星见则主安，不见则兵起。
《论语讠韱》曰：仲尼曰： 吾闻尧率舜等游首山，观河渚，有五老游河渚。一老曰： 河图将来告帝期。 二老曰： 河图将来告帝谋。 三老曰： 河图将来告帝书。 四老曰： 河图将来告帝图。 五老曰： 河图将来告帝符。 龙衔玉苞，金泥玉检封盛书，五老飞为流星，上入昴。 
《孝经援神契》曰：岁星守心，则年穀丰。
《广雅》曰：太白谓之长庚，或谓之太嚣。
又曰：荧惑谓之罚星，或谓之执法。
又曰：天宫谓之紫宫，参伐谓之大辰，太微谓之明堂。
《史记·天官书》曰：星者，金之散气。
又曰：汉中四星曰天驷，旁一星王良，王良策马，车骑满野。
又曰：星堕至地则石也。河济之间，时有坠星。
又曰：毕为罕车，为边兵，主弋猎。其大星傍小星为附耳。附耳动，有谗臣在侧。
又曰：四镇星所出四隅，若月始出也。
又曰：咸池曰天五潢，帝车舍。
又曰：中，端门，门左右，掖门。门内六星，诸侯。其内五星，五帝坐。
又曰：汉武帝以正月上辛祠太一甘泉。夜祠到明，忽有流星至於祠坛上，使童男女七十人俱歌十九章之歌。
又曰：魁下六星，两两相比者曰三能。苏林曰： 能音台。 
又曰：东宫苍龙，房、心。心为明堂，房为天府。
又曰：国皇星，大而赤，状类南极。徐广注曰： 南极，老人星也。 
又曰：五星皆大，其事亦大；皆小，其事亦小。早出为盈，盈者为客；晚出为缩，缩者为主。同舍为合，相陵为斗。
《汉书》曰：皇甫嵩为太尉，以流星免官。
又曰：武帝时中星尽摇。占曰：民劳也。后征伐四夷。
又曰：北斗七星，所谓 璇玑玉衡以齐七政 。杓携龙角。(孟康曰：杓，斗柄也。龙角，东方宿也。携，连也。)殷衡南斗，魁枕参首。
又曰：营室为清庙，亦曰离宫。
又曰：河鼓大星，上将。其北织女。织女，天女孙也。
又曰：高帝七年，月晕，围参、毕七重。占曰： 毕、昴间天街也，街北胡也，街南中国也。 后有平城之围。
又曰：太微之十二星，东相西将。
又曰：戴主六星，曰文昌宫：一曰上将，二曰次将，三曰贵相，四曰司命，五曰司禄，六曰司灾。
又曰：危东六星，两两相比，曰司寇。
又曰：古人有言曰：天下太平，五星循度。
又曰：革命创制，三章是纪；应天顺人，五星同轨。
又《郊祀志》曰：汉祖诏御史，令天下立灵星祠，常岁时祠以牛。
又《天文志》曰：金木水火土五星，天之五佐，为经纬，伏见有时，岁星东方春，於人五常仁也，五事貌也。仁亏貌失，逆春令，伤木气，罚见岁星。荧惑南方夏，礼也，视也。礼亏视失，逆夏令，伤火气，罚见荧惑，太白西方秋，义也，言也。义亏言失，逆秋令，伤金气，罚见太白。太白经天。(孟康注曰：谓出东入西，出西入东也。太白阳星，出东当伏西，过午为经天，晋灼曰：星尽见午上为经天。)天下兵革，更主，是谓乱纪，人民流亡。昼见与日争明，强国弱，小国强，女主昌。辰星北方冬，智也，听也。智亏听失，逆冬令，伤水气，罚见辰星。镇星中央土，主季夏，信也，思心也。仁义礼智以信为主，貌言视听以心为正，四星皆失，镇星乃为之动。
又曰：凡五星色：皆白，为丧为兵为旱。青为忧为水，黑为疾为多死，黄吉。五星同色，天下偃兵，百姓安宁，歌舞以行，不见灾疾，五穀蕃昌。
又曰：天星皆有州国分野：角、亢、氐、房、心，豫州之分。尾、箕，幽州之分。牵牛、婺女，扬州之分。虚、危，青州之分。营室、东壁，并州之分。胃，徐州之分。毕、昴，冀州之分。觜、参，益州之分。东井、舆鬼，雍州之分。柳、七星、张，三河之分。翼、轸，荆州之分。析木之津，燕之分。大火，宋之分。寿星，郑之分。鹑尾，楚之分。鹑火，周之分。鹑首，秦之分。实沉，魏之分。大梁，赵之分。降娄，鲁之分。訾(即移反。)娵，(子于反。)卫之分。玄枵，齐之分。星纪，吴之分。太史掌之，以观妖祥。
又曰：秦地於天官，东井、舆鬼之分野，周地柳、七星、张之分野，韩地角、亢、氐之分野，赵地昴、毕之分野，燕地箕之分野，齐地虚、危之分野，鲁地奎之分野，宋地房、心之分野，卫地营室、东壁之分野，楚地翼、轸之分野，吴地斗、牛之分野。
《汉武故事》曰：西王母使者至，东方朔死。上问使者，对曰： 朔是木帝精，为岁星，下游人中以观天下，非陛下臣也。 
《汉书音义》曰：瑞星曰景星，亦曰德星。妖星曰孛星、彗星、长星，亦曰挽抢。绝迹而去曰飞星，光迹相连曰流星，亦曰奔星。
《后汉书》曰：严光，字子陵。与光武为友。后光武登祚，忘之，光怨帝。是时，太史云： 天上有客星恨帝， 帝曰： 岂非朕故人严子陵乎？ 遽命征之。夜与子陵共卧，光以脚加帝腹。太史奏： 客星侵御座。 子陵缩脚，客星寻退。竟不仕。
又曰：李固对诏： 陛下有尚书，犹天之有北斗。北斗，天之喉舌；尚书，陛下之喉舌。斗斟酌元气，运乎四时。尚书出纳王命，所谓制气之臣也。 
又曰：和帝分遣使者二人，各至州郡观采风谣。二人当到益州，投候馆吏李郃舍，郃问曰： 二君发京师时，知朝廷遣二使耶？ 问何以知之，郃指星云： 前有二星向益州分野。 
谢承《后汉书》曰：吴郡周敞师事京房，房为石显所谮，系狱，谓敞曰： 吾死后四十日，客星必入天市，即吾无辜之验也， 房死后，果如房言。
《东观汉记》曰：光武破圣公，与伯叔书曰： 交锋之日，辰星昼见，太白清明。 
《蜀志》曰：汉安二十五年，刘豹、向举上言於先主曰： 乃年太白、荧惑、镇从岁。汉初兴，五星聚岁。岁星主义，汉位在西，义之上方，故汉法常以岁星候人主。当有圣主起於此，以致中兴。顷者荧惑复追岁，见在胃昴毕；昴毕为天维，《经》曰：帝星处之，众邪消亡。 於是先主即位。
《续晋阳秋》曰：桓玄庶母马氏，本袁真之妓也，与同列薛氏、郭氏夏夜同出月下，有铜瓮水在其侧，见一流星堕瓮中，惊喜，共视，见星如二寸火珠於水底，冏然明净，乃相谓曰： 此吉祥也，谁当应之？ 於是，薛郭更以瓢接取，并不得，马最后，取星正入瓢中，便饮之，既而若有感焉。俄而怀玄。玄虽篡位不终，而数年之中，荣贵极矣。
