○风
《易》曰：挠万物者，莫疾乎风。
又曰：风以动之。
又曰：风行天上，《小畜》。君子以懿文德。
又曰：《巽》为风。
又曰：云从龙，风从虎。
又曰：风行地上曰《观》。
《尚书·金縢》曰：周公居东二年，则罪人斯得。于后，公乃为诗以遗王，名之曰《鸱鸮》。王亦未敢诮公。秋，大熟，未获。天大雷电以风，禾尽偃，大木斯拔，邦人大恐。王与大夫尽弁以启金縢之书，乃得周公请代武王之说。王执书以泣，曰： 其勿穆卜！昔公勤劳王家，惟予冲人弗及知。今天动威以彰周公之德，朕小子其新迎，我国家礼亦宜之。 王出郊，天乃雨，反风，禾则尽起。
又：《舜典》曰：纳于大麓，烈风雷雨弗迷。
又：《洪范》曰：休征：曰圣，时风若。咎征：曰蒙，常风若。(孔安国曰：君能通理，则时风顺之。君行蒙暗，则常风顺之。)
《诗》曰：大风有隧，贪人败类。
又曰：终风且曀。(终日而风为终风。)
又曰：习习谷风，以阴以雨。
又曰：凯风自南，吹彼棘心。(南风谓之凯风。)
又曰：冬日烈烈，飘风发发。
《礼记·月令》曰：秋行春令，则暖风来至。
又曰：立春之日，东风解冻。
又曰：春行秋令，则人有大疫，飘风暴雨总至。
又曰：夏行春令，则虫蝗为灾，暴风来至。
又曰：前有尘埃，则载鸣鸢。注：鸢鸣则风生。
又《礼运注疏》曰：享帝於郊而风雨节，寒暑时。(五帝主五行，五行之气和而庶征得其序也。)
《左传》曰：楚侵郑，甚雨，楚师多冻，役徒几尽。晋人闻有楚师，师旷曰： 不害。吾骤歌北风，又歌南风。南风不竞。 (注曰：歌者吹律以咏八风。南风音微，故曰不竞。师旷惟歌南北风者，听晋楚之强弱也。)
又曰：僖公十六年春，六鶂退飞过宋都，风也。
又昭公四年：申丰曰： 夫冰以风壮，而以风出。其藏之也周，其用之也遍，则冬无愆阳，夏无伏阴，春无凄风，秋无苦雨。今藏川池之水，弃而不用，则风不越而杀。 
《尔雅》曰：祭风曰磔。(今俗当大道中磔狗以止风，此其象也。)
又曰：南风谓之凯风，(《诗》曰：凯风自南。)东风谓之谷风，(《诗》曰：习习谷风。)北风谓之凉风，(《诗》曰：北风其凉。)西风谓之大泰风。(《诗》曰：泰风有隧。)焚轮谓之颓，(暴风从上下也。)扶摇谓之飙(暴风从下上也。)风与火为庉(炖炖炽盛之貌)，回风为飘(旋风)，日出而风为暴，(《诗》曰：终风且暴。)风而雨土为霾，(《诗》曰：终风且霾。)阴而风为曀。(《诗》曰：终风且曀。)
又曰：四气和为通正，(道平畅也。)谓之景风。(所以致景风也。)
《论语》云：曾点曰： 暮春者，春服既成，冠者五六人，童子六七人，浴乎沂，风乎舞雩，咏而归。 
又曰：君子之德风，小人之德草。草上之风，必偃。
又曰：迅雷风烈必变。
《易稽览图》曰：太平时，阴阳和，风雨咸同，海内不偏。地有险易，故风有迟疾。虽太平之政，犹有不能均同也。惟平均乃不鸣条。
《易通卦验》曰：冬至，广莫风至，诛有罪，断大刑。立春，条风至，赦小罪，出稽留。春分，明庶风至，正封疆，修田畴。立夏，清明风至，出币帛，礼诸侯。夏至景风至，辩大将，封有功。立秋，凉风至，报土功，祀四乡。秋分，阊阖风至，解悬垂，琴瑟不张。立冬，不周风至，修宫室，完边城。八风以时，则阴阳变化道成，万物得以育生。王当顺八风，行八政，当八卦也。
京房《易候》曰：何以知圣人隐也？风清明，其来长久不动摇物。此有龙德在下也。
《易纬》曰：八节之风，谓之八风。立春条风至，(东北风。)春分明庶风至，(东方风。)立夏清明风至，(东南方风。)夏至景风至，(南方风。)立秋凉风至，(西南方风。)秋分阊阖风至，(西方风。)立冬不周风至，(西北方风。)冬至广莫风至，(北方风。又《吕氏春秋》说八风：东北曰焱风。高诱注曰：亦曰融风。东方曰滔风，东南方曰薰风，南方曰巨风，西方曰飕风，西北方曰厉风，北方曰寒风。)
《尚书大传》曰：舜将禅禹，八风循通。
又曰：王者德及皇天，则祥风起。
又曰：成王时，越裳重译而来朝，曰： 久矣，天之无烈风澍雨，意中国有圣人乎？ 
《大戴礼》曰：正月时有浚风，浚者大也；大风，南风也。何大於南风也？曰合冰必於北风，解冰必於南风，故大之也。
《礼稽命征》曰：出号令，合民心，则祥风至。
《礼说》曰：风，萌也，养物成功，所以八风象八卦也。(《礼纬》同。)
《礼斗威仪》曰：人君政颂平则祥风至。宋均注曰： 即景风也。 
《春秋考异邮》曰：八风杀生以节翱翔。距冬至四十五日条风至，条者，达生也，(距犹起也。自冬至后四十五日而立春，此风应其方而来，生万物。)四十五日明庶风至，明庶迎惠。(春分之侯，言庶众也，阳以施惠之恩德迎众庶而生之。)四十五日清明风至，精芒挫收。(立夏之后也。挫犹止也。时荠麦之属秀出已备，故挫止其锋芒，收之使成实。)四十五日景风至，景风强也，强以成之。(夏至之候也。强言万物强盛也。)四十五日凉风至，凉风者，寒以闭也。(立秋之候也。闭，收也。言阴寒收成万物也。)四十五日阊阖风至，阊阖者，当寒天收也。(秋收之候也。阊阖，盛也。时盛收物盖藏之，阊或为当。)四十五日不周风至，不周者，不交也，阴阳未合化也。(立冬候也。未合化，言消息纯，坤无阳也。《月令》曰：天地不通而闭塞成冬也。)四十五日广莫风至，广莫者，精大满也。(冬至之候也。言冬物无见者，风精大满美无偏。)风之为言萌也。其立字，虫动於几中者为风。(虫动於几，言阳气无不周也。明昆虫之属得阳乃生，遇阴则死，故风为阴中之阳者也。)
《春秋元命苞》曰：阴阳怒为风。
《春秋繁露》曰：恩及金石则凉风出；王者与臣无礼，身不肃敬则木不曲直，而夏多暴风。风者，木之气，其音角，故应。
《孝经援神契》曰：德至八方则祥风至。
《史记》曰：项王围汉王三匝，於是风从西北起，折木、发屋、扬沙石，楚军大乱，而汉王乃得与数十骑遁去。
又曰：蚩尤氏能征风召雨，与黄帝争强，灭之中冀。
又曰：庶女者，齐之寡妇，养姑。姑女利母财而杀母，以告寡妇，妇不能自解。以冤告天，而大风袭於齐殿。
又曰：荆轲入秦，燕太子丹送别易水上，歌曰： 风萧萧兮易水寒，壮士一去兮不复还。 
《汉书》曰：燕王都蓟，大风拔宫中树七围已上十六枚，坏城楼。后王诛。
又曰：高祖过沛，击筑自歌曰： 大风起兮云飞扬，威加海内兮归故乡。 
《魏志·管辂传》曰：辂过清河倪太守。时大旱，辂言： 树上已有少女征风，树间又有阴鸟和鸣，其雨应至矣。 果如其言。
《晋书》曰：永和元年，大风拔柳树百余枚，若风从八方来者。时王敦害刁协、周顗等，故风从横拔树，非一处也。
又曰：贾谧家数有妖异，飘风吹其朝服上数百尺，大蛇出被中，后果及祸。
《晋阳秋》曰：袁宏为东郡守，谢安执宏手授扇，宏曰： 谨当奉扬仁风，慰彼黎庶。 
《宋书》曰：明帝猜虑，肥体，憎风，夏月常著小皮衣，拜左右二人为司风令史，风起方面，辄先启闻。
又曰：宗悫，字元幹，征士炳兄子也。少时问悫所志，答曰： 愿乘长风，破万里浪。 
《前秦录》曰：术士盖钦，符坚召至长安，因宴会，以其惑众，将诛之。酒酣，将执钦，钦化为旋风飞去。
《前凉录》曰：永嘉五年，抱罕令严羌妾产一龙一鹫。鹫寻飞去，龙十五日雷雨迎之。大风吹拔张掖郡大树，经宿还立。
《赵录》曰：石勒时忽有旋风下属地，隐隐雷声，良久，视之，见大石。
《神仙传》曰：老子将去周而出关，以升昆仑。关令尹喜占风逆知当有神人来过，乃扫道见老子。老子知喜命应得道，乃停关下，以长生之事授之。
又曰：葛玄行过神庙，乘车不下，须臾有大回风逐玄，埃尘涨天。玄大怒，曰： 小邪敢尔！ 即举手指风，风便止。
《益都耆旧传》曰：蜀杨由善风云占候，文学令丰持鸡酒以奉由。时有客不言，客去，丰起欲取鸡酒。由止之曰： 向风吹削柿，当有持鸡酒来者，度是二人。 丰曰： 实在外，须客去乃取尔。 
王子年《拾遗记》曰：伏羲坐於方坛之上，听八风之气，乃画八卦。
又曰：昆山有四面风，又有祛尘之风，若衣服尘污，风至吹衣则净。
又曰：瀛洲时有香风，泠然而来，张袖受之，则历纪不歇，着肌肤必软滑。
《十洲记》曰：南海中有炎洲，洲上有风生兽，形似狗，青色，状如狸。以铁椎锻其头数十下乃死。张口向风，须臾即起。
《风土记》曰：南中六月则有东南长风，风六月止，俗号黄雀长风。时海鱼变为黄雀，因为名也。
庾仲雍《湘州记》曰：零陵山有石燕，遇风雨则飞，雨止还，化为石。
《交州记》曰：风山在九真郡，风门在山顶，上常有风。
又曰：风母出九德县，风母似猿，见人若惭而屈颈；若打杀之，得风还活。
《南越志》曰：熙安间多飓风，飓者，具四方之风也。一曰惧风，言怖惧也。常以六七月兴，未至时，三日鸡犬为之不鸣，大者或至七日，小者一二日。外国以为黑风。
盛弘之《荆州记》曰：宜都佷山县山有风穴，张口大数尺，名曰风井。夏则风出，冬则风入。风出之时，吹拂左右，常净如扫。暑月经之，凛然有衣裘想。(《宜都山记》曰：袁山太公以六月至此穴，便思衣裘。)
又曰：沮阳县黄竹山，常肃肃有风，名曰风门。
《西京杂记》曰：董仲舒曰： 太平之世，风不摇条，开甲破萌而已。 
《老子》曰：飘风不终朝。
《庄子》曰：列子御风而行，泠然善也，经旬五日而返。(司马彪注曰：列子，郑人列御寇也。泠然，凉貌。)
又曰：北溟有鱼，其名曰鲲。化而为鸟，其名曰鹏。抟扶摇而上者九万里。(司马彪云：扶摇，上行风也。)风之积也不厚，则其负大翼也无力。故九万里则风斯在下矣。
又曰：大块噫(依界反。)气，其名曰风。是惟无作，作则万窍怒号，而独不闻之翏翏乎长风之声。
又曰：汤之问棘也是已！穷发之北，有冥海者，天池也。有鱼焉，其广数千里，其名为鲲。有鸟焉，其名为鹏，背若太山，翼若垂天之云，抟扶摇羊角而上者九万里。(扶摇，羊角，风也。今旋风上如羖羊角也。)
《列子》曰：列子师老商氏，友伯高子；进二子之道，乘风而归。(《庄子》曰：列子御风而行，泠然善也，至旬又五日而后发。)
《管子》曰：吾不能以春风风人，夏雨雨人，吾道穷矣。
又曰：夫两尧不能相王，两桀不能相亡。木虽蠹，无疾风不折；墙虽隙，无大雨不坏。
《淮南子》曰：物类之相应，玄妙深微，论辩不能解。故东风至，而酒沉溢。(东风，大风也。酒沉，清酌酒也。米物下沉，木味酸，酸风入酒故酢而沉者沸，盖物类相感也。)
又曰：乌鹊识岁之多风，去乔木而巢扶枝。(扶，傍。)
又曰：禹沐淫雨，栉扶风。(扶风，奔风。)
又曰：腾蛇雄鸣上风，雌鸣下风，而化成形。
又曰：虎啸而谷风至。高诱注曰： 虎，阳兽也，与风同类。 
又曰：人王之精通於天，故诛暴则多飘风。
《抱朴子》曰：用兵之要，惟风为急。扶摇独鹿之风大起军中，军中必有反者。风高者道远；风下者道近。风不鸣叶者十里，鸣条摇枝百里，大枝五百里，仆大木千里，折大木五千里。三日三夕，天下尽风；二日二夕，天下半风；一日一夕，万里风。
周生《列子》曰：夫猎叶之风，不应八节。
《吕氏春秋》曰：何谓八风？东北风曰焱风，(一曰融风。)东方曰滔风，(一曰庶风。)东南曰薰风，(一曰清明。《淮南子》作景风。)南方曰巨风，(一曰凯风。)西南曰凄风，(《淮南子》作凉风。)西方曰飕风，(一曰阊阖。)西北方曰厉风。(一曰不周风。)
《风俗通》曰：风或清明来，久长不摇树木枝叶，离地三二丈者，此有龙德在其下。风或清明不及二三尺者，此君子之风也。
又曰：猛风曰颲，(音列。)凉风曰浏，(音刘。)微风曰飉，(音辽。)小风曰飕，(音搜。)小风从孔来曰〈风夬〉。(呼穴反。)
《周书时训》曰：小暑之日温风至，立秋之日凉风至。
又曰：小暑之日温风不至，国无宽教。
《淮南万毕术》曰：欲致疾风，焚鸡羽。
《帝王世纪》曰：尧时厨中自生肉脯，薄如翣，摇则生风，使食物寒而不臭，名曰翣脯。
又曰：舜弹五弦琴，歌南风曰： 南风之薰兮，可以解吾人之愠兮。 
《括地图》曰：锺山之神，名曰 烛龙 ，视为昼，暝为夜，吹为冬，吁为夏，息为风。
又曰：奇肱民，能为飞车，从风远行。汤时西风吹奇肱车至於豫州。汤破其车。不以示民。十年，西风至，乃复作车，遣赐之，去玉门四万里。
《黄帝风经》曰：调怅、祥和，天之喜风也；折扬、奔厉，天之怒风也。
《山海经》曰：法岳之山有兽，其名曰山犭军，(音辉。)其行如风，(言疾。)见则天下大风。
又曰：大荒之中有山，名曰鞠陵于天。有人名曰折丹。处东极以出入风。
又曰：扶阳之山多怪风。
又曰：大极山东有温水汤，风不可过也。
《河图帝通纪》曰：风者，天地之使。
《六韬》曰：人主好田猎罼弋，则岁多大风，禾穀不实。纣时如此。
陆机《要览》曰：列子御风，常以立春归于八荒，立秋游乎风穴。是风至，草木皆生，去则摇落，谓之离合风。
《潜夫论》曰：排翣障风，揲沙拥河，无御也。
又曰：黄帝梦大风吹天下尘土，得风后以为相。
汉武帝《秋风辞》曰：秋风起兮白云飞，草木摇落兮雁南归。泛楼船兮济汾河，横中流兮扬素波。
《龙鱼河图》曰：风者，天地之使也。
《荆山图》曰：佷山县山下有石床，傍生野薤。人往乞者，神许则风吹，制其分齐，随偃而剪，不得过越。
《广雅》曰：风伯谓之飞廉。
《法训》曰：利物诱人，犹飘风之加庶草也。惟有直慎者，然后不回。
《潜潭巴》曰：疾风拨木，谗臣恣，忠臣辱。
崔豹《古今注》曰：武王伐纣，大风折盖。太公因折盖之形而制曲盖。
《养性经》曰：治身之道，春避青风，夏避赤风，秋避白风，冬避黑风。
《盐铁论》曰：太平之时，风不鸣条，雨不破块。
又曰：林中多疾风，富贵多谀言。
《乐动声仪》曰：风气者，礼乐之使，万物之首也，物靡不以风成熟也。风顺则岁美，风暴则岁恶。
《国语》曰：海鸟曰 爰居 ，止於鲁国东门之外，臧文仲使国人祭之。展禽曰： 今兹海岛有灾乎？夫广川鸟兽，恒知避其灾也。 是岁也，海多大风。
又曰：飘风之末，不能举鸿毛。
又曰：火见而清风戒寒，清风至而修城郭。
《物理论》曰：风者，阴阳乱气激发而起者也。犹人之内气，因喜怒哀乐激越而发也。故春气温，其风温以和，喜风也。夏气盛，其风熛以怒，怒风也。秋气劲，其风清以贞，清风也。冬气石，其风惨以烈，固风也。此四正之风也。又有四维之风：东北明庶，庶物出幽入明也；东南融风，其道以长也；西南清和，百物备成也；西北不周，方潜藏也。此八风者，方土异气，徐疾不同，和平则慎，违逆则凶，非有使之者也。气积自然怒，则飞沙扬砾，发屋拔树；喜则不摇枝动草，顺物布气。天地之性，自然之体也。
楚宋玉《风赋》曰：楚襄王游於兰台之宫，宋玉景差侍。有风飒然而至，王乃披襟而当之曰： 快哉，此风！寡人所与庶人共者耶！ 宋玉对曰： 此独大王之风耳，庶人安得而共之？夫风生於地，起於青蘋之末，侵淫谿谷，盛怒於土囊之口，缘於太山之阿，舞於松柏之下，故其清凉雄风，则飘忽升降，乘凌高城，入於深宫，徘徊於桂椒之间，翱翔於激水之上。猎蕙草，离秦衡，新夷，被荑杨。徜徉中庭，北上玉堂；跻於罗帷，经於洞房。故其风也，清清泠泠，愈病析酲，发明耳目，宁体便人。此谓大王之雄风也。夫庶人之风，塕然起於穷巷之间，堀堁扬尘，勃郁烦冤，动沙塸，吹死灰，此谓庶人之雌风也。 
《楚辞》曰：光风转蕙，泛崇兰些。
又曰：袅袅兮秋风，洞庭波兮木叶下。
○相风
崔豹《古今注》曰：司风鸟，夏禹所作。
王子年《拾遗记》曰：帝与娥皇泛於海上，以桂枝为表，结芳茅为旌，刻玉为鸠，置於表端，言知四时之候。今之相风，此遗像也。
《晋书》曰：废帝初即位，有野雉集於相风，后为桓温所废。
沈约《宋书·舆服志》曰：案《周礼》辨载法物，莫不详究，然无相风、罼旄头之属。此非古制明矣。愚谓战国并争，师旅数出，县乌之设，务察风祲，疑是秦制矣。
《梁书》曰：长沙王懿孙孝俨，字希庄。射策甲科，除秘书郎、太子舍人。从幸华林园，於坐献《相风乌》、《华光殿》、《景阳山》等颂，其文甚美，帝深赏之。
《晋令》曰：车驾出入，相风已前侍御史、令史。
《淮南子》曰：故终身隶於人，譬若綄之见风也。(綄音缓，候风者也。世所谓五雨。)
《述征记》曰：长安宫南灵台，上有相风铜乌，或云此乌遇千里风乃动。
郑玄《相风赋》曰：昔之造相风者，其知自然之极乎，其达变通之理乎？上稽天道阳精之运，表以灵鸟物象。其类下凭地，体安贞之德，镇以金虎，玄成其气，风云之应，龙虎是从。观妙之征，神明所通。夫能立成器，以占志吉凶之先见者，莫精乎此。乃构相风，因象设形，蜿盘虎以为趾，建修竿之亭亭，体正直而无桡，度径挺而不倾，栖神鸟於竿首，候祥风之来征。
张华《相风赋》曰：太史候部有相风，在西城上，而作者弗为，岂以其讬处幽闲，违众特立，无羽毛之饰，而丹漆不为之容乎？
傅咸《相风赋》曰：相风之赋，盖亦多矣，然辞义大同。惟中书张令，以太史相风，独无文饰，故特赋之。太仆寺丞武君宾树一竹於前庭，其上颇有枢机，插以鸡毛，于以占事知来，与彼无异，斯乃简易之至，有殊太史相风，张氏之赋，非其至者也。翟翟竹竿，在武之庭。厥用自然，既修且贞。插羽其首，丹漆弗营。经之营之，不日而成。
庾阐《杨都赋》曰：云虎之门，双竿内启，祥乌司飚，丹墀竟陛。
