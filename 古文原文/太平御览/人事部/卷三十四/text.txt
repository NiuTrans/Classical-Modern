○坐
《释名》曰：坐，挫也。骨节挫屈也。( 小人群党，坐于王床。 王床者，王者床。)
《毛诗·车邻》曰：既见君子，并坐鼓瑟。
《礼记·曲礼上》曰：夫为人子者坐不中席。
又曰：离坐离立，无往参焉。
又曰：男女不杂坐。
又曰：立毋跛，坐无箕。
又曰：有忧者侧席而坐，有丧者专席而坐。
又曰：虚坐尽后，食坐尽前。
《左传·襄二十六》曰：伍举奔晋，声子遇之郊，班荆相与食。(班，布；荆，坐。)
又襄二十七年曰：卫子鲜奔晋。公使止之，不可。及河，又使止之。止使者而盟于河，托于木门，(木门，青向。)不向卫国而坐。(怨之深也。)
又定四曰：申包胥如秦乞师，勺饮不入口七日。秦哀公为之赋《无衣》，九顿首而坐，秦师乃出。
《春秋演孔图》曰：孔子长十尺，大九围，坐如蹲龙，立如牵牛。
《尔雅》曰：妥，安坐也。
《汉书》曰：单父人吕公，善沛令，避仇从之，客，因家焉。沛中豪杰吏闻令有重客，皆往贺。萧何为主吏，主进，(进者，会礼之财也，主赋剑礼，进为之师也。)令诸大夫曰： 进不满千钱，坐之堂下。 高祖为亭长，乃绐为谒曰： 贺钱万。 实不持一钱谒入。吕公大惊，起迎之门。吕公者，好相人，见高祖状貌，因重敬之，引入坐上坐。
又曰：上幸上林，皇后、慎夫人从。其在禁中，常同坐。及坐，郎署袁盎却慎夫人坐，慎夫人怒，不肯坐。上亦怒，起。盎曰： 陛下既已立后，慎夫人乃妾，妾主岂可以同坐哉？ 
又曰：茂陵徐生上疏言： 霍氏泰盛。 后霍氏诛灭，而告霍氏者皆封。人为徐生上书曰： 臣闻客有过主人者，见其灶直突旁有积薪。客谓主人，更为曲突，远徙其薪，不者且有火患。主人默然不应。俄而，家果失火。邻里共救之，幸而得息。于是，杀牛致谢。其邻人灼烂者在于上行，馀各以功次坐，而不禄言曲突者。 
又曰：高祖使陆贾赐赵他印，为南越王。贾至，赵佗魋结基倨见贾。(基倨，谓伸其两肢而坐也，亦曰箕距。)
又曰：谚曰： 千金之子，坐不垂堂。 
又曰：陈遵字孟公。时列侯有与陈遵同姓者，每至，门人曰陈孟公，坐中莫不震动。既至而非，因号其人曰陈惊坐。
《东观汉记》曰：上幸谯。使王霸攻周建，贼雨射城中，中霸前酒尊，霸安坐不动。
又曰：隗嚣围来歙，上自将救之。围解，置酒高会，赐歙班绝席，坐在诸将之右。
谢承《后汉书》曰：汝南薛惇字子礼，为北海长。家贫，坐无完席。妻曰： 白居，无俸禄给子孙，复无完席耶？ 惇以善席与，自坐败者。
又曰：郑敬字次都。钓於大泽，折芰而坐，以荷荐肉，瓠瓢盛酒，琴书自娱。
范晔《后汉书》曰：袁术僣号，人情离叛，欲北至青州从袁谭，曹操使刘备邀之还寿春，至江亭坐箦床而叹曰： 袁术乃至于是乎？ 欧血而死。
又曰：孔融性宽容，少忌，好士，喜诱益后进。及退闲职，宾客日盈其门。常叹曰： 坐上宾恒满，尊中酒不空。吾无忧矣！ 与蔡邕素善，邕卒后，有虎贲士貌类于邕，融每酒酣，引与同坐。
又曰：郑公业谏董卓曰： 张孟卓东平长者，坐不窥堂。 (言不妄视也。)
《吴书》曰：孙权遣于禁还，群臣送禁。虞翻谓禁曰： 卿勿谓吴无人，吾谋適不用耳。 禁虽为翻所恶，然犹盛叹翻。魏文帝为翻设虚坐。
《蜀志》曰：费祎为诸葛亮司马。值军帅魏延与长史杨仪相憎，每并坐论，延或举刃拟仪，仪涕泣横集。祎常入坐其间，谏喻分别，终亮之世，各尽延、仪之用也。
又曰：王平字子均，巴西{宀万}渠人。生长戎旅，手不能书，所识不过十字。而口授作书，皆有意理。使人读《史》、《汉》诸记《传》听之，备知其义。从朝至夕，端坐俨然也。
《吴志》曰：步骘字子山，与广陵卫旌俱以种瓜自给。会稽焦征羌，郡之豪族。骘等修刺奉瓜，征羌见之，隐几坐帐中，设席于地坐骘、旌。旌忿耻，骘神色自若。
邓粲《晋记》曰：裴遐性恬和。同类有试遐者，推堕床下。遐拂衣还坐，言无异色。
《汉晋春秋》曰：王褒父仪为文帝所杀，未尝西向坐，示不臣也。
《晋中兴书》曰：陶淡字处静。年十五，便服食绝穀。家累千金，僮客百数，淡终日端拱，绝不婚娶。居临湘县山中，立小草屋，裁足容身。时还家，设小床独坐，不与人共。
《何晏别传》曰：胩小时，武帝雅奇之，欲以为子。每挟将游观，命与诸子长幼相次。晏微觉，於是，坐则专席，止则独立。或问其故，答曰： 礼，异族不相贯坐位。 
《孟嘉别传》曰：庾亮领江州，嘉为从事。褚褒为豫章，出朝。亮正旦大会，时彦悉集，嘉坐次第甚远。褒问亮曰： 闻有孟嘉其人，何在？ 亮曰： 在坐。卿但自觅。 褒观众人，指嘉谓亮曰： 将无是乎？ 亮欣然笑。嘉为褒所得，乃益重嘉焉。
皇甫谧《高士传》曰：管宁常坐一木榻，五十馀年。榻上当膝皆穿。
《六韬》曰：文王出田，见吕尚坐茅而渔，乃再拜与归。
又曰：纣之时，妇女坐之绮席。
《晏子》曰：景公猎，休，坐地食。晏子后至，灭葭而席。公不悦曰： 子席何也？ 对曰： 臣闻介胄坐阵不席，狱讼不席，狱户不席，三者皆忧也，臣不敢以忧侍坐。 
《孟子》曰：晋平公之於亥唐也，入云则入，坐云则坐，食云则食，虽蔬食菜羹未尝不饱。
《庄子》曰：原宪处鲁，居环堵之室，匡坐而弦歌。
《风俗通》曰：延嘉中，中常侍单超、左悺、(音贯。)徐璜、具瑗、唐衡在帝左右，纵其奸慝。时人谓之语曰： 左回天，徐转日，具独坐。 言其信用，甚於圆转。
又曰：汝南陈伯敬，行必举步，坐必俨然。
《郭子》曰：何次道(充，字次道。)往王丞相，许丞相以麈尾礭床，呼何共坐，云： 来，来，此是君位。 
《世说》曰：魏明帝使后弟毛曾与夏侯太初共坐，时人谓之蒹葭倚玉树。
《语林》曰：马融算浑天不合，召郑玄令算，一算便决。及玄业成辞归，融心忌焉，玄亦疑有追者，乃坐桥下，在水上据屐。融果转戒欲敕追之。告左右曰： 玄在土下、水上，据木，此必死矣。 遂罢追。
《俗说》曰：王僧敬神明俊彻，为一时之标。桓玄时集聚宾客，莫有出其右者。王在坐，都不复觉有馀人。坐无王，便觉殷仲文、谢益寿吻佳。王僧敬兄弟列坐斋中，见之若神。小人从户前过，皆肃然毛竖。嵇康《绝交书》曰： 危坐一时，痺不得摇。 
○卧
《说文》曰：眠，翕目也。寝，病卧也。卧，休也。
《释名》曰：卧，化也。其精神变化不与觉时同也。寐，谧也；谧，静无声也。寝，侵也，损事功也。瞑，泯也，无知泯泯也。
《礼记·玉藻》曰：君子寝恒东首。(郑玄注曰：首生气也。)
又《乐记》曰：魏文侯问于子夏曰： 吾端冕而听古乐，则惟恐卧；听郑卫之音，则不知倦。 
《论语·公冶长》曰：宰予昼寝。子曰： 朽木不可雕也，粪土之墙，不可杇也，于予与何诛。 (诛，责。)
又《乡党》曰：寝不尸。(布展手足，似尸象。)
《史记》曰：吴起为将，与士卒最下者同衣食。卧不设席，行不乘骑。
又曰：上自将击黥布，群臣居守，皆送至灞上。留侯病，自强起，至曲邮，因说上令太子为将军，监关中军。上曰： 子房虽疾强卧，而傅太子。 
《汉书》曰：黥布反，上疾，欲使太子击之。吕后承间为上泣曰： 上虽疾，强载辎车，卧而护之，诸将不敢不尽力。 
又曰：上欲废太子。吕后使建成侯吕泽劫张良曰： 君常为上谋臣，今上欲易太子，君安得高枕而卧？ 
又曰：汲黯拜淮阳太守，黯伏谢不受。上曰： 君薄淮阳耶？顾淮阳吏民不相得，吾徒得君，重卧而治之。 
又曰：初，武帝遗诏以讨莽何罗功，封金日磾为秺侯。日磾以帝少不受封，辅政岁馀，病困。大将军光白封，日磾卧授印绶，一日薨。
又曰：吴楚反，乏粮，饥，欲退数挑战。周亚夫终不出。夜，军中惊，内相攻击，扰乱至於帐下。亚夫终卧不起，须臾亦定。
又曰：董贤常与上卧起。尝昼寝，偏籍上衣袖，上欲起，恐动贤，乃断袖而起。
又曰：王莽军师外破，大臣内叛，忧懑不能食，但饮酒啖鳆鱼。读军书倦，因凭几寝，不复就床。
《后汉书》曰：彭宠自立为燕王。其妻数恶梦，又多见变怪。五年春，宠斋，独在便室，仓头子密等三人因宠卧寝寐，共缚宠着床。告外吏云： 大王斋禁，皆使吏休。 
《东观汉记》曰：吴汉击富平，获索二贼於平原。明年春，贼率五万馀人，夜攻汉营，军中惊乱，坚卧不动。
又曰：上在邯郸宫，昼卧温明钓拢耿弇入，造床下，请问。因说曰： 今更始失政，天下可驰檄而定。 
又曰：杨政常过杨虚侯马武，武称疾卧，欲令政拜床下。政入户，径上床坐，武恨，语言不怿。政因曰： 蕃臣不思求贤报国而骄天下英俊，今日摇动者，刀入胁。 左右大惊。
《蜀志》曰：先主既定益州，广汉太守夏纂请秦密为师友祭酒，领五官掾，称曰仲父。密称疾卧在茅舍，纂将功曹石祐、主簿王并即密底社谈，密卧如故。
沈约《宋书》曰：羊欣字敬玄。从父不疑为乌程令。年十二时，王献之为吴兴太守，甚知爱之。献之常夏月入县，欣着新绢裙昼寝，献之书数幅而去。欣书本工，因此弥善。
《锺离意别传》曰：严遵者，与光武皇帝俱为诸生。游涉他县同门精学。暮夜宿，二人寒不得寝卧，更相谓曰： 后若豪贵，忆此之难，宜勿相忘。 
《罗含别传》曰：罗含，字君章。少尝昼卧，梦一鸟文色异常，径飞入口。
《杜祭酒别传》曰：君新作被，腝眠觉晏起，乃叹： 腝便眠使人不起！ 异事，因令看陌上有寒人，举被乞之，常眠布被中。
《会稽典录》曰：陈修字奉迁。少为郡幹。受《韩诗》、《穀梁春秋》，家贫为吏，常出檐，上下恒食乾糒。(音备。)每至正腊，僵卧不起。同僚请，不肯往，其志操如此。
《吴越春秋》曰：楚平王遣使者封函印绶，追召子胥。子胥以夜半时卧觉，忽而仰天悲叹，言曰： 父兄俱死，当谁归乎？ 泣下交流。恐为楚所得，乃贯弓执矢，步出东郭。
《韩子》曰：堂谿公见昭侯曰： 今有白玉卮无当，有瓦器有当，君渴，将何以？ 曰： 以瓦器。 公曰： 为人主漏泄群臣之语，犹玉卮之无当也。 昭侯于是每与公话事归，辄独卧，惟恐梦言泄于妻妾。
桓谭《新论》曰：成帝幸甘泉，诏杨子云作赋。倦卧，梦其五藏出在地，以手收内入。觉，大少气，一年卒。
《郭子》曰：王长史病笃，(王仲祖也。)寝卧灯下，转麈尾视之，叹曰： 如此人，曾不得四十。 及亡，刘尹临殡，以璧柄麈尾着棺中，因恸绝。
《世说》曰：袁绍年少时，曾遣人夜以剑掷魏武，小，不着。魏武拨之，其后来必高。因怙卧床上，剑至果高。
又曰：郝隆，七月七日出日中仰卧。人问何以，答曰： 我晒书也。 
《语林》曰：王子敬在斋中卧，偷入斋取物幞装，一室之内，略无不尽。子敬卧而不动，偷遂复登床，欲有所觅。子敬因呼曰： 偷儿，青毡是我家旧物，可特置不？ 於是，群赋始知其不眠，悉置物惊走。
○睡
《左传》宣上曰：赵宣子谏，灵公患之，使鉏麑贼之。(鉏麑，晋力士也。)晨往将朝尚早，坐而假寐。(不解冠而睡。)麑退而叹曰： 不忘恭敬，民之主也。贼民之主，不忠；弃君之命，不信。有一於此，不如死也。 触槐而死。
《汉书·礼乐志》曰：魏文侯最为好音，而谓子夏曰： 听古乐则欲寐，及闻郑、卫之音，予不知倦焉。 
又曰：陈咸字子康。父万年，尝病，召咸教戒于床下。语至夜半，咸睡，头触屏风，万年大怒，欲杖之。咸叩头谢曰： 具晓所言。大人教咸谄也。 万年乃不复言。
《晏子》曰：景公田於梧丘，夜犹早。公坐睡而梦，有五大夫比面称无罪。公觉，召晏子，晏子对曰： 昔君灵公田，五大夫骇兽，故断其头而葬之，命之曰五大夫之丘。 命人掘而葬之。
《世说》曰：魏武云： 我眠中不可妄近，近便斫人，亦不觉，左右宜深慎。 此后，佯睡，所幸人窃以被覆之，因便斫杀。自后，安眠，人莫敢近者。
《郭子》曰：许侍中、顾司空入王丞相帐中眠。(事具帐部。)
《益部耆旧传》曰：何袨为成都令。尝眠睡，其觉悟便得奸诈。咸畏袨之发摘。或以为有术得知之，无敢复欺者。
