○嘲戏
《说文》曰：嘲，相调戏，相弄也。
又曰：戏，弄也。
《毛诗》曰：善戏谑兮，不为虐兮。
又曰：伊其相谑，赠之以芍药。
又曰：谑浪笑傲，中心是悼。
《左传》曰：宋万归宋，宋公靳之曰： 始吾爱子，今子，鲁囚也，吾不爱子矣。 万病之，遂杀宋公。(戏而相狎曰靳。)
《论语》曰：子之武城，闻弦歌之声，莞尔而笑曰： 割鸡焉用牛刀。 子游对曰： 昔者偃也，闻诸夫子曰：君子学道则爱人，小人学道则易使。 夫子曰： 偃之言是也，前言戏之耳。 
《汉书》曰：上以东方朔为常侍。伏日，诏赐从官肉。朔独拔剑割，谓其同官曰： 伏日当早归。 即怀肉去。上问朔： 赐肉，不待诏，割肉而去，何也？先生自责。 朔曰： 不待诏，何无礼也！ 拔剑割肉，一何壮也！割之不多，又何廉也！归遗细君，又何仁也！上笑曰： 令先生自责，反自誉！ 复赐酒一石，肉一百斤，使遗细君。
《东观汉记》曰：光武令王霸至蓟市中募人，将以击王郎。市中人皆大笑，举手邪揄之。霸惭懅而还。
《后汉书》曰：边韶，字孝先，陈留浚仪人。以文学教授数百人。曾昼卧，弟子嘲之曰： 边孝先，腹便便。懒读书，但欲眠。 韶潜闻之，应时对曰： 边为姓，先为字。腹便便，《五经》笥。但欲眠，思经事。寐与周公通情，梦与孔子同意。师而可嘲，出何典记？ 嘲者大惭。
《吴志》曰：诸葛瑾，字子瑜。面长似驴，吴主使优人牵驴入，题其上曰： 诸葛子瑜。 瑾子恪请笔益两字曰 之驴 ，人伏其敏。权即以驴赐恪。
《蜀志》曰：行主与刘璋会涪，时张裕为璋从事，侍坐。其人饶须，先主嘲之曰： 昔吾居涿县时，多毛姓，东西南北皆诸毛也。 裕即答曰： 昔有士作上党潞长，迁为涿郡令者，去官还家。时人与书，欲署潞则失涿，欲署涿则失潞，乃署曰： 潞涿君 。先主无须，故裕以此及之。
《晋书》曰：范宁尝患目痛，就中书侍郎张湛求方，湛因嘲之曰： 右方，宋阳里子少得其术，以授鲁东门伯，东门伯以授左丘明，遂世世相傅。及汉杜子春、郑康成、魏高堂隆、晋左太冲，凡此诸贤，并有目疾，得此方云：用损读书一，减思虑二，专内视三，简外观四，旦晚起五，夜早眠六。凡六物，熬以神火，下以气筛，蕴於胸中七日，然后纳诸方寸。修之一时，近能数其目睫，远视尺捶之馀。长服不已，洞见墙壁之外。非惟明目，乃亦延年。 
又《谢敷传》曰：初，月犯少微，少微一名处士星，占者以隐士当之。谯国戴逵有美才，时人忧之。俄而敷死，故会稽人士以嘲吴人云： 吴中高士，便是求死不得死。 
又曰：谢万有才名，为会稽王道子骠骑长史，尝因侍坐。於时月夜明净，道子叹以为佳，万率尔曰： 意谓不如微云点缀。 道子因戏万曰： 卿居心不净，乃复强欲滓秽太清耶！ 
又曰：何充性好释典，崇修佛寺，供给沙门，縻费巨亿而不吝。亲友贫乏，无所施遗，以此获讥於世，阮裕常戏之曰： 卿志大宇宙，勇迈终古。 充问其故。裕曰： 我图数千户郡尚不能得，卿图作佛，不亦大乎！ 
又曰：陆云与荀隐素未相识，尝会张华坐，华曰： 今日相遇，可勿为常谈。 云因抚手曰： 云间陆士龙。 隐曰： 日下荀鸣鹤。 鸣鹤，隐字也。云又曰： 既开青云睹白雉，何不张尔弓，挟尔矢？ 隐曰： 本谓是云龙骙々，乃是山鹿野糜。兽微弩彊，是以发迟。 华抚手大笑。
又曰：袁山松欲以女妻谢混，王珣曰： 卿莫近禁脔。 初，玄帝始镇建业，公私窘罄，每得一犭屯，以为珍膳，项下一脔尤美，辄以荐帝，群下未尝敢食，于时呼为 禁脔 ，故珣以为戏。混果尚主。
又曰：郤诜迁雍州刺史。东堂会送，武帝问诜： 卿自以为何如？ 诜对曰： 臣举贤良对策，为天下第一，犹桂林一枝，昆山片玉。 帝笑。侍中奏免诜，诏曰： 与戏耳，不足罪。 
又曰：张凭，字长宗。祖镇，苍梧太守。凭年数岁，镇谓其父曰： 我不如汝有佳儿。 凭曰： 阿翁讵宜以子戏父耶！ 
又曰：郄超为桓温参军。时王珣为温主簿，亦为所重。府中语曰： 髯参军。短主簿，能令公喜，能令公怒。 超髯，珣短故也。
又曰：潘京为州所辟，因谒见问策，探得 不孝 字，刺史戏京曰： 辟士为不孝耶？ 京举板答曰： 今为忠臣，不得复为孝子。 
沈约《宋书》曰：何承天除著作郎。时年已老，诸佐郎并名家少年，荀伯子嘲之，曰呼为妳母。承天曰： 卿当云凤凰将九子，妳母何言耶！ 
又曰：袁淑憙为夸诞，每为时人所嘲。始兴王濬尝送钱三万饷淑，一宿复遣追取，谓使人谬误，欲以戏淑。
《齐书》曰：陆澄当世称为硕学，读《易》三年不解义，欲操《宋书》终不就，王俭戏之曰： 陆公，书厨也。 
又曰：庾杲之清贫自业，食惟有韭菹、〈艹瀹〉韭、生韭杂菜，或戏之曰： 谁谓庾郎贫，食常有二十七种。 言三九也。
又曰：谢超宗。送湘州刺史王僧虔，阁道坏，坠水；仆射王俭尝牛惊，跣下车。超宗抚掌笑戏曰： 落水三公，堕车仆射。 
《梁书》曰：朱异遍治《五经》，涉猎文史，博奕书算，皆其所长。年二十，诣尚书令沈约，诫之，因戏异曰： 卿年少，何乃不廉？ 异逡巡未达，约乃曰： 天下惟有文义棋书，卿一时将去，可谓不廉也。 
《陈书》曰：徐陵使魏，魏人授馆宴宾。是日甚热，其主客魏收嘲陵曰： 今日之热，当因徐常侍来。 陵即答曰： 昔王肃至此，为魏始制礼仪；今我来聘，使卿复知寒暑 收大惭。
《隋书》曰：何妥少机警，八岁游国学，助教顾良戏之曰： 汝姓何，是荷叶之荷，是河水之河？ 妥应声答曰： 先生姓顾，是眷顾之顾，是新故之故？ 众咸异之。
《隋书》曰：麦铁杖，考功郎窦从一嘲之曰： 麦是何姓？ 铁杖应声对曰： 麦豆不殊，那忽相怪。 窦赧然无以应之，时人以为敏惠。
又曰：郑译少为太祖所亲，恒令与诸子游集。年十馀岁，尝诣相府司录李长宗，长宗於众中戏之。译敛容谓长宗曰： 明公位望不轻，瞻仰斯属，辄相玩狎，无乃丧德也。 长宗甚异之。
《唐书》曰：苏世长，高祖尝嘲之曰： 名长意短，口正心邪，弃忠贞於郑国，忘信义於吾家。 世长对曰： 名长意短，实如圣旨；口正心邪，未敢奉诏。昔窦融以河西降汉，十世封侯；臣以山南归国，惟蒙屯监。 即日擢拜谏议大夫。
《晏子春秋》曰：晏子短小，使楚，楚人为小门於大门侧，而延晏子，晏子不入。曰： 使狗国者，从狗门入。今日臣使楚，不当从狗门入。 王曰： 齐无人耶？ 对曰： 齐之临淄，张袂成帷，挥汗成雨，何为齐无人！使贤者使贤王，不肖者使不肖王，婴不肖，故使耳。 
《庄子》曰：惠子始与庄子相见，而问乎庄子曰： 今日自以为见凤凰，而徒遭燕雀耳。 坐者俱笑。
《孔丛子》曰：平原君与子高饮，强子高酒曰： 昔有遗谚：尧舜千锺，孔子百觚，子路溘溘，尚饮百榼，古之圣贤，无不能饮也。吾子何辞焉。 子高曰： 以穿所闻，圣贤以道德为人，未闻以饮也。 平原君曰： 即如先生言，则此言何生？ 子高曰： 生於嗜酒者，盖其劝励采戏之辞，非实然也。 平原欣然曰： 吾弗戏子，无所闻此雅言也。 
《吕氏春秋》曰：成王与唐叔虞燕居，援梧叶以为珪，授虞曰： 此封汝。 虞喜，以告周公。公请曰： 天子封耶？ 成王曰： 余一人与虞戏尔。 周公曰： 臣闻之，天子无戏言。天子言，则史书之，工诵之，士称之。 於是遂封虞于唐。
裴启《语林》曰：刘道真遭乱於河侧，自牵船见一老妪操橹，刘谓之曰： 女子何不调机利杼而操橹？ 女答曰： 丈夫何不跨马挥鞭而牵船？ 
又曰：祖士言与锺雅相调，锺语祖曰： 我汝颍之士，利如锥；卿燕代士，钝如槌。 祖曰： 以我钝槌打尔利锥。 锺曰： 自有神锥不可得打。 祖曰： 既有神锥，亦有神槌。 锺遂屈。
刘义庆《世说》曰：谢太傅始有东山之志。祖公见药中有远志，公问谢： 此药又曰小草，何以一物二称？ 谢未即答，郝参军答曰： 处则为远志，出则为小草。 谢公殊有愧色。
又曰：邓艾口吃，语 艾艾 。晋文王戏之曰： 为云艾艾，故是几艾？ 邓答曰： 凤兮凤兮，故是一凤。 
《诸葛恪别传》曰：孙权尝宴见蜀使费祎，逆敕群臣： 使至，伏勿起。 祎至，权辍食，而群下不起。祎嘲之曰： 凤凰来翔，麒麟吐哺，驴骡无知，伏食如故。 恪答曰： 爱植梧桐，以待凤凰，是何燕雀，自称来翔？何不弹射，使还故乡！ 
刘昭《幼童传》曰：张玄，字祖希。年八岁，亏齿，先达知其不常，故戏之： 君口复何为开狗窦？ 玄答云： 正使君辈从中入。 
○骂詈
《释名》曰：骂，迫也。以恶言被迫人也。
又曰：詈，历也，以恶言相弥历。(音力智反。)
《左传》曰：冉坚射陈武子，中手，失弓而骂。
《战国策》曰：宋康王时，有雀生鹯於城之陬使史占之，曰： 小而生巨，必霸天下。 王大喜，於是灭滕伐薛，取淮北之地。愈自信，欲霸之亟成，故射天笞地，斩社稷而焚灭之，曰： 威服天下鬼神。 骂国老谏者为无头之冠，以是示勇。国人大骇，齐闻而伐之。
《史记》曰：陈犭希将赵利守东垣，高祖攻之，月馀不下，卒众骂高祖，高祖怒。城降，令出骂者斩，不骂者原之。
《汉书》曰：项羽拔荥阳城，生得周苛。羽谓苛： 为我将，以公为上将军。 苛骂曰： 若不趋降汉，今为虏矣！ 
又曰：陈犭希反。上自至邯郸，令周昌选赵壮士可令将者，昌见四人，上嫚骂曰： 竖子能为将乎！ 四人惭，伏地。上以为将。
又曰：张汤以更定律令为廷尉，汲黯於上前，愤发，骂曰： 天下谓刀笔吏不可以为公卿，果然。 
又曰：王莽自位，使安阳侯王舜素傅国玺。太后知为莽求，怒骂之曰： 我汉家老寡妇旦暮且死，欲与此玺俱葬。 终不可得。
又曰：魏豹叛，汉王谓郦生曰： 缓颊往说之。 豹曰： 人生一世间，若白驹过隙。今汉王嫚侮人，骂詈诸侯群臣如奴耳，吾不忍复见。 
又曰：张敖为赵王，高祖从平城过，赵王旦暮自上食。高祖箕踞骂詈，甚慢之。赵相贯高等怒说敖曰： 今王事皇帝甚恭，而皇帝无礼，请为王杀之。 
又曰：韩信平齐，使人请自立为假王。汉王大怒，詈曰： 吾困於此，望若来佐我，乃欲自立为王！ 张良、陈平附耳语之，汉王寤，因复骂曰： 大丈夫即为真王耳，何以假为！ 
又曰：田蚡取燕王女为夫人，太后诏召列侯宗室皆往贺。灌夫行酒，次至临汝侯灌贤，方与程不识耳语，又不避席。夫乃骂曰： 贤平生毁程不直一钱，今长者为寿，乃效女儿曹沾嗫耳语耶！ 
又曰：黥布反，上自征，谓布何苦而反，布曰： 欲为帝耳。 上怒骂之，遂战，破布阵。
又曰：吕后召赵王，周昌令王称疾不行。吕后大骂昌曰： 尔不知我之怨戚氏乎？而不遣赵王也！ 
又曰：上击黥布时，流矢所中，行道疾甚，吕后迎良医入见，问医： 疾可治不？ 医曰： 可治。 上谩骂之，曰： 吾以布衣提三尺剑取天下，此非天命乎！命乃在天，虽扁鹊何益！ 
又曰：陆贾时时前说称《诗》《书》。高帝骂曰： 我乃马上得之，安事《诗》《书》乎！ 贾曰： 马上得之，宁可马上治之乎？ 
范晔《后汉书》曰：王允与吕布谋，令骑都尉李肃并勇士千馀人於掖门内以待董卓。卓将出，马惊不行，肃以戟刺之，坠车，顾大呼曰： 吕布何在？ 布曰： 有诏讨贼！ 卓大骂曰： 庸狗，敢如是耶！ 
又曰：李傕等共追乘舆，大战恒农东涧，射声校尉祖俊被疮堕马，李傕谓左右曰： 尚可活不？ 俊骂之曰： 汝等凶逆，逼迫天子，乱臣贼子未有如汝者！ 傕使杀之。
《续汉书》曰：董卓为司空，辟蔡邕，称疾不就，卓大怒，詈曰： 我力能族人！ 邕不得已，及到，署祭酒。
《东观汉记》曰：刘宽尝坐客，遣苍头市酒，迂久，大醉而还。詈曰： 畜生！ 宽遣人视奴，疑必自杀。
《魏志》曰：诸葛恪围合肥新城，城中遣士刘整出围傅消息，为贼所得，拷问所傅语，整骂曰： 死狗！此何言也！我当必死为魏国鬼，不苟求活，逐汝去。 
又曰：庞德与曹仁讨关羽，为羽所得。羽谓曰： 我欲以卿为将，何不早降？ 德骂羽曰： 竖子，何谓降也！ 遂为羽所杀。
又曰：刘备为豫州，举袁涣为茂才。后复为吕布所拘。布欲使涣作书詈辱备，涣不可，再三强之，不许。布大怒，以兵胁涣曰： 为之则生，不为则死。 涣面色不变，笑而应之曰： 涣闻惟德可以辱人，不闻以骂且他日之事刘将军，犹今日之事将军也，将军一旦去此，复骂将军，可乎？ 布惭而止。
《吴志》曰：孙峻诛诸葛恪，临淮臧均表乞收葬，曰： 令恪父子三首悬示积日，观者数万，骂声成风。国之大刑，无所不震。 
又曰：孙坚至南阳，太守张咨不给军粮，又不见坚。坚诈得急病，欲以兵付咨。咨心利其兵，则将骑五六百入营省坚，坚卧与相见。无何，卒然而起，按剑骂咨，遂执斩之。
王隐《晋书》曰：段匹磾弟文鸯与石勒战，所乘马乏，勒呼曰： 大兄久望共同，天下违愿，今日相见，何复战？请释杖，伏语。 鸯骂曰： 汝为虐久，应死。吾兄不能用吾计，故令汝得至此。吾宁死，不忍为汝所擒。 遂下马与战。
《山海经》曰：若山有兽焉，名曰山膏。其状如豚，赤若丹火，善骂(好骂也。)
贾谊《新书》曰：纣自谓天王，而桀自谓天父，已灭之后，民以相骂。
《祢衡别传》曰：祢衡著宽布单衣、练巾。坐曹操大营门下，以杖捶地数骂责操及其先祖，无所不至。营令史入，启言外有狂生祢衡，言语悖逆，请案科治。操闻之，嘿然良久，乃敕外具上厩马三匹，并骑二人，挟将送置荆州，黄祖遂令杀之。
《吴质别传》曰：魏文帝诏上将军及特进以下皆会质所。上将军曹真肥，领军朱铄瘦，质召优，使说肥瘦。真扣刀瞋目，言： 俳敢说，吾斩尔。 遂骂质按剑曰： 曹子丹，吴质吞尔不摇喉，何敢恃势骄耶？ 
扬雄《方言》曰：荆淮海岱杂齐之间，骂奴曰赃，骂婢曰获。
桓谭《新论》曰：哀帝时，有老人范兰言，年三百岁，初与人相见则喜而相应和，再三则骂而逐人。
《列女传》曰：安定皇甫规妻，年盛色美，董卓娉以辎軿百乘。乃轻服诣卓门，跪自陈请，卓使侍者悉杖刀围之。妻知不免，乃立骂卓曰： 君羌胡之种，毒害天下犹未足耶！敢欲行非礼於尔君夫人乎！ 卓乃以其头悬车轭，鞭扑交至，遂死车下。
