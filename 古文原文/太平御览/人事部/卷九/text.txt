○唇吻
《说文》曰：唇，口端也。
《释名》曰：唇，缘也，口之缘也。吻，免也，入则碎，止则免也。又取抆也，漱唾所出，恒加抆拭，因以为名也。
《传》曰：晋欲伐虢，假道于虞，虞君许之。宫之奇谏曰： 谚有之：辅车相依，唇亡齿寒，其虞虢之谓乎？ 
又曰：吴将伐鲁，王问于子泄，对曰： 诸侯将救之，未可以得老焉。夫鲁，齐晋之唇，唇亡齿寒，君所知也。不救何为？ 
《春秋玄命苞》曰：唇者，齿之垣，所以扶神设端，若有列星与外有限，故曰：唇亡齿寒。
《春秋孔演图》曰：八政不中，则人无唇。(人恃唇乃语，命无阴不制。)
《孝经钩命决》曰：仲尼斗唇吐教，陈机授度。
《史记》曰：越王勾践曰： 孤常不料力，与吴战，困于会稽，日夜焦唇乾舌，徒欲与吴王接踵而死。 
《汉书》曰：张汤与颜异有隙，人有告异以他议，事下汤异。云：异与客语，客云初令下有不便者，异不应，微反唇。汤奏异九卿见令不便，不入言而腹非，论死。自是后有腹非之法。
又《薛宣传》曰：博士申咸毁丞相宣家行不足，宣子况赇(音求。)客杨明，斫咸宫门外，申断鼻唇。况坐徙敦煌，宣免为庶人。
王隐《晋书》曰：《寒俊传》曰： 刘升龙，须昌人。赤色文唇，少言语，有大志，自县小吏至雍州刺史。 
《梁书》曰：侯景僣位，入登太极殿，其徒数万。吹唇唱吼而上。
《庄子》曰：孔子谓盗跖曰：将军唇如激丹。
《淮南子·说山》曰：孕见兔而子缺唇，见麋而四目。物固有似然不然也。
贾谊曰：沸唇投塞垣之下。(匈奴号也。)
《通俗文》曰：唇不覆齿，谓之齖。(音牙。)龃。(粗家切。)
《广志》曰：赤口濮崭，其唇以丹饰之。
《濑乡记李母碑》曰：老君厚唇。
赵志《自叙》曰：志长七尺四寸，洁白，黑发明眉，赤唇，髭鬓不多。
《敦煌实录》曰：王棽(音参，又丑林。)卒，有盗开棽冢者，见棽与人樗蒲，举杯酒赐盗者。盗者惶怖。既饮，见牵铜马出。其夜有神告城门： 我王孟曾使也。人发孟曾冢，以酒黑其唇，明日入城有黑唇者是也。 须臾马还，流汗，盗明诣城门不觉唇黑，为吏所缚。(孟曾。棽之字也。)
宋玉《神女赋》：朱唇若丹。
曹植《洛神赋》曰：丹唇外朗，皓齿内鲜。
又曰：启朱唇以徐言。
崔骃《七依》曰：紫唇素齿，雪白玉辉。
《广雅》曰：咡谓之吻。(咡，音饵。)
《淮南子》曰：决吻治龋，君子不与。(龋，丘主切。)
○齿
《说文》曰：龀，毁齿也。男生八月生齿，八岁而龀；女生七月生齿，七岁而龀。(音引)
《释名》曰：齿，始也，少长之别，始乎此也。以齿食多者长，食少者幼也。
《礼》曰：毋刺齿。(□□容止也。)
又曰：濡肉齿决，(决，犹断也。)乾肉不齿决，壑宜用乎！
又曰：高子皋之执亲之丧也，泣血三年，未尝见齿，(言笑之微。)君子以为难。
《左传》曰：陈僖子使召公子阳生，立之。将盟，遂诬鲍子曰： 子之命也。 鲍子曰： 汝忘君之为孺子牛而折其齿乎？ (孺子，荼也。景公常衔绳为牛，使荼牵之，荼顿地，折其齿也。)
《诗·硕人》曰：齿如瓠犀。
又《閟宫》曰：既受多祉，黄发儿齿。
《公羊传·庄公》曰：仇牧闻闵公弑，趋而至，遇之于门，手剑而叱之。宋万臂摋仇牧，碎其首，齿著乎门阖。(侧手曰假。□袁葛切。)
《春秋玄命苞》曰：武王骈齿，是谓刚强。取象参房，诛害以从天心。(宋均注曰：房为明堂主布政，参为大辰主斩刈，兼此二者，故重者为表。)
《孝经钩命决》曰：夫子骈齿。(像钩星也。)
《史记》曰：颜回年二十九，发尽白，齿早落。
又曰：范雎事魏中大夫须贾，贾使齐，雎从，齐襄王闻雎辩，赐金及牛酒，贾以为雎持魏事告齐，故得馈。以告魏相，魏齐大怒，使人笞击雎，折胁摺齿。雎佯死。
《汉书》曰：张苍无齿，惟饮乳，百有馀岁而卒。
谢承《后汉书》曰：豫章项诵，字叔和，为郡主簿。太守为属县所诬，章诵诣狱证，要引刀自掾，(音断。)血出滂流，齿皆堕地。太守获免。
《晋书》曰：温峤先有齿疾，疾因拔齿，中风而卒。
又曰：成帝杜皇后少有姿色，长犹无齿，有求昏者辄中止。及帝纳采，一夜齿尽生。
又曰：谢鲲邻家有美女，鲲调之，女以梭投鲲，折其两齿。世俗为之谣曰：任作达不已，幼舆折齿。 幼舆，鲲字也。
《山海经》曰：黑齿国，为人黑齿。
《河图矩起》曰：帝喾骈齿。(宋均曰：所以骈齿，齿星位。)
《白虎通》曰：帝喾骈齿，上法日参。秉度成纪，以理阴阳。
《抱朴子内篇》曰：或问坚齿之道，答曰： 养以华池，漱以浓液，永不动；次则服灵非散，既脱更生。 
杨泉《物理论》曰：夫齿者，年也，身之宝也。藏之斧凿，所以调谐五味，以安性气者也。
《神仙传》曰：老君疏齿。
《神仙服经》曰：服神丹三百岁，齿化为石。
《王闳本事》曰：闳为琅琊太守，张步欲诛之。闳出东武城门，马奔，堕车折齿。闳心恶，移病归府，遂得免。
《字林》曰：〈齿告〉，(牛于切。)齿不相值也。齼，(初举切。)齿伤酢也。咬、啮、噬也。齨，(音舅。)老人齿如臼也。
《段国沙州记》曰：国人年五十以上四齿皆落，将由地寒多障气也。
《异物志》曰：屠移在海外，以草染齿，因号黑齿。
《袁子正书》曰：山梁氏泥于西，屠而漆其齿。
《世说》曰：孙子荆少时欲隐语，王武子曰： 吾当枕石漱流。 误云 漱石枕流。 王曰： 流非可枕，石非可漱。 孙曰： 所以枕流，欲洗其耳；所以漱石，欲砺其齿。 
又曰：王子猷诣谢玄，林公先在坐。王曰： 若林公发鬓并全，神情当复胜此？ 谢曰： 唇齿相须，不可偏亡。 
《琴操》曰：聂政父为韩王冶剑，过期不成，王杀之。时政未生，及长，入太山，遇仙人，学鼓琴，漆身为厉，吞炭变音，七年琴成。入韩，逢其妻，从买栉，对妻而笑，妻泣曰： 君何以似政齿？ 政乃入山，援石击落其齿。
《楚辞》曰：美人皓齿嫮以姱。
《临海水土志》曰：夷州人俗，女曰已嫁，皆缺去前上一齿。
宋玉《登徒子赋》曰：腰如束素，齿如含贝。
司马相如《上林赋》曰：皓齿粲烂。
张协《禊赋》曰：清哇发於素齿。
○牙
《释名》曰：牙，植也，随形言之也。
干宝《晋纪》曰：贾庶人未害慜怀太子时，有谣曰： 南风烈烈吹白沙，千岁髑髅生齿牙。 (南风，庶人名。慜怀，小名沙门。)
《三国典略》曰：齐太上主生齻(音颠。)牙，问於尚药典御，邓宣以对，太上主怒而挞之。中书监徐之才拜贺曰： 此知牙，生者聪明长寿。 太上悦而赏之。
○喉咽
《说文》曰：咽，嗌也，喉咙也。
《释名》曰：咽，咽物也。青徐谓之脰(音脰。)物投其中，受而下之也。又谓之嗌，气所通流，厄要之处也。
《传》曰：败狄于咸，获长狄侨如。富父终生舂其喉，以戈杀之。
《孝经钩命决》曰：夫子辅喉。
《史记》曰：孙子曰： 夫救斗者不搏撠(音戟。)批亢捣虚，形格势禁，则自为解耳。 (亢音刚，又音抗，人喉也。)
又曰：贯高闻赦张王，乃曰： 所以不死者，白张王不反。今王已出，吾责已塞，死不恨矣。且人臣有弑之名，何面复事上哉！纵上不杀我，不愧心乎？ 乃仰绝亢而死。(韦昭曰：亢，咽也。)
《汉书》曰：人有上书言息夫躬怀怨恨，非笑朝廷所进，候星宿，视天子吉凶，与巫共祝诅。上遣侍御史、廷尉监逮躬，系雒阳诏狱。欲掠问，躬仰天大呼，因僵仆，吏就问，云咽已绝。(师古曰：咽，喉咙也，音一千歹。)
《后汉书》曰：霍諿(音缉。)为舅，宋光被诬，上书曰： 譬犹疗饥於附子，止渴於酖毒，未入肠胃，已绝喉咽，岂可为哉！ 
又曰：王青字公然。青父隆，建武初为都尉功曹。青为小吏，与父俱从都尉行县，道遇贼，隆以身卫全都尉，遂死于难。青亦被矢贯咽，音声流喝。
又曰：李固对诏曰： 陛下有尚书，犹天之有北斗，北斗，天之喉舌；尚书，陛下之喉舌。 
《魏志》曰：乐陵王茂兄东平王薨。茂称咽病，不肯发哀，诏削户。
《蜀志》曰：彭羕与葛亮书曰： 先民有言，左手据天下之图，右手扼其喉，愚夫不为也，况仆颇别菽麦哉！ 
《唐书》曰：幽州朱融、镇州王庭凑叛，东川节度王涯献书曰： 臣闻用兵若斗，先扼其喉。今瀛、莫、易、定，两贼之咽喉也，诚宜假之威柄，戍以重兵。俾其死生不相知，间谍无所入，而以大军先进冀、赵，次临井陉，此一举万全之势也。 
《抱朴子》曰：焦喉之渴，遥指沧海。
《列女传》曰：齐锺离春者，宣王后也，极丑，卬鼻结喉。
《益部耆旧传》曰：膣为杨凤珪者，其妻陈姬，珪早亡，兄弟欲嫁之，姬於是列刀割咽，流亚几死。九族惊异，乃从其节。
又曰：蜀郡史贤妻张昭仪。贤既犯罪被诛，仪取刀自割咽喉而死。
《物理论》曰：咽喉生之要孔。
《黄帝素问》曰：喉主天气，咽主地气。
○颐颔
《释名》曰：颐或曰辅车，其骨强，所以辅持其口。或曰牙车，牙所载也。或曰颔车。颔，含也。
《韩诗》曰：有美一人，硕大且{妗酉}。(薛君曰：{妗酉}，重颐也，瘟澎切。)
《周易·噬嗑卦》曰：颐中有物曰噬嗑。
又《颐卦》曰：颐，贞吉。观颐，自求口实。
《春秋玄命苞》曰：后稷歧颐自求，是谓好农，盖象角玄，载土食穀。(宋均注曰：面皮有二象也。颐面为下部，下部为地，巧于利也。)
《战国策》曰：静郭君善昆辩，昆辩多疵，门下不悦。孟尝君以谏，静郭君大怒，舍之上舍，令长子御，旦暮进食。威王薨，宣王立，太子不善静郭君，辞之薛。昆辩至齐见宣王，王曰： 子，静郭君所听爱者乎？ 曰： 爱即有之，听即无有。王之为太子，辩谓静郭君曰：太子相不仁，过颐豕视，若是法背父，不若废太子，更立卫姬子婴儿郭师。静郭君泣而曰： 不可！吾弗忍为。 听辩而为之，必无今患矣。 宣王曰： 寡人殊不知此。 乃迎静郭君。
《史记》曰：黄歇上书秦王曰： 本国残，社稷坏，刳腹结肠，折颈摺颐。 (摺，卢合切。)
又曰：蔡泽顩颐。(顩，瘟篷切。)
《汉书》曰：王莽蹙颐。
范晔《后汉书》曰：班超字仲升。为人大志，不修小节。尝行诣相者，相者曰： 祭酒布衣诸生，而当封侯万里之外。 超问其状，相者曰： 生燕颔虎头，飞而肉食，此万里侯相也。 
《江表传》曰：孙权方颐大口。
《三国略》曰：徐之才，年十三，刘孝绰见之，言曰： 徐郎燕颔，班超之相也。 
《帝系》曰：帝喾方颐。
《庄子》曰：支疏颐隐於齐。
又曰：孔子游缁帷之林，弦歌鼓琴。奏曲未半，有渔父下船而来，须眉交白，被发揄袂，行原而上，距陆而止，左手据膝，右手持颐以听之。
《韩子·喻老》曰：白公胜虑乱，罢朝，到杖策錣贯颐，而血流至地而弗知，郑人闻之曰： 颐之忘，何不忘哉？ (策，马箠也。箠端有针似□马谓之錣，音竹劣、陟卫二切。)
《河图》曰：黄帝兑颐。
《说苑》曰：田单攻翟，三月不克，婴儿谣曰： 大冠如箕，长剑柱颐。 
《西京杂记》曰：匡衡字稚圭，亲骚能说《诗》，时人为之语曰： 无说《诗》，匡鼎来。匡说《诗》，解人颐。 鼎，衡小字也。
王粲《七释》曰：扬蛾眉而颐指。
《汝南先贤传》曰：周燮顩颐折頞，其貌甚丑也。
《谈薮》曰：北齐李恕无须，崔谌玩之曰： 何不锥刺颐，作数百孔，拔左右好须者栽之。 
○承浆
《释名》曰：口下曰承浆，承水浆也。
《针灸经》曰：承浆，一名悬浆也。
