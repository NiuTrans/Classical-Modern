○谏诤七
《白虎通》曰：谏，间也。更也。是非相间，革更其行也。
又曰：规谏者礼也。视君颜色不悦，且却；悦者复前；以礼进退。
又曰：士不得谏者，士贱，不得豫政(故不得谏诤父之力。)得因尽其忠耳。保傅曰： 大夫进谏，士傅民语，妻得谏夫者，夫妻一体，荣辱共之。 《诗》曰： 相鼠有皮，人而无仪，不死胡为？ 此妻谏夫之诗。子谏父，父不从，不得去者，父子一体无相离之性，犹火去木而灭。
刘向《新序》曰：鲁哀公为室，而大公仪子谏，哀公毁室而止。
又曰：庄辛谏楚襄王曰： 君王左州侯右夏侯，从新安君与寿陵君同轩，淫行侈靡，而亡国政，郢其危矣。 王曰： 先生老惽欤，妄为楚国祓欤？ 对曰： 臣非敢为楚祓，诚见之也，不出十月。 十月，王果亡失江汉鄢郢之地。
讽谏木《新序》曰：楚襄王亡失江汉鄢郢之地，乃使召庄辛，辛曰： 庶人有称曰：亡羊而固牢，不为迟；见兔而呼狗，不为晚。汤武以百里王，桀纣以天下亡。今国虽小，绝长继短，以千里数。且君王独不见夫青蛉乎，六足四翼，蜚翔乎天地之间，求蚊虻而食之，待甘露而饮之，自以为无患，不知五尺童子以竹竿加之乎四仞之上，而下为虫蚁(所食。青蛉。)犹其小者，黄雀俯啄百粒，仰栖茂树，鼓其翼，奋其翅，自以为无患，与民无争；不知公子王孙左抱弹、右摄丸，昼游乎茂树而夕和乎酸咸。黄雀犹其小者，鸿鹄嬉游乎江河，修其六翮，一举千里，自以为无患，与民无争；不知弋者操其弓矢，修其防翳，故朝游乎江河而暮调乎鼎俎。鸿鹄犹其小者，蔡侯之事又是也。蔡侯南游乎高陵，北经乎巫山嬉游乎商蔡之囿，不以国家为事；不知子发受命宣王，绁以朱丝也。蔡侯之事犹其小者，今君王之事又是也。君王左州侯、右夏侯，从新安君与寿陵君，淫行康乐，游娱驰骋；不知穰侯方与秦王谋杀之乎黾塞之外。 襄王大惧，形体棹慓曰： 谨受令。 乃封辛为成陵君，而用计焉。(《战国策》文亦同。)
又曰：赵简子上羊肠之坂，群臣皆偏裼推车，而虎哙独担戟行歌，不推车。简子曰： 寡人上坂，群臣皆推车，哙独戟行歌不推车，哙为人臣而侮其主者，其罪何若？ 对曰： 为人臣侮其主者死！ 又曰： 身死妻子为戮，君既已闻为人臣侮其主罪，君亦闻为人君侮其臣者乎？ 简子曰： 为人君而侮其臣者如何？ 对曰： 为人君侮其臣，智者不为谋，辩者不为使，勇者不为斗。夫知者不为谋，则社稷危；辩者不为使，则指事不通；勇者不斗，则边境侵。三者不使，则君难保。 简子曰： 善！ 乃罢群臣推车，为上大夫，举酒群臣饮，以虎哙为上客。
又曰：楚人有献鱼於楚王者曰： 今日获鱼，食之不尽，卖之不售，弃之又惜，故来献之。 左右曰： 鄙哉辞也！ 楚王曰： 子不知渔者，仁人也。盖闻囤仓粟馀者，国有饿死民；后宫多幽女者，下多旷夫；馀衍之蓄众府库者，境内多贫困之民。皆失君人之道。渔者知之，其此喻寡人也。 於是乃遣使恤鳏寡而存孤独，出仓粟、发币帛而周赈不足；罢去后宫不御者，出以妻鳏夫。楚民大悦，邻国归之。故渔者献鱼，而楚国赖之。
又曰：魏文侯与士大夫坐，问曰： 寡人何如君？ 群臣皆曰： 仁君也。 次至翟黄，曰： 君非仁君。 曰： 子何以言之？ 对曰： 君伐中山，不封君之弟，而封君之长子，臣以知君非仁君也。 文侯怒而逐翟黄，黄趋而出。次至任座，文侯问： 寡人何如君也。任坐对曰： 仁君也。臣闻之，其君仁者其臣直，向者翟黄之言直，臣是以知君仁也。 文侯曰： 善！ 复召翟黄。
各纳木《新序》曰：魏文侯曰： 吾一见箕季而得四焉：其墙坏而不筑，吾问何不筑，对曰不时，是教我不夺农功，其墙枉而不端，吾问何不端，对曰地然，是教我无侵封疆也；从者食其桃，箕季禁之，岂爱桃哉，是教我下无犯上也；食我槽餐之食、瓜瓠之羹，岂不具五味，教我无多敛於百姓以省饮食之养也。 
王孙子《新书》曰：楚庄王攻宋，将军子重谏曰： 今君厨肉臭而不可食，樽酒败而不可饮，而三军之士皆有饥色，欲以胜敌，不亦难乎？ 庄王曰： 请有酒投之水，有食馈之贤，行军中之有饥色者加五倍之赐。 
又曰：卫灵公座重华之台，侍御数百，随珠照日，罗衣从风。仲叔敖入谏曰： 昔桀行此而亡。今四境内侵，诸侯加兵，土地日削，百姓乖离。今君王宠无乃太盛欤？ 灵公再拜曰： 寡人过矣。微子之言社稷倾。 於是出宫女之不进者数百人，百姓大悦。
《庄子》曰：赵简子出田，郑龙为右，有一野人，简子曰： 龙！下射彼，使无惊吾马。 三命郑龙，郑龙不对，简子怒。郑龙曰： 昔践土之盟，不戮一人。虎狼杀人，固将救之。 简子还车辍田曰： 今吾田也，得士。 
又曰：梁君出猎，见白雁群集。梁君下车，彀弓欲射之。道有行者，白雁群骇，梁公怒，欲杀行者，其御公孙龙下车，抚其心。梁君忿然作色而怒曰： 龙不欲其君，而顾与他人，何也？ 公孙龙对曰： 昔者齐景公之时，天旱三年，卜之曰：必以人祠乃雨。景公下堂顿首曰：吾所以求雨者，为民也。今必使吾以人祠，乃且雨，寡人将自当之，言末卒而天大雨，方千里。何为？有德於天而惠施民也。今主君以白雁之故而欲杀人，无异於虎狼。 梁君援手与上车，归入郭门，呼万岁曰： 乐哉，今日也！人猎皆禽兽，吾猎独得善言而归。 
又曰：齐桓公读书堂上，轮扁斫轮堂下，释椎凿而上问桓公曰： 敢问公之所读者，何言耶？ 公曰： 圣人之言也。 曰： 圣人在乎？ 公曰： 已死矣。  然则君之读者，古人之糟粕也。 
《列子》曰：晋文公出，欲会伐卫，公子鉏仰而笑。公问： 何笑？ 曰： 笑臣邻之人也。臣之邻人有送其妻適家者，道见柔妇悦而与言，然顾视其妻亦有招之者矣。窃笑此也。 公悟其言，乃止，引师还。未至，而有伐其北鄙者。
见君火《韩子》曰：卫灵公之时，弥子瑕有宠，专於卫国。侏儒有见公者，曰： 臣之梦践矣。 公曰： 奚梦？ 曰： 见灶吻见公也。 公怒曰： 吾闻梦见人主者见日，奚吻见灶？ 对曰： 夫人君兼照一国，一人不能壅，故将见人主而梦见日。夫灶，一人炀焉，则后人无从见矣，今或者一人炀君乎？则臣虽梦见灶，不亦可乎？ 公曰： 善！ 遂去雍鉏、退子瑕，而用司空狗。
台甲《孔丛子》曰：陈惠侯大城，因起陵阳之台，未终，而坐法死者数千人，欲坑三监吏煞之。夫子適见陈侯，与登台而观焉。夫子曰： 美哉，斯台！自古圣王之为城，未见不戮一人而能功若此者也。 陈侯默然而退，遽窃赦所坑吏。既而见夫子问曰： 昔周作灵台，亦戮人乎？ 答曰： 文王之兴，附者六州，六州之众，各以子来，区区之台，未及期月而既成矣，何戮之有！夫以少少之众能立矣，大大之功惟君耳。 
又曰：齐王行车裂之刑，群臣谏争之，弗听。子高见齐王曰： 车裂之刑，无道之刑也。而君行之，臣窃以为下吏之过也。 齐王曰： 谨闻命。 遂除车裂。
又曰：知伯欲伐仇由，而道难，不通。乃铸大锺遗仇由，仇由君悦，除道将内之。赤章曼支谏曰： 不可。此小之所以事大，而今大以遗小，卒必随之，不可内。 不听，遂内之。曼支因以断毂而驰至齐，十月而仇由亡。
又曰：秦缪公以女乐二八与良宰遗戎王，戎王喜，迷惑大乱。由余骤谏而不听，因怒而归缪公也。
谏木《孔丛子》曰：赵简子曰： 厥也爱我，铎也不我爱。厥谏我，必於无人之所；铎之谏我也，喜质我於人中，必使我愧。 尹锋对曰： 厥爱君之愧也，而不爱君之过也；铎也爱君之过，而不忧君之愧也。 此简子之贤也。人主贤则人臣之言直。
又曰：越饥，请食於吴。子胥谏曰： 不可与也。夫吴之与越，仇雠之国，非吴丧越，越必丧吴。若燕秦齐晋，山处陆居，岂能逾五湖九江越十地以有吴哉！今将输之粟，是长仇雠，财匮民怨，悔无及也。 
杀谏庚《苻子》曰：龙逢进谏桀曰： 臣尝观君之冕，非其冕也，而冕危石；君之履，非其履也，而履春冰。未有冠危石而不压，逾春冰而不陷者也。 桀乃笑而应之曰： 子且就炮烙之刑。 龙逢布武而趋，赴火而死。
桓氏《要论》曰：《易》曰： 王臣謇謇。 传曰： 谔谔者昌。 变人之情，抑人之欲，咈人之耳，逆人之意。不尔，不为谏也。
《楚汉春秋》曰：惠帝崩，吕太后欲为高坟，使从未央宫而见之。诸将谏，不许，东阳侯垂泣曰： 陛下见惠帝冢，悲哀流涕无已，是伤生也。臣窃哀之。 太后乃止。
《汝南先贤传》曰：郭宪，字子横。建武中，为光禄勋，车驾西征隗嚣，谏曰： 天下初定，车驾未可动。 宪乃当车拔佩刀，以断车靷。帝不从，遂上陇。其后颍川兵起乃回驾而还。帝叹曰： 恨不用光禄之言也。 
又曰：郭宪，字子横。学贯秘奥，师事东海王仲子。王莽为大司马，权贵倾朝。莽召仲子，欲令为儿讲，仲子闻，即褰裳欲往，宪曰： 今君位为博士，如何轻身贱道！礼有来学，无往教之义，不宜轻道也。 於是仲子晏乃往，莽问： 君来何迟？ 仲子具以宪言答之，莽阴奇焉。
又曰：刘璋遣法正迎刘备，刘巴谏曰： 不可内也。 既入，巴复谏曰： 若使备讨张鲁，是放虎於山林也。 璋不听。巴闭门称疾。备攻成都，令军中： 其有害巴者，诛及三族。 及得，甚善。
又曰：时匈奴数犯塞，帝患之，乃召百僚廷议。时郭宪以为天下疲弊，不宜动众。谏诤不合，乃伏地眩瞀，不复言。帝令两郎扶下殿，宪亦不拜。
又曰：薛勤，字子恭。定远侯班始尚公主，主遇始慠慢，无妇礼，始杀主。诏书怒，欲灭其家，勤建议抗志不顾，遂奏上施行，其立朝尽忠，类皆如此。
又《楚国先贤传》曰：杨颙字子昭，襄阳人，为蜀丞相主簿。诸葛亮每自校簿书，颙直入谏曰： 为治有体，不可相侵，请为明公作家以喻之。今有人使奴执耕稼，婢典炊爨，鸡主司晨，狗主吠盗，牛负重载，马涉远路，私业无旷，所求皆足，雍容高拱，饮食而已矣。忽一旦捐弃，欲以身亲其役，为此碎务，形疲神困，终无一成。岂知不如奴婢鸡犬哉？失家之法耳。是以古人称 坐而论道谓之三公，作而行之谓之卿大夫。 明公为治，乃躬自校簿，流汗竟日，不亦劳乎！ 亮谢之。
《锺离意别传》曰：明帝作北宫，意谏曰： 昔汤遭旱，以六事自责，曰：政不节耶？使民疾耶？宫室荣耶？女谒盛耶？说夫昌耶？苞苴行耶？夫宫室广大，所以惊耳极观，非所以崇德致平，宣化海内。 
《东方朔别传》曰：孝武皇帝时，人有杀上林鹿者，武帝大怒，下有司杀之。群臣皆相阿，杀人主鹿，大不敬，当死。东方朔时在旁，曰： 是人罪一当死者三，使陛下以鹿之故杀人，一当死；使天下闻之，皆以陛下重鹿贱人，二当死也；匈奴即有急，推鹿触之，三当死也。 武帝默然，遂释杀鹿者之罪。
《邵氏家传》曰：邵信，字孝信。为执法都尉。吴王尝因迎春，便道游猎，信从行，露板谏曰： 今玄正御节，是万物萌育之始，岂可亡温养之德，而为逆害之道乎？ 吴主省板，即为回驾。
虞溥《江表传》曰：孙权以郑众为郎中，尝与之言： 卿好於众中面谏，或失礼敬，宁不畏龙鳞乎？ 对曰： 君明臣直，朝廷与下无讳，实恃洪恩，不畏龙鳞。 
谏木《顾子》曰：昔梁丘据之谏景公也於房，晏婴之谏景公也於朝，然晏婴忠著於竹素，梁丘之佞于今不绝。亦为公平正直者，圣贤之所先矣。
宫殿甲《汉书·扬雄甘泉赋》曰：甘泉本因秦离宫，既奢泰，而武帝复增通天、高光、迎风观，且其为已久矣。非成帝所造，欲谏则非时，欲默则不能已，故遂推而隆之，乃上比於帝室紫宫。若曰此非人力之所为，倘鬼神可也。
何晏表谏魏齐王曰：臣晏言：臣闻善为国者，必先治其身，慎其所习。季末暗主，不知损益：乱生近昵，譬之社鼠。
崔骃《与窦宪笺》曰：主簿崔骃言：今旦汉阳太守棱，吏卒数十人皆臂鹰牵狗，陈於道侧，云欲上幕府。骃闻《传》曰：禽兽之皮，不足以备器用，其肉不可以将献养，则公不举焉。《礼》：公侯非糜兕不射，且以服猛，为民除害，因以登临器械也。故晋唐叔射兕於徒林，以为大甲。夫鹰犬所获，不过雉兔，而有历险阻之难。斯乃细人匹夫之事，非王公大人所为要资也。
崔骃《与窦宪笺》曰：骃幸得充下馆，序在众贤后尘，是以竭其惓惓，敢进壹言。
《阎纂理愍怀太子表》曰：臣备近职，虽未能自洁天日，请因阍守悾悾之职。
王景兴与锺玄常书，谏其室人大归事曰：朗白：近闻室人孙氏归，或曰大归也，共经忧乐既久矣，曷为一旦离析以至於归而不反乎？不得面谈，裁书叙心。
祖台之《与王荆州书》：君顷复饮不？古人以酒为笃诫，通人识士往往累於此物。君受重任，忧深责大，至於酒事一条，而未先急。仆请以谏，愿君屏爵弃卮，焚罍毁榼，殛仪狄於羽山，放杜康於三危，流王武於幽都，拘谷阳於崇山。四罪既除，道自康矣。
《楚辞》曰：《七谏》者，东方朔之所作也。谏，正也，陈法度以正君也。
