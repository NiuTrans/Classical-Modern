○知人上
《尚书》：咎繇曰： 都！在知人，在安民。 禹曰： 吁，咸若时，惟帝其难之！(言尧亦以知人安民为难，故曰吁。)知人则哲，能官人。安民则惠，黎民怀之。 
《礼记》曰：赵文子与叔誉观乎九原。文子曰： 死者如可作也，吾谁与归？ 叔誉曰： 其阳处父乎？ (处父，字。文公之傅也。)文子曰： 行并廉植(音特)於晋国，不没其身，其知不足称也。  其咎犯乎？ 文子曰： 见利不顾其君，其仁不足称也。(并专也，谓刚而专，为狐射姑所杀。)我则随武子乎！利其君，不忘其身；谋其身，不遗其友。 晋人谓文子其中退然如不胜衣，其言呐呐然如不出诸其口。所举於晋国，管库之士七十有馀家，生不交利，死不属其子焉。
《春秋·僖七年》曰：郑杀申侯。初，申侯，申出也，(姊妹之子日出。)有宠於楚文王。文王将死，与之璧，使行，曰： 惟我知女，女专利而不厌，予取予求，不女疵瑕。(从我取，从我求，我不以汝为罪。)后之人将求多於女，(谓嗣君也，求多以礼义大望责之。)女必不免。我死，女必速行。无適小国，将不女容焉。 (政狭法峻。)既葬，出奔郑，又有宠於厉公。子文闻其死也，曰： 古人有言曰：知臣莫若君。弗可改也已。 
又曰：晋文公及曹，曹共公闻其骈胁，欲观其裸。浴，薄(薄，迫也。骈胁，合幹。)而观之。僖负羁之妻曰： 吾观晋公子之从者，皆足以相国。若以相，(若遂以为傅相。)夫子必反其国。反其国，必得志於诸侯。而诛无礼，曹其首也。子盍早自贰焉。 (自贰，自别异於曹。)乃馈盘飧，置璧焉。(臣无竟外之交，故用盘藏璧餐中，不欲令人见也。)公子受飧反璧。
又曰：秦伯伐晋，济河焚舟，取王官。及郊，晋人不出，遂自茅津济，封殽尸而还。遂霸西戎，用孟明也。君子是以知秦穆之为君也，举人之周也，与人之壹也。(壹，无二心。)孟明之臣也，其不解也，能惧思也；子桑之忠也，其知人也，能举善也。(子桑，公孙枝，举孟明者。)《诗》曰： 于以采繁，于沼于沚。于以用之，公侯之事。 秦穆有焉。(《诗·国风》言：沼沚之繁，至薄犹采，以共公侯。以喻秦穆不遗小善。) 夙夜匪懈，以事一人。 孟明有焉。(《诗·大雅》善仲山甫也。一人，天子也。) 诒厥孙谋，以燕翼子， 子桑有焉。(诒，遗也。燕，安也。翼，成也。《诗·大雅》美武王能遗其子孙，善谋以安成子孙，言子桑有举善之谋。)
又曰：晋阳处父聘于卫，反过宁，宁嬴从之。及温而还，其妻问之，嬴曰： 以刚。《商书》曰： 沈潜刚克，高明柔克。 夫子壹之，其不没乎。(阳子姓纯刚。)天为刚德，犹不干时，(寒署相顺。)况在人乎？且华而不实，怨之所聚也，(言过其行。)犯而聚怨，不可以定身。余恐不获其利而离其难，是以去之。 (为六年，晋杀处父。)
又曰：晋侯观于军府，见锺仪，问之曰： 南冠而絷者，谁也？ 有司对曰： 郑人所献楚囚也。 使税之，(税，解也。)召而吊之。再拜稽首。问其族，对曰： 伶人也。 (伶人，乐官。)公曰： 能乐乎？ 对曰： 先父之职官也，敢有二事？ 使与之琴，操南音。(南音，楚声。)公曰： 君王何如？ 对曰： 非小人之所得知也。 固问之，对曰： 其为太子也，师保奉之，以朝於婴齐而夕於侧也。(婴齐，令尹子重；侧，司马子反。言其尊卿敬老。)不知其他。 公语范文子，文子曰： 楚囚，君子也。言称先职，不背本也。乐操土风，不忘旧也。称太子，抑无私也。(舍其近事而远称少子，以示性所自然明至诚。)名其二卿，尊君也。(尊晋君也。)不背本，仁也。不忘旧，信也。无私，忠也。尊君，敏也。仁以接事，信以守之，忠以成之，敏以行之。事虽大，必济。(言有此四德必能成大事。)君盍归之，使合晋、楚之成。 公从之，重为之礼，使归求成。
又曰：子产始知然明，问为政焉。对曰： 视民如子。见不仁者诛之，如鹰鹯之逐鸟雀也。 子产喜，以语子太叔，且曰： 他日吾见蔑之面而已，(蔑，然明名。)今吾见其心矣。 
又曰：韩宣子如齐纳币。见子雅。子雅召子旗，(子旗，子雅之子。)使见宣子。曰： 非保家之主也，不臣。 (志气亢。)见子尾。子尾见强。(强，子尾之子。)宣子谓之如子旗。(亦不臣。)大夫多笑之。惟晏子信之，曰： 夫子，(夫子，韩起。)君子也。君子有信，其有以知之矣。 (为十年，齐栾施高强来奔。)
《汉书》曰：薛宣为丞相，而翟方进为司直。宣知方进大儒，有宰相器，深结厚焉。后方进竟代为丞相。
又曰：薛宣字贡君。初，宣察孝廉，琅琊太守赵贡，见宣异之。令妻子与相见，戒曰： 贡君至丞相，我两子亦中丞相史。 宣为相，除赵贡两子为史。
《东观汉记》曰：上既破邯郸，诛王郎，召邓禹宿，夜语曰： 吾欲北发幽州突骑，诸将谁可使者？ 禹曰： 吴汉可。其人勇鸷有知谋，诸将鲜能及者。 上於是以汉为大将军。汉遂斩幽州牧苗曾，上以禹为知人。更始时，大司马朱鲔在洛阳。上欲南定河内，问禹曰： 诸将谁可使守河内者？ 禹曰： 寇恂文武备足，有牧民之才，河内富实，南迫雒阳，非寇恂莫可使也。 上拜寇恂为河内太守。
又曰：朱勃，字叔阳，年十二能诵《诗》、《书》。候马援兄，勃衣方领，能矩步，辞言闲雅。援才知书，见之自失。兄知其意，乃自酌酒慰援曰： 朱勃小器速成，知尽此耳，卒当从汝禀学。 及援为将军，封侯，而勃位不过县令。
又曰：虞延，字子大，陈留人。孝明帝时，有新野功曹邓寅，以外戚小侯每豫朝会，而容姿趋步，有出於众。显宗目之，顾左右曰： 朕之仪貌，岂若此人！ 特赐舆马之服。延以寅虽有容仪而无实行，未尝加礼。拜郎中，迁玄武司马。寅在职不服父丧，帝闻，乃叹曰： 知人则哲，惟帝难之。信哉斯言！ 以延为明。
谢承《后汉书》曰：许邵，字子将，汝南平舆人。清论风行，高唱草偃，多所赏识。拔樊子昭於未闻，天下咸称许郭。
袁山松《后汉书》曰：李膺子瓒，位至东平相。初，曹操微时，瓒异其才，将没，谓子宣等曰： 世将乱矣，天下英雄无过曹操。张孟卓与吾善，袁本初汝外亲，虽尔勿依，必归曹氏。 诸子从之，并免乱世矣。
又曰：南阳何颙，初见曹操叹曰： 汉将亡，安天下者必此人也。 操以是嘉之。
《魏志》曰：武帝机警，有权数，时人莫知者，桥玄见而异焉。谓曰： 今天下将乱，安生民者，其在君乎！ 太祖常感其智己，后经过玄墓，辄怅然致祭。
又曰：王粲，字仲宣，蔡邕见而奇之。时邕才学显著，常车骑填巷，宾客盈座。闻粲在门，倒屣迎之。粲年既幼弱，容状短小，一座皆惊。邕曰： 此王孙也，有异才，愧吾不如也。吾家书籍文章，尽当与之。 
又曰：陈群为童儿时，祖实常异之曰： 此儿必兴吾门。 群为司空西曹属。时有荐乐安王模、下邳周逵者，太祖辟之。还教以为模、逵秽德，终必败，太祖不听。后模、逵皆坐奸宄诛，太祖以谕群。群荐广陵陈乔、丹阳戴乾，太祖皆用之。后吴人叛，乾忠义死难，乔为名臣。
又曰：杨骏，字季才。司马宣王年十六七，与骏相遇，骏曰： 此非常人也。 同郡王象，少孤特，为人仆隶，年十七八，使牧羊而私读书，骏见美其人质，即赎象着家中，聘妻立屋，然后与别。骏自少及长，以人伦自任。
《魏略》曰：赵歧逃难，匿姓名，卖饼北海市。时安丘孙嵩，字宾石，游市见歧，察非常人，呼与共载。歧惧失色，嵩乃令骑屏行人，从容问曰： 视子非卖饼者，不有重怨，即亡命乎？北海孙宾石，阖门百口，势能相济。 歧素闻嵩名，即以实告之，遂与俱归，藏歧复壁中。
孙盛《魏氏春秋》曰：嘉平玄年，右将军夏侯霸本蜀人，问太傅之德，霸对曰： 彼自吻家，非人臣也。 问京师俊士，对曰： 有锺会者，若管朝政，吴蜀之忧也。 
《蜀志》曰：先主年十五，母使学，与同宗刘德然、辽西公孙瓒俱事同郡卢植。德然父玄起，尝资给先主，与德然等。起妻曰： 各自一家，何能常尔耶？ 起曰： 吾宗中有此儿，非常人也。 
又曰：诸葛亮，字孔明，琅琊人，耕垄亩，好为《梁父吟》。自比於管仲、乐毅，时人莫之许也。惟博陵崔州平、颍川徐庶与亮友善，谓为信然。先主屯新野，庶见，先主器之，庶谓先主曰： 诸葛孔明，卧龙也，将军岂愿见之？ 先主曰： 君与俱来。 庶曰： 此人可就见，不可屈致也。将军宜枉驾顾之。 由是先主诣亮，凡三往，乃见。
又曰：庞统，字士玄，襄阳人。少时朴钝，未有识者。颍川司马徽清雅有知人鉴，统弱冠往见徽，徽采桑树上，坐统桑下，共语自昼达夜。徽甚异之，称统当为南州士人冠冕，由是渐显也。
《吴志》曰：顾邵，字孝则，雍长子也。年三十七，起家为豫章太守，小吏姿质佳者，令奖就学，择其先进，擢置左右职，举善以教，风化大行。初，钱塘丁谞出於役伍，阳羡张秉生乎民庶，乌程吴粲、云阳殷礼起乎微贱，邵皆拔而友之，谞至典军中郎，秉至丹阳，礼至零陵令，粲至太子少保。
又曰：张温，字惠恕。少修操，容貌瑰玮，权闻之，以问公卿曰： 温当今与谁为比？ 大司农刘基曰： 无可与为辈。 顾雍曰： 温当今无辈。 权曰： 如是，张允不死也。 徵到延见，文辞占对，观者倾悚，权改容加礼。
又曰：张昭，字子布。为人矜严忠谨，能识人。诸葛恪，字玄逊，年少之时，众人奇其英才。昭言，终败葛氏者，玄逊。
《吴书》曰：陶谦，字恭祖，年十四，独帛幡乘竹马而戏，邑中儿童皆随之。苍梧太守同县甘公出，遇之於途，见其容貌异，住车与语，甚悦之，因许妻以女，甘夫人怒曰： 闻陶家儿遨戏无度，如何以女许之？ 甘公曰： 彼有奇志，必大成。 遂与之，后为徐州刺史。
王隐《晋书》曰：石苞少子崇，字季伦。苞临终，预分诸子财物，独不及崇，其母以为言，苞曰： 此儿虽小，大自能得财也。 
又曰：魏舒，字阳玄，任城人。容貌朴实，少号迟钝，人莫之知。惟叔父衡知其奇，每有宾客，己常劝使过舒，言吾兄子，非常人也。
虞预《晋书》曰：魏舒，少名迟钝，惟太原王乂曰： 卿终当为台辅。然亦不能令妻子免饥寒，吾当助卿营之。 常借给，舒受而不辞。
又曰：武陔，字玄夏，沛国竹邑人，父周，有显名。陔及二弟韶、茂，皆总角见称。时同郡刘公荣名人，尝诣周过陔兄弟，与观其举动，便出语周曰： 君三子皆国士也。玄夏量最优，出辅佐之风，仕官可为亚公。叔夏、季夏不减常伯、纳言。 陔后果开府。
徐广《晋书》曰：郑齐纯和有识。初，荀攸见齐曰： 郑公业为不亡矣。 时相国掾魏讽有盛名，同郡任览谓齐曰： 讽奸雄，必以祸终，子宜绝之。 后讽果败。司空王朗辟掾，委以求才，齐举高阳许允、扶风鲁芝、东莱王基，并为名臣。
又曰：魏谒者郭玄信出使，从弘农求御，人遣石苞及邓艾为御。行十馀里，玄信谓二人曰： 子并当至将相。 既而苞为县吏到邺，卖铁於市，市长赵玄儒异之曰： 公辅才也。 遂与交。稍迁至弘农司马，欲求县吏，部郎许允谓苞曰： 君我辈人也。当相引置朝廷，何欲小县乎？ 苞还叹，不意允之智己。
《晋书·陶侃传》曰：乐广欲会荆杨士人，武库令黄庆进侃於广。人或非之，庆曰： 此子终当远到，复何疑也！ 
又曰：王导，少有风鉴，识量清远。年十四，陈留高士张公见而奇之，谓其从兄敦曰： 此儿容貌志气，将相之器也。 
又《石苞传》曰：赵玄儒有知人鉴，见苞异之，因与结交，叹苞远量，当至公辅。
又曰：陆云幼时，吴尚书广陵闵鸿见而奇之，曰： 此儿若非龙驹，当是凤雏。 
又曰：刘裕为布衣，众未之识也。惟王谧独奇贵之，尝谓裕曰： 卿当为一代英雄。 
《晋书》曰：庾翼，字稚恭，风仪俊伟，少有经纶大略。京兆杜乂、陈郡殷浩并才名冠世，而翼弗之重也，每语人曰： 此辈宜束之高阁，候天下太平，然后议所任耳。 见桓温总角之中，便期之以远略，因言於成帝曰： 桓温有英雄之才，愿陛下勿以常辈畜之，宜委以方、邵之任，必有弘济艰难之勋。 
又曰：谢安常疑刘牢之不可独任，又知王味之不宜专城。牢之既乱终，而味之亦以贪败，由是识者服其知人。
又《陶侃传》曰：刘弘为荆州刺史，将之官，辟侃为南蛮长史，遣先向襄阳讨贼张昌，破之。弘既至，谓侃曰： 吾昔为羊公参军，语其后当居此。今相观察，必继老夫矣。 
又曰：时豫章郎中令杨晫，陶侃州里人也。为乡论所归。侃诣之，晫曰： 《易》称贞固足以幹事，陶士行是也。 与同乘见中书郎顾荣，荣甚奇之。吏部郎温雅谓晫曰： 奈何与小人共载？ 晫曰： 此人非凡器也。 
