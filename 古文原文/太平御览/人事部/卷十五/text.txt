○髭
《释名》曰：口上曰髭，髭，姿也，为姿容之美色。
《说文》曰：髭，口上须也。
《左传·昭二十六年》曰：王子朝使告诸侯曰： 在定王六年，秦人降妖，曰周其有髭王，亦克能修其职。至於灵王，生而有髭。王甚神圣，无恶於诸侯。 
班固《幽通赋注》曰：卫蒯聩乱，子羔灭髭鬓，衣妇人衣逃，得出。曰： 父子争国，吾何为其间乎？ 
○须髯
《释名》曰：颐下曰须。须，秀也，物成乃秀，人成而须生也。亦取须体长而后生也。在颊耳旁曰髯，随口动摇，髯髯然也。
《说文》曰：须，面上毛也。
《春秋玄命苞》曰：发精散为须髯。
《左传·宣二年》曰：宋城，华玄为植，(植，将主也。)巡功。城者讴曰： 于思于思，弃甲复来。 (于思，多髯之貌。)
《左传·昭七年》曰：楚子享公于新台，使长鬛者相。(发，须也。欲光夸鲁侯。)
《左传·昭十七年》曰：吴伐楚，战于长岸。大败吴师，获其乘舟馀皇。(余皇，舟名。)吴公子光请於众曰： 丧先王之乘舟，岂惟光之罪，众亦有焉。请藉取之，以救死。 (藉众之力，以取舟也。)使长鬛者三人，(长鬛者，多髯，与吴异形状，诈为楚人也。)潜伏於舟侧，曰： 我呼馀皇，则对。 师夜从之。三呼，皆迭对。楚人从而杀之，楚师乱，吴人大败之，取馀皇以归。(言光有谋也。)
《史记》曰：秦太后拔嫪毐须眉，为宦者。
又曰：汉高祖为人隆准而龙颜，美须髯。
《汉书》曰：霍光长七尺三寸，白晳，疏眉目，美须。
又曰：朱博为琅琊太守，曹掾吏皆移病卧。博问其故，对曰： 故事，二千石新到，遣吏存问致意，乃敢就职。 博奋髯抵几曰： 观齐儿欲以此为俗耶！ 乃行罢诸病吏，白巾走出府门。郡中大惊。
又《王莽传》曰：莽闻汉兵起，愈恐，欲外示自安，染其须发，进天下所徵淑女备嫔御。
《东观汉记》曰：吴良为东平王所荐，诏曰： 前见良头须皎然，衣冠甚伟，求贤助国，宰相之职，今以良为议郎。
《后汉书》曰：岑彭、吴汉围隗嚣於西城，公孙述将李育守上邽，帝留盖延、耿弇围之。车驾东归，敕彭书曰： 两城若下，便可将兵南击蜀虏。人苦不知足，即平陇，复望蜀。每一发兵，头须为白。 
又曰：温序拜谒者，迁护羌校尉。序行部至襄武，为隗嚣将苟宇所拘劫，宇谓序曰： 子若与我并虑同力，天下可图也。 序大怒，叱宇，因以节挝杀人。宇曰： 此义士死节，可赐以剑。 序受剑，衔须於口，顾左右曰： 既为贼所逼杀，无令须污土。 遂伏剑死。
《续汉书》曰：司马直，字叔异。洁白，美须髯，容貌俨然，乡闾奉之如神。
《魏志》曰：初，苏则及临淄侯植闻魏氏代汉，皆发服悲哭。文帝闻植如此，常从容曰： 吾应天受禅，而闻有哭者，何也？ 则谓吻见问，髯悉张，欲正论以对。侍中傅选掐则曰： 不谓卿也。 乃止。
又曰：崔琰声姿高畅，眉目疏朗，须长四尺，甚有威重，朝士瞻望，而太祖亦严惮焉。后有曰琰怨谤者，罚为徒隶，使人视之，辞色无挠。太祖令曰： 琰虽见刑，而通宾客，虬须直视，若有所忽。 遂赐死。
又曰：任城王章为北中郎将，讨乌桓有功，归。太祖喜，捋章须曰： 黄须儿，定大奇！ 
《魏略》曰：刘雄鸣诣太祖，太祖执其手谓曰： 孤方入关，梦得一神人，即汝耶！ 乃厚赐之，后亡。太祖平汉中，来降，太祖捉其须曰： 老贼，真得汝矣。 
又曰：任城王性刚勇而黄须。北伐乌丸，王闻之曰： 我黄须，定可使。 刘备使刘封挑战。王骂曰： 卖履舍长，而使假子拒汝公乎！我黄须来击之。 
《吴录》曰：朱桓还屯濡须，权祖之。桓奉觞曰： 臣当远去，愿一捋陛下须，无复恨。 权凭几前席，桓进捋须曰： 臣今日真谓捋虎须也。 
《献帝春秋》曰：张辽问吴降人曰： 向有紫髯将军，长上短下，大便马，善射，是谁？ 降人答曰： 是孙会稽也。 
《蜀志》曰：张裕为刘璋从事，侍坐。其人饶须，先主嘲之曰： 昔吾为涿县，特多毛姓，东西南北皆诸毛也。涿令称曰：诸毛绕涿居乎？ 裕答曰： 昔有作上党潞长，迁为涿令者，去官还家，时人与书，欲署潞则失涿，署涿则失潞，乃署曰涿君。 先主无须，故裕以此及之也。先主常衔其不逊，后诛之。
又曰：马超来降，关羽护前，书问诸葛亮，亮答书曰： 孟起当与益德争先，未若髯之绝伦。 羽多须，故亮谓之髯。
《晋书》曰：羊祜既卒，武帝素服，哭之甚哀。是日大寒，帝涕泪沾须，皆为冰焉。
邓粲《晋纪》曰：浈阳令羊嗣，贪而不治，县功曹吏共逐嗣。嗣饶须，乃以嗣淖沈阑中。始兴太守尹虞闻，大怒，手剑功曹。(虞，字王卿，长沙人也。)
又曰：王彪之，字叔武。年二十，须鬓皓白，时人谓之王白须。
又曰：张华多须，常以帛缠之，陆云见之，笑不能止。
又曰：桓温少与沛国刘惔善，惔常称之曰： 温眼如紫石棱，须似猬毛磔，孙仲谋、晋宣王之流。 
《晋中兴书》曰：冉闵杀石鉴及羯胡数万人。于时人有高鼻多须者，无不滥死。
崔鸿《前赵录》曰：刘聪以谗慝故诛詹事曹光。光临刑，举止自若，谓刑者曰： 取席敷之，无令土污吾须。 
又曰：刘玄海，姿仪魁伟，身长八尺四寸，须长二尺馀，当心有赤毫三根，长三尺六寸。
又《前秦录》曰：苻坚每日： 自王丞相薨后，须发中白。 (王丞相，猛也。)
《宋书》曰：山阴公主淫恣，见褚彦回悦之，以白帝，帝令就之。彦回不从，主曰： 君髭须如戟，何无丈夫意？ 
《南史》曰：宋武帝狎侮群臣，各有称目，多须者谓之羊。
《三国典略》曰：齐许惇长须，垂至带。省中号为长鬛公。文宣尝因酒酣，握惇须称美。遂以刀截之，惟留一握。惇不敢复长，人号为齐髯公。
又曰：侯景使宋子仙等执梁湘东王世子方诸及中抚军长史鲍泉、司马虞预于郢州。是日，子仙等至，百姓奔告方诸，以五色杂彩编鲍泉白须，对之双六，弗之信也。告者既众，方命阖门。县门未下，子仙已入，方诸等膜拜，而鲍泉遁于床下。子仙窥见泉素髯间彩，疑愕惮之。及其被执，莫不惊笑。
又曰：李庶，黎阳人，魏大司农谐之子也。以清卞每接梁客。徐陵谓其徒曰： 江北惟有李庶可语耳。 庶无须髯，人谓天阉。崔谌尝玩庶曰： 教弟种须，取锥刺而为窍，以马尾插之。 世傅诸崔多恶疾，以呼沲为墓田，故庶答之曰： 先以方回施贵族，艺眉有效，然后树须。 邢邵笑谓谌曰： 卿不谙李庶，何故犯之？ 
又曰：周太子赟有失德，柱国王轨因淖社上寿，捋武帝须曰： 可爱好老公，恨后嗣弱耳。 
《唐书》曰：太宗幸翠微宫，授司农卿李纬为民部尚书，房玄龄时在京城留守。会有自京师来者，太宗问曰： 玄龄闻李纬拜尚书，如何？ 对曰： 玄龄但云李纬大好髭须，更无他语。 太宗遽改授纬洛州刺史。
又曰：李勣病，验方：须灰可以疗之。太宗乃自剪须为其和药。勣顿首见血，泣以陈谢。帝曰： 吾为社稷计耳，不烦深谢。 
又曰：李光弼母有须数十茎，长五六寸。
《晏子》曰：汤长头而髯，伊尹蓬头而髯。
《孙卿子》曰：傅说之状秃，无须眉。
《庄子》曰：孔子往见盗跖，归，到东门外，适遇柳下季，曰： 不见车马有行色，得微往见跖耶？ 孔子曰： 然。吾所谓无病而自灸。疾走料虎头，编虎须，几不免虎口哉！ 
《孔丛子》曰：子高曰： 臣见临屠商焉，身修八尺，须髯如戟，面正红白，幼女不敬之，无德故也。 
又曰：子思如齐，齐之嬖臣美须眉立乎侧，君指而言曰： 貌可相易，寡人不惜此须眉於先生也。 子思答曰： 非所愿也。但欲君修礼义。富百姓，使伋得寄孥於君之境内，则其庸多矣。 
《吕氏春秋》曰：豫让欲报赵襄子，灭须去眉，自刑以变容。
《抱朴子》曰：有古疆者，自言四千岁，敢为虚言云：见尧为人长大，美须发。
《风俗通》曰：不举生鬓须子。俗说：人十四五乃当生鬓须，今生而有，妨害父母也。谨按《周书》，灵王生而有髭，王甚圣神，亦克修其职，诸侯服，享二世，休和安在，其有害乎？
《世说》曰：锺毓兄弟警悟过人，每有嘲语，未尝屈踬。毓语会： 闻安陵能作调，试共视之。 於是与弟盛饰共载，从东门至西门，一女子笑曰： 车中央殊高。 二锺都不觉。车后一门生云： 向已被嘲。 锺愕然。门生曰： 中央高者两头羝膻。 毓兄弟多须，故以此调之。
又曰：郄超为桓温记室参军，有奇才、多髭髯，荆州为之称 髯参军。 
《语林》曰：庾公道： 王尼子非惟事事胜人，布置须眉亦胜人。我辈皆出其辕下。 
《俗说》曰：有人诣谢益寿云： 向在刘丹阳坐，见一客殊毛。 谢曰： 正是我家阿瞻。 瞻多须，故云尔。
《广陵列士传》曰：刘瑜字季节，举方正，对策高第，人呼为长须方正。
《列仙传》曰：丁次卿，汉顺帝时人。至娶妇家，未见礼异。妇出谒客，须髯郁然，其家谢之。次卿举手向妇，须髯即去。
郭璞《洞林》曰：东中郎参军周稚琰封蚕蛾、蛓虫，使璞射之。璞曰： 射覆得此大落度，必是蚕蛾及毛蠹。 稚琰饶须，故因以调之也。
○睫
《说文》曰：睫，映目旁毛也。
《释名》曰：睫，接也，捶於匡而相接也。
《汉书》曰：袁盎曰： 陛下居代时，太后尝病二年，陛下不交睫解衣。 
谢承《后汉书》曰：赵昱字玄达，年十三，母病二月，昱惨戚消瘦，眼不交睫。
《列子》曰：晋国苦盗。有郄雍者能察盗，於眉睫之间而得其情。晋使视盗，千百无遗。赵文子曰： 周谚有言： 见渊中鱼不祥。 郄雍必死。 俄而群盗杀之。
裴玄《新语》曰：尹氏之镜，数睫照形。蒸食，曾不如三钱竹箅。
○髑髅
《说文》曰：髑髅，头也。
《广雅》曰：髑髅，谓之颡颅也。
《魏略》曰：王忠，先因饥啖人五官，将戏，因从驾出行，过冢间，无何，令俳取道边死人髑髅，系着忠马戏笑。
《庄子》曰：列子行食於道，见百岁髑髅，搴蓬而指之曰： 惟予与汝未尝死、未尝生也。 
又曰：庄子之于楚，见空髑髅，骯然有形。击之以马捶，因而问之曰： 夫子贪生失理而为此乎？将子有亡国之事、斧铖之诛而为此乎？将子有不善之行、愧遗父母妻子之丑而为此乎？将子冻馁之患而为此乎？ 於是语卒，援髑髅，枕而卧。夜半，髑髅见梦曰： 向子之谈者，似辩人也。睹子所言，皆生之累也，死则无此矣。子欲闻死之说乎？ 庄子曰： 然 。髑髅曰： 死，无君於上，无臣於下，亦无四时之事，泛然以天地为春秋，虽南面王乐不能过也。 庄子不信。曰： 吾使司命复生子形，为子骨肉肌肤，反子父母、妻子、闾里、知识，子欲之乎？ 髑髅深颦蹙頞曰： 吾安能弃南面王乐，而复为人之劳乎？ 
《南州异物志》曰：乌浒人得髑髅，破之以饮酒。
盛弘之《荆州记》曰：长沙浦坼县有吕蒙冢，中有髑髅极大。蒙形既长伟，疑即蒙髑髅也。
裴渊之《广州记》曰：卢循袭广州，风火夜发，奔逸者数千。而已循除烧骨，数得髑髅三万馀，於江南洲上作大坑葬之，今名为共冢。
《续搜神记》曰：永嘉五年，高荣为高平戌逻王。时曹嶷贼寇，离乱人民，人民皆坞垒自固，见山中火起，飞埃绝焰千馀丈，树巅火焱，响动山谷。又闻人马铠甲声，谓嶷贼上。人皆怕惧，并严出欲击之。引骑到山下，无有人，但见碎火来洒，人袍、铠马、毛鬛皆烧，於是军人走还。明往视，山中无燃火处，惟有髑髅百头，布散山中。
张衡《髑髅赋》曰：张平子将游目於九野，观化乎八方，顾见髑髅委於路旁，下据朽壤，上负玄霜，平子怅然而问之： 子将并粮推命以夭逝乎？奔丧此土，流迁来乎？为是上知，为是下愚。 答曰： 吾宋人也。姓庄名周，游心方外，不能自修，公子何以问之？ 对曰： 我欲告之於五岳，祷之於神祗，起子素骨，反子四支。 髑髅曰： 死为休息，生为役劳。冬冰之凝，何如春水之消！况我已化，与道逍遥，与阴阳同其流，玄气全其朴，云汉为川池，星宿为珠玉，雷电为鼓扇，日月为灯烛。合体自然，无情无欲；不行而至，不疾而速。 
