○手
《释名》曰：手，须也，事业之所须也。
《毛诗·硕人》曰：手如柔荑。(如荑之新生也。)
又《魏风·葛屦》曰：掺掺女手，可以缝裳。
又《卫风》曰：执子之手，与子偕老。
又《邶·柏舟·北风》曰：北风其凉，雨雪其雱。(普康切。)惠而好我，携手同行。莫赤匪狐，莫黑匪乌。惠而好我，携手同车。
又《缁衣·遵大路》：遵大路兮，掺执子之手兮。
《礼·曲礼》曰：长者与之提携，则两手捧长者之手。
又《檀弓上》曰：孔子蚤作，负手曳杖，逍遥於门。
又《檀弓下》曰：原壤之母死，夫子助之沐椁。原壤登木歌曰： 狸首之班然，执女手之卷然。 
又《玉藻》曰：手容恭。(高且正也。)
又《表记》曰：后稷，天下之为烈也，岂一手一足？(烈，业也，言后稷造稼穑，天下世以为业，岂一手一足，喻用之者多无数也。)
《左传》曰：宋武公生仲子。仲子生而有文在其手，曰： 为鲁人夫人 ，故仲子归於我。
又《闵公》曰：成季之生也。有文在其手曰 友 。
又《宣上》曰：晋灵公不君，宰夫胹熊蹯不熟，杀之，寘诸畚(音本。)使妇人载以过朝。赵盾、士季见其手，问其故而患之。
又曰：楚侵郑，穿封戍囚皇颉，公子围与之争之。正于伯州犁。伯州犁上其手，曰： 夫子为王子围，寡君之贵介弟也。 下其手，曰： 此子为穿封戍，方城外之县尹也。 (上下手以遵囚意。)
又曰：邑姜方娠太叔，梦帝谓己： 余命而子曰虞，将与之唐，属诸参，而蕃育其子孙。 及生，有文在其手曰 虞 ，遂以命之。
又曰：齐鲁战于炊鼻。冉竖，(季氏臣也。)射陈武子，中手，失弓而脉拢(武子骂也。)以告平子，曰： 有君子白晳，黰须眉，甚口。(甚口，多口。) 平子曰： 必子强也。 (子强，武子。)
又曰：昔叔向適郑，鬷蔑恶欲观叔向，从使之收器者而往，立於堂下。一言而善。叔向将饮酒而闻之，曰： 必鬷明也。 下，执其手以上。
又曰：卫侯为灵台於籍圃，与诸大夫饮酒焉。褚师声子袜而登席。(右者见君解袜。)公怒。辞曰： 臣有病，异於人。(足存创疾。)若见之，君将欧。(欧，呕吐也，许角切。) 公愈怒。褚师出，公戟其手，曰： 必断其足。 
《论语摘辅象》曰：仲弓钩文在手，是谓知始。宰我手握户，是谓守道。子游手握文雅，是谓敏士。公冶长手握辅，是谓习道。子贡手握五，是谓受相公。伯周手握直期，是谓疾恶。
《孝经援神契》曰：舜手握褒。宋均注曰： 手中有褒字也。喻从劳苦起，受褒饬致天祚。 
《汉书》曰：萧何闻韩信亡，不及以闻，自追之。人有言上曰： 丞相何亡？ 上怒，如失左右手。
又曰：孝武帝钩弋赵婕妤，家在河间。帝巡狩过河间，望气者言此有奇女，天子亟使使召之。既至，女两手皆拳，上自披之，手即时伸。由是得幸，号为拳夫人，生昭帝。
又曰：鲍永辟鲍恢为从事，京师语曰： 贵戚敛手避二鲍。 
《后汉书》曰：刘宽欲朝，婢翻羹污朝衣，手收之。宽曰： 徐徐，羹烂汝手？ 
又曰：郭玉者，广汉人也。学方诊之伎，和帝奇异之，乃试令嬖人臣美手腕者与女子杂处其中，使玉各诊一手。玉言： 左阳右阴，脉有男女，状若异人。臣疑其故。 帝叹称善。
《东观汉记》曰：公孙述自言手文有奇瑞，数移书中国。上赐述书曰： 瑞应手掌成文，亦非吾所知。 
张璠《汉记》曰：董卓於众座中生斩人手足，百姓嗷嗷。
《魏略》曰：邓雄鸣诣太祖，太祖执其手曰： 孤方入关，梦得神人，即汝耶！ 乃厚赐之。
王隐《晋书》曰：初，武帝未为太子，文帝问裴秀曰： 人有相不？ 秀曰： 中抚军伸手过膝，非人臣之相也。 
又曰：愍怀太子名遹，字熙祖。惠帝晚成，世祖遣才人谢玖给惠帝，生愍怀，与诸王子共戏。惠帝来朝，谓： 诸王子也。 执其手，世祖曰： 是汝儿也。 乃缩手。
又曰：高平刘柔卧，鼠啮其左手中指，意甚恶之，以问淳于知，筮之曰： 鼠本欲杀君，而不能，当为使之反死。 乃以朱书其手，腕横文后三寸为 田 字，辟方一寸二分，使夜露手以卧。其明，有一大鼠伏死手前。
又曰：郭文，字文举，入馀杭山。苏峻未乱之前，诣临安山中。临安令万宠迎着县中养病，及峻党破馀杭山，临安如故，人始异之。自后不复语，但举手指麾，以宣其意。病甚，宠问： 先生可复得几日？ 文三举其手，果以十五日终。
《晋中兴书》曰：范宣，陈留人也。年十岁能诵诗书。尝以刀伤手，捧手改容。人问： 痛耶？ 答曰： 不足为痛，但受全之体而致毁伤，不可处耳。 家人以其年幼而异焉。
崔鸿《前赵录》曰：刘翌骁幹过人，能一手举殿柱跳过平阳门。
《三十六国春秋》曰：刘渊父豹，母呼延氏。渊生而左手有文曰 渊 ，遂以命之。
又曰：彭神苻，生而有文在其手，曰 神苻 。
《梁书》曰：武帝手文曰 武 。
《三国典略》曰：梁刘之遴，字思贞，文范先生虬之子也。博综文史，尚书令沈休之深敬器之。右手偏直不得屈伸，每昼则以纸就笔。
《唐书》曰：承乾数引侯君集入内，问以自安之术。君集以承乾劣弱，意欲乘衅以图之，遂赞成不轨，常举手谓承乾曰： 此好手，当为殿下用之。 
《老子》曰：代大匠斫，希有不伤其手。
《庄子》曰：曾子居卫，缊袍无表，手足胼胝。
《墨子》曰：今谓人曰： 与子冠履而断子手足，必不为，何则？ 冠履不若手足贵也。争一言以相杀，是义贵於身。
《孟子》曰： 嫂溺则援之以手乎？ 曰： 嫂溺不援，是豺狼；嫂溺则援之以手，权也。 (反于经而善者曰权。)
《韩子》曰：名实相须而成，形体相应而生，故一手独抃，虽疾无声。故曰左手画圆，右手画方，则不两成。
《吕氏春秋》曰：客有言伍员于王子光，恶其容貌，以告。伍员曰： 愿王子居重惟，见衣若手，请因说之。 王子光许之。子胥说之半，举惟，搏其手而与之坐。
《燕丹子》曰：太子与荆轲置酒，美人鼓琴。轲曰： 好手。 太子即断其手，以玉盘奉之。
又王曰：秦王断荆轲两手，轲踞而骂曰： 吾坐轻易，为竖子所欺。 
《太玄经》曰：九体一，为手足。
《山海经》曰：柔利国，为人一手。野人国，面目手足尽异。一臂国，为人一手。
《神仙传》曰：《金筒》、《玉札》、《内经》皆云： 太上老子足踏二五，手把十文。 
《郑玄别传》曰：玄惟有一子益恩。有遗腹子，玄以其手文似己，名曰 小同 。
《李郃别传》曰：公长七尺八寸，多须髯，手握三公之字。
《幽明录》曰：石勒问佛图澄： 刘曜可擒，兆可见不？ 澄令童子齐七日，取麻油掌中研之，燎旃檀而咒。有顷，举手向童子，掌内粲然有异。澄问： 有所见不？ 曰： 惟见一军人，长大白晳，以朱丝缚其肘。 澄曰： 此即曜也。 其年果生擒曜。
《异苑》曰：陶侃左手有文，直达中指，至上横节便绝。占者以为： 此文若过，位在无极。侃针挑令彻，血流弹壁，乃作 公 字；又取纸裹， 公 迹愈明。
《搜神记》曰：周畅少孝，独与母居，每出入，母欲呼之，常自啮其手，畅即应手痛而至。治中从事未之信，候畅时在田，母啮手，而畅即归。
班固《幽通赋》注曰：齐桓公倚柱叹曰： 天下奇珍易得，但未得食人肉耳。 易牙归，断其儿手以啖於君也。
○掌
《释名》曰：掌，言可以排掌也。
《春秋玄命苞》曰：掌圆法天以运动。
《孝经钩命决》曰：仲尼虎掌，是谓威射。
《论语摘辅象》曰：澹台灭明歧掌，是谓正直。
《战国策》曰：苏秦说李兑，明日复见，抵掌而说。兑送秦以明月之珠、和氏之璧。
《九州春秋》曰：公孙瓒为袁绍所围，曰： 天下兵起，我谓可唾掌而决。今视之，兵革方始，不如休兵积穀。 
《魏志》曰：上攻吕布於濮阳，焚其东门。布骑犯青州，青州兵奔，阵乱，趋门，门已烧。上乘马突火出，堕马，烧左手掌。司马楼异扶上马，乃出。
《魏略》曰：京兆鲍出有文才，值世饥饿，出求食饮啖人，贼以绳贯其母手掌，驱去走追击贼，得其母还。
《孟子》曰：行不忍人之政，治天下可运之掌上。
孙卿《劝学》曰：有子恶卧而卒(仓韦切。)其掌，可谓能自忍矣。(恒范《世要论》曰：有君好卧，而刺其掌。)
《南方异物志》：乌浒人以人掌跖为珍重，以食长老。
○指
《春秋玄命苞》曰：指五者，法五行。
《传》曰：楚人献鼋於郑灵公。公子宋与子家将入见。(公子，宋子公也。子家，归生也。)子公之食指动(第二指也。)以示子家，曰： 他日我如此，必尝异味。 及入，宰夫将解鼋，相视而笑。公问之，子家以告。及食大夫鼋，召子公而不与。子公怒，染指於鼎，尝之而出。
又曰：晋、楚战于邲，楚孙叔敖乘晋军。桓子不知所为，鼓於军中曰： 先济者有赏。 中军、下军争舟，舟中之指可掬。
又曰：吴伐越，越子勾践御之，陈于槜(音醉。)丽拢灵姑浮以戈击阖闾，(灵姑浮，越大夫。阖闾，吴王也。)伤将指，取其一履。(将指，中大指，亦曰大拇指。)还，卒于陉，去槜李七里。
《史记》曰：高祖过赵，赵王张敖自持案进食，礼甚恭。高祖箕踞骂之。是时赵午等数十人皆怒，谓赵王曰： 今遇王如是，臣等请为死。 王啮指出血曰： 君何言之误！且先人失国，赖陛下德流子孙，公等奈何言若是！ 
《汉书》曰：高祖与匈奴连战，会于楼烦，十月寒冰，堕指十二三。
《后汉书》曰：蔡顺少孤，养母，尝出求薪。有客卒至。母望顺不还，乃噬其指。顺即心动，弃薪驰归，跪问其故，母曰： 有急客来，吾噬指以悟汝耳。 
谢承《后汉书》曰：梁国车章为本县功曹令。黄奉为人所诬，章证其无罪，下笔立辞，乃以斧斫左手五指，闭口死于狱中。
《晋书》曰：武帝与胡贵嫔争樗蒲，伤其指，帝怒曰： 此固将种也！ 缟曰： 北伐公孙，西拒诸葛，非将种而何？ 
《唐书》曰：太宗尝闲宴，顾谓李勣曰： 朕将属以幼孙，思之无越卿者。公往不遗於李密，今岂负於朕哉！ 勣雪涕致词，因噬指流血。俄而沉醉，乃解御服覆之。
《庄子》曰：骈拇枝指出乎性哉？而侈於德。枝於手者，树无用之指也。
又曰：以指喻指之非指，不若以非指喻指之非指也。
又曰：指穷为薪而火傅也。(穷尽以为薪，犹前薪以指，指尽前薪之理，故火傅而不灭。)
《墨子》曰：桀有勇力之人大戏，纣有勇力之人费仲、恶来、崇侯虎，并指画杀人。
《孟子》曰：养其一指而失肩背而不知也，则为狼疾人矣。(医养人疾，治其一指，而不知其害之此为也。狼藉乱，不知治疾之人也，肩背之有疾以至于不知。)
《抱朴子》指测海，指极，则谓水尽；犹目察百步而云见极也。
《吴越春秋》曰：夫差闻孔子至吴，微服观之。或人伤其指，王怒，欲索国而诛之，子胥谏乃止。
《吕氏春秋》曰：倕，巧人也。人不爱倕之指，而爱己之指。
《搜神记》曰：曾子从仲尼在楚而心动，辞归问母。母曰： 思之，啮指。 孔子闻之曰： 曾之至诚也，精感万里。 
《孝子传》曰：乐正者，曾参门人也。来候参，参采薪在野，母啮右指，旋顷走归。见正不语，入，跪问母： 何患？ 母曰： 无 。参曰： 负薪右臂痛，薪堕地，何谓无？ 母曰： 向者客来无所使，故啮指呼汝耳。 参乃悲然。
《列女传》曰：汉武帝巡太山，稷丘君冠章甫，拥琴来拜，曰： 陛下勿上，上必伤足。 及上数里，右足指果折。上讳之，故但祠而还。
《列仙传》曰：广汉庞伯妻段，有美色，早寡，父母欲嫁之，援刀割指以自誓。
《陈留耆旧传》曰：吴祐为胶东相。安丘男子母丘长共母到市，遇醉客骂母。长怒，杀之，为吏所得，系狱。祐问，知无子，令妻入，遂有身。临刑，啮指断，吞之。谓妻曰： 若生男，名曰吴生，云我临死吞指为誓，属子报吴君。 
《世说》曰：范宣年八岁，后园挑菜误伤指，大啼。人问： 痛也？ 答曰： 非为痛也，但身体发肤不敢毁伤，是以啼耳。 
班固《幽通赋》注曰：管仲射小白，中其钩。白阳僵，鲍叔割指血涂之，倾盖以覆之。哭曰： 吾君死矣！ 鲁摄兵。
○爪
《释名》曰：爪，绍也。筋极为爪，以绍续指端。
《诗·鸿雁·祈父》曰：祈父，幽熙之爪牙。胡转予于恤？靡所止居。
《史记》曰：成王少时病，周公乃自剪其爪沉之河，以祠于神曰： 王少，未有识，干神命者乃旦也。 亦藏策於府。成王病瘳。及成王用事。人或谮周公，周公奔楚。成王发见周公之祷书，乃泣而归周公。
谢承《后汉书》曰：会稽戴就为郡仓曹掾。太守为州所奏，就见收，持铁针刺手爪中，使以把土。就十爪皆堕地，终无挠辞。
《魏略》曰：临乐国王生浮屠，身色黄，发青如丝，爪赤如铜。
《续晋阳秋》曰：义熙九年，群盗发卞壸墓，剖棺虏略。壸尸僵，须发苍白，面如生人，两手悉拳，爪甲乃长，穿达手背焉。
《三国典略》曰：齐王诛诸玄姻党，死者凡七百二十一人，悉投尸於漳水，剖鱼者得人爪甲，邺都为之不食鱼也。
《南史》曰：羊侃有妓着七寸鹿角，爪弹筝，一时无对。
《韩子》曰：韩昭侯除爪，而阳亡一爪，求之甚急，左右因取爪而效之。昭侯以此察左右之不诚。
《淮南子》曰：古将之出，凿凶门，设明衣，剪指爪。(许慎注曰：明衣，遗终衣也。剪手足指甲者，是必死也。)
《帝王世纪》曰：汤伐桀后，大旱七年。遂齐戒，剪发断爪，以己为牺牲，祷於桑林之社。
夏侯湛《新论》曰：爪生於肉，去爪而肉不知。
《列异传》曰：神仙麻姑降东阳蔡经家，手爪长四寸。经意曰： 此女子实好佳手，愿得以搔背。 麻姑大怒，忽见经顿地，两目流血。
刘欣期《交州记》曰：刺史陶璜昼卧，觉，见一女子枕其臂，始欲捉之，以爪扌郭(呼郭切。)其手，痛不可忍。放之，遂飞去。
