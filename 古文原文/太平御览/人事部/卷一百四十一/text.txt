○佣保
《史记》曰：荆轲死，高渐离乃变名姓为人佣保，作於宋子。(徐广曰：宋子，县名也，今属钜鹿。)久之，作苦，闻其家堂上客击筑，彷徨不能去。每出言曰： 彼有善有不善。 从者以告其主，曰： 彼佣乃知音。 召使击筑。一座称善。
又曰：栾布始与彭越为家人。时穷困，卖佣於齐，为人酒保。
《后汉书》曰：公沙穆来游太学，无资粮，乃变服客佣，为吴祐赁舂。祐与语，大惊，遂共定交於杵臼之间。
又曰：杜根，字伯坚。永初玄年举孝廉，为郎中。时和熹邓后临朝，权在外戚。根以帝年长，宜亲政事，乃与同时郎上书直谏。太后大怒，收执根等，令盛以缣囊，於殿上扑杀之。执法者以根知名，私语行事人使不加力，既而载出城外，根得苏。因得逃窜，为宜城山中酒家保。(保，使也。言为人佣力保任而使也。)积十五年，酒家知其贤，厚敬待之。
《神仙传》曰：仙人李八伯者，欲授唐公房仙术。乃为作佣客，身作恶疮，脓溃臭恶。使公房夫人舐之。疮愈，乃授以《丹经》一卷。
○奴婢
《说文》曰：奴、婢，皆古之罪人也。
《方言》曰：荆淮海岱杂齐之间，(俗，不纯为杂。)骂奴曰臧、骂婢曰获。齐之北鄙，燕之北郊，凡民男而婿婢，谓之臧女，而妇奴谓之获，亡奴谓之臧，亡婢谓之获，皆异方骂奴婢之丑称也。
《周礼·天官上·酒人职》曰：女酒三十人，奚三百人。(女酒，女故晓酒者。古者徒男女没入县官曰奴，其少才智者以为奚，今之侍史官奴是也。)
又《秋官上·司厉职》曰：其奴，男子入於罪隶，女子入于舂、槁。(郑司农云：谓坐为盗贼而为奴者，输于罪隶舂人、槁人之官也。由是观之，今之奴婢，古之为罪人也。)凡有爵者与七十者与未龀者，皆不为奴。(有爵，谓命士以上也。龀，毁也。男年八岁、女七岁而毁齿。)
《左传·襄四年》曰：斐豹，隶也，著於丹书。(隶，罪隶。斐豹有罪，没官为奴。丹书，罪约也。)
《论语·微子》曰：殷有三仁焉。微子去之，箕子为之奴，比干谏而死。
《史记》曰：季布者，楚人也。项籍使将兵，数窘汉王。及项羽灭，季布匿濮阳周氏。周氏曰： 汉求将军急，且至臣家，能听臣，敢进计。 季布许之。乃髡钳季布，卖之朱家。朱家心知是季布，乃买置之，因诫其子曰： 田事听此奴，必与同食。 
又曰：栾布为人所略，卖为奴於燕。燕将臧荼举以为都尉。
又曰：卫青为侯家人，少时归其父，使牧羊。先母之子皆奴畜之，不以为兄弟。有钳徒相青官至封侯。青笑曰： 人奴之生，得无笞骂，即足矣，安得封候？ 
又曰：汉武帝时，东置沧海郡，人徒之费，府库并虚，募民能入奴婢，得以终身为郎，增秩。
又曰：霍光爱幸监奴冯子都，常与计事。
《汉书》曰：薛宣奏张放骄纵奴者，并乘势为暴，至求吏妻不得，杀其夫。
又曰：原涉遣奴至市买肉，奴秉涉气与屠争言，斫伤屠者，亡。是时，茂陵令尹翁归新视事。知涉名豪，欲以厉俗，遣两使胁守涉。至日中，奴不出，吏欲杀涉。涉肉袒自缚，箭贯耳诣廷尉门谢罪。
又曰：张安世家僮七百人，皆有手技。
又曰：齐俗贱奴虏，而刀间独爱贵之。桀黠，奴人之所患，惟刀间收取，使之，终得其力。
又曰：王凤群弟争为骄侈，奴僮以千数。
又曰：孝宣皇帝诏曰： 夫褒有德，赏玄功，古今通义也。大司马大将军霍光宿卫忠正，宣德明恩，守节秉义，以安宗庙。 赏赐前后奴婢百七十人。
又曰：王丹尽得父财，家累千金，奴僮数百。
又曰：傅太后使谒者置诸官婢贱取之，复取执金吾官婢八人。
《东观汉记》曰：彭宠奴子密等三人共谋劫宠，宠时斋，独在便坐室中，昼卧。子密等三奴缚宠着床板，告外吏： 大王解斋，吏皆便休。 又用宠声呼其妻入室，见宠。宠曰： 趋为诸将军辩装。 两奴将妻入取宠物，一奴守宠。宠谓奴曰： 若小儿，我素所爱，今解我缚，当以女珠妻若。 小奴见子密听其语，遂不得解。子密收金玉衣物，使宠妻缝两缣囊。夜解宠手，令作记告城门将军云： 今遣子密等诣兰卿子后所，其开门出，勿稽留。 书成，即断宠及妻头，置缣囊中，西入上告。
又曰：刘宽尝有客，遣苍头市酒，迂久，大醉而还。骂曰： 畜生。 遣人视奴，疑必自杀。宽尝朝会，庄严已讫，妻使婢奉羹，翻污朝衣。婢遽收之，宽徐曰： 羹烂汝手？ 
又曰：司隶校尉梁松奏特进马防兄廖。廖子孙三家，奴婢千人。
又曰：邓弘，字叔纪。奴醉，击长寿亭长，亭长将诣第白之。弘即见亭长，赏钱五千。异日，奴复与宫中卫士忿争，卫士殴捶奴，弘闻，复赏五千。
又曰：朱晖为郡督邮，太守阮况当嫁女，欲买晖婢，不与。及况卒，晖送金三斤。人问其故，晖曰： 前不与婢者，恐以财货污府君耳。今重送者，以明己心也。 
又曰：祝良为洛阳令，常侍樊丰妻杀侍婢置井中，良收其妻杀之。
又曰：韩卓，腊日奴窃食祭其母，卓义其心，即日勉之。
《魏志》曰：晋室践阼，下诏曰： 故司空王基著德立勋，不营产业，其以官奴二人赐其家。 
又曰：陈泰护匈奴中郎。京邑贵人多奇宝货，因泰市奴婢，泰皆挂之於壁，不发其封，及徵为尚书，悉以还之
《蜀志》曰：刘琰侈靡，侍婢能为声乐，又教诵《灵光殿赋》。
又曰：初，孙权以妹妻先主。妹才捷刚猛，有诸兄风，侍婢百馀人执刀立。先主每入，心常懔懔。
《晋书》曰：石崇有苍头八百馀。又崇有婢 绿珠 ，美而艳，善吹笛。孙秀使人求之。崇时在金谷别馆，方登凉台，临清流，妇人侍侧。使者以告。崇尽出婢妾数十人以示之，皆蕴兰麝，被罗縠，曰： 在所择。 使者曰： 君侯服御丽矣，然本受命止索绿珠，不识孰是？ 崇勃然曰： 绿珠吾所爱，不可得也。 秀遂诛崇。
又曰：郭璞爱主人婢，无由而得，乃取小豆三斗，绕主人宅散之。主人晨起见赤衣人数千围其家，就视则灭，甚恶之，请璞为卦。璞曰： 君家不宜畜此婢，可於东南二十里卖之，慎勿争价，则此祓可除也。 主人从之。璞阴令人贱买此婢。复为苻投井中，数千赤衣人皆反缚，一一自投于井，主人大悦。璞携婢去。
又曰：祖纳少孤贫，自炊爨以养母。平北将军王敦闻之，遗其二婢，辟为从事中郎。有戏之曰： 奴价倍婢。 纳曰： 百里奚何必轻於五羖皮？ 
又曰：刘惔，姓简贵，与王羲之雅相友善。郄愔有伧奴善知文章，羲之爱之，每称奴于惔。惔问： 何如方回耶？ 羲之曰： 小人耳，何比郄公！ 惔曰： 若不如方回，故常奴耳！ 
又曰：桓温自以雄姿风气是宣帝、刘琨之俦，有以比王敦者，意甚不平。及是征还，於北方得一巧作老婢，访之，乃琨妓女也。一见温，便潸然而泣。温问其故，答曰： 公甚似刘司空。 温大悦，出外整理衣冠，又呼婢问之。婢云： 唇甚似，恨薄；眼甚似，恨小；鬓甚似，恨赤；形甚似，恨短；声甚似，恨雌。 温於是疠冠解带，昏然而睡，不怡者数日。
又曰：幸灵周旋江州间，谓其士人曰： 天地之於人物一也，咸欲不失其性，奈何制服人以为奴婢乎！诸君若欲享多福，以保姓命，可悉免遣之。 
又曰：干宝父先有所宠侍婢，母甚妒忌，及父亡，母乃生推婢於墓中。宝兄弟年小，不之审也。后十馀年，母丧，开墓，而婢伏棺如生，载还，经日乃苏。言其父常取馀食与之。息情如生，家中吉凶辄语之，考校悉验，地中亦不觉为恶。既而嫁，又生子。
又《桓伊传》：晋孝武帝召伊饮，帝命伊吹笛。伊即吹为一弄，乃放笛云： 臣於筝分乃不及笛，然自足以韵合歌管，请以筝歌，并请一吹笛人。 帝善其调达，乃敕御妓奏笛。伊又云： 御府人於臣自不合，臣有一奴，善相便串。 帝弥赏其放率，乃许召之。奴既吹笛，伊便抚筝而歌。
《晋中兴书》曰：祖约为丞相从事中郎，於府内为婢所伤，司直刘隗奏约患生婢仆，身被刑伤。约甚惭耻，遂解职还家。
《齐书》曰：虞悰治家富殖，奴婢无游手，虽在南土，而会稽海味无不毕致焉。
又曰：陆澄弟鲜。扬州主簿顾测以两奴就鲜质钱，鲜死，子晫诬为买券，澄为中丞，测与书相往反，后又笺与太守萧缅云： 澄欲成子弟之非，未近义方之训，此趋贩所不为，况搢绅领袖儒宗胜达乎？ 
崔鸿《十六国春秋·前秦录》曰：慕容冲进逼长安，坚登城观之，叹曰： 此虏何从出也，其强若斯！ 大言责冲曰： 尔辈群奴，正可牧牛羊，何为送死？ 冲曰： 奴则奴矣。既厌奴苦，复欲取尔见代。 
《唐书》曰：哥舒翰有家奴曰 左车 ，年十五六，亦有膂力。翰善使枪，追贼及之，以枪答其肩而喝之，贼惊顾，翰从而刺其喉，皆剔高三丈而堕，无不死者。左车辄下马斩首，率以为常。
又曰：德宗初即位，诏曰： 邕府岁贡奴婢，使其离父母之乡，绝骨肉之恋，非仁也，罢之。 
又曰：罗让累迁至福建观察使兼御史中丞，甚著仁惠。有以女奴遗让者，让访其所自，曰： 本某寺家人，兄姊九人皆为官所鬻，其留者惟老母耳！ 让惨然，焚其丹书，以归其母。
又曰：李玄道，累迁给事中，封姑臧县男。时王君廓为幽州都督，朝廷以其武将不习时事，拜玄道幽州长史，以维持府事。廓在郡屡为非法，玄道数正议裁之。尝又遗玄道一婢，玄道问婢所由，云本良家子，为君廓所掠。玄道因放遣之。
《管子》曰：齐桓公使管仲求宁戚，应之曰： 浩浩乎，管仲不能知！ 婢子问之，仲曰： 非婢子所知也。 婢子曰： 《诗》有之：浩浩之水，游游之鱼。未有室家，我将安居？宁子其欲室乎？ 仲以言告桓公。
《风俗通》曰：南阳庞俭，少失其父。后居闾里，凿井得钱千馀万。行求老苍头，使主牛马耕种，值钱二万。有宾婚大会，奴在灶下，窃言： 堂上母，我妇也。 缇即白其母，母使验问，曰： 是我公也。 因下堂抱其颈啼泣，遂为夫妇。俭及子历二千石，刺史七八人。时人为之语曰： 庐里庞公，凿井得铜，买奴得公。 
又曰：将作大匠陈国公孙志节有苍头地馀，年十七，情性聪惠，仪状端正，工书疏。志节为户曹史，令地馀归取资用，因持车马亡去。到丹阳，自云姓王名斌，字文高，遂留为诸曹史。志节拜扬州刺史，郡选曹史，衣冠子弟皆出斌下，乃用之。斌乞屏左右，叩头涕洟曰： 斌即明使君地馀也。 斌后为苍梧太守。
《三辅决录》曰：平陵孟他尽以家财赂张让监奴，奴惭问所欲，他曰： 欲得卿曹拜。 时宾客求见让者，车常数百乘，累日不得通。他后至，诸奴迎拜，径将他车独入。众谓他与让善，争以物赂他，他得以赂让。
《魏武遗令》：吾婢皆勤苦，使着铜雀台，善待之。
《石虎邺中记》曰：石勒，字世龙，上党郭季子奴也。勒未生之前，襄国有谶曰： 古在左，月在右，让言退，或入口。 襄国字也，遂治襄国。
《新序》曰：昌邑王冶侧铸冠十枚，以冠赐之师及儒者，后以冠冠奴。龚遂免冠归之曰： 王赐儒者冠，下至臣，今以馀冠冠奴，是大王奴虏畜臣也。 
《郭子》曰：贾公闾女悦韩寿，问婢识否，一婢云： 是其故主。 女内怀存想，婢后往寿家说如此。寿乃令婢通己意，女大喜，遂与通。
《世说》曰：郑玄家奴婢皆读书。玄尝使一婢，不称旨，将挞之。方自陈说，玄怒，使人曳著泥中。须臾，复一婢来，问曰： 胡为乎泥中？ 答曰： 薄言往诉，逢彼之怒。 
《诰林》曰：裴秀年十八，有令望。母是婢，而嫡母妒，犹令秀母亲役。后大集客，秀母下食，众宾见，并起拜之。答曰： 微贱岂宜如此，当为小儿故耳！ 於是大母乃不敢复使之。
又曰：石崇厕有十馀婢侍列，莫不毕备，又与新衣出。客多羞不能如厕。王敦大将军往，脱故衣，着新衣，意傲然。群婢谓曰： 此客必能作贼。 
又曰：宗岱为青州刺史，禁淫祠，著《无鬼论》，甚精，莫能屈。后有书生诣岱，岱与谈论，书生乃振衣而去，曰： 绝我辈血食二十馀年，君有青牛髯奴，所以未得相困耳。奴已叛，牛已死，今日得相制矣。 言绝而失，明日而岱亡。
《搜神记》曰：诸葛恪已被杀，其妻在室问婢曰： 汝何故血臭？ 婢蹙然起跃至于栋，攘臂切齿而言曰： 诸葛恪公乃为孙峻所杀！ 
又曰：晋杜世嘏家葬，而婢误不得出，十馀年开墓而婢尚生。云其始如眠，有顷渐觉，自谓一再宿。初，婢之埋年十五六，及开冢更生犹十五六也。嫁之有子。
《续搜神记》曰：勾章张然，滞役在都，有少妇遂与奴通。然养一狗，甚快。后还，奴欲谋杀然，张弓拔刀当户。然大唤曰： 乌龙狗！ 遂咋奴头，然因取刀杀奴，以妇付官。
《梁冀别传》曰：梁冀爱监奴秦宫，官至太仓令，得出入妻所，每见辄屏御者，托以言事，因通焉。宫内外兼宠，刺史、二千石皆谒拜之。扶风人士孙奋居富，冀从贷钱五千万，奋以三千万与之，冀大怒，乃告郡县，认奋母为守臧婢，云盗白珠十斛、紫磨金千斤以叛，遂收考奋兄弟，死於狱中，悉没货财。
《顾谭别传》曰：谭为太常，录尚书事，从交州家无私积，奴婢不满十人。
《杜兰香传》曰：晋太康中，兰香降张硕为诗赠硕云： 纵辔代摩奴，须臾就尹喜。 摩奴是香御车奴，曾忤其旨，是以自御。硕说如此。
《异录传》曰：庐陵欧明商，行经彭泽湖，每以物投湖中为礼。后见湖中有吏着单衣乘马云： 青洪君使要。 明过至一府舍，吏曰： 青洪感君以礼，必有重送者，皆勿取，但求如愿。 明从之。青洪君不得已，呼如愿送明去。如愿者，神婢也，所愿辄得，数年大富。
《列女传》曰：周室大夫仕於周，妻淫於邻人，恐主父还觉之，为毒药使媵婢进之。婢恐进之则杀主父，言之则杀主母，因僵仆覆酒。主父怒而笞之。妻恐婢言之，因他过欲杀婢，婢就杖将死而不言。主父之弟闻之，具以告。主人杀其妻，将纳婢以为妻。婢辞，欲自杀。主父乃厚币嫁之。
《列女后传》曰：会稽翟素者，翟氏之女，受娉未及配，適遭贼，欲犯之，临以刃曰： 不从者，今即死矣。 素曰： 我可得而杀，不可得而辱。 素婢名青，青乞代素，贼遂杀素。复欲犯青。青曰： 向欲代素者，恐被耻获害耳，今素已死，我岂有欲哉！ 贼复杀之。
汉王褒《僮约》曰：蜀郡王褒以事止寡妇杨惠舍，有一奴名便，倩行酤酒。便曰： 大夫买便时，但要守家，不约为他家男子酤酒也。 褒大怒曰： 宁欲卖耶！ 奴复曰： 欲使便，皆当上券。不上券，便不能为也。 褒乃为券曰： 奴百役不得有二言：晨起早扫，饮食洗涤，居当守臼缚帚，裁盂凿斗。出入不得骑马载车，踑坐大呶，下床振头，垂钓刈刍，织履作粗，黏雀张鸟，结网捕鱼，缴雁弹凫，登山射鹿，入水捕龟，后园纵鱼。雁鹜百馀，驱逐鸱鸟，持梢牧猪，种姜养羊，长育豚驹，粪除堂庑，饮马食牛。鼓四起坐，夜半益刍。舍中有客，提壶行酤，汲水作餔，凋杯整案。奴但当饭豆饮水，不得嗜酒。欲饮美酒，惟得染唇口，不得倾盂覆斗。不得晨出夜入，交关伴偶。多取蒲茅，益作绳索。雨堕无所为，当编蒋织。植种桃李梨柿柘桑，三丈一树，八尺为行。果类相从，纵横相当。果熟收敛，不得吮尝。犬吠当起，惊告邻里，枪门柱户，上楼击柝，持楯曳矛，还落三周，勤心疾作，不得遨游。奴老力索，种莞织席。事讫欲休，当舂一石，夜半无事，浣衣当白。若有私钱，主给宾客。奴不得有奸私，事当闻白，奴不听教，当笞一百。 读券文讫，辞穷咋索，仡仡叩头，两手自缚，目泪下落，鼻涕长尺。审如王大夫言，不如早归黄土，陌丘蚓钻额早知当尔，为王大夫酤酒，真不敢作恶。
