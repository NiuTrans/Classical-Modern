○髀股
《说文》曰：髀，股外也。又曰：股，髀也。
《释名》曰：髀，卑也，在下称也；股，固也，为强固也。
《易·说》：卦曰：《巽》为股。
《春秋玄命苞》曰：髀之为言歧也。阴二，故人两髀。
《尚书·咎繇谟》：帝曰： 臣作朕股肱耳目。 
《左传·僖中》曰：宋公及楚人战于泓，宋公既成列，楚人未济。司马曰： 彼众我寡，及其未济也，请击之。 公曰： 不可。 既阵而后击之，宋师败绩，公伤股。
又《襄四年》曰：齐侯袭莒门于且于，(且于，莒邑。)伤股而退。
又《襄二十五年》曰：崔杼之乱。甲兴，公登台而请，弗许。公逾墙。又射之，中股。
又《哀下》曰：卫石圃攻公，公逾于北方而坠，折股。
《战国策》曰：苏秦读书欲睡，引锥自刺其股，血流至踵。
《汉书》曰：高祖股上有七十二黑子。
又曰：魏勃少时欲求见齐相曹参。家贫无以自通，乃早扫齐舍。人门，因得自进。及灌婴责其劝齐王反状，勃曰： 失火之家，岂暇先言大人，然后救火乎？ 因退，股战不能言。婴曰： 人谓勃勇，庸妄人耳，何能为乎？ 
《东观汉记》曰：耿弇击张步于东城，飞矢中弇股，以手中刀截之，军中无知者。
《魏志》曰：诸葛亮军退，司马宣王使张郃追之。郃曰： 军法，围城必阙，归军勿追。 宣王不听，郃不得已逐之，蜀军乘高布伏，弓弩乱发，矢中郃髀股。
《江表传》曰：孙策攻苲融，为流矢中，伤股，不能乘马，因自舆还。
《九州春秋》曰：刘备奔荆州，刘表甚敬礼之。备作上客数年，尝于坐中起，至厕，见髀里肉生，流涕还坐。表问备，备曰： 昔年尝身不离鞍，髀肉皆消，今不复骑，髀里生肉，日月若驰，老将至矣，而功业不立，是以悲耳。 
《晋中兴书》曰：王恭败，单马奔曲阿，不堪久骑，两髀生疮，不能复去。曲阿人殷礭以船载之，为胡浦尉所得。
《三国典略》曰：后周卢昌期、祖英伯反，宇文神举讨平之。神举以英伯壮节，欲令宽赦，军人已割其髀肉如鹅卵矣，英伯颜色不变，遂遣诛之。
《唐书》曰：李勣初平王世充，获其故人单雄信。勣表称其武艺，请以官爵赎之，高祖不许。临将就戮，勣对之号恸，割股肉以啖之曰： 生死永诀。 
《典略》曰：王苻字节信，安定人，渡辽将军皇甫规去官归安定，有人前以货买雁门太守者亦去官归，书刺从规，规卧不迎，使呼入。既坐，问啖雁美乎？又以其刺刮髀，闻苻至，大礼之。
段龟龙《凉州记》曰：隐王张美人，年色壮艳，出家为道。吕隆逼之。张自投门楼，双股顿折。口诵经，色自若，俄而死。
《太公金匮》曰：武王伐殷，丁侯不朝，尚父乃引画丁侯射之。丁侯病，遣使请臣，尚父乃以十干日别去箭，丁侯病乃愈。四夷闻，皆惧，越裳氏献白鸟也。
《山海经》曰：长股国为人常被发，一曰长脚。
范注方曰：青龙中，司徒吏颜奋女苦风，一髀偏枯。农犊民为穿地作坑，取鸡矢、荆叶燃之，令烟，内胫坑中，视虫出，长尺，头尾赤，病愈。
○臀
《广雅》曰：臀，谓之脽，亦谓脺。(雎，音谁。臎，音翠。)
《释名》曰：臀，鄂也。高厚有殿鄂也。
《周易·困卦·初六》曰：臀困于株木，入于幽谷，三岁不觌，凶。
又《姤卦》曰：臀无肤，其行次且。
《国语》曰：晋成公之生，其母梦神规其臀以黑，曰： 使有晋国。 故名之黑臀。
○膝
《释名》曰：膝，申也，可屈申也。膝头曰。，圆也，因形圆而名之。
《礼记·檀弓下》曰：穆公问子思曰： 为旧君反服，古欤？ 子思曰： 古之君子，进人以礼，退人以礼；今之君子，进人若将加诸膝，退人若将坠诸渊。无为戎首，不亦善乎？又何反服之礼之有？ 
《孝经》曰：故亲生之膝下，以养父母曰严。
《史记》曰：卫鞅复见孝公，与语，不自知膝之前于席也。
《魏志》曰：朱建平善相马，文帝将出，取马入。建平曰： 此马之相，今日死矣。 文帝将乘马，马恶衣香，啮帝膝，帝大怒，即使杀之。
又曰：诸葛亮复出歧山。诏张郃督诸将至木门，与亮军交战，飞矢中郃右膝，薨。
又曰：苏则与董昭俱为侍中，昭尝枕则膝卧，则推下之，曰： 苏则膝非佞人之枕。 
又曰：锺繇有膝疾，拜起不便，常舆车上钓拢
《魏略》曰：初，袁熙纳甄后，熙出行在幽州，后留侍姑。及邺城破，袁绍妻及后坐堂上，文帝入绍舍，后怖，以头伏姑膝上，文帝谓曰： 袁夫人令新妇举头。 姑乃捧后令仰，帝就视，颜色非凡，称叹之。太祖闻，遂为迎之。
又曰：诸葛亮在荆州，以建安初与颍川石广玄、徐玄直，汝南孟公威等俱游学。三人务于精熟，而亮独观其大略，每晨夜从容，常抱膝长啸，而谓三人曰： 卿诸人仕进可至郡守刺史。 三人问其所至，亮但笑而不言。
《三国典略》曰：王僧辩平侯景，或谓僧辩曰： 朝士来者，孰当先至？ 僧辩曰： 其周弘正乎？ 俄而，弘正与弟弘让自拔迎军，僧辩甚喜，谓之曰： 公可坐膝上。 弘正对曰： 可谓加诸膝也，老夫何足当之？ 
《庄子》曰：黄帝闻广成子在于崆峒之上，间居三月，复往邀之，广成子南首而卧，黄帝从下风，膝行而进。
《列女传》曰：桀日夜与啮嬉及宫人饮酒，常置啮嬉于膝上，听用其言。
黄帝《素问》曰：膝者，筋之府。
○胫
《说文》曰：胫，胻也。(胻，胡郎切。)
《释名》曰：胫，茎也，直而长，似物茎。
《尚书·泰誓》曰：商王受斮朝涉之胫。(孔安国注曰：冬月见朝涉水者，谓其胫耐寒，斩视之。)
《论语·宪问》曰：原壤夷俟。孔子曰： 幼而不逊悌，长而无述焉。老而不死，是为贼！ 以杖叩其胫。
《后汉书》曰：马援击西羌，中流矢，贯胫，帝以玺书劳之。
《东观汉记》曰：淳于恭养兄崇孤而教诲学问，时不如意辄呼责，数以捶自击其胫，欲感之。儿惭负，不敢复有过。
《魏略》曰：北丁零有马胫国，声似雁鹜，从膝胫以下生马蹄，走疾于马。
《正部》曰：夏禹治水，腓无胈，胫无毛。
《山海经》曰：交胫国为人交胫。(郭璞注曰：脚胫相交，所谓交趾也。)有赤胫民。赤水之东有长胫之国。
○腓胀
《说文》曰：腨，腓胀也。(腨，市兖切。腓，苻非切。胀，直良切。)
《易·艮卦》曰：六二，艮其腓。
又《咸卦六二》曰：咸其腓，凶，居则吉。
《东观汉记》曰：马援为陇西太守，击羌，中矢，贯腓胀，上闻，赐羊三千、牛三百头以养病。
《山海经》曰：无之国，为人无。(郭璞曰：胀胀。，音启，又公弟切。)
《韩子》曰：晋平公与唐彦坐而出，叔向入，公曳一足，叔向问之，公曰： 向吾侍唐子，肽未足痺而不可伸。 
○足
《尔雅》曰：趾，足也。
《说文》曰：足在下也。
《释名》曰：脚，却也，以其坐时却在后也。
《易·说卦》曰：震为足。
《尚书·说命》曰：若跣弗视地，厥足用伤。
《礼记·玉藻》曰：足容重。(举欲迟也。)
又《祭义》曰：乐正子春下堂而伤其足，数月不出，犹有忧色。门弟子曰： 夫子之足瘳矣，数月不出，犹有忧色，何也？ 乐正子春曰： 父母全而生之，子全而归之，可谓孝矣。不亏其体，不辱其身，可谓全矣。故君子顷步而弗敢忘孝也。今幽吸孝之道，予是以有忧色也。一举足而不敢忘父母，一出言而不敢忘父母，是故道而不径，舟而不游，不敢以先父母之遗体而行危殆。 
《左传·庄公》曰：郑伯治与于雍纠之乱者，刖强鉏。君子谓强鉏不能卫其足。
又《庄公八年》曰：齐乱，杀孟阳于床。曰： 非君也，不类。 见公之足于户下，遂弑之。
又《成下》曰：齐刖鲍牵，仲尼曰： 鲍庄子之知不如葵，葵犹能卫其足。 (言鲍牵居乱不能危行言逊。)
又《昭七年》曰：卫襄公夫人姜氏无子，嬖人婤姶生孟絷。孟絷之足不良能行。(跛也。婤，音周；姶，乌合切。)
又《哀下》曰：卫侯与诸大夫饮酒，褚师声子袜而登席，公怒曰： 必断而足。 (事具手部。)
《穀梁传·定公》：公会齐侯于夹谷，孔子曰： 笑君者罪当死，使司马行法焉。 手足异门而出。
《史记》曰：韩信使人言齐伪诈多变，愿吻假王，汉王大怒，张良、陈平蹑汉王足，因附耳语曰： 汉方不利，宁能禁信之王乎？ 
《汉书》曰：汉王、项羽相与临广武之间，汉王数羽十罪，羽大怒，伏弩射中汉王。汉王伤胸，乃扪足曰： 虏中吾指。 
又曰：张汤所爱史鲁谒居病卧闾里主人，汤自往视病，为谒居摩足。
又曰：昭帝立，遣李陵故人陇西任立政等三人俱至匈奴招陵。单于置酒，政等见陵，未得私语，即目视陵，而数自循其刀环握其足，阴喻之，言可归汉。
《后汉书》曰：李固足下有龟文。
《续汉书》曰：杨彪见汉祚将终，遂称脚挛，不复行，积十馀年。
王隐《晋书》曰：陶侃为荆州，杜弢(间韬。)将王真遥语，真横脚马上，侃说曰： 杜弢为益州刺史，盗用库金，父死不奔丧。君本佳人，何随之？天下无白头贼也。 真闻，下其脚，辞又顺。侃知其意，使降人喻真，真乞得先信，乃截发为信。蜀贼粮尽，真既降，而走。
《晋书》曰：陶潜无履，江州刺史王弘顾左右，为之造履，左右请履度，潜便于座伸足令度焉。弘要之还州，问其所乘，答云： 素有脚病，向来篮舆亦足自反。 乃令一门生二儿共舆之。
《三十国春秋》曰：王济尝与武帝棋，济伸脚在局下，因问孙皓曰： 闻君生剥人面皮，何也？ 皓曰： 见人臣无礼于其君者，则剥之。 武子大惭，遽缩脚。
《晋阳秋》曰：周顗既遇害，王彬告之甚哀，敦怒曰： 周伯仁凡人遇汝，何为如此？ 彬曰： 伯仁长者，君之亲友在朝，虽无蹇谔，亦无所阿党，且加之极刑，何痛如之。 左右见敦盛怒，窃劝跪谢。彬曰： 脚痛不能跪拜。 敦复曰： 脚痛孰与颈痛。 咸为失色。
《续晋阳秋》曰：习凿齿以脚病废于里巷。苻坚灭樊邓。素闻其名，与释道安俱舆而致焉。与语大悦。以其蹇疾，裁堪半丁，与诸镇书曰： 晋氏平吴，利在二陆；今破汉南，得士一人半耳。 
《三国典略》曰：侯景左足上有肉瘤，其状如龟。战庆克捷，瘤则隐起；如其不胜，瘤则低下；及奔败，瘤陷肉中。
《唐书》曰：工部尚书贾直言父道冲，以伎术待诏翰林，因言事获罪于代宗皇帝，诏逐之，赐鸩于路。直言伪令其父拜四方，辞上下神祇，伺使者视稍怠，即取其鸩以饮，遂迷仆而死。明日，鸩泄于足而后复苏。代宗闻之，减父罪，直言亦自此病躄。
《家语》曰：南宫縚(音韬。)见孔子，未尝越履，往来过之，足不履影。
《老子》曰：千里之行，始于足下。
《韩子》曰：楚人和氏得玉璞楚山之中，献之武王。武王使玉人相之，曰： 石也。 刖其左足。武王薨，文王即位，又奉献之。玉人相之曰： 石也。 刖其右足。成王即位，和抱其璞哭于楚山之下，三日三夜，泣尽，继之以血。王使玉人理之，得宝焉，名曰和氏璧。
又曰：鲁哀公问孔子曰： 吾闻夔一足，信乎？ 对曰： 夔，人也，独通于声。尧曰夔一而足矣，使为乐正。 
又曰：晋平公与唐彦坐而出，叔向入，公曳一足，叔向问之。公曰： 吾待唐子，肽未足痹而不敢申。 叔向不悦。公曰： 子欲贵，吾爵子；子欲富，吾禄子。夫唐先生无欲也，非正坐，吾无以养之。 
《三辅旧事》曰：武帝发兵攻卫太子，连斗五日，白虎阙前沟中血没足。
《吴越春秋》曰：越王念吴欲复怨，非一旦也。苦思劳心，夜以接日。足凊则渍之以水，冬寒则抱冰，夏热则握火。愁心苦志，县胆于户，出入尝之，不绝于口。
《帝王世纪》曰：大禹右足文履已字。
《抱朴子》曰：老君足下有八卦。
《穆天子传》曰：至于巨蒐氏，巨蒐之人乃献白鹤之血以饮天子，且具牛马之湩，(湩，乳也。今江南人多呼乳为湩，音寒冻之冻。)以洗天子之足。
《山海经》曰：柔利国为人，一手，反膝曲足。一曰留利之国，人足反折。跛踵国，其为两足皆大。(郭璞注曰： 其人行足跟不着地也。 )
《周书》曰：晋平公使师旷见太子晋曰： 吾闻王子之语高于太山，夜寐昼居不安，不远道愿一言。 王子曰： 吾闻太师将来，吾心甚喜。既以见君子，喜而又惧。吾甚年少，见子而慑，尽忘吾度。 师旷束躅其足曰： 善哉，善哉！ 王子曰： 太师何举足骤？ 师旷曰： 天寒足跔，(居劬切。)是以数也。 王子曰： 请入坐。 遂席弦琴，师旷歌无射。
《濑乡记》：李母碑曰：老子足蹈二五。
《西京杂记》曰：广川王发栾书冢柩，明器朽烂无馀，有一白狐见人惊走，左右逐戟之，不能得，伤其左脚。夕，王梦一丈夫须眉尽白，来谓王曰： 何故伤吾左脚？ 仍以杖击王左脚。王觉左脚肿痛，生疮，至死不馋拢
王子年《拾遗录》曰：周昭王梦羽人遗药，以之涂足，则飞上天，万里之外。
萧广济《孝子传》曰：五郡孝子者，中山、常山、魏郡、钜鹿、赵国人也。少去乡里，孤无父母相随，于卫国因结兄弟，长玄重，次仲重，次叔仲，次季仲，次稚重，期夕相事，财三千万。于空城中见一老姥，兄弟下车再拜曰： 愿为母。 母许焉。积二十四年，母得病，口不能言。五子乃仰天叹： 愿使我母语。 即便得语，谓五子曰： 吾太原断恤猛女，嫁同县张文贤，死亡。我男儿名焉，遗七岁，值乱亡失，心前有七星，右足有黑识。 语未竟而卒。五子送丧，会朝歌长晨出，亡其记囊，疑五子所窃，收得三重。诣河内告枉，具言始末，太守号哭曰： 生不识父，与母相失，痛不自聊，知近为五子所养。 驰使放三重。
《会稽典录》曰：黄昌为蜀郡太守。初，昌为州书佐，妇宁于家，遇贼，遂流转入蜀，为民妻。其子犯法，乃诣昌，昌疑不类蜀人，因问所由。对曰： 妾本会稽余姚戴次公女，州书佐黄昌妻，尝归家，为贼所略，遂至于此。 昌惊呼，前谓曰： 何以识黄昌？  左足心有黑子，常言当为二千石。 乃出足示之，相持悲泣，还为夫妻。
《楚辞·卜居》曰：渔父鼓枻歌曰： 沧浪之水清兮，可以濯我缨；沧浪之水浊兮，可以濯我足。 
○踝
《释名》曰：踝，跖踝踊也。亦因其形踝踝也。足后曰跟，在下旁着地。踵，聚也，上体之所锺聚也。
《史记》曰：苏秦握锥自厉，流血至踝。
《英雄记》曰：向诩坐板床，有两踝处入板中二寸许。
《陆机别传》曰：孟玖欺成都王颍曰： 陆机司马孙承，备知机情，可考验也。 颍于是收承父子五人，考掠备加，踝骨皆脱出，终不诬机。
