○叙人
《释名》曰：人，仁也，生物也。
《易下系》曰：天地氤氲，万物化醇，男女构精，万物化生。(醇，厚也。)
又《叙卦》曰：有天地然后有万物，有万物然后有男女，有男女然后有夫妇。
又《说卦》曰：立人之道曰仁与义。
《尚书·泰誓》曰：惟天地，万物父母；惟人，万物之灵。
《礼记·礼运》曰：何谓人情？喜怒哀惧爱恶欲，七者弗学而能。何谓人义？父慈，子孝，兄良，弟悌，夫义，妇听，长惠，幼顺，君仁，臣忠，十者谓之人义。讲信修睦，谓之人利。争夺相杀，谓之人患。故圣人所以治人七情，修十义，讲信修睦，尚辞让，去争夺，舍礼何以治之？
又曰：饮食男女，人之大欲存焉。死亡贫苦，人之大恶存焉。故欲恶者，心之大端也。人藏其心，不可测度也。美恶皆在其心，不见其色也。欲一以穷之，舍礼何以哉？故人者，其天地之德、阴阳之交、鬼神之会、五行之秀气也。故人者，天地之心也，五行之端也，食味、别声、被色而生者也。(此言兼气性之效也。)
又《乐记》曰：人生而静，天之性也。感於物而动，性之欲也。物至知知，然后好恶形焉。
《左传·昭七年》：郑子产曰： 人生始化曰魄，(魄，形也。)既生魄，阳曰魂。(阳，神气也。)用物精多，则魂魄强。(物，权势。)是以有精爽，至於神明。(爽，明也。) 
《春秋元命苞》曰：五气之精，交聚相加，以酉恤道，人致和。(五气，五行之气。)
又曰：阴阳之性以一起，人副天道，故生一子。
又曰：天人同度，正法相授，天垂文象，人行其事，谓之教。教之为言效也。上为下效，道之始也。
又曰：仁者情志好生爱人，故其为仁以人，其立字二人为仁。
又曰：圣人一其德知者循其辙，长生久视，(一其德，言尽得其帝之精气也。循其辙，言不违其帝所尚也。知是，则皆得长生；久视言所行当天也。)不以命制，则愚者悖慢，知者无所施其术。残物逆道天不杀，故立三命以垂策，所以尊天，一节三者，法三道之术。(不以命制愚慢之人，则贤知道术不得施行，势相反。)命者，天之令也，所受於帝。行正不过得寿命，寿命，正命也。起九九八十一。(帝，天帝也。八十一，阳气相乘之极。)有随命，随命者，随行为命也。(《援神契》曰：随者逆天道常善之行，则随其暴虐行以教之。)有遭命，遭命者，行正不误，逢世残贼，君上逆乱，辜咎下流，灾并发，阴阳散忤，暴气雷至，灭曰动地，夭绝人命，纱鹿袭邑是也。(忤，错也。袭，犹沦也。河水沦沙，鹿之邑，溺杀人也。)
《春秋孔演图》曰：正气为帝，间气为臣，宫商为姓，秀气为人。(正气，谓若木人则得苍龙之形灵，威仰之气火，人得朱鸟之形赤嫖怒之气。以生之比也，间气则不苞一行，各受一星以生。若萧何感昴精，樊哙感狼精，周勃感冗精者也。)
又《春秋繁露》曰：惟人独偶天地，人有三百六十节，偶天之数。形体骨肉，偶地之厚，上有耳目聪明，日月之象也。体有空窍理脉，川谷之象也。心有哀乐喜怒，神气之类。故小节三百六十六，副日数也。大节十二分，副月数也。内有五藏，副行数也。外有四肢，副时数也。乍视乍瞋，副昼夜也。乍柔乍刚，副冬夏也。乍哀乍乐，副阴阳也。
《乐动声仪》曰：中元者，人气也。气以定万物，通於四时者也。
《尔雅》曰：太平之人仁，(东至日所出为太平。)丹穴之人知，(距齐州以南戴日为太穴。)太蒙之人信，(西至日所入为太蒙。)崆峒之人武。
《孝经》曰：天地之性人为贵，人之行莫大於孝。
《家语》曰：鲁哀公问於孔子曰： 人之命与性，何谓也？ 孔子对曰： 分於道谓之命，(始得为人也。故下句曰：命者，性之始也。)形於一谓之性，(人各受阴阳刚柔之性，故形于一。)化於阴阳、象形而发谓之生，化穷数尽谓之死。故命者性之始也，死者生之终也。有始则必有终矣。人始生而不具者有五焉：目无见，不能食，不能行，不能言，不能化。及生三月而微煦，(煦，晴转也。)然后有见；八月生齿，然后能食；期而生膑，然后能行；三年囱合，然后能言；十有六而精通，然后能化。阴穷反阳，故阴以阳变；阳穷反阴，故阳以阴化。是以男子八月生齿，八岁而龀，十有六而化。女子七月生齿，七岁而龀，十有四而化。一阴一阳，奇偶相配，(阳数奇，阴数偶。)然后道合化成，性命之端形於此也。
又曰：坚土之人刚，弱土之人柔，墟土之人大，沙土之人细，息土之人美，〈土毛〉土之人丑。(〈土毛〉，耗字也。息土细致，〈土毛〉土粗疏者也。)倮虫三百六十，而人为之长。
又曰：孔子游泰山，见荣启期鹿裘带索，鼓琴而歌，孔子问曰： 先生所以为乐者何也？ 对曰： 吾乐甚多：天生万物惟人为贵，而吾得为人，是以一乐；男尊女卑，吾得为男，是二乐；人生有不见日月、不免襁褓，吾已行年九十，是三乐也。贫者士之常，死者人之终，处常得终，当何忧哉！ 
又曰：人有五仪：有庸人，有士人，有君子，有贤人，有圣人。审此五者则理道毕矣。
《汉书》曰：司马迁曰： 凡人所以生者，神也；所讬者，形也。神大用则竭，形大劳则弊，神离则死。死者不可复生，离者不可复返，故圣人重之。
《鬻子》曰：天地辟，万物生，人为正焉。人化而为善，禽兽化而为恶，人而不善者，谓之禽兽。
《老子》曰：人法地，地法天，天法道，道法自然。
《文子》曰：人之情欲平，嗜欲乱之。精气为人，人受天地变化而生，一月而膏，(初形骸如膏脂。)二月而脉，(渐生筋脉。)三月而胚，(胚胞三月。)四月而胎，(如水中蟆之胎。)五月而筋，(气积而成仅拢)六月成骨，(血化肉，肉化脂，脂化骨。)七月成形，(四肢九窍成。)八月而动，(动作。)九月而躁，(动数如前)十月而生。形骸乃成，五藏乃形。
又曰：昔者中黄子曰： 天有五行，地有五方，声有五音，物有五味，色有五章，人有五伍。五伍二十五，故天地之间有二十五等人。上伍有神人、真人、道人、至人、圣人，次伍有德人、贤人、知人、善人、辩人，中伍有公人、忠人、商人、平人、直人，下伍有众人、奴人、愚人、视肉人、小人。上伍之与下伍，犹人之与牛马也。
又曰：知出於万人者谓之俊，百人者谓之杰，十人者谓之豪。
《列子》曰：戴发含齿，倚而趋，谓之人。
《管子》曰：人，水也。男妇精合而水流形。二月而咀，咀者，五味也。五味是五藏：酸生脾，咸生肺，辛生肾，苦生肝，甘生心。藏已具而后生五肉：脾生髓，肝生骨，肾生筋，肺生革，心生肉。肉已具然后生九窍：脾为鼻，肝为目，肾为耳，肺为口，心为下窍。五月而成，十月而生。
《淮南子》曰：古未有天地之时，惟象无形，窈窈冥冥，鸿洞莫知。其间有二神经营天地，(二神，阴阳之神也。)於是乃别阴阳，离为八极，刚柔相成，万物乃形。烦气为虫，精气为人。是故精神，天之有也；骨骸，地之有也。精神入其门而骸反其根。
又曰：言无常是，行无常宜者，小人也；察於一事，通於技者，中人也；若覆而并有之，技能而裁使之者，圣人也。(裁，制也，度其技能而裁制使也。)
又曰：故头之圆也象天，足之方也象地。天有四时、五行、九解、三百六十六日，人亦有四肢、五藏、九窍、三百六十骨节。天有风雨暑寒，人亦有取与喜怒。故胆为云，脾为风，肾为雨，肝为雷，以与天地相参也；而心为之主，是故耳目者，日月也。
《公孙尼子》曰：人有三百六十节，当天之数也。形体有骨肉，当地之厚也。有九窍脉理，当川谷也。血气者，风雨也。
《白虎通》曰：男女者何谓？男者任也，任功业也；女者如也，如从人也。
《风俗通》曰：天地初开未有人，女娲捣黄土为人，力不暇，乃引縆於泥中以为人。富贵，黄土人也；贫贱凡庸，縆人也。
《人物志》曰：夫精欲深微，质欲懿重，志欲弘大，心欲谦小。精微，所以入神妙也；(粗则失神。)懿重，所以崇德宇也；(躁则失身。)志大，所以堪任物也；(小则不胜。)小心，所以慎咎悔也。(大则骄陵。)由此论之，小心而志大者，豪杰之俊也；心大而志小者，傲荡之类也；心小而志小者，拘懦之人也。
《任子》曰：木气人勇，金气人刚，火气人强而躁，土气人知而宽，水气人急而贼。
《傅子》曰：人之性如水焉，置之圆则圆，置之方则方，澄之则淳而清，动之则流而浊。
○孕
《易·渐卦》曰：鸿渐于陆，夫征不复，妇孕不育，凶。(王弼注曰：夫妇邪丑则非夫而孕，故不育。)
《尚书·泰誓》曰：商王受焚炙忠良，刳剔孕妇。
《左传·僖中》曰：晋惠公之在梁也，梁伯妻之。梁嬴孕，过期，卜招父与其子卜之。其子曰： 将生一男一女。 招曰： 然。男为人臣，女为人妾。 故名男曰圉，女曰妾。及子圉西质，妾为宦女焉。
《大戴礼》曰：周后任成王於身，立而不跂，坐而不差，独处不倨，虽怒不詈，胎教之谓也。书之玉版，藏之金匮，置之宗庙，为后世戒。
《史记》曰：后稷名弃，母有邰氏女，曰姜嫄，为帝喾元妃。出野见巨人迹，心说，顾之，乃践之，身动如孕者，居期而生后稷。
又曰：秦之先，帝颛顼之苗孙曰女修。玄鸟陨卵，修取吞之，有孕，生子大业。
又曰：昔夏氏之将衰也，有二龙止於夏庭。龙亡漦在，椟而藏之。至周厉王，发而观之，漦化为元龟，入王后宫，宫妾未龀而遭之，既笄而孕，无夫而生子，惧而弃之，即褒姒也。
《汉书》曰：张仓妻妾百数，尝孕者不复幸。
又曰：钩弋夫人怀昭帝，十四月乃生，上以尧十四月而生，今钩弋亦然，乃命门曰尧母门。
又曰：初，王禁妻李亲任政君在身，梦月入其怀。
范晔《后汉书》曰：鲜卑檀石槐者，其父投鹿侯。初从匈奴军，三年，其妻在家生子，投鹿侯怪，欲杀之。妻言昼行闻雷震，仰天视而雹入口，因吞，遂任身，十月而产子。
又曰：灵帝王美人妊娠，畏何后，乃服药欲除之，而胎安坚，终自不动。又梦见负日而行，四年乃生皇子协，后遂鸩杀美人。帝大怒，欲废后，诸宦官固请，得止。董太后自养协，号董侯。
《东观汉记》曰：张奂为武威太守，其妻怀孕，梦见带奂印绶，登楼而歌。乃讯之於占者，曰： 必生男，复临兹邦，命终此楼。 既而生猛，以建安中为武威太守，杀刺史，邯郸商州兵围之急，猛耻见擒，乃登楼自焚而死。
《魏略》曰：昔北方有高离国者，其王侍婢有身，王欲杀之。婢云： 有气如鸡子来下，我故有身。 后生子，王捐之於溷中，猪以喙嘘之，徙於马阑中，马以气嘘之。王疑以为天生，乃令其母收畜之，名之曰东明。帝令牧马。东明善射，王恐夺其国，欲杀之。东明走，至淹水，以弓击水，鱼鳖浮为桥，东明因得渡。鱼鳖散，追兵不得渡。东明因都王夫馀之地也。
又曰：黄牛羌种孕身六月生。
《吴录》曰：武烈皇帝姓孙，名坚，字文台。母有身，梦肠绕吴阊门。
又曰：长沙桓王，名策，字伯符，武烈长子。母吴氏有身，梦月入怀。
《晋书》曰：贾后酷，以戟擿诸宫人，孕子皆随刃以死。
《晋阳秋》曰：初，太宗诸子继夭，诸姬绝孕，令扈谦卜，繇云： 后房当有女诞三男一女，终大盛。 於是尽出后宫及诸婢，悉见之。织坊中有一人色黑，宫人谓之昆仑，相者惊曰： 此是也。 帝以大计，幸之，生烈宗。
车频《秦书》曰：苻坚母苟氏，浴漳水，经西门豹祠。归，夜梦若有龙蛇感己，遂怀孕而生坚。
《三国典略》曰：周太祖宇文泰之母曰王氏，初孕五月，夜梦抱子昇天，才不至而止。寤以告德皇帝，皇帝喜曰： 虽不至天，贵亦极矣。 
《列子》曰：思士不妻而感，思女不夫而孕，后稷生乎巨迹，伊尹生乎空桑。
《庄子》曰：舜之治天下，使民心竞民，孕妇十月而生子，子生五月而能言，(教之速。)不至乎孩而始谁，(谁者，别人之意。未孩已择人言，竞教速成。)则始又有夭矣。
《吕氏春秋》曰：有侁氏女子采桑，得婴儿于空桑之中，献之其君，察其所以然，曰： 其母居伊水之上，孕，梦有神告之曰：臼出水而东走，毋顾。明日，视臼出水，告其邻，东走十里，而顾其邑尽为水，身因化为空桑。 (伊尹母化也。)
《淮南子》曰：孕妇见兔，其子缺唇；见麋而子必四目。
《帝王世纪》曰：庖牺氏，风姓也，母曰华胥。燧人之代，有大迹出雷泽，胥履之，生庖牺。
又曰：帝尧陶唐氏，祁姓也，母曰庆都，孕十四月而生尧於丹陵，名曰放勋。
《遁甲开山图》荣氏解曰：女狄暮汲於石纽山下大祠前，水中得月精如鸡子，爱而含之，不觉而吞，遂有身，十四月而生夏禹。
《括地图》曰：大人国，其民孕三十六年而生儿，生儿长大能乘云，盖龙类，去会稽四万六千里。
《外国图》曰： 方丘之上暑湿，生男子三年而死，其潢水，妇人入浴，出则乳矣。是去九疑二万四千里。 
《列女传》曰：简狄者，帝喾之次妃也，妃有娀氏之女，与姊妹浴於玄丘水之上，有玄鸟衔卵而坠，五色甚好，相与竞取之。简狄得而吞之，有孕，遂生契。(先结切。)
又曰：大任者，文王之母，性专一。及其有身，目不视恶色，耳不听恶声，口不出恶言，以胎教也。
《会稽先贤传》曰：吴侍中阚泽，字德润，在母胞八月，叱声震外。
《蜀郡记》曰：诸山夷獠子任七月生，生时必临水，儿出便投水中，浮则取养，沉乃弃之。
《华佗别传》曰：甘陵相夫人有胎六月，腹痛十馀日，大极，请佗视脉。佗曰： 有两胎，一已死。 便手摸其胎，在左男也，在右女也，右死。即为汤，下之便愈。
《洞冥记》曰：东方朔母田氏寡居，梦太白星临其上，因有娠。田氏叹曰： 无夫而娠，人将弃我。 乃移向代都东方里为居，五月旦生朔，因以所居里为氏，朔为名。
《博物志》：徐君宫人有娠而生卵，以为不祥，弃於水滨。独孤母有犬名鹄仓，猎於水滨，得所弃卵，衔以来归。独母以为异，乃覆燸之，遂成儿，儿生而偃，故以为名。徐君宫中闻之，乃更录取。长而仁知，袭君徐国。后鹄仓临死生角而九尾，实黄龙也，偃王葬之徐界中，今见有狗垄。
又曰：妇人妊娠，不欲见丑恶物、异鸟兽，食亦当避异常味。欲见熊、虎、豹、射御，食牛心、白犬肉、鲤鱼头。正席而坐。割不正不食。听诵诗书讽咏之声，不听淫声，不视邪色。以此产子，子贤明、端正、寿考，所谓胎教之法。
《异苑》曰：瞽瞍生舜，徵在生孔子，其有胎教也哉？妇人妊娠未满三月，著婿冠衣，平旦左绕井三匝，映井水，许见影而去，勿返顾，勿令婿见，必生男。
又曰：魏兴李宣妻樊氏，义熙中怀妊，过其不孕，而额上有创，儿穿之以出，长为将，今犹存，名胡儿。
又曰：太原温盘石母，怀身三年然后生，堕地便坐而笑，发覆面，牙齿皆具。
《续搜神记》曰：袁真在豫州，遣妓女纪陵送阿薛、阿郭、阿马三妓与桓宣武。至经时，三人半夜共出庭前观望，忽见一流星夜从天直堕盆水中，冏然明净。薛、郭二人更以瓢酌水，皆不得。阿马最后取，星正入瓢中，便饮之，即觉有娠，遂生桓南郡。
《幽明录》曰：谯郡胡馥之娶妇李氏，十馀年无子，而妇卒，哭恸云： 竟无遗体遂丧，此酷何深？ 妇忽然起坐曰： 感君藏悼，我不即朽，君可暝后见就，依平生时阴阳，当为君生一男。 语毕还卧。馥之如言，不取灯烛，暗而就之。交接后叹曰： 亡人亦无生理，可别作屋见置，瞻视满十月然后殡。 尔来觉妇身微暖，如未亡。既及十月，果生一男，男名灵产。
《论衡》曰：后稷之母衣帝喾之服，坐息帝喾处而妊身。
又曰：傅言黄帝任二十月而生，生而神灵，弱而能言。
《语林》曰：张衡之初死，蔡邕母始孕。此二人才貌相类，时人云邕是衡之后身。
