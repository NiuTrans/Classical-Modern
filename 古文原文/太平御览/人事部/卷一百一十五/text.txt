○礼贤
《易》曰：贲于丘园，束帛戋戋。
又曰：康侯用锡马蕃庶，昼日三接。
《尚书》曰：所宝惟贤，则迩人安。
又曰：释箕子囚，封比干墓，式商容闾。
《毛诗》曰：《鹿鸣》，燕群臣嘉宾也。既饮食之，又实币帛筐篚，以将其厚意。 我有嘉宾，鼓瑟吹笙。吹笙鼓簧，承筐是将。 
又曰：《南山有台》，乐得贤也。得贤则能为邦家立太平之基。
《周礼》曰：三年则大比，考其德行道艺而兴贤者，以礼宾之。
《礼记》曰：贤者狎而敬之。
又曰：天子存二代之后，尊贤也。尊贤不过二代。
又曰：孔子曰： 吾食于少施氏而饱，少施氏食我以礼。 
《左传》曰：晋伐鲁。范文子谓栾武子曰： 季孙於鲁，相二君矣。妾不衣帛，马不食粟，可不谓忠乎？信谗慝而弃忠良，若诸侯何？ 
《家语》曰：孔子之郑，遇程子於途，倾盖与语，尽日而别。
《国语》曰：勾践灭吴，反至五湖，范蠡辞於王曰： 君王勉之，臣不复入越国矣。 遂乘轻舟以浮五湖，莫知所终极。王命工以良金写蠡之状而朝礼之，又令大夫朝之，环会稽三百里为蠡地。
《史记》曰：周公戒伯禽曰： 我一沐三握发，一饭三起以待士，犹恐失天下之贤人。 
又曰：子贡所至，国无君不分庭与之抗礼。
又曰：邹奭者，齐诸邹亦颇采邹衍之术以纪文，於是齐王嘉之，自淳于髡以下，皆命曰列大夫，为开第，临康庄之衢。
又曰：魏有隐士曰： 侯嬴为大梁夷门门者，公子闻之，於是置酒，大会宾客。坐定，公子从车骑虚左，自往迎侯生。侯生摄弊衣冠直上，上坐，公子执辔愈恭。
又曰：成王使由余於秦缪公，示以宫室、积聚。由余曰： 使鬼为之，则劳神矣。使人为人之，亦苦人矣。 缪公於是与由余曲席而坐，傅器而食。
又曰：百里奚曰： 臣友蹇叔贤而时莫知。 缪公使人厚币迎蹇叔，以为上大夫。
又曰：伊尹名阿衡。或云处士，汤使聘迎之，五反然后肯往。
又曰：驺子如燕，昭王拥彗先驱，请列弟子之坐而受业。
又曰：越石父贤，在缧绁之中。晏子出，遇之途，解左骖赎之，载归。弗谢，入门。久之，越石父请绝。晏子惧然，摄衣冠谢。
又曰：楚威闻庄周贤，使使厚币迎之，许以为相。
又曰：赵良说商君曰： 夫五羖大夫，荆之鄙人也。闻穆公好贤，愿见，披褐食牛。期年，穆公知之，举之牛口之下，而加百姓之上，秦国莫敢毁也。
又曰：四皓隐商洛山，惠帝为太子，为书卑辞安车迎以为客，乃出。
《汉书》曰：曹参之相齐，七十城。天下初定，悼惠王富於春秋，参尽召长老诸先生，问所以治，诸儒以百数，参未知所定。闻胶西有盖公，善治黄老言，使人厚币请之。既见盖公，盖公为言治道贵清静而民自定，推此类言之，参於是避正堂，舍公焉。
又：初，楚玄王交，礼待申公等，穆生不嗜酒，玄王每置酒常为穆生设醴，及王戊即位，常醴忘设焉。穆生退曰： 可以逝矣。 
又曰：俊不疑，字曼倩，渤海人。治《春秋》，为郡文学，进退必以礼，名闻州郡。武帝末，郡国贼盗群起，暴胜之为直指使者，衣绣、持斧，逐捕盗贼，东至渤海。素闻不疑贤，遣吏请与相见。不疑冠进贤冠，带櫑具剑，佩环玦，褒衣博带，盛服至门。门下使解剑，不疑叱曰： 剑者，君子武备，所以卫身，不可解。请退。 胜之望见不疑容貌衣冠甚伟，躧履起迎。
又曰：高祖诏曰： 贤士大夫有肯从我游者，吾能尊显之，布告天下。有意称明德者，必身劝为之驾，遣诣相国府。 
又曰：武帝初即位，王藏乃上书，请立明堂以朝诸侯，不能就其事，乃言师申公。於是上使使束帛加璧，安车以蒲裹车轮，驾四马迎申公，弟子二人乘轺傅从。至，见上，上问治乱之事。申公时已八十馀，对曰： 为治者不在多言，顾力行何如耳。 以为太中大夫，舍鲁邸，议明堂事。
又曰：御史大夫朱博奏王莽为庶人。莽就国，南阳太守以莽贵重，选门下掾孔休守新都相。休谒莽，莽尽礼自纳，休亦闻其名，与相答。后莽疾，休候之，莽缘恩意，进其玉具宝剑，欲以为好。休不肯受，莽曰： 诚见君面有瘢，美玉可以灭瘢，欲献其彘耳。 解其彘，休复辞。莽曰： 君嫌其价耶？ 遂椎碎之，自裹以进休，休乃受。莽徵去，欲见休，休称疾不见莽。
又曰：大将军青既益尊，然汲黯与亢礼。或说黯曰： 天子欲群臣下大将军，尊贵，诚重，君不可不祥。 黯曰： 夫以大将军有揖客，反不重耶？ 大将军闻，愈贤黯。
又曰：梁孝王大营宫室，为複道，自宫连属於平台，招延四方豪杰，自山东游士莫不至。
又曰：光武侧席，以求幽人。
又曰：沛公至高阳，见郦食其。沛公方踞，使两女子洗足。食其入，即长揖不拜，曰： 足下必欲聚徒合兵诛无道秦，不宜踞见长者。 於是沛公辍洗，起衣，延食其上坐。
又曰：赵壹，字玄淑。举郡上计，到京师，司徒袁逢受计，吏皆拜伏庭中，莫敢仰视。壹独长揖而已，逢令让之曰： 计吏而揖，三公何也？ 对曰： 郦食其长揖汉王，今揖三公，何遽讶哉！ 逢即敛衽下堂，执其手，延置上坐。
又曰：井太春，名丹。少通五经，善谈难故，京师为之语曰： 五经纷论井太春。 守静，不交势利。建武中，帝子沛、献王辅等五人皆好宾客，请丹，不能致。信阳侯阴就，光烈皇后弟也，以外戚别使人要劫之。丹不得已，既至，就故为设麦饭葱菜之食，丹推去，曰： 以君侯能供养，故来，何为如此？ 就便设馔。就欲起，左右进辇，丹曰： 昔桀驾人辇者，是耶？ 坐上失色。就去辇，谈终日乃去。
谢承《后汉书》曰：帝东巡，过任城，乃幸郑均舍，敕赐尚书禄以终其寿。故人号为 白衣尚书 。
又曰：包咸，字子良。永平五年，迁大鸿胪。每进见，锡以机杖，入屏不趋，赞事不名。经傅有疑，辄遣小黄门就舍即门。显宗以咸有师傅恩，而素清苦，常时赏赐珍玩束帛，俸禄增於诸卿。
又曰：徐稚，字孺子，豫章人。家贫，常自耕稼，恭俭义让，所居服其德。屡辟公府，不起。时陈蕃为太守，以礼请署功曹，稚不免之，既谒而退。蕃在郡不接宾客，惟稚来特设一榻，去则悬之。后举有道，拜太原太守，皆不就。
袁山松《后汉书》曰：周璆，字孟玉，为乐城令。逍遥无事，县中大治，去官，徵聘不至。陈蕃为太守，璆来置榻，去，悬之。
《续汉书》曰：皇甫规，安定人。有以货买雁门太守，还家，书刺谒规。规卧不迎，既入而问曰： 卿前在郡食雁美乎？ 有顷，白王苻在门。规素闻苻名，乃遽起，衣不及带，屐履出迎，援苻手而还，与同坐，极忻。时人为之语曰： 徒见二千石，不如一缝腋。 言书生道义之为贵也。
《东观汉记》曰：显宗以张酺授皇太子经，为东郡太守。玄和二年，东巡狩，幸东郡，引酺及门生并郡县掾吏并会夜中。帝先备弟子之仪，使酺讲《尚书》一篇，然后修君臣之礼，常赐殊特。
又曰：和帝永玄三年诏曰： 高祖功臣，萧、曹为首，有傅世不绝之义。曹相国容城侯无嗣，朕甚闵焉。望长陵东门，见二臣之墓，生既有节，终不远身。可遣使者以中牢祠，大鸿胪悉求近亲宜为嗣者。 
又曰：永平中，江革为五官中郎将。朝会，帝诏使虎贲迎扶腋。革每进拜，上辄自礼之，小有疾，辄太官送食，宠遇甚厚。京师贵戚卫尉顺阳侯马廖、侍中窦宪等，各奉书致礼遗革，终不发书，无所当受。上以此重之。
又曰：东平宪王苍上书表荐名士左冯翊桓虞等，虚己礼下，与参政事。
又曰：上还，幸祭遵营。时遵病，上为重茵席，覆以御盖。
又曰：东平宪王苍开东阁延英雄。
袁弘《后汉记》曰：崔骃诣窦宪，始及门，宪倒屣迎之，曰： 吾受诏交公，公何得薄哉！ 
《魏志》曰：文帝引故汉太尉杨彪，待以客礼。诏曰： 乃祖以来，世著名节，年过七十，行不逾涯，可谓老成人矣，所宜宠异，以彰旧德。其赐公延处杖。 
又曰：太祖北征乌丸，未至，先遣使辟田畴，又命田豫喻指。畴戒其门下趋治装。门人谓曰： 昔袁公慕君，礼命五至，君义不屈；今曹公使一来，而君若恐弗及者，何也？ 畴叹而应之曰： 此非君所识。 遂随使者到军，署司空户曹掾，引见咨谈。明日出令曰： 田子泰非吾所宜吏者。 即举茂才，随军。
又曰：管宁遇天下乱，往辽东投公孙度。度虚馆以待之。
又曰：钜鹿张臶，字子明，养志不仕。广平太守卢毓到官三日，纲纪白承，前致板谒臶，毓教曰： 张先生所谓上不事天子，下不友诸侯，岂此板谒所可光饰哉！ 但遣主簿奉书致羊酒之礼。
又曰：太祖北征柳城，过涿郡，令曰： 北中郎将卢植，名著海内，举为儒宗，乃国之栋幹也。孤到此州，嘉其馀风。《春秋》之义，贤者之后，有异於人。亟遣丞掾修饰坟墓，并致薄酹，以彰厥德。 
又曰：王粲徙长安，左中郎将蔡邕见而奇之。时邕才学显著，贵重朝廷，常车骑填巷，宾客盈座。闻粲在门，倒屣迎之。粲至，年既幼弱，容状短小，一坐尽惊。邕曰： 此王公孙，有异才，吾不如也。吾家书籍文章，尽当与之。 
《吴志》曰：孙策得张昭甚悦，谓曰： 吾方有事於四方，待子不得轻矣。 乃上为校尉，待以师友之礼。
又曰：硕邵年二十，起家为豫章太守。下车，礼先贤徐孺子之墓，优待其后。
又曰：吕蒙疾发，孙权迎置内既欲数见，又恐其劳动，常穿壁瞻之。
又曰：太守王明以虞翻为功曹，孙策征会稽，复命为功曹，待以交友之礼
《蜀志》曰：先主得诸葛亮，情好日密。关羽、张飞不悦，先主解之曰： 孤之有孔明，犹鱼之有水也。 
又曰：诸葛亮《表》曰： 先帝不以臣卑鄙，猥自枉屈，三顾臣於草庐之中，咨臣以当世之务。 
萧子云《晋书》曰：明帝以太常桓荣为五更，躬式其闾，亲行养老之礼。
崔鸿《北凉录》曰：沮渠蒙逊令曰： 秘书郎中敦煌刘彦明学冠当时，道先区内，可授玄虚先生，拜以三老之礼，起陆沉观於东苑以处之。
崔鸿《前凉录》曰：宋纤，字令文。不应州郡辟命，惟与阴颙齐好友善。太守杨宣画其象於阁，出入视之。
崔鸿《前秦录》曰：苻坚要结英豪王景略、吕婆、楼强、汪梁平等，皆有王佐之才。坚并倾身礼之，以为股肱羽翼。
《管子》曰：桓公在位，管仲、隰朋侍立，有间，二鸿飞而过，桓公叹曰： 仲父！今彼鸿鹄，有时而南，有时而北，有时而往，有时而来，寡人之有仲父，犹飞鸿之有羽翼。 
《孔丛子》曰：子鱼居卫，与张耳、陈馀相善。会陈胜、吴广自立为王，耳、馀并为之将。遂言之陈王，大悦，遣使者赍千金，加束帛，以车三乘迎之。子鱼遂往，陈王郊迎而执其手，议时务。
《孟子》曰：舜见帝，帝馆於贰室，迭为宾主，是天子而交匹夫。用下敬上，谓之贵贵；用上敬下，谓之尊贤。其义一也。
《韩子》曰：文王伐崇，与大夫谋，袜系解，视左右，而自结之。
又曰：齐桓公时有处士小臣稷，桓公三往见之，不得见。公曰： 吾闻布衣之士而轻爵禄，虽万乘无以异；万乘之主不好仁义，亦无以下布衣之士。 於是五往，乃得见。
《董子》曰：禹见耕者五耦而式，过十室之邑而下，见山仰之，见谷俯之，避有道德之人，避俗之士也。
《淮南子》曰：淮南王安养士数千人，其中高才八人。
又曰：一目之罗不可以得鸟，无饵之钩不可以得鱼，遇士无礼不可以得贤。
《吕氏春秋》曰：魏文侯见段干木，立倦而不敢息；及见翟黄，踞於堂而与之言。翟黄不悦。文侯曰： 段干木官之则不肯，禄之则不受。今汝欲官则相至，欲禄则上卿，既受吾爵，又责吾礼，无乃难乎？ 
《韩诗外传》曰：周公摄天子位七年，布衣之士执贽所师见者十人，所友见者十二人，穷巷白屋所先见者四十九人，时进善者百人，教士者千人，官朝者万人。当此之时，诚使周公骄而且吝，则天下贤士至者寡矣。
又曰：楚襄王遣使者持金千斤，白璧百双，聘庄子欲以为相。庄子曰： 独不见未入庙之牲乎？衣以文绣，食以刍豢，出则清道而行，止则居帐之内，此岂不贵乎？乃其不免於死，宰执旌居前或持在后。当此之时，虽欲为孤犊，从鸡鼠游，岂可得乎！仆闻之，左手据天下之国，右手刎其吭，愚者不为也。 
环济《吴记》曰：皇太子登，字子高。上为选置师傅，妙简俊秀。於是诸葛恪、张休、顾谭、陈表等以选入侍，诵讲诗书。其待接僚属以布衣之礼，与忄谷、休、谭等咸同舆而载，或共床而寝。
刘縚《先圣本纪》曰：伊尹耕於有莘之野，王驰往见之，彭氏子谏曰： 伊尹贱人，可徒致之，君无辱车乘。 王曰： 夫一草之本，可已天子病者，天子犹欣喜食之，子诚不欲药人病也。 遂黜彭氏之子。
皇甫士安《高士传》曰：老莱子，楚人。耕於蒙山之阳，雚葭为墙，蓬为屋，板木为床，蓍艾为席。或言楚王，楚王遂至老莱子之门曰： 寡人愚陋，独守宗庙，先生幸临之。 老莱子曰： 仆山野之人，不足以守政。 
又曰：亥唐者，晋人也。晋平公时，朝多贤臣，祁奚、赵武、师旷、叔向皆为卿大夫，名显诸侯。唐独守道不官，隐於穷巷。平公闻其贤，致礼与相见，而请事焉。平公待於门，唐曰入，公乃入，唐曰坐，公乃坐，唐曰食，公乃食。唐之食公也，虽疏食菜羹，公不敢不饱。
又曰：朝福也者，涿郡人。以行义修洁著名。昭帝时，大将军霍光秉政，表显义士，诏郡国条奏行状天下，得福等五人。福治义最高，以德行，徵至京兆，病不进。
《会稽典略》曰：范蠡，字少伯，越之上将军也。本楚宛三户人，被发佯狂，倜傥负俗。文种为宛令，遣吏奉谒。吏还，曰： 范蠡本国狂人，生有此病。 种笑曰： 吾闻士有贤圣之资，必有佯狂之义；内有独见之明，外有不知之毁。此固非二三子之所知也。 驾车而往。蠡知种之必来，谓兄嫂曰： 今日有客，愿假衣冠。 有顷，种至，抵掌而谈，旁人观者耸听。
《说苑》曰：邹子说梁王曰： 伊尹，有莘氏之媵臣，汤立以为三公；管仲，城阴之狗盗，齐桓以为仲父；百里奚乞食於路，穆公委之以政；宁戚叩辕行歌，桓公任之以国；太公望出夫朝歌之屠，年七十而相周，九十而封齐。故《诗》云：绵绵之葛，在於旷野。良工得之，以为絺纮；良工不得，枯死於地。 
又曰：齐桓公设庭燎，为士之欲造者，期年而士不至。东野鄙人有以九九之术见者，桓公曰： 九九足以见乎？ 对曰： 臣非以九九为足以见也，臣闻主君设庭燎以待士，期年而士不至。夫士之所以不至者，君天下贤君也，四方之士皆自谓不及君，故不至也。夫九九薄能耳，而君犹礼之，况贤於九九者乎！ 桓公曰： 善。 乃因礼之。期月，四方之士相携而至矣。
又曰：齐桓公使管仲治国，管仲对曰： 贱不能临贵。 公以为上卿，而国不治。桓公曰： 何故？ 管仲对曰： 贫不能御富。 桓公赐之齐市租，一年而国不治。桓公曰： 何故？ 曰： 疏不能制近。 桓公立以为仲父。齐国大安而遂霸天下。孔子曰： 管仲之贤，而不得此三权者，亦不能使其君南面而伯。 
又曰：燕昭王问於郭隗曰： 寡人地狭民寡，齐人削取八城，匈奴驱楼烦之下，以孤之不肖得承宗庙，恐危社稷，存之有道乎？ 郭隗对曰： 帝者之臣，其名臣，其实师也。王者之臣，其名臣，其实友也。霸者之臣，其名臣，其实仆也。亡国之臣，其名臣，其实虏也。今王将东面，目指气使以求臣，则厮役之才至矣。北面等礼不乘之，以势求臣，则朋友之才至矣。西面逡巡以求臣，即师傅之才至矣。诚欲兴道，隗请为天下之士开路。 於是燕王置郭隗为上客。
又曰：宋司城子罕之贵子韦也，入与共养，出与同衣。司城子罕亡，子韦不从。复召子韦而贵之。左右曰： 君善子韦也，亡不从，来贵之，君独不愧於君之忠臣乎？ 子罕曰： 吾惟不用子韦，故至於亡。今吾之得复，尚是子韦之遗德馀教也。 
又曰：杨回北见赵简子曰： 臣居乡三逐，事君五去。闻君好士，故走来见。 简子闻之，绝食而叹。左右进谏曰： 居乡三逐，是不容众也；事君五去，是不忠上也。 简子曰： 子不知也。夫美女，丑妇之仇；盛德君子，乱世所疏也；正直之行，邪枉所憎也。 遂出见之。因授以为相，而国大治。
又曰：朝无人，犹鸿鹄之无习翼也。
刘向《新序》曰：魏文侯过段干木之闾而轼，其仆曰： 君何为轼？ 曰： 段干木盖贤者，安敢不轼！且吾闻段干木未肯以已易寡人之贵也。段干木光乎德，寡人光於地，干木富於义，寡人富乎财。地不如德，财不如义，寡人当事之。 
《世说》曰：陈仲举为豫章太守，至，便问徐孺子所在，欲先省之。主簿曰： 群情欲府君先入廨。 陈曰： 武王轼商容之闾，席不暇暖，吾之礼贤有何不可！ 
又曰：何晏为吏部尚书，有位望。时谈客盈坐，王弼未弱冠，往见之。闻弼来，乃倒屣迎之。
《邴原别传》曰：原字根矩，上北伐单于，还住昌国。原至门下通谒，上甚喜，览履而起，远出迎原曰： 诚副饥虚之心。 
虞老叔《高士传》曰：宋少文，博学善属文，清心简务。宋高祖领荆州，辟为主簿，少文不应。高祖乃彻卫，率尔从之游，延登第树，听其高谈，叹曰： 不知礼，乃觉心明。 
张璠《汉记》曰：荀爽兄弟八人，时人谓之八龙。旧居豪里，县令苑康曰： 昔高阳氏有才子八人。 署其里曰高阳里。
葛洪《西京杂记》曰：公孙弘，自以布衣为宰相，乃开东阁营客馆，以招天下之士。
阮籍《秦记》曰：昔子夏处西河之上，而文侯拥彗；邹子居黍谷之阴，而昭王陪乘。夫布衣穷居韦带之士，王公大人所以屈体而下之者，为道存也。
葛洪《西京杂记》曰：公孙弘营客馆以招天下之士，其外曰： 钦贤之馆 以待大贤，次曰 翘材之馆 以待真材，次 接士之馆 以待国士。
又曰：文帝为太子立 思贤苑 以招宾客。
虞预《会稽典录》曰：陈嚣，山阴人。宗正刘向、黄门侍郎扬雄荐嚣德义可厉薄俗，孝成皇帝特以公车徵。嚣时已年七十，每朝请，上常待以师傅之礼。
又曰：光武尝出南郊，严遵曳长裾、持鹿扇住立不动，天子下车，揖而别。
曹植《公宴诗》曰：公子敬爱客，终宴不知疲。清夜游西园，飞盖相追随。
