○义下
《战国策》曰：孟尝君出记，问门下诸客： 谁习计会，能为文收债於薛者？ 冯〈马雚〉曰： 能。 於是载券契而行，辞曰： 收债毕，何市而反？ 孟尝曰： 视吾家所寡有者，乃为之。 至薛，召诸民当偿债者，悉来合券。遍合。乃矫命以债赐诸民，烧其券。民称万岁。长驱到齐，晨而求见。孟尝怪其疾，正衣冠而见之，曰： 债毕收乎？来何疾也！何市而反？ 〈马雚〉曰： 君云视吾家所寡有者，臣窃计，君宫中珍宝满内府，狗马实外厩，美人充后宫，君家所寡有者，义耳！窃以为君市义。 曰： 市义奈何？ 曰： 君有区区之薛，不能扶爱其民因而贾利之！臣窃矫君命，以债赐诸民，因烧其券，民称万岁，乃臣所以为君市义也。 孟尝君不悦，曰： 诺！先生休矣！ 后期年，孟尝就国於薛。未至百里，民扶老携幼迎君道中。孟尝君顾谓〈马雚〉曰： 先生所为文市义者，乃今日见之。 
又曰：秦缩高，鄢陵人也。其子仕秦，秦以为管守。魏信陵君攻之不下，乃使人谓鄢陵君曰： 遣缩高来，吾将仕之，使为持国尉。 鄢陵君曰： 小国不能必使其民，使者自往请，使吏导使者。 至，缩高曰： 君之命高也，将使攻管也。夫父攻子守，人之大笑也。见臣而下，是背主也。父杀子背，亦非君善，敢再辞。 使者以报，信陵君大怒，遣使谓鄢陵君曰： 鄢陵之地，亦犹魏也。今吾攻管而不下，则秦兵不返，杜社必危矣！愿君生束缩高而致之。若君弗致，吾将十万之师，以造君城下。 鄢陵君曰： 吾先君成侯，受诏襄王，以守此地，受太府之宪，曰：子杀父，臣杀君，有常不赦。国虽大赦，降城亡子不得预焉。今缩高不受大利，以全父子之义，而君曰生致之，是使我负襄王之诏而废太府之宪。虽死，终不敢行也！ 缩高闻之，曰： 信陵君为人悍而自用，此辞反，必为国祸。吾以全己为人臣之义矣，岂可使吾君有魏患乎！ 乃之使者舍，自刎颈而死。信陵君闻之，大惊。服缟素，出舍，使使者谢鄢陵君曰： 无忌，小人也！困於思虑，敢再拜释罪。 
《英雄记》曰：袁绍以臧洪为东都太守，时曹操围张超於雍丘。洪始闻超被围，乃徒跣号泣，并勒所领将，赴其难。从绍请兵，而绍竟不听之。超城遂陷，张氏族灭。洪由是怨绍，绝不与通。绍增兵急攻，洪城中粮尽，厨米三斗，使为薄抿ｉ颁众。又杀其爱妾以食，兵将咸流涕，无能仰视，男女七八千相枕而死，莫有离叛。城陷，生执洪。绍谓曰： 臧洪，何相负若是！今日服未？ 洪据地瞋目曰： 诸袁事汉，四世五公，可谓受恩。今王室衰弱，无辅翼之意，而欲因际会，觖望非冀。惜洪力劣，不能推刃为天下报仇，何为服乎？ 绍乃命杀之。洪邑人陈容在坐，见洪当死，起谓绍曰： 将军今举大事，欲为天下除暴，而先诛忠义，岂合天意？ 绍惭，遣人牵出，谓曰： 汝非臧洪俦欤？空复尔为！ 容顾曰： 夫仁义岂有常所，蹈之则君子，背之则小人。今日宁与臧洪同日死，不与将军同日生。 遂复见杀。在绍坐者无不叹息。
又曰：袁谭既死，弟熙、尚为其将焦触张南所攻，奔辽西乌桓。触自号幽州刺史，陈兵数万，杀白马盟曰： 违命者斩！ 各以次歃。至别驾代郡韩珩，曰： 吾受袁公父子厚恩，今其破亡，知不能救，勇不能死，北面曹氏所不能为也。 一坐为珩失色。触曰： 举大事，当立大义，事之济否，不待一人，可卒珩志，以厉事君。 曹操闻珩节，甚高之，屡辟不至。
又曰：公孙瓒，字伯珪，为上计吏部。太守刘基为事被徵，伯珪御重到洛阳，身执徒养。基将徙日南，伯珪具豚米，於北邙上祭先人，觞醊祝曰： 昔为人子，今为人臣，当诣日南。日南多障气，恐或不还，与先人辞於此。 再拜，慷慨而起，观者莫不歔欷。刘在道得赦，俱还。
《魏略》曰：郭宪，字幼简，西平人，以仁笃，为一郡所归。韩约失众，从羌中还，依宪。众人多欲取约以邀功，而宪责之言： 人穷来归我，云何欲危之！ 遂拥护，厚遇之。其后，约病死，而田乐、杨达等就斩约头，当送之，逵等欲条疏，着宪名，宪不肯在名中，言： 我常不忍生图之，岂忍取死人以要功乎？ 逵等乃止。时太祖方攻汉中在武都，而逵等送约首到，太祖宿闻宪名，及视条疏，怪不在中。以问逵，逵等具以情对。太祖叹其至义，乃表例与逵等赐爵关内侯。
《列士传》曰：羊角哀、左伯桃二人相与为死友，欲仕於楚，道遥山阻，遇雨雪不得行，饥寒无计，自度不俱生也。伯桃谓角哀曰： 天不我与，深山穷困，并在一人，可得生官，俱死之后，骸骨莫收。内手扪心，知不如子，生恐无益，而弃子之器能，我乐在树中。 角哀听伯桃入树中而死，得衣粮前至楚。楚平王爱角哀之贤，嘉其义，以上卿礼葬之。角哀梦见伯桃曰： 蒙子之恩而获厚葬。然正苦荆将军，家相比欲役使吾，吾不能听也。与连战不胜，今月十五日，当大战以决胜负。得子则胜，否则负矣。 角哀至期日，陈兵马诣其冢上，作三桐人，自杀，下而从之。君子曰： 执义可为世规。 
《唐新语》曰：陆南金博涉经史，言行修谨。开玄初，太常少卿卢崇道犯罪，自岭南逃归，匿于南金家。俄为雠人所发，诏侍御史王旭按之。崇道辞引南金，旭处以极法。南金弟赵壁请代兄死，南金执称弟实自诬，身请当罪。兄弟争死，旭问其故，赵壁曰： 兄竢是嫡，又能干家事，亡母未葬，小妹未嫁，自惟幼劣，生无所益，身自请死。 旭列上其状，玄宗嘉而宥之，张说、陆象先等咸相钦重，累迁库部员外郎。南金祖士季为隋越王侗记室，兼侍读。侗称制，授著作郎。时王世充将行篡夺，侗谓士季曰： 隋有天下三十馀载，朝廷文武岂无忠烈者乎？ 士季对曰： 见危授命，臣之宿心。今请因其启事，便加手刃。 后事泄，充遂停士季侍讲。贞观初，为大学博士而卒矣。
又曰：毕构，性至孝，丁继母忧，有两妹皆在襁褓，构乳养嫁遣之。及其亡也，二妹初闻，哀恸气绝者久之。言曰： 虽兄弟无三年之礼，吾倚鞠养，岂同常人！ 遂行三年服。朝野闻之，莫不称叹。构弟栩任太府主簿，留司东都，闻构疾，星驰赵京，侍医药者累月。既而哀毁骨立，变服视事逾年，未尝言笑，深为朝野所重。构尝为益州长史兼按察使，多所举正，风俗一变。玄宗降玺书慰之曰： 卿孤洁独行，有古人之风，自临蜀川，弊化顿易。览卿前后执奏何异破枉求奸？诸使之中，在卿为做拢 终户部尚书。
又曰：李愻为贝州刺史，甘露遍於庭树。邑人曰： 美政所致，请以闻。 愻谦退，寝其事。历官十七政，俸禄先兄弟嫂侄，谓其子曰： 吾厚汝曹以衣食，不如厚之以仁义，勿辞弊也。 天下莫不嗟尚之！
又曰：姚崇少不慕学。年逾弱冠，尝过所亲，见修文钓露御览》，阅之甚喜。遂躭坟史，以文华著名，历牧常、杨，吏人并建碑纪德，再秉衡轴。天下钦其公直。外生任并、任异少孤，长於崇家。乃与之立家产，谓之曰： 汝与吾无间然矣。 惜殊宗而代疏，命与其子连名，冀无以别也。时人美之。
又曰：孟景休，事亲以孝闻。丁母忧，毁瘠逾礼，殆至灭性。弟景伟，年在襁褓，景休亲乳之，乳为之丰。及葬，时属祁寒，跣履雪霜，脚指堕而复生如初。景休进士擢弟，历监察御史、鸿胪丞，为来俊臣构陷，遇害。时人伤焉。
○义妇
《南史·孝义传》曰：吴兴乘公济妻姚氏，生二男。而公济及兄愿公乾伯并卒，各有一子，姚养育之，卖田宅为取妇。自与二男寄止邻家。明帝诏为其二子婚，表闾复徭役。
又：会稽永兴吴翼之母丁氏，少丧夫，性仁爱。遭年荒，分衣食以饴里中饥饿者，邻里救借，未尝违。同里陈攘父母死，孤单无亲戚，丁收养之。及长，为营婚娶。又同里王礼妻徐，荒年客死，丁阴为买棺器，自往敛葬。玄徽末，大雪，商旅断行，村里比室饥饿，丁自出盐米，计口分赋。同里任侨家露四丧无以葬，丁为办家椁。有三调不登者，代为遂。丁长子妇王氏守寡，执志不再醮，州郡上言，诏表门闾蠲租税。
崔鸿《十六国春秋·前赵录》曰：冠军乔晞，攻界休克之，其令贾潭抗节不降。晞怒杀之。其妻宗氏，年二十馀，有姿色，晞欲纳之。宗骂曰： 屠各奴，何有害人之夫，而欲加无礼于尔母乎？何不促杀我？ 遂仰天大哭。亦杀之。
《唐书》：独孤武都谋叛，王世充归于我。其子师仁，方三岁。世充以其幼不杀。乳母王英兰，髡钳求入保养，世充许之。英兰扶乞所得与师仁。惟自啖土饮水，而竟为采拾，窃师仁至京师。高祖嘉之，封永寿乡君。
又曰：阳三安妻李氏，雍州泾阳人也。事舅姑以孝闻。及舅姑亡没，三安亦死。二子孩童，家至贫窭。李昼则力田，夜便纺缉，数年间，葬舅姑及夫并夫之叔侄兄弟七丧，深为远近所嗟尚。太宗闻而异之，赐帛二百段，遣州县恤存之。
又曰：郑义宗妻卢氏，幽州范阳人也，卢彦衡之女也。略涉书史，事舅姑甚得妇道。尝夜有强盗数十人，持杖鼓噪，逾垣而入。家人悉逃窜，惟有姑独在堂。卢冒白刃往至姑侧，为贼捶击之，几至於死。贼去后，家人问曰： 群凶扰横，人尽奔逃，何独不惧？ 答曰： 人所以异於鸟兽者，以其有仁义也。昔宋伯姬守义赴火，流称至今，吾虽不敏，安敢忘义？且比邻有急，尚相赴救，况在姑，而可弃委！若万一危祸，岂宜独生！ 其姑每云：古称，岁寒然后知松柏之后凋，吾今乃见卢新妇之心矣。 贞观中卒。
又曰：冀州鹿城女子王阿足者，早孤无兄弟，惟姊一人。阿足初适同县李氏，未有子而夫亡。时年尚少，又多娉之，为姊年老孤寡，不能舍去，遂誓不嫁，以养其姊。每昼营田业，夜便纺绩，衣食所须，无非阿足出者。如此二十馀年，及姊亡，葬送以礼。乡人莫不称其义行，竞令妻女求与相识，后数岁，竟终于家。
又曰：楚王灵龟妃上官氏，上邽人也。父怀仁，右金吾将军。上官氏年十八，归於灵龟，继楚哀王后，本生具存，朝夕侍奉，恭谨弥甚。凡有新味，非舅姑啖讫，未曾先尝。经数载，灵龟薨。及将葬，其前妃阎氏，嫁不逾年而卒，又无近族，众议欲不举之。上官氏曰： 夫神而有灵，宁可使孤魂无记。 於是备礼同葬。闻者莫不嘉叹。服终，诸兄弟姊谓曰： 妃年尚少，又无所生，改醮异门，礼仪恒范。 妃思之，掩泣对曰： 丈夫以义烈标名，妇人以守节为行，未能即先大马殉沟壑，宁可复饰妆袨服有他志乎？ 遽将截鼻割耳以自誓。诸兄姊知其志不夺，叹息而止。寻卒。
《说苑》曰：齐遣兵攻鲁，见一妇人将两小儿走，抱小而挈大。顾见大军且至，抱大而挈小。使者甚怪，问之。妇人曰： 大者妾夫兄之子，小者妾之子；夫兄子者公义也，妾之子者私义也，宁济公而废私耶！ 使者怅然，贤其辞，即罢军。还对齐王说之曰： 鲁未可攻也，匹妇之义尚如此，何况朝廷之臣乎？ 
《列女传》曰：卫宗二顺者，卫宗室灵主之夫人及傅妾也。秦灭卫，君角封灵主世家，使奉其祠。灵主死，夫人无子而守寡。傅妾有子代，后夫人谓傅妾曰： 孺子养我甚谨，子奉祭祠而妾事我，我不聊，愿出居外。 傅妾泣曰： 夫人岂欲使灵氏受三不祥耶？公不幸早终，是一不祥；夫人无子而妾有子，是二不祥；今夫人将出居外，妾居内，是三不祥。 欲自杀，其子止之，不听。夫人惧，遂终年供养不替。
又曰：鲁孝义保者，鲁孝公称之保母。初孝公父武公与长子恬、中子戏朝周宣王。宣王立戏为鲁太子。武公薨，戏立，是吻懿公。孝公于时号公子称。恬之子伯御与鲁人作乱，攻杀懿公而自立，求称於宫中，将杀之。义保闻伯御欲杀称，乃衣其子以称之衣，卧於称之卧处。伯御杀之，义保遂抱称以逃。周天子杀伯御，立称为孝公。鲁人高义保之义，故谓之 义保 。
又曰：河南贞义者，乐羊子之妻。羊子出学将友人归，贞义截发卖以供其费。后羊子得遗金一饼以与贞义，贞义曰： 妾闻君子不以利污行。 羊子惭而弃之。
又曰：杞梁名殖，齐人也，为大夫。庄公袭莒，约车五乘载士，殖不与，归而不食。母曰： 汝生有义，死有名，五乘尽汝下也。 殖遂至莒，获甲首。公止之曰： 共同齐国。 殖曰： 不与五乘，少吾勇也；临敌止吾以利，污吾行也。 遂进至莒城下，杀二十七人而死。莒人筑尸城为京观，妻往迎丧，向之哭，土为之崩，得丧，於是公使吊葬之。葬毕，曰： 妇人有三从之义，吾外无夫以立节，内无子以见志，吾何归乎？ 乃赴水而死。
又曰：梁节姑姊者，梁之妇人，其室失火，兄子与其子三人在内中，欲取兄子辄得其子。火盛不得复入，妇人将自赴火，其夫止之。妇人曰： 梁国岂可户告人晓也，被不义之名，何面目以见兄弟国人哉！吾欲复投吾子，为失母之恩。吾势不可以生。 遂赴火而死。
又曰：会稽右师安妻者，同郡吕氏之女也。名军，少寡无子，守义不迁。其兄遂犯法，军匿之，知不能免，乃泣曰： 少遭家不造，兄弟单少，门宗惟兄为主，而复罹此祸，我有一计，犹足免难，将诣县陈之。 兄曰： 其计若何？ 军曰： 临时从宜，不可先言也。 乃请知者为辞，乞代兄遂之命。因自刭县门，官嘉其义，乃舍遂罪。
又曰：齐伊盘母者，齐二子之母也。当宣王时，有人斗死於道者，吏视之被一疮，二子立其傍，吏问之。兄曰： 我杀之。 弟曰： 非兄也，我杀之。 期年不决。吏言之於相，相不能决，言於王，王曰： 皆赦之，是纵有罪；皆杀之，是诛无辜也。其母必知其子之善恶，听所欲杀祸拢 相召而问之。其母泣而对曰： 杀少子。相曰： 少子人之所爱，今欲杀之，何也？ 对曰： 少者，妾之子也；长者，前妻之子也。虽痛子，独谓义何？ 泣下沾襟。相言之於王，王美其义，皆赦二子，号曰义母。
又曰：天水姜叙母者，同郡杨阜之姑也。阜为州史，马超杀刺史，太守叙屯历城。阜往见之，戏欷悲甚。叙曰： 何为乃尔？ 阜曰： 守城不能完，君亡不能死，何以视息於天下乎？君拥兵专制，无讨贼之心，此赵盾所以书杀也。 叙母慨然敕叙从阜计，遂起兵於历城。超闻之，袭历城，得叙母，母骂之曰： 若背父之逆子，杀君之桀贼，天地岂久容！若何不早死，敢以面目视人！ 超即杀之。
杜预《女记》曰：王氏之母者，汉丞相安国侯王陵之母。汉王击项羽，陵以兵属汉王，项羽得陵母置军中，汉使至，则东向坐，陵母欲以招陵。陵母欲私送使者，为之泣曰： 为老妾语陵，善事汉王。汉王长者也，无以老母故怀二心，言妾已死。 乃伏剑而死，以固勉陵。
《定命录》曰：贾直言妻，莫知姓氏。贞玄中，其舅道得罪赐鸩，直言欲代父死，夺鸩饮之，不死，流于岭徼。直言妻一志事姑，髽髻绝膏沐，自三二年，虮虱蔽其肉，厥后如枯蓬之植燥士，无复虮虱。迨十五载，直言遇赦归，妻始一沐其髻，自断绝堕于泔盆，终为秃妇。直言后历谏议大夫，出刺两郡。
《傅记》：李如璋为夏阳令，素轻其妻郑氏。如璋因醉误杀人母，其子入县将复雠。如璋与郑以床拒门。雠者推窗而入，郑急以身蔽如璋，举手乘刃，右臂既落，复举其左臂，雠复断之，犹乞以身代夫死。时方怀妊，雠者以刃铄其腹，胎出而殒，乃害如璋及其二子。州司以闻，坐死者数十人。
