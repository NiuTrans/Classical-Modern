○泣
《说文》曰：泣，无声出涕也。
《易》曰：乘马班如，泣血涟如。
《诗》曰：瞻望弗及，伫立以泣。
又曰：不见复关，泣涕涟涟。
《礼记》曰：高子羔执亲之丧，泣血三年，未尝见齿，君子以为难。
又曰：弁人有其母死而孺子泣者。孔子曰： 哀则哀矣，而难为继也。 
《左传》曰：楚令尹子玄欲蛊文夫人，为馆於其宫侧而振万焉。夫人闻之，泣曰： 先君以是舞也，习戎备也。今令尹不寻诸仇雠，而置馆於未亡人之侧，不亦异乎！ 
又曰：叔孙婼聘於宋。宋公与之宴，饮酒，乐。宋公使昭子右坐，相泣。乐祁佐，退而告人曰： 今兹君与叔孙，其皆死乎？吾闻之，哀乐而乐哀，皆丧心也。何以能久？ 
又曰：宋公子地有白马四。公嬖向魋。魋欲之。公取而朱其尾鬛以与之。地怒，使其徒夺之。魋惧，将走。公闭门而泣之，目尽肿。
《国语》曰：叔向见司马侯之子，抚之而泣曰： 自其父死也。吾蔑与比而事君。昔者其父始之，我终之；我始之，夫子终之。 
《史记》曰：荆轲与高渐离饮於燕市。酒酣，渐离击筑，轲和而歌之於市中，相乐，已而相泣，傍若无人。
又曰：戚姬爱幸，生赵王如意，尝从高祖关东，日夜啼泣，欲立如意为太子。
又曰：窦皇后兄长君，弟曰窦广国，字少君。年五岁，时家贫，为人所略卖。之长安，闻皇后新立，广国上书自陈。后言之文帝，召见，具言其故。於是后持之而泣，泣涕交横下。侍御左右皆伏地泣，助皇后悲哀。
又曰：汉高帝欲自击陈豨，蒯成侯周緤泣曰： 始灭秦，定天下，未尝自行。是为无人可使者乎？ 
《汉书》曰：上朝东宫，赵谈参乘，袁盎伏车前曰： 闻天子所共六尺舆，皆天下豪英，今汉虽乏人，陛下独奈何与刀锯之馀载。 於是上遣下，谈泣下车。
又曰：李陵与苏武别，置酒起舞，歌曰： 径万里兮度沙漠，为君将兮奋匈奴。路穷绝兮矢刃摧，士众灭兮名已颓。老母已死，虽欲报恩将安归？ 陵泣下数行，因与武诀。
又曰：高祖破黥布，军还过沛，置酒沛宫。酒酣，上慷慨伤怀，泣下数行。
《东观汉记》曰：更始害齐武王，光武饮食语笑如平常，独居辄不御酒肉，枕席有泣涕处。
又曰：来歙与盖延攻公孙述将王玄，破之。蜀人大惧，使刺歙，歙未死，驰告盖延。延见歙，伏悲不能仰视。歙叱曰： 故呼卿，欲属以军事，而反效儿女子涕泣乎！ 延收泪强起，受所诫。歙自书表，投笔抽刃而死。
又曰：章帝东巡狩，祠泰山，还，幸东平王宫，涕泣沾襟。
《楚汉春秋》曰：惠帝崩，吕太后欲为高坟，使从未央宫坐而见之，诸将谏，不许。东阳侯垂泣曰： 陛下日夜见惠帝冢，悲哀流涕无己，是伤生也。臣窃哀之。 於是太后乃止。
《吴志》曰：孟宗为骠骑，朱据军吏将母在营，既不得志，又夜雨屋漏，因起涕泣以谢母，母曰： 但当自勉之，何足泣也。 
《晋书》曰：羊祜卒，南州人罢市，哭声相接。吴守边将士，亦为之泣。
《隋书》曰：李穆从太祖击齐师於邙山，太祖临阵堕马，穆突围而进，以马策击太祖而詈之，授以从骑，溃围俱出。贼见其轻侮，谓太祖非贵人，遂缓之，以故免。既而与穆相对泣，顾谓左右曰： 成我事者，其此人乎！ 
又曰：李崇字永隆，英果有筹算，胆力过人。初以父贤勋，封回乐县侯。时年尚小，拜爵之日，亲族相贺，崇独泣。贤怪而问之，对曰： 无勋於国，而幼少封侯，当报主恩，不得终於孝养，是以悲耳。 贤由此大奇之。
《孔丛子》曰：费子阳谓子思曰： 吾念周室将灭，涕泣不可禁也。 子思曰： 然。今以一人之身，忧世之不治，而涕泣不禁，是忧河水之浊而以泣清之也，其为无益莫大焉。 
又曰：子高曰： 泣有二焉：大奸之人以泣自信，妇人懦夫以泣著爱。 
《尸子》曰：曾子每读《丧礼》，泣沾襟。
《吕氏春秋》曰：吴起治西河之外，王错谮於魏武侯，武侯使人召之。吴起至於岸门，(岸门，邑名。)止车而望西河，泣数行而下。其仆谓吴起曰： 窃观公之意，释天下若释躧，今去西河而泣，何也？ 吴起曰： 今君听谗人之言，而不知我，西河之为秦取不久矣，魏国从此削乎？ 起果去魏入楚。有间，西河入秦。
《说苑》曰：圣人於天下也，譬犹一堂之上，今满堂饮酒，有一人向隅而泣，则一堂之人皆不乐矣。
又曰：禹出见辜人问而泣之，左右问其故，禹曰： 尧舜之民皆以尧舜之心为心，今吾为君，百姓皆以其心为心，是以痛之。 
又曰：蔡威公闭门而哭，三日泣尽，继以血。其邻窥墙问曰： 何故哭悲？ 答曰： 吾国且亡。吾闻：病之将死，不可为良医；国之将亡，不可为计谋。吾数谏吾君不用，是知将亡。 
《续晋阳秋》曰：司马文王问刘禅曰： 颇思蜀不？ 禅曰： 此间乐，不思蜀也。 郄正见禅，曰： 若王后问，宜泣有以答。 会王复问，禅曰： 先人坟墓远在陇、蜀，乃心西望，无日不思。 因闭眼。王曰： 何乃似郄正语耶？ 禅惊视曰： 如尊命。 
《汝南先贤传》曰：蔡顺母畏雷，后卒，每有雷震，顺辄环冢泣曰： 顺在此。 
王充《论衡》曰：昔周人有仕不遇，年老白首涕泣於途者，人或问： 何为泣乎？ 对曰： 吾仕数不遇，自伤年老失时，是以泣。 
又曰：苏秦、张仪学从横之术於鬼谷先生，先生曰： 能说我泣出，则能分人主之地矣。 秦说鬼谷先生，泣沾襟。
刘向《新序》曰：周舍事赵简子。居无几，舍死，简子与诸大夫饮酒酣，泣曰： 百羊之皮，不如一狐之腋；众人之惟惟，不如周舍之谔谔。自舍死，未尝闻吾过也，吾国几亡乎！是以垂泣也。 
《文士传》曰：张叔序，字彦真，遇党锢去官。道逢其友人，相与语天下云： 嫉害忠良，岂但道之不行，恐将不免。 二人相向而泣。有老人过，嗟曰： 二大夫何泣之悲哉！龙不隐鳞，凤不藏羽，罗网高悬，忧在机后，泣将何及？ 二人欲与之语，不顾而去。
梁·较型《泣赋》曰：秋日之光，流子以伤。露离披而杀草，风清冷而绕堂。虑尺折而寸断，魂一逝而九伤。欷潺湲兮沫袖，泣呜咽兮染裳。寻夫景君齐山，荆公燕市，孟尝闻琴，马迁废史。少卿悼躬，夷甫伤子。皆泣绪如丝，讵能仰视！
后汉张奂《与张公超书》曰：下笔怆恨，泣先言流。
○悲
《毛诗》曰：春日迟迟，采蘩祁祁，女心伤悲。
《家语》曰：闵子三年之丧毕，见孔子，孔子与之琴，抚弦切切而悲。
《史记》曰：项王军垓下，兵少食尽，汉四面皆楚歌，项王乃大惊曰： 汉已尽得楚矣。 乃悲歌慷慨。
范晔《后汉书》曰：明帝尝谒原陵，夜梦先帝太后如平生忻对。既寤，悲不能寐，明旦遂率百官上陵。帝徒步前，伏御床，视太后镜奁中物，感恸悲泣，右皆泣，莫能仰视也。
《吴录》曰：张武父业为郡门下掾，还家，遇贼斗死。武时幼，不识父，每至节日，辄持父遗剑到亡处设祭，悲动路人。
《吴志》曰：顾雍为相十九年，年七十六卒。初疾微时，权令医赵泉视之，拜其少子济为骑都尉。雍闻，悲曰： 泉善别死生，吾必不起，故上欲及吾自见济拜也。 
《晋书》曰：羊祜乐山水，每因风景必造岘山，置酒言咏，终日不倦。尝慨然叹息，顾谓从事中郎邹湛等曰： 自有宇宙，便有此山。由来贤达胜士，登此远望，如我与卿者多矣！皆湮灭无闻，使人悲伤。如岁后有知。魂魄犹应登此也。 湛曰： 公德冠四海，道嗣前哲，令望必与此山俱傅。至若湛辈，乃当如公言耳。 
《庄子》曰：宋桓侯筑苏宫，使蔡讴。(为土唱也。)观者数百倍，去之无有悲色。君乃赏蔡。
《吕氏春秋》曰：周有申喜，亡其母，闻乞人歌於门下而悲之，动於颜色，谓门者内乞人歌者，自见而问焉。与之语，是其母也。
《淮南子》曰：木叶落而长年悲。
《列女传》曰：鲁七室邑之女者，(一邑七宫也。)过时未適人。当穆公之时，君老太子幼，女倚柱而啸，傍人闻之，心莫不为之惨惨者。邻人妇谓曰： 何啸之悲，欲嫁乎？吾为子求偶。 七室女曰： 岂为嫁人故不乐而悲哉，吾忧鲁君老而太子少也。 
《秦州记》曰：陇西郡东一百六十里得陇山，山东人西役，升此而顾瞻者，莫不悲思。
《楚辞》曰：悲者秋之为气兮，草木摇落而变衰。
汉·李陵《与苏武书》曰：胡地玄冰，边士惨裂，但闻悲风萧条之声。胡笳互动，牧马悲鸣，吟啸成群，边声四起。晨坐听之，不觉泪下。嗟乎子卿，陵独何心，能不悲哉！
梁庾信《哀江南赋》序曰： 不无危苦之辞，惟以悲哀为主。 
○啼
《尔雅》曰：猩猩小而好啼。(郭璞云：声似小儿啼。)
《左传》曰：齐襄公田于贝丘，见豕。从者曰： 公子彭生也。 公怒曰： 彭生敢见！ 射之，豕人立而啼。
《汉书》曰：王莽避火宣室前殿，火辄随之。宫人妇人啼呼曰： 当奈何！ 
《东观汉记》曰：刘盆子，字季。年十五，被发徒跣，卒见众拜，恐怖啼泣。
又曰：乐恢，字伯奇，父亲为县吏，有罪，令欲杀之。恢年十一，常伏寺东门外冻地，昼夜啼泣，令乃出亲。
《魏略》曰：张辽为孙权所围，辽溃围出，复入权众破走，由是威震江东。儿啼不肯止者，其父母以辽恐之。
《晋书》曰：桓温，字玄子，宣城太守彝之子也。生未期而太原温峤见之曰： 此儿有奇骨，可试使啼。 及闻其声，曰： 真英物也。 
《蔡琰别传》曰：琰在胡中十三年，有二男舍之而归，作诗云： 家既迎兮当归宁，儿呼母兮啼失声，我掩耳兮不忍听。 
《风俗通》曰：桓帝玄嘉中，妇人作啼妆者，薄拭目下作啼处。起梁冀家，天下皆效之。天戒若曰：冀妇女将收啼也。
《语林》曰：董昭为魏武帝重臣，后失势文、明世，入为卫尉，昭乃厚加意於侏儒。正朝大会，侏儒作董卫尉啼，面言昔太祖时事，举坐大笑。明帝怅然不怡。月中为司徒。
又曰：胡广本姓黄，五月生，父母置诸瓮中，投之于江。胡翁见瓮流下，闻有小儿啼声，往取，因以为子，遂登三司。
○涕
《说文》曰：涕，鼻液也。
《易》曰：赍咨涕洟，无咎。
《毛诗》曰：眷言顾之，潸焉出涕。
又曰：之子于归，远送于野。瞻望弗及，泣涕如雨。
《礼记》曰：孔子合葬於防，封之，崇四尺。雨甚至。孔子问门人曰： 尔来何迟？ 曰： 防墓崩。 孔子泫然流涕，曰： 古者不修墓。 
又曰：孔子之卫，遇旧馆人之丧，入而哭之哀。出，使子贡说骖而赙之。子贡曰： 无乃以重乎？ 夫子曰： 予向者哭之，遇於一哀而出涕；子恶夫涕之无从也，小子行之！ 
又曰：将军文子既除丧，而复越人来吊。主人深衣练冠，待于庙，垂涕洟。
《公羊传》曰：西狩获麟，非中国兽。孔子曰： 孰为来哉？ 反袂拭面，涕沾袍也。
《国语》曰：公父文伯卒，其母戒其妾曰： 无洵涕。 
《汉书》曰：李将军恂恂如鄙人，口不能出辞。及死之日，天下知与弗知皆为流涕，彼其心诚信於士大夫也。
又曰：扬雄怪屈原不容於世，作《离骚》，自投江而死，悲其文，读之未尝不流涕。
《吴志》曰：聊纬病卒。时年二十九。权闻之。拊床而起，哀不能自止，数日减膳，言及流涕，使张承为作铭诔。
《晋书》曰：桓温自江陵北伐，经金城，见少为琅琊时所种柳，皆已十围。慨然曰： 树犹如此，人何以堪！ 攀枝执条，泫然流涕。
《春秋后语》曰：荆轲将行，太子及宾客知其事者二十馀人，皆白衣冠以送之，至易水之上。既祖，取道，高渐离击筑，荆轲和歌为濮上声，士皆流涕。
《说苑》曰：雍门周以琴见孟尝君。孟尝君曰： 先生鼓琴，亦能令文悲乎？ 周曰： 夫千秋万世之后，高台既已坏，曲池既已毁，坟墓既已下，婴儿竖子樵采者踯躅其足，而歌其上。夫以孟尝君尊贵，乃若是乎？ 於是孟尝君泫然涕流曰： 令文立若破国亡邑之人。 
