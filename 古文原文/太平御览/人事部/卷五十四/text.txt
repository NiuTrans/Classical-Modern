○孝中
《陈书》曰：徐孝克，陵第三弟。事所生母，尽孝。每侍宴，无所食啖，至席散，当其前膳羞又损减。高祖密记以问中书舍人管斌，尝不能对。自是，斌以意伺之，见孝克取珍果内伸带，斌常莫能识其意，后更寻访，方知还以奉母。斌以启高祖，高祖叹嗟久之，乃敕所司，自今享孝克前馔，赐以饷其母。后属兵荒，母病，思粳米粥，不能得，而孝克终身不食粳米。
崔鸿《十六国春秋·前赵录》曰：太宰王详，字季海，性至孝。言及二亲，未尝不呜咽摧恸。每忌日，辄三日不食。
《燕书》曰：周存，字道名，上谷渔阳人。王彭祖叛，母遇寇离失。时所在分崩，州郡隔异，存谓难寻求，自河以北无不周遍，存亡无问。后傅在昌黎，而存已属段氏。昌滥瘟地，燕之所统，存径投高祖，客之，为置酒於坐，问存： 君失母来几年？相见当识否？ 高祖言音未止，存涕泗覆面，寻声而对，辞甚悲酸。举坐莫不慷慨，高祖亦为之动容，由是意遇倍加。存停期月，不得母问，将辞归，高祖意欲留之而未显也。存觉微旨，陈谢曰： 聂政、荆轲，刺客之流，意气之顾，甘死秦、韩。今明公无求於徵用，而见接以国士，应终身奉给，以答厚恩。然老母未审存亡，弟小无所依倚，寝食未敢废心。昔徐庶指方寸以求辞，今存披肝以表情，愿明公恕之。 高祖矜而听去。
《后魏书》曰：赵琰，字叔起，天水人。为淮南王他府长史。时禁制甚严，不听越关葬於藉兆。琰积四十馀年，不得葬二亲。及烝尝拜，未尝不婴慕卒事。每於时节，不受子孙庆贺。年余耳顺，而孝思弥笃。岁月推移，坐迁窆无冀，乃绝盐粟，断诸肴味，二十年间，食麦而已。年八十卒。迁都洛阳，子应等乃还乡葬焉。
又曰：长孙虑，代人也。母因饮酒，其父真呵叱之，误以杖击，便即致死。真为县囚执，处以重坐。虑列辞尚书，乞虑身代父老命，使婴稚众孤得蒙存立。书奏云： 虑於父为孝子，於弟为仁兄。寻情究状，特可矜感。 高祖诏特恕其父死罪，以从远流。
又曰：辛少雍，字季冲。陇西狄道人也。少聪颍，有孝行，尤为祖父绍先所爱。绍先性嗜羊肝，尝呼少雍共食。及绍先卒，少雍终身不食羊肝。
又曰：张彝，字邆宾，清河东武城人。太和中为给事黄门侍郎。后从驾南征，母忧解任。彝居丧过礼，送葬自平城达家，千里徒步，不乘车马，颜貌毁瘠，当世称之。
又曰：寇治，字祖礼，上谷人也。世宗时为荆州刺史。治兄弟并孝友敦睦，白首同居。父亡虽久，而犹於平生所处堂宇，备煽进帐几杖，以时节开堂列拜，垂涕陈荐，若宗庙然，吉凶之事必先启告，远出行返亦如之。
又曰：孝文帝以文明太后再周忌日，哭於陵左，绝膳二日，哭不辍声。
又曰：玄顺，字子和，任城文宣王之子。遭父忧，哭泣呕血，身自负土。时年二十五，便有白发，免丧抽去，不复更生。除吏部尚书兼右仆射。上省登阶，见榻甚故，问都令史徐仵，仵对曰： 此榻曾经先王所坐。 顺即哽塞，涕泣交流，久不能言。遂令换之。
又曰：杨弘三岁丧父，为母所养。母年九十三终，弘年七十五，哀毁过礼。三年服终，恨不识父，追服斩衰，誓终身命。经十三年，哀慕不改，为郡县乡闾三百馀人上状称美。有司奏宜旌赏，复其一门，旌其纯孝。
《后周书》曰：乐运少好学，涉猎经史，而不持章句。年十五而江陵灭，运随例迁长安。其亲属等多被籍没，运积年为人佣保，皆赎免之。乂事母及寡嫂甚谨。由是以孝义闻。梁故都官郎琅琊王澄美之，为次其行事，为《孝义传》。
又曰：荆可，河东猗氏人也。性质朴，容止有异於人。能苦身勤力，供养其母，随时甘旨，终无匮乏。及母丧，水浆不入口三日。悲号擗踊，绝而后苏者数四。葬母之后，遂庐于墓侧，昼夜悲哭，负土成坟。蓬发不栉沐，菜食饮水而已。然可家旧墓，茔城极大，榛芜至深，去家十馀里。而可独宿其中，与禽兽杂处。哀感远近，邑里称之。大统中，可乡人以可孝行之至，足以劝佬掮俗，乃上言焉。太祖令州县表异之。及服终之后，犹若居丧。大冢宰晋公护闻可孝，特引见。与言论，时有会於护。护亦至孝，其母阎氏没於敌境，不测存亡。每见可，自伤久乖膝下，而重可至性。及可卒之后，护犹思其纯孝，收可妻子於京城，常给其衣食。
《北齐书》曰：李玄忠，母老多病患，乃专心医药，研习积年，遂善方伎。性仁恕，见有疾者，不问贵贱，皆为救疗矣。
又曰：李密，平棘人，玄忠族弟。性方直，有行捡。因母病积年，得名医治疗不愈，乃精究经方，洞晓针药，母病乃除。
《唐书》曰：高祖尝宴侍臣，果有蒲桃，侍中陈叔达执而不食。问其故，对曰： 臣母患口乾，求之不得。 高祖曰： 卿有母遗乎？ 遂呜咽流涕。因赐帛百匹，以市甘珍。
又曰：欧阳通为中书舍人，调露中起服。每入朝，必徒跣至城门，然后着靴；直宿则席地籍蒿。非公事不言，未常启齿。归必哀号无时。国朝夺情，惟通得礼。
又曰：聊城人王少玄者，父隋末於郡西为乱兵所害。少玄遗腹生，年十余岁，问父所在，其母告之，因哀泣，便欲求尸以葬。时白骨蔽野，无由可辩，或曰： 以子血沾父骨，即渗焉。 少玄乃剡其体以试之，凡鞠挟日，竟获父体以葬。尽礼病创，历年方愈。贞观中，本州闻荐，拜徐王府参军。
又曰：陈集愿，泷州开阳人也。代为岭表酋长。父龙树，钦州刺史。集原幼有孝行，父才有病，即终日不食。永徽中，丧父，呕血数升，枕服苫庐，悲感行路。资财田宅及僮仆三千馀人，并以让兄弟。则天时，官至左豹韬卫将军。
又曰：玄让，雍州武功人也。弱冠明经擢第。以母疾，遂不求仕。躬亲药膳，蒸蒸致养，不出闾里者数十年。及母终，庐於墓侧，蓬发不栉，菜食饮水而已。咸亨中，孝敬监国，下令表其门闾。永淳玄年，巡察使奏让孝悌殊异，擢拜太子右内率府长史。后以岁满还乡里。乡人有所争讼，不诣州县，皆就让决焉。圣历中，中宗居春宫，诏拜太子司议郎。及谒见，则天谓曰： 卿既能孝於家，必能忠於国。今授此职，须知朕意。宜以孝道辅弼我儿。 寻卒。
又曰：张志宽，河东人。隋末丧父，哀毁骨立，为州里所称。寇贼闻其名，不犯其闾。后为里尹，在县忽称母疾，急求归。县令问其故，志宽对曰： 母尝有所苦，志宽亦有所苦。向患心痛，是以知母有疾。 令初怒曰： 妖妄之词！ 系於狱，外遣驰验之，果如斯言。令异之，以闻高祖，旌表门闾，就拜员外散骑侍郎。
又曰：裴敬彝，绛州闻喜人也。曾祖子通，隋开皇中太中大夫。母终，庐於墓侧，哭泣无节，目遂丧明。俄有白鸟巢於坟树。子通兄弟八人皆友悌著名，诏旌表其门，乡人至今称为 义门裴氏。 敬彝少聪敏，七岁解属文，性又端谨，宗族咸重之，号为 甘露顶 。年十四，侍御史唐临为河北巡察使，敬彝父知周时为内黄令，为部人所讼，敬彝诣临论其冤。临大奇之，因命作词赋，知周事竟释，特表荐敬彝，补陈王府典签。知周在官忽暴卒，敬彝时在长安，忽泣涕不食，谓所亲曰： 大人每有痛处，吾即辄然不安。今日心痛，手足皆废，事在不测，得无戚乎？ 遂请急还，倍道言归，果闻父丧，羸毁逾礼。事母复以孝闻。乾封初，累浊监察御史。时母病，有医人许仁则，足疾不能乘马，敬彝每自背负。母卒，高祖特诏赠以缣帛，仍官造灵舆。服阕，拜著作郎，兼修国史。仪凤中，自中书舍人历吏部侍郎、左庶子。则天临朝，为酷吏所陷，配流岭南，寻卒。
又曰：给事中李日知，事母至孝。时母年老，常疾病，日知辄急，数日而鬓发变白。寻加朝散大夫。其母未受命妇，邑号而卒，将葬发引，吏人赍告身而至，日知於路上即时恸绝，久之乃苏。左右皆哀恸，莫能仰视。巡察使、卫州司马路敬潜闻其孝悌之迹，使求其状，日知辞让不报。服阕，累迁黄门侍郎。
《庄子》曰：夫事其亲者，不择地而安之，孝之至也。
《尸子》曰：孝子一夕五起，看其亲衣之厚薄，枕之高卑。
《淮南子》曰：公西华之养亲也，若与朋友处；曾参之养亲也，若事烈君严主。
又曰：孔子立孝，不过胜母之闾。
《说苑》曰：曾子芸而误断其根，曾皙怒，援大杖击之。曾子仆，有顷乃苏，蹶然而起，进曰： 曩者，参得罪大人，用力杖参，得无疾乎？ 退屏鼓琴而歌，欲令皙知其平也。孔子闻之，告门人曰： 参来勿内也。 曾子自以无罪，使谢孔子，孔子曰： 汝不闻瞽叟有子名舜，舜事瞽叟，求之未尝不在侧，索而杀之未尝可得。小箠则待，大箠则走。今子委身以侍暴怒，杀身以陷父不义，不孝孰是之大乎？ 
《说苑》曰：韩伯逾有过，其母笞之，泣。曰： 他日未尝泣，今日何泣也？ 对曰： 逾他日得笞常痛，今母力衰，不能使痛，是以泣也。 
《家语》曰：子路问於孔子曰： 有人于此夙兴夜寐，耕芸树艺，手足胼胝以养其亲，然而名不称孝，何也？ 子曰： 意者，身不敬与？辞不慎与？色不悦与？(有一于此，破其孝名。)古之人有言曰： 人与事，不女欺。今尽养亲之道，而无三者之阙，何为无孝之名乎？ 孔子谓子路曰： 举其身，非力之少，势不可也。夫内行不修，身之罪也；修身而身不彰，友之罪也。故君子入则笃行，出则交贤，何为无孝名也！ 
《吕氏春秋》曰：乐正子春下堂伤足，瘳而数月不出，犹有忧色。门人问之，答曰： 吾闻曾子曰：父母全而生之，子当全而归之。吾忘孝道，是以忧也。 
又曰：凡理国家者必先务本，务本莫过於孝。夫孝，三皇五帝之本务，而万事之纪也，执一术而百善至。
卢盘估《孝子传》曰：华光，字荣祖，彭城人。父涂※日，年四岁，问父所在。母辛送光至父冢，光再拜伏哭，欲留冢下。母抱归，悲咽三日不食。至年七岁，欲见父像，雇画师画其父像，朝夕拜谒如父。
师觉授《孝子传》曰：老莱子者，楚人。行年七十，父母俱存，至孝蒸蒸。常着班兰之衣，为亲取饮。上堂脚跌，恐伤父母之心，因僵仆为婴儿啼。孔子曰： 父母老，常言不称老，为其伤老也。 若老莱子，可谓不失孺子之心矣。
又曰：闵损，字子骞，鲁人，孔子弟子也。以德行称。早失母，后母遇之甚酷，损事之弥谨。损衣皆藁枲为絮，其子则绵纩重厚。父使损御，冬寒失辔，后母子御则不然。父怒诘之，损默然而已。后视二子衣，乃知其故。将欲遣妻，谏曰： 大人有一寒子，犹尚垂心。若遣母，有二寒子也！ 父感其言，乃止。
又曰：程曾，字孝孙，桂阳人。年七岁丧母，哀号哭泣，不异常人。祖母怜之，嚼肉食之，觉有味便吐去。
萧广济《孝子传》曰：申屠勋，字君游，河内汲人。少失父，与母孤贫，佣作供养。夏天多蚊子，卧母床下，以身遮之。
又曰：宿仓舒，陈留尉氏人也。年七岁遭荒，父母饥苦。仓舒求自卖与颍川王氏，得大麦九斛。后王氏免之，累官，除上党太守。后寻觅父母，经太原南郭，忽见母，遂还旧居。母卒，悲号而死。
又曰：王惊，庐陵石阳人。父丧未殡，假瘗宅后，野火熛燎，惊力不能救，投火而死。
又曰：妫皓，字玄起，吴郡馀杭人。父昆，南都太守，被劾入重罪。皓年十六，髡头诣阙，通章不省。皓不饮食，怀石腰中，但诣公卿。及行路时，辄出石置地，叩头流血覆面，莫不伤怀，遂奏理昆罪。
又曰：伏恭，字叔齐，琅琊东武人也。伯父大司徒湛，孝谨敦睦，世号 伏不斗 。恭事后母著孝，建武初累迁太仆。上临辟雍，於万人中拜司空，众以恭孝行，故先之。
又曰：朱百年，会稽山阴人。家贫，母以冬月亡，无絮，自此不衣绵帛。与同县孔凯善。时寒月，就孔宿，饮酒醉眠，孔以卧具覆之，百年觉，引去。谓孔子曰： 绵定意温。 因流涕悲恸。
又曰：郭世道，会稽永兴人。年十四丧父，事后母勤身供养。妇生男，夫妇共议养此儿所废者大，乃瘗之。母亡服竟，追思未尝释衣。
又曰：桑虞，字子纲，魏郡黎阳人，晋黄郎冲之子。丧父，虞年十四，毁瘠过礼，日食百粒，以糁藜藿。
又曰：何子平，庐江灊人。事母至孝。为杨州从事，月俸得白米辄货市粟麦。人或问之，答曰： 尊老不办，常得生米，何容得食白粲？ 有赠鲑(音圭。)者，不可寄家则不肯受。母丧，年将六十，有孺子之慕。宋大明末，饥荒，八年不得营葬，昼夜号叫。居室不蔽雨日，兄子伯与为葺治，子平曰： 我情事未申，天地一罪人，屋何宜覆？ 
《孟宗别传》曰：宗事母至孝，母亦能训之以礼。宗初为雷池监，奉鱼於母，母还其所寄，遂绝不复食鱼。后宗典知粮穀，乃表陈曰： 臣昔为雷池监，母三年不食鱼；臣若典粮穀，臣母不可以三年不食米。臣是以死守之。 
《世说》曰：晋王祥事继母朱氏甚谨。家有奈树结子殊好，常使守之。时大风雨至，祥犹抱树而住。母常夜持刀往祥所暗斫之，值祥私起，刃及被而已。祥知母怪意不已，因跪前请死。朱氏於是感悟，爱之如己子。
《搜神记》曰：吴猛，蜀人。小儿时，在父母傍卧，时夏月多蚊，而终不摇扇，惧蚊虻之去我及父母也。
