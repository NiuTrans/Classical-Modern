○勇五
盛弘之《荆州记》曰：襄阳城北，河水极深，先有蛟，年常为害。太守邓遐，气果谦人，拔剑入水，蛟绕其足，遐因挥剑截蛟数段，流血丹水，自此无复蛟患。
干宝《搜神记》曰：东越闽中有虚领，高数十里。下北隰中有大蛇，长七八丈，大十馀围，常病都尉及长吏。下梦巫觋，欲得啖童女。常八月朝祭送蛇穴，蛇辄吞之，已用九女。将乐县李诞有小女名寄，应募而行。乃请好剑、咋蛇犬，作数斛餈，(疾资切。)蜜灌之，以置穴口。蛇出，头大如囷，目如二尺镜，先啖餈，寄便放犬啮蛇，以剑斫杀，得九女髑髅。越王乃以寄为后。
《汉末英雄记》曰：公孙瓒，除辽东属国长史，连津＿寇，每有惊，辄厉色愤怒，如赴雠敌，望尘奔，继之夜战。虏识瓒声，惮其勇，莫敢犯之。(与《魏书》语别，故两出。)
《越绝书》曰：越王请臣于吴，吴王许之。子胥大怒，目若夜光，声若哮虎，曰： 此越未战而服，天以赐吴，其逆天乎！臣惟君王急制之。 吴王不听，遂许之。
又曰：阖闾恶王子庆忌，问於伍子胥，子胥曰： 臣有所厚於国，其人细小也，曰要离，臣尝见其辱壮士菑丘。东海上人也，为齐王使於吴，过淮津欲饮马，水神出取菑丘，大怒，偏袒操剑入水与战，杀两蛟一龙，连日乃出，眇其左目。遂之吴，会於友人之座。恃其与神战之勇，轻士大夫。要离与之对座，即谓之曰： 吾闻勇士之战也，与日战者不移表，与鬼战者不旋踵，与人战者不达声，生往死还，不受其辱。今子与神战於泉水之中，亡马失御，又受眇目之病，形残名辱，勇士所耻，自骄於友人之旁，何其忍负也？ 於是，菑丘卒於结恨势怒，未及有言，座众分解，菑丘宿怒遣恨，冥，往攻要离。要离戒其妻曰： 曩日吾辱壮士菑丘於大众之座，彼勇士，有受不还报答之怒，馀恨忿志，冥必来矣，慎毋闭门。 菑丘果往，入门不闭，登堂不关，入室不守，放发僵卧，乃手拔剑而捽要离，曰： 子有三当死之过，子知之乎？ 要离曰： 吾不知也。 菑丘曰： 子辱吾於大座之众，一死也；归不闭门，二死也；卧不守卫，三死也。子有三死之过，虽欲勿怒，其得乎哉！ 要离曰： 吾无三死之过，子有三不肖之愧，子知之乎？ 菑丘曰： 吾不知。 要离曰： 吾辱子於千人之众，子不报答，是一不肖也。入门不骇，登堂无声，是二不肖也。先拔剑，手持头乃敢有言，是三不肖也。子有三不肖之愧而欲灭我，岂不鄙哉！ 於是，菑丘仰天叹曰： 吾之勇也，人莫敢有，訾吾者若斯，要离乃加吾之上！ 此天下壮士也。 
刘彦明《敦煌实录》曰：索苞有文武材，举孝廉，除郎中，每征伐克敌，勇冠三军，时人比之关羽。宋澄於金城，为步羌三千人所围，穷守孤堆，垂当破没，苞以完骑五千，奋剑突阵，径入与澄对坐，捶头拊掌大笑。羌皆佩盾、擢刀四面直前。苞谓澄曰： 君但安心，观我击之。 乃除彄弓接矢，绕捶射之，莫不应弦而倒，皆陷盾通中，立杀三十馀人，创夷者百计，羌即散走。称神。
《严玄三将论》曰：王翦为秦将灭燕，燕王喜奔逃东夷。秦王曰： 齐楚何先？ 李信曰： 楚地广，齐地狭，楚人勇，齐人怯，请先从事於易。 
袁准《正论》曰：兵有三勇：主爱其民者勇，有威刑者勇，赏信於民者勇。故仁爱加於下，则有必死之民。
刘向《新序》曰：田恒将弑君，勇士六人劫子川捷，曰： 子与我，请分齐之半以予子；不吾与，今此是已。 子川捷曰： 子之欲与我也，以我为知乎？臣弑君，非知也；以我为仁乎？见利而倍君，非仁也；以我为勇乎？劫我以兵，惧而与子，非勇也。使吾无此三者，与子，无恒矜子；若有此三者，终不从夫子。 乃舍之。
又曰：勇士一呼，三军皆辟易，士之诚也。夫勇士孟贲，水行不避蛟龙，陆行不避虎狼，发怒吐气，声响动天，至其死矣，头行断绝。夫不用仁而用武，当时虽快，身必无后，是以孔子勤勤行仁。
又曰：齐遣淳于髡到楚。髡为人短小，楚王甚薄之。谓之曰： 齐无人耶？而使子来，子何长也？ 髡对曰： 臣无所长，腰中七尺之剑，欲斩无状王。 王曰： 止，吾但戏子耳。 与髡共饮酒。
又曰：秦王以五百里地封鄢陵君，鄢陵君辞不受，使唐且谢秦王，王忿然变色，怒曰： 未尝见天子之怒乎？ 且曰： 臣未尝见。 王曰： 夫天子之怒，伏尸百万，流血千里。 且曰： 大王亦尝见布衣韦带士之怒乎？ 王曰： 布衣韦带士之怒，解冠徒跣，以头抢地耳，何难知者？ 且曰： 此乃庸夫庶人之怒耳，非布衣韦带士之怒也。夫专诸刺王僚，彗星袭月，奔星昼出；要离刺王子庆忌，仓鹰击於台上；聂政刺韩王，白虹贯日。此三者皆布衣怒也。与臣将四士，无怒则已，一怒伏尸二人，流血五步。 即案其匕首，起视秦王曰： 今将是矣。 王色变长跪曰： 先生就坐，寡人喻矣。 鄢陵独以五十里在者，徒用先王故乎？(《史记》邹阳上书曰：白起长平之谋，太白食昂；荆轲慕燕丹之义，白虹贯日。)
又曰：林既衣韦衣而朝齐景公。景公曰： 此君子之服耶？小人之服耶？ 林既作色曰： 夫服事何足以揣士行乎？昔荆为长剑危冠，令尹子西出焉；齐桓短衣而遂沟之冠，管仲、隰朋出焉；越文身翦发，范蠡、大夫种亦出焉；西戎左衽而组结，由馀亦出焉。如君言衣大裘者当大号，衣羊裘者当羊鸣，今君衣狐裘而朝得无为变乎？ 景公曰： 子自以为勇悍乎？ 曰： 登高临危而目不眴而足不凌者，此工匠之勇悍也。入深泉取蛟龙，拘鼋而出者，此渔夫之勇悍也。入深山刺虎豹抱熊而出者，此猎夫之勇悍也。夫下难断头裂腹暴骨流血中野者，此武士之勇悍也。今臣居广廷，作色而辩，以犯生君之怒，前虽有乘轩之赏，未为之动也，后虽有斧锧之威，未为之恐也，此既之所以为勇悍也。 
刘敬升《异苑》曰：荆州上明江浦常有蛟，浴汲者死不脱岁。升平史陈郡邓遐，字应延，素勇健，愤而入水觅蛟，得便与拳，即曳着岸，欲斫杀。母语云： 蛟是神物，宁忽杀之，今可咒，令勿复为害。 遐咒而放焉，自兹迄今，绝无此患。(盛弘之《荆州记》云： 挥剑截蛟，血流舟水。 馀同。)
《太公六韬》曰：大勇不勇。
又曰：以死取人谓之勇。
又曰：文王问太公曰： 守士奈何？ 公曰： 危之而不恐者，勇也。 
又曰：武王问太公曰： 陈士之道奈何？ 太公曰： 军中有大勇暴强者，聚为一卒，名曰陷陈之士；有枝格强良多力，能溃破金鼓，绝灭旌旗者，聚为一卒，名曰勇力之士。 
《老子》曰：勇於敢则杀，勇於不敢则祸拢
《庄子》曰：孔子游於宋，匡人围数匝而弦歌不辍，子路入见，问曰： 围者数重，弦歌不辍，何也？ 子曰： 由来，吾语尔。夫水行不避蛟龙者，渔父之勇也。陆行不避兕虎者，猎夫之勇也。白刃交於前，视死若生者，烈士之勇也。知穷之有命、知勇之有时、临大难而不惧者，圣人之勇也。由处矣！吾命有所制矣！ 无几何，持甲者进，辞曰： 以为阳虎，故围之。今非，请辞而退。 
又曰：田光答太子曰： 窃观太子客，无可用者：夏扶，血勇之人，怒而面赤；宋臆，脉勇之人，怒而面青；武阳，骨勇之人，怒而面白。光所知荆轲，神勇之人，怒而色不变。 
又曰：阖庐试其民於五湖，剑皆加於肩，地流血，几不可止。
又曰：大勇不斗，大兵不寇。
又曰：齐之好勇者，其一人居东郭，其一人居西郭。卒然相遇於途，曰： 姑相与饮乎？ 觞数行曰： 姑求肉乎？ 一人曰： 子肉也，我肉也，尚胡求肉？ 於是酒而已。因抽刀而相啖，至死而止。勇若此，不若无勇。
又曰：齐庄公时，有士曰宾卑聚，梦有壮士，白缟之冠，束布之衣，素屦墨剑，从叱之，唾其面，惕然而寤，徒梦也。明，召其友而告之曰： 吾少好勇，年六十而无所挫辱；今夜辱，吾将索之。得之则可，不得将死之。 每朝立乎衢，三日不得，退而自杀。
又曰：兵，天下之凶器也；勇，天下之凶德也。举凶器行凶德，由不得已也。
《吕氏春秋》曰：荆有佽飞者，得宝剑於江干，遂还反，涉江至於中流，有两蛟夹绕其船。佽飞曰： 子尝见两蛟绕船而活者乎？ 船人曰： 未之尝见也。 佽飞攘臂祛衣拔宝剑曰： 此江中之腐肉朽骨也。 持剑赴江刺蛟，杀之而复上船，舟中之人皆得祸拢荆王闻之，仕以执圭。
《抱朴子》曰：赴白刃而忘生，格兕虎於谷者，勇人也。
《韩子》曰：越勾践欲民轻死。出见怒蛙，乃为之轼曰： 为其有气故也。 明年，民以头献十馀人。由此观之，誉足杀人矣。
《孟子》曰：晋有冯妇者，善搏虎。野有众搏虎，虎负隅莫敢撄，冯妇趁而迎之，攘臂而下车，众皆悦之。(赵歧曰：冯，姓；妇，名也。)
又曰：梁惠王曰： 寡人有疾，寡人好勇。 孟子对曰： 王请无好小勇。抚剑疾视，曰： 彼恶敢当我哉！此匹夫之勇，敌一人者也。《诗》云： 王赫斯怒，爰整其旅。以遏徂莒，以笃周祜，以对于天下。 此文王之勇也。一人衡行於天下，武王耻之，此武王之勇也。武王一怒而安天下之民，今王亦一怒而安天下之民，民惟恐王之不好勇也。
杨雄《法言》曰：或问勇，曰： 轲也。 曰： 何轲也？ 曰： 轲也者，谓孟轲。若荆轲，君子盗诸？ 或问孟轲之勇，曰： 勇於义，而果於德，不以贫富、贵贱、死生动其心。於勇也，其庶乎？ 
《孙卿子》曰：有三勇：上不修乱世之君，下不修乱世之民，无贫穷富贵。天下知之，则欲与天下共乐；不知之，则块然独立天地之间而不畏，是上勇也。礼恭意俭，轻货惟贤，有不肖者敢授而废之，是中勇也。轻身重货，以斯胜人为意，是下勇也。
《尸子》曰：孟贲曰： 生乎勇乎？曰勇；贵乎勇乎？曰勇；富乎勇乎？曰勇。三者，人之所难，而皆不足以易勇，此其所能慑三军，服猛兽者也。 
又曰：田成子问勇，颜歜聚之答也不敬。田子之仆填剑曰： 更言则生，不更则死。 歜聚曰： 以死为有知，今吾生是也。是吾所以惧汝而反以惧我。 
又曰：圣人畜仁而不主仁，畜知而不主知，畜勇而不主勇。昔者齐桓公胁於鲁君，而献地百里；勾践胁於会稽，而身宦之三年；襄子胁於知伯，而以颜为愧。其卒，桓公臣鲁君，勾践灭吴，襄子以知伯为戮，此谓勇而能怯者也。
《慎子》曰：有勇不以怒，反与怯均也。
《胡非子》曰：夫曹刿，匹夫徒步之士，布衣柔履之人也。惟无怒，一怒而劫万乘之师，存千乘之国，此谓君子之勇，勇之贵者也。
又曰：屈将子好勇，见胡非而问曰： 闻先生非斗，有说则可，无说则死。 胡非曰： 吾闻勇有五等：夫负长剑，赴蓁薄，折兕豹，搏熊罴，猎徒之勇也；负长剑，赴深泉，折蛟龙，搏鼋鼍，渔人之勇也；登高危之上，鹤立四望，颜色不变，陶匠之勇也；若迕视必杀，立刑之勇也。昔齐桓公伐鲁，曹刿闻之，触齐军，见桓公曰：臣闻君辱臣死，君退师则可，不退则臣以血溅君矣。桓公惧。管仲曰：许与之盟而退。夫曹刿匹夫，一怒而却齐侯之师，此君子之勇；晏婴匹夫，一怒而沮崔子之乱，亦君子之勇也。五勇不同，公子将何处？ 屈将悦，称善，乃解长剑，释危冠，而请为弟子焉。
《淮南子》曰：桀之力，申钩索铁，揉金椎，移大牺。水杀鼋鼍，陆搏熊罴，然汤革车三百乘，困之鸣条，禽之焦门。由此观之，则勇不足以为天下矣。知不足以恃，勇不足为强。
张华《博物志》曰：脍育之勇。
刘义庆《徐州先贤赞》曰：徐盛，字文响，琅琊莒人也。遭乱客居吴，以敦直、勇气闻。魏王出濡须，孙权每选出战者，盛常在前。魏尝大出横江，盛与诸将俱赴讨。时乘舰遇风，落岸下，诸将恐惧，未有出者，盛独将上斫贼，贼三披走，所伤杀甚众，风止得还。权大壮之。
应璩《与许子俊书》曰：足下以方刚之盛年，应不羁之劲勇，将发虓虎之威，致霜雪之诛，擒吴枭蜀，定功万里，而刘备不下山，孙权不出水，武力不奋，猛气畜勇，其毒如何？
《蔡谟书》曰：祖士稚，昔葬雍丘城内。祖约在寿春时，贼据雍丘，约遣路永将数百人，夜缘入雍丘城战，并开墓扌詹丧，逾城出，径还寿春。永之勇如此。
