○哭
《礼记》曰：孔子哭子路於中庭。有人吊者，而夫子拜之。既哭，进使者而问故。使者曰： 醢之矣！ 遂命覆醢。
又曰：伯高死於卫，赴於孔子。孔子曰： 吾恶乎哭诸？兄弟，吾哭诸庙。父之友，吾哭诸庙门之外。师，哭诸寝。朋友，吾哭诸寝门之外。所知，吾哭诸野。於野则已疏，於寝则已重。夫由赐也见我，吾哭诸赐氏。 遂命子贡为之主，曰： 为尔哭也，来者拜之。 
又曰：子夏丧其子而丧其明。曾子吊之，曰： 吾闻之也，朋友丧明则哭之。 
又曰：哭有二道，有爱而哭之，有畏而哭之。
又曰：孔子恶野哭者。(谓其变众。)
又曰：穆伯之丧，敬姜昼哭；文伯之丧，昼夜哭。孔子曰： 知礼矣。 (丧夫不夜哭，嫌思情性也。)文伯之丧，敬姜据其床而不哭，曰： 昔者，吾有斯子也，吾将以为贤人也。吾未尝以就公室。今及其死也，朋友诸臣未有出涕者，而内人皆行哭失声。斯子也，必多旷於礼矣夫！ 
又曰：孔子过泰山侧。有妇人哭于墓者而哀，夫子式而听之。使子贡问之，曰： 子之哭，一似重有忧者。 曰： 然。昔吾舅死於虎，吾夫又死焉，今吾子又死焉。 夫子曰： 何为不去？ 曰： 无苛政。 夫子曰： 小子识之：苛政猛於虎！ 
又曰：阳门之介夫死，司城子罕入而哭之哀。晋人之觇宋者，反报於晋侯曰： 阳门之介夫死，子罕哭之哀，而民说，殆未可伐也。 孔子闻之曰： 善哉，觇国者乎！ 
又曰：朋友之墓有宿草而不哭焉。(宿草，陈根也，谓期年。)
又曰：曾申问於曾子曰： 哭父母有常声乎？ 曾子曰： 中路婴儿失其母焉，何常声之有！ (言其若小儿亡母啼号，安得常声乎。)
又曰：斩衰之哭，若往而不反；齐哀之哭，若往而反；大功之哭，三曲而偯；小功、緦麻，哀容可也。
《左传》曰：卫叔武将沐，闻君至，喜，捉发走出，前驱射而杀之。公知其无罪也，枕其股而哭之。
又曰：召孟明、西乞、白乙，使出师于东门之外。蹇叔哭之，曰： 孟子，吾见师之出而不见其入。 
又曰：秦伯素服郊次，向师而哭曰： 孤违蹇叔，以辱二三子，孤之罪也。 
又曰：子产归，未至，闻子皮卒，哭，且曰： 吾已，无为为善矣，惟夫子知我。 
又曰：昭二十一年七月，日蚀，大夫叔辄莅事而哭，昭子曰： 叔辄将死矣，非所哭也。 八月，叔辄卒。
又曰：申包胥如秦乞师，秦伯使辞焉，曰： 寡人闻命矣，子姑就馆，将图而告。 对曰： 寡君越在草莽，未获所伏。下臣何敢即安？ 立，依於庭墙而哭，日夜不绝声，勺饮不入口七日。秦师乃出。
《论语》曰：颜渊死，子哭之恸。从者曰： 子恸矣！ 曰： 有恸乎？非夫人之为恸而谁为？ 
《家语》曰：公父文伯卒，其妻妾皆行哭失声，敬姜戒之曰： 吾闻好外者士死之，好内者女死之。今吾子早夭，吾恶其以好内闻也。 
《史记》曰：高祖夜经泽中，前有大蛇当径，拔剑斩蛇。后人来至蛇所，有一老妪夜哭。人问何哭，妪曰： 人杀吾子，吾子白帝子也，化为蛇，当道，今者赤帝子斩之，故哭。 人以妪为不诚，欲以苦之，因忽不见。
又曰：郑相子产卒，郑人皆哭泣，悲之如亡亲戚。孔子与子产如兄弟，及闻死，为泣曰： 古之遗爱也。 
《汉书》曰：何并，字子廉。为颍川太守，代陵阳严诩。官属祖道，诩据地哭，曰： 吾哀颍川士，我以柔弱徵，必选刚猛代。代到，将有僵仆者，故相吊耳。 并至，果大杀戮。
又曰：王莽末，兵起，莽忧，不知所出。崔发言： 《周礼》及《春秋左氏》，国有大灾，则哭以厌之。故《易》称先号咷而后笑，宜呼嗟告天。 莽自知败，及率群臣至南郊，陈苻命本末，仰天抚心大哭。诸生小民会旦夕哭，为设飧粥，甚悲哀及能诵策文者除以为郎，至五千馀人。
谢承《后汉书》曰：许庆，字子伯。家贫，为郡督邮，乘牛车，乡里号曰 轺车督邮 。庆尝与友人谈论汉无统嗣，幸臣专势，世俗衰薄，贤者放退，慨然据地悲哭。时称 许子伯哭世 。
华峤《后汉书》曰：赵一造河南尹羊陟，不得见。一以公卿中非陟无足与托名，日往其门寻陟，自强通陟，卧未起，一径上堂，临之，曰： 窃伏西州，抱高风旧矣，乃今方遇而便忽然，奈何命也！ 因举声哭，堂下大惊。陟延与语，大奇之。明往诣一，柴车草屏，露宿其傍，左右皆惊愕。
《东观汉记》曰：逢萌素明阴阳，知莽将败，携家属於辽东，乃首戴盆盎，哭于市，言曰： 新乎新乎！ 遂潜藏。
《汉名臣奏》曰：汉得阴山，匈奴长老过之，未尝不哭。
《魏志》曰：太祖击黄巾，济北相鲍信斗死，购求信丧不得，乃刻木如信形状，祭而哭焉。
又曰：初，苏则及临淄侯植闻魏氏代汉，皆发愤悲哭，文帝闻植如此，而不闻则也。尝从容曰： 吾应天受禅，而闻有哭者何也？ 则谓为见问，鬓髯悉张，欲正论以对。侍中傅巽掐则曰： 不谓卿也。 乃止。
《吴志》曰：孙策薨，以事授权，权哭未及息，策长史张昭谓权曰： 孝廉，此宁哭时耶？ 乃改易权服，扶令上马。
《晋书》曰：顾荣素好琴，及卒，家人常置琴於灵座。吴郡张翰哭之恸，既而上床鼓琴数曲，抚琴而叹曰： 顾彦先复能赏此不？ 因又恸哭，不吊丧主而去。
又曰：顾恺之，桓温引为大司马参军，甚见亲昵。温薨后，恺之拜温墓，赋诗云： 山崩溟海竭，鱼鸟将何依。 或问之曰： 卿重桓公乃尔，哭状其可见乎？ 答曰： 声如振雷破山，泪如倾河注海。 
又曰：阮籍居丧骨立，几致灭性。裴楷往吊之，籍散发箕踞，醉而直视，楷吊哭毕便去。或问楷： 凡吊者，主哭，客乃为礼。籍既不哭，君何为哭？ 楷曰： 阮方外之士，故不崇礼典。我俗中之士，故以轨仪自居。 
又曰：秦秀性忌谗佞，疾之如雠。素轻鄙贾充，及伐吴之役，闻其为大都督，谓所亲曰： 充文案小才，乃居伐国大任，吾将哭以送师。 或止秀曰： 昔蹇叔知秦军必败，故哭送其子耳。今吴君无道，国有自亡之形，郡卒践境，将不战而溃。子之哭也，既为不知，乃有不救之罪。於是乃止。 
又曰：魏舒子混，字延广，清慧有才行，为太子舍人。年二十七，先舒卒，朝野咸为舒悲。舒每哀恸，退而叹曰： 吾不及庄生远矣，岂以无益自损乎？ 遂不复哭。
又曰：王敦起，郭璞为记室参军。是时，颍川陈述为大将军椽，有美名，为郭所重。未几而没，璞哭之哀甚，呼曰： 嗣祖嗣祖，焉知非福！ 未几，而敦作难。
又曰：阮籍时率意独驾，不由径路，车迹所穷，辄恸哭而返。
又曰：卫玠卒，谢琨哭之恸，曰： 栋梁折，不觉哀也。 
王隐《晋书》曰：愍怀太子吻贾后所害，诏立臧为太孙、赵王行太傅。赵王与太孙俱之东宫，车服侍从皆愍怀之旧也，到铜驼街，宫人哭，侍从者皆哽咽，路人泣焉。
又曰：阮籍邻家处女有才色，女未嫁而死，籍不识其父兄，径往而哭之，尽哀而去。
《晋书·安帝纪》曰：广州刺史吴隐之，字处默。少有孝行，遭母忧，哀毁过礼。太常韩康伯邻居，康伯之母，扬州刺史殷浩之妹，聪明妇人也。隐之每哭，康母辄辍事流涕，悲不自胜。既而语康伯曰： 汝后若居铨衡，当用如此辈人。 及康伯为吏部尚书，追隐之。
《晋中兴书》曰：征北大将军褚裒遣督护王堪迎流民，军次岱陂，为石遵所破，死伤过半。裒还京，闻哭声甚众，问： 何哭之多？ 左右曰： 岱陂之役也。 裒耻恨，发疾而薨。
沈约《宋书》曰：刘慎，字德愿，为秦郡太守。德愿为性粗率，世祖所狎侮。上宠姬殷氏葬毕，至墓，谓德愿曰： 卿哭贵妃若悲者，当加厚赏。 德愿应声便号恸，抚膺擗踊，涕泗交横。上甚悦，以为豫州刺史。上又令医术人羊志哭殷氏，志亦呜咽。他日有问志者： 卿那得此副急泪？ 志时新丧爱姬，答曰： 我尔日哭亡妾耳。 
崔鸿《前燕录》曰：高商，渤海人也。刚毅严重，好学有事幹，为范阳太守。闻兄开战没，悲哭呕血，病不能起，扶杖乃行。慕容俊召见，商泣，谓左右曰： 自古友于之笃，未有如商者也。 拜昌黎太守。商泣曰： 臣兄亡於此郡，臣故不忍为之。 俊愍而授辽西。
《陈书》曰：张昭有至性，及父卒，兄弟并不衣锦帛，不食盐、醋，日惟食一升麦屑粥而已。每一感恸，必致呕血。邻里闻其哭声，皆为之涕泣。
《隋书》曰：周罗睺进授大将军。其年冬，帝幸雒阳。陈主卒，罗睺请一临哭，帝许之。縗绖送至墓所，葬还释服而后入朝。帝甚嘉尚，世论称其有礼。
《唐书》曰：有郑人唐衢者，应进士，久而不第。能为歌诗，意多感发。见人文章有所伤叹者，读讫必哭，涕泗不能已。每与人言论，既相别，发声一号，音词哀切，闻之者莫不凄然泣下。尝客游太原，属戎帅军宴，衢得预会。酒酣言事，抗音而哭，一席不乐，为之罢会，故世称唐衢善哭。其为名流称重如此。终不登一命而卒。
又曰：李光弼兼范阳长史、河北节度使，拔赵郡。自禄山反，常山为战场，死人蔽野，光弼酹其尸而哭之。
又曰：韦昭度知政事，与李磎并命。时宰相崔昭纬专政，恶李磎之为人，降制之日，令知制诰刘崇鲁哭麻以沮之。
《晏子春秋》曰：景公游临淄，闻晏子卒，公乘而驱之，自以为迟，下车而趋，知不若车之速，又乘。比至国，四下而趋。行哭至，伏尸号曰： 今天降祸齐国，不加寡人，加於夫子，社稷危矣，百姓谁告？ 
《文子》曰：九夷八狄之哭，异声而皆哀。
《列子》曰：李梁之死，杨朱望其门而不哭。(尽生性之道，以至於亡故无所哀。)随梧之死，杨朱抚其尸而哭。(生不幸而死，故可哀也。)
又曰：将阴梦火，将病梦食，饮酒者忧，歌舞者哭。
又曰：韩娥东之齐，过逆旅，旅人辱之。韩娥因曼声哭，一里老幼悲愁，垂涕相对。
《孟子》曰：华周、杞梁之妻善哭其夫而变国俗。
《韩子》曰：子产晨出，闻妇人哭，抚其御手而听之。有间，使执而问焉，则手杀其夫者。异日，御问夫子何以知之，曰： 凡人之於其所亲爱也，始疾而忧，临死而惧，已死而哀。今夫已死，不哀而惧，是以知其奸也。 
《淮南子》曰：故哭之发於口，涕之出於鼻，此皆愤於中而形於外也。
又曰：杨子见衢而哭之，为其可以南，可以北。
《韩诗外传》曰：孔子行，闻哭声甚悲。孔子曰： 驱之，前有贤者。 至则皋鱼也，被褐拥镰，哭於道旁。孔子避车而与之言曰： 子非有丧，何哭悲也？ 皋曰： 吾失之三：少而好字，周流诸侯，以后吾亲，失之一也；高吾志，简吾事，不事庸君，失之二也；少择交游，寡於亲友，老而无托，失之三也。树欲静而风不止，子欲养而亲不待，往而不可追者年也，去而不可得见者亲也。吾请从此辞矣。 立槁而死。
又曰：孔子出游少原之野，有妇人中泽而哭，其音甚哀。孔子使弟子问焉。妇人曰： 向者刈蓍薪，亡吾簪，吾是以哀。 弟子曰： 刈蓍薪而亡簪，有何悲焉？ 妇人曰： 非悲伤亡簪也，哀其亡故。 
贾谊《新书》曰：邹穆公死，邹之百姓若失慈父，行吟三月。四境之邻於邹者，士民向方道而哭，沽家不售其酒，屠者罢刑而归，遨童不讴歌，舂者不相杵。
《博物志》曰：文王以周公为灌坛令。期年，风不鸣条，文王梦见一妇人甚美，当道哭曰： 我东太山女，嫁为西海妇，而灌坛令当路，有道德，吾不敢以风雨过。 
《列女传》曰：齐人杞梁袭莒，战而死，其妻乃就夫尸於城下，哭之七日而城崩，妻遂投淄水而死。
车频《秦书》曰：苻登率万人直到姚苌营下，同声向哭，哀号动地。苌心恶之，与其众议，亦哭相应。
《说苑》曰：孔子晨立堂前，闻哭者声音甚悲。孔子援琴鼓之，其音同也。孔子出，颜回曰： 今者有哭，其音甚悲，非独哭死，哭生离也。 孔子曰： 何以知之？ 回曰： 以九山之鸟知之。 孔子使人问之，曰： 今者父死，家贫，卖子以葬。 
又曰：季康子谓子游曰： 仁人者，爱人乎？ 曰： 然。人亦爱之乎？ 曰： 然。 康子曰： 子产死，郑人丈夫舍佩，妇人舍珠珥，夫妇巷哭之，三月不闻竽瑟。 
又曰：鲍叔死，管仲哭之，泣下如雨。从者曰： 非君臣父子也？ 管仲曰： 生我者父母，知我者鲍子。士为知己者死，而况为之哀乎？ 
刘向《说苑》曰：晋文公入国，至于河。令弃笾豆茵席；颜色犁黑、手足胼胝者在后。舅犯闻之，中夜而哭。文公曰： 吾亡也十有九年矣，今将返国，夫子不喜而哭何？ 对曰： 笾豆茵席，所资者也，而弃之；颜色犁黑，手足胼胝，所以执劳苦者也，而皆后之。不胜其哀，故哭也。 文公曰： 祸福利害，有不与舅氏共之者，有如河水。 
《魏文典论》曰：上洛都尉王琰，获高幹以封侯，其妻哭於内，为琰富贵更取妾故也。
《语林》曰：王武子葬，夕孙子荆哭之甚悲，宾客莫不为垂涕。哭毕，向灵座曰： 卿常好驴鸣，今为君作驴鸣。 既作声似真，宾客大笑，孙闻笑，顾谓曰： 诸君不死，令王武子死乎？ 宾客莫不皆怒，须臾之间，或悲或笑或怒。古诗曰： 啼呼哭泣，如吹胡笳。 
