○谏诤二
《汉书》曰：文帝幸上林，皇后、慎夫人从。其在禁中，常同坐。及坐，郎署袁盎却慎夫人坐。因前说曰： 臣闻尊卑有序则上下和，今陛下既已立后，慎夫人乃妾，妾主岂可以同坐哉！独不见人彘乎？ 於是上乃悦，慎夫人赐盎金五十斤。盎以数直谏，不得久居中，调为陇西都尉。
又曰：玄帝时，左将军史丹护太子家事。竟宁玄年，上寝疾，傅昭仪及定陶王常在左右，而皇后、太子希得进见。丹直入卧内，顿首伏青蒲上，涕泣曰： 皇太子以適长立，积十馀年，名号系于百姓。今者道路流言，以为太子有动摇之议。审若此，臣愿先赐死，以示群臣。 应劭注曰： 以青规地曰青蒲，自非皇后不得至此。 
又曰：项羽发使立沛公为汉王，王巴蜀，沛公怒，不许。萧何谏曰： 虽汉中之恶，犹不愈於死乎？ 王曰： 何为乃死也？ 何曰： 今众不如，百战百败，不死何俟？《周书》曰：天与不取，反受其咎。天汉，其称美乎？夫能屈一人之下而于申万乘之上者，汤武是也。臣愿大王王汉中，养其人，致英杰，收巴蜀，定三秦，天下之事可图也。 汉王善之，遂之国。
又曰：周昌，沛国人，高祖时为御史大夫。高祖欲废吕后所生太子，立戚夫人之子如意为太子。昌谏之曰： 陛下若废嫡立庶，臣不敢奉诏。 高祖乃止。后太子立，是为惠帝，拜昌为太傅。
又曰：薛广德为御史大夫。玄帝永光中行幸不已，广德乃上书谏曰： 臣窃见关东人民流离，陛下日撞亡秦之钟，听郑卫之乐，驰骋干戈，恣猎于田野。不恤百姓，臣诚悼之。今士卒暴露，从官劳倦，愿陛下亟返宫，与天下同忧乐。 上即日还宫。又帝欲酎祭宗庙，出便门桥欲御楼船。广德乃当车免冠，顿首谏曰： 陛下宜从桥上。 帝曰： 大夫冠。 广德曰： 陛下不听臣，臣自刎颈以血污车轮，陛下不得入宗庙矣。 帝不悦，先驱光禄大夫张猛前曰： 臣闻主圣臣直。乘船危，从桥安，圣主不涉危，不履虚，御史大夫言可用。 上曰： 晓人不当如此。 乃从桥。
又曰：刘向为宗正时，西域都护甘延寿、副校尉陈汤，矫制发胡、汉兵四万攻郅支单于，斩首傅送京师，名王已下千五百一十八级，生虏百四十五人，降虏千馀人。上议其功，丞相匡衡、石显等，皆以延寿与汤擅兴师矫制，幸得不诛，不宜加爵土，上欲从之。向乃上疏极谏，文多不载。于是上乃赦汤与延寿等矫制罪，封延寿为义城侯长水校尉，汤为关内侯，食邑各三百户。
又曰：贡禹，字少翁，琅琊人。累为谏议大夫。时岁不登，郡国多困，禹乃进谏曰： 今关东诸道，禾稼不稔，江淮浙右，人民流离，父子不保。愿陛下蠲赋税常贡，减太官之食，去角牴诸戏，废不急务役，速下诏命，以苏疲人。 上悦之，迁禹为御史大夫。禹自治宪司，数陈得失。又言： 官家奴婢十馀万人，税良民以给之，率脂膏以滑之，岁费钜万，于国无益，宜请免为庶人。 从之。又奏： 武帝始临天下，犯法者赎罪，入穀者补吏，是以官私惧乱，盗贼并起，玉石混杂，真伪不分。今欲兴至理，致太平，宜除赎法，以进贤良，则天下治矣。 上大悦，行之。赐禹钱百万。
又曰：刘辅为谏议大夫。成帝欲立赵婕妤为后，辅疏曰： 今陛下触情纵欲，倾于卑贱之女，欲以母天下，岂不畏于天乎？ 上怒，使掖庭中缚之。谷永等上书讼之，上乃减死。
又曰：谷永时成帝好微行不止。永乃谏曰： 陛下弃万乘之至尊，乐家人之贱事，厌高美之尊号，好匹夫之卑业，使供卫之臣执干戈守其空宫，使公卿百僚不知陛下所在。忽有变，将奈社稷何？ 帝敛容而止。
又曰：耿育。关内侯陈汤被谗夺爵，黜之敦煌郡。育上书诤曰： 陈汤昔年讨绝域不羁之君，雪国家累年之耻，自古及今，安有比哉？今被谗黜，老弃敦煌，复为遗虏所笑，诚可痛哉！至今奉使外夷者，未尝不陈以郅支之诛夷以扬汉国之威棱，岂可以授人之功，弃人之身，开幸门路，快谗佞者乎？ 帝遂诏汤还京师，复旧爵。
又曰：郑崇，字子游，高密大族。哀帝时为尚书仆射，数见谏诤，陈得失。每奏事，尝曳革履，上笑曰： 我识郑尚书履声。 崇每以董贤贵宠过度陈谏，由是得罪。上因责崇曰： 君门如市，何乃欲禁切主上用人乎？ 崇曰： 臣门如市，臣心如水矣。 
又曰：朱云，成帝封诸舅王凤等五人同日为侯，倾坏朝政，京兆尹王章以直言见诛，安昌侯张禹以违任事。云为槐里令，颇衔之。乃谏曰： 今朝廷大臣，上不能匡君，下不能益人，皆尸禄耳，不可以事君。臣请尚方剑，断佞臣头一人以励其馀。 上问曰： 谁也？ 云曰： 张禹。 上大怒，曰： 小臣居下讪上，庭辱师傅，罪死不赦！ 御史将下，云攀折殿槛，大呼曰： 臣愿得从龙逢、比干游于地下，免事桀纣之主，死不恨矣！ 将军辛庆忌叩头流血，极谏得免，所司理槛。帝曰： 勿理，以旌直臣。 
又曰：王弘为侍中，哀旁宠董贤，为大司马卫将军事。是时，贤年二十二，上置酒与贤父亲属宴饮。上放酒，从容视贤而笑曰： 吾欲法尧禅舜何如？ 时弘在坐，进谏曰： 昔周成戏以桐叶封弟叔虞于晋，周公入曰：天子无戏言耳。今天下乃高帝之天下，非陛下之天下也。陛下以藩王入奉嗣孝成皇帝，后当承宗庙傅子孙于无穷，岂得以戏言将高祖社稷输人耶？ 上默然不悦。终以失旨贬为郎署。
又曰：郅都，景帝时为中郎，敢直谏，面折大臣于朝。尝从上入上林，贾姬在厕，野彘入厕，上目郅都，不行。上欲自持兵救贾姬，都伏上前曰： 一姬死，更一姬进，天下所少，宁贾姬乎？陛下纵自轻，奈宗庙太后何？ 上还，彘亦不伤贾姬。太后闻嘉之，赐都金百斤，上亦赐金百斤。
又曰：梅福上书谏成帝曰： 天下民有上书求见者，辄使诣尚书问其所言，谏可采取者，秩以升斗之禄，赐以一束之帛。若此，天下之士发愤懑，吐忠言，嘉谋日闻于上，天下条贯，国家表里，烂然可睹矣。 
又曰：哀帝时杜钦谏曰： 臣闻非仁无以广施，非义无以正身。今汉承周秦之弊，宜抑文上质，表实去伪。臣窃有所忧，言之怫心逆旨，不言则增渐日长，为祸不细。 
《续汉书》曰：张子孝，平陵人。性矜严，非礼不动。遇妻子若严君，三辅以为仪表，人或谓之诈。子孝曰： 我诚诈也。人皆诈恶。我独诈善，不亦可乎！ 为光禄谏正，常乘白马。上每有异政，辄言白马生且复谏矣。
又曰：吴祐，字季英，陈留人。父恢，南海太守佑年十二，随恢到官，欲以青简写尚书章名，祐谏曰： 今君逾江湘，越五岭，僻在海滨，风俗虽陋，然多珍玩，上为朝廷所疑，下为权戚所望。此章若成，载必兼两。昔马援以薏苡兴谤，王阳以衣囊邀名。嫌疑之戒，愿留意焉。 恢抚其背曰： 吴氏世不乏季子者。 
《后汉书》曰：陈蕃为太尉。桓帝末，朝纲失序，封赏逾制，蕃上疏谏曰： 臣闻诸侯上象七曜，下应九土，以藩屏王室。高祖非功臣不侯，今宠臣以非义受邑，左右以无材傅赏，守位不料其德，列土那纪其功，乃至一门之内侯者数人，后宫之中数千采女，肉食锦衣、脂油粉黛不可胜计。鄙谚曰：盗不入五女之门，以贫人家也。今后宫之女岂不贫以人国乎？且聚而不御，必生忧怨之感，以致兵革水旱之因也。 上知之而不能用，为佞所害。
又曰：申屠刚，字巨卿，茂陵人。累迁尚书令。帝尝欲出游，刚以陇蜀未平，不宜宴逸。谏不听，乃以头轫乘舆，帝遂止。
又曰：王尊为隗嚣将，世祖遣来歙往谕之，嚣不从命而执之，欲杀害。尊谏曰： 臣闻为国者慎器与名，吻家者畏怨重祸，慎名器则下服其命，轻怨祸则上受其殃。今将军遣子质汉，内怀他志，名器逆矣，而更谋诛其使，怨祸结矣。古者烈国兵交，使在其间，所以兵贵和而不任战者，何况承王命藉重质而犯之哉！且来歙虽单车远使，而汉帝之外兄，害之无损于彼，灭之有害于吾。昔宋执楚使者，有折骸易子之祸，小国犹不辱，况万乘之主乎？ 遂不敢害，以礼遣之。
又曰：张敏，字伯达，河间鄚人。累为尚书，建初中，有侮辱人父者，而子杀之，肃宗贷其死刑，时定其议，敏议曰： 夫死生之决，宜从上下，犹天之四时，有生有死。若开相容恕，著之为定法者，则是故设奸萌，生长罪隙。今欲趋生，反开杀路，一人不死，天下受弊。记曰：利一害百，民去其郭。王者承天地，顺四时，法圣人，从经律。愿陛下留意下民，考寻利害，天下幸甚。 从之。
又曰：爰延，字季平，外黄人。性质直，迁侍中。帝游上林苑，从容问延曰： 朕何如主也？ 对曰： 为汉中主。 帝曰： 何与言之？ 对曰： 尚书令陈蕃任事即治，中常侍豫政则乱，是以知陛下可与为善，可以为非。 帝曰： 呜呼，昔朱云庭折栏槛，今侍中面称朕过，何代无奇人哉？敬闻命矣。 
又曰：杜根，字伯坚，颍川人。永初玄年，为郎。时和喜邓后临朝，权在外戚。根以安帝年长，宜亲政事，与同舍郎上书直谏。太后大怒，令盛根于囊，殿上武士扑杀之。执法者以根素知名，私语行事人使不加力，既而载出，根得苏。太后使人检覆，根诈死，三日，目中生蛆，因得免。
又曰：李云，字行祖，甘陵人，为白马令。众灾频降，云素刚直，忧国将危，乃露布上书直谏。帝怒，遂下黄门北寺狱，五官掾杜众伤云以忠谏获罪，上书愿与云同日死。诏下廷尉，皆死狱中。
又曰：陈琳为丞相府主簿。灵帝时，朝纲失序，政在宦官，尚书何进谋於袁绍曰： 晋赵鞅兴晋阳之甲，诛君侧之恶，今阍竖弄权，可谓蔓草也，盍萌而剃之。 琳谏曰： 《易》称即鹿无虞，谚有掩目捕雀。夫微物尚不可欺以得志，况国之大事，其可以诈立乎？今明公总皇威，权兵要，龙骧虎步，高下在心，此犹鼓洪炉而燎毛发耳！夫违经合道，天人所慎，而反委释利器，更徵外助，大兵聚会，强者为雄，所谓倒持干戈，授人以柄，功必无成，为祸阶矣。 进不听。遂召前将军太原守董卓，卓未至，卒为祸乱，而进亦为宦官所杀。
又曰：铫期重于信义，在朝廷，忧国忧主，其有不得于心，犯颜谏争。帝尝轻与期门近出，期顿首车前曰： 臣闻古今之戒，变生不意，诚不愿陛下微行数出。 帝为之回舆而还。
又曰：桓帝时，有上书宜改铸大钱，刘陶上议曰： 伏读铸钱之诏，平轻重之义，盖以为当今之忧，不在于货，在于民饥。窃见比年来，良苗尽于蝗螟之口，杼柚空于公私之求，野无青草，室如悬罄，所急朝夕之餐，所患靡盐之事，岂谓钱之铢两轻重哉？就使当今沙砾化为黄金，瓦石变为和玉，使百姓渴无饮，饥无食，虽皇羲之纯德，唐虞之文明，犹不能以保萧墙之内也。盖人民可百年无货，不可一朝有饥，故食为至急也。 
又曰：刘陵，字孟高，豫章人。为侍中。车驾出祠南郊，陵参乘，上起早升舆眠，陵跪曰： 陛下为万乘之主，升舆宜正立，虽早，严欲寝不当。上为天地灵祇，下为百姓观睹。 上愧色曰： 敬受侍中斯言。 以后为式，更自整顿。
谢承《后汉书》曰：延笃，字叔固。孝桓皇帝拜侍中，自在机密，常见进纳。上数问政事得失，以经义古典，默谏帷幄，言不宣外。
又曰：李膺等党事下狱，陈蕃上疏极谏，曰： 臣闻圣明之君，委心辅佐；亡国之主，讳闻直辞。故汤武虽圣，而兴於伊、吕；桀纣迷惑，亡在失人。由此言之，君为玄首，臣为股肱，同体相须，共成美恶者。伏见前司隶校尉李膺、太仆杜密、太尉掾范滂等，正身无点，死心社稷。以忠忤旨，横加考案，或禁锢闭隔，或死徙非所。杜塞天下之口，聋盲一世之人，与秦焚书坑儒，何以为异？臣位列台司，忧深责重，不敢尸禄惜生，坐观成败。如不蒙采录，使身首分裂，异门而出，所不恨也。 帝讳其言切，托以蕃辟召非其人，遂策免之。
又曰：陈蕃谏桓帝曰： 故皋陶戒舜无畋游，周公戒成王无般于游田。虞舜、成王犹有此戒，况德不及二主者乎！夫安平之时，尚宜直节，况当今之世，有三空之危哉！田野空，朝廷空，仓库空，是谓三空。而兵戎未戢，四方离散，是陛下焦心毁颜，坐而待旦之时也。岂宜扬旗耀武，骋心舆马之观乎！ 
