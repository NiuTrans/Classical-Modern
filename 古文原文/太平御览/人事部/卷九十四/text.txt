○谏诤三
《东观汉记》曰：上将自击彭宠，伏惠公谏曰： 臣闻文王享国五十，伐崇七年，而三分天下有二。至武王，四海乃宾。陛下承大乱之极，出入四年，中国未化，远者不服，而远征边郡，四方闻之，莫不怪疑。愿思之。 
又曰：郅惲为上东城门侯。上尝夜出，还，拒关，诏开门欲入，惲不纳。上令从门间识面。惲遂不开。明日，惲上书曰： 昔文王不敢盘于游田，以万民惟忧。而陛下远猎山林，以夜继昼，其如社稷宗庙何？诚小臣所窃忧也。 由是上特重之。
又曰：第五伦为司空，奉公不挠，言事无所依违，诸子谏止，辄叱之。每上封自作草，不复示掾吏。或民奏记言便宜，便封上。
又曰：明帝时决狱多近于重，尚书陈宠上疏谏曰： 先王之政，赏不僣，刑不滥，与其不得已，宁僣，故古贤君君叹相重式者，重刑之至也。
又曰：帝时伐匈奴，鲁恭上疏谏曰： 窃见窦宪、耿秉，衔使奉命，暴师于外。陛下亲劳，忧在军役，诚欲以安定边陲，为民除害。臣思之，未见其便。数年以来，民食不足，国无积，盛春兴，扰动天下，妨废农时，以事夷狄，非所以垂意于中国，悯念民命也。 
又曰：日蚀，司徒丁鸿上疏曰： 臣闻《春秋》日蚀三十六，而弑君三十六，变不空生。夫帝王不宜以重器假人，观古及汉倾危之祸，靡不由世位擅宠之家。伏见大将军，刺史二千石初除谒辞，求通待报，虽奉玺书，受台敕，不敢去，至数十日。背公室，向私门，此乃上威损，下权盛。外附之臣，依托权门，谄谀以求容媚，宜诛之。 
又曰：窦宪为车骑将军，辟崔骃为掾。宪府贵重，掾属三十人，皆故刺史、二千石，惟骃以处士年少擢在其间。宪擅权骄恣，骃数谏之。及出征匈奴，道路愈多不法，骃为主簿，前后奏记数十，指切长短。宪不能容，稍疏之，因察骃高弟，出为岑长。骃自以远去，不得意，遂不之官而归，卒于家。
又曰：杨赐，字伯献，代刘郃为司徒，帝欲造毕圭灵昆苑，赐上疏谏曰： 窃闻使者并规度城南民田，欲以为苑。昔先王造囿，裁足以修三驱之礼，薪菜刍牧，皆悉往焉。先帝之制，左开鸿池，右作上林，不奢不约，以合礼中。狡煴规郊城之地，以为苑圃，广坏田园，废居民，畜禽兽。殆非所谓保赤子之义。 
又曰：光和中，有虹霓昼降嘉德殿，上引杨赐等入金商门问以祥异。对曰： 按《春秋谶》曰：天投霓，恐海内乱。加四百之期，象见吉凶，圣人则之。今妾媵嬖人阉尹之徒，共专国朝，欺罔日月。而今缙绅之徒委伏畎亩，口诵尧、舜之言，身蹈绝俗之行，亡捐沟壑，不见逮及，冠履倒易，陵谷代处。 
又曰：白马令李云。桓帝诛大将军梁冀，而中常侍单超等五人皆以诛冀功并封列侯。又立掖庭民女亳氏为皇后，数月间，后家封四人，赏赐巨万。时地数震裂，众灾频降。云素刚，忧国，乃露布上书，移三府，曰： 孔子曰：帝者，谛也。今官位错乱，小人谄进，财货公行，政令日损，是帝欲不谛乎？ 帝得奏，震怒，下有司送云黄门北寺狱，死。
《魏志》曰：辛毗，字佐治，颍川人。帝践祚，为侍中。帝欲徙冀州士家十万民实河南。时连蝗民饥，群司以为不可，而帝意甚盛，毗与朝臣俱求见，帝知其欲谏，作色以见之，皆莫敢言。毗曰： 陛下徙士家，其计安出？ 帝曰： 卿谓我徙之非耶？ 毗曰： 诚以为非也。 帝曰： 吾不与卿共议也。 毗曰： 陛下以臣不肖，置之左右，厕之谋议之官，安得不与臣议耶！臣所言非私也，乃社稷之虑也。 帝不答，起入内；毗随而引其裾，帝遂奋衣而还，良久乃出，曰： 佐治，卿持我何太急耶？ 毗曰： 今徙，既失民心，又无以食也。 帝遂徙其半。尝从帝射雉，帝曰： 射雉乐哉！ 毗曰： 于陛下甚乐，而于群下甚苦。 帝默然，为之希出。
又曰：太祖讨张鲁，东还时有将军许游拥部曲不附太祖，而有慢言，太祖怒，先欲讨之。群臣多谏，太祖横刀于膝，作色不听。缪袭入，欲谏，太祖逆之曰： 吾计以定，卿勿复言。 袭曰： 若殿下计是耶？臣方助殿下成之；若殿下计非耶？虽成宜败之。殿下逆臣，令勿言，何待下之不阐乎？ 太祖曰： 许游慢吾，何言可致乎？ 袭曰： 臣闻千石之弩，不为鼷鼠发机；万钧之钟，不以蓬橦起音，今区区之许游，何足以劳神哉！ 太祖曰： 善。 遂厚抚游，游即归服。
又曰：贾诩，字文和。文帝时为五官将，而临淄侯植才名方盛，有夺宗之议。文帝使人问诩自固之术，诩曰： 愿将军恢崇德度，躬素士之业，朝夕孜孜，不违子道。如此而已。 文帝从之，深自砥砺。太祖又当屏除左右问诩，诩默然不对。太祖曰： 与卿言而不答，何也？ 诩曰： 思袁本初、刘景升父子也。 太祖大笑，于是太子遂定。
又曰：文帝频出游猎，或昏夜还宫。王朗上疏曰： 夫帝王将行，则设兵而后登舆，清道而后奉引。所以显至尊，务戒慎也。近日车驾及昏而反，非万乘之至慎也。 
又曰：文帝践祚，以高柔为治书侍御史。时人间数有诽谤妖言，帝疾之，有妖言辄杀，而赏告者。柔上疏曰： 宜除妖谤赏告之法。 帝乃下诏； 敢以诽谤相告者，以所告罪罪之。 于是遂绝。
又曰：太祖置校事卢洪、赵达等，使察群下，高柔谏曰：今置校事既非君上信下之指，又达等数以憎爱擅作威福，宜检治之。 后奸利发，太祖杀之以谢于柔。
又曰：太祖征并州，留崔琰傅文帝于邺。太子仍出田猎，变服易乘，志存驱逐。琰书谏曰： 今邦国殄悴，惠康未洽，惟太子燔翳损裮，以塞众望，不令老臣获罪于天。 
又曰：高堂隆寝疾，口占上疏曰： 臣寝疾病，有增无损，常惧忠款不昭。臣常疾世主莫不思绍尧、舜，而蹈桀纣之迹，愿陛下少垂省览。 
又曰：明帝即位，辛毗为廷尉。帝欲平北邙，令登台观，则见孟津。毗谏曰： 天地之性，高高下下，今而反之，既非其理。若九河湓溢，洪水为害，而丘陵皆移，将何以御之？ 帝乃止。
又曰：明帝时，百姓凋匮，而役务方殷。卫凯上疏曰： 顺止者，爱所由来；逆意者，恶所以至。故人臣皆争顺指，而避逆意。非破家为国、杀身成君者，谁能犯颜色、触忌讳、建一言、开一说哉！ 
又曰：《荀彧传》曰： 时曹公欲灭陶谦，乘胜欲取徐州，而后定吕布。彧谏曰：昔高祖保关中，光武据河内，深根固本，以制天下，进可以胜敌，退可以自守，虽师北身遁者数矣，而终复振成大业也。今将军本以兖州首事，故能平定山东，此实天下之要地，而将军之关河也。若不先定根本，将何以寄诸乎？宜且急收熟麦，以实军资，吕布不足虑也。今舍此而东，未见其便，多留兵则不可胜敌，少留兵则不可固守，且吕布乘虚寇暴，震动人心，纵保数城，非已所有。 操乃从其言，遂破吕布，而平兖州。
《魏略》曰：苏则为侍中。文帝时，人多饥困，而军数出，又兼治宫室；则又数面谏，由此，上颇不悦，其后，出以为河东相。
又曰：时太祖欲征吴，而大雨霖，三军多不愿行。太祖知其然，恐外有谏者，教曰： 今孤戒严，未知所之，有谏者死。 贾逵受教，谓其同僚三主簿曰： 今实不可出，而教如此，不可不谏也。 乃建谏草以示三人，三人不获已皆署名，入白事。太祖怒，收逵等。当送狱，教取造意者，逵即言 我造意 ，遂走诣狱。狱吏以逵主簿也，不即着械。逵谓狱吏曰： 促械我。尊者且疑我在近职，求缓于卿，今将遣人来察我。 既而复职。
又曰：明帝徙长安钟虡铜人，起土山寺。司徒军议掾河东断邪上书曰： 臣闻古之贞士，尽言于国，不避死亡，故周昌比高祖于桀纣，刘辅譬赵后于人婢。天生忠直，虽白刃沸汤，往而不顾者，诚为时主爱惜天下也。建安已来，野战死亡，或门单户尽，虽有在者，遗孤老弱。若今宫室狭小，当大之，犹随时不妨农务，况乃作无益之物，黄龙凤皇、九龙承露盘，玉山渊池也。此皆圣明之所兴，其功参倍于殿舍，三公、九卿、侍中、尚书，天下至德皆知非道而不敢言者，以陛下春秋方刚，心畏雷霆。臣今知言出必死，而臣自比于牛一毛，生既无益，死亦何损，发笔流涕，心与世辞。臣有八子，臣死之后，累陛下矣。 将奏，沐浴既通，帝曰： 断邪不畏死耶！ 主者奏收寻，有诏勿问。
《吴志》曰：张昭少子休，字叔嗣，从中庶子转为右弼都尉。孙权尝游猎，逮暮乃归。休上疏谏戒，权大善之，以示于昭。
又曰：孙权欲废太子和，立亮，尚书仆射屈晃固谏不止。权大怒，牵晃入殿，杖一百。
又曰：孙权任信校事吕壹。壹性苛惨，用法深刻。太子登数谏，权不纳。后壹奸罪发露，权引咎责躬。
又曰：孙权既为吴王，欢宴之末，自起行酒，虞翻伏地，阳醉不持。权去，翻起坐。权于是大怒，手剑欲击之，侍坐者莫不惶遽，惟大司农刘基起抱权谏曰： 大王以三爵后杀善士，虽翻有罪，天下孰知之？ 权曰： 曹孟德尚杀孔文举，孤于虞翻何有哉？ 基曰： 孟德轻害士人，天下非之。今大王躬行德义，欲与尧、舜比隆，何自喻于彼乎？ 翻由是得免。权因敕左右： 自今酒后言杀，皆不得杀。 
又曰：张纮，字子纲，广陵人。避难江东，委质于孙策。策遣纮奉章诣许昌。曹公闻策薨，欲伐吴。纮谏曰： 以为乘人之丧，既非古义，若有不克，弃好成雠，不如厚礼。 曹公从之。纮归吴后为长史。权率轻骑将赴敌，纮谏曰： 兵者凶器，战者危事。麾下多强暴之勇，三军之众，莫不寒心。 权纳而止。
又曰：吕蒙时为护军，权将欲北取徐州，以广其地。蒙谏曰： 不可。今曹操远在河北，新破二袁，抚集幽、冀，未暇东顾。今徐州将守，恶足言也，往必克之。然地势陆通，四面受敌，今日得之，明日还失，举全吴之众未足守也。不如取关羽，西据荆州，则利尽长江，此上流之势，于国之便，十徐州也。则重关西门，国之固也。 权甚然之，兴师，遂擒关羽而平荆州。
又曰：华覈，字永先，吴人。上疏谏皓曰： 臣闻之，主所求于民者二，民之所望于主者三。二谓求其吻己劳也，求其吻己死者也。三谓饥者能食之，劳者能息之，功者能赏之。今民以致其二事而主失其三，主二求已备，民之三望未报。今百工作无用之器，妇人为绮靡之饰。且美貌者不待华彩以崇好，艳姿者不待文绮以致爱。若极粉黛，穷盛服，未必无丑妇；废华彩、文绣，未必无美貌也。 皓终不纳。后以惩谴免，数年而卒。
又曰：韦曜，字弘嗣，吴人。本名昭，避晋文讳改之。孙皓立，曜以直谏非一，渐见责怒。皓每飨宴，以七升为限，虽不入口，并浇灌取尽，曜遂见逼。皓辄以为曜与华覈、薛莹撰《吴书》，皓欲以父和作《帝纪》，曜以和不登帝位，宜作《传》，曜遂被诛。
又曰：贺邵，字兴伯。孙皓时为中书令，领太子太傅。皓凶暴骄矜，邵上疏谏曰： 陛下媟近宠媚之臣，日闻顺意之辞，海内悼心朝臣失图。 书奏，皓深恨之，竟见杀。
《蜀志》曰：时天旱禁酒，酿者有刑。吏于人家索得酿具，欲令与作酒者同罚。简雍从先主游，见一男子行道，谓先主： 彼人欲淫，何以不缚？ 先主曰： 卿何以知之？ 雍对曰： 彼有淫具，与欲酿者同。 先主大笑，而原欲酿者。雍之滑稽凡此类。
又曰：黄权，字公衡。州牧刘璋召为主簿，时别驾张松建议，宜迎先主，伐张鲁。权谏曰： 左将军有骁名，今欲以部曲遇之，则不满其心，欲以宾客礼等，则一国不容二君。客若有太山之安，则主有累卵之危。可但闲境，以待河清。 璋不听。
又曰：张松说刘璋交通先主，璋从之，遣法正请先主。璋从事广汉王累自倒悬于州门以谏，璋一无所纳，敕所在供奉先主，先主入境如归。
《晋书》曰：《何尚之传》：时造玄武湖，上欲于湖中立方丈、蓬莱、瀛洲三神山，尚之固谏，乃止。时又造华林园，并盛暑，欲兴人工，尚之又谏，宜加休息。
又曰：续咸。伪赵石勒将迁都于邺，咸固谏，勒怒曰： 不斩此老臣，朕宫不得迁也。 敕御史收之，中书令徐光表极谏，勒乃悟，停作。赐咸绢百匹。
又曰：孙嵩为王弥长史。弥与石勒有隙，勒常恶之，乃请计于右侯张宾。宾曰： 英雄不并立，宜早图之。 勒于是开宴请弥，弥将行，嵩请谏曰： 石公卑甚言甘，不可信也，愿公勿往，自守保固，恐有专嘱垄孙峻之祸及耳！ 弥曰： 石勒一竖子耳，奚能为也？ 不听，遂入。酒酣遇害。
又曰：裴玄略事伪秦苻坚，为佥部郎中。坚常以珠玑奇异，弥饰不可胜计，以朝群臣。玄略谏曰： 周卑宫室，庆垂八百；始皇穷极，嗣不及孙。此万古所以傅载也。愿陛下去之，以延洪祚，庆流万代。 坚曰： 非卿忠，何以闻寡人之过。 悉命去之。
又曰：游子远仕刘曜。西羌羯叛乱，举兵四十馀万，三辅大震。曜甚患之，欲大兴师伐之，子远谏曰： 足下纳臣愚计，不劳大军，可一月而定矣。且羌夷之叛也，非有大度窥窃神器矣，但迫足下严刑峻网。今死者不可追，生者犹可安，莫若大赦，释诸逆人。若失官者，悉还之，遽相抚育，听其复业，与人更始。彼生路既开，人情岂有乐祸好乱者也。且小人聚居，必有他心，今无刑辟之惧，以恩信怀之，不降何待矣！纵酋长负罪而不下者，请假臣弱兵五千人，为足下枭之，不劳大军，此可定矣。今贼党既盛，弥川被谷，若临之以兵，恐非岁月而可殄也。此言其术也。 曜大悦，行其计，西方遂平。
王隐《晋书》曰：愍怀太子颇好游宴。洗马江统等谏曰： 宜咨询保傅，引见宾客，悉得接尽，有增博见益多闻。 
《晋中兴书》曰：江逌为侍中，时穆宗欲于后园修立池苑，逌谏以 强贼不灭，宜务军备，当存俭约，以率群下 ，上即纳之也。
徐广《晋记》曰：成帝有乳母，经忧艰苦，诏假其名号，顾和谏曰： 保母奉佑，圣躬不遗其勋，第舍供给，已为隆厚，若假以名号，非令典也。书而不法，后嗣何观？ 帝乃止。
臧荣绪《晋书》曰：卫瓘，字伯玉，每议及经国，屡形幼稍色，晋祖恐大臣有谏。瓘尝因宴饮，欢醉，手抚御床曰： 此坐可惜！ 
《宋书》曰：世祖游幸无度，太后及六宫常乘副车在后，沈怀文与王景文每谏不宜亟出。后同从坐松树下，风雨甚骤。景文曰： 卿可以言矣。 怀文曰： 独言无从，理相与从之。 江知渊卧草侧，亦谓言之为善。俄而入召俱入雉场。怀文曰： 风雨如此，非圣躬所宜冒。 景文又曰： 怀文所启宜从。 知渊未及言，上方注弩，作色曰： 卿欲效颜竣耶？何以恒知人事。 又曰： 颜竣小子，恨不得鞭其面！ 
又曰：何尚之迁尚书右仆射，加散骑常侍。时上行幸，还多侵夜，尚之表谏曰： 万乘宜重，尊不可轻，此圣心所鉴，岂假臣启。舆驾比出，还多冒夜。伏愿少采愚诚。 上优诏纳之。
