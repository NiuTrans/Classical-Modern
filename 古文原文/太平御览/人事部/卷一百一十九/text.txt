○赠遗
《毛诗》曰：《鸡鸣》，刺不说德也。 知子之来之，杂佩以赠之。知子之顺之，杂佩以问之。 
又曰：惟士与女，伊其相谑，赠之以芍药。
又曰：《渭阳》，康公念母也。康公之母，晋献公之女。文公遭骊姬之难，未返，而秦姬卒。穆公纳文公。康公时为太子，赠送文公於渭之阳，念母之不见也。 我见舅氏，如母存焉。我送舅氏，曰至渭阳。(渭，水名。秦时都雍至渭阳者，盖东行送舅氏於咸阳之地。)何以赠之？辂车乘黄。我送舅氏，悠悠我思。何以赠之？琼瑰玉佩。 
《礼记》曰：孔子之卫，遇旧馆人之丧，入而哭之哀。出，使子贡脱骖而赙之。子贡曰： 无乃已重乎？ 夫子曰： 余向者入而哭之，遇於一哀而出涕；余恶夫涕之无从也，小子行之！ 
《左传》曰：鄢陵之战，郤至三遇楚子之卒，必下，免胄而趋风。楚子使工尹襄问之以弓，曰： 方事之殷，有韎韦之跗注，君子也。適见不谷而趋，无乃伤乎？ 郤至见客，免胄承命。
又曰：越图吴，赵孟使楚隆使於吴王曰： 黄池之役，君之先臣志父得承齐盟，曰好恶同之，今君在难，无恤不敢惮劳。非晋国之所能及也，使陪臣敢展布之。 王拜稽首曰： 寡人不佞，不能事越，以为大夫忧。拜命之辱。 与之一箪珠。
又曰：吴公子札聘於郑，见子产如旧相识，与之缟带，(缟带，大带也。)子产献纻衣焉。(纻衣，禅衣。)谓子产曰： 郑之执政侈，难将至矣。政必及子，子为政，慎之以礼，不然郑国将败。 
又曰：叔鲋欲求货於卫，淫刍荛者。(淫，放也。使欲卫患之而致货焉。)卫人使屠伯馈叔向羹，与一箧锦，(屠伯，卫大夫。)曰： 诸侯事晋，未敢携贰，况卫在君之宇下，(屋宇之下，喻近。)而敢有异志？刍荛者异於它日，敢请之。 (请正之意。)叔向受羹反锦。(受羹示不逆其意。且非货赂也。)
《论语·乡党》曰：康子馈药，拜而受之。曰： 丘未达，不敢尝。 (馈，遗也。拜受，敬也。曰： 丘未达 ，言不服之意。药从中制外，故当慎也。)
又《微子》曰：齐人馈女乐，季桓子受之，三日不朝，孔子行。
《汉书》曰：文帝赐赵它书，上褚五十衣、中褚三十衣遗王。(上褚、下褚，谓之多少、厚薄，袷复之名。)
范晔《后汉书》曰：李恂徵拜谒者，领西域副校尉。西域殷富，多珍宝，诸国侍子及督使贾胡数遗恂奴婢、宛马、金银、香罽之属，一无所受。
《东观汉记》曰：陈遵为大司农护军，尝使匈奴，过辞於王丹。临诀，丹谓遵曰： 俱遭时反覆，惟我二人为天地所遗。今子当之绝域，无以相赠，赠子以不拜。 遂揖而别，遵甚悦。
《后汉书》曰：王丹，字仲回。资性清白，少修节义。时京师大豪陈遵朋友丧亲，遵为护丧事，赙缣数百匹。丹怀缣一匹至丧主前，出缣授之，谓曰： 如丹是缣，出自机杼。 遵有惭色。
又曰：闵中叔，太原人。好黄老，清志洁行，不仕王莽之世，恬静养神，弗役於物。与周党相友，党过叔舍，共含菽饮水，无菜茹党。尝遗其生麻，叔叹曰： 我欲省烦耳。 受而不食。
又曰：光禄勋杜林与马援乡里，亲厚。援南方还时，林马适死，援遣子将马一匹遗林曰： 朋友有车马之馈，可以备之。 居数月，林还之。
后汉书曰：或问第五伦曰： 公有私乎？ 对曰： 昔人有与吾千里马者，虽不受，每三公有所选举，心不能忘而亦终不用也。吾兄子尝病，一夜十往，退而安寝。吾子有病，虽不省视而竟夕不眠。若是者，岂谓无私乎？ 
又曰：张奂少立志节，常与士友言曰： 大丈夫处世，当为国家立功边境。 及为将帅，果有勋名。董卓慕之，使其兄遗缣百匹。奂恶卓为人，绝而不受。
《吴志》曰：太史慈，字子义。曹公闻其名，遗慈书，以箧封之，发省无所道，而但贮当归。
《蜀志》曰：宗预东聘吴，孙权捉预手，涕泣而别曰： 君每衔命结二国之好。今君年长，孤亦衰老，恐不复相见！ 遗预大珠一斛。
《宋书》曰：王弘之徵为通直散骑常侍，不就。从兄敬弘常解貂裘与之，即著以采药。
又曰：王弘之隐居，性好钓。日夕载鱼入往上虞郭，经亲故门，各以一两头置门内而去。
又曰：《陶潜传》：颜延之为始安郡，经过，日日造潜，每往必酣饮致醉。临去，留二万钱与潜，潜悉送酒家，稍就取酒饮。
《宋书》曰：郭原平。高阳许谣之居在永兴，罢建安郡丞还家，以绵一斤遗原平，不受，送而复反者前后数十。瑶之乃自往曰： 今岁过寒，而建安绵好，以此奉尊上耳。 平乃拜而受之。
《齐书》曰：庾易徵辟不就，以文义自乐。安西长史袁彖钦其风，通书致遗。易以连理机竹翘书格报之。
又曰：张融，字思光，吴郡吴人也。祖祎，晋琅琊王国郎中令。父畅，宋会稽太守。融年弱冠，道士同郡陆修静以白鹭羽尾扇遗融，曰： 此既异物，以奉异人。 
又曰：何点隐居不仕，豫章王命驾造门，点从后门逃去。竟陵王子良闻之，曰： 豫章王尚不屈，非吾所议。 遗点嵇叔夜酒杯、徐景山酒枪以通意。
范享《燕书》曰：高祖少有大度，雄略杰出。晋安北将军张华镇蓟，总御诸部。高祖童冠往见，华甚异之，谓高祖曰： 君必为命时之器，匡时济难者也。 脱所着帻簪以遗高祖，结殷勤而别。
崔鸿《后燕录》曰：王猛伐洛阳，将发，谓慕容垂曰： 吾将遂清东夏，或为东山之别。见物思人，卿将何以为信？ 垂以佩刀遗之。
崔鸿《前秦录》曰：慕容冲进逼长安，苻坚遣使送锦袍一遗冲。使者称有诏： 古人兵交，使在其间。卿远来草创，得无劳乎！今送一袍，以明本怀，朕於卿恩分如何？而于一朝忽为此变！ 
《后魏书》曰：西域厌达、波斯诸国，各因公使并遗任城王澄骏马一匹，请付太仆，以充国闲。诏曰： 王廉贞之行，有过楚相，可敕付厩以成君子大哉之美。 
《陈书》：贺德基少游学於京邑，积年不归，衣资罄乏，又耻衣服故弊，盛冬止衣夹襦袴。尝於白马寺前逢一妇人，容服甚盛，呼德基入寺门，脱白纶巾以赠之。仍谓德基曰： 君方为重器，不久贫寒，故以此相遗耳。 德基问妪姓名，不答而去。
《唐书》曰：陆贽以博学弘词登科，授华州郑县尉。罢秩，东归省母，路由寿州，刺史张镒有时名，贽往谒之。镒初不甚知，留三日，再见与语，遂大称赏，请结忘年之契。及辞，遗贽钱百万，曰： 愿备太夫人一日之膳。 贽不纳，惟受新茶一串而已。曰： 敢不承君厚意。 
又曰：陆贽丁母忧，东归洛阳，寓居嵩山丰乐寺。藩镇赙赠乃别陈饷遗，一无所取；与韦皋布衣时相善，惟西川致遗，奏而受之。
《家语》曰：子路将行，辞於孔子。子曰： 赠汝以车乎，赠汝以言乎？ 对曰： 请以言。 孔子曰： 不疆不达，不劳无功，不忠无亲，不信无复，不恭失礼，慎此五者而已矣。 子路曰： 由请终身奉之。 
《战国策》曰：苏秦说李兑，抵掌而谈。李兑送苏秦以明月之珠，和氏之璧，黑狐之裘，黄金百镒。苏秦得以为用，西入於秦。
又曰：张仪为秦破从连横，说楚王遗车百乘，献骇鸡之犀、夜光之璧於秦王。
梁祚《魏国统》曰：初，太祖过故人吕伯奢也。遂行，日暮，道逢二人，容貌威武，太祖避之路。二人笑曰： 观君有奔惧之色，何也？ 太祖始觉其异，乃悉告之。临别，太祖解佩刀与之曰： 以此表吾丹心，愿二贤慎勿言。 
刘向《说苑》曰：田子方使人遗子思狐白之裘，恐其不受，因谓之曰： 吾与之也，如弃之。 子思辞曰： 伋闻：妄与不如遗弃於沟壑。伋虽贫，不忍以身为沟壑也。 
《说苑》曰：孔子之楚，有渔者献鱼，孔子不受。献鱼者曰： 天暑市远，卖之不售，思虑欲弃之，不若献之君子。 孔子再拜受，谓弟子曰： 扫除将祭之。 弟子曰： 夫人将弃之，今夫子将祭之，何也？ 孔子曰： 吾闻之务施而不腐馀财者，圣人也。今受圣人之赐，可无祭乎？ 
刘向《列仙传》曰：安期先生者，时人皆言千岁公。秦始皇请与语，三日三夜，赐金璧数千万，出於阜乡亭，皆置去，留书，以赤玉舄一量为报。曰： 后千岁求我于蓬莱山下。 
《费祎别传》曰：孙权以手中尝所执宝刀赠祎，答曰： 臣不才，何以堪明令？然刀所以讨不庭，禁暴乱者也。但愿大王勉建功业，同奖汉室，臣虽暗弱，不负采顾。 
《蜀王本纪》曰：蜀王猎於褒谷，见秦王，以金一笥蜀王，报以礼物，尽化为士。秦王大怒。臣下拜贺曰： 土者，地也。 
葛洪《西京杂记》曰：朱买臣为会稽太守，怀章绶，至金亭，而国人未知也。所知钱勃，见其曝露，乃劳之曰： 得无罢乎？ 遗以纨扇。买臣至郡，引为上客。
《杂记》曰：公孙弘为国士所推，上为贤良。国人邮长赠以生刍一束、素丝一繸、朴玉一枚。
孟仪《周载》曰：悼公时，晋智伯为政，强暴好侵伐，欲谋袭卫，乃遗卫君野马四、白璧一，以结好。
《韩子》曰：仲尼为政於鲁，齐景公患之。黎鉏谓景公遗哀公女乐。景公曰： 善！ 乃以女乐二人遗哀公，哀公果怠于政。仲尼谏，不听，去而之齐。
又曰：晋献公欲伐虞虢，乃遗之屈产之乘、垂棘之璧、女乐二八，以萦其心，而乱其政。
《孔丛子》曰：子思居贫，其友有馈之粟者，受二车焉。或献樽酒束修，子思弗为当。或曰： 子取人粟而辞吾酒，是辞少取多也。 子思曰： 伋不幸而贫於财，至乃困乏，将绝先人祠。夫所以受粟，为周乏也。酒脯则饮宴，方乏於食，而乃饮宴，非义也，吾岂以为介哉！ 
又曰：孔子使宰予於楚，楚昭王以安车蒙饰，因宰予遗孔子焉。宰予曰： 夫子无以此为也。臣窃见其行不离道，动不违仁，贵义尚德，清素好俭，仕而有禄，不以为费，不合则去，退无吝心，妻不服彩，妾不衣帛，车器不雕，马不食粟，道行则乐其治，不行则乐其身，臣知夫子之不用此车也。 
古诗曰：客从远方来，赠我一端绮。文作双鸳鸯，裁为合欢被。
谢惠连诗曰：客从远方来，赠我鹤文绫。裁为亲身服，着以便寝兴。
古诗曰：客从远方来，赠我一端绮。相去万余里，故人心尚尔。
张衡《四愁诗》曰：美人赠我金错刀，何以报之英琼瑶。
又云：美人赠我翠琅玕，何以报之双玉盘。
又云：美人赠我锦绣缎，何以报之青玉案。
又云：美人赠我貂襜褕，何以报之明月珠。
傅玄《四愁诗》曰：美人赠我明月珠，何以报之比目鱼。
又云：美人赠我苏合香，何以报之翠鸳鸯。
张载《拟四愁诗》曰：美人遗我绿绮琴，何以赠之双南金。
《琴操》曰：许由无有杯器，手掬水。人见由无器，以瓠瓢遗之。由操饮，饮讫，挂於树枝，风吹树动，有历历声。由以为烦忧，取损之。
《楚辞》曰：折疏麻兮瑶华，(疏麻，神麻也。瑶，玉华。)将以遗兮离居。(离居，隐者也。)
皇甫规《与刘司空笺》曰：明公至德，佐国忧世，虽赠两梁冠及鲐鱼一双，服厚尊贶，荣施其弘。
《班固集》曰：窦宪饷身所服物：虎头绣盘囊一双，又遗身所服袜三具，错镂铁一。
魏武帝《与杨彪书》曰：今赠足下青毡床褥三具。
慕容晃《与顾和书》曰：今致绣鞋一两。
《张敞集·敞答朱登书》曰：登为东海相，遗敞蟹酱，敞答曰：蘧伯玉受孔子之赐必以及其乡人，敞谨分斯贶于三老尊行者，曷敢独享之。
