○谦
《易·谦卦》曰：《谦》亨。君子有终。吉。彖曰： 天道下济而光明，地道卑而上行，天道亏盈而益谦，地道变盈而流谦，鬼神害盈而福谦，人道恶盈而好谦。谦，尊而光，卑而不可逾，君子之终也。 《象》曰：地中有山，《谦》。君子以裒多益寡，称物平施。初六：谦谦君子，用涉大川，吉。六二：鸣谦，贞吉。九三：劳谦君子，有终，吉。六四：无不利捴谦。上六：鸣谦，利用行师，征吉。《易》下系曰： 谦，德之柄也。 
《尚书》曰：满招损，谦受益。
《左传·庄公》曰：齐侯使敬仲为卿。辞曰： 羁旅之臣，敢辱高位，以速官谤，敢以死告。 
又《成上》曰：晋与齐战而胜归，范文子后入。武子曰： 无为吾望尔也。 对曰： 师有大功，国人喜以逆也。先入必属耳目，是代帅受名，故不敢。 武子曰： 吾知免矣。 
《汉书》曰：张安世兄贺为掖庭令，而宣帝以皇曾孙收养掖庭。贺视养拊循，恩甚密焉。上追思贺恩，欲封其冢为恩德侯，置守冢户二百家。安世深辞贺封，又醟损守冢户，上曰： 吾自为掖庭令，非为将军。 安世乃止。
又曰：于定国为人谦恭，尤重经术，士虽卑贱，徒步，定国皆与均礼。
又曰：玄帝即位，徵孔霸为师，赐爵关内侯。霸为人谦退，不好权势，常爵位泰过，何德以堪之？霸让位自陈。上深知其志诚，乃弗用。
《东观汉记》曰：北海靖王睦，显宗之在东宫，尤见幸。而睦性谦恭好士，名儒宿德，莫不造门。永平中，法宪颇峻，睦乃谢绝宾客，放心音乐。岁终，遣中大夫奉壁朝贺，召而谓曰： 朝廷设问寡人，大夫将何辞对？ 使者曰： 大王忠孝慈仁惊贤乐士，臣虽蝼蚁，敢不以实？ 睦曰： 吁，子危我哉！此乃孤幼时进趋之行也。大夫其对以孤袭爵已来，志意衰惰，声色是娱，犬马是好。 使者受命而行。
又曰：李通娶宁平公主，为大司空。通性谦恭，常避权势。谢病不视事。
又曰：冯异，字公孙，为人谦退，与诸将相逢，辄引车避道。每止顿，诸将共论功伐，异常屏止树下，军中号 大树将军 。
又曰：邓骘兄常居禁中，骘谦退，不欲久在内，连求还第，太后乃许。
又曰：樊弘为人谦慎，常诫其子曰： 富贵盈溢，未有能终者。 及病困，车驾临问所欲言，弘顿首自陈： 无功享食大国，愿还寿张，食小乡亭。 上悲伤其言而不许。
又曰：梁商朝廷敬惮，其委任自前世外戚见礼过尊显所未曾有。商门无驻马请谒之宾，谦虚挹损，九命弥恭，汉兴已来，妃后之家亦无商比。
《晋书》曰：羊祜开府累年，谦让不辟士，始有所命，会卒，不得除署。
《宋书》曰：刘怀慎，武帝北伐，以为中领军，宿卫辇毂。虽名位优重，而恭恪愈至，每所之，造位任不逾己者，皆束带门外下车，其谨退类如此。
又曰：蒯恩，字道恩，以战功封新宁县男。武帝北伐，留恩侍卫世子，命朝士与之交。恩益自谦损，与人语常呼官位，自称鄙人。抚士卒，甚有恩纪。
又曰：临川王义庆，为平西将军、荆州刺史。荆州居上流之重，资实兵士居朝廷之半。义庆以宗室令美，故特有此授。性谦虚，始至及去，迎送物并不受。
又曰：彭城王义康，与王弘共辅朝政。弘既多疾，且每事推谦自省，内外众务，一断之义康。
又曰：建平王弘，为人谦俭周慎，礼贤接士，明达政事，上甚信仗之。转尚书令。
《唐书》曰：李藩以张建封在徐州，辟为从事，居幕中，谦谦未尝论细微。
《会稽典录》曰：陈瑞，字文象，世为县卒，瑞谦恭敬让。及其居二千石，九卿位，少年童竖拜者，皆正朝服与之抗礼。若疾病不能答拜，辄拊颊以谢之。
《新序》曰：晋人伐楚。楚大夫请击之。庄王曰： 先君在时，晋不代楚。及孤之身，而晋伐楚，是孤之过。如何其辱诸大夫！ 大夫曰： 是臣之罪，请击之。 庄王俯泣，起拜诸大夫。晋人闻之曰： 君臣争以过为在己，上下一心，三军同力，未可攻也。 还师而归。
袁彦伯《明谦》曰：贤人君子，推诚以存礼，非降己以应世；率心以成谦，非匿情以同物。故侯王以孤寡飨天下，江海以卑下朝百川。《易》曰： 天道下济而光明，地道卑而上行。 老子曰： 高以下为基，贵以贱为本。 此之谓乎。
○让上
《尚书·舜典》曰：咨！四岳：有能奋庸熙帝之载，使宅百揆亮采，惠畴？ 佥曰： 伯禹作司空。 帝曰：俞。咨！禹：汝平水土，惟时懋哉！禹拜稽首，让于稷、契暨皋陶。帝曰： 畴若予工？ (工，百工也。)佥曰： 垂哉！ (垂，臣名也。)帝曰： 俞，咨垂，汝作共工。 垂拜稽首，让于殳斨暨伯与。帝曰： 俞。往哉！汝谐。 帝曰： 畴若予上下草木鸟兽？ 佥曰： 益哉！ 帝曰： 俞。咨益，汝作朕虞。 (虞，掌山泽，官名。)益拜稽首，让于朱虎、熊罴。(朱虎、熊罴，二臣也。)帝曰： 俞，往哉！汝谐。 帝曰： 咨，四岳！有能典朕三礼？ 佥曰： 伯夷！ (伯夷，臣名。)帝曰： 俞，咨！伯，汝作秩宗。 (秩宗，举效庙之臣。)伯拜稽首，让于夔、龙。
《毛诗·鱼藻角弓》曰：民之无良，相怨一方，受爵不让，至于己斯亡。
《周礼·地官上·大司徒》曰：以阳礼教让，则民不争。
《礼记·曲礼》曰：博闻强识而让，尊善行而不怠，谓之君子。
又《曲礼》曰：君子恭敬撙节，退让以明礼。
又《坊记》曰：故贵贱有等，衣服有别，朝廷有位，则民有所让。子云： 君子辞贵不辞贱，辞富不辞贫，则乱益亡。 子云： 觞酒豆肉，让而受恶，民犹犯齿。衽席之上，让而坐下，民犹犯贵。朝廷之位，让而就贱，民犹犯君。 子云： 君子贵人而贱己，先人而后己，则民作让。 
又《祭义》曰：天子有善，让德於天。诸侯有善，归诸天子。卿大夫有善，荐於诸侯。士、庶人有善，本诸父母。
又《儒行》曰：儒有衣冠中，动作慎；其大让如慢，小让如伪，大则如威，小则如愧。
又《乡饮酒》曰：三揖至于阶，三让以宾升。月者三日则成魄，三月则成时，是礼有三让。
《左传·隐公》曰：宋穆公疾，召大司马孔父而属殇公焉，曰： 先君舍与夷而立寡人，(先君，穆公兄宣公也。与夷，宣公子，即所属殇公也。)寡人弗敢忘。若以大夫之灵，得保首领以殁，先君若问与夷，其将何辞以对？请子奉之，以主社稷。 对曰： 群臣愿奉冯也。 (冯，穆公子庄公。)公曰： 不可。先君以寡人贤，使主社稷，若弃德不让，是废先君之举也。 
又《僖上》曰：齐侯使管夷吾平戎于王，使隰朋平戎于晋。王以上卿之礼飨管仲，管仲辞曰： 臣，贱有司也，有天子之二守国、高在。若节春秋来不承王命，何以礼焉？陪臣敢辞。 王曰： 舅氏，余嘉乃勋，应乃懿德，谓督不忘。往践乃职，无逆朕命？ 管仲卒受下卿之礼而还。君子曰： 管氏之世祠也宜哉！让不忘其上。 
又曰：宋桓公疾，太子兹父固请，曰： 目夷长且仁，君其立之。 (兹父，襄公也。目夷，兹父庶兄子鱼也。)公命子鱼，子鱼辞曰： 能以国让，仁孰大焉？臣不及也。且又不顺。 (立庶不顺礼。)遂走而退。
又《文上》曰：穆伯如齐，始聘，礼也。凡君即位，卿出并聘，践修旧好，要结外援，好事邻国，以卫社稷，忠信卑让之道也，忠，德之正也；信，德之固也；卑让，德之基也。
又《宣上》曰：郑人立子良，辞曰： 以贤则去疾不足，以顺则公子坚长。 乃立襄公。
又《成下》曰：诸侯将见子臧於王而立之，子臧辞曰： 前《志》有之，曰：圣达节，次守节，下失节。为君，非无节也。虽不能圣，敢失守乎？ 遂逃，奔宋。
又《襄上》曰：晋韩献子告老。公族穆子有废疾，将立之。辞曰： 《诗》曰： 岂不夙夜，谓行多露。 无忌不才，让，其可乎？请立起也！ (无忌，穆子名。起，无忌弟宣子也。)
又《襄十三》曰：晋侯使士丐将中军，辞曰： 伯游长。(伯游，荀偃。)昔臣习於知伯，是以佐之，非能贤也。请从伯游。 使荀偃将中军，士丐佐之。使韩起将上军，辞以赵武。又使栾黡，辞曰： 臣不如韩起，韩起愿上赵武。君其听之！ 使赵武将上军，韩起佐之。栾黡将下军，魏绛佐之。晋国之民，是以大和，诸侯遂睦。君子曰： 让，礼之主也。范宣子让，其下皆让。栾黡为汰，弗敢违也。 
又《襄十四》曰：吴子诸樊既除丧，将立季札。(札，诸樊少弟。)季札辞曰： 曹宣公之卒也，诸侯与曹人不义曹君，将立子臧。子臧去之，遂弗为也。札虽不才，愿附於子臧，以无失节。 固立之弃其室而耕。乃舍之。(傅言，季札之让月明，吴兄弟相傅。)
又《襄二十六年》曰：郑伯赏入陈之功。飨子展，赐之先辂三命之服，先八邑。赐子产次辂再命之服，先六邑。子产辞邑，曰： 自上已下，降杀以两，礼也。臣之位在四，且子展之功也。臣不敢及赏，请辞邑。 公固与之，乃受三邑。公孙挥曰： 子产其将知政矣！让不失礼也。 
《论语》曰：能以礼让为国乎？何有？不能以礼让为国，如礼何？
又曰：子曰： 太伯其可谓至德也已矣，三以天下让，民无得而称焉。 
《孝经》曰：先之以敬让而民不争。
《国语》曰：狐毛卒，使赵衰代之。辞曰： 城濮之役，先且居之佐军也善。(先且居，晋大夫行轸子也。)军伐有赏，善君有赏，能其官有赏。且居有三赏，不可废也。且臣之伦，箕郑、胥臣、先都在。 (伦辇也，三子皆晋大夫也。)乃使先且居佐上军。公曰： 赵衰三让，其所让，皆社稷之卫也。废让是废德也。 以赵衰之故，蒐于清原作五军，(清原之蒐在鲁僖三十年也。)使赵衰将新上军，箕郑佐之；胥臣将新下军，先都佐之。
又曰：君子急病让夷。
又曰：齐桓公自莒反於齐，使鲍叔牙为宰。辞曰： 臣不若夷吾者有五：宽惠爱民，臣不若也；治国家不失其柄，臣不若也；忠信可结於百姓，臣不若也；制礼义可法於四方，臣不若也；执桴鼓立於军门，使百姓皆加勇，臣不若也。 
又曰：晋悼公使张老为卿，辞曰： 臣不如魏绛。 乃使魏绛佐新军。
《家语》曰：虞、芮二国争田而讼，连年不决。相谓曰： 西伯仁人，(文王。)盖往质焉。入其境，则耕者让畔，行者让路；入其朝，则士让於大夫，大夫让於卿。 虞芮之君曰： 吾侪小人，不可以入君子之朝。 遂自相与成，以其所争为闲田。
《史记》曰：吴太伯，弟仲雍，皆大王之子，季历之兄也。季历贤，又生圣子曰昌，大王欲立季历以及昌，於是太伯、仲雍二人奔荆蛮，文身断发，示不可用，以避季历。
又曰：太尉周勃立代王，代王曰： 奉高帝宗庙，重事。寡人不佞，不足以称宗庙，寡人不敢当。 群臣皆伏固请。代王西向让者三，南向让者再。
又曰：鲁连既说秦军，秦军为却。平原君欲封鲁连。鲁连辞谢者三，终不肯受。平原君乃置酒，酒酣，起，前，以千金为鲁连寿。连叹曰： 所贵天下之士者，为人排难解纷而无取也。即有取者，是商贾之事，连不忍为也。 遂辞而去，终身不复见。
又曰：董偃在馆，陶主家儿戏博殿下。主伏槛观之，偃负则饶人，胜则有让，主益奇之。
又曰：伯夷、叔齐，孤竹君之子也。父欲立叔齐，乃让伯夷。伯夷曰： 父命也！ 遂逃去。
《汉书》曰：文帝初立，以陈平为相。太尉勃，亲以兵诛吕氏，功多。平欲让勃位，乃谢病。文帝怪平病，问之。平曰： 高帝时，勃功不如臣，及诛诸吕，臣功亦不如勃，愿以相让勃。 
又曰：袁盎谓文帝曰： 陛下至代邸，西乡让天子者三，东让天子者再。夫许由一让，而陛下五以天下让，过许由四矣。 
又曰：龚遂为渤海太守数年。上遣使者徵遂，议曹王生愿从太守会。遂引入宫，王生醉从，呼曰： 愿有所白。 遂问其故，王生曰： 天子即问君何以治渤海，君不可有所陈，宜曰皆圣主之德，非小臣之力也。 上果问以治状，遂对如王生言。天子怪其有让，叹曰： 君安得长者之言而称之？ 遂因前曰： 臣非知此，乃臣议曹教臣也。 
又曰：武帝属霍光以辅少主，光让金日磾，日磾曰： 臣外国人，且使匈奴轻汉。 於是遂为光副。
又曰：韦贤薨，子玄成当为嗣。玄成心知其兄非贤，雅意欲让，即佯狂。丞相御史遂以玄成实不病，劾奏之。有诏勿劾引拜，玄成不得已受侯爵。
