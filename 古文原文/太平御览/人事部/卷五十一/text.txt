○交友五
《傅幹与张叔威书》曰：吾与足下，义结纨素，恩比同生。
《东方朔与公孙弘书》曰：爵禄不相责以礼，同类之游不以远近为故。东门先生居蓬户空穴之中，魏公子一朝以百骑造之。吕望未尝与文王同席而坐，一朝让以天下半。大丈夫相知，何必接尘而游，垂发齐年哉！
《张奥与延柿裴书》曰：吾与柿裴剖心相知，岂以流言相猜耶！
曹植《离友诗》曰：王旅旋兮背故乡，彼君子兮笃人纲，腾驾行兮归朔方，驰原隰兮寻旧疆。
郭璞《赠温峤诗》曰：人亦有言，松竹有林。及尔臭味，异本同岑。言以忘得，交以淡成。
谢朓《赠友人诗》曰：芳洲有杜若，可以订佳期。清风动帘夜，孤月照窗时。安得同携手，酌酒赋新诗。
陆倕《赠京邑僚友诗》曰：时逢世道泰，骞足步高衢。江间寒事早，夜露伤秋草。心属姑苏台，目送邯郸道。丽垄郭或同舟，潘、夏时方驾。欢娱终美景，敷文永清夜。捉膝岂异人，戚戚皆明娅。
萧钧《晚景游泛怀友诗》曰：龙门低御沟，凤辖转芳州。云峰初辩夏，麦气早迎秋。山翠馀烟积，川平晚照收。浪随文鹢转，波逐彩鸳浮。风花轻未落，岩泉咽不流。一辞金谷菀，空想竹林游。
潘岳诗曰：投分寄石友，白首同所归。
《古善哉行》曰：月没参横，北斗阑干，亲友在门，忘寝与餐。□□□□□□请交不许□□。
《后汉书》曰：侯霸欲友王丹，霸子见丹下车拜，丹答拜。霸子曰： 大人方愿交欢，奈何拜小子？丹曰： 君房有是言，丹未之许也。 
又曰：张霸迁侍中，时皇后兄虎贲中郎将邓骘当朝，贵戚闻霸名行，欲与为交，逡巡不答。众笑其不识世务。
《魏志》曰：将军张辽与其护军武周有隙。辽就刺史温恢醟交胡质，质辞以疾。辽出遇质曰： 仆安意於君，何以相孤如此？ 质曰： 古人之交也，多取知其不贪，奔北知其不怯，闻流言而不信，故可终也。武伯南身为雅士，往者将军称之，不辍於口，今以睚眦之恨，反成嫌隙。况质才薄，岂能终好？是以不愿也。 辽感其言，复与周平。
《蜀志》曰：刘巴，字子初。《零陵先贤传》曰： 张飞尝就巴宿，巴不与语，飞遂忿恚。诸葛亮谓巴曰：飞虽实武人，爱慕足下。足下虽天爵素高，宜少降意。巴曰：丈夫处世，当交四海英雄，如何与兵子共语？ 
《晋书》曰：解系，字少连，济南人也。系及二弟结、育，并清身洁己，甚有声誉。时荀勖门宗弘盛，勖诸子谓系等曰： 我与卿为友，应向我公拜。 勖曰： 我与君尊先使君亲厚。 系曰： 不奉先君遗教。公若与先君厚，往日哀顿，当垂书问。亲厚之诲，非所敢承。 勖父子大惭。
《梁书》曰：庾诜，字彦实，新野人也。性纯夷简，罕所游狎。河东柳惲欲与之交，拒而不许。
《齐春秋》曰：王僧祐，字宗，亭然独立，不交当代名士。王思远之徒托意请交，并不降意。自天子及侯伯，未尝与一人游焉。
嵇康《高士传》曰：井丹，字太春，扶风人也。博学，故京师为之语曰 五经纷纶井太春 。未尝书刺候谒人。梁松请友，丹不肯见。后遂隐遁。
皇甫士安《高士传》曰：严遵，字君平，蜀人也。扬雄少从之游，数称其德。李温为益州牧，喜曰： 吾得君平为从事矣。 雄曰： 可备礼与相见，其人不可屈也。 王凤请交，不许，叹曰： 益我财者损我神，生我名者杀我身。 故不仕。时人服之。
《世说》曰：何晏、邓飏、夏侯太初并求傅嘏交，而嘏终不许。诸人乃因荀粲说合之。傅曰： 夏侯太初志大心劳，能合虚誉，诚所谓利口覆国之人。邓飏、何晏有为而躁，博而寡要，外好名利，而内无关籥。此三贤者，皆败德之人耳，远之犹恐罹祸，况可亲之哉？ 后皆如其言。
又曰：南阳宗世林与魏武同时，而薄其为人，不与之交。及魏武作司空，总朝政，从容问宗曰： 可以交未？ 答曰： 松柏之志甚存。 
○世交
《后汉书》曰：孔僖，字仲和，鲁人也。祖父建少游长安，与崔篆仕王莽，为建新大尹。僖与崔篆、孙骃复相友善焉。
《晋书》曰：咸宁初，有司奏何劭及兄遵等受故〈鬲令〉袁毅货，虽经赦宥，宜皆禁止。事下廷尉，诏曰： 太保与毅有累世之交，遵等所取善薄，一皆置之。 
○父子交
《左传·襄二十六年》曰：初，伍参与蔡太师子朝友，其子伍举与声子相善。声子，子朝之子也。伍举出奔郑，将遂奔晋。声子时如晋，遇之於郑郊，班荆相与食。(班，布也。布荆坐地，朋友世亲也。)
《魏书》曰：陈群，字长文，通达有识度，其所交皆父党也。鲁国孔融与群父纪友，又与群交。
王隐《晋书》曰：王戎随父浑在郎舍，时阮籍亦为郎。每诣浑，辄云： 与卿语不如阿戎谈。 戎时年十五，籍乃交焉。
《北齐书》曰：陆昂，字云驹，洛阳人也。父子璋，魏中书监。昂为河间邢劭所赏。邢又与子璋交游，尝谓子璋云： 吾以卿老蚌复出明珠。 
《高士传》曰：班嗣在京师，家有赐书，内足於财，父党杨子云已下莫不造门。
《唐书》曰：郗士美，字和夫。少好学，善记览。父友颜真卿、萧颍士辈，尝与之讨论经傅，应对如流。既而相谓曰： 吾曹异日当交二郗之间矣。 
《汝南先贤传》曰：薛勤，字恭祖，仕郡为功曹。陈仲举时年十五，为父赍书诣勤。勤顾而察之，明日造焉。仲举父出迓勤，勤曰： 足下有不凡子，吾来候之，不从卿也。 言义尽日。
《道学论》曰：许迈，字叔玄。清虚接真，遐栖世表，志在往而不返，故自改名 远游 。与王右军父子为世外之交。王亦辞荣，好养生之事，每造远游，未尝不弥日忘返。
束晢《吊萧孟恩文》曰：东海萧惠，字孟恩者，父昔为御史，与晳先君同僚。孟恩及晳，旦夕同游，分义早著。孟恩夫妇皆亡，门无立嗣。晳时有伯父、从兄之忧，未获自往，致文一篇，以吊其魂。
○绝交
《毛诗·谷风》曰：《谷风》，刺幽王也。天下俗薄，朋友道绝焉。
又曰：伐木废，则朋友缺矣。
《史记》曰：相国曹参，始微时与萧何善，及为将相有隙。
又曰：越石父贤，在于缧绁之中。晏子出，遭之涂，解左骖赎之，载归。弗谢，入门。久之，石父请绝。晏子戄然，摄衣冠谢曰： 晏虽不仁，免子於厄，何求绝之速也。 石父曰： 不然。吾闻君子屈於不智己而伸於智己者。方吾在缧绁之中，彼不知我也。夫子既已感而赎我者，是智己；智己而无礼，固不如缧绁之中。 晏子于是延入为上客。
《汉书》曰：张耳、陈馀始居约时，相然信死，岂顾问哉！及据国争权，卒相灭亡，势利之交，古人羞之，盖谓是矣。
又曰：萧育，少与陈咸、朱博为友，著闻当世。往者，有王阳、贡公，故长安人语曰： 萧、朱结绶，王、贡弹冠。 言其相荐达也。始育与公卿子显名，咸最先进，年二十馀为御史中丞。时朱博尚为杜陵亭长，为咸、育所举援，后遂并历刺史、郡守相，及为九卿，而博先至将军上卿，历位多於咸、育，遂至丞相。育与博后有隙，不能终，故世以友为难也。
范晔《后汉书》曰：许劭，少峻名节，好人伦，多所赏识，劭邑人李达，杜直有高气，劭初善之，而后有隙。
《东观汉记》曰：梁鸿初与京邑萧友善约不为陪臣，及友善为郡吏，鸿以书责之而去。
又曰：王良，字仲子，东海人。少清高。为司徒司直。以病归，一岁复徵，至荥阳，疾笃，不任进道，乃过其友人。友人不肯见，曰： 不有忠言奇谋而取大位，何其往来屑屑不惮烦也！ 遂拒之。良惭，自后连征，辄称疾。
《魏志·锺会传》曰：王弼为人浅而不识物情，初与王黎、荀融友善，黎夺其黄门郎，於是恨黎，与融亦不终。
又曰：管宁与华歆同学，歆闻车马声出门，宁割席曰： 子非吾友也！ 
徐广《晋记》曰：相国掾魏讽有盛名，同郡任览与讽友善。郑袤谓览曰： 讽奸雄，必以祸终，子宜绝之。 后讽果败。
《北齐书》曰：初，刘逖与祖班以文义相得，结陈、雷之契，又为弟俊聘班之女。将免魏彦深等也，以告逖，仍付密启，令其奏闻。彦深等颇知之，先自申理，班由是疑逖告其所为。及班被出，逖遂遣弟离婚，其轻交易绝如此。
《唐书》曰：韦澳，贯之之子也。大和六年擢进士第。兄温与御史中丞高玄裕友善，温请用澳为御史，谓澳曰： 高二十九持宪纲，欲与汝相面，汝必得御史。 澳不答。温曰： 高君端士，汝不可轻。 澳曰： 然恐无呈身御史。 终不诣玄裕之门。
袁淑真《隐士传》曰：鹖冠者，或曰楚人也。隐居山林，衣弊履穿，以鹖为冠，莫测其名。因服成号，著书言道家事，冯爰尝师事焉。爰后显於赵。鹖冠子惧其荐已也，乃与爰绝焉。
《新序》曰：吴有士张胥鄙、谭夫吾前交而后绝。张胥鄙有罪，拘将死，谭夫吾合徒取之，出，於道而后知其夫吾。辍行而辞曰： 吾义不同子，故前交而后绝。吾闻之，君子不以安肆志，不为危易行。吾今从子，是安则肆志，危则易行也。吾因子而生，不若反拘而死。 阖庐闻之，命吏释之。胥鄙辞曰： 吾义不同於谭夫吾，故不受其任矣。今利以是出，诚以谭夫吾故免也。 遂触墙而死。谭夫吾闻之，曰： 致任而不受，佞也；不知而出之，愚也。佞不可以接上，愚不可以事君，吾行虚矣。人恶以吾力生，吾亦耻以此立於世。 乃绝颈而死。
后汉朱公叔《绝交论》曰：世之务交游也，甚矣！不惇于业，不忌于君，犯礼以追之，背公以从之，事替义退，公轻私重。
刘孝标《广绝交论》曰：骋黄马之剧谈，纵碧鸡之雄辩。於是有弱冠王孙、绮纨公子，道不挂於通人，声未遒於云阁。是曰 谈交 。鱼以泉涸而煦沫，鸟因将死而鸣哀。断金由於湫隘，刎颈起於苫盖，是曰 穷交 。驰骛之俗，浇薄之伦，无不操权衡，秉纤纩。衡所以揣其轻重，纩所以属其鼻息。若衡不能举，纩不能飞，虽颜冉、龙翰、凤雏，曾史、兰薰、雪白，视若游尘，遇如土梗。近世有乐安、任昉，见一善则盱冲扼腕，遇一才则扬眉抵掌，雌黄出於唇吻，朱紫由其月旦。於是冠盖辐凑，衣裳云合，辎軿击轊，坐客恒满。及瞑目东越，归骸洛浦。繐帐犹悬，门罕渍酒之彦；坟未宿草，野绝动轮之宾。藐是诸孤，朝不谋夕。自昔把臂之英、金兰之友，曾无羊舌下泣之仁，宁慕郈成分宅之德。太行孟门，岂云崭绝。是以耿介之士，疾其若斯。独立高山之顶，欢与麋鹿同群。
袁峤《与褚左军解交书》曰：皇太后践登正祚，临御皇朝，将军之於国，外姓之太上皇也。与将军游处，少长虽世誉，先后而臭味同归。平昔之交，礼与数而降；箕踞之欣，随位事而替。虽欲虚咏，濠肆脱落，仪制其能得乎？
稽康《与山涛绝交书》曰：足下见直木必不可以为轮，曲者不以为桷，盖不欲枉其天材，令得其所。不可自好章甫，强越人以文冕也。今但愿守陋巷，教子孙，时时与亲旧叙阔，陈说平生。浊酒一杯，弹琴一曲，志愿毕矣。
