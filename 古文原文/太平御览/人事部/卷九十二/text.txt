○谏诤一
《尚书》云：木从绳则正，后从谏则圣。
《毛诗序》曰：上以风化下，下以风刺上，主文而谲谏，言之者无罪，闻之者足以戒，故曰 风。 
《礼记》曰：为人臣之礼，不显谏。(显，明也。谓明言其恶，不几微言。)三谏而不听则逃之。(逃，去也。君臣有义则合，不义则离。)子之事亲也，三谏而不听，则号泣而随之。(至亲无去，至在感动之心。)
又曰：父母有过，下气怡色，柔声以谏。
又曰：子曰： 事君远而谏则谄也，近而不谏则尸利也。 (尸谓不知人事无辞让者。)子曰： 迩臣守和，宰正百官，大臣虑四方。 (迩，近也。和为和君臣事也。宰，主治百官也。)子曰： 事君欲谏不欲陈。 (谏，谓言其过于外。)
《左传》曰：卫公子州吁，嬖人之子也，有宠而好兵。公弗禁。石碏谏曰： 臣闻贱妨贵，少陵长，远间亲，新间旧，小加大，淫破义。所谓六逆也。君义，臣行，父慈，子孝，兄爱，弟敬，所谓六顺也。去顺效逆，所以速祸也。 
又曰：魏献子为政，以魏戊为梗阳大夫，梗阳人有狱，魏戊不能断，以其狱上。大宗赂以女乐。(讼者之大宗也。)魏子将受之。魏戊谓阎没、汝宽曰：(二子，晋大夫魏子之属。) 主以不贿闻於诸侯，若受梗阳人，赂贿莫甚焉。吾子必谏。 皆许诺。退朝，待于庭。馈入，召之。(台二大夫食。)比置，三叹。既食，使坐。魏子曰： 吾闻诸伯叔，谚曰；惟食忘忧。吾子置食之间三叹，何也？ 同辞对曰： 昨或赐二小人酒，不夕食。(昨饮酒醉，故不夕食。)馈之始至，恐其不足，是以叹。中置，自咎曰，岂将军食之，而有不足，是以再叹。及馈之毕，愿以小人之腹为君子之心，属厌而已。 献子辞梗阳人。(属，足也。小人二子自谓小人腹饥，则恐食之不足，厌饱则恐君亡。君子居尊，官食重禄，而知不足，故愿以其腹为君子之心。)
又曰：公将如棠观鱼。臧僖伯谏曰： 凡物不足以讲大事，其材不足以备器用，君不举焉。(材谓皮革、齿牙、骨角。)君将纳民于轨物者也。故讲事以度轨量谓之轨，取材以章物采谓之物，不轨不物谓之乱政。乱政亟行，所以败也。 
又曰：宋华督已杀孔父而弑殇公，召庄公于郑而立之，以亲郑。以郜大鼎赂公，纳于太庙，非礼也。臧哀伯谏曰： 君人者将昭德塞违，以临照百官，犹惧或失之。故昭令德以示子孙。夫德俭而有度，升降而有数。文物以纪之，声明以发之，百官于是乎戒惧而不敢易纪律。今灭德立违，而置其赂器于太庙，以明示百官，百官象之，又何诛焉！国家之败，由官邪也。官之失德，宠赂章也。郜鼎在庙，章孰甚焉？ 周内史闻之曰： 臧孙达其有后于鲁乎！君违不忘谏之以德。 
又曰：初，鬻拳强谏楚子，楚子弗从，临之以兵，惧而从之。鬻拳曰： 吾惧君以兵，罪莫大焉。 遂自刖也。楚人以为大阍，谓之太伯，使其后掌之。(其后，鬻拳之孙。)
又曰：庄公如齐观社，非礼也。曹刿谏曰： 不可。夫礼，所以整民也。故会以训上下之则，朝以正班爵之义，师长幼之序，行伐以讨其不然。诸侯有王，王有巡狩，(有四方也。)以大习之。(大习会朝之礼。)君举必书，书而不法，后嗣何观？ 公不听。
又曰：丹桓宫之楹，(丹雕桓宫桓公庙楹谓之柱。)刻其桷，(经书刻桓宫桷。桷谓之榱。榱，椽也。)皆非礼也。御孙谏曰： 臣闻之，俭，德之恭也；侈，恶之大也。先君有恭德而君纳诸大恶，无乃不可乎？ 秋，哀姜至。公使宗妇觌，用币。御孙谏曰： 男贽大者玉帛，(公侯伯子男执玉，至诸侯世子、附庸孙孤执帛也。)小者禽鸟，(□执羔，大夫执雁，士执雉。)以章物也。女贽不过榛栗枣修，以告虔也。(榛，小栗也。修，脯也。虔，敬也。皆取名以示敬也。)今男女同贽，是无别也。男女之别，国之大节也。由夫人乱之，无乃不可乎？ 
又曰：晋侯假道于虞以伐虢。宫之奇谏曰： 虢，虞之表也。虢亡，虞必从之。晋不可启，寇不可玩；一之谓甚，其可再乎！谚所谓辅车相依，唇亡齿寒者，其虞、虢之谓也。(辅，颊辅也。车，牙车也。)
又曰：晋灵公不君，厚敛以雕墙，从台上弹人观其避丸。宰夫胹熊蹯不熟，杀之，置诸畚，使妇人载之以过朝。赵盾、士季见其手，问其故，而患之。将谏，士季曰： 谏而不入，则莫之继也。会请先，不入则子继之。 三进，及霤，而后视之。曰： 吾知所过矣。将改之。 犹不改。宣子骤谏，公患之。
又曰：晋师为楚所败，师归，桓子请死，晋侯欲许之。士贞子谏曰： 不可。城濮之役，师三日穀，文公犹有忧色。左右曰：有喜而忧，如有忧而喜乎？公曰：得臣犹在，忧未歇也。困兽犹斗，况国相乎！及楚杀子玉，(子玉，得臣。)公喜而后可知也，曰：莫余毒也。是晋再胜而楚再败也。楚以是再世不竞。今天或者大警晋也，而又杀林父以重楚胜，其无乃久不竞乎？ 
《穀梁传》曰：陈灵公通于夏徵舒之家，公孙宁、仪行父，亦通于其家。或衣其衣，或衷其襦，以相戏于朝。泄冶闻之，入谏曰： 使国人闻之则犹可，使仁人闻之则不可。 君愧泄冶，不能用其言，而杀之。
《周礼·地官》！保氏：掌谏王恶。(谏者以礼义正之。)
《论语》曰：事父母几谏。
《孝经》曰：曾子曰： 敢问子从父之令，可谓孝乎？ 子曰： 是何言欤？是何言欤？昔者天子有争臣七人，虽无道不失其天下；诸侯有争臣五人，虽无道不失其国；大夫有争臣三人，虽无道不失其家；士有争友则身不离于令名，父有争子则身不陷于不义。 
《史记》曰：主父偃上书阙下。朝奏，暮召入见。所言九事，其八事为律令，一事谏伐匈奴。其辞曰： 臣闻明主不恶切谏以博观，忠臣不敢避重诛以直言，是故事无遗策而功流万代。 
又曰：赵高亲近胡亥，曰： 毁恶蒙氏，求其罪过，举杀之。 子婴谏曰： 君诛杀忠臣而立无节行之人，是内使群臣不相信，而外令斗士之意离也。臣窃以为不可。 胡亥弗听。
又曰：赵肃侯游大陵，出于鹿门。大夫戊午扣马谏曰： 耕事方急，一日不作，百日不食。 肃侯下车而谢之。
又曰：秦夷郡县城，销兵刃不复用，不立子弟为王、功臣无为诸侯者，使后无攻战之患。始皇三十四年，置酒咸阳宫，博士仆射周青臣等，颂称始皇威德，齐人淳于越进谏曰： 臣闻之，殷、周千馀岁，封子弟功臣，自为枝辅。今陛下有海内，而子弟为匹夫，卒有田常、六卿之臣，无辅弼，何以相救哉？事不师古而能长久者，非所闻也。 
又曰：沛公入秦，宫室帷帐、狗马重宝妇女以千数，意欲留居之。樊哙谏沛公出舍，沛公不听。张良曰： 夫秦无道，故沛公得至此矣。为天下除残贼，宜缟素为资，今始入秦，即安其乐，此所谓助桀为虐。且忠言逆耳利于行，良药苦口利于病，愿听樊哙言。 沛公乃还军灞上。
又曰：高帝欲以赵王如意易太子，叔孙通谏上曰： 太子仁孝，天下皆闻之。吕后与陛下攻苦食淡，其可背哉！必废嫡立少，臣愿先伏诛，以颈血污地。 高帝曰： 公罢矣，吾直戏耳！ 叔孙通曰： 太子天下本，一摇天下振动，奈何以天下戏！ 
又曰：司马相如尝从上至长杨猎。是时天子方好自击熊彘，驰逐野兽。相如上疏谏曰： 臣闻物有同类而殊能者，故力称乌获，捷言庆忌，勇期贲、育。臣之愚，以为人诚有之，兽亦宜然。今陛下好陵险阻，射猛兽，卒然遇轶材之兽，骇不存之地，犯属车之清尘，是胡越起于毂下，而羌夷接轸也。 
又曰：楚庄王即位三年，不出号令，日夜为乐，令国中曰： 有敢谏者死无赦！ 伍举入谏。庄王左抱郑姬，左抱越女，坐钟鼓之间。伍举曰： 愿有进隐。 曰： 有鸟在于阜，三年不飞不鸣，是何鸟也？ 庄王曰： 三年不飞，飞将冲天；三年不鸣，鸣将惊人。举退矣，吾知之矣。 居数月，淫益大甚。苏从乃入谏，王曰： 若闻令乎？ 对曰： 煞身以明君，臣之愿也。 于是乃罢淫乐，听政所诛者数百人，所进者数百人，任伍举、苏从以政，国人大悦。
又曰：孙叔敖病且死，属其子曰： 我死必贫困，往见优孟，言我孙叔敖子也。 居数年，其子穷困，负薪逢优孟，与言曰： 我，孙叔敖子也。父且死时，属我贫困往见优孟。 孟曰： 若无远有所之。 即为叔敖衣冠，抵掌谈语。岁馀，像孙叔敖，楚王及左右不能别也。庄王置酒，优孟前为寿。庄王大惊，以为孙叔敖复生也，欲以为相。优孟曰： 请归与妇计之，三日而为相。 庄王许之。三日，优孟复来。王曰： 妇言何？ 对曰： 妇言慎无为楚相。孙叔敖尽忠为廉以治楚，楚王以得霸。今死，其子无立锥之地，贫困负薪，以自饮食，必如孙叔敖，不如自杀。 於是庄王谢优孟，乃召叔敖子，封寝丘侯四百户，以奉其祠。
又曰：优旃者，秦倡侏儒也。二世立，欲漆其城。优旃曰： 善。主上虽无言，臣固将请之，漆城虽于百姓愁费，然佳哉！漆城光荡荡，寇来不得上。即欲就之，易为漆耳，顾难为荫室。 於是二世以其故止。
又曰：武帝少时，东武侯母尝养帝，帝壮时，号之曰大乳母。所言未尝不听。公卿大臣皆敬重乳母。乳母家子孙奴从者横暴长安中，当道掣顿人车马，夺人衣服。闻于中，上不忍致之法。有司徙乳母于边，奏可。乳母当入至前，面见辞。乳母先见郭舍人，为下泣。舍人曰： 即入见辞去，疾步数还顾。 乳母如其言，谢去，步疾数顾。郭舍人疾言骂之曰： 咄！老女子，何不疾行！陛下已壮矣，宁尚须乳母而活耶？尚何还顾？ 于是人主怜悲之，乃下诏止，无徙乳母。
又曰：始皇长子扶苏谏曰： 天下初定，远方黔首未集，今皆重法绳之，臣恐天下不安，惟上察之。 始皇怒，使扶苏北监蒙恬于上郡。
《汉书》曰：上朝东宫，赵谈参乘：袁盎伏车前曰： 臣闻天子所与共六尺舆，皆天下豪英，今汉虽之人，陛下独奈何与刀锯之馀同载？ 于是上笑，下赵谈。谈泣下车。
又曰：吴王谋反，枚乘谏曰： 夫举吴以訾于汉，譬由虻蜹之脯群牛，腐肉之齿利剑锋也。 
又曰：南越自相攻，上欲救之。淮南王上书曰： 臣闻越非有城郭邑里也，处谿谷之间，篁竹之中，习于水斗，便于用舟，地深昧而水险。中国之不知其势阻而入其地，虽百不当其一。夫赖宗庙之灵，方内大宁，戴白之老不见兵革，民得夫妇相守，子孙相保，陛下之德也。陛下方寸之印，丈二之组，镇抚方外，不劳一卒，不烦一战，而威德并行。 
又曰：王吉，字子阳，为昌邑中尉。上疏谏曰： 大王不好书术，而乐逸游，口倦乎叱咤，手苦于辔捶，身劳乎车舆；朝则冒霜露，昼则被尘埃，夏则为大暑之所暴炙，冬则为风寒之所侵薄。以软脆之玉体，犯勤劳之烦毒。夫广厦之下，细毡之上，明师居前，劝诵在后，上论唐虞之际，下及殷周之盛，考仁圣之风，习治国之道，欣欣焉发愤忘食，日新厥德，其乐岂徒衔橛之间哉！ 
又曰：鲍宣每居位，尝上书谏：民有七亡而无一得。欲望国安，诚难也；民有七死而无一生，欲望刑厝，诚难也。陛下擢臣岩穴，诚冀有益毫毛，岂徒欲臣美食大官，重高门之地哉！
又曰：龚遂，字少卿，山阳人。以明经为昌邑郎中令，事王贺。王动作不正。遂为人忠厚，刚毅有大节，内谏争于王，外责傅相，引经义，陈祸福，至于涕泣，蹇蹇亡已。面刺王过，王至掩耳起走，曰： 郎中令善愧人。 及国中皆畏惮焉。王尝与骝奴宰人游戏饮食，过度，遂入见王，涕泣膝行，左右御皆出涕。王曰： 郎中令何为？ 遂曰： 臣痛社稷之危也！ 
又曰：张敞为胶东相，王太后数出游猎，敞上书谏曰： 臣闻秦王好淫声，叶阳后为不听郑卫之曲；楚庄好畋猎，樊姬为不食鸟兽之肉。口非恶芳甘，耳非憎丝竹也，所以抑心意，绝嗜欲，将以帅二君而全宗祠也。礼，君母出门则乘辎軿，下堂则从傅姆，进退则鸣玉佩，内饰则结绸缪。此言尊贵所以自敛制，不纵恣之宜也。惟观览往古，令后姬有所则。 书奏，后不复出。
又曰：成帝起昌陵，数年不成，复还归延陵，制度奢大。刘向上书谏曰： 阖庐违礼厚葬，十有馀年，越人发之。秦皇帝葬于骊山之阿，下固三泉，高五十馀丈，周五里，水银为江海，黄金为凫雁。珍宝之藏，机械之变，棺椁之丽，宫馆之盛，不可胜量。工匠计以万数。数年之间，被项羽之灾，离牧竖之祸。丘垄弥高者，发掘必速。窃为陛下羞之。 上甚感向言，而不能从。
又曰：王莽新即位，恃府库之富，欲立威。乃拜十二部将率，同时十道并出，穷追匈奴，因分其地，立呼韩邪十五子。莽将严尤谏曰： 周宣存时，猃狁内侵，至于泾阳，命将征之，尽境而还。其视戎狄之侵，譬犹蚊虻之螫，驰之而已。故天下称明，是为中策。汉武帝选将治兵，轻粮深入远戍，虽有克获之功，胡辄报之，兵连祸结三十馀年，中国罢耗，匈奴亦创，而天下称武，是为下策。秦始皇不忍小耻，而轻民力，筑长城之固，延袤万馀里，转输之所行，起于负海，疆境既完，中国内竭，以丧社稷，是为无策。 莽不听，转兵毂如故，天下骚动。
又曰：王莽新即位，立威而穷追匈奴，莽将严尤谏曰： 今天下遭阳九之厄，比年饥馑，此一难也；不能奉军粮，二难也；胡地沙卤，多乏水草，三难也；胡地秋冬甚寒，春夏甚风多，此四难也；辎重自随，虏徐遁逃，五难也。功必不成。 莽不听。
又曰：成帝时，王氏擅权，群臣莫敢言，梅福上书谏曰： 昔高祖纳善若不及，从谏如转圜，此高祖所以无敌于天下也。 
又曰：梅乘上书谏吴王曰： 夫以一缕之任，系千钧之重，上县之无极之高，下垂之不测之泉，虽甚愚之人，犹知其绝也。 
又曰：谷永上疏谏成帝曰： 臣闻三代之所以陨社稷，皆由妇人与群恶，愿陛下追观夏、商、周、秦所失也。 
又曰：伍被楚人，谏淮南王曰： 昔伍子胥谏吴王，吴王不用，乃曰：臣今见麋鹿游姑苏之台也。今臣亦将见宫中生荆棘，露沾衣也。 因流涕而起。
