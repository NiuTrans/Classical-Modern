○幼知上
《说文》曰：幼，小也。
《释名》曰：儿始能行曰孺子，孺，弱也。十五曰童，故《礼》有阳童。牛羊之无角者曰童，山无草木亦曰童，言未巾冠似之。
《左传·僖下》曰：楚子将围宋，使子文治兵于暌，终朝而毕，不戮一人。子玉复治兵于蒍，终日而毕，鞭七人，贯三人耳。国老皆贺子文，子文饮之酒。蒍贾尚幼，后至，不贺。子文问之，对曰： 不知所贺。子之傅政于子玉，曰：以靖国也。靖诸内而败诸外，所获几何？子玉之败，子之举也。举以败国，将何贺焉？且子玉刚而无礼，不可以治民。过三百乘，其不能以入矣。苟入而贺，何后之有？ 
又曰：秦师过周北门，左右免胄而下。超乘。王孙满尚幼，观之曰： 秦师轻而无礼，必败。轻则寡谋，无礼则脱。(脱，易也。)入险而脱，又不能谋，能无败乎？ 
又《成公下》曰：晋栾书、中行偃使陈滑杀厉公，使荀罂、士鲂逆周子于京师而立之，生十四年矣。(悼公周公。)大夫逆于清原，周子曰： 孤始愿不及此。虽及此，岂非天乎！抑人之求君，使晨☆也，立而不从，将安用君？二三子用我今日，否亦今日，恭而从之，神之所福也。 (傅言少而有才，所以能自固。)对曰： 群臣之愿也，敢不惟命是听。 
《战国策》曰：文侯疾，故使张唐相燕，弗肯行，少庶子甘罗请行之。文侯叱甘罗，曰： 夫项橐七岁，为孔子师，今臣年十二，君其试焉，奚遽言叱？ 乃见张卿，说而行之。
又曰：王孙贾年十五，事闵王。其母曰： 汝朝出而晚还，则吾倚门而望；汝暮出不还，则吾倚庐而望汝。汝事王，王出走，不知其处，汝尚何归？ 王孙贾乃入市中，罗曰： 淖齿乱齐杀王，欲与我诛者，袒右！ 市人从者四百人，与之诛淖齿。
《史记》曰：项羽击陈留、外黄，不下。数日，已降，项王令男子年十五以上诣城东，欲坑之。外黄令舍人儿年十三，往说项王曰： 彭越强劫外黄，外黄恐，故且降，待大王。大王至，又皆坑之，百姓岂有所归心？从此以东，梁地十馀城皆恐，莫肯下矣。 项王然其言，乃赦外黄当坑者。
《汉书》曰：贾谊，洛阳人。年十八，以能诵《诗》《书》，称于郡中。河南守吴公闻其秀才，召置门下，甚爱之。乃言贾谊年少，颇通诸家之书，文帝召以为博士。
又曰：翟方进，汝南上蔡人，年十三失父，给事太守府为小吏，号迟钝不及事，数为椽史所辱。方进自伤，乃诣京师受鞠效。
《后汉书》曰：任延字长孙，南阳宛人也。年十二，为诸生，学于长安，明《诗》、《易》、《春秋》，显名太学，学中号为 任圣童 。
《续汉书》曰：黄琬字子琰，江夏人，少失父母而辩惠。祖父琼，初为魏郡太守。建和玄年正月日蚀，京师不见，梁太后诏问所蚀多少，琬年七岁，在傍曰： 何不言日蚀之馀，如月之初？ 琼大惊，即以其言应诏，后深奇爱之。时司空盛玄疾，琼遣琬候问，会江夏上蛮贼事到府，玄发书，视毕，微戏琬曰： 江夏大邦而蛮多士少。 琬举手对曰： 蛮夷猾夏，责在司空。 
又曰：应奉字世叔，聪明，自为童儿，及长，凡所经历，莫不暗记，读书五行并下。
又曰：乐恢字伯奇，京兆长陵人。父为县吏，得罪，令收将杀之。恢时年十一，常于府寺门昼夜号泣，令闻之，即解其父。
又曰：陈蕃字仲举，汝南平舆人。年十五，常闲处一室而庭宇芜秽。父友同郡薛勤来候之，谓蕃曰： 孺子何不洒扫以待宾客？ 蕃曰： 丈夫处世当除天下，安事一室乎？ 勤知其有清世志。
《东观汉记》曰：马援子客卿，幼而歧嶷，年六岁，能应接诸公，专对宾客。尝有死罪亡命者来过，客卿逃匿不令人知。外若讷而内沉敏。援甚奇之，以为将相器，故以客卿字焉。
又曰：班固字孟坚，年九岁，能属文，诵诗赋。及长，遂博贯载籍，九流百家之言，无不穷究。学无常师，不为章句，举大义而已。性宽和容众，不以才能高人，诸儒以此慕之。
又曰：丁鸿年十三，从桓荣受《欧阳尚书》，三年而明章句，善论难，为都讲，遂笃志精锐，布衣荷担，不远千里。
又曰：张堪字君游，年六岁受业长安，治《梁丘易》，才美而高，京师号曰圣童。
又曰：邓禹字仲华，南阳新野人。年十三，能诵《诗》，受业长安。时上亦游学京师，禹年虽幼，而见上知非常人，遂相亲附。及汉兵起，即策杖北渡，追及上于邺。
又曰：承宫，琅琊姑幕人。少孤，年八岁，为人牧猪。乡里徐子盛明《春秋经》，授诸生数百人。宫过其庐下，见诸生讲诵，好之，因弃其猪而听经。猪主怪其不还，来索，见宫，欲笞之，门下生共禁止，因留精舍门下，樵薪。
又曰：鲁恭父建武初为甘陵太守，卒官。时恭年十二，弟丕年七岁，昼夜号踊不绝声，郡中赙赠无所受。归服丧，礼过成人。
又曰：吴祐字季英，陈留长垣人。父恢，为南海太守。祐年十二，恢欲杀青简以写经书，祐谏曰： 今大人逾越五岭，远在海滨，其俗旧多珍怪。此书若成，则载之兼两。昔马援以薏苡兴谤，王阳以衣囊邀名。嫌疑之间，诚先贤所慎也。 恢乃止，抚其首曰： 吴氏世不乏季子矣。 
又曰：和熹邓后年五岁，太夫人为断发，夫人年老目冥，并中后额，虽痛忍而不言。左右怪问之。后言曰： 难伤老人意，故忍之。 
又曰：黄香字文强，江夏安陆人。年九岁失母，思慕憔悴，殆不免丧，乡人称其至孝。年十二，博览傅记。京师号曰： 日下无双，江夏黄香。 
《英雄记》曰：曹纯字子和，年十四丧父。承父业，富于财，僮使人仆以百数，纯纲纪督御之，不失其理。好乐学问，敬爱学士，学士多归焉。由是为远近所称，年十六为黄门郎。
《汉杂事》曰：陈实字仲弓。汉末，太史家瞻星，有德星见，当有英才贤德。同游者书下诸郡县，问颍川郡上事。其日有陈太丘父子四人，俱共会社，小儿季方御，大儿玄方从，抱孙子长文此是也。
《魏氏春秋》曰：袁氏之败也，孔融与太祖书曰： 武王伐纣，以妲己赐周公。 太祖后见，问之，对曰： 以今度之，想其当然尔。 融被收，二子年八岁，时方奕棋，端坐不起。左右曰： 而父见执，不起何也？ 二子曰： 安有巢毁而卵不破者乎？ 
《魏志》曰：锺会字士季，颍川长社人，太傅繇小子也。少敏惠夙成。中护军蒋济著论，曰： 观其眸子，足以知人。 会年五岁，繇遣见济，济甚异之，曰： 非常人。 
又曰：贾逵字梁道，河东襄陵人。自为童戏弄，常设部伍，祖父习异之曰： 汝大必为将帅。 口授兵法数万言。
又曰：杨俊同郡王象，少孤，时为人仆隶，年十七八，见使牧羊而私读书，因获捶楚。俊美其才质，即赎象着家，娉娶立屋，然后与别。
又曰：刘廙字恭嗣，南阳安众人。年七岁，戏讲堂上，颍川司马德操抚其头曰： 孺子，孺子，黄中通理，宁自知不？ 
又曰：司马朗字伯达，河内温县人。年九岁，人有称其父字者，朗曰： 慢人者，不敬其亲。 客谢之。十二，试为童子郎。
又曰：王粲，为中郎蔡邕见而奇之。时邕显著，贵重朝廷，常车骑填巷，宾客盈坐。闻粲在门，倒屐迎之。及至，年既幼弱，容状短小，一坐尽惊。邕曰： 此王公孙也，有异才，吾不如也。吾家书籍文章，尽当与之。 
又曰：陈群字长文，颍川许昌人。祖父实，父纪，叔父谌，皆有盛名。群为儿时，实常奇之，谓宗人父老曰： 此儿必兴吾宗。 
又曰：常林字伯槐，河内温人。年七岁，父党造门问林曰： 伯先在不？汝何不拜？ 林曰： 对子字父，何拜之有？ 于是咸共嘉之。
又曰：曹休字文烈，太祖族子。年十馀岁，见太祖，太祖谓左右曰： 此吾家千里驹也。 使与文帝同止，见待如子。常从征讨，使领虎豹骑。
又曰：夏侯惇字玄让，沛国谯人。年十四岁，求师就学，人有辱其师者，惇杀之，由是以烈气闻。
《吴书》曰：虞翻少好学，有才气。年十二，客有候其兄者，不过翻，翻追与书曰： 仆闻琥珀不授腐草，磁石不授曲针，过而不存，不亦宜乎？ 客得书异之。
又曰：沈友字子正，吴郡人。年十一，华歆行风俗，见而异之，因呼： 沈郎，可登车语乎？ 友逡巡却曰： 先生衔命，将以裨补先王之教，齐风俗也，而轻脱威仪，犹负薪救火，无乃更崇其炽乎？ 歆惭曰： 自桓、灵来，未有幼童若此者。 
又曰：陆绩年六岁，于九江见袁术，术出橘与绩，绩怀三枚，去，拜辞堕地，术曰： 陆郎作宾客而怀桔乎？ 绩跪答曰： 欲归遗母。 术大奇之。
《蜀志》曰：诸葛亮子瞻，字思远。亮与兄瑾书曰： 瞻今已八岁，聪惠可爱，嫌其早成，不为重器耳。 
《晋书》曰：王戎幼而颍悟，神彩秀彻，视日不眩，裴楷见而目之曰： 戎眼烂烂，如岩下电。 年六七岁，于宣武场观戏，猛兽在槛中唬阚震地，众皆奔走，戎独立不动，神色自若。魏明帝于阁上见而奇之。
又曰：王澄字平子，生而警悟。虽未能言，见人举动便识其意。衍妻郭性贪鄙，欲令裨路上担粪，澄年十四，谏郭以为不可。
又曰：中宗太子绍，幼而聪哲。年数岁，尝置中宗膝上。会长安使来，中宗因问曰： 汝谓日与长安孰远？ 对曰： 日远。 中宗问其故，答曰： 不闻人从日边来，然可知耳。 中宗异之。明日会群臣，又问之，对曰： 日近。 中宗失色曰： 何异昨日之言？ 对曰： 举目见日，不见长安。 由是益奇之。
又曰：王舒字允之，总角时尝从从伯敦。敦与钱凤谋逆，而允之时饮酒帐中卧，悉闻其言，虑敦疑之，便于卧处吐涕狼藉。敦果疑，遣看之，见吐唾，以为醉。
又曰：谢尚字仁祖，豫章太守鲲之子。幼有至性。八岁，风神夙悟。鲲尝携之送客，或曰： 此儿一座之颜回也。 尚应声曰： 座无尼父，焉识颜回。 宾客莫不叹异。年十七，遭父忧，丹阳尹温峤吊之，尚号哭极哀。既而收涕告诉，举止有异常童，峤甚奇之。
又曰：韩康伯早孤，家贫。年数岁，母为作襦子，令康伯捉熨。母谓曰： 且着，寻为汝作袴。 伯曰： 已足，不复烦。 母问其故，答曰： 如火在熨斗中而柄亦热。今着襦，皆当暖也。 母异之。
王隐《晋书》曰：王俭字玄衡。内史下邳陈邵擅名徐州，邵闻俭年十四，善属文，请作祝文。邵谓郡客曰： 此生为文，有可观采。 命为督邮主簿。邵迁给事，俭每为定表。
《晋中兴书》曰：谢安字安石。年四岁，桓彝见而叹曰： 此儿风神秀彻，后当不减王东海。 总角，神识深敏，气宇条畅，丞相王导知之，由是著名。
又曰：范宣，陈留人。年十岁，能诵《诗》、《书》。尝以刀伤手，捧手改容，人问： 痛耶？ 答曰： 受全之体，而致毁伤，不可处耳。 少好学，手不释卷，博览众书，善三《礼》。
又曰：戴逵字安道，谯国人。少博学，好谈论，善属文，能鼓琴，工书画，其馀巧艺，靡不毕综。总角时，以鸡卵汁溲白瓦屑作郑玄碑，又为文，手自刻字。文既绮藻，器亦妙绝。时人莫不惊叹，知其深敏。
《宋书》曰：刘秀之字道宝，少孤贫，有志操。十许岁时，与诸儿戏于前渚，忽有大蛇来，势甚猛，无不颠怖惊呼，秀之犹不动。众并异焉。
又曰：王僧达，幼聪敏。弘为州县，僧达六七岁，遇有通讼者，窃览其辞，谓为有理。及入，讼者亦进，弘意其小，留左右，僧达为申理，暗诵不失一句。
又曰：徐湛之，幼与弟淳之共车行，牛奔车坏，左右人驰来赴之。湛之先令取弟，众咸叹其幼而有识。
又曰：蔡兴宗字兴宗。幼为父廊所重，谓有已风，与亲故书曰： 小儿四岁，神气似可，不入非类室，不与小人游，故以兴宗为之名，兴宗为之字。 
《齐书》曰：王慈字伯宝，琅琊临沂人，司空僧虔子也。八岁，外祖宋江夏王义恭施宝物，恣听所取，慈惟取素琴、石砚。义恭善之。
又曰：傅昭六岁而孤，哀毁如成人。为外祖所养，十岁于朱雀航卖历日，雍州刺史袁觊见而奇之。觊尝来昭所，昭读书自若，神色不改。觊叹曰： 此儿神情不凡，必成佳器。 
又曰：顾协从祖右光禄大夫张永，尝携内外孙侄游武丘山，协年数岁，永抚之曰： 儿欲何戏？ 协曰： 儿正欲枕石漱流。 永叹息曰： 顾氏兴于此子。 及长，好学，以精力称。
又曰：顾欢年六七岁，父使驱田中雀，遂作《黄雀赋》而归。雀食稻过半，父怒将挞之，见赋乃止。
《梁史》曰：沈璞字道真，林子少子也。童孺时，神意闲审。武帝召见，奇璞应对曰，谓林子曰： 此非常儿也。 初除南平王左常侍。
《陈书》曰：王玄规八岁而孤，兄弟三人，随母依舅氏往临海郡，时年十二。郡土豪刘瑱者，资财巨万，欲妻以女。母以其兄弟幼弱，欲结强援，玄规泣谓曰： 姻不失亲，古人所重。岂得苟安异壤，辄婚非类！ 母感其言而止。
崔鸿《十六国春秋·前凉录》曰：辛攀字怀远，年七岁，随父爽在京师。北地程晓，爽之亲友，目攀而笑曰： 犁牛骍犊，孺子之谓。 攀曰： 戏及人亲，非雅训也。 晓及众宾大奇异之。
又《后赵录》曰：徐光字季武，顿丘人。父聪，以牛医为业。光幼好学，有文才。年十三，嘉平中王阳攻顿丘，掠之，令主秣马，光但书柱为诗赋，而不亲马事。阳怒，挞之，啼呼终夜不止。左右以白阳，阳召光，付纸笔，光立为颂，阳奇之。
又《夏录》曰：吐谷浑拾寅者，拾虔国之弟也。年数岁，犹大啼哭，母氏念忧其不惠，父树洛于曰： 此儿吾家骊肩驯驹，伯乐尚不能目之，而况庸人哉！终成吾门户者，必在此子。 年六七岁，而器识不恒，或谓之神童。
《后魏书》曰：裴骏字神驹，河东闻喜人。幼而聪惠，亲表异之，称为神驹，因以为字。骏从弟子安祖少而聪惠，年八九岁就师讲诵《诗》，至《鹿鸣》篇，语兄云： 鹿虽禽兽，得食相呼，而况人也？ 自此之后，未尝独食。
又曰：任城王澄之子顺，字子和。年九岁，师事乐安陈丰，初书王羲之《小学篇》数千言，昼夜诵，旬有五日，一皆通利。丰奇之，白澄曰： 丰十五从师，迄于白首，耳目所经，未见此，江夏黄童，不得无双也。 澄笑曰： 蓝田生玉，何容不尔。 
《三国典略》曰：赵隐字彦深，年五岁，母傅便孀居。傅谓之曰： 家贫儿小，何以能济？ 隐泣而言曰： 若天矜儿，大当仰报。 年十岁，司徒崔光奇之，谓宾客曰： 古人云：观眸子足以知之，此儿必当远至。 
