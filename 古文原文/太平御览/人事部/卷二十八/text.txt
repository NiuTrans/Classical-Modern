○黑子
《汉书》曰：高祖左股有七十二黑子。
又《贾谊传》曰：今淮阳之比大诸侯，仅如黑子之著面，不足以有所禁御。
范晔《后汉书》曰：黄昌字圣真，迁蜀郡太守。初，昌为州书佐，其妇宁於家，遇贼被获，遂流转入蜀为民妻。其子犯事，乃诣昌讼。昌疑母不类蜀人，因问所由，云： 本会稽黄昌妻也，尝为贼所掠至此。 昌惊曰： 何以识黄昌邪？ 曰： 昌左足心有黑子，常自言当至二千石。 昌乃出足示之，因相持泣，还为夫妻。
《楚国先贤传》曰：来阳顾绍，字伯蕃，年十八为郡门下幹，迎太守许荆，视荆跖下而笑。荆怒问之，绍曰： 见明府跖下有黑子，绍足亦有之，欣而故笑。 
○汗
《说文》曰：汗，身液也。
《释名》曰：汗，氵旱也。出其衣氵旱々然。
《易·涣卦》曰：涣汗其大号。
《史记》曰：苏秦说齐王曰： 临淄举袂成帷，挥汗成雨。 
《东观汉记》曰：光武诏曰： 平阳丞李善称故令范迁於张堪，令人面热汗出，其赐堪家杂缯百匹，以表廉吏。 
《献帝传》曰：旧仪三公领兵见，令虎贲执刃扶之，曹操顾左右，汗流背，自后不敢复朝请。
《江表传》曰：孙权即尊位，请会百官，归功周瑜。张昭举笏欲褒赞功德，未及言，权曰： 如张公计，今已乞食矣。 昭大惭，伏地汗出。
《魏志》曰：初，太和中中护军蒋济上疏，宜遵古封禅。诏曰： 闻济斯言，使吾汗晨○足。 
王隐《晋书》曰：华表字伟容，平原高唐人。侍中石苞朝出，表问国家如何，苞曰： 武帝更生也。 表闻，汗出沾背。
《晋书》曰：大司马桓温来朝，顿丘新亭召侍中王坦之、吏部尚书谢安石，将害之。坦之恐，将欲出奔，谢安止之曰： 晋祚存亡，在此一行，君何所逃？ 既见温，之前，大惧，仓惶倒执手板，汗流沾衣。安石后至，从容高视良久，坐定，谓温曰： 安闻诸侯有道，守在四方，明公何须壁后置人？ 温笑曰： 不能不尔。 遂却兵欢语，移日而罢。
《续晋阳秋》曰：桓玄尝诣会稽王道子，道子已醉，对玄张眼属四坐云： 桓温作贼。 玄见此辞，势难测，伏席流汗。长史谢重敛板正色曰： 故大司马公废昏立明，功全社稷。风尘之论，宜绝圣听。 
《唐书》曰：张又新等构李绅，贬端州司马，朝臣表贺，又至中书贺宰相。及门，门者止之曰： 请少留，缘张补阙在斋内与相公谈。 俄而又新挥汗而出，旅揖群臣曰： 端溪之事，又新不敢多让。 人皆辟易惮之。
《淮南子》曰：今夫徭者，揭锸，负笼土，(徭，役也。笼，受土笼也。)盐汗交流，喘息薄喉。(白汗碱如盐，故曰盐。)
《风俗通》曰：传曰后稷触冬垦田，流汗而种，田不生者，人力非不至，天时不与。
《世说》曰：锺毓、锺会少有令誉，年十三，魏文帝闻之，召见，问毓曰： 卿何汗？ 曰： 战战惶惶，汗出如浆。 复问会： 卿何不汗？ 对曰： 战战栗栗，汗不敢出。 
又曰：桓公既废太宰父子，仍上表欲除之，简文手答书云： 所不忍言，况过於言？ 桓又重表，简文复手答云： 若使晋祚灵长，明公便应奉行此诏；若大运去矣，请避贤路。 桓公读诏，手战汗流，於此而止。
《语林》曰：何晏美姿容，明帝见之，谓其傅粉，赐之汤饼。晏食之，汗出流面，以巾拭之，色转皎然。
扬雄《长杨赋》曰：高祖〈革是〉鍪生虮虱，甲胄被沾汗。
左思《齐都赋·序》曰：连衽有云覆之阴，挥汗有雨洒之濡。
又《吴都赋》曰：流汗霡霂，则中逵泥泞。
《司马迁书》曰：每念斯耻，汗未尝不发背沾衣。
○唾
《说文》曰：唾，口液也。
《左传·僖三十三年》曰：晋襄公获秦三帅，文嬴请之。先轸朝，问秦囚。公曰： 夫人请之，吾舍之矣。 先轸怒曰： 武夫力而拘诸原，妇人暂而免诸国。隳军实而长寇雠，亡无日矣。 不顾而唾。
《史记》曰：孟尝既废而复用，冯驩迎之。未到，孟尝君太息曰： 文尝好客，遇客无所敢失。文一日废，皆背文而莫顾文者，如复见面，文必唾面。 
《战国策》曰：赵太后新用事，秦急攻之，求於齐，曰： 必以长安君为质，兵乃出。 大臣强谏，太后谓左右曰： 复言长安君为质者，老妇必唾其面。 
沈约《宋书》曰：仆射谢景仁，性矜严整洁，居宇清丽，每唾，转唾左右人衣，事毕，即听浣濯。每欲唾，左右争来受之。
《赵书》曰：石虎娉崔氏为夫人，无宠。所爱郑夫人有百日女病，谓崔与药，以告。后石虎作威问之，崔言： 外舍见小子以少唾其容，作实非药也。 后石乃射之一箭，通中而死。
《秦记》曰：苻朗渡江，尝与朝士宴集。时贤并机蓐壶席，朗欲夸之，唾则令小儿跪而张口就唾而含出，坐者为不及之远矣。
《吕氏春秋》曰：齐庄公之时，有士曰宾卑聚，梦有壮士，白缟之冠，练布之衣，素屦，黑剑，从而叱之，唾其面，惕然而寤，徒梦也。终坐不决，明日，召其友而告之曰： 吾少好勇，无所挫辱。今夜辱，吾将索之，得之则可，不得将死。 每朝立于衢，三日不得，退而自刎。
又曰：伍员出奔过郑，问许公，许公东向唾。员知所归矣，乃奔吴。
《庄子》曰：蚿谓蛇曰： 子见夫唾者乎？喷则大者如珠，小者如雾，杂而下者不可胜数也。 
《风俗通》曰：彭祖寿年八百岁，犹恨唾远。
《周生烈子》曰：人君其尊重矣，音声振於金玉，咳唾甘於醴泉。
《九州春秋》曰：公孙瓒曰： 始天下兵起，吾谓其唾掌可决。 
《樊英别传》曰：樊英既见陈毕，西南向唾，天子问其故，对曰： 成都今日失火。 后蜀郡太守上火灾，言时云雨从东北来，故火不为害。
《列仙传》曰：丁次卿欲还峨眉山，语主人云： 当相为作漆，以罂十枚，盛水覆口，从唾之。一日乃发，皆成漆。 
《神仙传》曰：楚夫人者，刘纲妻也，俱行道术，各自言胜。纲唾盘中水即成鲤鱼，夫人唾盘中水成獭，食鱼。与试术，事事不如。
《述异记》曰：有人乘船从下流还县，有一人通身黄衣，担两笼黄瓜，求寄载之。黄衣人乞食，船主与之。船適至岸下，乃唾盘上，径上岸直入去。船主取向食器视之，见盘上唾悉是黄金。
《列异传》曰：南阳宗定伯，年少时夜行逢鬼，问鬼所忌，鬼答云： 惟不喜人唾。 伯便担鬼着头上急持行之，径至市中，下着地，化为一羊，卖之。恐其变化，唾之。得钱五千。
《幽明录》曰：汉武帝在甘泉宫有玉女降，尝与武帝围棋相娱。女风姿端正，帝密悦，乃欲逼之，玉女唾帝面而去，遂病疮经年。故《汉书》云 避暑甘泉宫 ，此其时也。
赵壹《嫉邪赋》曰：势家多所宜，咳唾自成珠。披褐怀金玉，兰蕙化为刍。
○涕泪(泪事已多见在 泣 篇。)
《说文》曰：涕，鼻液也。
《周易·离卦》曰：六五，出涕沱若，戚嗟若，吉。
《毛诗·北阝·柏舟》曰：之子于归，远送于野。瞻望弗及，泣涕如雨。
又《谷风·大东》曰：眷言顾之，潸焉出涕。
《礼记·檀弓上》曰：孔子合葬于防，封之，崇四尺。孔子先反，门人后。雨甚至。孔子问曰： 尔来何迟也？ 曰： 防墓崩。 孔子泫然流涕，曰： 吾闻之，古不修墓。 
又曰：孔子至卫，遇旧馆人之丧，入而哭之哀。出，使子贡脱骖而赙之。子贡曰： 脱骖於旧馆，无乃已重乎？ 夫子曰： 予向者入而哭之，遇一哀而出涕；予恶夫涕之无从也。小子行之！ 
又曰：将军文子之丧，既除丧而后越人来吊。主人练冠待于庙，垂涕泪。
又《内则》曰：父母唾涕不见。(辄刷去之。)
《左传·襄四》曰：孟孙卒。臧孙入，哭甚哀，多涕。出，其御曰： 孟孙之恶子也，而哀如是。季孙若死，其若之何？ 
《公羊传·哀公》曰：西狩获麟。孔子曰： 孰为来哉？孰为来哉？ 反袂拭面，涕沾袍。(何休注曰： 袂，衣襟。 )
《史记》曰：苏秦说鬼谷先生，泪下沾襟。
《东观汉记》曰：来歙、盖延攻公孙述，蜀人大惧，使客刺歙未死。驰告盖延，延见歙，悲哀不能仰视，歙叱曰： 欲属以军事，而乃效儿女之涕泣乎？ 
又曰：更始害齐武王，光武饮食语笑如平常，独居辄不御酒肉，枕席有涕泣处。
萧子显《齐书》曰：鱼复侯子响，字云音，世祖弟四子也。死时年二十二，上怜子响死，后游华林见猿对树跳子鸣，上留目久之，因呜咽流涕。
崔鸿《后燕录》曰：秦宦人光祚先入晋，晋以祚为河北郡。至是来归，慕容垂见祚，流涕曰： 秦主知我理深，吾事之亦尽。淮南之败，吾效忠节，每思畴昔之顾，未尝不中宵忘寝。 祚亦歔欷。
又曰：慕容熙苻后卒，制百僚於宫内，设位哭，令沙门素服，使有司按检哭者，有泪以为忠孝，无则罪之。於是群臣振惧，莫不含辛以为泪焉。
《尸子》曰：曾子每读《丧礼》，泪下沾襟。
又曰：费子阳谓子思曰： 吾念周室将灭，涕泣不可禁也。 子思曰： 然今一人之身，忧世之不治，而涕泣不禁，是忧河水浊而泣清也。 
《邴原传》曰：原五幼孤，过学舍而泣。师曰： 何泣？ 原曰： 孤者易感。夫学者皆有父母也，(一则显其不孤，二则显其学。)故恻然涕零。 师哀原，曰： 欲书取书，不须费也。 
《管宁别传》曰：宁身长八尺，龙须秀目。每祭，未尝不伏地流涕。
《三齐略》曰：郑司农常居其城南山中教受。黄巾乱，乃遣生徒崔琰，诸贤於此挥涕而散。所居山下，草如薤叶，长尺馀许，坚纽异常，时人名为康成书带。
《世说》曰：晋玄帝过江饮酒，王茂弘与帝有旧，流涕谏之。帝许之，从是遂断。
《语林》曰：王太保作荆州，有二儿亡，一儿还葬旧茔，一儿留葬。太保垂涕曰： 不忘故乡，仁也；不恋本土，达也。惟仁与达，吾二子有焉。 
《素问》曰：肝液为泪。
○欠
《释名》曰：欠，嵚也。开张其口，唇嵚嵚然。
《说文》曰：欠，张口出气也。
《礼记·曲礼》曰：侍坐於君子，君子欠伸、撰杖屦、视日之蚤暮，侍坐者请出矣。
又《内则》曰：在父母舅姑之所，不敢欠伸、跛倚、睇视。
《宋玄嘉起居注》曰：尚书仆射孟顗於后堂敕见，亢声大欠，有违仪礼，被劾，诏无所问。
○嚏(音帝)
《释名》曰：嚏，声乍嚏而出也。
《毛诗·卫风》曰：寤言不寐，愿言则嚏。
《礼记·月瘤路曰：季秋行夏令，则人多齀嚏。
又《内则》曰：在父母舅姑之所，不敢哕噫嚏咳也。(哕，於越切。噫，於界切。咳，开代切。)
