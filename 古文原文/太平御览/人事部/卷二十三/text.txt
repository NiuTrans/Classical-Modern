○丑丈夫
《释名》曰：丑，臭也，如臭秽也。
《说文》曰：丑，音蚩酉反，可恶也。
又曰：丈，十尺也，从手而持十也。
又曰：夫，从一大，象人形也。一象簪形。冠而既簪，人二十而冠，成人也。故成人曰丈夫。
《尚书》曰：《洪范》六极：五曰恶。(孔安国曰： 丑，陋也。 )
《毛诗》曰：不见子都，乃见狂且。(注曰： 狂且，犯丑之人。 )
《左传》曰：贾大夫貌恶，娶妻而美，三年不言不笑，御以如皋，射雉获之，其妻始笑。
又曰：叔向適郑，鬷蔑恶，(恶，丑貌也。)欲观叔向，从使之收器者而往，立于堂下。一言而善。叔向将饮酒，闻之，曰： 必鬷明也。 下，执其手以上，曰： 昔贾大夫恶，娶妻而美，三年不言不笑，如皋射雉获之。其妻始笑而言。贾大夫曰： 才之不可以已，我之不能射，汝遂不言不笑夫。！ 今子少不飏，(言丑貌，不发扬。)子若无言，吾几失子。 
又曰：宋华玄为植，巡功。(植，将主也。)城者曰： 睅其目，皤其腹。(睅，出目。皤，大腹。 )
《广雅》曰：仳、倠、媒、婄、佁、{西服}、、、噅、脽、颏、鹘、〈其页〉，丑也。(仳，鼻之切。倠，火遗切。婄，音倍。佁，音台。{西服}，蒲比反。，差文切。，丁可切。噅，许为切。脽，音隹。颏，古来切。鹘，音骨。〈其页〉，音欺。)
《家语》曰：高柴字子羔，长不满六尺，状貌甚恶，为人笃孝，知名孔氏之门，仕为郕宰。
又曰：耗土之人丑。
《史记》曰：秦相蔡泽魋颜蹙頞。(頞，鼻堇也。)
又曰：澹台灭明字子羽，状貌甚恶，欲事孔子，孔子以为材薄。既而受业，退而修行，行不由径，非公事不见卿大夫。南游至江，弟子三百人从之，设取予去就，名施乎诸侯。孔子闻之曰： 吾以言取人，失之宰予；以貌取人，失之子羽。 
《汉书》曰：田蚡，孝景帝皇后同母弟也。辩有口，学《盘盂》诸书，为人貌寝而贵。
又曰：诏求能为韩诗者蔡羲，召见悦之，擢为光禄大夫，代杨敞为相。时年八十馀，短小无鬓眉，貌似老妪，行步偻伛，常使挟乃行。
又曰：张良貌若妇人。
范晔《后汉书》曰：周举字宣光，汝南人也。姿貌短陋而博学。
《东观汉记》曰：永平中徵承宫为博士，迁左中郎，数纳忠谏，论议切直，名播匈奴。时单于遣使求欲得见宫，诏敕宫自整饬，宫对曰： 夷狄炫名，非识实也。臣状丑，不可以示远，宜选长大威容者。 帝乃以大鸿胪魏应代之。
《魏志》曰：管辂容貌丑，无威仪，言语不择非类。
又曰：王粲字仲宣，山阳高平人也。年十七，往荆州依刘表，表以粲貌寝而体通脱，不甚重也。
《晋书》曰：孙秀尚河东公主，形陋短小，奴仆之下者也。
又曰：左思貌丑而口讷。
又曰：张孟阳每出，人恶之，辄掷瓦砾盈车。
王隐《晋书》曰：刘伶字伯伦，长六尺，貌甚丑悴，常携一壶酒，使人荷锸自随，以为死便埋也。
孙严《宋书》曰：桓护之，字彦宗。少倜傥不拘小节，形状短陋，而气幹强果。
又曰：少帝幼而狷急，轻脱险迅，细形黄貌色，长颈鸟啄嘶声。
《齐书》曰：张融形貌短丑，精神清彻。王敬则见融革带宽，谓曰： 革带太急。 融曰： 既非步吏，急带何为？ 
又曰：萧坦之肥黑无鬓，语声嘶，时人号为萧痖。刚很专执，群小畏而憎之。
崔鸿《十六国春秋·前赵录》曰：郭汜字子游，上郡人也。父士为县卒，随巫而遇一女子于路，巫曰： 此女生贵子，君亦有贵子，可相纳之，当兴君门。 士纳之，生汜，长不满七尺，丑极。当时朴讷无慧，后为县卒，感愤游学，师事安平赵孔曜，曜见而伟之曰： 此生有公骨，其当贵达。 
又曰：《前秦录》曰：苻雄字玄才，赵建武中拜龙骧将军，貌丑头大而足短，故军称为大头龙骧。
又曰：徐成纯直亮，素为王猛所知，长不满六尺，丑极当时。
车频《秦书》曰：苻坚六岁戏于路，司隶徐统见而异焉。而问曰： 苻郎，此官街，小儿戏不畏缚耶？ 答曰： 吏缚犯事者，不缚小儿戏。 统语左右曰： 此儿有王霸相。 左右曰： 此儿状貌甚丑，而君以为相贵异，何也？ 曰： 非尔等所知也。 
《南史》曰：刘韫，人材凡鄙，为明帝所宠。在湘州，雍州使善画者图其形，出行卤簿羽仪，常自披玩。尝以图示征西将军，蔡兴宗戏之，阳若不解画者，指韫形问之曰： 此何人？ 韫曰： 是我。 其庸底类如此耶。
《北史》曰：后魏广陵侯衍弟钦，中书监尚书右仆射、仪同三司，钦色尤黑，故时人号为黑面仆射。
《唐书》曰：李辅国本名静忠，短小貌陋，颇知书计，高力士见之，收在左右，与诸奴为伍。年四十馀矣，为小宦掌厩中文帐，后迁至封成国公也。
又曰：苏世长容貌丑陋，颇有学识，性滑稽，言杂谐调，隋大业中为都水使者。炀帝尝谓之曰： 卿面何类駏驴？ 世长再拜，叫呼，以手据地，蹙项败面，为駏驴之状。群臣掩口而笑，炀帝大悦，赐帛百匹。
又曰：贞观十五年，文德皇后崩，百官衰绖。率更令欧阳询状貌丑异，众或指之，许敬宗见而大笑，为御史所劾，左授洪州都督府司马。
《周史》曰：慕容彦超，吐浑部人也。父亮以彦超贵，累赠至三师。彦超即汉高祖之同产弟也，尝冒姓阎氏，体黑面胡，故谓之阎昆仑。
《庄子》曰：厉人夜半生子，其父取火视之，恐其似己也。(厉人，丑人也。)
又曰：鲁哀公问仲尼： 卫有恶人焉，曰哀骀佗。丈夫之与处者，思而不能去也。妇人见之，请于父母，曰 与为人妻，宁为夫子妾 者，十数而未止也。是必有以异乎人也。寡人召而观之，果以恶骇天下。 
又曰：支离疏者，颐隐于脐，肩高于顶，会撮指天，五管在上，两髀为胁也。
《孙卿子》曰：卫灵公有臣曰公孙吕，身长七尺，面长三尺而广三寸，名动天下。
《孔从子》曰：子高见齐王，齐王问谁可为临淄宰，称管穆焉。王曰： 管穆容貌陋，民不敬也。 答曰： 夫见敬在德，且臣所称其能也。君不闻晏子乎，长不满六尺，面状丑恶，齐王上下莫不崇焉。以穆体形方之，犹贤之远矣。 王乃以管穆为临淄宰也。
《尸子》曰：禹长颈鸟喙，面目颜色亦恶矣。天下犹独贤之。
《吕氏春秋》曰：陈有恶人曰敦洽犨麋，椎颡，色如漆也。
又曰：列精子高德行于齐，湣王所敬，着布衣，白缟冠，会朝步堂下。谓侍者曰： 我好丑何如？ 侍者曰： 公艳。 出而窥井，叹曰： 恶丈夫也。人之阿齐王实不良而言良，亦其我之侍者也。 
周斐《汝南先贤传》曰：周燮字彦祖，敛颐折頞，貌甚丑，母欲不举，其父曰： 吾闻诸圣贤人状皆有异于人，兴我宗者必此儿。 遂育之。
《梁冀别传》曰：子嗣为河南尹。嗣一名胡狗，时年十六，容貌甚陋，不胜冠带，道路见者，莫不嗤笑焉。
《司马徽别传》曰：刘综欲候徽，先使左右问其存亡。徽锄园，左右问马君所在，徽曰： 我是徽。 头面丑陋。问者骂之曰： 即欲求司马公，何等田奴，而称徽？ 更刷头饰服而出，左右叩头而谢之。
《续搜神记》曰：桓大司马从南州来，拜简文皇帝陵，问左右商涓形貌，有人答： 涓为肥短，黑色，形甚丑。 公云： 吾见之亦如此。 意恶之，还州遂病，无几而薨。
谢绰《宋拾遗记》曰：何尚之、颜延年少年好为嘲调，二人并短小，常谓颜公为猴，颜亦以何为猴，常共游戏西池。颜问路人云： 二人谁似猴？ 路人指何曰： 彼似猴耳，君乃真猕也。 
束晳《发蒙记》曰：丑男鬷蔑，丑女钟离春。
《世说》曰：王广娶诸葛诞女。入室，言语始交，王语妇曰： 神色卑下，殊不似公休。 妇曰： 大丈夫不能仿佛彦云，而令妇入比踪英杰！ 
崔骃《博徒论》曰：博徒见农夫戴笠持耨以芸蓼荼，面目骊黑，手足胼胝，肤如桑朴，足如熊蹄，蒲伏垄亩，汗出调泥，乃谓曰： 子触热耕芸，背上生盐，胫如烧椽，皮如领革，锥不能穿，行步狼跋，脚戾胫酸。谓子草木，支体屈伸；谓子禽兽，形容似人。何受命之薄，禀性不纯？ 
桓谭《新论》曰：余尝与郎泠喜出见一老翁，粪上拾食，头面垢丑，不可忍视。喜曰： 安知此非神仙。 余曰： 道必形体，如此无以道焉。 
《风俗通》曰：齐有一女，二家求之。其家语其女曰： 汝欲东家则左袒，欲西则右袒。 其女两袒。父母问其故，对曰： 愿东家食而西家息。 以东家富而丑，西家贫而美也。
《新序》曰：齐有田巴先生者，行修于外。王闻其贤，聘之，将问政焉。田巴先生改制新衣，拂饰冠带，顾谓其妾，妾曰： 姣。 将出门，问其从者，从者曰： 佼。 过于淄水，自照视，丑恶甚焉。遂见齐王。齐王问政，对曰： 今者大王召臣，臣问妾，妾爱臣，谀臣曰佼；问从者，从者畏臣，谀臣曰佼。臣至临淄水而观，然后知丑恶也。今王察之，齐国治矣。
《会稽录》曰：任奕字安和，句章人也。为人貌寝，无威仪。
刘谥之《庞郎赋》曰：其头也则中而上下锐，额平而承枕四起。
繁钦《三胡赋》曰：莎车之胡，黄自深精，员耳狭颐；康居之胡，焦头折頞，高辅陷鼻，眼无黑眸，颊无馀肉；罽宾之胡，面象炙猬，顶如持囊，隈目赤眦，洞頞卬鼻。
朱彦时《黑儿赋》曰：世有非常人，实为彼玄士。禀兹至缁色，内外皆相似。卧如骊牛眠，立如乌牛跱。忿如鸲鹆斗，乐似鸬鹚喜。
○丑妇人
《周易》曰：老妇士夫，亦可丑也。
《韩诗外传》曰：齐王厚送女，欲妻屠门肚，肚辞以疾。其友劝之曰： 子孙死腥臭之肆而已乎，何以辞之？ 肚应曰： 其女丑。 其友曰： 何谓也？ 肚曰： 吾肉善如量而去苦少耳；吾肉不善，虽以他附益之，尚犹不雠。今厚送子，子丑故耳。 其友下问女，果丑，目如擗杏，齿如编蟹。
《东观汉记》曰：梁耗维郡孟氏，其女名光，状貌丑而黑，力能举石臼，择而不嫁，至年三十，鸿闻而聘之。
王隐《晋书》曰：武帝为太子纳妃，谋久不决；上欲娶卫瓘女，杨后欲娶贾充女。上曰： 卫公女有五可，贾公女有五不可。卫家种贤而多子，端正而长白；贾家种妒而少子，丑而短黑也。 
《唐书》曰：张万福典泗州时，遇德宗幸奉天，李希烈反，陈少游悉令管内刺史送妻子杨州以为质。万福独不肯，谓使者曰： 为某白相公，万福妻老且丑，不足烦相公意。 独不送。
又曰：中宗好与朝臣狎戏。韦庶人微时，有一乳母，实蛮婢也，既老且丑，齿发秃落，制于后宫，刻列花烛，嫁为御史大夫窦怀贞妻。俗谓乳母之婿曰阿遮，怀贞每进表状，列其官位，必曰 国遮 ，欣然有自负之色。
《庄子》曰：阳子之宋，宿于逆旅。逆旅人有妾二人，其一人美，其一人恶，恶者贵而美者贱。阳子问其故，逆旅小子对曰： 美者自美，吾不知其美也。 阳子曰： 弟子记之，行贤而去自贤之行，何往而不爱哉。 
《郭子》曰：许允妇是阮德如妹，甚丑，交礼竟，许允无复入理。桓范劝之曰： 阮嫁丑女与卿，故当有意，宜察之。 许便入见，妇即出，提裙裾停之。许谓妇曰： 妇有四德，卿有几？ 答： 新妇所乏惟容。士有百行，君有其几？ 许曰： 皆备。 妇曰： 君好色，不好德，何谓皆备。 许有惭色，遂雅相重。
刘向《列女传》曰：齐孤逐女者，其状甚丑，三逐于乡，五逐于里，过时无所容，乃造襄王之门而求见。王辍食而起，谨敬。左右曰： 三逐于乡者不忠，五逐于里者少礼，何足为遽？ 王曰： 子不识也。夫牛鸣而马不应者，异类故。遂见，与之语而嘉之。
又曰：齐宿瘤者，东都采桑之女闵王之后也。(闵王，宣王字也。)项有大瘤，故号曰宿瘤。初，闵王游至东，百姓尽观，宿瘤女采桑如故。王召问曰： 寡人出游，车骑甚众，百姓无长少弃事来观，汝不视，何也？ 对曰： 妾受父母教采桑，不受教观大王。 王曰： 此女也惜，惜其宿瘤。 女曰： 中心何谓，宿瘤何伤？ 王大悦，曰： 此贤女也！ 命后车载之。女曰： 女不受父母之教而随大王，是奔女也。 王大惭曰： 寡人失之。贞女，一礼不备，虽死不从。 及归，遣使奉礼，加金百镒娉迎之。父母惊惶，欲洗沐为衣裳，女曰： 变容更服，恐见不识。 于是如故随使者。闵王归，见诸夫人告曰： 今日出游，得一圣女。 及至，诸夫人见者皆大笑。王曰： 未饬耳。饰与不饬，相去十百。 女曰： 饬与不饬，相去千万不足言，何独十百也！ 王曰： 何以？ 对曰： 昔者尧舜桀纣俱为天子，尧舜安于节俭，茅茨不剪，采椽不斫，后宫衣不曳地，食不重味，至今数千岁天下归善；桀纣不自饬仁义，为高台榭、深池泽，后宫蹈绮縠，弄珠玉，身死国亡，为天下笑，至今千馀岁天下归恶。由是观之，饬与不饬相去千万。 闵王大感，立以为后。期月之间，化行邻国，诸侯朝之，侵三晋，惧秦楚，立帝号。及女死，燕遂屠齐。
又曰：齐锺离春者，齐无盐邑之女。(钟离，姓；春，名也。)其为人极丑无双：臼头深目，长壮大节，卬鼻结喉，顶上少发，折腰出胸，皮肤若漆，行年三十，无所容入，行嫁不售，流弃莫执。于是乃拂拭短褐，自诣宣王，愿乞一见。见谒者曰： 晏齐之不售女也。闻大王之圣，愿备后宫之扫除，顿首司马门外。 谒者以闻，宣王方置酒于渐台，左右闻之，莫不掩口而笑。王曰： 此天下强颜女子也。 乃召见之，谓曰： 昔先王为寡人娶妃匹，皆以备有列位者。今夫人不容乡里布衣，而欲干万乘之主，有何异乎？ 锺离春曰： 窍慕大王之美义耳。 王曰： 然。何善？ 曰： 尝隐善。 王曰： 试一行之。 言未卒，忽不见。王大惊，立发隐书而读之，久不能解。明日复召之，但扬目衔齿，举手拊膝曰： 殆哉！如此者四矣。王曰： 愿闻命。 对曰：今大王之国，西有横秦之患，南有强楚之讟，外有二国之难，内聚奸臣，众人不附。春秋四十年壮男不立，故不务众子而务众妇，尊所好而忽所恃，一旦山陵崩坠，社稷不定，此一殆也。渐台五层，黄金白玉，琅玕翡翠，万人疲极，此二殆也。贤者伏匿于山林，谄谀强行于左右，邪伪立于本朝，不得通入，此三殆也。酒浆流湎，以夜继昼，女乐俳优，纵横大笑，外不修诸侯之礼，内不康国家之理。此四殆也。 王暗然无声，喟然而叹曰： 痛乎！无盐君之言。 于是立坏渐台，罢女乐，退谄谀，去雕琢，选兵马，实府库，辟四门，招进直言，卜择吉日，立太子，拜无盐君以为王后。齐国大安，皆丑女之力也。
习凿齿《襄阳记》曰：黄承彦，沔南名士也，谓诸葛孔明曰： 君择妇否？有丑女黄头黑色而才堪相配。 孔明许焉，即载送之。时人为笑乐，乡里为之嗟曰： 莫作孔明择妇，正得河外丑女。 
束晢《发蒙记》曰：丑男鬷蔑，丑女锺离春。
《通俗文》曰：不媚曰〈女畜〉，(音畜。)可恶曰嬒，(乌会反。)大丑曰{大羔}，(呼交切。)丑称曰娭。(乌在反。)
何承天《纂文》曰：嫫母，丑人也。
《楚辞》曰：西施媞媞而不得见兮，嫫母勃屑日侍而。
又曰：圭璋杂于甑室，陇廉与孟陬同宫。举世以为常俗，固将愁苦而终泅拢
刘思真《丑妇赋》曰：才质陋且俭，姿容剧嫫母。鹿头猕猴面，椎额复出口。折頞靥楼鼻，两眼〈幽页〉(一交切。)如臼。肤如老桑皮，耳如侧两手。
宋玉《登徒子好色赋》曰：登徒子妻，蓬头挛(牛善反。)耳，齞(牛美反。)唇历齿，旁行伛偻，又疥且痔。
