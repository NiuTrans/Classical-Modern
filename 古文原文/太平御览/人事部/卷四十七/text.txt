○叙交友
《释名》曰：友，有也。相保有也。
《说文》曰：友，爱也。同志为友。
《周易》曰：君子上交不谄，下交不黩。
又曰：朋从尔思。
又曰：君子以朋友讲习。
又曰：西南得朋，东北丧朋。
又曰：二人同心，其利断金。同心之言，其臭如兰。
又曰：上下交而其志同。由此观之，交乃人伦之本务，王道之大义，非特士友之私志也。
又曰：出门同人。
又曰：君子定其交而后求。
又曰：嗟尔朋友。
又曰：朋来无咎。
《毛诗》曰：《伐木》，燕朋友故旧也。自天子至於庶人，未有不须友以成者也。亲亲以睦，友贤不弃，则民德归厚矣。伐木丁丁，鸟鸣撄撄，撄其鸣矣，求其友声。
又曰：虽有兄弟，不如友生。
又曰：朋友攸摄，摄以威仪。(摄，助也。)
又曰：既见君子，我心则喜。
又曰：岂无他人，惟子之好。
又曰：言念君子，温其如玉。
又曰：未见君子，忧心忡忡。
《礼记》曰：君子不尽人之欢，不竭人之忠，以全交。
又曰：君子之交淡如水，小人之交甘如醴。君子淡以成，小人甘以坏。
又曰：儒有合志同方，营道同求；并立则乐，相下不厌；久不相见，闻流言不信。义同而进，不同而退。其交友有如此者。(同方、同求，志行也。闻流言不信，不信其友所行，被毁而谤之。)
又曰：随武子利其君子忘其身，忘其身不遗其友。
又曰：父母在，不许友以死。
又曰：寡妇之子，不有见焉，弗与为友。
又曰：见父之执友，不谓之进，不敢进。
又曰：子夏曰： 吾离群而索居，亦已久矣。 
又曰：僚友，称其弟也；执友，称其仁也；交游，称其信也。
《周礼》曰：司谏纠万民之德，而劝之朋友。
又曰：孝友任恤。(注：任信於友，道恤忧患也。)
《论语》曰：益者三友，损者三友。友直、友谅、友多闻，益矣。友便僻、友便佞、友善柔，损矣。(便僻，巧譬喻也。善柔，夸毗也。便佞，辩以为佞也。)
又曰：胩平仲善与人交，久而敬之。
又《卫灵公》曰：居是邦也，事其大夫之贤者，友其佞士之仁者。
又曰：子贡问友，子曰： 忠告而善道之，不可则止，无自辱焉。(忠言以告之，不从则止之。 )
又曰：君子以文会友，以友辅仁。
又曰：故旧无大故，则不弃。
又曰：子夏之门人问交於子张。子张曰： 子夏云何？ 曰： 可者与之，其不可者拒之。 子张曰： 君子尊贤而容众，嘉善而矜不能。我之大贤与！於人何所不容？我之不贤与！人将拒我，如之何其拒人也？ 
又曰：与朋友交，言而有信。虽曰未学，吾必谓之学矣。
又曰：有朋自远方来，不亦乐乎！
又曰：老者安之，朋友信之。
又曰：子路曰： 愿车马、衣轻裘，与朋友共，弊之而无憾。 
又曰：事君数，斯辱矣。朋友数，斯疏矣。
又曰：无友不如己者。
又曰：朋友切切偲偲。
又曰：匿怨而友其人。
《礼记》曰：独学而无友，则孤陋而寡闻。
《孝经》曰：士有争友，则身不离於令名。
《大戴礼》曰：上亲贤则下择友。
又曰：与君子游，如入兰芷之室，久而不闻其芳，则与之化矣。与小人游，如入鲍鱼之肆，久而不闻其臭，则与之化矣。是故君子慎其去就。
《家语》曰：孔子曰： 吾死之后，商也日益，谓与贤己者交；赐也日损，好悦不若己者交。故君子慎所交。 
又曰：孔子曰： 自季氏赐我千锺，而友益亲。 
又曰：孔子曰： 夫子产於民为惠主，於学为博物。晏子於君为忠臣，於行为恭敏。故吾皆以兄事之而加爱敬焉。
又曰：夫内行不修，身之罪也。行修而名不彰，友之罪也。故君子入则笃行，出则友贤。
《汉书》曰：下邳翟公为廷尉，宾客亦填门。废，外可设雀罗。复为廷尉，宾客又来。翟公大署其门曰： 一死一生，乃知交情。一贫一富，乃知交态。一贵一贱，交情乃见。 
《魏志》曰：胡质云： 古人之交也，取多知其不贪，奔北知其不怯，闻流言而不信，故可终也。 
《庄子》曰：凡交，近则必相靡以信，远则必忠之以言。
《孟子》曰：万章曰： 敢问友。 孟子曰： 不挟长，不挟贵，不挟兄弟。而友者，友其德也，不可以有挟也。 
又曰：舜尚见帝，帝馆甥于贰室，迭为宾主。是天子而友于匹夫也。
《谯子·齐交》曰：譬之於物，犹素之白也，染之以蓝则青。游居交友，亦人之所染也。韩起与田苏处而成好仁之名，甘茂事史举用显齐秦之功，曹参师盖公致清静之治，窦长君兄弟出于贱隶，谨恭师友，皆为退让君子。语曰： 蓬生麻中，不扶自直。 此言虽小，可以喻大。必得其人，千里同好。固於胶漆，坚於金石。穷达不阻其分，毁誉不疑其实。
《邹子》曰：昔邢高、吕安饮於市，仰天泣。二子非有丧之哀伤，相知之晚耳。君子所以勤於接贤，汲汲於结善，欲以立名者也。
《吕氏春秋》曰：荆有善相人者，言无遗策，闻於楚国。庄王见而问焉。曰： 臣非得相人，能观人之友也。布衣，其友皆孝悌纯谨，如此者，家必日益，此谓吉人也。居官事君，其友皆诚信有行，好善，如此者，事君日益，此谓吉臣也。人主也，朝臣多贤，左右多忠，主有失，皆敢交争，此谓吉主也。臣非能相人，能观人之友。 王曰： 善。 於是，取士不懈，乃大霸。
《晋阳春秋》曰：智几其神乎，古人以为难。交疏而吐诚，今人以为难。
《风土记》曰：越俗，性率朴，意亲好合，即脱头上手巾，解仪间五尺刀以与之为交。拜亲跪妻，定交有礼，俗皆当於山间大树下，封土为坛，祭以白犬一、丹鸡一、鸡子三，名曰 木下鸡犬五 。其坛也，人畏不敢犯也。祝曰： 卿虽乘车我戴笠，后日相逢下车揖。我虽步行卿乘马，后日相逢卿当下。 
《白虎通》曰：朋友之道有四焉：近则正之，远则称之，乐则思之，患则死之。
仲长子《昌言》曰：幽闲言则攻己之短，会同则述人之长。负我者，我加厚焉。未有与人交若此而见憎者也。
《要览》曰：诸葛亮曰： 势利之交，难以经远。士之相知，温不增华，塞不改叶，能贯四时而不衰，历夷险而益固。 
刘钦《新议》曰：夫交接者，人道之始。纪纲之大要，名由之成，事由之立。
又曰：交之於人也，犹唇齿之相济。
又曰：才非交不用，名非交不发，身非交不立。
扬子《法言》曰：朋而不心，面朋也；友而不心，面友也。
周昭《新撰》曰：交之为道，起自羲皇。造化之初，君臣始立，而有人伦上下之叙，象天地交泰以左右於民也。唐虞三代，莫不因之。故交全情亲，则国安治强；交败情乖，则国危治弱。立交者，欲其亲也。是故百姓不亲，禹作司徒，疏者能睦。廉颇相如忍忿以崇厚，陈平周勃感陆生而相亲，所以安赵於强敌，定汉於几殆。此交接之大义，帝王之极务，闻之於《易》曰： 交乃人伦之本务，王道之大义也。 
《魏文帝集论》曰：夫阴阳交，万物成；君臣交，邦国治；士庶交，德行光。同忧乐，共富贵，而交道备矣。
阮子《政论》曰：夫交游者俦党结於家，威权倾其国，或以利厚而比，或以名高相求，同则誉广，异则毁肾拢朝有两端之议，家有不协之论。至令父子不同好，兄弟异交友。破和穆之道，长诤讼之源。
锺会《刍荛论》曰：凡人之结交，诚宜盛不忘衰，达不弃穷，不疑惑於谗构，不信受於流言，经长历远，久而逾固。而人多初隆而后薄，始密而终疏，斯何故也？皆由交静不发於神气，道数乖而不同，权以一时之术，取仓卒之利，有贪其财而交，有慕其势而交，有爱其色而交，三者既衰，疏薄由生。
东方朔《与公孙弘书》曰：盖闻爵禄不相责以礼，同类之游，不以远近为是。故东门先生居蓬户空穴之中，而魏公子一朝以百骑日造之；吕望未尝与文王同席而坐，一朝让以天下半。夫丈夫相知，何必以抚尘而游，垂发齐年，偃伏以日数哉！
《离骚》曰：交不忠信兮怨长。
晋潘岳《阳肇诔》曰：余以顽蔽覆露重阴，仰追先达执友之心也。
《古歌辞》曰：结交在相知，骨肉何必亲。甘言无忠实，世薄多苏秦。
又曰：采葵莫伤根，结交莫羞贫。伤根葵不生，羞贫交不成。
○交友一
《左传》曰：吴公子札聘于齐，说晏平仲。躬於郑，见子产，如旧相识。
又曰：郑子皮卒，子产哭且曰： 吾已无为为善矣！惟夫子知我。 (注云：无人智己之善，故曰吾己。)
又曰：伍员与申包胥友。(包胥，楚大夫。)其亡也，谓申包胥曰： 我必覆楚国。 (复，执也。)申包胥曰： 勉之！能覆之，我必能兴之。 及昭王在随，申包胥如秦乞师。
《尚书大传》曰：散宜生、闳夭、南宫括三子，学乎太公。太公见三子，知为贤人，遂酌酒切脯，除为师学之礼，约为朋友。
《家语》曰：孔子遇程子，倾盖而语终日，甚相悦。顾谓子路曰： 程子天下之贤士。 取束帛以赠之。
《史记》曰：赵有处士毛公藏於博徒，薛公藏於卖浆家，魏公子无忌从比二人结交游也。
又曰：苏秦之先达，张仪候之数日乃见。坐於堂下，食以仆妾之餐。告舍人曰： 仪才吾不及，恐以小利忘求进，故辱之。 仪怒入秦。苏君使舍人赍金帛车马，阴结助之。卒相秦也。
又曰：蔺相如望见廉颇，引车避匿。廉颇闻之，肉袒负荆，至蔺相如门谢罪曰： 鄙贱之人，不知将军宽之至此也。 卒相与欢，为刎颈之交。
《汉书》曰：汉王与韩信为金石之交。
又曰：卫青姊子夫，得入宫，幸上。皇后，大长公主女也，无子，妒之。大长公主捕青，囚，欲杀之。其友公孙武与壮士往夺之，故得不死。上闻，乃召青为建章监侍中。赏赐数日间累千金。
又曰：卢绾，丰人。与高祖同里。绾亲与太上皇相爱。高祖、绾同日生，里中持羊酒贺两家。两家亲相爱，生子同日，壮又相爱。
又曰：两龚皆楚人。胜字君宾，舍字君倩。二人相友，著名节，故时号之 楚两龚 。
又曰：王吉字子阳，京兆人也。少与贡禹为友。及阳仕至益州刺史，贡闻之，拂冠以待之。阳遂荐称焉。世称 王阳在位，贡公弹冠 ，言其取舍同也。
又曰：张耳，大梁人。陈馀亦大梁人也，好儒术。馀年少，父事耳，相与为刎颈之交。
又曰：郑崇弟立与高武侯傅喜同门学，相友善。喜为大司马，荐崇，哀帝擢为尚书仆射。
又曰：陈遵少孤，与张竦俱为京兆吏。竦学通达，以廉俭自守。而遵放纵不拘。操行虽异，然而相友善之。
