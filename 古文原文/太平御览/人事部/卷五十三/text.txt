○孝上
《尔雅》曰：善父母为孝。
《毛诗·邶》曰：《凯风》，(凯风，南风。)美孝子也。卫之淫风流行，虽有七子之母，犹不安其室，故美七子能尽其孝道，以慰其母心。
又曰：《陟岵》，孝子行役，思念父母也。国小迫而数侵削，役于大国，父子兄弟离散，而作是诗也。 陟彼岵兮，(山有草木曰岵。)瞻望父兮。 
又《谷风·蓼莪》，刺幽王也。民人劳苦，孝子不得终养尔。 蓼蓼者莪，匪伊蒿。(蓼蓼，长大貌。莪已蓼长大，我视之以为非莪，反谓之蒿，谕己忧思，虽在役中，心不得精识其事。)哀哀父母，生我劬劳。 
《尚书》曰：有鳏在下，曰虞舜。帝曰： 俞，予闻。如何？ 岳曰： 瞽子。父顽，母嚚，象傲，克谐，以孝烝烝，乂不格奸。 
大戴礼曰：上敬老，则下益孝。
《礼记·曲礼》曰：凡为人子者，冬温而夏清，昏定而晨省。故州闾乡党称其孝也。孝子不服暗，不登危，惧辱亲也。(服，事也，不於暗冥之中从事，谓卒有非常失礼也。)
又《祭义》曰：曾子曰： 孝有三：大孝尊亲，其次不辱，其下能养。 公明仪问於曾子曰： 夫子可以为孝乎？ 曾子曰： 是何言与？是何言与！君子之所谓孝者，先意承志，谕父母於道。参直养者，安能为孝乎？曾子曰： 身也者，父母之遗体也。行父母之遗体，敢不敬乎？居处不庄，非孝也。事君不忠，非孝也。莅官不敬，非孝也。朋友不信，非孝也。战陈无勇，非孝也。五者不遂，灾及于亲，敢不敬乎？烹熟酤芗，尝而荐之，非孝也，养也。夫孝，置之而塞乎天地，溥之而横乎四海。断一树，杀一兽，不以其时，非孝也。孝有三：小孝用力，中孝用劳，大孝不匮。思慈爱忘劳，可谓用力矣。尊仁安义，可谓用劳矣。博施备物，可谓不匮矣。父母爱之，喜而弗忘。父母恶之，惧而无怨。父母有过，谏而不逆。父母既没，必求仁者之粟以祠之。此之谓终礼。
又曰：先王之孝也，色不忘乎目，(日常思父母之颜色。)声不绝乎耳。心志嗜欲，不忘乎心。君子生则敬养，死则敬享，思终身弗辱也。
又曰：子曰： 舜其大孝也欤？德为圣人，尊为天子，富有四海之内，宗庙享之，子孙保之。故大德也，必得其位，必得其禄，必得其名，必得其寿。 
又曰：子夏既除丧而见，与之琴，和之而不和，弹之而不成声。(夫乐之和，犹人心，虽丧之除而哀未已。)作而曰： 哀未忘也。先王制礼，不敢过也。 
又曰：文王之为世子，朝於王季日三。鸡初鸣而衣服，至於寝门外，问内竖之御者曰： 今日安否何如？ 内竖曰： 安。 文王乃喜。及日中又至，亦如之。及暮亦如之。其有不安节，则内竖以告文王，文王色忧，行不能正履。王季复膳，然后亦复初。
《左传》曰：郑庄公即位，姜氏爱共叔段，请京使居之。叔段袭郑，庄公伐京，遂置姜氏于城颍，而誓之曰： 不及黄泉，无相见也。 既而悔之，颍考叔曰： 君何患焉？若阙地及泉，隧而相见，(阙，穿也。隧，埏也。)其谁曰不然？ 公从之。君子曰： 颍考叔，纯孝也。 
《孝经》曰：爱敬尽於事亲，而德教加於百姓，刑于四海，盖天子之孝也。高而不危，所以长守贵也，满而不溢，所以长守富也，盖诸侯之孝也。言满天下无口过，行满天下无怨恶，盖卿大夫之孝也。以孝事君则忠，以敬事长则顺，盖士之孝也。谨身节用以养父母，此庶人之孝也。
《孝经援神契》曰：天子行孝，四夷和平。
又曰：孝悌之至，通於神明，病则致其忧，憔悴消形，求医翼全。宋均注曰： 翼，羽翼，亲者也。 
《孝经说》曰：孝，畜也，养也。
《论语·学而》曰：父在观其志，父没观其行，三年无改於父之道，可谓孝矣。(孝子父在无所自专，庶几於其善道而已。)
又《为政》曰：子路问孝，子曰： 色难。 (言和颜色悦为难也。)
《家语》曰：子路见孔子，曰： 负重涉远，不择地而游；家贫亲老，不择禄而仕。昔者由也，事二亲之时，常食藜藿之实，而为亲负米百里之外；亲没之后，南游于楚，从车百乘，积粟万锺，累茵而坐，(茵，褥。)列鼎而食。愿欲食藜藿，为亲负米，不可复得也。枯鱼衔索，几何不蠹。二亲之寿，忽如过隙。 孔子曰： 由也事亲，可谓生事尽力，死事尽思者也。 
又曰：曾参者，武城人，字子舆，志於孝道，故孔子因之作《孝经》。齐欲以为卿而不就，曰： 吾父母老，食人禄则忧人事，吾不忍远亲而为人役也。 后母遇之无恩，而供养不衰。及其妻为藜蒸不熟，因出之，人曰： 非七出也。 答曰： 藜蒸小物耳，吾欲使熟而不用吾命，况大事乎！ 遂遣之，终身不娶。其子请焉，告子曰： 高宗以后妻杀孝己，尹吉甫以后妻放伯奇。吾上不及高宗，下不比吉甫，庸知其得免於非乎？ 
《汉书》曰：梁孝王每闻太后病，口不能食。
又曰：金日磾母，教诲两子甚有法度，上闻而嘉之。母死，诏图画於甘泉宫，署曰 休屠王阏氏 ，日磾每见画，常拜，向之涕泣。
《东观汉记》曰：汝郁，字叔异，陈国人。年五岁，母病，不能饮食，郁亦不肯饮食。母怜之，强为飧饭，欺言已愈。郁察母亲色不平，辄复不食。宗亲共奇异之，因字曰 异 。
又曰：萧彪，字伯文，京兆杜陵人，累官巴郡太守，父老，乞供养。父有宾客，辄立屏风后，应受使命。父嗜饼，每自买进之。
又曰：张霸，字伯饶，蜀郡成都人。年数岁，有所啖，必先让父母，乡里号曰： 张曾子 。九岁通《春秋》，复欲进业，父母语： 汝小何能多？ 霸曰： 饶为之。 故字伯饶。后作会稽太守。儿童歌曰： 城上乌，哺父母，府中诸吏皆孝子。 
又曰：赵咨，字文楚，东郡燕人，大司农陈奇举咨至孝，躬率子孙耕农为养。盗尝夜往劫之，咨恐母惊惧，乃先至门迎盗，因设为食，谢曰： 老母八十，疾病须养，居贫无储，乞少置衣粮，妻子馀物，一无所请。 盗皆惭，奔走。
又曰：黄香，字文强。父兄举孝廉，贫无奴仆，香躬勤苦，尽心供养，冬无被袴，而亲极滋味，暑即扇枕，寒即以身温席。
又曰：鲍永，字君长，上党人。少有志操，事母至孝，妻常於母前叱狗，永即去之。
又曰：樊儵，字长鱼，事后母至孝。母常病痈，儵昼夜匍伏，不离左右，至为吮痈。
又曰：张表，字公仪，奉之子也。遭父丧，疾病旷年，目无所见，耳无所闻。服阕，医药救疗，历岁乃瘳。每弹琴，恻怆不能成声，见酒肉未尝不泣。宗人亲厚节会饮食宴，为其不复设乐。
又曰：廉范，字叔度，京兆人也。父客死蜀汉，范与客步负丧归。至葭萌，载船触石破没，范持棺柩，遂俱沈溺。众伤其义，钓求得之，仅免於死。
又曰：李充兄弟六人，出入更衣，家贫亲老，充妻劝异居。充使酿酒，会亲戚，充启其母曰： 此妇劝异居，不可奉祭祠，请去之。 遂叱出其妇。
《吴志》曰：顾悌以孝悌廉直闻於乡党。每得父书，洒扫整衣服，设几筵，舒书其上，拜跪读书，应诺毕，复再拜。父终，水浆不入於口五日。孙权为作布衣一袭，强令悌释服。悌虽以公义自割，犹以不见。父丧，常画壁作棺柩、设象神，坐於下，对之哭泣。服未阕，卒。
臧荣绪《晋书》曰：长孙略，字文度。以富春车道少，动经泾水，父难於风波，每行乘蓝车，略常步从，远者百里。每渡浦，则亲入水，扶持蓝车。
又曰：嵇绍，事母至孝，和色柔声，常若不足，谨身节俭，朝夕孜孜，亲执刀俎。非无使伎，以他人不如己之至诚也。
又曰：晋齐献王司马攸，字猷，晋文少子。太后崩，执丧过哀，动必尽礼，左右或以稻米千饭丸、理中丸以进，王对之涕泣不食。经三年杖，然后能起。人有犯讳者，常悲不自胜。
又曰：王延九岁丧父，母卜氏遇之无道，延事之夏则扇枕席，冬则以身温之，盛寒体无全衣而亲极滋味。
王隐《晋书》曰：李胤，字宣伯，辽东人。祖父敏，汉末河内太守，为贼所迫逐，不知所终。其子追索，历年无所见。比居与父同年者亡，制服行丧。燕国徐邈与之同州里，劝令娉，妇孕生胤，遂拘蘅内。常礼重之，不堪其忧，数年而卒。胤母更适牵招，胤不识父，母又改行，有识之后，降食哀感，亦如遭丧之礼。以祖不知存亡，设木主以事之。由是发名。
又曰：郄诜对策上第，拜朝议郎。母忧去职。母苦病亡，不欲车载，家贫无以市买，乃於所住堂北壁假葬，朝夕拜告。养鸡种蒜，竭其方术。过三年，得马八匹，舆棺至家冢，负土成坟。
《晋中兴书》曰：吴隐之，字处默，濮阳人。遭母忧，哀毁过礼。时与太常韩康伯邻居，隐之每哭，康伯母辄辍食，流涕悲不自胜，语康伯曰： 吾若居铨衡之职，当用此辈人。 及康伯为吏部尚书，因进用之，遂历清显。
又曰：范宣八岁，后园挑菜，误伤指，大啼。问： 痛耶？ 答曰： 非为痛，身体发肤不敢毁伤。 是以啼也。
又曰：后蜀李雄太子班。雄寝疾，班昼夜省侍，衣不解带。雄自少攻战，大被伤痍，至是多脓溃，班为吮脓，殊无难色。班即雄兄之子也。
《宋书》曰：孙法宗，一名宗之，吴兴人也。父随孙恩入海澨被害，尸骸不收，母兄并饿死。法宗年小流迸，至十六方得还。单身勤苦，霜行草宿，营办棺椁，造立冢墓，葬送母兄，俭而有礼。以父尸不测，入海寻求。闻世间论，是至亲以血沥骨，当悉凝没。乃操刀沿海，见枯骸则刻肉灌血，如此十馀年，臂胫无完皮，血脉枯竭，终不能逢。縗绖终身，常居墓所，山禽野兽皆悉驯附，每逢鹿触网，必解放之。
又《孝义传》曰：崔怀顺，清河东武城人也。父耶利，鲁郡太守，宋玄嘉中为魏所获。怀顺与妻房氏笃爱，闻父见虏，即日遣妻，布衣蔬食，如丧礼，岁时北向流涕。耶利后仕魏，书戒怀顺不许如此，怀顺得书更号泣。怀顺从叔模吻荥阳太守，亦入魏，模子虽居处改节，不废婚宦。宋大明中，怀顺宗人冀州刺史玄孙北使魏，魏人问之曰： 崔邪利、模并力屈来归，二家子侄，出处不同，义将安在？ 玄孙曰： 王尊叱驭，王阳回车，欲令忠孝并弘，臣子两遂。 泰始初，淮北入魏，怀顺因此归北。至代都，而邪利已卒，怀顺绝而后苏。载丧还青州，徒跣冰雪，土气寒酷，而手足不冻，时人以为之孝感。
又曰：华宝，晋陵无锡人也。父豪，晋义熙末戍长安，宝年八岁。临别，谓宝曰： 须我还，当为汝上头。 长安陷，宝年十七不婚冠，或问之者，辄号恸弥日，不忍答也。
又曰：散骑常侍袁瑜，荐会稽郭道事继母至孝。家贫产子，忧不能字，谓其妻曰： 伤慈以终孝，吾无恨也。 遂瘗之。
又曰：师觉援，字觉授，南阳温阳人也。与外兄宗少文，并有素业。以琴书自娱。於路忽见一人持书一函，题曰 至孝师君 。苫前，俄而不见。舍车奔归，闻家哭声，一叫而绝，良久乃苏。
又曰：谢爵，字宣镜。幼有殊行。年数岁，所生母郭氏久婴痼疾，爵晨昏温清，尝药捧膳，不阙一时，勤容戚颜，未尝暂改。恐仆役忧疾懈倦，躬自执劳。母为病畏惊而微贱过甚，一家尊卑，感爵至性，皆纳履而行，屏气而语，如此十年馀。
又曰：蔡昙知，乡里号蔡曾子。庐江何伯玙兄弟，里号为何展禽，并为高士沈顗所称，常云： 闻蔡昙知之风，怯夫勇，鄙夫有立志；闻何伯玙之风，伪夫正，薄夫厚。 伯玙与弟幼玙俱厉节操，养兄孤子，及长为婚，推家业尽与之。安贫枯槁，诲人不倦。郡守下车，无不修请。
又曰：余齐人，晋陵人也。少有孝行，为邑书吏。大明二年，父{宀贡}在家病亡，信未至，齐人谓人曰： 比者肉痛心烦，有如割截。居常皇骇，必有异故。 信寻至，以父病报之，四百馀里，一日而至。至门方知父死，号痛恸绝，良久乃苏。问父所遗言，母曰： 汝父临终，恨不见汝。 齐人即曰： 相见何难？ 於是号叫殡所，须臾便绝。州县上言有司，奏改其里为 孝义里 ，蠲租布，赐其穀百斛。
又曰：彭城刘悛，司空勔(音免。)之长子。年十三，身长七尺三寸，以孝悌称。勔见害於朱雀街，悛兄弟平生不行此路，丧骨立杖而后起。悛为黄门郎，稍迁右卫，敕明帝山陵不获己。从朱雀街过，感恸而卒。
《齐书》曰：王文殊，字令章，吴兴故鄣人。父入魏，文殊思慕泣血，终身蔬食不衣帛，服麻缊而已。不婚，不交人物。吴兴太守谢瀹聘为功曹，不就。立小屋于县西端，揖拱其中。岁时伏腊月十五，未尝不北望长悲，如此三十余年。太守孔琇之表其行，郁林诏榜门，改所居为 孝行里。 (琇，音秀，又因酉。)
萧子显《齐书》曰：刘瓛(胡官切。)有至性，祖母病疽经年，瓛手持膏药，渍指烂。母孔氏甚严明，谓亲戚曰： 阿称便是今世曾子。 称，瓛小名也。
又曰：乐颐，字文德，南阳人也。世居南郡。父在家病亡，颐忽思恋涕泣，因假还。中路果得父凶问，颐便徒跣号咷出陶后渚，遇商人，附载西上，水浆不入口数日。常遇病，与母隔壁，忍病不言，啮被至碎，恐母哀己。吏部庾杲之尝往候之，设食枯鱼菜菹。庾云： 我不能食此。 母闻之，自出常膳，鱼羹数种，杲之曰： 卿过於茅季伟，我非郭林宗。 
又曰：傅琰，字季珪，北地灵州人也。美姿仪，除尚书左侍郎，迁尚书右丞。遂遭母丧，居南岸。邻家失火，延烧琰屋，抱柩不动，邻人竞来赴救，乃得俱全。琰肱髀之间已被烟焰。服阕，除江夏王录事。
《梁书》曰：沈崇傃，字思整，吴兴武康人也。父怀明，宋兖州刺史。崇傃六岁丁父忧，哭踊过礼，及长，事所生母至孝。家贫，常佣书以养。天监二年，太守柳惲辟为主簿。崇傃从惲到郡，还迎其母，未至而母卒，崇傃以不及侍疾，将欲致死，水浆不入口，昼夜号哭，旬日殆将绝气。兄弟谓曰： 殡葬未申，遽自毁灭，非全孝之道也。崇傃心悟，乃稍进食。母权瘗去家数里，哀至辄之瘗所，不避雨雪，就坟哀恸，飞鸟翔集。夜常有猛兽来望之，有声状如叹息者。家贫无以迁历，乃行乞经年，始获葬焉。既而庐于墓侧，自以初行丧礼不备，复以葬后更行服三年。久进麦屑，不啖盐酢，坐卧於单荐，因虚肿不能起。郡县举其至孝。梁武帝闻，即遣中书舍人慰勉之。乃诏令释服，擢补太子洗马，旌其门闾。崇傃奉诏释服，而涕泣如居丧，固辞不受官，乃除永宁令。自以禄不及养，哀思不自堪，未至县卒。
又曰：荀匠，字文师，颍阴人。晋太保勖九世孙也。祖琼，年十五，复父仇於城都市，以孝闻。宋玄嘉末，渡淮赴武陵王义，为玄凶追杀，赠员外散骑侍郎。父法超，仕齐为安复令，卒官。凶问至，匠号恸气绝，身体皆冷，至夜乃苏。既而奔丧。梁天监玄年，其兄斐为郁林太守，征俚贼，为流矢所中，死於阵。丧还，匠迎於豫章，望舟投水，傍舟赴救，仅而得全。及至，家贫不得时葬，居父忧并兄服，历四年不出庐户。栉括发，不复栉沐，发皆秃落。哭无时，声尽则系之以泣，目眦皆烂，形体枯悴，皮骨裁连，虽家人不复识，郡县以言，武帝诏遣中书舍人为其除服，擢为豫章王国左常侍。匠虽即官，而毁悴逾甚。外祖孙谦诫之曰： 主上以孝临天下，汝过古人，故擢汝为此职。非惟君父之命难拒，故亦扬名后世，所显岂独汝身！ 匠乃拜，竟以毁卒。
