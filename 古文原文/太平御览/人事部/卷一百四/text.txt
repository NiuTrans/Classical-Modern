○辩上
《说文》曰：辩，(被免切。)治也。
《尚书》曰：君罔以辩言乱旧政。
《尔雅》曰：诸诸便便，辩也。
《论语》曰：便便言，惟谨尔。(郑玄曰：便便，辩也。)
又曰：孔子曰： 恶利口之覆邦家者。 
又曰：御人以口给。
《家语》曰：子夏问子贡何人，子曰： 辩人，丘弗及也。 
又曰：宰予，鲁人也，有口才，以言语著名。
又曰：孔子登农山，谓二三子各言尔志。子贡进曰： 赐愿使齐、楚合战於莽瀁之野，两垒相当，旗鼓相望，埃尘相接，挺刃交兵。赐着缟衣白冠，陈说其间，推论利害，二国释患，惟惟赐能之矣。 夫子曰： 辩哉！ 
《史记》曰：子贡利口巧辞，孔子常绌其辩。田常欲为乱於齐，移兵欲伐鲁，孔子谓弟子曰： 夫鲁，坟墓所处，父母之国。国危，二三子何为莫出。 子贡请出，孔子许之，遂行。子贡壹出，存鲁，乱齐，破吴，强晋，霸越。
又曰：汉遣陆贾说项王，请太公，项王弗听。汉王复使侯公往说项王，乃与汉约，中分天下，割鸿沟以西者为汉，鸿沟以东者为楚。项王即归汉王父母妻子，军皆呼万岁。汉王乃封公为平国君，曰： 此天下辩士。 所居号为平国。
又曰：范睢欲事魏王，家贫无自资，乃先事魏中大夫须贾。为魏使齐，齐襄王闻雎辩有口，赐金印及牛酒。
又曰：上问上林诸尉禽兽，十馀，左右视不能对。虎圈啬夫从旁代尉对，上所问禽兽簿甚悉，次观其口对，响应无泅拢乃拜啬夫为上林令。
又曰：秦蔡泽游学於诸侯，大小甚众而不遇。因从唐举相，曰： 闻子相李兑，百日之内持国柄，有之乎？ 曰： 有之。 泽曰： 今若臣者何如？ 唐举熟视而笑曰： 先生揭鼻、戾唇、魋颜、蹙齃，吾闻圣人不相，殆先生乎？ 蔡泽被唐举之戏，乃曰： 富贵吾所自有，吾不知者寿也，愿闻之。 举曰： 先生从今已往四十三岁。 泽笑谢去，谓其御者曰： 吾跃马，食肉，富贵四十三年亦足矣。 乃来入秦。使人宣言以感怒应侯范睢曰： 燕客蔡泽，天下俊雄弘辩智士也。彼一见秦王，必夺君位。 应侯使人召泽。泽入，揖应侯。应侯固不快矣，及见又倨，应侯因让之曰： 子尝宣言欲代吾相秦，岂有之乎？ 对曰： 然。 应侯曰： 请闻其说。 泽曰： 吁，君何见之晚耶！夫四时之序，功成者去，未成者来。君禄位贵盛，私家之富皆已极矣，不退将危，臣之代君，不亦宜乎！ 应侯善之，乃延入坐，为上客。后数日，入朝，言於王曰： 客有新从山东来者蔡泽，其人辩士。臣见人众，莫能及之，臣不如也。 王召见，与语，大悦之，拜为客卿。应侯因谢病请归相印。昭王许之，以泽为相，终如其志。
又曰：苏秦初与张仪俱事鬼谷先生十一年，皆通六艺，经营百家之言。鬼谷先生弟子五百馀人，为之土窟，窖深二丈。先生曰： 有能独下，说窖中，使我泣出者，则能分人主之地。 久，苏秦下说窖中，鬼谷先生泣下沾衿。次张仪下说窖中亦泣。先生曰： 苏秦词说与张仪一体也。 
又曰：楚陈轸，词辩之士也。初与张仪俱事秦惠王，惠王皆重之。仪恶轸於王曰： 陈轸重币轻信，秦使之楚，将为交也。今楚不善於秦而善於轸。王以仪言召轸问之，轸曰： 然。王闻楚有两妻者乎？ 王曰： 不闻。 轸曰： 楚有两妻者，人挑其长者，长者骂之，挑其少者，少者复挑之。居无何，有两妻者死。客谓挑者曰： 谓汝娶长者乎，少者乎？ 挑者曰： 娶长者。 客曰： 长者骂汝，少者复挑汝，何故娶长者？ 对曰： 居人之所，则欲其挑我，为妻，则欲其骂人。今楚王明主，昭阳贤相，使轸为臣常以国情输楚，楚王将不留臣，昭阳将不与臣从事矣。臣必之楚，足以明臣为楚不与也。 轸出，张仪入问王曰： 轸果欲之楚不？ 王曰： 然。轸，天下之辩士。寡人遂无奈何也。 惠王终相张仪，轸遂奔楚，楚用为上卿。后轸为楚使之秦，惠王见之，谓曰： 子去寡人之楚，寡人甚思子，子思寡人乎？ 轸曰： 王闻越人庄舄乎？ 王曰： 不闻。 轸曰： 越人庄舄仕楚执珪，有顷而病。楚王曰：舄，越之鄙人。凡人之思。固在其病也。思越则越声，不思越则楚声。使人听之，犹尚越声。今臣虽弃逐之楚，能无秦声哉！ 
《汉书》曰：郦食其有词辩，年六十，身长八尺，鬓发皓然。请见高祖，谒者曰： 上好嫚骂人，不喜儒生，有客冠而来者，辄解其冠而溺其中。 食其作色叱之曰： 我高阳酒徒，何儒生之有！ 谒者股栗而见之，高祖乃踞床使两女子洗足。食其入，长揖不拜，曰： 欲助秦攻诸侯乎？将欲率诸侯攻秦乎？ 高祖骂曰： 竖儒！夫天下同苦秦久矣，故诸侯相率攻秦，汝奚为助秦耶？ 食其曰： 必欲聚合义兵诛无道秦，不宜踞见长者。 高祖懔然而起，拔足挥洗摄衣，延食其坐而谢之。食其因言六国纵横王霸之道。高祖大悦，问其计，食其曰： 足下起乌合之众，收散乱之兵，不满二旅，而欲鼓行入秦，所谓探虎口而喂饿狼也。夫陈留者，当天下之冲，四通五达之郊，城坚粟多，可以少留。臣知其令，请使命下之。如不听，可举兵攻之，臣为内应，不崇朝而拔之矣。 於是高祖乃遣食其说陈留令，高祖引兵随之，遂下陈留。
又曰：少府五鹿充宗贵幸，善梁丘氏《易》。玄帝好之，欲考其异同，令与诸家论《易》。充宗贵辩口，诸儒莫能与抗，皆称疾，不敢会。有荐朱云者，召入，摄齐登台，抗首而请，音动左右。既论难，连柱五鹿君，故诸儒为之语曰： 五鹿岳岳，朱云折其角。 
又曰：娄护为人短小，精辩，论议常依名节，听之者竦然。与谷永俱为五侯上客，长安号曰： 谷子云之笔札，娄君卿之唇舌 ，言其见信用也。
又曰：晁错，颍川人也。为太子家令，以其辩得幸太子，太子家号曰： 智囊 。
又曰：田蚡贵幸，为中大夫，辩有口，学《盘盂》诸书。(应劭曰：黄帝史，孔甲所作名也。孔甲《盘盂》二十六篇。)
又曰：东方朔自公卿在坐，朔皆傲弄，无所屈。上以朔口谐给，尝问： 先生视朕何如主也？ 朔对曰： 自唐、虞之隆，成、康之际，未足喻当世。臣朔伏观陛下功德，陈五帝之上，在三王之右。非若此而已，诚得天下贤士，公卿在位咸得其人。譬若以周、邵为丞相，孔丘为御史大夫，太公为将军，卞庄子为卫尉，皋陶为大理，后稷为司农，伊尹为少府，(应劭曰：伊尹善烹割，太官属少府，故令作。)子贡使外国，颜闵为博士，子夏为太常，孟子为右扶风，季路为执金吾，契为鸿胪，龙逢为宗正，伯夷为京兆，管仲为冯翊，鲁般为将作，山甫为光禄，申伯为太仆，延陵季子为水衡，百里奚为典属国，(晓其风俗，故令为之。)柳下惠为大长秋，史鱼为司直，蘧伯玉为太傅，(如淳曰：太傅傅人主使无过，伯玉欲寡其过也。)孔父为詹事，叔敖为诸侯相，子产为郡守，王子庆忌为期门，夏育为鼎官，羿为旄头，宋万为式道侯。 上乃大笑也。
又曰：终军，字子云，济南人。少好学，以辩博能属文闻於郡。年十八，选为博士弟子。至府，太守闻其有异才，召见军，甚奇之。及至长安上书言事，武帝异其文，拜军为谒者给事中。
又曰：蒯通知天下权在於韩信，欲令背汉，乃先微感信曰： 仆尝受相人之术，相君之面，不过封侯，又危而不安；相君之背，贵而不可言。 信曰： 何谓也？ 通曰： 天下初作难也，俊雄豪杰建号壹呼，天下之士云合雾集，鱼鳞杂袭，飚至风起。当此之时，忧在亡秦而已。今刘、项分争，使人肝脑涂地，流离中野，不可胜数。今时两主悬命足下，足下为汉则汉胜，与楚则楚胜。臣愿披心腹，肝胆，效愚忠，恐足下不能用也。方今为足下计，莫若两利而俱存之，三分天下，鼎足而立。天下孰不听足下，愿图之。 信曰： 汉王遇我厚，吾岂可见利而背恩乎！ 通曰： 臣闻勇略震主者身危，功盖天下者不赏。今足下挟不赏之功，载震主之威。归楚，楚人不信；归汉，汉人震恐。足下欲将安归乎？故猛虎犹预，不如蜂虿之致螫；孟贲狐疑，不如童子之必至。 信不忍背汉，遂谢通。通说不听，惶恐，乃佯狂为巫。天下既定，后信以罪废为淮阴侯，谋反被诛，临死叹曰： 悔不用蒯通之言。 高帝曰： 是齐辩士蒯通。 乃诏齐召蒯通。通至，上欲烹之，曰： 若教韩信反，何也？ 曰： 狗各吠非其主。当彼时，臣独知韩信，非知陛下也。且秦失其鹿，天下共逐之，高材者得。天下汹汹，争欲为陛下所为，顾力不能，何惮诛耶！ 上乃赦之。
又曰：淮南王黥布反，朱建谏之，不听。汉既诛布，闻建谏之，高祖赐建号 平原君 ，家徙长安。为人辩有口，刻廉刚直，行不苟合，义不取容。
又曰：辩士曹丘生数招权顾金钱，(孟康曰：招金钱，事权贵，而求事也。)事贵人赵谈，窦长君等善。季布闻，寄书谏长君曰： 吾闻曹丘非长者，勿与通。 及曹丘归，欲得书谒布。窦长君曰： 季将军不说足下，足下无往。 固请，遂使书人先发书，布大怒。曹至，则揖布曰： 楚人谚曰： 得黄金百镒，不如得季布一诺。 足下何以得此声梁、楚之间哉！且仆与足下俱楚人，使仆游扬足下名於天下，顾不美乎？何足下之距仆深也！ 布乃大悦，引入，留数日，为上客，厚送之。布名所以益闻者，曹丘扬之也。
范晔《后汉书》曰：黄琬，字子琰，琼之孙。早而辩慧。祖父琼为魏郡太守，建和玄年正月日蚀，京师不见而琼以状闻梁太后。太后诏问所蚀多少，琼思其对而未知所况。时琬年七岁，在旁，云： 何不言日蚀之馀，如月之初？ 琼大惊，即以其言应诏。
又曰：孔融，字文举。孔子二十世孙也。李膺为河南尹，恃才倨傲，诫守门者： 非吾通家子孙不得辄通。 融年十二，入洛，欲以观其人，乃谓守门者曰： 吾与李君通家子孙耳。 守门者告膺，膺呼召，问曰： 卿与吾有何所故？ 融曰： 臣先君孔子与公老君同德比义，则臣与公累代通家也。 膺大悦，引坐，谓曰： 卿欲食乎？ 融曰： 须食。 膺曰： 教卿为客之礼，主人问食，但让不须。 融曰： 不然。教君为主之礼，但置于食，不须问客。 膺惭，乃叹曰： 吾将老死，不见卿富贵也。 融曰： 公殊未死。 膺曰： 如何？ 融曰： 鸟之将死，其鸣也哀；人之将死，其言也善。向来公言，未有善也，故知未死。 膺甚奇之。后与膺谈论百家经史，应答如流，膺不能下之。
又曰：刘祐，字伯祖，中山安国人也。祐初察孝廉，补尚书侍郎，闲悉故事，文札强辩，每有奏议，对应为侪类所归。
谢承《后汉书》曰：郭弘为郡上计吏。正月朝觐，弘进殿下谢祖宗受恩，言辞辩丽，专对移时。天子曰： 颍川乃有此辩士邪！子贡、晏婴何以加之？ 群公属目，卿士叹伏。
又曰：郭弘为郡上计吏，朝廷问弘颍川风俗所尚、土地所出、先贤将相儒林文学之士，弘援经以对，陈事答问，出言如浮，引义如流。
《东观汉记》曰：班超，字仲叔，扶风平陵人，徐令彪之子也。为人大志，不修细节。然内孝谨，居家常执勤苦，不耻劳辱。有口辩，而涉猎书傅。
《魏志》曰：黄初玄年，郭淮奉使贺文帝践祚，而道路疾，稽留。帝正色责之曰： 昔禹会诸侯於涂山，防风后至，便行显戮。今溥天同庆，而最留迟，何也？ 淮对曰： 臣闻五帝先教，道人以德，夏后政衰，始用刑辟。今臣遭唐虞之代，是以自知免於防风之诛也。 帝悦之，擢领雍州刺史。
《魏典略》曰：邯郸之北有苏大侯者，苏秦往说之，苏大侯送以百金。家丞问其故，苏大侯曰： 客辩士也，立谈之间，再夺吾地而复归之，吾地虽小，岂直百金耶！ 
又曰：韩宣，字景然，渤海人。为人短小。建安中，丞相召署军谋掾，冗散在邺。尝于邺步行入宫，於东掖门内，与临淄侯植相遇。时天新雨，地有泥潦，宣欲避之，阂潦不得去，乃以扇自障住於道边。植嫌既不去，又不为礼，乃驻车使其常从问宣何官，宣云： 丞相军谋掾也。 植又问曰： 应得唐突列侯不？ 宣曰： 《春秋》之义，王人虽微，列於诸侯之上，未闻宰士而为下士诸侯之礼。 植又曰： 即如所言，为人父吏见其子，应有礼不？ 宣又曰： 於礼，臣子一例也。 植知其难穷，乃释去，以为辩也。
梁祚《魏国统》曰：黄权来降，文帝从容谓权曰： 君舍逆效顺，欲追踪陈、韩邪？ 对曰： 臣过受刘氏殊遇，降吴不可，归蜀无路，是以归命。且败君之将，免死为幸，何古人之敢慕也！ 帝善之。
《吴志》曰：孙权问诸葛恪曰： 卿父与叔父孰贤？ 对曰： 臣父为优。 权问其故，对曰： 父知所事，叔父不知，以是为优。 权又大噱。命恪行酒，至张昭前，先有酒色，不肯复饮，曰： 此非养老之礼也。 权曰： 卿其能令公辞屈，乃当饮之耳。 恪难昭曰： 师尚父九十，秉旄伏钺，犹未告老也。今军旅之事，将军在后，酒食之事，将军在先，何谓不养老也？ 昭卒无辞，遂为尽爵。
又曰：孙权遣都尉赵咨使魏，帝问曰： 吴王何等主？ 赵咨对曰： 聪明仁知，雄略之主也。 帝问其状，答曰： 纳鲁肃於凡品，是其聪也；拔吕蒙於行军，是其明也；获于禁而不害，是其仁也；取荆州兵不血刃，是其智也；据三州而虎视於天下，是其雄也；屈身於陛下，是其略也。 
又曰：薛综，字仲文，沛郡人。其先田文封薛，因以氏焉。避地交州，士燮召为交阯太守。及还都，蜀使张奉於权前嘲尚书阚泽，泽不能答。综曰： 有犬为独，无犬为蜀，横目狗身，虫入其腹。 奉曰： 不当复别吴耶？ 综应声曰： 无口为天，有口为吴，君临万邦，天子之都。 奉无以对焉。
韦昭《吴书》曰：吴使郎中令陈化使魏，魏文帝因酒酣，问化曰： 吴魏峙立，谁将平壹海内者乎？ 化曰： 《易》称 帝出乎震 ，化闻先哲知命，旧说 紫盖黄旗运於东南 。 帝曰： 昔文王以西伯天下，岂复在东乎？ 化曰： 周之初基，大伯在东，是以文王能兴於西。 帝笑，奇其辞。
又曰：沈珩，字仲山。孙权以珩有知谋，能专对，乃使至魏。魏文帝问曰： 吴嫌魏东向乎？ 珩曰： 不嫌也。 曰： 何以言之？ 曰： 恃旧盟，言归於好，是以不嫌。 又问： 太子当来，宁然乎？ 珩曰： 臣在东朝，朝不坐，宴不与，若此之议，无所闻也。 文帝善之，乃引珩自近，谈语终日。珩随事响应，无所屈服。
张勃《吴录》曰：吴兴沈友，字子正。善属文，有口辩，每所至，众人皆默，因号曰： 谧众 。咸言其笔之妙、力之妙、舌之妙皆绝於人也。
《蜀志》曰：先是雍闿送张裔於孙权，诸葛亮遣邓芝使吴，亮令芝言次从权请裔。裔自至吴数年，流徙伏匿，权未知也。许之遣裔。临发，乃引见，问裔曰： 蜀卓氏寡女，亡奔司马相如，贵土风俗何以乃尔？ 裔对曰： 愚以为卓氏之女，犹贤於买臣之妻。 权又谓裔： 君还，必用事西朝，终必不作田父於闾里也，将何以报我？ 对曰： 裔负罪而归，将委命有司。若蒙侥幸得全首领，五十以前父母之年，自此以后大王之赐也。 
又曰：伊籍，字几伯，阳人。随先主入益州，东使吴，孙权闻其才辩，欲逆折以辞。籍適入拜，权曰： 劳事无道之君。 籍即对曰： 一拜一起，未足为劳。 
又曰：吴遣使张温来聘，百官皆往饯焉。温问秦密曰： 天有头乎？ 密曰： 《诗》云乃眷西顾，以此推之，头在西方。 温曰： 天有耳乎？ 密曰： 《诗》云鹤鸣于九皋，声闻于天，若其无耳，何以听之？ 温曰： 天有姓乎？ 密曰： 姓刘。 曰： 何以知之？ 密曰： 天子姓刘，故以此知之。 温曰： 日生於东乎？ 密曰： 虽生於东而没於西。 答问如响。温服密之文辩，凡如此类也。
