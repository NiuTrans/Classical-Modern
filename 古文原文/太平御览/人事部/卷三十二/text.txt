○笑
《说文》曰：哑，笑也。咥，大笑。听，笑貌也。忻，笑喜也。
《易·同人卦》曰：先号咷而后笑。
又《震卦》曰：震来虩虩，笑言哑哑。
又《旅卦》曰：鸟焚其巢，旅人先笑后号咷。
《毛诗·邶·终风》曰：终风且暴，顾我则笑。谑浪笑傲，中心是悼。
又《硕人》曰：巧笑倩兮，美目盼兮。
又《氓》曰：兄弟不知，咥其笑矣。(咥咥然笑。)总角之宴，言笑晏晏，信誓旦旦。(晏晏，和柔也。)
又《蓼萧》曰：燕笑语兮。
《礼记·檀弓》曰：鲁人有朝祥而暮歌者，子路笑之。(笑其为乐速也。)夫子曰： 由，尔责於人，终无已夫。三年之丧，亦已久矣。 
《礼斗威仪》曰：君乘土而王，其民好大笑。
《乐动声仪》曰：人情喜则笑。
《左传·宣下》曰：晋侯使郄克徵会于齐，齐顷公帷妇人，使观之。郄子将登，妇人笑于房。
又昭十六曰：晋韩起聘于郑，郑伯享之。子产戒曰： 苟有位于朝，无有不共恪。 孔张后至，立于客间，执政御之，適客后。又御之，適县间。客从而笑之。事毕，富子谏曰： 夫大国之人，不可不慎也。几为之笑，而不陵我。 (言数见笑，则心陵侮我也。)
又昭二十四曰：晋士弥牟逆叔孙于箕。叔孙使梁其踁待于门内，曰： 余左顾而咳，乃杀之。右顾而笑，乃止。 
又昭二十八年曰：昔贾大夫貌恶，娶妻而美，三年不言不笑。御以如皋，射雉，获之，其妻始笑而言。贾大夫曰： 才之不可以已，我不能射，女遂不言不笑。 
《穀梁传》曰：成公曰： 季孙行父秃，晋郄克眇，卫孙良夫跛，曹公子首伛，同聘於齐。齐使秃者御秃者，眇者御眇者，跛者御跛者，伛者御伛者。萧同叔子处台笑之。客不悦，相与立胥闾而语，移日不解。齐有知者曰： 齐患必在此始也。 
又昭公曰：楚灵王围吴朱方，执齐庆封，将杀之。使人令於军中曰： 有若齐庆封杀其君者乎？ 封曰： 子一息我亦且一言，曰：有若楚公子围杀其兄之子麏而代之为君者乎？ 军人粲然皆笑。
《论语·宪问》曰：子问公叔文子于公明贾曰： 信乎！夫子不言不笑，不取乎？ 公明贾对曰： 以告者过也。夫子时然后言，人不厌其言。乐然后笑，人不厌其笑。义然后取，人不厌其取。 
又《阳货》曰：子之武城，闻弦歌之声，夫子莞尔而笑曰： 割鸡焉用牛刀？ (莞尔，小笑貌。)
《史记》曰：吴王问孙子兵法。孙子曰： 愿得大王宠姬二人以为军阵长。 吴王曰： 诺。 使二夫人为军队长，各将一队。令宫女三百被甲而立，告以兵法，令随鼓进退。令曰： 闻一鼓皆庄，二鼓操兵，三鼓皆为战形。 于是，宫女皆掩口而笑。孙子操枹击鼓，三令五申，其笑如故。孙子怒，目如明星，声如骇虎Ｍ袖上冲冠，鬓旁绝缨。顾谓执法曰： 取鈇锧引夫人斩之。 
又曰：有躄者盘散行汲。赵平原君美人居楼上，临见，大笑之。明日躄者到门曰： 臣不幸癃病，而君之后宫临而笑臣。臣愿得笑臣者头。 应曰： 诺。 居岁馀，宾客门下舍人稍稍引去者过半。平原怪之。一人前对曰： 以君之不杀笑躄者，君为爱色而贱士，即去耳。 平原乃斩美人头，自造门进躄者，因谢焉。其后门下乃复稍稍来。
又曰：高祖奉玉卮为太上皇寿曰： 始大人常以臣无赖，不能治产业，不如仲力，今某之业所就孰与仲多？ 殿上群臣皆呼万岁，大笑为乐。
又曰：孟尝君之赵，赵平原君客之。赵人闻孟尝君贤，皆出观之。皆笑曰： 始以薛公为魁然也，今视之眇小丈夫耳！ 
《汉书》曰：公孙弘为人谈笑多闻。(师古曰：善于谈笑而又多闻也。)
又曰：匡衡字稚圭。好学，诸儒为之语曰： 无说诗，匡鼎来。匡说诗，解人颐。 (如淳曰：使人笑不能止。)
《东观汉记》曰：光武微时与邓晨观谶，云刘秀当为天子。或言国师公刘秀当之。光武曰： 安知非仆乎？ 建武三年，上徵邓晨还京师，数宴见，说故旧平生为忻乐。晨从容谓帝曰： 仆竟辩之。 帝大笑。
又曰：初，桓荣遭仓卒困厄时，尝与族人桓玄卿俱捃拾投，闲辄诵诗。玄卿谓荣曰： 卿但尽气尔，当安复施用时乎？ 荣笑而不应。后荣为太常，玄卿来候荣，诸子谓曰： 平生笑君尽气，今何如？ 玄卿曰： 我农民，安能预知此！ 
又曰：桓荣为博士，入会庭中。诏赐奇果，受者皆怀之，荣独举手奉以拜。帝笑止之曰： 此真儒生也。 愈见敬厚。
《魏志》曰：贾诩字文和。文帝为五官将，而临淄侯植才名方盛，各有党，有夺宗之议。太祖又问诩，嘿然不对。太祖曰： 与卿言而不答，何也？ 曰： 思袁本初、刘景升父子也。 太祖大笑。于是，太子遂定。
又曰：明悼毛皇后父嘉，本典虞车工，卒暴富贵。明帝令朝臣会其家饮宴，其容止举动甚痴騃，语辄自谓侯身。时人以为笑。
《蜀志》曰：马忠为人宽济有度量，但谈啁(张流切。)大笑，忿怒不形于颜色。
王隐《晋书》曰：杜预伐吴，军入城，至都督孙歆帐下，生将歆诣预。王濬先列，得歆头。而预生送歆洛中，大笑。
《晋中兴书》曰：石勒与李阳相近。阳性刚愎，每岁与争沤麻池，共相打扑，互有胜负。勒贵，召阳，引入言及平生酒醋，宣阳肘曰： 卿年老，臂中故有力不？颇复与人斗耶？孤往昔数得卿尊拳，卿亦数遭孤毒手。 因大笑。赏赐甚厚。即日拜阳奉车都尉，除始兴太守。时有醉胡乘马径入府门，勒问门吏冯翥： 向走马入门为是何人而不弹白？ 翥见问，惶遽误对忘讳： 向有醉胡乘马驰来，即以呵问，胡人难与语，非小吏所制。 勒笑曰： 胡正自难与言。 其后章武太守樊坦入辞，居贫，衣服甚陋，曰： 樊章武贫耶？朝服何以坏恶？ 坦性疏谬，对曰： 顷遇羯胡，资财荡尽，是以穷弊。 勒大笑曰： 羯胡贼乃尔，大恶，取君物尽。 坦汗流而不敢谢。勒赐坦衣，恕而不问。
萧子显《齐书》曰：徵张敬儿为护军将军常侍如故。敬儿武将不习朝仪，闻当内迁，乃于密室中屏人学揖让答对。空中俯仰，如此竟日。妾侍窃窥笑焉。
崔鸿《十六国春秋·后赵录》曰：桃豹字安步，范阳人。少时以胆勇骑射称，尝攘臂大言曰： 大丈夫遭遇魏太祖，不封万户侯位上将者，非丈夫也。 时类笑之，豹骂言： 尔鼠子辈，安知君子豹变之志乎！ 后起中原，豹为十八骑之雄，事勒甚恭。
又《南燕录》曰：慕容德。建平四年妖贼王始聚众于太山莱芜谷，自称太平皇帝。置署公卿。父固为太上皇，兄林为征东，弟秦为征西。讨擒之将刑焉，市人皆骂之曰： 何为妖妄，自贻族灭，父兄今并何在？ 始曰： 太上皇蒙尘于外，征东征西为乱兵所害，朕躬虽存，复何聊赖。 其妻赵氏怒之曰： 君正坐口过以至于此，如何临死犹有狂言。 始曰： 皇后何不达天命？自古及今，岂有不亡之国。 行刑者以刀环筑之，始曰： 朕当崩，终不改号。 德闻而笑谓左右曰： 荧惑之人，死由狂语，何可不杀。 
《南史》曰：宋司徒褚彦回送相州刺史王僧虔，阁道坏，坠水。仆射王俭马惊跣下车。谢超宗抚掌笑曰： 落水三公，堕车仆射。 
《唐书》曰：马周疏曰： 人主每见前代之亡，则知其政教之所由丧，而皆不知其身之失。是知殷纣笑夏桀之亡，而幽厉亦笑殷纣之灭，隋炀帝大业之初，又笑齐魏之失国。今之视炀帝亦犹炀帝之视齐魏，不可不诫。 
又曰：李义府貌状温恭，与人语必嬉怡微笑，而褊忌阴贼，既处权要，欲人附己，微忤意者，辄加倾陷。故时人言： 义府笑中有刀。 
《战国策》曰：楚王游于云梦，有狂兕触车径轮。弯弓而射，应发而殪。仰天而笑曰： 乐矣！今日之游。万岁千秋之后，谁与此同乐乎？ 安陵君泣涕数行而进曰： 臣入则侍纶席，出则陪万乘，万岁千秋之后，愿得身灭黄泉，先辱蝼蚁。 王大悦。
《晏子》曰：景公置酒太山之上。酒酣，公四面望，喟然叹曰： 寡人将去此堂堂国而死耶！ 左右泣者三人，曰： 臣细人也，犹将难死，而况公乎！ 晏子搏髀仰天大笑曰： 乐哉！今日之饮也。 公怒曰： 笑何也？ 对曰： 臣见怯君一、谀臣三，是以大笑。 公惭而更辞。
《老子》曰：下士闻道，大笑之。不笑不足以为道。
《列子》曰：晋文公出，会欲伐卫。公子鉏仰而笑，公问何笑。曰： 臣之邻人有送其妻適私家者，道见桑妇悦而与言，然顾视其妻，亦有招之者。臣窃笑之。 公悟其言，乃引师还。未至，而有伐其北鄙者矣。
《庄子》曰：齐桓公田于泽，见鬼焉。公反，诶(音熙)诒(音怡)为病，数日不出。齐士有皇子告敖者曰： 臣闻野有委蛇恶，闻雷车之声，则捧其首而立，见者殆乎。 霸公冁然笑曰： 此寡人所见也。 不终日而病去。
又曰：造適不及笑，献笑不及排。(所造皆适，则忘适矣，故不及笑。排者，推移之谓也。夫礼，哭必哀，献笑必乐，哀乐存怀，则不能与适推移矣。)
又曰：盗跖谓孔子曰： 人上寿百岁，中寿八十，下寿六十，除病瘐死丧忧患，其中开口而笑者，一月之中，不过四五日而已矣。
《邓析子》曰：故体痛者口不能不呼，心悦者颜不能不笑。
《孟子》曰：曾子曰： 胁肩谄笑，病乎夏畦。 (胁肩，竦体也。谄笑，强笑也。此言其言劳苦，甚于仲夏之月治畦、灌园之勤也。)
《吕氏春秋》曰：戎尝寇周，幽王击鼓，诸侯皆至。褒姒大悦而笑。王欲褒姒之笑，数数击鼓。诸侯至，无寇。及真寇至击鼓，而诸侯不来，遂为戎所灭。
又曰：强令之笑则不乐，强令之哭则不悲，不由中心也。
《淮南子》曰：强哭者虽疾不哀，强欢者虽笑不乐。戴哀者见歌而泣，戴乐者见哭而笑。
《说苑》曰：楚魏会于晋阳，将以伐齐。齐王患之，使人召淳于髡曰： 楚魏谋，欲伐齐，愿先生与寡人共之。 淳于髡大笑而不应。王怫然作色曰： 先生以寡人国为戏乎？ 淳于髡对曰： 臣不敢以王国为戏也。臣怜之祠田也。以箧饮与一鲋鱼，其祝曰： 下田洿耶，(洿耶，下田也。)得穀百车。鸡堁者宜禾。 (鸡堁，鸡肝黑土。)臣笑其所以祠者少，而所求者多。 王曰： 善。 赐之千金，革车百乘，立为上卿。
又曰：赵简子举毙蕙齐，有被甲而笑者。简子曰： 子何笑？ 对曰： 臣乃有宿笑。 简子曰： 有以说之则可，无则死。 对曰： 当桑之时，臣邻家夫与妻俱之田，见桑中女，因追之，不能及。其妻怒而去之。臣笑其旷也。 简子曰： 今吾伐国失国，是吾旷也。 还师而归。
《论衡》曰：天怒则隆隆雷声，天喜应哑哑而笑。那不闻笑也？
桓子《新论》曰：关东语曰： 人闻长安乐，则出门西向笑。知肉美味，则对屠门而大嚼。 
《郭子》曰：王淳与妇锺氏共坐，见武子从庭前过。淳谓妇曰： 生儿如是，足慰人意。 妇笑曰： 若使新妇得配参军，生儿故可不翅如此。 参军是浑中弟，名沦，字太冲，为晋文王大将军。从征寿春，遇疾亡。时人惜焉。
《世说》曰：二陆入洛，而士龙不诣张公。公问士衡，云何以不来。机曰： 有疾，恐公不悉，故未敢自见。 俄而，云诣华。华为人多姿质，又好帛缠鬓，云见而大笑，不能自已。士龙尝着衰帻上船，因水中自见其影，便大笑不能已，几落水中。
又曰：王大将军尚主，如厕，见漆箱中盛乾枣本，以塞鼻。王谓厕上果，食遂为之尽。既还，婢擎金漆盘盛水，琉璃碗盛澡豆，王因倒豆着水中饮之，谓是乾饭。群婢莫不笑。
又曰：殷荆州有所识作赋示之，殷甚以为有才。语王恭： 適见新文甚可观。 便於手中亟出之。王既读，殷笑不自胜。王看竟，既不笑亦不言好恶，但以如意点之而已。殷怅然自失。
《语林》曰：吊王武子。客正哭，见孙子荆驴鸣，变声成笑。
又曰：董昭失势，久为卫尉。昭乃厚加意于侏儒。正朝大会，侏儒作董卫尉啼，面叙太祖时事，举坐大笑。明帝怅然不怡，月中以为司徒。
《曹瞒别传》曰：太祖为人佻易无威仪，每与人谈论戏弄，言确尽无所隐。及欢悦大笑，至以头投诸案中，肴膳皆沾污巾帻。
《琐语》曰：师旷御，晋平公鼓瑟，辍而笑曰： 齐君与其嬖人戏，坠於床而伤其臂。 平公命人书之曰： 某年某月，齐君戏而伤。 问之于齐侯，笑曰： 然。有之。 
《东方朔别传》曰：朔于上前射覆，中之。郭舍人亟屈，被榜。上辄大笑。
又曰：南山有木，名曰柘。良工材之，可以射，射中人情，如掩兔。舍人数穷，何不早谢。上乃搏髀大笑也。
《荀勖别传》曰：司徒鈌，帝问其人。勖曰： 魏文用贾诩为公，孙权笑之。 
《神异经》曰：东方有人，不妄语，恒笑。仓卒见之，如痴。(张华注曰：今人痴好笑，本此。)
《搜神记》曰：孙綝杀徐光而无血。后綝上蒋陵，有大风荡綝车，顾见光在松树上附手笑之。俄而綝诛。
《蜀记》曰：谯周字允南，巴西人。体貌素朴，无造次辩论之才。诸葛亮领益州牧，命周为劝学从事。初见，左右皆笑，既出，有司请推笑者。亮曰： 孤犹不能忍，况左右乎？ 
黄义《仲交广记》曰：合浦尹牙为郡主簿，太守到官三年不笑。牙问其故，曰： 父为太尉所杀。 牙乃辞，至洛为太尉养马。三年，断其头而还南。
《正论》曰：搔癣之为悦，先笑而后出拢
《养生要诀》曰：人语笑欲令至少，不欲令声高，若过误笑，损肺肠，精神不足。
《楚词·九歌》曰：若有人兮山之阿，披薜荔兮带女萝，既含睇兮又宜笑。
宋玉《登徒子赋》曰：腰如约素，齿如含贝。嫣然一笑，惑阳城，迷下蔡。
