○幼知下
《唐书》曰：李百药字重规，隋内史令德林子也。为童儿时多疾病，祖母赵氏故以百药为之名。七岁解属文。父友齐中书舍人陆乂、马玄熙尝造德林宴集，有读徐陵文者，云 既取成周之禾，将刈琅琊之稻 ，并不知其事。百药时侍立，进曰： 《传》称鄅人藉稻。杜预注云：鄅国在琅琊开阳。 乂等大惊异之。
又曰：褚亮字希明，幼聪敏好学，善属文，博览无所不至，经目必记于心。喜游名贤，尤善谈论。年十八，诣陈仆射徐陵，与商榷文章，深异之。陈后主闻而召见，使赋诗，江总及诸词人在坐，莫不推善。
又曰：陈叔达，陈宣帝子。年十馀岁侍宴，赋诗十韵，援笔便就。仆射徐陵甚奇之。
又曰：刘仁轨，尉氏人也。幼少恭谨，好学。遇隋末丧乱，不遑专习，每行坐所在，辄书空画地，由是博涉文史。
又曰：权德舆，生四岁能属诗；七岁居父丧，以孝闻；十五为文数百篇，编为《童蒙集》十卷，名声日大。
又曰：蒋乂字德源，史官吴兢外孙。以外舍富坟、史，幼便记览不倦。七岁时，诵庾信《哀江南赋》数遍，而成诵在口，以聪悟强力闻于亲党间。
又曰：高郢子定，幼聪警绝伦。七岁时读《尚书·汤誓》，问郢曰： 奈何以臣伐君？ 郢曰： 应天顺人，不为非道。 又问曰： 用命赏于祖，不用命戮于社，是顺人乎？ 父不能对。
《列子》曰：孔子东游，见两小儿辩日。问其故，一小儿曰： 我以为日始出去人近，而日中时远。 一儿曰： 我以为日出时远而日中近。 一儿曰： 日初出大如车盖，及中才如盘盖，此不为远者小而近者大乎？ 一儿曰： 日初出苍苍凉凉，及其中如探汤，此不为近者热而远者凉乎？ 孔子不能决。两小儿笑曰： 孰为汝多知乎？ 
《尸子》曰：蒲衣生八岁，舜让以天下。周王太子晋生八年，而服师旷。
《鲁连子》曰：齐之辩士田巴辩于狙丘，议于稷下，毁五帝，罪三王，訾五伯，离坚白，合同异，一日而服千人。有徐劫者，其弟子曰鲁连，连谓徐劫曰： 臣愿得当田子，使之必不复谈，可乎？ 徐劫言之巴曰： 余弟子年十二，然千里驹也。愿得待议于前，可乎？ 田巴曰： 可。 鲁连得见，曰： 今楚军南阳，赵伐高堂，燕人在辽，国亡在旦暮，先生将奈何？ 田巴曰： 无奈何。 鲁连曰： 危不能为安，亡不能为存，无贵学士矣。今先生之言，有似枭鸣，出声，人皆恶之，愿先生勿复谈也。 田巴曰： 谨受教。 明日，见徐劫曰： 先生之驹乃飞兔騕褭也，岂特千里哉！ 
《孔丛子》曰：孟子居尚幼，请见子思。子思见之，甚悦其志，命子上侍坐焉。礼敬子居甚崇，子上不愿也。客退，子上请曰： 白闻士无介不见，女无媒不嫁，孟孺子无介而见，大人说敬之，白也未喻，敢问。 子思曰： 然。吾昔从夫子于郯，遇程子于途，倾盖而语，终日而别。命子路将束帛赠焉，以其道同于君子也。今孟子居，孺子也，言称尧舜，性乐仁义，世所希有也。事之犹可，况加敬乎？ 
又曰：子和为临晋令，寝疾不瘳，乃命其二子留葬。二子，长曰长彦，年十有二；次曰季彦，年十岁。父友西洛人姚进先有道，徵不就，养志于家。长彦、季彦常受教焉，既除丧，有先人遗书，兄弟相勉，讽诵不倦。于时蒲坂令许君然造其宅，劝使归鲁，奉以车二乘。辞曰： 载柩而反，则违父遗命；舍墓而去，则心所不忍。 君然曰： 以孙就祖，于礼为得，愿子无疑。 答曰： 若以死有知也，祖犹邻宗族焉。父独留此，不已剧乎？吾其定矣。 遂还其居。于是甘贫，研精坟典，十馀年间，会徒数百。故时人为之语曰： 鲁孔氏好读经，兄弟讲诵可不听。学士来者有声名，不过孔氏那得成。 
《郭子》曰：梁国杨氏子，年九岁，甚聪慧。孔君平诣其父，父不在，乃呼儿为设果，有杨梅，孔指以示儿： 此实君家果。 儿应声答曰： 未闻孔雀是夫子家禽。 
《周书》曰：晋平公使叔誉于周，见太子晋，与之言，五称三而泅拢
《李固列传》曰：固被诛，弟子汝南郭亮始成童，游学洛下，乃诣阙上书乞收固尸。不许，因往临，哭丧不去，太后闻而诛之。
《孔融列传》曰：孔文举年四岁时，与诸兄弟共食梨，引小者，人问其故，答曰： 我小儿，法当取小。 由此宗族奇之。
又曰：融十岁，随父诣京师，闻汉中李公清节直亮，慕之，欲往观其为人。遂造公门，谓门者曰： 我是公通家子孙也。 门者白之，公曰： 高明父祖，常与孤游乎？ 跪而应曰： 先君孔子与明公先李老君，同德比义而相师友，则融与公累世通家。 坐众数十人莫不叹息，咸曰： 异童子也！ 太中大夫陈炜后至，曰： 人小了了，大或未能佳。 少府寻声答曰： 君之幼时，岂当惠乎？ 李公抚抃大笑。顾少府曰： 高明长大，必为伟器。(李范晔《后汉书》云，诣李膺也。) 
《何宴别传》曰：胩时小养魏宫，七八岁便慧心大悟，众无愚知莫不贵异之。魏武帝读兵书有所未解，试以问宴，晏分散所疑，无不冰释。
《邴原别传》曰：原字根矩，十一丧父，家贫早孤，邻有书舍，原过其傍而泣。师问曰： 童子何罪？ 原曰： 一则愿其不孤，二则羡其得学。 师亦哀原之言而为之曰： 童子苟有志，我徒相教，不求费也。 于是遂就书，一岁之间，诵《孝经》、《论语》。
《管辂别传》曰：辂年八九岁，便喜仰视星辰，得人辄问其名，夜不肯寐。自言： 家鸡野鹄，犹尚知时，况于人乎？ 与比邻儿共戏土壤中，辄书地作天及日月星辰。每答言说事，语皆不常，宿学耆人不能折之，皆知其当有大异之才。时年十五，来在官舍，始读《论语》及《易》，便开源布华，辞义斐然。于时黉上诸生四百馀人，皆伏其才。琅琊太守单子春雅有才度，闻辂一黉之俊，欲见之，父遣辂造之。大会宾客百馀人，辂既年少惧失精神，请先饮三升清酒，然后与言。子春大喜，便酌酒，独使饮之。子春曰： 吾自欲与辂旗鼓相当。 于是唱大语之端，遂经乎阴阳。子春及众士卒共攻劫，论难风起，而辂答对，言皆有馀。至日向暮，酒食不得。子春语众人曰： 此年少盛有才器，听其言语，正似司马子游猎之赋，何其磊落雄壮，英神秀茂，必能明天文地理变化之数。 于是发声徐州，号之神童。
《傅宣别传》曰：宣字世和，北地泥阳人，年十三而著《河桥赋》，有文义。
《傅嘏别传》曰：嘏字昭先，年八岁丧母，号泣不绝声，自然之哀，同于成人。年十四始学，疑不再问，三年中诵五经，皆究其义，群言无不综览。
《何祯别传》曰：祯，庐江潜人。父他，字文奇，有俊才，早卒。祯在孕而孤，生遇荒乱，归依舅氏。龆龀乃追行丧，哀泣合礼，乡邑称焉。十馀岁，耽志博览，研精群籍，名驰淮、泗。
《杜祭酒别传》曰：君在孩抱之中，异于凡童，举宗奇之。年六七岁，在县北郭与小儿辈为行竹马戏，有车行老公停车视之，叹曰： 此有奇相，吾恨不见。 
《徐邈别传》曰：君讳邈，字仙民，东莞人。歧嶷，朗慧，聪悟，七岁涉学，诗赋成章。
《赵至别传》曰：至字景真，代郡人。流客缑氏，令新之官，至年十三，与母共道傍观，母曰： 汝先世本非微贱家也，世乱流离，遂为士忤耳。后能至此不？ 至答曰： 可耳。 便求就师读书。早起，闻父耕叱牛声，释书而泣。师问其故。答曰： 自伤不能致荣，使老父不免勤苦。 师大异之，称其当为奇器。
《傅畅自叙》曰：畅字洪迎，年四岁，散骑常侍扶风曾叔虎以德量喜与余戏，常解衣折被，脱余金环与侍者，谓余当吝惜之。而经数日不索。遂于此见名，言论甚重。
《孝子传》曰：华光字荣祖，彭城人。年七岁欲见父像，求画其父形像，朝夕拜谒。母有病辄呼天祷祠，母即瘳愈，每得珍甘，置父像前。
《刘向别传》曰：杨信字子乌，雄第二子，幼而明慧。雄笔《玄经》，不会子乌，令作《九数》而得之。雄又疑《易》 羝羊触藩 ，弥日不就。子乌曰： 大人何不云荷戟入榛？ 
《列子传》曰：孔融被诛初，女七岁，男九岁，以其幼弱得寄他舍。主人有遗肉汁，男渴而饮之，女曰： 今日之渴岂得久活，何赖知肉味乎？ 兄号泣而止。或言于曹操，遂尽杀之。及收至，女谓兄曰： 若死者有知，得见父，岂非至愿。 延颈就刑，颜色不变。
《文士传》曰：张惇字子纯，与张俨及朱异俱童少，往见骠骑将军朱据。据闻三人才名，欲试之，曰： 为吾赋一物，然后坐。 俨赋犬曰： 守则有威，出则有获。韩卢宋鹊，书名竹帛。 纯赋席曰： 席为冬设，簟为夏施。揖让而坐，君子攸宜。 异赋弩曰： 南岳之幹，锺山之铜，应机命中，获隼高墉。 据大欣悦。
又曰：桓驎字玄凤，沛国龙亢人，伯父焉知名，官至太尉。驎精敏，年十三、四宰缮坐，有宿客为诗曰： 甘罗十二，杨乌九龄。昔有二子，今则桓生。参差等踪，异世齐名。 驎即应声答曰： 邈矣甘罗，超等绝伦。卓彼杨乌，命世称贤。嗟予蠢弱，殊才侔年。仰惭二子，俯愧过言。 
又曰：刘桢字公幹，少以才学知名。年八九岁能诵《论语》、诗论及篇赋数万言，警悟辩捷，所问应声而答，当其辞菩捩烈，莫有折者。
又曰：阮瑀少有俊才，应机捷丽，就蔡邕学，叹曰： 童子奇才，朗朗无双。 
又曰：王弼字辅嗣，山阳高平人。幼聪达，年十馀岁便能诵《诗》《书》，读《庄》《老》，善通其意。
又曰：杜育童孺，奇才博学，能著文章，心解性达，无所不综，一时称为舞阳杜孔子。
《三辅决录》曰：张既字德容，为儿童，郡功曹游殷察异之。殷先归，敕家设宾馔，及既至，殷妻笑曰： 张德容童昏小儿，何异于客哉？ 殷曰： 方伯之器也。 殷遂与既论霸王之略，飨讫，以子楚托之。
《海内先贤传》曰：童子汝南谢广、河南赵建，年十二通经，诏以为二童应化，而皆拜郎中。
《汝南先贤传》曰：郭亮童幼之年则有尚义之心。年十四始欲出学，闻颍川杜周甫精黉，多长杜，亮造门而师学焉。朝受其业，夕已精讲，动声则宫商清畅，推义则寻理释结。周甫奇而伟之。
又曰：黄宪字叔度，世贫贱，父为牛医。颍川荀淑尝至颍阳，遇宪于逆旅，时年十四，淑竦然异之，揖与语，移日不能去。谓曰： 子，吾之师表也。 既而前至袁阆所曰： 子国有颜子，宁识之乎？ 阆曰： 君见叔度耶？ 
《零陵先贤传》曰：周不疑字文直，长安人。始婴孩时已有奇异，至年十三，曹公闻之欲拜识，既见，即以女妻之，不疑不受。时有白雀瑞，儒林并已作颂，不疑见操授纸笔，立令复作。操异而奇之。
《广州先贤传》曰：董正字伯和，南海人。少有令姿，贫寒不戚，耽意术籍，志在规俗。年十五，通《毛诗》、三《礼》、《春秋》。
《会稽先贤传》曰：淳于长通年十七说《宓氏易经》，贯洞内事万言，兼《春秋》，乡党称曰圣童。
《益部耆旧传》曰：张霸字伯饶，蜀郡城都人也。年数岁，知礼义，乡人号为张僧子。七岁通《春秋》，复欲进馀经。父母曰： 汝小，未能也。 霸曰： 我饶为之。 故字伯饶。
《会稽典录》曰：王充字仲任，为儿童游戏，不好狎侮，父诵奇之，七岁教书数。
又曰：馀姚伍贱，字士微。父为仓监，失去官谷薄，领罪至于死。贱为执笔，检校相当，由是见异，号为神童。
《江氏家传》曰：江蕤字世林，年十一始知樗蒲，数以为游。祖母费为说往事，有以博弈破业废身者。于是即弃五木，终身不以为戏。
《荀氏家传》曰：勖字公鲁，年十二能通《春秋》、属文。从外祖锺繇甚奇之，常称此儿当继司空。
又曰：荀淑子爽字慈明，一名谞。幼而好学，年十二能通《春秋》、《论语》，太尉杜乔见而称之曰： 可为人师。 爽遂耽思经书，庆吊不行，徵命不应，颍川为之语曰： 荀氏八龙，慈明无双。 
《华阳国志》曰：童子李馀，涪人。兄夷杀人亡命，母慎当死。馀年十三，诣吏代母死。吏以馀年小，不许，因自刎死。吏以白令，令哀伤，言郡，郡上书出慎。太守与令，以家财葬馀，图画府庭。
《凉州记》曰：武王吕光，字世明，以石氏建武四年生，夜有光辉，举舍异之，因名曰光。年十岁，与诸兄弟于里巷阙军戏，群童咸推为主，割土处中，部分行伍，乡党皆称之。
《世语》曰：崔骃有文才，不其县令往造之，骃子瑗年九岁，书门曰： 虽无干木，君非文侯，何为入我里闾？ 令见之，问骃，曰： 必儿所书。 召瑗使书，乃书曰： 君使臣以礼，臣事君以忠。 
又曰：徐孺子年九岁，常月下戏，人语之曰： 若令月中无物，极当明矣。 徐曰： 不然。譬如人眼中有瞳子，无此可不暗乎？ 
又曰：孔文举有二女，大者六岁，小者五岁。父眠，小者床头盗酒饮之。大儿谓曰： 酒以行礼，何以不拜？ 答曰： 偷酒那得复行礼。 
又曰：夏侯称，字叔权。自孺子而好合聚童儿，为之渠帅，戏必为军旅战阵之事，有违者辄严以鞭捶，众莫敢逆。父渊阴奇之，使读《项羽传》及兵书，不肯，曰： 能则自为耳，安能学人？ 年十六，渊与之畋，见奔虎，称驱马逐之，一射而倒。名闻太祖，太祖把其手喜曰： 我得汝矣。 与文帝为布衣之交，每宴会，气陵一座，辩士不能答。世之高尚者从之游。弟荣，字幼权，幼聪慧，七岁能属文，诵书日千言，经目辄识。文帝闻而请焉。宾客百馀人，入奏一刺，悉书其乡邑姓，世所谓爵里刺也，示之一过而使遍谈，不谬一人。帝深奇之。汉中之败，荣年十三，左右提之走，不肯，曰： 君亲在难，焉所逃死！ 乃奋剑战，遂殁。
又曰：孙盛为庾公记室参军，从猎，其第二儿齐庄俱行。庾公不知，忽于猎场见齐庄，时年七、八岁，谓曰： 君亦复来耶？ 应声答曰： 所谓无小无大，从公于迈。 
又曰：何晏年七岁，明慧若神，魏武帝奇爱。以晏母在宫内，欲以为子。晏乃画地令方，自处其中，曰： 何氏之庐。 
又曰：锺会少有令誉。年十二三，魏文帝闻之，语父繇曰： 可令卿二子来。 于是命见，毓面有汗，文帝问曰： 卿面何以独汗？ 毓对曰： 战战惶惶，汗出如浆。 复问会： 卿何不汗？ 对曰： 战战栗栗，汗不得出。 
又曰：王戎七岁，常与诸小儿游，看道傍有李树，子压枝折，诸儿竞走取之，惟戎不去。人问之，答曰： 树在道边而子多，苦李也。 取之信然。
又曰：王濬冲、裴叔则二人总角，诣锺士季。客问锺： 向二童是谁？ 锺曰： 裴楷清通，王戎简要。二十年，此二贤当为吏部尚书，冀尔时天下无复滞才。 
《语林》曰：孙策，年十四诣袁术，俄而外通刘豫州来，孙便求去。袁曰： 刘豫州何若？ 答曰： 英雄忌人。 既出，下东阶，而刘备从西阶上，但得转顾视孙足，行殆不复前矣。
又曰：刘道真年十六，在门前弄尘，垂鼻至胸。洛下年少乘车从门过，曰： 年少甚塠〈土回〉。 刘便随车问为恶为善尔，刘曰： 令君翁亦塠〈土回〉，毋亦塠〈土回〉。 (上，呼回反；下，徒回反。)
