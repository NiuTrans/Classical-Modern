○辩下
《晋书》曰：王衍妙善玄理，惟谈《庄》《老》为事。每捉王柄麈尾，与手同色。义理有所不安，随即改更，世号 口中雌黄 。朝野翕然，谓之 一世龙门 矣。
又曰：谢安常赏袁弘机对辩速。安为扬州刺史，弘自吏部郎出为东阳郡，及祖道於治亭。时贤皆集，安欲以卒迫试之，临别执弘手，顾左右取一扇而授之曰： 聊以赠行。 弘应声答曰： 辄当奉扬仁风，慰彼黎庶。 
又曰：华或问谭曰： 谚云 人之相去，如九牛毛 ，宁有此理乎？ 谭对曰： 昔许由让天子之贵，市道小人争半钱之利，此相去何啻九牛毛也！ 闻者称善。
又曰：吕珩问袁甫曰： 卿名能辩，岂知寿阳已东何以恒水？ 甫曰： 寿阳已东皆是吴人，夫亡国之音哀以思，鼎足强邦，一朝失职，愤叹甚积，积忧成雨，雨久成水，故其地域恒涝也。 
又曰：祖纳谓梅陶及锺雅曰： 君汝颍之士，利如锥；我幽冀之士，钝如椎。持钝椎，捶君利锥，皆当摧矣。 陶、雅并称： 有神锥，不可得摧。 纳曰： 假有神锥，必有神椎。 陶、雅无以对。
又曰：武帝始登祚，探策得一。王者世数，继此多少。帝既不怡，群臣失色，莫能有言者。侍中裴楷正容仪进曰： 臣闻天得一以清，地得一以宁，侯王得一以为天下贞。 帝意悦，群臣叹服。
又曰：李密，字令伯，犍为武阳人。蜀朝旧臣，数使于吴，应机当义，吴人称其才辩。蜀平，以太子洗马召。张华问曰： 安乐公何如？ 密曰： 可次齐桓。 华问其事，密曰： 齐得管仲而霸，得竖刀而流亡。安乐公得诸葛亮而抗魏，后任黄皓而丧国，成败一也。 
又曰：释道安俊辩有高才，自北至荆州，与习凿齿初相见。道安曰： 弥天释道安。 凿齿曰： 四海习凿齿。 
《宋记》曰：孝武常赐谢庄宝剑，庄以与豫州刺史鲁爽。爽后反叛，孝武因宴集，问剑所在，答曰： 昔以与鲁爽别，窃为陛下杜邮之赐。 上甚悦，当时以为知言。
萧子显《齐书》曰：张融，字思光，吴郡人也。玄义无师法，而神解过人，白黑谈论，鲜能抗拒。
又曰：周颙，字彦伦，汝南人。音辞雅丽，出言不穷，商较朱紫，发口成句。每宾友会同，颙虚席晤语，声如流，听者忘倦。
萧方等《三十国春秋》曰：刘裕为太尉、中书监。裕既拜，朝贤毕至，仆射谢混后来，衣冠倾纵，颇有傲慢之容。裕甚不平，乃谓之曰： 何谓旁若无人？ 混对曰： 明公将隆伊周之化，方使四海解衾，谢混何人，而敢独异乎！ 乃以手板披拨其衾领，悉皆解散，裕大悦。
魏收《魏书》曰：李谐，字虔和，博学才辩。天平中，以谐兼散骑常侍，为聘。梁王衍遣主客郎范胥当接，胥曰： 黄旗紫盖，本出东南，君临万拜，故宜在此。 谐答： 帝王苻命，岂得与中国比隆？紫盖黄旗，终于入洛，无乃自害邪？ 
《陈书》曰：简文在东宫，召戚衮讲论。又尝置宴，集玄儒之士。先命道学玄相质难，次令中庶子徐摛驰骋大义，间以剧谈。摛辞辩纵横，难以答抗，诸人慑气，皆失次序。衮时骋义，摛与往复，衮精采自若，对答如流。简文深加叹赏。
《隋书》曰：吴兴沈重，名为硕学。高祖尝令辛彦之与重论议，重不能抗，于是避席而谢之曰： 辛所谓金城汤池，无可攻之势。 高祖太悦。
又曰：苏夔，字伯尼。少聪敏，有口辩。炀帝尝从容谓宇文述、虞世基等曰： 四夷率服，观礼华夏，鸿胪之职，须归令望。宁有多才多艺，美容仪，可以接对宾客者为之乎？ 咸以夔对。是日拜鸿胪少卿。
又曰：柳誓为东宫学士，每召入卧内，与之宴谑。誓尤俊辩，多在侍从，有所顾问，应答如响。
《唐书》曰：薛收归国，秦府记室房玄龄荐之于太宗，即日召见，问以经略，收辩对纵横，皆合旨要。授秦王府主簿。
又曰：文宗尝于诞节召白居易与僧惟澄、道士赵常盈对御讲论于麟德殿居易论难峰起，辞辩泉注，上疑宿构，深嗟挹之。
《列子》云：子夏问于孔子，孔子对曰： 赐辩贤于丘。赐也能辩不能讷。吾兼有之，所以事吾也矣。 
《庄子》曰：孔子舍于沙丘，见主人曰： 辩士也。 子路曰： 夫子何以识之？ 曰： 其口穷踦，其鼻空大，其服博戏，其睫流捴，其举足也高，其践地也深，鹿与而牛舍。 
又曰：公孙龙辩者之徒，饰人之心，易人之意，能胜人之口，不能服人之心，辩者之囿也。
又曰：古者王天下者，智虽络天地，不自虑也；辩虽雕万物，不自说也。
《鲁连子》曰：齐之辩者田巴，辩于狙丘，议于稷下，毁五帝，罪三王，訾五伯，离坚白同异，一日而服千人。有徐劫者，其弟子曰鲁连，谓劫曰： 臣愿得当田子，使之不敢复谈，可乎？ 徐劫言之田巴，曰： 劫弟子年十二耳，然千里之驹也。愿得侍议于前。 田巴曰： 可。 鲁连曰： 臣闻堂上之粪不除，郊草不芸，白刃交前不救流矢，何则？急者不救则缓者非务。楚军南阳，赵氏伐高唐，燕人十万之众在聊城而不去，国亡在旦暮耳。先生将奈何？ 田巴曰： 无奈何。 鲁连曰： 夫危不能为安，亡不能为存，则无为贵学士矣。今臣将罢南阳之师，还高唐之兵，却聊城之众。为所贵谈，谈者其若此也。先生之言有似枭鸣，出声而人恶之。愿先生之勿复谈也。 田巴曰： 谨闻教。 明日见徐劫曰： 先生之驹乃非兔騕褭也，岂特千里哉！ 于是杜口易业，终身不复谈。
《淮南子》曰：智络天地，明照日月，辩解连环，泽润玉石。
《抱朴子》曰：飞清机之英丽，言约畅而判滞，辩人也。
太公《六韬》曰：辩言巧辞善毁誉者曰飞言之士。
皇甫谥《高士传》曰：赵惠文王好剑，士夹门而客三千人，太子悝患之，募有能止王者与千金。左右曰： 庄子必能。 太子使人奉周，周见王曰： 臣有三剑，惟所用焉。天子之剑，宾诸侯，正天下；诸侯之剑，如雷霆之威震，四封之内无不宾服；庶人之剑，上绝颈领，下脱肺肝。而此无异于斗鸡，而争一旦之命也，今大王有天子之位而好庶人之业，臣窃为大王薄之。 王不出宫三月，剑客皆伏。
《韩诗外传》曰：鸟之美羽勾啄者，鸟共畏之；人之利口巧辩者，人共畏之。是以君子避三端；文士笔端，辩士舌端，武士锋端。
又曰：子贡曰： 两国构难，壮士列陈，尘埃张天，赐不持尺兵斗粮，解两国之难，用赐者存，不用赐者亡。 孔子曰： 辩士哉！ 
《语林》曰：诸葛靓，字仲思。在吴于朝堂大会，孙皓问曰： 卿字仲思，为欲何思之？ 曰： 在家思孝，事君思忠，朋友思信，如斯而已。 
王子年《拾遗录》曰：张仪、苏秦二人递剪发以相活，或佣力写书，行遇圣人之文，无以题记，则以墨书于掌中及股里。夜还，折竹写之，二人假食于路，剥树皮为囊，以盛天下良书。每息大树之下，假息而寐，有一先生问曰： 二子何勤苦若是？ 而仪、秦共与言论曰： 子是何人？ 答曰： 吾死生归于山谷，世论谓余归谷子也。 秦、仪后游学，复逢归谷子。乃请其学术，则教以干世俗之辩。乃探胸中韦袟三卷书，言辅时之事，故仪、秦学之以终身也。古史考云：仪、秦受术鬼谷先生，归之声与鬼相乱故也。
桓谭《新论》曰：公孙龙，六国时辩士也，为坚白之论，假物取譬，谓白马为非马。非马者，言白所以名色，马所以名形也。色非形，形非色。
《世说》曰：郭象议如悬河泻水，注而不竭。
刘向《别录》曰：邹奭者，颇采邹衍之术，远大而闳辩，文俱难胜。齐人美之，颂曰： 谈天邹。 
《说苑》曰：林既衣韦而朝齐景公，景公曰： 君子之服也？小人之服也？ 林既作色曰： 夫服何足以揣士行乎？昔荆为长剑危冠，令尹子西出焉；齐短衣而管仲隰朋出焉；越文身剪发而范蠡大夫种出焉。如君言，衣狗裘者当犬号，衣羊裘者当羊鸣。今君衣狐裘而朝得无为变乎！ 
《文士传》曰：刘祯，字公幹，年八岁能诵论及赋数万言，性辩捷。文帝尝请同好为主人，使甄夫人出，拜坐者皆伏，而祯独平视如故。武帝使人观之，见祯，大怒，命收之。主者案祯大不恭，应死减一等，输作部使磨石。武帝尝辇至尚方，观作者，见祯故环坐正色，磨石不仰，武帝问曰： 石何如？ 祯因得喻己目理，跪对曰： 石出自荆山玄岩之下，外有五色之章，内含卞氏之珍，磨之不加莹，雕之不增文，禀气坚贞，受兹自然，顾理枉屈，纡绕独不得申。 武帝顾左右，大笑，即日还宫，赦祯复署吏。
又曰：华谭，字令思。年十四，举秀才，入洛，会宣武场座有卞者嘲南人： 诸君，楚人亡国之馀，有何秀异，忽应斯举。 众无答，谭在下行，遥曰： 当今六合齐轨，异人并出。吾闻大禹出于东夷，文王生于西羌，贤圣之所在，岂常之有？昔武王伐纣，迁商顽民于洛邑，得无吾子是其苗裔？ 时咸改视，辩者无以应也。
王瑱之《童子传》曰：孔林，鲁国人，年十岁诣台。鲁相刘公客有献雁者，叹曰： 天之于人，生五穀以为之食，有鱼鸟以为之肴。 众宾咸曰： 诚如公旨。 林曰： 不然。夫万物所生，各禀天气。事不必为人，人徒以智得之，故蚊蚋食人，蚓虫啖土，非天为蚊蚋生人，为蚓生土。 公曰： 童子辩焉。 
《郭子》曰：梁国杨氏子年九岁，甚聪慧。孔君平诣其父，父不在，乃呼儿出，为设果，有杨梅。孔指示儿： 此君家果。 儿应声答曰： 未闻孔雀是夫子家禽。 
《王弼别传》曰：弼年十馀岁，好《老》《庄》，通辩能言者。
《列女传》曰：袁次阳妻者，扶风马季长之女也。下车礼毕，次阳问曰： 为妇之道，贞顺而已，何辎軿僮婢数十，黼黻玄黄珠玑之饰耶？ 夫人答曰： 女有三从之义，在家系于父母，情爱无已，欲其丰丽，故不敢逆命。今君欲拟鲍子、子都之风，不受妇家之送，此乃清高异行也。妾亦欲察君志，悉还所有，以成君之高，不亦可乎？ 次阳又问曰： 弟先兄举，犹以为鄙，高士不为也。贤姊未嫁而新妇先行，有何汲汲乎！ 答曰： 家姊有宋伯姬之风，梁高之行，节操概于青云，贞介皦于白日。家君庶尧之配舜，孔子妻公冶之义，世乏此贤，故目踌躇。妾固陋不才，遭人则可。 次阳默然怅恨。外听者曰： 使君努力，何为新妇所困之有！ 
傅玄《七礼》曰：辩论锋起，探虎摩龙。
徐幹《七喻》曰：战国之际，秦、仪之徒，智略兼人，辩利轶轨，倜傥挟义，观衅相时。图爵位则佩六绂，谋货财则输海内，一怒而诸侯惧，安居而天下憩，人主见弄于股掌之上，而莫之知恶也。
班固《答宾戏》曰：子虽驰辩如涛波，摛藻如春华，犹无益于殿做拢
刘邵《赵都赋》曰：辩论之士，则智凌狙兵，材过东里，分摘滞义，割擗纤理，论折坚白，辩藏三耳。
张衡《西京赋》曰：其都游说辩论之士，街谈巷议，弹射臧否，剖析毫厘，擘肌分理。
张华《纵横篇》曰：苏秦始为交，同学鬼谷先生，辩说剖毫厘，变诈入无形，巧言惑正理，人主莫不倾听。
王廙《子贡画赞》曰：端木英辩才清，吐口敷华，发音扬馨。
○讷
《说文》曰：讷，言难也。
《易》曰：吉人之辞寡。
《礼记》曰：赵文子其言内内，若不出诸其口。
《论语》曰：君子欲讷其言而敏于行。
又曰：刚毅木讷近仁矣。
《史记》曰：周勃为人木强少文，然可属大事。
又曰：司马相如口吃，而善著书。
《汉书》曰：曹参为相，遵萧何之约，采择郡国长史，讷于文辞谨厚长者，即召，除为丞相史。
又曰：李广讷口，少与人言，居则画地以为阵。
《东观汉记》曰：吴汉为人质厚少文，造次不能以辞语自达。邓禹及诸将多所荐举。
又曰：扬雄好著书而口吃，不能剧谈。
范晔《后汉书》曰：吴汉自建武时，常居上公之位，终始亲爱，谅犹质简而强力也。子曰： 刚毅木讷近仁， 斯岂汉之方乎！
又曰：刘昆，字恒公，陈留人。建武五年举孝廉，除江陵令。时县连火灾，昆辄向火叩头，多能降雨止风。迁弘农太守，虎皆负子渡河，徵为光禄勋。诏问： 前在江陵，何德而政致是耶？ 对曰： 偶然耳。 左右皆笑其质讷。帝曰： 此长者之言。 顾命书诸策。
又曰：高彪，字义方，吴郡无锡人也。家本单寒，至彪为诸生，游太学，有雅才而讷於言。
《续汉书》曰：何休任城樊人，朴讷而精研六经，世儒无及者。
《魏略》曰：严翰善《春秋公羊》，司隶锺繇不好《公羊》而好《左氏》，谓左氏为太官而谓公羊为卖饼家，故常数与翰辩短长。繇为人机捷，善持论，而翰讷，临时屈无以应。
《晋书》曰：郭林宗谓刘儒口讷心辩，有珪璋之质。
张诠《南燕书》曰：慕容纳沉静深邃，外讷内敏。
《北史》：牛恒讷幼稍而敏于行。上尝令其宣敕，至陛下不能言，退还拜谢云： 并忘之。 上曰： 傅语小辩，故非宰臣任也。 愈称其质直。
《隋书》：范阳祖君彦，齐尚书仆射孝徵之子也。容貌短小，言讷涩，有才学。大业末，官至东平郡书佐。
《老子》曰：大辩若讷。
《管子》曰：吾畏事不敢事，畏言不为言，行年六十如老吃耳。
张骘《文士传》曰：左思，字太冲。貌恶不扬，口讷不能给谈，默而心解。
又曰：成公绥口讷不能谈论，嘿而内朗，人有剧问，以笔墨答之。
裴启《语林》曰：邓艾口吃，常云艾艾。宣王曰： 为云艾艾，终是几艾？ 答曰： 譬如凤兮凤兮，故作一凤耳。 
《玄晏春秋》曰：予朴讷不好戏弄，口又不能戏谈。
崔琰《述初赋》序云：琰性顽口讷，年十八不能会问，好击剑，尚武事。
纪骘表孙皓曰：臣禀气浅薄，体不及众，形容短陋，讷口弱颜。
