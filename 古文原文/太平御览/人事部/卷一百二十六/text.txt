○贫下
《魏志》曰：崔林，字德，清河东武城人也。幼时宗族莫知，从兄琰异之。太祖定冀州，召除鄢长，贫无车马，单步之官。太祖征壶关，擢为冀州主簿。
又曰：华歆素清贫，禄以赈亲戚，故家无担石之储。
又曰：邓艾，字士载，义阳人。以口吃，不得作千佐。为稻田守草吏。同郡吏怜其贫，资给甚厚，艾初不稍谢。每见高山大泽，辄规度指画军营处所，时人多笑焉。
《吴志》曰：吕范，字子衡，汝南人。有容观姿貌。邑人刘氏，家富女美，范求之。母嫌，欲勿与。刘氏曰： 吕子衡宁当久贫者？ 遂与之婚。
又曰：潘璋，字文珪，东郡人。性嗜酒，其家甚贫，好賖贷，辄言豪富必相还。孙权甚奇之。魏将夏侯尚南郡作浮桥，渡百里洲，璋於上流伐苇作簟，欲顺风放火。簟成，尚使引退，璋遂为平北将军。
《晋书》阮咸，字仲容，陈留人。时俗七月七日晒衣裳，或宗族於庭罗列衣服，咸贫无物，乃脱犊鼻布礻昆以竹竿头挂之，人问故，答曰： 不能免俗。 
《宋书》曰：武帝刘裕少时，其家大贫，与人佣赁。及登帝位，耕具犹存，并衲布袄，并令收掌以示子孙，令为规戒。
又曰：江湛家甚贫约，不营财利，饷馈盈门，一无所受，无兼衣馀食。尝为上所召，值澣衣，称疾经日，衣成然后赴。牛饿，驭人求草，湛良久曰： 可与饮。 
又曰：陶潜性嗜酒，而家贫不能恒得。亲旧知其如此，或置酒招之，造饮辄尽，期在必醉，既醉而退，曾不吝情去留。环堵萧然，不蔽风日，短褐穿结，箪瓢屡空，晏如也。
又曰：颜延之屏居里巷，不预人间者七载。中书令王球名公子，延之居常罄匮，球辄分财赡之。
《齐书》曰：王延之，清贫，居宇穿漏。褚渊往候之，见其如此，具启明帝，帝即敕材官为起三间斋屋。
又曰：虞玩之。太祖镇东府，朝野致敬，玩之犹蹑履造席。太祖取履视之，曰： 卿此履已几载？ 玩之曰： 着此履已二十年，贫竟不办易。 太祖善之。
又曰：庾杲之，字景行，新野人。初为驾部郎。清贫自业，食餐惟有韭菹、生菜。任彦昇尝戏曰： 谁谓庾郎贫，食鲑常有二十七种菜。 王俭用为长史，安陆侯萧缅与俭书曰： 盛府玄僚实难其选，庾景行泛渌水，依芙蓉，何其丽也。 时人以俭府为莲花池，故缅书言之。官至御史中丞。
《梁书》曰：阮孝绪家贫无以爨，僮妾窃邻人樵以继火。孝绪知之乃不食，更令撤屋而炊，所居室惟有一林竹树环绕。
《后魏书》曰：胡叟居家蓬室草户，惟以酒自適。常谓人曰： 我此生活，似胜焦先。 光不治产业，饥贫不以为耻。养子字螟蛉，以自给养。每至贵胜之门，恒乘一牸牛。作布囊，容三四升，饮啖醉饱，便盛馀肉饼以付螟蛉。见车马荣华，视之蔑如也。
《隋书》曰：张仁诩，州县以其贫素，将加赈恤，辄辞不受。每闲居，从容长叹曰： 老冉冉而将至，恐修名之不立！ 以如意击几，皆有处所，时人方之闵子骞、原宪。
又曰：虞世基，陈灭归国，为通直郎，直内史省。贫无产业，每佣书养亲，怏怏不平。尝为五言以见意，情理凄切，世以为工，作者莫不吟咏。
又曰：房彦谦居官所得俸禄，皆以周恤亲友，家无馀财，车服器用，务存素俭。自少及长，一言一行，未尝涉私，虽致屡空，怡然自得。尝从容独笑，顾谓其子玄龄曰： 人皆因禄富，我独以官贫。所遗子孙，在於清白。 
又曰：许康佐擢进士第，以家贫母老，求为知院官，人或轻怪，笑而不答。及母亡，服除不就侯府之辟。君子知其不择禄养亲之志也，故名益重。
又曰：李建，字杓直。家素清贫，无旧业，与兄造逊於荆南，躬耕致养，嗜学力文。
《六韬》曰：武王问太公曰： 贫富岂有命乎？ 太公曰： 为之不密，密而不富者，盗在其室。 武王曰： 何谓盗也？ 公曰： 计之不熟，一盗也；收种不时，二盗也；取妇无能，三盗也；养女太多，四盗也；弃事就酒，五盗也；衣服过度，六盗也；封藏不谨，七盗也；井灶不利，八盗也；举息就礼，九盗也；无事燃灯，十盗也。取之安得富哉！ 武王曰： 善。 (《说苑》同。)
《列女传》曰：黔娄妻者，鲁黔娄先生之妻也。先生死，曾子与门人往吊之，见先生尸在牖下，覆以布被，手足不尽敛，覆头则足见，覆足则头见。曾子曰： 衺其被则敛矣。 妻曰： 衺之有馀，不如正之不足；且先生以不衺，故至於此。 
又曰：齐女徐吾者，海上。贫妇人也与邻妇人李吾之属合烛相从绩。徐吾最贫而烛数不属，李吾谓曰： 徐吾烛数不属，请无与夜。 徐吾曰： 是何言欤？今一室之中，益一人烛不为益明，去一人烛不为益暗，何爱东壁馀光！贫妾不蒙见爱之恩，长为妾，不亦可乎？ 莫之能应，遂复与夜。
《高士传》曰：老莱子，楚人，耕蒙山之阳。以藿葭为墙，蓬蒿为室，枝木为床，蓍艾为席。
《东方朔别传》曰：朔书与公孙弘借马，曰： 朔当从甘泉，愿侥吴厩之后乘。木槿夕死而朝生者，士亦不必长贫也。 
《李郃别传》曰：公居贫而不好治产，有稻田三十亩，第宅一区。至京学问，常以赁书自给，为人沉深弘雅，有大度。
《郭林宗别传》曰： 林宗家贫，初欲游学，无资，就姊夫贷五千钱。乃远至成皋从师受业，并日而食，衣不蔽形。常以盖幅自障出入，入则护前，出则掩后。
《邴原别传》曰：原字根矩，年十一丧父，家贫早孤。邻有书舍，原过其傍而泣。师问曰： 童子何悲？ 原曰： 孤者易伤，贫者易感。夫书者必有其父兄，一则愿其不孤，二则羡其得学。心中恻然，而为涕零也。 师亦哀原之言，而为泣曰： 欲书可书耳！ 
《桓阶别传》曰：阶贫俭，文帝尝幸其第，见诸子无裈，文帝搏手笑曰： 长者子无裈！ 乃抱与同乘。是日拜二子为郎，使黄门赍衣三十囊，赐曰： 卿儿能趋可以裈矣。 
《文士传》曰：刘梁，字曼山，一名岑，汉宗室子孙。少有清才，以文学见贵。梁贫，恒卖书以供衣食。
《汝南先贤行状》曰：胡定，字玄安，颍川人。至行绝人，在丧，雉兔游其庭，雪覆其室，县令遣户曹扌彖排雪问定。定已绝穀，妻子皆卧在床。令遣以乾糗就遗之，定乃受半。
《三辅决录》曰：第五颉，字子陵，伦小子。以清正为郡功曹，至州从事。公府辟举高第：侍御史、南顿令，皆称病免。洛阳无主人，乡里无田宅，寄止灵台中，或十日不炊。
又曰：孙晨，字允公。家贫不仕，居杜城中，织箕为业。明诗书，为郡功曹。冬月无被，有一束刍，暮卧中，旦烧之。
《华阳国志》曰：朱良，字云卿，什仿人。少受学於蜀郡张宁，食豆屑饮水以讽诵。同业怜其贫，给米肉，不受。家贫恒以步行，为郡功曹。
《世说》曰：李弘度常叹不被遇。殷杨州知其家贫，问： 君能屈志百里不？ 李答曰： 《北门》之叹，久已上闻；穷猿奔林，岂暇择木？ 遂作酂县。
《俗说》曰：谢仆射太常诣吴领军，坐久，吴留酂作食，日已中，方使婢卖狗供客。比得食，无气力可语。
又曰：刘真长，少时居丹徒，家至贫，织芒履以养母。
《说苑》曰：子思居於卫，缊袍无里，二旬九食。
《西京杂记》曰：司马相如初与卓文君至成都，文君贫，愁惫，以所服鹔鹴裘就市人杨昌贳酒，遂相与谋，还於成都卖酒。相如亲着犊鼻裈涤器，以耻王孙。
《墨子》曰：天下有义则富，无义则贫。
《列子》曰：管仲之相齐，君淫亦淫，君奢亦奢。志合言从，道行国霸。其后田氏相齐，君盈则己降，君敛则己施。民皆归之，因有齐国。若实名贫，伪名富也。
又曰：齐有贫者，常乞於城市。城市患其亟也，众莫之与。遂適田氏之厩，从马竖作役而假食。郭中人戏之曰： 从马竖而食，不以辱乎？ 乞儿曰： 天下之辱莫过於乞。乞犹不辱，岂辱马竖哉！ 
又曰：齐之国氏大富，宋之向氏大贫，自宋之齐，谋其术。国氏告之曰： 吾善为盗。始吾为盗也，一年而给，二年而足，三年大穰。自此往，施及州闾。 向氏大喜。喻其为盗之言，而不喻其为盗之道，遂逾垣凿室，手目所及，亡不探也。未及时，以赃罪，没其先君之财。问氏以国氏之谬己也，往而怨之。国氏曰： 嘻！若夫为盗之道，天有时，地有利，吾盗天地之利。云雨之润。吾陆盗禽兽，水盗龟鳖，亡非盗也。夫金玉珍宝，穀帛财货，人之所聚，岂天之所与？若盗之而获罪，孰怨哉？ 
又曰：凡为名者必廉，廉斯贫；为名者必让，让斯贱。
《庄子》曰：原宪处鲁，居环堵之室，蓬户不完，桑木为枢，而瓮牖，上漏下湿，匡坐而弦歌。子贡乘大马，中绀而表素，轩车不容巷，往见原宪。原宪杖藜而应门。子贡曰： 先生何病也？ 原宪应之曰： 宪闻，无财之谓贫，学道不能行之谓病。今宪贫也，非病也。 子贡逡巡而退，有愧色。
又曰：孔子谓颜渊曰： 家贫居卑，胡不仕乎？ 对曰： 不愿仕。回有郭外之田五十亩，足以给饘粥；郭内之田五十亩，足以为丝麻；鼓琴，足以自娱；所学於夫子者，足以自乐也。回不愿仕。 孔子愀然变色曰： 美哉！ 
又曰：庄周家贫，故往贷粟於监何侯，曰： 我将得邑，贷子三百金。 周忿然作色曰： 周昨来，有中道而呼者，顾视车辙有鲋鱼焉。问之曰：子何为者耶？对曰：曰：我，东海之波臣也。君岂有斗升之水而活我哉？周曰：诺，我将南游吴越之王，激西江之水而迎子，可乎？鲋鱼忿然作色曰：吾得斗升之水然活耳。君乃言此，曾不如早索我於枯鱼之肆。 
又曰：曾子居卫，捉衿而肘见，纳履而踵决。
又曰：河上有家贫恃纬萧而食者，其子没渊得千金珠。谓其子： 取石来锻之！夫千金之珠，必在九重之渊而骊龙之领下。汝得之必遭其睡，若龙寤，子尚奚珠之有哉？ 
《吕氏春秋》曰：世皆以珠玉为宝，宝愈多而民愈贫，失其所宝也。
《荀卿子》曰：仁义礼善於人，譬若货财粟米之於家也，多有之者富，少有之者贫，至无有者穷也。
又曰：子夏贫，衣若悬丝，人曰： 子何不仕？ 曰： 诸侯骄我者，吾不为臣；丈夫之骄我者，吾不复见也。 
《抱朴子》曰：洪禀，体尫羸，兼之多疾。贫无车马，不堪徒行，荆棘丛於庭宇，蒿莠塞乎阶霤，披榛出门，排草入室。
《淮南子》曰：贫人夏则披褐带索，含菽饮水，以支暑热；冬则羊裘解札，短褐不掩形，而炀灶口焉。(为裘如铠甲之札，言其破坏也。炀，炙也，向灶口之自温。炀读高尚之尚也。)故其为编户齐民无以异；然贫富之相去也，犹人君之与仆虏，不足以喻之。(喻，犹方也。)
又曰：人有盗而富者未必富，盗有廉而贫者未必廉也。
《苻子》曰：楚之交子，鲁之周子，齐之狂子，三子和与居乎太山之阳，处乎环堵之室，荜门不扇，盖茨不翳而弦歌不辍。
《鹖冠子》曰：家富疏族聚，居贫兄弟离。
汉·扬雄《逐贫赋》曰：扬子遁居，离俗独处。左邻崇山，右接旷野。邻垣乞儿，终贫且窭。礼薄义弊，相与群聚。惆怅失志，呼贫与语：汝在六极，投弃荒遐。好为庸卒，刑戮如是，匪惟幼稚，嬉戏土沙。居非近邻，接屋连家。恩轻毛羽，义薄轻罗，进不由人，退不受呵。久为滞客，其意谓何？人皆文绣，余褐不完；人皆稻粱，我独藜餐。贫无宝玩，何以接欢；宗室之宴，为乐不槃。徒行负赁，出处易衣。身服百役，手足胼胝。或耘或耔，沾体露肌；朋友道绝，进宦凌迟。厥咎安在？职汝为之。舍尔远窜，昆仑之颠，尔复我随，翰飞戾天。舍尔登山，岩穴隐藏；尔复我随，陟彼高岗。舍尔入海，泛彼柏舟；尔复我随，载沉载浮。我行尔动，我静尔休。岂无他人，从我何求？今汝去矣，勿复久留。贫曰惟惟，主人见逐。多言益蚩，心有所怀。愿得尽辞；昔我乃祖，宣其明德。克佐帝尧，誓为典则。土阶茅茨，匪雕匪饰。爰及季世，纵其昏式。饕餮食群，贪富苟得。鄙我先人，乃傲乃骄。瑶台琼室，华屋嵩高。流酒为池，积肉为崤。是用鹄逝，不践其朝。三省吾身，谓予无愆。处君之家，福禄如山。忘我大德，思我小怨。堪寒能暑，少而习焉。寒暑不忒，等寿神仙。桀跖不顾，贪类不干。人皆重蔽，子独露居。人皆怵惕，子独无虞。言辞既罄，色厉目张。摄齐而兴，降阶下堂。誓将去女，適彼首阳。孤竹之子，与我连行。余乃避席，辞谢不直。请不贰过，闻义则服。长与尔居，终无厌极。贫遂不去，与我游息。
