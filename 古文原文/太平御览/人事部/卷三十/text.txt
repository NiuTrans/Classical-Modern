○嗜好
《礼记·檀弓上》曰：孔子与门人立，拱而尚右。二三子亦皆尚右。孔子曰： 二三子之嗜学也。我则有姊之丧故也。 二三子皆尚左。(丧，上石，阴也；吉，上左，阳也。)
又《祭义》曰：先王之孝也，心志嗜欲不忘乎心。
又《祭统》曰：不齐则於物无防也，嗜欲无止也。及其将斋也，防其邪物，讫其嗜欲，耳不听乐。
《左传·闵公》曰：卫懿公好鹤，鹤有乘轩者。及有狄人之难，国人皆曰： 鹤实有禄位，余焉能战？ 遂败。
又《僖中》曰：齐侯好内，多内宠，内嬖如夫人者六人。
《左传·襄公》曰：郑伯有好田而嗜酒，为窟室，而夜饮酒，击钟焉，朝至未已。朝者曰： 公焉在？ (家臣故谓伯有为公。)其人曰： 吾公在壑谷。 (壑谷窟室。)
又《昭公》曰：莒子庾舆虐而好剑，苟铸剑，必试诸人。
又《哀上》曰：曹伯阳即位，好田弋。曹鄙人公孙强好弋，获白雁，献之。
《公羊传·僖公》曰：虞公贪而好宝，及为晋所灭，抱宝牵马而出。
《国语》曰：屈到嗜艾。有疾，召其宗老而属之： 祭我必以艾。 子木曰： 夫子不以私欲奸国之典。 (言不犯常法。)遂不用。
《论语·公冶长》曰：子曰： 十室之邑，必有忠信如丘者焉，不如丘之好学也。 
又《雍也》曰：哀公问： 弟子孰为好学？ 孔子对曰： 有颜回者好学，不迁怒，不贰过。不幸短命死矣。 
又《卫灵公》曰：子曰： 吾未见好德如好色者也。 
《家语》曰：子路见孔子，曰： 汝何好？ 对曰： 好长剑。 孔子曰： 加之以学，岂可及乎？ 子路曰： 南山有竹，不揉自直，斩而用之，射达於犀裒拢以此言之，何用学焉？ 子曰： 括而羽之，所达深矣。 
《史记》曰：魏文侯问曰： 吴起何如人？ 李克曰： 起贪而好色，然其用兵，司马穰苴弗过也。 於是魏文侯以为将，拨秦五城。
又曰：范增说项羽曰： 沛公居山东之时，贪於财货，好美姬，入关财物无所取，妇人无所幸，此其志不在小。 
《汉书》曰：济东王彭离，昏暮私与其奴亡命少年数十人行剽，杀人取财物以为好。(以是为好喜之事也。)
又曰：汉家言律历者，本张苍。苍好书，无所不观，无所不通。
又曰：朱买臣字翁子，吴人也。家贫，好读书，不治产业。
又曰：陈遵嗜酒。每大饮，宾客满座，辄闭门，取客车辖投井中，虽有急不能出。
《续汉书》曰：刘宽简略嗜酒，不好盥浴。
《东观汉记》曰：耿弇字伯昭，扶风人。少好学，习文业。常又令试骑士，建旗鼓，肄驰射，由是好将帅之事。
又曰：姜诗字士游，广汉雒人。以佣作养母。赤眉贼经其里落，云： 不可惊孝子 。母好饮江水，儿取水溺死。恐母知，诈云行学，岁岁作衣投於江中，俄而涌泉，出於舍侧，味如江水。
又曰：更始韩夫人尤嗜酒，每侍饮，常侍奏事，辄怒曰： 帝方对我饮，正酣，何此时持事来乎？ 起，褫破书案。
谢承《后汉书》曰：马武字子张，南阳人。为人好酒，豁达，敢直言。时在御前，面折同列，以为笑乐。
《典略》曰：荆州牧刘表跨有南土，子弟骄贵，并好酒。设大针於杖端，客有醉寝伏，辄以劖(锄御切。)刺，验其醒醉。
《晋书》曰：王济好弓马，尝乘一马，着连干鄣泥，前有水，终不肯渡。济云： 此必是惜鄣泥。 使人解去，便渡。故杜预谓济有马癖。
《晋中兴书》曰：郭璞性轻易，不持威仪，嗜酒好色，或过度。其友人干宝常诫之曰： 此非適性尔。 璞曰： 吾所受有本限，用之恒恐不尽，乃忧为害乎？ 
《后魏书》曰：辛少雍，字季仲。少有孝行，尤为祖父绍先所爱。绍先爱食羊肝，常呼少雍共食。及绍先卒，少雍终身不食羊肝。
《宋书》曰：庾炳之，性好洁，士大夫造之者，去未出户，辄令拭席洗床。时陈郡殷冲亦好净，小人非净浴新衣，不得近左右。士大夫小不整洁，每容接之。炳之好洁反是，冲每以此讥焉。
又曰：谢灵运出为永嘉太守，郡有名山水，灵运素所爱好，出守既不得志，遂肆志游遨，遍历诸县，动逾旬朔。
又曰：刘邕所啖食，每异於人。性嗜疮痂，以为味似蝮鱼。常诣孟灵休，灵休先患灸疮，疮痂落床上，邕因取食之。灵休大惊。邕答云： 性之所嗜。 灵休疮痂未落者，悉褫取以贻邕。邕既去，灵休与何勖书曰： 邕向顾见啖，遂举体流血。 南康囚国吏二百许人，不问有罪无罪，递互与鞭，鞭痂常给邕膳。
《齐书》曰：何佟之，字士威，庐江人也。性好洁，一日之中洗涤者十馀过，犹恨不足，时人称为水淫。于时又有遂安令刘澄，性弥净洁。县中洒扫，郭邑无横草，水湔尘秽，百姓不堪命，坐免官。
又曰：王思远，琅琊临沂人也。好简洁。衣服垢秽，方便不前，形象新楚，乃与促膝。虽然，既去之后，犹令二人交帚扫其坐处。
又曰：明帝好食逐夷，以银钵盛蜜渍之，一餐数钵。谓王景文曰： 此味颇足不？ 景文曰： 臣夙好此味，贫素致之甚难。 帝甚悦。食逐夷积多，胸腹不息，气将绝，疾大困，一食渍汁犹至三斗，终以此卒。
《管子》曰：吴王好剑而国士轻死。
《墨子》曰：晋文公好士之恶服，大夫牂羊之裘，韦以带剑，大帛之冠。越王好士勇，自焚其室曰： 越国之宝悉在此中！ 王自鼓，蹈火而死者百馀人。
《孟子》曰：曾皙嗜羊枣而曾子不忍食羊枣。(羊枣，大枣也。)
《庄子》曰：子张见鲁哀公，哀公不礼。曰： 臣闻君好士，不远千里以见公。今见公之好士也，有似叶公子高之好龙。叶公好龙，室中雕文，画以为龙，於是天龙闻而下之，窥头於牖，拖尾於堂。叶公见之，弃而还走，失其魂魄，五神无主。是叶公非好龙也，好夫似龙而非龙也。今君非好士也，好夫似士而非士也。 (《新序》同。)
《尹文子》曰：昔齐桓公好紫，阖境不鬻异采。
又曰：齐宣王好射，所用弓不过三石，以示左右。左右引之，皆曰： 此不下九石。 而宣王终身自以为用九石。
《韩子》曰：齐桓公好服紫，一国尽服紫。当时十素不得一紫，公患之。管仲曰： 君欲止之，何不试勿衣也？谓左右曰：吾甚恶紫之臭。 公曰： 诺。 於是三日，境内莫有衣紫。
又曰：楚恭王与晋厉公战於鄢陵，楚师败，恭王伤目。其战之时，司马子反渴而求饮，穀阳竖操觞酒而进之。子反曰： 此酒也。 竖曰： 非也。 饮之。子反为人嗜酒，弗能绝口。
又曰：公仪休相鲁而嗜鱼，一邦皆争买鱼而献之，公仪子不受。
又曰：邹君好服长缨，左右皆服缨，缨甚贵，邹君患之，问左右，左右对曰： 君服之，百姓亦多服，是故贵也。 邹君因先自断其缨而出，国中皆不服长缨。
贾谊曰：文王使吕望傅太子发，发嗜鲍鱼，公不与，曰： 鲍鱼不登於俎，岂有非礼而可养太子哉！ 
《说苑》曰：魏文侯封太子击於中山，三年不往来，赵仓唐曰： 君何不遣人使大国。 太子曰： 愿之久矣，未得可使者。 对曰： 臣愿奉使。 於是遣仓唐緤北犬奉晨凫献之。文侯曰： 击爱我，知我所嗜好。 (《韩诗外传》同。)
《风俗通》曰：赵王好大眉，民阔半额；楚王好广领，国人没颈。
《文士传》曰：嵇康性绝巧，好锻。家有盛柳树，乃激水圜之。夏天甚凉，恒居其下自锻。有人就者，康不受其直。
《孝子传》曰：隗通字君相，犍为僰道人。母好饮江脊水，常乘船捷致，漂浚辛苦。忽然有横石特起直江脊，后取水无复劳剧。
又曰：陈遗为郡主簿，母好食铛底焦饭，常持一囊盛之悬案下。
《郭子》曰：陆士衡初入雒，张公云宜诣刘道真。於是二陆既往。刘尚在哀制，性嗜酒，礼毕，初无他言，惟问： 东吴有长柄胡卢，卿得种不？ 陆兄弟殊失望，乃云： 悔往。 
《世说》曰：谢遏年少玄也，好着紫罗香囊。太傅患之，而不欲伤其意，赌得而焚之。
又曰：林公好鹤，往剡东时，有人遗其双鹤。少时翅长欲飞，林公意甚惜之，乃惟其翮。鹤骞翥不能复起，乃舒翼反头视之，如似懊恼意。林公曰： 既有凌霄之姿，何肯为人作耳目近玩？ 养令翮成，遂飞去。
又曰：王武子好驴鸣。既葬，文帝临其丧，顾语同游曰： 王子好驴鸣，可各作声以送赴。 客皆一时作驴鸣。
《语林》曰：王武子死，孙子荆哭之甚悲，宾客莫不垂涕。哭毕，向灵座曰： 卿尝好我作驴鸣，今我为君作驴鸣。 声似真，宾客皆笑。孙闻之曰： 诸君不死，而令王武子死。 宾客皆畔猩。
又：戴叔鸾母好驴鸣，叔鸾每为驴鸣，以乐其母。
又曰：祖约少好财，阮遥集好屐，并常自经营，同是一累而未判其得失。有诣祖，见料视财物，客至，并当不尽，余两小{盝}以置背后，倾身障之，意未能平。或有诣阮，正见自蜡屐。因叹曰： 未知一生当着几两屐！ 神甚闲畅。於是胜负始分也。 
又曰：王子猷尝暂寄人空宅住，使令种竹。或问： 暂住何烦尔？ 啸咏良夕。直指竹曰： 何可一日无此君！ 
《语林》曰：张湛好於斋前种松柏，袁山松出游好令左右挽歌。时人谓张屋下陈尸，袁道上行殡。
曹植《求祭先王表》曰：先王喜鳆鱼，臣前以表，徐州臧霸遗鳆鱼二百枚，足自供事。
○容止
《毛诗》曰：《臣工·振鹭》，二王之后来助祭也。(二王，夏、殷也。其后，杞宋也。) 振鹭于飞，于彼西雍。我客戾止，亦有斯容。 (笺云：自鸟集于西雍之泽，言所集得其□□□。有斯容，言威仪之若鹭然也。)
《礼记·玉藻》曰：君子之容舒迟。足容重，(举欲迟也。)手容恭，(高且正也。)目容端，(不睇视也。)口容止，(不妄动也。)声容静，(不哕咳也。)头容直，(不倾顾也。)气容肃，(似不息也。)立容德，(如有予也。)色容庄。(勃如战色。)坐如尸。(尸，居神位，敬慎也。)燕居告温温。(告，谓教使也，诗云：温温恭人。)凡祭，容貌颜色，如见所祭者。丧容累累，(羸惫貌也。)色容颠颠，(忧思貌也。)视容瞿瞿梅梅，(不审貌也。)言容茧茧。(声气微也。)戎容暨暨，(果毅貌也。)言容詻詻，(教令严也。)色容厉肃，(仪形貌也。)视容清明；(察于事也。)立容辩卑、毋谄。(辩，读为贬。自贬卑，谓声磬折也。)
又《表记》曰：容貌以文之，衣服以移之。是故君子服其服，则文以君子之容；有其容，则文以君子之辞。
《左传·定下》曰：邾隐公来朝。子贡观焉。邾子执玉高，其容仰。公受玉卑，其容俯。子贡曰： 以礼观之，二君者，皆有死亡焉。 
《论语·子张》曰：曾子曰： 堂堂乎张也，难与并为仁矣。 (言子张容仪盛而于仁道薄，难勉进。)
《汉书》曰：薛宣好威仪，容止甚可观。
又曰：息夫躬，河淖婶人也。少受《春秋》，通览《诗》、《书》，容貌壮丽，为众所异。
又曰：江充召见大台宫，自请以所常被服见上。上许之。充衣纱縠单衣，冠步摇冠。为人魁岸，容貌甚壮。帝望见而异之，谓左右曰： 燕、赵固多奇士。 
又曰：武帝即位，徵天下贤良，待以不次之位，自衒鬻者以千数。
东方朔上书曰：臣朔年二十二，长九尺三寸，目若悬珠，齿若编贝。
《汉书》曰：王商为丞相。河平四年，单于来朝，引见。丞相坐未央庭中，单于前，拜谒商。商起，离席与言，单幼肾视商貌，大畏之，迁延却退。天子闻而叹曰： 此真汉相矣！ 
又曰：司马相如，字长卿，蜀郡成都人也。至临邛，富人卓王孙请之。相如时从车骑，雍容闲雅，甚都。(都，美也。诗曰：不见子都。)王孙有女文君，新寡，窃从户窥，心说而好之，遂夜奔相如。
又曰：俊不疑，字曼倩，渤海人也。武帝末，郡国盗贼群起，暴胜之为直指使者。至东海，素闻不疑贤，请与相见。望见不疑容貌尊严，衣冠甚伟，胜之躧履起迎。
《续汉书》曰：侯霸字君房，河南人。为人矜严，有威容，家累千金，不事产业，笃志诗书，师事房玄，常为都讲。
《东观汉记》曰：上过颍阳，祭遵以县吏数进见，上爱其容仪，署为门下吏。
又曰：虞延，字子太，陈留人。为都督邮，世祖闻而奇之，二十年东巡，路过小黄。高帝母昭陵后园陵宰缮。时延为都督邮，诏呼引见，问园陵之事。延进旨从容，跪拜可观，其陵树株柏皆谙其数，俎豆牺牲，颇晓其礼。帝善之，敕延从驾西尽郡界，赐钱及剑带佩刀还郡。
又曰：杜诗荐伏湛疏曰： 湛容貌堂堂，国之光辉，知略谋虑，朝之渊薮。龆龁励志，白首不衰。实足以先后王室，名足以光示远人。柱石之臣，宜居辅弼。
《英雄记》曰：袁绍生而孤，幼为郎，容貌端正，威仪进止，动见仿效。弱冠除复阳长，有清能名。
《吴书》曰：张纯字玄基，少厉操行，学博才秀，切问捷对，容止可观，拜郎中，补广德令。治有异绩，擢为太子辅义都尉。
《吴录》曰：滕胤年十二，孤单茕独，为人白皙，威仪可观。每正朔，朝会修觐，在位大臣见者莫不叹赏。
《魏志》曰：延康玄年，蜀将孟达率众降。达有容止可观，文帝甚器爱之，使达为新城太守，加散骑常侍。
《蜀志》曰：魏文帝察黄权有局量，试欲惊之，遣左右请权，未至之间，累催相属，马使奔驰，交错於道，官属莫不褫魄，而权举止颜色自若。后领益州刺史。大将军司马宣王深器之，问权曰： 蜀中有卿辈几人？ 权笑而不答曰： 不图明公见顾之重。 
《蜀志》曰：彭永年，广汉人，身长八尺，容貌甚伟，姿性骄傲，多所轻忽，惟敬同郡秦子敕。
《吴志》曰：张昭容貌矜严，有威风。权常曰： 孤与张公言，不敢妄也。 举邦惮之。
王隐《晋书》曰：王褒少时立操尚，非礼不动，非法不言，身长八尺四寸，容貌绝异，音声清亮，辞气韶雅。
沈约《宋书》曰：玄凶弑逆，义宣发哀，即日便举兵，张畅为玄佐，位居僚首，哀容俯仰，荫映当时。举哀毕，变服，着黄韦袴褶，出射堂简人，音姿容止，莫不瞩目，见之者皆愿为尽命。
又曰：羊欣字敬先，少静默无竞於人，美言笑，善容止，遍览经籍，尤长隶书。
贾谊《新书》曰：朝廷之容，师师然，翼翼然，整以敬。祭祠之容，遂遂然，粥粥然，敬以婉。军旅之容，愊然肃然，固以猛。丧纪之容，怮然慑然，若不还。
《顾谭别传》曰：谭字子嘿，吴人。常慕贾谊之为人，身长七尺八寸，少言笑，容貌矜整，有圭璋，威重，未常失色於物。非其人，或终日不言。
《颜含别传》曰：颜髦字居道，含之子也。少慕家业，惇於孝行，仪状严整，风貌端美。桓公见而叹曰： 颜侍中，廊庙之望也。 
《桓邵别传》曰：邵字敬伦，丞相之第五子，清贵简素，风姿甚美，而善治容仪。虽家人近习，那见其怠堕之貌。温见而称之曰： 可谓凤雏。 (《郭子》同。)
《三辅决录》曰：窦叔高，名玄，为上郡计吏。朝会数百人，仪状绝众，天子异之。诏以公主妻之，出，同辈调笑焉。叔高时已自有妻，不敢以闻。方欲迎妇与诀，未发，而诏召叔高就第成婚。
《益部耆旧传》曰：张肃有威仪，容貌甚伟，弟松为人短小，不持节操，然识达精果，有才幹。刘璋乃遣诣曹公，曹公不甚礼，杨修深器之。修以所撰兵书示松，饮宴之间，一省即便暗诵，修以此异之。
《会稽典录》曰：贺邵善容止，正其衣冠，尊其瞻视，动静有常，与人交久益敬之。至於官府，左右那见其跣坐，常着袜，希见其足。
《荀氏家传》曰：荀羡，风器英秀，识准标贵，明须眉，美音气，俯仰顾盼，容止可则。
《世说》曰：太尉总角时常造公，司徒王衍神情明秀，风姿详雅，山公嗟叹者良久。既去，目之而言曰： 何物老妪生此宁馨儿，然恐误天下生民者，未必非此人。 
又曰：崔琰字季珪，声姿高朗，须长四尺，甚有威重。武帝见匈奴使，自以形陋，不足以雄远国，使季珪代，自捉刀立床头。既毕，令间谍问曰： 魏王何如？ 答曰： 王雄望非常，然床头捉刀人，此乃英雄也。 魏武追杀其使。
又曰：裴令公有容仪，脱冠冕、粗服乱头皆好，时人以为玉人。
又曰：时人见嵇中散，叹曰： 隶隶如长松下风，高而且肾拢 山公曰： 嵇叔夜岩岩若孤松之独立。及其醉也，如玉山之将颓。 
又曰：王右军见杜弘治，叹曰： 面如凝脂，眼如点漆，此神仙中人也。 又时人谓右军： 飘若游云，矫若惊龙。 
又曰：海西时，诸公每朝，朝堂犹暗，惟会稽王来，轩轩若朝霞举。
