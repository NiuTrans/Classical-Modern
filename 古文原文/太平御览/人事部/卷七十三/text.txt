○慈爱
《说文》曰：慈，爱也。
《释名》曰：慈，字也。
《韩诗外传》曰：夫为人父者，心怀慈仁之爱，以畜养之。爱子不詈，髦子不笞。
《礼记·学记》曰：夫慈者，所以使众也。
《左传·昭五年》曰：子产卒，仲尼闻之出涕曰： 古之遗爱。 
《孝经援神契》曰：母之於子也，鞠养殷勤，推燥居湿，绝少分甘。(宋均曰：火则自绝，甘则分。)
《家语》曰：孔子曰： 明君心宽裕，以容其民，慈爱以优柔之。 
《汉书》曰：翟方进少为郡小吏，号迟钝，因病归，欲游学，后母愍其志，而怜其幼，随之长安，织履以给之。
谢承《后汉书》曰：杨彪子循为曹操所杀。后见彪问曰： 公何瘦之甚？ 对曰： 愧无日磾先见之明，犹怀老牛舐犊之爱。 操为之改容。
《列女传》曰：魏孟阳之女，芒卯之后妻也，有三子，前妻之子有五人，皆不爱慈母。前妻中子犯魏王令，罪当死。慈母忧感悲哀，带因减赤。人有谓慈母曰： 人不爱母，何为忧惧勤劳如此？ 母曰： 其父为其孤也，而使妾为之继母，如为人母而不能爱其子，何谓慈乎？ 魏王闻之，高其义，赦其子而复其家。自此之后，五子亲侍慈母。
老子曰：吾有三宝，一曰慈。
《韩子》曰：爱子者，慈於子。重生者，慈於生。贵功者，於事仁。
《淮南子》曰：尧立孝慈，使民如子弟。
《说苑》曰：魏文侯封太子挚於中山，三年使不往来。舍人赵仓唐曰： 为人子三年不闻父问，不可谓孝；为人父三年不闻子问，不可谓慈。臣愿奉使，侯何所好？ 太子曰： 侯嗜晨凫，好北犬。 仓唐緤北犬，奉晨凫，文侯赐太子衣一袭，令以鸡鸣时致之。太子发筐视衣，尽颠倒。太子曰： 趣具驾，君侯召我也。 唐来不受。太子曰： 《诗》曰：东方未明，颠倒衣裳，颠之倒之，自公召之。 遂西至，文侯大喜，仓唐一使文侯为慈父，挚为孝子。
潘岳《西征赋》曰：夭赤子於西安，坎路侧而瘗之。亭有千秋之号，子无七日之期。虽逸厉於延吴，实潜恸於余慈。
《蔡邕书》曰：邕薄祐早丧二亲，年逾三十，鬓发二色，叔父亲之，犹若幼童，陆则对座，食则比豆。
○恭敬
《说文》曰：恭，肃也。
《释名》曰：恭，供也，自持也。亦言供给事人，敬警也。
《易·小故翟》曰：山上有雷，小过。君子以行过於恭。(取过於礼，而不为害。)
《易·系辞》曰：君子致恭，以存其位。
《易·文言》曰：敬以直内，义以方外，敬义立而德不孤。
《尚书·五子歌》曰：居民上者，奈何弗敬？
《毛诗·小弁》曰：惟桑与梓，必恭敬止。
又曰：敬之敬之，天惟显思。
《大戴礼》曰：昔禹见耕者五偶而式，过十室之邑，则下为秉德之士存焉。
又曰：昔武王践祚，入于户，未尝越履，往来过之不履影。
《礼记·曲礼》曰：君子恭敬蹲节，退让以明礼。
又《檀弓上》曰：晋献公将杀其世子申生。公子重耳谓之曰； 子盍言子之志於公乎？ 世子曰： 不可。君安骊姬，是我伤公之心也。 曰： 然则盍行乎？ 世子曰： 不可。君谓我欲杀君也。天下岂有无父之国哉？吾何行如之？ 使人辞於狐突曰： 君老矣，子少，国家多难，伯氏不出而图吾君；伯氏苟出而图吾君，(图，谋。)申生受赐而死！ 再拜稽首乃卒。是以为恭世子也。
又《少仪》曰：宾客主恭，祭祠主敬。
又《乐记》曰：中正无邪，礼之质也；庄敬恭顺，礼之制也。
又《哀公问》曰：敢问何谓敬身？孔子对曰： 君子过言则民作辞，过动则民作则。君子言不过辞，动不过则，百姓不令而恭敬。如是则能敬其身；能敬其身，则能成其亲矣。 
又《经解》曰：恭俭庄敬，《礼》教也。
《左传·宣上》曰：晋灵公不君，赵宣子骤谏，公患之，使鉏麑贼之。晨往，寝门辟矣，盛服将朝，尚早，坐而假寐。麑退而叹曰： 不忘恭敬，民之主也。贼民之主，不忠。 触槐而死。
又《襄二十三年》曰：季氏以公鉏为马正，(贾逵曰：马正，家司马。)愠而不出。闵子马见之，(闵子马，曾大夫闵马父也。)曰： 为人子者，患不孝，不患无所。恭敬父命，何常之有！ 公鉏然之。敬恭朝夕，恪居官次。
又《昭七》曰：正考父佐戴、武、宣，(三人皆宋君也。)三命滋益恭。故其鼎铭云： 一命而偻，再命而伛，三命而俯。(俯恭於伛，伛恭於偻。)循墙而走，(言不敢安行也。)亦莫余敢侮。 
《论语》曰：恭近於礼，远耻辱也。
又曰：司马牛忧曰： 人皆有兄弟，我独亡。 子夏曰： 商闻之矣，死生有命，富贵在天。君子敬而无失，与人恭而有礼，四海之内皆兄弟也。 
又曰：樊迟问仁。子曰： 居处恭，执事敬，与人忠。虽之夷狄，不可弃。 
又曰：子禽语子贡曰： 子之为恭也，仲尼岂贤於子乎？ 
《家语》曰：孔子曰： 恭则近礼，尧舜笃恭，以王天下。 
又曰：颜渊将西游宋。问孔子曰： 何以为身？ 子曰： 恭敬而已矣。恭则近於礼，忠敬则人爱。 
《史记》曰：子路为蒲大夫，辞孔子。孔子曰： 薄多壮，又难治。然则吾语汝，恭以敬，可以执勇。 
《汉书》曰：万石君石奋，其父赵亡，徙温。高祖东击项籍，过河内，时奋年十五，为小吏。高祖与语，爱其恭敬。奋积功劳，孝文时太中大夫。恭勤，过宫阙门必下车趋，见路马必式。子孙为小吏，来归谒，万石君必朝服见之。
《魏略》曰：常林少单贫，带经耕锄。其妻自担饷馈之。林虽在田野，其相敬过於宾客。
《吴书》曰：顾悌，字子通。待妻子有礼，常夜入晨出，希见其面。常疾笃，妻出看之，悌命左右，自扶起冠帻。
王隐《晋书》曰：庾衮执事有恪，与弟子治藩，跪而受条。其人曰： 今在隐屏，先生胡不踞？ 衮乃揖而延之，正席而坐。告之曰： 何以幽显，易其操者乎？ 
《樊英别传》曰：英尝病卧便室中，英妻遣婢拜问，英答拜，或问之，英曰： 妻，齐也。
《说苑》曰：鲁有恭士，名曰机泥，行年七十，其恭甚益。冬日行阴，夏日行阳，一食之间三起。见衣裘褐之士，则为之礼。鲁君问曰： 机子年甚长矣，不可释恭乎？ 泥对曰： 君子好恭以成其名，小人学恭以除其刑，斧钻加於泥者，何释恭为？ 
又曰：赵简子乘弊车瘦马，衣设羊裘。其宰谏曰： 车新则安，马肥则往来疾，狐格之裘温且轻。 简主曰： 吾非不知，吾闻君子服美则益恭，小人服美则益倨。我以自备，恐有小人之心也。 
○知
《易·系辞》曰：知周乎万物而道济天下。
《礼记·中庸》曰：舜其大知也与？舜好问而好察迩言。
《论语·公冶长》曰：宁武子，邦有道则知，邦无道则愚。其知可及，其愚不可及也。(宁武子，卫大夫宁俞。)
又《雍也》曰：知者乐水。
又曰：知者动。
《尔雅》曰：距齐州以南，戴日为丹穴，丹穴之人知。
《史记》：秦使王稽於魏。知范雎贤，载入秦。至湖，穰侯至，劳稽，曰： 君得无与诸游子俱来？ 稽曰： 不敢。 即别去。雎曰： 吾闻穰侯知士也，其见事迟，向者疑车中有人，忘索之。 於是下车走，行十馀里，果使骑还索车中，无人，乃止。
又曰：樗里子名疾，秦惠王弟也。滑稽多知，秦人号曰： 知囊 。
又曰：胨错以辩得幸太子，太子家号曰： 知囊 。
又曰：项王谓汉王曰： 天下匈匈数岁者，徒以吾两人耳。愿与汉王挑战决雄雌。 汉王笑谓曰： 吾宁斗知不斗力。 
《汉书》曰：陈婴者，东阳令史也。少年杀其令，相聚邑中，从之者得二万人。欲立婴为王，婴母谓曰： 吾为乃家妇，闻先故未曾贵，今暴得大名，不祥，不如有属，成犹得封侯，事败易以亡，亡为世所指名也。 婴乃不敢为王。
范晔《后汉书》曰：鲁恭祖父匡，王莽时为羲和，有权数，号曰 知囊 。
干宝《晋纪》曰：桓范出赴曹爽，宣王谓蒋济曰： 知囊往矣。 
《晋中兴书》曰：王允之，字渊猷，年在总角，从伯敦深知之。尝夜饮，允之辞醉，先眠。时敦将谋作逆，因允之醉，别床卧，夜中与钱凤计议。允之已醒，悉闻其语，恐或疑，便於眠处大吐，衣面并污。凤既出，敦果照视，见其眠吐中，以为大醉，不复疑之。
《华阳国志》曰：任文孙，字文公，阆中人。初，武檐山石折，文公曰： 噫！西方知士死，吾其应之。 遂卒。益部为之谚曰： 任文公，知无双。 
《文子》曰：神者，知之渊也，神清则知明。知者，心之府也，知公则心平。
《庄子》曰：巧者劳，知者忧。
《尹子》曰：两知不能相救，两贵不能相临，两辩不能相屈，力均势敌故也。
《商君书》曰：知者见於未萌。
《申子》曰：知均不相使，力均不相胜。
《吕氏春秋》曰：目之见也籍於照，心之知也籍於重。
《淮南子》曰：知之以知权者，人英也。
又曰：裨谌出郭而知，以成子产之事。
《新序》曰：魏文侯曰： 知士者，国之器也。国有知士，则无诸侯之忧。 
桓谭《新论》曰：杨子云何人耶？答曰： 才知开通，能入圣道。汉兴以来，未有此也。 
《论衡》曰：其知如倾，其德如山。知能之人，须三寸之舌，一尺之笔，以乃能自通。
又曰：刘子骏，汉朝知囊，笔墨渊海。
袁子《正书》曰：杨子曰： 庄周何人哉！ 袁子曰： 太而不俭，重而畏祸，知人也。 
孙卿《知赋》曰：血，气之释也；志，意之荣也。百姓待之，是谓君子之知。
○聪敏
《论语·公冶长》曰：子谓子贡曰： 汝与回也，孰愈？ 对曰： 赐也，何敢望回。回也，闻一以知十；赐也，闻一以知二。 子曰： 弗如也，吾与汝弗如也。 
《汉书》曰：桑弘羊，雒阳贾人子，以心计，年十三为侍中。
谢承《后汉书》曰：应奉读书，五行并下。
《九州春秋》曰：夏侯渊为刘备所杀於阳平。曹公自长安出斜谷，至阳平，备拒险守峡，王欲还，晨☆曰： 鸡肋。 官属不知所谓，杨修便曰： 夫鸡肋，弃之可惜，食之无所得，以比汉中，王欲还也。 引还。
《吴志》曰：顾谭每省簿书，未尝下筹，徒屈指心计，尽发疑谬。
《后魏书》曰：祖莹，字玄珍，十二为中书学生。博士张天龙讲《尚书》，选为都讲。生徒悉集，莹夜读书劳倦，不觉天晓。催讲既切，遂误持《曲礼》卷上座。博士严毅，不敢复还，仍置《礼》於前，诵《尚书》三篇，不遗一字。
沈约《宋书》曰：刘穆之内总朝政，外供军旅，决断如流，事无壅滞。目览辞讼，手答笺书，耳行听受，口并酬应，不相参涉。
《益部耆旧传》曰：何祗补成都令，使人投算，祇听其读，而心计不差升合，其精如此。
《费祎别传》曰：于时军国多事，众务烦猥。祎识寤过人，每读书记，粗举目暂视，已充其数。接纳宾客，饮食嬉戏，加之博弈，每尽人之欢，事不废也。董允代祎为尚书令，欲则祎之所行，旬日之中，事多纡滞。允为叹曰： 才力相悬若此之远。 
《说苑》曰：昔邹忌为齐相，稷下先生淳于髡之属七十二人皆轻邹忌，为设妙辞，淳于三称，邹忌三知之，如应响。淳于等辞诎而去。故所以尚干将莫耶者，贵於立断也；所以尚骐骥，为立至也。是以聪明敏捷，欲人之入也。
《世说》曰：魏武尝过曹娥碑下，杨修从。碑背上题曰： 黄绢幼妇外孙齑臼。 魏武谓修： 卿解不？ 答曰： 解！ 魏武帝曰： 卿未可言，待我思之。 行三十里，乃曰： 已得。 令修别记所知。修曰： 黄绢，色丝也，於字为绝；幼妇，少女也，於字为妙；外孙，女子也，於字为好；齑臼，受辛也，於字为辞。所谓绝妙好辞。 帝亦记之，与修同。乃叹曰： 不如卿三十里。 
《世说》曰：人饷食魏武帝一杯酪，魏武啖少许，盖头题上为 合 字以示众。众莫之解。次至杨修，修便啖，曰： 公教人一口，何疑？ 
○强记
《礼记·曲礼》曰：博闻强识，谓之君子。
《汉书》曰：上行幸河东，尝亡书一箧。张安世忆记之，后得书以相校，无所遗失。安世长子千秋为中郎将，将兵随渡辽将军范朋友击乌桓。还，谒大将军光，光问千秋战斗方略，山川形势，千秋口对兵事，画地成图，无所忘失。
《东观汉记》曰：虞延，字君大，为郡督邮。光武东巡，路由小黄，高帝母昭灵后园陵宰缮。诏呼延引见，问园陵之事。延占对可观，其陵株梓皆识其数，俎豆牺牲，颇晓其礼。
谢承《后汉书》曰：应奉常从彭城相袁贺，时出行闭治，车师门内出半面视奉，奉即委去。另后数十年，於道路见车师，识而呼之。
又曰：吴郡陆续，初仕郡户曹史。饥荒，太守尹兴使续於都亭赋闷饘粥。续悉简阅其人，讯以名氏。事毕，兴问所几？因说六百馀人，皆分别姓字，无有误谬。
又曰：王充，字仲任，上虞人。家贫无书，常游洛阳肆，阅所卖书，辄能诵忆。
袁山松《后汉书》曰：荀淑与陈实神交，及其弃朗陵而归也，数命驾诣之。淑御慈明，从叔慈抱孙文若而行，实亦令玄方侍侧，季方作食，抱孙长文而坐，相对怡然。尝一朝求食，季方尚少，跪曰： 高闻大人荀君言甚善，窃听之，甑坏饭成糜。 实曰： 汝听谈解乎？ 谌曰： 惟因令与二慈说之。 不失一辞，二公大悦。
《典略》曰：延笃，字柿裴，南阳犨人。初从堂锨季度受《春秋左传》，借本便讽。
《魏志》曰：初，王粲与人共行，读道边碑，人问： 卿能诵否？ 曰： 能！ 即暗诵之，不差一字。观人围棋，局坏，粲为复之。棋者不信，以帊盖局，使更以他局为之。用相比校，不误一道。其强记默识如此。
《吴志》曰：朱桓强识，与人一面，数十年不忘，部曲妻子悉识之。
《晋中兴书》曰：陶侃明识过人，武昌道上种杨柳，人有窃之，植于其家。侃见而识之，问何以盗官所植乎？时以为神。
《益部耆旧传》曰：张松识达精异，刘璋遣曹公，杨修以公所撰兵书示松，饮宴之间一省，即便暗诵。
《祢衡别传》曰：衡字正平。黄射作章陵太守，衡俱有所之，见蔡伯喈所为碑，正平一过，视之，叹之言好。后各归章陵，自恨不令使写之。正平曰： 吾虽一过，皆识其所言，惟第四行中石尽磨灭，两字不分明。 因援笔书之，初无遗失，惟两字不着。
《蔡琰别传》曰：琰字文姬，邕之女。年六岁，邕鼓琴弦，琰曰： 第一弦。 邕故断其一，问之，琰曰： 第二弦。 邕故断一弦，琰曰： 第四弦。 
《世说》曰：夏侯策，魏文示其爵里刺，一见之悉忆。
《俗说》曰：桓宣城丧后，家至贫。孔夫人疾患，须羊解神，不能得。桓温以弟买得，质羊，羊主家富，谓桓言： 仆乃不须买得郎为质，但郎家贫，幸可为郎养。 买得郎者，车骑冲也。后江州出射，堂射，羊主东边看射，车骑犹识之，呼来问： 公识我不？ 答云： 不识。 桓公曰： 我是昔日买得郎也。 
