○交友三
《宋书》曰：晋安帝义熙初，高祖命琅琊王弘为徐州治中从事吏，不就，隐于会稽，与鲁国孔淳之为莫逆交。
又曰：何点，字子皙，庐江灊人也。宋徵为庶子，不就。与陈郡谢瀹、吴国张融、会稽孔稚珪为莫逆之交。
王知肾露宋纪》曰：孔淳之隐居剡山，尝遇桑门法崇於三山，披衿领契，自以为得意之交。
《齐春秋》曰：檀超，字悦祖，高平金乡人也。少而负气。始为南徐州西曹书佐，与别驾萧惠开抗礼。惠开，自以地位居前，稍相凌驾。而啸傲不以地势推之，谓惠开曰： 我与卿并有何等官阀？俱是国家征时外戚耳。何以一爵高人！ 惠开欣然，更为刎颈之交。
《齐书》曰：刘悛，字士操，彭城安上里人也。从驾登蒋山，上数叹曰： 贫贱之交不可忘。 顾谓悛曰： 此况卿也。今日与卿尽布衣之交游。 悛起拜谢。
又曰：柳世隆，字彦绪，河东解县人。宋太尉玄景弟也。当时名士张绪、王延之、沈淡之徒，雅相钦慕，以为君子之交。
又曰：刘善明素与崔思祖友善，闻死恸哭，仍得病卒。
又曰：孔稚珪，字德璋，会稽人也。早立名誉，当时名士陆惠晓、谢瀹、张融、何点、沈渊，相与为君子之交。
《梁书》曰：何逊，字仲言，东郡郯人也。弱冠举秀才，南乡范云见其答策，大相称赏，因结忘年交好。自是一文一咏，云辄嗟赏。
又曰：张缅弟缵迁尚书吏部，河东裴子野曰： 张吏部有喉舌之任。 子野性旷远，自云年出三十，不复诣人。初未与缵遇，便相推重。因为忘年交。
又曰：萧介，性高简，少交游，惟与族兄琛、从兄眕(音轸。)素、及洽、从弟淑等文酒赏会，时人以比谢氏乌衣之游。
又曰：高祖性不好声色，颇慕高名，与裴子野、刘显、萧子云、张缵及当时才秀为布衣交。
何玄之《梁典》曰：刘许，字彦度。与陈留阮籍、李绪申金兰之契。筑室锺阜之傍，共听内义，钻寻奥典。
《魏书》曰：夏侯尚，字伯仁。有筹画知略，文帝器之，为布衣之交。
《后魏书》曰：眭夸，一名昶，赵郡高邑人也。少与崔浩为莫逆之交。
《北齐书》曰：崔瞻与赵郡李概为莫逆之交。概将东还，瞻与之书曰： 仗气使酒，我之恒弊，诋诃指切，在卿尤甚。足下告归，吾於何闻过也？ 
又曰：袁聿修历任清华，在郎署之日，值赵彦深为水部郎中，同在一院，因成交友。彦深后被沙汰停秩，门生藜藿，聿修犹以故情，存问往来。
又曰：裴谳(鱼列切。)之，字士平。不妄交游，惟与陇西辛术、赵郡李绘、顿丘李构、清河崔瞻为妄年之交。
《后周书》曰：柳弘，字光道，河东解县人。少聪颍，工草隶，博涉群书，词彩丰赡。与弘农杨素为莫逆之交。
又曰：张轨，济阴临邑人也。少好学，志识开朗。初在洛阳，家贫，与乐安孙仁为莫逆之交，每易衣而出，以此见称。
又曰：黎景希，字季明，河间鄚(音莫。)人也。好占玄象，颇知术数，而落魄(音托。)不事生业。与范阳卢道源为莫逆之交。
又曰：韦敻，(休政切。)字弘远。志尚夷简，澹於荣利。周弘正乃造敻，谈谑尽日，恨相遇之晚也。后请敻至宾馆，敻未赴。弘正乃赠诗曰： 德星犹未动，真车讵肯来。 当时所钦挹如此。
《南史》曰：谢弘微性宽博，无喜愠。末年尝与友人棋，友人西南棋有死势，复一客曰： 西风急，或有覆舟者。 友人悟，乃救之。弘微大怒，投局於地。识者知其暮年之事，果以此岁终。
《北史》曰：卢怀仁，有行捡，善与人交。与琅琊王衍、陇西李寿之情好相得，尝语衍云： 昔太丘道广、许邵知而不顾，嵇生峭立锺会遇而绝言语，处季孟之间，去其太甚。 衍曰： 然。 
《三十国春秋》曰：敦煌太守李暠(古老切。)表於段业，暠称尽忠不贰，横为李嗣所谗，请业杀嗣。暠自归司败，业乃杀嗣，遣使谢暠，初，嗣与暠结刎颈之交，嗣常以宗族托暠曰： 我身犹子身，勿为疑也。 及是暠反为嗣所构，暠乃恨之。
又曰：姚苌单骑度淮，见豫州刺史谢尚于寿阳，幅巾以待之，一面如旧相识。
又曰：王镇恶随宋高祖入关中。初，镇恶流寓崤渑，崤渑人李方厚待之。镇恶曰： 待吾伫英雄主，取万户侯，乃厚相报。 方笑曰： 本县足矣。 镇恶力不绝人，不闲弓马，略通诸子兵书，纵横有智计，以此成名。及是，李方尚在，镇恶升堂拜母，表方渑池令。
《陈书》曰：江总聪敏，笃学有文。范阳张缵、琅琊王筠、南阳刘之遴，并高才硕学，总时少有名，缵等雅相推重，为忘年友。
又曰：陆景文，字叔辩。少有胆略，武勇，与陈武帝有布衣之旧。
《隋书》曰：李密与杨玄感为刎颈之交，尤好兵书，常皆在口。
《唐书》曰：武德中玄敬为秘书郎，太宗召为天策府参军，兼直记室。薛收与玄敬俱为文学馆学士。时房、杜等处心腹之寄，深相友托。玄敬畏於权势，竟不之狎。如晦常云： 小记室不可得而亲，不可得而疏。 
又曰：于休烈，河南人也。贞观中任左仆射，为十八学士。心性贞悫，机鉴敏悟。自幼好学，善属文，与会稽贺朝万齐融、延陵包融为文词之友，齐名一时。
又曰：王琚，怀州河内人也。少孤而聪敏，有才略，好玄象合炼之学。神龙初，尝谒驸马王同皎，同皎甚器之。言及谋刺武三思事，琚义许之，与周璟、张仲之为忘年之友。
又曰：萧昕，河南人也。开玄中，首举博学弘词，首婶武县主簿，后迁左拾遗。昕尝与布衣张镐友善，表荐之曰： 如镐者，用之则为王者师，不用之则幽谷一叟尔。 玄宗擢镐拾遗，后为将相。
又曰：权皋，德舆之父，大历中卒于家。玄和中谥曰： 贞孝 。初，皋卒，韩泂、王定为服朋友之丧，李华为其墓表，以为 分天下善恶，一人而已 。
又曰：杜伏威，齐州章丘人也。少为盗，与乡人辅公祐为刎颈之交。公祏姑家公牧羊为业，公祐数攘羊以馈之。
又曰：杨凭，字虚受。为左散骑。少负气节，与母弟凝、凌相爱，皆有名。重交游，与穆质、许孟容、李鄘、王仲舒为友，故时人称穆、许、李之交。
又曰：朱敬则，亳州永城人也。长寿中，为右补阙。家代孝义称。敬则倜傥，早以词学知名。与左史江融、尚书左仆射魏玄忠相友善。
又曰：刘黑闼，贝州漳南人也。与窦建德少相友善。家贫无以自给，建德每资之。黑闼所费至尽，而不以为疑，建德亦弗之间也。
又曰：刘孝孙者，荆州人也。祖贞周，石台太守。孝孙弱冠知名，为当时词人。虞世南、蔡君和、孔德绍、庾自直、刘斌等登临山水，结为交会。
又曰：陆象先弟监察御史景倩，吏部侍郎景融，大理正景献，河南令景裔，皆有美誉。僧一行少时，与象先昆弟友善，常谓人曰： 陆氏兄弟皆有才行，古之荀、陈，无以加也。 
又曰：杨纂，华州华阴县人也。父文伟，隋温州刺史。纂略涉经史，尤明时务。少与琅琊颜师古、敦煌令狐德棻(音芬。)友善。大业中，进士举，终为考功郎中。
又曰：张道源尝与友人客游，友人病，中宵而卒，道源恐惊扰主人，遂共尸卧，达曙方哭，亲步营送至其本乡。后仕隋，吻监察御史。
又曰：孔绍安，越州山阴人也，陈吏部尚书奂之子也。少以文词知名。年十三，入隋，徙居京兆鄠县。闭门读诵，集数十万言。时有词人孙万寿，与绍安笃忘年之好。绍安大业末吻监察御史。
又曰：李密，长安人也。父宽，隋上柱国、蒲山公。密开皇中袭父爵，年始弱冠。尚书令杨素见而奇之，谓其子玄感曰： 李密智计不穷，尔所不及，可与为友。 玄感遂倾心礼遇，定为刎颈之交。
又曰：刘裔之，徐州彭城人也。少有学业，与隋信都丞孙万寿、宗正卿李百药为忘年之交。
又曰：柳宗玄移柳州，时刘禹锡得播州，宗玄谓所亲曰： 禹锡有母，今为郡蛮方，绝域万里，如何与母偕行？吾於禹锡为执友，胡忍见其若是？ 即草奏，请以柳州授禹锡，自往播州。禹锡易连山。
又曰：张九龄，素与中书侍郎严挺之、尚书左丞袁仁敬、右庶子梁昇卿、御史中丞卢怡结交友善。挺之等皆有才幹，而交道终始不渝，甚为当时所称也。
