○权谋上
《说文》曰：虑难曰谋。
《易》曰：人谋鬼谋，百姓与能。(言谋为善谋助之，百姓能与己。)
《尚书》曰：汝则有大疑，谋及乃心，谋及卿士，谋及庶民，谋及卜筮。(将举事而汝则有大疑，先尽汝心以谋虑之，次及卿士、众民，然后卜筮以决之。)
又曰：尔有嘉谋嘉猷，则入告尔后于内；尔乃顺之於外。
《诗》曰：载驰载驱，周爰咨谋。
《礼记》曰：谋於长者，必操几杖以从。
《左传》曰：齐师伐我。公将战，曹刿请见。其乡人曰： 食肉者谋之，又何间焉。 (肉食，在位者也。一间，犹与之位也。)刿曰： 肉食者鄙，未能远谋。 乃入见。公与之乘。战于长勺。公将鼓之。刿曰： 未可。 齐人三鼓，刿曰： 可矣。 齐师败绩。
又曰：楚师背俊阝而舍，(俊阝，丘陵之限也。)晋侯患之，听舆人之诵，曰： 原田莓莓，舍其旧而新是谋。 (高平曰：原莓莓，美厚貌。诗曰：周原莓莓，堇荼如饴，舍其旧而谋新也。言仰楚旧惠为利薄，谋楚之新权其利厚，众欲之意也。)
又曰：晋人患秦之用士会也，赵宣子曰： 随会在秦，贾季在狄，难日至矣，若之何？ 乃使魏寿馀伪以魏叛者以诱士会，执其孥於晋，使夜逸。请自归于秦，秦伯许之。履士会之足於朝。秦伯师于河西，魏人在东。寿馀曰： 请东人能与夫二三有司言者，吾与之先。 使士会。士会辞曰： 晋人，虎狼也。若背其言，臣死，妻子为戮，无益於君，不可悔也。 秦伯曰： 若背其言，所不归尔孥者，有如河。 
又曰：晋悼公归，谋所以息民。魏绛请施舍，巳责输积聚以贷。自公以下，苟有积者，尽出之。国无滞积，亦无困人。
《公羊传》曰：权者反於经，后有善者也。行权有道，自贬损以行权，不害人以行权，杀人以自生，亡人以自存，君子不为也。
《论语》曰：为人谋而不忠乎？
又曰：君子谋道不谋食也。
《史记》曰：人有上书告楚王韩信谋反，上问左右，左右争欲击之。用陈平计，乃伪游云梦，会诸侯於陈，楚王迎，因即执之。
又曰：魏伐赵，赵急，请救於齐。齐王将孙膑，膑辞谢曰： 刑馀之人，不可。 於是乃使田忌将兵而往，直走梁。魏将庞涓闻之，去韩而归，齐军已过而西矣。孙子谓忌曰： 彼三晋之兵，素悍勇而轻齐，齐号为怯，善战者因其势而利导之。兵法：百里而趣利者蹶上将，(魏文帝曰：蹶，犹挫也。)五十里而趣而利者军半至。使齐军入魏地为十万灶，明日为五万灶，又明日为二万增拢庞涓行三日，大喜，曰： 我固知齐卒怯，入吾地三日，士卒亡者过半矣。 乃弃其步兵，与其轻輓(亡辩反。)倍日并行逐之。孙子度其行，暮当至马陵。马陵道狭，而傍多阻险，可伏兵，乃大斫树白而书之曰： 庞涓死此下。 於是令军善射者万弩夹道而伏期曰 暮见火举而俱发。 涓夜至斫禾下，见白书，乃钻火烛之。未毕，齐军万弩共发，军大乱相失。涓自智计穷兵败，遂自刭。曰： 遂成竖子之名。 
《汉书》曰：高祖十年，陈豨反，上亲征之。师次邯郸，令周昌选赵壮士堪为将者，得四人。及见上，上骂曰： 竖子能为将乎？ 四人惭赧俯伏，上各封千户，任以为将。左右谏曰： 从陛下入蜀汉，破强楚，定海内，转斗数千里，疮痍遍体，而功赏未行，今四人何功而遽封千户？ 上曰： 非尔所知也。今陈豨反，赵、代地皆豨之有也。吾以羽檄徵天下兵，未有至者，今惟独邯郸中兵耳。吾何爱四千户，不以慰赵子弟乎！ 左右曰： 善。 又闻豨将皆商贾人。高祖曰： 吾知其易与之矣。 商人尚利，乃以金购豨将，豨将多降者。
又曰：景帝三年，吴楚七国反。太尉周亚夫将东击，师次灞上。赵涉遮说亚夫曰： 将军东击吴楚，胜则宗庙安，不胜则天下危，能用臣言乎？ 亚夫下车，礼而问之。涉曰： 吴王素富，怀辑死士久矣。以此知将军且行，必置间人於崤渑阨狭之间。且兵事尚神密，将军何不从此右去，趋蓝田出武关，抵洛阳，间不过二三日，直至武库，击鸣鼓。诸侯闻之以谓将军从天而下也。 如其谋，至洛阳，使人索崤渑间，果得伏甲。以涉为护军，竟灭吴楚。
又曰：周勃等既诛诸吕，使迎代王。郎中令张武等议，皆曰： 不可信。愿称疾无行，以观其变。 中尉朱昌进曰： 群臣之议皆非也。夫以吕太后之严，立诸吕为三王，擅权专利，然而太尉以一节入北军，一呼，士皆左袒，为刘氏，叛诸吕，卒以灭之。此乃天授，非人力也。内有朱虚、东牟之亲，外畏吴、楚、淮南、琅琊、齐、代之强。方今高帝子独淮南王与代王，代王又长，贤圣仁孝，闻於天下，故大臣因天下之心而欲迎立大王，大王勿疑也。 
又曰：上系韩王信，从晋阳连战，乘胜逐北，至楼烦，会大寒，士卒堕指者十二三。遂至平城，为匈奴所围，七日，用陈平秘计得出。(应劭曰：平画图美人形遗阏氏，恐汉女美夺己宠，因谓单于曰：汉天子亦有神灵，得其地非能有也。於是匈奴开其一角，得突出，以计鄙秘不傅也。)
又曰：七国反，条侯将乘六乘傅会兵荥阳。至洛阳，问故父绛侯客邓都尉曰： 策安出？ 客曰： 吴兵锐，难与争锋。楚兵轻，不久。方今为将军计，莫若引兵东北壁昌邑，以梁委吴，吴必尽锐攻之。将军深沟高垒，使兵绝淮泗口，塞吴饷道而粮食竭，乃以全制其弊，破吴必矣。 条侯曰： 善。 乃从其策。
又曰：陈平将终，曰： 我多阴谋，道家所禁。吾即废，亦已矣，终不能复起，以吾多阴祸也。 
又曰：诸吕擅权，丞相陈平患之。平尝燕居深念不见陆贾。贾曰： 何念深也？ 陈平曰： 生揣我何念？ 贾曰： 足下位为上相，食三万户侯，可谓极富贵无欲矣。然有忧念，不过患诸吕、少主耳！ 陈平曰： 然。为之奈何？ 贾曰： 天下安，注意相；天下危，注意将。君何不交欢太尉，深相结友？ 陈平用其计，乃以百金为绛侯寿，厚其乐饮太尉亦报如之。两人深相结友，吕氏谋益坏。陈平又以奴婢百人，车马五十乘，钱五百万，遗贾为食饮之费。贾以此时游汉庭公卿间，名声藉甚。及诛吕氏，立孝文，贾颇有力。
又曰：高祖既诛黥布，闻朱建谏，不听，赐建号平原君。为人刚直，行不苟合，义不取容。辟阳侯行不正，得幸吕太后，欲知建，建不肯见。建母死，贫未有发丧。陆贾素与善，乃贺辟阳侯，辟阳侯曰： 平原君母死，何乃贺我？ 陆生曰： 前日君侯欲知平原君，平原君义不知君，以母故。今其母死，君诚厚送丧，则彼为君死。 辟阳侯乃奉百金裞，(韦劭曰：衣服为税，税当为裞也。)列侯贵人以辟阳侯故，往赙凡五百金。人或毁辟阳侯，惠帝大怒，下吏，欲诛之。太后惭，不可言。大臣多害辟阳侯行，欲遂诛之。辟阳侯急，使人欲见建。建辞曰： 狱急，不敢见君。 建乃求见孝惠幸臣闳籍孺，说曰： 君所以得幸帝，天下莫不闻。今辟阳侯幸太后而下吏，道路皆言君谗，欲杀之。今日辟阳侯诛，旦日太后怒，亦诛君。君何不肉袒为辟阳侯言帝？帝听君出辟阳侯，太后大欣，两主俱幸君，君富贵益倍矣。 於是闳籍孺大恐，从其言，帝果出之。辟阳侯之囚也，欲见建，建不见，辟阳侯以为背之，大怒。及其成功出之，乃大惊。
又曰：韩信已拜大将军，汉王曰： 丞相数言将军，将军何以教寡人计策？ 信再拜曰： 臣尝事项王，请言项王为人。不能任属贤将，此特匹夫之勇，又背约而逐义帝，所过无不残灭。虽为霸，实失天下心。大王之入武关，秋毫无害，除秦苛法，与民约，法三章，秦民无不欲大王王秦者。今王举兵而东，三秦可傅檄而定也。 於是汉王大喜，自以为得信晚。遂听信计。部署诸将，举兵东出陈仓，定三秦。
又曰：韩信，张耳以兵数万，欲东下井陉击赵。赵王及成安君、陈馀闻汉且袭之，聚兵井陉口，号称二十万。广武君李左车说成安君曰： 闻汉将韩信乘胜去国远斗，其锋不可当。臣闻千里馈粮，士有饥色；樵苏后爨，师不宿饱。今井陉之道，车不得方轨，骑不得成列，行数百里，粮食必在后。愿足下假臣奇兵三万人，从间路绝其辎重，足下深沟高垒勿与战。彼前不得斗，退不得还，吾奇兵绝其后，野无所掠，不至十日，两将之头可致麾下。 成安君儒者，常称义兵不用诈谋奇计，不听广武君策。韩信既破赵，令军有生得广武君，购千金。须臾，有缚至者，信解其缚，而师事之，曰： 仆欲北攻燕，东代齐，何如？ 广武君辞曰： 臣闻亡国之大夫不足以图存，败军之将不可以语勇。若臣者，何足以权大事乎？ 信曰： 百里奚居虞虞亡，之秦而秦霸，非愚於虞而知於秦也，用与不用，听与不听耳。使成安君听子计，仆亦擒矣。仆委心归计，愿子勿辞。 广武君曰： 足下虏魏王，禽夏说，不旬朔破赵二十万众，诛成安君。名闻海内，威震诸侯，士庶莫不倾耳以待命者。然众劳兵罢，其实难用也。今足下与倦弊之兵，顿坚城之下，臣愚，窃以为过矣。 韩信曰： 然则何由？ 广武君对曰： 当今之计，不如偃甲休兵，百里之内，牛酒日至，以飨士大夫，北首燕路，然后发一乘之使，持咫尺之书，以使燕，燕必不敢不听。从燕而东临齐，虽有知者，不能为齐计矣。知如此，则天下事可图也。兵固有先声后实者，此之谓也。 信曰： 敬奉教。於是用广武君策，发使燕，燕随风而靡。
又曰：惠帝崩，太后发丧而泣不下。留侯子张辟疆为侍中，年十五。谓丞相陈平曰： 太后独有帝，今哭而不悲，君知其解未？ 陈平曰： 何解？ 辟疆曰： 帝无壮子，太后畏君等。今拜吕台、产为将，将兵居南北军，及诸吕皆为官，居中用事。如此则太后心安，君等幸脱祸矣！ 丞相以辟疆计请之，太后悦，其哭也乃哀。
又云：《艺文志》云： 权谋者以正守国，以奇用兵，兵先计而后战。 
范晔《后汉书》曰：袁绍既兼河朔之地，有骄气。曹操败於张绣，绍与操书，甚倨慢，大怒，欲先攻之，所患力不敌，访於荀彧。彧量绍虽强，终为操所制，乃说取吕布，然后图绍。操从之。
又曰：袁绍引沮授为别驾，因谓授曰： 今贱臣作乱，朝廷迁弑。吾历世受宠，志竭力命，兴复汉室。今欲与卿戮力，将何匡之？ 授曰： 将军弱冠登朝，播名海内。值废立之际，忠义奋发，单骑出奔，董卓怀惧，济河而北，渤海稽服。拥一郡之卒，撮冀州之众，威凌河、朔，名重天下。若举军东向。则黄巾可扫；还讨黑山，则张燕可灭；回师北首，则孙瓒必擒；震胁夷狄，则匈奴立定。横大河之北，合四州之地，收英雄之士，拥百万之众，迎大驾於长安，复宗庙於洛邑，号令天下，诛讨未服。以此争锋，谁能御之！比及数年，其功不难。 绍喜曰： 此吾心也。 
又曰：刘表宠后妻，为少子琮娶蔡氏，遂爱琮。而长子琦不自宁，尝与诸葛亮谋自安之术。亮初不对。后乃共升高楼，因令去梯，谓亮曰： 今日上不至天，下不至地，言出子口而入吾耳，可以言未？ 亮曰： 君不见申生在内而危，重耳居外而安？ 琦意感悟，因规出。
又曰：冯异，字公孙，颍川城父人。通《左氏春秋》、《孙子兵法》。归世祖，授大将军，与赤眉战不利。异令各更衣色，伏於道旁。战移时，伏兵卒起，衣服相乱，众惊大败，降赤眉男女八万馀众。初为世祖主簿，王郎起河北，世祖自蓟南驰至饶阳芜蒌亭，时天寒烈，众皆饥疲，异上豆粥。明旦，世祖谓诸将曰： 昨得公孙豆粥，饥寒俱解。 至南宫，遇大风雨，世祖引车入道傍空舍，异复进麦饭兔肩，从破王郎，封应侯。异为人谦退，不伐行能。诸将论功，异常独坐屏树下，军中号曰： 大树将军 。世祖即位，封夏节侯。
《东观汉记》曰：光武发邯郸，晨夜驰骛，傅闻王郎军在后，吏士惶恐。至下曲阳呼沲河，导吏还，河水流澌，无船，不可渡。官属亦惧，上不然也，遣王霸往视之，实然。王霸恐惊众，即还曰 冰坚可渡。 士众大喜。上笑曰： 果妄也。 比至河，河流澌已合。上令霸护渡，以沙土汾冰上，遂得渡。渡未毕军，冰解。上谓霸曰： 安吾众能济者，卿力也。 谓官属曰： 王霸从我劳苦，前连水变，权时以安吏士，是天瑞也。为善不费赏，无以劝后。 即日以霸为军正，赐爵关内侯。
又曰：隗嚣死，其将高峻拥兵据高平，帝入关，将自征之。寇恂时从。上议遣使之，帝乃谓恂曰： 卿前止吾此举，今为吾行也。若峻不即降，引耿弇等五营击之。 恂奉玺书至高平，峻遣军师皇甫文谒，辞礼不屈。恂怒，将诛文。诸将谏曰： 高峻精兵万人，卒多强弩，西遮陇道，连年不下。今欲降之，反戮其使，无乃不可乎？ 恂不应，遂斩之，遣其副归告峻曰： 军师无礼已戮之矣。欲降，急降；不欲，固守。 峻惶恐，即日开城降。诸将皆贺，因曰： 敢问戮其使而降城，何也？ 恂曰： 皇甫文，峻之腹心，其所计事者也。今来不屈，无心降耳。 诸将皆曰： 非所及也。 
又曰：朱勃上书理马援，援谋如涌泉，势如转圜。
谢承《后汉书》曰：灵帝时，杨璇为零陵太守。时苍梧、桂阳猾贼攻璇，璇力弱，吏民忧恐。璇乃特制马车数十，以排囊盛石灰於车上，系布索於马尾。会战，乃令马车居前，从风鼓灰，贼不得视，以火烧布，布燃马惊。奔突贼阵，大破之。
