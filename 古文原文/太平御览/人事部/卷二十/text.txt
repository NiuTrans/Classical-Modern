美丈夫上
《尚书·洪范》曰：二，五事：一曰貌。(容仪。)
《毛诗》曰：云谁之思？西方美人。(笺云，思问室之贤者。)彼美人兮。西方之人兮。(笺云，彼美人，谓硕人也。)
又曰：叔于田，巷无居人。(叔，大叔段也。)岂无居人，不如叔也，洵美且仁。(洵，信也。)
又《淇奥》曰：有匪君子，如金如锡，如圭如璧。宽兮绰兮，猗重较兮。
又《猗嗟》曰：猗嗟昌兮，颀而长兮。(昌，盛也。颀，长貌也。)抑若扬兮，(抑美色，扬广扬。)美目扬兮。(好目扬眉。)巧趋跄兮，射则臧兮。
又《小戎》曰：文茵畅毂，驾我骐馵。言念君子，温其如玉。
又《卢瘤路曰：卢令令，其人美且仁。卢重环，其人美且鬈(鬈，好貌。读当为奴。权，勇壮也。)卢重鋂，其人美且偲。(偲，才也。)
又《汾沮洳》曰：彼其之子，美如英。美如英，殊异乎公行。
又曰：彼其之子，美如玉。美如玉，殊异乎公族。
《左传》曰：宋公子鲍，美而艳。
又曰：子太叔，美秀而文。
又曰：冉竖射陈武子，中手，(冉竖，季氏臣。)失弓而脉拢(武子骂詈。)以告平子，曰： 有君子白皙，鬒须眉，甚口。 平子曰： 必子强也。 (子强，武子字。)
《尔雅》曰：美士为彦。
《论语》曰：堂堂乎张也，(言子张，容貌盛。)难与并为仁矣。
《孝经》曰：容止可观，进退可度。
《家语》曰：息土之民美。
《汉书》曰：张子房，状貌如美妇人。
又曰：直不疑，状貌甚美。
又曰：班伯少受《诗》于师丹。大将军王凤荐伯宜劝学，召见宴昵殿中，容貌甚丽，诵说有法，拜中常侍。
又曰：公孙弘对策时百馀人，太常奏弘第居下，天子擢弘对为第一。召入见，容貌甚丽，拜为博士，待诏金马门。
又曰：张苍好书律历。秦时为御史，主柱下方书，亡归。沛公略地过武阳，苍当斩，解衣伏质，美丽长大，肥白如瓠。王陵见美，乃言沛公，赦之。后为御史大夫。及为相，事陵如父。陵死，苍洗沐，常先朝陵夫人。上食，后归。
又曰：陈平少时家贫，好读书，长大美色而肥，或谮平于汉王曰： 平虽贫，美丈夫，如冠玉耳。 (注曰：此王比平。)
又曰：董偃始与母卖珠为事，年十三随母至馆陶公主家。左右言其姣好，主召见，曰： 吾为母养之。 因留第中，教书射御。年十八乃冠，出则执辔，入则侍内，甚温软。以主故，诸公接之，名称城中，号曰董君。
又曰：车千秋姓田，为高寝郎。戾太子败，千秋讼太子冤。上颇知太子无他意，乃召见千秋。千秋长八尺馀，体貌甚丽，帝悦之，曰： 此高庙神灵使公，公当遂留辅我。 后年老，乘小车上殿，故号车氏。
又曰：董贤，字圣卿。云阳人也。为太子舍人。哀帝时为郎，傅漏在殿，为人美丽，哀帝望见，悦其仪貌，拜为黄门郎。
又曰：江充召见太一宫，自请愿以所常被服衣冠见上，上许之。魁岸，容貌甚壮。帝望见而异之，谓左右曰： 燕、赵固多奇士。 
又曰：王商长八尺馀，体甚鸿大，容貌绝人。单于来朝，仰视，迁延却退。天子闻而叹曰： 真汉相也。 
又曰：东方朔目如悬珠，齿如编贝。
又曰：司马相如车骑雍容，闲雅甚都。(都，闲雅之称也。)
又曰：薛宣好威仪，进止雍容，细甚可观。
又曰：霍光白晢疏目，美鬓髯也。
《后汉书》曰：徐防字谒卿，沛国人也。体貌矜严，占对可观，显宗异之，特授尚书郎。
又曰：新野功曹邓衍，以戚小子侯。每预朝会，容姿趋步，有出于众。显宗目之曰： 朕之容貌，岂若此人？ 时赐与焉。衍虽有容仪，而无实行，未尝加礼。
又曰：蔡邕字伯喈，谓从弟谷曰： 董卓性刚难济，吾且遁逃山东以待，如何？ 谷曰： 君状异恒人，每行，观者盈集，以此自匿，不亦难乎？ 乃止。
谢承《后汉书》曰：杨乔为尚书，容仪伟丽，数上言政事。桓帝爱其才貌，诏妻以公主。乔固辞不听，还，闭口不食，七日而死。
《东观汉记》曰：杜诗荐伏湛曰： 仪貌堂堂，国之辉光，知略谋虑，朝之渊薮。 
又曰：马援自还京师，数被进见。为人明白，眉目如画。闲进对，尤善述前事，每言及三辅长者至闾里少年，皆可观。皇太子、诸王闻者，莫不属耳忘倦。
又曰：虞延字子大，陈留人也。上东巡，路过小黄，高帝母昭灵后园陵宰缮。时延为督邮，诏呼见，问园陵事。延进止从容，跪拜可观，其陵树株蘖皆谙其数。帝善之。
《魏志》曰：邢颙字子昴，时人称 德行堂堂邢子昴 。文帝以为太常。
《吴志》曰：诸葛恪，字玄逊。《江表传》曰： 恪辩论应机，莫与为对。孙权见而奇之。谓父瑾曰： 蓝田出美玉，真不虚也。 
又曰：朱据字子范，吴郡人。有姿貌膂力，又能论难。黄武初，徵拜五官中郎将。权迁建邺，徵尚公主，拜左将军，封云阳侯。谦虚接士，轻财好施。
又曰：孙韶字公礼，为边将，不进见十馀年。权还建邺，乃得朝觐，问诸要害，远近人马众寡，将卒名字具识之，所问咸对。身长八尺，仪貌都雅。权悦曰： 吾久不见公礼。 
又曰：吕范字子衡，汝南人。有容观姿貌。邑人刘氏，家富女美，范求之。母嫌，欲勿与范亲，刘氏曰： 观吕子衡，宁当久贫者耶？ 遂与之婚。
又曰：孙桓仪容端正，聪明博学，能论议应对。孙权常称为 宗室颜渊。 
又曰：张纯少厉操行，学博才秀，切问捷对，容止可观。拜郎中。
《晋书》曰：裴楷字叔则，为吏部侍郎，风神高迈，容仪俊爽，博涉群书，特精义理。时人谓之玉人。
又曰：尚书闵鸿见陆云，奇之： 此儿若非龙驹，则是凤雏。 
又曰：潘岳字安仁，荥阳中牟人。才名冠世，出为河阳令，有异政，累迁给事中。美姿仪，少时常挟弹出洛阳，群妪相遇者悉连手萦绕，以果掷之。盈车而归。
又曰：王恭字伯季，累迁为青、兖二州刺史。美姿仪，人或多目之，云： 濯濯若春日柳。 恭尝被鹤{敝毛}裘，涉雪而行，孟昶窥见之，叹曰： 神仙中人。 
又曰：卫玠字叔宝，河东安邑人也。龆龀年乘白羊车入市，见者咸曰： 谁家璧人？ 遂号为璧人。王武子，玠之舅也，尝与同游，语人曰： 昨日与吾外甥并坐，若珠玉在侧，朗然映人，觉我形秽。 及长，好言玄理。武子每闻玠言，叹息绝倒。故时人语曰： 卫玠谈道，武子绝倒。 玠妻父乐广有重名，议者以为 妇公冰清，女婿玉润。 为太子洗马。以国乱至江夏。玠亡其妻，征南将军山简以女妻之。至豫章，大将军王敦谓长史谢鲲曰： 昔王辅嗣吐金声于中朝，此子复玉振於江表。 后求往建邺，敦遣之，京师人闻其姿容，观者如堵，不见者辄叹之。
又曰：王衍字夷甫，有美貌，幼清辩。仕至太尉，尝执玉柄麈尾，与手无别。人为之义，口中雌黄，为世间之一龙。义理有所不安者，即随改之。妻郭氏，贾后之亲。藉势，聚敛无厌，夷甫患之，口不言钱。妻试之，令婢以钱绕床，夷甫曰： 好举阿堵物！ 
又曰：石苞字仲容，渤海南皮人也。雅旷有知，容仪伟丽，不修小节。故时人为之语曰： 石仲容，姣无双。 
又曰：嵇康长七尺八寸，美音气，好容色，土木形骸，不自藻饰。人以为龙章凤姿，天质自然。
又曰：王戎字濬冲，幼颍悟，神彩秀彻。视日不眩，裴楷目之曰： 戎眼烂烂，如岩下电。 
又曰：王蒙字仲祖，美姿容。尝览镜自照，称其父字曰： 王文开生如此儿耶！ 尝帽破，入市买之，群妪悦之，争遗其帽。
又曰：刘琰、谢尚论中朝人物，刘琰云： 杜乂肤清，卫叔宝神清。 为有识所重如此。
又曰：韩寿，武帝时为掾，有姿容。太尉贾充有室女，见寿美，心悦之。充有异香，女窃与寿带之。充怪以问婢，婢以告充，乃以女妻之。
又曰：王戎谓王衍神姿高彻，如瑶林琼树，自是风尘外物。
又曰：文帝器重魏舒，每朝会坐罢，目送曰： 魏舒堂堂，人之领袖也。 
又曰：桓温字玄子，宣城太守彝之子也。生未期而大原温峤见之，曰： 此儿有奇骨，可试使啼。 及闻声，曰： 真英物也。 年长，豪爽有气概，姿貌甚伟。
又曰：王衍神情明秀，王澄曰： 兄形似道，而神锋太俊。 
《晋中兴书》曰：王矩字令式，美容貌。每出行，观者盈路。
《宋书》曰：谢庄字希逸，美容仪，善谈论属文，好玄理，为文帝所赏。帝一见之，辄叹曰： 蓝田出美玉，岂虚也哉！ 
又曰：盖道风姿貌端雅，容止可观，中书郎范述见而奇之曰： 此荆楚仙人也。 
又曰：谢晦美风姿，善言笑，眉目分明，鬓发如墨，涉猎文义，朗赡多通。时人以方杨德祖，微将不及，晦闻犹以为恨。
《齐春秋》曰：世祖尝于华林园宴集，使群臣各出所能，王俭曰： 臣少为书生，请诵《封禅书》。 跪前诵之。容止可观，音吐蕴藉。上大悦曰： 乐哉！ 
《粱书》曰：陶洪景，字通明，特爱松风，每闻其响，欣然为乐，有时独游泉石，望见者以为仙人。
又曰：王茂字休远，太原祁人也。身长八尺，美容观。武帝布衣时见之，叹曰： 王茂年少，堂堂如此，必为公辅之器。 
崔鸿《十六国春秋·前凉录》曰：辛綝弟理，美姿貌。张骏欲夺其妻，以寡妹妻之，理割鼻自誓。骏大怒。徙理敦煌，遂以忧死。
又曰：《前赵录》曰：游子远，幼有姿貌，聪亮好学。年十五至洛阳，张华见而奇之，曰： 此儿雅洁洪方，精公才也。 
又曰：《后赵录》曰：张谧美姿貌，幼有逸气，太守陆云见而异之，谓傅喜曰： 吾闻冀州多名童，故不虚也。 
又曰：刘光，弱冠美姿仪，自称佛太子，从大秦来，当至小秦国，易姓名为季子仰拢游于鄠县爰赤眉家，颇见其妖状，转相扇惑，聚千人于南山，僣称号。镇西石广击斩之子鄠，颈无血，十馀日而面犹如生。
《北齐书》曰：崔陵子瞻，字彦通，聪明有文情，善容止，神彩凝然。杨愔曰： 昔裴瓒在晋也，为中书郎，情高迈，每于禁门出入，宿卫者肃然动容。崔生堂堂之貌，亦当无愧裴子。 
又曰：王昕字玄景，北海剧人也。生九子，并风流蕴藉，世号王氏九龙。
又曰：刘祎五子，并有志行，为世所称。璿字祖玉，聪敏机悟，美姿仪，为其舅北海王昕所爱。顾座曰： 可谓珠玉在傍，觉我质秽。 
又曰：李绘字恭文，仪貌端伟。河间邢晏，即绘第五舅也。与绘清言，叹其高远。每称曰： 若披云雾，如对珠玉。 
又曰：北平阳贞字仁坚，世祖第五子，沉审宽恕，太祖称之曰： 此儿得我凤毛。 
又曰：陆卬，字云驹，洛阳人也。昆弟六人，并魏蓝田公主玄氏所生。故邢邵尝谓人云： 蓝田生美玉，岂虚也！ 
《十二国史》曰：邹忌为齐相，身长八尺馀，体肥丽，朝服衣冠，窥照自视，谓其妻曰： 我与城北徐公，孰美？ 妻曰： 君美。 徐公，齐之美者也。忌不信，复问妾，妾曰： 君美。 旦日，客从外来。忌复问之，客亦曰： 徐公不如君。 及徐公来，忌孰视之，自以为不如，因思之曰： 吾妻之美我，私我也；妾之美我，畏我也；客之美我，有求于我也。 于是入朝见威王曰： 臣诚不如徐公，而臣妻媲及客皆言臣美，或私畏于臣，或有求于臣。今齐地千里，宫女左右莫不私王，朝廷之臣莫不畏王，四境之内莫不有求于王。由此观之，王蔽甚矣。 王曰： 善。 乃下群臣吏民，能面刺寡人过者，受上赏。
又曰：美男破老，美女破居。
《北史·后魏书》曰咸阳王禧弟树，字秀和，一字君立，美姿貌，有将略，位宗正卿。后奔梁，梁武尤器之，封为魏郡王。
《陈书》曰：韩子高，会稽山阴人。本家微贱，年十六犹总角，才敏过人，容貌美丽，状似妇人。
又曰：谢哲字颍豫，陈郡阳夏人也。美风仪，举止蕴藉，襟情朗然，为士君子所重。
又曰：萧允字叔然。兰陵人也。风神凝远，通达有识鉴，容止蕴藉，动合规矩。
又曰：王玚字子玙，司空冲之第十三子，沉静有器局，美风仪，举止蕴藉。
又曰：宜郡王叔明，字照，高宗第六子也。仪容美丽，举止柔弱，状似妇人。
《隋书》曰：燕王倓，字仁安，敏慧，美姿仪。炀帝于诸孙中特所锺爱，常置左右。好读书，重儒素，有若成人，良娣早终，每至忌日，未尝不流涕呜咽，帝由是益奇之。
又曰：玄善，洛阳人也。以风流蕴藉，俯仰可观，音韵清朗，听者忘倦，由是为后进所归。
《语林》曰：何平叔美姿仪而绝白，魏文帝疑其中捋，夏月与热汤饼，既啖，大汗出，随以朱衣自拭，色转皎然。
又曰：王右军目杜弘冶曰： 面如凝脂，眼如点漆，此神仙中人也。 
《异苑》曰：鄢阳陈忠女，名丰，邻人葛勃有美姿，丰与村中数女共聚络丝，戏相谓曰： 若得婿如葛勃，无所恨也。 
