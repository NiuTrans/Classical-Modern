○耳
《释名》曰：耳，耏也。耳有一体属着两边，耏耏然也。(耏，音而。)
《礼》曰：是故先王之孝也，色不忘乎耳，目不绝乎声。
《左传》富辰谏曰：耳不听五声之和为聋。
又曰：晋襄公卒，灵公少，晋人以难故，欲立长君，使先蔑、士会如秦逆公子雍。秦康公送公子雍于晋，曰： 文公之入也无卫，故有吕、郤之难。 乃多与之徒。穆嬴日抱太子以啼于朝，曰： 先君何罪？其嗣亦何罪？舍適嗣不立而外求，君将焉置此？ 出朝，则抱以適赵氏，顿首於宣子曰： 先君奉此子也，以属诸子。曰： 此子也才，吾受子之赐；不才，吾惟子之怨。 今君虽终，言犹在耳，而弃之，若何？ 宣子与诸大夫皆患穆嬴，且畏逼，(畏国人以大义来逼也。)乃背先蔑而立灵公，以御秦师。
又曰：摄叔曰： 吾闻致师者，右入垒，折馘，(折馘，断耳。)执俘而还。 皆行其所闻而复。
又曰：林雍羞为颜鸣右，下。(羞为右，改下车战也。)苑何忌取其耳。(不欲杀雍，但截其耳以辱之。)《诗》曰： 君子无易由言，耳属于垣。 
又曰：匪手携之，言示之事。匪面命之，言提其耳。(我非且以手携挈之，亲视以其事之是非，我非且语之，亲提撕其耳。此言教道。)
《易》曰：荷校灭耳，聪不明也。
又曰：巽而耳目聪明。
《语》曰：六十而耳顺。
《穀梁传》曰：梁自亡，湎於酒，淫於色，心昏耳塞，上无正长之治，大臣背叛。
《春秋玄命苞》曰：耳者，心之候。
《尚书大传》曰：孔子曰： 自吾得由也，恶言不至於耳。 
《史记》曰：吕太后遂断戚夫人手足，去眼，煇耳。
又《淮阴侯列传》曰：韩信使人言於汉王曰： 齐，反覆之国，南边楚，不吻假王镇之，其势不定。 汉王大怒，张良、陈平蹑汉王足，因附耳语曰： 宁能禁信之王乎？ 
《战国策》曰：苏秦说李兑，明日复来，舍人谓兑曰： 臣窃观苏公说也，其辩过於君，君能听乎？ 兑曰： 不能。 曰： 君即不能，愿君坚塞两耳，无听其谈。 明日复见，终日谈而去。秦谓舍人曰： 昨日我谈薄而君动，今精而君不动，何也？ 舍人曰： 我为塞两耳，无听谈也。 
《汉书》曰：杨惲报孙会宗书曰： 家本秦也，能为秦声；妇赵女也，雅善鼓瑟。奴婢歌者数人，酒后耳热，仰天拊缶而呼乌。 
《英雄记》曰：曹公擒吕布，布顾谓刘备曰： 玄德，卿为座上客，我为降虏，绳缚我急，独不可一言邪。 操曰： 缚虎不得不急。 乃命缓布缚。备曰： 不可。公不见布事丁建阳、董太师乎！ 操颔之，布目备曰： 大耳儿，最叵信。 (叵，普火切。)
《魏书》曰：荀攸年七八岁，父衢曾醉，误伤攸耳，而攸出入游戏，常避护，不欲令衢见。衢后闻之，乃惊其宿知如此。
《吴录》曰：关羽走，孙权使虞翻筮之，曰： 必当断头伤其耳。 果如翻言。
《蜀志》曰：先主长七尺五寸，垂臂下膝，顾自见其耳。
《晋书》曰：王导多疾，每自忧，陈训曰： 耳竖必寿，亦大贵。 
又曰：殷仲堪父患耳，闻床下蚁动，谓是牛斗。
王隐《晋书》曰：张轨为凉州刺史。敦煌曹袪上言轨老病，更请刺史。轨治中率数十人皆割耳於盘，流血诉枉，得停。
《蜀书》曰：武皇帝李雄美容貌，相工相之曰： 此君口如方器，耳如相望。位必过三公，不疑也。 
《唐书》曰：汴州节度李忠臣尝因奏对，德宗谓之曰： 卿耳甚大，贵人也。 忠臣对曰： 臣闻驴耳甚大，龙耳即小，臣耳虽大，乃驴耳也。 上悦之。
《老子》曰：五音令人耳聋。
《孟子》曰：伯夷耳不听恶声。
《鹖冠子》曰：夫耳主听，两豆塞之，则上不闻雷霆。
《淮南子》曰：禹耳三漏，是谓大通。兴利除害，决江疏河。
《抱朴子》曰：老子耳长七寸。
又曰：耳能闻雷霆，而不闻蚁虱之音。
《吕氏春秋》曰：雷则掩耳，电则掩目。耳闻所恶，不如无闻；目见所恶，不如无见。
又曰：且天生人而使其耳可以闻，不学，其闻不若聋；使其目可以见，不学，其见不若盲；使其口可以言，不学，其言曲以爽；使其心可以知，不学，其知暗以狂，凡学，非为能益也，达天性也。
《说苑》曰：昔费仲、恶来、胶革，长鼻决耳，从纣之心，武王诛之。
《博物志》曰：南方落头民，其头能飞，以耳为翼。
《濑乡记》曰：老子耳有三门。
王子年《拾遗录》曰：沐胥国人，左耳中出青龙，右耳中出白虎。龙虎初出之时，如绳缘颊，手捋面而龙虎皆飞，去地十馀丈。而云气绕龙，风来吹虎。俄而以手一挥，龙虎皆还入耳。
《高士传》曰：尧聘许由为九州牧，由闻之，洗耳于河。
《列仙传》曰：务光，夏时人，耳长七寸。阳都女，耳细而长。众皆言此天人也。
又曰：宁先生毛身广耳，阮丘耳长六七寸。
《列士传》曰：燕丹师田光，往候荆轲。值轲醉，唾其耳中，轲觉曰： 此出口入耳之言，必大事也。 即往见光。
《列女后传》曰；刘仲敬妻者，沛国桓林之姊也。仲敬早亡，桓乃引刀割耳。宗妇问之，桓曰： 吾自五代以来，世知名，男以忠孝显，女以贞顺称。家以我年少，必相嫁，故预自裁割，以信我心。 
又曰：曹文叔妻，谯国夏侯宁之女。文叔早亡，妻断发自誓。其家欲嫁之，又截两耳。司马太傅美之，乞为曹氏后。
又曰：阳华穆妻者，下邳刘方之女，字桃树。生一男，而穆早亡，吴丁誀(音缉)求之。誀，知名之士，家将许焉，桃树乃操刀割耳。其子又亡，桃树乃安身守正，动不愆礼。
《长沙耆旧传》曰：太尉刘寿少遇相师，相师曰： 耳为天柱，今君耳城郭，必典家蚌拢 
《樊氏相法》曰：耳门不容麦，岁至百，兼富。
○目
《释名》曰：目，默也，谓默而内识也。眼，限也，童子限限而出也。
《礼》曰：目者，气之清明者也。
又《玉藻》曰：目容端。(不睇视也。)
又《大学》曾子曰：十目所视，十手所指，其严乎？
《左传》曰：宋华父督见孔父之妻于路，目逆而送之曰： 美而艳。 
又曰：富辰曰： 目不别五色之章为昧。 
又曰：子玉使斗勃请战，曰： 请与君之士戏，君凭轼而观之，得臣与寓目焉。 
又曰：楚子将以商臣为太子，访诸令尹子上，子上曰： 楚国之举，恒在少者，且是人也，蜂目而豺声，忍人也，不可立也。 
又曰：秦伯伐晋，取羁马。乃出战，交绥。(古名退军为交绥。秦晋志未敢坚战，兵未致争而两军退，故曰交绥。)秦行人夜戒晋师曰： 两军之士皆未慭也，明日请相见。 (慭，缺也。)臾骈曰： 使者目动而言肆，惧我也，将遁矣。薄诸河，必败之。 
又曰：宋华玄为植，巡功，(植，将主也。)城者讴曰： 睅其目，皤其腹，弃甲而复。于思于思，弃甲复来。 (于思，多须之貌。)
又曰：潞子婴儿之夫人，晋景公之姊也。酆舒为政而杀之，又伤潞子之目。
又曰：晋楚将战，晋侯筮之，卜史曰： 吉 。卦遇 复 ，曰：南国蹙，射其玄王中厥目。 及战，共王中目。
又曰：叔孙豹会晋士丐于柯，盟于督阳。荀偃瘅疽，生疡於头。(瘅疽，恶疮。)济河，及著雍，病，目出，卒而视，不可含。(目开口禁也。)宣子盥而抚之，曰： 事吴，敢不如事主！ 犹视。(大夫称主。)栾怀子曰： 其为未卒事於齐故也？ (怀子，栾盈也。)乃复抚之曰： 苟终，所不嗣事于齐者，有如河！ 乃瞑，受含。(嗣，续也。)
又曰：宋公子地有白马四。公嬖向魋，欲之。(向魋，司马向魋，卜也。)公取而朱其尾鬛以与之。(与，魋也。)地怒，使其徒夺之。魋惧，将走。公闭门而泣之，目尽肿。
又曰：公侵齐，门幼婶州。颜息射人中眉，退曰： 我无勇，吾志其目也。 
《诗》曰：美目盻兮，巧笑倩兮。素以为绚兮。
《书》曰：正月玄日，舜格于文祖。询于四岳，辟四门，明四目，达四聪。 咨，十有二牧！ 曰： 食哉惟时！ 
《易·小畜》曰：舆说辐，夫妻反目。《象》曰： 夫妻反目，不能正室也。 
又《说卦》曰：离为目。
《春秋孔演图》曰：苍颉四目，是谓并明。
《春秋玄命苞》曰：目，肝之使。
又曰：舜重瞳子，是谓慈原，上应摄提，下应三玄。
《尚书大传》曰：舜目四瞳子。
《论语隐义》曰：卫蒯聩乱，子路兴师往，有孤黯者当师，曰： 子欲入耶？ 曰： 然。 黯从城上下麻绳，钓子路半城，问曰： 为师耶，为君耶？ 曰： 在君为君，在师为师。 黯因投之，折其左股，不死。黯开城，欲杀之。子路目如明星之光曜，黯不能前，谓曰： 畏子之目，愿覆之。 子路以衣袂覆目，黯遂杀之。
《史记》曰：吴王赐子胥属镂之剑以死，子胥仰天叹曰： 嗟乎！抉吾眼，着吴东门上，以观越寇之入灭吴也。 
又曰：赵王与秦王会沔池，秦王不肯击缶，相如曰： 五步之内请得以颈血溅大王矣。 左右欲刃相如，相如张目叱之，左右皆靡。秦王不怿，为一击缶。
又曰：越王无疆与中国争强，北伐齐。齐威王使人说越王，越王不纳，齐使者曰： 幸也越之不亡也！吾不贵其用知，如目之见毫毛而不自见睫也。今王知晋之失计，不知越之过，是目论也。 
又曰：大梁人尉缭曰： 秦王为人蜂准(蜂，一作隆。)长目 。
又曰：汉王诣鸿门谢项羽，羽欲杀汉王，樊哙带剑拥戟楯入军门，披帷西向而立，瞋目视羽，鬓发上指，目眦尽裂。
又曰：项王大呼驰下，汉军皆披靡。时赤泉侯为骑将，追项王，项王瞋目而叱之，赤泉侯人马俱惊，辟易数里。
《楚汉春秋》曰：上过陈留，郦生求见，使者入通，公方洗足，问何如人？曰： 状类大儒。 上曰： 吾方以天下为事，未暇见大儒也。 使者出，郦生瞋目案剑曰： 入！言高阳酒徒，非儒者！ 
《汉书》曰：东方朔上书曰： 臣朔目若悬珠，齿如编贝。 
《东观汉记》曰：杜根谏和喜(音喜，又许忌切。)邓后以安帝宜亲政事，太后大怒，囊盛扑杀之。根诈死三日，目中生蛆。
《魏志》曰：太祖与韩遂、马超等单马会语，左右皆不得从，惟将许褚。超负其力，阴欲前突太祖，素闻褚勇，疑从骑是。乃问： 公有虎侯者安在？ 太祖顾指褚，褚瞋目眄之，超不敢动。
又曰：张绣反，袭太祖营，典韦战於门中。韦乃双挟两贼击杀之，馀贼不敢进。韦复前突杀数人，疮重，瞋目大骂而死。
又曰：夏侯燉(音敦)从征吕布，为流矢所中，伤左目。时夏侯渊与燉俱为将军，军中号燉为盲夏侯。
《晋书》曰：王衍尝因宴集，为族人所怒，举摞(音罍)掷其面。衍初无言，引王导共载而去。然心不能平，在车中揽镜自照，谓： 尔看吾目光乃在牛背上矣。 
王隐《晋书》曰：甘卓为扬威将军，历阳内史郡人陈训私语人曰： 甘公头系视仰，目中有赤脉，当危於兵，勿为将可也。 果为王敦所害。
又曰：王敦枉害刁协。及敦病，白日见协乘轺(音遥)车从吏驺诣敦，而仰头瞋目。
邓粲《晋纪》：阮籍能为青白眼，礼俗士辄以白眼对之。稽喜，康之兄，闻籍不哭，见白眼，喜不惮而退。
萧子显《齐书》曰：褚渊有器度，不妄举动。宅常失火。烟焰甚遍，左右惊扰，渊神气怡然，索舆来徐去。轻薄子颇以名节讥之，以渊眼多白睛，谓之 白虹贯日 也。
崔鸿《十六国春秋·前秦录》曰：苻生骁果粗暴，昏酒无赖，祖洪甚恶之。生无一目，年七岁，洪戏之问侍者曰： 吾闻瞎儿一泪，信乎？ 侍者曰： 然 。生怒，引佩刀自刺出血，曰： 此亦一泪也。 洪大惊。
《三国典略》曰：齐韩凤、穆提婆、高阿那肱共处衡轴，号曰三贵。瞋目张拳，有啖人势。
又曰：和士开常言曰： 琅琊王目光弈弈，数步射人，向者暂对，不觉汗出。 
又曰：周武帝还自东伐。初遇疾，口不能言，脸垂覆目。
《老子》曰：五色令人目盲。
《韩非子》曰：目见有百步之外，而不能见其眦。
《庄子》曰：温伯雪子適齐，舍於鲁，仲尼见之不言，子路问焉，仲尼曰： 若夫人者，目击而道存也。 
又曰：孔子见老聃而语仁义。老聃曰： 夫播糠眯目，则天地四方易位矣。夫仁义翻然，乃愦吾心，乱莫大焉。 
《孟子》曰：伯夷目不视恶色。
又曰：存乎人，莫良於眸子。眸子不能掩其恶，胸中正则眸子瞭焉；胸中不正，则眸子眊焉。
范子曰：掩目别黑白，虽一时中，犹不知天道也。
《慎子》曰：离朱之明，察毫末於百步之外，尺水不能见浅深，非目不足，其势难睹也。
《尸子》曰：使目在足下，则不可以视。
又曰：舜两眸子，是谓重明。
《孙卿子》曰：厌目而视者，视一以为两。
《燕丹子》曰：樊於期闻荆轲之言，於是自刭，头堕背后，两目不瞋。
《韩子》曰：田驷欺邹君，将杀之。田驷恐，告惠子。惠子见邹君曰： 有人见君，则〈目枼〉(大叶切，闭目也。)其一目，奚如？ 君曰： 我必杀之。 惠子曰： 瞽〈目枼〉两目，君奚弗杀？  驷东欺齐侯，南欺荆王。驷之於人，瞽也，君奚恶？ 乃弗杀。
又曰：古人目短於自见，故以鉴观面。
又曰：刻削之道，鼻莫如大，目莫如小。鼻大可小，小不可大；目小可大，大不可小，举事亦然。
又曰：楚庄王欲伐越，庄子曰： 王之伐越，何也？ 王曰： 政乱兵弱。 庄子曰： 臣患知之如目也：能见百步之外，而不能自见其睫。王之弱乱，非越王之下也，而欲伐越，此知之如目也。 
《淮南子》曰：夫目察秋毫之末，而耳不闻雷霆之音；耳调玉石之声，而目不见太山之高，何则？不小有所志，而大有所志也。
《孔丛子》曰：夫子適周见苌弘，言终而退。苌弘语刘文公曰： 吾观仲尼有圣人之表，其状河目而隆颡，是黄帝之形貌也。 
《郭子》曰：刘尹道、桓温须如反猬毛，眼如紫石棱，自是孙仲谋一流人也。
《抱朴子》曰：眼能察天衢而不能周项领之间。
《蒋子语》曰：两目不相为视。昔吴有二人评王者，一人曰好，一人曰丑，久之不决。二人各曰： 尔可来入吾目中，则好丑分矣。 王有定形，二人察之有得失，非苟相反，眼睛异耳。
袁准《正书》曰：目以见小为明，耳以听大为聪。
顾子《义训》曰：假天下之目以视，则四海毫末可见也。
《山海经》曰：一臂国为人，一目中其面而居。(《括地图》同。)
《太公金匮》曰：一目视则不明，一耳听则不聪。
《吕氏春秋》曰：孟贲过于河，先其伍，船人怒，以楫〈乂虎〉(音乂。)其头。中河，孟贲瞋目视船人Ｍ袖植、目烈、须指，(指，直。)舟人尽惕骇，播入於河。使船人知孟贲，不敢直视，涉无先者，又辱之乎？不知故也。
又曰：管子缚束於鲁。鲍叔曰： 君欲霸王，则臣不若管夷吾。 桓公曰： 夷吾，寡人之贼也，射我者也。不可。 鲍叔曰： 夷吾为其君射人，若得之则彼亦将为君射人。 君不听，鲍叔固让，果听之。於是使告鲁曰： 管仲，寡人雠也，愿得而亲加手焉。 鲁许诺，乃使吏鞟其拳，胶其目，(以革囊其手也。)盛之以鸱夷，置之车中。至齐境，桓公使人以朝车迎之。
又曰：学，使其目可以见；不学，其见不若盲。
《春秋后语》曰：平原君对赵王曰： 沔池之会，臣察武安君之为人也，小头而锐，瞳子白黑分明。小头而锐，断敢行也；瞳子白黑分明者，见事明也。 
《列仙传》曰：秦召魏公子无忌，不行，使朱亥奉璧一双。秦王大怒，将朱亥着虎圈中。亥瞋目视虎，眦血出溅虎，虎终不敢以视。
《郑玄别传》曰：玄玄眉明目。
《董卓别传》曰：卓会公卿，召诸降贼饭，行责降者曰： 何不凿眼！ 应声，眼皆落地。
赵至《自叙》曰：嵇康谓至曰： 卿头小锐，瞳子白黑分明，觇占停谛，有白起风。 
《列仙传》曰：偓(於角切。)佺，(音筌。)槐山人，采药，好食松实，而目更方。
又曰：赤斧，戎人也，为碧鸡祠主簿，饵丹，身及曈子皆赤。
《神仙传》曰：涉正，巴东人。入吴，常闭目，弟子随之数十年，莫有见开目者。有一弟子固请之，正为开目，音如霹雳，光如电照。弟子顿伏，良久乃起。
《竹林七贤传》曰：王戎眸子洞彻，视日而眼照不亏。
《世说》曰：顾长康云：其哭桓宣武，眼如悬河究★。
又曰：康僧渊目深而鼻高，王承每调之。僧渊曰： 鼻者面之山，目者面之渊；山不高则不灵，渊不深则不清。 
又曰：裴令俊有姿容，时人名之为王人。有疾至困，武帝使王夷甫往视之。王出。语人曰： 眸子闪闪如岩下电，精神挺动，体中故如恶耳。 
《语林》曰：王右军见杜弘冶叹曰： 面如凝脂，眼如点漆，此神仙中人。 
《谈薮》曰：王肃初归国，谓阳大眼曰： 在南闻君之名，以为眼如车轮，今见，乃不异人。 大眼曰： 若旗鼓相望，瞋硇捃发，足使君亡魂丧胆，何必大如车轮。 
又曰：后魏昭成帝常击贼。流矢中目。贼破，执射者至，左右欲剥割之。帝曰： 彼各为主，何罪？ 乃释之。
