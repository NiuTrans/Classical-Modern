○鉴戒下
《鬻子》曰：昔周公使康叔守商，戒之曰： 无杀不辜，宁失有罪。亦有无罪而见诛，亦有有功而不赏，慎之！ 
《管子》曰：齐桓公、管仲、鲍叔牙、宁戚饮，公曰： 何不为寡人寿！ 鲍叔牙奉杯而起曰： 使公无忘在莒，管仲无忘束缚於鲁，宁戚无忘饭牛车下。 公避席再拜。
《晏子》曰：夫爵益高者意益下，官益大者心益小，禄益厚者施益博也。
又曰：君子居必择邻，游必就士，可以避患也。
又曰：人之将疾，必先不甘梁肉之味；国之将亡，必先思忠臣之语。
《列子》曰：孤丘丈人谓孙叔敖曰： 人有三怨，子知之乎？ 孙叔敖曰： 何谓也？ 对曰： 爵高者，人妒之；官大者，主恶之；禄厚者，患处之。 孙叔敖曰： 吾爵益高志益下，吾官益大吾心益小，吾禄益厚吾施益博，以是免三怨可乎？ 
《庄子》曰：夫畏途十杀一人，则父子兄弟相戒，必盛卒徒而后敢出。衽席之上，饮食之间，而不知为之戒，过也。
《文子》曰：其文好者身必剥，其角美者身见杀。甘泉先竭，直木必伐。
《荀子》曰：鲁哀公问政於孔子曰： 寡人生於深宫之中，长於妇人之手，未尝知哀，未尝知忧，未尝知劳，未尝知惧，未尝知危。 孔子曰： 君之问也，丘，小人也，何以知之？ 曰： 无吾子无所闻之。 孔子曰： 君入庙门而右，登自阼阶。仰见欀栋，俯察机筵，其器存，其人亡，君以此思则哀至焉。昧爽而栉冠，未明而听朝，一物失所，乱之端也。君以此思，则忧至焉。君平明而听朝，日昃而退，诸侯之子孙必有在君之庭者。君以此思，则劳至焉。君出鲁之四门以望四郊，亡国之墟则必有类焉。君以此思，则惧至焉。且丘闻之，君者舟也，民者水也，水能载舟，亦能覆舟，君以此思，则危至焉。 
又曰：庆封为乱於齐，而将之越，其族人曰： 晋近，奚不之？ 庆封曰： 越远利以避难。 族人曰： 变是心也，居晋而安；不变是心，虽越其可以安乎？ 
又曰：桓公往问管仲曰： 仲父有病，即有不幸，政将迁谁？竖刁何如？ 曰： 不可。人情莫不爱其身。竖刁自宫而为君治内，身之不爱，何能爱君？ 公曰： 卫公子开封何如？ 管仲曰： 齐卫之间不过十日之行，开封事君，十年不归，不见父母，非人心也，父母之不亲，安能亲君？ 公曰： 易牙何如？ 曰： 夫易牙为君主味，君之所未尝食惟人肉，而易牙蒸首子而进之，其子不爱，焉能爱君？ 公曰： 孰可？ 管仲曰： 隰朋可。其为人坚中而廉外，少欲而多信。坚中足以为表，廉外可与大任，少欲则能临其众，多信则能亲邻国。此霸王之佐也，君其用之。 管仲死，桓公不用隰朋，而用竖刁。三年，桓公南游堂邑，竖刁、易牙、卫公子开封及大臣为乱，桓公馁而死。
《荀子》曰：伯禽将归於鲁，周公谓伯禽曰： 君子力如牛，不与牛争力；走如马，不与马争走；知如士，不与士争智。 
《韩子》曰：西门豹性急，佩韦以自缓；董安于心缓，佩弦以自急。故能以有馀补不足，以长续短，之谓明至。
《淮南子》曰：奔车之上无仲尼，覆舟之下无伯夷。
《韩子》曰：天下有至贵而非势位也，有至富而非金玉也，有至寿而非千岁也。愿恕反性则贵矣，适情智足则富矣，明生死之分则寿矣。
《韩子》曰：秦昭王谓左右曰： 今时韩与魏孰强？ 对曰： 魏强。 秦昭王曰： 其无奈寡人何。 左右皆然。中旗伏瑟而对曰： 王之料天下过矣。当六晋之时，智氏最强，灭范、中行氏，又率韩、魏之兵以围赵襄子於晋阳，决晋水以灌晋阳之城，城不没者三板。智伯行水，魏宣子御，韩康子骖乘，智伯曰： 吾始不知水可以亡国也，乃今知之：汾水可以灌安邑，绛水可以灌平阳。 魏宣子肘韩康子，韩康子覆魏宣子之足，接於车上，而智氏身死国亡，为天下笑。今秦虽强，不过知氏，韩、魏弱，尚贤其在晋阳之下也。此方其用肘足之时，愿王勿易也。 於是秦王恐。
又曰：吴铎以声自毁，膏烛以明自铄。
又曰：魏武侯浮西河而下中流，谓吴起曰： 美哉，山河之固，魏国之宝也！ 对曰： 在德不在险。昔三苗氏左洞庭而右彭蠡，德义不修而禹灭之；夏桀之居，左河济而右太华，伊阙在其南，羊肠在其北，修政不仁，汤放之；商纣之国，左孟门、右太行，常山在其北，大河经其南，修行不德而武王灭之。王恃俭而不修德，舟中之人尽敌国也。 武侯曰： 善！ 
《说苑》曰：昔成王封周公，周公辞不受，乃封周公子伯禽於鲁。将辞去，周公戒之曰： 去矣，子其无以鲁国骄士矣。我文王之子也，武王之弟也，今王之叔父也，又相天子。吾於天下亦不轻矣，尝一沐而三握发，一食而三吐哺，犹恐失天下之士。吾闻之曰：德行广大而守以恭者荣，土地博裕而守以俭者安，禄位尊盛而守以卑者贵，人众兵强而守以畏者胜，聪明睿知而守以愚者益，博闻多记而守以浅者广。此六守者谦德也。夫贵为天子，富有四海，不谦者失天下，亡其身，桀纣是也，可不慎乎！故《易》曰： 天道亏盈而益谦，地道变盈而流谦，鬼神害盈而福谦，人道恶盈而好谦。 诫之哉！子其无以鲁国骄士矣。 
又曰：《春秋》有忽然而足以亡者，国君不可以不慎也。妃妾不一足以亡，公族不亲足以亡，大臣不任足以亡，国爵不用足以亡，亲佞近谗足以亡，举百事不时足以亡，使民不节足以亡，刑罚不中足以亡，内失众心足以亡，外嫚大国足以亡。
《说苑》曰：田子方侍魏文侯坐，太子击趋而入见，宾客群臣皆趋，田子方独不起，文侯有不说之色，太子亦然。田子方称曰： 为子起与？无如礼何！不为子起与？无如罪何！请为子诵楚恭王之为太子也，将出之云梦，遇大夫工尹，工尹遂趋避家人之门中，太子下车从之家人之门中，曰： 子大夫何为其若是？ 吾闻之，尊其父者不兼其子，兼其子者，不祥莫大焉。子大夫何为其若是？ 工尹曰： 向吾望见子之面，今而后记子之心。  文侯曰： 善！ 太子击前，诵恭王之言而习之。
又曰：孙叔敖为楚令尹，一国吏民皆来贺。有一父衣粗衣、冠白冠，后来吊。孙叔敖正衣冠而出见之，谓老父曰： 楚王不知臣不肖，使臣受吏民之垢，人尽来贺，子独来吊，岂有说乎？ 父曰： 有说。身已贵而骄人者，民去之；位已高而擅权者，君恶之；禄已厚而不足者，患处之。 孙叔敖再拜曰： 谨受命。愿闻馀教。 父曰： 位已高而意益下，官益大而心益小，禄已厚而慎不取。君守此三者，足以治楚矣。 
《说苑》曰：魏公子牟东行，穰侯送之曰： 先生将去冉之山东矣，独无一言以教冉乎？ 魏公子曰： 微君言之，牟几忘语君。君知夫官不与势期而势自至乎？势不与富期而富自至乎？富不与贵期而贵自至乎？贵不与骄期而骄自至乎？骄不与罪期而罪自至乎？罪不与死期而死自至乎？ 穰侯曰： 善！谨受明教。 
《说苑》曰：高上尊贤，无以骄人；聪明圣知，无以穷人；资给疾速，无以先人；刚毅勇猛，无以胜人。不知则问，不能则学。虽知必质，然后辩之；虽能必让，然后为之。故士虽聪明圣智，自守以愚；功被天下，自守以让；勇力距世，自守以怯；富有四海，自守以廉。此谓高而不危，满而不溢者也。
《说苑》曰：齐桓公为大臣具酒，期以日中。管仲后至，桓公举觞以饮之。管仲半弃酒，桓公曰： 期而后至，饮而弃酒，於礼可乎？ 管仲对曰： 臣闻酒入舌出，舌出者言失，言失者身弃。臣计弃身，不如弃酒。 桓公笑曰： 仲父起就坐。 
《说苑》曰：常枞有疾，老子往问焉，曰： 先生疾甚矣，无遗教可以语诸弟子者乎？ 常枞曰： 子虽不问，吾将语子。曰：过故乡而下车，子知之乎？ 老子曰： 过故乡而下车，非谓其不忘故乡耶？ 常枞曰： 嘻，是已。 常枞曰： 过乔木而趋，子知之乎？ 老子曰： 过乔木而趋，非谓其敬老耶？ 常枞曰： 嘻。是以。 张其口而示老子曰： 吾舌存乎？ 老子曰： 然。  吾齿存乎？ 老子曰： 亡。 常枞曰： 子知之乎？ 老子曰： 夫舌之存也，岂非以其柔耶！齿之亡也，岂非以其刚耶！ 常枞曰： 嘻。是以。天下之事已尽矣，无以复语子哉！ 
《说苑》曰：桓公曰： 金刚则折，革刚则裂，人君刚则国家灭，人臣刚则交友绝。 夫刚则不和，不和则不可用。是故四马不和，取道不长；父子不和，其世破亡；兄弟不和，不能久同；夫妻不和，家室大凶。《易》曰： 二人同心，其利断金。 因不刚也。
又曰：老子曰： 得其所利，必虑其害；乐其所乐，必顾其败。 人为善者，天报以福；人为不善者，天报以祸也。故曰： 祸兮福所倚，福兮祸所伏。 戒之慎之，君子不务，何以备之？夫上知天则不失时，下知地则不失财。日夜慎之，则无害矣。
《太公金匮》曰：武王问师尚父曰： 五帝之戒可复得闻乎？ 师尚父曰： 舜之居民上，兢兢如履薄冰；禹之居民上，栗栗如恐不满；汤之居民上，翼翼乎惧，不敢息。 
《吕氏春秋》曰：出则以车，入则以辇，务以自逸，命之曰招蹶之机；肥肉厚酒，务以自强，命之曰烂肠之食；靡曼皓齿，郑、卫之音，务以自乐，命之曰伐性之斧。三者富贵之所致者也。
《新序》曰：楚恭王有疾，召令尹曰： 常侍苑苏与我处，忠我以义。吾与其处，不见不思也。虽然，吾有以得也，其功不细，必爵之。申侯伯与我处，吾所乐者，劝吾为之，吾所好者，劝吾服之。尝与处，不见思之。虽然，吾终无得也，其过也不细，必亟遣之。 令尹曰： 诺。 明日，王薨，令尹即拜苑苏为上卿，而逐申伯出於国。
《诸葛亮集》先主遗诏敕后主曰：勿以恶小而为之，勿以善小而不为。惟贤惟德，能服於人。汝父德薄，勿效之。读傅必可读《汉书》、《礼记》，闲暇历视诸子及《六韬》、《商君书》，益人意知。吾终之后，汝兄弟父事丞相。
《郑玄别传》曰：玄病困，戒子益恩曰： 吾家旧贫，为父母群弟所容，去厮役之吏，游周秦之都，往来幽、并、兖、豫之役。候觐通人大儒，得意者咸从捧手，有所受焉。遂博稽六艺，究览傅记。今我告尔以事，将闲居以安性，覃思以终业。自非国君之命，问亲族之忧，展孝坟墓，观省野物，曷常扶杖出门乎？家事大小，汝一承之。吾茕茕一夫，曾无同生相依，其勖求君子之道，研钻勿替，恭慎威仪，以近有德。显誉成於僚友，德行立於己志，若致声称，亦有荣於所生耳。 
《曹植别传》曰：植博学有高才，年十馀岁，诵《诗》、《论》及赋十万言。性简易，不事华丽。太祖征孙权，使植留守邺，戒之曰： 吾昔为颍令，年二十三。思此时所行，无悔於今。今汝年二十三矣，可不勉与！ 
《文士传》曰：陆景诫盈曰： 重臣贵戚，隆盛三族，莫不罹患构祸，鲜以善终。大者破家，小者灭身，惟金、张子弟，世履忠笃，故能保贵持宠，祚锺昆季。其馀祸败，可为痛心。 
《东方朔集》曰：朔将仙，戒其子曰： 明者处世，莫尚於中庸；优哉游哉，与道相从。首阳为拙，柱下为工；饱食安步，以仕代农。依隐玩世，诡时不逢。 
《刘向集·诫子书》曰：告歆谦之，无忽若！未有异德，蒙恩甚厚，将何以报？董生有云：吊者在门，贺者在闾，有忧则恐惧慎事，慎事则必有善功而遗福也。
蔡邕《女诫》曰：心犹首面也，是以甚致饰焉。面一旦不修，则尘垢秽之；心一朝不思善，则邪恶入之。咸知饰其面，不修其心。夫面之不饰，愚者谓之丑；心之不修，贤者谓之恶。愚者谓之丑犹可，贤者谓之恶，将何容焉？故览照拭面则思其心之洁也，傅脂则思其心之软也，加粉则思其心之鲜也，泽发则思其心之顺也，用栉则思其心之理也，立髻则思其心之正也，摄鬓则思其心之整也。
蔡邕《广连珠》曰：臣闻目耳鸣，近夫小戒也；狐鸣犬嗥，家人小妖也。犹忌慎动，作封镇书苻以防其祸。是故天地示异灾、变横起，则人主恒恐惧而修政。
魏文帝诫子曰：父母於子日虽肝肠腐烂，为其掩蔽，不欲使乡党士友闻其罪过；然行之不改，久久人自知之。用此仕官，不亦难乎！
王修《诫子书》曰：我实老矣，所恃汝等也。汝今逾郡县、越山河、离兄弟、去目下者，欲令见举动之宜，以观高人远节，闻一得三。父欲令子善，惟不能杀身，其馀无惜也。
诸葛亮诫外生曰：夫志当存高远，慕先贤，绝情欲，弃疑滞，使庶几之志，揭然有所存，恻然有所感。忍屈伸，去细碎，广咨问，除嫌吝，虽有淹留，何损於美趣，何患於不济。若志不强毅，意不慷慨，徒碌碌滞於俗，默默束於情，永窜伏於凡庸，不免於下流矣！
又诫子曰：夫君子之行，静以修身，俭以养德。非淡薄无以明志，非宁静无以致远。夫学欲静也，才须学也，非学无以广才，非志无以成学。淫慢则不能励精，险躁则不能治性。年与时驰，意与日去，遂成枯落，多不接世，悲守穷庐，将复何及！
崔瑗《座右铭》曰：无道人之短，无说己之长。施人慎勿念，受施慎勿忘。世誉不足慕，惟仁吻纪纲。隐心而后动，谤议庸何伤。
