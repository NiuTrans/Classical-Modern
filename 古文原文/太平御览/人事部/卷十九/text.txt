○短中国人
《左传·襄上》曰：臧纥救鄫侵邾，败于狐骀。(臧纥，武仲也。鄫属鲁，故救之。狐骀，邾也。)国人诵之曰： 我君小子，朱儒是使，朱儒朱儒，使我败于邾。 (襄公初弱，故曰小子；臧纥短小，故曰朱儒。)
《家语》曰：高柴，齐人，字子羔，长不过六尺，状貌甚恶，为人笃孝，居鲁见知。
《史记》曰：秦倡朱儒优旃。始皇时置酒，天雨，陛者寒，旃矜之。乃大呼曰： 汝虽长，尚雨立；我虽短，故幸休。 始皇乃使皆代。
《汉书》曰：严延年为人短小精幹，敏捷于事。虽子贡、冉有通于政事，不能继也。
又曰：楼护为人短小，精辩论议，常依名节，与谷永俱为五侯上客。
又曰：东方朔待诏公车，奉禄薄，未得省见。久之，朔绐(音迨。)驺朱儒，(师古曰：朱儒，短人也；驺，厩之御驺也。)曰： 上以若曹无益於县官，耕田力作固不及人，临众处官不能治民，从军击虏不任兵事，无益于国用，徒索衣食，今欲尽杀若曹。 侏儒大恐，啼泣，朔教曰： 上即过，叩头请罪。 居有顷，闻上过。朱儒皆号泣顿首，上问何为，对曰： 东方朔言上欲尽诛臣等。 上知朔多端，召问： 何恐朱儒为？ 对曰： 臣朔生亦言，死亦言。 朱儒长三尺馀，奉一囊粟，钱二百四十。 朱儒饱欲死，臣朔饥欲死。 上大笑，因使待诏金马门。
又曰：郭解为人短小、恭俭，诸公以此重之。
又曰：蔡义为丞相，时年八十馀，短小。常两吏挟乃能行。
又曰：张苍不满五尺，苍父八尺馀，苍子复长八尺，及孙毅长六尺馀。
又曰：宣帝时渤海盗贼起，上以龚遂为太守，召见。遂形貌短小，帝见，心内轻焉，及对，赐黄金乘傅去。
谢承《后汉书》曰：汝南周滂，字次彦。世祖到常山，问可治兵者谁，滂舅以滂对。世祖见滂短小，以为不能将帅，滂对有词理，拜颍川府丞。
《东观汉记》曰：张重日南计吏，形容短小。明帝问云： 何郡小吏？ 答曰： 臣日南计吏，非小吏也。 
袁弘《汉纪》曰：阴后短小，举止时有失仪，左右掩口而笑。
《魏志》曰：乐进字文谦，容貌短小，胆烈，从高祖为帐下吏。
《魏氏春秋》曰：魏武王姿貌短小，神明英彻。
《吴录》曰：张蕃字仲辅，为人短小，顾谭以短戏之曰： 朱儒朱儒有何德？令我思臼佃极。 
臧荣绪《晋书》曰：山涛子淳玄，尫疾不仕。世祖闻其短小而聪敏，欲见之。涛面答： 淳玄自谓形容宜绝人事。 不肯受诏，论者奇之。
沈约《宋书》曰：王敬弘形状短小而坐起端方。
刘璠《梁典》曰：徐摛起家太学博士，周舍举曰： 臣外弟徐摛形质陋小，若不胜衣，不堪此选。 乃为晋安王侍读。
崔鸿《前凉录》曰：宗丑字仲业，慷慨有大志，清素敦朴，不好华竞，形状短小，体有鳞甲，仕至西平太守。
《三国典略》曰：齐孟业有盛名。初，司州牧清河王岳闻业名，召为法曹，见其容貌短小，笑而不言。及寻断决之处，乃谓业曰： 卿决断之明，可谓有过躯之用。 
《晏子春秋》曰：胩子短小，使楚，楚人为小门而迎晏子。晏子曰： 使狗国者从狗门入，今臣使楚，不当狗门入。 王曰： 全齐无人耶？使子为使。 晏子曰： 齐之临淄，张袂成帷，挥汗成雨，何为无人？使贤者使于贤国，使不肖者使于不肖之国，以婴为不肖，故使王耳。 
孙卿子《非相》曰：帝舜短，周公短，楚叶公子高微小短〈疒脊〉，行若不胜衣，而定楚国。
《说苑》曰：齐遣淳于髡到楚，为人短小，楚王甚薄之。谓曰： 齐无人而使子来，何长也？ 对曰： 臣无所长。臣腰中七尺之剑欲斩无状王。 王曰： 止，吾但戏子耳。 即与髡共饮酒。
《博物志》曰：齐桓公猎得一鸣鹄，宰之，嗉中得一人，长三寸三分，着白圭之袍，带剑持车，骂詈瞋目。后又得一折齿，方圆三尺，问群臣曰： 天下有此及小儿否？ 陈章答曰： 昔秦胡充，一举渡海，与齐鲁交战，伤折版齿。昔李子敖于鸣鹄嗉中游，长三寸三分。 
《纂文》曰：汉光武时，颍川张仲师长二尺二寸。(亦出王充《论衡》。)
《古文琐语》曰：齐景公伐宋，至曲陵，梦见有短丈夫宾于前。晏子曰： 君所梦何如哉？ 公曰： 其宾者甚短，大上小下，其言甚怒，好俯。 晏子曰： 则如是伊尹也。伊尹甚大而短，大上小下，赤色而髯，其言好俯而下声。 公曰： 是矣。 晏子曰： 是怒君师，不如违之。 遂不果伐宋。
《方言》曰：鮆矲(蒲揩切)，短也，江湘之会谓之鮆(昨启反)。
又曰：癠，桂林之中谓短矲，东扬之间谓之俯。(今俗呼小为矲〈矢皆〉也。俯言俯视，因名云。)
《汝南先贤传》曰：周举字宣光，姿貌短陋，有晏子之风。
陆胤《广州先贤传》曰：徐徵字君外，为人短小果敢。
刘彦明《敦煌实录》曰：氵几洊字世震，博学，善属文，为人短小。弱冠，屡陈损益。
《续搜神记》曰：司徒蔡谟亲亲有王蒙者，单独，常为蔡公所收养。蒙长才及三尺，似为无骨，登床辄令人抱上。
桓谭《新论》曰：谚云：朱攘披一节而长短可知。
○短绝域人
《诗含神雾》曰：东北极有人长九寸。
《家语》曰：孔子曰： 焦侥氏长三尺，短之至也。 (《国语》同。)
《魏略·西域传》曰：短人国在康居西，男女皆长三尺，众甚多。
《康在长老传》曰：常有商行迷惑失道而到此国，国中甚多珠，夜光明，商度此国去康居可万馀里。
《魏志》曰：倭南有朱儒国人，其长三四尺，去女王国四千馀里。
《列子》曰：从中州以东三十万里得僬侥国，人长一尺六寸。东北极有人名竫，人长九寸。
《山海经》曰：周饶国为人短小，着冠带。一曰焦侥国。(郭璞曰：其人长三尺。)
《汉武故事》曰：东郡送一短人，长七寸，衣冠具足，疑其山精。常令在案上行，召东方朔问，朔至，呼短人曰： 巨灵，汝何忽叛来？阿母还未？ 短人不对，因指朔谓上曰： 王母种桃三千年，一作子，此儿不良，已三过偷之矣，遂失王母意，故被谪来此。 上大惊，始知朔非世中人。短人谓上曰： 王母使臣来告陛下求道之法，惟有清净，不宜躁扰。 复五年，与帝会言，终不见。
《神异经》曰：西北荒中有小人焉，长一寸，围如长，朱衣玄冠，乘轺车，导引有威仪。人遇其乘车，并食之，其味辛楚，终不为虫豸所咋，并识万物名字，杀腹中三虫。
又曰：西海之中有鹄国，男女皆长七寸，自然有礼，好经论、跪拜，寿三百岁，人行如飞，日千里。百物不敢犯之，惟畏鹄。鹄遇吞之，上寿三百岁，在鹄腹不死，而鹄一举千里。(张华注曰：此陈章对齐桓公云： 西海之外鹄国，男女皆七寸也。 )
《广志》曰：东方有人，长三尺，君长出行，导卫威仪，有若中国人。又有小人如蝼古，手撮之，满手得二十枚。
《外国图》曰：焦侥国人长一尺六寸，迎风则偃，背风则伏，眉目具足，但野宿。一曰焦侥长三尺，其国草木夏死而冬生，去九疑三万里。
王子年《拾遗记》曰：员峤山有陀移国，人长三尺，寿万岁。广延之国，人长二尺。
郭璞《山海经图赞》曰：焦侥极么，(门可反。)竫人惟小，四体具足，眉目才了。
○肥
《说文》曰：肥，多肉也。腴，腹下肥也。
《礼记·礼运》曰：安之以乐而不达于顺，犹食而弗肥也。四塘湃正，肤革充盈，人之肥也。
《左传·哀下》曰：鲁哀公至自越。郭重仆，孟武伯恶重，曰： 何肥也！ 公曰： 是食言多矣，能无肥乎？ 公与大夫始有恶。
《公羊传·宣公》曰：楚庄王围宋，子反乘堞而窥宋城，见华玄曰： 何如？ 华玄曰： 易子而食，析骸而炊。 子反曰： 吾闻围国者，钳马而秣之，使肥者应客，是何子之情也？ 华玄曰： 吾闻君子见人之恶则矜之，小人见人之恶则幸之。吾见君之，是以情也。 
《家语》曰：弱土之人肥。
《汉书》曰：陈平少时家贫，好读书，有田三十亩，独与兄伯居。伯常耕，纵平游学。平为人长大美色，人或谓平： 贫何食而肥若是？ 其嫂疾平不亲家产，曰： 亦食糠覈(音纥，京师人谓粗敄为纥头也。)耳。有叔如此，不如无有！ 伯闻，逐其妇。
又曰：张苍当斩，解衣伏质，长大肥白如瓠。王陵见而怪其美士，乃言于沛公，赦勿斩。
《东观汉记》曰：梁鸿妻同郡孟氏女，状丑而肥，力举石臼，择对不嫁，愿得如鸿者，后因妻鸿。
谢承《后汉书》曰：梁国车成，字子威。兄恩都。为赤眉贼所得，欲脔之。成叩头曰： 兄瘦我肥，欲得代之。 贼感其义，俱放之。
《后汉书》曰：虞延字子大，陈留东昏人也。腰带十围，力能扛鼎。
又曰：东平王苍，腰带八围，显宗甚重之，诏曰： 日者问东平王处家何等最乐，言为善最乐，其言甚大，副是腰腹矣。 
又曰：尸董卓于市。天时始热，卓素充肥，脂流于地，守尸吏燃火置卓脐中，光明达曙。
《后汉典略》曰：马腾字寿成，扶风茂陵人，马援后也。长八尺馀，身体洪大，面鼻雄异而性贤厚，人多敬之。
《魏志》曰：司马懿奏免曹爽。桓范逾城出，为爽画二策，爽不能用，范怒爽曰： 肥奴！曹子丹好人，生卿五六头肉，今桓范随卿灭门也。 
《晋书》曰：王戎子万有美名，少而大肥，戎令食糠而肥愈甚，年十九卒。
《晋中兴书》曰：兖州既有八伯之号，其后更置四伯：大鸿胪陈留江渊以能食为穀伯，豫章太守陈留史畴以大肥为大伯，散骑侍郎高平张嶷以狡妄为猾伯，卢陵太守羊曼以很戾为琐伯，盖拟古之四凶。
《晋书》曰：孝武即位，桓温入朝，拜高平陵，问左右殷涓形状，答者言肥短，温云： 向亦见在帝侧。 
《后赵书》曰：王洛生，石勒欲挫其权豪。洛生在狱自刺腹，深五寸。洛生肥盛，不陷中，重以刀溃其腹，出胃而死。
《宋书》曰：前废帝狂悖无道，诛害群公，忌惮诸父，并聚之殿内，殴捶凌曳，无复人理。始兴王休仁及太宗、山阳王休祐，形体并肥壮，帝乃以竹笼盛而秤之，以太宗尤肥，号为猪王。
又曰：沈昭略性狂俊，不事公卿，尝至娄湖苑逢王景文子约，张目视之曰： 汝是王约也，何乃肥而痴？ 约曰： 汝沈昭略耶，何乃瘦而狂？ 昭略抚掌大笑曰： 瘦已胜肥，狂又胜痴。 
又曰：范晔长不满七尺，肥黑，秃眉鬓。善弹琵琶，能为新声。
《梁书》曰：安陵王大春字仁经，少博涉书傅，性孝谨，体貌瑰伟，腰带十围。
《隋书》曰：王世续字阐熙，容貌魁岸，腰带十围，风神爽拨，有杰人之表。
《尸子》曰：闵子骞肥。子贡曰： 何肥也？ 子骞曰： 吾出见其美车马，则欲之；入闻先王之言，则又欲之。两心相与战，今先王之言胜，故肥。 
《韩子》曰：子夏见曾子曰： 何肥也？ 对曰： 战胜故肥。 曾子曰： 何谓也？ 子夏曰： 吾入见先王之义则荣之，出见富贵又荣之，二者战于胸臆，今先王之义胜，故肥。 
《淮南子》曰：继子得食，肥而不泽，情不相往来也。適子怀幼舌，慈母喻于利，情相往来也。
《吴质别传》：诏特进以下会质间，曹真肥，朱铄臞，质召俳优使说肥、臞。真曰： 卿欲部曲将遇我耶？ 遂争而罢。
《诸葛恪别传》曰：孙权常问恪： 何以自娱而更肥泽？ 恪对曰： 臣闻富润屋，德润身。臣非敢自娱，修己而已。 
《异苑》曰：晋司隶校尉高平满奋字武秋，丰肥，肤肉溃裂，每至暑夏，辄膏汗流溢。其有爱妾，夜取以燃照，炎灼发于屋表。奋大恶之，悉盛而埋之。暨永嘉之乱，为胡贼所烧，皎若烛光。
《会稽典录》曰：董孝治，勾章人。家贫，采薪供养，得甘果，奔走以献母，母甚肥悦。邻人家富有子，不孝，母甚瘦。不孝子疾孝治母肥，常苦辱之，孝治不报。及母终，负土成坟，鸟兽助其悲号。丧竟，杀不孝子置冢前以祭，诣狱自系，会赦得免。
《方言》曰：益、梁之间，凡讳其肥盛谓之〈月襄〉。(如掌切，肥貌也。)
《博物志》曰：京邑有一人失名姓，食啖兼十许人，遂肥不能动。其父曾作远方长吏，彼县令故义共傅食之，一二年中，一乡吻俭。
张显誓曰：古谚云：尧舜至圣，身如脯腊；桀纣无道，肥肤三尺。
《语林》曰：孟业为幽州，其人甚肥，或以为千斤。武帝为称之难，其大臣乃作一大秤挂壁。业入见，武帝曰： 朕欲自秤有几斤？ 业答曰： 陛下欲称臣耳，无烦复劳圣躬。 于是称业，果得千斤。
《世说》曰：太祖父嵩在太山，太祖令太山太守应劭送家诣衮州。陶谦密遣数十骑掩捕嵩家。嵩俱，穿后垣先出，其妾肥不得出，逃于厕，与妾俱被害。
又曰：庾公造周伯仁，曰： 君何所欣悦而忽肥？ 庾曰： 君复何所忧惨而忽〈疒脊〉？ 伯仁曰： 吾无所忧，直是清虚日来，滓秽日去。 
《物理论》曰：穀气胜玄气，其人肥而不寿。
○瘦
《释名》曰：省，瘦也。臞省，约少之言也。(《说文》曰：赢，委也；瘠，瘦也。)
《周礼·地官·司徒》曰：坟衍之人皙而瘠。(下平衍也。)
《左传·襄二十一年》曰：楚子使薳子冯为令尹。访于申叔豫，豫曰： 国多宠而王弱，不可为也。 遂以疾辞。方暑，阙地下冰(大夫老疾受水。)而床焉。重茧衣裘，(《礼记》王藻曰： 纩为玺、缊为袍也。 )鲜食而寝。楚子使医视之，复曰： 瘠则甚矣！血气未动。 乃使子南为令尹。
《汉书》曰：张汤子安世女孙敬，为霍氏外属妇。霍氏反，当相坐，安世瘦臞，形幼烧色。宣帝赦敬，以慰其意。
《东观汉记》曰：和熹邓后自遭大忧，及新野君仍丧，诸兄尝悲伤思慕，羸瘦骨立，不能自胜。
又曰：庞萌字明。兄为赤眉所得，欲啖之，萌诣贼，叩头言： 兄年老羸瘠，不如萌肥健，愿代兄。 贼义而不啖。
谢承《后汉书》曰：杨彪见汉祚将移，遂称脚挛，不复行，积十馀年。后子修为曹操所杀，操见彪，问曰： 公何瘦甚？ 对曰： 愧无日磾先见之明，犹怀老牛舐犊之爱。 操为之改容。
《献帝春秋》曰：司空攻吕布于下邳，吕布登西北白楼上，城陷，士擒以诣司空，布曰： 明公何瘦？ 司空曰： 所以瘦，不早相得故耳。 (司空，曹操也。)
《三辅决录注》曰：张氏得钩，何氏得算，故三辅旧语曰： 何氏算，张氏钩；何氏肥，张氏瘦。 言何氏有肥人辄贵，瘦人辄贱；张氏瘦者辄贵，肥者辄贱。故二族以钩、算智吉凶，以肥瘦知贵贱。
《文子》曰：神农形悴，尧瘦，将欲利万人也。
《韩子》曰：宓子贱治单父。有子见之曰： 何瘁也？ 曰： 官事急，忧之，故臞。 有子曰： 昔舜鼓五弦之琴，歌《南风》之诗，而天下治。今单父细，治之而忧，治天下将奈何？故无术御之，虽瘁臞，未有益也 。
《世说》曰：邓竟陵免官，后赴山陵，过见大司马桓公，问曰： 卿何以更瘦？ (徐广《晋记》曰：邓遐勇力绝人，气盖当世，人方樊哙，为桓温参军，数从征伐，为冠军将军、竟陵太守。枋头之役，温既怀耻忽，目忌惮遐，因免遐官。)遐曰： 有愧于叔达，不能不恨恨于破甑。 
《述异记》曰：甄法崇，永初中为江陵令，在任严明。于时，南平僇士为江安令，丧官。至其年末，崇在厅事上，忽见一人从门入云： 僇江安通法崇。 法崇知士已亡，因问： 卿貌何故瘦？ 答曰： 我生时所行善，不补恶，今系苦役，穷剧理尽。 
魏明帝手诏曹植曰： 王颜色瘦弱，何意耶？腹中调和不？今者食几许米？又啖肉多少？见王瘦，吾甚惊，宜当节水加餐。 答诏表曰： 近得赐御食，拜表谢恩。寻奉手诏，愍臣瘦弱。奉诏之日，泣涕横流。虽武、文二帝所以愍怜于臣，不复过于明诏。 
