○美妇人下
《庄子》曰：西施、毛嫱，人之所美也。鱼见之深入，鸟见之高飞。
《尹文子》曰：齐有黄公者，好谦卑。有二女皆国色，常谦辞毁之，以为丑恶。丑恶之名远布，年过而一国无敢聘者。卫有鳏夫失时冒娶之，果国色。
《阚子》曰：西施自窥于井，不恃其美，犹佐汤沐；尧舜自窥于世，不恃其贤，犹须才德。况中庸而距谏！嫫母自窥于井，以为媚于西施；桀纣自窥于世，以为贤于尧舜。
《韩子》曰：魏王遗楚王美女，王甚悦之。
《慎子》曰：毛嫱、西施，天下之至姣也，衣以皮褐则见者皆走，易以玄锡则行者皆止。
《淮南子》曰：曼颜皓齿，形姱骨佳，不待脂粉芳泽而美者，西施、阳文也。(许慎注曰：阳文，楚好女也。)
又曰：蔡之幼女，卫之稚质，纂组奇彩，抑黑质，扬赤文，(纂组，织纪也，如今之绶也，没黑见赤其工也。)汤禹之知不能逮也。(言不能及二国女之行也。)
《神仙传》曰：介象字玄则，会稽人。入山求仙，见谷上有石，皆紫色，如鸡子，象取二枚，见一美人，被五彩。象向之叩头，乞长生，女曰： 汝急送手中物，还著故处。汝未应取此。 象乃送石还，女授丹方一首。
《穆天子传》曰：赤乌之人献二女于天子，女聪、女列。赤乌氏，美人之地也。
刘向《列仙传》曰：萧史者，秦穆公时人，善吹箫，能致孔雀白鹤。穆公女弄玉好之，公以妻焉，一朝随凤飞去。
《汉武内传》曰：西王母乘紫云之辇，履玄琼之舄，下辇上殿，呼帝共坐，命侍女许飞琼鼓云和之簧。
《续列女传》曰：曹节弟破石为越骑校尉。越骑营伍伯妻有美色，破石从求之，伍伯不敢违。妻执意不肯行，遂自杀。
《襄阳耆旧记》曰：楚襄王游云梦，望朝云之馀，上有云气，宋玉曰： 昔先王游高唐，怠而昼寝，梦一妇人，暧乎若云，皦乎若星，将行未至，如浮如倾，对曰：我帝季女，名曰瑶姬，未行而丧，封乎巫山之台，精魂为草，实为灵芝。 
《西京杂记》曰：卓文君好眉色，如望远山，脸际常若芙蓉，肌肤柔如脂。十七而寡，为人放诞风流，故悦长卿之才，而越礼焉。长卿作《美人赋》以自刺。
王子年《拾遗记》曰：魏文帝所爱美人，姓薛名灵芸，常山人也。灵芸年十七，容貌绝世。时明帝选良家子入宫，灵芸别父母，歔欷累日，泪下沾衣。至升车就路之时，玉唾壶承泪，壶即如红色。及至京师，壶中之泪凝如血矣。
又曰：蜀先主甘后，沛人，生微贱，里中相者云： 此后后贵，位极宫掖。 及后长，体貌特异。年十八，玉质柔肥，态媚容冶。先主置后白绡帐中，户外望者如月下聚雪。河南献玉人高三尺，乃取玉人置后侧，常称： 玉人之所贵，比德君子，况为人形，而不可说乎！ 后与玉人洁白齐色，观者殆相乱惑。嬖者非惟嫉于后，亦妒在玉人。后欲毁之，乃诫上曰： 昔子罕不以玉为宝，《春秋》美之。今吴、魏未灭，安以妖玩经怀，勿复进也？ 上乃彻玉人，众嬖皆退。当时以甘后为神知妇人。
又曰：吴王潘夫人父坐法，夫人输入织室，容态少俦，江东绝色。同幽者百馀人，谓夫人曰 神女 ，敬而远之。有司陈于吴主，使图其容。夫人忧戚不食，减瘦改形。工人写之以进吴主，主见喜，以虎魄如意抚案嗟曰： 此神女也！愁貌尚能感人，况在欢乐！ 乃纳于后宫。
又曰：孙亮作绿琉璃屏风，每于月下清夜舒之。常爱宠四姬，皆振古绝色：一名朝姝，二名俪居，三名洁华，四名洛宝。
又曰：周成王时有因祗国，去王都九万里，献女工一人，善于工巧，体貌轻洁，被纤罗杂绣之衣，长袖修裾。风至，则结其襟带，恐飘摇不能自止。善织，以五色丝引而结之，则成文锦。
《吴会分地记》曰：土城者：勾践时索美女，欲以献吴，于罗山得西施、郑旦，作土城贮之，使近道习见人，令贤傅母教之三年。
段龟龙《凉州记》曰：隐王美人张氏，色艳，出家为道。乃自投门楼，双股频折，口诵经，颜色自若，俄而死。
《邺中记》曰：广陵公陈逵妹，才色甚美Ｍ袖长七尺，石虎以为夫人。
《三国典略》曰：崔孝芬取贫家子贾氏以为养女，有姿色。腾纳之，请以邑号。
又曰：齐武成曾有疾，自云初见空中有五色物，稍近变成一美妇人，去地数丈，亭亭而立。徐之才云： 此至灵所致 ，即进汤服一剂，便觉稍远；又服，还变成五色物。数剂疾平。
《帝王世纪》曰：纣以鬼侯为三公，鬼侯有女美，而进之于纣，纣悦之。妲己乃泣而谮之，纣怒鬼侯女，遂杀之，而醢鬼侯。
何集《续帝王世纪》曰：张天锡疾笃。阎、薛二姬并有国色，天锡谓曰： 吾死之后，汝二人岂可更为他妻？ 皆曰： 尊若不讳，请效死尊前，誓无他志。 二人自杀。天锡有瘳，追悼二姬，葬以夫人礼。
《说苑》曰：齐王起九重之台，募国中有画者，赐之钱，狂卒敬君居常饥寒，妻端正。敬君工画，贪赐画台，去家日久，思念其妻，像向之嬉笑。旁人瞻见之，以白王，王即设酒与敬君相乐，谓敬君曰： 国中献女无好者，以钱百万，谓妻可乎？不者，杀汝。 敬臼甸慞惶听许。
《世语》曰：太祖下邺，文帝先入袁尚府，有妇女被发垢面，立绍妻后，文帝问之，答曰： 是熙妻 ，顾搅发，以袖拭面，姿貌绝伦。遂纳之。
《世说》曰：汉玄帝宫人既多，乃令画工图之，欲有呼者，辄披图召焉，其中皆行货赂。王昭君，姿容甚丽，志不可苟求。工遂毁为甚丑，终身不召。后匈奴来和，求美女于帝，以昭君充行，既召见而叹之。
又曰：桓宣武平蜀，以李势妹为妾，主始不知，既闻，与数十婢拔白刃袭之。(温尚明帝女南康长公主。)正值梳头Ｍ袖籍地，肤色玉耀，不为动容。徐曰： 国破家亡，以至今日，若能见杀，乃其本怀。 主惭而退。
《俗说》曰：宋祎是石崇妓绿珠弟子，有色，善吹笛，后在晋明帝处。帝疹患笃，群臣进谏：请出宋祎，帝曰： 卿诸人谁欲得之？ 阮遥集时为吏部尚书，对曰： 愿以赐臣。 即与之。
《典说》曰：司隶冯方女，国色也，避地扬州，袁术登城见而遂纳焉。诸妇害其宠，绐言将军以贵人有志节，但见时示忧色，必长见敬重。冯氏如其言，术益哀之。诸妇因绞悬之厕，言自杀。术诚以为不得志而死，乃厚葬之。
《方言》曰：娥、〈女赢〉，(音盈。)好也。秦曰娥(言娥娥也。)宋谓之〈女嬴〉(言〈女嬴〉〈女嬴〉也。)秦晋之间，凡好而轻者谓之娥。自关而东，河淆之间谓之媌，(今关西人亦呼好为媌，吾交切。)或谓之姣，(言姣洁也，音交。)赵魏燕岱之间曰姝，(音妹，亦四方通语耳。)或曰妦。(言妦容也，音蜂。)自关而西，秦、晋之间故都曰忏。(秦旧都，今扶风雍县也。晋旧都，今太原晋阳县也。其俗通呼好为忏，五干切。)
又曰：釥、(错眇切。)嫽(洛夭切。)好也。青徐海岱之间曰釥，或谓嫽。(今通呼小姣洁喜好者为嫽眇。)好，凡通语也。朦庞(鸱〈尨鸟〉)丰也。自关而西，秦晋之间凡大貌谓之朦，或谓之庞。丰，其通语也。娃(乌佳切。)媠(诺过切。)窕(途了切。)艳，美也。吴楚衡淮之间曰娃，南楚之外曰媠，宋卫晋郑之间曰艳，陈楚周南之间曰窕。自关而西秦晋之间，凡美色或谓之好，或谓之窕。故吴有馆娃之宫，秦有柒(音七)娥之台。秦晋之间美貌谓之娥，美状为窕，美色为艳，美心为窈。奕、偞，容也。自关而西凡美容谓之奕，或谓之媟。(弈弈、媟媟，皆轻丽之貌也。)
《竹书纪年》曰：桀伐岷山，献女于桀，二女曰琬，曰琰。桀受女，刻其名于苕华之玉，苕是琬，华是琰。
《楚辞》曰：姱容修态縆洞房，娥眉慢睃目腾光。
又曰：粉白黛黑施芳泽。
又曰：美人既醉朱颜酡。
又曰：室中之观多珍怪，兰膏烛明华容备。
《山海经》曰：丹山西即巫山也，帝女居焉。宋玉所谓我帝之季女，名曰瑶姬。其间首尾一百六十里，谓之巫峡，盖因山为名也。
崔豹《古今注》曰：魏文帝宫人有莫琼树、薛夜来、陈回衣、陈巧笑。琼树始制蝉鬓，望之缥缈如蝉翼，故号曰 蝉鬓 。
桓谭《新论》曰：或曰陈平为高帝解平城围，隐而不傅，子能知乎？曰： 陈平说阏氏，言汉有美女，其容貌天下无有，今急驰使归迎，欲进单于，单于见必爱之，则阏氏言之单于而得免也。
《六韬》曰：纣囚文王羑里。散宜生受命而行宛怀、条涂之山。山有玉女三人，宜生得之，因费仲而献之于纣，以免文王。
何承天《纂文》云：孚瑜，美色也。
服虔《通俗文》云：容丽曰媌(莫豹切。)形美曰媠(汤火切。)容媚曰婠(乌活切。)南楚以好为娃(乌佳切。)肥骨柔弱曰婐(乌果切。)娜(奴果切。)颊妍美曰妩媚，容茂曰〈女乐〉。(羊灼切。)
《越绝书》曰：越王勾践得采薪二女西施、郑旦，以献吴王。
崔骃《七依》曰：闾娵之孕既丽且闲，紫唇素齿，雪白玉辉，回眸百万，一笑千金。孔子倾于阿谷，浮屠忘其桑门，彭祖飞而溶集，王乔忽而堕云。
司马相如《上林赋》曰：若夫青琴、宓妃之徒(皆古神女名也。)绝殊离俗，妖冶闲都，靓妆刻饰。
又《美人赋》曰：臣之东邻有一女子，玄发丰艳，蛾眉皓齿，颜盛色茂，景曜光起。离宫闲馆，寂寞重虚；门阁昼掩，暧若仙居。芳香郁烈，黼帐高张；有女独处，婉然在床；奇葩逸丽，素质艳光。辞不具载。
蔡邕《协初赋》曰：其在近也，若神龙彩鳞翼将举。其既远也，若披云扫汉见织女。
陈思王《洛神赋》曰：其形也，翩若惊鸿，蜿若游龙。荣辉秋菊，华茂春松。仿佛兮若轻云之蔽月，飘飘兮若流风之回雪。远而望之，皎若太阳昇朝霞；迫而察之，灼若芙蕖出绿波。醲纤得中，修短合度。肩若削成，腰如约素。延颈秀项，皓质呈露。芳泽无加，铅华弗御。丹唇外朗，皓齿内鲜。明眸善睐，靥辅承权。辞不具载。
曹植《扇赋》曰：情骀荡而外得，心悦豫而内安。增吴民之姣好，发西子之玉颜。
阮籍《清思赋》曰：靥白玉以为面，披丹霞以为衣。袭九英之曜精，佩瑶光以发辉。
袁弘《夜酣赋》曰：开金扇，坐琼筵。卫姬进，郑女前。形窈窕以纤弱，艳妖冶而清妍。似春兰之齐秀，象明月之双悬。
宋玉《神女赋》曰：楚襄王游于云梦之浦，使宋玉赋高唐之事。王梦神女，其状甚丽，王异之。明日以白玉，玉曰： 其梦若何？ 王曰： 见一妇人，状甚奇异，抚心定气，复有所梦。其始来也，耀乎。若白日初出照屋梁；其少进也，皎乎若明月舒其光。秾不短，纤不长，步裔裔兮耀殿堂。忽兮改容，蜿若游龙乘云翔。 王曰： 此盛矣，试为寡人赋之。 玉曰： 夫何神人妖丽兮，含阴阳之渥饰。被华藻之可好兮，若翡翠之奋翼。其象无双，其极毛嫱。 
又《登徒子赋》曰：夫天下之佳人，莫若楚国。楚国之丽者，莫若臣里。臣里之美者，莫若臣东家之子。东家之子，增之一分则太长，减之一分则太短，著粉太白，施朱太赤，眉如翠羽，肌如白雪，腰如束素，齿如含贝。
又《高唐赋》曰：昔者先王尝游高唐，怠而昼寝，梦一妇人曰： 妾巫山之女也，为高唐之客。 辞曰： 妾在巫山之阳，高唐之岨，朝为行云，暮为行雨，朝朝暮暮，阳台之下。 王曰： 朝云始出状若何？ 玉对曰： 其始出也，对兮若松榯；其少进也，晰兮若姣姬扬袂。障日而望所思，忽兮改容，偈兮若驾驷马，建羽旌。湫兮如风，凄兮如雨。风止雨霁，云无处所。 
王粲《神女赋》曰：发似玄鉴，鬓类刻成。质素纯皓，粉黛不加。朱颜熙曜，晔若春华。口譬含丹，目若澜波。美姿巧笑，靥辅奇牙。
傅毅《舞赋》曰：郑女出进，二八饰侍。眉连娟以增绕，目流睇而横波。
刘桢《鲁都赋》曰：众媛侍侧，鳞附盈房。娥眉青眸，颜若濡霜。含丹吮素，巧笑妍详。掖耀日之珍笄，珥明月之珠珰。圭衣纷裶，振佩鸣璜。
应玚《神女赋》曰：腾玄眸而俄青阳，离朱唇而耀双辅。红颜晔而和妍，时调声以笑语。
张衡《舞赋》曰：裾若飞烟，袖如回雪。窣若霆震，瞥若电灭。于是粉黛施兮玉质灿，朱簪挺兮缁发乱。
谢灵运《江妃赋》曰：小腰微骨，朱颜皓齿。绵视腾采，靡肤腻理。天台二娥，宫庭双媛。青袿晨接。紫衣形见，或飘翰凌烟，或潜泳浮海。万里俄顷，寸阴未改。辞不具载。
魏文帝《与繁钦书》曰：今之妙舞，莫巧于绛树，清歌那激于宋腊。
《古诗》曰：青青河畔草，郁郁园中柳。盈盈楼上女，皎皎当窗牖。娥娥红粉妆，纤纤出素手。
又曰：燕赵多佳人，美者颜如玉。被服罗衣裳，当户理清曲。音响一何悲，弦急知柱促。愿为双飞燕，衔泥巢君屋。
梁简文帝《晚景出行诗》曰：细树含残影，春闺散晚香。轻花鬓边堕，微汗粉中光。
梁徐悱妻诗曰：东家挺奇丽，南国擅容晖。夜月方神女，朝霞喻洛妃。
晋阮籍诗曰：妖冶闲都子，英曜何芬葩。玄鬓发朱颜，睇盼有光华。
又曰：西方有佳人，皎若白素光。被服织罗衣，左右佩双璜。
又诗曰：抖晰游江滨，逍遥顺风翔。交甫怀玉佩，婉娈有芬芳。
左思《娇女诗》曰：吾家有娇女，娇女皦白晳。小字为纨素，口齿自清历。髻发覆广额，双耳似连璧。明朝弄梳台，黛眉类扫迹。(五言。)
傅玄歌曰：有女怀芬芳，媞媞步东厢。蛾眉双翠羽，明硇蔻清光。丹唇翳皓齿，秀颜若圭璋。巧笑露靥辅，众媚不可详。令仪希世出，无乃古毛嫱。首戴金步摇，耳系明月珰。
李延年歌曰：北方有佳人，绝世而独立。一顾倾人城，再顾倾人国。岂不言倾城国，佳人难再得！
陆机《艳歌行》曰：美目扬玉泽，蛾眉象翠翰。
古乐府《陌上桑行》曰：日出东南隅，照我秦氏楼。秦氏有好女，自言名罗敷。罗敷善蚕桑，采桑城南隅。青丝为笼绳，桂枝为笼钩。头上发堕髻，耳中明月珠。
鲍昭《堂上行》曰：胪晖朱颜酡，纷纷织女梭。满堂皆美女，目我对湘娥。筝笛更弹吹，高唱好相和。
曹植《美女篇》曰：美女妖且闲，采桑歧路间。桑条芬苒苒，落叶何翩翩。攘袖见素手，皓腕约金环。头上金雀钗，腰佩翠琅玕。
