○道德
《礼记·中庸》曰：天命之谓性，率性之谓道，修道之谓教。道也者，不可须臾离也；可离，非道也。
又曰：大哉圣人之道！洋洋乎发育万物，峻极于天。优优大哉！礼仪三百，威仪三千，待其人然后行。故曰： 苟不至德，至道不凝焉。 
又曰：天下之达道五，所以行之者三。曰：君臣也，父子也，夫妇也，昆弟也，朋友之交也，五者天下之达道也。知、仁、勇三者，天下之达德也。
又曰：君子之道四，丘未能一焉：所求乎子以事父，未能也；所求乎臣以事君，未能也；所求乎弟以事兄，未能也；所求乎朋友先施之，未能也。庸德之行，庸言之谨，有所不足，不敢不勉。
又曰：君子之道，造端于夫妇，及其至也，察乎天地。子曰： 道不远人，人之为道而远人，不可以为道。 
又《学记》曰：玉不琢，不成器。人不学，不知道。
又曰：大道不器。(谓圣人之道，不如器施於一物也。)
又《乐记》曰：君子乐得其道，小人乐得其欲。以道制欲，则乐而不乱；以欲忘道，则惑而不乐。(道，谓仁义也。欲，谓邪淫也。)
《尚书·大禹谟》曰：罔违道以干百姓之誉。(失道求名，古人贱之。)
又《洪范》曰：无有作好，遵王之道。(言无有乱为私好恶，动必循先王之道。)
又《旅獒》曰：志以道宁，言以道接。(在心为志，发气为言，皆以道为本，故君子勤道。)
《周易·系辞》曰：知周乎万物而道济天下。
又曰：一阴一阳之谓道。
《论语·学而》曰：敏於事而慎於言，就有道而正焉。(有道谓有道德者。正谓问事是非也。)
又《公治长》曰：子谓子产有君子之道四焉：其行己也恭，其事上也敬，其养民也惠，其使民也义。
又曰：子曰： 天下有道则见，无道则隐。邦有道，贫且贱焉，耻也。邦无道，富且贵焉，耻也。 
又《卫灵公》曰：子曰： 人能弘道，非道弘人。 
又曰：君子谋道不谋食。
又曰：天下有道，则礼乐征伐自天子出。
又曰：君子学以致其道。
又《子张》曰：子贡曰： 文武之道，未坠於地，在人。贤者识其大者，不贤者识其小者，莫不有文武之道焉。 
又《颜渊》曰：季康子问於孔子曰： 如杀无道，以就有道，何如？ 孔子对曰： 子为政，焉用杀？子欲善，而民善矣。君子之德风，小人之德草。草上之风，必偃。 (欲使季康子先自正也。偃，仆也。草加之以风无不仆者，犹民之化於下。)
《大戴礼》曰：笃仁而好学，多闻而顺道。天子疑则问，应而不穷者谓之道。道者，导天下之道。
《老子》曰：道可道，非常道。王弼曰：可道，指事造形，非其常道可道。
《庄子》曰：鱼相造乎水，人相造乎道。
子思子曰：天下有道则行有枝叶，天下无道则言有枝叶。
又曰：祝牧谓其妻曰： 天下有道，我韨子佩；天下无道，我负子戴。 
又曰：原宪处鲁，居环堵之室，上漏下湿，匡坐而弦歌。(匡，正也。)子贡乘大马，中绀而表素，轩车不容巷，往见原宪。原宪正冠踪履，杖藜应门。子贡曰： 嘻！先生何病也？ 原宪应之曰： 宪闻无财之谓贫，学道而不能行之之谓病。今宪贫也，非病也。 子贡逡巡而有愧色。
《文子》曰：夫道德者，匡邪以为正，治辞以为定，上下之仪也。上有道德即下有仁义。积道德者，天与之，地助之，鬼辅之。
《鬻子》曰：发政施令为天下福，谓之道。
《公孙尼子》曰：道为知者设，贤为圣者用。
《淮南子》曰：圣人之道若中衢樽，过者斟酌，虽多少不同而各得其宜也。
杨子《法言》曰：仲尼之道犹四渎，经营中国，终入大海。
又曰：君子之道有四：简而易用也，要而易守也，炳而易见也，法而易言也。
又曰：圣人重其道而轻其禄，众人重其禄而轻其道。
《盐铁论》曰：以道德为城，文王是也。以道德为胄，汤武是也。
桓谭《新论》曰：三皇以道治，五帝以德化。王道纯粹，其德如彼；霸道驳杂，其功如此。
王逸《正部》曰：仲尼门人哺道醇饮道宗。
《昌言》曰：道德仁义，天性也。织之以成其物，练之以致其情，莹之以发其光。
《任子》曰：道德之怀民，犹春阳之柔物也。履深冰而不寒，结本条而不折。
《杜氏幽求子》曰：盖道清淡以无为吻家，恬虚寂静，弘广多包，岂非圣人所宅乎！
又曰：有道之国，其鬼不神。
崔玄始《正论》曰：国不信道，工不信度，亡可待也。
《傅子》曰：君子审其宗而后学，明其道而后行。
《中论》曰：道之於人，甚简且易，不如采金攻玉涉艰难也。
《苻子》曰：为道者日损而月章，为名者日章而月损。
《释名》曰：德，得也，得事宜也。
《周礼·地官·师氏》曰：一曰至德，二曰敏德，三曰孝德。(至德，中和之德。敏德，仁义顺时。孝德，尊祖爱亲。)
《礼记·学记》曰：礼乐皆得，谓之有德。德者，得也。
又《祭义》曰：天子有善，让德於天。
又《中庸》曰：虽有其位，苟无其德，不敢作礼乐焉。虽有其德，苟无其位，亦不敢作礼乐焉。
又曰：小德川流，大德敦化，此天地之所以为大也。
又《表记》曰：以德报德，则民有所劝。
又《大学》曰：富润屋，德润身。
《左传·桓公》曰：臧哀伯谏曰： 君人者，将昭德塞违以临照百官，犹惧或失之，故昭令德以示子孙。
又僖公中曰：庸勋亲亲，昵近尊贤，德之大者也。
又曰：德以柔中国，刑以威四夷。
又曰：太上以德抚民。
又文公上曰：孝敬忠信吻吉德，盗贼藏奸为凶德。
又宣公上曰：楚子观兵于周疆，定王使王孙满劳楚子。楚子问鼎之大小轻重焉。对曰： 在德不在鼎。 
又成公上曰：四王之王也，(禹、汤、文、武。)树德而济同欲焉。
又襄公二十四年曰：太上有立德，其次有立功。
又昭公三曰：盛德必百世。
《毛诗·荡·烝民》：德輶如毛，民鲜克举之。
《尚书·舜典》曰：玄德升闻，乃命以位。(玄谓幽潜，潜行道德，升闻天朝，遂见徵用。)
又《大禹谟》曰：皋陶迈种德，德乃降。黎民怀之。(迈，行；种，布也。皋陶布行其德，下治於民，民归服之。)
又曰：惟德动天，无远不届。
又《仲虺之浩》曰：德日新，万邦惟怀。志自满，九族乃离。
又《伊训》曰：尔惟德罔小，万邦惟庆。尔惟不德罔大，坠厥宗。
又《太甲》曰：德惟治，否德乱。(为政以德，则治不以德则乱。)
又《咸有一德》曰：非天私我有商，惟天佑于一德。非商求于下民，惟民归于一德。德惟一，动罔不吉；德二三，动罔不凶。
又《泰誓》曰：同力度德，同德度义。(力钧则有德者胜，德钧则秉义者胜。)
又曰：受有亿兆夷人，离心离德。予有乱臣十人，同心同德。
又曰：树德务滋，除恶务本。(立德务滋长；去恶务除本。)
又《洪范》：五福，四曰攸好德。(所好者德，福之道。)
又《旅獒》曰：玩人丧德，玩物丧志。(以人为戏弄则丧其德。)
又《蔡仲之命》曰：皇天无亲，惟德是辅。
又《周官》曰：作德，心逸日休；作伪，心劳日拙。(为德直道而行，於心逸豫而名日美。)
又《君陈》曰：黍稷非馨，明德惟馨。
《周易·坤卦》象曰：地势坤，君子以厚德载物。
又《系辞》曰：富有之谓大业，日新之谓盛德。
《论语·为政》曰：为政以德，譬如北辰，居其所而众星拱之。(德者无为犹北辰之不移而众星拱之。)
又《里仁》，子曰：德不孤，必有邻。
又《先进》曰：德行：颜回、闵子骞、冉伯牛、仲弓。
又《宪问》：子曰：有德者必有言，有言者不必有德。
又曰：骥不称其力，称其德也。(骥，古之善马也。德谓在五御之威仪。)
又《季氏》曰：远人不服，则修文德以来之。
《尚书大传》曰：有德者，尊其位而重其禄。
《史记》曰：一年种之以穀，十年树之以木，百年来之以德。
《东观汉记》曰：张谌字子孝，右扶风人。以笃行纯淑，乡里归德。虽居幽室暗处，自整顿三辅，以为仪表。
又曰：淳于恭字孟孙，北海淳于人。以谦俭推让为节。人有刈恭禾，见之，念其愧，因伏草中，至去乃起。恭家井在门外，上有盆，邻里牧牛儿争饮牛。恭恶其争，多置器其上，为预汲水满之。小儿复争，恭各语其家父母。父母乃禁怒之。里落皆化而不争。
《三辅决录》曰：冯豹字德文。母为父所出，后母遇之甚酷。豹事之愈谨，时人为之语曰： 道德彬彬冯德文。 
王隐《晋书》曰：庾衮字叔褒，颍川人。少遭大疫，二兄亡，次兄毗又疫。其疠菩藿炽，衮父母诸弟皆出，避家。衮独不出，诸父强之，不可，曰： 衮性不畏病。 纳浆粥扶持，不舍昼夜，省柩哀临，十有馀旬。病既歇，家乃反，而衮亦无患害。宗党叹曰： 异哉！此子能守人之所不能守，能行人之所不能行。 
《晋中兴书》曰：卫玠字叔宝。常以人有不及，可以情恕；非意相干，可以理遣。故终身不见其喜愠。
《齐书》曰：张绪字思曼，为吏部尚书。每朝见，太祖目送之，谓王俭曰： 绪以位尊我，我以德贵绪。 
又曰：王秀之字伯奋，为南郡内史、州西曹。荀丕欲交秀之，拒而不纳。报丕书曰： 仆以德为宝，足下以位为宝。各宝其宝，於此敬宜也。 
《老子》曰：上德不德，是以有德；下德不失德，是以为德。(上德之人惟道用其德故能有德，下德而德之必有失焉。)
《文子》曰：山高者其木修，地广者其德厚。
又曰：闲九窍，灭志意，弃聪明，反无识，含阳吐阴，而与万物同德也。
《庄子》曰：至德之世，不尚贤，不使能。
《韩子》曰：善为吏者树德，不能为吏者树怨。
《孟子》曰：周于利者凶年不能杀，周于德者邪世不能乱。
《鹖冠子》曰：德及万人者谓之豪，德过百人者谓之英。
《孔丛子》曰：胩子身长不过六尺，齐国莫不鬃缮；赵文子身如不胜衣，相晋国以宁：诸侯敬服其德故也。
扬子《法言》曰：耕道而得道，猎德而得德。
《傅子》曰：上德之人，其济万物也，犹天之有春秋，时至自生，非德之力。
《太公金匮》曰：德行则福，德废则覆。
《易参同契》曰：道成德就，潜伏俟时。
《海内先贤行状》曰：王烈字伯善。时有盗牛者，主得之。盗者曰： 我邂逅迷惑，从今将改。子既赦宥，幸无使王烈闻之。 
又曰：戴良字叔鸾。高才磊硌，英声远播。少者怀之，长者慕之。乡里缙绅，下至黎庶，莫有忿争之家。
又曰：徐孺子徵聘未尝出门，赴丧不远万里。常事江夏黄公薨，往会其葬。家贫无以自供，赍磨镜具自随，每至所在，赁磨取资，然后得前。既至，设祭哭毕而返。陈仲举为豫章太守，召之则到，馈之则受，但不服事，以成其节。
又曰：仇览字季知。学通五经，选为亭长。民有孙玄，少孤，与母居，诣览告玄不孝。览谢遣之，属母归，勿言，方为教之。后览赍礼诣玄，为陈孝子供养之意。玄遂感激，卒为孝子。时令河内王涣，政尚清严，闻览得玄不治，心独望之，乃问览 在亭不治不孝，得无失鹰鹯之志乎？ 对曰： 窃以鹰鹯不如凤皇，故不为也。 涣感览言，用损威刑。
《会稽典录》曰：郑弘字巨君，为郡督邮上计史。时计掾勾章任尚，居素温富，乘鲜车，驾肥马。弘恒在后，尚辄骂，弘无愠容。弘、尚在京师游学还郡，俱见府君。府君所问，弘无不对，而尚不知出。又问弘： 掾行道数相折辱，何以不答？ 弘谢曰： 过奉显使无光国之美，马羸行迟面，恐失期贺，以相催促，自是其宜。愚闻两虎俱斗，大者必伤，小者必死，两为无益，故不敢答。 府君叹曰： 此谓长者，太守所不能也。 
《汝南先贤传》曰：黄宪字叔度。不矜名以诡时，不抗行以矫俗。窥其门者莫敢践其庭，睹其流者不能测其肾拢时人论曰： 颜渊复生乎！ 
《襄阳耆旧记》曰：庞德公子奂，字世文。晋太康中，为牂牁太守。去官归乡里，居荆南白沙乡。里人宗敬之，相语曰： 我家池中龙种来里中化其德，少壮皆代老者担。 
《陈实别传》曰：实字仲躬，颍川人。自为儿童不为戏弄等类所归。实在乡闾，平心率物，其有诤讼，辄求判正，晓譬曲直，返无怨者。至乃叹曰： 宁为刑罚所加，不为陈君所断。 时岁荒民俭，有盗夜入其室，止於梁上。实阴见之，乃起自整拂，呼命子孙，正色训之曰： 夫人不可不自勉，不善之人未必本恶，习与性成，遂至於此，如梁上君子矣。 盗大惊，自投於地，稽首归罪。实徐譬之曰： 视君状貌，不似恶人，宜深克己反善。然此当由困贫。 令遗绢二匹。自是，县无复盗窃。
《荀氏家传》曰：荀彧德行周备，名重天下，海内英俊咸嘉焉。
又曰：锺繇以为： 颜子既没，能备九德百行、不二其过者，惟荀彧乎！ 或问繇曰： 君推荀君，比之颜子，自以不及，其可得闻乎？ 繇曰： 夫明君师臣，其次友之。以太祖之聪明，每大事常先咨之荀彧，是则古师友之义也。吾等受命而行，犹或不尽，去固远耶。 
《潘勖别传》曰：勖宽贤容众，与天下人等休戚，同有无，不以家财吻己有。
《任嘏别传》曰：嘏字照先，乐安人。幼以至性见称。遇荒乱，家贫，卖鱼。会官发鱼，鱼贵数倍。嘏取直如常。会太祖创业，召海内至德。嘏应其举，为临淄侯庶子。
○阴德
《左传·宣公下》曰：魏颗败秦师于辅氏，获杜回，秦之力人也。初，武子有嬖妾，无子，武子疾，命颗曰： 必嫁是。 疾病，则曰： 必为殉。 及卒，颗嫁之。曰： 病疾则乱，吾从其治也。 及辅氏之役，颗见老人结草以亢杜回，(亢，御也。)杜回踬而颠，故获之。夜梦之曰： 余，而所嫁妇人之父也。尔用先人之治命，余是以报。 
《汉书》曰：于定国父于公为县狱吏，郡决曹狱平罗文法者，于公所决皆不恨。其闾门坏，父老方共治之。于公谓曰： 少高大闾门，令容驷马高盖车。我治狱多阴德，未曾有所冤，子孙必有兴者。 至定国为丞相。
又曰：邴吉字少卿，鲁国人。为丞相，宽大好礼。初，吉有阴德於孝宣帝微时。帝即位，众莫知之，吉亦不言。吉从大将军长史迁至御史大夫，帝闻将封之，会吉病甚，将使人加绶而封之。及其生也。太子太傅夏侯胜曰： 此未死也。臣闻有阴德者，必飨其乐，以及子孙。今未获其乐而病，非其死病也。 后果愈。乃封博阳侯，终飨其禄。
《后汉书》曰：何敞六代祖比干学《尚书》於晁错，注云：比干字少卿，经明行修，兼通法律，为汝阴县狱吏决曹掾，平活数千人。后为丹阳都尉。征和三年三月辛亥，天大阴雨，比干在家，中日梦贵客车骑满门。觉以语妻，语未已而门有老妪，年可八十馀，头白，求寄避雨，雨甚而衣履不沾雨渍。止，送至门，乃谓比干曰： 公有阴德，今日赐公策以广公之子孙。 因出怀中苻策，状如简，长九寸，凡九百九十枚，以授比干曰： 子孙佩印绶者如此算。 
又曰：和熹邓后叔父陔言：常闻活千人者子孙有封。兄训为谒者，使修石臼河，岁活数千人。大道可信，家必蒙福。初，太傅禹叹曰： 吾将百万之众，未尝妄杀一人，其后代必有兴者。 
又曰：永平中，楚王英谋为逆事，下郡覆考。明年，三府举袁安，能理剧，拜楚郡太守。是时，英辞所连及系者数千人。显宗怒甚，吏案之急，迫痛自诬，死者甚众。安到郡，不入府，先往按狱，理其无明验者，条上出之。府丞掾吏皆叩头争，以为阿附反虏，去与同罪，不可。安曰： 如有不合，太守自当坐之，不以相及也。 遂分别其奏。帝感悟，即报许，得出者四百馀人。
又曰：虞诩字升卿。祖经为县狱吏，决狱平。尝曰： 东海于公，高其里门，而其子定国卒至丞相。吾决狱六十年矣，虽不及于公，其庶几乎。吾子孙何必不为九卿耶！ 故字诩曰升卿。
谢承《后汉书》曰：陈重字景公，豫章宜春人。举孝廉，在郎署。有郎负息钱数十万，债主日至，剪求无已。重乃密以钱代还。郎后觉知而厚辞谢之。重曰： 非我之为。将有同姓名者。 终不言惠。
《吴志》曰：锺离牧字子翰，会稽山阴人。少居永兴，自垦稻田二十馀亩。临熟而县民识之。牧曰： 本以田荒，故垦之耳。 遂以稻与县人。
沈约《宋书》曰：沈道虔，吴兴武康人。少仁爱，好《老》、《易》。郡州府凡十二命皆不就。有人窃其园菜者，外还见之，乃自逃隐，候窃者取足去后，乃出。
《唐书》曰：载初中，徐有功为大理丞。时酷吏来俊臣等构陷无辜，公卿震恐，有功独存平恕。诏下大理者，有功皆议出之，前后济活数十百家。
《吕氏春秋》曰：宋景公时，荧惑在心。问子韦，子韦对曰： 祸在君，可移宰相。 公曰： 宰相所与治国家。 曰： 移於民。 公曰： 民死谁与为君？ 曰： 移於岁。 公曰： 岁饥民必死。 子韦北面再拜曰： 君有至德之言三，天必赏君。 荧惑果三徙舍。
《贾谊书》曰：楚惠王食寒菹得水蛭。王不欲以饮食伤人，乃吞之。令尹避席再拜而贺曰： 臣闻天道无亲，惟德是辅。 是夜，惠王之后溷而蛭出，其久病心肠之积皆愈。
又曰：孙叔敖之为儿也，出游归，遂忧而不食。母问其故，泣而对曰： 今旦见两头蛇，恐死。 其母曰： 今蛇安在？ 曰： 敖闻见两头蛇者必死，吾恐人又见之，杀而埋之。 母曰： 无忧，汝不死矣。吾闻有阴德者，天必报之以福。 果不死矣。
《高士传》曰：初，晋宣帝布衣时，与胡昭有旧。昭同郡周士等谋欲害帝，昭闻而涉险邀士於齐渑之间，止士。不肯。昭泣以示诚，士感义，乃止。昭虽有阴德於帝，口终不言。
《续齐谐记》曰：杨宝年九岁时，至华阴山北，见一黄雀为鸦凫所搏，坠於树下，为蝼蚁所困。宝取之以归，置巾箱中，惟食以黄花。百馀日，毛羽成，乃飞去。其夜，有黄衣童子向宝再拜曰： 我王母使者，君仁爱救拯，实感成济。 以白环四枚与宝曰： 令君子孙洁白，位登三公，事当如此数矣。 
《会稽典录》曰：郑弘为灵文乡啬夫。民有弟用兄者，未还之。嫂诣弘诉之。弘卖中单(即今之汗衫也。)为叔还钱。兄闻之惭愧，遣其婢索钱还弘，弘不受。
又曰：夏香字曼卿，永兴人。门侧有大井，傍设水瓮。里中儿童各竞饮牛，争水共斗。香预吻汲水，多置器瓮，由是无争，专以德化。香至四节先庆酌二亲，退赍酒肴，劳问里中父老，以此为常。
《益部耆旧记》曰：王忳常诣京师，於空舍中见一书生疾困，愍而视之。书生谓忳曰： 我当到洛而得病，命在须臾。腰下有金十斤，愿以相赠，死后乞藏骸骨。 未及问姓名而绝。忳即鬻金一斤，营其殡葬，馀金悉置棺下，人无知者。后归数年，县署忳大度亭长。初到之日，有马驰入亭中，其日，风飘一绣被复堕忳前。即言於县，马遂奔走，牵忳入他舍，主人见之，喜曰： 今擒盗矣！ 问忳得马，忳说其状并绣被。主人怅然良久，乃曰： 被随飘风与马俱亡，卿何阴德而致此二物？ 忳自念有葬书生事，因为说之。道书生形貌及埋金之处。主人惊曰： 是我子，姓金名彦，前往京师不知所在，何意卿乃葬之。大恩久不服，天以此彰卿德耳。 忳悉以被马还之，彦父不取，又厚遗忳。忳辞让而去。时彦父为州从事，因告新都令，假忳休息，与俱迎彦丧。馀金且存。由是显名。
《广州先贤传》曰：罗威字德仁，南海番禺人也。有邻家牛数食其田禾，既不可止，遂为断刍多着牛家门中，不令人知。数如此，牛主惊怪，不知为谁。阴察求之，乃觉是威。自后更相约率收拾牛犊，不敢复践伤於威田。
《豫章耆旧志》曰：施阳字季儒，迁舒瘤拢及之官，道经江夏，遇寇贼兴起，劫夺阳物。贼去后，车上席下尚有五千钱，追以与贼。
《荀氏家传》曰：荀遂字仲阳。夫人有至行。时岁荒饥，有馀米粜之，夫人恒扌豕斛，籴者倾量辄过本。时人号曰扌豕斛夫人。
