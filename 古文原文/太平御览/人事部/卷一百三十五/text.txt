○诡诈
《说文》曰：诡，责也。又横射物，为诡诈，欺也。
《诗》曰：无纵诡随，以谨无良。
《礼》曰：用人之智，去其诈。
《论语》曰：古之愚也直，今之愚也诈。
《战国策》曰：楚怀王拘张仪，将杀之。靳尚为请王之幸夫人郑袖曰： 子亦自知且贱於王乎？ 郑袖曰： 何？ 尚曰： 张仪者，秦王之忠信有功臣也，今楚拘之，秦王欲出之。秦王有爱女美，又简择宫中佳丽习音者以从之，资以金玉宝器，以上庸六县为汤沐邑，欲因张仪内之，楚王必受之而忘子，子疏必矣。 郑袖遽说楚王出张子。
又曰：张丑为质於燕，燕王欲杀之。走，且出境，境吏得之。丑曰： 燕王所为将杀我者，人有言我有宝珠也，王欲得之。今我已亡矣，而燕王不我信。令子致我，我且言子之夺我珠而吞之，燕王必且杀子，刳子之腹，君不可说。 吏恐而赦之。
《史记》曰：赵武灵王立吴姬子何为惠文王，自号为主父。令何主治国，而自胡服，将士大夫西北略胡地，而欲从云中、九原直南袭秦，於是诈自为使者入秦。秦昭王不知，而怪其状甚伟，非人臣之量，使人逐之，而主父驰已脱门矣。秦人大惊。主父所以入秦者，欲自略地，因观秦王之为人也。
又曰：张仪说楚王曰： 大王诚能听臣，闭关绝约於齐，臣请献商於之地六百里，使秦女得为大王箕帚之妾。 楚王大悦而许之，遂闭关绝约於齐，使一将军随仪。仪至秦，阳失绥堕车，不朝三日。楚王闻，曰： 以寡人绝齐未甚邪？ 乃使勇士至宋，借宋之苻，北骂齐王。齐王大怒，折节下秦。秦齐之交合，仪乃朝，谓楚使曰： 臣有奉邑六里，愿献大王左右。 使者曰： 臣受命於王，以商於之地六百里，不闻六里。 还报楚王，楚王大怒。
又曰：新垣平使人持玉杯，上书阙下，云： 有宝玉气来者，臣已视之。 果有献玉杯者，刻曰 人主延寿 。平又言 臣候日再中 。於是始更以十七年为玄年，令天下大酺。平言曰： 臣望汾阴有金宝气，意周鼎其出乎？其见不迎则不至。 於是上使治庙汾阴南，临河，欲祠出周鼎。人有上书告新垣平所言皆诈也。
《汉书》曰：陈胜、吴广起兵，乃丹书帛曰： 大楚兴，陈胜王。 置人所罾鱼腹中。卒买鱼烹食，得而怪之。又令广隐社作狐鸣曰： 陈胜王，吴广相。 
又曰：韩信与家臣谋，欲发兵攻吕后。其舍人得罪于信，囚欲杀之。舍人弟上书，告信欲反状於吕后。后乃与萧何谋，诈令人从上所来，言陈豨已死，群臣皆贺。相国绐信曰： 虽病，强入。 吕后使武士缚信，斩之长乐钟室。信方斩，曰： 吾悔不用蒯通之计，反为女子所诈，岂非天哉！ 
又曰：孝惠张皇后，宣平侯敖女也。吕太后欲为重亲，以公主女配帝，欲其生子。时方无子，乃使佯为有身，取后宫美人子名之，杀其母，立所名子为太子。
又曰：人不患其不知，患其为诈也。
又曰：宣帝始玄五年，有男子来乘黄犊车，衣黄襜褕，着黄帽，诣北阙，自称卫太子。京兆尹俊不疑收缚之，廷尉验治，卒得奸诈。
又曰：傅介子与士卒俱赍金币，扬言以赐外国为名。至楼兰，王意不信，介子佯引去，至其西界，使译谓曰： 汉使者持黄金锦绣行赐诸国，王不来受，我去之西国矣。 即出金币以示译。译报王，王贪汉物，来见使者。介子与坐饮，陈物示之。饮酒皆醉，介子谓王曰： 天子使私报王。 王起，随介子入帐中，屏语，壮士二人从后刺之，刃交胸，立死。
又曰：李广以卫尉为将军，出雁门击匈奴。匈奴兵多，破广军。单于素闻广贤，令曰： 得李广必生致之。 胡骑得广，佯死得脱。匈奴骑数百追之，广行取弓射杀追骑。
又曰：梓潼人哀章，学问长安，素无行。见王莽居摄，即位作铜匮，为两检，书言王莽为行天子。即日昏时，衣黄衣，持匮至高庙。莽至庙，拜受金匮。
又曰：匈奴寇边甚，王莽乃大募天下有奇伎术可以攻匈奴者，将待以不次之位。言便宜者以万数；或言能渡水不用舟揖；或云不持升粮，服食药物，三军不饥；或言能飞，一日千里，可窥匈奴。辄试之，取大鸟翮为两翼，头与身皆着毛，通引环纽，飞百步堕。莽知其不可用，苟欲获其名，皆拜为将军，赐以车马。
范晔《后汉书》曰：王郎起，北州扰惑，吴汉素闻世祖长者，独欲归心。乃说太守彭宠。出，止外亭，念所以谲众，未知所出。望见道中有一人似儒生者，汉使人召入，为具食，问以所闻。生因言刘公所过，为郡县所归；邯郸举尊号者，实非刘氏。汉大喜，即诈为世祖书，移檄汉阳，使生赍以诣宠，令具以所闻说之，汉复随后入。宠甚然之，於是遣汉将兵击王郎。
又曰：王莽时尚书缺，诏将大夫六百石以上试对政事，天文、道术，以高第者补之。翟酺自恃能高，而忌太史令孙懿，恐其先用，乃往候懿。既坐，言无所及，惟涕泣流连。懿怪而问之，酺曰： 图书有汉孙登，以才智为中官所害。观君表相，似当应之。酺受恩接，怆君之祸耳！ 懿忧惧，移病不试。由是酺对第一，拜尚书。
又曰：灵帝时，宦官得志，并起第，拟则宫室。帝尝登永安候台，宦官恐其望见居处，乃使中大夫尚坦谏曰： 天子不当登高，登高则百姓虚散。 自是不敢升高。
《东观汉记》曰：和熹邓后临朝，权在外戚。杜根以安帝年长，宜亲政事，乃与同时郎上书直谏。太后大怒，收报根等，令盛以缣囊，於殿上扑杀之。执法者以根知名，语行事人使不加力，既而载出城外，根得苏。太后使人检视，遂诈死。三日，目中生蛆，因得逃窜也。
又曰：隗嚣败，公孙述惧，欲安其众。成都郭外有秦时旧仓，改名白帝仓，自王莽以来常空。述诈使人言白帝仓出穀如山陵，百姓空市里往观之。述乃大会群臣，问曰： 白帝仓出穀乎？ 皆对言 无 。述曰： 讹言不可信，道隗王破者复如此矣。 
又曰：臧宫将兵至中卢，屯骆越。是时公孙述将田戎、任满与征南大将军岑彭相拒於荆门，彭等战，数不利，越人谋叛从蜀。宫兵少，力不能制。会属县送委输车数百，宫夜使锯断城门限，令车周转出入，隆隆至旦。越人候伺者闻车声不绝，而门限断，相告以汉兵大至，其帅乃奉牛酒以劳军。
《魏志》曰：司马宣王称病，因李胜出为荆州刺史。曹爽等令胜辞宣王。宣王见胜，自陈无它功效，横蒙时恩，当为本州。宣王令两婢侍边，持衣，衣落；复上指口，言渴，主饮，婢进粥，宣王持杯饮粥，皆流出沾胸。胜愍然，为之涕泣曰： 今主上尚幼，天下赖明公。然众情谓公旧风病发，何意尊体乃尔！ 宣王徐更言： 年老沉疾，死在旦夕。君当屈为并州，并州近胡，好善为之，恐不复相见，如何！ 胜曰： 当迁本州，非并州。 宣王仍复阳为昏谬，曰： 君方到并州，努力自爱！ 错乱其辞，状如荒语。胜复曰： 当忝荆州，非并州也。 宣王乃若微悟者，谓胜曰： 懿年老，意荒，不解君言。今当与君别，自顾气力转微，后必不更会，同欲自力，设薄主人，生死共别。令师、昭兄弟结君为友， 因流涕哽咽。胜亦长叹。
《吴志》曰：孙峻谋置酒诛诸葛恪。恪将见，驻车宫门，峻已伏兵於帷中，恐恪不时入，事泄，自出见恪曰： 使君若尊体不安，自可须后，复当具白主上。 欲以尝知恪意。恪答曰： 当自力入。 散骑常侍张约、朱思密书与恪曰： 今日张设非常，疑有佗故。 恪省书而去。未出门，逢太常滕胤，恪曰： 卒腹痛，不任入。 胤不知峻计，谓恪曰： 君自行旋未见，今上置酒请君，已至门，宜当力进。 恪踟蹰而还，剑履上殿，谢亮，还坐。设酒，峻因曰： 使君疾未善平，当有常服药酒，自可取之。 恪意乃安，则饮所赍酒。酒数行，亮还入内。峻起如厕，着短服出曰： 诏收诸葛恪！ 恪惊起，杖剑未得，而峻刃交下。
《晋书》曰：谢玄等既破苻坚，有驿书至谢安，安方对客围棋，看书既竟，便摄放床上，了无喜色，棋如故。客问之，徐答云： 小儿辈遂已破贼。 既罢，还内，过户限，心喜甚，不觉屐齿之折，其矫情镇物如此。
又曰：桓玄以历代咸有肥遁之士，而己世独无，乃徵皇甫谧六世孙希之为著作，并给其资用，皆令让而不受，号曰高士，时人名为 充隐 。
又曰：纪瞻为会稽内史。时有诈作大将军府苻收诸暨令，令已受拘，瞻觉其诈，便破槛出之，讯问使者，果伏诈妄。
又曰：崔洪口不言货财，手不执珠玉。汝南王亮尝宴公卿，以琉璃锺行酒。酒及洪，洪不执。亮问其故，对曰： 虑有执玉不趋之义故尔。 然实乖其常性，故为诡也。
《晋中兴书》曰：晋玄帝叔父东安王繇为成都王颖所害，惧祸及，谋出奔。其夜月明，禁卫甚严，不能得去。有顷，天暴风雨，晦冥，邀者散，帝乘间得脱。至河阳，为津吏所止。从者宋典后至，以马鞭拂之，谓曰： 舍长！官禁贵人，而汝被驻耶！ 因大笑，由是被释。
又曰：温峤知王敦不可复谏，乃潜谋灭之。先夙夜综其府事，而附其欲。钱凤，敦所信也。峤谓人曰： 钱世仪精神满腹。 峤素有知人之称，凤闻而悦之，深结好於峤。会丹阳尹缺，峤说敦曰： 京尹辇毂喉舌，宜得文武兼之，公宜自选其才。 敦然之，问峤谁可作者。峤曰： 愚谓钱凤可用。然裁之在公。 敦思维良久，曰： 无复胜君。 峤即苦辞，敦不从，表补丹阳尹。犹惧钱凤为之奸，因敦置酒，与峤别，峤曰： 违离宇下，情恋不已，愿自起行酒以展歧路之心。 行酒至凤，未及饮，峤因伪醉，以手板击凤帻，为之坠，作色曰： 钱凤何人，温太真行酒而敢不饮！ 凤不悦，敦以为醉，两释之。明日，凤曰： 峤与朝廷甚密，必未可信，或怀反噬，宜更思之。 敦曰： 太真昨醉，小加声色，岂得以此相谗贰。 由是凤谋不行，而峤得还都。
又曰：王允之年在总角，敦深知之，谓为似己，入则共寝。尝夜饮辞，曰：醉，先眠。敦将钱凤计逆，允之悉闻，虑敦或疑，於眠处大吐。敦果照视，见眠吐中，不复疑之。
《唐书》曰：李义府擢拜中书侍郎，同中书门下三品，监修国史，赐爵广平县男。义府貌状温恭，与人语必嬉怡微笑，而褊忌阴贼。既处权要，欲人附己，微忤意者，辄加倾陷。故时人言义府笑中有刀，又以其柔而害物，亦谓之 李猫 。
《尹文子》曰：虎求百兽食之，得狐。狐曰： 子无食我也，天帝令我长百兽，今子食我，是逆天帝命也。子以我言不信，吾为子先行，子随我后，观百兽之见我不走乎！ 虎以为然，故遂与行，兽见之皆走。虎不知兽之畏己而走，以为畏狐也。
《韩子》曰：司城子罕谓宋君曰： 庆赏赐予者，民之所好也，君自行之。诛罚杀戮者，民之所恶也，臣请当之。 於是戮细民而诛大臣。君曰： 与子罕议之。 居期年，民知死生，命制於子罕，故一国归焉。子罕亲劫夺宋之政。
《淮南子》曰：夫狐之搏雉也，卑体弭毛以待其来也。雉见而信之，故可得而禽也。使狐瞋目，见其必杀之势，雉亦知惮惊，远飞以避其怒矣。夫人伪诈以相欺，非直禽兽诈也。
《吴越春秋》曰：要离为王杀庆忌，曰： 请以罪出走，杀臣之妻子，焚之吴市，飞扬其灰，购臣千金与百里之邑，诈往，庆忌必信臣也。 王曰： 诺！ 要离以罪出走，王杀其妻子，焚之吴市，飞扬其灰，购之千金与百里之邑。
《吕氏春秋》曰：赵简子病，召太子告曰： 我则死，已葬，上夏屋之山以望。 简子死，已葬，襄子上夏屋以望代，曰： 先君必以此杀之也。 反归，虑所以取代，乃先善之。代君好色，请以其弟妻之。襄子谓代君而请觞之，先令舞者置兵羽中数百人，又先具大金斗。代君至，酒酣，举斗而击之，脑涂地。舞者操兵以斗，尽杀其从者。
陆贾《新语》曰：秦二世之时，赵高驾鹿而从行，王曰： 丞相何为驾鹿？ 高曰： 马也。 王曰： 丞相误耶，以鹿为马也。 高曰： 乃焉也。 陛下以臣之言为不然，愿问群臣。於是乃问群臣，群臣半言马半言鹿。当此之时，秦王不敢信其目而从邪臣之言，鹿与马之异形，乃众人之所知也，然不能别其是非，况於暗昧之事乎？
王苻《潜夫论》曰：昔纣好色，九侯闻之，乃献厥女，纣则大喜，以为天下之丽莫若此也。以问妲己，妲己惧进御而夺己爱也。乃为俯而泣曰： 君王年既老耶，明既衰耶，何貌恶之若此而覆谓之好也。 纣於是渝，而以为恶。妲己恐天下之愈进美女，因曰： 九侯之无道也，乃欲以此惑君王也，而弗诛，何以革后？ 纣则大怒，遂脯淑女而烹九侯。
《论衡》曰：儒书称武王伐纣，太公阴谋，食小儿以丹，令身绝赤长大，教言商亡。商民见身赤，以为天神，及言商亡，皆谓商灭。
《世说》曰：锺会密白邓艾有反状，会善效人书，於剑阁要艾章表白事，皆易其言，令辞指倨傲，多自矜伐。
《葛仙公别传》曰：时有一老人颇能治病，从中国来，其人言年已数百岁，后他坐，仙公欲知此公定年。俄一人从天下，举坐瞻目，良久集地，着朱衣、进贤冠，即问此公曰： 天遣我来，问君定年几何？故欺诈民人，速以实对！。 公大怖，下地长跪，言曰： 无状，实九十三。 仙公因抚手大笑。忽然失朱衣人所在。
