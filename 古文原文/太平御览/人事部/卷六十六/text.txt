○清廉上
《释名》曰：清，青也，去浊远秽，色如青也。廉，敛也，自检敛也。
《左传·襄五》曰：季文子卒。宰庀家器为葬具，无衣帛之妾，无食粟之马，无藏金玉，无重器备。(器备谓珍宝甲兵之物。)君子是以智季文子之忠於公室也。相三君矣，而无私积，可不谓忠乎？
又《襄十五》曰：宋人或得玉，献诸子罕。子罕弗受。献玉者曰： 以示玉人，玉人以为宝也，故敢献之。 子罕曰： 我以不贪为宝，尔以玉为宝，若以与我，皆丧宝也。不若人有其宝。 
又《襄二八》曰：与晏子邶殿，其鄙六十，弗受。子尾曰： 富，人之所欲也，何独弗欲？ 对曰： 庆氏之邑足欲，故亡。吾邑不足欲也。益之以邶殿，乃足欲。足欲，亡无日矣。且夫富如布帛之有幅焉，为之制度，使无迁也。谓之幅利。利过则为败。吾不敢贪多，所谓幅也。 与子雅邑，辞多受少。
《汉书》曰：琅琊邴汉以清行徵为京兆尹。汉遂归老於乡里。汉兄子曼容亦养老自修，为官不肯过六百石，辄自免去其名过出於汉。
又曰：盖宽饶身为司隶，子常步行自戍北边。(苏林曰：子自行戍不敢发也。)公廉如此。
又曰：赵禹以佐吏补中都官，用廉为令史，事太尉周亚夫为丞相史，府中皆称其廉平。然亚夫弗任，曰： 极知禹无害，然文肾拢 (禹特文法深刻。)
《续汉书》曰：第五伦，字伯鱼，京兆长陵人。伦修行清白，尝召见，上曰： 闻卿为吏不过从弟兄饭，宁有之耶？ 伦对曰： 臣生遭饥馑，米石万钱，不敢妄过人饭。 
又曰：袁彭，字伯楚。祖父安，历广汉、南阳太守。顺帝初，为光禄勋，行至清，为吏粗袍粝食，终於议郎。
《东观汉记》曰：司空宋弘，尝受俸得盐，令诸生粜，诸生以贱不粜。弘怒，悉贱粜，不与民争利。
又曰：孔奋，字君鱼，右扶风人。守姑臧长。供养至谨，老母极膳，妻子但食葱菜。或嘲奋曰： 置脂膏中，不能自润。 而奋不改。
又曰：杨震，字伯起，弘农人。性公廉，不受私谒，子孙常蔬食步行，故旧长者或欲令为开产业，震不肯，曰： 使后世称为清白吏子孙，以此遗之，不亦厚乎！ 为东莱太守，道经昌邑，邑令王密故所举茂才，夜怀金十斤以遗震。震曰： 故人知君，君不知故人，何也？ 密曰： 夜无知者。 震曰： 天知，神知，何谓无知？ (范晔《后汉书》曰：天知、地知、卿知、我知也。)
又曰：闵仲叔客居安邑，老病家贫，不能买肉，日买一片猪肝，屠者或不肯为断。安邑令候之，问诸子何饭，对曰： 但食猪肝，屠或不肯予。 令出敕市吏，后买辄得。仲叔怪问，其子道状，乃叹曰： 闵仲叔岂以口腹累安邑耶？ 遂去之。
又曰：梁鸿少孤，常独止，不与人同食。比舍先炊，已，呼鸿及热釜炊。鸿曰： 童子鸿不因人热者也。 灭灶更然火。
又曰：廉范，年十五，至蜀迎祖母丧。及到葭萌，船没几死。太守张穆持笥中布数箧与范，范曰： 石生坚，兰生香，前后相违，不忍行也。 遂不受。
又曰：鲁恭弟正，耽思闭门讲诵，兄弟双高。太尉赵喜，岁时遗子送米肉，辞让不受。
谢为《后汉书》曰：黄向，字文章。为性廉洁，常步行於路中，得金玑一囊，可直二百馀万，募求得其主，还之。
又曰：范丹，姊病，往看之，姊设食。丹以姊婿不德，出门留二百钱，姊使人追索还之。丹不得已受之。闻里中刍藁僮仆更相怒曰： 言汝清高，岂范史云辈，而云不盗我菜乎？ 丹闻之曰： 吾之微志，乃在僮竖之口！不可不勉。 遂投钱去。
又曰：羊茂，字季宝，豫章人。为东郡太守，冬坐白羊皮，夏处丹板榻，常食乾饭，出界买盐豉。
又曰：巴祗，字敬祖，为杨州刺史。在官不迎妻子，暗坐不燃官烛。
又曰：左雄，字伯豪，吻冀州刺史，不举烟火，常食乾饭。
又曰：羊续，字兴祖，泰山人。为庐江太守，卧一幅布綯，穿败糊纸以补綯。为南阳太守，初之郡府，丞尝献其生鱼，续受而悬之於庭，丞后又进之，续乃出所悬者，以杜其意。
又曰：徐稚，字孺子，豫章南昌人也。少为诸生，隐处笃行。常身躬耕，非其衣不服，非其食不食，糠秕不厌。所居闾里，服其德化。
又曰：河南陶硕，乡曲饷之，硕无所受，但食枣饮水而己。
袁山松《后汉书》曰：范丹，字史云，外黄人。为县吏，年十八。弃衣物道边，家以为死，遂西入关学，为莱芜长。去官於市卖卜。妻纺绩以自给。辟公府，步行无被囊自随。常使儿捃麦得五斛。乡人遗之一斛，属儿曰： 莫令尊君知。 儿归，不敢不道。丹即令并送六斛，言麦已杂，遂不取。丹弟子恺，见丹藩不完，载柴将藩之。时丹适行还，怒，敕子拔柴载还之。闾里歌之曰： 甑中生尘范史云，釜中生鱼范莱芜。 自以性急，每为吏常佩韦。
范晔《后汉书》曰：张禹，字伯达，性笃厚。父歆卒於汲，令使人赠送前后数百万，悉无所受。
又曰：檀敷字文有，山阳瑕丘人。少为诸生，贫而志清，不受乡里施惠。
又曰：郑均，字仲虞，东平人。少好黄老书。兄为县吏，颇受礼遗，均数谏止，不听，即脱身为佣，岁馀，得钱帛，归以与兄，曰： 物尽可复得，为吏坐赃，终身捐弃。 兄感其言，遂为廉洁。
《典略》曰：程竖，字谋甫，南阳武阴人。仁孝清洁，居贫无资，磨镜自给，不受人施。诸妪共漂，更相呼食。或不食者，相谓曰： 汝非程谋甫，何为不食人食？ 
《魏略》曰：沐并，字德信，河间人。少孤苦。袁绍父子时，始为吏。名有志介，尝过姊，姊为杀鸡炊黍而不留。为三府长吏，时吴使朱然、诸葛瑾攻围樊城，遣船兵於岘山东斫材，兵人作食，有先熟者呼后熟者，答言不往也！呼者曰： 汝欲作沐德信耶！ 其名流布播於异域如此。
又曰：旧故西征，有官厨财藉，迁转之际，无不因缘，而赵俨叉手上车。发到灞上，忘持其常所服药，雍州闻之，乃追送杂药朴数箱，俨笑曰： 人言语殊不易，我偶问所服耳，何用是为？ 遂不取。
《魏志》曰：卢钦著书称徐邈曰： 徐公志高行洁，才博气猛。其施之也，高而不狷，洁而不介，博而守约，猛而能宽。圣人以清为难，而徐公之所易也。 或问钦： 徐公当武帝之时，人以为通，向在凉州及还京师，人以为介，何也？ 钦答曰： 往者毛孝先、崔季珪用事，贵清洁之士，时皆变易车服以求名高，而徐公不改其常，故以为通。比来天下奢靡，转相放效，而徐公雅尚自若，不与世同，故前日之通，乃今日之介。是世人无常，而徐公有常也。 
又曰：景初二年，以满宠年老，征还为太尉。宠不治产业，家无馀财。诏曰： 君典兵在外，专心忧国，有行父、祭遵之风。赐田十顷，谷五百斛，钱二十万，以明清忠俭约之节。 
又曰：胡质为荆州刺史，薨，家无馀财，惟有赐衣、书箧而已。
王隐《晋书》曰：魏舒为尚书，三娶妻皆亡，自表求还本郡葬。上曰： 魏舒清贫，不营财产，顿举众丧，必无以自供，其赐葬地一顷，钱五十万。
邓粲《晋记》曰：王敦籍周顗家，笥簏中有故絮，故播酒五瓮，米数斛。在位者服其清。
《晋阳秋》曰：胡威，字伯虎，少有志，尚清白。历位宰牧。武帝赐见，叹其父清，因谓威曰： 卿清孰与父清？ 威对曰： 臣不如也。 帝曰： 以何为不如？ 对曰： 臣父清，恐人知；臣清恐人不知，是臣不如远矣。 
《晋中兴书》曰：刘麟之，字子骥，志在逸遁，居于歧阳。凡人致赠，一无所受。
又曰：龚玄之，字道玄。潜处，未曾至公门，有致饷，一无所受。
又曰：翟汤，字道渊，寻阳人。笃行纯素，仁让廉洁，不悄屑事，耕而后食。始安太守干宝与汤通家，遣船饷之，敕吏云： 翟公廉让，卿致书讫便委船还。 汤无人送致，乃更货易绢物，因寄还宝。宝本以为惠，而反烦之，益愧叹焉。
徐广《晋记》曰：中宗令曰： 太常贺循，冰清玉洁，行为俗表。孤曾造其庐，屋室服物，周身而已。赐床褥，钱二十万。 
崔鸿《前凉录》曰：汜胜，字无忌，敦煌人。举孝廉，除郎中。天下乱，去官还乡里。太守张閟造之，闭门不见，礼遗一无所受。
《北齐书》曰：辛术，字怀哲，陇西人。为淮南经略，所部郡守犯大辟，朝廷以其奴婢及资财尽赐术，术三辞不见许，术乃书送诣所司，不复闻奏。邢邵闻之，遗术书曰： 昔锺离意云孔子忍渴盗泉，珠玑委地，足下今能如此，可谓异代一时。 
沈约《宋书》曰：柳玄景，南岸有数十亩菜园，人卖菜得钱三万送宅。玄景怒曰： 我立此园种菜，以供家中啖之，乃复卖取钱，夺百姓之利耶！ 以钱乞守园人。
又曰：郭原平，性至孝。太守蔡兴宗以私米遗之，固辞不受。许瑶之罢建安郡丞还家，以绵一斤遗原平，原平不受，送而复反者，前后数十。瑶之乃自往曰： 今岁过寒，而建安绵好，以此奉尊上下耳！ 原平乃拜而受之。原平以种爪为业，大旱，瓜渎不复通船。世祖令刘僧秀下渎水与之。原平曰： 今天大旱，百姓俱困，岂可减溉田之水，以通运瓜之船。 步行从他道往钱塘货卖。
又曰：孔顗字思远，不尚矫饰，服用粗败，终不改易。时吴郡顾顗之亦尚俭素，衣裘器服，皆择其陋者。宋世言清约，称此二人。顗弟道存，从弟徽，颇营产业。二弟请假东还，辎重十馀船，皆是绵绢纸席之属。顗见之，令上置岸侧，命左右取火烧之，尽乃去。道存代顗为江夏内史。时都邑米贵，道存虑觊甚乏，遣吏载五百斛米饷之。顗呼吏载米还彼。吏曰： 都下米贵，乞於此货之。 不听，吏乃载米而去。
