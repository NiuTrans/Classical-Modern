○颊
《说文》曰：颊，面旁也，辅颊也。
《释名》曰：颊，夹也，面旁称也，亦取挟敛食物也。
《传》曰：宫之奇曰： 谚所谓 辅车相依，唇亡齿寒 者，其虞虢之谓乎？ (辅，颊。辅车，牙车。)
又曰：公侵齐，门幼婶州，士皆坐列。颜高夺人弱弓，籍丘子鉏击之，与一人俱毙。(子鉏，齐人。)偃，且射子鉏，中颊，殪。(子鉏死。)
《易·咸卦·象》曰： 咸其辅颊舌，腾口说也。 
又《夬卦》曰：壮于頄，有凶。(頄求龟反，面权也。)
又曰：艮其辅，言有序。(施止于辅，以处于中，故曰无择言。)
《史记》曰：汉王闻魏豹反，方东忧楚。未及击，谓郦生曰： 缓颊往说魏豹，能下之，吾以万户封若。 
又曰：武帝玄鼎六年定越地，以为儋耳郡。张晏曰： 儋耳，其俗镂其颊皮，上连耳匡，分为数支，状若鸡肠。 
又《汉书》曰：朱博入守左冯翊。长陵大姓尚方禁少时尝盗人妻，见斫，疮著其颊。博知。以他事召见，视其面，果有瘢。博辟左右问禁： 是何等疮？ 禁叩头服状。博笑曰： 大丈夫固时有是。 以为耳目。
《江表传》曰：孙策杀吴郡太守许贡，贡奴客潜民间，欲报雠。策出猎，卒遇三人，即贡客也。射策，中颊。后骑寻至，皆刺杀之。
王隐《晋书》曰：大驾北伐成都，王颍统王师於荡阴败绩，上伤颊，失六玺，左右奔走。
《三国典略》曰：梁谢答仁闻侯景奔，乃自东阳率众候之。至钱塘问赵伯超曰： 公得何消息而闭门见拒？ 伯超曰： 汝颊边頞有耳否？侯王已死，远近悉平，君将此兵欲向何处？ 答仁曰： 审如公言，死无所恨。 
《淮南子》曰：厌〈面页〉(音父。)在颊则好，宰烧则丑。
王子年《拾遗录》曰：孙和月下舞水精如意，误伤邓夫人颊，血流婉转，弥苦，及差而灭，左颊有赤点如志，迫而视之，更益妍也。诸嬖欲宠者，皆以丹脂点颊而后进幸。
《唐子》曰：人多远见百步，而不自知眉颊。
蒋齐《万机语》曰：许子将褒贬不平以拔樊子昭，而抑许文休。刘晔曰： 子昭发自贾竖，年至耳顺，退能守静，进能不苟。 济答曰： 子昭诚自长幼完洁，然观其摇牙树颊，自非文休敌也。 
《世说》曰：郄公遭永嘉丧乱，穷馁，乡人共饷之。公尝携兄子、外生周翼二小儿往食，乡人曰： 各自穷馁，以君之贤，共存君耳，恐不能兼饷。 公於是独往食，辄含饭著两颊，还，吐与二小儿。后并得存过江。公亡，翼时为剡县，解职归，席苫于公灵床头，心丧三年。
○鼻
《释名》曰：鼻，嘒也，出气嘒嘒也。
《公羊传·僖公》曰：邾娄人执鄫子，用之社，盖叩其鼻以血社也。
《孝经援神契》曰：伏羲山准，禹虎鼻。
《史记·范雎传》曰：蔡泽游学于诸侯，小大甚众而不遇，从唐举相。举熟视而笑曰： 先生曷鼻，巨肩，魋颜，戏頞，膝挛。吾闻圣人不相，殆先生乎？ 
《战国策》曰：苏子南使齐，谓齐王曰： 臣闻当世之主，必诛暴正乱。今宋王射天笞地，铸诸侯之像，使侍屏匽展其臂，弹其鼻。此天下无道，而王弗伐，王名终不成矣。 
《魏志》曰：管辂举秀才，何晏请曰： 试为我作一卦，知位当至三公否？又连梦青蝇数十，来集鼻上，驱之不去。 辂曰： 鼻者艮，天中之山，高而不危，所以长守贵也。今青蝇臭恶而集之，位峻者亡。愿君侯上追文王六爻之旨，下思尼父彖象之义，然后三公可决，青蝇可驱。 
《晋书》曰：谢安石本能为洛下书生咏，有鼻疾，故其音浊，名流爱其咏而不能及，或掩鼻以斅之。 
又曰：王澄在荆州，叱左右棒士人宗廞。别驾郭舒励色谓左右曰： 使君过醉，汝辈何敢妄动！ 澄恚，遣掐其鼻，炙其眉。
崔鸿《十六国春秋·后赵录》曰：王谟字思贤，瓮鼻，言不清畅，尫短无威仪。将拜曲阳令，勒疑之，问长史张宾，宾曰： 请试可不？ 勒从之。由是政教严明，百城尤最，出为都部从事，守宰去官者十五人。
《唐书》曰：薛举每破阵，所获士卒皆杀之。杀人多断舌割鼻。
《庄子》曰：野人垩墁於鼻端，若蝇翼。使斫之，匠石运斤成风，垩尽而鼻不伤。
《列子》曰：夏禹蛇身人面，牛首虎鼻，而有大圣之德。
《孟子》曰：西子蒙不洁，则人皆掩鼻而过之。
《韩子》曰：魏王遗楚美女，楚王悦之。夫人郑袖谓新人曰： 王甚爱子，然恶子鼻。见王常掩鼻，则王长幸子。 於是新人从之。王谓夫人曰： 新人见寡人常掩鼻何？ 对曰： 言恶闻王口臭。 王怒甚，因劓之。
《淮南子》曰：东方人隆鼻。
《山海经》曰：一臂国人，一鼻孔。
《论衡》曰：鼻不知臭为齆，(乌贡切。)人不知是非为闭。
又曰：苏秦骨鼻，为六国相。
《太玄经》曰：割鼻饴口，丧其息主。
《列士传》曰：干将子赤鼻。
《列女传》曰：梁高行者，梁之寡妇，荣於色，敏於行，早寡不嫁。梁贵人争欲取之，不能得，梁王闻，使娉焉，乃援镜操刀以割鼻曰： 妾所以不死者，不忍幼嗣之重孤也，刑馀之人，殆可释矣。 王高其节，敬其身，号曰： 梁高行。 
又曰：沛国孙去病妻，同郡戴玄世女。夫死，母欲嫁之。操刀割鼻，刀钝不入，趋于石上砺之，鼻然后断。郡表其闾。
又曰：梁郡夏文圭妻，沛国刘景宾女，亦割鼻自誓不嫁。
《列女后传》曰：吴孙奇妻者，广陵范慎女，名姬。十八配奇，奇亡，慎以姬少寡无子，迎还其家，姬不肯。迎者以父命迫之，姬遂操刀割鼻。
《三辅故事》曰：卫太子岳鼻，太子来省疾，至甘泉宫，江充告太子勿入，陛下有诏，恶太子鼻岳，以纸蔽其鼻。充语武帝曰： 太子不欲闻陛下脓臭，故蔽鼻。 武帝怒太子，太子走还。
崔实《政论》曰：秦割六国之君，劓杀其民，於是赭衣塞路，有鼻者丑。故百姓鸟惊兽骇，不知所归命。
《王湛别传》曰：王处冲身长八尺，龙颊大鼻。
《世说》曰：初，谢安在山东居布衣时，兄弟有富贵者。刘夫人戏谓安曰： 大丈夫不当如此。 谢乃捉鼻曰： 但恐不免耳。 
又曰：石崇家造厕，令婢以盘擎枣，与厕人塞鼻。
又曰：康僧渊目深而鼻高，王丞每嘲之。僧渊曰： 鼻者面之山，山不高则不灵。 
《谈薮》曰：宋废帝常入武帝庙，指其画像曰： 此渠大好色，不择尊卑。 顾谓左右： 渠大齄鼻，如何不齄。 即令画工齄。
又曰：齐世祖之征颍川也，有皇甫王渊者善相人，见其容止，窃议曰： 此不作大物，会是垂涕洟者。 谓太原公洋也。
崔玄《濑乡记》曰：老子鼻双柱。
《养生经》曰：鼻者，心之门。
○頞
《说文》曰：頞，鼻茎也。(頞，乌葛切。)
《释名》曰：頞，鞍也，偃折如鞍也。
《史记》曰：唐举谓蔡泽曰： 先生魋颜蹙齃，殆不相乎？ 
《后汉书》曰：周燮字伯彦，初生顩颐折頞丑甚，母欲弃之，其父不听曰： 吾闻贤圣多有异，兴我宗者乃此。 於是宝之。
《吴书》曰：诸葛恪字玄逊，瑾长子。少知名，少鬓眉折頞广颡。
《庄子》曰：髑髅深频蹙頞曰： 岂能舍南面王，乐而为人生哉！ 
《吕氏春秋》曰：文王好食昌菹，孔子蹙頞而食之。
扬雄《解嘲》曰：蔡泽，山东匹夫也。顩颐折頞，涕唾流沫。
○口
《说文》曰：口者，人之所以言、食。
《释名》曰：口，空也。
《礼》曰：曾子谓子思曰： 伋！吾执亲之丧也，水浆不入於口者七日。 
又曰：晋人谓赵文子知人。文子其中退然，如不胜衣；(中，身也。退，知柔貌。)其言呐呐然，如不出诸其口。(呐呐，舒小貌，音如悦切。)
又《玉藻》曰：口容止。(不安动也。)
又《少仪》曰：燕侍食於君子。数噍，毋为口容。(口容，弄口。噍，才笑切。)
又《祭义》曰：恶言不出於口。
又《缁衣》曰：小人溺於水，君子溺於口。口费而烦，易出难悔，易以溺人。(言口多空言且烦数也。过言一出，驷马不能及，不可得悔也，口舌所覆，亦如溺也。)
《左传》曰：郑伯使许大夫百里奉许叔以居许东偏，曰： 寡人有弟，不能和协，而使糊其口於四方，其况能久有许乎？ 
又曰：口不道忠信之言为嚚。
又曰：子玉使伯棼请战，曰： 非敢必有功也，愿以间执谗匿之口。 
又曰：胩子曰： 君民者，岂以陵民，社稷是主；臣君者，岂为口实，社稷是养。 (言君不徒居民上，臣不徒求禄，皆为社稷。)
又曰：正考父佐戴、武、宣，三命滋益恭，故其鼎铭云： 一命而偻，再命而伛，三命而俯。饘於是，粥於是，以糊余口。 
又曰：费无极言於楚子曰： 建与伍奢将以方城之外叛。 王执伍奢。使城父司马奋阳杀太子，未至，而使遣之。(知太子冤，故遣令去。)太子建奔宋。王召奋阳。奋阳使城父人执己以至。王曰： 言出於余口，入於尔耳，谁告建也？ 
《诗·正月》曰：好言自口，莠言自口。(莠，丑也。)
又《十月之交》曰：无罪无辜，谗口嚣嚣。
《书序》曰：济南伏生，年过九十，失其本经，口以傅授。
又曰：《大禹谟》曰： 惟口出好兴戎。朕言不再。 (好谓赏善，戎谓伐恶，言口荣辱之主，虑而言宣也，戎于一也。)
又《盘庚上》曰：相时憸民，犹胥顾於箴言，其发有逸口。(言憸利，小人尚相顾于箴悔之言，恐君其发动有过口之患也。)
又《说命》曰：惟口起羞。
《易·说卦》曰：兑为口。
《论语·公冶长》曰：或曰： 雍也仁而不侫。 子曰： 御人以口给，屡憎於人。 
又《阳货》曰： 恶利口之覆邦家者。 
《公羊传》：公子翚谄于隐公，谓隐公曰： 百姓安子，诸侯说子，盍终为君矣。 隐公曰： 否。使修菟裘，吾将老焉。 公子翚恐若其言闻於桓，於是谓桓公曰： 吾为子口隐矣。 
《孝经援神契》曰：舜大口。
又曰：孔子海口，言若含择。
《论语择辅像》曰：子贡斗星绕口，南容升。
又曰：太公大口，鼻有伏藏。
《史记》曰：周厉王得卫巫，使监谤者，以告，则杀之。其谤鲜矣。王喜，告召公： 吾能弭谤矣。 召公曰： 是障之也。防民之口，甚於防水。水壅而溃，伤人必多，民亦如之。民之有口也，犹土之有山川也，财用於是乎出；犹其有原隰衍沃也，衣食於是乎生。口之宣言也，善败於是乎兴。行善而备败，所以产财用衣食者也。夫民虑之於心而宣之於口，成而行之。若壅其口，其与能几何？ 王不听，於是国人莫敢出言。
又曰：季桓子受齐女乐，三日不听政；郊，又不致膰俎於大夫。孔子遂行。而师己送，曰： 夫子则非罪。 孔子曰： 吾歌可夫？ 歌曰： 彼妇之口，可以出走；彼妇之谒，可以死败。 (言妇人之口请，谓是以忧，使死人败，故可以出走也。)
又曰：邓公曰： 吴王为反数十年矣，发怒於削地，以诛晁错为名，其意非在错也。且恐天下之士噤口，不敢复言。 
《汉书》曰：汉王击魏豹，谓郦食其曰： 魏大将者，其人为谁？ 曰： 柏直也。 汉王曰： 是口尚乳臭。 
又曰：高祖欲废太子，周昌谏曰： 臣口不能言，心知不可。 
又曰：良药苦口利于病。
又曰：张苍免相后，口无齿，食乳，女子为乳母。
又曰：条侯周亚夫，相曰： 从理入口，法饿死。 
又曰：扬雄口吃，不能剧谈。
又曰：王莽为人哆口。(哆，唱者切。)
《东观汉记》曰：光武为人，日角、大口、美须眉。
又曰：明德马后身长七尺三寸，青白色，方口美发。
《后汉书》曰：马援在交趾，还书戒兄子曰： 龙伯高敦厚周慎，口无择言，谦约节俭，廉公有威，吾爱之重之。 
应劭《汉官》曰：侍中乃存，年老口臭，帝赐以鸡舌香，令含之。
《汉表传》曰：孙坚为下邳丞时。孙权生而方颐大口，目有精光。坚异之，以为贵象。
《燕书》曰：申弼，烈祖常从容问诸侍臣曰： 夫口以下，动乃能制物，铁钻为用，亦噬嗑之意，而从上下何也？ 弼答曰： 口之下动，上使下也；铁钻之用，上斩下也。 烈祖称善。
《南史》曰：谢朏出为吴兴郡守，与弟瀹於征虏渚送别。朏指瀹口曰： 此中惟宜饮酒。 
《唐书》曰：郝处俊、孙象贤，垂拱中坐事伏法。临刑，言多不顺。自此，法司每将杀人也，必先以木丸塞口。
又曰：杜黄裳，性雅淡宽恕，心虽从长口不忤物。
《老子》曰：五味令人口爽。
《管子》曰：桓公与管仲谋伐莒，未发，已闻於国。东郭邮至，公问之： 子曰言伐莒乎？ 东郭曰： 君子善谋，小人善意。臣视二君在堂上口开不合，言莒也。 
《庄子》曰：公孙龙口嗑而不合，舌举不下。
《鬼谷子》曰：口者，机开也，所以开闭情意也。
又曰：口可以食，不可以言。
《周生烈子》曰：口者言之门。
《河图》曰：秦始皇虎口日角。
陆贾《新语》曰：众口所毁，浮石沉木。群邪相抑，以曲为直。
《说苑》曰：口者开也，舌者机也。出言不审，驷马不能追也。
《吴越春秋》曰：越王勾践入臣于吴，吴王病大便，太宰嚭奉溲恶以出。勾践尝之，后病口臭。范蠡令左右食苓草以乱其气。
《曹瞒别传》曰：操遨游无度，其叔数语其父。操后行，逢叔于道，阳败而为口，云中暴风。叔告其父，父呼乎见之，操面如故。从此叔言不复入信，操益得纵恣为王也。
杜如《体论》曰：束修之业，其上在于不言。
谚曰：口如鼻，至老不失。
傅子曰：拟金人铭，作《口铭》云： 神以感通，心由口宣。福生有兆，祸来有端。情莫多妄，口莫多言。蚁孔溃河，溜穴倾山。病从口入，祸从口出。存亡之机，开阖之术。口与心谋，安危之源，枢机之发，荣辱存焉。 
王子年《拾遗录》曰：昔伯禹入穴，乃至一室，里一人身如蛇鳞于石上，口吐一王简以受禹。简长十二寸，以量度天地。
又曰：始皇二年，謇消国善画工者名烈裔，口含丹墨喷壁，即成龙云之队。
又曰：沐胥国人，年九万岁，以口喷水为雨，纷漫数十里，俄而口吹为风，而雨皆止。
《濑乡记·李母碑》曰：老子方口。
《养生经》曰：军营之中有甘泉。注云：军营，口也；甘泉，唾也。
又曰：口为华池。
《相书》曰：大容，手赤如丹，贵寿。
又曰：欲知人多舌，当视其口，如鸟喙，言语皆聚，此多舌人也。
《谈薮》曰：梁高祖重陈郡谢玄晖诗，常曰： 不读谢诗，三日觉口臭。 
○舌
《释名》曰：舌，泄也，舒泄所当言也。
《诗·雨无正》曰：哀哉不能言，匪舌是出，维躬是悴。
《诗·大雅·瞻卬》曰：妇有长舌，维厉之阶。
又《抑》曰：莫扪朕舌，言不可逝矣。
《论语·颜渊》曰：子贡曰： 惜乎，夫子之说君子也！驷不及舌。 
《春秋玄命苞》曰：舌之为言，达也。阳立于三，故舌在口中者长三寸，象斗。玉衡阴合有四，故舌沦入溢(音益。)内者长四寸。(宋均曰：玉衡，三星也。魁，四星也。)
《孝经钩命决》曰：仲尼舌理七重，陈机授度。
《史记》曰：平原君既已定从，而归至于赵，曰： 今毛生以三寸之舌，强于百万之师。 
又曰：留侯曰： 今以三寸之舌为帝者师，卦万户，位列侯，此布衣之极，于良足也。 
又曰：张仪常从楚相饮，已而失璧，门下意仪盗璧，共执，掠笞数百，不服，释之。其妻曰： 嘻！子无读书游说，安得此辱乎？ 仪张口谓其妻曰： 视吾舌尚在否？ 妻曰： 君舌在也。 仪曰： 足矣。 
又曰：郭解任侠，有儒生侍使者坐，客誉郭解，生曰： 郭能专以奸犯法，公何谓贤？ 解客闻之，杀此生，断其舌。
《汉书》曰：蒯通谓韩信曰： 郦生一士，伏轼掉三寸舌，下齐七十城。 
又曰：东海公宾就斩王莽，傅诣更始，悬于宛市，百姓共提击之，或切食其舌。
《后汉书》曰：马援与隗嚣将杨广书曰： 岂有知其无成，而但萎腇咋舌叉手从族乎？ (萎，腰软弱也。萎，音于罪切；腇，音也罪切。)
张璠《汉记》曰：董卓於众坐，生斩人手足，又凿目截舌口，百姓嗷嗷，道路以目。
《英雄记》曰：曹操与刘备密言，备泄于袁绍，绍知操有图国之意。操自咋其舌，流血，以失言诫后世。
《魏末传》曰：诸葛诞杀乐綝，有典农都尉数谗诞，于是收而斩之，骂曰： 卿坐舌。 先使人以竹搀其舌，然后杀之。(搀，音谗，又楚金切，刾之也。)
《晋中兴书》曰：温峤密启肃祖，陈王敦作难，郭闻曰： 果为小物所欺。 乃募： 有能生得峤者，吾当手拔其舌。 
《晋书》曰：鸠摩罗什，年七岁出家，日诵千偈。后死，姚兴依外国法焚尸，薪灭形碎，惟舌不烂。
沈约《宋书》曰：南郡王义宣，生而舌短言涩。
《唐书》曰：波斯国俗法，有罪者火烧铁灼其舌，疮白者为理，疮黑者为有罪。
《燕丹子》曰：荆轲见燕太子，太子曰： 田先生今无恙乎？ 轲曰： 光送轲之时，言太子戒以国事，耻以丈夫而不可，向轲吞舌而死。 
《郭子》曰：殷仲堪云： 三日不读《道德论》，便觉舌本间强。 
《山海经》曰：反舌国，其人反舌，一曰交。
《说苑》曰：桓公饮管仲酒，弃其半，公问其故，对曰： 臣闻酒入者舌出，舌出者身弃，臣谓弃身不如弃酒。 
又曰：韩子问叔向曰： 刚与柔孰坚？ 叔向曰： 臣年八十，齿再落而舌尚存，是知刚不如柔也。 
杨子《法言》曰：五常者，帝王之笔舌，宁有书不由笔，言不由舌也？
《搜神记》曰：永嘉中，有天竺胡人能断舌，先吐舌示宾客，然后乃截，血流覆地。乃取置器中，傅以示人，取舌还合，有顷如故。
《桂阳先贤传》曰：采阳陵，字遂文，果而好义。郡长汲府君为州所章，陵被掠考，参加五毒。陵乃截舌以着盘中，献之廷尉。群公咸共议之，事得清理。
又曰：临武程桓，少有才艺，为九江主记掾。府君为人所章，桓被徵诣台，徐郎中委郎诣州，乞就考于格上，拔刀截舌，郡事清理。
《谈薮》曰：颍川王伟有才学，为侯景左仆射。景败，被擒送江陵，湘东王欲活之，左右妒其才，乃曰： 伟作檄文。 绎视之，大怒，钉伟舌於柱。
《养性经》曰：舌之和之候也。
《相书》曰：舌如绛赤者，贤人也。
《相书杂要》曰：吐舌及鼻，三公也。
