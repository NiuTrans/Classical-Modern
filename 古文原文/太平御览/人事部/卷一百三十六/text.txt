○谚上
《说文》曰：谚，傅言也。俗言曰谚。
《礼记·大学》曰：故谚有之： 人莫知其子之恶，莫知其苗之硕。 此谓身不修不可以齐其家。
《左传·隐公》曰：滕侯、薛侯来朝，争长。公使羽父请於薛侯曰： 周谚有之：山有木，工则度之；宾有礼，主则择之。周之宗盟，异姓为后。寡人若朝於薛，不敢与诸任齿。 
又曰：虞叔有玉，虞公求旃。弗献，既而悔之。曰： 周谚有之，匹夫无罪，怀璧其罪。吾焉用此，其以贾祸也。 乃献之。
又曰：楚子为陈夏氏乱故，伐陈，杀夏徵舒，灭陈为县。申叔时使於齐，复命不贺，王使让之。对曰： 人有言曰：牵牛以蹊人之田，而夺之牛。牵牛以蹊者，信有罪矣；而夺之牛，罚已重矣。 
又曰：公孙归父会楚子于宋。宋人使乐婴齐告急於晋。晋侯欲救之。伯宗曰： 不可！古人有言曰：虽鞭之长，不及马腹。天方授楚，未可与争。虽晋之强，能违天乎？谚曰：高下在心，(高下，犹屈申也。)川泽纳污，山薮藏疾，瑾瑜匿瑕。国君含垢，(含，忍也。垢，耻也。)天之道也。
又曰：韩厥曰： 古人有言曰：杀老牛莫之敢尸。而况君乎？ 
又曰：梗阳人有狱，魏戊不能断，以狱上。其大宗赂以女乐。魏子将受之。阎没、女宽退朝，待於庭。馈入，召之。比置，三叹。魏子曰： 吾闻诸谚曰：惟食忘忧。吾子置食之间三叹，何也？ 同辞而对曰： 食毕，愿以小人之腹而为君子之心，属厌而已。 
又曰：晋侯假道於虞以伐虢，宫之奇谏曰： 虢，虞之表也。虢亡，虞必从之，谚所谓辅车相依，唇亡齿寒者，其虞虢之谓乎！ 
《论语》曰：孔子曰： 周任有言曰：陈力就列，不能者止。 
《家语》：孔子曰： 里语云：相马以车，相士以君。弗可废也。 
《国语》曰：晋重耳过郑，郑文公无礼。叔詹曰： 若不礼，则杀之。谚曰：黍稷无成，不能为荣。黍不能蕃芜，稷不能蕃殖。所生不疑，维德之基。 公不听。
又曰：景王将铸无射，之大林。(无射，钟名也，其律中林钟也。)钟成，伶人告和。景王谓泠州鸠曰： 钟果和矣。 对曰： 未可知也。谚曰：众心成城，众口铄金。 
《战国策》曰：昔者莱莒好谋，陈蔡好诈，莒恃越而灭蔡，信晋而亡。语曰： 骐骥之衰也，驽马先之；孟贲之倦也，女子胜之。 
又曰：庄辛谓楚王曰： 鄙谚云，见兔而顾犬，未为晚也；亡羊而补牢，未为迟也。 
《史记》曰：鄙谚曰： 宁为鸡口，无为牛后。 
又曰：李将军悛悛如鄙人，口不能道辞，及死，知与不知，皆为尽哀。彼其忠实心诚信於士大夫也？谚曰 桃李不言，下自成蹊 ，此言虽小，可以谕大。
又曰：谚曰： 千金之子，不死於市 ，非空言也。
又曰：樗里子，滑稽多智，号曰 智囊 。秦人谚云： 力则任鄙，知则樗里。 
又曰：司马相如谏武帝： 故鄙谚曰：家累千金者，坐不垂堂。此言虽小，可以喻大。 
《汉书》曰：季布为任侠有名。楚人谚曰： 得黄金百斤，不如季布一诺。 
又曰：韦贤少子玄成，复以明经历位至丞相，故邹鲁谚曰： 遗子黄金满籝，不如一经。 
又曰：于定国决疑平法，罪疑从轻，加审慎之心。朝廷称之曰： 张释之为廷尉，天下无冤人；于定国为廷尉，人自以不冤。 
又曰：王莽篡立，后复上苻命者，莽尽诛之。时扬雄校书天禄阁，使者欲收雄。雄恐，乃从阁自投，几死。京师为之语曰： 惟寂惟寞，自投于阁；爰清爰静，无作苻命。 
又曰：范增往说项梁曰： 夫秦灭六国，楚最无罪。自怀王入秦不反，楚人怜之至今，故南公称：楚虽三户，亡秦必楚。 
又曰：楼护，字君卿，与谷永俱为五侯上客，长安号之曰： 谷子云笔札，楼君卿唇舌。 
又曰：成帝时，王吉子骏为京兆尹，试以政事。先是，京兆有赵广汉、张敞、王尊、王章，至骏皆有能名，故京师称曰： 前有张、赵，后有三王。 
又曰：匡衡好学，诸儒为之语曰： 无说《诗》，匡鼎来；匡说《诗》解人颐。 
又曰：少府五鹿充宗贵幸，为《梁丘易》。玄帝好之，欲考其异同，令与诸《易》家论。充宗辩口，诸儒莫能抗。有荐朱云者，召入，摄斋登堂，抗首而请，音动左右。故诸儒为之语曰： 五鹿岳岳，朱云折其角。 
又曰：文帝从霸陵，欲驰下峻阪，袁盎揽辔。上曰： 将军怯耶？ 盎曰： 臣闻千金子不垂堂，百金子不倚衡。 (服虔曰：惜身不倚衡也。如淳曰：衡，楼殿边棚楯。)
又曰：杜钦，字子夏，少好经书，家富而目偏盲，故不好为吏。茂陵杜业与钦同姓字，俱以才能称於京师，故衣冠谓钦为 盲杜子夏 以相别。钦恶以疾见诋，为小冠，高广材二寸，由是京师更谓钦为 小冠杜子夏 ，而业为 大冠杜子夏 。
又曰：刘辅谏成帝立赵后，曰： 里语云：腐木不以为柱，卑人不可以为主。 
又曰：萧育少与陈咸、朱博为友，著闻当世。往者有王阳、贡公，故长安语云： 萧、朱结绶，王、贡弹冠 ，言其相荐达也。育与博后有隙，不能终，世以友为难。
又曰：成帝为太子，及即位，以张禹《论语》为师，以上难数对己问经，为《论语章句》献之。诸儒为之语曰： 欲为《论》，念张文。 由是学者多从张氏，馀家浸微。
又曰：诸葛丰，玄帝擢为司棣校尉，刺举无所避，京师语曰： 间何阔，逢诸葛。 
又曰：王吉少时居长安，其东家有枣树临吉庭中，吉妇取以啖之，吉知而去妇。东家闻而欲伐树，邻里止之，因请吉还妇，为之语曰： 东家有树，王阳妇去；东家枣完，去妇复还。 
《东观汉记》曰：陈忠上疏称：语曰： 迎新千里，送故不出门。 
又曰：更始在长安中，为之语曰： 灶下养，中郎将；烂羊胄，骑都尉；烂羊头，关内侯。 
又曰：杨震少好学，受《欧阳尚书》於太常桓郁，经明博览，无不穷究。诸儒为之语曰： 关西孔子杨伯起 。
又曰：明德马后，时上欲封诸舅，外间白太后，曰： 吾自念亲属皆无柱石之功，俗语曰：时无赭，浇黄土。 
又曰：黄香，字文疆。京师号曰： 天下无双，江夏黄童。 
又曰：戴冯为侍中，京师语曰： 说不穷，戴侍中。 
《续汉书》曰：皇甫规归，安定，乡人有以货买雁门太守者，亦还家，书刺谒规，规卧不迎。有顷曰： 王苻在门。 规惊遽而起，屣履出迎。时人为之语曰： 徒见二千石，不如一缝掖。 
又曰：荀爽，字慈明，幼而好学，耽思经书，庆吊不行，徵命不应。颍川为之语曰： 荀氏八龙，慈明无双。 
又曰：陈蕃，字仲举。谏桓帝曰：鄙谚言 盗不过五女门 ，以女贫家也。今后宫之女，岂不贫国乎！ 
又曰：杨政，字子行，少好学。京师语曰： 说经铿铿杨子行。 
范晔《后汉书》曰：井丹，字太春。通五经，善谈论，京师语曰： 五经纷纶井太春。 
又曰：李固遗黄琼书曰： 自生人以来，平代少而乱俗多，必待尧、舜之君，此为治终无时矣。常闻语曰：峣峣者易缺，皎皎者易污。《阳春》之曲，和者必寡。 
谢承《后汉书》曰：宋弘宴见，上令主坐屏风后。上谓弘曰： 谚言贵易交，富易妻，人情乎？ 弘曰： 贫贱之知不可忘，糟糠之妻不下堂。 上顾谓主曰： 事不谐矣。 
又曰：许慎，字叔重。性淳笃，少博学经籍，马融常推敬之。时人为之语曰 五经无双许叔重 。
又曰：马后履行节俭，事从简约。马廖虑以美业难终，上疏长乐宫，以劝成德政，长安语曰： 城中好高髻，四方且一尺；城中好广眉，四方画半额；城中好大袖，四方全匹帛。 斯言如戏，有切事实。
又曰：胡广，字伯始。一为司空。再作司徒。三在太尉。京师谚曰： 万事不理，诣胡伯始。 
袁山松《后汉书》曰：桓帝时，京师称曰： 李玄礼岩岩如玉山，陈仲举轩轩如千里骥。 
又曰：桓帝时，南阳语曰： 朱公叔肃肃如松柏下风。 
又曰：公沙穆有六子，时人号曰： 公沙六龙，天下无双。 
《蜀志》曰：马良，字季常，襄阳宜城人。兄弟五人，并有才名，乡里为之谚曰： 马氏五常，白眉最良。 良眉中有白毛，故以称之。
《晋书》曰：欧阳建，字坚石，世为冀方硕族。雅有理思，才藻美赡，擅名北州。人为之语曰： 渤海赫赫，欧阳坚石。 
又曰：王珉，字季琰。少有才艺，善行书，名出其兄。时人为之语曰： 法护非不佳，僧珍难为兄。 僧珍，珉小字也。
又曰：石苞，字仲容，渤海南皮人也。雅旷有智局，容仪伟丽，不修小节。故时人为之语曰： 石仲容，姣无双。 
又曰：卫玠。琅琊王澄有高名，少所推服，每闻玠言，辄叹息绝倒。故时人为之语曰： 卫玠谈道，平子绝倒。 
又曰：阮瞻见司徒王戎，戎问曰： 圣人贵名教，老、庄明自然，其旨同异？ 瞻曰： 将无同。 戎咨嗟良久，即命辟之。时人谓之 三语掾 。
又曰：刘惔，字真长，沛国相人也。祖弘，字终嘏，光禄勋。弘兄粹，字纯嘏，侍中。弟潢，字冲嘏，吏部尚书，并有名中朝。时人语曰： 洛中雅雅有仁蹬。 
又曰：刘与，字庆孙。俊朗有才局，与琨并尚书郭奕之甥，名著当时。京师为之语曰： 洛中奕奕，庆孙、越石。 
又曰：裴秀，少好学，有风操。时人语曰： 后进领袖有裴秀。 
又曰：荀闿，字道明，亦有名称。京都为之语曰： 洛中英英荀道明。 
又《羊祜传》曰：王衍尝诣祜陈事，辞甚俊辩。祜不然之，衍拂衣而起。祜顾谓宾客曰： 王夷甫方以盛名处大位，然败俗伤化，必此人也。 步阐之役，祜以军法将斩王戎，故戎、衍并憾之，每言论多毁祜。时人为之语曰： 二王当国，羊公无德。 
又《赵王伦传》云：张林等诸党皆登卿将，并列大封。其馀同谋者咸超阶越次，不可胜纪，至於奴卒厮役亦加以爵位。每朝会，貂蝉盈坐，时人为之谚曰： 貂不足，狗尾续。 
又曰：王坦之，字文度。弱冠与郗超俱有重名，时人为之语曰： 盛德绝伦郗嘉宾，江东独步王文度。 嘉宾，超小字也。
《魏书》曰：夏侯渊为将，赴急疾，常出敌不意。故军中语曰： 典军校尉夏侯渊，三日五百六十千。 
《魏略》曰：韩暨、韩宣为大鸿胪，称职。语曰： 大鸿胪，小鸿胪，前后履行相曷如。 
又曰：贾洪，字叔业。好学有才，特精於《春秋左传》，与冯翊、敬危才学最高。故众人为之语曰： 州中晔晔贾叔业，辩论汹汹敬文通。 
又曰：成都王颍伐长沙王乂，募免奴为军，自称四部司马。市郭人素谬语奴为尚，故里语曰： 三部司马阶下兵，四部司马尚长明，欲知太平须石鳖鸣。 
又曰：太祖使卢洪、赵达抚军，主刺举，军中语曰： 不畏曹公，但畏卢洪；曹公尚可，赵达杀我。 
《晋中兴书》曰：褚齐，字季野。桓彝目之季野 皮里阳秋 。
又曰：薛兼、纪瞻、闵鸿、顾荣、贺循，同志友善，号曰 五俊 。
又曰：中宗渡江，王导群从，同心翼戴。时人语曰： 王与马，共天下。 
又曰：杜预在内七年，损益不可胜数，朝野称之，号曰： 杜武库 ，言无所不有。
《宋书》曰：颜竣，字士逊，为吏部尚书。宾客喧诉，常欢笑答之。时人为之语曰： 颜竣瞋而与人官，谢庄笑而不与人官。 
又曰：高祖壮士丁旿，有气力。时人语曰： 勿跋扈，付丁旿。 
又曰：王玄谟御下少恩，将士为之语曰： 宁作年徒，不逐玄谟。 
《齐书》曰：长沙威王晃，代兄映为宁朔将军、淮南宣成二郡太守。初，沈攸之事起，晃便弓马，多从武客，熏赫都街，时人为之语曰： 焕焕萧四伞。 
崔鸿《前秦录》曰：梁谠，字伯言，博学有俊才，与弟熙俱以文藻清丽，见重一时。时人为之语曰： 关东堂堂，二申两房；未若二梁，瑰文绮章。 
崔鸿《前凉录》曰：辛攀，字怀远，陇西狄道人。父奭，尚书郎；兄鉴旷、弟宝迅，皆以才识知名。秦雄为之语曰： 五龙一门，金友玉昆。 
《后魏书》曰：济南王玄彧与从兄安丰王、中山王齐名。时人为之语曰： 三王楚楚尽琳琅，未若济南备圆方。 
又曰：灵太后幸左藏，赐诸臣。仪同、陈留公李崇，章武王融并以所负多，颠仆於地，崇乃伤腰，融至损脚。时人为之语曰： 陈留、章武，伤腰折股。贪人败类，秽我明主矣。 
又曰：初，广平人李波为逋逃之薮，公私咸患。百姓为之语曰： 李波小妹字雍容，褰裙逐马如卷蓬，左射右射必叠双。妇女尚如此，男子郍可逢！ 刺史李安世设方略诱波及诸子侄三十馀人，斩于邺市。
又曰：祖莹与陈郡袁翻齐名秀出，时人为之语曰： 京师楚楚袁与祖，洛中翩翩祖与袁。 
又曰：李谧，字永和。初师事小学博士孔璠。数年之后，璠还就谧请业。同门生为之语曰： 青青成蓝，蓝谢青，师何常，在明经。 
《陈书》：张种少恬静，居处雅正，不妄交游，傍无造请，时人为之语曰： 宋称敷、演，梁则卷、充。清处学尚，种有其风。 
《隋书》：崔儦与屯顿丘李若俱见称重，时人为之语曰： 京师灼灼，崔儦、李若。 齐亡，归乡里，仕郡为功曹。
又曰：何妥少聪明，时兰陵萧春亦俊才，住青阳巷，妥住白杨头。时人为之语曰： 世有两俊，白杨何妥，青阳萧昚。 其见美如此。
