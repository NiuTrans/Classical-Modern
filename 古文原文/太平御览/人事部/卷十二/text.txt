○胸
《说文》曰：膺，胸也。臆，胸骨也。
《广雅》曰：臆，膺胸也。
《释名》曰：胸，犹啌々气所冲。(啌，许江切。)
《左传·僖下》曰：魏犨爇僖负羁氏。魏犨伤于胸，公欲杀之而爱其材，使问，且视之。病，将杀之。魏犨束胸见使者曰： 以君之灵，不有宁也。 距跃三百，曲踊三百。乃舍之。
《论语摘辅象》曰：孔子胸应矩，是谓仪古。
《春秋演孔图》曰：孔胸文曰：制作定世苻运。
《春秋后语》曰：荆轲谓樊于期曰： 愿得将军之首以献秦王，秦王必喜而见臣，臣左手把其袖，右手揕其胸。 
《汉书》曰：高祖与项羽对军，数羽十罪，羽伏弩射汉王，中胸，高祖诈扪足曰： 虏中吾指。 
又曰：王莽好反膺高视。
京房《易妖占》曰：人生子有二胸，民谋其主。
《帝王世纪》曰：禹母吞神珠，胸坼而生禹。
《淮南子》曰：文王洿膺。(许慎注曰：洿，庐也。)
《南州异物志》曰：獠民亦谓文身国，刻其胸前，作华文以为饰。
《山海经》曰：结胸国，为人结胸；(郭璞注曰：臆前肤出，如人结喉。)贯胸国，为人胸有窍。
《世说》曰：王孝伯问王大忱： 阮籍何如司马相如？ 王大忱曰： 阮籍胸中垒块，故须酒浇之。 (言同相如，惟有酒异。大忱，小字。)
《录异传》曰：汉武帝时，苍梧贾雍为豫章太守，有神术，出界讨贼，为贼所杀，失头。雍上马还营，营中咸走来视雍，雍胸语曰： 有头吻佳。 吏涕泣曰： 有头佳。 雍曰： 无亦佳。 言毕遂死。
《志怪集》曰：石季伦母丧，洛下豪俊赴殡者倾都。王戎亦入，临殡，便见鬼攘臂打捶凿，甚惶惶。有一人当棺立，此鬼披胸陷之，此人即应凿而倒。人便舁去，得病半日死。故世间相傅不宜当棺，由戎所见。
○膈
《说文》曰：胸，心上膈也。
《释名》曰：膈，塞也。膈塞上下，使不与穀气相乱。
《世说》曰：桓公有主簿，善别酒，有酒辄令先尝。好者谓 青州从事 ，恶者谓 平原督邮 。青州有齐郡，平原有膈县； 从事 言至脐， 督邮 言至膈上住。
○乳
《广雅》曰：湩谓之乳。
《说文》曰：湩，乳汁也。(湩，音冻，又竹仲切。)
《通俗文》曰：乳病曰〈疒乇〉。(丁故切。)
《河图》曰：苍帝并乳。(宋均曰：法房星也。)
《春秋玄命苞》曰：文王四乳，是为含良。盖法酒旗，布恩舒明。(宋均曰：乳，酒也。)
《汉书》曰：张苍免相，后口中无齿，食乳，以女子为乳母也。
谢承《后汉书》曰：南阳李善，本济阳李玄家奴。玄遭病死，惟有孤孙续有赀千万，奴婢欲谋杀续，分其财产。善夜抱续逃瑕丘界，亲自哺养，乳为生湩，遂至成长。
《吴书》曰：颍川冯熙使魏，辞意不屈，魏留之。熙玖披迫，乃引刀刺中乳房。上闻嘉之，赐盐米复其门。
《后魏书》曰：朱循之，为刘义隆司徒从事中郎，守滑台，安颉围之。其母在家，乳汁忽出，母号恸，告家人曰： 我年老，非复有乳汁之时。今忽如此，儿必没矣。 果以其日为颉所擒。
又曰：昭成皇帝讳什翼犍，卧则乳至席。
《齐书》曰：太祖母陈皇后，生太祖二年，乳人乏乳，后梦人以两瓯麻粥与之，觉，乳遂大出。
《淮南子》曰：文王四乳，是谓太仁。天下所归，百姓所亲。
《山海经》曰：形天与帝争神，帝断其首，罪葬之常羊山，乃以乳为目，齐为口。
《益部耆旧传》曰：蜀郡张宽，字叔文。汉武帝时为侍中，从祠甘泉。至渭桥，有女子浴於渭水，乳长七尺。上怪问之。女曰： 帝后第七车者知我所来。 时宽在第七车，对曰： 天星，主祭祠者，斋戒不严时则女人见。 
刘欣期《交州记》曰：赵妪者，九真军安县女子也。乳长数尺，不嫁，入山聚群盗，遂攻郡。常着金扌翕，踪屐，战退辄张帷幕，与少男通，数十侍侧。刺史吴郡陆胤平之。
王子年《拾遗录》曰：无老国，其人皆千岁。百岁一老，齿落发秃，又年少妪者乳养，还复若幼稚。
《神仙服食经》曰：仙药有阳丹、阴丹。阴丹，妇人乳汁也。妇人十五已上，下为月客，有身，月客绝；上为乳汁。
《养性经》曰：乳者意之府也。
《世说》曰：王武子烝肫肥美，异常味。武帝怪问： 何由乃尔？ 云以人乳饮之。武帝色甚不平，所以饮食未毕便去。
《异苑》曰：贾充妻郭氏，为人凶妒，生儿黎民，年始二岁。充外入，就乳母抱中呜撮，郭遥见，谓充爱乳妪，即杀之。儿恒啼泣，不饮他乳，经日遂死。郭於是终身无子。
《唐新语》曰：韩思彦以侍御史巡察于蜀。成都有富商兄弟三人分资，不平，争诉，累年不决。思彦推案数日，令厨者奉乳自饮，以其馀赐争者。窃相语，遂号哭，攀援不解，俱言曰： 侍御岂不以兄弟同乳母耶！ 悲号不自胜，请同居如初。
《相书·许负》曰：乳间阔尺，富贵足寿；乳黑如墨，公侯之相。
○腹
《说文》曰：腹，厚也。
《释名》曰：腹，复也，富也。腹，胃之属。已自裹盛，复于外复之。其中多品，似富者也。自齐己下曰水腹，水汋所聚也。
又曰：少腹。少，小也，比脐以上为小也。
《易·说卦》曰：坤为腹。离，其於人也为大腹。
《尚书·盘庚》曰：今予其敷心腹肾肠，历告尔百姓于朕志。
《左传·宣十二年》传曰：楚子围萧。司马卯言，号申叔展。叔展曰： 有麦麹乎？ 曰： 无 。 有山芎藭乎？ 曰： 无。  河鱼腹疾，奈何？ 曰： 目於眢井而出之。 
《国语》曰：叔鱼牛腹，其母叹曰： 必以贿死。 
《史记》曰：薄姬曰： 昨夜梦苍龙据妾腹。 帝曰： 此贵徵也，吾为汝成之。 一幸生男，是为代王。
《史记》曰：范雎说秦昭王曰： 伍子胥橐载而出昭门，夜行昼伏，至於陵水，无以糊其口，膝行匍匐，稽首肉袒，鼓腹吹箫，乞食於吴市，卒兴吴国，阖闾为伯。 
《东观汉记》曰：光武降铜马，诸将未能信贼，贼亦两心。上敕贼各归勒兵，上轻骑入贼营，贼曰： 萧王推赤心置人腹中，安得不投死？ 
又曰：帝问东平王苍： 在家何等最乐？ 对曰： 为善最乐。 后诏与诸国述之曰： 王言甚大，副其腰腹矣。 
谢承《后汉书》曰：济阴戎良，宇子恭。年十八，为郡门下幹。良仪容佳丽，太守诸葛礼使写书，从者诬良与婢通。良刳腹引出肝肠，示礼赤心。
《后汉书》曰：边韶，字孝先。教授数百人。韶口辩，曾昼眠卧，弟子嘲曰： 边孝先，腹便便。懒读书，但欲眠。 韶潜闻之，应之曰： 吾以边为姓，先为字。腹便便，五经笥。但欲眠，思经义。寐与周公通梦，静与孔子同意。师而可嘲，出何典记？ 嘲者大惭。
《魏志》曰：管辂弟展谓辂曰： 大将军待君意厚，冀当富贵。 辂长叹曰： 天与我明才，不与我年寿，恐四十七八间，不见女嫁男娶。吾背无三甲，腹无三壬，此皆不寿之验。 明年四十八卒。
《吴录》曰：丁固梦腹上生松，赵达谓之曰： 松字十八公。 后果然。(梦门已具。)
《齐书》曰：高帝为领军，苍梧王深相猜忌，屡欲害帝，常帅数十人直入领军府。时暑热，帝昼卧裸袒。苍梧立帝於室内画腹为射的，自引满，将射之。帝神色不动，敛袂曰： 老臣无罪。 苍梧左右王天恩谏曰： 领军腹大，是佳射堋，而一箭便死，后无可复射，不如髇射之。 乃取髇箭，一发即中帝脐，苍梧投弓于地，大笑曰： 此手如何？ 
崔鸿《十六国春秋·后赵录》曰：佛图澄腹傍有一孔，常以絮塞之。每夜书则拔絮，孔中出光，照於一室。又当斋时，平旦至流水侧，复腹傍孔中引出五藏六腑洗之，讫，还内腹中。
《老子》曰：虚其心，实其腹。
又曰：圣人为腹不为目。
《庄子》曰：夫赫胥氏之时，民含哺而熙，鼓腹而游。
《唐子》曰：人君以江海为腹、山为面，如此则不知其量，畏而怀之。
《帝王世纪》曰：纣刳孕妇之腹中以观其胎。
《吴越春秋》曰：子胥鞭平王尸三百，右手决其目，左手践其腹。
京房《易占》曰：人生有二腹，其国分。
王子年《拾遗录》曰：孙策每梦肠出委地，有神女夜来为其收内腹里，云： 必生才雄之子，方兴吴国。 神女负策母绕吴昌门三匝，曰： 当锡尔此土，鼎足于天下。 
《谈薮》曰：杨玠娶博陵崔季让女。崔家富图籍，殆将万卷，成婚之后，颇亦游其书斋。既而告人曰： 崔氏书被人盗尽，曾不知觉。 崔遽令检之，玠扪腹曰： 已藏之经笥矣。 
《世说》曰：郝隆七月七日出，日中仰卧，人问其故，答曰： 我晒腹中书耳。 
又曰：张磺既贵，有少时宾客来候之。华与共饮，九酝为酣畅，其夜醉眠。张常饮此酒，眠辄使人左右转倒，其夜客卧，忘敕左右，而左右依常为张公转侧。至明起，友人犹不起，视之，酒果穿腹，流床下滂沱。
又曰：刘真长始见王丞相，时盛暑之月，丞相以腹慰弹棋局曰： 何乃讠匀？ (吴人以吟为讠匀，或作渹，音与郑相近。)刘既出，人问： 见王公如何？ 刘曰：未见他异，惟作吴语耳。 
又曰：郄太尉在京，日遣门生与王丞相书求女婿，丞相语郄信曰： 君往东廊下任意选之。 门生归，白郄云： 王家诸郎皆可喜，闻某来觅女婿，咸自矜持，惟有一郎在东床坦腹而食，如不闻。 郄云： 正好。 比访之，乃是逸少，因嫁女与之。
《俗说》曰：有人指周伯仁腹曰： 此中何有？ 答： 此中洪洞，容卿等数百人。 
○背
《说文》曰：背，脊也。
《释名》曰：背，陪也，在后称也。
《广雅》曰：背谓之骶，(音帝。)背北也。
《左传·庄公》曰：齐襄公田于贝丘，见大豕，从者曰： 公子彭生也。 公怒曰： 彭生敢见！ 射之，豕人立而啼。公惧，坠于车，伤足丧屦。反，诛屦於徒人费。弗得，鞭之，见血。走出，遇贼于门，劫而束之。费曰： 我奚御哉？ 袒而示之背，信之。费请先入，伏公而出，斗，死于门中。
《史记》曰：娄敬说高祖曰： 夫与人斗，不厄其亢、(张晏曰：亢，喉咙也。)拊其背，未能全胜也。今陛下入关而都秦之故地，此亦厄天下之亢而拊其背。 
又曰：蒯通知天下权在韩信，说之曰：相君之面，不过封侯；相君之背，贵乃不可言。 
《汉书》曰：吴王濞，高帝兄仲之子。上患吴会稽轻悍，无壮王镇之，乃立濞为吴王，王三郡五十二城。高祖召濞相之，曰： 尔状有反相。 因拊其背曰： 汉帝后五十年东南有乱，岂非若耶？天下一家，慎无反！ 濞顿首曰： 不敢。 
又曰：武帝过平阳主。既饮，讴者进，帝起更衣，子夫侍尚衣轩中，得幸。还坐欣甚，赐平阳主金千斤。主因奉子夫送入宫。子夫上车，主拊其背曰： 行矣，强饭勉之。即贵，愿无相忘。 玄朔玄年生男据，遂立为皇后。
《后汉书》曰：越骑校尉伍子孚怒董卓凶毒，乃朝服怀刃。见卓语毕，辞去，卓送至阁，以手抚其背，孚因出刀刺之，不中。卓自奋得免，呼左右执杀缵。
《魏略》曰：孟达降，文帝乘小辇，执手，拊其背戏之曰： 卿得无为刘备刺客耶！ 
又曰：太祖丁夫人养刘夫人子修，修亡於穰下，常言： 将我儿杀之！ 遂哭泣无节。太祖忿之，遣归家。后太祖就见之，夫人方织，踞机如故。太祖拊其背曰： 顾我共载归乎？ 夫人不应。太祖却行户外，遂不应。太祖曰： 真决矣。 遂与之绝。
《吴志》曰：鲁肃代周瑜，当之陆口，过吕蒙屯下。肃常轻蒙，蒙问肃： 君受重任，与关羽为邻，将何计略，以备不虞？ 肃造次应曰： 临时施宜。蒙曰：今东西虽一家，而关羽实熊虎，计安可不豫定？ 因为画五策。肃于是越席就之，拊其背曰： 吕子明，吾不知卿才略所及于此！ (子明，蒙之字也。)
车频《秦书》曰：苻坚生，肩背赤色隐起，状若篆文 付 ，因吻苻氏。
又曰：坚背文曰 草付之祥 ，因吻苻氏。
《唐书》曰：贞观四年制：决罪人，不得鞭背，以明堂孔穴针灸之所。
又曰：吕温者，以小吏事崔汉衡。贞玄初，吐蕃背盟，汉衡为吐蕃所虏，将杀之。温趋往以背受刃，吐蕃义之，由是与汉衡俱免。
《尸子》曰：医竘者，秦之良医，为宣王割痤，为惠王治痔，皆愈。张子之背肿，谓竘曰： 背非吾背也，子制焉。 医竘善治疾，张子委制焉。夫为身与国亦犹此，必有所要制然后治矣。(竘，音扣，又音龋。)
《孔丛子》曰：仲尼龟背。
《帝王世纪》曰：简翟浴玄丘之水，燕遗卵吞之，剖背生契。
《白虎通》曰：《传》称周公背偻，是谓强，后成就周道，辅相幼主。
又《孙卿子》曰：周公伛，背不伸也。
《博物志》曰：宋有田夫自曝背於日，其妻曰： 负日之暄，今献必蒙重赏。 田夫曰： 昔人有美戎菽、甘芹子献之乡豪，尝，苦於口，笑而弃之。 
《论衡》曰：书言齐桓公负妇人以朝诸侯。管仲曰： 吾君背疽疮，不得妇人疮不愈。 此虚也。桓公赡违燎，夜坐以致贤士，岂反以白日负妇人於背乎？
《幽明录》曰：王子猷先有背疾，子敬疾笃，恒禁来往，闻子敬亡，抚心悲惋，都不一声，背即溃裂。
○脊
《说文》曰：脊，背〈月吕〉也。
《释名》曰：脊，积也。积续骨节，终上下也。
《春秋玄命苞》曰：阳立于三，故人脊三寸而结。(宋均曰：结、节结也。)
《孝经钩命决》曰：仲尼龟脊。
《墨子》曰：周宣王杀其臣杜伯，不辜。后三年，王田于圃田。车徒满野，杜伯乘白马素车，衣朱衣朱冠，弓矢射王车上，中心折脊，王殪车中，伏韔而死。(韔，音畅。)
○胁
《说文》曰：骿，并胁也。膀，两胁旁也，从肉，胁声。
《通俗文》曰：腋下谓之胁。
《释名》曰：胁，挟也。在两旁，臂所挟也。
《春秋玄命苞》曰：阴极於八，故人旁八幹，长八寸。
又曰：颛顼骈幹，上法月参，集成纪以理阴阳。
《左传·僖中》曰：晋公子重耳及曹，曹共公闻其骈胁，欲观其裸，浴，薄而观之。
《公羊传》曰：齐公子彭生送鲁庄公，拉干而杀之也。
《史记》曰：范雎先事魏中大夫须贾，贾使齐，雎从。齐王闻雎辩，赐金及牛酒。须贾以为雎持阴事告齐，既归，以告魏相，魏大怒，使人笞击雎，折胁摺齿。雎佯死，弃于厕。
《吴志》曰：曹仁攻围甘宁，周瑜救宁，围解，乃渡屯北岸，克期大战。瑜跨马略阵，会流矢中右胁，疮甚，便还。后仁闻瑜卧疮未起，勒兵就阵。瑜乃自舆按行，激扬吏士，仁遂退。
《晋书》曰：周顗在中朝时能饮一石，及过江，虽醉，每称无对。偶有旧对从北来，顗亦出二石酒共饮，各大醉。及顗醒，使视，客已腐胁而死。
《世本》曰：陆终娶于鬼方氏之妹，谓之女嬇(音蒯)，生六子，孕而不育。三年，启其左胁，三人出焉；启其右胁，三人出焉。
王充《论衡》曰：张仪骈胁，卒相秦魏。
《外国图》曰：大秦国人长胁。
○肋
《释名》曰：肋，勒也，检肋五藏也。
《广雅》曰：幹谓之肋。
《竹林七贤论》曰：刘伶尝醉与俗人相忤，其人攘袂而往，必欲欧之。伶顾而笑曰： 鸡肋不足以安尊拳。 
○脐
《说文》曰：脐，肚脐也。
《释名》曰：齐，剂也，肠端之所限剂也。
《春秋玄命苞》曰：齐者下流，并会合为齐腹。(宋均曰：齐，中也，四方并凑者也。)
《左传·庄公》曰：楚文王过邓，邓祁侯享之，三甥曰： 亡邓国者，必此人也。若不早图，后君噬脐。 (若啮腹齐，喻不可及。)
《后汉书》曰：董卓既诛，乃尸於市。天时始热，卓充肥，脂流於地。守尸吏燃火置卓脐中，光明达曙，如是积日。
《汉晋阳秋》曰：齐王冏之方盛也，有妇人诣大司马门求寄产，吏诘之。妇人曰： 我截齐罢便去耳。 有识者闻而恶其言。
《南燕录》曰：慕容德，其母梦日入脐中，昼寝而生德。
《庄子》曰：支离疏颐隐於脐。
《笑林》曰：赵伯翁肥大，夏日醉卧，孙儿缘其肚上戏，因以李八九枚内脐中。至后日，李大烂，汁出，乃泣谓家人曰： 我肠烂，将死。 明日李核出，乃知孙儿所内李子也。
○腰
《说文》曰：腰，身中也。
《释名》曰：腰，约也。在体之中，约继大而小也。
《春秋玄命苞》曰：腰而上者为天，尊高阳之状；腰而下者为阴，丰厚地之重。数合于四，故腰周四尺。
《后汉书》曰：东平宪王苍腰带八围，显宗甚重之。诏曰： 日者问东平王处家何等最乐，王曰为善最乐，其言甚大，副是腰腹矣。 
又曰：梁冀妻能作折腰步。
《晋书》曰：陶潜曰： 不能为五斗米折腰于乡里小人。 
干宝《晋纪》曰：中书令李丰谋废大将军，世宗使舍人王羡请之。丰来，辞不逊，左右以刀环筑腰死。
《南史》曰：羊侃有妓张静琬，腰一尺六寸，能掌中舞；孙荆玉能反腰帖地，衔得地上簪。
《二石伪事》曰：石虎攻中山，得郑略之妹，生二男。更娶崔为妻，至相敬待，无儿。郑复生男，崔求养，郑不许，一月卒病死。郑谗： 崔谓妾多养胡子。 虎时踞胡床于庭中，大怒，索弓箭。崔闻欲杀之，徒跣至虎前曰： 公勿枉杀绐，乞听妾言。 虎不听，但言： 促还坐，无预卿。 崔便去，未至，虎于后射之，中腰而覆。
《墨子》曰：楚灵王好士细腰，故其臣皆三饭为节，胁息然后带，扶墙然后起。
《韩子》曰：楚灵王好细腰，国有饿死人。
《尹子》曰：楚庄王好细腰，一国皆有饥色。
《西京杂记》曰：赵后体腰柔弱，善行步进止，女弟昭仪不能及也。
