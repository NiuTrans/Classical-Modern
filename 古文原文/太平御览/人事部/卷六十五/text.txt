○让下
《东观汉记》曰：承宫遭王莽篡，天下扰攘，盗贼并起，宫遂避世汉中。建武四年，将妻子之华阴山谷，耕种禾黍，临熟，人就认之，宫悉推与而去，由是显名。
又曰：光武封朱祐为鬲侯。祐自陈功薄而国大，愿受南阳五百户足矣。上不许。
又曰：窦融光武时数辞让位，不许，因上疏曰： 臣融年五十三，有一子，年十五，质性顽钝，臣融朝夕教导以经艺，不得令观天文，见谶记，诚欲令恭肃畏事，恂恂循道，不愿其有才能，何况乃当傅以连城广土，享诸侯国哉！ 
又曰：邓骘，永初玄年，封骘等以定策增封三千户。让不获，遂逃避使者，上疏自陈。
又曰：《欧阳尚书》博士缺，上欲用桓荣，荣叩头让曰： 臣经术浅薄，不如同门生郎中彭闳、杨州从事皋弘。 帝曰： 俞，往，女谐。 因拜荣为博士，引闳为议郎。车驾幸太学，会请博士论难於前，荣被服儒衣，温恭有蕴藉，明经义，每以礼义让相厌，不以辞长人，儒者莫之及，特吻加赏赐。又诏诸生雅吹击罄，尽日乃罢。荣卒，子郁当袭爵，上书让於兄子沉，显宗不许。不得已受封，而悉以租入与之。帝以郁先师子，有礼让，甚见亲厚。
又曰：上欲封樊兴，置印绶於前，兴固让曰： 臣未有先登陷阵之功，而一家数人并蒙爵土，令天下觖望，诚不愿。 帝嘉兴之让，不夺其志。
又曰：刘恺，字伯豫，以当袭父般爵，让与弟宪，遁逃避封。有司奏请绝国，上美其义，特优加之，恺犹不出。有司复奏之，侍中贾逵上书曰： 孔子称：能以礼让为国，於从政乎何有。 和帝纳之，诏下曰： 故居巢侯刘般嗣子恺，当袭父般爵，而称父遗意，致国弟宪，遁亡七年，所守弥固。盖王法崇善，成人之美。其听宪嗣爵。 乃徵恺，拜为郎，稍迁侍中。恺之入朝，在位者莫不仰其风行。
又曰：淳于恭以谦俭推让为节，家有山田橡树，人有盗取之者，恭助为收拾。载之归，乃知其恭。橡盗者还橡，恭不受。人又有盗刈恭禾者，恭见之，念其愧，因伏草中，至去乃起。
《续汉书》曰：张堪让先人馀财数百万与兄子。
谢承《后汉书》曰：雷义举茂才，让於陈重，刺史不听。义遂佯狂，不应命。乡里为之语曰：胶漆自谓坚，不如雷与陈。
又曰：陈嚣与乡人纪伯为邻，伯夜窃嚣藩地自益。嚣见之，伺伯去，密移其藩一丈地以益伯。伯惭惧，还所侵。又却一丈二尺相避，凡广三丈。太守高其义，名其闾为义里。
范晔《后汉书》曰：冯绲，字鸿卿，巴郡宕渠人也。长沙蛮寇益阳，荆南皆没。於是拜绲为车骑将军，军至长沙，进击武陵蛮夷，荆州平定。诏赐钱一亿，固让不受。振旅还京师，推功於从事中郎。
《魏志》曰：田畴，字子泰，右北平人。太祖北征乌丸，军次无终，夏水路不通。畴将其众为乡导，出卢龙塞，虏乃惊。太祖与战，遂大斩获。军还，论功封畴为亭侯，畴上疏陈诚以死自誓。太祖不听，欲引拜之，至于数四，畴终不受。
又曰：太祖署邴原为丞相徵事，崔琰为东曹掾，记让曰： 徵事邴原、议郎张范，皆秉德纯壹，志行忠敏，清静足以厉事，贞固足以干事，所谓龙翰凤翼，国之重宝。举而用之，不仁者远。 
又曰：王基，字伯舆，东莱人。基拔寿春，转基为征东将军，封东武侯。基上疏固让，归功参佐。由是，长史司马等七人皆侯。
《吴志》曰：鲁肃卒，孙权以严畯代。前后固辞曰： 仆素书生，不闲军事，非才而据，殃咎必至。 发言慷慨，至於流涕，权乃听焉。嘉其能以实让。
又曰：薛综为选曹尚书，固让顾谭曰： 谭心精体密，贯道达微，才昭人物，德服众望，诚非愚臣所可越先。 
王隐《晋书》曰：司徒魏舒逊位。司空卫瓘与书曰： 每与足下共论此事，日日未果，可谓瞻之在前，忽然在后。 于时皆有欲逊者，或先显此意不能行，或以归家申喻复还，惟舒知命，内定於怀，未尝形之於言。论者以为晋兴以来，能辞荣令终，未有如舒者焉。
又曰：杜夷，字行齐，庐江人。王敦为刺史，举方正，顾荣等各荐夷於相府。玄帝曾欲省夷，夷深让。帝答曰： 吾与足下虽情在忘言，然虚迟历载。正以足下羸病，故欲相省，宁论常敬。 以为国子祭酒。夷前后十馀表，求解不听，明帝践祚，夷又频表。
又曰：上以羊祜为开府仪同，让表曰： 今光禄李喜，秉节高亮，在公正色；光禄鲁芝，洁身寡欲，和而不同；光禄李胤，清亮简素，正身在朝，皆服事华发，以礼终始。虽历位外内之宠，不异寒贱之家，而犹未蒙此选，臣更越之，何以塞天下之望？ 又封南城郡侯。祜让曰： 昔张良请受留侯，汉高不夺其志。请受钜平，薨，遗令不得以南城侯入柩。 诏祜曰： 固让历年，志不可夺。身没让存，遗言益厉，此夷叔所以称贤，季札所以全节，重违其志，今听复本封。 
干宝《晋纪》曰：钟会、邓艾将伐蜀，与刘实别。客谓实曰： 二将当破蜀不？ 实曰： 必破蜀，但皆不还。 客问其故，实曰： 治道在於克让。 因著《崇让论》，曰： 季世不能让贤，虚谢见用之恩，莫肯让於胜己。 
《晋中兴书》曰：郗愔拜给事黄门侍郎。愔苦求外出，时吴郡缺，朝议欲用愔。愔以资轻而少年，不宜超登大郡，辞让切至。朝廷嘉之，为临海太守。在郡优游养志，不以事物萦心。
崔鸿《前赵录》曰：张实为钜鹿太守，治任威强，路不拾遗。曾欲以实为司徒、太保，皆垂涕固辞。身骑瘠马，妻乘败车。
《后魏书》曰：高肇，字首文，文昭皇太后之兄也。肇子植自中书侍郎出为济州刺史。玄愉之反也，植率州军出讨破愉，别将有功。当蒙封赏，朝廷论勋，每谦让不受，云其家荷重恩，为国致效是其常节，何足以应进陟之报。恳恻发於至诚。
又曰：崔光韶为司空行参军，复请让从叔和，曰： 臣诚微贱，未登让品，属逢皇朝，耻无让德。 和亦谦退，辞而不当。高祖善之，遂以和为广陵王国常侍。
《后周书》曰：苏祐，字承先，陈留圉人也。有膂力，便骑射，从征伐常溃围陷阵。还之日，诸将争功，祐终无竞。太祖叹之，常谓诸将曰： 承先口不言勋，孤当代言。 其见知如此。
沈约《齐纪》曰：韩系伯，襄阳人也，事母甚谨。西土风俗，田与邻畔者，辄於畔上种桑以志之。系伯上种桑，枝条荫蔽他地，每开数尺以避焉。邻者随复侵之，系伯辄伐树更种。侵畔者惭，不敢犯也。
《齐书》曰：谢朓迁尚书吏部郎，上表三让。中书疑朓官未及让，以问国子祭酒沈约，约曰： 宋嘉玄中，范晔让吏部，朱循之让黄门，蔡兴宗让中书，并三表诏答，近代小官不让，遂成恒俗，恐有乖让意。王蓝田、刘安西贵重，初自不让，今岂可慕此不让耶？孙兴公、孔顗并让记室，今岂可三署皆让耶？谢吏部今授超阶，让别有意，岂关官之大小？捴让之美，本出人情。若大官必让，便与诣阙章表不异。例既如此，谓都非疑。 朓又启让，优答不许。
《唐书》曰：温彦博与兄大雅共掌机密，彦博以昆季同在机务，意不自安，固请他职。高祖曰： 我虚心相待，不以为疑，卿何自疑也？ 彦博虽应命，然每退让，远避机权，僚列以此多之。
又曰：长孙无忌册拜司空，无忌固辞让，不许。
又曰： 臣幸居外戚，恐招圣主私亲之诮，敢以死请。 太宗曰： 无忌聪明鉴悟，且有武略，公等并知，所以委之台鼎。 无忌又上表切让，帝使谓之曰： 昔黄帝得力牧而为五帝先，夏禹得咎繇而为三王祖，齐桓得管仲而为五伯长，朕自在藩邸，即任使公，遂得廓清宇内，君临天下，以公功绩才望允称具瞻，故授此官，无宜辞让为礼也。 
又曰：卢怀慎开玄三年迁黄门监。怀慎与紫微令姚崇对掌枢密，怀慎自以为吏，道不及崇，每事皆推让之。
《周书》曰：汤放桀而归於亳。三年，诸侯大会。汤取天子之玺，置之天子之坐，再辞，从诸侯之位。汤曰： 此天子之位，有道者可以处之。 三让于诸侯，诸侯莫敢即位，然后汤即天子之位。
《慎子》曰：尧让许由，舜让善卷，皆辞为天子，而退为匹夫。
《列子》曰：昔尧舜为以天下让许由、善卷，而不失天下。伯夷、叔齐实以孤竹让而终亡其国。
《晏子春秋》曰：胩子方食，景公使至，分食食之，使者不饱，婴亦不饱。公致千金以奉宾客，晏子不受。公曰： 先君桓公以书社百封管仲，管仲不辞，独辞何也？ 晏子曰： 婴闻圣人千虑必有一失，愚人千虑必有一得，意以管仲失之，婴得之。 
又曰：景公使晏子为阿宰，三年而誉闻於国。景公悦，召而赏之，辞而不受。公问其故。对曰： 昔婴之治阿，三邪毁於外，三谗毁於内。今则三邪誉於外，三谗誉於内。昔者婴之当诛者当赏，而今以当赏者当诛，是故不敢受。 景公知晏子贤，乃任以国政，三年而齐大兴。
《庄子》曰：尧以天下让许由，由曰： 日月出矣，而爝火不息，其於光也，不亦难乎？时雨降矣，而犹浸灌，其於泽也，不亦劳乎？ 又让於子州支父，子州支父曰： 我适有幽忧之疾，方且治之，未暇治天下也。 
又曰：舜以天下让於善卷，善卷曰： 余逍遥於天地之间，而心意自得，吾何以天下为哉？ 遂不受。
又曰：舜以天下让其友北人无择，北人无择曰： 异哉！后之为人居畎亩之中，而游於尧之门。不若是而已，又欲以其辱行污漫我，吾羞见之。 自投於清泠之渊。
又曰：汤将伐桀，因卞随而谋，卞随曰： 非吾事也。 汤又因务光而谋，务光曰： 非吾事也。 汤曰： 伊尹何如？ 曰： 强力，忍诟，吾不知其他。 汤遂与伊尹谋。伐桀克之。以让卞随，卞随曰： 君之伐桀谋乎我，必以我为贼也。胜桀而让乎我，必以我为贪也。吾生乎乱世，而无道之人，再来漫我，吾不忍数闻也。 乃自投於桐水而死。(桐水在今颍川。)又让务光曰： 知者谋之，武者遂之，仁者居之，古之道也。吾子胡不立乎？ 务光辞曰： 废上非义，杀人非仁。子犯其难，我享其利，非廉也。吾闻之曰：非其义不受其禄，无道之世不践其土，况尊我乎！吾不忍见也。 乃负石自沉於卢水。(卢水在辽东也。)
《吕氏春秋》曰：沈尹筮游於郢五年，荆王欲以为令尹，辞曰： 期思之鄙人有孙叔敖，彼圣人也。 王於是使人以王舆迎叔敖，以为令尹而国治。
《韩子》曰：舜耕於历山，农者让畔；渔於河滨，渔者让长。
《苻子》曰：禹让天下於奇子，奇子曰： 君之佐舜劳矣，凿山川，通河汉，首无发，股无毛，故舜也以劳报子。我生而逸，不能为君之劳矣。
又曰：武王以天下让歧封子。歧封子曰： 孰匆匆然以天下为事乎？君往矣，余不忍闻之。 
又曰：太伯将让其国於季历，谓其傅曰： 大王欲以一国之事而以嗣我，我其羞之。吾闻至人也，不居一世而万世以之君，不贵一代而万代以之贵。吾焉能贵乎一国，而贱乎万代哉！ 
《山海经》曰：君子国，民衣冠带剑，土方千里，多薰华之草，好让，故为君子国。
《许逊别传》曰：逊年七岁无父，躬耕、负薪以养母，尽孝敬之道。与寡嫂共田桑，推让好者，取其荒者，不营利。母常随谴之： 如此，当乞食无处。 逊叹，应母曰： 但愿母老寿耳！ 
《郭翻别传》曰；翻经河坠刀於水，路人有为取者，翻因与之。路人不取，至於三四。路人固辞。翻曰： 尔向不取，我岂能复得乎？ 路人曰： 吾若取此物，为天地鬼神所责矣。 知其终不受，乃沉刀於向所失处。路人怅然，乃复没为取之。翻於是不逆其意，十倍刀价与之。
《魏武瘤路曰：里谚曰： 让礼一寸，得礼一尺。 斯合经之要矣。
《魏文杂事》曰：辞爵逃禄，不以利累名，不以位亏德之谓让。
《博物志》曰：三让：一曰礼让，二曰固让，三曰终让。
晋·刘实《崇让论》曰：古之至王治天下所以贵让者，欲以出贤才而息争竞也。夫人情莫不皆欲己之贤以自明贤，岂假让而贤哉！故让道兴，贤能之人不求而自出矣，至公之举而自立矣。一官铠，择众官所让最多者而用之，审才之道也。在朝之人相让於上，草庐之人咸皆化之，推能让贤之风从此生矣。为一国所让，则一国士也；为天下所让，则天下才也。推让之风行，贤不肖灼然殊矣。
晋·孙盛《周泰伯三让论》曰：孔子曰： 泰伯可谓至德也已矣，三以天下让，民无得而一焉。 郑玄以为：托采药而行，一让也；不奔丧，二让也；断发文身，三也。三者之美皆蔽隐不著。王肃曰： 其让隐，故民无得而称焉。 盛谓：玄既失之而肃亦未为畅也。玄之所云三迹，显然天下所共见也，何得云隐而未著乎？三迹苟著，则高让知，亦复不得云其让隐也。盖泰伯之出，让迹已露，不奔丧，故一事耳。断发之与《左传》明文相背，又不经也。然则称三让者，其在古公至文王乎？周之王业显於亶父，受命於昌，泰伯玄览充周太子之位，一让也。假托逊遁，受不赴丧之讥，潜推大美，二让也。无胤嗣而养仲雍之子，以为己后，是深思远防，令周嗣在昌，天人叶从，四海悠悠，无复纤介疑惑，三让也。凡此三者，帝王之业，故孔子曰： 三以天下让。 言非直常让若礼臧之伦者。
