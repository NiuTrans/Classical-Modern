○仇雠上
《周礼·地官·调人》曰：调人，掌司万民之难而谐和之。(马融曰：难，谓相与为仇也。)凡和难：父之雠，避诸海外；兄弟之雠，避诸千里之外；从父兄弟之雠，不同国；君之雠视父，师长之雠视兄弟；交友之雠视从父兄弟。
《礼记》曰：子夏问於孔子曰： 居父母之雠，如之何？ 夫子曰： 寝苫，枕干，不仕，弗与共天下也。遇诸市朝，不反兵而斗。 曰： 请问居昆弟之仇如之何？ 曰： 仕，弗与共国。衔君命而使，虽遇之不斗。 曰： 请问居从父昆弟之仇，如之何？ 曰： 不为魁。主人能，则执兵而陪其后。 
《左传》曰：祁奚请老，晋侯问嗣焉。称解狐，其雠也，将立之而卒。(事具 荐举 部。)
又曰：齐高发帅师伐莒。(莒不仕齐故也。)莒子奔纪鄣。(纪鄣，莒邑。)使孙书(孙书，陈无，宇子占也。)伐之。初，莒有妇人，莒子杀其夫，已为嫠妇。及老，托於纪鄣，纺焉以度而去之，(曰纺纑连所以度城而藏之。)以待外攻者。及师至，则投诸外。(投绳城外随之而出。)或献诸子占。子占使师夜缒而登。(缘绳登城也。)登者六十人，缒绝，师鼓噪。城上之人亦噪。莒共公惧，启西门而出。齐入纪。(《传》言：怨不在天。)
又曰：吴伐越，越子勾践御之，阵于槜李灵姑浮以戈击阖庐，伤将指，取其一履。(其大足指见斩遂失履，姑浮取之也。)还，卒於陉，去槜李七里。夫差使人立於庭，苟出入，必谓己曰： 夫差，而忘越王之杀汝父乎？ 则对曰： 惟，不敢忘！ 三年乃报越也。
又曰：五年春，晋围柏人，士吉射奔齐。初，范氏之臣王生恶张柳朔，言诸昭子，使为柏人。(令柳朔为柏人宰也。昭子，范吉射也。)昭子曰： 夫非而雠乎？ 对曰： 私雠不及公，好不废过，恶不去善，义之经也。臣敢违之。 及范氏出，(柏人奔齐。)张柳朔谓其子： 尔从主，勉之。我将止死，王生授我矣。 (授我以死节也。)
《公羊传》曰：齐哀公享乎周，纪侯谮之。襄公将复雠乎纪。 远祖九世矣，九世犹可以复雠乎？  虽百代可也。  家亦可乎？ 曰： 不可。  国何以可？  国君一体也，先君之耻犹今君之耻也。 
《战国策》曰：晋毕阳之孙豫让，始事范中行氏，不说，去而就知伯，知伯宠之。及三晋分知氏，赵襄子最怨知伯，而漆其头以为饮器。让遁逃山中，曰： 嗟乎！士为知己者死，女为悦己者容。吾其报知氏之雠矣！ 乃变姓名，为刑人，入宫涂厕，欲以刺襄子。襄子如厕，心动，执问涂者。让刃其扞曰： 欲为知伯报雠！ 左右欲杀之，襄子曰： 彼义士也！吾谨避之耳。知伯已死，无后，而其臣报雠，此天下之贤人也。 卒释之。让又漆身为癞，灭须去眉，自刑以变其容，为乞人而往乞。其妻不识，曰： 状貌不似吾夫，其音何类吾夫之甚也！ 又吞炭为哑变其音。有谓之曰： 子之道甚难而无功。谓子有志，则然矣；谓子知，则否。以子之才而善事襄子，襄子必近子，子之得近而行所欲，此甚易而功必成。 让乃笑而应之曰： 是为先知报后知，为故君贼新君，大乱君臣之义者，无此矣！凡吾所谓此者，以明君臣之义，非从易也。且夫委质而事人，而求弑之，怀二心以事君也。吾所为难，亦将以愧天下后世人臣怀二心者。 顷之，襄子当出，让伏所当过桥下。襄子至桥而马惊。襄子曰： 此必豫让也！ 使人问之，果让。於是襄子数让曰： 子不尝事范中行氏乎？知伯灭范中行氏，而子不为报雠，反委质事知伯。知伯已死，子独何为报之深也？ 让曰： 臣事范中行氏，中行氏以众人遇我，我故众人报之；知伯以国士遇我，我故国士报之。 襄子乃喟然泣曰： 嗟乎豫子！豫子为知伯，名既成矣。寡人舍子，亦以足矣。子自为计。 使兵环之，让曰： 臣闻明主不掩人之义，忠臣以死为名。君前以宽舍臣，天下莫不称君之贤。今日之事，臣故伏诛，然愿请君之衣而击之，则死不恨。非所望也，敢布腹心！ 於是，襄子义之，乃使使者持衣与让。让拔剑三跃，击之曰： 可以报知伯矣！ 遂伏剑而死。死之日，赵国之士闻之皆为涕泣。
《史记》曰：秦昭王闻魏齐在平原君所，欲为范雎必报其仇，乃佯为好书遗平原君曰： 愿与君为布衣之交，十日饮也。 
又曰：项梁杀人，与项籍避仇吴中。吴中贤大夫皆出项梁下。
又曰：留侯张良者，其先韩人也。秦灭韩，良家僮三百人，弟死不葬，悉以家财求客刺秦王，为韩报仇，以大父五代相韩故。乃变姓名，之东海，得力士，以铁椎椎秦始皇，中其副车。
又曰：河东李文，故尝与张汤有隙，已而为御史中丞。汤有所爱史鲁谒居，知文与汤弗平，使人上飞变告文奸事，事下汤，汤治，论杀文。
袁山松《后汉书》曰：苏谦，字仲让，为郡督邮。李暠为美阳令，贪暴。谦案，得其赃。谦迁金城太守，治有异迹，延熙九年至京师。暠时为司隶，收谦诬陷之，死狱中。谦子不韦，字公先，变名姓，以家财求剑客，邀暠不得。暠之大司农，乃於司农府旁买舍，夜为地突入暠室中，暠適出，不值，破其卧具。暠大怖，棘屋，上以板，栈地而卧，一宿数徙。不韦乃至魏郡掘暠父冢，斩级以祭父墓。(级，首。)
又曰：乐府左延年《秦女休行》曰： 始出上西门，遥望秦氏家。秦氏有好女，自名曰女休。女休年十五，为宗行报仇。左执白阳刀，右据宛景矛。雠家东南僵，女休西上山。上山四五里，关吏不得休。女休前置辞：生为燕王妇，今为诏狱囚。刀矛未及下，拢〈阝童〉击鼓赦书下。 
《东观汉记》曰：海曲有吕母者，子为县吏，犯小罪，宰论杀之。吕母怨宰，密聚客，规以报仇。母家素丰，资产数百万，乃益酿醇酒，买刀剑衣服。少年来沽者，皆贳与之，视其乏者，辄假衣裘，不问多少。少年欲相与偿之，吕母泣曰： 县宰枉杀吾子，欲为报怨耳，诸君宁肯哀之乎？ 少年许诺，相聚得数十百人。因与吕母入海，自称将军，遂破海曲，执县宰杀之，以祭其冢也。
又曰：赵喜，字伯阳，南宛人也。少有节操。从兄为人所杀，无子。喜十五，常思欲报之，乃挟兵结客，后遂往复仇。而仇家皆疾病，无相拒者。喜以因疾病杀，非仁者心，且释之而去，顾谓仇曰： 尔曹若健，远相避也。 后病愈，悉自缚诣喜，不与相见，后竟杀之。
又曰：周党，字伯况，太原人。至长安游学。初，乡佐尝众中辱党父，党怀之。后读《春秋》，闻复雠之义，更辍讲而还，与乡佐克日交刃。党为其所伤，困顿。乡佐服义，舆归养之，数月方苏，既悟而去。整身修志，州里称其高也。
又曰：申屠蟠同郡缑氏女玉为父报雠，杀夫氏之党，吏执玉以告外黄令梁配，欲论杀玉。蟠时年十五，为诸生，进谏曰： 玉之节义足以感无耻之孙，激忍辱之子。不遭明时，当表旌庐墓，况在清听，而不加哀矜！ 配善其言，乃为谳得减死论。乡人称美之。
又曰：酒泉庞涓母者，赵氏之女，字娥。父为同县人所杀，而娥兄弟三人，俱疾物故。雠乃喜而自贺，以为莫已报也。娥阴怀感愤，乃潜备刀兵，常推车以候雠家，十馀年不能得。后遇於都亭，刺杀之，因诣县自首，曰： 父雠已报，请就刑戮。 福富长尹喜义之，解印绶欲与俱亡。娥不肯去曰： 怨塞身死，妾之明分。结罪治狱，君之常理。何敢苟生，以枉公法！ 后遇赦得免。州郡表其闾。太常张奂嘉叹，以束帛礼之。
又曰：彭宠故旧渤海赵宽妻子家属依托宠居，宽仇家赵伯有好奴，以赇宠。宠贪之，为尽杀宽家属。宠之悖德不仁贪狠如此！
又曰：郅惲友人董子张病，将终，惲候之。子张视惲，嘘欷不能言，惲曰： 吾知子不悲天命，痛雠不复也。 惲即起将客遮仇人，取其头以示子张，子张见而气绝。惲即诣县，以状自首。
《汉书》曰：原涉与新丰富人祈大伯友，大伯同母弟王游公素嫉涉，时为县门下掾，说尹公曰： 君以守令辱原涉如是，一旦真令至，君复单车归为府史，涉刺客如云，杀人皆不知主民，可为寒心。今为君计，莫若条奏其旧恶，君必得真令如此，涉亦不敢怨矣。 尹公如其计，王莽果以尹公为真令。涉由此怨王游公，遂杀游公父及子，断两头去。
谢承《后汉书》曰：桥玄迁齐国相。郡有孝子为父报雠，系临淄狱，玄愍其至孝，欲上谳减罪。县令路芝酷烈苛暴，因杀之，惧玄收录，佩印绶欲走。玄自以为深负孝子，捕得芝，束缚藉械以还，笞杀以谢孝子冤魂。
范晔《后汉书》曰：刘鲤，更始子也，得幸於刘辅。鲤怨刘盆子害其父，因辅结客，杀盆子兄故式侯恭，辅坐系诏狱，三日乃得释。
《魏志》曰：杨阿若，后名丰，字伯阳。少游侠，常以报仇解怨为事。至建安中，太守徐揖诛郡中强族黄氏。时黄昂得脱在外，乃募众得千馀以攻揖。揖城守丰时在外，以昂为不义，乃捐妻子入南羌中，合众得千馀骑。昂独走出羌，捕得之，丰遂杀之。
又曰：韩暨，字公至。同县豪右陈茂，谮暨父兄，几致大辟。暨阳不以为言，庸赁积资，阴结死士，遂追寻擒茂，以首祭父墓，由是显名。
又曰：典韦形貌魁梧，膂力过人，好节侠。襄邑刘氏与雎阳李礼为雠，韦为报之。礼故富春长，备怨甚谨。韦乘车载鸡酒，伪为候者，门开，怀匕首入杀礼，并杀其妻，徐出取车。
《吴志》曰：孙翊之妻徐氏甚美，贼妫览杀翊，悉取其嫔妾而复欲逼徐氏，恐违之见害。时月垂竟，乃使人谓览，乞至晦日设祭除服，览许之。徐氏遂潜使亲信者语翊旧所委任将孙高、傅婴二人俱白逼己之状，欲徵立计以求助焉。高、婴等闻之，涕泣言旧蒙翊恩，许之，乃密结翊平时所侍养二十馀人，以徐氏之言语之，仍皆盟誓合谋。至晦日，徐氏遂设祭除服，薰衣沐浴，内施帷帐以候览焉。大小怪其如此，无不凄怆。览密遣侦之，无复疑虑。徐氏乃命高、婴辈罗住户外，使人报览，言已除凶毕，览遂盛饰而入，徐氏出拜户外。览才下拜，徐氏即呼： 二君可起！ 高、婴等齐出，即时杀览。徐氏却服縗绖，使持览首以祭墓。举军震骇，以为神。
韦昭《吴书》曰：聊纬怨甘宁杀其父操。宁常避统，不与相见。孙权亦命统不得雠之。尝於吕蒙舍会，酒酣，统乃以刀舞。宁起曰： 宁能双戟舞。 蒙曰： 宁虽能，未若蒙之力也。 因操刀持楯，以身分之。
王隐《晋书》曰：赵诱为杜曾所害，诱子胤斩曾，食其肝肺。
又曰：桓温父被害之时，温年十五，枕戈泣血，密欲报仇。经年方知，乃提刀直进，手刃仇人，由是名重当时。
又曰：龚壮，字子伟。值惠怀末，天下大乱，李特为寇，壮父、叔并为特所害。壮欲报仇，会李寿镇汉中，寿时与李期有嫌，壮因说寿讨期。寿然之，遂帅众还讨。期，特孙也，故壮假以复仇。寿既捷，因欲官，壮誓不仕。
又曰：沈充败于吴兴。吴兴人吴儒，充之将也。充亡，失道，误入儒家，诱内充重壁，因笑谓充曰： 三千户侯也。 充曰： 封侯不足贪也。尔大义全我，我宗族必厚报；若必杀我，汝族灭矣。 儒遂杀之。充子劲，字世坚，即潜报仇，族灭吴氏。
沈约《宋书》曰：沈林子以仇雠未复，从高祖克京城，进平都邑。时年十八，身长七尺五寸。仇沈预虑林子为害，常被甲持戈。至是林子与兄田子还东报雠。五月夏节直入，斩预首，男女无长幼悉屠之，以预首祭父、祖墓。
孙严《宋书》曰：宋越为蛮所杀，其雠尝出郡，越白日於市口刺杀之。太守夏侯穆嘉之，擢为队主。
《后魏书》曰：淳于诞，字灵远。年十二，随父向扬州。父於路为盗所害。诞虽童稚，而哀感奋发，倾资结客，旬朔之内，遂得复雠，由是州里叹异之。
又曰：孙益德，其母为人所害。益德童幼为母复仇。还家，哭於殡以待县官。高祖、文明太后以其幼而孝决，又不逃罪，特免之。
《梁书》曰：张景仁，广平人也。父天监初，为同县韦法所杀。景仁时年八岁，及长，志在复雠。普通七年，遇法分田渚，乃斩其首，以祭父墓。事竟，诣郡，自缚乞依刑法。太守蔡天起上言，乃下教褒美之，原其罪。下属长蠲其一户租调，以旌孝行。
《唐书》曰：绛州孝女卫氏，字无忌，夏县人也。初，其父为乡人卫长则所杀。无忌时年六岁，母又嫁，更无弟兄。及长，常思复仇。无忌从伯尝设宴为乐，长则时亦预坐，无忌以搏击杀之。既而诣吏，称： 父雠既报，请就刑戮。 巡察大使黄门侍郎褚遂良以闻，太宗嘉其孝烈，特令免罪，给傅乘徙於雍州，并给田宅，仍令州县以礼嫁之。
