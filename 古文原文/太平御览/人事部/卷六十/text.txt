○仁德
《释名》曰：仁，忍也。性恶杀，好善，含忍之也。
《礼记·经解》曰：上下相亲谓之仁。
又《中庸》曰：仁者，人也。亲亲为大。
又《表记》曰：子曰： 仁有三，与仁同功而异情。与仁同功，其仁未可知也。与仁同过，然后其仁可知也。仁者安仁，知者利仁，畏罪者弘仁。 子曰： 仁之为器重，其为道远，举者莫能胜也，行者莫能致也。取数多者，仁也。夫勉於仁者，不亦难乎！ 子曰： 中心安仁者，天下一人而已矣。 
又《缁衣》曰：子曰： 禹立三年，百姓以仁遂焉，岂必尽仁？ (言百姓效禹为仁，非本性能仁也。)
又《大学》曰：一家仁，一国兴仁；尧舜率天下以仁而民从之。
又曰：仁者，以财发身；不仁者，以身发财。
又《儒行》曰：温良者，仁之本；敬慎者，仁之地；宽裕者，仁之作；逊接者，仁之能；礼节者，仁之貌；言谈者，仁之文；歌乐者，仁之和；分散者，仁之施。儒皆兼此而有之，犹且不敢言仁也。
又《乡饮酒义》曰：天地温厚之气，始於东北，盛於东南，此天地之仁义也。
《毛诗·生民》曰：《行苇》，忠厚也。周家忠厚，仁及草木。
《尚书·太甲》曰：民罔常怀，怀于有仁。(民所归无常，以仁政为常。)
又《泰誓》曰：虽有周亲，不如仁人。
《论语·时仁》曰：里仁为美，(居仁者之里是为美。)择不处仁，焉得知。(求善居而不处於仁者之里，不得为有知。)
又曰：君子无终食之间违仁。造次必於是，颠沛必於是。
又《颜渊》曰：颜渊问仁。子曰： 克己复礼为仁。一日克已复礼，天下归仁焉。为仁由己，而由人乎哉？ 颜渊曰： 请问其目。 子曰： 非礼勿视，非礼勿听，非礼勿言，非礼勿动。 颜渊曰： 回虽不敏，请事斯语矣。 
又《颜渊》曰：仲弓问仁。子曰： 出门如见大宾，使民如承大祭。己所不欲，勿施於人。在邦无怨，在家无怨。 仲弓曰： 雍虽不敏，请事斯语矣。 
又《子路》曰：如有王者，必世而后仁。(圣人受命而王，必父子相承，然后天下之民能仁也。)
又《宪问》曰：子路曰： 桓公杀公子纠，召忽死之，管仲不死。 曰： 未仁乎？ 子曰： 桓公九合诸侯，不以兵车，管仲之力也。如其仁！如其仁！ (重言如其仁者，九合诸侯功济天下，此仁为大代节仁小者也。)
又《卫灵公》曰：民之於仁，甚於水火。水火，吾见蹈而死者，未见蹈仁而死者也。(甚於水火，於仁最急也。)
又曰：志士仁人，无求生以害仁，有杀身以成仁。
又《阳货》曰：子张问仁於孔子。孔子曰： 能行五者於天下，为仁矣。 请问之。曰： 恭，宽，信，敏，惠。恭则不侮，宽则得众，信则人任焉，敏则有功，惠则足以使人。 (不敏人无侮慢之言。)
又《微子》曰：微子去之，箕子为之奴，比干谏死。孔子曰： 殷有三仁焉。 (此三人，纣同姓人臣。微子知纣恶，而去之。箕子、比干不忍去，故或见奴，或见杀之。)
《家语》曰：或问孔子曰： 颜渊何人也？ 曰： 仁人也，丘弗如。 
《尔雅》曰：太平之人仁。
《大戴礼》曰：君子执仁志，先行后言。千里之外，皆兄弟也。
《尚书考灵耀》曰： 春行仁政，顺天之常。
《尚书大传》曰：子张曰： 仁者何乐於山也？ 孔子曰： 夫山者，〈山忌〉然高。  〈山忌〉然高则何乐焉？  夫山，草木生焉，鸟兽蕃焉，财用殖焉。生财用而无私为，四方皆伐焉，每无私予焉。出云风以通乎天地之间，阴阳和合，雨露之泽，万物以成，百姓以飨，此仁者之所乐於山者也。 
又曰：周人以仁接民，而天下莫不仁。故曰文矣。(言文王仁，故谓之文也。)
又曰：舜不登而高，不行而远，拱揖于天下，而天下称仁。
又曰：《誓》可以观义，《五诰》可以观仁，《甫刑》可以观诫，《洪范》可以观度。
《韩诗外传》曰：仁道有四：仁者有圣，仁者有知，仁者有德，仁者有谦。
《史记》曰：帝尧其仁如天，其知如神。
又曰：孔子适周，问礼於老子，辞去。老子送之曰： 吾闻富贵者送人以财，仁人者送人以言，吾不能富贵，窃仁人之号，送子以言。 
又曰：高祖仁而爱人，喜施，意豁如也。
《汉书》曰：何武为人仁厚。
《后汉书》曰：王莽末，虞延从女弟，年在孩乳，其母不能活之，弃于沟中。延闻其号声，哀而收之，养至成人。
范晔《后汉书》曰：刘宽，字文饶，弘农人，迁南阳太守。温仁多恕。吏人愆过，但用蒲鞭罚之，示辱而已。
又曰：宣秉所得俸禄，辄以收养亲族，其孤弱者，分与田地。自无担石之储。(《前汉书音义》曰：齐人名小甖为担，今江淮人谓一石为一担。担音丁滥切)。
《齐书》曰：虞愿为晋安太守，郡出蚺蛇，胆可用为药。有人饷愿，愿放之二十馀里。一夜，蛇还，归床下。复送四十里，经还复故处，愿令人更送，迟明乃复归，如此再三。时以为仁义之心所致。
又曰：江泌，字士清，性行仁义。衣弊虱多，以绵裹致之。食菜不食心，以其有生意也。
崔鸿《后燕录》曰：赵秋，字子武，汲郡朝歌人也。轻财好施。邻人李玄度，母死，家贫无以葬。秋谓其兄曰： 赴死生，救不足，仁之本也。家有二牛以与之。 玄度得以葬。他年，秋夜行，见一老母遗秋金一饼，曰： 子能葬我，是以相报。子五十已后当富贵不可言，勿忘玄度也。 
《老子》曰：大道废，有仁义。
《文子》曰：积惠重厚，使万物欣欣，乐其性者，仁也。
《庄子》曰：仁义，先王之蘧庐。(蘧庐，犹傅舍也。)可能一宿，而不可以久处。古人假道於仁，托宿於义。
《庄子》曰：义人利物之谓仁。
《曾子》曰：伯夷、叔齐，仁者也。
《鬻子》曰：除天下之害，谓之仁。
《孟子》曰：齐宣王问： 交邻国，有道乎？ 对曰： 惟仁者能以大事小，故汤事葛伯，文王事昆夷。 
又曰：君行仁政，斯民亲其上而死其长矣。
又曰：当今之时，万乘之国行仁政，民之悦之，犹解倒悬也。
又曰：夫仁，天之尊爵，人之安宅。
又曰：为富不仁矣，为仁不富矣。
又曰：为天下得人谓之仁。
又曰：三代之得天下也，以仁；其失天下也，以不仁。国之所以废兴存亡者亦然。天子不仁，不保四海；诸侯不仁，不报社稷；卿大夫不仁，不保宗庙；士庶人不仁，不保四体。今恶死亡而乐不仁，是犹恐醉而强酒也，
又曰：仁则荣，不仁则辱。今恶辱而居不仁，是犹恶湿而居下。
又曰：仁之胜不仁，犹水之胜火。
《荀卿子》曰：仁、义、礼、善之於人，譬之若货、财、栗、米之於家也。多有之者富，少有之者贫，无有之者泅拢
《尸子》曰：仁则人亲之，义则人尊之，知则人用之也。
又曰：文王四乳，是谓至仁。
《六韬》曰：仁之所在者，天下归之。
《吕氏春秋》曰：工尹他为荆使於宋，司城子罕觞之。南家之墙，犨於前不直；(犹犨出。)西家之潦，经其宫而不止。工尹他问其故。子罕曰： 南家，二人也为鞔。(鞔，履，一曰靷也。)吾将徙之。其父曰： 吾将鞔以食三世矣。今徙，是宋国之求鞔者不可。吾将不食也。 是弗徙也。西家高，吾庳，潦之经吾宫也利，故弗禁也。 工尹他归荆，适攻宋，工尹他谏於荆王曰： 宋不可攻。其主贤，其相仁。 故释宋攻郑。
《新序》曰：魏文侯曰： 仁人者，国之宝也。国有仁人，则群臣不争。 
《姚信士纬》曰：孟轲驱世士於仁义之域，行者步中正之途。
《抱朴子》曰：仁者为政之脂粉，刑者御世之辔策。
《苻子》曰：《春秋华林传》曰： 不知不言，其所以仁。 
延笃《仁孝论》曰：夫仁之有孝，犹四体之有心腹，枝叶有本根。仁以枝叶疏为大，孝犹心体充实为先。
曹植《仁孝论》曰：且禽兽悉知爱其母，知其孝也。惟白虎麒麟称仁兽者，以其明盛衰知治乱也。孝者施近，仁者及远。
《逸士传》曰：高凤，邻里有争财斗者，兵刃相加，凤脱衣巾为叩头曰： 仁义逊让，不可废也。 
《会稽典录》曰：陈嚣，字子公，山阴人也。同县车妪，年八十馀，无子，慕嚣仁义，欲求寄命。嚣以车妪有财产，未敢便许。乃咨於长者，长者佥曰： 其宜。 嚣遂迎妪，朝夕定省，如其所亲，出家财以供肴膳。妪以寿终。嚣殡敛毕，皆勉其奴，令守妪墓。财物付与妪内外，(宗族衣国。)不入殡者，以置椁中。制服三月。由是著名流称上国矣。
○仁恻
周公曰：文王在鄗
，召太子发曰： 吾语汝，童牛不服，童马不驰，是谓大仁。 
《乐嘉耀稽》曰：仁者有恻隐之心，本生於木。(仁生於木，故恻隐出於自然也。)
《礼记·表记》曰：中心憯怛，爱人之仁也。
《左传·文下》曰：邾文公卜迁于绎。史曰： 利於民而不利於君。 公曰： 苟利於民，孤之利也。天生民而树之君，以利之也。民既利，孤必与焉。 左右曰： 命可长也，君何弗为？ 邾子曰： 命宰渗民。死之短长，时也。民苟利矣，迁也，吉莫如之。 遂迁於绎。邾文公卒，君子曰： 知命也。 
《家语》曰：孔子曰： 启蛰不杀，方长不折，此高柴之行。 
《汉书》曰：汲黯，字长孺，濮阳人。河内失火，烧千馀家，上使黯往视之。还报曰： 家人失火，烧比屋，延烧，不足忧。臣过河内，贫人伤水旱万馀家，父子相食，臣谨以便宜，持节发河内仓栗以赈贫氏。请归节，伏矫制罪。 上贤而释之。
《东观汉记》曰：曹褒在射声营，舍有停棺不葬百馀所，褒亲自履行，问其意故。吏对曰： 此等多是建武以来绝无后者。 褒怆然，为买空地，悉葬其无主者，设祭以祠之。迁将作大匠。时疾疫，褒巡行病徒，为致医药，经理饘粥，多蒙济祸拢
又曰：锺离意辟大司徒侯霸府，诏部送徒诣河内，时冬寒，徒病不能行。路过弘农，意辄移属县使作徒衣，县不得已与之，而上书言状，意亦具以闻。上得奏，以见霸，曰： 君所使掾何乃仁於用心？诚良吏也。 
又曰：赵喜为赤眉所迫，亡走，遇更始亲属，皆裸跣涂炭，饥困不能前。喜见之悲感，所装缣帛资粮，悉以与之。
又曰：吴祐，字季英，陈留人。迁胶东侯相，政惟仁简，以身率物。民有相争诉者，辄闭阁自责，然后断其讼，以道譬之。或身对闾里，重相和解。自是之后，争隙省息矣。
又曰：崔篆为建新大尹，班春。所至之县，狴狱填满，篆垂涕曰： 嗟乎！刑罪不中，乃陷民於阱。此皆何罪，而至於是？ 遂平理，所出二千馀人。掾吏叩头谏曰： 诚仁者之心，然独为君子，将有悔乎！ 篆曰： 杀一大尹赎二千人，盖所愿也。 遂称疾去矣。
谢承《后汉书》曰：韩韶，字仲黄，颍川人。韶为嬴长。嬴邻境岁饥，多被寇，废耕桑，其民流入县界，求索衣粮者众。韶愍其饥困，开仓赈之，所廪赡万馀户。主者争谓不可。韶曰： 长活沟壑之民，而以此伏罪，可含笑入地也。 
范晔《后汉书》曰：史弼，字公谦，陈留人。为平原相。时诏书下举钩党，郡所奏相连及者多至数百，惟弼独无所上。诏书责曰： 青州六郡，其五有党，平原，弼何理而得独无？ 弼曰： 先王疆理天下，画界分境，水土异齐，风俗不同，他郡自有，平原自无，胡可相比？若望上司诬陷良善，淫刑监罚，以逞非理，则平原之民户可为党，相有死而已所不能也。 从事大怒，即收郡僚械送狱，遂奏弼。会党禁中解，弼以奉赎罪免，济活者千馀人。
《英雄记》曰：刘翊，字子相，颍川人。迁陈留太守。出关数百里，见士大夫病亡道次。翊以马易棺，脱衣殓之。又逢知故困饥於路，不忍委去，因杀所驾牛以救之。众人止之，翊曰： 视没不救，非志士！ 遂俱饿死。
《晋中兴书》曰：刘麟之，南阳人，少有信义。去家百馀里，有一独媪病，将死，叹息，谓人曰： 谁当埋我，惟有刘长史耳！何由令知？ 麟之先闻其有患，故往候之。值其命终，乃身为治棺，殡送之。其仁爱恻隐若此。
《会稽典录》曰：盛吉，字君达，山阴人。拜廷尉。吉性多仁恩，务在哀矜。每至冬月，罪当断，夜省刑状，其妻执烛，吉手持丹笔，夫妻相向垂泣。所当平决。若无继嗣，吉令其妻妾得入经营，使有遗类，视事十二年，天下称其有恩。
《列女传》曰：俊不疑母，仁而善教。不疑为尹，行县录囚徒还，其母辄问所平活几何人。即不疑多所平反，(平其事，反死为生也。)母喜笑，为饮食，言语异於他时；或无出，母怒，为之不食。由是故不疑为吏，严而不残。君子谓不疑母能以仁教子。
《孟子》曰：君子之於禽兽也，见其生不忍见其死，闻其声不忍食其肉。是以君子远庖厨也。
《孟子》曰：恻隐之心仁之端，羞恶之心义之端，辞让之心礼之端，是非之心知之端。人有四端，犹有四体也。
《庄子》曰：古公亶父居豳，狄人攻之。事之以皮帛而不受，事之以珠玉而不受，狄人所求者地。古公亶父曰： 与人兄居而杀其弟，与人父居而杀其子，吾不忍也，子皆免居矣。为吾臣与为狄臣奚以异？且吾闻之，君子不以所用害所养。 因杖策而去，民相连而从之，遂成国於歧山之下也。
《尸子》曰：驸马共为荆使於巴，见担鸩者，问之： 是何以？ 曰： 所以鸩人也。 於是请买之，金不足，又益之车马。已得之，尽注之於江。
《韩子》曰：仁者，谓其中心欣然爱人也。其喜人之有福，而恶人之有祸。
《世说》曰：桓车骑时，有陈庄者为府将，性仁爱，虽存行阵，未尝杀戮。
