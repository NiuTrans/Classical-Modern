○僣
《礼记·杂记》曰：孔子曰： 管仲镂簋而朱纮，旅树而反坫，山节而藻棁，贤大夫也，而难为下也。君子上不僣上，下不偪下。 
又《郊特性》曰：庭燎之有百也，由齐桓公始也。(僣天子也。)大夫之奏《肆夏》也，由赵文子始也。诸侯之宫悬，击玉磬，未干设锡，冕而舞《大武》，乘大辂，诸侯之僣礼也。(言此皆天子之礼也。)台门旅树，反坫，绣黼丹朱中衣，大夫之僣礼也。(言此皆诸侯之礼也。)
《论语》曰：孔子谓： 季氏八佾舞於庭，是可忍也，孰不可忍也？ 
《汉书》曰：燕刺王旦招来郡国奸人，赋敛铜铁甲兵，数阅其车骑材官卒，建旌旗鼓车，旄头先驱，郎中侍从著貂羽，黄金附蝉，皆号侍中。
又曰：韩延寿在东郡，试骑士，治饰兵车，画龙虎朱爵。延寿衣黄纨方领，(晋灼曰：以黄色纨作直领。)驾四马，傅总，建幢棨，植羽葆，持幢傍毂，歌者先居射堂，望见延寿车，噭咷楚歌。又取官铜物，候月蚀铸作刀剑钩钅单，放尚方，治饰车甲三百万已上。於是望之劾奏延寿上僣不道，弃市。
又曰：初，成都侯商尝病，欲避暑，从上僣明光宫。又穿长安城引内渭水，注第中大陂以行船，立羽盖。上闻之大怒，乃责问司隶校尉、京兆尹，知成都侯商擅穿帝城，曲阳侯根骄奢僣上，赤墀青锁。司隶、京兆尹皆为以纵不举奏正法，二人顿首省户下。
《梁冀别传》曰：梁冀奢僣，四方调发，岁时贡献，皆先输上第於冀，乘舆乃其次焉。又广开园囿，采土筑山，十里九坺，以象二崤，深林邃涧，有若自然，奇禽怪兽，飞走其间。妻共冀乘辇，张羽盖饰以金银，游第内。
《董卓别传》曰：卓遂僣拟车服，乘金华青盖车，画两轮。时号竿摩车，言其服饰近天子也。
○骄慢
《左传·成公十七年》曰：晋范文子反自鄢陵，使其祝宗祈死，(祈，请也。)曰： 君骄侈而克敌，是天益其疾也。难将作矣！爱我者惟祝我，使我速死，无及於难，范氏之福也。 
《汉书》曰：淮南王长，早失母，常附吕后、孝惠。孝文帝初即位，自以为最亲，骄蹇，数不奉法。上宽赦之。三年，入朝，甚横。上入苑猎，与同辇，常谓上为大兄。文帝赐玉帛，以赐吏卒劳苦者，长不欲受，慢曰： 无劳苦者。 
又曰：上官安迁车骑将军，日以骄淫。受赐殿中，出对宾客，言： 与我婿饮，大乐！ 见其服饰，使人归，欲自烧物。子病死，仰而骂天。
王隐《晋书》曰：杨骏渐骄傲。石奋语之曰： 卿恃女，更豪耶！与天家婚，未有不灭门者。 骏曰： 卿女复不在天家耶！ 奋曰： 我女与卿女作婢耳，何能憎损？ 
《后魏书》曰：宜都王穆寿与崔浩等辅政，人皆敬浩，寿独凌之。又自恃任位，以为人莫己及。谓其子师曰： 但令吾儿及我，亦足胜人，不须苦之。 遇诸父兄弟有如仆隶，夫妻并坐共食，而令诸父馂馀。其自矜无礼如此，为时人所鄙笑。
萧子显《齐书》曰：司徒褚渊送湘州刺史王僧虔，阁道坏，坠水，仆射王常牛惊，跣下车谢。超宗拊掌笑戏曰： 落水三公，坠车仆射。 
贾谊《新书》曰：虢君骄恣，伐之不守。出走，逃於山，遂饿死，为禽兽食。
《语林》曰：晋王武子与武帝围棋，孙皓看。王问孙归命何以好剥人面皮，皓曰： 见无礼於君者，即剥其面皮。 乃举棋局，武子伸脚在局下。
○怠惰
《礼记·玉藻》曰：垂緌五寸，惰游之士也。
《左传·僖上》曰：天王使召武公、内史过赐晋侯命。受王惰。过归，告王曰： 晋侯其无后乎？王赐之命而惰於受瑞，先自弃也已，其何继之有？ 
又《成下》曰：晋侯使郄锜来乞师，将事不敬。孟献子曰： 郄氏其亡乎？礼，身之幹也。敬，身之基也。郄子无基。且先君之嗣卿也，受命以求师，将社稷是卫，而惰，弃君命也。不亡何为？ 
《蜀志》曰：杨戏性简惰省略，未尝以甘言加人，遇情接物，书苻指事，希有盈纸。
《孟子》曰：世俗所谓不孝者五：惰其四支，不顾父母之养，一不孝也。
蔡邕《劝学》曰：瞻彼顽薄，执性不固，心游目荡，意与手互。
《嵇康与山涛书》曰：吾每读尚子平、台孝威傅，慨然慕之，想其为人。少加孤露，母兄见骄。性复疏懒，筋驽内缓，头面常一月十五日不洗，非大闷痒，不能梳也。每当小便而忍不起，令胞中略转乃起耳。又纵逸来久，情志傲散，简与礼相背，懒与慢相成，而为侪类见宽，不攻其过。又读《老》、《庄》，重增其放。故使荣进之心曰颓，任实之情转笃。又人伦有礼，朝廷有法，自惟有不堪者七也。
○迷忘
《说文》曰：迷，惑也。忘不识也。
《易·坤卦》曰：先迷，后得，君子有攸往。
又《复卦》曰：迷复之凶，反君道也。
《国语》曰：仲尼谓桓子曰： 丘闻之，木石怪夔魍魉。 (魍魉，山精，好呼，迷惑人也。)
《史记》曰：汉败楚於垓下，项王乃上马，麾下壮士骑从八百馀人，夜溃围南出，驰平明，汉军乃觉之，令将灌婴以五千骑追之。项王渡淮，骑能属者百馀人耳。项王至阴陵，迷失道，问一田父，田父绐曰 左 ，乃陷大泽中。以故，汉追及之。
《汉书》曰：玄帝为太子，体不安，忽忽善忘，不乐。诏使王褒等皆之太子宫娱侍太子，朝夕诵读奇文及所自造作，疾复乃归。太子喜褒所为《甘泉》及《洞箫颂》，令后宫贵人左右皆诵之。
又曰：李广随大将军击匈奴，语其麾下曰： 广结发与匈奴大小七十馀战，今幸从大将军，迷失道，岂非天哉！ 遂自刎。
《魏略》曰：夏侯霸闻曹爽被诛，而征西将军夏侯玄又徵，以为祸必将转相及，心既内恐；又霸先与雍州刺史郭淮不和，而淮代玄为征西，霸尤不安，故遂奔蜀。南趋阴平而失道，入穷谷中，粮尽，杀马步行，足破，卧岩石下，使人求道，未知所之。蜀闻之，乃使人迎霸。
《晋中兴徵祥说》曰：海西公即位，忘设豹尾。夫豹尾，仪服之主，大人所以豹变也。而海西公非可，宜忘之。天若曰：海西凡庸，不可以主社稷，故忘其豹尾，示不能终也。
《山海经》曰：招摇之山有木焉，其状如穀而黑理，(穀，楮也，皮中作帋也。)其华四照，名曰迷穀，佩之不迷。
又曰：历小之山，其山多櫑。是木也，方茎圆叶，黄华而毛，其实如楝，(亦木名，子如指头白而粘，可浣衣，音楝也。)服之不忘
《搜神记》曰：蜀中西南高山之上，有物与猴相类，长七尺，能作人行，善走，名 犭段 ，一名 马化 ，或曰： 玃猿 。伺行道人有后者，辄盗取以去，人不得知。此物能别男女气臭，故取女，而男不知也。取去而共为家室，其无子者，终身不得还。十年之后，形皆类之，意亦迷惑，不复思归。产子者，辄抱送还其家。产子皆如人，有不养者，母辄死也。
《广州记》曰：庐山有山桃，大如槟榔，形亦似之，色黑而味甘酢。人时登山采拾，止得於上饱啖，不得持下，持下辄迷不得返。
《述异记》曰：南康南野有东望山，民三人上山，顶有湖清深，又有果林，周四里许。众果毕植，间无杂木，行列整齐，如人功也。甘子正熟，三人共食致饱。讫怀三枚，欲以示外人。回旋迷，不能得路，即闻空中语云： 速放双甘，乃听汝去。 投所怀甘於地，转盼即见归途。
《新序》曰：晋文公出田，逐兽，入大泽，迷不知所出。有渔者，文公谓曰：我。若君也，出我且厚赐。 於是遂出。渔者曰： 臣愿有献。 文公曰： 子之所欲教寡人者，何等也？ 渔者曰： 鸿鹄保河海之中，厌而从之小泽，必有丸矰之忧；龟鱼保於渊，厌而出之浅渚，则必有罗网之忧。今君逐兽至此，何行之大远也。 文公曰： 善哉！ 
《鬻子》曰：文王问曰： 人有大忘乎？ 对曰： 大忘知其身之恶而不改也，以贼其身乃丧其躯，有行如此，之谓大忘。 
《列子》曰：禹治水土也，迷而失坠，谬之一国。当国之中有山，山名壶岭，顶有口，名 滋穴 。有水涌出，名曰神瀵，(山顶之泉曰瀵。)臭过兰椒，味过醪醴。其人性婉而从物，不竞不争。柔心而弱骨，不骄不妄；长幼侪居，不君不民；男女杂游，不媒不娉；缘水而居，不耕不稼；土气温適，不织不衣；百年而死，不夭不病。
又曰：宋阳里华子中年病忘，朝取而夕忘，夕与而朝忘。在途则忘行，在室则忘坐。
又曰：秦人逢氏有子，少而慧，及壮而有迷罔之疾。闻歌以为哭，视白以为黑，飨香以为臭，尝甘以为苦，行非以为是。杨氏告其父曰： 鲁之君子多术艺，汝奚不访焉？ 其父之鲁，遇老聃，因告其子之证。老聃曰： 汝庸知汝子之迷乎？今天下之人皆惑，莫有觉者。且一身之迷不足倾一家，一家之迷不足倾一乡，一乡之迷不足倾一国，一国之迷不足倾天下。天下尽迷，孰正之哉？向使天下之人其心尽如汝子，汝则反迷矣。哀乐、声色、臭味、是非，孰能正之？且吾之此言未必非迷，况鲁之君子迷之邮？ 
《庄子》曰：颜渊曰： 回益矣。 仲尼曰： 何谓也？ 曰： 回忘仁义矣！ 曰： 可矣，犹未也。 他日复见，曰： 回坐忘矣。 仲尼踧然曰： 何谓坐忘？ 曰： 隳支体，黜聪明，离形去智，同於大道，此谓坐忘。 
又曰：黄帝将见大隗于具茨之山，(具茨山，在荥阳县，今名大隗山。)方明为御，昌宇骖乘，张若、謵朋前马，(前马，言二人先道马。)昆阍、滑稽后车。(言二人从后车也。)至於襄城之野，七圣皆迷，无所问途。適遇牧马小童而问途焉。
《尸子》曰：鲁哀公问孔子曰： 鲁有大忘，徙而忘其妻，有诸？ 孔子曰： 此忘之小者也。昔商纣有臣曰： 王子须务为谄，使其君乐。 须臾之乐而忘终身之忧。 
《韩子》曰：管仲、隰朋从桓公伐孤竹，春往而冬返，为失惑道。管仲曰： 老马之智可用也。 乃放老马，遂得道。
《楚辞》曰：入溆浦予邅回兮，迷不知其所如。
刘谥之《迷赋》曰：宠郎居山中，稀行出朝市。蹔来到豫章，因便造人士。东西二城门，赫奕正相似。向风径东征，直去不转耳。
○痴
《周书》曰：太公望忽然曰： 不痴不狂，其名不彰；不狂不痴，大事不成。 
《左传·成下》曰：晋周子有兄而无惠，不能辩菽麦。
《魏志》曰：许褚，字仲康，长八尺馀，大十围，勇力绝人。褚后事太祖，以褚力如虎而痴，号曰： 痴虎 。
又曰：明悼毛皇后父嘉，本典虞车工，卒暴富贵，帝令朝臣会其家饮宴，其容止举动甚蚩騃，语辄自谓 侯身 ，时人以为笑。
《后魏书》曰：太祖谓尚书崔玄伯曰： 蠕蠕之民，昔来号为顽嚚。每来抄掠，驾牜字牛奔遁，驱犍牛随之。牜字牛不能前，异部人教其以犍牛易之者。蠕蠕曰：其母尚不能行，而况其子！终於不易，遂为敌所虏。 
《北史》曰：齐皇甫亮所居宅汙下，标榜卖之。将买者或问其故，亮每答云： 为宅下水淹不泄，雨即流入床下。 由是宅终不售，其淳实如此。
《隋书》曰：杨玄感，司徒素之子也。体貌雄伟，美须髯。少时晚成，人多谓之痴，其父每谓所亲曰： 此儿不痴也。 及长，好读书，便骑射。以父军功，位至柱国。
《唐书》曰：窦威家世勋贵，诸昆弟并尚武艺，而威躭玩文史，介然自守。诸兄哂之，谓为 书痴 。
又曰：杂端御史最为雄剧，食坐之南设一横榻，谓之 南床 ，殿中监察不得坐。注云：亦谓之痴床。言处其上者，皆骄傲自得，使人如痴，故谓之 痴床 也。
又曰：李益与李贺齐名，然少有痴病而多猜忌。防闲妻妾过为苛酷，而有散灰扃户之谭，时谓 妒痴 。
《风俗通》曰：夜籴，俗说市买者，当清旦而行，日中交易所有，夕时便罢。今乃夜籴，明其痴騃不足也。
《郭子》曰：王长史求东阳，(王蒙，字仲祖。)抚军不肯用。(晋太宗简文帝，先为抚军大将军。)王后疾笃，临终，抚军哀叹曰： 吾将负仲祖於此。 乃命用之。长史人言会稽王痴。(会稽王，简文先封也。)
又曰：王汝南少无婚处，自求郝普女。(郝氏，襄城人，父匡，字仲时，一名普，洛阳太守。)司空以为痴，(司空，昶也。)会无往婚对其音乐便许之。
《世说》曰：任育，字长年，少甚有令名，自过江，便失志。下饮，问人云： 此为茶？为茗？ 觉有怪色，乃自申明云： 问饮为热？为冷？ 尝行从棺邸下度，流涕而悲。王丞相闻之曰： 此是有情痴。 
《语林》曰：王蓝田，少有痴称。丞相以地辟之，既见，无他问。问来时东米几价，蓝田不答，直张目睨王。公曰： 王掾不痴，何以云痴？ 
应璩《新诗》曰：汉末桓帝时，郎有马子侯。自谓识音律，请客鸣笙竽。为作《陌上桑》，反言《凤将雏》。左右伪称善，亦复自摇头。(马子侯为人颇痴，自谓晓音律，黄门乐人更往嗤诮。子侯不知名《陌上桑》，反言《凤将雏》，辄摇头欣喜，多赐左右钱帛，无复惭也。)
《虞翻书》曰：此中小儿，年四岁矣，似欲聪哲。虽虾不生鲤子，此子似人欲为求妇，不知所向，君为访之，物怪老痴，誉此儿也。
