○怒
《说文》曰：怒，恚也。
《易》曰：君子惩忿窒欲。
《尚书》曰：今商王受，弗敬上天，降灾下民，皇天震怒，命我文考，肃将天威。
《毛诗》曰：君子如怒，乱庶遄沮。
又曰：王赫斯怒，爰整其旅。
又曰：薄言往诉，逢彼之怒。
又曰：如震如怒，阚如虓虎。
《礼记》曰：父母怒，不悦，而挞之流血，不敢疾怨，起敬起孝。
《左传》曰：公孙阏与颍考叔争车，颍考叔挟辀以走，(辀，车辕也。)子都拔棘以逐之。(子都，公孙阏也。)及大逵弗及，子都怒。
又曰：齐侯游于姑焚，遂田于贝丘。(枯棼、贝丘，皆齐地也。)见大豕，从者曰： 公子彭生也。 怒曰： 彭生敢见！ 射之，豕人立而啼。公惧，坠于车，伤足丧屦。
又曰：齐侯蔡姬乘舟于囿，荡公。公惧，变色。禁之，不可。公怒，归之，未绝之也。蔡人嫁之。齐侯以诸侯之师侵蔡，蔡溃。
又曰：先轸朝，问秦囚。公曰： 夫人请之，吾舍之矣。 先轸怒曰： 武夫力而拘诸原，妇人暂而免诸国。堕军实而长寇雠，亡无日矣。 不顾而唾。公使阳处父追之，及诸河，则在舟中矣。
又曰：楚子使申舟聘于齐，曰： 无假道于宋。 及宋，华玄曰： 过我而不假道，鄙我也。鄙我，亡也。杀其使者必伐我，伐我必亡。亡一也。 乃杀之。楚子闻之，投袂而起，屦及於窒皇，剑及於寝门之外，车及於蒲胥之市。秋九月，楚子围宋。
又曰：众怒不可犯。
又曰：卫献公戒孙文子、宁惠子食，皆服而朝。日旰不召，而射鸿於囿。二子从之，不释皮冠而与之言。二子怒而逐献公。
又曰：邾庄公与夷射姑饮酒，私出。阍乞肉焉，夺之杖以敲之。公在门台，临廷。阍以瓶水沃庭。邾子望见之，怒。阍曰： 夷射姑旋焉。 (旅，小便也。)命执之。弗得，滋怒，自投於床。
《论语》曰：哀公问： 弟子孰为好学？ 孔子对曰： 有颜回者好学，不迁怒，不贰过，不幸短命死矣，今也则亡。 
《国语》曰：晋郄献子如齐聘，齐顷公使妇人观而笑之。献子怒，归，请伐齐。范武子退自朝，曰： 郄子之怒甚矣，不逞於齐，必发诸晋国。不得政，何以逞怒？余将致政焉，以成其怒也。 
《史记》曰：孟尝君客於赵平原君。赵人闻孟尝贤，出观，皆笑曰： 始以薛公为魁梧也，今视之，乃眇小丈夫耳。 孟尝闻之，怒。客与俱者下，斫击数百人，遂灭一县以去。
又曰：韩信使人言汉王曰： 齐反覆之国，南边吴、楚，不为假王镇之，其势不定。 汉王大怒，骂曰： 吾困於此，旦暮望若佐我， 张良、陈平蹑汉王足，因附耳语曰： 汉方不利，宁能禁信乎？不如因而立之。 汉王复骂曰： 大丈夫定诸侯，即为真王，何以假为？ 
又曰：赵使蔺相如赍璧西入秦。秦王坐章台见相如，相如奉璧。秦王大喜，傅璧以示美人及左右，左右皆呼万岁。相如视秦王无意偿赵城，乃前曰： 璧有瑕，请指示王。 王授璧，相如因持璧却立，倚柱，怒发冲冠谓秦王曰： 赵王斋戒五日，使臣奉璧拜送於庭。何者？严大国之威以修好也。今臣至，大王见臣列观，礼节甚倨；得璧，傅之以示美人，以戏弄臣。臣观大王无偿城意，故臣复取璧。大王必急臣，臣头今与璧俱碎於柱矣！ 持璧睨柱。秦王恐其破，乃辞谢，固请。
又曰：邹阳上书於梁王曰： 苏秦相燕，燕人恶之於王，王按剑而怒，食以駃騠。 (《汉书音义》曰：駃騠，马也，生七日而超其母。)
《汉书》曰：项羽令壮士出挑战。汉有善骑射曰楼烦，(应劭曰：楼烦，胡也。今有楼烦县。)楚挑战，三合，楼烦辄射杀之。羽大怒，自被甲持戟挑战。楼烦欲射羽，羽瞋目叱之。楼烦目不能视，手不能发，走还壁中，不敢复出。
又曰：沛公从百馀骑见项羽於鸿门。沛公起如厕，招樊哙出，独骑，哙与靳强，滕公、纪成(晋灼曰：纪通父。)步从间道赴军，使良留谢羽。羽问： 沛公安在？ 良曰： 闻将军有意督过之，脱身去，至军矣，故使臣献壁。 羽受。又献玉斗於范增。范增怒，撞其斗，起曰： 吾属今为沛公虏矣！ 
又曰：黥布反，上自征，望布军置阵如项籍军。上恶之，与布相见，谓布 何苦而反？ 曰： 欲为帝耳。 上怒骂之，遂战，破布军。
又曰：文帝曰： 吾独不得廉颇、李牧为将，岂忧匈奴哉！ 冯唐曰： 陛下虽得廉颇、李牧，不能用也。 上怒，起入禁中。
又曰：上猎上林中。车驾未行，先使韩嫣乘副车，从数百骑驰视兽。江都王望见，以为天子，辟从者，伏谒道旁。嫣驱而不见。既过，江都王怒，为皇太后泣，请得归国入宿卫，比韩嫣。太后比衔嫣。嫣侍，出入永巷不禁，以奸闻皇太后。太后怒，使使赐嫣死。上为谢，终不得，嫣遂死。
《东观汉记》曰：更始韩夫人尤嗜酒，每侍饮，见常侍奏事，辄怒曰： 帝方对我用，此时持事来耶！ 起，手抵破书案。
又曰：庞萌为平狄将军，与盖延共击董宪。诏书独下延，而不及萌，萌以为延谮己，自疑，遂反。上闻之，大怒，乃自将兵讨萌，与诸将书曰： 吾常以庞萌为社稷臣，将军得无笑其言乎？ 
又曰：邓晨，南阳人，与上起兵，新野吏乃烧晨先祖祠堂，污池室宅，焚其冢墓。宗族皆怒，曰： 家自富足，何故随妇家入汤镬中？ 晨终无恨色。
又曰：有诏会议灵台所，上谓桓谭曰： 天下事吾欲谶决之，何如？ 谭默然良久曰： 臣不读谶。 上问其故，谭复极言谶之非经。上大怒，曰： 桓谭非圣无法，将下斩之！ 谭叩头流血，良久得解。出为六安郡丞。
又曰：戴凭为侍中，数进见，门得失。上谓凭曰： 侍中当臣辅国政，勿有隐情。 凭曰： 太尉西曹掾蒋遵，清亮忠孝，学通古今，陛下纳肤受之谮，遂禁锢，世以是为严。 上怒曰： 子欲复党乎？ 凭出，自系廷尉，诏出引见，凭谢曰： 臣无謇谔之节，而有狂瞽之言。 上即敕尚书解遵禁锢。
又曰：韩歆，字翁君，南阳人。以从征伐有功，封扶阳侯。好直言，为司徒，尝因朝会帝读隗嚣、公孙述相与书，歆曰： 亡国之君皆有才，桀纣亦有才。 上大怒，以为激发，免归田里。上犹不释，复诏就责，歆及子婴皆自杀。
又曰：窦宪恃宫掖声势，遂以贱直夺沁园公主，园田公主不敢诉。后肃宗驾出过园，指以问宪，宪阴呜不得对。发觉，帝大怒，召宪切责曰： 今贵主尚见枉夺，何况小臣乎！ 
又曰：杜根。和熹邓后临朝，根以安帝年长，宜亲政事，乃上书直谏。太后大怒，收根，囊盛扑杀之。执法者私语行事人，使不加力，既而载出城外，根诈死。三日，目中生蛆，因逃窜。及邓氏诛，根方归，徵拜侍御史。
《魏志》曰：太祖讨张鲁东还。时有将军许游拥部曲不附，太祖大怒，先欲讨之。群臣多谏： 可招怀游共讨强敌。 太祖横刀於膝，作色不听。缪袭欲谏，太祖逆谓之曰： 吾计已定，卿勿复言。 袭曰： 若殿下计是耶，臣方助殿下成之。若殿下计非耶，虽成宜败之。殿下逆令臣勿言，何待下之不阐闳乎？方今豺狼当路，而狐狸是先，人将谓殿下避强攻弱，进不为勇，退不为仁。臣闻千石之弩不为鼷鼠发机，万钧之钟不以莛橦起音。今区区之游，何足以劳神哉！ 太祖曰： 善！ 遂厚抚游，游即归服。
又曰：夏侯惇从征吕布，为流矢所中，伤左目。时夏侯渊与惇惧为将军，军中号惇为盲，夏侯惇恶之。每览照，恚怒，辄扑照着地。
又曰：诸葛亮既屡遣使，交书於司马宣王，又致巾帼妇人之饰以怒宣王。将出战，辛毗伏节勒军，军吏以下乃止。
《吴志》曰：吕蒙，字子明。少依姊夫邓当，当为孙策将，数讨山越。蒙年十五六，窃随当击贼，当顾见，呵不能禁。归告其母，恚怒，欲罚之，蒙曰： 贫贱难居，设有功，富贵可致。且不探虎穴，安得虎子？ 母哀而舍之。
又曰：孙权为吴王欣宴之末，自起行酒。虞翻伏地佯醉，不持；权去，翻起坐。权大怒，手剑欲击之，侍坐者莫不惶遽，惟大农刘基起抱权谏曰： 大王以三爵后杀善士，翻虽有罪，天下孰知之？ 权曰： 曹孟德杀孔文举，孤於虞翻何有哉！ 
《蜀志》曰：姜维为邓艾所摧，还阴平。寻被后主敕命，乃投甲诣会於涪军，将士咸怒，拔刀斫石。
《晋书》曰：王导妻曹氏性妒，导惮之，乃密营别馆，以处众妾。曹氏知而将往焉。导恐妾被辱，遽令命驾，犹恐迟之，以所执麈尾柄驱牛而进。司徒蔡谟闻之，戏导曰： 朝廷欲加公九锡。 导弗之觉，但谦退而已。谟曰： 不闻馀物，惟有短辕犊车，长柄麈尾。 导大怒，谓人曰： 吾往与群贤共游洛邑日，何曾闻有蔡克儿！ 
又曰：郗超实党桓氏，以父愔忠於王室，不令知之。将亡，出一箱书，付门生曰： 本欲焚之，恐公年尊，必以伤愍为弊。我亡后，可呈此箱。不尔，便烧之。 愔后果哀悼成疾，门生依言呈之，则悉与温往反密计。愔於是大怒曰： 小子死恨晚矣！ 
又曰：周访为荆州，王敦以访名将，勋业隆重，有疑色。其从事中郎郭舒说敦曰： 荆州虽遇寇难荒弊，实为用武之国。若以假人，将有尾大之患。公宜自领以为梁州足矣。 敦从之，访大怒。敦手书譬释并遗玉环、玉碗以申厚意。访投碗於地曰： 吾岂贾竖可以宝悦乎！ 
又曰：陶侃尝出游，见人持一把未熟稻，问： 用此何为？ 人云： 行道所见，聊取之耳。 侃大怒曰： 汝既不佃，而戏贼人稻！ 执而鞭之。
《齐书》曰：袁彖性刚，尝以微言忤世祖，又与王晏不协。世祖在便殿，用金柄刀子治瓜，晏在侧曰： 外间有金刀之言，恐不宜用此物。 世祖愕然，穷问所以。晏曰： 袁彖为臣说之。 上衔怒良久，彖到郡，坐逆用禄钱，免官。
崔鸿《后赵录》曰：冉闵为慕容恪所擒，慕容隽立问闵曰： 汝奴仆下才，何自妄称天子？ 闵曰： 尔曹人面兽心，欲篡逆，我一时英雄，何为不作帝王耶！ 俊怒鞭之三百。
《后魏书》曰：李彪之入京也，孤微寡援，而自立不群，以李冲好士，倾心宗附。冲亦重其器学，礼而纳焉，每言之于高祖，公私共相援益。及彪为中尉兼尚书，为高祖知待，便谓非复籍冲，而更相轻背，惟公坐敛衽而已。冲时震怒，数责彪前后愆悖，瞋目大呼，投折几案，詈辱肆口。冲素温柔，而一旦暴急，遂发病荒悸，言语乱错，犹扼腕叫詈，称李彪小人。然医药所不能疗，或谓肝藏伤裂。旬有馀日而卒。
《列子》曰：宋有兰子，能以伎干宋玄君。双杖属其脑，弄七剑而蹑之。玄君立赐金帛。又有兰子能燕戏，闻之，复以干玄君。玄君大怒曰： 昔有异伎，適值寡人有欣心，故赐金帛。彼必闻此，复望吾赐。 拘而戮之。
《庄子》曰：孔子往见盗跖，下车而前，谒者通之。盗跖闻之忿怒，目如明星，发上指冠。孔子趋而进，避席反走，再拜。盗跖大怒，而展其足，按剑瞋目，其声如吼虎。
《韩子》曰：孟孙猎得麑，使秦巴持之，其母随而呼，秦巴不忍，而与其母。孟孙適至，求麑不得，大怒，逐之。居三月，复召，使为子傅。
《燕丹子》曰：田光答太子曰： 窃观太子客皆无可用者，夏扶血勇之人怒而面赤，宋意脉勇之人怒而色青，武阳骨勇之人怒而色白，荆轲神勇之人怒而色不变。 
《吴越春秋》曰：吴王伐齐，请公孙圣告之，圣谏： 愿大王勿伐齐。 王大怒曰： 吾天之所生，神之所助！ 使力士石番击以铁槌，身绝为五。
《吴越春秋》曰：子胥谏吴王，王怒，赐以钃镂之剑，盛以鸱夷之器，投之于江。
《说苑》曰：秦王以五十里封鄢陵君，鄢陵君辞不受，使唐且谢秦王，秦王怒曰： 尝见天子之怒乎？一怒伏尸百万，流血千里。 唐且曰： 大王尝闻布衣韦带之士怒乎？伏尸二人，流血五步！ 即按其匕首，起，视秦王曰：今将是矣。 王变色长跪曰： 先生就坐，寡人喻矣。 
《列士传》曰：秦召魏公子无忌，无忌不行，使朱亥奉璧一双。秦王大怒，将朱亥著虎圈中，亥瞋目视虎，眦皆裂血出，溅虎，虎不敢动。
○怨
《尚书》曰：商王受自绝于天，结怨于民，崇信奸回，放黜师保。
又曰：怨岂在明？不见是图。
《毛诗》曰：乱世之音怨而怒，其政乖。
又曰：《角弓》，父兄刺幽王也。不亲九族而好谗佞，骨肉相怨，故作是诗。
又曰：民之无良，相怨一方。
《左传》曰：宋华玄将与楚战，杀羊食士，其御羊斟不与。及战，曰： 畴昔之羊，子为政；今日之事，我为政。 入郑师，故败。君子谓： 羊斟非人也，以其私怨，败国殄民。 
又曰：晋侯赏从亡者，介之推不言禄，禄亦弗及。其母曰： 盍亦求之，以死谁怼？ 对曰： 尤而效之，罪又甚焉，且出怨言，不食其食。 
又曰：季、郈之鸡斗。(季平子、郈昭伯。)季氏介其鸡，郈氏为之金距。平子怒，益室於郈，且让之。故郈昭伯怨平子。
又曰：晋郄至献楚捷于周，与单襄公语，骤称其伐。单子语诸大夫曰： 温季其亡乎！位於七人之下，而求掩其上，怨之所聚，乱之本也。多怨而阶乱，何以在位？ 
又曰：吴公子札来聘，请观於周乐。为歌《周南》、《召南》，曰： 美哉！始基之矣，犹未也。然勤而不怨矣。 为之歌《小雅》，曰： 美哉！思而不贰，怨而不害，其周德之衰乎？ 
又曰：子产曰： 我闻忠恕以积怨，不闻作威以防怨。 
又曰：君子之言，信而有徵，故怨远於其身；小人之言，僣而无徵，故怨咎及之。
《论语》曰：放於利而行多怨。
又曰：贫而无怨难，富而无骄易。
《国语》曰：夫事君者，险而不怼，怨而不怒。
《战国策》曰：赵襄子怨知伯，漆其头为饮器。
《汉书》曰：汲黯列九卿，而公孙弘、张汤为小吏。及弘、汤稍与黯同位，而尊用过之，黯心褊，不能无怨，望见上言曰： 陛下用群臣如积薪耳，后来者居上。 
《东观汉记》曰：长水校尉耿恭坐将兵不忧军事，肆心纵欲，飞鹰走狗，游戏道上，虏至不敢出。得诏书怨怼，徵下狱。
《续汉书·祭祠志》曰：建武二十年二月，群臣上言： 即位三十年宜封禅太山。 诏书曰： 即位三十年，百姓怨气满腹，吾谁欺，欺天乎？ 
《晋书》曰：赵王伦谄事贾后，裴頠甚恶之。伦数求官，頠与张华复固执不许，由是深为伦所怨。
王韶之《晋纪》曰：桓玄问众曰： 朕其败乎？ 曹靖之对曰： 神怒民怨，臣实忧惧。 玄曰： 民怨有之，神何为怒？ 对曰： 移晋宗庙，所以怒也。 
《管子》曰：凡祸乱之所生，各在于非理，故曰闲祸在除怨。
《晏子春秋》曰：景公籍重而狱多，拘者满圄，怨者满朝。
《文子》曰：人有三怨：爵高者人妒之，官大者王恶之，禄厚者怨处之。夫爵益高者意益下，官益大者心益小，禄益厚者意益薄。
《淮南子》曰：和氏之璧，夏氏之璜，揖让而进之则忻；暮夜以投人则为怨。时与不时也。
《楚辞》曰：怨灵修之浩兮，终察夫民心。众女余之娥眉兮，谮讠彖谓余善淫。(谮，毁也。诼，谮也。)
《琴操》曰：王昭君者，齐国襄王之女也。昭君年十七时，颜色皎洁，闻於国中。襄王见昭君端正闲丽，进於孝玄帝。既不幸纳，备后宫积五六年，王昭君心有怨旷，不饰其形容。玄帝每历后宫，疏略不过其处。后单于遣使者朝贺，玄帝陈设倡乐，仍令后宫妆出。昭君怨恚久，不得侍列，乃更修饰盛服，形容光辉。帝令后宫欲至单于者起，於是昭君喟然越席而前曰： 妾幸得备在后宫，粗丑卑陋，不合陛下之心，诚愿往。 玄帝见昭君，便惊悔不得复止，遂以与之。王昭君虽去汉至单于，心思不乐，乃作怨旷思惟歌曰： 秋木萋萋，其叶萎黄。我独伊何，改往变常。翩翩之燕，远集西羌。高山峨峨，河水泱泱。父母妻子，道里悠长。呜呼哀哉，忧心恻伤！ 
