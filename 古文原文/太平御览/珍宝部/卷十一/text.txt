○银
《周礼·夏官下》曰：正南曰荆州，其利丹银。
《尔雅》曰：白金谓之银，其美者谓之鐐。(郭璞曰：辽音也。)
《孝经援神契》曰：神灵滋液，有银瓮，不汲自满。
《史记·封禅书》曰：殷得金德，银山溢。(苏林注曰：溢，出。)
又曰：蓬莱、方丈、氵嬴州，此三神山，黄金、白银为宫阙。
又《大宛传》曰：安息国以银为钱，钱如其王面。王死，辄更钱，放王面焉。
又曰：舜为父母淘井，将银钱安罐中，与父母。
《汉书》曰：王莽时，珠堤银重八两，一流直千五百八十。(张晏曰：珠堤，县名，属犍为，出银。)池银，一流直千。是为银货。
又《西域传》曰：无雷国出银。
司马彪《续汉书》曰：大秦国以金银为钱，十银钱当一金钱。
《魏志》曰：郭修手刃蜀大将军费祎，追加褒宠，谥曰威侯。子龙加爵，拜奉车都尉，赐银千饼。
魏武《上杂物疏》曰：御物：中宫贵人、公主、皇子，纯银漆带镜一枚。西贵人，纯银参带五。皇子，银匣壹；皇子杂用物十六种，纯金参带方严四具。
又曰：御物及贵人、公主、皇子，有纯银香炉也。
《魏志》曰：秽国，男女系银，广数寸，以为饰。
《蜀志》曰：先主平蜀，赐诸葛亮等银千斤。
《吴志》曰：孙皓时，言掘地得银，长一寸，广一分，刻上有年月。於是改年为天策。
又曰：娄生为刘表所围，圭饮食健儿数百人，人赐银一斤，使击表。
《晋故事》曰：成帝咸康元年，有司奏上元给赐众官银，检金部见银一万五千两充给。
《宋起居注》曰：广州刺史韦朗，镂银铭二枚。
《齐书》曰：明帝每存俭约，欲铸坏太官元日上寿银酒枪。尚书令王晏等咸称盛德。萧颖胄曰： 朝廷盛礼莫过三元。此一器，既是旧物，不足侈！ 帝不悦。后预曲宴，银器满席。颖胄曰： 陛下前欲坏酒枪，恐宜移在此器也。 帝甚惭。
《南史》曰：梁陶季直，丹阳和陵人也。祖愍祖，宋广州刺史。父景仁，中散大夫。季直早慧，愍祖甚爱异之。尝以四函银列置於前，令诸孙各取其一。季直时年四岁，独不取，曰： 若有赐，当先父伯，不应度及诸孙，故不取。 愍祖益奇之。
《陈书》曰：周文育从南海出，至大庾岭，遇卜者，卜之曰： 君北下不过作令长，南临则为公侯，又当暴得银二千两。若不见信，以此为验。 其夕，宿於逆旅，有贾人求与文育博。文育胜之，得银二千两。旦遂却入岭南。
崔鸿《十六国春秋·前赵录》曰：聪引帝入燕语。帝曰： 卿为豫章王时，赠朕柘弓、银研，卿颇忆不？ 曰： 臣安敢忘之，但恨尔日不得早识龙颜。 
又《后赵录》曰：大武殿室皆银楹金柱。
《后魏书》曰：银出始兴阳山县，又出桂阳阳安县。骊山有银矿，二石得银七两。白登山亦有银矿，八石得银七两。(宣武帝诏，并置银宫，每令探铸。)
又曰：孝明皇帝开恒州银山之禁，与人共之。
又曰：太武皇帝和平二年，诏中尚坊作黄金合盘，镂以白银，钿以玫珚。
《唐书》曰：武德中，方术人师市奴合金银并成。上异之，以示侍臣。封德彝进曰： 汉代方士及刘安等皆学术，惟苦黄白不成，金银为食器可得不死。 
又曰：贞观中，治书侍御史权万纪上言： 宣、饶二州诸山大有银坑，采之，极是利益，每岁可得钱百万贯。 上谓曰： 朕贵为天子，是事无所少乏。惟须嘉言善事，有益於百姓者。且国家剩得数百万贯钱，何如得一有才行人？不见卿推贤进善之事，又不能按举不法，震肃权豪；惟只言税鬻银坑，以利多为美。昔尧抵璧於山，投珠於谷，由是崇名美号见称千载；后汉桓、灵二帝，好利贱士，为近代庸暗之主。卿遂欲将我比桓、灵耶？ 是日放令还第。
又曰：太宗引杜淹为天策府兵曹参军、文学馆学士，常侍宴赋诗。时有八人同作，淹为称首，赐以银锺。
又曰：贞观中，鸿胪奏：高丽莫支离贡白金。黄门侍郎褚遂良进曰： 莫支离虐杀其主，九夷所不容。陛下以之兴兵，将事吊伐，为辽山之人报主辱之耻；若受其贡，何所致伐？ 太宗纳焉。
又曰：元和十四年，泾原节度使王潜进银三千两、熟线绫三千匹。泾州密迩戎境，其土无百姓，其军皆仰给度支旧矣。至若无名上献，虽吴、蜀沃富，犹谓取诸人以干媚，不免於讥责。今则盗削军实，以充贡献，而求恩泽，盖以时急於财，势使然也。
又曰：太和中，尚书左丞王起，进亡兄播银胡瓶二百枚、玉及通犀带刀剑器杖等。
《管子》曰：上有铅者，下有银。
《列子》曰：周穆王执化人之祛，腾而上天。暨化人之宫，构以金银，络以珠玉。
《淮南子》曰：夫淇卫菌簬，饰以银锡，有薄缟之憺，不能独穿也。
《抱朴子》曰：银但不及金玉，服可地仙。
《穆天子传》曰：天子乃赐曹奴之人戏、黄金之鹿、银麕。(今有地中得玉豚、金狗之属，皆古者赂夷狄之奇货。)
又曰：披图视观天子之宝器，有烛银。(银青精光如烛。)
《山海经》曰：杻阳之山，其阳多白银。(郭璞曰：即银也。)少阳之山，其下多赤银。(银之精者。)
东方朔《神异经》曰：南方有银山，长五十馀里，高百馀丈。皆悉白银，不杂土石，不生草木。
东方朔《十洲记》曰：东方外有东明山，有宫焉。左右阙而立，其高百尺。建以五色门，有银榜，以青碧镂题，曰： 天地长男之宫 。南方有訚明山，有宫焉。有银榜，题曰： 天地中女之宫。 
桓谭《新语》曰：期门郎程伟好黄白事。娶妇，得怪女。伟无衣，为妇致两匹缯。后见夫方扇炭，欲烧筒中水银。钢怂出其中药以投之，立成银。伟就求道，不受，发狂而死。
《白虎通》曰：王者易姓而起，必升封太山何？报告之义。或曰：封金银绳，或曰石涂金银绳，封之以印玺。
《瑞应图》曰：王者宴不及醉，刑罚中人不为非，则银瓮出。
阮谌《三礼科》曰：牛鼎受一斛。天子饰以黄金，错以白银。
《幽明录》曰：徐琦每见一女子，姿色甚美，便解臂上银铪赠之。
《列异记》曰：故司隶校尉上党鲍子都少时，上计掾於道中遇一书生，独行无伴，卒心痛。子都下车为按摩。奄忽亡，不知姓名。有书一卷，银十饼。即卖一饼以殡敛，其银以枕之，素书着腹上。哭之，谓曰： 若子魂灵有知，当令子家知子在此！今奉使命，不获久留。 遂辞而去。
《吴越春秋》曰：禹登委山，得五金简，青玉为字，编以白银。
《异物志》曰：金邻国去扶南二千余里，土地出银。
《异苑》曰：弘农杨子，闻土中作声，掘得玉。后三年，有蛇去梁上，落粪皆成碎银。作器卖於市，得者寻以破灭。
《地镜图》曰：银气夜正白，流散在地，拨之随手合。
又曰：银精变白雄鸡。
郦元注《水经》曰：潺水出潺山，水源有金银矿，洗取，火合之，以成金银。
《南越志》曰：遂成县任山，银沙自出。
《外国事》曰：私呵调国王供养道人，食日银三两。
任预《益州记》曰：陶保至益州，人饥，米二合直银一两。
王韶之《始兴记》曰：冷君西北有小首山。宋元嘉元年，夏霖雨，山崩。自颠及麓，崩处有光耀，有若辰焉。居人往观，皆是银铄，铸得银也。
又曰：秋水源山盘石上，罗列十瓮，皆盖以青盆，其中悉是银饼。人有遇之者，但得开观之，不可取，取辄迷闷。晋太元初，林驱家仆窃三饼，有大蛇伤而死。其夜，林驱梦神语曰： 君奴不良，盗银三饼，已受显戮。愿以银相备。 驱觉，奴死，银在其旁。有徐道者，自谓能致。乃集祭酒，盛奏章书，击鼓吹，入山。须臾，雷震雨石，倒树折木，道遂惧走。
《湘州记》曰：曲江县有银山，山多素雾。
《广州记》曰：广州市司用银易米。遂成县，任山又有银空，有银砂。
《桂阳记》曰：临贺山有黑银。
○黄银
《礼斗威仪》曰：君乘金而王，则黄银见。
《隋书》曰：辛公义为牟州刺史，时山东霖雨，自陈汝至于沧海，皆苦水灾，境内犬牙独无所损。山出黄银，获之以献，诏水部郎娄崱就公义祷，乃闻空中有金石丝竹之响。
《唐书》曰：太宗尝赐房玄龄黄银带，顾谓曰： 昔如晦与公同心辅朕，今日所赐，惟独见公！ 因泫然流涕。
又曰：朕闻黄银多为鬼神所畏。命取黄金带，遣玄龄亲送于灵所也。
○水银
《史记》曰：秦始皇葬，以水银为百川江河大海，机转相轮，终而复始。
《皇览》曰：关东贼发始皇墓，中有水银。
《广雅》曰：水银谓之澒。
《吴越春秋》曰：阖闾葬，墓中澒地，广六丈。
《神仙传》曰：封君达，陇西人。服炼水银，年百馀岁。常骑青牛，世号青牛道士。
○铅
《尚书·禹贡》曰：海、岱惟青州。岱畎丝、枲、铅、松、怪石。
《史记》曰：高渐离，秦始皇矐其目，使击筑。渐离乃以铅置筑中，举筑扑秦始皇帝。
《汉书》曰：江都王建宫人八子有过者，辄令以铅杵舂，不中程辄掠。广川王去数召姬荣爱与饮。后昭信谮之，销铅灌其口中。
《汉书》曰：或盗靡钱质而取铅。(如淳曰：民盗靡漫面而其铝以更铸作钱。)
《东观汉记》曰：曹褒寝则枕铅。
《范子计然》曰：黑铅之错，化成黄丹。丹再化之成水粉。
《淮南子》曰：铅不可为刀。
又曰：铅之与丹，异类殊色。而可以为丹者，诚得数也。
《抱朴子》曰：愚民不信黄丹及胡粉是化铅所作。
桓子《新论》曰：淮南王之子娉迎道人，作为金银。
又云：字金与公钅公，则金之公。而银者，金之昆弟也。
《茅君内传》曰：取铅十斤，安铁器中，猛火烧之，三沸，投九转之华一铢於铅中，搅之，立成黄金。
《神仙传》曰：尹轨，字公度。有一人遭父丧，当葬，而贫穷汲汲。公度过省之，孝子说甚辛苦。公度怆然，曰： 卿假求数十斤铅得否？ 孝子言： 犹可得耳。 乃具一百斤。公度将入前山中，架小屋下，於炉火中销铅。以其所带管中药如枣大，投沸铅中搅之，皆成好银以与之，告曰： 念卿贫困，故以相与。慎勿多言！ 
《述异记》曰：河间有雨铅城。汉世，天雨铅。
《地境图》曰：草青茎赤秀，下有铅。
《玄中记》曰：铅锡之精为老婢。
○锡
《周礼·夏官中·职方》曰：扬州，其利金、锡。
《尔雅》曰：锡谓之鈏。
《周官·考工记》曰：凡铸金之状，金与锡，黑浊之气竭，黄白次之；黄白之气竭，青气次之，然后可铸。
《史记》曰：江南出楠、梓、姜、桂、锡、连。(徐广曰：连，音莲，铝之末练者也。)
《淮南子》曰：明镜之始照，未见其容也；及杚之以玄锡，磨之以毡，则须眉见。
《山海经》曰：龙山之下多赤锡，濯山多白锡。
《博物志》曰：积草三年，烧之，津液下流成锡。
《越绝书》曰：赤董山破而出锡。
《吴越春秋》曰：越王允常聘欧冶子，不能铸铅锡为干将。
《神仙传》曰：尹轨，字公度。尝见一人，本官族子弟，仕郡，遇公事簿书不了，当备官钱百万，卖田宅车牛不售而收系。公度语所富人曰： 子可以百万钱借我，我欲以救人，后三十日倍当相还。 富人喜，敬之，即以百万钱与公度。公度以与遇事者，曰： 卿能得一百二十斤锡不？ 遇事者即具之。公度於钅历中销锡，复以其腰间管中药一方寸匕投沸锡中，搅之，皆成金，即称卖与人，得钱百万。以还富人。近光熙元年，闻公度到南阳太和山中。
