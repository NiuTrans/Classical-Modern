○玉下
《唐书》曰：太宗尝谓魏徵曰： 玉虽有美质，在於石间，不值良工琢磨，与瓦砾不别；若遇良工，即为万代之宝。朕虽无美质，为公所切磋，劳公约朕以仁义，弘朕以道德，使朕功业至此。公亦足为良匠耳！ 
又曰：高宗朝，封禅太岳，造玉册三枚，皆以金编。每牒长一尺二寸，广一寸二分，厚三分，刻玉填金为字。又为玉匮一，以藏正坐玉册；金匮二，以藏配坐玉册。各一尺三寸，并玉检方五寸。当绳缠处，刻为五道。当玺处，刻深二分，方一寸二分。为黄金绳，以缠金、玉匮各五周。为金泥以泥之。为玉玺一枚，方一寸二分，文同受命玺，以封玉匮。
又天宝中诏曰：礼神以玉者，盖取其精洁，表以温润合德。为器有象，正辞乃信，以达馨香，其在璧。顷来礼神六器，及宗庙奠玉，自冯绍正奏后，有司并皆用珉。礼所谓 君子贵玉而贱珉 ，是珉不可用也。朕精禋郊坛，严敬宗庙，奉惟新之祚，庇太平之人，则人力普存，备物以享，安可以珉代玉，惜费事神？况国家之富有，万方之助祭，阙典必修，无文咸秩，岂於天地宗庙奠王有亏？自今已后，礼神六器，宗庙奠玉，并用真玉，诸祀用珉。如以玉难得大者，宁小其制度，以取其真。
又曰：宪宗时，隰州刺史吴晕献玉杯一，颇珍奇，云先使吐蕃所得。
又曰：宪宗时，庄宅使许远振得玉类珽，以进。上悦，命赐绢三百匹。
又曰：贞元六年，卢群入拜侍御史。有人诬告故尚父子仪嬖人张氏宅中有宝玉者，张氏兄弟又与尚父子孙相告讦。诏促其狱，群上奏言： 张氏以子仪在时分财，子弟不合争夺。然张氏宅与亲仁宅，皆子仪家事，子仪有大勋，伏望陛下赦而勿问，使私自引退。 上从之。时人赏其识大体也。
又曰：大和中，文王命中使以白玉带就幽州赐李载义，亦殊恩也。
又曰：开成中，王起议： 今国家郊天报地，祀神之玉常用，守经据古，礼神之玉则无。臣等请诏下有司，精求美玉，创造苍璧等九器，祭讫，具而藏之。其馀燎玉，请依常制。 
《管子》曰：夫玉之所以贵者，九德出焉：温润以泽，仁也；邻以理者，智也；坚而不蹙，义也；廉而不刿，行也；鲜而不垢，洁也；折而不挠，勇也；瑕瑜皆见，情也；茂华光泽，并通而不相陵，容也；叩之，其音清专彻远，纯而不杀，辞也。是以人主贵之，藏以为宝，剖以为符瑞。
《文子》曰：郑人谓玉未理者璞，周人谓鼠未腊者璞。周人怀璞，问郑贾曰： 欲之乎？ 出其璞，视之，乃鼠璞。
《范子计然》曰：玉英出蓝田。
《列子》曰：穆王征西戎，西戎献昆吾之剑、赤刀，切玉如切泥。
又曰：宋人有为其君以玉为楮叶者，三年而成。锋锻茎叶，毫芒繁泽，乱之楮叶中，不可别也。此人遂以巧食宋国。
《尹文子》曰：魏田父有於野得玉，径尺。弗知其玉也。以告邻人。邻人诈之曰： 此怪石也，畜之弗利！ 田父虽疑，犹录置於庑下。其夜，玉明照一室，其家大怖，遽而弃之於野。邻人盗之，以献魏玉。魏王召玉工相之。玉工望玉再拜却立，曰： 敢贺大王，得天下之宝，臣所未常见。 王问价，玉工曰： 此无价以当之，五城之都，仅可一观。 王立赐献者千金，长食上大夫禄也。
《鬼谷子》曰：郑人之取玉也，载酥讼之车，为其不惑也。
《尸子》曰：水方折者有玉，圆折者有珠。
又曰：玉者，色不如雪，泽不知雨，润不如膏，光不如烛。
《邹子》曰：夫珠生於南海，玉出於须弥，无足而至者，人好之也。士有足而不至者，以人不好也。
《韩子》曰：楚人卞和，得玉璞於楚山，献厉王，使玉人相之，曰： 石也。 王以和为慢，刖右足。及武王即位，又献之，复相曰： 石也。 次刖左足。及文王即位，和乃抱其璞而哭於楚山，三日三夜，泣尽，继之以血。王使玉人治之，得宝玉焉，名曰和氏之璧。
又曰：周有玉版，纣令胶鬲索之，文王不予。费仲来求，因予之。是胶鬲贤而费仲无道也，周恶贤者之得志也，故予费仲。文王举太公於渭滨者，贵之也；而资仲玉版者，爱之也。故曰：不贵其师，不爱其资，虽知大迷。
又曰：堂溪空见昭侯，曰： 今有白玉之危而无当，有瓦危而有当，君渴，将何以饮？ 君曰： 以瓦卮。 堂溪空曰： 白玉之卮美，而君不以饮者，以其无当耶？ 君曰： 然。 堂溪空曰： 为人主而漏泄其群臣之语，譬犹玉卮之无当也！ 堂溪空每见而出，昭侯必独卧，惟恐梦言泄於妻妾。
《淮南子》曰：琬琰之玉，存污泥之中，虽廉者不释也。
又曰：昆仑山，曾城九重，有珠树、玉树。
又曰：锺山之玉，炊以炉炭，三日三夜而色泽不变，得天地之精。
又曰：玉璞不厌厚。
又曰：白玉不雕，美珠不文，质有馀也。
又曰：两坚不能相和，两强不能相伏。故梧桐断角，马氂截玉。(言柔胜刚。)
又曰：玉待滥诸而成器。(滥诸，珍玉之名也。言物有待贱而贵。)
《随巢子》曰：幽、厉之时，奚禄山坏，天赐玉玦於羿。遂以残其身，以此为福而祸。
《抱朴子》曰：吴时，发广陵大冢。兵人共举死人以倚壁，有一玉长一尺，形似冬瓜，从人怀中颓出堕地。玉可以为珠酒及地榆酒，化之为水。亦可烧以为粉，服一年以上，入水不沾，入火不灼。
又曰：玉脂生玉之山，膏流出万年以上，则凝而成之，鲜明如水精。以无心草木和之，须臾成水。服之一升，得千岁。玉服玄真者，其命不极。玄真，玉别名也。服玉，当得于阗白玉。赤松子以玄虫而渍玉为水，服之，故得乘烟霞上下也。
又曰：中山谚曰： 称人字者，金玉也。知其物，则不为害。 
《贾子》曰：德有天理，曰道。性神明命之所生，而能象德者，独玉也。
《符子》曰：荆山不贵玉，鲛人不贵珠。
《穆天子传》曰：天子大朝黄之山，披图视典，用观天子之宝器玉果(石似美玉课女果者。)璇珠。(璇，玉类。)
又曰：天子北征，东还，乃循黑水至於群玉之山，先王所谓策府。天子於是取玉板三乘玉器服物，於是载玉乃反也。
又曰：赤乌氏，美人之地，宝玉之所在也。
《山海经》曰：珏，二玉相合。(珏，音角。)瑁琉，夷蛮系耳玉也。稷契之山，及鹿台山，其上多白玉。瑜次之山，多婴垣之玉。泰冒之山，洛水出焉，其中多藻玉。密山之上，丹水出焉，其中多玉膏，其源沸汤，黄帝是食。玉膏之所出，五色乃清，五味乃馨；坚栗精密，泽而有光；五色发作，以和柔刚；天地鬼神，是食是飨。君子服之，以御不祥。龙首之山，弱水出焉，其中多美玉。放皋之山，明水出焉，其中多苍玉。平丘在三桑东，爰有遗玉。
《帝王世纪》曰：有燕飞而遗卵，简翟与妹竞取，覆以玉筐。
又曰：周武王伐殷为天子，登台见玉，王曰： 谁之玉？ 或曰： 诸侯之玉。 王不取，反归之。天下闻之，曰： 王廉於财矣！ 
又曰：纣败绩，登鹿台，蒙宝衣玉席，投於火而死。
《汉武故事》曰：上起神屋，前庭植玉树，以珊瑚为枝，碧玉为叶华，子青赤，以珠玉为之。空其中，如小铃，枪枪有声也。
《汉武内传》曰：西王母云： 昌城玉女，夜山火玉。 
又曰：长州，一名青丘。仙草灵药，甘液玉英，美所不有。
《汉书》仪曰：祭天用玉几。
《论衡》曰：玉变为石，珠变为砾，毁谤使然也。采玉者破石拔玉，选士者弃恶取善。
又曰：〈王翏〉、琳、琅玕璆，玉也；琳，珠也；琅玕，珠之类也。
《盐铁论》曰：南越以孔雀珥门户。昆山之旁，以玉抵鸟鹊。
桓谭《新论》曰：洛阳季幼宾有小玉检，卫谒者文子伯素好玉器，见而奇之，使予报以三万钱请买焉。幼宾曰： 我与好事长者博之，已雇十万，非三万钱主也。 余惊骇，云： 我若於路见此，千钱亦不市也。故知之与不知，相去甚远！ 
王逸《正部论》曰：或问玉符，曰： 赤如鸡冠，黄如蒸栗，白如脂肪，黑如纯漆，玉之符也。 (《魏文帝与锺繇书》亦出也。)
《矫世论》曰：白玉之肖牙者，惟离娄能察之。
《白虎通》曰：玉者，象君子之德，燥不轻，湿不重，是以人君宝之。
应劭《汉官仪》曰：封禅坛有玉龟。
郭子横《洞冥记》曰：元鼎元年，起招灵阁。有一神女，留一玉钗以与帝，帝以赐赵婕妤。至昭帝元凤中，宫人犹见此钗，共谋欲碎之，明视钗匣，惟见白燕直升天。后宫人常作玉钗，因名玉燕钗，言其吉祥。
《西京杂记》曰：高祖初入咸阳宫，周行库藏，金玉珍宝不可胜言。其尤惊异者，有青玉五枝灯，高七尺五寸，下作蟠螭，以口含灯。然则鳞甲皆动，焕烂盈室焉。
又曰：高祖初入咸阳，周行库藏，见玉笛，长二尺二寸，二十九孔。吹之则见车马山林嶾嶙相次，吹息不复见。铭曰 昭华之管 。(事具乐部。)
《五经通义》曰：玉有五德：温润而泽，有似於智；锐而不害，有似於仁；抑而不桡，有似於义；有瑕於内必见於外，有似於信；垂之如坠，有似如礼。
《瑞应图》曰：玉瓮者，圣人之应也，不汲自盈。王者饮食有节则出。
《雒书》曰：王者不藏金玉，则紫玉见于深山；服饰不逾祭服，则玉英出。
《胡综别传》曰：吴时，掘得铜印，以琉璃为盖，画布云母於其上。开之，得白玉如意。太皇帝以问君，君曰： 秦皇以金陵有天子气，处处埋宝物，以当王士之气，此抑是也。 
《文士传》曰：刘桢，字公干，少有才辩。常豫魏文帝座，见甄后不伏，武帝尝怒，配上方。武帝辇至上方，观作署，桢故匡坐正色，磨石不仰。武帝问曰： 石何如？ 桢因得喻己自理，跪对曰： 石出自荆山玄岩之巅，外有五色之章，内有含和之珍，摩之不加莹，雕之不增美，禀气坚贞，受兹自然。顾其理枉屈纡绕，犹不得中。 武帝顾左右大笑，即日还宫，赦桢，复署吏。
《列仙传》曰：赤松子者，神农时雨师也。服水玉，教神农能入火不烧。
《神仙传》曰：沈羲为仙人所迎，见老松公，以金案玉盘赐羲。
《搜神记》曰：孔子作《春秋》，制《孝经》既成，齐戒告天。天降赤虹，化为黄玉，长二尺，上有文。
又曰：羊公雍伯，洛阳人，性笃孝。父母终，葬无终山，遂居焉。山高八十里，上无水。公汲水作义浆於坂头，行者皆饮之。三年，有一人就饮，以石子一斗与之，使至高平好地有石处种之，玉当生其中。羊公未娶，又语： 汝后当得好妇。 语毕不见。后种其石，数岁，时时往视。玉子生，人莫知。有徐氏在北平，著姓，女甚有名，时人求，多不许。公乃试求徐氏，徐氏以为狂，乃戏云： 以白璧一双来，当听为婚。 公至所种石中，得一双白璧，以贽徐氏。徐氏大惊，遂以女妻公。天子异之，拜为大夫。於种玉处，四角作大石柱，各一丈，中央一顷地，曰玉田。
《续搜神记》曰：乐安高卫，其孙雅之，在厩中云： 有神来降，自称白头公，柱杖，光耀照人也。 (白头公，白玉也。)
《搜神记》曰：吴王夫差女名玉。童子韩重有道术，女悦之，结气死，葬于昌门之外。重至冢前哭祭，女见形，将重入冢。临去，取昆仑玉孟以送重。
《敦煌高纳之郡府纪年》曰：桀伐岷山，岷山王女尼虑反。)于桀二女，曰琬曰琰。桀爱二女，无子，刻其名於苕华之玉，苕是琬，华是琰。
《石虎邺中记》曰：后宫别坊中，有小形玉床。
又曰：石虎以宫人为女官，用玉案文书。
《凉州记》曰：盗发张骏陵，得玉樽、玉箫、玉笛。
《法显记》曰：师子国有玉像。
《齐谐记》曰：馀杭县南巷中，有一人姓沈名路，入山得一玉豚。从此以后，所向如意，家遂殷富。
《异苑》曰：晋东瀛王腾，字元迈，以永嘉元年镇邺。天雪，门前方数十步融液不积。腾怪，掘之，得玉马，高一尺许，口齿缺。腾以马者国姓，为吉瑞。或谓马无齿，则不复食。
又曰：弘农杨子阳，太元初，闻土中声，掘得玉豚。
《录异传》曰：江岩常到吴采药，及富春县清泉山南，遥见一美女，紫衣，独踞石而歌，声有碣石之音。岩往，未及数十步，辄去，女处惟见所踞石耳。如此数日。岩乃击破石，遂从石中得一紫玉，广长一尺。后不复见女。
又曰：邴浪者，安乐人。行到松滋县九田山，见一鸟，形如雉，而色正赤，集山岩石上，鸣声如吹笙。浪即射中之，鸟仍入石穴中。浪遂凿石，得一赤玉，状如鸟形。
《十洲记》曰：周穆王时，西胡献玉杯。是白玉之精，光明照夕。置杯於庭中，比明旦，而水汁满於杯中，汁甘而香美。斯灵器也。
又曰：瀛州有玉膏如酒，名曰玉酒，饮之令人长生。
《博物志》曰：得好玉，用合玉浆。
《广志》曰：白玉，美可照面，出交州。青玉，出楼兰国。碧玉，出夫馀。
《梁四公记》曰：扶桑国使使贡观日玉，大如镜，方圆尺馀，明澈如琉璃。映日，以观见日中宫殿，皎然分明。
《地镜图》曰：二月中，草木光生下垂者，下有美玉。
又曰：玉，石之精也。其在石中，若山中石润而浸旁有水。其居地气青而浮，其气白而圆光转，其地中常润。
《白玉图》曰：玉之精名曰柔，状如美女，衣青衣。见之以桃戈刺之，而呼其名，则可得也。夜行，见女子戴烛行者，潜从其所，亡则入石，石中有玉。
《世说》曰：长沙王徙封常山。至国，穿井，入地四丈，得白玉，方三四尺。
又曰：温峤取姑女，下玉镜台一枚。是公为刘越石长史，征刘聪所得。
《语林》曰：平子从荆州下王敦，敦欲杀之。平子恒持一玉枕下床去。故不得发。敦后矫平子左右，而借其玉枕，持下床去，遂杀平子。
《本草经》曰：玉泉，一名玉醴。临死服五斤，色不变。
《吴氏本草》曰：白玉体如白头公。
《明皇杂录》曰：天后尝召诸皇孙坐於殿上，观其嬉戏。因出西国所贡玉环、钏、杯、盘，列於前后，纵令争取，以观其志。莫不奔竟，厚有所获；独上端坐，略不为动。后大奇之，抚其背曰： 此儿当为太平天子！ 因命取玉龙子以赐。玉龙子，太宗於晋阳宫得之，文德皇后常置之衣箱中。及大帝载诞之三日后，以珠络衣褓，并玉龙子赐焉。其后常藏之内府。虽其广不数寸，而温润精巧，非人间所有。及上即位，每京师愆雨，必虔诚祈祷。将有霖霪，逼而视之，若奋鳞鬛。开元中，三辅大旱，上复祈祷，而涉旬无雨。上密投南内之龙池。俄而云物暴起，风雨随作。上幸西蜀，车驾次渭水，将渡，驻跸於水滨。左右侍御，或有临流濯弄者，於沙中得之。上闻，惊喜视之，泫然流涕，曰： 此吾昔时所宝玉龙子。 自后每夜中，光彩辉烛一室。上既还京，为小黄门攘窃，以遗李辅国，常置於柜中，有声辅国将败，夜中闻椟中有声，开视，亡其所。
