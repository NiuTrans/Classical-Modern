○金下
《国语》曰：范蠡乘轻舟，以浮於五湖，莫知其所终。王令工以良金写范蠡之状而朝礼之。
《穆天子传》曰：观天子宝：黄金之膏。(金膏，亦犹玉膏，皆其精液也。)
《春秋后语》曰：尉缭来，说王曰： 以秦之强，诸侯譬如郡县，其君臣俱怨。若或合从醮而出不意，(醮谓祭，盟誓之义也。)此智伯、夫差、湣王所以亡也。愿大王无爱财物，赂其豪臣，以乱其谋。秦不过亡三十万金，则诸侯可尽！ 王大善之。
又曰：邯郸既存，平原君欲封鲁仲连。仲连辞谢者三，终不肯受。平原君乃置酒，酒酣，起前以千金为仲连寿。仲连突曰： 所贵於天下之士者，为人排患释难解纷而无取也，即有取者，乃商贾之人，仲连不忍为也！ 遂辞平原君而去，终身不复见也。
又曰：邯郸之北有苏人侯，苏秦往说之。苏人侯送以黄金百溢。其家丞谏曰： 君侯之与客无故旧，而送之百金，其说可得闻耶？ 苏人侯曰： 客天下辩士，立谈之间，再夺我地而复归之。吾地虽小，岂其百金？ 
《韩诗外传》曰：田子为相，三年归休，以金百镒奉其母。母曰： 不义之物，不入於馆。为人臣不忠，是为人子不孝。子其去！ 田子惭愧走出，自归於王，还金，请退就狱。王赦田子罪，以金赐其母。
又曰：楚襄王遣使者持金千斤、白璧百双聘庄子，欲以为相。庄子固辞。
又曰：延陵季子游於齐，见遗金於路，呼牧者取之。牧者曰： 何子居之高而视之下也！类君子而言野也！有君不臣，有友不友，当暑衣裘，吾岂取金者乎？ 延陵季子知其贤者，请问姓字。牧者曰： 子乃皮相之士也，何足语姓字哉！ 遂去。
《周易参同契》曰：黄土，金之父；流水，珠之母。
《英雄记》曰：董卓坞有金二三万斤。
《汉武故事》曰：帝年数岁，长公主遍指侍者： 与作妇，好否？ 皆不用。后指陈后，帝曰： 若得阿娇作妇，当以金屋贮之。 
《汉武内传》曰：帝受西王母《真形经》，盛以黄金之几。
又曰：西王母有丸丹，金液金浆。
《汉东园秘记》曰：亡人以黄金塞九窍，则尸终不朽。
陆贾《新语》曰：舜藏金於崭岩之山，捐珠玉於五湖之渊，杜淫邪，绝觊媚之情也。
东方朔《神异经》曰：北荒中有二金阙，高百丈；金银盘，围五十丈。
又曰：西方白宫之外有金山。上有人，长五丈馀，名曰金犀守之。
《蜀王本纪》曰：秦王以金一笥遗蜀王，蜀以礼物答，而尽化为土。秦王怒，君臣拜贺曰： 土者，地也，秦当是蜀矣！ 
《说苑》曰：申鸣者，孝闻於楚。王授之相，辞不受。其父曰： 使汝有禄於国，立义於庭，吾无忧矣。 申鸣从父命为楚相。及白公乱，申鸣曰： 今不得为孝子矣。 遂援鼓杀白公，其父亦死。王赐金百斤，申鸣曰： 何面目见天下！ 遂自杀。
《新序》曰：齐桓公见麦丘邑人，问之曰： 年几何？ 对曰： 八十矣。 曰： 以子之寿，祝寡人乎？ 曰： 使主君甚寿，金玉是贱，以人为宝！ 
又曰：公孙敖问伯象先生曰： 今先生收天下之术，博观四方之日久矣，未能裨世主之治，明君臣之义，是则未有异於府库之藏金玉，筐箧之囊简书也。 
又曰：郭隗语燕昭王曰： 古之人君，有以千金求千里马，已死，买骨五百金。不能期年，千里马至者三。 
《论衡》曰：卢江民小男曰陈爵、陈挺，相与浴於湖崖。有酒樽，色正黄，没水中。爵以为铜，涉水取之，重不能举。挺往助之，樽更为沉，盘动入深渊中。挺、爵留顾，见如钱等，正黄，数百千枚。即共掇樚，各得满手归。示其家，乃黄金也。
《论衡》曰：众口铄金者，五行二曰火，五事二曰言，言与火直，故云铄金。
《风俗通》曰：众口铄金。俗说有美金于此，众人咸共诋訾，言其不纯。卖金者欲其售，因取煅烧，以见真。此为众口铄金。
又曰：《汉书》说王阳好车马衣服，及迁徙，所载不过囊衣；俗传王阳能作黄金。语曰： 金不可作，世不可度。 王阳居食禄，虽为洁白，车马衣服，亦能几何？何足推之，乃传俗语？
《白虎通》曰：金在西方。西方者，阴始起万物禁止。金之为言禁也。
《西京杂记》曰：韩嫣好弹，常以金为丸，一日所失者十馀。长安为之语曰： 若饥寒，逐金丸。 京师儿僮母闻嫣出辄随之，望丸所落而拾之。
《乐说稽熠嘉》曰：君臣之义生於金。
葛洪《神仙传》曰：容成公服三黄得仙。所谓雄黄、雌黄、黄金。
《搜神记》曰：魏郡张巨卖宅与程应，应举家疾。卖何文，文独持大刀，暮入北堂梁上。一更中，有一人丈馀，高冠赤帻，呼曰： 细腰！ 应 诺 。 何以有人气？ 答曰： 无。 文问曰： 高冠者谁？ 答曰： 金也，在西屋壁下。 文掘得金三百斤。
又曰：汉文微服怀金过鲁少年。少年柱金杖出应门。
王子年《拾遗记》曰：少昊时，金鸣於山，银涌於地，或如龟蛇之类，乍似人鬼之形。
又曰：方丈山有池，泥色金而味辛。以泥为器可作丹矣，百炼可为金矣。金色青，照鬼魅犹照面，不得藏形也。
《异苑》曰：汝南殷陶市同县张南宅，掘地得钱百万、金二斤，即以还南。南曰： 君至德感宝，为君出。 终不肯受。陶送付县令河南张标表上尚书。
又曰：新野黄舒，义熙中，耕田，得一船金。卜者云： 三年勿用，长守富也！ 舒不能从，遂成土壤。
又曰：永康王旷，井上有一洗浣石，时见赤气。后有胡人寄宿，忽求买之。旷怪所以求。及度钱，子妇孙氏睹二黄鸟斗於浣石上，疾往掩取，变成黄金。胡人不知，索市逾急。既得，撞破石，内止有二鸟处。
又曰：即墨有古冢，发之，有金牛塞埏门，不动。犯之则大祸。
《述异记》曰：南康雩都县，沿江西出，去县三里名梦口穴，状如石室。旧传常有神鸡，色如好金，出此穴中，奋翼回翔，长鸣响彻，见人辄飞入穴，因号此石为鸡石。昔有人耕此山侧，望见鸡出游戏。有一长人操弹弹之，鸡遥见，便飞入穴。弹丸正着穴上，丸径六尺许，下垂蔽穴，犹有门隙，不复容人。又有人乘船，从下流还县，未至此崖数里，一人通身黄衣，担两笼黄纸，求寄载。因载之。黄衣人乞食，船主与之。食讫，船适至崖下。船主乞瓜，此人不与，仍唾盘上，径下崖，直入石中。船主初甚忿之，见其入石，始知神异。取食器视之，见盘上唾悉是黄金。
又曰：先儒说，禹时天下雨金三日。古诗曰： 安得天雨金，使金贱如土！ 周成王时，咸阳雨金。今咸阳有雨金原。秦二世元年，宫中雨金，既而化为石。汉惠帝二年，宫中雨黄金、黑锡。又，翁仲孺家贫，力作，居渭川，一旦，天雨金十斛於其家，由是与王侯争富。今秦中有雨金翁，世世富。
《录异传》曰：隗炤者，汝南阴鸿寿亭民，善於《易》。临终，书板授其妻，曰： 吾死，当大荒穷。虽尔，慎莫卖宅！后到五年春，当有诏使顿来此亭，姓龚。此人负吾金，卿以此板往责之。 亡后，果大困，欲卖宅者数矣。忆夫言辄止。到期日，有龚使者果至亭。妻遂赍板往责使者，使者执板，不知所言，曰： 我生平不践此处，何缘尔也？ 沈吟良久，谓曰： 贤夫何能？ 妻曰： 夫善《易》，而未曾为人卜。 使者曰： 可矣！ 乃顾命侍者，取蓍而筮之。卦成，谓炤妻曰： 吾不相负金，贤夫自有金！乃知亡后暂穷，故藏金以待太平。所以不告妇儿者，恐金尽而困无已也。知吾善《易》，故书板以寄意耳。金有五百斤，盛以青瓶，覆以铜盘，埋在堂屋东头，去壁一丈，入在九尺。 妻还，掘之，皆如卜焉。
《异物志》曰：狼〈月荒〉民与汉人交关，尝夜市，以鼻嗅金，知其好恶。
《幽明录》曰：淮牛渚津，水深无可算计。人见一金牛，形甚魁壮，以金锁绊也。
又曰：巴丘县百金岗以上二十里，名黄金潭。上有濑，亦名黄金濑。古有钓於此潭，获一金锁引之，遂满一船；而有金牛出，声貌奔壮。钓人被骇，牛因奋跃还潭。
又云：晋南顿王平，新营一宅。始移，梦见一人，云平舆令黄欲以一器金赂暴胜之，为暴所戮，埋金在吾上，见镇迮甚，若君复筑室，无复出入金。平明旦即凿壁下，入五尺果得金。
又曰：谯县城东，因城为台，方二十丈，高八尺。一曰古之冢也，魏武帝即筑以为台。东面墙崩，金玉流出，取者多死。因筑复之。
又曰：海中有金台，台内有金几，玄记纪金之精为牛。
又曰：长安有张氏者，昼独处室，有鸠自入，止于对床。张恶之，披怀祝曰： 鸠，尔来为我祸耶？止承尘！为福耶？入我怀！ 鸠翻飞入怀。以手探之，不知所在，而得一金带钩焉。遂宝之，自是之后，子孙昌盛。
《世说》曰：刘晔谮陈矫。明帝以金五饼授矫，曰： 君明朕心，顾君妻子未知也。 
又曰：管宁、华歆，共园中锄菜。见地有斤金，管挥锄与瓦石不异，华捉而掷去。
《曹操别传》曰：操引兵入岘，发梁孝王冢，破棺，收金宝数万斤。天子闻之立泣。
《益部耆旧传》曰：王忳，字少林。诣京师，於客舍见诸生病甚，因谓忳曰： 腰下有金十斤，愿以相与，乞收藏骸骨。 未问姓名，因绝。忳卖金一斤，以给絮棺；九斤，置在腰下。
《鲁国先贤志》曰：叔孙通草创朝仪，拜通为奉常，赐金五百斤。通悉以金赐诸生，诸生乃喜曰： 叔孙生，圣人也，知当世务。 
《庐江七贤传》曰：陈翼，字子初。到览乡，见马旁有一人病，呼曰： 我，长安魏少公。闻卿庐江乐来游，今病，不能前。 翼迎归养之，有金十饼，素二十匹。既死，翼卖素，买棺衣衾，以金置棺下，骑马出入。后其兄长公见马，告之吏，捕翼。翼具言，棺下得金。长公叩头谢，以金十饼投其门。翼送长安还之。
《邴原别传》曰：邴原，字根矩。以丧乱方炽，遂往辽东。时同郡刘举亦在辽东。辽东太守公孙度掩捕其家，而举得免，窘逼归原。东莱太守太史子义，素有义，原以举付之。举临去，以其手所杖剑、金三饼与原，原受金，辞剑。还，谓度曰： 将军平日与举无隙，而欲杀之者，但恐其为蜂虿耳。今举以去，若以拘闭其家，毒螫必滋甚矣！ 度即出举家，原以金还之。
《茅君内传》曰：汉帝及王莽献金锺之属，今埋在小茅山上。
又曰：取铅十斤，着铁器中，猛火烧之。三沸，投九转之华一铢於铅中，搅之，须臾，立成黄金九斤。
《吴时外国传》曰：斯调国，作金床。
《扶南传》曰：毗骞国，食器皆以金为之。金如此间之石，露出山边，无有限。
《吴越春秋》曰：伍子胥伐楚，还溧阳濑水上，欲报自杀妇人百金。不知其家，投金濑水中而去。须臾，有一姥哭而来，自言是女母，取金而去。
《蜀李书》曰：武帝诸将，进金银或以得官者。杨褒谏曰： 陛下为天下主，何有以官买金耶？ 帝谢之。
《列女传》曰：乐羊子出学，其妻贞义，截发供其费。后羊子得遗金一饼以与妻。贞义曰： 君子不以利污行！ 羊子惭而去之。
又曰：广汉女妇者，汝敦妻也。敦以所受田地奴婢三百馀万，悉让与兄。裁留园地数十亩，起舍耕作。土中得金一器，敦以示妻，妻曰： 本言让先祖所有，此独非其有耶？ 敦曰： 固吾意也。 俱担金送与兄嫂。
《郡国志》曰：苏秦宅在洛阳利仁里。后魏高显业每夜见赤光，於光处掘得金百斤，铭曰： 苏家金 。业为之造寺。
《秦州记》曰：金城郡，应劭云：初筑城得金，因名金城。
《临海记》曰：白石山去县邑三十里，望之如雪。上有渊，相传云金鹅之所集。
郑缉之《东陈记》曰：金豚山之康县南三里，故老传云：有人得金豚於此，故名山。
刘欣期《交州记》曰：赵妪者，九真人，乳长数尺。入山聚盗，遂攻郡。常着金擒提屐。
又曰：金有华，出珠崖，谓金华采者也。雪山，在新昌南。人曾於山中得金块如升，迷失道。还置本处，乃得出。
《钱塘记》曰：县东南有岘山，长老相传，采金於此。
《罗浮山记》曰：州南十里有牛潭，渔人见金牛自水出。义熙中，县民张安蹑得金锁，大如指，遂数十寻，寻寻不已。俄有物从水引之，掘不能禁。以刀断得数尺，安遂致富。其后义兴周云甫掩此牛，掣断其锁，得二丈，遂以财雄。
《林邑记》曰：从林邑往金山，三十日至。远望金山，嵯峨如赤城，照耀似天光。涧壑谷中亦有生金，形如虫豸，细者似苍蝇，大者若蜂蝉，夜行耀熠，光如莹火。
《地镜图》曰：黄金之气赤黄，千万斤以上，光大如镜盘。
《白泽图》曰：黄金之精名石瑭，状如豚。居人家，使人不宜妻。白鼠以昏时见，於丘陵之间，视所出入，中有金。
《关令内传》曰：老子与尹喜登昆仑，上金台、玉楼、七宝宫殿，昼夜光明，乃天帝四王之所游处，有珠玉七宝之床。
宋躬《孝子传》曰：郭巨，河内温人也。妻生男，谋曰： 养子则不得营业，妨於供养，当杀而埋焉。 锸入地，有黄金一釜，上有铁券，曰： 黄金一釜，赐孝子郭巨。 
《扬雄集》曰：单于上书愿朝。哀帝以问公卿，公卿云： 虚费府帑，可且勿许。 单于使辞去，未发，雄上书谏。天子召还匈奴使。者，更报单于书而许之。赐雄黄金十斤。
孔融《圣人优劣论》曰：金之优者名曰紫磨，犹人之有圣也。
陈思王《辩道论》曰：甘陵始其语余曰： 本师姓韩，字世雄。始常与师於南流作金，前后四投数万斤金於海。 
《岭表异录》曰：五岭内富州、宾州、澄州江溪间皆产金。侧近居人，以木箕淘金为业，自旦至暮，有不获一星者。(郑玘《伤淘者》诗云：披沙辛苦见伤怀，往往分毫望亦乖，力尽半年深水里，难全为一凤凰钗。)就中澄州者，最为良金。余顷年使于上国，亲友(不欲书其姓字。)附澄州金二十两与当时权臣。余讶其单鲜，友人曰： 金虽少，贵其夜明，有异於常金耳！ 遂留宿验之，信然也。
