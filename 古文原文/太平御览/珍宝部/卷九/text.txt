○金中
《东观汉记》曰：郭况迁为大鸿胪，上数幸其第，赏赐金、帛。京师号况家为 金穴 ，言其富贵。
谢承《后汉书》曰：豫章张载，字仲宗，为广陵太守。举孝子吴奉为孝廉，奉赍金为礼，载闭门不受。奉以囊盛，投载园中而逝。载追不及，赍金至广陵，还奉。
又曰：雷义，字仲公。常济人死罪者，后以金二斤谢之。义不受金，主候义不在，默投金於承尘上。后葺治屋得金。主已死，义乃以付县曹。
张璠《汉记》曰：永昌太守铸黄金之蛇，献之梁冀。益州刺史种暠发其事。
《后汉书》曰：中兴初，有应妪者，生四子而寡。见神光照社，试探之，乃得黄金。自是诸子宦学并有才名，至玚，七代通显。
又曰：益州，金银之所出。
《魏略》曰：田豫为并州，胡密怀金三十斤，曰： 以此上公。 张袖受之，答其厚意。胡去之后，皆悉以付外，具状闻。於是诏褒之，曰： 昔魏绛开怀以纳戎，今卿举袖以受狄金，朕甚嘉焉！ 
又曰：大秦国出金织成帐也。
《魏志》曰：繁昌县授禅石碑中生金。表送上，群臣尽贺。
《蜀志》曰：先主平蜀，赐诸葛亮等金数百斤。
王隐《晋书》曰：永嘉初，陈国项县贾逵石碑中生金。人盗凿取卖，卖已复生。此江东之瑞也。
又曰：《咸宁三年起居注》载： 敦煌郡上釜铜中生金，百陶不消，可以切玉。 
又曰：鄱阳乐安出黄金。凿土十馀丈，披沙之中，所得者大如豆，小者如粱米。南郡象林南有四国，皆称汉人贡金供税。
《晋后略》曰：载贾后以鹿车，诣金墉城，餐金屑而死。
《晋书》曰：清河王覃，初为清河世子，所佩金铃，倏生隐起如麻粟者。祖母本陈大妃，以为不祥，毁而卖之。占者以为金是晋行大兴之祥，覃为皇胤，是其瑞也；毁而卖之，象覃见废不终之验也。
《晋永和起居注》曰：庐江太守路永表言：於谷城北，见水岸边紫赤光，得金一枚，文如印齿。
《宋书》曰：褚彦回为吏部尚书，有人求官，密袖中将一饼金，因求清闲，出金示之曰： 人无知者。 彦回曰： 卿自应得官，无假此物，若必见与，不得不相启。 此人大惧，收金而去。彦回叙其事而不言其名，时人莫之知也。
《南史》曰：南海扶南国王诸农死，子阳迈立。阳迈初在孕，其母梦生儿，有人以金席藉之，其色光丽。夷人谓金之精者为阳迈，中国云紫磨者，因以为名。宋永初二年，遣使贡献，以阳迈为林邑王。
《宋书》曰：齐武帝常至刘悛宅，昼卧觉，悛自捧金藻灌，受四升以沃盥，因以与帝。
《齐书》曰：金车，王者至孝则出；金人，王者有盛德则游於后池。林邑有金山，金汗流於浦。
又曰：梁武帝於襄阳起兵，萧颖胄以荆州应焉。时长沙寺僧铸黄金为龙，数千两，埋土中，历相传付，称为下方黄铁。颖胄因取此龙，以充军实。
《梁书》曰：武陵王纪镇蜀，既东下，黄金一斤为一饼，百饼为簉，至百簉，银五倍之，其他锦罽称是。每战，则悬金以示将士，终不赏赐。
又曰：庐陵王续之子应，不惠王薨，至库内阅珍物，见金铤，问左右曰： 此可食不？ 答曰： 不可。 应曰： 既不可食，并总乞汝。 
《南史》曰：林邑国有山，皆赤色，其中生金。金夜则出飞，状如萤火。
又曰：甄法崇之孙彬有行业，乡党称善。尝以一束苎就州长沙寺库质钱，后赎苎还，於苎束中得五两金，以手巾裹之，彬得送还。寺库道人大惊，云： 近有人以此金质钱，时有事，不得举而失。檀越乃能见还，辄以金半仰酬。 往复十馀，彬坚然不受，咏曰： 五月披羊裘而负薪，岂拾遗金者耶！ 卒还金。梁武帝布衣而闻之，及践祚，以西昌侯藻为益州刺史，乃以彬为府录事参军，带郫县令。将行，同列五人，帝诫以廉慎。至彬，独曰： 卿昔有还金之美，故不复以此言相属。 由此名德益彰。
《陈书》曰：欧阳頠在岭南，交州刺史袁昙绶密以金五百两寄頠，令以百两还合浦太守龚为，四百两付儿智矩，馀人弗之知。頠寻为萧勃所破，赀财并尽，惟所寄金独存。昙绶亦寻卒。至是，頠并依信还之，时人莫不叹伏之。
崔鸿《十六国春秋·后赵录》曰：建武元年十一月，不雨雪。至二年八月，谷价涌贵，金一斤直米二升。
又《前燕录》曰：汜昭，字嗣先，敦煌人。辟州主簿，志在理枉申滞。人有於夜中报昭黄金者，昭责而遣之。
《后魏书》曰：赵柔，字元顺。尝在路得人所遗金珠一贯，价直百缣。柔呼主还之。
又曰：孙轨，字元庆，为诸军司马。太武平赫连昌，引诸帅入其府藏，各令任意取金玉。诸将取之盈怀，轨独不取。帝把手，亲探金赐之，谓之曰： 卿临财廉。朕所以增赐者，欲显廉於众人！ 
又曰：段军自慕容璝归魏太武，至长安，人告晖欲南奔，云置金於马鞯中。帝密遣视之，果如告者，斩之於市。
又曰：李安世为主客令，每有江南使至，多出藏内珍宝，令都下富室好容服者货之，令使任情交易。时齐刘缵至金玉肆问价，缵曰： 北方金玉太贱，当是山川所出？ 安世曰： 圣朝不贵金玉，所以同於瓦砾。又皇上德通神明，地不爱宝，故川无金，山无玉。 缵初将大市，得安世言，惭而罢。
又曰：副货国，城周匝七十里。国王有黄金殿，殿下有驼七头，高三尺。
又曰：拔豆国出金银，阿钩羌国出金珠。
《北史》曰：齐李幼廉少寡欲，为儿童时，初不从家人所求请。故尝以金宝授之，终不取；强付，辄掷之地。后为南青州刺史，主簿徐乾富而暴横，历政不能禁。幼廉初至，因其有犯，收系之。乾密通疏，奉黄金百挺、奴婢二十人，幼廉不受，遂杀之。
《北史》曰：隋献皇后崩山陵后，帝赐杨素金钵一，实以金；银钵一，实以珠。
《隋书》曰：上赐王公已下射，杨素箭为第一。上手以外国所献金精盘，价直钜万，以赐之。
《唐书》曰：太宗谓侍臣曰： 水旱不调，皆为人君失德。朕德不修，天当责朕，百姓何罪而尚多穷困？闻有鬻男女者，朕甚悯焉！ 於是遣御史大夫杜淹巡关内诸州，出御府金宝赎还父母。
又曰：开元中，杜暹为监察御史，往西覆屯。蕃人赍金以遗暹，因辞不受。左右以不可失蕃人之情，暹受而埋於幕下。既出境，乃移牒令收取之。
又曰：德宗诏曰： 朕闻王者不贵远物，所宝惟贤。故尧设茅茨，禹卑宫室，光武舍去宝剑，顺帝封还大珠。朕仰企前王，思齐太素，邕州所奏金坑，诚为润国。语人於利，非朕素怀。方以不贪为宝，惟德其物，岂尚兹难得之货，生其可欲之心耶？其金坑任人采斫，官不得占！ 
又曰：贞元元年四月，南诏王异牟寻与其酋长定计，遣使赵莫罗眉，由南安使，凡三辈，致书於韦皋，各赍生金、丹砂为贽。三分前皋所与牟寻者，各持其一为信。岁中三至京师，且曰： 牟寻请归大国，永为藩臣。所献生金，以喻向化之意，坚如金也；丹沙，示其赤心耳。 上嘉之，乃赐牟寻诏书。
又曰：韦执谊，时为翰林学士，受赇，为人求科第。夏卿不应，执谊乃探怀中，出金以内夏卿袖。夏卿惊曰： 吾与若赖先人德致名位，幸各己达，岂可如此自毁坏！ 摆袖而去，执谊大惭。
又曰：路随为翰林学士，乃兼金紫。有以金帛谢除制者，必比之曰： 吾以公事，接私贿耶？ 终无所纳。
《管子》曰：玉起於禺氏山，金起於汝、汉，珠起於赤野，此宝相去各七千里。汤以杜山之金以赎民之卖子者，禹以历山之金赎卖子者。江阳之珠，天下一美。上有丹砂，下有黄金。上有慈石，下有铜金。上有陵石，下有铅锡。上有赭，下有铁。葛卢山发而出金，蚩尤取以为剑铠。雍狐山发而出金，蚩尤取以为戟。楚有汝、汉之黄金。
《晏子》曰：景公为履，黄金之綦，仅能举之。
《列子》曰：齐人有欲金者，清旦，衣冠之市，适鬻金者之所，因攫其金而去。吏捕得之，问曰： 人皆在焉，子攫人之金，何故？ 对曰： 取金之时，不见人，徒见金。 
《鲁连子》曰：秦围赵邯郸，魏使将军新垣衍入邯郸，令赵尊秦为帝。鲁连子说罢之。秦军退，平原君以千金为先生寿，笑曰： 若即有取，商贾之事，连不忍为也！ 
《庄子》曰：今大冶铸金，金踊跃曰： 我且必为镆铘！ 大冶必以为不祥之金。
又曰：以瓦注者巧，以黄金注者昏。(所要重则心矜。)
又曰：至仁无亲，至信辟金。(金玉，小信之质耳，至信则除矣。)
又曰：金石有声，不考不鸣也。
《韩子》曰：荆南丽水之中生金。
又曰：鲁丹三说中山之君而不受也，因散五十金，事其左右。复见，未语而君与之食。鲁丹出，不及舍，遂去中山。其御曰： 交乃始善我，何故去之？ 鲁丹曰： 夫以人言善我，必以人言罪我。 未出境，而公子恶之，曰为赵来间中山君，因索而罪之。
又曰：张谴相韩，病将死，公乘无正怀三十金而问之其疾。居一月，公自问张谴曰： 君子死，将谁使代子？ 答曰： 无正法而畏上；虽然，不如公子食我之得民也。 张谴死，因相公乘无正。
又曰：荆王弟在秦，秦不出也。中尉之士曰： 资臣百金，臣能出之。 因载百金之晋见叔向，曰： 荆王弟在秦，秦不出也，请以百金委之。 叔向受金而见平公，曰： 可以城壶丘矣。 平公曰： 何以？ 对曰： 荆王弟在秦，秦不出，是秦、荆恶也，必不敢禁我城壶丘。若禁之，我曰： 为我出荆王之弟，吾不城也。 彼如出之，可以得禁；彼不出，是卒恶也，不敢禁我城壶丘矣。 曰： 善！ 乃城壶丘，谓秦公曰： 为出荆王之弟，吾不城也。 秦因出之。荆王大说，以炼金百镒遗之。
《墨子》曰：昔夏使飞廉折金於山，铸昆吾。鼎成而方，不炊自烹，不举自藏，不迁自行。以祭昆吾之墟，其兆繇曰： 蓬蓬白云，一南一北，一东一西。九鼎既成，迁于三国，夏失殷受，殷失周受。 
《孟子》曰：齐王以兼金一百遗孟子。兼金，好金也。
《列子》曰：夏华殷谓汤曰： 渤海之东，不知几亿万里，有大壑，中有山，一曰岱舆，二曰方壶，三曰员峤，四曰瀛洲，五曰蓬莱。其上高观皆金阙。 
《淮南子》曰：玦五百岁生黄澒，五百岁生黄金，黄金千岁为黄龙。(玦，石也。中央数五，故五百岁一化。澒，音胡贡反。澒，黄金水银也。)秦以一镒为一金而重一斤。汉以一斤为一金。
又曰：舜藏金千斤於崭岩之山，所以塞贪鄙之心。
又曰：子拯溺者金玉，不若得寻常纆。
《傅子》曰：悬千金於市，人不敢取者，分定矣；委一钱於路，童子争者，分不定矣。
《抱朴子》曰：合金液，用古称黄金一斤，都合用四十万而成一剂，可令八人仙也。其次，饵黄金一斤，可得地仙。
又《内篇》曰：山中亥日称人字者，金玉。知其物则不能为害。
又曰：吴景帝时，戍将於广陵掘一大冢，棺中人面如生，两耳及鼻孔中皆有黄金，大如枣许。此假物不朽之效也。
