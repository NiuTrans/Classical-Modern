○宝
《尚书·汤誓》曰：遂伐三朡，俘厥宝玉，(孔安国曰：俘，取也。玉以礼神，使无水旱之灾，故取而宝之。)谊伯、仲伯作《典宝》。(二臣作《典宝》一篇，言国之常宝也。)
又《盘庚》曰：无总于货宝。(孔安国注曰：无总货宝以求位也。)
又《旅獒》曰：分宝玉于伯叔之国，时庸展亲。(孔安国注云：以宝玉分同姓之国，是用诚信亲亲之道。)弗宝远物，则远人格；(不侵夺其利，则来服。)所宝惟贤，则迩人安。(宝贤任能，则近人安；近人安，则远人安也。)
又《顾命》曰：越玉五重，陈宝，(於东西序，坐北，列玉五重，又陈先王所宝之器物。)赤刀、大训、弘璧、琬琰在西序，大玉、夷玉、天球、河图在东序。胤之舞衣、大贝、鼖鼓在西房，兑之戈、和之弓、垂之竹矢在东房。(皆历代所传之宝。)
《毛诗·嵩高》曰：王遣申伯，路车乘马，锡尔介圭，以作尔宝。(宝，瑞也)。
《诗含神雾》曰：圣人受命必顺斗，张握命图授汉宝。(宋均曰：圣人，谓高祖人。受天命而王，必顺旋衡法。故张良受兵钤之图命以授汉，为珍宝也。)
《礼记·檀弓》曰：南弓敬叔反，必载宝而朝。(敬叔，鲁孟僖子。常失位去鲁，得反，载其宝来朝君也。)夫子曰： 若是其货也，丧不如速贫之愈也。 
又曰：天不爱其道，地不爱其宝。
又曰：儒有不宝金玉，而以忠信为宝。
《左传·庄公》曰：齐人来归卫宝，文姜请之也。
又《庄公》曰：王及郑伯入于郑，遂入成周，取其宝器而还。
又《文下》曰：宋昭公尽以宝行。
又《襄公》曰：宋人得玉，献诸子罕。子罕不受，曰： 我以不贪为宝，尔以玉为宝。若与我，皆丧宝也。不若人有其宝也。 
又《昭六》曰：吴太子诸樊入郧，(诸樊，吴王僚之太子。)取楚夫人与其宝器以归。
《公羊传·僖公》曰：虞公贪而好宝，及为晋所灭，抱宝牵马而去。
又《定公》曰：盗窃宝玉大弓。盗者何，阳虎也。
《史记》曰：赵简子告诸子曰： 吾藏宝符於常山之上，先得者赏。 诸子驰之常山上，求无所得。毋恤还曰： 已得符矣。登常山而临代，代可取也。 
又曰：晋使郄克以车八百乘伐齐，陈于鞍。於是晋军追齐，至马陵，齐侯请以宝器谢，不听，必得笑克者萧同叔子。
又曰：鲁昭公八年，楚灵王就章华台，召昭公往焉，赐昭公宝器。已悔，复许取之。
又曰：卫叔名封，成王长用事，举康叔为周司寇，赐卫宝祭器。
又曰：秦逐客，李斯书曰： 陛下致昆山之玉，有随和之宝，垂明月之珠，服太阿之剑，乘纤离之马，建翠凤之旗，树灵鼍之鼓。此数宝者，秦不生一焉，而陛下悦之。 
又曰：乐毅伐齐，入临淄，尽取齐宝也。
又曰：梁惠王与齐威王会田於梁，问： 齐王亦有宝乎？ 威王曰： 无有。 梁王曰： 若寡人国小，尚有径寸之珠照车前后各十二乘者十枚，奈何以万乘之国而无宝乎？ 威王曰： 寡人以为宝与王异。吾臣有檀子者，使守南城，则楚人不敢为寇；东取泗上，十二诸侯皆来朝。吾臣有盼子者，使守高堂，则赵人不敢东渔於河。吾更有黔夫者，使守徐州，则燕人祭北门，赵人祭西门，(齐之北门也。言燕、赵之人畏其侵伐，故祭以求福。)徙而从者七千馀家。吾臣有种首者，使备盗贼，则道不拾遗。将以照千里，岂特十二乘哉！ 梁惠王惭，不怿而去。( 梁 ，或作 魏 字。)
《汉书》曰：沛公西入武关，欲击秦峣下军。张良曰： 臣闻其将者，贾竖子，易动以利。 令郦食其持重宝啖秦将，秦将果欲连和。沛公乃击秦军，大破之。
谢承《后汉书》曰：郑弘为邹令，县人王逢得路遗宝物，悬於衢道，求主还之。
《后汉书》曰：世祖遣卫尉铫期持珍宝缯帛赐隗嚣，期至郑，被盗。
张璠《汉记》曰：朱俊为郡吏，太守尹端有罪应死，俊为买珍宝赂主章吏，端得免死。
范晔《后汉书》曰：帝常召见诸郡计吏，问其风俗，及前后守令能不。蜀郡计掾樊显进曰： 渔阳太守张堪，昔在蜀，其仁以惠下，威能讨奸。前公孙述破时，珍宝山积，卷握之物足富十世，而堪去职之日，乘折辕车，布被而已。 帝闻，良久叹息。
《魏氏春秋》载袁绍《檄州郡文》曰：曹操父嵩，乞丐携养因赃假位，舆金辇宝，输货权门。
《魏志》曰：陈泰为匈奴中郎将，京邑贵人多寄宝货，因市奴婢，泰皆挂於壁。及征为尚书，悉以还。
《吴志》曰：士燮为交址太守，每遣使诣权，致杂香、细葛辄以千数；明珠、大贝、琉璃、翡翠、玳瑁、犀象之珍，奇物异果蕉耶、龙眼之属，无岁不至。
《晋中兴书》曰：姚苌试诸子，谓曰： 吾有一宝物，万金不易，汝等技艺胜者，吾以与之。 诸子皆索好马，欲於父前试之。惟略不动，苌以为贤，故越诸兄立为嗣子。
《晋安帝记》曰：桓玄尤爱珍宝，常玩弄珠玉，不离於手。
《晋书·殷仲文传》曰：桓玄为刘裕所败，仲文随玄西走。其宝玩悉藏地中，皆变为土。
《晋书·吕纂载记》曰：即序胡安据盗发张骏墓，见骏貌如生，得真珠帘，琉璃榼、白玉樽、赤玉箫、紫玉笛、珊瑚马鞭、马脑锺，水陆奇珍，不可胜纪。
《齐书》曰：始兴王鉴镇益州，於州园地得古冢，无复棺，但有石椁。铜器十种，并古形；玉璧三枚。珍宝甚多，不可皆识；金银为蚕形者，数万计。又以朱砂为阜，水银为池。左右咸劝取之，鉴曰： 皇太子昔在雍，有发古冢者，得玉屏风、玉匣之属，皆将还都；吾意尝不同。 乃遣功曹何伫之为起坟，诸宝物一不得犯。
《梁书》曰：羊侃，大同中，魏使阳斐与侃在北尝同学。有诏令侃延斐，同赏宾客三百馀人，食器皆金玉杂宝，奏三部女乐。至夕，侍婢百馀人，俱执金花烛。
崔鸿《十六国春秋·前赵录》曰：曜平陈安，长驱至于西河。张茂惧，遣使称蕃，献诸珍宝珠玉不可胜纪。
《后魏书》曰：元乂既专政，乃於禁中自别作库，掌握之宝充牣其中。
《北史》曰：齐神武后，以孝武帝后配彭城王孙韶。魏室奇宝，多随后入韶家。有二玉钵相盛，转而不可出；玛瑙榼三斗，玉缝之。皆称西域鬼作也。
《北齐书》曰：高德正尝辞疾，除冀州刺史即起。显祖怒，禁门下。其妻出宝物满四床，欲以寄人。帝掩见，大怒曰： 我府藏无此物！ 诘其得由，皆诸元赂之。帝乃斩德正并妻子伯坚。
《隋书》曰：开皇十二年，突厥遣使献七宝碗。
《唐书》曰：师子国，在西海之中，出奇宝。商贾到则不见人，但置宝物价直於洲上，宝依价质之而去。以能养师子，故以为国名。
又曰：天宝中，师子国遣婆罗门僧灌顶三藏来献金宝璎珞。
《老子》曰：我有三宝，保而持之。一曰慈，二曰俭，三曰不敢为天下先。轻敌则几丧吾宝。
《晏子春秋》曰：和氏之璧，井里之朴耳。良工修之，则为荐国之宝。(《孙卿子》云：井里之璞。又云：玉人琢之，为天下宝。)
《鲁连子》曰：楚王成章华台，酌诸侯酒。鲁君先至，与之大曲之弓，不琢之璧，既而悔之。伍举见鲁君曰： 大曲之弓，不琢之璧，楚王之宝也。吴求之弗与，举兵伐楚。 鲁惧，奉而归之。
《墨子》曰：周公见申徒狄曰： 贱人强气则罚至。 申徒狄曰： 周之灵珪出於土，楚之明月出蚌蜃，五象出於汙泽，和氏之璧、夜光之珠，三棘六里，此诸侯所谓良宝也。 (《淮南子·说山》云：周之简珪产於石，大象神龟出於沟壑。)
《孟子》曰：诸侯之宝三：土地、人民、政事。宝珠玉者，殃必及身。
《淮南子》曰：夫夏后氏之璜，不能无考，明月之珠，不能无颣。(夜光之珠，白似月光，故曰明月。颣，若丝之有结颣也。)然天下宝之者，何也？小恶不及妨大美。
《傅子》曰：夫赍不赀之宝，独宿旷野，其危甚於累卵。比之秦，犹泰山之安也。
《战国策》曰：周有砥阨，宋有结绿，梁有悬犁，楚有和璞。此四宝者，主之所美也，已为天下名器。
《国语》曰：晋定公享楚王孙圉，赵简子鸣玉以相，问圉，曰： 楚之白珩犹在乎？为宝也几何？ 对曰： 未尝为宝也。楚有观射父，能作训辞，以行诸侯；有左史倚相，能道训典，以叙百物；有梦曰云，金木竹箭之生也，此楚国宝也。若白珩，先王之玩，何宝焉！ 
《穆天子传》曰：天子西征，至阳纡之山，河伯无夷所都，是惟河宗氏。乃至於昆仑之丘，观舂山之宝。
《吕氏春秋》曰：世皆以珠玉为宝，宝逾多而民逾贫，失其所宝也。
陆贾《新语》曰：圣人不用珠玉，而宝其身也。
《盐铁论》曰：汝汉之合铁，诱外国、钩羌胡之宝也。
《说文》曰：琛，宝也。(犍为舍人曰：美宝为琛。)
《说苑》曰：经侯过魏，左带玉具剑，右带环佩，左光照右，右光照左。太子不视，又不问。经曰： 魏国亦有宝乎？ 太子曰： 主信臣忠，百姓戴上，此魏国之宝也！ 经左解玉具，右解佩，委之而起。
《阮子》曰：虽金玉满堂，明珠满室，饥不为宝，非国之用。
《新序》曰：晋平公浮西河，中流而叹曰： 嗟乎！安得贤士大夫与共此忧乐乎？ 船人固桑对曰： 夫剑产於越，珠产江汉，玉产昆岗，此三宝者，皆无足而致。今君苟好士，则贤士至矣！ 
《西京杂记》曰：武帝以七宝床、杂宝案、厕宝屏风、列宝帐设於桂宫，时人谓之四宝宫也。
又曰：高祖入咸阳宫，行库藏，见有琴长六尺，十三弦，二十六徽，皆用七宝饰之，铭曰 渥玙之乐 。
《汉武故事》曰：上杂错天下珍宝为帐，其次甲乙。
《三辅黄图》曰：金宝一，银二，龟三，贝四，布宝五，泉宝六。凡宝货六种，二十八品。
《地镜图》曰：夫宝物在城郭丘墙之中，树木为之变。视柯偏折枯，是其候也。视折枯所向，宝在其方。凡有金宝，常变作积蛇，见此辈，便脱只履若衣以掷之、溺之，即得。凡藏宝，忘不知处，以大铜盘盛水，着所疑地，行照之，见人影者，物在下也。
又曰：视屋上瓦，独无霜，其下有宝藏。
蔡氏《化清论》曰：经云： 宝者，众之所利也。苟利其利，害必存焉。 
《郭璞奏》曰：臣以为珍奇靡丽之物，诚是玩弄之所宝，然非经国之至宝。
张衡《东京赋》曰：所贵惟贤，所宝惟谷。
《明皇杂录》曰：杨国忠骄奢亻朁侈之态，复纷然未满持盈。公主玉叶冠、虢国夫人夜光枕、杨国忠锁子帐，皆希代之宝，莫能计其直。
○珠上
《说文》曰：珠，蚌之阴精也。
《尚书·禹贡》曰：徐州厥贡，淮夷蠙蛛。(淮、夷二水，出蠙蛛也。)
《周礼·天官·玉府》：若王合诸侯，则共珠盘玉敦。(郑玄曰：敦、盘类，珠、玉必为饰。)
《左传·哀公》曰：卫太叔疾出奔宋，臣向(为宋向魋臣。)纳美珠焉，与之城钅且。(城钅且，宋邑。)宋公求珠，魋不与，由是得罪。
又《哀下》曰：越围吴，晋赵鞅使楚隆告于吴王曰： 寡君之老无恤，使臣隆敢展谢其不共。(展，陈也。)黄池之役，君之先臣志父得承齐盟，曰好恶同之。今君在难，无恤不敢惮劳，非晋国之所能及也，使陪臣敢展布之。 王拜稽首曰： 寡人不佞，不能事越，以为大夫忧，拜命之辱。 与之一箪珠。(箪，小笥。)
《尔雅》曰：西方之美者，有霍山之多珠玉焉。(霍山，今在平阳永安县东北也。)
《尚书考灵曜》曰：卯金出轸，握命孔符，赤用藏，龙吐珠也。(郑玄注曰：藏，秘也。宝物，喻道也。赤汉将用天之秘道。)
《尚书考灵曜》曰：甲子冬至，日月五纬，俱起牵牛，日月若编珠。
《春秋保乾图》曰：吐珠於泽，谁能不含？(宋均注曰：珠出於野泽之中，谁能不含取以为宝也？)
《礼斗威仪》曰：王者政平，德至渊泉，则江海出明珠。
又《戴礼》曰：玉居山而闹塑润，渊生珠而岸不枯。
《韩诗外传》曰：良珠度寸，虽有百仞之水，不能奄其耀也。
《韩诗内传》曰：汉女所弄珠，如荆鸡卵。
《孝经援神契》曰：神灵滋液，百宝用，则珠母见，珠母玑镜。(宋均曰：事神明得，则大珠有光，可以为镜。)德至渊，则海出名珠。
《史记》曰：乐毅遗燕王书曰： 齐王遁走莒，仅以身免，珠玉财宝尽收入於燕。 
又曰：魏王与齐威王会田於郊。魏王曰： 若寡人国小，尚有径寸之珠照车前后各十二乘者十枚，奈何以万乘国而无宝乎？ (事具宝门。)
又曰：汉王赐张良金百溢，白珠二升。良具以献项伯。
又曰：邹阳上书曰： 臣闻明月之珠，夜光之璧，以暗投人於道路，人无不案剑相盻者，何则？无因而至前也。 
《汉书》景帝诏曰：黄金珠玉，饥不可食，寒不可衣。吏发民，若取黄金者，坐赃为盗。
又曰：董偃与母卖珠为事。偃十三，随母养馆陶公主家。左右言其姣好，召见，曰： 吾为养之得幸。 
又《地理志》曰：武帝时，使使入海市明珠到国，围二寸已下。
又曰：霍光废昌邑王，太后被珠襦，坐武帐，召王伏前听诏。
又曰：成帝时，王章死，妻子皆徙合浦。王商辅政，曰： 还章妻子故乡。 其家属皆采珠，致产数百万。
范晔《后汉书》曰：光武耳不听郑卫之音，手不持珠玉之玩。
又曰：董卓擅朝政，吕布斩之，长安中民悉卖珠玉市酒肉相庆，填满街肆。
又曰：马援在交址，常饵薏苡实。及军还，载之一车。后有上书谮之者，以为前所载还，皆明珠文犀也。
司马彪《续汉书》曰：天竺国，一名身毒，出琉璃、珠玑。
又曰：扶风人士孙奋居富而性吝。梁冀认奋母为其守藏婢，云盗白珠十斛也。
《后汉书》曰：珠，蚌中阴精也。玓瓅，明珠色也。玑，珠不圆也。夫馀出珠，大如酸枣。
《东观汉记》曰：永建四年，汉阳太守文砻献大珠。诏曰： 海内颇有灾异，而砻不推忠竭诚，而喻明珠之瑞求媚。今封珠却还。 
又曰：显宗时，锺离意为尚书。时交址太守坐赃千金，征还伏法，以其资物颁赐群臣。意得珠玑，悉以委地而不拜赐。上怪而问其故，对曰： 臣闻孔子忍渴於盗泉之水，曾参回车於胜母之闾，恶名也。此赃秽之物，诚不敢拜。 帝嗟叹曰： 清乎，尚书之言！ 乃更以库钱三十万赐意。
又曰：和熹后时，新遭大忧，法禁未设。宫中亡大珠一箧，主名不立。太后乃亲自临见宫人，一一间阋，察其颜色，开示恩信。宫人盗者，即时首服。
谢承《后汉书》曰：孟尝为合浦太守，郡俗旧采珠以易米。先时，二千石贪秽，使人采珠，积以自入。珠忽徙去，合浦无珠，饿死者盈路。孟尝化行，一年之间，去珠复还。
又曰：汝南李敬少时迁赵相。奴於鼠穴中，得系珠及珰珥相连。以问主簿，主簿曰： 前相夫人昔亡珠，不知所在。疑其子妇窃之，因去妇。 敬送珠付前相，惭，乃还去妇。
又曰：豫章黄向辰，步路中得珠琪一囊，可直三百馀万。求主还之，主欲以半物谢向，向委去不顾也。
《魏书》曰：卞皇后性俭约，不尚华丽，无文绣珠玉，器皆黑漆。太祖尝得名珰数具，命后自选一具，后取其中者。太祖问其故，对曰： 取其上者为贪，取其下者为伪，故取其中者。 
《魏志》曰：文帝问苏则曰： 前西域通使敦煌，献径寸大珠，可复求市得不？ 则曰： 若陛下德流沙漠，不求自至；求而得之，不足贵也！ 帝默然。
又曰：公孙渊以辽东叛，遣田豫以本官督青州刺史程喜。喜内怀不服，军事之际，多相违错。喜知帝宝爱明珠，乃密上： 豫虽有战功，而禁令宽驰，所得器仗珠银，甚多放散，不皆簿官。 由是功不见列。
又曰：文帝作《终制》曰： 饭含无以珠玉，无施珠襦玉柙。 
《典略》曰：临淄侯曹植与杨修书曰： 今世作者，可略而言，人人自谓握灵蛇之珠。 
《魏略》曰：大秦国出夜光珠、真白珠。夫馀出珠，大如酸枣。
《魏志》曰：东夷俗以璎珠为财宝，或以缀衣为饰，或以悬颈垂耳至於袂。不以金银锦罽为珍。
又曰：倭国女王壹与遣大夫率善等献真白珠五十孔，青大勾珠二枚也。
《蜀志》曰：秦密奏记，益州牧刘焉荐儒士任定祖曰： 甫欲剖蚌求蛛，今乃随、和炳然，复可叹哉！ 
又曰：宗预复东聘吴，孙权握预手曰： 今君年长，孤亦衰老，恐不复相见！ 遗预大珠一斛。
《吴录·地理志》曰：朱崖珠宫县出明月珠。
又曰：袁博，字君游，为淮陵长。其女得坏墙中珰珠百馀，博封上之，诏以赐博。
《吴志》曰：魏文帝遣使，以马求易明珠、翡翠。权曰： 此皆孤所不用，而可得马，何若而不听其交易？ 
王隐《晋书》曰：武帝诏曰： 御府内省珠玉玩好之物，皆以赐王公也。 
《晋书》曰：陶璜自交州上表曰： 合浦郡，土地硗确，无有田农。百姓惟以采珠为业，商贾去来以珠贸米。而吴时珠禁甚严，虑百姓私散好珠，禁绝来去，人以饥困，又所调猥多，限每不充。今请上珠输二，次者输一，粗者蠲除。自十月讫二月，非采珠之时，听商旅往来如旧。 并从之。
《晋令》曰：士卒百工，不得服真珠珰珥。
沈约《宋书》曰：文帝诏太史令钱乐之作小浑天，安二十八宿，中外以白真珠及青黄三色珠为三家星，日月五星悉居黄道。
《南史》曰：中天竺国在大月支东南数千里，出火齐，状如云母，色如紫金，有光耀，列之则如蝉翼，积之则如纱縠之重沓也。
崔鸿《十六国春秋·前秦录》曰：建元十年正月，悬珠帘於正殿。
《后魏书》曰：尔朱世隆将败，洛中先谣曰： 三月末，四月初，扬灰簸土觅真珠。 至是并验。
又曰：毕众敬以笃老乞还桑梓，朝廷许之。众敬临还，献真珠珰四具。
