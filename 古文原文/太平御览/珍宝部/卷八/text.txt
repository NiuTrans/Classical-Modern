○琅玕
《孝经援神契》曰：神灵滋则琅玕景。(宋均注曰：事神明得理，则琅玉有光。)
《尔雅》曰：西北之美者，则昆仑之璆琳、琅玕焉。
《说文》曰：琅玕，石之似玉者。
《魏略》曰：大秦国出琅玕。
《山海经》曰：开明东有琅玕树。槐江之火山多琅玕。
《管子》曰：昆仑墟不朝请，以璆琳、琅玕为币。簪珥而千金，璆琳，琅玕也。然后八千里之昆仑，可令而朝也。
《淮南子》曰：昆仑增城九重，琅玕树在其东。
《拾遗记》曰：昆仑山傍有瑶台，上有琅玕、璆琳之玉，煎可以为脂。
《本草经》曰：青琅玕，一名珠圭。
张衡《南都赋》曰：珍羞琅玕，充溢员方。(注曰：饰乐用金银及琅玕。)
王延寿《鲁灵光殿赋》曰：骈密石与琅玕，齐玉珰与璧瑛。
卢湛《朝霞赋》曰：想神芝於瀛州，若琅玕於层城。
○火齐
《说文》曰：火齐，玫瑰也。
《韵集》曰：琉璃，火齐珠也。
《汉武故事》曰：上起神屋，缀以火齐。
《吴录》曰：南西倦县有火齐，如云母，重沓可开，色黄似金。
《南州异物志》曰：火齐出天竺，状如云母，色如紫金。离别之节如蝉翼，积之如纱縠重沓。
张衡《西京赋》曰：翡翠火齐，络以美玉。
○碧
《孝经援神契》曰：神灵滋液则碧出。
《广志》曰：碧有缥碧、绿有碧，出越巂、云南。
《说文》曰：碧，石之美者。
《汉书》曰：宣帝时，或言益州有金马、碧鸡之神，可醮而致之。於是遣王褒持节求焉。(如淳曰：金形似马，碧形似鸡。)
《纪年》曰：惠成王七年，雨碧于郢。
《汉武故事》曰：帝起神屋，基及户悉以碧石。
《魏略》曰：大秦国出碧。
《晋太康地记》曰：云南青蛉县出碧。
《异苑》曰：越巂会元县元马河畔有祠，河中有碧珠。若不祭祀，取之不祥。
《庄子》曰：苌弘死于蜀，藏其血，三年化为碧。(司马彪曰：苌弘忠而流，故其血不朽而化为碧也。)
《矫世论》曰：碧似玉，惟猗顿别之。
张衡《羽猎赋》曰：乘瑶碧之雕轩，建辉天之华旗。
左思《吴都赋》曰：紫贝流黄，缥碧素玉。
又《蜀都赋》曰：其中则有青珠黄环，碧弩芒消。
张衡《南都赋》曰：绿碧紫英，青雘丹粟。
刘琨与兄子书曰：单于但欲得碧，汝不可不捡送之。
○瑶
《尚书·禹贡》曰：扬州厥贡瑶、琨(孔安国曰：皆美石也。)
《毛诗·卫·淇澳·木瓜》曰：投我以木桃，报之以琼瑶。
《周礼·天官下》曰：内宰，以妇职教九御。大祭祀，后裸献则赞。瑶爵亦如之。
《左传·昭二》曰：燕人归燕姬，赂以瑶瓮。
《说文》曰：瑶，石之美者。
《山海经》曰：章义之山，是多瑶。瑶，玉属。
刘公干《清虑赋》曰：凭文瑶之几，对金精之盘。
马融《广成赋》曰：镇以瑶台，纯以金提。
张衡《四愁诗》曰：美人赠我金错刀，何以报之？美琼瑶。
○瑊
《广雅》曰：瑊，石次玉也。
《山海经》曰：葛山之下多瑊石。(郭璞注曰：瑊玏，似玉之名。)
司马相如《子虚赋》曰：其石则瑊玏玄厉。(玏音力者。)
○珉
《礼记·聘义》曰：子贡问於孔子曰： 敢问君子贵玉而贱珉者，何也？为玉之寡而珉之多与？ 孔子曰： 非为珉之多，故贱之也；玉之寡，故贵之也。夫昔者君子比德於玉焉。 
《说文》曰：珉，石之次玉也。
司马相如《子虚赋》曰：其玉则琳珉昆吾。
○闹搜
《玄中记》曰：闹搜出大秦。
《广志》曰：闹搜珠，其色黄，生东夷。
《南越志》曰：闹搜，金翅鸟口结沫所成，碧色珠也。大秦土人珍之。
曹植《乐府诗》曰：珊瑚间闹搜。
瑌石(瑌音儒兖切)
《礼记·玉藻》曰：士佩瑌玫而缊组绶。
《广志》曰：雁门出石，白也(郭璞曰：今雁门出碝石，白也。)如冰，亦有赤者也。
《山海经》曰：北渚之山，其上多碝石。
司马相如《子虚赋》曰：碝石武夫。
○璿瑰
《山海经》曰：沃民之国，爰有璿瑰瑶碧。
○玫瑰
《广志》曰：神灵滋液百宝用，则玫瑰出。
《魏略》曰：大秦国出玫瑰。
班彪《上事》曰：吏民葬埋，有马被毛鬛，角蹄玫瑰，宜皆以法禁之。
司马相如《子虚赋》曰：其石则赤玉玫瑰。
○武夫
《广雅》曰：武夫，石次玉也。
《战国策》曰：西门豹为邺令。魏文侯曰： 夫物多相类而非，白骨疑象，武夫类玉。 
《汉书》曰：董仲舒曰： 五伯其北三王，犹武夫之与美玉也。 
《山海经》曰：会稽之山，其上多砆石。(郭璞注曰：今武夫石也，似玉，长沙临湘县出之，赤地白文，色葱茏不分也。)
《广志》曰：武夫有白、黑，以为枋棋。
杜万年《相风赋》曰：太仆傅侯命余赋之。诚知武夫非荆宝之伦，长庚、启明非曜灵之匹。
○金上
《说文》曰：金，五色金也。黄金为之长，久埋不生衣，百淘不轻，从革不违。西方之行也，生於土。从土，左右注，象金在土中形。
《释名》曰：金，禁也，气刚毅能禁制物也。
《尚书·舜典》曰：金作赎刑。(孔安国曰：金，黄金。误而入刑，出金以赎刑也。)
又《禹贡》曰：淮、海惟扬州，厥贡惟金三品。(孔安国曰：金、银、铜也。)
又《洪范》曰：五行，四曰金，从革作辛。(孔安国曰：金可以改更。)
《周礼·考工记》曰：攻金之工，筑氏执下齐，冶氏执上齐，凫氏为声，栗氏为量，段氏为铸器，桃氏为刃。(郑玄注曰：多锡为下齐，少锡为上齐。)金有六齐，六分其金而锡居一，谓之锺鼎之齐；五分其釜而锡居一，谓之斧斤之齐；四分其金而锡居一，谓之戈戟之齐；三分其金而锡居一，谓之大刃之齐；五分其金而锡居二，谓之制杀之齐；金锡半，谓之鉴燧之齐。(郑玄曰：鉴，镜也。金多锡则刃白且明。)
《毛诗·鲁颂·泮水》曰：憬彼淮夷，来献其琛，元龟象齿，大赂南金。
《周易·噬嗑卦》曰：六五，噬乾肉，得黄金。
又《鼎卦》曰：六五，鼎，黄耳金铉，利贞。
又《上系》曰：二人同心，其利断金。
又《说卦》曰：乾为金。
《尔雅》曰：黄金谓之璗，其美者谓之镠。鉼金谓之钣。绝泽谓之铣。(美金，最有光泽。)西南之美者，有华山之金石焉。
《史记·秦本纪》曰：献公十八年，雨金栎阳。公自以得金瑞，故作鄜畤於栎阳，祀白帝。
又曰：秦始皇葬骊山，以黄金为凫雁。
又曰：卫鞅入秦，孝公以鞅为左庶子长，卒定变法令。乃立三丈之木於国都市南门，募民有能徙置北门者，予五十金。有一人徙之，辄予五十金，以明不欺。
又曰：吕不韦乃使其客，人人著所闻，号《吕氏春秋》。布咸阳市门，悬千金其上。有能增损一字者，予千金。
又曰：项羽以陈平为信武君，击殷而还，拜平为都尉，赐金三十镒。居无何，汉攻下殷，项王怒，将诛定殷者。平惧，乃封其金与印，使归，间行杖剑亡，渡河。
又曰：汉王与陈平金四万斤，以间疏楚君臣，不问其出入也。
又曰：吴、楚反，孝景以窦婴为大将军，赐金千斤。婴陈之廊庑下，军吏过，辄令财取为用。金无入家者。
《汉书》曰：文帝初立，以陈平为丞相，位第二。赐平金千镒，封三千户。
又曰：梁孝王未死时，金以巨万计，不可胜数。及死，藏府馀黄金尚三十馀万斤。
又曰：季布为任侠有名，楚人谚曰： 得黄金百，不如得季布诺。 
又曰：董偃见宠馆陶长公主。安陵袁叔谓偃曰： 顾成庙远，无宿宫。何不白主，献长门园於上？ 董君入白主，主献之。上大悦，更名为长门宫。公主大喜，使董君以黄金百斤，为袁叔寿。
又曰：武帝即位，栾大曰： 臣之师曰：黄金可成，而河决可塞。 
又曰：卫青北伐，将十馀万众击胡。斩首虏之士，受赐黄金三十馀万斤。
又曰：刘向，字子政，本名更生。宣帝时，更生言黄金可成，上令典尚方铸作事，费甚多，方不验。
又曰：且直不疑为郎，其同舍郎有告归，误持同舍郎金去。主意不疑，不疑买金偿之。而告归者来，归金，亡者大惭。
又曰：韦贤少子玄成，复以明经历任至丞相，故邹鲁谚曰： 遗子黄金满籝，不如一经。 (如淳曰：籝，竹器，受三升，今陈留俗有此器。蔡谟以为满籝言甚多耳，非器名，谓陈留之俗，则吾陈留人也，不闻有此器。)
又曰：尹翁归卒，家无馀财。天子贤之，赐翁归子黄金百斤，以奉其祭祠。
又曰：疏广徙为太傅，兄子受为少傅，父子并为师傅。俱乞骸骨，皆许之，加赐黄金二十斤，皇太子赐以五十斤。
又曰：秦币：黄金方寸而重一斤，以溢为名。(孟康曰：二十两为溢。臣瓒曰：秦以一溢为一斤，汉以一斤为一金。)金为货，夏、殷无闻。周：黄金方寸而重一斤，故货宝於金。武帝时，卫青击匈奴，斩捕首虏，赐黄金二十馀万斤。
又曰：王莽败，省中黄金万斤者一匮，尚六十匮。
《续汉书》曰：扶风人士孙奋，居富而性吝。梁冀认奋母为其守藏婢，云盗紫金千斤。
又曰：杨震为东莱太守，道经昌邑。初，震为茂才，王密时为昌邑令。谒见，至夜怀金十斤以遗震。震曰： 故人知君，君不知故人，何也？ 密曰： 暮夜无知者。 震曰： 天知，神知，子知，我知，何谓不知？ 密愧而出。
又曰：张奂迁安定属国都尉，羌豪帅感奂恩德，上马二十匹，先零酋长遗金渠八枚。奂受之，而召主簿於诸羌前，以酒酹地，曰： 使马如羊，不以入厩；使金如粟，不以入怀！ 悉以金、马还之。
