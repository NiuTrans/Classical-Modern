○后魏叙后事
《后魏书》：魏故事，将立皇后，必令手铸金人，以成者为吉，不成则不得立也。又世祖、高宗缘报母劬劳之恩，极尊崇之义，虽事乖典礼，而观过知仁。
○魏神元窦皇后
《后魏书》曰：神元窦皇后，没鹿回部大人宾之女。宾临终，诫其二子速侯、回题，令其善事帝。及宾卒，速侯等欲因帝会丧为变，语颇漏泄，帝闻之，知其终不奉顺，乃先图之。於是使勇士於中营，晨起以佩刀杀后，驰使告速侯等言曰：后暴崩。速侯等惊走，因执而杀之。
○文封皇后
《后魏书》曰：文帝皇后封氏，生桓、穆二帝，后早崩。和帝立，乃葬。高宗初，穿天渊池，获一石铭，称桓帝葬母氏，远近赴会二十桓万人。有司以闻，命藏太庙。次妃兰氏，生二子，长子曰蓝，早卒；次子，思帝也。
○桓维皇后
《后魏书》曰：桓帝后维氏，生三子，长曰普根，次惠帝，次炀帝。平文崩，后摄国事，时人谓之曰女国。后性猛忌，平文之崩，后所为也。
○平文王皇后
《后魏书》曰：平文皇后王氏，广宁人。年十三，因事入宫，得幸於平文，生昭成。平文崩，昭成在襁褓，时国有内难，将害诸皇子，后匿帝於袴中，惧人知，祝曰： 若天祚未终者，汝便无声。 遂良久不啼，得免於难。烈帝之崩，国祚殆危，兴复大业，后之力也。十八年，崩，葬云中金陵。太祖即位，配飨太庙。
○昭成慕容皇后
《后魏书》曰：昭成皇后慕容氏，慕容元真之女也。有宠，生献明帝及秦明王。后性聪敏多智，沉厚善决断，专理内，每事多从。建国二十三年，崩。太祖即位，配飨太庙。
○献明贺皇后
《后魏书》曰：献明皇后贺氏，父野干，东部大人。后少以容仪选入东宫，生太祖。苻洛之内侮也，后与太祖及故臣民避难北徙。俄而，高车奄来抄掠，后乘车与太祖避贼而南。辂失辖，后惧，仰天告曰： 国家胤胄，岂正尔绝灭也！惟神灵扶助。 遂驰，轮正不倾，而免难。其后刘显使人将害太祖，帝姑为显弟亢{泥土}妻，知之，密以告后。后乃令太祖去之，后夜饮显使醉之。向晨，故惊厩中群马，使起视马，后泣而谓曰： 吾诸子始皆在此，今尽亡失，汝等谁杀之也？ 故显不使急追。太祖至贺兰即部。显怒，将害后，后夜奔亢泥家，匿神车中及三日，亢{泥土}举室请救，乃得免。会刘显部乱，始得亡去。皇始元年，崩，时年四十六。祔葬于盛乐金陵。追尊谧，配飨焉。
○道武慕容皇后
《后魏书》曰：道武皇后，慕容宝之季女也。中山平，入充掖庭，得幸。左丞相卫王仪等奏请立后，帝从群臣议。后铸金人，成，乃立之，告於郊庙。封后母孟为溧阳君，后崩。
○道武刘皇后
《后魏书》曰：道武宣穆皇后，刘眷女也。登国初，纳为夫人，生华阴公主，后生明元。后专理内事，宠待有加，铸金人不成，故不得登后位。魏故事，后宫产子将为储贰，其母皆赐死。太祖末年，后以旧法薨。太宗即位，追尊谥号，配飨太祖。自此后宫子为帝，母皆正位，配飨焉。
○明元姚皇后
《后魏书》曰：明元昭哀皇后，姚兴女也，兴封西平长公主。太宗以后礼纳之，后为夫人。后以铸金人不成，未昇尊位，然帝宠幸之，出入居处如后焉。是后犹欲正位，而后谦让不当。五年，薨。帝追恨之，赠皇后玺绶而后加谥，葬云中金陵。
○明元杜皇后
《后魏书》曰：明元密皇后杜氏，魏郡邺人，阳平王超之妹也。初以良家子选入太子宫，有宠，生世祖。太宗即位，拜为贵嫔。太常五年，薨。谥密贵嫔，葬云中金陵。世祖即位，追尊号谥，配飨太庙。又立后庙于邺，刺史四时荐祀。后甘露降於后庙庭。高祖时，相州刺史高闳表修后庙，诏： 妇人外成，理无独祀，阴必配阳，以成天地，未闻有莘之国，立太姒之飨。便罢祀。 先是，世祖保母窦氏，初以夫家坐事诛，与二女俱入宫。操行纯备，进退以礼，太宗命为世祖母。性仁慈，勤抚导。世祖感其恩训，奉养不异所生。及即位，尊为保太后，后尊为皇太后。真君元年，崩，时六十三。谥曰惠，葬崞山，从后意。初，后尝谓左右曰： 吾於先朝本无位次，不可违礼以从园陵林。北山之上，可以终托。 故葬焉。别立后寝庙於崞山，建碑颂德。
○太武赫连皇后
《后魏书》曰：太武皇后赫连氏，屈万女也。世祖平统万，纳后及二妹，俱为贵人，后立为皇后。高宗初，崩。祔葬金陵。
○太武贺皇后
《后魏书》曰：太武敬皇后贺氏，代人也。初为夫人，生恭宗。神元年，薨。追赠贵嫔，葬云中金陵。后追加谥号，配飨太庙。
○景穆闾皇后
《后魏书》曰：景穆恭皇后郁久闾氏，河东王毗妹也。少选以入东宫，有宠。真君元年，生高宗。世祖末年，薨。高宗即位，追尊号谥，葬于云中金陵。是时高宗乳母常氏，本辽西人。太延中，以事入宫，世祖选乳高宗。慈和履顺，有劬劳保护之功。高宗即位，为保太后，寻尊为皇太后，谒於郊庙。和平元年，崩。谥曰昭，葬於广宁磨笄山，俗谓之鸣鸡山，太后遗志也。
○文成冯皇后
《后魏书》曰：文成文明皇后冯氏，父朗，秦、雍二州刺史、西郡公。母乐浪王氏，生后於长安，有神光之异。朗坐事诛，后遂入宫。世祖昭仪，后之姑也，雅有母德，抚养教训。年十四，高宗践极，以选为贵人，后立为皇后。高宗崩，故事：国有大丧，三日之后，御服器物一以烧焚，百官及中宫号泣而临之。后悲叫自投火中，左右救之，良久乃苏。显祖即位，尊后为皇太后。丞相乙浑谋逆，显祖年十三，居于谅闇，太后密定大策，诛浑，遂临朝听政。及高祖生，太后躬亲抚养，是后罢令，不听政事。太后行不正，内宠李弈，显祖因事诛之，太后不得意。显祖暴崩，时言太后为之也。承明元年，尊号曰太皇太后，复临朝听政。太后性聪达，自入宫掖，粗学书计。及登尊极，省决万机。高祖诏曰： 朕以虚寡，幼纂宝历，仰恃慈明，缉宁四海，欲报之德，正觉是凭，诸鸷伤生之类，宜放山林。其以此地为太皇太后经始灵塔。於是时罢鹰师曹，以其地为报德佛寺。太后与高祖游於方山，顾瞻川阜，有终焉之志，因谓群臣曰： 舜葬苍梧，二妃不从。岂必远祔山陵，然后为贵哉！吾百年之后，神其安此。 高祖乃诏有司营建寿陵於方山，又起永固石室，将终为清庙焉。刊石立碑，颂太后功德。太后以高祖富於春秋，乃作《劝戒歌》三百馀章，又作《皇诰》十八篇。又制：内属五庙之孙，外戚本亲緦麻，皆受复除。素俭，不好华饰，躬御缦缯。而已太后多智略，猜忌，能行大事。是以威福兼作，震动内外。故王遇、张祐、符承丞等拔自微阉，岁中而至王公。王睿出入卧内，数年之间便为宰辅，赏赉财帛以千万亿计，金书铁券，许以不死之誓。李冲虽以器能受任，亦由见宠帷幄，密加赐赉，不可胜数。太后曾与高祖幸灵泉池，宴群臣及藩国使人，诸方渠师，各令为其方舞。高祖率群臣上寿于太后，忻忻然自歌，高祖亦和歌，遂命群臣各言其志，於是和歌者九十人。太后外礼民望元丕、游明根等，颁赐金帛舆马，每至褒美叡等，皆引丕等而参之，以示无私也。十四年，崩於太和殿，年四十九。其日，有雄雉集於太华殿。高祖酌饮不入口五日，毁慕过礼。谥曰文明太皇太后，葬於永固陵。高祖毁瘠，绝酒肉，不御内者三年。初，高祖孝於太后，乃於永固陵东北里馀营寿宫，有终焉瞻望之志。及迁洛阳，乃自表瀍西以为山园之所，而方山灵宫石室至今犹存，号曰千年堂。
○文成李皇后
《后魏书》曰：文成皇后李氏，梁国蒙县人母，顿丘王峻之妹也，后之生也，有异於常，父方叔恒云： 此女当大贵。 及长，姿质美丽。世祖南征，永昌王仁出寿春，军至后宅内，得后。及仁镇长安，遇事诛，后与其家人送平城宫。高祖登白楼望见之，谓左右曰： 此妇人佳乎？ 左右咸曰： 然。 乃下台，后得幸於斋库中，遂有娠。常太后后问后，后云： 为帝所幸，乃有娠。 时守库者亦私书壁记之，别加验问，皆相符同。生显祖，拜贵人，薨。后谥曰元皇后。葬金陵，配飨太庙。
○献文李皇后
《后魏书》曰：献文思皇后李氏，中山安喜人，南郡王惠之女也。姿德婉淑，年十八，选入东宫。显祖即位，为夫人，生高祖。皇兴三年，薨。上下莫不悼惜。葬金陵。承明元年，追崇号谥，配飨太庙。
○孝文林皇后
《后魏书》曰：孝文贞皇后林氏，平凉人。叔父金闾起自阉宫，有宠於常太后，位至尚书，封平凉公。金闾兄胜为平凉太守。金闾，显祖初为定州刺史，未几，为乙浑所诛，兄弟皆死。胜无子，有二女入掖庭。后容色美丽，得幸於高祖，生皇子恂，将为储贰。太和七年，依旧制薨。谥曰贞皇后，葬金陵。及恂以罪赐死，有司奏废后为庶人。
○孝文废皇后
《后魏书》曰：孝文废后冯氏，太师熙之女。太和十七年，立为后。高祖遵经典礼，后及夫人、嫔妃下接御，皆以次进。车驾南伐，后留京师。高祖又南伐，后率六宫迁洛阳。及后父熙、兄诞薨，高祖为书慰以叙哀情。及车驾还洛，恩遇甚厚。高祖后引后姊昭仪至洛，稍有宠，后礼爱渐衰。昭仪自以年长，且前入宫掖，素见待念，轻后而不率妾礼。后虽性不妒忌，时有愧恨之色。昭仪规为内主，谮构百端。寻诏废为庶人。后贞谨有德操，遂为练行尼。
○孝文冯皇后
《后魏书》曰：孝文幽皇后，亦冯熙女也。母曰常氏，本微贱，得幸於熙，元妃公主薨后，遂主家事。生后与北平公夙。文明太皇太后欲家世贵宠，乃简熙二女俱入掖庭，时年十四。其一早卒。后有姿媚，见爱幸。未几疾病，文明太后乃遣还家为尼，高祖遗留念焉。岁馀而文明太后崩。高祖服终后颇存访之，又闻后素疾痊除，遣玺书劳问，遂迎赴洛阳。及至，宠爱过本，专寝当夕，宫人稀复进见。拜为左昭仪，后立为皇后。后高祖频岁南征，后遂与阉宦高菩萨私乱。及高祖在汝南不豫，后便公然丑恣，中常侍双蒙等为其心腹。中常侍剧鹏谏而不从，愤惧致死。是时，彭城公主，宋王刘昶子妇也，年少嫠居。北平公冯夙，后之同母弟，后求婚於高祖，高祖许之。而公主志不愿，后欲强之婚有日矣。公主密与侍婢及家僮十馀人，乘轻车，冒霖雨，赴悬瓠奉见高祖，自陈本意，因言后与菩萨乱状，高祖闻因骇愕，未之全信而秘匿之，惟彭城王侍疾左右，具言其事。此后，后渐忧惧，与母常氏求托女巫，祷厌无所不至，愿高祖疾不起，一旦得如文明太后辅少主称令者，许赏报不赀。乃取三牲宫中妖祠，假言祈福，专为左道。高祖自豫州北幸邺，后虑还见治捡，弥怀危怖，骤令阉人托参起居，皆赐之衣服，殷勤托寄，勿使泄漏。亦令双蒙允行，皆其信者也。惟小黄门苏兴寿密陈委曲，高祖问其本末，敕以勿泄。至洛，执问菩萨、双蒙等六人，迭相证举，具得情状。高祖卧含温室，夜引后，并列菩萨等於户外。后临入，令阉人搜衣中，稍有寸刃便斩。后顿首泣谢，乃赐坐东楹，去御筵二丈馀。高祖令菩萨等陈状，又让后曰： 汝母有妖术，可具言之。 后乞屏左右，有所密启。高祖敕中常侍悉出，唯令长秋卿白整在侧，后犹不言。高祖乃令以绵坚塞整耳，小语呼整再三，无所应，乃命后言。隐事，人莫知之。高祖乃呼彭城、北河二王令入坐，言： 昔是尔嫂，今乃他人，俱入勿避。 二王固辞，不获命。及入，高祖云： 此老妪乃欲白刃插我肋，汝可穷问本末，勿有所难。 高祖深自引过，致愧二王。又云： 冯家女不得复相废逐，且使在宫中空坐，有心乃能自死，汝等勿谓吾犹有情也。 高祖素至孝，犹以文明太后故，未便行废。良久，二王出，乃赐后辞决。再拜稽首，泣涕欷歔。令宿东房。高祖疾甚，谓彭城王勰曰： 后宫久乖阴政，自绝于天。若不早为之所，恐成汉末故事。吾死之后，可赐自尽别宫，可葬以后礼，庶掩冯门之大过。 高祖崩，北海王祥奉宣遗旨，长秋卿整等入授后药，后走呼不肯引决，执持强之，乃含椒而尽。殡以后礼，谥曰幽后，葬长陵营内。
○孝文高皇后
《后魏书》曰：孝文昭皇后高氏，司徒公肇妹也。父扬，母盖氏，凡四男三女，皆生於东裔。高祖初，乃举室西归，达龙城镇，表后德色婉艳，任充宫掖。及至，文明太后亲幸北部，见后姿貌，奇之，遂入掖庭，年十三。初，后之幼也，曾梦在堂内立，而日光在窗中照之，灼灼而热，后东西避之，光犹斜照不已。如是数夕，后自怪之，以白其父扬。飏以问辽东人闵宗，曰： 此奇徵也，贵不可言。 飏曰： 何以知之？ 宗曰： 夫日者，君之德，帝王之象也。光照女身，将被帝命，诞育人君之象。 遂生世宗，后生广平王，次长乐公主。及冯昭仪宠盛，密有母养世宗之意，后自代如洛阳，暴薨於汲郡之共县。或云昭仪遣人贼后也。世祖之为皇太子，三日一朝幽后，后遂抚念慈爱有加，亲视栉沐，母道隆备。其后有司奏请加谥曰贵人，高祖从之。世宗践祚，追尊配飨。肃宗诏曰： 文昭皇太后，德协坤仪，美符大姒，作合高祖，实诞英圣，而夙世沦晖，孤茔弗祔。先帝孝感自衷，迁奉未遂，永言哀恨，义结幽明，废吕尊薄，礼申汉代。 又诏曰： 文帝昭皇太后尊配高祖庙定号，促令迁奉，自然及始，太后当主，可更上尊号称太皇太后。 初开终宁陵数丈，於梓宫上获大蛇，长丈馀，黑色，头有王字，蛰而不动。灵榇迁还，置蛇旧处。
