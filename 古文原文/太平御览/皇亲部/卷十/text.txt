○昭仪
《汉书·外戚传》曰：武帝制婕妤、娙娥、容华、充衣，各有爵位，而元帝加昭仪之号，位次丞相，爵比诸侯王。婕妤视上卿，比列侯。
《汉书》曰：孝元傅昭仪，哀帝祖母也。父河内人。少为上官太后才人，元帝进幸有宠。为人有才略，善事人，下至宫人左右，饮酒酹地，皆祝延之。产一男一女，女为平都公主，男为定陶恭王。
《汉书》曰：孝元冯昭仪，平帝祖母也。父奉世，为执金吾。上幸虎圈斗兽，后宫皆坐。熊佚出圈，攀槛欲上殿。左右贵人、昭仪等皆惊走，冯婕妤直前当熊而立，左右杀熊。上问： 人情惊惧，何故前当？ 婕妤曰： 猛兽得人而止，妾恐熊至御坐，故身当之。 元帝嗟叹，以此倍敬重焉。男立为信都王，尊婕妤为昭仪。元帝崩，为信都太后，与王俱居储元宫。
又曰：孝成赵皇后，本长安宫人。生时父母不举，三日不死，乃收养。及壮，属阳阿主家，学歌舞，号曰飞燕。帝微行，过阳阿主，作乐。见飞燕而悦之，召入官，大幸。有女弟复召入，俱为婕妤，贵倾后宫。许后废，立为皇后。后宠小衰，而弟更幸，为昭仪。居昭阳舍，其中庭彤朱，殿上髹漆，砌皆铜沓金涂，白玉阶，璧带往往为黄金釭，金公兰田璧，明珠、翠羽饰之，后宫未尝有焉。
《魏志·序》曰：魏因汉法，母后之号，皆如旧制，自夫人以下，世有增损。太祖建国，始命王后，其下五等：有夫人、昭仪、婕妤、容华、美人。明帝又置淑妃、昭华。
《后魏书》曰：世祖左昭仪，文明皇后冯氏之姑。父朗，坐事诛，后遂入宫。昭仪雅有母德，鞠养教诲。年十四，高宗践极，选后为贵人。皆是昭仪抚训之力。
又曰：孝文冯昭仪，废后冯氏姊也。高祖还洛，后恩遇甚厚。昭仪先以疾病，文明太后遣还家为尼。太后崩，服终，高祖重引为左昭仪，至洛，稍有宠，后礼爱渐衰。昭仪自以年长，且前入宫掖，谮见待厚，规为内主，索构百端。帝遂废后为庶人。昭仪宠爱过本，专寝当夕，宫人稀复进见，后遂立为皇后。
沈约《宋书》曰：汉元帝制昭仪，世祖省之。晋泰始二年，又制昭华、昭仪等，以备九嫔也。
崔鸿《三十国春秋·前赵录》曰：嘉平二年，立司空王育女为左昭仪，尚书令任顗女为右昭仪。
《晋书·载记》曰：石勒定昭仪、夫人位视上公，贵嫔、贵人视列侯，员各一人；三英、九华视伯，淑媛，淑仪视子，容华、美人视男，务简贤淑，不限员数。
《西京杂记》曰：赵后腰体弱，笔行步进止，女弟昭仪不能及。但昭仪弱骨丰肌，尤善笑语。二人并色如红玉，为当时第一，皆擅宠后宫。
《唐书》曰：高宗六年，将立昭仪武氏为皇后，长孙无忌屡言不可。帝后召于志宁等谓曰： 武昭仪有令德，朕欲立为皇后，卿等以为如何？ 志宁曰： 自贞观二十三年后，先朝付托遂良，望陛下问其可否。 竟不从无忌等言，而立昭仪为皇后。
○夫人
《周礼注》曰：三夫人之於后，犹三公之於王，坐而论。妇，礼无官职者矣。
《礼记·婚义》曰：古者天子立六宫、三夫人、九嫔、二十七世妇、八十一御妻，以听天下之内治，以明章顺，故天下内和而家理。
《五经要义》曰：古者，后夫人必有女史彤管之法。后妃群妾，以礼御於君所。女史书其日月，授其环，以进退之。生子月娠，则以金环退之。当御者以银环进之，著於左手；既御，著於右手。左手阳也，以当就男，故着。右手阴也，既御而复故。此女史之职也。
《史记》曰：武帝时，幸夫人尹婕妤。邢夫人号娙娥，秩比中二千石。尹夫人、邢夫人同时并幸，有诏不得相见。尹夫人自请，武帝许之。即令他夫人饰，徒御者数十人，来前。尹夫人见之，曰： 非邢夫人身也。 帝曰： 何以言之？ 对曰： 视其貌形体状，不足以当人主。 於是有诏使邢夫人衣故衣，独身来前。尹夫人望见之，曰： 真是矣。 於是乃低头俯而泣，自痛其不如也。谚曰： 美女入室，恶女之仇。 
《汉书》曰：汉兴，因秦之称号，妾皆称夫人。有美人、良人、八子、七子、长使之号焉。
又曰：汉王得定陶戚姬，爱幸，生赵隐王如意。高祖崩，惠帝立，吕后为皇太后，乃令永巷囚戚夫人，髡钳衣赭衣，令舂。戚夫人舂歌曰： 子为王，母为虏，终日舂薄暮，常与死为伍！相离三千里，当谁使告汝？ 太后遂断戚夫人手足，去眼薰耳，饮以瘖药，使居鞠域中，名曰人彘。
又曰：高帝薄姬，文帝母也。少时与管夫人、赵子儿相爱，约曰： 先贵无相忘也。 而管、赵先幸。汉王四年，坐河南城皋灵台，此两美人相与笑。问其故，两人俱以实告。王心凄然怜薄姬，是日，召而幸之。
又曰：孝武李夫人，本以倡进。初，夫人兄延年性知音，善歌舞，武帝爱之。每新声变曲，闻者莫不感动。延年侍上起舞，歌曰： 北方有佳人，绝世而独立，一顾倾人城，再顾倾人国，宁不知倾城与倾国，佳人不可得！ 上叹息曰： 善！世岂有此人乎？ 平阳主因言延年有女弟，上乃召见之，实妙丽善舞。由是幸，生一男，是为昌邑哀王。李夫人少而蚤卒，上怜闵焉，图画其形于甘泉宫。齐人少翁能致其神，乃夜张灯烛，帷帐，陈酒肉，而令上居他帐，望见好女如李夫人之貌，不得就视，上愈益悲感，为作诗曰： 是耶，非耶？立而望之，偏何姗姗，其来何迟！ 令乐府诸音家弦歌之，上自为作赋，以伤悼夫人。
又曰：孝武钩弋赵婕妤，昭帝母也，家在河间。武帝巡狩过河间，望气者言此室有奇女天子气，使召之。既至，女两手皆拳，上自披之，手即时伸。由是得幸，号曰拳夫人。
《后汉书》曰：陈夫人者，家本魏郡。少以声伎入孝王宫，得幸，生质帝。亦以梁氏故，荣宠不及焉。
《魏志》曰：魏因汉法，母后之号，皆如旧制，自夫人以下，世有增损。太祖建国，始命王后，其下五等：有夫人，有昭仪，有婕妤，有容华，有美人。明帝增淑妃、昭华、修仪。太和中，始复命夫人，登其位于淑妃之上。自夫人以下，爵凡十二等：贵嫔、夫人，位次皇后。
《魏志》曰：文德郭皇后有智数，时有所献纳。文帝之为嗣，后有谋焉。太子即位，后为夫人。
王隐《晋书》曰：胡芳以选入宫，父奋哭曰： 老奴不死，唯有二儿，男入九地之下，女上九天之上。 后拜芳夫人。元后临终，有命先来临者有赏，胡夫人自排人径前辞决。咸宁二年，立皇后杨氏，封父骏临晋侯。骏渐骄慢，奋语骏： 卿恃女更豪也？与天家作婚者，未有不灭门。 骏曰： 卿女不在天家也？ 奋曰： 我女与卿女作婢耳，何能增损？ 
《后魏书》曰：明元昭哀皇后，姚兴之女。太宗以后礼纳之，后为夫人。后以铸金人不成，未昇尊位，然帝宠幸，出入居处，礼如后焉。
《晋中兴书》曰：简文宣皇后郑氏，字阿春，荥阳人也。先適渤海田氏，生一男，夫亡，后依舅濮阳吴氏。中宗为丞相，敬后先崩，将纳吴氏女为夫人。后及吴氏女并游后园，有见之者言于中宗曰： 郑氏虽嫠居，贤于吴氏远矣。 遂以德色纳为夫人，甚有宠。
沈约《宋书》曰：晋武采汉魏之制，置贵嫔、夫人、贵人，是为三夫人，位视三公。
《晋起居注》曰：有司奏今月九日当拜郑夫人，后、婕妤按仪注，应服雀钗袿襈。
《列仙传》曰：钩弋夫人右手拳，姿色甚伟。帝披其手，得一钩，而手寻伸。生昭帝。既而，帝害之。殡，尸不臭而香。数月，昭帝既即位，更葬之，棺空，但有系履。故名其宫曰钩翼，后避讳改为弋，庙有神祠焉。
《西京杂记》曰：高帝、戚夫人善鼓瑟击筑。帝拥夫人倚瑟而弦歌，毕，泣下流连。夫人善为翘袖折腰之舞，歌《出塞》、《望归》之曲，侍婢数百人皆为之。后宫齐唱，常入云霄。
又曰：戚夫人以百炼金为彄环，照见指骨，上恶之，以赐侍儿鸣玉、曜{父几}等各四枚。
又曰：戚夫人侍儿贾佩兰，后出为扶风人段儒妻。说在内时，戚夫人侍高祖，常以赵王如意为言，高祖思之，或半日不言，叹息凄怆，而未知其术。辄倚夫人，夫人击筑，高祖自歌《大风诗》以和之。
又曰：武帝以象牙为簟，赐李夫人。
又曰：武帝遇李夫人，就取玉簪搔头，自此宫人搔头皆用玉。
○贵人
《东观汉记》曰：光烈阴皇后，上即位，立为贵人。上以后性贤仁，宜母天下，欲授以尊位，后辄退让，自陈不足以当大位。
又曰：章帝宋贵人时，窦皇后内宠方盛，以贵人名族，节操高妙，心内害之。欲为万世之计，阴设方略，谗毁贵人，由是母子见疏。数月，诬奏贵人使婢为蛊道祝诅。七年，遂被谮暴卒。
又曰：孝和阴皇后聪慧敏达，有才能，善史书。永元二年，选入掖庭为贵人，托以先后近属，故有宠。
《后汉书》曰：顺烈梁后，永建三年，与姑俱入掖庭，时年十三。太史卜兆得封房，又筮得坤之比，遂以为贵人。常时被引御，从容辞曰： 愿陛下思云雨之均泽，识贯鱼之次序，使小妾得免罪谤之累。 由是帝加敬焉。
又曰：桓思窦后，延熹八年，选入掖庭为贵人，其冬，立为皇后，而御见甚稀，帝所宠唯采女田圣等。永康元年冬，帝寝疾，遂以圣等九女皆为贵人。
《东观汉记》曰：申贵人生孝穆皇帝，赵夫人为穆皇后，匽夫人生桓帝。帝既立，追谥赵夫人为穆皇后，匽夫人为博园贵人。和平元年，桓帝诏曰： 博园匽贵人，履高明之懿德，咨淑美之嘉会，与天合灵，笃生朕躬。欲报之德，诗所感叹，今以贵人为孝崇皇后。 
又曰：孝桓帝邓后，字猛。父香，早死。猛母宣，改嫁为掖庭民梁纪妻，纪者，襄城君孙寿之男也。寿引进，令入掖庭，得宠为贵人，故冒姓为梁氏。
《续汉书》曰：光武郭皇后圣通，世祖至真定，纳圣通，有宠。世祖即位，以为贵人。
《魏志》曰：文帝纳甄后于邺，有宠，生明帝。郭后、李贵人并爱幸，后愈失意，有怨言。
王隐《晋书》曰：武帝临轩，拜诸葛婉为夫人，李晔为贵人。
《后魏书》曰：文成冯后，生有神光之异。高祖践极，以选为贵人。
又曰：文成元皇后李氏，梁国蒙县人也，顿丘王峻妹。后之生也，有异于常，父方叔常言： 此女当大贵。 及长，姿质美丽。永昌王仁得后，后遇事诛，后与其家人送平城宫。高祖登白楼望见之，谓左右曰： 此妇人佳乎？ 乃下台，后得幸于斋库中，遂有娠。守库者亦私书壁记之，后验问，皆相符同。生显祖，拜贵人。
沈约《宋书》曰：贵嫔，文帝所制。贵人，汉光武制。泰始二年，又省贵人，置贵姬。
○婕妤
《汉书》曰：婕妤视上卿，比列侯。
又曰：孝宣皇帝之为曾孙也，暴室啬夫许广汉有女平君，年十四五，配曾孙。数月，曾孙立为帝，平君为婕妤。是时，霍将军有小女，与皇太后有亲。公卿议更立皇后，皆心议霍将军女，亦未有言。上乃诏求微时故剑，大臣知旨，白立许婕妤为皇后。
又曰：孝宣王皇后，父奉光少时斗鸡，宣帝在民间数与奉光会，相识。奉光有女，年十馀岁，每当適人，所当適辄死，故久不行。及宣帝即位，召入后宫，为婕妤。是时，馆陶公主母华婕妤及淮阳宪王母张婕妤、楚孝王母卫婕妤皆爱幸。皇后废后，上怜许太子早失母，几为霍氏所害，于是乃选后宫素谨慎而无子者，遂立王婕妤为皇后，令母养太子。
又曰：孝成班婕妤，成帝初即位选入后宫。始为少使，俄而大幸，为婕妤，居增城合欢宫，再就馆，有男，数月失之。成帝游于后庭，尝欲与婕妤同辇载，婕妤辞曰： 观古图书，圣贤之君皆有名臣在侧，三代末，主乃有嬖女，今欲同辇，得无近似之乎？ 上善其言而止。太后闻之，喜曰： 古有樊姬，今有班姬。 
《世说》曰：汉成帝幸赵飞燕，谗班婕妤咒诅，帝乃考问婕妤，对曰： 妾闻死生有命，富贵在天；修善尚不蒙福，为邪欲以何望？若鬼神有知，不受邪佞之诉；如其无知，诉之何益，故不为也。 
《汉书》曰：成帝隆于内宠，班婕妤进侍者李平，得幸，立为婕妤。上曰： 始卫皇后亦从微起。 乃赐平姓曰卫，所谓卫婕妤。
又曰：中山卫姬，平帝母也。父子豪，中山卢奴人，官至卫尉。子豪女弟为宣帝婕妤，生楚孝王；长女又为元帝婕妤，生平阳公主。成帝时，中山孝王无子，以卫氏吉祥，以子豪少女配孝王。元延四年，生平帝。
《魏志》曰：太祖建国，始命王后，其下有婕妤五等。
《晋服制令》曰：婕妤，银印青绶，配朱瓄玉。
《妇人集》曰：汉元帝赐婕妤书曰： 问飞燕赵婕妤，夫上有诚，必应以实，愤懑充中，必形于色。 诗云： 鼓钟于宫，声闻于外。 犹此言之真伪之效难以欺矣。夫君子贵素，文足通殷勤而已，亦何必华辞哉！自以亲婕妤异於他人，故不能无言，亦不以深相过望。前数以颜色不平，应对舒迟不谴，卒不能自改。婕妤方见亲幸之时，老母在堂，两弟皆簪金貂，并侍于侧，同列比舍，岂不谓婕妤妹弟尊幸哉？今遇蒙谴，独谓老亲两弟何？班婕妤报诸侄曰： 记言属见元帝所赐赵婕妤书以相比。 元帝被病无悰，但锻炼后宫贵人书也。类多华辞，至如成帝则推诚写实，若家人夫妇相与书矣，何可比矣？故略陈其长短，今汝曹自评之。
《后魏书》曰：御史中尉李彪有女，幼而聪令，彪每奇之，教书学，读诵经传。曾谓所亲曰： 此女当兴我家，卿曹各得其力。 彪亡后，世宗闻名，纳为婕妤。在宫常教帝妹书诵，授经史。世宗崩，婕妤为比丘尼，通习经义，法座讲说，诸僧叹重之。
