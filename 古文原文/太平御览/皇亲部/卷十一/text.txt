○嫔
《尚书·尧典》曰：厘降二女于妫汭，嫔于虞。(降，下。嫔，妇也。舜为匹夫，能以义理下帝女之心于所居妫水之汭，使行妇道于虞氏。)
《诗推度灾》曰：《关雎》知原，冀得贤妃，正八嫔。(嫔，妇也。八妇正于内，则可以化四方矣。)
《周礼·天官·内宰》曰：以阴礼教九嫔。(不言教夫人，世妇，举中言，省文也。)
又曰：九嫔，掌妇学之法以教九御妇德、妇言、妇容、妇功，各帅其属而以时御叙于王所。(嫔，妇也。妇德谓贞慎也，妇言谓辞令也，妇容谓婉娩也，妇功谓丝枲也。自九嫔以下而御，各帅其属者，使亦九九相与从王所息之燕寝也。群妃御见之法，卑者宜先，尊者宜后。御女八十一人，当九夕世；妇二十七，当三夕；嫔九人，当一夕；夫人三，当一夕。亦十五日而遍，云自望后足之。)凡祭祀，赞玉齍，赞后荐，彻豆笾。(玉齍，玉敦，黍稷器也。)若有宾客，则从后。大丧，则帅叙哭者亦如之。(亦从后也。)
《周礼·冬官·匠人》曰：内有九室，九嫔居之。外有九室，九卿朝焉。
《礼记》曰：仲春之月，玄鸟至之日，以太牢祀于高禖，天子亲往，后妃亲帅九嫔御。乃礼天子所御，带以弓〈革蜀〉，授以弓矢于高禖之前。
又曰：古者天子后立六宫、三夫人、九嫔、二十七世妇、八十一御妻。
《国语》曰：齐襄公卑圣侮士而唯女是崇，九妃六嫔，陈妾数百。
《汉书》曰：王莽备九嫔，视九卿。
《魏志》曰：文帝增贵嫔，位次皇后。
又曰：文德郭皇后，文帝践祚，为贵嫔。甄后之死，由后之宠也。
王隐《晋书》曰：武帝采诸葛冲等女五十馀人入殿，赐采女食，皆忧，不食。帝使缦鄣，杨后曰： 可但入障，其中者以绛系臂。 胡芳泣，左右止之曰： 陛下闻之。 芳曰： 死不畏，何畏陛下？ 帝壮其言，故遂敬之。芳父奋闻女中，亦哭曰： 老奴不死，唯有二儿，男在九地之下，女在九天之上。 拜芳为贵嫔。
《晋书》曰：胡贵嫔，名芳。父奋。泰始九年，简良家子以充内职，拜芳为贵嫔。每有顾问，不饰言词，率尔而答，进退方雅。最蒙爱幸，侍御服饰亚于皇后。常与樗蒲，伤上指，帝怒曰： 此固将种也。 芳对曰： 北伐公孙，西拒诸葛，非将种而何？ 芳生武安公主。
王隐《晋书》曰：又采侍御史齐国左维女为修仪，有文才。
《晋书》曰：左贵嫔，名芬。兄思。芬少好学，善缀文，名亚于思，武帝闻而纳之。拜修仪，后为贵嫔，以才德见礼。体羸多患，常居薄室，每游华林，辄回辇过之。语及文义，辞对清华，左右侍听，莫不称美。及杨皇后崩，芬献诔。咸宁二年，纳悼后，芬受诏作颂。及帝女万年公主薨，帝痛悼不已，诏芬为诔，其文甚丽。帝重芬辞藻，每有方物异宝，必诏为赋颂，以是屡获恩赐焉。
《晋诸公赞》曰：旧制，贵嫔、夫人比三公，假金紫；淑媛、淑仪、修容、修仪、婕妤、容华、充华为九嫔，比九卿，假银青。
《晋起居注》曰：泰始三年，使使持节兼五官中郎将宗正丞司马恢拜崇阳园妾李琰为修华，王宣为修容，徐琰为修仪，吴淑为婕妤，赵〈王延〉为充华。九年，有司奏： 礼，为皇后聘以穀圭，无妾媵设玉之制。 诏曰： 拜授可依魏氏故事。 十年，上临轩，使持节兼太常洛阳令司马启拜采女胡芳为贵嫔；又使使持节兼御史中丞太子舍人司马诞拜采女刘媛为淑妃，臧曜为淑媛，芳为淑仪，赵粲为修华，陈琇为修容。咸宁三年，拜美人左嫔为修仪，邢兰为婕妤，朱姜为容华。
又曰：惠帝元康二年，诏曰： 才人谢玫进为淑妃。 有司奏： 当与三夫人以下同拜，诏宜在后也。 永宁四年，诏曰： 峻阳园淑妃公孙明识贞粹，今进位为贵人。 
《后魏书》曰：高祖改定内官，三嫔视三卿，六嫔视六卿。
《山海经》曰：鲋隅山，颛顼葬于其阳，九嫔葬其阴。
《左贵嫔集》有《离思赋》、《相风赋》、《孔雀赋》、《松柏赋》、《泣沤颂赋》、《纳皇后颂》、《杨皇后登祚赞》、《芍药花颂》、《郁金颂》、《菊花颂》、《神武颂》、四言诗四首、《武元皇后诔》、《万年公主诔》。
○世妇
《周礼》曰：世妇，掌祭祀、宾客、丧纪之事，帅女宫而灌概，为齍盛。及祭之日，莅陈女宫之具，凡内羞之物。(莅，临也。内羞，房中之羞。)
《周礼·天官·冢宰》曰：世妇。(不言数者，君子不苟于色，有妇德者乃充之，死则有阙。)
《周礼·春官》曰：世妇：每宫卿二人，女史二人。(世妇居宫，王者六宫。女史，有才智也。)
《礼记·月令》：仲春之月，后亲帅九嫔御，(御，谓从往祀也。《礼》，天子有世妇、女御，独出帅九嫔者，举中言。)祠于高禖之前。(太祝酌饮高禖之庭。)
又曰：季春之月，后斋戒，亲东向躬桑。(后妃亲采桑，示师先天下也。东向者，时气也。是时明其不常留养蚕者所卜夫人与世妇及诸臣之妻也。)
《礼记·婚义》曰：古者天子二十七世妇，以听天下之内治，以明章妇顺，故天下内和而家理。
蔡邕《月令章句》曰：仲春之月，以太牢祀于高禖。高禖祀名，高犹尊也，吉事先见之象，盖谓之人见所以祈子孙之祀也。玄鸟感阳而至，故重至日因以用之，简娀以玄鸟至之日有事高禖而生契焉。故《诗》云： 天命玄鸟，降而生商。  后妃率九嫔御 ，后者，天子適妻也；妃命也，嫔妇也，御妾也。《周礼》天子一后、三妃、九嫔、二十七世妇、八十一御妻，以应外朝公卿大夫之数。世妇不见，卑者文略；御妾皆行，世妇可知也。后妃将九嫔女御皆会禖，以祈孕妊也。 乃醴天子所御，带以弓韣 ，天子所御，谓后妃以下至妾妊有萌牙者也。韣，弓衣也。祝以高禖之命，饮之醴酒，带以弓韣，尚使得男也。 授以弓矢于高禖之前 ，弓矢者，男子之事也；孕妊者于高禖登位之前也。
又曰： 季春之月，后妃斋戒，亲东乡躬桑。 斋戒者，事于先蚕也。东向，盛德也。躬桑者，手三繰，犹天子亲耕三推也。古者天子诸侯必有公桑蚕室，近川而为之，筑宫亻刃有三尺，棘墙而外闭之。卜夫人世妇之吉者使入蚕室奉种，浴于川，公桑以食之。蚕事既升，(升，成也。)分茧称丝，(丝以斤两，故曰称，知其多少。)以供郊庙之服。天子诸侯所服以祭者，必后夫人所亲蚕也。礼，世妇卒蚕，献茧于夫人。受之，亲缲三盆，手朱禄之，玄黄之，以为黼黻文章。君服之以祀先王先公，敬之至也，故曰无或敢怠。
又曰：孟夏之月，蚕事既毕，后妃献茧于天子，进其成功也。乃修蚕税，以桑为均十而取一曰税，乃收世妇以下所蚕之税也。以桑为平者，用桑多则茧多，少则茧少也。贵贱长少如一，贵谓世妇，贱谓妾御，长谓力壮者也。言无尊卑老壮，各自以桑为平，不得以高下为差也。
《史记》曰：中宫天极星，后勾四星，末星正妃，馀三星后宫之属也。
《汉书》曰：轩辕前大星，女主象；旁小星，御者后宫属也。
范晔《后汉书》曰：世妇主知丧祭、宾客。
《后魏书》曰：高祖改定内宫，世妇视中大夫。
又曰：宣武灵皇帝胡氏初召入掖庭，为承华世妇，生肃宗明皇帝。
《后周书》：武帝建德中，诏曰： 正位于中，有圣通典。质文相革，损益不同。五帝则四星之象，三王立六宫之数。刘、曹已降，等级弥繁，选择遍于生民，命秩方于庶职。椒房丹地，有众如云。本由嗜欲之情，非关风化之义。朕运当浇季，思复古始，无容广集子女，屯聚宫掖。弘赞后庭，事从约简。可置妃二人、世妇三人、御妻三人，自兹以外，宜悉减省。
○御女
《周礼·天官·冢宰》曰：女御。(《婚义》所谓御妻，御犹进也，侍也。)
范晔《后汉书》曰：八十一御女，序于王之燕寝，颁官分务，各有典司。
《后汉书》曰：高祖定内官，御女视元士。
《淮南子》曰：孟春之月，东宫御女青色，衣青彩，鼓琴。孟夏之月，南宫女御赤色，衣赤彩，吹笙竽。孟秋之月，西宫御女白色，衣白彩，撞白钟。孟冬之月，北宫御女黑色，衣黑彩，击磬石。
○美人
《汉书》曰：汉兴，因秦之称号，正適称皇后，妾皆称夫人，及有美人之号焉。至武帝各有爵位，美人视二千石。
又曰：万石君奋，其父赵人也，姓石氏。赵亡，徙居温，过河内，时奋年十五，为小吏，侍高祖。高祖与语，爱其恭敬，问曰： 若何有？ 对曰： 有姊，能鼓琴 。高祖曰： 若能从我乎？ 曰： 愿尽力。 于是高祖诏其姊为美人。徙其家长安中戚里，以姊为美人故也。
又曰：孝惠张皇后，宣平侯敖女也。吕太后欲为重亲，以公主女配帝。欲其生子，万方终无子。乃使佯为有娠，取后宫美人子名之，杀其母，立所名子为太子。
又曰：孝成赵皇后弟，绝幸为昭仪，谓成帝 绐我言从中宫来，即从中宫，许美人儿从何生？许氏竟当复立耶？今许美人有子，竟负若约，谓何？ 帝曰： 约赵氏，故不立许氏。使天下无出赵氏上者，无忧也。 
范晔《后汉书》曰：夏殷以上，后妃之制，其文略矣。周礼，王者备内职焉。光武中兴，置美人，无爵秩，岁时赏赐充给而已。
又曰：虞美人者，以良家子十三选入掖庭，生舞阳长公主。自汉兴，母氏莫不尊宠。顺帝既未加美人爵号，而冲帝早夭，梁冀秉政，忌恶他族，虞氏抑而不登，但称大家而已。
又曰：王美人，赵国人也。丰姿色，聪敏有才能，明书会计，以良家子应法相选入掖庭。为何后所鸩。灵帝思美人，作《追德赋》、《令仪颂》。
《魏志》曰：汉制，内官十有四等。魏因汉法，皆如旧制，自夫人以下，世有增损。太祖建国，始命王后，其下五等，有美人。暨太和中，自夫人以下爵凡十二等，美人视二千石。
《江表传》曰：孙皓以张布女为美人，有宠。后美人忤皓，皓怒，棒杀之。
沈约《晋书》曰：夏殷以上，内职无闻。姬氏之隆，妇官为盛，前汉列终十四，世祖受命，又有美人以比职焉。
《后魏书》曰：高祖改定内官，美人视三品。
沈约《宋书》曰：宋武帝采汉魏前事之制，置三夫人，其馀有美人，视爵千石。太祖以美人为散使。
萧子显《齐书》曰：六宫位号，汉魏以来，因宠增置，世不同矣。建元元年，有司奏置美人为散职。
○才人
范晔《后汉书》曰：和帝数失皇子，邓后忧继嗣不广，数选进才人，以博帝意。
《魏志》曰：明帝游后园，召才人以上曲宴极乐。明日，帝见毛后，后曰： 昨游宴北园，乐乎？ 帝以左右泄之，所杀十馀人。
《魏略》曰：明帝青龙三年，於别殿之北立八坊，诸才人以上转南附焉。其秩石拟百官之数。
王隐《晋书》曰：太康七年，出后宫才人、妓女已下百七十人归家。
又曰：初，惠帝幼，世祖遣美人谢玖给惠帝，因是有娠。临娶贾妃，迎玖西宫，遂生愍怀。
臧荣绪《晋书》曰：怀帝王太后，讳媛姬。初入，武帝拜中才人，早卒。怀帝即们，追尊曰皇太后也。
《晋书兴书》曰：谢夫人，名玖。家本贫贱，父以屠羊为业。玖清惠贞正，有淑姿，选入后宫，为才人。
《后魏书》曰：高祖置女职，中才人视五品。
沈约《宋书》曰：晋武帝采汉魏之制，置才人、中才人，爵视千石以下。高祖受命，省二才人。世祖又置中才人以为散位。
崔鸿《三十国春秋·后赵录》曰石虎杜皇后，名珠，不知何许人。平幽州，在王浚妓中，虎见而悦之，因请于勒。勒引见，号曰才人，以赐虎。性恭惠柔婉，宠幸亚于郑后也。
○保林
《汉书》曰：元帝加昭仪之号，凡十四等，保林视百石。
《晋武帝起居注》诏曰：今出清商掖庭及诸署才人、妓女、保林已下二百七十余人还家。
○女侍中
《后魏书》曰：高祖置女侍中，视三品。
又曰：陆昕之容貌柔谨，尚献文女常山公主。高祖以其主婿，特垂昵眷。昕之亡，公主奉姑有孝称。神龟初，与穆氏琅琊公主并为女侍中。
又曰：于忠后妻，中山王尼须女。微解书，灵太后此为女侍中。
又曰：灵太后妹为元乂妻，封平郡君，拜女侍中。
《邺中记》：石虎置女侍中，皆貂蝉，直侍皇后。
○女尚书
《魏略》曰：明帝游宴在内，选女子知书可付信者为女尚书，省奏事，当画可。
《魏书》曰：高祖置女尚书，视三品。
《晋东宫旧事》曰：迎太子妃之日，诸长御皆在幄账，左右侍宫人重行，东面以准女尚书，西面以准女侍中。
陆翙《邺中记》曰：石虎征诗所得美女万余，以为宫人，简其有才艺者为女尚书。
○女史
《毛诗》曰：《静女》，刺时也。卫君无道，夫人无德也。 静女其娈，贻我彤管。(既有静德，又有美色，又遗我以古人之法，可以配人君者。后、夫人必有女史分其日月而以环进退之，生子月娠则金环退之。当御者以银环进之，著于左手，既御著于右手。事无大小，记以成法。笺云：彤管，色赤貌。)彤管有炜，悦怿女美。 (炜，赤貌。彤管以赤心正人者。笺云：赤管然炜，女史以悦怿妃妾之德美之也。)
《毛诗义疏》曰：女史彤管，法如国史，主记后夫人之过。人君有柱下史，后有女史，外内各有官也。
《周礼》曰：女史八人，(女史，女奴晓书也。)掌王后之礼，掌内治之藏，以诏后内治内政。(内治之法，本在内掌书而藏之)。送内宫。(考六宫之计。)书内治之藏以令。(后之命也。)凡后之事，以礼从。(亦如太史之于王。)
《汉书》曰：班婕妤《自伤赋》曰： 陈女图以镜鉴，顾女史而问诗。 
范晔《后汉书》曰：颁官分务，各有典司。女史彤管，记功书过。
《晋记》曰：元康中，司空张华惧后族之盛，乃作《女史箴》。
沈约《宋书》曰：女史执策记言，是司过身戒夕蛊，国畏晨。
《后魏书》曰：高祖置内职，女史、贤人视三品。
沈约《宋书》曰：太宗留心后记，拟百官，备置内职。紫极房、光兴房备置女史一人。
崔鸿《三十国春秋·后赵录》曰：石虎置女太史于灵台，仰观灾祥，以考外太史，验察虚实。
