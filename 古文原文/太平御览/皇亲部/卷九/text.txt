○齐萧道成母陈后
萧子显《齐书》曰：宣孝陈皇后，讳道正，临淮东阳人。后生太祖。太祖年二岁，乳人乏乳，后梦人以两瓯麻粥与之，觉而乳大出，异而悦之。宣帝从任在外，后常留家治事，教子孙。有相者谓后曰： 夫人有贵子而不见之。 后叹曰： 我三儿，谁当应之。 呼太祖小字曰： 正应是汝。 太祖虽从官，而家业本贫，为建康令时，高宗等冬月犹无缣纊，而奉膳甚厚，后每撤去兼肉，曰： 我于此过足矣。 殂于县舍，年七十三。建元元年，重追尊孝皇后。
○萧道成刘后
萧子显《齐书》曰：高昭刘皇后，讳智容，广陵人也。父寿之，员外郎。后母桓氏梦吞玉胜生后，时有紫光满室。后寝卧，家人常见上如有云气焉。年十余，適太祖，严整有礼法，家庭肃然。宋泰豫元年，殂。葬宣帝墓侧，今泰安陵也。门生王清与墓工始下锸，有白兔跳起，寻之不得，及坟成，兔还栖其上。建元元年，尊谥昭皇后。
○萧昭业母王后
萧子显《齐书》曰：文安王皇后，讳宝明，琅琊临沂人。建元元年，为南阳王妃。四年，为皇太子妃，无宠。太子为宫人制新丽衣服及首饰，而后床帷陈设古旧，钗镊十馀枚，永明十一年，为皇太了太妃。郁林王即位，尊为皇太后，称宣德宫。
○萧昭业何妃
萧子显《齐书》曰：郁林王何妃，名婧英，庐江灊人，抚军将军戢之女。后将拜，镜在床无因堕地。其冬，与太后同日谒太庙。后禀性淫乱，为妃时，与外奸通。左右杨珉之与同寝处如伉俪，又与帝相爱亵，故帝恣之。迎后亲戚入宫，赏赐人数十万，以世祖耀灵殿处后家属。帝被废，贬为王妃。
○梁萧衍母张后
《梁书》曰：太祖献皇后张氏，讳尚柔，范阳方城人也。祖次惠，宋濮阳太守。后母萧氏，即文帝从姑。宋元嘉中，嫔于太祖，生长沙宣武王懿、永阳昭王敷，次生高祖。初，后尝于室内，忽见庭前菖蒲生花，光彩照灼，非世中所有。后惊视，谓侍者曰： 汝见不？ 对曰： 不见。 后曰： 常闻见者当富贵。 因遂取吞之。是月，产高祖。将产之夜，后见庭内有若衣冠陪列焉。次生衡阳宣王畅、义兴昭长公主令嬺。宋泰始七年，殂于秣陵县同夏里舍，葬武进县东城里山。天监元年五月甲辰，追上尊号为皇后，谥曰献。
○萧衍郗后
高祖德皇后郄氏，讳徽，高平金乡人也。祖绍，宋国子祭酒，领东海王师。父烨，太子舍人，早卒。初，母寻阳公主方娠，梦人云： 当生贵子。 及生后，有赤光照于室内，器物尽明，家人皆怪之。巫言 此女光适有所妨 ，乃于水滨祓除之。后幼而明慧，善隶书，读史传，女工之事，无不闲习。宋后废帝将纳为后；齐初，安陆王缅又欲结婚，郗氏并辞以女疾，乃止。建元末，高祖始聘焉。生永兴公主玉姚、永世公主玉琬、永康公主玉环。建武五年，高祖为雍州刺史，先之镇，后乃迎后至州。未几，殂于襄阳官舍，时年三十二。明年，归葬南徐州武进县。二年，齐朝进高祖位相国，封梁公，诏赠后为梁公妃。高宗践祚，追崇为皇后。
○丁贵嫔
《梁书》曰：高祖丁贵嫔，讳令光，谯国人也，世居襄阳。贵嫔生于樊城，初产，有神光之异，紫烟满室，故以为名。相者云： 此女当大贵。 高祖临州，丁氏因人以闻。嫔时年十四，高祖纳焉。初，贵嫔生而有赤志在左臂，治之不灭，至是无何忽失所在。事德皇后小心祗敬，尝于供养经案之侧，仿佛若见神人，心独异之。高祖义师起，昭明太子始诞育，贵嫔与太子留在州城。京邑平，乃还京都。天监元年五月，有司奏为贵人，未拜；其年八月，又为贵嫔，位在三夫人上，居于显阳殿。
○阮修容
高祖阮修容，讳令嬴，本姓石，会稽馀姚人也。齐始安王遥光纳焉。遥光败后，入东昏宫。建康城平，高祖纳为彩女。天监六年八月，生世祖。寻拜为修容，常随世祖出藩。大同六年六月，薨于江州内寝，时年六十七。归葬江宁县通望山，谥曰宣。世祖即位，追崇为文宣太后。
○萧纲王后
《梁书》曰：太宗简皇后王氏，讳灵宾，琅琊临沂人也。祖俭，太尉南昌文献公。后幼而柔明淑德，叔父暕见之曰： 吾家女师也。 天监十一年，拜晋安王妃。生哀太子大器、南郡王大连、长山公主妙。大通三年十月，拜皇太子妃。太清三年三月，薨于永福省，时年四十五。其年，太宗即位，追崇为皇后，谥曰简。大宝元年九月，葬庄陵。
○萧绎徐妃
《梁书》曰：元帝徐妃，讳昭佩，东海郯人也。祖孝嗣，齐太尉枝江文忠公。父绲，侍中、信武将军。妃以天监十六年十二月拜湘东王妃，生世子方等、益昌公主含贞。妃无容质，不见礼，帝三二年一入房。妃以帝眇一目，每知帝将至，必为半面装以俟，帝见则大怒而出。妃性嗜酒，多洪醉，帝还房，必吐衣中。既而贞惠世子方诸母王氏宠爱，未几而终，元帝归咎于妃；及方等死，愈见疾。太清三年，遂逼令自杀，妃知不免，乃投井死。帝以尸还徐氏，谓之出妻。葬江陵瓦官寺。
○陈陈霸先章后
《陈书》曰：高祖宣皇后章氏，讳要儿，吴兴乌程人也。本姓钮，父景明，为章氏所养，因改姓焉。景明，梁代官至散骑侍郎。后母苏氏，尝遇道士以小龟遗己，光彩五色，曰： 三年有徵。 及期，后生而紫光照室，因失龟所在。后少而聪慧，美容仪，手爪长五寸，色红白，每有期功之服，则一爪先折。后善书计，能诵《诗》及《楚词》。高祖自广州南征交阯，命后与衡阳王昌随世祖由海道归於长城。侯景之乱，高祖下至豫章，后为侯景所囚。景平，高祖为长城县公，后拜夫人。及高祖践祚，永定元年，立为皇后。高祖崩，后与中书舍人蔡景历定计，秘不发哀，召世祖入纂。世祖即位，尊后为皇太后。下令黜废帝为临海王，命高宗嗣位。太建元年，册尊后为皇太后。二年三月景申，崩于紫极殿，时年六十。
○陈蒨沈后
《陈书》曰：世祖沈皇后，讳妙容，吴兴武康人也。父法深，梁安州录事参军。后年十馀岁，以梁大同中归于世祖。高祖之讨侯景，世祖时在吴兴，景遣使收世祖及后。景平，乃获免。高祖践祚，永定元年，后为临川王妃，世祖即位，立为皇后。
○陈顼柳后
《陈书》曰：高宗柳皇后，讳敬言，河东解县人也。曾祖世隆，侯景之乱与弟盼往江陵依梁元帝，以长城公主之故，待遇甚厚。及高宗赴江陵，元帝以后配焉。承圣二年，后生后主於江陵。明年，江陵陷，高祖迁於关右，后与后主留穰城。天嘉二年，与后主还朝，后为安城王妃。高宗即位，立为皇后。后美姿容，身长七尺二寸，手垂过膝。初，高祖居乡里，先娶吴兴钱氏女，及即位，拜为贵妃，甚有宠幸。后倾心下之，每尚方供奉之物，其上者皆推于贵妃，而己御其次焉。高宗崩，始兴王叔陵为乱，后主赖后与吴媪救而获免。后主即位，尊后为皇太后，宫曰弘范。当此之时，新失淮南之地，隋师临江，又国遭大丧，后主病疮不能听政。其诛叔陵、供大行丧事、边境防守及百司众务，虽假以后主之命，实皆决之于后。后主疮愈，乃归政焉。陈亡，入长安。隋大业十一年，薨于东都，时年八十三。葬洛阳之芒山。
○陈叔宝沈后
《陈书》曰：后主沈皇后，讳婺华，仪同三司宪侯君理之女也。母，高祖女会稽穆公主。主早亡，时后尚幼，而毁瘠过甚。服毕，每至岁时朔望，恒独坐泣涕，哀恸左右，内外咸敬异焉。太建三年，纳为皇太子妃。后主即位，立为皇后。后性端静，寡嗜欲，聪敏强记，涉猎经史，工书翰。初，后主在东宫，而后父君理卒，后居忧，处别殿，哀毁逾礼。后主遇后既薄，而张贵妃宠倾后宫，后宫之政并归之，后澹然未尝有所忌怨。而居处俭约，衣服无锦绣之饰，左右近侍才百许人，唯寻阅图史、佛经为事。陈亡，与后主俱入长安。及后主薨，后自为哀词，文甚酸切。隋炀帝每所巡幸，恒令从驾。及炀帝为宇文化及所害，后自广陵过江还乡里，不知所终。
○张贵妃
《陈书》曰：后主张贵妃，名丽华，兵家女也。家贫，父兄以织席为业。后主为太子，选入宫。是时龚贵嫔为良娣，贵妃年十岁，后主见而悦焉，因得幸，遂有娠，生太子深。后主即位，拜为贵妃。性聪慧，甚被宠遇。后主每引见贵妃与宾客游宴，贵妃荐诸宫女预焉，后宫等咸德之，竞言贵妃之善，由是爱倾后宫。又好厌魅之术，假鬼神以惑后主，置淫祀于宫中，聚诸妖巫使之鼓舞。因参访外事，人间有一言一事，妃必知之，以白后主。由此益重妃，内外宗族，多被引用。及隋军陷台城，妃与后主俱入井，隋军出之，晋王广命斩妃于青溪中桥。
○北齐高欢娄后
《北齐书》：武明皇后娄氏，讳昭君，赠司徒内干之女也。少明悟，强族多聘之，并不肯行。及见神武于城上执役，惊曰： 此真吾夫也。 乃使婢通意，又数致私财，使以娉己，父母不得已而许焉。神武既有澄清之志，倾产以结英豪，密谋秘策，后恒参预。及拜渤海王妃，阃闱之事悉决焉。后高明严断，雅遵俭约，往来外舍，侍从不过十人。性宽厚，不妒忌，神武姬侍，咸以恩待。神武尝将西讨出师，后夜孪生一男一女，左右以危急，请追告神武，后弗听，曰： 王出统大兵，何得以我故轻离军幕。死生命也，来复何为！ 神武闻之，嗟叹良久。沙苑败后，侯景言请精骑二万，必能取之。神武悦，以告于后，后曰： 若如其言，岂有还理，得獭失景，亦有何利。 乃止。文襄嗣位，进为太妃。文宣将受魏禅，后固执不许，帝所以中止。天保初，尊为皇太后，宫宣训。济南即位，尊为太皇太后。尚书令杨愔等受遗诏辅政，疏忌诸王。太后密与孝昭及诸大将定策诛之，令废立。孝昭即位，复为皇太后。孝昭帝崩，太后又下诏立武成帝。大宁二年春，太后寝疾，衣忽自举，用巫媪言改姓氏。四月辛丑，崩于北宫，年六十二。合葬义平陵。
○尔朱太妃
《北齐书》：彭城太妃，尔朱荣之女，魏孝庄后也。神武纳为别室，敬重逾于娄后，见必束带，自称下官。神武迎蠕蠕公主还，尔朱迎于木井北，与蠕蠕公主前后别行，不相见。公主引角弓仰射翔鸱，应弦而落；妃引长弓邪射飞鸟，亦一发而中。神武喜曰： 我此二妇，并堪击贼。 后为尼，神武为起佛寺。天保初，为太妃。及文宣狂酒，将无礼于太妃，太妃不从，遂遇祸。
○高澄元后
《北齐书》曰：文襄敬皇后元氏，魏孝静帝之妹也。孝武帝时，封冯翊公主，而归于文襄。容德兼美，曲尽和敬。初生河间王孝琬，时文襄为世子，三日而孝静幸世子第，赠锦彩及布帛万匹，世子辞，求通受诸贵礼遗，于是十屋皆满。次生两公主。文宣受禅，尊为文襄皇后。
○高洋李后
《北齐书》曰：文宣皇后李氏，讳祖娥，赵郡李希宗女也。容德甚美，初为太原公夫人。及帝将建中宫，高隆之、高德正言汉妇人不可为天下之母，宜更择美配。杨愔固请依汉、魏故事，不改元妃。而德正犹固请废后而立段昭仪，欲以结勋贵之援，帝竟不从而立后焉。帝好捶挞嫔御，乃至有杀戮者，唯后独蒙礼敬。天保十年，改为可贺敦皇后。孝昭即位，降居昭信宫，号昭信皇后。
○高演元后
《北齐书》曰：孝昭皇后元氏，开府元蛮女也。初为常山王妃。天保末，赐姓步六孤。孝昭即位，立为皇后。帝崩，梓宫之邺，始渡汾桥，武成闻后有奇药，追索之不得，使阉人就车顿辱。降居顺成宫。武成既杀乐陵王，元被閟隔，不得与家相知。宫闱内忽有飞语，帝令检推，得后父兄书信，元蛮由是坐免官。后以齐亡入周氏宫中。隋文帝作相，放还山东。
○高湛胡后
《北齐书》曰：武成皇后胡氏，安定胡延之女。其母范阳卢道约女，初怀孕，有胡僧诣门曰： 此宅瓠芦中有月。 既而生后。天保初，选为长广王妃。产后主日，鸮鸣于产帐上。武成崩，尊为皇太后。
○高纬斛律后
《北齐书》曰：后主皇后斛律氏，左丞相光之女也。初为皇太子妃。后主受禅，立为皇后。武平三年正月，生女，帝欲悦光，诈称生男，为之大赦。光诛，后废在别宫，后令为尼。
