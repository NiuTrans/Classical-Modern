○诸王上
《汉书·百官表》曰：诸侯王，高帝初置，金玺组绶。
《史记》曰：高帝得定陶戚姬，爱幸，生赵王如意，几代太子者数矣，赖大臣争之，及留侯策太子，得无废。高帝崩，惠帝立。吕后使人持鸩饮之，遂断戚夫人手足，去眼熏耳，饮喑药，使居厕中，名曰人彘。居数日，乃召惠帝视人彘。帝视，而知其戚夫人，乃大哭，因病，岁馀不能起。使人请太后曰： 此非人所为。臣为太后子，终不能治天下。 
又曰：燕王刘泽，(《汉书》曰：泽，高帝从祖昆弟。)高帝十一年，封为营陵侯。高后时，齐人田生以画干营陵侯泽。泽大悦之，用金二百斤金为寿。田生已得金，假大宅，令其子求事吕太后所幸大谒者张卿。居数月，请张卿，酒酣，乃屏人说张卿曰： 太后欲立吕产为王，恐大臣不听。今卿最幸，大臣所敬，何不讽大臣以闻太后，太后必喜。诸吕已王，万户侯亦卿有。 卿大然之，乃讽大臣立吕产为王。田生因说张卿曰： 吕产王也，诸大臣未服。今营陵侯泽，诸刘长，为大将军，尚觖望。今卿言太后，裂十县王之，彼得王喜，於诸吕益固矣。 张卿入言，太后乃以泽为琅琊王。
又曰：齐哀王襄，悼惠王子，高祖孙也。太尉周勃诛诸吕，大臣欲立齐王，琅琊王泽曰： 齐王母家驷钧恶戾，虎而冠者。(张晏曰：言钧恶戾，如虎而着冠者。)方以吕氏，几乱天下，又立齐王，是复为吕氏也。 
《汉书》曰：吴王濞，高帝兄仲之子也。高祖立濞於沛，为吴王。已拜受印，高祖召濞相之，曰： 若状有反相。 因抚其背曰： 后五十年东南有乱，岂若耶？天下同姓一家，汝慎无反。 濞顿首曰： 不敢。 
又曰：楚元王交，高帝少弟也。高帝即帝位，交与卢绾常侍上，出入卧内，传语言诸内事隐谋。文帝尊宠元王，子爵比皇子。
又曰：齐悼惠王肥，其母高祖微时外妇也。高祖六年，立，食七十馀城。孝惠二年，入朝，帝与齐王燕饮后前，置齐王上坐，如家人礼。太后怒，遣人酌两卮鸩酒置前，令齐王为寿。齐王起，帝亦起，欲俱为寿。太后恐，自起反卮。齐王怪之，因不敢饮，阳醉而去。
又曰：济北王兴居，初以东牟侯与大臣共立文帝於代邸，曰： 诛吕氏，臣无功，请与太仆滕公入清宫。 遂将少帝出，迎皇帝入宫。始诛吕氏时，朱虚侯功尤大，大臣许尽以赵地王朱虚侯章，尽以梁地王东牟侯兴居。及孝文帝立，闻朱虚、东牟初欲立齐王，故黜其功。
又曰：淮南王安，为人好书，鼓琴，不喜弋猎狗马骋驰，亦欲以行阴德抚循百姓，流誉。招致宾客方术之士数千人，作为《内书》二十篇，《外书》甚众，有《中篇》八卷，言神仙黄白之术，亦二十万言。时武帝方好艺文，以安属为诸父，百博善为文辞，甚尊重之。每为报书及赐，(张晏曰：赐，赐书。)常召司马相如等视草乃遣。初，安入朝，献所作《内篇》，新出，上爱秘之。使为《离骚》赋，旦受诏，食时上。
又曰：孝文皇后生景帝、梁孝王。孝王，太后少子，爱之，赏赐不可胜道。於是孝王筑东苑，方三百馀里，广睢阳城七十里，大治宫室，为复道，自宫连属於平台三十馀里。(如淳曰：在梁东北离宫所在也。)得赐天子旌旗，从千乘万骑，出称跸，入言警，拟天子。招延四方豪杰，自山东游士莫不至。
又曰：梁怀王揖，文帝子也。文帝爱之，异於他子。五年壹朝，因堕马死。
又曰：孝景栗姬生河间献王德。孝景二年，立。修学好古，从民间得善书，必为好写与之，留其丰，加金帛赐以招之。繇是四方道术之人不远千里，或有先祖旧书，多奉以奏献王者，故得书多，与汉朝等。修礼乐，被服儒术，造次必於儒者。武帝时，献王来朝，献雅乐，及诏策问三十馀事。其对推道术而言，得事之中，文约指明。
又曰：江都易王非，景帝子。吴、楚反时，非年十五，有材气，上书愿击吴。景帝赐非将军印。吴已破，二岁，为江都王，治吴故国，以军功赐天子旌旗。元光五年，匈奴大入汉为贼，非上书愿击匈奴，上不许。
又曰：孝景程姬生鲁恭王馀。二年，立为淮阳王。吴楚反破后，徙王鲁。好治宫室苑囿狗马，好音乐，口吃难言。王初治室，坏孔子旧宅以广宫室，闻锺磬琴瑟之声，遂不敢复坏，於其壁中得古文经传。
又曰：孝景贾夫人生中山靖王胜。建元三年，来朝，天子置酒，胜闻乐声而泣。帝问其故，胜对曰： 臣闻悲者不可为累欷，思者不可为叹息。故高渐离击筑易水上，荆轲为之泣而不食；雍门子壹微吟，孟尝君为之於邑。今臣之心结日久，每闻窈眇之声，不知涕泣之横集也。夫众喣漂山，聚蚊成雷，朋党执虎，十夫桡椎。臣身远与寡，莫为之先，众口铄金，积毁销骨，聚轻折轴，羽翮飞肉。今臣雍阏不得闻，窃自悲也。臣闻社鼷不懽，屋鼠不熏，何则？所托者然也。臣虽薄也，得蒙肺腑；位虽卑也，得为东藩，属又称兄。今群臣非有葭莩之亲，(张晏曰：葭，芦叶。莩，里白皮也。)鸿毛之重，群居党议，朋友相为，使夫宗室摈却，骨肉冰释。斯伯奇所以流离，比干所以横分也。 胜又乐酒好内，有子百二十馀人。常与赵王彭祖相非曰： 兄为王，专代吏治事，王者当日听音乐，御声色。 赵王亦曰： 中山王但奢淫，不佐天子拊循百姓，何以称为藩臣！ 
又曰：景帝唐姬生长沙定王发。唐姬，故程姬侍者。景帝召程姬，有所避，不愿进，而饰侍者唐儿使夜进。上醉，不知，幸之，遂有身。及生子，因名曰发。以母微，无宠，故王居卑湿贫国。(应劭曰：景帝后二年，诸王来朝，有诏称爵歌舞定王，但张袖小举手，左右嗟其拙。上怪而问之，对曰： 臣国小地狭，不足回旋 。帝以武陵、桂阳属焉。)
又曰：孝武李姬生燕刺(卢达切)王旦。为人辩略，博学经书。及卫太子败，齐怀王又薨，旦自以次第当立，上书求入宿卫。上怒，下其使狱。遂立少子为太子。帝崩，太子立，是为孝昭帝，赐诸侯王玺书。旦得书，不肯哭。霍光秉政，褒赐燕王钱三千万，益封万三千户。因怒曰： 我当为帝，何赐也！ 多赍金宝走马，赂遗盖主。上官桀及御史大夫桑弘羊等皆与交通，数记疏光过失与因，令上书告之。桀欲从中下其章。旦闻之，喜，上疏。是时昭帝年十四，觉其有诈，桀等皆伏诛。旦闻之，忧懑，置酒万载宫，会宾客臣妾坐饮。王自歌曰： 归空城兮，狗不吠，鸡不鸣，横术何广广兮，(苏林曰：广音旷，瓒以 术 为道路。)固知国中之无人！ 华容夫人起舞曰： 发纷纷兮置渠，骨籍籍兮亡居。母求死子兮，妻求死夫。徘徊两渠间兮，君子独安居。 坐者皆泣。
又曰：孝武李姬生广陵厉王胥。倡乐逸游，故终不得为汉嗣。始，昭帝时，胥见上年少无子，有觊欲心。迎女巫李女须，使下神祝诅。女须泣曰： 孝武帝下我。 左右皆伏。言： 吾必令胥为天子。 胥多赐女须以钱。会昭帝崩，胥曰： 女须良巫也。 杀牛塞祷。及昌邑王徵，复使巫祝诅之。后王废，胥浸信女须等。宣帝即位，胥曰： 太子孙何以反得立？ 复令女须祝诅如前。又胥女为楚王延寿后弟妇，相馈遣，通私书。后延寿谋反诛，辞连及胥。又闻汉立太子，谓姬南等曰： 我终不得立矣。 居数月，祝诅事发觉，有司按验，天子遣廷尉大鸿胪即讯胥。胥既见使者还，置酒显阳殿，召太子霸及子女董訾、胡生等夜饮，使所幸八子郭昭君、家人子赵左君等鼓瑟歌舞。王自歌曰： 欲人生兮无终，长不乐兮安穷！奉天期兮不得须臾，千里马兮驻待路。下黄泉兮幽深，人生要死兮何为苦心！何用为乐心所喜，出入无悰为乐极。蒿里召兮郭门阅，死不得取代庸，身自逝。 左右悉更涕泣奏酒，至鸡鸣时罢。胥谓太子霸曰： 上遇我厚，今负之甚。我死，骨骸当暴。幸而得葬，薄之，无厚也。 即以绶自绞死。
又曰：淮阳宪王钦，宣帝子。好经书法律，聪达有才，帝甚爱之。数嗟叹宪王，曰： 真我子也。 
又曰：初，楚元王敬礼申公等，穆生不嗜酒，元王每置酒，常为穆生设醴也。
又曰：王尊为东平相。东平王以至亲骄奢不奉法度，傅相连坐。及尊视事，奉玺书至庭中，王未及出受诏，尊持玺书归舍，食已乃还。致诏后，谒见王，太傅在前说《相鼠》之诗。尊曰： 毋持布鼓过雷门。 王怒，起入后宫。复延请登堂，尊谓王曰： 尊来为相，人皆吊尊也，以尊不容朝廷，故见使相王耳。天下皆言王勇，王顾但负贵，安能勇？如尊乃勇耳。 王变色视尊，意欲格杀之，即好谓尊： 欲愿观相君佩刀。 尊举掖，顾谓旁侍郎： 前引佩刀视王，王欲诬相拔刀向王耶？ 王又雅闻尊高名，大为尊屈，酌酒具食，相对极欢。
《东观汉记》曰：东平献王苍，少有孝友之质，宽仁弘雅。明帝即位，诏以为骠骑将军，位在三公上。四年，苍上疏愿朝，上以王触寒涉道，使中谒者赐乘舆、豹裘。苍到洛阳，使鸿胪持节郊迎，引入不在赞拜之位。升殿乃拜，上亲答拜。诸王归国，上特留苍。八月，饮酎毕，大鸿胪奏遣苍。苍发，上亲临送，流涕，赏赐以亿万数。
又曰：明帝诏书示诸国曰： 诏问东平王苍处家何等最乐？ 王对云： 为善最乐。 帝曰： 其言甚大，称是腰腹。 苍美鬓髯，腰带围八尺二寸。
又曰：北海靖王兴，每朝廷有异政，京师雨泽，秋稼好丑，辄乘驿马问焉。其见亲重如此。
又曰：广陵思王荆，性刻急隐害，善文法，有才能。中元二年，世祖崩，不悲哀，而作飞书与东海王强说之，令举兵为逆乱。强得荆书，即臣其行书者，封上之。以亲亲隐其事，遣荆止河南宫。
又曰：明德后诏书流布，咸称至德。王主诸家，莫敢犯禁。广平钜鹿乐成王在邸，入问起居。帝望，见车骑鞍勒，皆纯墨，无金银采饰，马不逾六尺。於是以白太后，即赐钱各五百万。於是施亲戚，被服自如。
范晔《后汉书》曰：沛献王辅，矜严有法度，好经书，善说京氏《易》、《孝经》，世号之曰：《沛王通论》。在国谨节，终始如一，称为贤王。显宗敬重，数赏赐焉。
又曰：琅琊孝王京，建武十七年，进爵为王。京性恭孝，好经学，显宗尤爱幸，赏赐恩宠殊异，莫以为比。光烈皇后崩，帝悉以太后遗金财宝赐京。都莒，好治宫室，穷极伎巧，皆饰以金银。上诗赋颂德，帝嘉美，下之史官。
又曰：乐成靖王党，永平十五年，封乐城王。党聪慧，善史书，如正文学字。与肃宗同年，尤相亲爱。
又曰：清河王庆为太子，窦后讽有司奏废庆。庆时虽幼，而知避嫌畏祸，言不敢及宗氏。帝更怜之，敕皇后令衣服与太子齐等。庆小心恭孝，自以废黜，尤畏事慎法。每朝谒陵庙，常夜分严装，衣冠待明，约敕官属，不得与诸王车驰。常以贵人葬礼有阙，每窃感恨，至四节腊，辄祭於私寝。窦氏诛后，始使乳母於城北遥祠。及窦太后崩，庆求上冢致哀，帝许之，诏太官四时给祭。庆垂涕曰： 生虽不获供养，终得奉祭祀，私愿足矣。 
又曰：李燮，字德公，灵帝时拜安平相。先是，时安平王续为张角贼所略，国家赎王，还，欲复其国。燮奏曰： 续在国无守，蕃政不称，损辱圣朝，不宜复国。 续竟归蕃，燮以谤毁宗室，输作佐校。未满岁，王果坐不道被诛，乃贵燮为议。
又曰：董卓置弘农王於阁上，使郎中令李儒进鸩，曰： 服此药，可以辟恶。 王曰： 我无疾，是欲杀我！ 乃与妻唐姬、宫人饮宴别。王悲歌曰： 天道易兮我何如！弃万乘兮退居蕃。逆臣见迫兮命不延，逝将去兮適幽玄！ 因令唐姬起舞，姬抗袖而歌曰： 皇天崩兮后土颓，身为帝王兮命夭摧。死生异路兮从此乖，奈我茕独兮心中哀！ 因泣下呜咽，王曰： 卿王者妃，势不复为吏民妻。自爱，从此长辞！ 遂饮鸩死，时年十八。
《汉名臣奏》曰：杜业奏曰： 河间献王经术通明，积德累行，天下雄骏，众儒皆归之。 孝武帝时，献王朝，武帝色难之，谓献王曰： 汤以七十，文王百里，王其免之。 知其主意，即纵酒听乐，因以终也。
《汉杂事》曰：中元二年，光武崩。王莽之乱，国无制度。皇太子与诸王同席坐，尊卑无别，是时上下莫之是正，太尉赵喜乃正色，横剑殿阶，扶下诸王，以明尊卑。
《魏略》曰：任城王彰，字子文，武帝子也。太子嗣立，既葬，遣彰之国。始彰自以先王见任有功，冀因此见授用，而闻当随例，意甚不悦，不待遣而去。时以鄢陵瘠薄，使治中牟。及帝受禅，因封为中牟王。是后大驾幸许昌，北州诸使上下，畏其刚严，每过中牟，不敢不速。
又曰：赵王朝幹，一名良。良本陈妾子，良生而陈氏死，太祖令王夫人养之。良年五岁而太祖疾，因遗令语太子言： 此儿三岁亡母，五岁失父，以累汝。 太子由是亲待，隆於诸弟。良年小，常呼文帝言阿翁，帝言良曰： 我，汝兄耳。 愍甚如是，每为涕泪。
