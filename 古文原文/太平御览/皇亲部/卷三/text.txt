○光武郭皇后
《续汉书》曰：光武郭皇后，真定槁人也，安阳思侯昌女，曰圣通。世祖至真定，纳圣通，有宠。世祖即位，圣通为贵人。建武元年，生皇子强。二年，贵人立为皇后，强为太子。是后宠衰，数怀怨怼，废。二十八年，薨，葬北陵。
○光武阴皇后
《续汉书》曰：光武光烈阴皇后，南阳新野人。名丽华，宣思哀侯陆女也。陆卒后，女年十九，兄识嫁与世祖，纳后於宛当成里。以后性宽仁，宜母天下，欲授以尊位。后辄退让，自陈不足以当。男为东海王。十七年，郭皇后废后，立为皇后。十九年，太子强废，东海王为太子。
《东观汉记》曰：上微时过新野，闻后美，心悦之。后至长安，见执金吾车骑甚盛，因叹曰： 仕宦当作执金吾，娶妻当得阴丽华。 更始元年，遂纳后於宛。
○孝明马皇后
《续汉书》曰：孝明明德马皇后，伏波将军新息侯援之女。后年七岁，幹治家事，敕制僮御，出入授计，一以贯之。诸家莫如其母，不知其家事独后所为也。后闻之，咸惊异焉。母尝使善卜者相后，曰： 此女必当大贵，遂为帝王妃，然而少子。建武二十八年，年十三，以选入太子宫。接待同列，如承至尊，先人后己，发于至诚，由是见宠。永平三年春，有司奏请立长秋宫，以帅八妾，上未有所言，皇太后曰： 马夫人德冠后宫，即其人也。 遂登后位。身衣大帛，御者秃裙不缘。性不喜出入游观，未尝临御窗牖，又不好音乐。上时幸苑囿离宫，以故希从，辄诫言不宜晨起，因陈风邪雾露之诫，辞意甚备，上纳焉。诵《易经》，习《诗》，论《春秋》，略记大义；读《楚辞》尤善其赋颂，疾其浮华；听论辄摘其要。读《光武皇帝纪》至 有献千里马、宝剑者，上以马驾鼓车，剑赐骑士，手不持珠玉 ，后未尝不叹息也。时有楚狱，囚证相引，系者繁多。后虑其多滥，承间为上言之，上恻然感动。於是上夜起彷徨，思论所纳，非臣下所得闻。后志在克己奉上，不以私家奸朝廷。兄为虎贲中郎将，两弟黄门郎，迄永平之世不迁。明帝体不安，召黄门防奉参医药，夙夜勤劳。帝崩，后作《起居注》，省去防参医药事。章帝即位，后为皇太后，下诏告三辅二千石无得令马氏婚亲因权托属，奸乱吏治，犯者正法以闻。太后素自喜俭，前过濯龙门上，见外家问起居，车如流水马如龙，苍头衣绿褠直领，领袖正白，顾视旁御者，远不及也。亦不谴怒，但绝其岁用，冀以嘿止喧耳。於是亲戚被服如一，政教不严而从，以躬率先之故也。置织室蚕於濯龙中，数来往来观视，内以娱乐，外以先女功。太后崩，合葬显节陵。
《东观汉记》曰：后长七尺二寸，青白色，方口美发，为四起大髻，但以发成尚有馀，绕髻三匝，复出诸发。眉不施黛，独左眉角小缺，补之如粟。后素谨慎小，感慨辄自责。如平生事舅姑时，新平主家御者失火，及北阁后殿。深以自过，起居不忻，至正月当上原陵，言 我守备不精，惭见原陵 ，不上。
《陈思王画赞序》曰：昔明德马后美於色，厚於德，帝用嘉之。尝从观画虞舜见娥皇、女英，帝指之戏后曰： 恨不如此为妃。 又前见陶唐之象，后指尧曰： 嗟乎！群臣百僚，恨不戴君如是。 帝顾而笑。
○孝章母贾贵人
《续汉书》曰：孝明贾贵人，南阳人，明德马后之姨女，孝章皇帝之母也。初选入后宫，为贵人，生章帝。马后无子，帝既生，而马后母养之。明帝谓马后曰： 人未必当自生子也，但患养之不勤，爱之不至耳。若能爱如己子，则孝敬亦如亲生矣。 於是马后待章帝过於所生，章帝感养育之恩，遂专名马氏为外家，故贾贵人家不蒙舅氏之宠。
○孝章窦皇后
《续汉书》曰：孝章章德窦皇后，右扶风平陵人，窦勋之女。后生二岁，呼卜相工，见后皆言大贵。有容貌才能，母沘阳公主欲内之，帝闻后有才色，数以问诸家。建初二年，后与女弟随主入见长乐宫，进止得適，人事修备，奉事长乐宫，下至侍御贡献问遗，皆得其忻心。太后异之，亦可焉。入掖庭，见北宫章德殿。后性敏给，称誉日闻，太后亦缘意。明年，有司请立长秋宫，遂立为后，有宠，专固后宫。先是宋贵人生太子庆，梁贵人生和帝，后心忌害之，皆诬以挟邪媚道。后以忧卒。
○孝章梁皇后
《续汉书》曰：孝章恭怀梁皇后，安定乌氏人也。父竦，建初中以女二人选入宫，有宠。其弟产孝和皇帝，窦后母养，欲隔绝梁氏。初，和帝生，竦兄弟不蒙忻喜，窃私相贺。语言漏泄，传闻，窦后恶之，遂作蜚语诬陷以恶。诏书传考竦，死汉阳狱，家属徙九真，二贵人以忧薨。永元九年，窦太后崩，竦长女嬺上书自陈，上遂见嬺，泣涕问讯，赏赐舍第财物。以二贵人葬有阙，改殡之於承光宫。小贵人尊号曰皇太后，与姊贵人合葬於西陵，上谥曰恭怀皇后，仪比敬园。追爵谥竦为褒亲愍侯，徵还竦家属。
○敬隐宋皇后
《续汉书》曰：敬隐宋皇后，右扶风平陵人，当阳穆侯杨之女也。两女皆有才能令色，永平末，俱选入宫，配皇太子，皆宠。明帝崩，太子即位，是为章帝，姊妹并为贵人。建初三年，小贵人生皇子庆，二岁，立为皇太子，后窦后幸，废为清河王。至永元九年，窦后崩，清河王上书求上贵人冢，又为外祖母求诣洛阳治病，诏书听之。殇帝崩，清河王子立，是为安帝。邓太后崩，安帝追尊小贵人曰敬隐后。
○孝和阴皇后
《续汉书》曰：孝和阴皇后，吴房侯纲之女也。后为人聪惠，有才能。永元四年，选入掖庭为贵人。以托先后近属，故有异宠，立为皇后。自和熹邓后入宫后，阴后宠衰，怨恨。后外母邓朱数出入后所，有言后与朱共挟蛊，赐后策，迁於祠宫。以忧死，葬临平亭部。
○孝和邓皇后
《续汉书》曰：孝和和熹邓皇后，太傅高密侯禹之孙，平寿敬侯训之女也。训有五男三女，长骘，次京、悝、弘、阊；女燕，次绥，绥即后也，次容。燕蚤卒，有子女娥甫在襁褓。时后年十二，伤娥早孤，养视抚育，慈恩深至。后七岁读《论语》，十二通《诗》。诸兄读经辄难问微意，志在书传。母非之曰： 当习女工，以供衣服，今不是务，汝当举博士耶？ 后重违母意，则缝绽极女工事，暮夜私买脂烛读经传，宗族内外皆号曰诸生。父训心异之。永元四年，呼相工苏太相后，大惊曰： 此成汤之骨法也，贵不可言。 七年中，复与诸家女俱选入宫。姿容窈窕，进退辞令，粲然有异，与众女殊。八年十一月己卯，后入掖庭为贵人，诸兄除郎中。后时年十六，德冠后宫。后性恭肃小心，承事阴氏，夙夜兢兢，接抚同列，常克己下之。上深喜焉，遂有特宠。后自入宫，遂博览五经传记、图谶内事、风雨占候、《老子》、《孟子》、《礼记·月令》、《法言》，不观浮华申韩之书。上每欲官秩后诸兄弟，辄为推让。孝和世，骘裁虎贲中郎将，京、悝、弘、阊黄门郎。和帝未崩，数失皇子，皇子生，养於民间，群僚无知者。及和帝崩，是日仓卒，上下忧惶。后乃收敛皇子，皇子胜长，有微疾，殇帝生百馀日，后欲自养长，立为皇子。其夜即位，尊皇后为皇太后。帝在襁褓，皇太后临朝。建元元年三月，太后崩。丙午，合葬顺陵。
《东观汉记》曰：后年五岁，太夫人为剪发，夫人年老目冥，并中后额，虽痛忍不言，一额尽伤。左右怪而问之，后言： 夫人哀我为断发，难伤老人意，故忍之耳。 及为太后，时宫中亡大珠一筐，太后念欲下掖庭考问之，恐有无辜僵仆者，乃亲自临见宫人阅问，动察颜色，开示恩信，宫人即时首服。不加鞭棰，不敢隐情，宫人惊，咸称神明。
○曹大家(附)
《后汉书》曰：扶风曹世叔妻者，同郡班彪之女也，名昭，字惠班，一名姬，博学高才。世叔早卒，有节行法度。兄固著《汉书》，其八表及《天文志》未及竟而卒，和帝诏就东观藏书阁踵而成之。帝数召入宫，令皇后诸贵人师事焉，号曰大家。每有贡献异物，辄诏大家作赋颂。及邓太后临朝，预闻政事。作《女诫》七篇。年七十馀，卒，皇太后素服举哀，使者监护丧事。所著赋、颂、铭、诔、论、疏，凡十六篇，子妇丁氏为撰集之，又作《大家赞》焉。
○孝德左皇后
《续汉书》曰：孝德左皇后，安帝母也。父仲躬，犍为武阳人。后兄圣伯，为妖言伏诛。父母同产皆没宫。后长掖庭，有令色，赐清河王。王大悦，特亲幸，自姬妾已下，莫能与比。六年，生男，为清河太子。卒，葬当利庭。延平元年，殇帝崩，清河太子为皇帝。尊清河孝王曰孝德皇帝，左姬孝德皇后。
○孝安阎皇后
《续汉书》曰：孝安安思阎皇后，河南荥阳人，侍中长水校尉畅之女也。有才能令色，立为皇后。安帝崩，阎后为皇太后，与兄显定策禁中，立济北王少子北乡侯为皇帝，奉后，以其年少，欲久专政。於是，太后摄政。永建元年，崩，谥安思后，合葬恭陵。
○孝安李皇后
《续汉书》曰：孝安恭愍李皇后，以宫人侍上，见幸，生顺帝。为阎后所妒，见鸩物故，瘗葬城北。帝即位，左右以闻，更以礼殡。永元二年，葬北陵，谥曰愍皇后。
○孝顺梁皇后
《续汉书》曰：梁皇后，大将军商女。后生，有光景之祥。及长，聪睿，仰承兄姊，俯接弟妹，恩情周悉；既有女功之巧，尤好史书学问之事，九岁能诵《孝经》、《论语》，遂治《韩诗》，大义略举；女传列图，常在左右。宗族中外，咸敬异焉。选入掖庭，相工茅通见之，大惊曰： 此所谓日角偃月，相之极贵，臣所未尝见。 於是以为贵人，恩宠日崇。乃白上曰： 阳以博施为德，阴以不专为义，盖诗人《螽斯》之福，则百斯男之祚，所由兴也。愿陛下思天行之普逮，均贯鱼之次序，使小妾得免罪谤之累。 於是上愈善之，益亲顾焉。阳嘉元年，立为皇后。冲帝在襁褓，太后摄政。和平元年，崩，群臣奏谥曰顺烈皇后，合葬宪陵。
○孝冲母虞贵人
《续汉书》曰：孝顺虞大家，孝冲皇帝母也。遭冲、质仍夭，政在梁氏，故与质帝母俱抑而无号。嘉平四年，小黄门赵祐、议郎毕正上言： 孝冲皇帝母虞大家，质皇帝母渤海陈夫人，皆诞生圣帝，未有称号。今遭盛明，当以母氏序载外戚。朝廷之恩，臣子极贱，尚有追赠，况二母见存，而徒曰大家、夫人，非所示后进，母以子贵之义。 上感其言，即日拜大家为贵人，使中常侍持节就园授印绶。
○孝质母陈妃
《续汉书》曰：乐安陈夫人，孝质皇帝母也。家本魏郡，少以伎入孝王宫，得幸，生质帝。梁冀欲专国权，令帝母不得至京都；又帝短祚，是以外家无他宠。灵帝拜夫人为孝王妃。
○孝崇郾皇后
《续汉书》曰：蠡吾博园郾贵人者，桓皇帝母也。上年十四，袭父蠡吾侯翼爵。即帝位，追尊父为崇皇，陵曰博陵，郾夫人为崇园贵人。和平元年，有司上言为孝崇皇后，即授印绶，宫曰永乐。
○孝桓梁皇后
《续汉书》曰：孝桓懿献皇后，顺烈后之女弟也，字女莹。上始即位，备礼仪纳彩，案旧令聘后，纳彩乘马束帛如孝惠、孝平故事，聘后黄金二万斤。永初四年，立为皇后。时太后秉政，皇后擅宠后宫。太后崩后，后恩稍衰。后宫妊孕，若产皇子，后辄随嫉害，少有得全育者。然终身亦无子，后见御转希。至延熹二年，以忧恚崩，葬懿陵。
○孝桓邓皇后
《续汉书》曰：孝桓邓皇后，字猛女。母宣本微，初適郎中邓香，生后。后適梁纪，故后冒姓梁氏。上诛后兄冀等，立猛为皇后，恶梁姓之同，改姓亳氏，复姓邓氏。后恃尊骄忌，与上所幸郭贵人更相谮，乃废之。凡立七年，以忧死，葬於北邙。
○孝桓窦皇后
《续汉书》曰：孝桓窦皇后，章女帝窦德皇后之族孙，大将军武之女也。孝灵皇帝尊皇后为皇太后，临朝。武以宦者放纵日久，谋悉诛除，废其宦。上欲获忠节，下副论者。数入禁中，进白太后。太后以为 此皆天所生，汉兴以来，世世用事，国典常故，何可废耶？但当诛恶耳。 中常侍管霸颇闻其语，结谋诛武。武自杀，太后归长乐宫。嘉平元年六月，崩，合葬宣陵。
○孝仁董皇后
《续汉书》曰：河间慎园董贵人，孝灵皇帝母也。灵帝即皇帝位，追尊父长为孝仁皇帝，陵曰慎陵；董太夫人曰慎园贵人。及窦太后归政，还长乐宫，迎贵人到京都，奉玺绶，上尊号为孝仁皇后，称永乐宫。窦太后崩后，永乐后数至前省，与上相见，与於政事。中平六年，上弃天下。永乐后兄子重为骠骑将军，何太后临朝，重与太后兄大将军进权势相害。后每欲参与政事，太后辄相禁塞，后愤恚，嗔骂曰： 汝欲怙大将军耶？敕骠骑斩大将军头来。 何太后以告进，进收重，免官爵。重自杀，后忧怖，病还河间。崩，合葬慎陵。
○孝灵宋皇后
《续汉书》曰：孝灵宋后，敬隐宋贵人之从孙，执金吾酆之女。无宠，而又当正位。后宫幸姬众共谮恶，诬以祝诅。上信之，遂策收玺绶。后自致暴室狱，以忧死，父兄弟皆被诛。诸常侍、小黄门在省闼者，皆怜宋氏无辜，共合钱收葬后及酆父子於门亭宋氏旧茔。
○孝灵何皇后
《续汉书》曰：孝灵灵思何皇后，南阳宛人也。以良家子选入掖庭，见幸妊身，就馆生男，为贵人。父真前卒，召贵人同父兄何进为郎中。灵帝崩，何皇后子辩立为皇帝，后为皇太后，进为录尚书。袁绍谋诛废中宫，进以绍计白太后，后不听，以为： 中官统领禁省，自古及今，汉家故事，不可废也。且先帝新弃天下，奈何令我楚楚与士人共事乎？ 及董卓屯显阳，议以为太后迫永乐后，令崩，逆妇姑之节，迁太后於桐宫。太后暴崩，群臣奏谥曰灵思皇后，合葬文昭陵。
○孝灵王皇后
《续汉书》曰：孝灵灵怀王皇后，孝献帝母，王章女也。才明聪敏，能书会计，以良家子应法相选入掖庭。光和三年中夏，幸，妊身，后怖畏何皇后，服药欲除妊，胎安不动。又后数梦负日，遂不敢摇播。四年三月癸巳，生上。庚子，渴饮米粥，遂暴薨。上归掖庭，暴室啬夫朱直拥养，独择乳母。岁馀，永乐后自将护。至三岁，灵帝闵上早失所生，追思后令美，乃作《追德赋》、《令仪颂》。陵曰文昭陵，起坟文陵园北。
○孝献伏皇后
《续汉书》曰：孝献伏皇后，琅琊东武人，侍中辅国将军不其侯完女也。后坐与父完谋为奸书，诈罔无道。上收后下暴室诏狱，忧死，兄弟皆伏诛。
张璠《汉记》曰：曹操入其二女於宫，为贵人，诬伏氏为乱，使御史大夫郗虑仗节收后。后被发徒跣，走而执上手曰： 不能复相活耶！ 上大惊，号哭曰： 我亦不知命在何时？ 顾谓虑曰： 郗公，天下暴虐，岂有此乎！ 左右莫不流涕，遂杀后也。
《曹瞒列传》曰：公遣华歆勒兵入宫收后，后闭户匿壁中。歆攘户废壁，牵后出。
○孝献曹皇后
《续汉书》曰：孝献曹后，丞相魏王操女也，名宪。建安十八年，上纳操二女宪、节於后宫，皆以为贵人。明年，伏后薨，宪为皇后。二十年，献帝禅位於魏，宪拜山阳公夫人。
