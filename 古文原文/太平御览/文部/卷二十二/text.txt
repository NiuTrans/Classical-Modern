○简
《说文》曰：简，牒也。
《释名》曰：简，书编也，言间也。
《尔雅》曰：简谓之毕。(郭璞曰：今简札也。)
《毛诗·鹿鸣》曰：，岂不怀归，畏此简书。
张璠《汉记》曰：吴祐父恢为南海太守，欲以杀青写书。祐年十二，谏曰： 海滨多珍玩，此书若成，载必盈两。昔马援以薏苡兴谤，王阳以书橐徼名，疑惑之戒，先贤所慎。 恢大喜。
范晔《后汉书》曰：大司徒邓禹西征定河东，张宗诣禹自归。禹闻宗多权谋，乃表为偏将军。禹军到栒邑，赤眉大众且至。禹以栒邑不足守，欲引师进就坚城，而众人多畏贼追，惮为后拒。禹乃书诸将名於竹简，署其前后，乱著笥中，令各探之。宗独不肯探，曰： 死生有命，宗肯辞难就逸乎？ 禹叹息。宗曰： 禹闻一卒毕力，百人不当；万夫致死，可以横行。宗今拥兵数千，以承大威，何遽其必败乎！ 
《魏略》曰：宣王讨王陵，陵面缚迎，遥谓太傅曰： 卿直以折简召我，我当不至耶？而引军来乎！ 太傅曰： 以卿非肯逐折简者也。 
《濑乡记》曰：老子母碑曰：老子把持仙录，玉简金字，编以白银，纪善缀恶。
《楚国先贤传》曰：孙敬编杨柳简以为经本，晨夜诵习。
《刘向别传》曰：孙子书以杀青，简编以缥丝绳。
《文士苑》曰：人有嵩山下得竹简一版，上有两行科斗之书，中外传示，莫能知。张华以问束晳，晳曰： 此明帝显节陵中策文也。 验校果然。
《风俗通》曰：刘向《别录》：杀青者，宜治竹作简书之耳。新竹有汁，善折蠹，凡作简者，皆於火上炙乾之，陈楚间谓之 汗 。汗者，去其汁也。
《吴越》曰：杀亦治也。刘向事孝成皇帝典校书籍二十馀年，皆先书竹，改易刊定可缮写者以上素也。由是言之， 杀青 者竹斯为明矣。
《神仙传》曰：阴长生裂黄丧写丹经，一通封以文石之函，著嵩高山；一通黄栌简染之书，封以青玉之函，著华山；一通黄金之简，刻而书之，封以白银之函，著蜀绥山。
○策
《广雅》曰：策谓之简。
《释名》曰：策，书教令於上，所以驱策诸夏也。汉制，约敕封侯曰策。策，赜也，敕使整颐不犯法也。
《史记》曰：百名以上则书於策。
《春秋序》曰：大事书之於策，小事简牍而已。
《后汉书》曰：何敞父比干字少卿，为汝阴县狱吏决曹掾，平活数千人。后为丹阳都尉，狱无冤囚。征和三年三月辛亥，天大阴雨，比干在家，日中梦车骑满门，觉而语妻。语未竟，而门有老妪求寄避雨，雨甚而衣不沾。雨止，送至门，谓比干曰： 公有阴德，天赐君以策，以广公之子孙。 因出怀中符策，状如简，长九寸，凡九百九十枚，以授比干曰： 子孙佩印绶者如此数。 比干年五十八，有六男，又生三子，本始元年自汝阴徙平陵，代为名族。
《吴历》曰：孙皓时，吴郡民掘地得物似银，长一尺三寸，刻画，有年月字，因改年为 天策 。
《唐书》曰：贞观中，房玄龄议封禅仪，玉策四枚，各长一尺三寸，广一寸五分，厚五分，每策五简，俱以金编。其一奠太祖，一奠地祗，一奠高祖。
《穆天子传》曰：癸巳，至於群玉之山，阿平无险，(言边无险阻也。)四彻中绳，(言皆平直。)先王之谓策府。(言往古帝王以为藏书策之府。)
《家语》曰：哀公问政於孔子，孔子曰： 文武之政，布於方策 。
○牍
《说文》曰：牍谓书板也。
《释名》曰：牍，睦也。身执之以进见，所以为恭睦也。
《史记》曰：文帝遗单于尺一寸牍，单于以尺二寸牍答。
又曰：东方朔初入长安，至公车上书，凡用三千奏牍。公车令两人共持举其书，仅能胜之。人主使从上方读之，止，辄记其处，读之二月乃尽。诏拜以为郎。
《东观汉记》曰：时天下垦田多不实，诏捡覆核，百姓嗟怨。诸郡遣使，帝见陈留吏牍上有书，视之，云： 颍川、弘农可问，河阳、南阳不可问。 上得之，怒。时东海公年十二，在幄后言曰： 吏受郡敕，欲以垦田相方耳。 帝曰： 即如此，何故言河阳、南阳不可问？ 对曰： 河南帝城，多近臣；南阳帝乡，多近亲。田宅逾制，不可为准。 帝令虎贲诘问吏，吏首服。遣谒者栲实，具知奸状。
《梦书》曰：牍札为荐举，梦得牍札，欲荐举也。
《韩诗》曰：赵简子太子名伯鲁，小子名无恤。简子自为二牍，亲自表之，书曰： 节用听聪，敬贤勿慢，使能勿贱。 与二子，使恒诵之。居三年，简子坐青台之上，问二子书所在。伯鲁亡其表，令诵，不能得。无恤出其书於左袂，令诵，习焉。乃黜伯鲁而嘉无恤。
《韩诗外传》曰：赵简子有臣周舍，立於门下三日三夜。简子问其故，对曰： 臣为君谔谔之臣，秉笔操牍从君之后，伺君过而书之。 
○札
刘熙《释名》曰：札，栉也，编之如栉齿相比也。
《晋令》曰：郡国诸户口黄籍，籍皆用一尺二寸札，已在官役者载名。
《汉书》曰：司马长卿未死时为一卷书，曰： 有使来求，奏之。 其遗札书，言封禅事。
又曰：谷永字子云，便於笔札。故时人云： 子云之笔札，娄君卿之唇舌。 
《后汉书》曰：樊崇等西攻更始，百万之众而无称号；欲立帝，求军中景王后者得行七十馀人，惟盆子与茂及前西安侯为最。崇等议曰： 闻古天子将兵称上将军。 乃书札为符曰 上将军 。又以两空札置笥中，(札，简也。笥，箧也。)遂於郑北设坛场，祠城阳景王，诸三老从事皆大会陛下，列盆子三人居中立，以年次探札。盆子最幼，后探得符，诸将乃皆称臣。
《续汉书》曰：贾逵字景伯。时有神雀入宫，章帝敕兰台给笔札，使逵作《神雀颂》。
晋张华有文雅之才，晋仪礼厘革制度，敕有司给笔札，多有损益。
《晋阳秋》曰：梁国张惲字义元。为郡吏。入，值太守围棋，投札於地，惲曰： 知府君患风，取以支户。 太守辍棋令坐。
《汉武故事》曰：上崩后，有一人骑马，马异於常马，持一尺札赐将作大匠丞文，曰： 汝绩克成，赐汝金十斤。 因忽不见，札变为金，称之重十斤。
《抱朴子》曰：魏武帝以左慈为妖妄，欲杀之。使人收之。慈故欲见而不去。欲拷之，而狱中有七慈，形状如一，不知何者为真。以白武帝，帝使人尽将杀之。须臾，七慈尽化为札，而一慈径出，走赴群羊。
诗云：有客从南来，贻我一书札；上叙长相思，下言久离别。
○牒
《说文》曰：牒，札也。
《文心雕龙》曰：牒者，叶也，如叶在枝也。短简为牒。议事未定，故短牒谘谋。牒之尤密谓之签。
《左传·昭六年》曰：赵简子令诸侯大夫输王粟。宋乐大心曰： 我不输粟，我於王为客。 (二王后为宾客。)晋士伯曰： 自践土以来，宋何役不会？而何盟不同王室？子焉避之？ 右师不敢对，受牒而退。(右师，乐大心也。)
《汉书》曰：路温舒字长君，钜鹿东野人。父为里监门，使温舒牧羊，取泽中蒲，截为牍编，用写书。
○板
《释名》曰：板，昄昄平广也。(昄，半旱切。)
《春秋演孔图》曰：孔子曰： 丘作《春秋》，天授《演孔图》，中有大玉刻一版曰 珽玑 ，一低一昂，是七期验败毁灭之征也。 
《蜀志》曰：谯周劝刘禅降。后元熙二年夏，巴郡文立从洛还，过见周。周语次，因书板示立曰： 典午忽兮，月酉没兮。 典午者，谓司马也；月酉，八月也。至八月，而司马昭果崩。
王隐《晋书》曰：惠帝时谣曰： 二月尽，三月初，桑生裴雷柳叶舒，荆笔杨板行诏书，宫中大司马作几驴。 而杨骏、荆王反。
《幽明录》：王大度镇广陵，忽见二驺持鹄头板来召之。王大惊，问驺： 我作何官？ 云： 尊作平北将军，徐、兖二州刺史。 王曰： 吾已作此官，何故复召耶？ 鬼云： 此人间耳，且今所作是天上官也。 王大惧，亦寻见迎官玄衣人及鹊衣小吏甚多，王寻疾薨。
《桂阳先贤画赞》曰：胡滕部南阳从事，遇大驾南巡，求索总猥。滕表曰： 天子无外，乘兴所幸，便为京师。臣请荆州刺史比司隶，臣比都官从事。 帝奇其才，悉许。大将军西曹椽亡马，召滕，因作都官鹄头板召百官，敬服。
《相板经》曰：板有芒角，形势上狭下广，右薄左厚。光采流泽，文色调达，木理通直，皆为吉；反是凶。板细理轻蹙，其人性简达；周正，其人宽博。板有横节为病，在面内丧，在背外丧。板有蝎穿及节对过，其人凶。板中字皆令笔迹调利有形势，罪覃当右行，空中不用对，对则多牵制。又上官多憎之，官罪覃令故官字小新官字大，有波势，墨色分明，板形平通，无绝伤刀迹，是元吉；官字无形势，点染不分明，皆免官或不到官；官字小；它字墨散入材理中，必入狱死。板色欲类其姓，角家板色青为吉，赤不宜子；白不利官属，黑不利父母，黄不利妻财。凡赍板来者，其人姓名善为喜祥，不善则否也。相板时，要以手持板之，若手近板后，则板前低而落，此则左迁，板有病累，皆可治改。治之用庚、申、寅日。庚，更也；申，伸也；寅，引也；言更引吉祥也。
○刺
《释名》曰：画姓字於奏上曰画刺。作再拜起居字皆达其体，使书尽边，徐引笔书之如画者也。下官刺，长书中央一行而下也。语裥爵里刺，书其官爵及郡县乡里也。
《典略》曰：王符字节信，安定人。感激著书，名曰《潜夫论》。故度辽将军皇甫规去官归安定，或有人前以货买雁门太守者，亦去官归。画刺规，规卧不迎，使人呼入。既坐，问 啖雁美乎 ，又以其刺刮髀。有顷，闻王节信在外，规乃惊起，衣不及带，倒履而出，援其手而还，与同席坐，大设宾，日暮别去。人或叹曰： 何有二千石之贱，不如诸生之贵乃如此耶！ 
《魏名臣奏》曰：黄门侍郎荀俣奏曰：今吏初除，有三通爵里刺，条疏行状。
《夏侯荣传》曰：荣罪褡权，渊第五子。幼聪明，经目辄识。文帝闻而请焉。宾客百馀人一奏刺，悉书其乡邑、姓名，世所谓爵里刺，示之一过而使之遍谈，不谬一人，帝奇之。
《长沙耆旧传》曰：夏侯叔仁氏族单微，丁母忧，居丧过礼。同郡徐元休弱冠知名，闻而吊焉。旬日之中，积刺盈案。
《吴录》曰：孟宗为豫章太守，谓仓掾曰： 君昔负太守一刺，宁识之否？ 掾曰： 不识。 宗曰： 吾昔家贫，亲老为官赁运，以刺诣君，感见发遣，何乃久屈耶？ 
《杂事》曰：高彪字义方，吴郡人。志尚甚高，游太学，博览经史，善属文。尝诣大儒马融，辞不见。彪覆刺，背书曰： 伏闻高问，为日久矣。冀一见龙光，叙腹心之愿，以启其蔽，不图辞之以疾。昔周公父文王，兄武王，九命作相，以尹华夏，犹握沐吐食，以接白屋之士，天下归德。历载邈矣，今君不能相见，宜哉！ 融省大愧，遣人辞谢追请，径去不肯还。
《郭林宗别传》曰：林宗名益显，士争归之，载刺常盈车。
《祢衡别传》曰：衡初游许下，乃怀一刺。既到而无所之适，至於刺字漫灭。
《幽明录》曰：一士人姓王，坐斋中，有一人通刺诣之，题刺云 舒甄仲 。既去，疑非人。寻刺曰： 是予舍西土瓦中人。 令掘，果於瓦器中得一铜人，长尺馀。
○函
《吴志》曰：张温字惠恕。使蜀，谓先主曰： 谨奉所赍函书封。 
《晋安帝纪》曰：朱龄石伐蜀，太尉与龄石书，署函曰： 至白帝乃发。 书曰： 众悉从外水取成都，臧焘於中水出广汉，使羸弱乘高舰十馀，由内水向黄虎。 
《傅子》曰：太祖征刘晔，授以腹心之任，每有疑事，辄以函令问晔，乃一夜数十至。
○袠
《说文》曰：袠，书衣也。
《晋中经簿》曰：盛书有缣袠、青缣袠、布袠、绢袠。
《后汉书》曰：杨春卿临命戒子统曰： 吾绨袠中(《说文》曰：綈，厚缯也。绨音提。)有先祖所传秘记，为汉家用，尔其修之。 统感父遗言，服阕辞家，从犍为周循学习先法，又就同郡郑伯山受《河》《洛》书，及天文推步之术。
《益部耆旧传》曰：广汉王棠妻文拯。其前妻子博学好写书，拯尝为手自作袠，常过其意。
宋谢灵运《书袟铭》曰：怀幽卷颐，戢妙抱密，用舍以道，舒卷不失，亮惟勤玩，无或暇逸。
梁昭明太子《咏书帙》诗曰：擢影兔园池，抽茎淇水侧，幸杂缃囊用，聊因班女织。
○椠
《说文》曰：椠，牍牒也。
《释名》曰：椠，板长三尺者也。椠，渐也，言渐渐然长也。
《论衡》曰：断木为椠。
扬雄《答刘歆书》曰：以铅擿松椠，二十七年矣。
《西京杂记》曰：扬子云好事，尝怀铅提椠，从诸计吏访殊方绝域四方之语。
○扌扈
《后汉书》杜笃《书扌扈赋》曰：惟书扌扈之丽容，象君子之淑德；载方矩而履规，加文藻之修饰；能屈伸以和礼，惟高下而消息；虽转旋而屈挠，时倾邪而返侧；抱六艺而卷舒，敷五经之典式。
○封泥书
《春秋说》曰：龙图赤玉匣，封泥如黄珠。
又曰：黄龙五采，负图，黄玉匣，黄金绳缕，黄芝泥。
王子年《拾遗记》曰：元封元年，浮折国贡兰金之泥。此金汤渊，盛夏之时水常沸涌，有若汤火，飞鸟不能过。国人行者见水边有人治此金为器，混混若泥，如紫磨之色；百炼，其色变白如银，名曰 银烛 。尝以此泥封诸函匣，令诸宫门鬼魅不敢干当。汉世上将出征多以泥为印封，卫青、张骞、苏武、傅介子之使，皆受金泥之玺封也。
《续汉书》曰：光武封禅，乃求元封封禅事。奏用玉牒、玉检，以水银和金为泥。
《东观汉记》曰：邓训尝将黎阳营兵屯狐奴，后迁护乌桓校尉。黎阳故吏最贫羸者，举国念训，尝所服药北州少乏，又知训好青泥封书，从黎阳步推鹿车於洛阳市药，还过赵国易阳，并载青泥一襆，至上谷遗训。其得人心如是。
《西京杂记》曰：汉以武都紫泥为玺室，加绿涕其上。
○水滴器
《西京杂记》云：晋灵公冢甚瑰壮，器物皆朽不可别，惟玉蟾蜍一枚大如拳，腹空容五合，如新玉。取以成水滴砚。
傅玄《水龟铭》曰：铸兹灵龟，体象自然；含源未出，有似清泉；润彼玄墨，染此弱翰；申情写意，经纬群言。
