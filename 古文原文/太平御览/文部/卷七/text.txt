○御制上
《尚书·皋陶谟》曰：帝庸，作歌曰： 敕天之命，惟时惟几。 乃歌曰： 股肱喜哉，元首起哉，百工熙哉。 皋陶拜手稽首，飏言曰： 念哉！率作兴事，慎乃宪。钦哉！屡省乃成。钦哉！ 乃赓载歌曰： 元首明哉，股肱良哉，庶事康哉。 又歌曰： 元首丛脞哉，股肱惰哉，万事隳哉。 
《汉书》曰：高祖还归过沛，置酒沛宫，悉召故人父老子弟佐酒，发沛中儿得百二十人，教之歌。酒酣，高祖击筑自为歌曰： 大风起兮云飞扬，威加海内兮归故乡，安得猛士兮守四方！ 
又曰：武帝求贤诏曰： 盖有非常之功，必待非常之人，故马或奔踶而致千里，士或有负俗之累而立功名。夫泛驾之马，弛斥之士，亦在御之而已。(泛，覆也。方肿反。〈弓也〉，废也。斥，逐也。)其令州县察吏民有茂才异等可为将相及使绝国者。 
又曰：武帝幸河东，祠后土，顾帝京，欣然中流，与群臣宴饮。上欢甚，乃自作《秋风辞》云： 秋风起兮白云飞，草木黄落兮雁南归。兰有秀兮菊有芳，携佳人兮不能忘。泛楼船兮济汾河，横中流兮扬素波，箫鼓鸣兮发棹歌，欢乐极兮哀情多，少壮几时兮柰老何！ 
《后汉书·东平宪王苍传》曰：显宗以所自作《光武本纪》示苍，苍因上《世祖受命中兴颂》。上甚善之，令校书郎贾逵为之训解。
又曰：显宗自制《五家要说章句》，令桓郁定於宣明殿。(华峤书曰：帝自制《五行章句》，此言 五家 ，即谓五行之家也。)
《魏志》曰：武帝御军三十馀年，手不舍书，昼讲军策，夜则思经传，登高必赋，遇物必诗。及造诗被之管弦，皆成乐章。
《魏志》曰：文帝行幸广陵故城，临江观兵，戎卒十馀万，旌旗数百里，帝马上为诗曰： 观兵临江水，水流何汤汤。戈矛成山林，玄甲曜日光。猛将怀暴怒，胆气正纵横。谁云江水广，一苇可以航。不战能屈敌，戢兵称贤良。古公宅岐邑，实始剪殷商。孟子营虎牢，郑人惧稽颡。充国务耕植，先零自破亡。兴农淮甸间，筑室都徐方。量运宜权略，六军咸悦康。岂如东山诗，悠悠多悲伤。 
《魏文帝纪》曰：帝好文学，以著述为务，自所勒成垂百篇。又使诸儒撰集经传，随类相从，凡百篇，号曰《皇览》。
《晋书》曰：殷仲堪为黄门郎，孝武尝示仲堪诗，曰： 勿以己才而笑不才。 
《宋书》曰：高祖过彭城，置酒命纸笔，为诗曰： 先荡临淄秽，却清河洛尘。华阳省逸骥，桃林无伏轮。 於是群才并作也。
《后魏书》曰：孝文帝雅好读书，手不释卷。五经之义，览之便讲，学不师授，探其精奥。史传百家，无不该涉。才藻富赡，好为文章诗赋铭颂，有兴而作。有大手笔，马上口授，及其成也。不改一字。自太和已后，诏策皆帝文也。自馀文章百有馀篇。
《三国典略》曰：周明帝幼而好学，词彩温丽。捃摭众书，自羲农已来讫于魏末，叙为《世谱》，凡百卷，所著文章十卷，行於世。
《后周书》曰：明帝三年秋九月，幸同州，过故宅，赋诗曰： 玉烛调秋气，金舆历旧宫。还如过白水，更似入新丰。霜潭渍晚菊，寒井落疏桐。举杯延故老，今闻歌《大风》。 
《梁书》曰：武帝赐张率诗曰： 东南有才子，故能服官政。余虽惭夙昔，得人斯为盛。 率承诏往复六首。
又曰：高祖制春《景明志诗》五百字，敕在朝辞人沈约已下同作，高祖以王僧孺诗为工。
《隋书》曰：陈祯明初，后主作新歌，词甚哀思，令后宫美人习而歌之。其辞曰： 玉树后庭花，花开不复久。 时人以歌谶，此其不久兆。
又曰：大业三年，幸榆林。启民可汗奉觞上寿，拜伏甚恭，帝大悦，赋诗曰： 鹿塞鸿旗驻，龙庭翠辇回。毡帷望风举，穹庐向日开。呼韩稽颡至，休屠继踵来。索办擎膻肉，韦韝献酒杯。何如汉天子，空上单于台。 
《国朝传记》曰：炀帝善属文，而不欲人出其右，司隶薛道衡由是得罪，后因事诛之，曰： 更能作 空梁落燕泥 否？ 炀帝为《燕歌行》，文士皆和，著作郎王胄独不下帝。帝每衔之，胄竟坐此见害，而诵其警句曰：  庭草无人随意绿 ，复能作此语耶？ 
又曰：牛弘，炀帝之在东宫也，数有诗书遗弘，弘亦有答。及嗣位之后，尝赐弘诗曰： 晋家山吏部，魏世卢尚书。莫言先哲异，奇才亦佐余。学行敦时俗，道素乃冲虚。纳言云閤上，礼仪皇运初。彝伦欣有叙，垂拱事端居。 
《唐书》曰：太宗以武功定海内，栉风沐雨，不暇於诗书。洎于嗣业，进引忠良，锐精思政，多孜孜求之，若不及。数年之后，天下晏如，遂於听览之暇，留精文史，叙事言怀，时有制作，天才宏丽，兴记玄远。著作邓隆请编次之，诏不许。
又曰：太宗著《金镜述》以示群臣，其辞曰：朕以万机暇日，游心前文，仰六代之高风，观百王之遗迹，兴亡之运，可得言焉。每至轩、昊之无为，唐、虞之至治，未尝不留连赞咏，不能已矣。及於夏、殷末世，秦、汉暴君，使人凛然竞惧，如履朽薄。然人君皆欲其永享万乘之尊，以垂百王之后，而得失异迹，兴灭不同，何也？盖短於自见，不闻逆耳之言，至於灭亡，终身不悟，岂不惧哉？观理乱之本原，足为明镜之鉴戒。乱未尝不任不肖，理未尝不任忠贤。任忠贤则享天下之福，用不肖则受天下之祸。社稷临危之主，各师其臣，若使觉悟，安有危亡之祸？特由不留心於任使，翻属意於遨游，岂不哀哉！古人言舜以遨游将为任使，以任使将为遨游，岂不善哉！禹不爱於声，不贪於色，予谓不然，将为爱也。人云桀纣耽於声色，予将为不好也。何以然，桀、纣命不终於天年，乐不终於一世？以此知为不好也。舜、禹命寿於终，乐毕於世，予谓之爱也。且夫人有宽躁强柔之志，愁乐贪欲之心，性有善不善者也。由是观之，尧、舜、禹、汤躬行仁义，治致隆平，此禀其善性也；幽、厉、桀、纣乃为炮烙之刑。刳孕妇。割人心。斮朝涉，脯鬼侯，造酒池糟丘为长夜之饮，此其受於不善之性也。夫立身之道在於折衷，不在於偏耽。吴起曰： 昔桑氏之君修德废武，以灭其国，有扈之君恃众好勇，以丧社稷。 仲尼曰： 宽济猛，猛济宽。 仁义之道犹不得偏，何况于左道乎？况於不仁乎？为君之道，处至极之尊，以亿兆为心，以万邦为意。安民必以文德，防边必以武功。孔子曰： 夫文之所加者深，武之所服者大，德之所施者博，则威之所制者广。 不可以武威安民，不可以文德备塞。大鲸出水，必废游波之功，鸿鹄沉泥，定无凌空之效。若各令遂志，并不失其能。古人云：构大厦者，先择木然后简材。治国者，先择佐然后定民。大匠构屋，必以大材为栋梁，小材为榱桷，苟有所中，尺寸之木无弃，此善理木者也。非独屋有栋梁，国家亦然。大德为宰相，亦国之栋梁也。予思三代以来，君有所好，民必从之。在上留心台榭，奇巧之人必至；致情游猎，驰骋之人远臻；存意管弦，郑、卫多进；降怀脂粉，燕、赵斯来。塞切直之路，为忠者必少；开谄谀之道，为佞者必多。古人云： 君犹器也，民犹水也。 方圆在於器，不在於水。以此而言，足为永戒。夫玉不琢，不成器；人不学，不知道。仲尼好於郯子，文王学於虢叔，圣人且犹如此，何况於凡人乎？治主思贤，如农夫之望岁；哲后求人，若旱苗之思雨。乱君嫉胜己如仇，视不肖如子，怀之中心，何日暂忘。王莽伪行仁义之道，有始无终；孙皓权施恩惠之风，有初无末。二子犹船之泛巨浪，毁在不遥，若驽马之奔千里，困其将至。古人云： 升量不以盛硕，小智不可谋大，巧诈不如拙诚。 信无谬矣。有明主，有暗主。汉祖摄衣於郦生，比干剖心於辛纣；殷汤留情於伊尹，龙逢被戮於夏桀；楚庄暇隙而怀忧，武侯罢朝而含喜：闇主护短而永愚，明主思短而长善。睹汉祖、殷汤，仰其有德行，譬若阴阳调，四时会，法令均，万民乐，则麒麟呈其祥。汉祖、殷汤岂非麒麟之类乎？观夏癸、商辛，嗟其悖恶之甚，犹政令不行，寒暄失序，则猛兽肆毒，螽螟为害，夏癸、商辛岂非猛兽之俦乎？予以此观之，岂非天道也！虽曰天时，抑亦人事。成汤之世有七年之旱，剪发为牺，千里雨降。太戊之时桑穀生朝，惧而修德，遂使十六国重译而来。此岂非人事者也？或云：为君难，为臣不易。君处尊高之位，执赏罚之权，录人之材，因人之力，何为不成？何求不得？此言似易，论之实难。何者？轻凌天地，众精显其妖；忽慢神灵，风雨应其暴。是以帝乙有雷震之祸，殷纣致分砂之灾，多营池观，远求异宝，民不得耕，女不得蚕，田荒业废，兆庶凋残。见其饥寒不为之哀，睹其劳苦不为之戚，苦民之君也，非治民之主也。薄赋轻徭，百姓家给，上无急命之征，下有讴歌之咏，屈一身之欲，乐四海之民，忧国之主也，乐民之君也。此其所以为难也。且用人之道，又为未易，己之所贤未必尽贤，众之所毁未必全恶；知能不举即为失材，知恶不黜则为祸胎。又人才互有长短，不必兼通，是以公绰优於大国之卿，子产善为小邦之相；绛侯木讷，卒安刘氏之宗；啬夫利口，不任上林之令。舍短从长，然后为美。夫人刚柔之情各异，曲直之性不同，不可不察也。逆王耳而履道，戮孔怀以安国，周公是也。顺上心以安身，随君情而杀之，易牙是也。弃己之命，存君之身，纪信是也。挟国谋事，以报私仇，袁盎是也。捐身而执节，孤立而自毁，屈原是也。外显和穆之端，内怀汤火之意，宰嚭是也。忠谄之道，以此观之，足以永镜。白起为秦平赵，乃被昭王所杀；亚夫定七国之乱，卒为景帝所诛；文种设策灭吴，翻遭越王之戮；伍员竭诚为国，终罹赐剑之祸，乃君之过也，非臣之罪焉。至如赵高、韩信、黥布、陈豨之俦，此自贻厥衅，非君之滥刑之也。高祖失於存功之能，光武获於置将之妙。臣安君社稷之国，君处臣危亡之地，岂是相酬之道也？为天下之君，处万民之上，安可易乎？背道违礼，非惟损己，乃为贤人之所笑；卑身厉行，实为君子，又为凡夫之所讥；越品进官，其类必为深怨；偏与人语，在众为曲私；任使贤良，则为偶得；委仗凡才则言愚闇；数言则谓大繁，辞寡则谓道薄；恣情忿怒，则朝野战慄，留心宽恕，则法令不行；民乐则官苦，官乐则民劳。四海之内，莫非王土，要荒为枝叶，畿内为根本。古人云： 皮之不存，毛将安傅？ 深根固本之内相，而伊尹、傅说世所希逢，至如镇积冰之塞、守飞雪之边，而魏尚、李牧当今罕遇。遣人远抚，则眷恋而不忍，愍而不遣，则枝叶而不存，二者之间，致心何所？是以晨兴夕惕，无忘斯事。为上犹然，何况臣下？《易》云： 书不尽言，言不尽意。 今略陈梗概，以示心之所存耳。古语云：劳者必歌其事。朕非故烦翰墨以见其藻，但学以为己，聊书所怀，想达见群贤，不以为嗤也。
又曰：太宗思隋氏失道，皇运开基，因而序之以明诫慎，神笔书石，命工刻之，以赐皇太子。其词曰： 昔隋季崩离，天纲弛紊，波涛沸四海，气雾塞三光，鬼哭石言，人怨神怒，丁壮疲於兵甲，老弱毙於饥寒，爨骨百城，流血千里，宫阙变为禾黍，中原化为寇场。余以弱龄，属当厄运，思静大难，以济苍生，秣马挥戈，风驱电扫，克平八表，临抚万方。聊因暇景，载怀兴乱。历想前代暗君庸王，莫不恃其智力则轻侮圣贤，骋其文才则不遵道德，纵其口辩以饰非，肆其奸言以拒谏；昏迷酒色，习近谗邪，暴疾黎元，穷其辙迹，倾危莫悟，以至灭亡。明镜不远，於焉自鉴。 
又曰：魏徵葬日，太宗登苑西楼临路哭祭。太宗复为制碑文并御书，公卿士庶竞来模写，车马填噎，日有数千。时人号其碑为 二绝 ，文与书也。
又曰：太宗幸积翠池，宴五品以上。太宗曰： 今兹年谷大登，水潦不能为害，天下既安，边方静息，因此农隙与公等举酒。酒既酣，各宜赋一事。 太宗赋《尚书》，其词曰： 日昃玩百篇，临登被五典。夏康既逸预，商辛亦流湎；恣情昏主多，克己明君鲜。灭身资累恶，成名由积善。 
又曰：太宗征高丽回，次营州，诏辽东战死骸骨并集柳城东南，有司设太牢以祭之。太宗临哭尽哀，从臣无不流泪。帝亲为文祭之，曰： 忠烈盖世，往贤明轨，忘身徇国，先哲良规。惟尔等怀忠立节，重义轻生，奋剑提戈，摧城陷阵，冒锋刃而不顾，赴汤火以如归，殒命战场，残形寇垒，膏原润钺，身丧名存。摇落寒关遂非生入，苍茫雷野无复馀踪。山川宛其不殊，存亡飒焉非昔。然则身者今之所重，名者后之所贵。身乃常有而愚夫怯焉，功则难立惟烈士成焉。去一生之短期，收千载之令誉，此圣贤之操也，岂直忠勇者乎？所以按辔停舆，抚膺一恸，嘉乃诚节，痛尔遗灵。酒俎既陈，魂其斯享。 
又曰：贞观十一年，太宗幸洛阳，遣使祭汉太师杨震墓。太宗自为文曰： 惟君资华岩之奇气，禀金方之秀质，艳忠笃以成性，应时运而挺生。弹冠赞务，弼谐帝道；正色立朝，周行以肃。坐槐燮理，鼎饪载调。值安德不升，政由近习，气舛玉衡，日微黄道。君慨然忠愤，乃心王室。昌言正议，屡犯於逆鳞，霜简。且绳，志袪於时蠹。而运属陵夷，道消贤哲；不纳嘉猷，遂婴严纲；方弘至治，遽夭天年；英杰云亡，邦国弥瘁。斯乃缅想高踪，可为长叹。朕省方班瑞，言事东巡，瞻坟〈土遂〉於道周，想风徽於前代。若使九原可作，吾将与归。千载如存，依然何远。行潦致属，君其飨之。 
又曰：高宗制《元首》、《前星》、《维成》、《股肱》等诫以示侍臣，礼部尚书弘文馆学士许敬宗又上表请总名为《天训》，并请注解，许之。及注毕，敬宗为之序。
又曰：咸亨中，上自制乐章，有《上元》、《二仪》、《三才》、《四时》、《五行》、《六律》、《七政》、《八风》、《九宫》、《十洲》、《得一》、《庆云》之曲。以示群臣，令太常行用之。
又曰：咸亨中，御书飞白书赞以赐中书门下三品户部尚书戴至德，词曰： 泛洪源俟舟楫 ，中书侍郎郝处俊曰 飞九霄假六翮 ，吏部侍郎李敬玄曰 资启沃罄丹诚 ，中书侍郎崔知悌曰 竭忠节赞皇猷 。议者以戴、郝宽厚，而李、崔忠勤，故上以此言褒美之。
又曰：显庆中，上以琴中雅曲古人歌之，近代已来此声顿绝，令所司简乐工解琴笙者修习旧曲。冬十月辛亥，太常上书： 谨案《礼记》及《家语》云： 舜弹五弦之琴，歌南风之诗。 是知琴操曲弄，皆合於歌。 
又，张华《博物志》曰： 《白雪》是大帝使素女鼓五十弦瑟曲名。 
又，楚太夫宋玉对襄王云： 有客於郢中歌《阳春白雪》，国中合者数十人。是知《白雪》琴曲本宜合歌，以其调高，人和遂寡。自宋玉已来迄今千祀，未有能歌《白雪》曲，臣今准敕，依於琴中旧曲定其宫商，然后教习，并合於歌，辄以御制雪诗为《白雪》歌词。又按古今乐府奏正曲之后皆别有声，君唱臣和，事彰前史，辄取侍中许敬宗等奉和雪诗以为送声，各十六节，令悉教讫，并皆谐韵。 上善之，乃付太常，编于乐府。
又曰：玄宗制《令长新诫》一篇颁赐天下县令，其词曰： 我求令长，保义下人。人之所为，必有所因。秋矜浸广，赋役不均，使夫离散，莫保其身。征诸善理，寄尔良臣，与之革故，政在维新。调风变俗，背伪归真。教先为富，惠恤於贫。无大无小，以躬以亲。青旌劝农，其惟在勤。墨绶行令，孰不攸遵；曷云被之，我泽如春。 
又曰：玄宗亲制《春台望》一章，二十八句，起居舍人蔡孚奏曰： 伏见所制，气雄词美，德音相属。鄙炎汉之奢侈，徇有唐之俭陋，知作劳而居逸，念中人之家产。用心如此，天下斯安。臣职在司，言请宣示百僚，及编国史。 
又曰：端午日，玄宗自赋诗曰： 端午临中夏，时清日复良。盐梅已佐鼎，麹糵且传觞。事古人留迹，年深缕续长。当轩知槿茂，向水觉芦香。亿北同归寿，群公共保昌。忠贞如不替，贻厥后昆芳。 
又曰：玄宗幸宁王宪宅，与诸王宴，探韵赋诗。上诗曰： 鲁卫情先重，亲贤受转多。冕旒丰暇日，乘景暂经过。戚里申高宴，平台奏雅歌。复寻为善乐，方验保山河。 
又曰：天宝八载九月甲午，是日皇太子生日，上制《仁孝诗》六章，亲札於步障，以赐太子，令中官高力士以示朝臣。
