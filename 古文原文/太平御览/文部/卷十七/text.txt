○著书上
张华《博物志》曰：圣人制作曰经，圣贤著述曰传。
《史记·太史公自序》曰：夫《诗》《书》隐约者，欲遂其志之思也。昔西伯拘羑里，演《周易》；孔子厄陈蔡，作《春秋》；屈原放逐，著《离骚》；左丘，失明，厥有《国语》；孙子膑脚，而论兵法；此人皆意有所郁结，其不得通其道也。
《汉书》曰：公孙弘著《公孙子》言刑名，谓字直百金也。
又曰：淮南王安为人好书鼓琴，不喜弋猎狗马驰骋。招致宾客方术之士数千人，作为《内书》二十一篇，《外书》甚众；语裥《中篇》八卷，言神仙黄白之术，亦二十馀万言。初，安入朝，献所作《内篇》新出，上爱秘之。使为《离骚传》，(师古曰：传谓解说之，若《毛诗传》。)旦受诏，日食时上。
又曰：陆贾在高祖前时时称说《诗》《书》，帝骂之曰： 乃公马上得之。 贾曰： 宁可以马上治乎？汤武逆取而顺守之，文武并用，久长之术也。 帝乃令贾著古今成败之书，名曰《新语》，每奏一篇，帝未尝不称善。
又曰：董仲舒作《玉杯》、《繁露》、《清明》、《竹林》之书，《曲台》、《后仓》之书，《礼射》之书。
又曰：《王莽传》大司马护军褒奏言，安汉公遭子宇陷於管蔡之辜，爱至深，为帝故，故不敢顾私，惟宇遭罪。喟然愤发作书八篇，以诫子孙。宜班郡国，令学官以教授。请令天下吏能诵公诫者，以著官簿，比《孝经》。(师古曰：著官者，言用之得选举也。)
《后汉书》曰：梁竦以经书自娱，著书数篇，名曰《七序》。班固见而称之曰： 昔孔子作《春秋》而贼臣乱子惧，梁竦作《七序》而窃位素餐者惭。 
又曰：王充好论说，始诡异，终有理实。以为俗儒守文，多失其真，乃闭门潜思，绝庆吊之礼，户牖墙壁各置刀笔，著《论衡》八十五篇，二十馀万言。
《后汉书列传》曰：荀悦字仲豫，俭之子。悦志在献替，而谋无所用。乃作《申监》五篇，其所论辩，通见政体。既成而奏之，帝览而善焉。帝好典籍，常以班固《汉书》文繁难省，乃命依左氏传体以为《汉纪》，诏尚书给笔札，辞约事详，论辩多美。
《晋书》曰：干宝性好阴阳术数，留思京房、夏侯胜等传。宝父先有所宠侍婢，母甚妒忌。及亡，母乃生埋婢於墓中。宝兄弟年少，不知审也。后十馀年，母丧，开墓而婢伏棺如生。载还，经日乃苏。言其父常取饮食与之，恩情如生，家中吉凶辄语之，考校悉验，地中亦不觉为恶；既而嫁之，生子。又宝兄尝病，气绝，积日不冷。后遂悟，见天地间鬼神事，如梦觉，不自知死。宝以此，遂撰集古今神祗灵异人物变化，名为《搜神记》，凡三十卷。以示刘惔，惔曰： 卿可谓鬼之董狐也。 干宝表曰： 臣前聊欲撰记古今怪异非常之事，会聚散逸，使同一贯。博访知之者，片纸残缺，事事各毕。 
又曰：孙盛著《晋阳秋》，词直而理正，咸称良史焉。既而桓温见之，怒谓盛子曰： 枋头诚为失利，何至乃如尊君所说？ 其子遽拜谢曰： 请删定之。 时盛年老还家，性方严，有轨宪，虽子孙班白而庭训愈峻。至此诸子乃共号泣稽颡，请为百口计。盛大怒，诸子遂尔改之。盛写定两本，寄於慕容隽。泰元中，孝武帝博求异闻，始於辽东得之，以相考校，多有不同，书遂两存。
又曰：曹志，植之子也。帝尝阅《六代论》，问志曰： 是卿先王所作耶？ 志对曰： 先王有手所作自录，请归寻案。 还奏曰： 案录无此。 帝曰： 谁作？ 志曰： 以臣所闻，是臣族父冏所作。以先王文高名著，欲令书传於后，是以假托。 帝曰： 古来亦有是。 顾谓公卿曰： 父子证明，足以为审。自今以后，可复无疑。 
又曰：王长文字德叡，广汉郪人也。少以才学知名，而放荡不羁，州府辟命皆不就。州辟别驾，乃微服窃出，举州莫知之。后於成都市中蹲踞啮胡饼，刺史知其不出，屈礼遣之。闭门自守，不交人事。著书四卷，拟《易》，名曰《通玄经》。有文言、卦象，可用卜筮，时人比之扬雄《太玄》。同郡马秀曰： 扬雄作《太玄》，惟桓谭以为必传后世。晚遭陆绩，玄道遂明。长文《通玄经》，未遭陆绩、君山耳。 
又曰：王隐字处叔。太兴初，典章稍备，乃召隐及郭璞俱为著作郎，令撰《晋史》。著作郎虞预私撰《晋书》，而生长东南，不知中朝事，数访於隐，并借隐所著书窃写之，所闻渐广。是后更嫉隐，形於言色。预既豪族，交结权贵，共为朋党，以斥隐。竟以谤免，黜归於家，贫无资用，书遂不就。乃依征西将军庾亮，供其纸笔，书乃得成，诣阙上之。隐虽好著述，而文辞鄙拙，芜舛不伦。其书次第可观者，皆其父所撰；文体混杂，义不可解者，隐之作也。
《宋书》曰：王淮之，字元鲁，晋尚书仆射彬玄孙也。曾祖彪之位尚书令，博闻多见，练悉朝仪。自是家世并记江左旧事，缄之有青箱，世之： 王氏青箱学。 
又曰：高平郄绍作《晋中兴书》，数以示何法盛。法盛有意图之，谓绍曰： 卿名位贵达，不复俟此延誉。我寒士，无闻於时，如袁宏、于宝之徒，赖有著述，流声於后，宜以为惠。 绍不与。至书成，在斋内厨中，法盛诣绍，绍不在，直入窃书。绍还，失之，无复兼本，於是遂行何书。
《齐春秋》曰：王俭字仲宝。以四部众书盈溢机阁，自刘歆《七略》以来应更区别，乃著《七志》上之。时人以比相如《封禅》焉。
《梁书》曰：武帝取锺王真迹授周兴嗣，令选不重复者千字，韵而文之。兴嗣一宿即上，鬓发皆白，大被赏遇。后兴嗣目疾，武帝亲为之合药。
又曰：刘勰字彦和。自齐入梁，撰《文心雕龙》五十篇，论古今文体。其序略云： 予齿在逾立，尝夜梦执丹漆之礼器，随仲尼而南行，寤而喜曰： 大哉，圣人之难见也！乃小子之垂梦欤？ 自生灵已来，未有如夫子者也。敷赞圣旨，莫若注经。而马郑诸儒，弘之已精。惟文章之用，实经典之条枝，五礼资之以成文，六典因之以致用。由是搦笔和墨，乃始论文。其为文用四十九篇而已。 既成，未为时流所称。勰欲取定於沈约，无由自达，乃负书候约於车前，状若欲货鬻者。约取读，大重之，谓深得文理，常陈诸几案。
《后周书》曰：齐王宪尝以古今兵书繁广，难求指要，乃自列定五篇，表陈，高祖览而称善。
《陈书》曰：陆琼字伯玉，吴人。初，琼父云公奉武帝敕撰《嘉瑞记》，琼述其旨而续焉。
《三国典略》曰：齐主如晋阳，尚书右仆射祖珽等上言： 昔魏文帝命韦诞诸人撰著《皇览》，包括群言，区分义别。陛下听览馀日，眷言缃素，究兰台之籍，穷策府之文，以为观书贵博，博而贵要，省日兼功，期於易简。前者修文殿令臣等讨寻旧典，撰录斯书。谨罄庸短，登即编次，放天地之数，为五十部，象乾坤之策，成三百六十卷。昔汉世诸儒集论经传，奏之白虎阁，因名《白虎通》。窃缘斯义，仍曰《修文殿御览》。今缮写已毕，并目上呈。伏原天鉴，赐垂裁览。 齐主命付史阁。初，齐武成令宋士嘉录古来帝王言行要事三卷，名为《御览》，置於齐王巾箱；阳休之创意，取《芳林遍略》，加《十六国春秋》、《六经拾遗录》、《魏史》等书，以士素所撰之名称为《玄洲苑御览》，后改为《圣寿堂御览》。至是珽等又改为《修文殿》上之。徐之才谓人曰： 此可谓床上之床，屋上之屋也。 
《三国典略》：齐魏收以子侄少年须诫厉，遂著《枕巾篇》以训之。
《隋书》曰：杜台卿尝采《月令》，触类而广之，为书，名《玉烛宝典》，十二卷，奏之。台卿患聋，不堪吏职。请修国史，上许之，拜著作郎。
《国朝传记》曰：虞世南之为秘书也，於省后堂集群书中事可为文用者，号为《北堂书钞》。今北堂犹存而书益行於代。
《唐书》曰：太宗以特进魏征所撰《类礼》，赐皇太子及诸王，并藏本於秘府。初，征以《礼经》遭秦灭学，戴圣所编条流不次，乃删其所记，以类相从，为五十篇，合二十卷。太宗善之，赐物一千段。
又曰：太宗阅陆德明《经典音义》，美其弘益学者，叹曰： 德明虽亡，此书可传习。 因赐其家布帛百匹。
又曰：高宗时，太子贤败，太子洗马刘纳言、给事中唐之奇，并坐私附庶人配流岭外。讷言博学有文词，以《汉书》授贤，贤甚重之。尝撰《续排谐集》十五卷，贤览之以为笑乐。及贤废，宫中搜得之，上怒曰： 经典诱人，犹恐不能迁善；排谐鄙说，是导之以邪也。 遂徙於震州而死。
又曰：天后圣历中，上以《御览》及《文思博要》等书聚事多未周，令麟台监张昌宗与麟台少监李峤广召文学之士，给事中徐彦伯、水部郎中员半千等二十六人增损《文思博要》，勒成一千三百卷，於旧书外更加佛教、道教及亲属姓氏、方域等部。至是毕功，上亲制名曰《三教珠英》。彦伯已下改官加级赐物。
又曰：天后自咸亨已后，尝召文学之士周思茂、范履冰等入禁中，令撰《玄鉴》百卷，《青宫要纪》、《少阳政范》各三十卷，《孝子传》及《列女传》、《维城典训》、《凤楼新诫》各二十卷，《古今内范》百卷，《乐书要录》十卷，《百僚新诫》五卷，《垂拱格》四卷，《臣轨》二卷，《兆人本业》五卷，语裥《文集》一百二十卷，并藏於秘阁。
又曰：刘允济善属文，与绛州王勃齐名。采摭鲁哀公后十二代至於战国遗事，撰《鲁后春秋》一十卷，表上之，迁左右史。
又曰：许叔牙尝撰《毛诗纂义》十卷，以进太子，赐帛二百段，兼令写本付司经局。其后御史大夫高智周谓人曰： 凡欲言诗者，必须先读此书始可也。 
又曰：大历中，刑部尚书颜真卿以陆法言《切韵》未弘，乃纂九经子史字义，著《韵海镜原》三百六十卷，献之。诏下秘阁及集贤书院贮之。
又曰：冯伉为醴泉县令，患百姓多猾，为著《论蒙》十四篇，大略指明忠孝仁义，劝学务农，每乡给壹卷，俾其传习。在县七年，韦渠牟荐为给事中，充皇太子及诸王侍读。召见於别殿，赐金紫，著《三传异同》三卷。
又曰：贞元十三年，韩谭进《统载》三十卷，其书采虞夏以来至於周、隋，录其事迹善於始终者六百六十八人，为立传。
又曰：路随为侍讲学士。采三代皇王兴衰，著《六经法言》二十卷，奏之，旋拜谏议大夫。依前侍讲学士将修《宪宗实录》，复命兼充史职。
又曰：贞元十一年，左仆射平章事贾耽进《海内华夷图》及《古今郡国县道》四十卷。图广三丈，以寸折成百里，权德舆作序。
又曰：韦处厚为中书舍人、侍讲学士，时穆宗荒恣不亲政务，既居纳诲之地，宜有以启导情虚。乃铨择经义雅言，以类相从，为二十卷，谓之《六经法言》，献之，赐以缯帛。
又曰：唐次贬开州刺史，在巴峡间十馀年不获进用。西川节度使韦皋抗表请为副使。德宗密谕皋令罢之。次滞蛮荒，孤心绎耵，怨谤所积，孰与申明？乃采自古忠臣贤士遭罹谗谬谤放逐，遂至杀身，而君犹不悟，其书三篇，谓之《辨谤略》，上之。德宗省之，犹怒，谓左右曰： 唐次乃以吾为昏主，何自谕如此？ 次卒。章武帝明哲嫉恶，尤恶人朋比倾陷，尝阅书禁中，得次所上书三篇，览而善之，谓学士沈传师曰： 唐次所集辨谤之书，实君人者时宜观之。朕思古书中多有此事，次编录未尽，卿家传史学，以类例广之。 传师奉诏，与令狐楚、杜元颖等分功修续，广为十卷，号《元和辨谤略》。
又曰：郑处诲方雅好古，勤於著述，撰集至多，为校书郎时，撰次《明皇杂录》三篇，行于世。
又曰：裴潾充集贤殿学士，集历代文章，续梁昭明太子《文选》成三十卷，目曰《大和通选》，并音义目一卷，上之。当时文士非素与潾游者，其文章少在其选。时论薄之。
又曰：柳玭尝著书诫其子弟曰： 夫门地高者可畏不可恃：可畏者，立身行己，一事有坠先训，则罪大于它人；虽生可以苟取名位，死何以见祖先于地下？不可恃者，门高则自骄，族盛则人之所嫉。实艺懿行，人未必信。纤瑕微累，十手争指矣。 又数其五条，词多不载。
