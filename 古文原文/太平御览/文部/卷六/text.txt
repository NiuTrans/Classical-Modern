○铭
《释名》曰：铭者，述其功美可称名也。
《礼记·祭统》曰：铭者，论撰其先祖之有德善、功烈、勋劳、庆赏、声名，列于天下，而酌之祭器，自成其名焉，以祀其先祖者也。显扬先祖，所以崇孝也。身比焉，顺也。明示后世，教也。夫铭者，一称而上下皆得焉耳矣。是故君子之观於铭也，既美其所称，又美其所为。为之者，明足以见之，仁足以与之，智足与利之，可谓贤矣。贤而勿伐，可谓恭矣。故卫孔悝之鼎铭曰： 六月丁亥，公假于太庙。公曰： 叔舅，乃祖庄叔，左右成公。成公乃命庄叔，随难于汉阳，即宫于宗周，奔走无射。启右献公，献公乃命成叔，纂乃祖服。乃考文叔，兴旧嗜欲，作率庆士，躬恤卫国，其勤公家，夙夜不解。民咸曰休哉。 公曰： 叔舅，予汝铭，若纂乃考服。 悝拜稽首曰： 对扬以辟之。勤大命，施于烝彝鼎。  此卫孔悝之鼎铭也。古之君子，论撰其先祖之美，而明著之后世者也。以比其身，以重其国家如此。子孙之守宗庙社稷者，其先祖无美而称之，是诬也；有善而弗知，不明也；知而弗传，不仁也。此三者，君子之所耻也。
《周礼·夏官上·司勋职》曰：掌六乡赏地之法，以等其功。(尝地，尝田也。在远郊之内，属六卿焉。等犹差也，以功大小为差。)王功曰勋，(辅成王业，若周公者也。)国功曰功，(保全国家，若伊尹也。)民功曰庸，(法施于民，若后稷也。)事功曰劳，(以劳定国，若禹者也。)治功曰力，(制法成治，若昝繇也。)战功曰多。(克敌出奇，若韩信、陈平者也。《司马法》曰：上多前虏也。)凡有功者，铭书於王之太常，祭於大烝，司勋诏之。(铭之言名也。生则书于王旌以识其人与其功也，死则于烝先王祭之。诏谓告其神以辞也。盘庚告其卿大夫曰：兹予大享于先王，尔祖其从与享之是也。今汉祭功臣于庙庭。)
《周礼·冬官·考工记》曰：鬴铭曰： 时文思索，允臻其极；(铭刻之也。时，是也。允，信也。臻，至也。极，中也。言是文德之君，思求可以为民立法者，而作此量信，至于道之中。)嘉量既成，以观四国；(以观示四方，使放象之。)永启厥后，兹器维则。 (永，长也。厥，其也。兹，此也。又长启道其子孙，使法则此器长用之。)
王隐《晋书》曰：张载字孟阳。随父牧在蜀作《剑阁铭》，刺史张敏表之天子，命刻石於剑阁。
崔鸿《十六国春秋·后赵录》曰：勒徙洛阳晷影於襄国，铭佐命功臣三十九人于函，置于建德前殿。
刘璠《梁典》曰：天监六年，帝以旧国漏刻乖舛，乃敕员外郎祖恒治漏；成，命太子舍人陆倕为文，其序曰： 乃诏臣为铭。 按倕集曰： 铭一字，至尊所改也。 
《唐书》太宗幸河北，观砥柱，因勒铭於其上，以陈盛德。
《穆天子传》曰：天子观舂山之上，乃为铭，疏於玄圃之上，以贻后世。(谓勒石铭功德。)
《大戴礼》曰：武王践祚，三日，召士大夫而问焉，曰： 恶有藏之约，行之万世，可以为子孙者乎？ 师尚父曰： 在丹书。王欲闻之，则斋矣。 三日端冕，师尚父端冕奉书而入，则负屏而立，王下堂南面而立。父曰： 先王之道不北面。 王行西折而东面而立，师尚父西面，道书之言曰： 敬胜怠者吉，怠胜敬者灭，义胜欲者从，欲胜义者凶。以仁得之，以仁守之，其量百世；以不仁得之，以仁守之，其量十世；以不仁得之，以不仁守之，必及其世。 王闻书之言，惕然若恐惧，而为诫，书于席之四端为铭焉。
《太公金匮》曰：武王曰： 吾随师尚父之言，因为慎书铭，随身自诫。 其冠铭曰： 宠以着首，将身不正，遗为德咎。 书履曰： 行必虑正，无怀侥倖。 书剑曰： 常以服兵，而行道德，行则福，废则覆。 书镜曰： 以镜自照，则知吉凶。 书车曰： 自致者急，载人者缓，取欲无度，自致而反。 
《皇览记阴谋》：黄帝金人器铭曰：武王问尚父曰： 五帝之诫，可得闻乎？ 尚父曰： 黄帝之戒曰：吾之居民上也，摇摇恐夕不至朝。故为金人，三封其口，曰：古之慎言。尧之居民上也，振振如临深渊。舜之居民上也，慄々恐夕不见旦。 武王曰： 吾并殷民，居其上也，翼翼惧不敢息。 尚父曰： 德盛者守之以谦，威强者守之以恭。 武王曰： 欲如尚父言，吾因是为诫，随之身。 
《孔子家语》曰：孔子观周，遂入太祖后稷之庙。庙当右阶之前，有金人焉，三缄其口而铭其背曰： 古之慎言人也，诫之哉。无多言，无多事。多言多败，多事多害。安乐必诫，无所行悔。勿谓何伤，其祸将长；勿谓何害，其祸将大；勿谓不闻，神将伺人。焰焰弗灭，炎炎若何；涓涓不壅，终为江河；绵绵不绝，或成网罗；(绵绵微细若不绝，则有成网罗者也。)豪末不札，(如毫之末，言微者。札，拔也。)将寻斧柯。诚能慎之，福之根也。口是何伤？祸之门也。强梁者不得其死，好胜者必遇其敌。盗憎主人，民怨其上。君子知天下之不可上也，故下之；知众人之不可先也，故后之。温恭慎德，使人慕之；执雌持下，人莫逾之。人皆趋彼，我独守此；人皆惑之，我独不徙。内藏乃智，不示人技，我虽尊高，人弗我害，惟能如此也。江海虽左，长於百川，以其卑也。天道无亲，尝与善人。诫之哉！戒之哉！ 孔子既读斯文也，顾谓弟子曰： 小子志之。此言实而中，情而信。诗云： 战战兢兢，(战战，恐也。兢兢，戒也。)如临深渊，(恐堕。)如履薄冰。 (恐〈阝舀〉。)行身如此，岂曰过患哉？ (孙卿子《说苑》又载也。)
又孙楚反金人铭曰：昔太庙左阶之前有石人焉，大张其口而书其胸曰： 我古之多言人也。无少言，无少事。少言少事，后生何述焉？我颂《三坟》、《五典》、《八索》、《九丘》，赜罔深而不探，理无奥而不钩，故言满天下，而无口尤。夫惟言立，乃可长久，胡不愧然，生缄其口，自拘文庭，终身叉手。 
《孔子家语》曰：孔子观於鲁桓公之庙，见欹器焉。(欹，倾。)孔子问於守庙者，曰： 此何器也？ 对曰： 宥坐之器。 子曰： 吾闻宥坐之器，虚则欹，中则正，满则覆，明君以为至诫，常置於座侧也。 子路进曰： 敢问持满有道乎？ 子曰： 聪明睿智，守之以愚；功被天下，守之以让；勇力振世，守之以怯；富有四海，守之以谦。 后之君子，感诫之至，追而作铭。
扬子《法言》曰：或问铭，曰： 铭哉，铭哉，有意於慎也。 
《文心雕龙》曰：昔轩辕帝刻舆以弼违，大禹勒笋虡以招谏；成汤盘盂，著日新之规；武王户席，题必诫之训；周公慎言於金人，仲尼革容於欹器。列圣鉴诫，其来久矣。故铭者，名也，观器必也正名，审用贵乎慎德。盖臧武仲之论铭也，曰： 天子令德，诸侯计功，大夫称伐。 夏铸九牧之金，周勒肃慎之楛，令德之事也；吕望铭功於昆吾，仲山镂绩於庸器，计功之义也；魏颗纪勋於景锺，孔悝表勤於卫鼎，称伐之类也。若乃飞廉有石椁之锡，灵公有夺里之谥，铭发幽石，噫可怪也。赵灵勒迹於番吾，秦昭刻传於华山，夸诞示后，吁可笑也。详观众列，铭义见矣。至於始皇勒岳，政暴而文泽，亦有疏通之美焉。若乃班固燕然之勒，张旭华阴之碣，序亦成矣。蔡邕之铭思烛古今，桥公之钺则吐纳典谟，朱穆之鼎，全成碑文，溺所长也。至如敬通新器，准矱武铭，而事非其物，繁略违中。崔骃品物，赞多诫少。李尤积篇，义俭辞碎。蓍龟神物，而居博弈之下；衡斛嘉量，而在杵臼之末。曾名品之未暇，何事理之能闲哉！魏文九宝，器利辞钝。惟张载剑阁，其才清彩，迅足骎骎，后发前至，铭勒岷汉，得其宜矣。
《文章流别传》曰：夫古之铭至约，今之铭至烦，亦有由也。质文时异则既论之矣，且上古之铭，铭於宗庙之碑。蔡邕为扬公作碑，其文典正，末世之美者也。后世以来，器铭之佳者，有王莽鼎铭，崔瑗机铭，朱公叔鼎铭，王粲研铭，咸以表显功德。天子铭嘉量，诸侯大夫铭太常，勒锺鼎之义，所言虽殊，而令德一也。李尤为铭，自山河都邑至於刀笔符契，无不有铭，而文多秽病，讨而润色，亦可采录。
《三辅决录》曰：何敞字文高。为汝南太守。帝南巡过郡，郡有刻镂屏风，帝命侍中黄香铭之，曰： 古典务农，彫镂伤民，忠在竭节，义在修身。 事见《黄香集》
○铭志(附)
《西京杂记》：杜子夏葬长安北四里，临终作文曰： 魏郡杜邺，立志忠款，犬马未陈，奄先朝露，骨肉归於后土，魂气无所不之。何必故丘，然后即化，封於北郭山焉。 晏然处死，乃命刊名，埋於墓前，种松柏五株，至今茂盛。
《西京杂记》：滕公驾至陈都门，马鸣跼不肯前，以足跑地，久之。滕公惧，使卒掘其所跑之地，深二尺，得石椁。滕公以烛照之，有铭，乃以水洗之，其文字古异，左右莫能知。问叔孙通，曰： 科斗书也。 以今文写之曰： 佳城郁郁，三千年见白日，吁嗟滕公居此室。 滕公曰： 嗟乎，天也！吾死其葬此乎？ 於是终葬此焉。
《博物志》曰：鲁阉里蔡伯公死，求葬。庭中有二人行。顷还葬，二人复出。掘土得石椁，有铭曰： 四体不勤孰为作，生不遭遇长附托，赖得二人发吾宅。 闾里祠之。
又曰：卫灵公葬，得石椁，铭云： 不逢箕子，灵公夺之我里。 
○七辞
傅玄《七谟序》曰：昔枚乘作《七发》，而属文之士若傅毅、刘广、崔骃、李尤、桓麟、崔琦、刘梁、桓彬之徒，承其流而作之者纷焉。《七激》、《七依》、《七说》、《七触》、《七举》、《七误》之篇，於通儒大才马季长、张平子亦引其源而广之。马作《七广》，张造《七辨》，或以恢大道而导幽滞，或以点瑰奓而讬调咏，扬晖播烈，垂於后世者，凡十有馀篇。自大魏英贤迭作，有陈王《七启》、王氏《七释》、杨氏《七训》、刘氏《七华》、从父侍中《七诲》，并陵前而邈后，扬清风於儒林，亦数篇焉。世之贤明多称《七激》工，余以为未尽善也。《七辨》似也，非张氏至思，比之《七激》未为劣也。《七释》佥曰妙焉，吾无间矣。若《七依》之卓轹一致，《七辨》之缠绵精巧，《七启》之奔逸壮丽，《七释》之精密闲理，亦近代之所希也。
虞挚《文章流别论》曰：《七发》造於枚乘，借吴楚以为客主，先言出舆入辇蹙痿之损，深宫洞房寒暑之疾，靡漫美色晏安之毒，厚味暖服淫曜之害，宜听世之君子要言妙道，以疏神导体蠲淹滞之累，既设此辞，以显明去就之路，而后说以声色逸游之乐。其说不入，乃陈圣人辨士讲论之娱而霍然疾瘳。此因膏粱之常疾以为匡劝，虽有甚泰之辞而不没其讽谕之义也。其流遂广，其义遂变，率辞人淫丽之尤矣。崔骃既作《七依》，而假非有先生之言。呜呼，扬雄有言 童子雕虫篆刻 ，俄而曰 壮夫不为 也。孔子疾小言破道，斯文之族，岂不谓义不足而辨有馀者乎？赋者将以讽，吾恐其不免於劝也。傅子集古今七篇而论品之，署曰《七林》。
《文心雕龙》曰：枚乘摛艳，首制《七发》，腴辞云构，夸丽风骇。盖七覆所发，发乎嗜欲，始邪末正，所以戒膏粱之子也。自《七发》以下，作者继踵，观枚氏首唱，信独拔而伟丽矣。及傅毅《七激》，会清要之工；崔骃《七依》，入博雅之巧；张衡《七辨》，结采绵靡，崔瑗《七厉》，植义纯正；陈思《七启》，取美于宏壮；仲宣《七释》，致辨於事理。观其大抵所归，莫不高谈宫馆，壮语田猎；穷瑰奇之服馔，极蛊媚之声色，甘意摇骨髓，艳辞洞魂识。虽始之以淫侈，终之以居正；然讽一劝百，势不自反。子云所谓聘郑声曲终而奏雅乐者也。《七厉》叙贤，归以儒道，虽文非拔群，而意实卓尔矣。
○连珠
傅玄《文叙》曰：《连珠》者，兴於汉章帝之世，班固、贾逵、傅毅三才子受诏作之，而蔡邕、张华之徒又广焉。其文体，辞丽而言约，不指说事，情，必假喻，以达其旨，而贤者微悟，合於古诗讽兴之义。欲使历历如贯珠，易睹而可悦，故谓之连珠也。班固喻美辞壮文，体裁弘丽，最得其体。蔡邕言质辞碎，然其旨笃矣。贾逵儒而不艳，傅毅文而不典。
《文心雕龙》曰：其辞虽小而明润矣，此文章之枝流，暇预之末造也。自此以后，拟者间出，杜笃、贾逵之曹，刘珍、潘勖之辈，欲穿明珠，多贯鱼目，可谓寿陵匍匐，非复邯郸之步，里丑捧心，不关西子之颦矣。惟士衡运思，理新文敏，而裁章致句，广於旧篇。岂慕朱仲四寸之璠乎？夫文小易周，思闲可瞻，足使义明而辞净，事圆而音泽，磊磊自转，可称珠耳。
《宋书》：刘祥著连珠十五首，以寄其怀。其讥议云： 希世之宝，违时必贱；伟俗之器，无圣则沦。是以明王黜於楚岫，章甫穷於越人。 有以祥连珠启上，上令御史中丞任遐奏其过恶，付廷尉。上别遣敕祥曰： 我当原卿性命，令卿万里思愆。卿若能改革，当令卿得还。 乃徙广州。不意终日纵酒，少时卒。
《三国典略》曰：梁简文为侯景所幽，作《连珠》曰： 吾闻言可覆也，人能育物，是以欲轻其礼。有德必昌，兵贱於义，无思不服。 
又曰：吾闻道行则五福俱凑，运则六极所锺。是以麟出而悲，岂惟孔子？途穷则恸，宁止嗣宗？ 
