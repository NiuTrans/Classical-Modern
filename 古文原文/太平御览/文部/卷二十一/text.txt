○笔
《说文》曰：楚谓聿，吴谓之不律，燕谓之弗，秦谓之笔。
《释名》：笔，述也；述而书之。
《博物志》曰：蒙恬造笔。
崔豹《古今注》曰：牛亨问曰： 古有书契已来便应有笔也，世称蒙恬造笔，何也？ 答曰： 自蒙恬始作秦笔耳。以柘木为管，以鹿毛为柱，羊毛为皮，所谓鹿毫竹管也，非谓古笔也。 又问曰： 笔有彤管，何也？ 答曰： 彤，赤漆耳。使史官载笔，故是赤管，言以赤心事也。 
《毛诗·柏舟·静女》曰：静女其娈，贻我彤管。(古者，后、夫人有女史彤管之法。后妃群妾以礼御于君所，女史书其日月，授之环以进退也。笺云：彤管，赤笔也。)彤管有炜，悦怿女美。
《曲礼》曰：史载笔、士载言也。
《汉书》曰：张安世持橐簪笔，(橐，挈橐也。近臣负橐簪笔，从备顾问，或有所记。)事孝武帝数十年，见谓忠谨。
《东观汉记》曰：班超字仲升，家贫，为官佣写书。尝辍书投笔，叹曰： 大丈夫当效傅介子、张骞，立功异域，以取封侯，安能久事笔砚乎？ 
《吴志》曰：曹公闻孙权以荆州资刘备，大惧，方作书，不觉落笔於地。
《齐书》曰：江淹尝宿於冶亭，梦一丈夫自称郭璞，谓淹曰： 吾有笔，在卿处多年，可以见还。 淹乃探怀中，得五色笔一以授之。尔后为诗，绝无美句，时人谓之才尽。
《梁书》曰：纪少瑜尝梦陆倕以一束青镂管笔授之，云： 我以此笔犹可用，卿自择其善者 ，其文因此遒进。
又曰：郑灼家贫，好学，抄义疏以日继夜。笔毫尽，每削用之。
《隋书》曰：高祖复郑译官爵，令内史令李德林立作诏书。高颎戏谓曰： 笔乾。 译答曰： 出为方岳，杖策言归，不得一钱，何以润笔。 
又曰：刘行本累迁掌朝下大夫。周代故事，天子临轩，掌朝典笔砚，持至御坐，则承御大夫取以进之。及行本为掌朝，将进笔於帝，承御复欲取之，行本抗声谓承御曰： 笔不可得。 帝惊视问之，行本言於帝曰： 臣闻设官分职，各有司存。臣既不得佩承御刀，承御亦焉得取臣笔。 帝曰： 然。 因令二司各行所职。
《国朝传记》曰：虞监草行本师於释智永。智永常楼上学业，成方下，其弃笔头至盈瓮。
《唐书》曰：柳公权为司封员外郎，穆宗政僻，尝问公权： 笔何尽善？ 对曰： 用笔在心，心正则笔正。 上改容，知其笔谏也。
《五代史·周史》曰：和凝年十七，举明经，至京师。忽梦人以五色笔一束以与之，谓曰： 子才可以举进士。 自是才思敏赡，十九登进士第。
又曰：马裔孙初为河中从事，因事赴阙，宿于逻店。其地有上逻神祠，夜梦神见召，待以优礼，手授以笔，一大一小。觉而异焉。及为翰林学士，旋知贡举。私自谓曰： 此二笔之应也。 洎入中书，吏奉二笔，熟视大小，如昔时中梦所授者。
《汉官仪》曰：尚书令仆丞郎月给赤管大笔一双，篆题曰： 北宫二作。 
《西京杂记》曰：汉制，天子笔以错宝为跗，毛皆秋兔之毫。官师路扈为之，又以杂宝为匣，厕以玉璧翠羽，皆直百金。
扬子《法言》曰：槌提仁义，绝灭礼学，吾无取焉。五帝者，三王之笔舌。宁有书不用笔，言不由舌耶？刀不利，笔不銛，宜加砥削之。
《论衡》曰：知能之人须三寸之舌，一尺之笔，然后能自通。
《神仙传》曰：李仲甫，颍川人。汉桓帝时，卖笔辽东市，一笔三钱；如无钱，亦与笔。
《魏末传》曰：司马宣王欲诛曹爽，呼何晏作奏，曰： 宜上君名。 晏失笔于地。
《世说》曰：王东亭尝梦有人与大笔，其管如椽。既觉，说人云： 当有大手笔事。 不日，烈宗晏驾，哀策谥议并王所作也。
《傅子》曰：汉末，一笔之匣，雕以黄金，饰以和璧，缀以隋珠，文以翡翠。此笔非文犀之桢，必象齿之管，丰狐之柱，秋兔之翰。用之者必被珠绣之衣，践雕玉之履矣。
王羲之《笔经》曰：汉时诸郡献兔毫，出鸿都，惟有赵国毫中用。时人咸言：兔毫无优劣，管曙裥巧拙。
又曰：有人以绿沉漆竹管及镂管见遗，录之多年。斯亦可爱玩。讵以金宝雕琢然为贵也。
又曰：昔人或以琉璃象牙为笔管，丽饰则有之。然笔须轻便，重则踬矣。
《笔墨法》曰：作笔当以铁梳梳兔豪毛及羊青毛，去其秽毛，使不髯茹。羊青为心，名曰 笔柱 ，或曰 墨池 。
《东宫旧事》曰：皇太子初拜，给漆笔四枚，铜博山笔床副。
《搜神记》曰：王祐病，有鬼至其家，留赤笔十馀枝在荐下，曰： 可使人簪之，出入辟恶。 凡举事者皆无恙。
《荆楚岁时记》曰：陆士衡云： 魏武帝刘婕妤以七月七日祈璃琉笔。 
《岭表录异》曰：番禺地无狐兔，多用鹿毛、野狸毛为笔。又昭富、春勒等州则择鸡毛为笔，其用也，亦与兔毫无异。
又曰：岭南无兔，尝有郡牧得其皮，使工人削笔者，醉失之，大惧，因剪鬓须为笔，笔甚善。更使为之，工者辞焉。诘其由，以实对。遂下令，使一户输人须，或不能致，辄责其直。
○墨
《释名》曰：墨，晦也。言以物晦黑也。
《汉书·王莽传》曰：汉兵起，莽以墨污渭陵、延陵周垣。
《东观汉纪》曰：和熹邓后即位，万国贡献悉禁绝，惟岁供纸墨而已。
范子《计然》曰：墨出三辅，上价石百六十，中三十，下十。
韦仲将《笔墨方》曰：合墨法：好醇烟捣讫，以绢细蓰于缸中，蓰去草芥，若细沙，以细绢蓰尘埃。此物至轻微，不宜露蓰，虑失飞去，不可不慎。墨一斤，以好胶五两浸梣皮汁中。梣，江南樊鸡木皮也。其皮入水绿色，解胶，又益墨色，可下鸡子白去黄五枚，亦以真朱一两、麝香一两，皆别治细蓰，都合调下铁臼中，宁刚不宜泽，捣三万杵，杵多益善。合墨不得过二月、九月，温时败臭，寒则难乾，湩溶见风日，碎破。重不得过二两。
蔡质《汉官》曰：尚书令仆丞郎月赐渝糜大墨一枚，小墨一枚。
《东宫旧事》曰：皇太子初拜，给香墨四丸。
《修复山陵故事》曰：玄宫物有墨五丸。
《神仙传》曰：汉桓帝征仙人王远，远乃题宫门四百馀字，皆说方来。帝恶之，削之，外字去内字复见，墨入材里。
葛龚《与梁相书》曰：复惠善墨，下士所无，摧骸体骨，碎肝胆，不足明报。
曹植《乐府诗》曰：墨出青松烟，笔出狡兔翰，古人感鸟迹，文罪裥改刊。
葛洪《神仙传》曰：班孟，不知何许人也。舒纸于前，嚼墨一喷，皆成字，竟纸，各有意义。
赵壹《非草书》曰：后世慕崔杜张子，专欲草书为务，十日一笔，月数丸墨，领袖如皂，唇齿常墨，屈指画地，爪折〈角思〉出，亦效颦之增丑也。
陆云《与兄机书》曰：一日上三台，曹公藏石墨数十万斤，云烧此消复可用，然不知兄颇见之不？今送二螺。
郑氏《婚礼谒文赞》曰：九子之墨，藏于松烟。
盛弘之《荆州记》曰：筑阳县有墨山，山石悉如墨。
顾微《广州记》曰：怀化郡掘堑，得石墨甚多，精好可写书。
戴延之《西征记》曰：石墨山北五十里，山多墨，可以书。
《寻阳记》曰：庐山有石墨可书。
《灾祥集》曰：天雨墨，君臣无道，谗人进。
李尤《研墨铭》曰：书契既造，研墨乃陈，烟石相附，笔疏以申。
顾野王《舆地志》曰：汉时，王朗为会稽太守，子肃随在郡。住东斋中，夜有女从地出，称越王女，与肃语。晓别，赠一丸墨，肃方注《周易》，因此便觉，才思开悟。
○砚
《释名》曰：砚，研也，研墨使和濡也。
《晋书》怀帝陷于平阳。刘聪引帝入宴，谓帝曰： 卿为豫章王时，朕与王武子俱造卿。武子称朕于卿，卿言闻名久矣。卿以所作乐府文示朕，曰： 闻君善词赋，试为看也。 朕与武子俱为《盛德颂》，卿称善者久之。又引朕射于皇堂，朕得十二筹，卿与武子俱得九筹。卿又赠朕柘弓、银砚，卿颇忆否？ 帝曰： 安敢忘之？恨尔日不得早识龙颜。 
《唐书》曰：柳公权常宝惜墨砚图画，自扃鐍之，常评砚：以青州石末为第一，言墨易冷，绛州黑砚次之。
《太公金匮》曰：研之书曰：石墨相著，邪心谗言，无得污白。
伍缉之《从征记》曰：夫子床前有石砚一枚，作甚古朴，盖孔子平生时物也。
《西京杂记》曰：天子以玉为砚，取其不冻。
《拾遗记》曰：张华撰《博物志》奏武帝，帝赐青铁砚。铁是于阗国所献，铸以为砚。
魏武帝《上杂物疏》曰：御物有纯银参带台砚一枚，钝银参带员砚大小各一枚。
《陈留志》曰：范乔年二岁，祖父馨卒，临终抚其首曰： 恨不见汝成人，以吾所用砚与之。 至五岁，祖母以此言告乔，便执砚啼哭。
《东宫旧事》曰：皇太子初拜，给漆石砚一枚。
崔寔《四民月令》曰：正月砚冻释，令童幼入小学学篇章；十一月砚冻，命童幼读《孝经》、《论语》。
《世语》曰：曹爽与明帝少同砚书。
晋傅玄《砚赋》采阴山之潜璞，简众材之修宜，节方员以定形，锻金铁而为池，设上下之剖判，配法象乎二仪，木贵其能软，石美其润坚，加采漆之胶固，含冲德之清玄。
《永嘉中记》曰：砚溪一源中多石砚。
刘澄之《宋永初山川古今记》曰：兴平石穴深二百许，大石青色，堪为砚。
○纸
《释名》曰：纸，砥也，平滑如砥石也。
服虔《通俗文》曰：方絮曰纸。
《东观汉记》曰：黄门蔡伦，典作尚方，作纸，所谓蔡侯纸也。
《董巴记》曰：东京有蔡侯纸，即伦也。用故麻名麻纸，木皮名穀纸，用故鱼网作纸名网纸也。
王隐《晋书》曰：魏太和六年，博士河间张揖上《古今字诂》，其巾部： 纸，今也，其字从巾。古之素帛依旧，长短随事，截绢枚数重沓，即名幡。纸字从系，此形声也。后和帝元兴中，中常侍蔡伦以故布捣剉作纸，故字从巾。是其声虽同，系、巾为殊，不得言古纸为今纸。 
崔鸿《前燕录》曰：慕容俊三年，广义将军岷山公黄纸上表，俊曰： 吾名号未异于前，何宜便？尔自今但可白纸称疏。 
沈约《宋书》曰：张永善隶书，语裥巧思，纸及墨皆自营造。上每得永表启，辄执玩咨嗟，自叹供御者不之及也。
《唐书》曰：杜暹为婺州参军，秩满将归，州吏以纸万馀张赠之，暹惟受一百。时人叹曰： 昔清吏受一大钱，复何异也！ 
《语林》曰：王右军为会稽谢公乞笺纸，库中惟有九万枚，悉与之。桓帝云： 逸少不节。 
《拾遗记》曰：张华献《博物志》，赐侧理纸万番，南越所献也。汉人言陟貍与侧理相乱，南人以海苔为纸，其理纵横褒侧，因以为名。
《世说》曰：戴安道就范宣学所为。范宣读书，亦读书；范宣抄纸，亦抄纸。
《桓玄伪事》曰：古无纸，故用简，非主于敬也。今诸用简者，皆以黄纸代之。
又曰：玄令平准作青赤缥绿桃花纸，使总精令速作之。
石虎《邺中记》曰：石虎诏书以五色纸着凤雏口中。
范宁教曰：土纸不可以作文书，皆令用藤角纸。
盛弘之《荆州记》曰：枣阳县一百许步蔡伦宅，其中具存。其傍有池，即名蔡子池。伦，汉顺帝时人，始以鱼网造纸。县人今犹多能作纸，盖伦之遗业也。
《异苑》曰：张仲舒在广陵，晨夕辄见门侧有赤气。后空中忽雨绛罗于其庭，周广七八分，长五六寸，皆笺纸继之，广长亦与罗等，纷纷甚快。经宿，仲舒暴疾死。
孙放《西寺铭》曰：长沙西寺，层构倾颓，谋欲建立。其日有童子持纸花插地，故寺东西相去十馀丈，于是建刹正当花处。
傅咸《纸赋》曰：既作契以代绳，又造纸以当策。
刘孝威《谢官纸启》曰：虽复邺殿，凤衔汉朝鱼网。平准桃花，中宫穀树，固以惭兹靡滑，谢此鲜华。
《东宫旧事》曰：皇太子初拜，给赤纸、缥红麻纸、敕纸，法各一百。
