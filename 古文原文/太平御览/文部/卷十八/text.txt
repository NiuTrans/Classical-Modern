○著书下
《吕氏春秋》曰：吕不韦为秦相国，集诸儒使著其所闻，为十二记、八览、六论，合十馀万言，名为《吕氏春秋》，暴之咸阳市门，悬千金於其上，有能增损一字者，与之金。时人无能增损。说者以为非不能也，盖惮相国，畏其势耳。然其书以道德为准的，以无为为纪纲，以忠义为品式，以公方为检格，与孟轲、孙卿相表里也。
《列仙传》曰：李耳字伯阳，陈人也。生于殷时，为周柱下史。好养精气，贵无名，接而不施。转为守藏吏，积年，乃知其真人也。仲尼师之。去入大秦，过关，令尹喜待迎之，强使著书，作《道德上下经》二卷。鹖冠子，或曰楚人，隐居，衣敝履穿，以鹖为冠，莫测其名，因服成号。著书言道家事，冯爰常师事之。
《西京杂记》曰：淮南王著《鸿烈》二十一篇。鸿，大也；烈，明也，言大明礼教也。号为《淮南子》，一曰《刘安子》。自云字中有风霜之气；扬子云以为一出一入，字直百金。
又曰：董仲舒梦蛟龙入怀，乃作《春秋繁露》。
又曰：葛洪家世有刘子骏《汉言》百卷，首尾无题目，但以甲乙丙丁记其卷数。先父传之。刘歆欲撰书编录汉事类，未得构而亡，故书无宗本，止杂记，而前后无事类。后好事者以意次第之，始甲之癸为十帙，帙十卷，合百卷。洪家有小同异。
又曰：扬雄著《太玄经》，梦吐凤皇集其顶上而灭。
《扬雄传赞》曰：雄好古而乐道。其志欲穷文辞，成名于后世。以为经莫大于《易》，是故作《太玄》；传莫大于《论语》，故作《法言》。
桓谭《新论》曰：扬子云才智闻达，卓绝于众，汉兴已来未有此也。国师子骏曰： 何以言之？ 答曰： 通才著书以百数，惟太史公为广大，馀皆丛残小论，不能比之。子云所造《法言》、《太玄》也，人贵所闻，贱所见，故轻易之。若遇上好事，必以《太玄》次五经也。 
《抱朴子》曰：王充作《论衡》，北方郡未有得之者。蔡伯喈尝到江东，得之，叹其文高，度越诸子。及还中国，诸儒觉其谈论更远，嫌得异书。或搜求至隐处，果得《论衡》，捉取数卷，将去，伯喈曰： 惟我与尔共之，勿广也。 
又曰：卢生问曰： 蔡伯喈、张平子才足著子书，正恐言远旨深，世人不解，故不著也。 余难云： 若如来言，子云亦不应作《太玄经》也。瓦甂木杯，比门所饶；金觞玉爵，万家无一也。 
又曰：孔、郑之门，耳听口受者灭绝，而托竹素者为世宝也。
又曰：余家遭火，典籍荡尽，困于无力，不能更得。故抄掇众书，撮其精要，用攻少而所收多，思不烦而所见博。或谓洪曰： 流无源则干，条离株则悴。吾匡耨屑盈车，不如金璧。 余答曰： 咏圆流者采珠而捐蚌，登荆岭者拾玉而弃石，余之抄略，譬犹摘翡翠之藻羽，脱犀象之角牙。 
又曰：稽君道问二陆优劣。抱朴子曰： 朱淮南尝言：二陆重规沓矩无多少也。一手之中，不无钝利；方之它人，若江汉之与潢潦。陆子十篇，诚为快书者。其辞之富者，虽覃思不可损也；其理之约者，虽潜笔腐毫不可益也。陆平原作子书未成，吾门生有在陆君军中，尝在左右，说陆君临亡曰： 穷通，时也；遭遇，命也。古人贵立言，以为不朽。吾所作子书未成，以此为恨耳。 余谓仲长统作《昌言》，未竟而亡，后董袭撰次之。桓谭《新论》，未备而终，班固谓其成琴道。今才士何不赞成陆公子书？ 
颖容《春秋例》曰：著述之事，前有司马迁、扬雄，后有郑众、班固，近即马融、郑玄。其所著作违义正者，略举一两事以言之：迁《史记》不识毕公文王之子，而言与周同姓；扬雄《法言》不识六十四卦，云所从来尚矣。
《论衡》曰：画工好画上世人，不画秦汉士者，尊古卑今。扬子云作《太玄经》、《法言》，张伯松不肯一观，与并肩，故贱其言也。若生周世，则为金匮也。
又曰：《淮南》《吕览》，文不无累害，所以出者，家富官贵也。人有难充书繁重，云 不在多，以为龙少鱼众，少者为神。 充答曰： 文众胜寡，财富愈贫。世无一分，吾有百篇；人无一字，吾有万言。孰为贤也？ 充仕数不遇，以章和二年徙家避难扬州丹阳，入为治中，才小任大，职在刺劾，笔札之思，历年寝废。章和三年罢州还，年渐七十，时可悬舆，发白齿落，日月逾迈，贫无供养，志不娱快，乃作养生之书，凡十六篇。《论衡》造於永平末，定於建初之年耳。
《新论》曰：余为《新论》，术辨古今，亦欲兴治也。何异《春秋》褒贬耶？今有疑者，所谓蚌异蛤，二五为非十也。谭见刘向《新序》、陆贾《新语》，乃为《新论》。庄周寓言乃云： 尧问孔子 ，《淮南子》云 共工争帝地维绝 ，亦皆为妄作。故世人多云短书不可用。然论天间莫明於圣人，庄周等虽虚诞，故当采其善，何云尽弃耶？
《风俗通》应邵撰，序云：风者，天气有寒暖，地形有阴阳，泉水有美恶，草木有刚柔。俗者，含血之类，象而生之。百里不同风，千里不同俗。周、秦尝以岁八月遣輶轩使，采异代方言，载之秘府。及嬴氏之亡，遗弃殆尽。蜀人严君平有千馀言，林闾翁儒才有梗概，扬雄注续，二十七年，凡九千字，犹不如《尔雅》之宏丽。张竦以为县诸日月不刊之书。余不才，岂敢比隆於斯人！
《金楼子》曰：王仲宣昔在荆州，著书数十篇。荆州坏，尽焚其书。今在者一篇，知名之士咸重之。见虎一毛，不知其班。
又曰：刘辅性矜严，有盛名，沉深好经书，善说《京氏易》，论集经传及图谶文，作《五经通论》，世号之曰《沛王通》。明帝甚敬重之，赏赐恩宠加异。
又曰：或问余曰： 子何不询之有识，共著此书？曷为区区自勤如此？ 予曰： 夫荷旃被毳者，难与道纯绵之致密；羹藜含糗者，不足论大牢之滋味。故服郄絺之凉者，不知盛暑之郁燠；袭貂狐之暖者，不知至寒之凄怆。予之术业，岂宾客之能窥！斯盖以莛撞锺，以蠡测海也。 予常切齿淮南、不韦之书，谓为宾游所制。每至著述之间，不命宾客之窥也。
又曰：桓谭《新论》，华谭语裥《新论》；扬雄有《太玄经》，杨泉有《太元经》。谈此多误动形色。或云： 桓谭有《新论》，何处复有华谭？扬子但有《太玄经》，何处复闻《太元》也？ 皆由不学使之然矣。
《隋大业拾遗》曰：大业之初，敕内史舍人窦威、起居舍人崔祖濬及龙川赞治侯伟等三十馀人撰《区宇图志》一部，五百馀卷，新成，奏之；又著《丹阳郡风俗》，乃见以吴人为东夷，度越礼义，及属辞比事，全失修撰之意。帝不悦，遣内史舍人柳逵宣敕，责威等云： 昔汉末三方鼎立，大吴之国，以称人物。故晋武帝云 江东之有吴、会，犹江西之有汝、颍，衣冠人物，千载一时 。及永嘉之末，华夏衣缨，尽过江表。此乃天下之名都。自平陈之后，硕学通儒文人才子莫非彼至。尔等著其风俗，乃为东夷之人度越礼义，於尔等可乎？然于著术之体，又无次序。各赐杖一顿。 即日，敕追秘书学士十八人修十郡志，内史侍郎虞世基总捡。于是世基先令学士各序一郡风俗，奏拟请体式。学士著作佐郎虞绰序京兆郡风俗，学士宣惠尉陵敬序河南郡风俗，学士宣德郎杜宝序吴郡风俗，四人先成，以简世基。世基曰： 虞绰序京兆，文理俱赡，优博有馀，然非众人之所能继；陵敬论河南，虽文华才富，序事过繁；袁朗、杜宝吴、蜀二序，不略不繁，文理相副，宜具状以四序奏闻，去取听敕。 及奏，帝曰： 学士修书，颇得人意。 各赐物二十段。付世基择善用之。世基乃钞吴郡序付诸头，以为体式。及图志第一副本新成八百卷，奏之。帝以部秩太少，更遣子细重修成一千二百卷，卷头有图，别造新样，纸卷长二尺。叙山川则卷首有山水图，叙郡国则卷首有郭邑图，叙城隍则卷首有公馆图，其图上山水城邑题书字极细，并用欧阳肃书，即率更令询之长子，攻于草隶，为时所重。
○幼属文
《东观汉记》曰：班固字孟坚。九岁能作赋、颂，因数入读书禁中。每巡行狩，辄献上赋、颂。
《魏志》曰：陈思王植，年十岁善属文。太祖曰： 汝倩人耶？ 跪对曰： 出言为论，下笔成章。愿当面试。 时铜雀台新成，太祖悉将诸子登台，使各赋之。植援笔立就。(亦出思疾门。)
又曰：文帝八岁属文。
《魏氏春秋》曰：阮籍幼有奇才异质，八岁能属文。性恬静。兀然弹琴长啸，以此终日。
又曰：庾阐字仲初。少孤。年九岁能属文，乡里重之。
崔鸿《十六国春秋南凉录》曰：秃发傉檀子归，年十三，命为《高昌殿赋》，援笔即成，影不移漏。傉檀览而异之，拟之曹子建。(亦出思疾门。)
《后魏书》曰：胡叟入长安，观风化，隐匿名行，惧人见知。时京兆韦祖思，少阅典坟，多蔑时彦，知叟至，召而见之。祖思习常，待叟不足，聊与叙温凉，拂衣而出。祖思固留之，曰： 当与君论天人之际，何遽而反乎？ 叟对曰： 论天人者，其亡久矣，与君相知，何夸言若是也。 遂不坐而去。至主人家，赋韦杜二族，一宿而成，时年十有八矣。具述前载，无违旧美，叙中世有协时事，而末及鄙黩。人皆奇其才，思其笔，世犹传诵之，以为笑狎。
《齐书》曰：张率字士简，性宽雅。年十二能属文，常日限为诗一篇，或数日不作，则追补之。稍进，作赋、颂。至年十六，向作二千馀首。有虞讷者见而诋之，率乃一旦焚毁，更为诗示焉，托云沈约，讷便向之嗟称无字不善。率曰： 此吾作也。 讷惭而退。
《南史》曰：刘孝绰本名冉，幼聪敏，七岁能属文。舅齐中书郎王融深赏异之，与同载以适亲友，号曰 神童。 融每曰： 天下文章若无我，当归阿士。 即孝绰小字也。
又曰：谢贞八岁，尝为《春日闲居》诗，从舅王筠奇之，谓所亲曰： 至如 风定花犹落 ，乃追步惠连矣。 年十三，尤善《左氏春秋》，工草隶虫篆。
《后周书》曰：李昶幼年已解属文，有声洛下。时洛阳创置明堂，旭年十数岁，为《明堂赋》，虽优洽未足，才制可观。见者咸曰： 有家风矣！ 
《三国典略》曰：萧大心字仁恕，小名英童。与大临同年，十岁并能属文。尝雪朝入见，梁武帝咏雪，令二童各和，并援笔立成。
《梁书》曰：柳惲早有令名，少工篇什，为诗云： 亭皋木叶下，陇首秋云飞。 琅琊王融见而嗟赏，因书斋壁及所执白兰团扇。
又曰：太祖文帝讳纲，字世讃，六岁能属文。高祖惊其早就，不之信也。及于御前面试，辞彩甚美，高祖叹曰： 此子，吾家之东阿也。 
又曰：丘迟字子希，年八岁便属文。父灵鞠，有才名，常谓： 气骨似我。 征士何点见而异之。
又曰：庾肩吾八岁能赋诗，特为兄於陵所友爱。
又曰：何逊字仲言，八岁能赋诗。弱冠，州举秀才，南乡范云见对策，大相称赏，谓所亲曰： 顷观文人质则过儒，文则伤俗，其能含清浊，守今古，见之何生矣。 沈约亦爱其文。
又曰：陆从典罪裆仪。幼聪敏，年八岁读《沈约集》，见回文妍丽，援笔拟之，便有佳致。十二作《柳赋》，其辞甚美，从父瑜特所赏爱。
《隋书》曰：李德溜褡聪敏，年数岁，诵左思《蜀都赋》，十馀日便度。高隆之见而嗟叹，遍告朝士云： 若假其年，必为天下伟器。 邺京人士多就宅观之。月馀，日中车马不绝。年十五，诵五经及古今文集，日数千言。俄而该博坟、典阴，阳纬候无不通涉。善属文，辞核而理畅。
又曰：于宣敏字仲达。少沉密，有才思。年十一，诣周赵王。王命之赋诗，宣敏为诗甚有幽贞之志，王大奇之，坐客莫不嗟赏。起家右侍上士。
《文选人名录》曰：曹植年十岁，诵读诗论及赋数万言，能属文。
又曰：谢灵运幼而聪慧，善属文，举笔立成。文章之盛，独绝当时。
《幼童传》曰：谢瞻字宣远。幼而聪悟，五岁能属文，通玄理。
又曰：孙士潜字石龙。六岁上书，七岁属文。
《金楼子·自叙》曰：余六岁解为诗，奉敕为诗曰： 池萍生已合，林花发稍稠；风入花枝动，日昭水光浮。 因尔稍学为文也。
