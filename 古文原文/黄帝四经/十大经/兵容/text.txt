兵不刑天，兵不可动；不法地，兵不可措；不法人，兵不可成。参于天地，稽之圣人。人自生之，天地刑之，圣人因而成之。圣人之功，时为之庸，因时秉宜，兵必有成功。圣人不达刑，不襦传。因天时，与之皆断；当断不断，反受其乱。
天固有夺有予，有祥福至者也而弗受，反随以殃。三遂绝从，兵无成功。三遂绝从，兵有成功者，不飨其功，环受其殃。国家有幸，当者受殃；国家无幸，有延其命。茀茀阳阳，因民之力，逆天之极，又重有功，其国家以危，社稷以匡，事无成功，庆且不飨其功。此天之道也。
