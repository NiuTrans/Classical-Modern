庆历三年、夏天授礼法延祚六年秋七月，请契丹兵入寇，契丹不许。
曩霄迎契丹旨议和，及邵良佐来议，反不承纳。至是，如定等奉使未还，意为中国羁留。潜令点集兵马，遣使契丹，请出师南伐，契丹主不许。
附：李氏《长编》：秋七月，赐延部署王信器币。初，延州庞籍于吴朝谷创石嘴堡，夏人以兵二千入寇，信击败之，故有是赐。考《宋史·仁宗纪》及信本《传》，不载此事。
八月，从契丹伐呆儿族。
契丹夹山部落呆儿族，不顺命，契丹讨之，不克，命曩霄会兵讨击，破其众，掳获颇多，契丹主专之，不以分给。
使臣如定聿舍等还。
如定等入朝几两月，要求无厌，两府谕之不服，与押伴殿中丞任颛往复辨难，颛屡以大义折之，始辞屈，请还。然和议卒未定也。
九月，月入东井。
星月相犯，占者云： 大臣忧。 
宁令野利旺荣及弟遇乞得罪死。
曩霄性忌刻，多诡计，左右用事之臣，有疑必诛。自王嵩间入，忌旺荣有二心，因事诛之，灭其家。其弟遇乞常守天都山，号 天都大王 ，与曩霄乳母白妪有隙。遇乞尝引兵深涉汉境数宿，白妪乘间谮其欲叛，曩霄疑而未发。种世衡诱得西酋苏吃囊，厚遇之。吃囊之父得幸于遇乞，世衡许吃囊金带锦袍，缘边职任，使盗遇乞宝刀，刀乃曩霄所赐者。世衡倡言遇乞内投，以刀为信，今为白妪谮死，乃越境设祭，为文书于版，多述野利兄弟有意中国，并叙涉境相见之欢，哀其垂成而失，入夜令人持其文杂纸币焚之，照耀川谷。西人走视，悉取所委祭具、银器千余两，并得所赐刀及纸灰中板，其文尚未灭，以献曩霄。曩霄见刀信之，遂夺遇乞兵，赐死。遇乞兄弟有大功，死不以罪，自此君臣相猜，至不能军。
按：《纲目》罪辞有三：有罪，今罪也；以罪，前罪也；得罪，非所罪而罪也。旺荣、遇乞为夏虎臣，因间被杀，是曩霄自去其羽翼矣。书 得罪 ，以见死非其罪，著曩霄之不明也。
团练使讹疥侵环州，为苏家族薛乞所执。
曩霄虽使议和，然时纵兵窥伺环庆等路，讹疥怨其兄讹乞内降，擅众侵掠环州，苏家族巡检、三班奉职薛乞诱执以献。
出兵窥泾原。
曩霄以陕西四路惟泾原川原平旷，步骑易入。时陕西四路经略、安抚、招讨使郑戬行边至镇戎军，趣莲花堡，天寒，与僚佐置酒。会曩霄自黑山拥兵近塞，戬令按兵勿追，曩霄愕视，谓其下曰： 我已纳款朝廷，何用此公护诸将？ 乃引还。
冬十月，侵党项，契丹遣使来诘，不听。
曩霄建官置兵，不用禄食，每举众犯边，一毫之物，皆出其下，故风集云散，未尝聚养。然抄掠所得，亦尽以给众，兵力虽盛，用度时窘，辄侵党项边，资以自给。契丹使延昌宫使高家奴诘让，曩霄不听。
十一月，表请入售青盐。
初，使人如定等回，中国许以岁给数不过十万，及秘书丞张子、右侍禁王正伦持诏谕使称臣，曩霄礼待甚倨，强为要索，子等应许给赐至二十五万，始放还。又附表请以青盐十万石岁售县官。秘阁校理孙甫言： 西盐数万石，其值不下缗钱十万。朝廷已许岁赐二十五万，若又许其卖盐，则与契丹物数相当，使契丹闻之，不更生其贪得之心乎？ 仁宗用其言，不许。
诱党项诸部叛契丹。
曩霄本与契丹约相左右以困中国，及刘六符求割关南地，中国遣知制诰富弼报之，两进誓书，复相和好。曩霄怨契丹背约，坐受所益岁币，于是有隙。及伐呆儿族，又忿契丹不分虏获，潜诱山南党项诸部及呆儿族八百户，尽叛契丹，阴附于己。
按：《续纲目》书契丹、党项诸部叛附于夏，不书 诱 也。然曩霄曾侵党项，契丹遣使让之，则党项应德契丹而怨曩霄，何遽弃好事仇，此必曩霄有以致之，故书 诱 以诛其隐。
十二月，复遣张延寿入议和事。
曩霄所求诸事，中朝皆未之许，又遣延寿持书至中国议。虽肯上表称臣，而书中年用甲子，国号止易一字，仍欲通市青盐及自贸易，又乞增岁赐至三十万。仁宗仍令任颛押伴，礼折之。
契丹筑威塞城，遣呆儿族扰之。
契丹主闻曩霄怨望，遣北院大王耶律候哂巡视西边沿河要地，尽修堡寨。又于天德军压夏境，增筑威塞城备之。曩霄使呆儿族降户时出侵扰，杀其役卒。
契丹复城河清军及金肃州，以兵争之，不克。
自李氏归顺契丹，使介往来，特开迳路以趋上京。是时谋伐夏国，徙民五百户，建河清军；复割燕民三百户，置金肃州。曩霄遣兵二千余争之，不克而返。
庆历四年、夏天授礼法延祚七年春正月，献于契丹。
因契丹筑威塞城，借是以觇喜怒也。
二月，侵青涧川。
曩霄欲先割地，然后议和，遣众于延州界上，修筑城垒，广占边境。见疆吏不敢与争，遂纵蕃骑数百掠青涧川，为左班殿直折保忠所败。保忠，西界蕃部马山，内附赐名者也。
使臣张延寿还。三月，以兵掠秦州。
延寿屡向押伴任颛要索，颛密以陈仁宗，惟许榷场及添岁赐五万，余不许。延寿还，曩霄以兵临秦州之平川，族户一千余帐，焚掠殆尽。
按：前书 还 ，志要求之无厌也；此书 还 ，罪忿兵之遽起也。
夏四月，契丹山西五部来降。
北方黑水之西为连山，亦曰 夜来山 。其西有五大族，各自为部，胡人谓之山西族。北与黑水胡、南与塔坦接境，最为劲悍，素属契丹。曩霄自臣中国，数以诏命临之，其节度使屈烈等举其五部来投，契丹主遣使责还，曩霄不遣。
围青涧城。
与宣武副都头刘岳战，不胜。
五月，契丹讨党项，遣兵援之。
契丹主以党项叛，遣南面招讨罗汉奴率所部讨之。党项乞援，曩霄发兵助战，杀契丹招讨使萧普达、四捷军详稳张佛奴等。契丹主怒，征诸道兵会西南边，讨夏国。
按： 讨 而书 援 ，罪援者也。
遣使如阻卜乞师，阻卜执送契丹。
曩霄闻契丹集兵声讨，遣臣{穴瓜}邑改请兵于阻卜。阻卜酋长乌八执使者送于契丹，且请以兵助。契丹主出驻永安山，使延昌宫使高家奴，以伐夏告于中国。
六月，遣使入献，始上誓表称臣。
曩霄议和经年，中国遣张子谕：还前侵延州地，慢不肯听。及获罪契丹，始遣尹与则、杨守素入京贡献，上誓表言： 两失和好，遂历七年，立誓自今，愿藏盟府。其前日所掠将校民户，各不复还。自此有边人逃亡，亦毋得袭逐。臣近以本国城寨进纳朝廷，其栲栳、镰刀、南安、承平故地及他边境蕃汉所居，乞画中为界，于内听筑城堡。朝廷岁赐绢十三万匹、银五万两、茶二万斤；进奉乾元节回赐银一万两、绢一万匹、茶五千斤；贺正贡献回赐银五千两、绢五千匹、茶五千斤；仲冬赐时服银五千两、绢五千匹，及赐臣生日礼物银器二千两、细衣著一千匹、杂帛二千匹。乞如常数，无致更改，臣不敢以他事相干。乞俯颁誓诏，世世遵承，永以为好。倘君亲之义不存，臣子之心渝变，使宗祀不永，子孙罹殃。 守素进表讫，即请早回本国。仁宗以其言辞不顺，迟留久之。谏官余靖以为言，乃遣回。朱子曰： 天圣中曹玮语王玮曰： 君当留意边防 ，因以元昊桀悍状语之，时德明尚无恙也，其言至宝元而验。元昊以逆雏犯顺，忘食肉衣绮之恩，肆猾夏乱华之虐。陷将约和，范雍不能悉其诈；部人伪顺，士彬不能察其奸；好水之师，任福不能遏其势；定川之役，怀敏不能撄其锋。自韩范行边，战守大备，将士始有禀承。以延一路观之，狄青击之保安，许怀德破之永平，入金明则见困于周美，犯延州则见摧于王信。以河东一路观之，在建宁，则张亢易旗以误敌；在府州，则张旨筑城以捍御。以环庆、泾原观之，和市在白豹，任福破之；蕃骑在三川，王败之；及大顺既城，青涧起筑，地皆可守，人习弓弩。于是蛇豕丧胆，犬羊屏息，议和之使至于境上者一，至于范仲淹者再，至于庞籍者亦再。然犹狡黠多端，诚伪参半也。暨夫遣使奏事者四，纳款者一，然后跋扈之气消，战争之志息，始而帝，继而男，终而臣矣。 
按：此西夏复臣中国之始。
秋八月，使如契丹，契丹执之，以兵窥唐隆镇。
夏国唐隆镇所居嘉舒、克顺等七族，旧属府州，逃入西界。曩霄入寇时，又掠麟、府人户，安置其地，生齿日繁，分为十四族。是时曩霄虽与契丹异，犹遣使朝贡。契丹主责以纳叛背盟罪，使抗对不屈，羁之弗遣。曩霄复使人贡，询以事宜，不肯实告，契丹主执而笞之，发兵屯宁仁、静寇两镇，待河冻即过唐隆掠取户口。曩霄知其谋，遣兵沿河严备之。
九月，使请誓诏。
夏界连接诸蕃，有茶数斤可易羊一口。曩霄于茶数尤多邀索，中朝许以五万斤，下三司拟取往年赐夏国大斤茶色号，定为则例。知制诰田况力争之。曩霄知不可得，遣杨守素、尹与则入请誓诏。仁宗赐诏曰： 朕临制四海，廓清万里，西夏之土，世以为胙。今乃纳忠悔咎，表于信誓，质之鬼神，要之日月，及诸子孙，无有渝变，申复垦至，朕甚嘉之。俯阅来誓，一皆如约。宜明谕国人，藏之祖庙。 
冬十月，契丹来伐，拒战于贺兰山，败绩。
契丹主亲将骑兵十万，出金肃城；遣皇太弟、天齐王重元为马步军大元帅，将骑兵七千出南路；北院枢密使、韩国王萧惠将兵六万出北路；东路留守、赵王萧孝友率师以从。夏国与契丹仅隔大河，向无城堡可守。契丹兵三路济河，长驱直入四百里，无人迹，据得胜寺南壁以待。曩霄遣党项谍者出觇敌，契丹获之，射鬼箭。遂以左厢兵潜屯贺兰山北。萧惠遣殿前副检点萧迭里得、护卫经宿直古迭纵兵搏之，曩霄亲率兵掩击，围之数重。迭里得奋勇力斗，左右驰射，跃马直击中坚，夏众不能当，大溃而退。
按：前书契丹攻凉甸，此书 伐 ，罪夏也。有罪，则虽夷、狄相攻亦书 伐 。
诱契丹进兵至河曲击败之，遣使请和。
曩霄既败，率残众谨守贺兰，见契丹兵日益，遣使至军中奉表谢罪请降。契丹主遣右夷离堇萧滴冽来觇诚伪，滴冽为陈祸福，曩霄请退师十里，俟收叛党以献，且进方物。契丹主命北院枢密副使萧革迓之，进军次于河曲，曩霄亲率党项诸部待罪，契丹主命革诘以纳叛背盟故，赐之酒，许以自新。萧惠进曰： 夏人忘奕世恩，萌奸计，今车驾亲临，大军并集，天诱其衷，使彼来迎，天与不图，后悔何及！ 契丹主犹豫未决。曩霄以未得成，言退三十里候之。凡三退，将百里。每退必赭其地，契丹马无食，因许和。曩霄又迁延数日，度其马饥士疲，潜立拒马于河西，突蔽盾前搏。萧惠督数路兵掩击，杀数千人。曩霄走，惠又麾先锋为左右翼邀之。曩霄以残卒千余溃围出，忽大风起，飞沙眯目，契丹阵乱，纵兵急攻，惠军败，蹂践死者不可胜计。复攻南壁，契丹主亦败。入萧孝友寨，执鹘突姑驸马萧胡睹及近臣数十人，尽获契丹主器服乘舆。已，遣使请和，愿归俘获，契丹主亦送还前所留使人。史臣曰： 曩霄之事契丹，虽世为甥舅，乌足得其志哉！兴、灵负远，纳叛侵疆，乘隙辄动，贡使方至，事变随生，问罪兴师，自将亲征，胜则无奇，败则有悔。昔赵咨对魏主曰： 大国有征伐之师，小国有备御之固。其然乎。 
按：曩霄此举，直以待宋者待契丹矣。是时辽主以十万众直逼贺兰，志吞平夏，而曩霄乞降以骄其师，退兵以示之弱，直待契丹士困马疲，成功一战，而乘其全胜之势，即作请和之举，使契丹不得不从，与前之款宋者若出一辙，岂非玩二国于股掌上乎？然宋之许和，尚有契丹为之先容，若契丹之和，直自与和耳，其不竞更出宋下矣噫！
十一月，入献契丹俘。
仁宗诏，止受表而却其俘。
按：春秋时诸侯讨四夷之罪，则献俘于王，中国则否。曩霄献俘，其遵此礼欤？非也。盖以此示威，且欲移祸于宋耳。宋人却而不受，有以哉！
十二月，受册为夏国主。
初，梁适至契丹，契丹主当适面遣使夏国，自言指呼之间，便令曩霄依旧称臣，及其出兵伐夏，又遣使告宋，以曩霄名体未正，请为中国讨之，乞止封册。至是，朝廷闻契丹已与夏平，乃遣祠部员外郎张子等赐册命曰： 咨尔曩霄，抚爰有众，保于右壤。惟尔考服勤王事，光启乃邦，洎尔承嗣，率循旧物。向以称谓非宜，疆候有言，鄙民未孚，师兵劳戍。而能追念前眚，自归本朝，腾章累请，遣使缘道，忠悃内奋，誓言外昭，要质天地，暴情日月。朕嘉自新，故遣尚书祠部员外郎张子充册礼使，东头供奉官、閤门候张士元充副使，持节册命尔为夏国主，永为藩辅，光膺宠命，可不谨欤！ 仍赐御衣、黄金带、银鞍勒马，银二万两、绢二万匹、茶三斤。册以漆书竹简，凡二十四，长尺一，藉以 天下乐 晕锦；金涂银印，方二寸一分，文曰 夏国主印 ，龟纽锦绶。金涂银牌，长七寸五分，阔一寸九分。缘册法物，皆银装金涂，覆以紫绣。约称臣，奉正朔，改所赐敕书为诏而不名，许自置宫属。使至京，就驿贸买，宴坐朵殿。朝使至国相见，用宾主礼。然宋使止馆宥州，终不复至兴、灵，而曩霄帝其国中自若也。刘永新曰： 夏亦得志于宋矣哉！良由宋有天下之始，武功既微；而其继，北则隙启契丹，西则难生李氏。正如力弱之人，既以千钧压首，复以百钧缒肩，安能布武而趋乎？宜乎北讲兄弟之好，止得为兄；西讲父子之欢，半居为父，势使然也。 
归契丹俘萧胡睹。
曩霄获契丹兵，必劓鼻示辱，故契丹国中每以无鼻为诟诮。胡睹贵戚，曩霄不欲与契丹绝，独免其刑。契丹主遣同知检点耶律袅履持诏索之，经三返，乃放归。
中书令张元卒。
元至夏不二年，官至太师、中书令。国有征伐，辄参机密。常劝元昊取陕右地，据关辅形胜，东向而争，更结契丹兵，时窥河北，使中国一身二疾，势难支矣。既元昊议和，争之不听，及与契丹构兵，知所志不就，终日对天咄咄，未几，疽发背死。
按：张元身率戎夷，构难君父，所志未竞，中道而夭，殆天夺之魄乎！
遣使入贺正旦。
初，曩霄遣使甚少，中国止以一班行待之。后使人渐众，始命朝士为馆伴，并赐御宴，礼数过优，使益骄慢。是时，遣丁弩关聿则等贺正，聿则故留延州议事，至入朝已二月矣。
