宋英宗治平元年、夏拱化二年春正月，遣使吴宗入贺，不成礼而还。
初，夏使入贡，移文延州，称使者官曰枢密。延安抚使程戡奏令称使副不以官，或称领卢。领卢，蕃枢密院号也。使皆怏怏。谅祚遣宗入贺即位，初至，习上寿仪毕，退就幕次，见所赐酒食，窃笑不肯下箸。故制：夏使见于皇仪门外，朝辞诣垂拱殿。是日，宗等不肯门见，至顺天门，欲佩鱼及仪物自从，引伴高宜禁之，宗不可，留止厩一夕，供馈俱绝。宗忿出不逊语，宜折令如故事，良久乃入。已，赐食殿门，宗诉于押伴张觐，觐以闻，英宗令赴延州与宜辨。宜者，延州所遣也。戡令通判诘之，宗曰： 引伴谓当用一百万兵，逐入贺兰巢穴，此何等语也？ 通判曰： 闻使人目国主为少帝，故引伴有此对，是失在使人，不在引伴。 宗沮服，不复辨。诏令谅祚惩约之，自后宜精择使者，戒励毋紊彝章。
按：使不辱命则书名，兹书 吴宗 ，斥之也。谅祚自亲政以来，正侵界，用汉仪，求赐书，可称恭顺有礼矣。乃三纪未周，兵端复起，实宗一人致之。书 不成礼 ，正其罪也。
二月，黑云贯东井。
起西北方，长五丈许。
夏五月，夏州羌邈奔等以地叛降西蕃。
邈奔素跋扈。见夏兵与西蕃屡战不胜，约其叔溪心以陇、珠、阿诺等三城叛投角厮罗，厮罗纳之。
秋七月，以兵入秦凤、泾原大掠。
谅祚因吴宗回，得赐诏，谓中国辱其使人，深以为耻，遂招引亡命，点集兵众，潜谋入寇泾原。副总管刘几以告权经略使陈述古，请兵防守，述古不听。谅祚以十万众分攻诸州，驱胁熟户八十余族，杀弓箭手数千，掠人畜万计。
九月，邈奔等还自西蕃，请兵攻角厮罗，不克。
邈奔等以地附厮罗，冀重用，厮罗不为礼，复归，谅祚宥不诛。请兵还取陇、珠、阿诺三城地，以万骑往，不克，收降丁五百帐而还。
治平二年、夏拱化三年春正月，侵庆州，攻王官城。
谅祚习知先世所为，保吉一叛而复王封，曩霄再叛而称国主。知中国兵力不能有加，既掠秦凤诸州，复以万众入庆州，攻王官城，为经略使孙长卿兵所拒，不得进。
二月，上表自陈。
谅祚数扬虚声，兵骑往来倏忽，偶不设备，即乘虚入侵。英宗遣文思副使王无忌持诏诘问，谅祚迁延勿受。已，遣贺正使荔茂先献表，归咎宋之边吏，词多非实。诏复戒其滋扰，终勿听。
诱陕西熟户叛投。三月，围顺宁寨。
陕西熟户耕佃官田，并无徭赋，惟战斗时出骑从征，最为安业。谅祚多方招诱，半思外投。延钤辖李若愚悉召酋长，称诏犒劳，务为姑息。谅祚益易视之，遣右枢密党移赏粮出兵犯保安军，围顺宁寨，相持半月而解。
夏五月，献于契丹。
谅祚与契丹较疏，朝贺、丧葬外不遣泛使。时与中国构兵，遣使献，告以国有兵事，契丹主不问。
秋八月，复扰泾原。
西边蕃部弓箭手习知山川道路，材气勇悍，泾原倚为藩蔽。谅祚常以兵威胁服，有违拒者辄戕杀之。于是弓箭手皆退入内地，边帅莫敢闻。龙图直学士司马光以为言，不报。
冬十一月，争同家堡，拒诏使王无忌于境上。
曩霄时，生羌十九户以同家堡入献，地在德顺军威戎堡外二十里，中国未设封堠。谅祚以为己境被宋侵占，遣兵杀属户数千，掠牛羊数万。英宗检视故籍，遣王无忌诏谕，至境，不纳。
十二月，使贺正旦及寿圣节。
谅祚数扰边境，而仍称臣奉贡。盖心利岁赐金帛，又得入京贸易，故信使不绝。
陕西人景询以罪来投，使为学士。
谅祚每得汉人归附，辄共起居，时致中国物，娱其意，故近边蕃汉乐归之。掠秦凤时，俘汉人苏立，授以官，颇用事。询，延安人，小有才，得罪应死，亡命西奔。立荐之，谅祚爱其才，授学士，日夜谋伺边隙。英宗令捕系其孥，勿以赦原。
按：书 人 书 以罪 ，所以贱询也。
治平三年、夏拱化四年春二月，升西使城为保泰军，以驸马禹藏花麻守之。
西使距古渭仅百二十里，谅祚建造行衙，置仓积谷，移保泰军治于此，命花麻为统军守其地。
秋九月，自将犯庆州，围大顺城，中流矢而还。
谅祚将步骑数万入庆州，攻大顺。环庆经略使蔡挺敛边户入保，戒诸寨毋战，潜布铁蒺藜于城濠中，渡者多踬，惊为神。围三日不克，谅祚裹银甲毡帽、乘骆马、张黄屋督战。挺遣蕃官赵明伏强弩八百濠外，飞矢注射，谅祚铠贯流矢走。分攻柔远寨，烧屈乞等三村，栅段木岭，势张甚。柔远城恶，副总管张玉以重兵拒守，率胆勇三千人夜出斫营，夏兵惊溃，退屯金汤。
冬十月，请时服不得，复请岁赐。
谅祚声言益发十万骑入边，且出语。延安抚使陆诜曰： 朝廷积姑息，故惊祚敢狂悖，不稍加折诮，国威何立？ 因留止谅祚请时服使者，移文宥州问故。谅祚大沮，盘桓塞下，取粮而反，卒不敢入。又岁，贪得赐物，遣使请颁岁币，谢言： 受赐累朝，敢渝先誓？边吏擅兴兵，行且诛之矣 。
十一月，西京左藏库副使何次公持诏来诘。
英宗见谅祚表辞不实，遣次公赍诏诘之，令专使别贡誓表。具言： 今后严戒边酋，各守封疆，不得点集人马，辄相侵犯；其延、环庆、泾原、秦凤等路一带，久系汉界熟户并顺汉西蕃，不得更行劫掠及迫胁归投；所有汉界叛亡不逞之人，亦不得更相招纳。苟渝此约，是为绝好。余则遵守前降誓诏。朝廷恩礼，自当一切如旧。 
十二月，杀环庆路降蕃思顺。
思顺任环庆路新州刺史，举族西投，谅祚寇边，辄为向导。经略使蔡挺宣言思顺且复来，命葺其庐舍，出兵西为迎候状。谅祚心疑，毒杀之。
按：思顺为中国蕃官，未闻嫌隙。其投夏也，或心艳景询等之富贵耳。乃流言朝入，鸩毒暮施，非谅祚多疑，实思顺自取也。
西蕃瞎毡子木征来附。
自曩霄破龛谷，瞎毡众弱，既死，木征不能自立，徙居河州，复徙安江城。嘉中，表请内附。会秦州上丁族首领瞎药与父厮铎心不合，迎木征居洮州，欲立文法，秦州逐之，复还河州地，与西使城近，谅祚阴诱之，遂与青唐等族并附。
治平四年、夏拱化五年春正月，如宥州。二月，供备库使高遵裕来赐遗，遣臣王盥受命。
英宗崩，神宗即位，遣内殿崇班魏璪补赐治平三年冬服，使遵裕告哀，赐诏曰： 夏国累年以来，数兴兵甲，侵犯疆陲，惊扰人民，诱逼熟户。去秋乃复入叩大顺，围迫城寨，焚烧村落，抗敌官兵，边奏屡闻，人情共愤。群臣皆谓夏国已违誓诏，请行拒绝。先皇帝务存含恕，且诘端由，庶观逆顺之情，已决众多之口。逮比逊事之禀命，已悲仙驭之上宾。朕纂极云初，包荒在念，仰循先志，俯谅乃诚，既自省于前辜，复愿坚于永好。苟奏封所叙，忠信不渝，则恩礼所加，岁时如旧，安民保福，不亦休哉！ 遵裕抵宥州，馆于下宫。时谅祚以巡游至，不出见，遣王盥受命，吉服廷立，遵裕切责，乃易服跪。已，具食上宫，语及大顺事，盥曰： 剽掠辈耳。 遵裕曰： 若主寇边，扶伤而遁，斯言非妄耶！ 左右以为辱，急使人代对，终日不敢问，忽愤然曰： 王人蔑视下国，敝邑虽小，控弦十数万，亦能执以与君周旋。 遵裕目叱曰： 主人天纵神武，毋肆狂蹶，以干诛夷。 谅祚觇于屏后，摇手使止之。
按：《宋史》谓夏国再臣，朝使仅至宥州，未尝得入兴、灵，恒也，兹身在宥州而遣盥听诏，书以著谅祚之倨，且见史臣之说为不诬也。
西蕃拽罗钵等来降。
西蕃首领拽罗钵、鸠令结二人诱蕃部三百余帐来投，谅祚纳之。寻为官军捕获，斩之，徇于境。
掠青鸡川。三月，蕃酋献地秦州，筑城南牟谷口以拒。
夏国所据，多汉匈奴地，曩霄与延、环诸路相攻于秦渭，仅一再至，故谅祚时二州蕃族日盛。景询等献计，以为先取西蕃，然后兵扼要害，则陕右可举。于是诸蕃半为攻陷、浸淫，直逼秦州。时青鸡川蕃部苦谅祚侵掠，遣使诣秦州献地，请于南牟谷口置堡戍兵，以通秦州、德顺之援，绝夏人入寇径路。陕西宣抚使郭逵以闻，神宗诏从之。
闰三月，遣使入献。
初，谅祚受中国赐诏不报，久之，始献方物谢罪，请戒饬酋长，自后谨守封疆，如去冬诏旨。神宗答诏嘉许，赐银绢各五百匹两。
附：王辟之《渑水燕谈录》：治平中，夏国泛使至，将以十事闻，未知何事也。太常少卿祝谘主馆伴，既受命，先见枢府，已，见丞相韩琦。琦曰： 枢密何语？ 谘曰： 枢密云： 若使人言及十事，但云受命馆伴，不敢辄受边事。  琦笑曰： 岂有专主饮食、不及他语耶？ 乃徐料十事以授祝曰： 彼及某事则以某辞折，言某事则以某辞对。 祝唯而退。及宴见，使者果及十事，凡八事中琦所料。祝如所教答，夏人耸服。考治平中，夏使凡六至，而以十事闻，史未明载。
徙横山民于兴州。夏六月，蕃酋令凌举众内附。
夏国频年点集，众志乖离，横山羌益思内附。谅祚尽发其族帐，徙之兴州，诸部怀土顾望。知青涧城种谔招之，令凌举众降谔。上闻，给以田宅。谅祚索之，谔曰： 必欲令凌，当以景询来易。 乃止。
秋八月，复和市。
自寇大顺，中国益禁边民毋通私贩，至是复之。
九月，遣使进奉山陵。
时葬英宗于永厚陵，夏使执礼不逊，欲服球金带入见，押伴知宿州刘航正辞折之，始止。
冬十月，左厢监军嵬名山以绥州内降。
绥州在黄河北，有铁、碣二山及无定河水拦绕其下。淳化中，赵保忠就擒，与夏州并经焚毁。自德明、曩霄两世经营，谅祚立监军司其地，复为巨镇。名山弟夷山，潜入青涧城，请降于种谔。谔使诱名山，赂以金盂。名山小吏李文喜受之，阴许纳款，而名山未知也。谔悉起所部，猝围名山帐。名山惊起，援枪欲斗，夷山呼曰： 兄已约降，何为复尔？ 文喜出金盂示之，名山投枪大哭，举众从谔而南。谅祚遣四万人援绥州，傅城而阵。谔使名山率新附百余人挑战，谔兵据晋祠谷列阵，偏将燕达、刘甫张两翼并进，夏众大败走。
遣兵争绥州余众于大理河，不胜。
初，名山众内携，延州东路巡检折继世以步骑万余自怀宁寨趋银州，分名山众万三千户居于大理河。谅祚遣兵争之，再战皆败。
十一月，诱保安军知军杨定杀之。
定尝使夏国，见谅祚称臣拜，许归沿边熟户，谅祚遗之宝鉴、宝剑、金银等物。定归，匿其金银，仅上鉴、剑，言谅祚可刺状，神宗擢知保安军。已，种谔取绥州，谅祚谓定卖己，驻兵银州，诈为会议，诱定杀之，并杀都巡检侍其臻，掳定子仲通而还。
按：延州南安去绥州四十里，在银、夏川口，若麟、府有警，延州人马东渡黄河，北入岚、石，俱可援应。特以绥州一带尽为夏界阻断，必从西策渡，往往赴救不及。今种谔计取绥州，直披西夏之腹心，联延、绥为指臂。神宗用延帅郭逵策，规度大理河川，建堡寨，画耕地，以处降人，遂为诸路捍蔽。夏人计无复之，乃泄忿于定。定固有罪，而夏人狡焉，思逞之技亦渐穷矣。
遣兵备银州。
绥、银接壤，绥州既失，谅祚惧银州单弱，遣兵屯守。延路请檄诸路牵制，知凤翔府李师中不可，乃止。
献金佛、《梵觉经》于辽。
经系回鹘僧所演，历二十年乃成。
十二月，国主谅祚卒，子秉常立。
谅祚凶忍好淫，过酋豪大家辄乱其妇女，故臣下胥怨，而身以羸死。年二十一，在位二十年，改元五。谥曰昭英皇帝，庙号毅宗，墓号安陵。长子秉常立。
论曰：谅祚生未周龄，突遭大故：三将分治，势比连鸡；母族专权，形同卧虎；守贵难生肘腋；契丹兵入贺兰；家声贻墙茨之羞，国事等棼丝之乱。斯时李氏箕裘，岌岌乎殆哉！而数载之后，即能亲揽大政，坐收兵权。见契凡之强则事之，侦讹庞之叛则诛之，遵大汉礼仪以更蕃俗，求中朝典册用仰华风，皆元昊数十年草创经营所未能及者。惜其杀没藏，立梁氏，好色灭伦，不特君道有乖，即贻谋亦未善也。
