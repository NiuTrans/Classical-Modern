元符二年、夏永安二年春正月，河东官军谋取西平府，拒之于藏才山。
嵬名阿埋等至中国献计，请以三万人取灵州。于是河东统制张世永令副将折可大领人马入界，抵藏才山。夏兵迎战，可大兵不得进。
复因辽使至延议事。
初，夏人至边，每言已于辽国乞和。嗣闻辽使萧彦昭至中国，因遣使如延，云欲议事。哲宗诏经略司面谕边吏： 如有文字，密录泰报，不得擅接，但云已申保安军指挥奏听朝旨。 
辽杀夏主母梁氏。
乾顺年已成立，梁氏专恣，不许主国事。辽主素恶之，故请援辄不应，及表辞怨慢，遣人至国，鸩杀梁氏，命乾顺视国政。乾顺不敢违，遣首领移勿乜赍宥州牒至延，称 国母于本月二十日薨 。已令大使令逊嵬名济、副使谟程田快庸诣阙赴告，并附谢罪表状。令逊、谟程，皆蕃官名也。哲宗令保安军却勿受。
按：梁氏专政穷兵，日与中国为仇，罪诚大矣，然非辽之所得杀也。《春秋》齐人杀哀姜，君子非之，况梁氏非姜氏比。乾顺幸母之死，以为利，其尚有人理哉？书曰 辽杀夏主母 ，交罪之也。
二月，为辽人攻拔思母部。
拔思母部，辽国西南招讨使所辖。大宋末，与达里底部频为辽难，杀四捷军都监特抹等。左金吾卫上将军萧阿鲁带击降之，已而复叛，辽屡讨不悛，命乾顺举兵伐之。
大首领结讹遇以兵扼归汉人于神堆，与延将张诚等战，不胜。
乾顺以中国并建城寨，数遭掩击，部族离散，归汉者益众，令结讹遇率数万众于神堆及波济立、鲁逊埋诸险要驻营扼之。延钤辖张诚、刘安自星勒泊、乌延川袭山，斩四千级，降四百余人，讹遇大败还。
南路都统军嵬名律令遗书熙河，请修贡。
蕃部嵬名密赍律令书入熙河，称夏国欲再遣使乞修贡。经略使孙路上其书，哲宗以擅接夏国文字降路官，以书还使者。
三月，辽遣使为请和，银州钤辖令王皆保以兵掠府州。
乾顺遣使讣告及修贡俱不纳，用嵬名济等谋，使人至辽国请之。辽主遣签书枢密院事萧德崇、礼部尚书李俨入献玉带，持书为夏解和，略曰： 粤维夏台，实为藩辅。累承尚主，迭受封王。近岁以来，连表驰奏，称南兵之大举，入西界以深图，恳求救援之师，用济攻伐之难。理当依允，事贵解和。盖辽之于宋，情重祖孙；夏之于辽，义隆甥舅，必欲两全于保合，岂知一失于绥诚？而况于彼庆历、元丰中，曾有披闻，皆为止退。宁谓辄违先旨，仍事远征。倘蔽议以无从，虑造端而有自；则于信誓，谅系谋维？与其小不忍而穷兵，民罹困敝，曷若大为防而善计，世享太平。特戒使轺，敢达诚素。 哲宗命中书舍人郭知章持书报曰： 惟西夏之小邦，实本朝之藩辅。曲加封植，俾获安全。虽与北尝有婚姻之亲，而在南全居臣子之分。含容既久，变诈多端。爰自累岁以来，无复事上之礼。赐以金缯而不已，加之封爵而愈骄，杀掠吏民，围犯城邑。推原罪恶，在所讨除。聊饬边防，预修武备，据守要害，控扼奔冲。辄于去岁之冬，复驱竭国之众，来攻近塞，凡涉两旬，自取死伤，数以万计。粮尽力屈，众溃宵归。更为诡诞之辞，妄求拯救之力，狡狯之甚，于此可知。采听之余，固应洞晓。必谓深加沮抑，乃烦曲为劝和。示以华缄，将之聘币。礼虽形于原意，事实异于前闻。缅料雅怀，殊非得已，顾于信誓，殊不相关。惟昔兴宗，致书仁祖，谕协力荡平之意，深同谋外御之情，致欲全除，使无噍类。谓有稽于一举，诚无益于两朝。祖宗贻谋，斯为善矣。子孙继志，其可忘诸？今者详味缛辞，有所未谕，辄违先旨，谅不在兹。如克念夫前徽，当益敦乎大信，相期固守，传示无穷。矧彼夏人，自知困蹙，哀祈请命，屡叩边关。已戒封疆之臣，密察情伪之状。倘或徒为空语，阴蓄奸谋，暂示柔伏之形，终怀窥伺之志，则决须讨伐，难议矜容。若果出至诚，深悔前罪，所言可信，听命无违，即当徐度所宜，开以自新之路。载惟聪听，必谅悃衷。 使者甫出境，乾顺令令王皆保出兵，突入府州境，杀掠人民，与知州折克行战，被擒。
按：周氏《发明》谓： 是役也，辽有恤邻之谊。 故《续纲目》以书 人予之 。夫夏于辽、宋中间屡造兵端，然宋常为敌，而辽时为援。故夏兵胜，则辽乘之以肆要求；夏势衰，则辽因之以示排解。虽救难恤邻，《春秋》贤之，而辽之此举，则未必然也。观于玉带之礼方将，钤辖之师旋出，不必辽人明知其计，已令宋人难以为情。况乎德崇入境，辽亦宿兵北道。时集贤殿修撰张近知瀛州，请出秦甲以伐其谋。两国之狡，概可见矣。
附：李氏《长编》：三月丁巳，吕惠卿言讨荡西界鲁逊埋勒等处，胁降。蕃户王固称系夏衙头，服事小大王。王差往宥州统领处使充走马。此事不见《宋史》，且 小大王 《夏国传》亦无考。
夏四月，诛嵬保没、结讹遇等，遣使入告。
初，国中用事臣嵬名阿吴死，仁多保忠等皆统军在外，嵬保没与讹遇日劝梁氏开边。及辽使解和，嵬名济等劝乾顺遣大使嵬名布移聿介入告哀，且谢罪。哲宗令擒二人入献，即与收接表章。乾顺乃以梁氏死归罪二人，杀之。遣蕃部昌哥遇至顺宁寨告其事，且云： 已差大首领庆瑭嵬名科逋、磋迈花结香来计会。今国主恭顺，乞朝廷早赐收接。 庆瑭、磋迈，皆蕃官名也。
五月，兰会正钤辖革瓦娘内附。
以所部孳畜及部落子陇登等入降，授内殿崇班，赐银、绢、钱各三百。
毁延路烽台。
经略司遣兵追，不及。
六月，复遣使赍牒诣延告哀。
使人两至延，朝议固却其表，无以示收纳意，令保安军移牒谕之。乾顺遣首领德明雅逋木攀至顺宁寨，但有告哀公牒，无谢罪表状。寨主李子明诘问，使言： 旧例先送告哀牒，然后差使副赍表状赴阙。 子明以与前议不合，申经略司吕惠卿以闻，哲宗命再牒宥州谕之。
秋七月，赤羊川首领赏罗讹乞内投，监军讹勃罗追之，败没。
赏罗讹乞遣所属纳木乞僧报欲归汉。知环州种朴以兵迎之，并其家属百五十余口，孳畜五千。会勃罗巡视野寨，率千余骑追击，为朴所败，勃罗及首领泪丁讹遇、札实等被擒。
八月，熙河军入界，首领仁多洗忠被杀。
洗忠，仁多保忠弟。熙河遣硬探人入界。洗忠挺身斗，被杀。夏众出援，夺其尸而回。
遣众围南宗堡。
初，西蕃阿里骨死，其子瞎征残暴嗜杀，部曲离贰。洮州安抚使王瞻率兵取其地，瞎征众溃，遂自青唐入降。大酋心牟钦毡与董毡妻契丹公主、阿里骨妻夏国公主迎董毡疏族溪巴温入青唐，立木征子拢拶为主。假夏国公主书请援，乾顺遣兵五千余人攻南宗堡。王瞻以熙河蕃兵击之，乃退。
九月，遣使上谢罪表，以兵入镇戎军，杀供奉官陈告等。
宥州移牒云： 人使未获赴阙，恐有疑阻。又诸路修筑城寨、掳掠人口未已，乞即止绝。 哲宗以前寇熙河，牒词不逊，令却使进讨。已，有夏国近上首领赏移兀报言： 衙头密谋，若事急，则纳土北归辽国矣。 朝议未定，乾顺又令宥州牒言，欲以母遗留物入献执政，谓其不忘恭顺，乞与收接表状。于是，谢罪使得见于崇政殿，上表曰： 伏念臣国起祸之基，由祖母之世，盖大臣专僭窃之事，故中国兴吊伐之师。因旷日以寻戈，致弥年而造隙。寻当冲幼，继袭弓裘。未任国政之繁难，又受慈亲之裁制。始则凶舅擅其命，顿生衅端；继复奸臣固其权，妄行兵战。致贻上怒，更用穷征。久绝岁币之常仪，顿削祖宗之故地。咎有所属，理尚可伸。今母氏薨殂，奸人诛窜，故得因驰哀使，附上谢章，矧惟前咎之所由，蒙睿聪之已察。亦或孤臣之是累，冀宝慈之垂矜。特纳赤诚，许修前约。念赦西陲之敝国，得反政之初；愿追列祖之前猷，赐曲全之造。俾通常贡，获绍先盟，则质之神灵，更无于背德，而竭乎忠荩，永用于尊王。 哲宗赐诏曰： 省所上表，前情具悉。尔国久历年所，屡启兵端。迨尔母氏，复听奸谋，扰我疆场，毒及黎庶。天讨有罪，义何可容。今凶党歼除，尔既亲事，而能抗章引慝，冀得自新。朕喜尔改图，姑从矜贷。已指挥诸路经略使，令各据巡绰所至，明立界至，并约束城寨官兵：如西人不来侵犯，即不得出兵过界。尔亦当严戒缘边首领，毋得滋扰边境。 未几，乾顺遣骑二千余出浮图岔，犯镇戎军，陈告与差使李戭迎战，杀之。
闰九月，统军仁多保忠率兵助西蕃围湟州，不克。
王瞻击降拢拶，以邈川为湟州，青唐为鄯州，二城距兴、灵止二百里，南有讲珠、罗罗二城与湟州北阿讹城相接。羌酋心牟钦毡、罗结聚数千人围湟州，遣使数辈乞师。乾顺使保忠及达摩等三监军兵十万助之，先断炳灵寺桥，烧星章峡栈道，四面急攻。分兵破南宗堡，获守将刘文，驱至城濠，谓总管王愍曰： 吾所欲，城与地耳。第以城归吾，当舍汝。 愍谓文曰： 为吾语夏人，天子俾吾守城，能杀我，城可得也。 攻围十六日，愍守益坚。保忠令于南城集薪数万，将焚门。会诸将苗履、姚雄、李忠杰各率所部赴援，战于青唐危，烟尘亘天，夏人不知多少，惶遽渡湟水还，钤辖嵬名移遇被获。
冬十月，移牒延，请申约束。
初，宥州牒延，请遣使进誓表。中国以湟州之役不肯收接，回牒诘犯塞之故。至是复牒延，言已约束首领，不得更犯汉界。
遣使如辽谢。
以中国许和故也。
十一月，进誓表。
乾顺遣令能嵬名济进奉御马，上表谢恩，略曰： 臣国不幸，时多遇凶，两经母党之擅权，累为奸人之窃命。频生边患，颇亏事大之仪；增怒上心，用张吊民之伐。因削世封之故地，又罢岁赐之旧规。衅隙既深，理诉难达。昨幸上天之，假圣朝之威，凶党伏诛，稚躬反政。故得遐驰恳奏，陈前咎之所归；乞绍先盟，果渊衷之俯纳。蒙颁诏而申谕，俾贡誓以输诚。备冒隆恩，实增庆跃。臣仰符圣谕，直陈誓言。愿倾一心，修臣职以无怠；庶斯百世，述贡仪而益虔。饬疆吏永绝争端，诫国人恒遵圣化。若违兹约，则咎凶再降；倘背此盟，则基绪非延。所有诸路缘边界至，已恭依诏旨施行。本国亦于汉界以外侧近各安立卓望，并寨子去处，更其旧行条例，并约束事节，一依庆历五年正月二十二日誓诏施行。 哲宗遣使以银器、衣著各五百匹、两赐之，答诏曰： 尔以凶党造谋，数干边吏，而能悔过请命，祈绍先盟。念兹种人，亦吾赤子，措之安静，乃副朕心。嘉尔自新，俯从厥志，尔无爽约，朕不食言。所当显谕国人，永遵信誓。除疆界并依已降旨，以诸路人马巡绰所至立界堠之处为界，兼邈川、青唐已系纳土归顺，各有旧来界至，今来并系汉界。及本处部族有逃叛入夏者，即系汉人。并其余应约束事件，一依庆历五年正月二十二日誓诏施行。自今以后，恩礼、恩赐并如旧例。 
十二月，遣使乞贺正旦。
先保安军牒言，誓表内 诫国人 下一字犯真宗皇帝庙讳。乾顺遣使谢罪，旦乞遵例贺正。使人并言： 国主效顺，皆大首领嵬名济辅导之力。今贺正届期，济劝国主遣使贡奉，因誓诏未至，不敢遽进。 
元符三年、夏永安三年春正月，西蕃以南宗堡来附，不受。
南宗，北控夏国，南接星章峡，西连宗哥城，形势天险。自罗结叛，诸堡残破。及官军出，羌众溃散，诸城咸即归顺，独南宗负固不下，姚雄、苗履屡攻不克。羌人请附夏国，乾顺不受，惟假兵数百戍之。
秋七月，遣使奠慰。
初，夏使入朝，预牒边臣除馆以待，及为境上之议，故为此去彼来，牵制劳苦，每违期日。吏部侍郎陈尧叟请戒边臣：如违期不至，则勿复应。自后不复敢违。是时，闻哲宗崩，即遣使入吊并奠慰。
八月，入贺即位。
使人与辽使萧穆同见，并赐燕加礼而还。
冬十月，遣使入贡。
时中国贬奸臣章等，使人入见，赐赉甚厚。
十一月，请婚于辽。
乾顺以梁氏之死，恐辽国见疑，益思自结，故以尚主请。辽主不许。
宋徽宗建中靖国元年、夏贞观元年春二月，辽使来告哀。
道宗丧也。
夏四月，遣使如辽奠慰。
乾顺遣御史中丞苏愈如辽，时与高丽使并至。愈礼节娴雅，馆伴耶律德伦特重焉。
五月，进助山陵。
葬钦圣宪肃皇太后、钦慈皇太后于永裕陵，乾顺遣使献物助工。
秋八月，始建国学。
自曩霄创建蕃学，国中由蕃学进者诸州多至数百人，而汉学日坏。士皆尚气矜，鲜廉耻，甘罹文网，乾顺患之。御史中丞薛元礼上言： 士人之行，莫大乎孝廉；经国之模，莫重于儒学。昔元魏开基，周、齐继统，无不尊行儒教，崇尚《诗》、《书》，盖西北之遗风，不可以立教化也。景宗以神武建号，制蕃字以为程文，立蕃学以造人士，缘时正需才，故就其所长以收其用。今承平日久，而士不兴行，良由文教不明，汉学不重，则民乐贪顽之习，士无砥砺之心。董子所谓 不素养士而欲求贤，譬犹不琢玉而求文采也 ，可得乎？ 于是乾顺命于蕃学外特建国学，置教授，设弟子员三百，立养贤务以廪食之。
按：夏自元昊制蕃书、立蕃学，变本而加厉之，数世以来，未之改也。乾顺听元礼之言，建学崇儒，设弟子员以储人材，立养贤务以给廪饩，有其举之莫敢废也，较谅祚之用汉礼、求赐书，不更有进耶？
冬十一月，遣使如辽，贺即位。
天祚嗣位已十月，贺使始至。馆伴传辽主命，责之。
恤仁多洗忠家。
洗忠战没熙河，子幼未授职，仁多保忠请之，乾顺先命以廪禄赐其家。
崇宁元年、夏贞观二年春二月，与河西军节度使赵怀德结婚。
怀德即拢拶。中国以羌人久乱，王瞻等不能定，议弃鄯、湟，赐拢拶姓名曰 赵怀德 ，授河西军节度使，其弟邦辟勿丁瓦曰 怀义 ，同知鄯、湟二州事。乾顺见西蕃恢复故土，重申姻好，许以宗室女妻怀德。
夏六月，复遣使如辽请婚。
乾顺使殿前太尉李至忠、秘书监梁世显如辽贡献请婚。辽主问乾顺为人，至忠对曰： 秉性英明，处事谨慎，守成令主也。 辽主善其对，命徐议之。
附：《辽史·天祚纪》：乾统二年夏六月壬子，李乾顺为宋所攻，遣李造福、田若水求援。考《宋史·徽宗纪》，是年无用兵西夏事。
秋八月，筑沿边堡寨。
国中素少城寨，乾顺仿中国制，于东北沿边多树寨栅。延路以闻，朝议举兵牵制。知秦州何常争之，兵不出。
冬十月，泪丁讹遇自环州还。
初，讹勃罗被擒，以信号与种朴，令招其家人及其所部，并谕讹遇降，讹遇不可。囚之土室中三年，至是赂守者，得脱还。乾顺嘉其不屈，擢为监军使，使守赤羊川。
崇宁二年、夏贞观三年春二月，逢卧佛寺于甘州。
乾顺自母梁氏卒，辄供佛，为母祈福。甘州僧法净于故张掖县西南甘浚山下，夜望有光，掘之，得古佛三，皆卧像也。献于乾顺，乾顺令建寺供之，赐额 卧佛 。
三月，羌人围鄯州，河西军节度使赵怀德请援。
羌人多罗巴奉角厮罗裔溪赊罗撒，谋杀怀德以复国，举数万众围鄯州。怀德遣使至夏国请兵，乾顺遣仁多保忠帅兵援之。兵未至，多罗巴三子皆善战，怀德力不支，弃州奔河南。
夏五月，复乞婚于辽。
辽主许之。
附：《辽史·天祚纪》：乾统三年冬十月庚申，夏国复遣使求援。考是时，夏与宋尚未交兵，不知何以求援。《宋史·夏国传》不载。
秋九月，封弟察哥为晋国王。
察哥，乾顺庶弟。雄毅多权略，引弓二石余，射洞重甲。尝偕仁多保忠援罗结，兵败，前迫湟水，不得渡。察哥持弩拒之，一发中苗履副将，宋兵退，乃免。任都统军，镇衙头，建议言： 自古行师，步骑并利。国家用 铁鹞子 以驰骋平原，用 步跋子 以逐险山谷，然一遇 陌刀法 ，铁骑难施；若值 神臂弓 ，步奚自溃。盖可以守常，不可以御变也。夫兵在审机，法贵善变。羌部弓弱矢短，技射不精。今宜选蕃、汉壮勇，教以强弩，兼以摽牌，平居则带弓而锄，临戎则分番而进。以我国之短，易中国之长，如此则无敌于天下矣。 乾顺是其策，封晋国王，使掌兵政。
冬十二月，入贺正旦。
使臣田守义朝贺毕，就馆燕。时中国谋伐夏，馆伴吕约试探虚实，守义正色曰： 如君所言，岂使臣分事耶？ 约愧而止。
