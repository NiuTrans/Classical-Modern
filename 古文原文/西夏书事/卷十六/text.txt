庆历二年、夏天授礼法延祚五年秋七月，大旱，黄鼠食稼。
西羌风俗，耕稼之事，略与汉同。元昊频年点集，种植不时。至是秋旱，有黄鼠数万，食稼且尽，国中大饥。
谟宁令野利仁荣卒。
仁荣，野利后疏族，多学识，谙典故。元昊建号之初，显庸创制，动静咨之，常论兴、灵立国大势，言： 一王之兴，必有一代之制。议者咸谓化民成俗，道在用夏变夷，说殆非也。昔商鞅峻法而国霸，赵武胡服而兵强。国家表里山河，蕃、汉杂处，好勇喜猎，日以兵马为务，非有礼乐诗书之气也。惟顺其性而教之功利，因其俗而严其刑赏，则民乐战征，习尚刚劲，可以制中国、驭戎夷，岂斤斤言礼言义可敌哉？ 及卒，元昊三临其丧，恸曰： 何夺我股肱之速也！ 命厚葬之，赠富平侯。
八月，纳妃没移氏，营天都山居之。
天都属古兰州地界，五路间为国人啸聚所。凡欲举兵必先至彼点集，然后议所向。元昊虽据数州，其精兵仅数万，余皆老弱妇女，举族而行，故大举不过二十日。及入冠屡胜，遂有并吞关陇之志。会纳其臣没移皆山女为妃，因天都与泾原路接，山川平易，劲骑疾驰渭州，旦暮可至，特营宫室居之，日与没移氏宴乐其中。天都守将野利遇乞，后野利从父也，谓其下曰： 吾女嫁二十年，止故居，今新得没移氏即为修内，何重之若是耶？ 元昊闻而恶之。
按：自天都营，遇乞见恶，而种谔之间入；自遇乞死而没藏氏得寺，野利后之废成。呜呼！元昊始以纳一妃而致大将冤死，继以淫臣妻而成戚党弄权，身亦随之而陨。自古奸雄乱世，人不能制，惟女戎足以祸之，可不惧哉！
逐环州谍，入麟州攻青塞堡。
元昊用兵多诡计。知环州种世衡欲得之。尝以非罪怒一蕃将，命杖之百，部下为请不可，其人杖已，即奔夏国。元昊用为亲信，岁余尽得机事，脱归河东。元昊遣兵追之不及，遂以二万众入麟州，围青塞堡，与并代钤辖王凯战，由鞋邪谷转斗四十里至杜古川，不胜而还。
九月，张元、吴昊矫取家属于随州。
二人既用事，中国言者请示怀来以反间之。赐其家月米十石、钱二十千文，又以元之弟侄张秉彝为华州长史，张起、张仲经为文学，令往塞下招谕，俟元等还，一体优恤。久之不至，令当州部送二人家属一并赴阙，羁之随州，而以秉彝等百余口送房州安置，讥察出入，饥冻且死。知州陈希亮言： 元事虚实未可知，使诚有之，为国者终不顾家，况此皆疏远无罪者。 乃释归，其在随州者卒不赦。元与昊潜使谍者矫中国诏释之，吏民无知者，一日临境作乐，以骏马轻车迎之归。
闰九月，攻镇戎军，杀泾原路副总管葛怀敏等。
镇戎距天都山百里，西北则三川、定川、刘等寨，与石门前后峡连接，乃前汉萧关故地。东路沿边有天圣、乾兴、东山、彭阳四城，与原州平安、开边等寨相错。其东南则渭州瓦亭寨，与狮子、拦马、平泉三堡平列，无险可恃。元昊见李文贵不还，与张元等议，元曰： 中国精骑并聚诸边，关中少备。若重兵围胁边城，使不得出战，可乘间深入，东阻潼关，隔绝两川贡赋，则长安在掌中矣。 元昊从之，遂于天都点集左、右厢兵十万，分东、西两道，一出刘堡，一出彭阳城，合攻镇戎。知渭州王沿使葛怀敏率兵据瓦亭寨以拒，怀敏督军进五谷口，沿遗书戒勿深入，第背城为营，以羸师诱敌至，发伏击之，可有功。怀敏不听，由西南直趋养马城，元昊徙军新濠外待之。官军分四路进，元昊与战于赵福堡，败都巡检刘湛兵，拔栅逾边濠进，怀敏入保定川寨，夏兵毁板桥断其归路，别为二十四道，以过军合围，又绝定川水上流，饥渴其众。环庆都监刘贺率兵战于河西，溃去。怀敏为中军，屯寨门东偏，使知镇戎军曹英军东北。元昊自褊江川、叶燮会四面蹑之，先以锐兵冲中军，不动，回击英军，黑风起东北，阵扰，大败之，怀敏为众蹂躏几死，舆入瓮城。是夕，元昊聚火围城，临西北呼曰： 尔非总管厅点阵图者耶？尔固能军，乃入我围中，今复何往？ 质明，怀敏召诸将议结阵走，有执谏者，不听，上马拔剑径出，驰至长城濠，濠深阔各六、七丈，路断不可过，骑士皆散，夏兵薄之，遂杀怀敏并将校四十人。张溥曰： 元昊据地万里，有华州二生为之谋主，山讹善战，助其剽锐，挺戈犯顺，岂异天骄。于时为宋计，用吴育之言，当僭表初至，姑许其求，密修战备，拊背扼吭，使不敢动者，上也；不得已而行范仲淹之策，严边城，实关内，相持数年，敌必困敝，次也；乃在廷寡虑，轻动干戈，促其速反。延州之战，士气沮伤；任福违令，败于好水；至定川之役，怀敏等复死。三战皆北，关右震动，天子旰食。以有道之世战危若此， 佳兵不祥 ，信哉！ 
至渭州大掠。
元昊乘胜南掠，直抵渭州，破栏马、平泉二城，焚荡庐舍，毁夷寨栅。令张元作露布，有 朕今亲临渭水，直据长安 之语，关辅居民震恐，多窜山谷间。
冬十月，东趋潘原，战于彭阳，败绩。
元昊既掠渭州，并兵东逾平凉至潘原，知原州景泰率兵五千从间道赴援，遇于彭阳城西。诸将欲退守，泰勿许，依山为阵，阴遣三百骑分左、右翼，张旗帜为疑兵，及战，夏兵伪遁，泰勿追，遣士搜山，得伏兵，击败之，获人畜无算。李焘曰： 自夏人三败大兵，声势益震，然其所以复守巢穴者，盖是时延路屯兵六万八千，环庆路五万，泾原路七万，秦凤路二万五千，有以牵制其势，故不敢深入也。 
按：元昊尽锐入寇，能败葛怀敏二十余将之兵，不能胜景泰之五千骑，何也？盖夏众初来，利在掳掠，人自为战，故所向无前。及既入汉地，抄掠既盈，士马困敝，无复斗志，故遇战辄衄。宋之边吏苟能伺其初至，深沟固垒，绝勿与战，待其重掠思归，然后出奇以扼险要，设伏以断首尾，且追且击，亦何夏众之不可尽哉！
还自彭阳，遣人入吐谷诸蕃市马，契丹禁之。
初，契丹于云中路西南置两招讨、西京兵马部署司、南北大王府、乙室王府、山金司，以控制西夏，惮其强也。元昊自彭阳败回，数遣人于吐谷浑、党项诸处市马。契丹主虑其势盛，禁约诸蕃，令沿边筑障寨防遏之。
十一月，出兵争马蹄川，不胜。
延州塞门及河东丰州地，旧有属户聚居，经元昊驱掠，遂为隙地。团练使周美连筑清水、佛堂诸堡，进城马蹄川，招徕蕃族。元昊令数万骑攻之，兵势大震。经略使趋诸将城黑水寨以待。美独以兵二千，遣管勾机宜楚建中御之，夏兵与战，不胜而还。孙沔曰： 余观庆历御边之备，东起麟府，西尽秦陇，地长二千余里，分为路者五，分为军为州者二十四，分为寨为堡为城者又二百余，皆须列兵守御。故边兵屯聚不得不分；所分既多，不能不寡。而元昊用兵，常举其众合一而来。是汉兵虽多，分之则寡；夏众虽寡，聚之为多。多寡已属不敌，而五路大将所谓战兵者又分在二十四军州。欲合而谋，则惧空其备；各留其备，再合其余，则数少而弱。是以当时用兵累年，诸将力战，胜败仅参半也。 
观察使嗟南禹浪内投。
中国授内殿崇班，子嵬麻授三班借职。
十二月，有星出弧矢。
贯东井，南行没于浊，赤黄有尾迹，光烛地。
太子宁明卒。
宁明天姿聪慧，好学，明大义，然性仁慈，不乐荣利，常从定仙山道士路修篁学辟谷法，朝夕不少懈。元昊恶之。一日试问以养生之要，曰： 不嗜杀人。 再问以治国之术，曰： 莫善于寡欲。 元昊怒曰： 此子语言不类，岂霸王之器乎？ 不许入见。宁明忧惧，未几，习道气忤，食不入，死。遗奏以荒旱荐臻，民不堪奔命为言，末请白袷入棺，以识不能体亲之罪。元昊见而哀之，令仍以太子礼葬。
按：宁明对问两语，意似相反，理实可通。元昊凶淫，岂足语此。然遗奏数言，卒能感动其父，异日缘此息兵，其得古人尸谏之义者欤！
立宁令哥为太子。
元昊素爱宁令哥，因野利氏请立之。时白气如绳，贯日中者再。群臣以为言，不听。
庆历三年、夏天授礼法延祚六年春正月，契丹来谕罢兵，令契丹使诣京师请和。
初，张元等虽贵显用事，而以穷沙绝漠饮食居处不如中国，常引苻坚、刘渊及元魏故事，日夜说元昊攻取汉地，令汉人守之，则富贵功名、衣食嗜好皆如所愿。及兵数入边，得地不能据，军民死亡创痍过半，国中困于点集，财用不给，牛羊悉卖契丹，饮无茶，一绢之值八、九千钱，相为 十不如 谣怨之。会契丹主遣同知析津府耶律敌烈、枢密院都承旨王惟吉，谕令罢兵。元昊令使者诣京师，言北朝曾封德明夏国王，许令自置官属，自元昊袭爵，遣人进奉，每辞见宴会并坐矮殿，今南北事同一家，已令元昊请罪归款，其封册典制，能如北朝，以优礼怀来之，彼亦洗心自新矣。
李文贵还。
仁宗因契丹使言，诏庞籍招纳元昊： 苟称臣，虽仍僭号无害；若改称单于、可汗，则固大善。 籍以元昊方胜而骄，若遣人说之，彼益偃蹇矣。召李文贵语之曰： 汝之先主及今主之初，奉事本朝，汝曹无故妄加大名，纷纷至今。彼此之民，肝脑涂地，皆汝群下之故也。汝犯边之初，国家承平久，民不习战，故屡不汝胜。今边民皆善斗，汝之屡胜，岂能常耶？我国家富有四海，虽偏师小衄，未至大损。汝一败，则社稷可忧矣。汝归语汝主，诚能悔过称臣，朝廷所以待汝主者，礼数必优于前。 文贵顿首曰： 此固西人日夜之愿也。龙图能为言之，彼此休兵，其谁不受赐！ 文贵又致旺荣意，请用小国事大之礼，籍曰： 此非边帅所知也。而主若遣使奉表以来，乃敢导致朝廷耳。 文贵遂还。
二月，纵王嵩归延州，复遣李文贵以野利旺荣等书议和。
元昊固欲和而耻先发，及文贵还，闻籍语，大喜，出嵩于窖，厚礼之。使与文贵以旺荣及弟旺令、嵬名环、卧誉诤三人书，诣延州请和，而不肯削僭号，曰： 如日方中，止可顺天西行，岂可逆天东下。 籍以其言不逊，未敢复书为请于朝。仁宗召籍复书报之，使称旺荣为 太尉 。籍曰： 太尉三公，非陪臣所得称，使旺荣当之，则元昊为不臣矣。今其书自称 宁令 或 谟宁令 ，皆彼中官名也，中国不能知其义，称之无嫌。 仁宗从之。
三月，献俘契丹，且贺尊号。
定川之役获镇戎军巡检李良臣，至是献于契丹。时契丹上兴宗及后萧氏尊号，元昊贡献称贺。
夏四月，更名曩霄，遣使称男纳款。
元昊虽欲改事中国，以初叛时朝廷诛其使者，不敢遽自陈请，李文贵所赍旺荣等书，犹假臣下名以伺动静。及旺荣再致庞籍书，籍约以 汝主如有诚心，必专使奉表削僭号，乃敢闻于朝 。元昊知许和有绪，遣六宅使、伊州刺史贺从勖与文贵至延州，言 契丹使人至本国，称南朝遣梁适侍郎来言，南北修好已如旧，因西界未靖，知北界与彼婚姻，请谕令早议通和。故本国遣从勖上书。缘本国自有国号，无上表体式也。 庞籍令保安军签书判官邵良佐开函视之，书称 男邦泥定国兀卒曩霄上书父大宋皇帝 ，而不称臣，籍言 名体未正，不敢以闻 。从勖曰： 子事父，犹臣事君也。若得至京师，天子不许，更归议之。 籍具以闻，且言： 元昊自叛以后，虽屡胜，然丧和市之利，民甚愁困。今辞气稍顺，愿听从勖赴阙，更选使者至彼申谕，必称臣矣。 仁宗许之，下令夏使所过郡邑，加礼迎候，逐州通判官就驿燕劳。于是籍遣良佐送从勖赴阙，馆于都亭西驿，承受使臣取书呈中书省，资政殿学士富弼言： 元昊臣契丹而不臣我朝，则是契丹为无敌于天下矣。须令称臣，乃可许和。 枢密院召从勖谕曰： 所赍文字，名上一字犯圣祖讳，不敢进。其称 男 ，情意虽见恭顺，然父子亦无不称臣之礼。自今进表，只称旧名，朝廷当行封册为夏国主，赐诏不名。岁赐银二万两、绢二万匹、茶三万斤；生日每于十月一日赐赉，如欲使人于界上承领所赐，亦如之。许进奉正旦及乾元节。其沿边兴复寨栅，并如旧。 从勖不敢争而退。仁宗诏，假良佐著作郎，同从勖还议之。韩琦曰： 元昊用兵累年，蕃界劳扰，交锋之下，伤折颇多，横山界蕃部点集尤苦，但汉人未胜，戎人重土，不敢遽背耳。元昊知众之疲，闻下之怨，乃求息肩养锐以逞凶顽，实非心服中国也。 
按：中国事夷狄，称 男 则为卑；夷狄事中国，称 男 则为亢。故《纲目》不书石晋所称，所以为中国讳。兹直书之，所以著元昊之悍也。
献驼、马以谢契丹。
曩霄以中国许和，遣使奉驼、马诣契丹谢。时集贤校理余靖奉使在北，契丹主示以曩霄表状，以见夏国畏服之意。
六月，上书要请十一事。
初，贺从勖言： 南朝使至本国，坐蕃宰相上见兀卒，兀卒离云床起立，问圣体万福。 及良佐至，曩霄令参于殿上，倨坐问曰： 朝廷既欲议和，何须往问北朝？ 色殊不怿。已，遣如定聿舍、张延寿偕良佐上书要请，如 岁赐 、 割地 、 不称臣 、 弛盐禁 、 至京师市易 、 自立年号 、 更兀卒称为吾祖 ，巨细凡十一事，朝议不决。知谏院余靖言： 元昊所遣如定等已于紫宸殿朝见，窃闻所上书中有 吾祖 之称，此西人玩侮之甚。古者夷狄，单于、可汗之类固无嫌。今元昊无端撰此名目，彼称陛下为父，却令朝廷赐诏呼彼为 吾祖 ，可乎？ 同官蔡襄、欧阳修皆力言不可许，如定等恃契丹强援，要索不止。时两府厌兵，欲为迁就，枢密副使韩琦力陈不可，退。复上书争之。
