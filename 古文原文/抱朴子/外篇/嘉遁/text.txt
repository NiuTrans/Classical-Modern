抱朴子曰：有怀冰先生者，薄周流之栖遑，悲吐握之良苦。让膏壤於陆海，爰躬耕乎斥卤。秘六奇以括囊，含琳琅而不吐。谧清音则莫之或闻，掩辉藻则世不得睹。背朝华於朱门，保恬寂乎蓬户。绝轨躅於金张之闾，养浩然於幽人之仵。谓荣显为不幸，以玉帛为草土。抗灵规於云表，独违今而遂古。庇峻岫之巍峨，藉翠兰之芳茵。漱流霞之澄液，茹八石之精英。思眇眇焉若居乎虹霓之端，意飘飘焉若在乎倒景之邻。万物不能搅其和，四海不足汩其神。
於是有赴势公子闻之，慨然而叹曰： 空谷有项领之骏者，孙阳之耻也；太平遗冠世之才者，赏真之责也。安可令俊民全其独善之分，而使圣朝乏乎元凯之用哉！ 
乃造而说曰： 徒闻振翅竦身，不能凌厉九霄，腾跚玄极，攸叙彝伦者，非英伟也。今先生操立断之锋，掩炳蔚之文，玩图籍於绝迹之薮，括藻丽乎鸟兽之群，陈龙章於晦夜，沈琳琅於重渊，蛰伏於盛夏，藏华於当春；虽复下帷覃思，殚毫骋藻，幽赞太极，阐释元本，言欢则木梗怡颜如巧笑，语戚则偶嚬顣而滂沱，抑轻则鸿羽沈於弱水，抗重则玉石漂於飞波，离同则肝胆为胡越，合异则万殊而一和，切论则秋霜春肃，温辞则冰条吐葩，摧高则峻极颓沦，竦卑则渊池嵯峨，疵清则倚暗夜光，救浊则立澄黄河。然不能沾大惠於庶物，著弘勋於皇家，名与朝露皆晞，体与蜉蝣并化，忽崇高於圣人之宝，忘川逝於大耋之嗟，窃为先生不取焉。
 盖闻大者天地，其次君臣。先圣忧时，思行其道，三月无君，皇皇如也。耻今圣主不与尧舜一致，愍此黎民不可比屋而封，故或负鼎而龙跃，或扣角以凤歌，不须蒲轮而後动，不待文王而後兴。潜初飞五，与时消息，进有攸往之利，退无濡尾之累，明哲以保身，宣化以济俗。使夫承兰风以倾柯，濯清波以遣秽者，若沈景之应朗鉴，方圆之赴规矩。故勋格上下，惠沾八表。夫有唐所以巍巍，重华所以恭己，西伯所以三分，姬发所以革命，桓文所以一匡，汉高所以应天，未有不致群贤为六翮，托豪杰为舟辑者也。若令各守洗耳之高，人执耦耕之分，则稽古之化不建，英明之盛不彰，明良之歌不作，括天之网不张矣。
 故藏器者珍於变通随时，英逸者贵於吐奇拨乱。若乃耀灵翳景於云表，则丽天之明不著；哮虎韬牙而握爪，则搏噬之捷不扬；太阿潜锋而不击，则立断之劲不显；骥騄踠趾而不驰，则追风之迅不形；并默则子贡与喑者同口，咸暝则离朱与蒙瞽不殊矣。先生洁身而忽大伦之乱，得意而忘安上之义，存有关机之累，没无金石之声，庸人且犹愤色，何有大雅而无心哉！
 夫绳舒则木直，正进则邪凋，有虞举则四凶戮，宣尼任则少卯枭，犹震雷骇则鼛鼓堙，朝日出则萤烛幽也。不拯招魂之病，则无为效越人之绝伎；不奖多难之世，则无以知非常之远量。高拱以观溺，非勿践之仁也，怀道以迷国，非作者之务也。若俟中唐殖占日之草，朝阳繁鸣凤之音，郊跱独角之兽，野攒连理之林，长旌卷而不悬，干戈戢而莫寻，少伯方将告退於成功，孰能相擢乎陆沈哉？深愿先生不远迷复哉！ 
於是怀冰先生萧然遐眺，游气天衢，情神辽缅，旁若无物。俯而荅曰： 呜呼！有是言乎？盖至人无为，栖神冲漠，不役志於禄利，故害辱不能加也；不*峙於险途，故倾坠不能为患也。藜藿不供，而意佚於方丈；齐编庸民，而心欢於有土。寝宜僚之舍，闭干木之闾，携庄莱之友，治陋巷之居，确岳峙而不拔，岂有怀於卷舒乎？以欲广则浊和，故委世务而不纡眄；以位极者忧深，故背势利而无馀疑。其贵不以爵也，富不以财也。侣云鹏以高逝，故不萦翮於腐鼠；以蕃武为厚诫，故不改乐於箪瓢。
 且夫玄黄遐邈，而人生倏忽，以过隙之促，托罔极之间，迅乎犹奔星之蹔见，飘乎似飞矢之电经。聊且优游以自得，安能苦形於外物哉！夫鸾不絓网，驎不堕阱，相彼鸟兽，犹知为患，风尘之徒，曾是未吝也？
若夫要离灭家以效功，纪信赴燔以诳楚，陈贾刎颈以证弟，仲由投命而葅醢，嬴门伏剑以表心，聂政感惠而屠葅，荆卿绝膑以报燕，樊公含悲而授首，皆下愚之狂惑，岂上智之攸取哉！
 盖禄厚者责重，爵尊者神劳。故漆园垂纶，而不顾卿相之贵；柏成操耜，而不屑诸侯之高。羊说安乎屠肆，杨朱吝其一毛。侥求之徒，昧乎可欲，集不择木，仕不料世，贪进不虑负乘之祸，受任不计不堪之败；论荣贵则引伊周以救溺，言亢悔则讳覆餗而不记；伺河龙之睡而拨明珠，居量表之宠而冀无患；耽漏刻之安，蔽必至之危；无朝菌之荣，望大椿之寿；似蹈薄冰以待夏日，登朽枝而须劲风；渊鱼之引芳饵，泽雉之咽毒粒；咀漏脯以充饥，酣鸩酒以止渴也。
 昔箕子睹象箸而流泣，尼父闻偶葬而永叹，盖寻微以知著，原始以见终。然而暗夫蹈机不觉，何前识之至难，而利欲之*笃邪！周成贤而信流言，公旦圣而走南楚，托鸱鸮以告悲，赖金縢以仅免。况能寤之主，不世而一有；不悦之谤，无时而蹔乏。德不以激烈风而起毙禾，事不以载圭璧而称多才，嗟泣靡及，宜其然也。
 夫渐渍之久，则胶漆解坚；浸润之至，则骨肉乖析；尘羽之积，则沈舟折轴；三至之言，则市虎以成。故江充疏贱，非亲於元储，後母假继，非密於伯奇；而掘梗之诬，灭父子之恩；袖蜂之诳，破天性之爱。又况其他，安可自必。嗟乎！伍员所以怀忠而漂尸；悲夫！白起所以秉义而刎颈也。盖彻鉴所为寒心，匠人之所眩惑矣。
 又欲推短才以厘雷同，仗独是以弹众非。然不睹金虽克木，而锥钻不可以伐邓林；水虽胜火，而升合不足以救焚山。寸胶不能治黄河之浊，尺水不能却萧丘之热。是以身名并全者甚稀，而先笑後号者多有也。畏亢悔而贪荣之欲不灭，忌毁辱而争肆之情不遣，亦犹恶湿而泳深渊，憎影而不就阴，穿舟而息漏，猛爨而止沸者也。
 夫七尺之骸，禀之以所生，不可受全而归残也；方寸之心，制之在我，不可放之於流遁也。躬耕以食之，穿井以饮之，短褐以蔽之，蓬庐以覆之，弹咏以娱之，呼吸以延之，逍遥竹素，寄情玄毫，守常待终，斯亦足矣。且夫道存则尊，德胜则贵，隋珠弹雀，知者不为。何必须权而显，俟禄而饱哉！
 且夫安贫者以无财为富，甘卑者以不仕为荣。故幼安浮海而澄神，胡子甘心於退耕。逢比有令德之罪，信布陷功大之刑。一枝足以戢鸾羽，何烦乎丰林？潢洿足以泛龙鳞，岂事乎沧海？藜藿嘉於八珍，寒泉旨於醽醁；蹑履美於赤舄，缊袍丽於衮服；把橦安於杖钺，鸣条乐乎丝竹；茅茨艳於丹楹，辨椽珍於刻桷；登高峰为台榭，疵岩霤为华屋；积篇章为敖庾，宝玄谈为金玉；弃细人之近恋，捐庸隶之所欲；游九皋以含欢，遣智慧以绝俗。同屈尺蠖，藏光守朴；表拙示讷，知止常足。然後咀嚼芝芳，风飞云浮；晞景九阳，附翼高游；仰栖梧桐，俯集玄洲。孰与衔辔而伏枥，同被绣於牺牛哉！ 
赴势公子曰： 夫入而不出者，谓之耽宠忘退；往而不反者，谓之不任无义。故达者以身非我有，任乎所值。隐显默语，无所必固。时止则止，时行则行。束帛之集，庭燎之举，则君子道长，在天利见。若运涉阳九谗胜之时，则不出户庭，括囊勿用。龙起凤戢，随时之宜。古人所以或避危乱而不肯入，或色斯而不终日者，虑巫山之失火，恐芝艾之并焚耳。方今圣皇御运，世夷道泰，仁及苍生，惠风遐迈，威肃鬼方，泽沾九裔；仪坤德以厚载，拟乾穹以高盖；神化则云行雨施，玄泽则烟煴汪濊；四门穆穆以博延，主思英逸以俾乂。此乃千载所希值，剖判之一会。而先生慕嘉遁之偏枯，不觉狷华之患害也；务乎单豹之养内，未睹暴虎之犯外也。是闻涉水之或溺，则谓乘舟者皆败；以商臣之凶逆，则谓继体无类也。 
怀冰先生曰： 圣化之盛，诚如高论。出处之事，人各有怀。故尧舜在上，而箕颍有巢栖之客；夏後御世，而穷薮有握耒之贤。岂有虑於此险哉？盖各附於所安也。是以高尚其志，不仕王侯，存夫爻象，匹夫所执，延州守节，圣人许焉。 
 仆所以逍遥於丘园，敛迹乎草泽者，诚以才非政事，器乏治民，而多士云起，髦彦鳞萃，文武盈朝，庶事既康，故不欲复举熠耀以厕日月之间，拊甂瓴於洪锺之侧，贡轻扇於坚冰之节，炫裘炉乎隆暑之月，必见捐於无用，速非时之巨嗤。若拥经著述，可以全真成名，有补末化；若强所不堪，则将颠沛惟咎，同悔小狐。故居其所长，以全其所短耳。虽无立朝之勋，即戎之劳；然切磋後生，弘道养正，殊涂一致，非损之民也。劣者全其一介，何及於许由，圣世恕而容之，同旷於有唐，不亦可乎！ 
赴势公子勃然自失，肃尔改容，曰： 先生立言助教，文讨奸违，摽退静以抑躁竞之俗，兴儒教以救微言之绝，非有出者，谁叙彝伦？非有隐者，谁诲童蒙？普天率土，莫匪臣民。亦何必垂缨执笏者为是，而乐饥衡门者可非乎！夫群迷乎云梦者，必须指南以知道；并乎沧海者，必仰辰极以得反。今闻嘉训，乃觉其蔽。请负衣冠，策驽希骥，泛爱与进，不嫌择焉。 
