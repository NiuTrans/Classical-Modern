抱朴子曰：南溟引朝宗以成不测之深，玄圃崇本石以致极天之峻。大夏凌霄，赖群橑之积；轮曲辕直，无可阙之物。故元凯之佐登，而格天之化洽；折冲之才周，则逐鹿之奸寝。舜禹所以有天下而不与，卫灵所以虽骄恣而不危也。
众力并，则万钧不足举也；群智用，则庶绩不足康也。故繁足者死而不弊，多士者乱而不亡。然剑戟不长於缝缉，锥钻不可以击断，牛马不能吠守，鸡犬不任驾乘。役其所长，则事无废功；避其所短，则世无弃材矣。
