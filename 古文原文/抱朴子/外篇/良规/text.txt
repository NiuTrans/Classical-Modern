抱朴子曰：翔集而不择木者，必有离罻之禽矣。出身而不料时者，必有危辱之士矣。时之得也，则飘乎犹应龙之览景云；时之失也，则荡然若巨鱼之枯崇陆。是以智者藏其器以有待也，隐其身而有为也。若乃高岩将霣，非细缕所缀；龙门沸腾，非掬壤所遏。则不苟且於乾没，不投险於侥幸矣。
抱朴子曰：周公之摄王位，伊尹之黜太甲，霍光之废昌邑，孙綝之退少帝，谓之舍道用权，以安社稷。然周公之放逐狼跋，流言载路；伊尹终於受戮，大雾三日；霍光几於及身，家亦寻灭，孙綝桑荫未移，首足异所。皆笑音未绝，而号咷已及矣。
夫危而不持，安用彼相？争臣七人，无道可救。致令王莽之徒，生其奸变，外引旧事以饰非，内包豺狼之祸心，由於伊霍，基斯乱也。将来君子，宜深兹矣。夫废立之事，小顺大逆，不可长也。召王之谲，已见贬抑。况乃退主，恶其可乎!此等皆计行事成，徐乃受殃者耳。若夫阴谋始权，而贪人卖之，赤族殄祀；而他家封者，亦不少矣。
若有奸佞翼成骄乱，若桀之干辛推哆，纣之崇恶来，厉之党也，改置忠良，不亦易乎？除君侧之众恶，流凶族於四裔，拥兵持疆，直道守法，严操柯斧，正色拱绳，明赏必罚，有犯无赦，官贤任能，唯忠是与，事无专擅，请而後行；君有违谬，据理正谏。战战竞竞，不忘恭敬，使社稷永安於上，己身无患於下。功成不处，乞骸告退，高选忠能，进以自代，不亦绰有余裕乎？何必夺至尊之玺绂，危所奉之见主哉!
夫君，天也，父也。君而可废，则天亦可改，父亦可易也。功盖世者不赏，威震主身危。此徒战胜攻取，勋劳无二者，且犹鸟尽而弓弃，兔讫而犬烹。况乎废退其君，而欲後主之爱己，是奚异夫为人子而举其所生捐之山谷，而取他人养之，而云我能为伯瑜曾叁之孝，但吾亲不中奉事，故弃去之。虽日享三牲，昏定晨省，岂能见怜信邪？
霍光之徒，虽当时增班进爵，赏赐无量，皆以计见崇，岂斯人之诚心哉？夫纳弃妻而论前婿之恶，买仆虏而毁故主之暴，凡人庸夫，犹不平之。何者？重伤其类，自然情也。故乐羊以安忍见疏，而秦西以过厚见亲。而世人诚谓汤武为是，而伊霍为贤，此乃相劝为逆者也。
又见废之君，未必悉非也。或辅翼少主，作威作福，罪大恶积，虑於为後患；及尚持势，因而易之，以延近局之祸。规定策之功，计在自利，未必为国也。取威既重，杀生决口。见废之主，神器去矣，下流之罪，莫不归焉。虽知其然，孰敢形言？无东牟朱虚以致其计，无南史董狐以证其罪，将来今日，谁又理之？独见者乃能追觉桀纣之恶不若是其恶，汤武之事不若是其美也。
方策所载，莫不尊君卑臣，强干弱枝。《春秋》之义，天不可雠。大圣著经，资父事君。民生在三，奉之如一。而许废立之事，开不道之端，下陵上替，难以训矣。俗儒沈沦鲍肆，困於诡辩，方论汤武为食马肝，以弹斯事者，为不知权之为变，贵於起善而不犯顺，不谓反理而叛义正也。
而前代立言者，不析之以大道，使有此情者加夫立剡锋之端，登方崩之山，非所以延年长世，远危之术。虽策命暂隆，弘赏暴集，无异乎牺牛之被纹绣，渊鱼之爱莽麦，渴者之资口於云日之酒，饥者之取饱於郁肉漏脯也。而属笔者皆共褒之，以为美谈，以不容诛之罪为知变，使人悒而永慨者也。
或谏余以此言为伤圣人，必见讥贬。余答曰： 舜禹历试内外，然後受终文祖。虽有好伤，圣人者岂能伤哉!昔人严延年廷奏霍光为不道，於时上下肃然，无以折也。况吾为世之诫，无所指斥，何虑乎常言哉! 
