抱朴子曰：澄视於秋毫者，不见天文之焕炳。肆心於细务者，不觉儒道之弘远。玩鲍者忘茞蕙，迷大者不能反。夫受绳墨者无枉刳之木，染道训者无邪僻之人。饰治之术，莫良乎学。学之广在於不倦，不倦在於固志。志苟不固，则贫贱者汲汲於营生，富贵者沈伦於逸乐。是以遐览渊博者，旷代而时有；面墙之徒，比肩而接武也。
若使素士则昼躬耕以糊口，夜薪火以修业，在位则以酣宴之余暇，时游观於劝诫，则世无视肉，游夏不乏矣。亦有饥寒切己，藜藿不给，肤困风霜，口乏糟糠，出无从师之资，家有暮旦之急，释耒则农事废，执卷则供养亏者，虽阙学业，可怒者也。所谓千里之足，困於盐车之下；赤刀之矿，不经欧冶之门者也。
若夫王孙公子，优游贵乐，婆娑绮纨之间，不知稼穑之艰难，目倦於玄黄，耳疲乎郑卫，鼻餍乎兰麝，口爽於膏粱，冬沓貂狐之缊丽，夏缜纱縠之翩飘，出驱庆封之轻轩，入宴华房之粲蔚，饰朱翠於楹棁，积无已於箧匮，陈妖冶以娱心，湎醹醁以沈醉，行为会饮之魁，坐为博奕之帅。省文章既不晓，睹学士如草芥，口笔乏乎典据，牵引错於事类。剧谈则方战而已屈，临疑则未老而憔悴。虽叔麦之能辩，亦奚别乎瞽瞆哉！
抱朴子曰：盖闻帝之元储，必入太学，承师问道。齿於国子者，以知为臣，然後可以为君；知为子，然後可以为父也。故学立而仕，不以政学，操刀伤割，郑乔所叹。触情纵欲，谓之非人。而贵游子弟，生乎深宫之中，长乎妇人之手，忧惧之劳，未常经心，或未免於襁褓之中，而加青紫之官；才胜衣冠，而居清显之位。操杀生之威，提黜陟之柄，荣辱决於与夺，利病感於唇吻，爱恶无时暂乏，毁誉括厉於耳。嫌疑象类，似是而非，因机会以生无端，藉素信以设巧言，交构之变，千端万绪，巧算所不能详，毫墨所不能究也。无术学，则安能见邪正之真伪，具古今之行事?自悟之理，无所惑假，能无倾巢覆车之祸乎！
先哲居高，不敢忘危，爱子欲教之义方，雕琢切磋，弗纳於邪伪。选明师以象成之，择良友以渐染之，督之以博览，示之以成败，使之察往以悟来，观彼以知此，驱之於直道之上，敛之乎检括之中，懔乎若跟挂於万仞，栗然有如乘奔以履冰。故能多远悔吝，保其贞吉也。
昔诸窦蒙遗教之福，霍禹受率意之祸，中山东平以好古而安，燕剌由面墙而危。前事不忘，今之良鉴也。汤武染乎伊吕，其兴勃然；辛癸染乎推崇，其亡忽焉。朋友师傅，尤宜精简。必取寒素德行之士，以清苦自立，以不群见惮者。其经术如仲舒桓荣者，强直若龚遂王吉者，能朝夕讲论忠孝之至道，正色证存亡之轨迹，以洗濯垢涅，闲邪矫枉，宜必抑情遵宪法，入德训者矣。
汉之末世，吴之晚年，则不然焉。望冠盖以选用，任朋党之华誉，有师友之名，无拾遗之实。匪唯无益，乃反为损。故其所讲说，非道德也；其所贡进，非忠益也。唯在於新声艳色，轻体妙手，评歌讴之清浊，理管弦之长短，相狗马之剿驽，议遨游之处所，比错途之好恶，方雕琢之精粗，校弹棋樗蒲之巧拙，计渔猎相掊之胜负，品藻妓妾之妍蚩，指摘衣服之鄙野，争骑乘之善否，论弓剑之疏密。招奇合异，至於无限，盈溢之过，日增月甚。
其谈宫殿，则远拟瑶台琼室，近效阿房林光，以千门万户为局促，以昆明太液为浅陋，笑茅茨为不肖，以土阶为朴马矣。民力竭於功役，储蓄靡於不急，起土山以准嵩霍，决渠水以象九河；登凌霄之华观，辟云际之绮窗。淫音噪而惑耳，罗袂挥而乱目，濮上北里，迭奏迭起；或号或呼，俾昼作夜。流连於羽觞之间，沈沦乎弦节之侧。
或建翠翳之青葱，或射勇禽於郊坰，驰轻足於崄峻之上，暴僚隶於盛日之下，举火而往，乘星而返，机事废而不修，赏罚弃而不治。或浮文艘於滉瀁，布密网於绿川，垂香饵於涟潭，纵擢歌於清渊，飞高缴以下轻鸿，引沈纶以拔潜鳞；或结罝罘於林麓之中，合重围於山泽之表，列丹飚於丰草，骋逸骑於平原，纵卢猎以噬狡兽，飞轻鹞以鸷翔禽，劲弩殪狂兕，长戟毙熊虎。如此，既弥年而不厌，历载而无已矣。
而又加之以四时请会，祖送庆贺，要思数之密客，接执贽之嘉宾。人间之务，密勿罔极。是以雅正稍远，遨逸渐笃。其去儒学，缅乎邈矣。能独见崇替之理，自拔沦溺之中，舍败德之崄途，履长世之大道者，良甚鲜矣。嗟乎！此所以保国安家者至稀，而倾挠泣血者无算也。
今圣明在上，稽古济物，坚堤防以杜决溢，明褒贬以彰劝沮；想宗室公族，及贵门富年，必当竞尚儒术，撙节艺文，释老庄之意(意字衍)不急，精六经之正道也。
