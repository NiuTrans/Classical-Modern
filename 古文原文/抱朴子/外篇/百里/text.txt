抱朴子曰：三台九列，坐而论道；州牧郡守，操纲举领。其官益大，其事愈优，烦剧所锺，其唯百里。众役於是乎出，诛求之所丛赴，牧守虽贤而令长不堪，则国事不举，万机有阙，其损败岂徒止乎一境而已哉！
令长尤宜得才，乃急於台省之官也。用之不得其人，其故无他也，在乎至公之情不行，而任私之意不违也。或父兄贵重，而子弟以闻望见选；或高人属托，而凡品以无能见叙；或是所宿念，或亲戚匪他，知其不可而能用此等。亦时有快者，不为尽无所中也。要於不精者率多矣。其能自效立，勉修清约，夙夜在公，以求众誉，惧风绩之不美，耻知己之谬举，鲜矣！庸猥之徒，器小志近，冒於货贿，唯富是图，肆情恣欲，无止无足。在所司官，知其有足，赖主人举劾弹纠，终於当解，虑其结怨，反见中伤，不敢犯触，而恣其贪残矣。如此，黎庶亦安得不困毒而离判！离判者众，则不得屯聚而为群盗矣。
夫百寻之室，焚於分寸之飚；千丈之陂，溃於一蚁之穴。何可不深防乎！何可不改张乎！而秉斤两者，或舍铨衡而任情；掌柯斧者，或曲绳墨於附己。选之者既不为官择人，而求之者又不自谓不任，於是莅政而政荒，牧民而民散，或有秽浊骄奢而困百姓者矣，或有苛虐酷烈而多怨判者矣，或有暗塞退愦而庶事乱者矣，或有潦倒疏缓而致驰坏者矣，或有好兴不急而疲人力者矣，或有藏养逋逃而行凌暴者矣，或有不晓法令而受欺弄者矣，或有以音声酒色而致荒湎者矣，或有围棋樗蒲而废政务者矣，或有田猎游饮而忘庶事者矣，或有不省辞讼而刑狱乱者矣。百姓不堪，起为寇贼，衅咎发闻，寘於丛棘，亏君上之明，益刑书之烦，而民之荼毒，亦已深矣！
夫用非其人，譬犹被木马以繁缨，何由骋迹於追风?以壤龙当云雨，安能耀景於天衢哉?若秉国之钧，出纳王命者，审良药之顾眄，不令跛蹇厕骐騄，冒昧苟得，暗於自量者，虑中道之颠踬，不以驽薾服鸾衡，则何患庶绩之不康，何忧四凶之不退，三皇岂足四，五帝难六哉！
