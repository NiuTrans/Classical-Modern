抱朴子曰：尽节无隐者，可为也。若夫使言必纳而身必安者，须时。时之否也。夫奸凶之徒妒所不逮，拥上抑下，恶直丑正，忧畏公方之弹击邪枉，是以务除胜己以纾其诛。明主不世而出，庸君迷於皂白，既不能受用忠益，或乃宣泄至言。於是弘恭石显之徒，饰巧辞以构象似，假至公以售私奸。令献长生之术者，反获立死之罪;进安上之计者，旋受危身之祸。故曰：非言之难也，谈之时难也。
夫以贤说圣，犹未必即受，故伊尹干汤，至於七十也。以智告愚，则必不入，故文谏纣，终不纳也。言不见信，犹之可也。若乃李斯之诛韩非，庞涓之刖孙膑，上官之毁屈平，袁盎之中晁错，不可胜载也。为臣不易，岂一途也哉!盖往而不反者，所以功在身後;而藏器俟时者，所以百无一遇。高勋之臣旷代而一有;陷冰之徒，委积乎史策。悲夫，时之难遇也，如此其甚哉!由兹以言，吾知渭滨吕尚之俦，岩间傅说之属，怀其王佐之器，抱其邈世之材，秉竿拥筑，老死於庸儿之伍，而遂不遭文王高宗者，必不訾矣。
