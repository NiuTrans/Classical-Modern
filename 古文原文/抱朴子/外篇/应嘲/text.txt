抱朴子曰：客嘲余云： 先生载营抱一，韬景灵渊，背俗独住，邈尔萧然。计决而犹豫，不栖於心术；分定而世累，无系於胸间。伯阳以道德为首，庄周以逍遥冠篇，用能标峻格於九霄，宣芳烈於罔极也。今先生高尚勿用，身不服事，而著君道臣节之书；不交於世，而作讥俗救生之论；甚爱骨干毛，而缀用兵战守之法；不营进趋，而有审举穷达之篇；蒙窃惑焉。 
抱朴子曰： 君臣之大，次於天地，思乐有道，出处一情，隐显任时，言亦何系。大人君子，与事变通。老子无为者也，鬼谷终隐者也，而著其书，咸论世务。何必身居其位，然後乃言其事乎？夫器非琼瑶，楚和不泣，质非潜虬，风云不集。余才短德薄，干不适治，出处同归，行止一致，岂必达官，乃可议政事君，否则不可论治乱乎？常恨庄生言行自伐，桎梏世业，身居漆园而多诞谈，好画鬼魅，憎图狗马，狭细忠贞，贬毁仁义。可谓雕虎画龙，难以征风云；空板亿万，不能救无钱。孺子之竹马，不免於脚剥；士柈之盈案，无益於腹虚也。 
或人又曰： 然吾子所著，弹断风俗，言苦辞直，吾恐适足取憎在位，招摈於时，非所以扬声发誉，见贵之道也。 
抱朴子曰： 夫制器者珍於周急，而不以辨饰外形为善；立言者贵於助教，而不以偶俗集誉为高。若徒阿顺谄谀，虚美隐恶，岂所匡失弼违，醒迷补过者乎？虑寡和而废白雪之音，嫌难售而贱连城之价，余无取焉。非不能属华艳以取悦，非不知抗直言之多吝，然不忍违情曲笔，错滥真伪，欲令心口相契，顾不愧景，冀知音之在後也。否泰有命，通塞听天，何必书行言用，荣及当年乎？夫君子之开口动笔，必戒悟蔽，式整雷同之倾邪，磋砻流遁之暗秽，而著书者徒饰弄华藻，张磔迂阔，属难验无益之辞，治靡丽虚言之美，有似坚白厉修之书，公孙刑名之论，虽旷笼天地之外，微入无间之内，立解连环，离同合异，鸟影不动，鸡卵有足，犬可为羊，大龟长蛇之言，适足示巧表奇以诳俗，何异乎画敖仓以救饥，仰天汉以解渴。说昆山之多玉，不能赈原宪之贫；观药藏之簿领，不能治危急之疾；墨子刻木鸡以厉天，不如三寸之车金害；管青铸骐骥於金象，不如驽马之周用。言高秋天而不可施者，丘不与易也。 
