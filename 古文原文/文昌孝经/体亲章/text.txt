真君曰：前章所言，不止育子，直将子心，亲曲体之。凡为人子，当以二亲，体我心者，还体亲心。体我此身，骨禀父生，肉禀母成，一肤一发，或有毁伤，亲心隐痛，子心何安？心为身主，太和蕴毓，父兮所化，母兮所育，一有不孝，失亲本来。孝先百行，根从心起，定省温清，时以敬将；每作一事，思以慰亲，每发一言，思以告亲；入承亲颜，亲欢我顺，亲愁我解；出必告亲，恐有恶行，以祸亲身，归必省亲，恐有恶声，以拂亲心。力行戒慝，随时加惕，口业不干，身业不作，恐有意业，欺亲欺身，恐有心业，累身累亲。我有手足，父母一体，异母兄弟，总属天伦，恐有参商，残亲支体；叔伯同根，宗族一家，恐有乖戾，伤亲骨肉；祖曾上人，恐失率事，悖亲孝思；子孙后裔，恐失字育，断亲嗣脉，恐失教训，败亲家规；子侄世系，恐失敦睦，贻亲庭衅；我夫我妇，子媳之职，恐失和敬，致亲不安。我有姻娅，属亲至戚，恐失夙好，至亲不宁。上而有君，为亲所主，恐有不忠，致亲以逆；下而民物，与亲并育，恐有不恤，损亲之福；外而友朋，为亲之辅，恐有不信，绝亲友道；师为我法，即为亲箴，事恐失贤，以违亲训；匪人壬人，亲之所远，交恐不择，以累亲志。仰而天高，帝位乎上，日月星斗，亲所敬畏，恐有冒渎，妄干天怒，致重亲辜；俯而地厚，群生资始，亲所奉履，恐有亵侮，业积暴殄，致延亲祸；中而神祗，司我亲命，恐有过犯，致减亲纪。一举一动，总期归善，以成亲德。我亲有善，身顺其美，救人之难，即是亲救；济人之急，即是亲济；悯人之孤，即是亲悯；容人之过，即是亲容。种种不一，体亲至意。亲或有过，委曲进谏，俟其必改。以善规亲，犹承以养，养必兼善，方得为子。人各有亲，曷不怀思，父母在日，寿不过百，惟德之长，垂裕弥遐，是以至孝。亲在一日，得养一日，堂上皆承，膝下完聚，人生最乐，惜此光阴，诚不易得，玉食三殽，勺水一菽，各尽其欢。加餐则喜，减膳则惧，贫富丰啬，敬无二心。愿亲常安，恐体失和，疾病休戚，常系子心，一当有恙，能不滋虞，药必先尝，衣不解带，服劳侍寝，愈则徐调，食不轻进，相其所宜；尚或不痊，延医询卜，酒不沾唇，至心祷祝，殚厥念力，以求必痊。终天之日，饮食不甘，哭泣失音，衣衾棺椁，多方自尽，三年哀痛，晨昏设荐，佳茔厚穴，安置垄丘，礼送归祠，亲魂有托，庙享墓祭，四时以妥；去亲日远，追思常在，形容面目，若闻若见，动息语默，寻声觅迹，中心勿忘，抱慕如存。生死同情，幽明一理，孝道由基，大经斯彰。嗟尔人子，纵能如是，体之亲心，未及万一。
偈曰：幼而得亲全，安乐不之晓，设无双亲在，饥寒难自保，遭此伶仃苦，方思亲在好。
又说偈曰：嬉嬉怀抱中，惟知依二亲，何至长大后，渐失尔天真，我亲既生我，我全不能孝，云何我养儿，我又恤之深，反观觉愧悔，方知父母恩。
又说偈曰：室家是亲戚，岂是离亲地，莫道风光好，遂把亲欢易，贫贱是前因，岂是父母遗，生不托亲体，我并无人身，莫怨生我苦，修来自有畀，富贵是亲培，岂是骄亲具，亲若不教我，何有富贵遇，报本正在此，赤胆安可替，最易忘亲处，万宜加省惕。
真君曰：子在怀抱，啼笑嘻戏，俱关亲心，实惟真挚，为人子者，能如是否，试一念之，何能暂释。父母强健，能嬉能笑，能饮能食，子所幸见；父母渐衰，嬉笑饮食，未必如常，子心所惕，责我不楚，怜亲力弱，嗔我声微，怜亲气怯，愈加安养，勿致暂劳；父母逝世，苦无嬉笑，及我颜色，苦无怒詈，及我身受。纵有厚禄，亲不能食，纵有锦帛，亲不能被。生不尽欢，追思何及，逝者念子，存者念亲，祭享悠远，隔不相见，思一慰之，悲哀天地，言念斯苦，实难为子。
乃说偈曰：亲昔养儿日，岂比强壮年，我方学语处，亲疑我啼也，我方跬步时，亲疑我蹶也，我方咿唔处，亲疑我疾也，我方思食处，亲知我饥也，我方思衣处，亲知我寒也。安得本斯志，体恤在亲先。亲今且垂暮，亦岂强壮比，欲将饲我者，奉亲膳食时，欲将褓我者，侍亲寝息时，欲将顾我者，扶亲衰老时，欲将育我者，事亲终天时。何者我曾尽，全然不之觉，生我何为者，能不中自作。
孝子明心咒：以此未及万一心，时时处处体亲心，当思爱养恩情大，每想怀耽乳哺深，日在生成俯仰中，覆载风光父母仁，何殊群物向春晖，切切终身抱至诚。
