真君曰：乾为大父，坤为大母，含宏覆载，胞与万有，群类咸遂，各得其所。赋形为物，禀理为人，超物最灵，脱离蠢劫，戴高履厚，俯仰自若，相安不觉，失其真性。父兮母兮，育我者宏，两大生成，一小天地，世人不悟，全不知孝，吾今阐明，以省大众。
乾坤养物，劳而不劳；父母生子，不劳而劳，自字及妊，自幼迄壮，心力所注，无有休歇。十月未生，在母腹中，母呼亦呼，母吸亦吸，耽娠如山，筋疼血滞，寝处不舒。临盆性命，若不自保，父心关恻，母体担虞，纵令易诞，费尽劳苦。若或迟久，不行分娩，艰难震恐，死中幸生，几舍其母，始获其子。一月暗居，三年乳哺，啼即怀抱，犹恐不调，睡令安寝，戒勿动摇，含食以饲，帖衣以裹，谅其饥饱，适其寒暑，痘疹关煞，急遽惊悸，咿唔解语，匍匐学行，手不释提，心不释护。
子既年长，恐其不寿，多方保持，幸而克佑，筹划有无，计其婚媾，厥龄多少，诸务未晓，一出一入，处处念之，绸缪咨嗟，谆谆诫命，亲心惆怅，子方燕乐，教之生计，教之成业。
母诞维艰，父诲匪易。虽至英年，恤若孩提，食留子餐，胜如己餐；衣留子衣，胜如己衣。子若有疾，有可代者，己所甘受。子若远游，行旅风霜，梦寐通之；逾期不归，睛穿肠断。子有寸善，夸扬乐与；子有小过，回护遮盖，暗自伤心，恐其名败。子惟贤能，父母有赖；子若不肖，父母谁倚？子若妄为，父母身危，作事未事，俱切亲情。
芽栽茁培，堂基构植，母勤子生，父作子述，其行其志，不厌其苦，怜子念子，何时放置，形或暂离，心恒无间。贵如帝王，神如天亶，显如公卿，贱如编户，愚如齐氓，皆如是心。混沌初分，亘古及今，普天匝地，绵绵恻怛，父母之心，无不如是。如乾覆物，如坤载物，和蔼流盈，充塞两间，莫大慈悲，无过亲心。
即说偈曰：万般劳瘁有时休，育子辛勤无尽头，字怀耐苦终无厌，训诲循徐不惮求，一叶灵根非易植，穷年爱护几曾忧，子俱亲自身栽养，亲老心犹为子寿。
又说偈曰：真诚一片结成慈，全无半点饰虚时，慈中栽养灵根大，生生不已自无涯。
灵慈神咒：佛菩萨菩提心，大罗会上陀罗尼，一切救苦难，无过我亲心，圣主仁君，救济生灵，不忍一匹之不生，无如爱子心，靡所不至诚，推极仁惠者，孰能逾二人。
