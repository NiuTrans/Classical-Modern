<strong>陈矫赦子</strong>
魏陈矫，为魏郡西部都尉。是时耕牛少，杀者罪至死。曲周民父病，以牛祷，县结正弃市。矫曰： 此孝子也。 表赦之。出魏志本传。旧集不载。
<strong>温恢嘉义</strong>
魏孙礼，为司空军谋掾。初丧乱时，礼与母相失，同郡马台求得礼母，礼推家财尽以与台。台后坐法当死，礼私导令逾狱，乃自首。既而，台曰： 臣无逃亡之义。 径诣刺奸主簿温恢。恢嘉之，具白太祖，各减死一等。出魏志孙礼传。旧集不载。
<strong>王承送归</strong>
晋王承，为东海太守。吏录一犯夜人，承问： 何处来？ 云： 从师家受书还，不觉日暮。 承曰： 鞭挞宁越以立威名，恐非致理之本。 使吏送令归家。出刘义庆世说，旧集不载。
<strong>袁彖恕罪</strong>
南齐袁彖，为庐陵王子卿咨议参军。子卿镇荆州时，南郡江陵县人苟将之弟胡之妇，为曾口寺沙门所淫，夜入苟家，将之杀沙门，为官司所检，将之列家门秽行，欲告则耻，忍则不可，实己所杀，胡之列又如此，兄弟争死。江陵令启刺史博议，彖曰： 将之、胡之，原心非暴。辩谳之日，义哀行路。昔文举引谤，获漏疏网；二子心迹，同符古人。陷以深刑，实伤为善。 于是兄弟皆得免死。出南史袁湛传，彖，其族孙也。旧集不载。
按：情苟可恕，过无大矣。孝子之杀牛，义士之逾狱，兄弟之争死，皆是也。如犯夜虽轻罪，苟务立威而不原情，亦岂能恕之？此可为宥过之鉴也。
<strong>韦丹限纳</strong>
唐韦丹，镇江西。有吏掌仓十年，数盈五十万，因覆量，欠负三千余石。悯之曰： 欠负如此，岂皆自取费用，必为权势所须。 乃令搜索家私文字验之，其分用名历具在。因谓诸吏曰： 汝等恃权势，以取索于仓吏，今其欠负，岂独赔填？今将贷汝之罪，可各据所得，限一月纳足。 皆顿首曰： 君侯以至明察下，准法合当刑责，既释重罪，填纳不辞。 仓吏由是得释。旧不著出处。盖唐人小说所载，今新唐书修入丹传。
按：侵盗官物，其入己，其与人，罪等耳。然入己之情，贪于货利，是君子所疾也；与人之情，迫于权势，是君子所矜也。夫州吏之胁取，仓吏之盗与，岂不知法？但幸其不败耳。以其可矜而宥仓吏，则不可独加州吏罪，故并宥焉。且欠负赔填，既已足矣，亦有可恕之道。则置而不问者，乃许其悔过，非纵恶弗治也。
<strong>张咏判行</strong>
张咏尚书，再知益州。先有百姓，告论官染院大破色料，偷瞒入己，禁四十余人，前政不能决。咏到，虑问，谓告事者： 汝是陈利便人。今一料官物，合使几何？ 对曰： 使若干。 咏曰： 甚善。可作利便状来。 判令： 今后依所陈利便施行，不得有违。主典各杖六十，余并放。 见李畋虞部所撰语录。
按：染院色料，乃旧例定额，非主典大破。虽有宽剩，岂为偷瞒？但应言上而不言上，亦不得无罪尔。是故断杖六十。而干连人悉宥之，盖以罪不在彼也。吏或苛暴，则将劾大破之罪，理偷瞒之赃，无所不至矣。是安知君子宥过之道哉！
马亮纵囚(亲事官失金楪一事附)
马亮少保，初以殿中丞通判常州。吏有亡失官物者，械系妻子，干连数十百人。亮一切纵去，许其自偿所负，不逾月而尽输之。见本传。
按：丁谓丞相说：真宗朝，因宴，有亲事官失却金楪一片。左右奏云： 且与决责。 上曰： 不可。且令寻访。 又奏： 只与决小杖。 上曰： 自有寻访日限。若限内寻得，只小杖亦不可行也。 至尊守法尚尔，臣子理合如何？见丁晋公谈录。
<strong>胡则籍铜(刘承规一事附)</strong>
胡则侍郎，提举江南路银铜场铸钱监，得吏所匿铜数万斤，吏惧且死。则曰： 马伏波哀重囚而纵之亡，吾岂重货而轻数人性命！ 止籍为羡余。
按：刘承规留后，尝督封禅漕运。有铸钱监工匠，诉前后官吏盗铜瘗地仅数千斤。承规佯为不纳，密遣人发取送官，不问其罪。殆亦有伏波之意欤？
<strong>赵师民不问</strong>
赵师民龙学，知耀州。民有犯盐铁禁者，乃曰： 障其利而罪之，是罔民也。 一切不问
按：此诚仁人之言也。然稍宽之，斯亦可矣。若一切不问，则奸猾之民争出于此，顾将奈何？君子宥过，不当如是
<strong>姚涣却赏</strong>
姚涣大卿初监益州交子务时，发奸隐几万缗，主吏皆当死。涣请于使者，愿发其所欺而无及赏典，由是得全者众。涣，治平二年终于光禄卿。已上四事，并见本传。
<strong>李崇鞭巫(袁君正一事附)</strong>
已见释冤门。
按：梁袁君正，为豫章内史。性不信巫。郡有万世荣为巫师，君正小疾，主簿熊岳荐之，师云： 须疾者衣为信命。 君正以所著襦与之。事讫，取襦，云： 神将送与北斗君。 君正使检诸身，于衣里获之，以为 乱政 ，即刑于市而焚其神。一郡无敢行巫者。出南史袁湛传。君正，其族孙也。旧集不载。
是皆恶其妄言惑人故尔。情苟可责，恶无小矣，此之谓也。然王制云： 执左道以乱政，杀；假鬼神以疑众，杀。 李崇鞭笞女巫，虽亦有意惩恶，殆不知王制，故未能正法欤？
