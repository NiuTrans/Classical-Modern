223、赵广汉知情(孙沔一事附)汉赵广汉，为京兆尹。郡中盗贼，闾里轻侠，其根株窟穴所在，及吏受取请求铢两之奸，皆知之。长安少年数人，会穷里空舍谋行劫，坐语未讫，广汉使吏捕治，具服。出汉书本传。旧集不载。
按：此广耳目以察贼者也。孙沔副枢知徐州时，淮阳军有强盗数人，捕之急，过徐境。沔即知之。方宴客，淮阳檄至，召吏谕曰： 淮阳贼几人，易衣冠，舍某处。 少顷，皆捕至庭下。见孙威敏公遗事录。与广汉类矣。史称广汉 善为钩距，以得事情。 谓钩致其隐伏，使不得遁；距闭其形距，使不可窥也。世言沔所用为耳目者，虽左右亲信之人，亦莫能晓，殆亦挟此术欤？
224、苻融占梦已见释冤门。
225、柳崇温颜后魏柳崇，为河中太守。郡人张明失马，疑执十余人。崇初到郡，见之，不问贼事，人别借以温颜，更问其亲老存否，农业多少，而微察其辞色，即获真贼吕穆等二人，余并放遣。郡中畏服，境内帖然。出北史本传。旧集不载。
按：崇不问贼事者，恶彼匿其情也；问以亲老存否，农业多少者，欲彼吐其情也。于是真情见乎辞色，乃可微察，以获真贼，是亦用鞫情之术者也。贼与盗异，害物曰贼，攘物曰盗；劫取曰贼，窃取曰盗。此失马者，殆被劫欤？不然，何以疑执十余人也。
226、韦鼎中忌隋韦鼎，为光州刺史。州中有土豪，外修边幅，而内行不轨，尝为劫盗。鼎于都会时谓之曰： 卿是好人，那忽作贼？ 因条其徒党奸谋逗遛，其人惊惧，即自首服。出南史韦睿传。鼎，其孙也。旧集不载。按：此亦广耳目以察贼者，用于鞫情之术，则以中其忌讳，故能使之首服也。
227、吕元膺搜舆(柳公绰一事附)唐吕元膺，镇岳阳。因出游览，有丧舆驻道左，男子五人，衰服随之。元膺曰： 远葬则汰，近葬则简，此必诈也。 亟令左右搜索棺中，皆兵刃，乃擒之。诘其情，对曰： 欲过江劫掠，故假为丧舆，使渡者不疑。又有同党数辈，已在彼岸期集。 悉捕获以付法。旧不着出处。
按：苏无名察奸之术，正与元膺察贼相类。柳氏叙训有一事云：柳公绰，为襄阳节度使。岁歉，邻境尤甚。有齐衰者，哭且献状曰： 迁三世十二丧于武昌，为津吏所遏，不得出。 公绰览之，即命军候擒其人，破其柩，皆实以稻米。盖葬于歉岁，不应并举三世十二丧，故知其诈耳。虽非劫取者，而与元膺搜舆事颇相类也，故附着之。然议者以为闭籴非美，不足为法。今但取其明察，虑有他奸，故着为察贼之鉴耳。
228、张咏勘僧张咏尚书，知江宁府。有僧陈牒出凭，咏据案熟视久之，判送司理院勘杀人贼。翌日，群官聚听，不晓其故，咏乃召问： 为僧几年？ 对曰： 七年。 又问： 何故额有系巾痕？ 即惶怖服罪。盖一民与僧同行，于道中杀之，取其祠部戒牒，自披剃为僧也。见李畋虞部所撰忠定公语录。
按：善察贼者，必有以识之，使不能欺也；善鞫情者，必有以证之，使不可讳也。咏实兼此二术矣，可不谓之明乎。
229、乔某收诘乔某虞部知果州西充县时，有强寇，夜出剽掠，罪人久不获。民或争财，而讼于庭，某察其物色有异，乃曰： 是必前日盗也。 收诘之，果服。见吕大监正字所撰墓志。某华阴县人，失其名。
按：昔鲁两生有大臣节，而史失其名，然迹之着不可掩也。今江某之核奸，乔某之察贼，其事必传矣，虽失其名，亦何憾哉！
