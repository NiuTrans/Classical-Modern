薛渊戴僧静桓康（尹略）焦度曹虎
薛渊，河东汾阴人也。宋徐州刺史安都从子。本名道渊，避太祖偏讳改。安都以彭城降虏，亲族皆入北。太祖镇淮阴，渊遁来南，委身自结。果干有气力，太祖使领部曲，备卫帐内，从征伐。元徽末，以勋官至辅国将军，右军将军，骁骑将军、军主，封竟陵侯。
沈攸之难起，太祖入朝堂，豫章王嶷代守东府，使渊领军屯司徒左府，分备京邑。袁粲据石头，豫章王嶷夜登西门遥呼渊，渊惊起，率军赴难，先至石头焚门攻战。事平，明旦众军还集杜姥宅，街路皆满，宫门不开，太祖登南掖门楼处分众军各还本顿，至食后城门开，渊方得入见太祖，且喜且泣。太祖即位，增邑为二千五百户。除淮陵太守，加宁朔将军，骁骑将军如故。寻为直阁将军，冠军将军。仍转太子左率。
虏遣伪将薛道摽寇寿春，太祖以道摽渊之亲近，敕齐郡太守刘怀慰曰： 闻道摽分明来，其儿妇并在都，与诸弟无复同生者，凡此类，无为不多方误之，纵不全信，足使豺狼疑惑。 令为渊书与道摽示购之之意，虏得书，果追道摽，遣他将代之。
世祖即位，迁左卫将军。
初，渊南奔，母索氏不得自拔，改嫁长安杨氏，渊私遣购赎，梁州刺史崔慧景报渊云： 索在界首，遣信拘引，已得拔难。 渊表求解职至界上迎之，见许。改授散骑常侍、征虏将军。渊母南归事竟无实。永明元年，渊上表解职送貂蝉。诏曰： 远隔殊方，声问难审。渊忧迫之深，固辞朝列。昔东关旧典，犹通婚宦；况母出有差，音息时至，依附前例，不容申许，便可断表，速还章服。 渊以赎母既不得，又表陈解职，诏不许。后虏使至，上为渊致与母书。
车驾幸安乐寺，渊从驾乘虏桥。先是敕羌虏桥不得入仗，为有司所奏，免官，见原。四年，出为持节、督徐州诸军事、徐州刺史，将军如故。明年迁右军司马，将军如故，转大司马，济阳太守，将军如故。七年，为给事中、右卫将军，以疾解职。归家，不能乘车，去车脚，使人舆之而去，为有司所纠，见原。八年，为右将军、大司马，领军讨巴东王子响。子响军主刘超之被捕急，以眠褥杂物十余种赂渊自逃，渊匿之军中，为有司所奏，诏原。十年，为散骑常侍，将军如故。
世祖崩，朝廷虑虏南寇，假渊节，军主、本官如故。寻加骁骑将军，假节、本官如故。隆昌元年，出为持节、督司州军事、司州刺史，右将军如故。延兴元年，进号平北将军，未拜，卒。明帝即位，方有诏赙钱五万，布五百匹，克日举哀。
戴僧静，会稽永兴人也。祖饰，宋景平中，与富阳孙法先谋乱伏法，家口徙青州。僧静少有胆力，便弓马。事刺史沈文秀，俱没虏。后将家属叛还淮阴，太祖抚畜之，常在左右。僧静于都载锦出，为欧阳戍所得，系兖州狱，太祖遣薛渊饷僧静酒食，以刀子置鱼腹中。僧静与狱吏饮酒，既醉，以刀刻械，手自折锁发屋而出。归，太祖匿之斋内。以其家贫，年给谷千斛。虏围角城，遣僧静战，荡数捷，补帐内军主。随还京师，勋阶至积射将军、羽林监。
沈攸之事起，太祖入朝堂，僧静为军主从。袁粲据石头，太祖遣僧静将腹心先至石头。时苏烈据仓城，僧静射书与烈，夜缒入城。粲登城西南门，列烛火处分，台军至，射之，火乃灭，回登东门。其党辅国将军孙昙瓘骁勇善战，每荡一合，辄大杀伤，官军死者百余人。军主王天生殊死拒战，故得相持。自亥至丑，有流星赤色照地坠城中，僧静率力攻仓门，身先士卒，众溃，僧静手斩粲，于是外军烧门入。初，粲大明中与萧惠开、周朗同车行，逢大桁开，驻车共语。惠开取镜自照曰： 无年可仕。 朗执镜良久曰： 视死如归。 粲最后曰： 当至三公而不终也。 僧静以功除前军将军，宁朔将军。将士战亡者，太祖为敛祭焉。
升明二年，除游击将军。沈攸之平，论封诸将，以僧静为兴平县侯，邑千户。太祖即位，增邑千二百户。除南济阴太守，本官如故。除辅国将军，改封建昌。建元二年，迁骁骑将军，加员外常侍，转太子左卫率。
世祖践阼，出为持节、督徐州诸军事、冠军将军、北徐州刺史。买牛给贫民令耕种，甚得荒情。迁给事中、太子右率。寻加通直常侍。永明五年，隶护军陈显达，讨荒贼桓天生于比阳。僧静与平西司马韩孟度、华山太守康元隆前进，未至比阳四十里，顿深桥。天生引虏步骑十万奄至，僧静合战，大破之，杀获万计。天生退还比阳，僧静进围之。天生军出城外，僧静又击破之。天生闭门不复出，僧静力疲乃退。除征虏将军、南中郎司马、淮南太守。
八年，巴东王子响杀僚佐，世祖召僧静使领军向江陵，僧静面启上曰： 巴东王年少，长史捉之太急，忿不思难故耳。天子儿过误杀人，有何大罪！官忽遣军西上，人情惶惧，无所不至，僧静不敢奉敕。 上不答而心善之。徙为庐陵王中军司马、高平太守，将军如故。九年，卒。诏曰： 僧静志怀贞果，诚著艰难。克殄西墉，勋彰运始。奄致殒丧，恻怆伤怀。赙钱五万，布百匹。谥壮侯。 
僧静同郡余姚人陈胤叔，本名承叔，避宣帝讳改。强辩果捷，便刀盾。初为左夹毂队将。泰始初，随太祖东讨，遂归身随从征伐。小心慎事，以功见赏，封当阳县子，官至太子左率。启世祖以狖箭钅禁用铁多，不如铸作。东冶令张候伯以铸钅禁钝，不合用，事不行。永明三年，卒。
桓康，北兰陵承人也。勇果骁悍。宋大明中，随太祖为军容。从世祖在赣县。泰始初，世祖起义，为郡所絷，众皆散。康装担，一头贮穆后，一头贮文惠太子及竟陵王子良，自负置山中。与门客萧欣祖、杨彖之、皋分喜、潜三奴、向思奴四十余人相结，破郡狱出世祖。郡追兵急，康等死战破之。随世祖起义，摧坚陷阵，膂力绝人。所经村邑，恣行暴害。江南人畏之，以其名怖小儿，画其形以辟疟，无不立愈。见擢为世祖冠军府参军，除殿中将军，武骑常侍，出补襄贲令。桂阳事起，康弃县还都就太祖，会事平，除员外郎。
元徽五年七月六日夜，少帝微行至领军府，帝左右人曰： 一府人皆眠，何不缘墙入。 帝曰： 我今夕欲一处作适，待明日夜。 康与太祖所养健儿卢荒、向黑于门间听得其语。明夕，王敬则将帝首至，扣门，康谓是变，与荒、黑晓下，拔白刃欲出。仍随入宫。太祖镇东府，除康武陵王中兵、宁朔将军，带兰陵太守，常卫左右。
太祖诛黄回，回时将为南兖州，部曲数千，欲收，恐为乱。召入东府，停外斋，使康将数十人数回罪，然后杀之。回初与屯骑校尉王宜与同石头之谋，太祖隐其事，犹以重兵付回而配以腹心。宜与拳捷，善舞刀盾，回尝使十余人以水交洒，不能著。既虑宜与反己，乃先撤其军将，宜与不与，回发怒，不从处分，擅斩之。诸将因此白太祖，以回握强兵，必遂反覆。康请独往刺之，太祖曰： 卿等何疑甚，彼无能为也。 及回被召上车，爱妾见赤光冠其头至足，苦捉留，回不肯止。时人为之语曰： 欲侜张，问桓康。 除后军将军，直阁将军，南濮阳太守，宁朔如故。建元元年，封吴平县伯，五百户。转辅国将军，左军将军，游击将军，太守如故。
太祖谓康曰： 卿随我日久，未得方伯，亦当未解我意，政欲与卿先共灭虏耳。 虏动，遣康行，假节。寻进冠军将军。三年春，于淮阳与虏战，大破之，进兵攻陷虏樊谐城。太祖喜，敕康迎淮北义民，不克。明年，以康为持节、督青冀二州东徐之东莞琅邪二郡朐山戍北徐之东海涟口戍诸军事、青冀二州刺史，冠军如故。世祖即位，转骁骑将军，复前军郡。其年，卒。诏曰： 康昔预南勋，义兼常怀，倍深恻怆。凶事所须，厚加料理。 年五十七。
淮南人尹略，少伏事太祖，晚习骑射，以便捷见使为将。升明中，为虎贲中郎、越骑校尉。建元初，封平固男，三百户。永明八年，为游击将军，讨巴东王子响，见害。赠辅国将军、梁州刺史。
焦度，字文续，南安氐人也。祖文圭，避难至襄阳。宋元嘉中，侨立天水郡略阳县，乃属焉。度以归国，补北馆客。孝武初，青州刺史颜师伯出镇，台差度领幢主送之。索虏寇青州，师伯遣度领军与虏战于沙沟杜梁，度身破阵，大捷。师伯板为己辅国府参军。虏遣清水公拾贲敕文寇清口，度又领军救援，刺虏骑将豹皮公堕马，获其具装铠霡，手杀数十人。师伯启孝武称度气力弓马并绝人，帝召还充左右。见度身形黑壮，谓师伯曰： 真健物也。 除西阳王抚军长兼行参军，补晋安王子勋夹毂队主，随镇江州。
子勋起兵，以度为龙骧将军，领三千人为前锋，屯赭圻。每与台军战，常自排突，所向无不胜。事败，逃宫亭湖中为寇贼。朝廷闻其勇，甚忧患之，使江州刺史王景文诱降度等，度将部曲出首，景文以为己镇南参军，寻领中直兵，厚待之。随景文还都，常在府州内。景文被害夕，度大怒，劝景文拒命，景文不从。明帝不知也。以度武勇，补晋熙王燮防阁，除征虏铠曹行参军，随镇夏口。武陵王赞代燮为郢州，度仍留镇，为赞前军参军。
沈攸之事起，转度中直兵，加宁朔将军、军主。太祖又遣使假度辅国将军、屯骑校尉。攸之大众至夏口，将直下都，留偏兵守郢城而已。度于城楼上肆言骂辱攸之，至自发露形体秽辱之，故攸之怒，改计攻城。度亲力战，攸之众蒙楯将登，度令投以秽器，贼众不能冒，至今呼此楼为 焦度楼 。事宁，度功居多，转后军将军，封东昌县子，东宫直阁将军。为人朴涩，欲就太祖求州，比及见，意色甚变，竟不得一语。太祖以其不闲民事，竟不用。建元四年，乃除淮陵太守，本官如故。度见朝廷贵戚，说郢城事，宣露如初。好饮酒，醉辄暴怒。上常使人节之。年虽老，而气力如故。寻除游击将军。永明元年，卒，年六十一。赠辅国将军、梁秦二州刺史。
子世荣，永明中为巴东王防阁。子响事，世荣避奔雍州，世祖嘉之，以为始兴中兵参军。
曹虎，字士威，下邳下邳人也，本名虎头。宋明帝末，为直厢。桂阳贼起，随太祖出新亭垒出战，先斩一级持还，由是识太祖。太祖为领军，虎诉勋，补防殿队主，直西斋。苍梧废，明日，虎欲出外避难，遇太祖在东中华门，问虎何之。虎因曰： 故欲仰觅明公耳。 仍留直卫。太祖镇东府，以虎与戴僧静各领白直三百人。累至屯骑校尉，带南城令。豫平石头，封罗江县男，除前军将军。上受禅，增邑为四百户。直阁将军，领细仗主。寻除宁朔将军、东莞太守。建元元年冬，虎启乞改封侯官，尚书奏侯官户数殷广，乃改封监利县。二年，除游击将军，本官如故。及彭、沛义民起，遣虎领六千人入涡。沈攸之横吹一部，京邑之绝，虎启以自随。义民久不至，虎乃攻虏别营破之。将士贪取俘执，反为虏所败，死亡二千人。
世祖即位，除员外常侍，迁南中郎司马，加宁朔将军、南新蔡太守。永明元年徙为安成王征虏司马，余官如故。明年，江州蛮动，敕虎领兵戍寻阳，板辅国将军，伐蛮军主。又领寻阳相。寻除游击将军，辅国、军主如故。世祖以虎头名鄙，敕改之。
六年四月，荒贼桓天生复引虏出据隔城，遣虎督数军讨之。虎令辅国将军朱公恩领骑百匹及前行踏伏，值贼游军，因合战破之。遂进至隔城。贼党拒守，虎引兵围栅，绝其走路。须臾，候骑还报虏援已至，寻而天生率马步万余人迎战，虎奋击大败之，获二千余人。明日，遂攻隔城拔之，斩伪虎威将军襄城太守帛乌祝，复杀二千余人，贼弃平氏城退走。七年，迁冠军将军，骁骑如故。明年，迁太子左率，转西阳王冠军司马、广陵太守。上敕虎曰： 广陵须心腹，非吾意可委者，不可得处此任。 随郡王子隆代巴东王子响为荆州，备军容西上，以虎为辅国将军、镇西司马、南平内史。十一年，收雍州刺史王奂，敕领步骑数百，步道取襄阳。仍除持节、督梁南北秦沙四州诸军事、西戎校尉、梁南秦二州刺史，将军如故。寻进号征虏将军。郁林即位，进号前将军。隆昌元年，迁督雍州郢州之竟陵司州之随郡军事、冠军将军、雍州刺史。建武元年，进号右将军。二年，进督为监，进号平北将军，爵为侯，增邑三百户。
四年，虏寇沔北，虎聚军襄阳，与南阳太守房伯玉不协，不急赴救，末乃移顿樊城。虏主元宏遗虎书曰： 皇帝谢伪雍州刺史：神运兆中，皇居阐洛。化总元天，方融八表。而南有未宾之吴，治为两主之隔。幽显含嗟，人灵雍阏。且汉北江边，密尔乾县，故先动凤驾，整我神邑。卿进无陈平归汉之智，退阙关羽殉节之忠，婴闭穷城，忧顿长沔，机勇两缺，何其嗟哉！朕比乃欲造卿，逼冗未果，且还新都，飨厥六戎，入彼春月，迟迟扬旆，善修尔略，以俟义临。 虎使人答书曰： 自金精失道，皇居徙县，乔木空存，茂草方郁。七狄交侵，五胡代起，顾瞻中原，每用吊焉。知弃皋兰，随水瀍涧，伊川之象，爰在兹日。古人有云： 匪宅是卜，而邻是卜。 樊、汉无幸，咫尺殊风，折胶入塞，乘秋犯边，亲属穷于斩杀，士女困于虔刘。与彼蠢左，共为唇齿，仁义弗闻，苛暴先露。乃复改易毡裘，妄自尊大。我皇开运，光宅区夏，而式乱逋逃，弃同即异。每欲出车鞠旅，以征不庭，所冀干戚两阶，叛命来格，遂复游魂不戢，乾没孔炽。孤总连率，任属方邵，组甲十万，雄戟千群，以此戡难，何往不克。主上每矜率土，哀彼民黎，使不战屈敌，兵无血刃。故部勒小戍，闭壁清野，抗威遵养，庶能怀音。若遂迷复，知进忘退，当金钲戒路，云旗北扫，长驱燕代，并羁名王，使少卿忽诸，头曼不祀。兵交无远，相为悯然。 
永泰元年，迁给事中，右卫将军，持节，隶都督陈显达停襄阳伐虏。度支尚书崔慧景于邓地大败，虏追至沔北。元宏率十万众，从羽仪华盖，围樊城。虎闭门固守。虏去城数里立营顿，设毡屋，复再围樊城，临沔水，望襄阳岸乃去。虎遣军主田安之等十余军出逐之，颇相伤杀。东昏即位，迁前将军，镇军司马。永元元年，始安王遥光反，虎领军屯青溪中桥。事宁，转散骑常侍、右卫将军。
虎形干甚毅，善于诱纳，日食荒客常数百人。晚节好货贿，吝啬，在雍州得见钱五千万，伎女食酱菜，无重肴。每好风景，辄开库拍张向之。帝疑虎旧将，兼利其财，新除未及拜，见杀，时年六十余。和帝中兴元年，追赠安北将军、徐州刺史。
史臣曰：解厄鸿门，资舞阳之气；纳降飨旅，仗虎侯之力。观兹猛毅，藉以风威，未必投车挟辀，然后胜敌。故桓康之声，所以震慑江蠡也。
赞曰：薛辞亲爱，归身淮涘。戴类千秋，兴言帝子。桓勇焦壮，爪牙之士。虎守西边，功亏北鄙。
