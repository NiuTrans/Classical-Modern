豫章文献王
豫章文献王嶷，字宣俨，太祖第二子。宽仁弘雅，有大成之量，太祖特钟爱焉。起家为太学博士、长城令，入为尚书左民郎、钱唐令。太祖破薛索儿，改封西阳，以先爵赐为晋寿县侯。除通直散骑侍郎，以偏忧去官。桂阳之役，太祖出顿新亭垒，板嶷为宁朔将军，领兵卫从。休范率士卒攻垒南，嶷执白虎幡督战，屡摧却之。事宁，迁中书郎。寻为安远护军、武陵内史。
时沈攸之责赕，伐荆州界内诸蛮，遂及五溪，禁断鱼盐。群蛮怒，酉溪蛮王田头拟杀攸之使，攸之责赕千万，头拟输五百万，发气死。其弟娄侯篡立，头拟子田都走入獠中。于是蛮部大乱，抄掠平民，至郡城下。嶷遣队主张莫儿率将吏击破之。田都自獠中请立，而娄侯惧，亦归附。嶷诛娄侯于郡狱，命田都继其父，蛮众乃安。入为宋顺帝车骑谘议参军、府掾，转骠骑，仍迁从事中郎。诣司徒袁粲，粲谓人曰： 后来佳器也。 
太祖在领军府，嶷居青溪宅。苍梧王夜中微行，欲掩袭宅内，嶷令左右舞刀戟于中庭，苍梧从墙间窥见，以为有备，乃去。太祖带南兖州，镇军府长史萧顺之在镇，忧危既切，期渡江北起兵。嶷谏曰： 主上狂凶，人下不自保，单行道路，易以立功。外州起兵，鲜有克胜。物情疑惑，必先人受祸。今于此立计，万不可失。 苍梧王殒，太祖报嶷曰： 大事已判，汝明可早入。 顺帝即位，转侍中，总宫内直卫。
沈攸之之难，太祖入朝堂，嶷出镇东府，加冠军将军。袁粲举兵夕，丹阳丞王逊告变，先至东府，嶷遣帐内军主戴元孙二千人随薛道渊等俱至石头，焚门之功，元孙预焉。先是王蕴荐部曲六十人助为城防，实以为内应也。嶷知蕴怀贰，不给其仗，散处外省。及难作搜检，皆已亡去。迁中领军，加散骑常侍。上流平后，世祖自寻阳还，嶷出为使持节、都督江州豫州之新蔡晋熙二郡军事、左将军、江州刺史，常侍如故。给鼓吹一部。以定策功，改封永安县公，千五百户。仍徙都督荆湘、雍、益、梁、宁、南、北秦八州诸军事、镇西将军、荆州刺史，持节、常侍如故。
时太祖辅政，嶷务在省约，停府州仪迎物。初，沈攸之欲聚众，开民相告，士庶坐执役者甚众。嶷至镇，一日遣三千余人。见囚五岁刑以下不连台者，皆原遣。以市税重滥，更定樢格，以税还民。禁诸市调及苗籍。二千石官长不得与人为市，诸曹吏听分番假。百姓甚悦。禅让之间，世祖欲速定大业，嶷依违其事，默无所言。建元元年，太祖即位，赦诏未至，嶷先下令蠲除部内升明二年以前逋负。迁侍中，尚书令，都督扬、南徐二州诸军事，骠骑大将军，开府仪同三司，扬州刺史，持节如故。封豫章郡王，邑三千户。仆射王俭笺曰： 旧楚萧条，仍岁多故，荒民散亡，实须缉理。公临莅甫尔，英风惟穆，江、汉来苏，八州慕义。自庾亮以来，荆楚无复如此美政。古人期月有成，而公旬日致治，岂不休哉！ 
会北虏动，上思为经略，乃诏曰： 神牧总司王畿，诚为治要；荆楚领驭遐远，任寄弘隆。自顷公私凋尽，绥抚之宜，尤重恒日。 复以为都督荆、湘、雍、益、梁、宁、南、北秦八州诸军事，南蛮校尉，荆、湘二州刺史，持节、侍中、将军、开府如故。晋宋之际，刺史多不领南蛮，别以重人居之，至是有二府二州。荆州资费岁钱三千万，布万匹，米六万斛，又以江、湘二州米十万斛给镇府；湘州资费岁七百万，布三千匹，米五万斛；南蛮资费岁三百万，布万匹，绵千斤，绢三百匹，米千斛，近代莫比也。寻给油络侠望车。
二年春，虏寇司、豫二州，嶷表遣南蛮司马崔慧景北讨，又分遣中兵参军萧惠朗援司州，屯西关。虏军济淮攻寿春，分骑当出随、邓，众以为忧。嶷曰： 虏入春夏，非动众时，令豫、司强守，遏其津要；彼见坚严，自当溃散，必不敢越二镇而南也。 是时纂严，嶷以荆州邻接蛮、蜑，虑其生心，令镇内皆缓服。既而虏竟不出樊、邓，于寿春败走。寻给班剑二十人。
其夏，于南蛮园东南开馆立学，上表言状。置生四十人，取旧族父祖位正佐台郎，年二十五以下十五以上补之；置儒林参军一人，文学祭酒一人，劝学从事二人，行释菜礼。以谷过贱，听民以米当口钱，优评斛一百。
义阳劫帅张群亡命积年，鼓行为贼，义阳、武陵、天门、南平四郡界，被其残破。沈攸之连讨不能禽，乃首用之。攸之起事，群从下郢，于路先叛，结寨于三溪，依据深险。嶷遣中兵参军虞欣祖为义阳太守，使降意诱纳之，厚为礼遗，于坐斩首，其党数百人皆散，四郡获安。
入为都督扬南徐二州诸军事、中书监、司空、扬州刺史，持节、侍中如故。加兵置佐。以前军临川王映府文武配司空府。嶷以将还都，修治廨宇及路陌，东归部曲不得赍府州物出城。发江津，士女观送数千人，皆垂泣。嶷发江陵感疾，至京师未瘳，上深忧虑，为之大赦，三年六月壬子赦令是也。疾愈，上幸东府设金石乐，敕得乘舆至宫六门。
太祖崩，嶷哀号，眼耳皆出血。世祖即位，进位太尉，置兵佐，解侍中，增班剑为三十人。建元中，世祖以事失旨，太祖颇有代嫡之意，而嶷事世祖恭悌尽礼，未尝违忤颜色，故世祖友爱亦深。永明元年，领太子太傅，解中书监，余如故。手启上曰： 陛下以睿孝纂业，万宇惟新，诸弟有序。臣屡荷隆爱，叨授台首，不敢固辞。俛仰祗宠，心魂如失。负重量力，古今同规。臣穷生如浮，质操空素，任居鼎右，已移气序。自顷以来，宿疾稍缠，心虑恍惚，表于容状。视此根候，常恐命不胜恩；加以星纬屡见灾祥，虽修短有恒，能不耿介？比心欲从俗，启解今职，但厝辞为鄙，或贻物诮，所以息意缄嘿，一委时运，而可复加宠荣，增其颠坠？且储傅之重，实非恒选，遂使太子见臣必束带，宫臣皆再拜，二三之宜，何以当此！陛下同生十余，今唯臣而已，友于之爱，岂当独臣钟其隆遇！别奉启事，仰祈恩照。臣近亦侍言太子，告意子良，具因王俭申启，未知粗上闻未？福庆方隆，国祚永始，若天假臣年，得预人位，唯当请降貂榼，以饰微躯，永侍天颜，以惟毕世，此臣之愿也。服之不衷，犹为身灾，况宠爵乎！殊荣厚恩，必誓以命请。 上答曰： 事中恐不得从所陈。 
宋氏以来，州郡秩俸及［杂］供给，多随土所出，无有定准。嶷上表曰： 循革贵宜，损益资用，治在夙均，政由一典。伏寻郡县长尉俸禄之制，虽有定科，而其余资给，复由风俗。东北异源，西南各绪，习以为常，因而弗变。缓之则莫非通规，澄之则靡不入罪。殊非约法明章，先令后刑之谓也。臣谓宜使所在各条公用公田秩石迎送旧典之外，守宰相承，有何供调，尚书精加洗核，务令优衷。事在可通，随宜开许，损公侵民，一皆止却，明立定格，班下四方，永为恒制。 从之。
嶷不参朝务，而言事密谋，多见信纳。服阕，加侍中。二年，诏曰： 汉之梁孝，宠异列蕃，晋之文献，秩殊恒序。况乃地侔前准，勋兼往式！虽天伦有本，而因事增情。宜广田邑，用申恩礼。 增封为四千户。
宋元嘉世，诸王入斋阁，得白服裙帽见人主，唯出太极四厢，乃备朝服，自比以来，此事一断。上与嶷同生，相友睦，宫内曲宴，许依元嘉。嶷固辞不奉敕，唯车驾幸第，乃白服乌纱帽以侍宴焉。启自陈曰： 臣自还朝，便省仪刀、捉刀，左右十余亦省，唯郊外远行，或复暂有，入殿亦省。服身今所牵仗，二侠毂，二白直，共七八十人。事无大小，臣必欲上启，伏度圣心脱未委曲，或有言其多少，不附事实，仰希即赐垂敕。 又启： 扬州刺史旧有六白领合扇，二白拂，臣脱以为疑，不审此当云何？行园苑中乘舆，出篱门外乘舆鸣角，皆相仍如此，非止于带神州者，未审此当云何？方有行来，不可失衷。 上答曰： 仪刀、捉刀，不应省也。侠毂、白直，乃可共百四五十以还正是耳。亦不曾闻人道此。吾自不使诸王无仗，况复汝耶？在私园苑中乘此非疑。郊外鸣角及合扇并拂，先乃有，不复施用，此来甚久。凡在镇自异还京师，先广州乃立鼓吹，交部遂有辇事，随时而改，亦复有可得依旧者。汝若有疑，可与王俭诸人量衷，但令人臣之仪无失便行也。 
又启曰： 臣拙知自处，暗于疑访，常见素姓扶诏或著布屩，不意为异。臣在西朝拜王，仪饰悉依宋武陵事例，有二鄣扇，仍此下都，脱不为疑；小儿奴子，并青布袴衫，臣斋中亦有一人，意谓外庶所服，不疑与羊车相类。曲荷慈旨，今悉改易。臣昔在边镇，不无羽卫，自归朝以来，便相分遣，侠毂、白直，格置三百许人，臣顷所引，不过一百。常谓京师诸王不烦牵仗，若郊外远行，此所不论。有仗者非臣一人，所以不容方幅启省，又因王俭备宣下情。臣出入荣显，礼容优泰，第宇华旷，事乖素约，虽宋之遗制，恩处有在，犹深非服之惭。威卫之请，仰希曲照。 上答曰： 传诏台家人耳，不足涉嫌。鄣扇，吾识及以来未见，故有敕耳。小儿奴子，本非嫌也。吾有所闻，岂容不敕汝知，令致物议耶？吾已有敕，汝一人不省侠毂，但牵之。吾昨不通仗事，俭已道，吾即令答，不烦有此启。须间言，自更一二。 
又启曰： 违远侍宴，将逾一纪，忧苦间之，始得开颜。近频侍座，不胜悲喜。沾饮过量，实欲仰示恩狎，令自下知见，以杜游尘。陛下留恩子弟，此情何异，外物政自强生间节，声其厚薄。伏度或未上简。臣前在东田，承恩过醉，实思叹往秋之谤，故言启至切，亦令群物闻之，伏愿已照此心。前侍幸顺之宅，臣依常乘车至仗后，监伺不能示臣可否，便互竞启闻，云臣车逼突黄屋麾旄，如欲相中。推此用意，亦何容易！仰赖慈明，即赐垂敕；不尔，臣终不知暗贻此累。比日禁断整密，此自常理，外声乃云起臣在华林，辄捉御刀，因此更严。度情推理，必不容尔，为复上启知耳。但风尘易至，和会实难，伏愿犹忆臣石头所启，无生间缝。此闲侍无次，略附茹亮口宣。臣由来华素，已具上简，每欲存衷，意虑不周，或有乖常。且臣五十之年，为玩几时，为此亦复不能以理内自制。北第旧邸，本自甚华，臣改修正而已，小小制置，已自仰简。往岁收合得少杂材，并蒙赐故板，启荣内许作小眠斋，始欲成就，皆补接为办，无乖格制，要是柽柏之华，一时新净。东府又有斋，亦为华屋。而臣顿有二处住止，下情窃所未安。讯访东宫玄圃，乃有柏屋，制甚古拙，内中无此斋，臣乃欲坏取以奉太子，非但失之于前，且补接既多，不可见移，亦恐外物或为异论，不审可有垂许送东府斋理否？臣公家住止，率尔可安，臣之今启，实无意识，亦无言者，太子亦不知臣有此屋，政以东宫无，而臣自处之，体不宜尔尔。所启蒙允，臣便当敢成第屋，安之不疑。陛下若不照体臣心，便当永废不修。臣自谓今启非但是自处宜然，实为微臣往事，伏愿必垂降许。伏见以诸王举货，屡降严旨，少拙营生，已应上简。府州郡邸舍，非臣私有，今巨细所资，皆是公润，臣私累不少，未知将来罢州之后，或当不能不试学营觅以自赡。连年恶疾余，顾影单回，无事畜聚，唯逐手为乐耳。 上答曰： 茹亮今启汝所怀及见别纸，汝劳疾亦复那得不动，何意为作烦长启事！凡诸普敕，此意可寻，当不关汝一人也。宜有敕事，吾亦必道，顷见汝自更委悉，书不欲多及。屋事慎勿强厝此意，白泽亦当不解何意尔。 
三年，文惠太子讲《孝经》毕，嶷求解太傅，不许。皇孙婚竟，又陈解，诏曰： 公惟德惟行，无所厝辞。且鲁且卫，其谁与二？方式范当时，流声史籍，岂容屡秉
捴谦，以乖期寄。 嶷常虑盛满，又因宫宴，求解扬州授竟陵王子良。上终不许，曰： 毕汝一世，无所多言。 世祖即位后，频发诏拜陵，不果行。遣嶷拜陵，还过延陵季子庙，观沸井，有水牛突部伍，直兵执牛推问，不许，取绢一匹横系牛角，放归其家。为治存宽厚，故得朝野欢心。
四年，唐宇之贼起，启上曰： 此段小寇，出于凶愚，天网宏罩，理不足论。但圣明御世，幸可不尔，比藉声听，皆云有由而然。岂得不仰启所怀，少陈心款？山海崇深，臣获保安乐，公私情愿，于此可见。齐有天下，岁月未久，泽沾万民，其实未多，百姓犹险，怀恶者众。陛下曲垂流爱，每存优旨。但顷小大士庶，每以小利奉公，不顾所损者大，擿籍检工巧，督恤简小塘，藏丁匿口，凡诸条制，实长怨府。此目前交利，非天下大计。一室之中，尚不可精，宇宙之内，何可周洗！公家何尝不知民多欺巧，古今政以不可细碎，故不为此，实非乖理。但识理者百不有一，陛下弟儿大臣，犹不皆能伏理，况复天下悠悠万品！怨积聚党，凶迷相类，止于一处，何足不除？脱复多所，便成纭纭。久欲上启，闲侍无因，谨陈愚管，伏愿特留神思。 上答曰： 欺巧那可容！宋世混乱，以为是不？蚊蚁何足为忧，已为义勇所破，官军昨至，今都应散灭。吾政恨其不办大耳，亦何时无亡命邪！ 后乃诏听复籍注。五年，进位大司马。八年，给皂轮车。寻加中书监，固让。
嶷身长七尺八寸，善持容范，文物卫从，礼冠百僚，每出入殿省，皆瞻望严肃。自以地位隆重，深怀退素，北宅旧有园田之美，乃盛修理之。七年，启求还第，上令世子子廉代镇东府。上数幸嶷第。宋长宁陵遂道出第前路，上曰： 我便是入他冢墓内寻人。 乃徙其表阙骐驎于东岗上。骐驎及阙，形势甚巧，宋孝武于襄阳致之，后诸帝王陵皆模范而莫及也。永明末，车驾数游幸，唯嶷陪从。上出新林苑，同辇夜归，至宫门，嶷下辇辞出，上曰： 今夜行，无使为尉司所呵也。 嶷对曰： 京辇之内，皆属臣州，愿陛下不垂过虑。 上大笑。上谋北伐，以虏所献毡车赐嶷。每幸第清除，不复屏人。上敕外监曰： 我往大司马第，是还家耳。 嶷妃庾氏常有疾，瘳，上幸嶷邸，后堂设金石乐，宫人毕至。每临幸，辄极日尽欢。嶷谓上曰： 古来言愿陛下寿偕南山，或称万岁，此殆近貌言。如臣所怀，实愿陛下极寿百年亦足矣。 上曰： 百年复何可得，止得东西一百，于事亦济。 
十年，上封嶷诸子，旧例千户，嶷欲五子俱封，启减人五百户。其年疾笃，表解职，不许，赐钱百万营功德。嶷又启曰： 臣自婴今患，亟降天临，医走术官，泉开藏府，慈宠优渥，备极人臣。生年疾迫，遽阴无几。愿陛下审贤与善，极寿苍旻，强德纳和，为亿兆御。臣命违昌数，奄夺恩怜，长辞明世，伏涕呜咽。 薨，年四十九。其日，上再视疾，至薨，乃还宫。诏曰： 嶷明哲至亲，勋高业始，德懋王朝，道光区县，奄至薨逝，痛酷抽割，不能自胜，奈何奈何！今便临哭。九命之礼，宜备其制。敛以衮冕之服，温明秘器，命服一具，衣一袭，丧事一依汉东平王故事，大鸿胪持节护丧事，大官朝夕送奠。大司马、太傅二府文武悉停过葬。 
竟陵王子良启上曰： 臣闻《春秋》所以称王母弟者，以尊其所重故也。是以礼秩殊品，爵命崇异，在汉则梁王备出警入跸之仪，在晋则齐王具殊服九命之赠。江左以来，尊亲是阙，故致衮章之典，废而不传，实由人缺其位，非礼亏省。齐王故事，与今不殊，缔构王业，功迹不异。凡有变革随时之宜者，政缘恩情有轻重，德义有厚薄。若事筹前规，礼无异则。且梁、齐阙令终之美，犹飨褒赠之荣；况故大司马仁和著于天性，孝悌终于立身，节义表于勤王，宽猛彰于御物，奉上无艰劬之貌，接下无毁伤之容！淡矣止于清贞，无喜愠之色；悠然栖于静默，绝驰竞之声。《诗》云 靡不有初，鲜克有终 。夫终之者，理实为难，在于令行，无废斯德。东平乐于小善，河间悦于诗书，勋绩无闻，艰危不涉，尚致卓尔不群，英声万代；况今协赞皇基，经纶霸始，功业高显，清誉逾彰，富贵隆重，廉洁弥峻，等古形今，孰类兹美！臣愚忖度，未有斯例！凡庶族同气，爱睦尚少，岂有仰睹陛下垂友于之性若此者乎？共起布衣，俱登天贵；生平游处，何事不同？分甘均味，何珍不等？未常睹貌而天心不欢，见形而圣仪不悦。爰及临危舍命，亲瞻喘息，万分之际，没在圣目，号哭动乎天地，感恸惊乎鬼神，乃至撤膳移寝，坐泣迁旦，神仪损耗，隔宿改容，奉瞻圣颜，谁不悲悚！历古所未闻，记籍所不载。既有若斯之大德，实不可见典服之赠不彰。如其脱致亏忘，追改为烦，不令千载之下，物有遗恨！其德不具美者，尚荷嘉隆之命；况事光先烈者，宁可缺兹盛典！臣恐有识之人，容致其议。且庶族近代桓温、庾亮之类，亦降殊命，伏度天心，已当有在。 
又诏曰： 宠章所以表德，礼秩所以纪功。慎终追远，前王之盛策，累行畴庸，列代之通诰。故使持节、都督扬南徐二州诸军事、大司马、领太子太傅、扬州刺史，新除中书监豫章王嶷，体道秉哲，经仁纬义，挺清誉于弱龄，发韶风于早日，缔纶霸业之初，翼赞皇基之始，孝睦著于乡闾，忠谅彰乎邦邑。及秉德论道，总牧神甸，七教必荷，六府咸理。振风润雨，无諐于时候；恤民拯物，有笃于矜怀。雍容廊庙之华，仪形列郡之观，神凝自远，具瞻允集。朕友于之深，情兼家国。方授以神图，委诸庙胜，缉颂九弦，陪禅五岳，天不慭遗，奄焉薨逝。哀痛伤惜，震恸乎厥心。今先远戒期，龟谋袭吉，宜加茂典，以协徽猷。可赠假黄皞、都督中外诸军事、丞相、扬州牧，绿綟绶，具九服锡命之礼，侍中、大司马、太傅、王如故。给九旒鸾辂，黄屋左纛，虎贲班剑百人，辒辌车，前后部羽葆鼓吹，葬送仪依东平王故事。 
嶷临终，召子子廉、子恪曰： 人生在世，本自非常，吾年已老，前路几何。居今之地，非心期所及。性不贪聚，自幼所怀，政以汝兄弟累多，损吾暮志耳。无吾后，当共相勉厉，笃睦为先。才有优劣，位有通塞，运有富贫，此自然理，无足以相陵侮。若天道有灵，汝等各自修立，灼然之分无失也。勤学行，守基业，治闺庭，尚闲素，如此足无忧患。圣主储皇及诸亲贤，亦当不以吾没易情也。三日施灵，唯香火、盘水、干饭、酒脯、槟榔而已。朔望菜食一盘，加以甘果，此外悉省。葬后除灵，可施吾常所乘舆扇伞。朔望时节，席地香火、盘水、酒脯、干饭、槟榔便足。虽才愧古人，意怀粗亦有在，不以遗财为累。主衣所余，小弟未婚，诸妹未嫁，凡应此用，本自茫然，当称力及时，率有为办。事事甚多，不复甲乙。棺器及墓中，勿用余物为后患也。朝服之外，唯下铁钚刀一口。作冢勿令深，一一依格，莫过度也。后堂楼可安佛，供养外国二僧，余皆如旧。与汝游戏后堂船乘，吾所乘牛马，送二宫及司徒，服饰衣裘，悉为功德。 子廉等号泣奉行。
世祖哀痛特至，至冬乃举乐宴朝臣，上虚欷流涕。诸王邸不得起楼临瞰宫掖，上后登景阳，望见楼悲感，乃敕毁之。薨后，第库无见钱，世祖敕货杂物服饰得数百万，起集善寺，月给第见钱百万，至上崩乃省。
嶷性泛爱，不乐闻人过失，左右有投书相告，置靴中，竟不视，取火焚之。斋库失火，烧荆州还资，评直三千余万，主局各杖数十而已。群吏中南阳乐蔼、彭城刘绘、吴郡张稷最被亲礼。蔼与竟陵王子良笺曰： 道德以可久传声，风流以浸远隳称。虽复青简缔芳，未若玉石之不朽；飞翰图藻，岂伊雕篆之无沫！丞相冲粹表于天真，渊照殆乎机象。经邦纬民之范，体国成务之规，以业茂惟贤，功高则哲。神辉眇邈，睿算不追，感缠奉车，恨百留滞。下官夙禀名节，恩义轸慕，望遂结哀，辄欲率荆、江、湘三州僚吏，建碑垄首，庶徽猷有述，茂则方存。昔子香淳德，留铭江介，钜平遗烈，堕泪汉南，况道尊前往，惠积联绵者哉！下官今便反假，无由躬事刊斫，须至西州鸠集所资，托中书侍郎刘绘营办。 
蔼又与右率沈约书曰： 夫道宣余烈，竹帛有时先朽；德孚遗事，金石更非后亡。丞相独秀生民，傍照日月。标胜丘园，素履穆于忠义；誉应华衮，功迹著于弼谐。无得而称，理绝照载。若夫日用阒寂，虽无取于锱铢；岁功宏达，谅有寄于衡石。窃承贵州士民，或建碑表，俾我荆南，阅感无地。且作纪江、汉，道基分陕，衣冠礼乐，咸被后昆。若其望碑尽礼，我州之旧俗，倾罢肆，鄙土之遗风，庶几弘烈或不泯坠。荆、江、湘三州策名不少，并欲各率毫厘，少申景慕。斯文之托，历选惟疑，必待文蔚辞宗，德佥茂履，非高明而谁？岂能骋无愧之辞，酬式瞻之望！吾西州穷士，一介寂寥，恩周荣誉，泽遍衣食。永惟道荫，日月就远，缅寻遗烈，触目崩心。常谓福齐南山，庆钟仁寿。吾侪小人，贻尘帷盖，岂图一旦，遂投此请。 约答曰： 丞相风道弘旷，独秀生民，凝猷盛烈，方轨伊、旦。慭遗之感，朝野同悲。承当刊石纪功，传华千载，宜须盛述，实允来谈。郭有道汉末之匹夫，非蔡伯喈不足以偶三绝，谢安石素族之台辅，时无丽藻，迄乃有碑无文。况文献王冠冕彝伦，仪形宇内，自非一世辞宗，难或与比。约闾闬鄙人，名不入弟，欻酬今旨，便是以礼许人，闻命惭颜，已不觉汗之沾背也。 建武中，第二子子恪托约及太子詹事孔稚圭为文。
子廉字景蔼。初，嶷养鱼复侯子响为世子，子廉封永新侯，千户。子响还本，子廉为世子。除宁朔将军、淮陵太守，太子中舍人，前军将军。善抚诸弟子。十一年卒，赠侍中，谥哀世子。
第三子子操，泉陵侯。王侯出身官无定，准素姓三公长子一人为员外郎。建武中，子操解褐为给事中，自此齐末皆以为例。永泰元年，南康侯子恪为吴郡太守，避王敬则难奔归，以子操为宁远将军、吴郡太守。永元中，为黄门郎。义师围城，子操与弟宜阳侯子光卒于尚书都座。
第四子子行，洮阳侯，早卒。
子元琳嗣，今上受禅，诏曰： 褒隆往代，义炳彝则。朕当此乐推，思弘前典。豫章王元琳、故巴陵王昭胄子同，齐氏宗国，高、武嫡胤，宜祚井邑，以传世祀。降新淦县侯，五百户。 
史臣曰：楚元王高祖亚弟，无功汉世，东平宪王辞位永平，未及光武之业，梁孝惑于胜、诡，安平心隔晋运。蕃辅贵盛，地实高危，持满戒盈，鲜能全德。豫章宰相之器，诚有天真，因心无矫，率由远度，故能光赞二祖，内和九族，实同周氏之初，周公以来，则未知所匹也。
赞曰：堂堂烈考，德迈前踪。移忠以孝，植友惟恭。帝载初造，我王奋庸。邦家有阙，我王弥缝。道深日用，事缉民雍。爱传余祀，声流景钟。
