徐孝嗣沈文季
徐孝嗣，字始昌，东海郯人也。祖湛之，宋司空；父聿之，著作郎：并为太初所杀。孝嗣在孕得免。幼而挺立，风仪端简。八岁，袭爵枝江县公，见宋孝武，升阶流涕，迄于就席。帝甚爱之。尚康乐公主。泰始二年，西讨解严，车驾还宫，孝嗣登殿不著韎，为治书御史蔡准所奏，罚金二两。拜驸马都尉，除著作郎，母丧去官。为司空太尉二府参军，安成王文学。孝嗣姑适东莞刘舍，舍兄藏为尚书左丞，孝嗣往诣之。藏退语舍曰： 徐郎是令仆人，三十余可知矣。汝宜善自结。 
升明中，迁太祖骠骑从事中郎，带南彭城太守，随府转为太尉谘议参军，太守如故。齐台建，为世子庶子。建元初，国除，出为晋陵太守，还为太子中庶子，领长水校尉，未拜，为宁朔将军、闻喜公子良征虏长史，迁尚书吏部郎，太子右卫率，转长史。善趋步，闲容止，与太宰褚渊相埒。世祖深加待遇。尚书令王俭谓人曰： 徐孝嗣将来必为宰相。 转充御史中丞。世祖问俭曰： 谁可继卿者？ 俭曰： 臣东都之日，其在徐孝嗣乎！ 出为吴兴太守，俭赠孝嗣四言诗曰： 方轨叔茂，追清彦辅。柔亦不茹，刚亦不吐。 时人以比蔡子尼之行状也。在郡有能名。会王俭亡，上征孝嗣为五兵尚书。
其年，上敕仪曹令史陈淑、王景之、朱玄真、陈义民撰江左以来仪典，令谘受孝嗣。明年，迁太子詹事。从世祖幸方山。上曰： 朕经始此山之南，复为离宫之所。故应有迈灵丘。 灵丘山湖，新林苑也。孝嗣答曰： 绕黄山，款牛首，乃盛汉之事。今江南未广，民亦劳止，愿陛下少更留神。 上竟无所修立。竟陵王子良甚善之。子良好佛法，使孝嗣及庐江何胤掌知斋讲及众僧。转吏部尚书。寻加右军将军，转领太子左卫率。台阁事多以委之。
世祖崩，遗诏转右仆射。隆昌元年，迁散骑常侍、前将军、丹阳尹。高宗谋废郁林，以告孝嗣，孝嗣奉旨无所厘赞。高宗入殿，孝嗣戎服随后。郁林既死，高宗须太后令，孝嗣于袖中出而奏之，高宗大悦。以废立功，封枝江县侯，食邑千户。给鼓吹一部，甲仗五十人入殿。转左仆射，常侍如故。明帝即位，加侍中、中军大将军。定策勋，进爵为公，增封二千户。给班剑二十人，加兵百人。旧拜三公乃临轩，至是帝特诏与陈显达、王晏并临轩拜授。
北虏动，诏孝嗣假节顿新亭。时王晏为令，民情物望，不及孝嗣也。晏诛，转尚书令，领本州中正，余悉如故。孝嗣爱好文学，赏托清胜。器量弘雅，不以权势自居，故见容建武之世。恭己自保，朝野以此称之。
初，孝嗣在率府，昼卧斋北壁下，梦两童子遽云 移公床 。孝嗣惊起，闻壁有声，行数步而壁崩压床。建武四年，即本号开府仪同三司。孝嗣闻有诏，敛容谓左右曰： 吾德惭古人，位登衮职，将何以堪之。明君可以理夺，必当死请。若不获命，正当角巾丘园，待罪家巷耳。 固让不受。
是时连年虏动，军国虚乏。孝嗣表立屯田曰： 有国急务，兵食是同，一夫辍耕，于事弥切。故井陌疆里，长毂盛于周朝，屯田广置，胜戈富于汉室。降此以还，详略可见。但求之自古，为论则赊；即以当今，宜有要术。窃寻缘淮诸镇，皆取给京师，费引既殷，漕运艰涩。聚粮待敌，每若苦不周，利害之基，莫此为急。臣比访之故老及经彼宰守，淮南旧田，触处极目，陂遏不修，咸成茂草。平原陆地，弥望尤多。今边备既严，戍卒增众，远资馈运，近废良畴，士多饥色，可为嗟叹。愚欲使刺史二千石躬自履行，随地垦辟。精寻灌溉之源，善商肥确之异。州郡县戍主帅以下，悉分番附农。今水田虽晚，方事菽麦，菽麦二种，益是北土所宜，彼人便之，不减粳稻。开创之利，宜在及时。所启允合，请即使至徐、兖、司、豫，爰及荆、雍，各当境规度，勿有所遗。别立主曹，专司其事。田器耕牛，台详所给。岁终言殿最，明其刑赏。此功克举，庶有弘益。若缘边足食，则江南自丰。权其所饶，略不可计。 事御见纳。时帝已寝疾，兵事未已，竟不施行。
帝疾甚，孝嗣入居禁中，临崩受遗托，重申开府之命。加中书监。永元初辅政，自尚书下省出住宫城南宅，不得还家。帝失德稍彰，孝嗣不敢谏诤。及江礻石见诛，内怀忧恐，然未尝表色。始安王遥光反，众情遑惑，见孝嗣入，宫内乃安。然群小用事，亦不能制也。进位司空，固让。求解丹阳尹，不许。
孝嗣文人，不显同异，名位虽大，故得未及祸。虎贲中郎将许准有胆力，领军隶孝嗣，陈说事机，劝行废立。孝嗣迟疑久之，谓必无用干戈理，须少主出游，闭城门召百僚集议废之，虽有此怀，终不能决。群小亦稍憎孝嗣，劝帝召百僚集议，因诛之。冬，召孝嗣入华林省，遣茹法珍赐药，孝嗣容色不异，少能饮酒，药至斗余，方卒。乃下诏曰： 周德方熙，三监迷叛，汉历载昌，宰臣构戾，皆身膏斧钺，族同烟烬。殷鉴上代，垂戒后昆。徐孝嗣凭藉世资，早蒙殊遇，阶缘际会，遂登台铉。匡翼之诚无闻，谄黩之迹屡著。沈文季门世。此下缺
沈文季，字仲达，吴兴武康人。父庆之，宋司空。文季少以宽雅正直见知。孝建二年，起家主簿，征秘书郎。以庆之勋重，大明五年，封文季为山阳县五等伯。转太子舍人，新安王北中郎主簿，西阳王抚军功曹，江夏王太尉东曹掾，迁中书郎。庆之为景和所杀，兵仗围宅，收捕诸子。文季长兄文叔谓文季曰： 我能死，尔能报。 遂自缢。文季挥刀驰马去，收者不敢追，遂得免。
明帝立，起文季为宁朔将军，迁太子右卫率，建安王司徒司马。赭圻平，为宣威将军，庐江王太尉长史。出为宁朔将军、征北司马、广陵太守。转黄门郎，领长水校尉。明帝宴会朝臣，以南台御史贺咸为柱下史，纠不醉者。文季不肯饮酒，被驱下殿。
晋平王休祐为南徐州，帝问褚渊须干事人为上佐，渊举文季。转宁朔将军、骠骑长史、南东海太守。休祐被杀，虽用薨礼，僚佐多不敢至，文季独往省墓展哀。出为临海太守。元徽初，迁散骑常侍，领后军将军，转秘书监。出为吴兴太守。文季饮酒至五斗，妻王氏，王锡女，饮酒亦至三斗。文季与对饮竟日，而视事不废。
升明元年，沈攸之反，太祖加文季为冠军将军，督吴兴钱塘军事。攸之先为景和衔使杀庆之。至是文季收杀攸之弟新安太守登之，诛其宗族。加持节，进号征虏将军，改封略阳县侯，邑千户。明年，迁丹阳尹，将军如故。
齐国初建，为侍中，领秘书监。建元元年，转太子右卫率，侍中如故。改封西丰县侯，食邑千二百户。
文季风采棱岸，善于进止。司徒褚渊当世贵望，颇以门户裁之，文季不为之屈。世祖在东宫，于玄圃宴会朝臣。文季数举酒劝渊，渊甚不平，启世祖曰： 沈文季谓渊经为其郡，数加渊酒。 文季曰： 惟桑与梓，必恭敬止。岂如明府亡国失土，不识枌榆。 遂言及虏动，渊曰： 陈显达、沈文季当今将略，足委以边事。 文季讳称将门，因是发怒，启世祖曰： 褚渊自谓是忠臣，未知身死之日，何面目见宋明帝？ 世祖笑曰： 沈率醉也。 中丞刘休举其事，见原。后豫章王北宅后堂集会，文季与渊并善琵琶，酒阑，渊取乐器为《明君曲》。文季便下席大唱曰： 沈文季不能作伎儿。 豫章王嶷又解之曰： 此故当不损仲容之德。 渊颜色无异，曲终而止。
文季寻除征虏将军，侍中如故，迁散骑常侍，左卫将军，征虏如故。世祖即位，转太子詹事，常侍如故。永明元年，出为左将军、吴郡太守。三年，进号平东将军。四年，迁会稽太守，将军如故。
是时连年检籍，百姓怨望。富阳人唐宇之侨居桐庐，父祖相传图墓为业。宇之自云其家墓有王气，山中得金印，转相诳惑。三年冬，宇之聚党四百人于新城水断商旅，党与分布近县。新城令陆赤奋、桐庐令王天愍弃县走。宇之向富阳，抄略人民，县令何洵告鱼浦子逻主从系公，发鱼浦村男丁防县。永兴遣西陵戍主夏侯昙羡率将吏及戍左右埭界人起兵赴救。宇之遂陷富阳。会稽郡丞张思祖遣台使孔矜、王万岁、张繇等配以器仗将吏白丁，防卫永兴等十属。文季亦遣器仗将吏救援钱塘。宇之至钱塘，钱塘令刘彪、戍主聂僧贵遣队主张玕于小山拒之，力不敌，战败。宇之进抑浦登岸，焚郭邑，彪弃县走。文季又发吴、嘉兴、海盐、盐官民丁救之。贼分兵出诸县，盐官令萧元蔚、诸暨令陵琚之并逃走，余杭令乐琰战败乃奔。是春，宇之于钱塘僭号，置太子，以新城戍为天子宫，县廨为太子宫。弟绍之为扬州刺史。钱塘富人柯隆为尚书仆射、中书舍人，领太官令，献铤数千口为宇之作杖，加领尚方令。分遣其党高道度徐寇东阳，东阳太守萧崇之、长山令刘国重拒战见害。崇之字茂敬，太祖族弟。至是临难，贞正果烈。追赠冠军将军，太守如故。贼遂据郡。又遣伪会稽太守孙泓取山阴。时会稽太守王敬则朝正，故宇之谓乘虚可袭。泓至浦阳江，郡丞张思祖遣浃口戍主汤休武拒战，大破之。上在乐游苑，闻宇之贼，谓豫章王嶷曰： 宋明初，九州同反，鼠辈但作，看萧公雷汝头。 遣禁兵数千人，马数百匹东讨。贼众乌合，畏马。官军至钱塘，一战便散，禽斩宇之，进兵平诸郡县。
台军乘胜，百姓颇被抄夺。军还，上闻之，收军主前军将军陈天福弃市，左军将军中宿县子刘明彻免官削爵付东冶。天福，上宠将也，既伏诛，内外莫不震肃。天福善马槊，至今诸将法之。
御史中丞徐孝嗣奏曰： 风闻山东群盗，剽掠列城，虽匪日而殄，要暂干王略。郡县阙攻守之宜，仓府多侵秏之弊，举善惩恶，应有攸归。吴郡所领盐官令萧元蔚、桐庐令王天愍、新城令陆赤奋等，县为首劫破掠，并不经格战，委职散走。元蔚、天愍还台，赤奋不知所在。又钱塘令刘彪、富阳令何洵，乃率领吏民拒战不敌，未委归台。余建德、寿昌在劫断上流，不知被劫掠不？吴兴所领余杭县被劫破，令乐琰乃率吏民径战不敌，委走出都。会稽所领诸暨县，为劫所破，令陵琚之不经格战，委城奔走，不知所在。案元蔚等妄藉天私，作司近服，昧斯隐慝，职启虔刘。会稽郡丞张思祖谬因承乏，总任是尸，涓诚刍效，终焉无纪。平东将军吴郡太守文季、征虏将军吴兴太守西昌侯鸾，任属关、河，威怀是寄。辄下禁止彪、琰、洵，思祖、文季视事如故，鸾等结赎论。 诏元蔚等免，思祖、鸾、文季原。
文季固让会稽之授，转都官尚书，加散骑常侍。出为持节、督郢州司州之义阳诸军事、左将军、郢州刺史，还为散骑常侍，领军将军。世祖谓文季曰： 南士无仆射，多历年所。 文季对曰： 南风不竞，非复一日。 文季虽不学，发言必有辞采，当世称其应对。尤善釐及弹棋，釐用五子。
以疾迁金紫光禄大夫，加亲信二十人，常侍如故。转侍中，领太子詹事，迁中护军，侍中如故。以家为府。隆昌元年，复为领军将军，侍中如故。豫废郁林，高宗欲以文季为江州，遣左右单景隽宣旨，文季口自陈让，称年老不愿外出，因问右执法有人未，景隽还具言之。延兴元年，迁尚书右仆射。
明帝即位，加领太子詹事，增邑五百户。尚书令王晏尝戏文季为吴兴仆射。文季答曰： 琅邪执法，似不出卿门。 寻加散骑常侍，仆射如故。建武二年，虏寇寿春，豫州刺史丰城公遥昌婴城固守，数遣轻兵相抄击，明帝以为忧，诏文季领兵镇寿春。文季入城，止游兵不听出，洞开城门，严加备守，虏军寻退，百姓无所伤损。增封为千九百户。寻加护军将军，仆射、常侍如故。
王敬则反，诏文季领兵屯湖头，备京路。永元元年，转侍中、左仆射，将军如故。始安王遥光反，其夜，遣三百人于宅掩取文季，欲以为都督，而文季已还台。明日，与尚书令徐孝嗣守卫宫城，戎服共坐南掖门上。时东昏已行杀戮，孝嗣深怀忧虑，欲与文季论世事，文季辄引以他辞，终不得及。事宁，加镇军将军，置府。侍中、仆射如故。
文季见世方昏乱，托以老疾，不豫朝机。兄子昭略谓文季曰： 阿父年六十为员外仆射，欲求自免，岂可得乎？ 文季笑而不答。同孝嗣被害。其日先被召见，文季知败，举动如常，登车顾曰： 此行恐往而不反也。 于华林省死，时年五十八。朝野冤之。中兴元年，赠侍中、司空，谥忠宪。
兄子昭略，有刚气。升明末为相国西曹掾，太祖赏之，及即位，谓王俭曰： 南士中有沈昭略，何职处之？ 俭曰： 臣已有拟。 奏转前军将军，上不欲违，可其奏。寻迁为中书郎。永明初，历太尉大司马从事中郎，骠骑司马，黄门郎。南郡王友、学华选，以昭略为友，寻兼左丞。元年，出为临海太守，御史中丞。累迁侍中，冠军将军，抚军长史。永元元年，始安王遥光起兵东府，执昭略于城内。昭略潜自南出，济淮还台。至是与文季俱被召入华林省。茹法珍等进药酒，昭略怒骂徐孝嗣曰： 废昏立明，古今令典。宰相无才，致有今日。 以瓯掷面破，曰 作破面鬼 。死时年四十余。
弟昭光，闻收至，家人劝逃去，昭光不忍舍母，遂见获，杀之。中兴元年，赠昭略太常，昭光廷尉。
史臣曰：为邦之训，食惟民天，足食足兵，民信之矣。屯田之略，实重战守。若夫充国耕殖，用殄羌戎，韩浩、枣祇，亦建华夏置典农之官，兴大佃之议。金城布险，峻垒绵疆，飞刍輓粒，事难支继。一夫不耕，或钟饥馁，缘边戍卒，坐甲千群。故宜尽收地利，因兵务食。缓则躬耕，急则从战。岁有馀粮，则红食可待。前世达治，言之已详。江左以来，不暇远策，王旅外出，未尝宿饱，四郊婴守，惧等松刍。县兵所救，经岁引日，凌风泙水，转漕艰长。倾窖底之储，尽仓敖之粟，流马木牛，尚深前弊，田积之要，唯在江淮。郡国同兴，远不周急。故吴氏列戍南滨，屯农水右，魏世淮北大佃，而石横开漕，皆辅车相资，易以待敌。孝嗣当蹙境之晨，荐希行之计，王无外略，民困首领，观机而动，斯仪殆为空陈，惜矣！
赞曰：文忠作相，器范先标。有容有业，可以立朝。丰城历仕，音仪孔昭。为舟等溺，在运同消。
