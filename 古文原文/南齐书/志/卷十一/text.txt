乐
南郊乐舞歌辞，二汉同用，见《前汉志》，五郊互奏之。魏歌舞不见，疑是用汉辞也。晋武帝泰始二年，郊祀明堂，诏礼遵用周室肇称殷祀之义，权用魏仪。后使傅玄造《祠天地五郊夕牲歌》诗一篇，《迎神歌》一篇。宋文帝使颜延之造《郊天夕牲》、《迎送神》、《飨神歌》诗三篇，是则宋初又仍晋也。建元二年，有司奏，郊庙雅乐歌辞旧使学士博士撰，搜简采用，请敕外，凡肄学者普令制立。参议： 太庙登歌宜用司徒褚渊，余悉用黄门郎谢超宗辞。 超宗所撰，多删颜延之、谢庄辞以为新曲，备改乐名。永明二年，太子步兵校尉伏曼容上表，宜集英儒，删纂雅乐。诏付外详，竟不行。
群臣出入，奏《肃咸之乐》：
夤承宝命，严恭帝绪。奄受敷锡，升中拓宇。亘地称皇，罄天作主。月域来宝，日际奉土。开元首正，礼交乐举。六典联事，九官列序。此下除四句。皆颜辞。
牲出入，奏《引牲之乐》：
皇乎敬矣，恭事上灵。昭教国祀，肃肃明明。有牲在涤，有洁在俎。以荐王衷，以答神祜。此上四句，颜辞。陟配在京，降德在民。奔精望夜，高燎伫晨。
荐豆呈毛血，奏《嘉荐之乐》：
我恭我享，惟孟之春。以孝以敬，立我蒸民。青坛奄霭，翠幕端凝。嘉俎重荐，兼籍再升。设业设虡，展容玉庭。肇禋配祀，克对上灵。此一篇增损谢辞。
右夕牲歌，并重奏。
迎神，奏《昭夏之乐》：
惟圣飨帝，惟孝飨亲。此下除二句。礼行宗祀，敬达郊禋。金枝中树，广乐四陈。此下除八句。月御案节，星驱扶轮。遥兴远驾，曜曜振振。告成大报，受厘元神。
皇帝入坛东门，奏《永至之乐》：
紫坛望灵，翠幕伫神。率天奉贽，罄地来宾。神贶并介，泯祗合祉。恭昭鉴享，肃光孝祀。威蔼四灵，洞曜三光。皇德全被，大礼流昌。
皇帝升坛，奏登歌辞：
报惟事天，祭实尊灵。史正嘉兆，神宅崇祯。五畤昭鬯，六宗彝序。介丘望尘，皇轩肃举。
皇帝初献，奏《文德宣烈之乐》：
营泰畤，定天衷。思心绪，谋筮从。此下除二句。田烛置，雚火通。大孝昭，国礼融。此一句改，馀皆颜辞，此下又除二十二句。
次奏《武德宣烈之乐》：
功烛上宙，德耀中天。风移九域，礼饰八埏。四灵晨炳，五纬宵明。膺历缔运，道茂前声。
太祖高皇帝配飨，奏《高德宣烈之乐》。此章永明二年造奏。尚书令王俭辞。
飨帝严亲，则天光大。鋋弈前古，荣镜无外。日月宣华，卿云流霭。五汉同休，六幽咸泰。
皇帝饮福酒，奏《嘉胙之乐》：
鬯嘉礼，承休锡。盛德符景纬，昌华应帝策。圣蔼耀昌基，融祉晖世历。声正涵月轨，书文腾日迹。宝瑞昭神图，灵贶流瑞液。我皇崇晖祚，重芬冠往籍。
送神，奏《昭夏之乐》：
荐飨洽，礼乐该。神娱展，辰旆回。洞云路，拂璇阶。紫分蔼，青霄开。眷皇都，顾玉台。留昌德，结圣怀。
皇帝就燎位，奏《昭远之乐》：
天以德降，帝以礼报。牲樽俯陈，柴币仰燎。事展司采，敬达瑄芗。烟贽青昊，震扬紫场。陈馨示策，肃志宗禋。礼非物备，福唯诚陈。
皇帝还便殿，奏《休成之乐》。重奏。
昭事上祀，飨荐具陈。回銮转翠，拂景翔宸。缀县敷畅，锺石昭融。羽炫深晷，籥曀行风。肆序辍度，肃礼停文。四金耸卫，六驭齐轮。
──右南郊歌辞
北郊乐歌辞，案《周颂·昊天有成命》，郊祀天地也。是则周、汉以来，祭天地皆同辞矣。宋颜延之《飨地神辞》一篇，余与南郊同。齐北郊，群臣入奏《肃咸乐》；牲入，奏《引牲》；荐豆毛血，奏《嘉荐》；皇帝入坛东门，奏《永至》；饮福酒，奏《嘉胙》；还便殿，奏《休成》：辞并与南郊同。迎送神《昭夏》登歌异。
迎地神，奏《昭夏之乐》：
诏礼崇营，敬飨玄畤。灵正丹帷，月肃紫墀。展荐登华，风县凝锵。神惟戾止，郁葆遥庄。昭望岁芬，环游辰太。穆哉尚礼，横光秉蔼。
皇帝升坛登歌：
伫灵敬享，禋肃彝文。县动声仪，荐洁牲芬。阴祇以贶，昭司式庆。九服熙度，六农祥正。
皇帝初献，奏《地德凯容之乐》：
缮方丘，端国阴，掩圭晷，仰灵心。诏源委，遍丘林。此下除八句礼献物，乐荐音。此下除二十二句余皆颜辞。
次奏《昭德凯容之乐》：
庆图浚邈，蕴祥秘瑶。伣天炳月，嫔光紫霄。邦化灵懋，阃则风调。俪德方仪，徽载以昭。
送神，奏《昭夏之乐》：
荐神升，享序楙。淹玉俎，停金奏。宝旆转，旒驾旋。溢素景，郁紫躔。灵心顾，留辰眷。洽外瀛，瑞中县。
瘗埋，奏《隶幽之乐》：
后皇嘉庆，定祗玄畤。承帝休图，祗敷灵祉。篚幂周序，轩朱凝会。牲币芬坛，精明伫盖。调川瑞昌，警岳祥泰。
──右北郊歌辞。
明堂歌辞，祠五帝。汉郊祀歌皆四言，宋孝武使谢庄造辞，庄依五行数，木数用三，火数用七，土数用五，金数用九，水数用六。案《鸿范》五行，一曰水，二曰火，三曰木，四曰金，五曰土。《月令》木数八，火数七，土数五，金数九，水数六。蔡邕云： 东方有木三土五，故数八；南方有火二土五，故数七；西方有金四土五，故数九；北方有水一土五，故数六。 又纳音数，一言得土，三言得火，五言得水，七言得金，九言得木。若依《鸿范》木数用三，则应水一火二金四也。若依《月令》金九水六，则应木八火七也。当以《鸿范》一二之数，言不成文，故有取舍，而使两义并违，未详以数立言为何依据也。《周颂·我将》祀文王，言皆四，其一句五，一句七。谢庄歌宋太祖亦无定句。建元初，诏黄门郎谢超宗造明堂夕牲等辞，并采用庄辞。建武二年，雩祭明堂，谢朓造辞，一依谢庄，唯世祖四言也。
宾出入，奏《肃咸乐》歌辞二章：
彝承孝典，恭事严圣。浃天奉赆，罄壤齐庆。司仪且序，羽容夙章。芬枝扬烈，黼构周张。助宝尊轩，酎珍充庭。璆县凝会，琄朱伫声。先期选礼，肃若有承。祗对灵祉，皇庆昭膺。
尊事威仪，辉容昭序。迅恭明神，洁盛牲俎。肃肃严宫，蔼蔼崇基。皇灵降止，百祇具司。戒诚望夜，端烈承朝。依微昭旦，物色轻霄。
《青帝歌》：
参映夕，驷昭晨。灵乘震，司青春。雁将向，桐始蕤。和风舞，暄光迟。萌动达，万品亲。润无际，泽无垠。
《赤帝歌》：
龙精初见大火中，朱光北至圭景同。帝在在离实司衡，雨水方降木堇荣。庶物盛长咸殷阜，恩泽四溟被九有。
《黄帝歌》：
履艮宅中宇，司绳总四方。裁化遍寒燠，布政司炎凉。此以下除八句。至分乘经晷，闭启集恒度。帝晖缉万有，皇灵澄国步。
《白帝歌》：
百川若镜天地爽且明。云冲气举盛德在素精。此下除四句。庶类收成岁功行欲宁。浃地奉渥罄宇承帝灵。
《黑帝歌》：
岁既暮日方驰。灵乘坎德司规。玄云合晦鸟蹊。白云繁亘天崖。此下除四句。
晨晷促夕漏延。大阴极微阳宣。此下除二句皇帝还东壁，受福酒，奏《嘉胙乐》歌辞太庙同用：
礼荐洽，福祚昌。圣皇膺嘉佑，帝业凝休祥。居极乘景运，宅德瑞中王。澄明临四奥，精华延八飨。洞海同声惠，澈宇丽乾光。灵庆缠世祉，鸿烈永无疆。
送神，奏《昭夏乐》歌辞宋谢庄辞：
蕴礼容，余乐度。灵方留，景欲暮。开九重，肃五达。凤参差，龙已秣。云既动，河既梁。万里照，四空香。神之车，归清都。璇庭寂，玉殿虚。鸿化凝，孝风炽。顾灵心，结皇思。鸿庆遐鬯，嘉荐令芳。并帝明德，永祚深光增四句。
牲出入，奏《引牲乐》歌诗：
惟诚洁飨，维孝尊灵。敬芳黍稷，敬涤牺牲。骍茧在豢，载溢载丰。以承宗祀，以肃皇衷。萧芳四举，华火周传。神鉴孔昭，嘉足参牷。
荐豆呈毛血，奏《嘉荐乐》歌诗二章：
肇禋戒祀，礼容咸举。六典饰文，九司炤序。牲柔既昭，牺刚既陈。恭涤惟清，敬事惟神。加笾再御，兼俎兼荐。节动轩越，声流金县。
奕奕閟幄，亹亹严闱。洁诚夕鉴，端服晨晖。圣灵戾止，翊我皇则。上绥四宇，下洋万国。永言孝飨，孝飨有容。傧僚赞列，肃肃雍雍。
──右夕牲辞
迎神，奏《昭夏乐》歌辞：
地纽谧，乾枢回。华盖动，紫微开。旌蔽日，车若云。驾六气，乘烟煴。烨帝景，耀天邑。圣祖降，五云集。此下除八句。懋粢盛，洁牲牷。百礼肃，群司虔。皇德远，大孝昌。贯九幽，洞三光。神之安，解玉銮。昌福至，万宇欢。皆谢庄辞。
皇帝升明堂。奏登歌辞：
雍台辩朔，泽宫选辰。挈火夕照，明水朝陈。六瑚贲室，八羽华庭。昭事先圣，怀濡上灵。肆夏式敬，升歌发德。永固洪基，以绥万国。皆谢庄辞。
初献，奏《凯容宣烈乐》歌辞太庙同：
酾醴具登，嘉俎咸荐。飨洽诚陈，礼周乐遍。祝辞罢祼，序容辍县。跸动端庭，銮回严殿。神仪驻景，华汉高虚。八灵案卫，三祇解途。翠盖澄耀，罼纮凝晨。玉虡息节，金辂怀音。戒诚达孝，飐心肃感。追冯皇鉴，思承渊范。神锡懋祉，四纬昭明。仰福帝徽，俯齐庶生。
──右祠明堂歌辞。建元、永明中奏。
雩祭歌辞：
清明畅，礼乐新。候龙景，选贞辰。阳律亢，阴晷伏。秏下土，荐璟稑。震仪警，王度乾。嗟云汉，望昊天。张盛乐，奏《云舞》。集五精，延帝祖。雩有讽，勣有秩。珝鬯芬，圭瓒瑟。灵之来，帝阍开。车煜耀，吹徘徊。停龙牺，遍观此。冻雨飞，祥风靡。坛可临，奠可歆。对氓祉，鉴皇心。
──右迎神歌辞。依汉来郊歌三言。宋明堂迎神八解。
浚哲维祖，长发其武。帝出自震，重光御宇。七德攸宣，九畴咸叙。静难荆舒，凝威蠡浦。昧旦丕承，夕惕刑政。化一车书，德香粢盛。昭星夜景，非云晓庆。衢室成阴，璧水如镜。礼充玉帛，乐被管弦。于铄在咏，陟配于天。自宫徂兆，靡爱牲牷。我将我享，永祚丰年。
──右歌世祖武皇帝依庙歌四言
营翼日，鸟殷宵。凝冰泮，玄蛰昭。景阳阳，风习习。女夷歌，东皇集。奠春酒，秉青圭。命田祖，渥群黎。
──右歌青帝木生数三
惟此夏德德恢台，雨龙既御炎精来。火景方中南讹秩，靡草云黄含桃实。族云蓊郁温风煽，兴雨祁祁黍苗遍。
──右歌赤帝火成数七
禀火自高明，毓金挺刚克。凉燠资成化，群方载厚德。阳季勾萌达，炎徂溽暑融。商暮百工止，岁极凌阴冲。皇流疏已清，原隰甸已平。咸言祚惟亿，敦民保高京。
──右歌黄帝土成数五
帝悦于兑执矩固司藏。百川收潦精景应徂商。嘉树离披榆关命宾鸟。夜月如霜秋风方袅袅。商阴肃杀万宝咸亦遒。劳哉望岁场功冀可收。
──右歌白帝金成数九
白日短、玄夜深。招摇转、移太阴。霜锺鸣、冥陵起。星回天、月穷纪。听严风、来不息。望玄云、黝无色。曾冰洌、积羽幽。飞雪至、天山侧。关梁闭、方不巡。合国吹、飨蜡宾。充微阳、究终始。百礼洽、万祚臻。
──右歌黑帝水成数六
敬如在，礼将周。神之驾，不少留。蹑龙镳，转金盖。纷上驰，云之外。警七曜，诏八神。排阊阖，渡天津。有渰兴，肤寸积。雨冥冥，又终夕。俾栖粮，惟万箱。皇情畅，景命昌。
──右送神歌辞
太庙乐歌辞，《周颂·清庙》一篇，汉《安世歌》十七章是也。
永平三年，东平王苍造光武庙登歌一章二十六句，其辞称述功德。
建安十八年，魏国初建，侍中王粲作登歌《安世诗》，说神灵鉴飨之意。明帝时，侍中缪袭奏： 《安世诗》本故汉时歌名，今诗所歌，非往诗之文。袭案《周礼》志云，《安世乐》犹周房中乐也。往昔议者，以房中歌后妃之德，宜改《安世》名《正始之乐》，后读汉《安世歌》，亦说神来宴飨，无有后妃之言。思惟往者谓房中乐为后妃歌，恐失其意。方祭祀娱神，登歌先祖功德，下堂咏宴享，无事歌后妃之化也。 于是改《安世乐》曰《飨神歌》。散骑常侍王肃作宗庙诗颂十二篇，不入于乐。
晋泰始中，傅玄造《庙夕牲昭夏》歌一篇，《迎送神肆夏》歌诗一篇，登歌七庙七篇。玄云： 登歌歌盛德之功烈，故庙异其文。至于飨神，犹《周颂》之《有瞽》及《雍》，但说祭飨神明礼乐之盛，七庙飨神皆用之。 夏侯湛又造宗庙歌十三篇。
宋世王韶之造七庙登歌七篇。升明中，太祖为齐王，令司空褚渊造太庙登歌二章。建元初，诏黄门侍郎谢超宗造庙乐歌诗十六章。
永明二年，尚书殿中曹奏： 太祖高皇帝庙神室奏《高德宣烈之舞》，未有歌诗，郊应须歌辞。穆皇后庙神室，亦未有歌辞。案傅玄云： 登歌庙异其文，飨神七室同辞。 此议为允。又寻汉世歌篇多少无定，皆称事立文，并多八句，然后转韵。时有两三韵而转，其例甚寡。张华、夏侯湛亦同前式。傅玄改韵颇数，更伤简节之美。近世王韶之、颜延之并四韵乃转，得赊促之中。颜延之、谢庄作三庙歌，皆各三章章八句，此于序述功业详略为宜，今宜依之。郊配之日，改降尊作主，礼殊宗庙；穆后母仪之化，事异经纶。此二歌为一章八句，别奏事御奉行。 诏 可 。尚书令王俭造太庙二室及郊配辞。
群臣出入，奏《肃咸乐》歌辞：
洁诚飐孝，孝感烟霜。夤仪饰序，肃礼绵张。金华树藻，肃哲腾光。殷殷升奏，严严阶庠。匪椒匪玉，是降是将。懋分神衷，翊佑传昌。
牲出入，奏《引牲乐》歌辞：
肇祀严灵，恭礼尊国。达敬敷典，结孝陈则。芬涤既肃，牺牷既整。耸诚流思，端仪选景。肆礼伫夜，绵乐望晨。崇席皇鉴，用飨明神。
荐豆呈毛血，奏《嘉荐乐》歌辞：
清思眑眑，纻寝微微。恭言载感，肃若有希。芬俎具陈，嘉荐兼列。凝馨烟飏，分照星晰。睿灵式降，协我帝道。上澄五纬，下陶八表。
──右夕牲歌辞
迎神，奏《昭夏乐》歌辞：
涓辰选气，展礼恭祗。重闱月洞，层牖烟施。载虚玉鬯，载受金枝。天歌折飨，云舞罄仪。神惟降止，泛景凝羲。帝华永蔼，泯藻方摛。
皇帝入庙北门，奏《永至乐》歌辞：
戏繇惟则，姬经式序。九司联事，八方承宇。銮迾静陈，缦乐具举。凝旒若慕，倾璜载伫。振振璇卫，穆穆礼容。载蔼皇步，式敷帝踪。
太祝祼地，奏登歌辞：
清明既鬯，大孝乃熙。天仪睟怆，皇心俨思。既芬房豆，载洁牷牲。郁祼升礼，鋗玉登声。茂对幽严，式奉徽灵。以享以祀，惟感惟诚。
皇祖广陵丞府君神室奏《凯容乐》歌辞：
国昭惟茂，帝穆惟崇。登祥纬远，缔世景融。纷纶睿绪，菴蔚王风。明进厥始，浚哲文终。
皇祖太中大夫府君神室奏《凯容乐》歌辞：
璇条夤蔚，琼源浚照。懋矣皇烈，载挺明劭。永言敬思，式恭惟教。休途良鳷，荣光有耀。
皇祖淮阴令府君神室奏《凯容乐》歌辞：
严宗正典，崇飨肇禋。九章既饰，三清既陈。昭恭皇祖，承假徽神。贞佑伊协，卿蔼是邻。
皇曾祖即丘令府君神室奏《凯容乐》歌辞：
肃惟敬祀，洁事参芗。环袨像缀，缅密丝簧。明明烈祖，尚锡龙光。粤《雅》于姬，伊《颂》在商。
皇祖太常卿府君神室奏《凯容乐》歌辞：
神宫懋邺，明寝昌基。德凝羽缀，道鬯容辞。假我帝绪，懿我皇维。昭大之载，国齐之祺。
皇考宣皇神室奏《宣德凯容乐》歌辞：
道纻期运，义开藏用。皇矣睿祖，至哉攸纵。循规烈照，袭矩重芬。德溢轩羲，道懋炎云。
昭皇后神室奏《凯容乐》歌辞：
月灵诞庆，云瑞开祥。道茂渊柔，德表徽章。粹训宸中，仪形宙外。容蹈凝华，金羽传蔼。
皇帝还东壁上福酒，奏《永祚乐》歌辞：
构宸抗宇，合轸齐文。万灵载溢，百礼以殷。朱弦绕风，翠羽停云。桂樽既涤，瑶俎既薰。升荐惟诚，昭礼惟芬。降祉遥裔，集庆氤氲。
送神，奏《肆夏乐》歌辞：
礼既升，乐以愉。昭序溢，幽飨余。人祗鬯，敬教敷。申光动，灵驾翔。芬九垓，镜八乡。福无届，祚无疆。
皇帝诣便殿，奏《休成乐》歌辞：
睿孝式鬯，飨敬爰遍。谛容辍序，佾文静县。辰仪耸跸，宵卫浮銮。旒帟云舒，翠华景抟。恭惟尚烈，休明再缠。国猷远蔼，昌图聿宣。
太庙登歌辞二章：
惟王建国，设庙凝灵。月荐流典，时祀晖经。瞻辰僾思，雨露追情。简日筮晷，纻奠升文。金罍渟桂，冲幄舒薰。备僚肃列，驻景开云。
至飨攸极，睿孝惇礼。具物咸洁，声香合体。气昭扶幽，眇慕缠远。迎丝惊促，迭佾留晚。圣衷践候，节改增怆。妙感崇深，英徽弥亮。
太祖高皇帝神室奏《高德宣烈乐》歌辞：
悠悠草昧，穆穆经纶。乃文乃武，乃圣乃神。动龛危乱，静比斯民。诞应休命，奄有八夤。握机肇运，光启禹服。义满天渊，礼昭地轴。泽靡不怀，威无不肃。戎夷竭欢，象来致福。偃风裁化，恒日敷祥。信星含曜，秬草流芳。七庙观德，六乐宣章。惟先惟敬，是飨是将。
穆皇后神室奏《穆德凯容之乐》歌辞：
大姒嫔周，涂山俪禹。我后嗣徽，重规叠矩。肃肃纻宫，翔翔《云舞》。有飨德馨，无绝终古。
高宗明皇帝神室奏《明德凯容之乐》歌辞：
多难固业，殷忧启圣。帝宗缵武，惟时执竞。起柳献祥，百堵兴咏。义虽祀夏，功符受命。远无不怀，迩无不肃。其仪济济，其容穆穆。赫矣君临，昭哉嗣服。允王维后，膺此多福。礼以昭事，乐以感灵。八簋陈室，六舞充庭。观德在庙，象德在形。四海来祭，万国咸宁。
藉田歌辞，汉章帝元和元年，玄武司马班固奏用《周颂·载芟》祠先农。晋傅玄作《祀先农先蚕夕牲歌诗》一篇八句，《迎送神》一篇，飨社稷、先农、先圣、先蚕歌诗三篇，前一篇十二句，中一篇十六句，后一篇十二句，辞皆叙田农事。胡道安《先农飨神诗》一篇，并八句。乐府相传旧歌三章。永明四年藉田，诏骁骑将军江淹造《藉田歌》。淹制二章，不依胡、傅，世祖口敕付太乐歌之。
祀先农迎送神升歌：
羽銮从动，金驾时游。教腾义镜，乐缀礼修。率先丹耦，躬遵绿畴。灵之圣之，岁殷泽柔。
飨神歌辞：
琼斝既饰，绣簋以陈。方燮嘉种，永毓宵民。
元会大飨四厢乐歌辞，晋泰始五年太仆傅玄撰。正旦大会行礼歌诗四章，寿酒诗一章，食举东西厢乐十三章，黄门郎张华作。上寿食举行礼诗十八章，中书监荀勖、侍郎成公绥，言数各异。宋黄门郎王韶之造《肆夏》四章，行礼一章，上寿一章，登歌三章，食举十章，前后舞歌一章。齐微改革，多仍旧辞。其前后舞二章新改。其临轩乐，亦奏《肆夏·于铄》四章。
《肆夏乐》歌辞：
於铄我皇，体仁苞元。齐明日月，比景乾坤。陶甄百王，稽则黄轩。讦谟定命，辰告四蕃。
右一曲，客入，四厢奏。
将将蕃后，翼翼群僚。盛服待晨，明发来朝。飨以八珍，乐以《九韶》。仰祗天颜，厥猷孔昭。
右一曲，皇帝当阳，四厢奏。皇帝入变服，四厢并奏前二曲。
法章既设，初筵长舒。济济列辟，端委皇除。饮和无盈，威仪有余。温恭在位，敬终如初。
九功既歌，六代惟时。被德在乐，宣道以诗。穆矣大和，品物咸熙。庆积自远，告成在兹。
右二曲，皇帝入变服，黄钟太蔟二厢奏。
大会行礼歌辞：
大哉皇齐，长发其祥：祚隆姬夏，道迈虞唐。德之克明，休有烈光。配天作极，辰居四方。
皇矣我后，圣德通灵：有命自天，诞授休祯。龙飞紫极，造我齐京；光宅宇宙，赫赫明明。
右二曲，姑洗厢奏。
上寿歌辞：
献寿爵，庆圣皇。灵祚穷二仪，休明等三光。
右一曲，黄钟厢奏。
殿前登歌辞：
明明齐国，缉熙皇道。则天垂化，光定天保。天保既定，肆觐万方。礼繁乐富，穆穆皇皇。
沔彼流水，朝宗天池。洋洋贡职，抑抑威仪。既习威仪，亦闲礼容。一人有则，作孚万邦。
烝哉我皇，实灵诞圣。履端惟始，对越休庆。如天斯崇，如日斯盛。介兹景福，永固洪命。
右三曲，别用金石，太乐令跪奏。
食举歌辞：
晨仪载焕，万物咸睹。嘉庆三朝，礼乐备举。元正肇始，典章徽明。万方来贺，华夷充庭。多士盈九德，俯仰观玉声。恂恂俯仰，载烂其晖。锺鼓震天区，礼容塞皇闱。思乐穷休庆，福履同所归。
五玉既献，三帛是荐。尔公尔侯，鸣玉华殿。皇皇圣后，降礼南面。元首纳嘉礼，万邦同钦愿。休哉休哉，君臣熙宴。建五旗，列四县。乐有文，礼无倦。融王风，穷一变。
礼至和，感阴阳。德无不柔，系休祥。瑞徵辟，应嘉锺。舞云凤，跃潜龙。景星见，甘露坠。木连理，禾同穗。玄化洽，仁泽敷。极祯瑞，穷灵符。
怀荒远，绥齐民。荷天佑，靡不宾。靡不宾，长世盛。昭明有融，繁嘉庆。繁嘉庆，熙帝载。含气感和，苍生欣戴。三灵协瑞，惟新皇代。
王道四达，流仁德。穷理咏乾元，垂训从帝则。灵化侔四时，幽诚通玄默。德泽被八纮，礼章轨万国。
皇猷缉，咸熙泰。礼仪焕帝庭，要荒服遐外。被发袭缨冕，右衽回衿带。天覆地载，泽流汪濊。声教布濩，德光大。
开元辰，毕来王。奉贡职，朝后皇。鸣珩佩，观典章。乐王庆，悦徽芳。陶盛化，游大康。惟昌明，永克昌。
惟建元，德丕显。齐七政，敷五典。彝伦序，洪化阐。
王泽流，太平始。树灵祗，恭明祀。介景祚，膺嘉祉。礼有容，乐有仪。金石陈，干羽施。迈《武》《濩》，均《咸池》。歌《南风》，德永称。文明焕，颂声兴。
王道纯，德弥淑。宁八表，康九服。导礼让，移风俗。移风俗，永克融。歌盛美，告成功。咏休烈，邈无穷。
右黄钟先奏《晨仪》篇，太蔟奏《五玉》篇，余八篇二厢更奏之。
《前舞》阶步歌辞新辞：
天挺圣哲，三方维纲。川岳伊宁，七耀重光。茂育万物，众庶咸康。道用潜通，仁施遐扬。德厚巛极，功高昊苍。舞象盛容，德以歌章。八音既节，龙跃凤翔。皇基永树，二仪等长。
《前舞凯容》歌诗旧辞：
於赫景命，天鉴是临。乐来伊阳，礼作惟阴。歌自德富，舞由功深。庭列宫县，陛罗瑟琴。翿籥繁会，笙磬谐音。《箫韶》虽古，九奏在今。导志和声，德音孔宣。光我帝基，协灵配乾。仪形六合，化穆自宣。如彼云汉，为章于天。熙熙万类，陶和当年。击辕中韶，永世弗骞。
《后舞》阶步歌辞新辞：
皇皇我后，绍业盛明。涤拂除秽，宇宙载清。允执中和，以莅苍生。玄化远被，兆世轨形。何以崇德，乃作九成。妍步恂恂，雅曲芬馨。八风清鼓，应以祥祯。泽浩天下，功齐百灵。
《后舞凯容》歌辞旧辞：
假乐圣后，实天诞德。积美自中，王猷四塞。龙飞在天，仪形万国。钦明惟神，临朝渊默。不言之化，品物咸得。告成于天，铭勋是勒。翼翼厥猷，亹亹其仁。从命创制，因定和神。海外有截，九国无尘。冕旒司契，垂拱临民。乃舞《凯容》，钦若天人。纯嘏孔休，万载弥新。
《宣烈舞》，执干戚。郊庙奏，平冕，黑介帻，玄衣裳，白领袖、绛领袖中衣，绛合幅袴，绛袜。朝廷，则武冠，赤帻，生绛袍单衣，绢领袖，皂领袖中衣，虎文画合幅袴，白布彩，皆黑韦缇。周《大武舞》，秦改为《五行》。汉高造《武德舞》，执干戚，象天下乐己除乱。按《礼》云 朱干玉戚，冕而舞《大武》 ，是则汉放此舞而立也。魏文帝改《五行》还为《大武》，而《武德》曰《武颂舞》。明帝改造《武始舞》。晋世仍旧。傅玄六代舞歌有《武》辞，此《武舞》非一也。宋孝建初，朝议以《凯容舞》为《韶舞》，《宣烈舞》为《武舞》。据《韶》为言，《宣烈》即是古之《大武》，非《武德》也。今世谚呼为武王伐纣。其冠服，魏明帝世尚书所奏定《武始舞》服，晋、宋承用，齐初仍旧，不改宋舞名。其舞人冠服，见魏尚书奏，后代相承用之。
《凯容舞》，执羽籥。郊庙，冠委貌，服如前。朝廷，进贤冠，黑介帻，生黄袍单衣，白合幅袴，余如前。本舜《韶舞》，汉高改曰《文始》，魏复曰《大韶》。又造《咸熙》为《文舞》。晋傅玄六代舞有《虞韶舞》辞。宋以《凯容》继《韶》为《文舞》。相承用魏咸熙冠服。
《前舞》、《后舞》，晋泰始九年造。《正德大豫舞》，傅玄、张华各为歌辞。宋元嘉中，改《正德》为《前舞》，《大豫》为《后舞》。
──右朝会乐辞
舞曲，皆古辞雅音，称述功德，宴享所奏。傅玄歌辞云： 获罪于天，北徙朔方，坟墓谁扫，超若流光。 如此十余小曲，名为舞曲，疑非宴乐之辞。然舞曲总名起此矣。
《明君》辞：
明君创洪业，盛德在建元。受命君四海，圣皇应灵乾。五帝继三皇，三皇世所归。圣德应期运，天地不能违。仰之弥已高，犹天不可阶。将复结绳化，静拱天下齐。
右一曲，汉章帝造《鼙舞歌》，云 关东有贤女 。魏明帝代汉曲云， 明明魏皇帝 。傅玄代魏曲作晋《洪业篇》云： 宣文创洪业，盛德存泰始。圣皇应灵符，受命君四海。 今前四句错综其辞，从 五帝 至 不可阶 六句全玄辞，后二句本云 将复御龙氏，凤皇在庭栖 ，又改易焉。
《圣主曲》辞：
圣主受天命，应期则虞唐。升旒综万机，端扆驭八方。盈虚自然数，揖让归圣明。北化陵河塞，南威越沧溟。广德齐七政，敷教腾三辰。万宇必承庆，百福咸来臻。圣皇应福始，昌德洞佑先。
《明君》辞：
明君御四海，总鉴尽人灵。仰成恩已洽，竭忠身必荣。圣泽洞三灵，德教被八乡。草木变柯叶，川岳洞嘉祥。愉乐盛明运，舞蹈升泰时。微霜永昌命，轨心长欢怡。
《铎舞》歌辞：
黄《云门》，唐《咸池》，虞《韶舞》，夏《夏》殷《濩》，列代有五。振铎鸣金，延《大武》。清歌发唱，形为主。声和八音，协律吕。身不虚动，手不徒举。应节合度，周期序。时奏宫角，杂之以徵羽。乐以移风，礼相辅，安有出其所！
──右一曲，傅玄辞，以代魏《太和时》。 徵羽 下除 下厌众目，上从钟鼓 二句。
《白鸠》辞：
翩翩白鸠，再飞再鸣。怀我君德，来集君庭。
──右一曲，《舞叙》云： 《白符》或云《白符鸠舞》，出江南，吴人所造。其辞意言患孙皓虐政，慕政化也。其诗本云 平平白符，思我君惠，集我金堂 。言白者金行，符，合也，鸠亦合也。符鸠虽异，其义是同。 
《济济》辞：
畅飞畅舞，气流芳。追念三五，大绮黄。
──右一曲，晋《济济舞歌》，六解，此是最后一解。
《独禄》辞：
独禄独禄，水深泥浊。泥浊尚可，水深杀我！
──右一曲，晋《独鹿舞歌》，六解，此是前一解。古辞《明君曲》后云： 勇安乐无慈，不问清与浊。清与无时浊，邪交与独禄。 《伎禄》云： 求禄求禄，清白不浊。清白尚可，贪污杀我！ 晋歌为鹿字，古通用也。疑是风刺之辞。
《碣石》辞：
东临碍石，以观沧海。水河淡淡，山岛竦峙。树木丛生，百草丰茂。秋风萧瑟，洪波涌起。日月之行，若出其中。星汉粲烂，若出其里。幸甚至哉！歌以言志。
──右一曲，魏武帝辞，晋以为《碣石舞歌》。诗四章，此是中一章。
《淮南王》辞：
淮南王，自言尊，百尺高楼与天连。我欲渡河河无梁，愿作双黄鹄，还故乡。
──右一曲，晋《淮南王舞歌》。六解，前是第一，后是第五。
《齐世昌》辞：
齐世昌，四海安乐齐太平。人命长，当结久。千秋万岁，皆老寿。
──右一曲，晋《杯槃歌》。十解，第三解云： 舞杯槃，何翩翩，举坐翻覆寿万年。 干宝云： 太康中有此舞。杯槃翻覆，至危之像。言晋世之士，苟贪饮食，智不及远。 其第一解首句云 晋世宁 ，宋改为 宋世宁 。恶其杯槃翻覆，辞不复取。齐改为 齐世昌 。余辞同后一。
《公莫》辞：
吾不见公莫时吾何婴公来婴姥时吾思君去时吾何零子以耶思君去时思来婴吾云时母那何去吾。
──右一曲，晋《公莫舞歌》，二十章，无定句。前是第一解，后是第十九、二十解。杂有三句，并不可晓解。建武初，明帝奏乐至此曲，言是似《永明乐》，流涕忆世祖云。
《白纟宁》辞：
阳春白日风花香，趋步明月舞瑶裳。情发金石媚笙簧，罗袿徐转红袖扬。清歌流响绕凤梁，如惊若思凝且翔。转眄流精艳辉光，将流将引双雁行。欢来何晚意何长，明君驭世永歌昌。
──右五曲，尚书令王俭造。《白纟宁歌》，周处《风土记》云： 吴黄龙中童谣云 行白者君追汝句骊马 。后孙权征公孙渊，浮海乘舶，舶，白也。今歌和声犹云 行白纟宁 焉。 
《俳歌》辞：
俳不言不语，呼俳噏所。俳适一起，狼率不止。生拔牛角，摩断肤耳。马无悬蹄，牛无上齿。骆駼无角，奋迅两耳。
──右侏儒导舞人自歌之。古辞俳歌八曲，此是前一篇。二十二句，今侏儒所歌，擿取之也。
角抵、像形、杂伎，历代相承有也。其增损源起，事不可详，大略汉世张衡《西京赋》是其始也。魏世则事见陈思王乐府《宴乐篇》，晋世则见傅玄《元正篇》、《朝会赋》。江左咸康中，罢紫鹿、跂行、鳖食、笮鼠、齐王卷衣、绝倒、五案等伎，中朝所无，见《起居注》，并莫知所由也。太元中，苻坚败后，得关中檐橦胡伎，进太乐，今或有存亡，案此则可知矣。
永明六年，赤城山云雾开朗，见石桥瀑布，从来所罕睹也。山道士朱僧标以闻，上遣主书董仲民案视，以为神瑞。太乐令郑义泰案孙兴公赋造天台山伎，作莓苔、石桥、道士扪翠屏之状，寻又省焉。
皇齐启运从瑶玑。灵凤衔书集紫微。和乐既洽神所依。超商卷夏耀英辉。永世寿昌声华飞。
──右《凤皇衔书伎歌辞》，盖鱼龙之流也。元会日，侍中于殿前跪取其书。宋世辞云 大宋兴隆膺灵符。凤鸟感和衔素书。嘉乐之美通玄虚。惟新济济迈唐虞。巍巍荡荡道有余 。齐初诏中书郎江淹改。
《永平乐歌》者，竟陵王子良与诸文士造奏之。人为十曲。道人释宝月辞颇美，上常被之管弦，而不列于乐官也。
赞曰：综采六代，和平八风。殷荐宴享，舞德歌功。
