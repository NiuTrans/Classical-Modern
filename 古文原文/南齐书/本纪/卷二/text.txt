高帝下
建元元年夏，四月，甲午，上即皇帝位于南郊，设坛柴燎告天曰： 皇帝臣道成敢用玄牡，昭告皇皇后帝。宋帝陟鉴乾序，钦若明命，以命于道成。夫肇自生民，树以司牧，所以阐极则天，开元创物，肆兹大道。天下惟公，命不于常。昔在虞、夏，受终上代，粤自汉、魏，揖让中叶，咸炳诸典谟，载在方册。水德既微，仍世多故，实赖道成匡拯之功，以弘济于厥艰。大造颠坠，再构区宇，宣礼明刑，缔仁缉义。晷纬凝象，川岳表灵，诞惟天人，罔弗和会。乃仰协归运，景属与能，用集大命于兹。辞德匪嗣，至于累仍，而群公卿士，庶尹御事，爰及黎献，至于百戎，佥曰 皇天眷命，不可以固违，人神无托，不可以旷主 。畏天之威，敢不祗顺鸿历？敬简元辰，虔奉皇符，升坛受禅，告类上帝，以永答民衷，式敷万国。惟明灵是飨！ 
礼毕，大驾还宫，临太极前殿。诏曰： 五德更绍，帝迹所以代昌；三正迭隆，王度所以改耀。世有质文，时或因革，其资元膺历，经道振民，固以异术同揆，殊流共贯者矣。朕以寡昧，属值艰季，推肆勤之诚，藉乐治之数，贤能悉心，士民致力，用获拯溺龛暴，一匡天下。业未参古，功殆侔昔。宋氏以陵夷有徵，历数攸及，思弘乐推，永鉴崇替，爰集天禄于朕躬。惟志菲薄，辞弗获昭，遂钦从天人，式繇景命，祗月正于文祖，升禋鬯于上帝。猥以寡德，光宅四海，纂革代之踪，托王公之上，若涉渊水，罔知所济。宝祚初启，洪庆惟新，思俾利泽，宣被亿兆，可大赦天下。改升明三年为建元元年。赐民爵二级，文武进位二等，鳏寡孤独不能自存者谷人五斛。逋租宿债勿复收。有犯乡论清议，赃污淫盗，一皆荡涤，洗除先注，与之更始。长徒敕系之囚，特皆原遣。亡官失爵，禁锢夺劳，一依旧典。 
封宋帝为汝阴王，筑宫丹阳县故治，行宋正朔，车旗服色，一如故事，上书不为表，答表不称诏。降宋晋熙王燮为阴安公，江夏王跻为沙阳公，随王棨为舞阴公，新兴王嵩为定襄公，建安王禧为荔浦公，郡公主为县君，县公主为乡君。诏曰： 继世象贤，列代盛典，畴庸嗣美，前载令图。宋氏通侯，乃宜随运省替。但钦德怀义，尚表坟闾，况功济区夏，道光民俗者哉？降差之典，宜遵往制。南康县公华容县公可为侯，萍乡县侯可为伯，减户有差，以继刘穆之、王弘、何无忌后。 
以司空褚渊为司徒，吴郡太守柳世隆为南豫州刺史。诏曰： 宸运肇创，实命惟新，宜弘庆宥，广敷蠲汰。劫贼余口没在台府者，悉原放。诸负衅流徙，普听还本土。 以齐国左卫将军陈显达为中护军，中领军王敬则为南兖州刺史，左卫将军李安民为中领军。戊戌，以荆州刺史嶷为尚书令、骠骑大将军、开府仪同三司、扬州刺史，冠军将军映为荆州刺史，西中郎将晃为南徐州刺史，冠军将军垣崇祖为豫州刺史，骠骑司马崔文仲为徐州刺史。
断四方上庆礼。己亥，诏曰： 自庐井毁制，农桑易业，盐铁妨民，货鬻伤治，历代成俗，流蠹岁滋。援拯遗弊，革末反本，使公不专利，氓无失业。二宫诸王，悉不得营立屯邸，封略山湖。太官池嵒，宫停税入，优量省置。 
庚子，诏 宋帝后蕃王诸陵，宜有守卫。 有司奏帝陵各置长一人，兵有差，王陵五人，妃嫔三人。
五月，丙午，进河南王吐谷浑拾寅号骠骑大将军。诏曰： 宸运革命，引爵改封，宋氏第秩，虽宜省替，其有预效屯夷、宣力齐业者，一仍本封，无所减降。有司奏留襄阳郡公张敬儿等六十二人，除广兴郡公沈昙亮等百二十二人。改《元嘉历》为《建元历》，木德盛卯终未，以正月卯祖，十二月未腊。丁未，诏曰： 设募取将，悬赏购士，盖出权宜，非曰恒制。顷世艰险，浸以成俗，且长逋逸，开罪山湖。是为黥刑不辱，亡窜无咎。自今以后，可断众募。 壬子，诏封佐命文武功臣新除司徒褚渊等三十一人，进爵增户各有差。乙卯，河南王吐谷浑拾寅奉表贡献。丙辰，诏遣大使分行四方，遣兼散骑常侍十二人巡行。以交宁道远，不遣使。己未，汝阴王薨，追谥为宋顺帝，终礼依魏元、晋恭帝故事。辛酉，阴安公刘燮等伏诛。追封谥上兄道度为衡阳元王，道生为始安贞王。丙寅，追尊皇考曰宣皇帝，皇妣为孝皇后，妃为昭皇后。
六月，辛未，诏 相国骠骑中军三府职，可依资劳度二官，若职限已盈，所余可赐满。 壬申，以游击将军周山图为兖州刺史。乙亥，诏曰： 宋末频年戎寇，兼灾疾凋损，或枯骸不收，毁榇莫掩，宜速宣下埋藏营恤。若标题犹存，姓字可识，可即运载，致还本乡。 有司奏遣外监典事四人，周行离门外三十五里为限。其余班下州郡。无棺器标题者，属所以台钱供市。庚辰，七庙主备法驾即于太庙。诏 诸将及客，戮力艰难，尽勤直卫，其从还宫者，普赐位一阶。 辛巳，罢荆州刺史。甲申，立皇太子赜。断诸州郡礼庆。见刑入重者，降一等，并申前赦恩百日。立皇子嶷为豫章王，映为临川王，晃为长沙王，晔为武陵王，暠为安成王，锵为鄱阳王，铄为桂阳王，鉴为广陵王，皇孙长懋为南郡王。乙酉，葬宋顺帝于遂宁陵。
秋，七月，丁未，诏曰： 交止北景，独隔书朔，斯乃前运方季，负海不朝，因迷遂往，归款莫由。曲赦交州部内李叔献一人即抚南士，文武详才选用。并遣大使宣扬朝恩。 以试守武平太守行交州府事李叔献为交州刺史。丙辰，以虏伪茄芦镇主阴平公杨广香为沙州刺史。丁巳，诏 南兰陵桑梓本乡，长蠲租布；武进王业所基，复十年。 
九月，辛丑，诏 二吴、义兴三郡遭水，减今年田租。 乙巳，以新除尚书令、骠骑将军豫章王嶷为荆、湘二州刺史，平西将军临川王映为扬州刺史。丙午，司空褚渊领尚书令。戊申，车驾幸宣武堂宴会，诏诸王公以下赋诗。
冬，十月，丙子，立彭城刘胤为汝阴王，奉宋帝后。己卯，车驾殷祠太庙。辛巳，诏曰： 朕婴缀世务，三十馀岁，险阻艰难，备尝之矣。末路屯夷，戎车岁驾，诚藉时来之运，实资士民之力。宋元徽二年以来，诸从军得官者，未悉蒙禄，可催速下访，随正即给。才堪余任者，访洗量序。若四州士庶，本乡沦陷，簿籍不存，寻校无所，可听州郡保押，从实除奏。荒远阙中正者，特许据军簿奏除。或戍扞边役，末由旋反，听于同军各立五保，所隶有司，时为言列。 汝阴太妃王氏薨，追赠为宋恭皇后。
十一月，庚子，以太子左卫率萧景先为司州刺史。辛亥，立皇太子妃裴氏。甲申，封功臣骠骑长史江谧等十人爵户各有差。
二年春，正月，戊戌朔，大赦天下。以司空、尚书令褚渊为司徒，中军将军张敬儿为车骑将军，中领军李安民为领军将军，中护军陈显达为护军将军。辛丑，车驾亲祠南郊。癸卯，诏索虏寇淮、泗，遣众军北伐，内外纂严。
二月，丁卯，虏寇寿阳，豫州刺史垣崇祖破走之。置巴州。壬申，以三巴校尉明慧昭为巴州刺史。戊子，以宁蛮校尉萧赤斧为雍州刺史，南蛮长史崔惠景为梁、南秦二州刺史。辛卯，诏西境献捷，解严。癸巳，遣大使巡慰淮、肥。徐、豫边民尤贫遘难者，刺史二千石量加赈恤。甲午，诏 江西北民避难流徙者，制遣还本，蠲今年租税。单贫及孤老不能自存者，即听番籍，郡县押领。 三月，丁酉，以侍中西昌侯鸾为郢州刺史。戊戌，以护军将军陈显达为南兖州刺史，吴郡太守张岱为中护军。己亥，车驾幸乐游苑宴，王公以下赋诗。辛丑，以征虏将军崔祖思为青、冀二州刺史。夏，四月，丙寅，进高丽王乐浪公高琏号骠骑大将军。
五月，立六门都墙。六月，癸未，诏 昔岁水旱，曲赦丹阳、二吴、义兴四郡遭水尤剧之县，元年以前，三调未充，虚列已毕，官长局吏应共偿备外，详所除宥。 秋，七月，甲寅，以辅国将军卢绍之为青、冀二州刺史。戊午，皇太子妃裴氏薨。闰月辛巳，遣领军将军李安民行淮、泗。庚寅，索虏攻朐山，青、冀二州刺史卢绍之等破走之。冬，十一月，戊子，以氐杨后起为秦州刺史。
十二月，戊戌，以司空褚渊为司徒。乙巳，车驾幸中堂听讼。壬子，以骠骑大将军豫章王嶷为司空，扬州刺史、前将军临川王映为荆州刺史。
三年春，正月，壬戌朔，诏王公卿士荐谠言。丙子，以平北将军陈显达为益州刺史，贞阳公柳世隆为南兖州刺史，皇子锋为江夏王。领军将军李安民等破虏于淮阳。夏，四月，以宁朔将军沈景德为广州刺史。
六月，壬子，大赦。逋租宿债，除减有差。秋七月，以冠军将军垣荣祖为徐州刺史。冬，十月，戊子，以河南王世子吐谷浑易度侯为西秦、河二州刺史，河南王。
四年，春，正月，壬戌，诏曰： 夫胶庠之典，彝伦攸先，所以招振才端，启发性绪，弘字黎氓，纳之轨义，是故五礼之迹可传，六乐之容不泯。朕自膺历受图，志阐经训，且有司群僚，奏议咸集，盖以戎车时警，文教未宣，思乐泮宫，永言多慨。今关燧无虞，时和岁稔，远迩同风，华夷慕义。便可式遵前准，修建敩学，精选儒官，广延国胄。 以江州刺史王延之为右光禄大夫。癸亥，诏曰： 比岁申威西北，义勇争先，殒气寇场，命尽王事。战亡蠲复，虽有恒典，主者遵用，每伤简薄。建元以来战亡，赏蠲租布二十年，杂役十年。其不得收尸，主军保押，亦同此例。 以后将军长沙王晃为护军将军，中军将军南郡王长懋为南徐州刺史，冠军将军安成王暠为江州刺史。
二月，乙未，以冠军将军桓康为青、冀二州刺史。上不豫，庚戌，诏原京师囚系有差，元年以前逋责皆原除。三月，庚申，召司徒褚渊、左仆射王俭诏曰： 吾本布衣素族，念不到此，因藉时来，遂隆大业。风道沾被，升平可期。遘疾弥留，至于大渐。公等奉太子如事吾，柔远能迩，缉和内外，当令太子敦穆亲戚，委任贤才，崇尚节俭，弘宣简惠，则天下之理尽矣。死生有命，夫复何言！ 壬戌，上崩于临光殿，年五十六。四月，庚寅，上谥曰太祖高皇帝。奉梓宫于东府前渚升龙舟。丙午，窆武进泰安陵。
上少沈深有大量，宽严清俭，喜怒无色。博涉经史，善属文，工草隶书，弈棋第二品。虽经纶夷险，不废素业。从谏察谋，以威重得众。即位后，身不御精细之物，敕中书舍人桓景真曰： 主衣中似有玉介导，此制始自大明末，后泰始尤增其丽。留此置主衣，政是兴长疾源，可即时打碎。凡复有可异物，皆宜随例也。 后宫器物栏槛以铜为饰者，皆改用铁，内殿施黄纱帐，宫人著紫皮履，华盖除金花瓜，用铁回钉。每曰： 使我治天下十年，当使黄金与土同价。 欲以身率天下，移变风俗。上姓名骨体及期运历数，并远应图谶数十百条，历代所未有，臣下撰录，上抑而不宣，盛矣。
史臣曰：孙卿有言： 圣人之有天下，受之也，非取之也。 汉高神武骏圣，观秦氏东游，盖是雅多大言，非始自知天命；光武闻少公之论谶，亦特一时之笑语；魏武初起义兵，所期 征西 之墓；晋宣不内迫曹爽，岂有定霸浮桥？宋氏崛起匹夫，兵由义立：咸皆一世推雄，卒开鼎祚。宋氏正位八君，卜年五纪，四绝长嫡，三称中兴，内难边虞，兵革世动。太祖基命之初，武功潜用，泰始开运，大拯时艰，龙德在田，见猜云雨之迹。及苍梧暴虐，衅结朝野，百姓懔懔，命悬朝夕。权道既行，兼济天下。元功振主，利器难以假人，群才戮力，实怀尺寸之望。岂其天厌水行，固已人希木德。归功与能，事极乎此。虽至公于四海，而运实时来；无心于黄屋，而道随物变。应而不为，此皇齐所以集大命也。
赞曰：於皇太祖，有命自天，同度宇宙，合量山渊。宋德不绍，神器虚传。宁乱以武，黜暴资贤。庸发西疆，功兴北翰，偏师独克，孤旅霆断。援旆东夏，职司静乱；指斧徐方，时惟伐叛；抗威京辇，坐清江汉。文艺在躬，芳尘渊塞。用下以才，镇民以德。端己雄睟，君临尊默。苞括四海，大造家国。
