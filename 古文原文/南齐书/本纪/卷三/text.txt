武帝
世祖武皇帝讳赜，字宣远，太祖长子也。小讳龙儿。生于建康青溪宅，其夜陈孝后、刘昭后同梦龙据屋上，故字上焉。初为寻阳国侍郎，辟州西曹书佐，出为赣令。江州刺史晋安王子勋反，上不从命，南康相沈肃之絷上于郡狱。族人萧欣祖、门客桓康等破郡迎出上。肃之率将吏数百人追击，上与左右拒战，生获肃之，斩首百余级，遂率部曲百余人举义兵。始兴相殷孚将万兵赴子勋于寻阳，或劝上击之，上以众寡不敌，避屯揭阳山中，聚众至三千人。子勋遣其将戴凯之为南康相，及军主张宗之千余人助之。上引兵向郡，击凯之别军主程超数百人于南康口，又进击宗之，破斩之，遂围郡城。凯之以数千人固守，上亲率将士尽日攻之，城陷，凯之奔走，杀伪赣令陶冲之。上即据郡城，遣军主张应期、邓惠真三千人袭豫章。子勋遣军主谈秀之等七千人，与应期相拒于西昌，筑营垒，交战不能决。闻上将自下，秀之等退散。事平，徵为尚书库部郎、征北中兵参军、西阳县子，带南东莞太守、越骑校尉、正员郎、刘韫抚军长史、襄阳太守。别封赣县子，邑三百户，固辞不受。转宁朔将军、广兴相。桂阳王休范反，上遣军袭寻阳，至北峤，事平，除晋熙王安西谘议，不拜，复还郡。转司徒右长史、黄门郎。沈攸之在荆楚，宋朝密为之备。元徽四年，以上为晋熙王镇西长史、江夏内史、行郢州事。顺帝立，徵晋熙王燮为抚军、扬州刺史，以上为左卫将军，辅燮俱下。沈攸之事起，未得朝廷处分，上以中流可以待敌，即据盆口城为战守之备。太祖闻之，喜曰： 此真我子也！ 上表求西讨，不许，乃遣偏军援郢。平西将军黄回等皆受上节度。加上冠军将军、持节。升明二年，事平，转散骑常侍，都督江州、豫州之新蔡、晋熙二郡军事，征虏将军，江州刺史，持节如故。封闻喜县侯，邑二千户。其年，徵侍中、领军将军。给鼓吹一部。府置佐史。领石头戍军事。寻又加持节、督京畿诸军事。三年，转散骑常侍、尚书仆射、中军大将军、开府仪同三司，进爵为公，持节、都督、领军如故。给班剑二十人。齐国建，为齐公世子，改加侍中、南豫州刺史，给油络车，羽葆鼓吹，增班剑为四十人。以石头为世子宫，官置二率以下，坊省服章，一如东宫。进爵王太子。太祖即位，为皇太子。
建元四年三月，壬戌，太祖崩，上即位，大赦。征镇州郡令长军屯营部，各行丧三日，不得擅离任，都邑城守防备幢队，一不得还。乙丑，称先帝遗诏，以司徒褚渊录尚书事，尚书左仆射王俭为尚书令，车骑将军张敬儿为开府仪同三司。诏曰： 丧礼虽有定制，先旨每存简约，内官可三日一还临，外官间日一还临。后有大丧皆如之。 丁卯，以右卫将军吕安国为司州刺史。庚午，以司空豫章王嶷为太尉。癸酉，诏曰： 城直之制，历代宜同，顷岁逋弛，遂以万计。虽在宪宜惩，而原心可亮。积年逋城，可悉原荡。自兹以后，申明旧科，有违纠裁。 庚辰，诏曰： 比岁未稔，贫穷不少，京师二岸，多有其弊。遣中书舍人优量赈恤。 夏，四月，丙午，以辅国将军张倪为兖州刺史。辛卯，追尊穆妃为皇后。
五月，乙丑，以丹阳尹闻喜公子良为南徐州刺史。甲戌，以新除左卫将军垣崇祖为豫州刺史。癸未，诏曰： 顷水雨频降，潮流荐满，二岸居民，多所淹渍。遣中书舍人与两县官长优量赈恤。 六月，甲申，立皇太子长懋。诏申壬戌赦恩百日。乙酉，以鄱阳王锵为雍州刺史，临汝公子卿为郢州刺史。甲午，以宁朔将军臧灵智为越州刺史。丙申，立皇太子妃王氏。进封闻喜公子良为竟陵王，临汝公子卿为庐陵王，应城公子敬为安王，江陵公子懋为晋安王，枝江公子隆为随郡王，皇子子真为建安王，皇孙昭业为南郡王。戊戌，诏曰： 水潦为患，星纬乖序。京都囚系，可克日讯决；诸远狱委刺史以时察判。建康、秣陵二县贫民加赈赐，必令周悉。吴兴、义兴遭水县，蠲除租调。 癸卯，以司徒褚渊为司空、骠骑将军。秋，七月，庚申，以卫尉萧顺之为豫州刺史。壬戌，以冠军将军垣荣祖为青、冀二州刺史。
八月，癸卯，司徒褚渊薨。九月，丁巳，以国哀故，罢国子学。己巳，以前军将军姜伯起为秦州刺史。辛未，以征南将军王僧虔为左光禄大夫、开府仪同三司，尚书右仆射王奂为湘州刺史。冬，十二月，己丑，诏曰： 缘淮戍将，久处边劳，三元行始，宜沾恩庆。可遣中书舍人宣旨临会。后每岁皆如之。 庚子，以太子左卫率戴僧静为徐州刺史。
永明元年春，正月，辛亥，车驾祠南郊，大赦，改元。壬子，诏内外群僚各举朕违，肆心规谏。又诏王公卿士，各举所知，随方登叙。诏曰： 经邦之寄，实资莅民，守宰禄俸，盖有恒准。往以边虞告警，故沿时损益；今区宇宁晏，庶绩咸熙，念勤简能，宜加优奖。郡县丞尉，可还田秩。 太尉豫章王嶷领太子太傅，护军将军长沙王晃为南徐州刺史，镇北将军竟陵王子良为南兖州刺史。庚申，以侍中萧景先为中领军。壬戌，立皇弟锐为南平王，铿为宜都王，皇子子明为武昌王，子罕为南海王。甲子，为筑青溪旧宫，诏槊仗瞻履。
二月，辛巳，以征虏将军杨炅为沙州刺史。辛丑，以陇西公宕昌王梁弥机为河、凉二州刺史，东羌王像舒彭为西凉州刺史。三月，癸丑，诏曰： 宋德将季，风轨陵迟，列宰庶邦，弥失其序，迁谢遄速，公私凋弊。泰运初基，草昧惟始，思述先范，永隆治根。莅民之职，一以小满为限。其有声绩克举，厚加甄异；理务无庸，随时代黜。 丙辰，诏曰： 朕自丁荼毒，奄便周忌，瞻言负荷，若坠渊壑。而远图尚蔽，政刑未理，星纬失序，阴阳愆度。思播先泽，兼酬天眚，可申辛亥赦恩五十日，以期讫为始。京师囚系，悉皆原宥。三署军徒，优量降遣。都邑鳏寡尤贫，详加赈恤。 戊寅，诏 四方见囚，罪无轻重，及劫贼余口长徒敕系，悉原赦。逋负督赃，建元四年三月以前，皆特除。 夏，四月，壬午，诏曰： 魏矜袁绍，恩洽丘墓；晋亮两王，荣覃余裔。二代弘义，前载美谈。袁粲、刘秉与先朝同奖宋室，沈攸之于景和之世，特有乃心，虽末节不终，而始诚可录。岁月弥往，宜特优降。粲、秉前年改葬茔兆，未修材椁，可为经理，令粗足周礼。攸之及其诸子丧柩在西者，可符荆州送反旧墓，在所为营葬事。 五月，丁酉，车骑将军张敬儿伏诛。
六月，丙寅，诏 凡坐事应覆治者，在建元四年三月已前，皆原宥。 秋，七月，戊戌，新除左光禄大夫王僧虔加特进。九月，己卯，以荆州刺史临川王映为骠骑将军，冠军将军庐陵王子卿为荆州刺史，吴郡太守安陆侯缅为郢州刺史。
二年春，正月，乙亥，以司州刺史吕安国为南兖州刺史，征北将军竟陵王子良为护军将军兼司徒，征北长史刘悛为司州刺史。丙子，以右光禄大夫王延之为特进。
三月，乙亥，以吴兴太守张岱为南兖州刺史，前将军王奂为江州刺史，平北将军吕安国为湘州刺史。戊寅，以少府赵景翼为广州刺史。夏，四月，甲辰，诏 扬、南徐、南兖、徐、兖五州统内诸狱，并、豫、江三州府州见囚，江州寻阳、新蔡两郡系狱，并部送还台，须候克日断枉直。缘江远郡及诸州，委刺史详察讯。 己巳，以宁朔将军程法勤为宁州刺史。
六月，癸卯，车驾幸中堂听讼。乙巳，以安陆王子敬为南兖州刺史。戊申，以黄门侍郎崔平仲为青、冀二州刺史。秋，七月，癸未，诏曰： 夫乐所自生，先哲垂诰，礼不忘本，积代同风。是以汉光迟回于南阳，魏文殷勤于谯国。青溪宫体天含晖，则地栖宝，光定灵源，允集符命。在昔期运初开，经纶方远，缮筑之劳，我则未暇。时流事往，永惟哽咽。朕以寡薄，嗣奉鸿基，思存缔构，式表王迹。考星创制，揆日兴功，子来告毕，规摹昭备。宜申衅落之礼，以畅感尉之怀，可克日小会。 甲申，立皇子子伦为巴陵王。八月，丙午，车驾幸旧宫小会，设金石乐，在位者赋诗。诏申 京师狱及三署见徒，量所降宥。领宫职司，详赐币帛 。戊申，车驾幸玄武湖讲武。甲子，诏曰： 窆枯掩骼，义重前诰，恤老哀癃，实惟令典。朕永思民瘼，弗忘鉴寐。声憓未敷，物多乖所。京师二县，或有久坟毁发，可随宜掩埋。遗骸未榇，并加敛瘗。疾病穷困不能自存者，详为条格，并加沾赉。 冬，十月，丁巳，以桂阳王铄为南徐州刺史。
十一月，丁亥，以始兴王鉴为益州刺史。
三年春，正月，丙辰，以大司农刘楷为交州刺史，安西咨议参军崔庆绪为梁、南秦二州刺史。甲申，以晋安王子懋为南豫州刺史。辛卯，车驾祀南郊，大赦。都邑三百里内罪应入重者，降一等，余依赦制。劾系之身，降遣有差。赈恤二县贫民。又诏曰： 《春秋国语》云 生民之有学斅，犹树木之有枝叶。 果行育德，咸必由兹。在昔开运，光宅华夏，方弘典谟，克隆教思，命彼有司，崇建庠塾。甫就经始，仍离屯故，仰瞻徽猷，岁月弥远。今遐迩一体，车轨同文，宜高选学官，广延胄子。 又诏 守宰亲民之要，刺史案部所先，宜严课农桑，相土揆时，必穷地利。若耕蚕殊众，足厉浮堕者，所在即便列奏。其违方骄矜，佚事妨农，亦以名闻。将明赏罚，以劝勤怠。校核殿最，岁竟考课，以申黜陟。 二月，辛丑，车驾礼祠北郊。夏，四月，戊戌，以新除右卫将军豫章王世子子响为豫州刺史，辅国将军桓敬为兖州刺史。
五月，乙未，诏曰： 氓俗凋弊，于兹永久，虽年谷时登，而歉乏比室。凡单丁之身及茕独而秩养养孤者，并蠲今年田租。 是月，省总明观。六月，庚戌，进河南王度易侯为车骑将军。秋，七月，辛丑，诏 丹阳所领及余二百里内见囚，同集京师；自此以外，委州郡决断。 甲戌，左光禄大夫、开府仪同三司王僧虔薨。丁亥，以骠骑中兵参军董仲舒为宁州刺史。
八月，乙未，车驾幸中堂听讼。丁巳，以行宕昌王梁弥颉为河、凉二州刺史。戊午，以尚书令王俭领太子少傅，太子詹事萧顺之为领军将军。冬，十月，壬戌，诏曰： 皇太子长懋讲毕，当释奠，王公以下可悉往观礼。 十一月，乙丑，以冠军将军王文仲为青、冀二州刺史。
十二月，丁酉，诏曰： 九谷之重，八材为末，是故洁粢丰盛，祝史无愧于辞，不籍千亩，周宣所以贻谏。昔期运初启，庶政草昧，三推之典，我则未暇。朕嗣奉鸿基，思隆先轨，载耒躬亲，率由旧式。可以开春发岁，敬简元辰，鸣青鸾于东郊，冕朱纮而莅事。仰荐宗禋，俯勖黔皂，将使囷庾内充，遗秉外牣。既富而教，兹焉攸在。 是夏，琅邪郡旱。百姓芟除枯苗，至秋擢颖大熟。
四年春，正月，甲子，以南琅邪、彭城二郡太守随郡王子隆为江州刺史，征虏长史张瑰为雍州刺史，征虏将军薛渊为徐州刺史，护军将军兼司徒竟陵王子良进号车骑将军。富阳人唐宇之反，聚众桐庐，破富阳、钱塘等县，害东阳太守萧崇之。遣宿卫兵出讨，伏诛。丁酉，冠军将军、马军主陈天福坐讨唐宇之烧掠百姓，弃市。辛卯，车驾幸中堂策秀才。
闰月癸巳，立皇子子贞为邵陵王，皇孙昭文为临汝公。丁未，以武都王杨集始为北秦州刺史。辛亥，车驾籍田。诏曰： 夫耕籍所以表敬，亲载所以率民。朕景行前规，躬执良耜，千畛咸事，六稔可期，教义克宣，诚感兼畅。重以天符灵贶，岁月鳞萃，宝鼎开玉匣之祥，嘉禾发同穗之颖，甘露凝晖于坰牧，神爵骞翥于兰囿。斯乃宗稷之庆，岂寡薄所臻！思俾休和，覃兹黔皂，见刑罪殊死以下，悉原宥。诸逋负在三年以前尤穷弊者，一皆蠲除。孝悌力田，详授爵位，孤老贫穷，赐谷十石。凡欲附农而粮种阙乏者，并加给贷，务在优厚。 癸丑，以始兴内史刘敕为广州刺史。甲寅，以籍田礼毕，车驾幸阅武堂劳酒小会，诏赐王公以下在位者帛有差。戊午，车驾幸宣武堂讲武。诏曰： 今亲阅六师，少长有礼，领驭群帅，可量班赐。 二月，己未，立皇弟銶为晋熙王，铉为河东王。庚寅，以光禄大夫王玄载为兖州刺史。
三月，辛亥，国子讲《孝经》，车驾幸学，赐国子祭酒、博士、助教绢各有差。夏，四月，丁亥，以尚书左仆射柳世隆为湘州刺史。临沂县麦不登，刈为马刍，至夏更苗秀。五月，癸巳，诏 扬、南徐二州，今年户租三分二取见布，一分取钱。来岁以后，远近诸州输钱处，并减布直，匹准四百，依旧折半，以为永制。 丙午，以吴兴太守西昌侯鸾为中领军。秋，八月，辛酉，以镇南长史萧惠休为广州刺史。九月，甲寅，以征虏将军王广之为徐州刺史。冬，十二月，乙亥，以东中郎司马崔惠景为司州刺史。
五年春，正月，戊子，以太尉豫章王嶷为大司马，车骑将军竟陵王子良为司徒，骠骑将军临川王映、卫将军王俭、中军将军王敬则并本号开府仪同三司，都官尚书沈文季为郢州刺史，左将军安陆王子敬为荆州刺史，征虏将军晋安王子懋为南兖州刺史，辅国将军建安王子真为南豫州刺史。辛卯，诏曰： 朕昧爽丕显，思康民瘼。虽年谷亟登，而饥馑代有。今履端肇运，阳和告始，宜协时休，覃兹黎庶。诸孤老贫病，并赐粮饩，遣使亲赋，每存均普。 雍、司二州蛮虏屡动，丁酉，遣丹阳尹萧景先出平阳，护军将军陈显达出宛、叶。
三月，戊子，车驾幸芳林园禊宴。丁未，以护军将军陈显达为雍州刺史。夏，四月，车驾殷祠太庙。诏 系囚见徒四岁刑以下，悉原遣，五年减为三岁，京邑罪身应入重，降一等。 六月，辛酉，诏曰： 比霖雨过度，水潦洊溢，京师居民，多离其弊。遣中书舍人、二县官长随宜赈赐。 秋，七月，戊申，诏 丹阳属县建元四年以来至永明三年所逋田租，殊为不少。京甸之内，宜加优贷。其非中赀者，可悉原停。 八月，乙亥，诏 今夏雨水，吴兴、义兴二郡田农多伤，详蠲租调。 九月，己丑，诏曰： 九日出商飙馆登高宴群臣。 辛卯，车驾幸商飙馆。馆，上所立，在孙陵岗，世呼为 九日台 者也。丙午，诏曰： 善为国者，使民无伤，而农益劝。是以十一而税，周道克隆，开建常平，汉载惟穆。岱畎丝枲，浮汶来贡，杞梓皮革，必缘楚往。自水德将谢，丧乱弥多，师旅岁兴，饥馑代有。贫室尽于课调，泉贝倾于绝域。军国器用，动资四表，不因厥产，咸用九赋，虽有交贸之名，而无润私之实。民咨涂炭，实此之由。昔在开运，星纪未周，余弊尚重。农桑不殷于曩日，粟帛轻贱于当年。工商罕兼金之储，匹夫多饥寒之患。良由圜法久废，上弊稍寡。所谓民失其资，能无匮乎？凡下贫之家，可蠲三调二年。京师及四方出钱亿万，籴米谷丝绵之属，其和价以优黔首。远邦尝市杂物，非土俗所产者，皆悉停之。必是岁赋攸宜，都邑所乏，可见直和市，勿使逋刻。 冬，十月，甲申，以中领军西昌侯鸾为豫州刺史，侍中安陆侯缅为中领军。初起新林苑。
六年春，正月，壬午，以祠部尚书安成王暠为南徐州刺史。诏 二百里内狱同集京师，克日听览，自此以外，委州郡讯察。三署徒隶，详所原释。 三月，己亥，以豫章王世子子响为巴东王。癸卯，以光禄大夫周盘龙为行兖州刺史。
五月甲午，以宕昌王梁弥承为河、凉二州刺史。六月，甲寅，以散骑常侍沈景德为徐州刺史。丙子，以始兴太守房法乘为交州刺史。秋，七月，乙巳，都官尚书吕安国为领军将军。八月，乙卯，诏 吴兴、义兴水潦，被水之乡，赐痼疾笃癃口二斛，老疾一斛，小口五斗。 九月，壬寅，车驾幸琅邪城讲武，习水步军。冬，十月，庚申，立冬，初临太极殿读时令。辛酉，以祠部尚书武陵王晔为江州刺史。闰月乙卯，诏曰： 北兖、北徐、豫、司、青、冀八州，边接疆场，民多悬罄，原永明以前所逋租调。 辛卯，以尚书仆射王奂为领军将军。
十一月，乙卯，以羽林监费延宗为越州刺史。庚申，以后将军、晋安王子懋为湘州刺史，西阳王子明为南兖州刺史。
七年春，正月，丙午，以中军将军王敬则为豫州刺史，中军将军阴智伯为梁、南秦二州刺史。戊申，诏曰： 雍州频岁戎役，兼水旱为弊，原四年以前逋租。 辛亥，车驾祀南郊，大赦。京邑贫民，普加赈赐。又诏曰： 春颁秋敛，万邦所以惟怀，柔远能迩，兆民所以允殖。郑浑宰邑，因姓立名，王濬剖符，户口殷盛。今产子不育，虽炳常禁，比闻所在，犹或有之。诚复礼以贫杀，抑亦情由俗淡。宜节以严威，敦以惠泽。主者寻旧制，详量附定，蠲恤之宜，务存优厚。 壬戌，骠骑将军、开府仪同三司临川王映薨。戊辰，诏曰： 诸大夫年秩隆重，禄力殊薄，岂所谓下车惟旧，趋桥敬老？可增俸，详给见役。 二月，丙子，以左卫将军、巴东王子响为中护军。己丑，诏曰： 宣尼诞敷文德，峻极自天，发辉七代，陶钧万品，英风独举，素王谁匹！功隐于当年，道深于日月。感麟厌世，缅邈千祀，川竭谷虚，丘夷渊塞，非但洙泗湮沦，至乃飨尝乏主。前王敬仰，崇修寝庙，岁月亟流，鞠为茂草。今学敩兴立，实禀洪规，抚事怀人，弥增钦属。可改筑宗祊，务在爽垲。量给祭秩，礼同诸侯。奉圣之爵，以时绍继。 壬寅，以丹阳尹王晏为江州刺史。癸卯，以巴陵王子伦为豫州刺史。
三月，丁未，以太子右卫率王玄邈为兖州刺史。庚戌，以中护军、巴东王子响为江州刺史，中书令、随郡王子隆为中护军。甲寅，立皇子子岳为临贺王，子峻为广汉王，子琳为宣城王，子珉为义安王。夏，四月，戊寅，诏曰： 婚礼下达，人伦攸始，《周官》设媒氏之职，《国风》兴及时之咏。四爵内陈，义不期侈，三鼎外列，事岂存奢！晚俗浮丽，历兹永久，每思惩革，而民未知禁。乃闻同牢之费，华泰尤甚；膳羞方丈，有过王侯。富者扇其骄风，贫者耻躬不逮。或以供帐未具，动致推迁，年不再来，盛时忽往。宜为节文，颁之士庶。并可拟则公朝，方樏供设，合卺之礼无亏，宁俭之义斯在。如故有违，绳之以法。 五月，乙巳，尚书令、卫将军、开府仪同三司王俭薨。甲子，以新除尚书左仆射柳世隆为尚书令。
六月，丁亥，车驾幸琅邪。秋，八月，庚子，以左卫将军建安王子真为中护军。冬，十月，己丑，诏曰： 三季浇浮，旧章陵替，吉凶奢靡，动违矩则。或裂锦绣以竞车服之饰，涂金镂石以穷茔域之丽。至班白不婚，露棺累叶，苟相夸衒，罔顾大典。可明为条制，严勒所在，悉使画一。如复违犯，依事纠奏。 十二月，己亥，以中护军、建安王子真为郢州刺史，江州刺史、巴东王子响为荆州刺史，前安西司马垣荣祖为兖州刺史。
八年，春，正月，庚子，征西大将军王敬则进号骠骑大将军，左将军沈文季为领军将军，丹阳尹、鄱阳王锵为江州刺史。诏放遣隔城虏俘，听还本土。二月，壬辰，零陵王司马药师薨。夏，四月，戊辰，诏 公卿已下各举所知，随才授职。进得其人，受登贤之赏；荐非其才，获滥举之罚。 秋，七月，辛丑，以会稽太守安陆侯缅为雍州刺史。癸卯，诏曰： 阴阳舛和，纬象愆度，储胤婴患，淹历旬晷。思仰祗天戒，俯纾民瘼，可大赦天下。 癸亥，诏 司、雍二州，比岁不稔，雍州八年以前、司州七年以前逋租悉原。汝南一郡复限更申五年。 八月，丙寅，诏 京邑霖雨既过，居民泛滥，遣中书舍人、二县官长赈恤。 乙酉，以行河南王世子休留代为秦、河二州刺史。壬辰，以左卫将军、随郡王子隆为荆州刺史。巴东王子响有罪，遣丹阳尹萧顺之率军讨之，子响伏诛。冬，十月，丁丑，诏 吴兴水淹过度，开所在仓赈赐。 癸巳，原建元以前逋租。
十一月，乙卯，以建武将军伏登之为交州刺史。十二月，乙丑，以振威将军陈僧授为越州刺史。戊寅，诏 尚书丞郎职事繁剧，恤俸未优，可量增赐禄。 己卯，皇子子建为湘东王。癸巳，以监青冀二州军、行刺史事张冲为青、冀二州刺史。
九年春，正月，甲午，以侍中、江夏王锋为南徐州刺史，冠军将军刘悛为益州刺史。辛丑，车驾祠南郊，诏 京师见囚系，详量原遣。 
三月，乙卯，以南中郎司马刘楷为司州刺史。辛丑，以太子左卫率刘缵为广州刺史。夏，四月，乙亥，有司奏： 旧格一年两过行陵，三月十五日曹郎以下小行，九月十五日司枯以下大行。今长停小行，唯二州一大行。 诏曰： 可。 六月，甲戌，以尚书左仆射王奂为雍州刺史。秋，九月，戊辰，车驾幸琅邪城讲武，观者倾都，普颁酒肉。
十年春，正月，戊午，诏 诸责负众逋七年以前，悉原除。高赀不在例。孤老六疾，人谷五斛。内外有务众官增禄俸。 以左民尚书、南平王锐为湘州刺史，司徒、竟陵王子良领尚书令，右卫将军王玄邈为北徐州刺史，中军将军、庐陵王子卿进号车骑将军，北中郎将、南海王子罕为兖州刺史，辅国将军、临汝公昭文为南豫州刺史，冠军将军王文和为北兖州刺史。
二月，壬寅，镇军将军陈显达领中领军。夏，四月，辛丑，大司马豫章王嶷薨。五月，己巳，司徒、竟陵王子良为扬州刺史。秋，八月，丙申，以新城太守郭安明为宁州刺史。冬，十月，乙丑，车驾幸玄武湖讲武。甲午，车驾殷祠太庙。
十一月，戊午，诏曰： 顷者霖雨，樵粮稍贵，京邑居民，多离其弊。遣中书舍人、二县官长赈赐。 
十一年春，正月，癸丑，诏 京师见系囚，详所原遣。 以骠骑大将军王敬则为司空，江州刺史、鄱阳王锵为领军将军，镇军大将军陈显达为江州刺史，右卫将军崔慧景为豫州刺史。丙子，皇太子长懋薨。
二月，壬午，以车骑将军、庐陵王子卿为骠骑将军、南豫州刺史，抚军将军、安陆王子敬进号车骑将军。己丑，辅国将军曹虎为梁、南秦二州刺史。癸卯，以新除中书监、晋安王子懋为雍州刺史。丙午，以冠军将军王文和为益州刺史。
三月，乙亥，雍州刺史王奂伏诛。夏，四月，壬午，诏 东宫文武臣僚，可悉度为太孙官属。 甲午，立皇太孙昭业、太孙妃何氏。诏 赐天下为父后者爵一级，孝子顺孙义夫节妇粟帛各有差。 癸卯，以骁骑将军刘灵哲为兖州刺史。五月，戊辰，诏曰： 水旱成灾，谷稼伤弊，凡三调众逋，可同申至秋登。京师二县、朱方、姑熟，可权断酒。 庚午，以辅国将军萧惠休为徐州刺史。丙子，以左民尚书、宜都王铿为南豫州刺史。六月，壬午，诏 霖雨既过，遣中书舍人、二县官长赈赐京邑居民。 秋，七月，丁巳，诏曰： 顷风水为灾，二岸居民多离其患，加以贫病六疾，孤老稚弱，弥足矜念。遣中书舍人履行沾恤。 又诏曰： 水旱为灾，实伤农稼。江淮之间，仓廪既虚，遂草窃充斥，互相侵夺，依阻山湖，成此逋逃。曲赦南兖、兖、豫、司、徐五州，南豫州之历阳、谯、临江、庐江四郡，三调众逋宿债，并同原除。其缘淮及青、冀新附侨民，复除已讫，更申五年。 是月，上不豫，徙御延昌殿，乘舆始登阶，而殿屋鸣咤，上恶之。虏侵边，戊辰，遣江州刺史陈显达镇雍州樊城。上虑朝野忧惶，乃力疾召乐府奏正声伎。戊寅，大渐。诏曰： 始终大期，贤圣不免，吾行年六十，亦复何恨。但皇业艰难，万机事重，不能无遗虑耳。太孙进德日茂，社稷有寄。子良善相毗辅，思弘治道；内外众事，无大小悉与鸾参怀，共下意。尚书中是职务根本，悉委王晏、徐孝嗣。军旅捍边之略，委王敬则、陈显达、王广之、王玄邈、沈文季、张瑰、薛渊等。百辟庶僚，各奉尔职，谨事太孙，勿有懈怠。知复何言。 又诏曰： 我识灭之后，身上著夏衣，画天衣，纯乌犀导，应诸器悉不得用宝物及织成等，唯装复裌衣各一通。常所服身刀长短二口铁环者，随我入梓宫。祭敬之典，本在因心，东邻杀牛，不如西家禴祭。我灵上慎勿以牲为祭，唯设饼、茶饮、干饭、酒脯而已。天下贵贱，咸同此制。未山陵前，朔望设菜食。陵墓万世所宅，意尝恨休安陵未称，今可用东三处地最东边以葬我，名为景安陵。丧礼每存省约，不须烦民。百官停六时入临，朔望祖日可依旧。诸主六宫，并不须从山陵。内殿凤华、寿昌、耀灵三处，是吾所治制。夫贵有天下，富兼四海，宴处寝息，不容乃陋，谓此为奢俭之中，慎勿坏去。显阳殿玉像诸佛及供养，具如别牒，可尽心礼拜供养之。应有功德事，可专在中。自今公私皆不得出家为道，及起立塔寺，以宅为精舍，并严断之。唯年六十，必有道心，听朝贤选序，已有别诏。诸小小赐乞，及阁内处分，亦有别牒。内外禁卫劳旧主帅左右，悉付萧谌优量驱使之，勿负吾遗意也。 是日上崩，年五十四。
上刚毅有断，为治总大体，以富国为先。颇不喜游宴、雕绮之事，言常恨之，未能顿遣。临崩又诏 凡诸游费，宜从休息。自今远近荐献，务存节俭，不得出界营求，相高奢丽。金粟缯纩，弊民已多，珠玉玩好，伤工尤重，严加禁绝，不得有违准绳。 九月，丙寅，葬景安陵。
史臣曰：世祖南面嗣业，功参宝命，虽为继体，事实艰难。御衮垂旒，深存政典，文武授任，不革旧章。明罚厚恩，皆由上出，义兼长远，莫不肃然。外表无尘，内朝多豫，机事平理，职贡有恒，府藏内充，民鲜劳役。宫室苑囿，未足以伤财，安乐延年，众庶所同幸。若夫割爱怀抱，同彼甸人，太祖群昭，位后诸穆。昔汉武留情晚悟，追恨戾园，魏文侯克中山，不以封弟，英贤心迹，臣所未详也。
赞曰：武帝丕显，徽号止戈。韶岭歇祲，彭派澄波。威承景历，肃御金科。北怀戎款，南献夷歌。市朝晏逸，中外宁和。
