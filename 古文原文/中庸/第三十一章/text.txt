唯天下至圣，为能聪明睿知足以有临也；宽裕温柔足以有容也；发强刚毅、足以有执也；齐庄中正足以有敬也；文理密察足以有别也。
溥博，渊泉，而时出之。
溥博如天，渊泉如渊。见而民莫不敬，言而民莫不信，行而民莫不说。
是以声名洋溢乎中国，施及蛮貊。舟车所至，人力所通，天之所覆，地之所载，日月所照，霜露所队：凡有血气者莫不尊亲，故曰， 配天 。
