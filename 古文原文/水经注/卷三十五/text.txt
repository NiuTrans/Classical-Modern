又东至华容县西，夏水出焉。
江水左迤为中夏水，右则中郎浦出焉。江浦右迤，南派屈西，极水曲之势，世谓之江曲者也。
又东南当华容县南，涌水入焉。
江水又东，涌水注之。水自夏水南通于江，谓之涌口。二水之间，《春秋》所谓阎敖游涌而逸者也。江水又径南平郡孱陵县之乐乡城北，吴陆抗所筑，后王濬攻之，获吴水军督陆景于此渚也。
又东南，油水从东南来注之。
又东，右合油口，又东径公安县北。刘备之奔江陵，使筑而镇之。曹公闻孙权以荆州借备，临书落笔。杜预克定江南，罢华容置之，谓之江安县，南郡治。吴以华容之南乡为南郡，晋太康元年改曰南平也。县有油水，水东有景口，口即武陵郡界。景口东有沦口，沦水南与景水合。又东通澧水及诸陂湖，自此渊潭相接，悉是南蛮府屯也。故侧江有大城，相承云仓储城，即邸阁也。江水左会高口，江浦也，右对黄州。江水又东得故市口，水与高水通也。江水又右径阳岐山北，山枕大江，山东有城，故华容县尉旧治也。大江又东，左合子夏口。江水左迤北出，通于夏水，故曰子夏也。大江又东，左得侯台水口，江浦也。大江右得龙穴水口，江浦右迤也。北对虎洲。又洲北有龙巢，地名也，昔禹南济江，黄龙夹舟，舟人五色无主。禹笑曰：吾受命于天，竭力养民，生，性也，死，命也，何忧龙哉？于是二龙弭鳞掉尾而去焉，故水地取名矣。江水自龙巢而东，得俞口，夏水泛盛则有，冬无之。江之北岸，上有小城，故监利县尉治也。又东得清阳土坞二口，江浦也。大江右径石首山北，又东径赭要。赭要，洲名，在大江中，次北湖洲下。江水左得饭筐上口，秋夏水通下口，上下口间，相距三十余里。赭要下即杨子洲，在大江中，二洲之间，常苦蚊害。昔荆佽飞济此，遇两蚊，斩之，自后罕有所患矣。江之右岸则清水口，口上即钱官也。水自牛皮山东北通江，北对清水洲，洲下接生江洲，南即生江口，水南通澧浦。江水左会饭筐下口，江浦所入也。江水又右得上檀浦，江溠也。江水又东径竹町南，江中有观洋溠，溠东有大洲，洲东分为爵洲，洲南对湘江口也。
又东至长沙下隽县北，澧水、沅水、资水合东流注之。凡此诸水，皆注于洞庭之陂，是乃湘水，非江川。湘水从南来注之。
江水右会湘水，所谓江水会者也。江水又东，左得二夏浦，俗谓之西江口。又东径忌置山南，山东即隐口浦矣。江之右岸有城陵山，山有故城，东接微落山，亦曰晖落矶。江之南畔名黄金濑，濑东有黄金浦，良父口，夏浦也。又东径彭城口，水东有彭城矶，故水受其名，即玉涧，水出巴丘县东玉山玉溪，北流注于江。江水自彭城矶东径如山北，北对隐矶，二矶之间，有独石孤立大江中，山东江浦，世谓之白马口。江水又左径白螺山南，右历鸭兰矶北，江中山也。东得鸭兰、治浦二口，夏浦也。江水左径上乌林南，村居地名也。又东径乌黎口，江浦也，即中乌林矣。又东径下乌林南，吴黄盖败魏武于乌林，即是处也。江水又东，左得子练口，北通练浦，又东合练口，江浦也。南直练洲，练名所以生也。江之右岸得蒲矶口，即陆口也。水出下隽县西三山溪，其水东径陆城北，又东径下隽县南，故长沙旧县，王莽之闰隽也。宋元嘉十六年，割隶巴陵郡。陆水又屈而西北流，径其县北，北对金城，吴将陆涣所屯也。陆水又人蒲圻县北，径吕蒙城西。昔孙权征长沙零、桂所镇也。陆水又径蒲矶山，北入大江，谓之刀环口。又东径蒲矶山北，北对蒲圻洲，亦曰擎洲，又曰南洲，洲头即蒲圻县治也，晋太康元年置。洲上有白面洲，洲南又有澋口，水出豫章艾县，东入蒲圻县，至沙阳西北鱼岳山入江，山在大江中，扬子洲南，孤峙中洲。江水左得中阳水口，又东得白沙口，一名沙屯，即麻屯口也。本名蔑默口，江浦矣。南直蒲圻洲，水北入百余里，吴所屯也。又径鱼岳山北，下得金梁洲。洲东北对渊洲，一名渊步洲。江濆从洲头以上，悉壁立无岸，历蒲圻至白沙，方有浦，上甚难。江中有沙阳洲，沙阳县治也。县本江夏之沙羡矣。晋太康中改曰沙阳县。宋元嘉十六年，割隶巴陵郡。江之右岸有雍口，亦谓之港口。东北流为长洋港。又东北径石子冈，冈上有故城，即州陵县之故城也。庄辛所言左州侯国矣。又东径州陵新治南，王莽之江夏也。港水东南流注于江，谓之洋口。南对龙穴洲，沙阳洲之下尾也。洲里有驾部口，宋景平二年，迎文帝于江陵，法驾顿此，因以为名。文帝车驾发江陵。至此黑龙跃出，负帝所乘舟，左右失色。上谓长史王昙首曰：乃夏禹所以受天命矣，我何德以堪之？故有龙穴之名焉。江水又东，右得聂口，江浦也，左对聂洲。江水左径百人山南，右径赤壁山北，昔周瑜与黄盖诈魏武大军处所也。江水东径大军山南。山东有山屯，夏浦江水左迤也。江中有石浮出，谓之节度石。右则涂水注之，水出江州武昌郡武昌县金山，西北流径汝南侨郡故城南，咸和中，寇难南逼，户口南渡，因置斯郡，治于涂口。涂水历县西，又西北流注于江。江水又东径小军山南，临侧江津，东有小军浦。江水又东径鸡翅山北，山东即土城浦也。又东北至江夏沙羡县西北，沔水从北来注之。
沌水上承沌阳县之太白湖，东南流为沌水，径沌阳县南，注于江，谓之沌口。有沌阳都尉治。晋永嘉六年，王敦以陶侃为荆州，镇此。明年徙林鄣。江水又东径叹父山，南对叹州，亦曰叹步矣。江之右岸当鹦鹉洲，南有江水右迤，谓之驿渚。三月之末，水下通樊口水。江水又东径鲁山南，古翼际山也。《地说》曰：汉与江合于衡北翼际山旁者也。山上有吴江夏太守陆涣所治城，盖取二水之名。《地理志》曰：夏水过郡入江，故曰江夏也。旧治安陆；权高帝六年置，吴乃徙此。城中有《晋征南将军荆州刺史胡奋碑》。又有平南将军王世将刻石记征杜曾事。有刘琦墓及庙也。山左即沔水口矣。沔左有郤月城，亦曰偃月垒，戴监军筑，故曲陵县也。后乃沙羡县治。昔魏将黄祖所守，遣董袭、凌统攻而擒之。祢衡亦遇害于此。衡恃才倜傥；肆狂猖于无妄之世，保身不足，遇非其死，可谓咎悔之深矣。江之右岸有船官浦，历黄鹄矶西而南矣，直鹦鹉洲之下尾。江水溠曰洑浦，是曰黄军浦，昔吴将黄盖军师所屯，故浦得其名，亦商舟之所会矣。船官浦东即黄鹄山。林涧甚美，谯郡戴仲若野服居之。山下谓之黄鹄岸，岸下有湾，目之为黄鹄湾。黄鹄山东北对夏口城，魏黄初二年孙权所筑也。依山傍江，开势明远，凭墉藉阻，高观枕流，上则游目流川，下则激浪崎岖，实舟人之所艰也。对岸则人沔津，故城以夏口为名，亦沙羡县治也。江水左得湖口，水通太白湖，又东合滠口，水上承溳水于安陆县而东径滠阳县北，东流注于江。江水又东，湖水自北南注，谓之嘉吴。江右岸频得二夏浦，北对东城洲西，浦侧有雍伏戍。江之右岸，东会龙骧水口，水出北山蛮中。江之左有武口，水上通安陆之延头，宋元嘉二年，卫将军、荆州刺史谢晦，阻兵上流，为征北檀道济所败，走奔于此，为戍主光顺之所执处也。南至武城，俱入大江。南直武洲，洲南对杨桂水口，江水南出也，通金女、大文、桃班三治。吴旧屯所在，荆州界尽此。江水东径若城南。庾仲雍《江水记》曰：若城至武城口三十里者也。南对郭口夏浦，而不常泛矣。东得苦菜夏浦，浦东有苦菜山，江径其北，故浦有苦菜之名焉，山上有菜苦可食。江水左得广武口江浦也。江之右岸有李姥浦，浦中偏无蚊蚋之患矣。北对峥嵘洲，冠军将军刘毅破桓玄于此洲，玄乃挟天子西走江陵矣。
又东过邾县南，江水东径白虎矶北，山临侧江濆，又东会赤溪夏浦浦口，江水右迤也。
又东径贝矶北，庾仲雍谓之沛岸矣。江右岸有秋口，江浦也，又东得鸟石水，出乌石山，南流注于江。江水右得黎矶，矶北亦曰黎岸也。山东有夏浦，又东径上碛北，山名也，仲雍谓之大小竹碛也。北岸峰火洲，即举洲也。北对举口，仲雍作莒字，得其音而忘其字，非也。举水出龟头山，西北流径蒙茏戍南，梁定州治，蛮田秀超为刺史。举水又西流，左合垂山之水，水北出垂山之阳，与弋阳淠水同发一山，故是水合之。水之东有南口戍，又南径方山戍西，西流注于举水。又西南径梁司、豫二州东，蛮田鲁生为刺史，治湖陂城，亦谓之水城也。举水又西南径颜城南，又西南径齐安郡西，倒水注之。水出黄武山，南流径白沙戍西，又东南径梁达城戍西，东南合举水，举水又东南历赤亭下，谓之赤亭水，又分为二水，南流注于江，谓之举口。南对举洲，《春秋左传》定公四年，吴、楚陈于柏举。京相璠曰：汉东地矣。江夏有溳水，或作举，疑即此也。左水东南流入于江。江浒曰文方口。江之右岸有凤鸣口，江浦也。浦侧有凤鸣戍。江水又东径邾县故城南，楚宣王灭邾，徒居于此，故曰邾也。汉高帝元年，项羽封吴芮为衡山王，都此。晋咸和中，庾翼为西阳太守，分江夏立。咸康四年，豫州刺史毛宝，西阳太守樊俊共镇之，为石虎将张格度所陷，自尔丘墟焉。城南对芦洲，旧吴时筑客舍于洲上，方便惟所止焉，亦谓之罗洲矣。
鄂县北，江水右得樊口，庾仲雍《江水记》云：谷里袁口，江津南入，历樊山上下三百里，通新兴、马头二治。樊口之北有湾。昔孙权装大船，名之曰长安，亦曰大舶，载坐直之士三千人，与群臣泛舟江津，属值风起，权欲西取芦洲。谷利不从，乃拔刀急上，令取樊口薄舶船，至岸而败，故名其处为败舶湾。因凿樊山为路以上，人即名其处为吴造岘，在樊口上一里，今厥处尚存。江水又左径赤鼻山南，山临侧江川。又东径西阳郡南，郡治即西阳县也。《晋书地道记》以为弦子国也。江之右岸有鄂县故城，旧樊楚地，《世本》称熊渠封其中子红为鄂王。《晋太康地记》以为东鄂矣。《九州记》曰：鄂，今武昌也。孙权以魏黄初元年，自公安徒此，改曰武昌县。鄂县徙治于袁山东，又以其年立为江夏郡，分建业之民千家以益之。至黄龙元年，权迁都建业，以陆逊辅太子镇武昌。孙皓亦都之，皓还东，令滕牧守之。晋惠帝永平中，始置江州，傅综为刺史，治此城，后太尉庾亮之所镇也。今武昌郡治。城南有袁山，即樊山也。《武昌记》曰：樊口南有大姥庙，孙权常猎于山下，依夕，见一姥，问权猎何所得。曰：正得一豹。母曰：何不竖豹尾？忽然不见。应助《汉官序》曰：豹尾过后，执金吾罢屯，解围。天于卤簿中，后属车施豹尾。于道路，豹尾之内为省中。盖权事应在此，故为立庙也。又孙皓亦尝登之，使将害常侍王蕃，而以其首虎争之。北背大江，江上有钓台，权常极饮其上，曰：堕台醉乃已。张昭尽言处。城西有郊坛，权告天即位于此，顾谓公卿曰：鲁子敬尝言此，可谓明于事势矣。城东故城，言汉将灌婴所筑也。江中有节度石三段，广百步，高五六丈，是西阳、武昌界，分江于斯石也。又东得次浦，江浦也。东径五矶北，有五山，沿次江阴，故得是名矣，仲雍谓之五圻。江水左则巴水注之，水出雩娄县之下灵山，即大别山也。与决水同出一山，故世谓之分水山，亦或曰巴山。南历蛮中，吴时，旧立屯于水侧，引巴水以溉野。又南径巴水戍，南流注于江，谓之巴口。又东径噡县故城南，故弦国也。《春秋》僖公五年秋，楚灭弦，弦子奔黄者也。汉惠帝元年，封长沙相利仓为侯国，城在山之阳，南对五洲也。江中有五洲相接，故以五洲为名。宋孝武帝举兵江州，建牙洲上，有紫云荫之，即是洲也。东会希水口，水出灊县霍山西麓。山北有灊县故城，《地理志》曰：县南有天柱山。即霍山也。有祠南岳庙。音潜。齐立霍州治此。西南流分为二水，枝津出焉。希水又南，积而为湖，谓之希湖。湖水又南流，径噡县东而南流注于江，是曰希水口者也。然水流急濬，霖雨暴涨，漂滥无常，行者难之。大江右岸有厌里口，安乐浦。从此至武昌，尚方作部诸屯相接，枕带长江。又东得桑步，步下有章浦，本西阳郡治，今悉荒芜。江水左得赤水浦，夏浦也。江水又东径南阳山南，又曰芍矶，亦曰南阳矶，仲雍谓之南阳圻，一名洛至圻，一名石姥，水势迅急。江水又东径西陵县故城南，《史记》秦昭王遣白起伐楚，取西陵者也。汉章帝建初二年，封阴堂为侯国。江水东历孟家溠。江之右岸有黄石山，水径其北，即黄石矶也。一名石茨圻，有西陵县。县北则三洲也。山连延江侧，东山偏高，谓之西塞，东对黄公九矶，所谓九圻者也。于行小难，两山之间为阙塞。从此济于土复，土复者，北岸地名也。
又东过蕲春县南，蕲水从北东注之。
江水又得苇口，江浦也。浦东有苇山，江水东径山北。北崖有东湖口，江波左边，流结成湖，故谓之湖口矣。江水又东得空石口，江浦在右，临江有空石山，南对石穴洲，洲上有蕲阳县治。又东，蕲水注之。江水又东，径蕲春县故城南。世祖建武三十年，封陈俊子浮为侯国。江水又东，得铜零口，江浦也。大江右径虾蟆山北，而东会海口。水南通大湖，北达于江。左右翼山，江水径其北，东合臧口，江浦也。江水又左径长风山南，得长风口，江浦也。江水又东径积布山南，俗谓之积布矶，又曰积布圻，庾仲雍所谓高山也。此即西阳、寻阳二郡界也。右岸有土复口，江浦也。夹浦有江山，山东有护口，江浦也。庾仲雍谓之朝二浦也。
又东过下雉县北，利水从东陵西南往之。
江水东径琵琶山南，山下有琵琶湾。又东径望夫山南，又东得苦菜水口，夏浦也。江之有岸，富水注之，水出阳新县之青湓山，西北流径阳新县，故豫章之属县矣。地多女鸟。《玄中记》曰：阳新男子，于水次得之，遂与共居，生二女，悉农羽而去。豫章间养儿，不露其衣，言是鸟落尘于儿衣中，则令儿病，故亦谓之夜飞游女矣。又西北径下雉县，王莽更名之润光矣，后并阳新。水之左右，公私裂溉，咸成沃壤。旧吴屯所在也。江水又东，右得兰溪水口。并江浦也。又东，左得青林口，水出庐江郡之东陵乡，江夏有西陵县，故是言东矣。《尚书》云江水过九江至于东陵者也。西南流，水积为湖，湖西有青林山。宋太始元年，明帝遣沈攸之西代子勋，伐栅青山，睹一童子甚丽，问伐者曰：取此何为？答欲讨贼。童子曰：下旬当平，何劳伐此？在众人之中，忽不复见。故谓之青林湖。湖有鲫鱼，食之肥美，辟寒暑，湖水西流，谓之青林水。又西南，历寻阳，分为二水：一水东流，通大雷。一水西南流注于江，《经》所谓利水也。右对马头岸，自富口迄此五十余里，岸阻江山。
