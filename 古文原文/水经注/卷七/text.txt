济水出河东垣县东王屋山，为沇水。
《山海经》曰：王屋之山联水出焉，西北流，注于秦泽。郭景纯云：联、沇声相近，即沇水也。潜行地下，至共山南，复出于东丘。今原城东北有东丘城。孔安国曰：泉源为沇，流去为济。《春秋说题辞》曰：济，齐也；齐，度也，贞也。《风俗通》曰：济出常山房子县赞皇山，庙在东郡临邑县。济者，齐也，齐其度量也。余按二济同名，所出不同，乡原亦别，斯乃应氏之非矣。今济水重源出轵县西北平地。水有二源：东源出原城东北，昔晋文公伐原以信，而原降，即此城也。俗以济水重源所发，因复谓之济原城。其水南径其城东故县之原乡。杜预曰：沁水县西北有原城者是也。南流与西源合，西源出原城西，东流水注之。水出西南，东北流注于济。济水又东径原城南，东合北水，乱流东南注，分为二水，一水东南流，俗谓之为衍水，即沇水也。衍、沇声相近，转呼失实也。济水又东南，径絺城北而出于温矣。其一水枝津南流，注于湨。湨水出原城西北原山勋掌谷，俗谓之为白涧水，南径原城西。《春秋》，会于湨梁，谓是水之坟梁也。《尔雅》曰：梁莫大于湨梁。梁，水堤也。湨水又东南径阳城东，与南源合，水出阳城南溪。阳亦樊也。一曰阳樊。《国语》曰：王以阳樊赐晋，阳人不服，文公围之。仓葛曰：阳有夏、商之嗣典，樊仲之官守焉。君而残之，无乃不可乎？公乃出阳人。《春秋》，樊氏叛，惠王使虢公伐樊，执仲皮归于京师。即此城也。其水东北流，与漫流水合，水出织关南，东北流，又北注于湨，谓之漫流口。湨水又东合北水，乱流东南，左会济水枝渠。湨水又东径钟繇坞北，世谓之钟公垒。又东南，涂沟水注之。水出轵县西南山下，北流东转，入轵县故城中，又屈而北流出轵郭。汉文帝元年，封薄昭为侯国也。又东北流注于湨。湨水又东北径波县故城北。汉高帝封公上不害为侯国。湨水又东南流，天浆涧水注之。水出轵南皋向城北，城在皋上。俗谓之韩王城，非也。京相璠曰：或云今河内织西有城，名向，今无。杜元凯《春秋释地》亦言是矣。盖相袭之向，故不得以地名而无城也。阚駰《十三州志》曰：轵县南山西曲有故向城，即周向国也。《传》曰，向姜不安于莒而归者矣。汲郡《竹书纪年》曰：郑侯使韩辰归晋阳及向。二月，城阳、向，更名阳为河雍，向为高平。即是城也。其水有二源俱导，各出一溪，东北流，合为一川，名曰天浆溪。又东北径一故城，俗谓之冶城，水亦曰冶水。又东流注于湨。湨水又东南流，右会同水，水出南原下，东北流径白骑坞南。坞在原上，为二溪之会，北带深隍，三面阻险，惟西版筑而已。东北流径安国城西，又东北注湨水。湨水东南径安国城东，又南径毋辟邑西，世谓之无比城，亦曰马髀城，皆非也。朝廷以居废太子，谓之河阳庶人。湨水又南注于河。
又东至温县西北，为济水。又东过其县北，济水于温城西北与故渎分，南径温县故城西。周畿内国，司寇苏忿生之邑也。《春秋》僖公十年，狄灭温，温子奔卫，周襄王以赐晋文公。济水南历貌公台西。《皇览》曰：温城南有虢公台，基趾尚存。济水南流注于河。郭缘生《述征记》曰：济水河内温县注于河，盖沿历之实证，非为谬说也。济水故渎于温城西北东南出，径温城北，又东径虢公冢北。《皇览》曰：虢公冢在温县郭东，济水南大冢是也。济水当王莽之世，川渎枯竭，其后水流径通，津渠势改，寻梁脉水，不与昔同。
屈从县东南流，过隤城西，又南当巩县北，南入于河。济水故渎东南合奉沟水，水上承朱沟于野王城西，东南径阳乡城北，又东南径李城西。秦攻赵，邯郸且降，传舍吏子李同说平原君胜，分家财飨士，得敢死者三千人，李同与赴秦军，秦军退。同死，封其父为李侯。故徐广曰：河内平旱县有李城。即此城也。于城西南为陂水，淹地百许顷，兼葭萑苇生焉，号曰李陂。又径隤城西，屈而东北流，径其城北，又东径平皋城南。应劭曰：邢侯自襄国徙此。当齐桓公时，卫人伐邢，邢迁于夷仪，其地属晋，号曰邢丘。以其在河之皋，势处平夷，故曰平皋。瓒性《汉书》云：《春秋》，狄人伐邢，邢迁夷仪，不至此也。今襄国西有夷仪城，去襄国百余里，平皋是邢丘，非国也。余案《春秋》宣公六年，赤狄伐晋，围邢丘。昔晋侯送女于楚，送之邢丘，即是此处也，非无城之言。《竹书纪年》曰：梁惠成王三年，郑城邢丘。司马彪《后汉郡国志》云：县有邢丘，故邢国，周公子所封矣。汉高帝六年，封砀郡长项佗为侯国，赐姓刘氏，武帝以为县。其水又南注于河也。与河合流，又东过成皋县北，又东过荥阳县北，又东至砾溪南，东出过荥泽北。
《释名》曰：济，济也，源出河北济河而南也，《晋地道志》曰：济自大伾入河，与河水斗，南泆为荥泽。《尚书》曰：荥波既潴。孔安国曰，荥泽波水已成遏潴。阚駰曰：荣播，泽名也。故吕忱云：播水在荥阳。谓是水也。昔大禹塞其淫水而于荥阳下引河，东南以通淮、泗，济水分河东南流。汉明帝之世，司空伏恭荐乐浪人王景，字仲通，好学多艺，善能洽水。显宗诏与谒者王吴始作浚仪渠，吴用景法，水乃不害，此即景、吴所修故渎也。渠流东注，浚仪故复，谓之浚仪渠。明帝永平十五年，东巡至无盐，帝嘉景功，拜河堤谒者。灵帝建宁四年，于敖城西北垒石为门，以遏渠口，谓之石门，故世亦谓之石门水。门广十余丈，西去河三里，石铭云：建宁四年十一月，黄场石也，而主吏姓名，磨灭不可复识。魏太和中，又更修之，撤故增新，石字沦落，无复在者。水北有石门亭，戴延之所云新筑城，城周三百步，荥阳太守所镇者也。水南带三皇山，即皇室山，亦谓之为三室山也。济水又东径西广武城北。《郡国志》，荥阳县有广武城，城在山上，汉所城也。高祖与项羽临绝涧对语，责羽十罪，羽射汉祖中胸处也。山下有水，北流入济，世谓之柳泉也。济水又东径东广武城北，楚项羽城之。汉破曹咎，羽还广武，为高坛，置太公其上，曰：汉不下，吾烹之。高租不听，将窖之。项伯曰：为天下者不顾家，但益怨耳。羽从之。今名其坛曰项羽堆。夹城之间，有绝洞断山，谓之广武涧。项羽叱娄烦于其上，娄烦精魄丧归矣。济水又东径敖山北，《诗》所谓薄狩于敖者也。其山上有城，即殷帝仲丁之所迁也。皇甫谧《帝王世纪》曰仲丁自毫徙嚣于河上者也。或曰敖矣。秦置仓于其中，故亦曰敖仓城也。济水又东合荥渎，渎首受河水，有石门，谓之为荥口石门也，而地形殊卑，盖故荥播所导，自此始也。门南际河，有故碑云：惟阳嘉三年二月丁丑，使河堤谒者王海，疏达河川，遹荒庶土，往大河冲塞，侵啮金堤，以竹笼石葺土而为堨，坏隤无已，功消亿万，请以滨河郡徒，疏山采石垒以为障，功业既就，徭役用息，未详诏书，许诲立功府卿，规基经始，诏策加命，迁在沇州，乃简朱轩授使司马登，令缵茂前绪，称遂休功，登以伊、洛合注大河，南则缘山，东过大伾，回流北岸，其势郁，涛怒湍急激疾，一有决溢，弥原淹野，蚁孔之变，害起不测，盖自姬氏之所常蹙。昔崇鲧所不能治，我二宗之所劬劳于是。乃跋涉躬亲，经之营之，比率百姓，议之于臣，伐石三谷，水匠致治，立激岸侧，以捍鸿波，随时庆赐说以劝之，川无滞越，水土通演，役未逾年，而功程有毕，斯乃元勋之嘉课，上德之宏表也。昔禹修九道，《书》录其功；后稷躬稼，《诗》列于《雅》。夫不惮劳谦之勤，夙兴厥职，充国惠民，安得湮没而不章焉。故遂刊石记功，垂示于后。其辞云云：使河堤谒者山阳东缗司马登，字伯志；代东莱曲成王海，字孟坚；河内太守宋城向豹，字伯尹；丞汝南邓方，字德山；怀令刘丞，字季意；河堤椽匠等造。陈留浚仪边韶字孝先颂。石铭岁远，字多沦缺，其所灭，盖阙如也。荥渎又东南流，注于济，今无水。次东得宿须水口，水受大河，渠侧有扈亭水，自亭东南流，注于济，今无水。宿须在河之北，不在此也，盖名同耳。自西缘带山隰，秦、汉以来，亦有通否。济水与河浑涛东注，晋太和中，桓温北伐，将通之，不果而还。义熙十二年，刘公西征；又命宁朔将军刘遵考仍此渠而漕之，始有激湍东注，而终山崩壅塞，刘公于北十里更凿故渠通之。今则南渎通津，川涧是导耳。济水于此，又兼邲目。《春秋》宣公十三年，晋、楚之战，楚军于邲。即是水也。音卞。京相璠曰：在敖北。济水又东径荥阳县北。曹太祖与徐荣战，不利，曹洪授马于此处也。济水又东，砾石溪水注之。水出荥阳城西南李泽，泽中有水，即古冯池也。《地理志》曰：荥阳县，冯池在西南是也。东北流，历敖山南。《春秋》，晋、楚之战，设伏于敖前，谓是也。径虢亭北，池水又东北径荥阳县北断山，东北注于济，世谓之砾石涧，即《经》所谓砾溪矣。《经》云济出其南，非也。济水又东，索水注之，水出京县西南嵩渚山，与东关水同源分流，即古胸然水也。其水东北流，器难之水注之。《山海经》曰：少陉之山，器难之水出焉，而北流注于侵水。即此水也。其水北流径金亭，又北径京县故城西，入于旃然之水。城，故郑邑也。庄公以居弟段，号京城太叔。祭仲曰：京城过百雉，国之害也。城北有坛山冈。《赵世家》成侯二十年，魏献荥阳，因以为坛。台冈也。其水乱流，北径小索亭西。京相璠曰，京有小索亭。《世语》以为本索氏兄弟居此，故号小索者也。又为索水。索水又北径大栅城东。晋荥阳民张卓、董迈等遭荒，鸠聚流杂保固，名为大栅坞。至太平真君八年，豫州刺史崔白自虎牢移州治此，又东开广旧城，创制改筑焉。太和十七年，迁都洛邑，省州置郡。索水又屈而西流，与梧桐涧水合，水出西南梧桐谷，东北流注于索。斯水亦时有通塞，而不常流也。索水又北屈，东径大索城南。《春秋传》曰：郑子皮劳叔向于索氏。即此城也。《晋地道志》所谓京有大索、小索亭。《汉书》京、索之间也。索水又东径虢亭南。应劭曰：荥阳，故虢公之国也，今虢亭是矣。司马彪《郡国志》曰：县有虢亭，俗谓之平桃城。城内有大冢，名管叔冢。或亦谓之为号咷城，非也。盖号、虢字相类，字转失实也。《风俗通》曰：俗说高祖与项羽战于京、索，遁于薄中。羽追求之，时鸠止鸣其上，追之者以为必无人，遂得脱。及即位，异此鸠，故作鸠杖以扶老。案《广志》，楚鸠一名嗥啁，号眺之名，盖因鸠以起目焉，所未详也。索水又东北流，须水右入焉。水近出京城东北二里榆子沟，亦曰柰榆沟也，又或谓之为小索水。东北流，木蓼沟水注之，水上承京城南渊，世谓之车轮渊。渊水东北流，谓之木蓼沟。又东北入于须水。须水又东北流，于荥阳城西南北注索。索水又东径荥阳县故城南。汉王之困荥阳也，纪信曰：臣诈降楚王，宜间出。信乃乘王车出东门，称汉降楚。楚军称万岁，震动天地，王与数十骑出西门得免楚围。羽见信大怒，遂烹之。信冢在城西北三里。故蔡伯喈《述征赋》曰：过汉祖之所隘，吊纪信于荥阳。其城跨倚冈原，居山之阳，王莽立为祈队，备周六队之制。魏正始三年，岁在甲子，被癸丑诏书，割河南郡县，自巩阙以东，创建荥阳郡，并户二万五千，以南乡筑阳亭侯李胜，字公昭，为郡守。故原武典农校尉，政有遗惠，民为立祠于城北五里，号曰李君祠。庙前有石蹠，蹠上有石的，《石的铭》具存。其略曰：百族欣戴，咸推厥诚。今犹祀祷焉。索水又东径周苛冢北。汉祖之出荥阳也，令御史大夫周苛守之，项羽拔荥阳获苛，曰：吾以公为上将军，封三万户侯，能尽节乎？苛瞋目骂羽，羽怒，烹之。索水又东流，北屈西转，北径荥阳城东，而北流注济水。杜预曰：旃然水出荥阳成皋县，东入汳。《春秋》襄公十八年，楚伐郑，右师涉颖，次于旃然，即是水也。济渠水断汳沟，惟承此始，故云汳受旃然矣。亦谓之鸿沟水，盖因汉、楚分王，指水为断故也。《郡国志》曰：荥阳有鸿沟水是也。盖因城地而变名，为川流之异目。济水又东径荥泽北，故荥水所都也。京相璠曰：荥泽在荥阳县东南，与济隧合。济隧上承河水于卷县北河，南径卷县故城东，又南径衡雍城西。《春秋左传》襄公十一年，诸侯伐郑，西济于济隧。杜顶阙其地，而曰水名也。京相璠曰：郑地也。言济水荥泽中北流，至衡雍西，与出河之济会，南去新郑百里，斯盖荥播、河、济，往复径通矣。出河之济即阴沟之上源也，济隧绝焉。故世亦或谓其故道为十字沟。自于岑造八激堤于河阴，水脉径断，故渎难寻，又南会于荥泽。然水既断，民谓其处为荥泽。《春秋》，卫侯及翟人战于荥泽，而屠懿公宏演报命纳肝处也。有垂陇城，济渎出其北。《春秋》文公二年，晋士毅盟于垂陇者也。京相璠曰：垂陇，郑地。今荥阳东二十里有故垂陇城，即此是也。世谓之都尉城，盖荥阳典农都尉治，故变垂陇之名矣。渎际又有沙城，城左佩济读。《竹书纪年》，梁惠成王九年，工会郑釐侯于巫沙者也。渎际有故城，世谓之水城。《史记》：秦昭王三十二年，魏冉攻魏，走芒卯，入北宅。即故宅阳城也。《竹书纪年》曰惠成王十三年，王及郑釐侯盟于巫沙，以释宅阳之围，归釐于郑者也。《竹书纪年》：晋出公六年，齐、郑伐卫，荀瑶城宅阳。俗言水城，非矣。济水自泽东出，即是始矣。王隐曰：河决为荥，济水受焉，故有济堤矣，谓此济也。济水又东南径厘城东。《春秋经》书，公会郑伯于时来，《左传》所谓厘也。京相瑶曰：今荥阳县东四十里有故厘城也。济水右合黄水，水发源京县黄堆山，东南流，名祝龙泉，泉势沸涌，状若巨鼎扬汤。西南流，谓之龙项口，世谓之京水也。又屈而北注，鱼子沟水入焉，水出石暗涧，东北流，又北与濏濏水合。水出西溪东流，水上有连理树，其树，柞栎也，南北对生，凌空交合，溪水历二树之间，东流注于鱼水，鱼水又屈而西北注黄水。黄水又北径高阳亭东，又北至故市县，重泉水注之。水出京城西南少陉山，东北流，又北流径高阳亭西，东北流注于黄水。又东北径故市县故城南。汉高帝六年，封阎泽赤为侯国，河南郡之属县也。黄水又东北至荥泽南，分为二水：一水北入荥泽，下为船塘，俗谓之郏城陂，东西四十里，南北二十里。《竹书》、《穆天子传》曰：甲寅，天子浮于荥水，乃奏《广乐》是也。一水东北流，即黄雀沟矣。《穆天子传》曰：王寅，天子东至于雀梁者也。又东北与靖水枝津合，二水之会为黄渊，北流注于济水。又东过阳武县南，济水又东南流入阳武县，历长城东南流，蒗渠出焉。济水又东北流，南济也，径阳武县故城南。王莽更名之曰阳桓矣。又东为白马渊，渊东西二里，南北百五十步，渊流名为白马沟。又东径房城北。《穆天子传》曰天子里甫田之路，东至于房，疑即斯城也。郭《注》以为赵郡房子也。余谓穆王里郑甫而郭以赵之房邑为疆，更为非矣。济水又东径封丘县南，又东径大梁城北，又东径仓垣城，又东径小黄县之故城北。县有黄亭，说济又谓之曰黄沟。县，故阳武之东黄乡也，故水以名县。沛公起兵野战，丧皇妣于黄乡，天下平定，乃使使者以粹宫招魂幽野于是。丹蛇自水濯洗，入于梓宫，其浴处有遗发焉。故谥曰昭灵夫人，因作寝以宁神也。济水又东径东昏县故城北。阳武县之户牖乡矣，汉丞相陈平家焉。平少为社宰，以善均肉称，今民祠其社。平有功于高祖，封户牖侯，是后置东昏县也，王莽改曰东明矣。济水又东径济阳县故城南，故武父城也。城在济水之阳，故以为名，王莽改之曰济前者也。光武生济阳宫，光明照室，即其处也。《东观汉记》曰：光武以建平元年生于济阳县，是岁有嘉禾生，一茎九穗，大于凡禾，县界大熟，因名曰秀。
又东过封丘县北，北济也。自荥泽东径莱阳卷县之武修亭南。《春秋左传》成公十年，郑子然盟于修泽者也，郑地矣。杜预曰：卷东有武修亭。济水又东径原武县故城南，《春秋》之原圃也。《穆天子传》曰：祭父自圃郑来谒天子，夏，庚午，天子饮于洧上，乃遣祭父如圃郑是也。王莽之原桓矣。济渎又东径阳武县故城北，又东绝长城。案《竹书纪年》梁惠成王十二年，龙贾率师筑长城于西边，自亥谷以南，郑所城矣。《竹书纪年》云是梁惠成王十五年筑也。《郡国志》曰：长城自卷径阳武到密者是矣。济读又东径酸枣县之乌巢泽，泽北有故市亭。《晋太康地记》曰：泽在酸枣之东南，昔曹太祖纳许攸之策，破袁绍运处也。济读又东径封丘县北，南燕县之延乡也，其在《春秋》为长丘焉。应劭曰：《左传》，宋败狄于长丘，获长狄，缘斯是也。汉高帝封翟盱为侯国。濮水出焉。济渎又东径大梁城之赤亭北而东注。
又东过平丘县南，北济也。县，故卫地也。《春秋》鲁昭公十三年，诸侯盟于平丘是也。
县有临济亭，田儋死处也。又有曲济亭，皆临侧济水者。
又东过济阳县北，北济也，自武父城北。阚駰曰：在县西北，郑邑也。东径济阳县故城北。圈称《陈留风俗传》曰：县，故宋地也。《竹书纪年》：梁惠成王三十年城济阳。汉景帝中六年，封梁孝王子明为济川王。应劭曰：济川，今陈留济阳县是也。
又东过冤朐县南，又东过定陶县南，南济也。济渎自济阳县故城南，东径戎城北。《春秋》隐公二年，公会戎于潜。杜预曰：陈留济阳县东南有戎城是也。济水又东北，菏水东出焉。济水又东北径冤朐县故城南。吕后元年，封楚元王子刘执为侯国，王莽之济平亭也。济水又东径秦相魏冉家南。冉，秦宣太后弟也，代客卿寿烛为相，封于穰，益封于陶，号曰穰侯，富于王室。范雎说秦，秦王悟其擅权，免相，就封出关，辎车千乘，卒于陶，而因葬焉，世谓之安平陵，墓南崩碑尚存。济水又东北径定陶恭王陵南。汉哀帝父也，帝即位，母丁太后建平二年崩，上曰：宜起陵于恭皇之园，送葬定陶贵震山东。王莽秉政，贬号丁姬，开其椁户，火出炎四五丈，吏卒以水沃灭，乃得入，烧燔椁中器物，公卿遣子弟及诸生四夷十余万人，操持作具，助将作掘平共王母傅太后坟及丁姬家，二旬皆平。莽又周棘其处，以为世戒云。时有群燕数千，衔土投于丁姬竁中，今其坟冢，巍然尚秀，隅阿相承，列郭数周，面开重门，南门内夹道有崩碑二所，世尚谓之丁昭仪墓，又谓之长隧陵。盖所毁者，傅太后陵耳。丁姬坟墓，事与书违，不甚过毁，未必一如史说也。坟南，魏郡治也。世渭之左城，亦名之曰葬城，盖恭王之陵寝也。济水又东北径定陶县故城南，侧城东注。县，故三鬷国也，汤追桀，伐三鬷，即此。周武王封弟叔振铎之邑，故曹国也。汉宣帝甘露二年，更济阴为定陶国，王莽之济平也。战国之世，范蠡既雪会稽之耻，乃变姓名寓于陶，为朱公。以陶天下之中，诸侯四通，货物之所交易也。治产致千金，富好行德，子孙修业，遂致巨万。故言富者，皆曰陶朱公也。又屈从县东北流。
南济也。又东北右合菏水，水上承济水于济阳县东，世谓之五丈沟。又东径陶丘北。《地理志》曰：《禹贡》，陶丘在定陶西南。陶丘亭在南，墨子以为釜丘也。《竹书纪年》魏襄王十九年，薛侯来会王于釜丘者也。《尚书》所谓菏水自陶丘北，谓此也。菏水东北出于定陶县北，屈左合菏水，菏水西分济渎，东北径济阴郡南。《尔雅》曰，济别为濋。吕忱曰：水决复入为氾，广异名也。氾水又东合于菏渎。昔汉租既定天下，即帝位于定陶汇水之阳。张晏曰：氾水在济阴界，取其氾爱弘大而润下也，沮水之名，于是乎在矣。菏水又东北，径定陶县南，又东北，右合黄水枝渠，渠上承黄沟，东北合菏而北注济渎也。
