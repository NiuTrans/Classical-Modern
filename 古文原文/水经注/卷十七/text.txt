渭水出陇西首阳县渭谷亭南鸟鼠山，渭水出首阳县首阳山渭首亭南谷，山在鸟鼠山西北。此县有高城岭，岭上有城，号渭源城，渭水出焉。三源合注，东北流径首阳县西，与别源合，水南出鸟鼠山渭水谷，《尚书。禹贡》所谓渭出鸟鼠者也。《地说》曰：鸟鼠山，同穴之枝干也。渭水出其中，东北过同穴枝间，既言其过，明非一山也。又东北流而会于殊源也。渭水东南流径首阳县南，右得封溪水，次南得广相溪水，次东得共谷水，左则天马溪水，次南则伯阳谷水，并参差翼注，乱流东南出矣。
东北过襄武县北，广阳水出西山，二源合注，共成一川，东北流注于渭。渭水又东南径襄武县东北，荆头川水入焉，水出襄武西南鸟鼠山荆谷，东北径襄武县故城北。王莽更名相桓，汉护羌校尉温序行部，为隗嚣部将苟宇所拘，衔须自刎处也。其水东北流注于渭，渭水常若东南，不东北也。又东，枲水注之，水出西南雀富谷，东北径襄武县南，东北流入于渭。《魏志》称：咸熙二年，襄武上言，大人见，身长三丈余，迹长三尺二寸，白发，著黄单衣巾，拄杖，呼民王始语云，今当太平。十二月，天禄永终，历数在晋。遂迁魏而事晋。又东过镡道县南，右则岑溪水，次则同水，俱左注之。次则过水右注之，渭水又东南，径源道县故城西。昔秦孝公西斩戎之源王。应劭曰：源，戎邑也。汉灵帝中平五年，别为南安郡。赤亭水出郡之东山赤谷，西流径城北，南入渭水。渭水又径城南，得粟水，水出西南安都谷，东北流注于渭。渭水又东，新兴川水出西南乌鼠山，二源合舍、东北流与彰川合。水出西南溪下，东北至彰县南。本属故道候尉治，后汉县之，永元元年，和帝封耿秉为侯国也。万年川水出南山，东北流注之。又东北注新兴川。又东北径新兴县北，《晋书地道记》，南安之属县也。其水又东北，与南川水合，水出西南山下，东北台北水，又东北注于渭水。渭水又东径武城县西，武城川水入焉。津源所导，出鹿部西山，两源合注，东北流径鹿部南，亦谓之鹿部水。又东北，昌丘水出西南丘下，东北注武城水，乱流东北注渭水。渭水又东入武阳川。又有关城川水出南，安城谷水出北，两川参差注渭水。渭水又东，有落门西山东流，三谷水注之，三川统一，东北流，注于渭水。有落门聚，昔冯异攻落门，未拔而薨。建武十年，来歙又攻之，擒魄嚣子纯，陇右平。渭水自落门东至黑水峡，左右六水夹往。左则武阳溪水，次东得土门谷水，俱出北山，南流入渭。右则温谷水，次东有故城溪水，次东有间里溪水，亦名习溪水，次东有黑水，井出南山。北流入渭，渭水又东出黑水峡，历冀川。
又东过冀县北，渭水自黑水峡至岑峡，南北十一水注之。北则温谷水，导平襄县南山温溪，东北流，径平襄县故城南，故襄戎邑也。王莽之所谓平相矣。其水东南流，历三堆南，又东流南屈，历黄槐川，梗津渠，冬则辍流，春夏水盛则通川注渭。次则牛谷水，南入渭水。南有长堑谷水，次东有安蒲溪水，次东有衣谷水，并南出朱国山。山在梧中聚，有石鼓不击自鸣，鸣则兵起。汉成帝鸿嘉三年，天水冀南山有大石自鸣，声隐隐如雷，有顷止，闻于平襄二百四十里，野鸡皆鸣，石长丈三尺，广厚略等，著崖胁，去地百余丈，民俗名曰石鼓。石鼓鸣则有兵，是岁，广汉钳子攻死囚，盗库兵，略吏民，衣绣衣，自号为仙君，党与漫广，明年冬伏诛，自归者三千余人。信而有征矣。其水北径冀县城北。秦武公十年，伐冀戎，县之。故天水郡治，王莽更名镇戎县曰冀治，汉明帝永平十七年改曰汉阳郡，城即隗嚣称西伯所居也。后汉马超之围冀也，凉州别驾阎伯俭潜出水中，将告急夏侯渊，为超所擒，令告城无救。伯俭曰大军方至，咸称万岁。超怒，数之。伯俭曰：卿欲令长者出不义之言乎？遂杀之。渭水又东合冀水，水出冀谷，次东有浊谷水，次东有当里溪水，次东有托里水，次东有渠谷水，次东有黄土川水，俱出南山，北径冀城东，而北流注于渭。渭水又东出岑峡，入新阳川，径新阳下城南，溪谷，赤蒿二水，并出南山。东北入渭水。渭水又东与新阳崖水合，即陇水也。东北出陇山，其水西流，右径瓦亭南。隗嚣闻略阳陷，使牛邯守瓦亭，即此亭也。一水亦出陇山，东南流，历瓦亭北，又西南合为一水，谓之瓦亭川。西南流，径清宾溪北，又西南与黑水合，水出黑城北。西南径黑城西，西南流，莫吾南川水注之。水东北出陇垂，西南流，历黑城南，注黑水。黑水西南出悬镜峡，又西南入瓦亭水，又有水自西来会，世谓之鹿角口。又南径阿阳县故城东。中平元年，北地羌胡与边章侵陇右，汉阳长史盖勋屯阿阳以拒贼，即此城也。其水又南与燕无水合，水源延发东山，西注瓦亭水。瓦亭水又南，左会方城川，西注瓦亭水。瓦亭水又南，径成纪县东，历长离川，谓之长离水。右与成纪水合，水导源西北当亭川，东流出破石峡，津流遂断。故渎东径成纪县。故帝大皞庖牺所生之处也。汉以为夭水郡县，王莽之阿阳郡治也。又东，潜源隐发，通入成纪水，东南入瓦亭水。瓦亭水又东南，与受渠水相会，水东出大陇山，西径受渠亭北，又西南入瓦亭水。瓦亭水又西南流，历僵人峡。路侧岩上有死人僵尸峦穴，故岫壑取名焉。释鞍就穴直上，可百余仞，石路逶迤，劣通单步，僵尸倚窟，枯骨尚全，唯无肤发而已。访其川居之士，云其乡中父老作童儿时，已闻其长旧传此，当是数百年骸矣。其水又西南与略阳川水合，水出陇山香谷西，西流，右则单溪西注，左则阁川水入焉。其水又西历蒲池郊，石鲁水出东南石鲁溪，西北注之。其水又西历略阳川，西得破社谷水，次西得平相谷水，又西得金里谷水，又西得南室水，又西得蹄谷水，并出南山，北流于略阳城东，扬波北注。川水又西径略阳道故城北，埿渠水出南山，北径埿峡北，入城。建武八年，中郎将来歙，与祭遵所部护军王忠、右辅将军朱宠将二千人，皆持卤刀斧。自安民县之杨城。元始二年，成帝罢安定滹沱苑以为安民县，起官寺市里。从番须回中，伐树木，开山道，至略阳，夜袭击嚣，拒守将金梁等，皆杀之，因保其城，隗嚣闻略阳陷，悉众以攻歙，激水灌城。光武亲将救之，嚣走西城，世祖与来歙会于此。其水自城北注川，一水二川，盖嚣所堨以灌略阳也。川水西得白杨泉，又西得蒲谷水，又西得蒲谷西川，又西得龙尾溪水，与蒲谷水合，俱出南山飞清，北入川水。川水又西南得水洛口，水源东导陇山，西径水洛亭，西南流，又得犊奴水口，水出陇山，西径犊奴川，又西径水洛亭南，西北注之，乱流西南，径石门峡，谓之石门水，西南注略阳川。略阳川水又西北流入瓦亭水。瓦亭水又西南出显亲峡，石宕水注之。水出北山，山上有女娲祠。庖羲之后，有帝女娲焉，与神农为三皇矣。其水南流，注瓦亭水，瓦亭水又西南径显亲县故城东南，汉封大鸿胪窦固为侯国。自石宕次得虾蟆溪水，次得金黑水，又得宜都溪水，咸出左右，参差相入。瓦亭水又东南合安夷川口，水源东出胡谷，西北流历夷水川，与东阳川水会，谓之取阳交。又西得何宕川水，又西得罗汉水，并自东北西南注夷水。夷水又西径显亲县南，西注瓦亭水。瓦亭水又东南，得大华谷水，又东南，得折里溪水，又东，得六谷水，皆出近溪湍峡，注瓦亭水。又东南出新阳峡，崖岫壁立，水出其间，谓之新阳崖水，又东南注于渭也。
又东过上邦县，渭水东历县北邽山之阴，流径固岭东北，东南流，兰渠川水出自北山，带佩众溪，南流注于渭。渭水东南与神涧水合。《开山图》所谓灵泉池也，俗名之为万石湾。渊深不测，实为灵异，先后漫游者，多罹其毙。渭水又东南，得历泉水，水北出历泉溪，东南流注于渭。渭水又东南，出桥亭西，又南得藉水口，水出西山，百涧声流，总成一川，东历当亭川，即当亭县洽也。左则当亭水，右则曾席水注之。又东与大弁川水合，水出西山，二源合注，东历大弁川，东南流注于藉水。藉水又东南流，与竹岭水合，水出南山竹岭，二源同泻，东北入籍水。藉水又东北径上邦县，左佩四水：东会占溪水，次东有大鲁谷水，次东得小鲁谷水，次东有杨反谷水，咸自北山流注藉水。藉水右带四水，竹岭东得乱石溪水，次东得木门谷水，次东得罗城溪水，次东得山谷水，皆导源南山，北流入籍水。藉水又东，黄瓜水注之，其水发源黄爪西谷，东流径黄爪县北，又东，清溪白水左右夹注。又东北，大旱谷水南出旱溪，历涧北流，泉溪委漾，同注黄瓜水。黄爪水又东北历赤谷，咸归于藉。藉水又东，得毛泉谷水，又东径上邦城南，得核泉水，并出南山，北流注于藉。藉水，即洋水也。北有濛水注焉，水出县西北邽山，翼带众流，积以成溪，东流南屈，径上邦县故城西，侧城南出。上邦，故邦戎国也。秦武公十年，伐邽县之，旧天水郡治。五城相接，北城中有湖水，有白龙出是湖，风雨随之，故汉武帝元鼎三年，改为天水郡。其乡居悉以板盖屋，《诗》所谓西戎板屋也，濛水又南注藉水。《山海经》曰：邽山，邽水出焉，而南流注于洋，谓是水也。藉水又东得阳谷水，又得宕谷水，并自南山北入于藉。藉水又东合段溪水，水出西南马门溪，东北流合藉水。藉水又东入于渭。渭水又历桥亭南，而径绵诸县东，与东亭水合，亦谓之为桥水也，清水又或为通称矣。水源东发小陇山，众川泻注，统成一水，西入东亭川.为东亭水，与小祗、大祗二水合。又西北得南神谷水，三川并出，东南差池泻注。又有埋蒲水，翼带二川，与延水并西南注东亭水。东亭水又西，右则叹沟水，次西得宕谷水，水出东南，二溪西北流，注东亭川。东亭川水，右则温谷水，出小陇山，又西，莎谷水出南山莎溪，西南注东亭川水。东亭川水又西得清水口，水导源东北陇山，二源俱发，西南出陇口，合成一水，西南流，历细野峡，径清池谷，又径清水县故城东。王莽之识睦县矣。其水西南合东亭川，自下亦通谓之清水矣。又径清水城南，又西与秦水合，水出东北大陇山秦谷，二源双导，历三泉合成一水，而历秦川。川有故秦亭，秦仲所封也。秦之为号，始自是矣。秦水西径降陇县故城南，又西南，自亥、松多二水出陇山，合而西南流，径降陇城北，又西南注秦水。秦水又西南，历陇川，径六盘口，过清水城西，南注清水。清水上下，咸谓之秦川。又西，羌水注焉。水北出羌谷，引纳众流，合以成溪。水星会，谓之小羌水。西南流，左则长谷水西南注之，右则东部水东南入焉。羌水又南入清水。清水又西南得绵诸水口，其水导源西北绵诸溪，东南有长思水，北出长思溪，南入绵诸水。又东南，历绵诸道故城北，东南入清水。清水东南注渭。渭水又东南合泾谷水，水出西南径谷之山，东北流，与横水合，水出东南横谷。西北径横水圹，又西北入泾谷水。乱流西北，出泾谷峡，又西北，轩辕谷水注之，水出南山轩辕溪。南安姚瞻以为黄帝生于天水，在上邦城东七十里轩辕谷。皇甫谧云生寿丘，丘在鲁东门北，未知孰是也。其水北流注泾谷水。泾谷水又西北，白城溪东北流，白娥泉水出其西，东注白城水。启城水又东北入泾谷水。泾谷水又东北，历董亭下。杨难当使兄子保宗镇董亭，即是亭也。其水东北流注于渭。《山海经》曰泾谷之山，泾水出焉，东南流注于渭，是也。渭水又东，伯阳谷水入焉。水出刑马之山伯阳谷。北流，白水出东南白水溪，西北注伯阳水。伯阳水又西北历谷，引控群流，北注渭水。渭水又东历大利，又东南流，苗谷水注之。水南出刑马山，北历平作，西北径苗谷，屈而东径伯阳城南，谓之伯阳川。盖李耳西入，往径所由，故山原畎谷，往往播其名焉。渭水东南流，众川泻浪，雁次鸣注，左则伯阳东溪水注之，次东得望松水，次东得毛六溪水，次东得皮周谷水，次东得黄杜东溪水，出北山，南入渭水。其右则明谷水，次东得丘谷水，次东得丘谷东溪水，次东有钳岩谷水，并出南山，东北注渭。渭水又东南，出石门，度小陇山，径南由县南，东与楚水合，世所谓长蛇水。水出汧县之数历山也。南流，径长蛇戍东。魏和平三年筑，徙诸流民以遏陇寇。楚水又南流，注于渭。阚駰以是水为汧水焉。渭水又东，汧汗二水入焉。余按诸地志，汧水出济县西北，阚駰《十三州志》与此同，复以汧水为龙鱼水，盖以其津流径通，而更摄其通称矣。渭水东入散关。《抱朴子。神仙传》曰：老子西出关，关令尹喜候气，知真人将有西游者，遇老子，强令之著书，耳不得已，为著《道》、《德》二经，谓之《老子》书也。有老子庙。干宝《搜神记》云：老子将西入关，关令尹喜好道之士，睹真人当西，乃要之途也。皇甫士安《高士传》云：老子为周柱下史，及周衰，乃以官隐，为周守藏室史，积八十余年，好无名接，而世莫知其真人也。至周景王十年，孔子年十七，遂适周见老聃。然幽王失道，平王东迁，关以捍移，人以职徒，尹喜候气，非此明矣。往径所由，兹焉或可。渭水又东径西武功北，俗以为散关城，非也。褚先生乃曰：武功，扶风西界小邑也。蜀口栈道近山，无他豪，易高者是也。渭水又与扞水合，水出周道谷北，径武都故道县之故城西。王莽更名曰善治也。故道县有怒特祠，《列异传》曰：武都故道县有怒特祠，云神本南山大梓也。昔秦文公二十七年代之，树疮随合，秦文公乃遣四十人持斧斫之，犹不断，疲士一人，伤足不能去，卧树下，闻鬼相与言曰：劳攻战乎？其一曰足为劳矣。又曰：秦公必持不休。答曰：其如我何？又曰：赤灰跋于子何如？乃默无言，卧者以告。令士皆赤衣，随所所以灰跋，树断，化为牛入水，故秦为立祠。其水又东北历大散关而入渭水也。渭水又东南，右合南山五溪水，夹涧流注之。又东过陈仓县西。
县有陈仓山，山上有陈宝鸡鸣祠。昔秦文公感伯阳之言，游猎于陈仓，遇之于此坂，得若石焉，其色如肝，归而宝祠之，故曰陈宝。其来也自东南，晖晖声若雷，野鸡皆鸣，故曰鸡鸣神也。《地理志》曰：有上公、明星、黄帝孙、舜妻盲冢祠。有羽阳宫，秦武王起。应劭曰：县氏陈山。姚睦曰：黄帝都陈言在此。荣氏《开山图注》曰：伏牺生成纪，徙治陈仓，非陈国所建也。魏明帝遣将军太原郝昭筑陈仓城成，诸葛亮围之。亮使昭乡人靳祥说之，不下。亮以数万攻昭千余人，以云梯、冲车、地道逼射昭，昭以火射连石拒之。亮不利而还。今研水对亮城，是与昭相御处也。陈仓水出于陈仓山下，东南流注于渭水。渭水又东与绥阳溪水合，其水上承斜水，水自斜谷分注绥阳溪，北届陈仓，入渭。故诸葛亮《与兄瑾书》曰：有绥阳小谷，虽山崖绝险，溪水纵横，难用行军。昔逻候往来，要道通入。今使前军斫治此道，以向陈仓，足以扳连贼势，使不得分兵东行者也。渭水又东径郁夷县故城南。《地理志》曰，有汧水祠。王莽更之曰郁平也。《东观汉记》曰：隗嚣围来歙于略阳。世祖诏曰：桃花水出，船槃皆至郁夷，陈仓分部而进者也。汧水入焉。水出汧县之蒲谷乡弦中谷，决为弦蒲薮。《尔雅》曰：水决之泽为汧。汧之为名，实兼斯举。水有二源，一水出县西山，世谓之小陇山。岩嶂高险，不通轨辙。故张衡《四愁诗》曰：我所恩兮在汉阳，欲往从之陇坂长。其水东北流，历涧，注以成渊，潭涨不测。出五色鱼，俗以为灵，而莫敢采捕。因谓是水为龙鱼水，自下亦通谓之龙鱼川。川水东径汧县故城北。《史记》，秦文公东猎汧田，因遂都其地，是也。又东历泽，乱流为一。右得白龙泉，泉径五尺，源穴奋通。沦漪四泄，东北流，注于汧。汧水又东，会一水，水发南山西侧。俗以此山为吴山，三峰霞举，叠秀云天，崩峦倾返，山顶相捍，望之恒有落势。《地理志》曰：吴山在县西，古文以为汧山也。《国语》所谓西虞矣。山下石穴，广四尺，高七尺，水溢石空，悬波侧注，漰渀震荡，发源成川，北流注于汧。自水会上下，咸谓之为龙鱼川。汧水又东南，径隃麋县故城南，王莽之扶亭也。昔郭歙耻王莽之征，而遁迹于斯。建武四年，光武封耿况为侯国矣。汧水东南历慈山，东南径郁夷县[北]，平阳故城南。《史记》秦宁公二年，徙平阳。徐广曰：故郿之平阳亭也。城北有《汉邠州刺史赵融碑》，灵帝建安元年立。汧水又东流，注于渭。渭水之右，磻溪水注之。水出南山兹谷，乘高激流，注于溪中。溪中有泉，谓之兹泉，泉水潭积，自成渊渚，即《吕氏春秋》所谓太公钓兹泉也。今人谓之丸谷，石壁深高，幽隍邃密，林障秀阻，人迹罕交。东南隅有一石室，盖太公所居也。水次平石钓处，即太公垂钓之所也。其投竿跽饵，两膝遗迹犹存，是有磻溪之称也。其水清泠神异，北流十二里，注于渭，北去维堆城七十里。渭水又东径积石原，即北原也。青龙二年，诸葛亮出斜谷，司马懿屯渭南。雍州刺史郭淮策亮必争北原而屯，遂先据之。亮至，果不得上。渭水又东径五丈原北。《魏氏春秋》曰：诸葛亮据渭水南原，司马懿谓诸将曰：亮若出武功，依山东转者，是其勇也。若西上五丈原，诸君无事矣。亮果屯此原，与懿相御。渭水又东径郿县故城南。《地理志》曰：右辅都尉治。《魏氏春秋》，诸葛亮寇郿，司马懿据郿拒亮，即此县也。渭水又东径郿坞南。《汉献帝传》曰：董卓发卒筑郿坞，高与长安城等，积谷为三十年储，自云事成，雄据天下，不成，守此足以毕老，其愚如此。
