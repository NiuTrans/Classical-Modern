圣水出上谷，故燕地，秦始皇二十三年，置上谷郡。王隐《晋书地道志》曰：郡在谷之头，故因以上谷名焉。王莽更名朔调也。水出郡之西南圣水谷，东南流径大防岭之东首，山下有石穴，东北洞开，高广四五丈，入穴转更崇深，穴中有水。耆旧传言，昔有沙门释惠弥者，好精物隐，尝篝火寻之，傍水入穴三里，有余穴分为二：一穴殊小，西北出，不知趣诣；一穴西南出，入穴经五六日方还，又不测穷深。其水夏冷冬温，春秋有白鱼出穴，数日而返，人有采捕食者，美珍常味，盖亦丙穴嘉鱼之类也。是水东北流入圣水。圣水又东径玉石山，谓之玉石口，山多珉玉、燕石，故以玉石名之。其水伏流里余，潜源东出，又东。颓波泻涧，一丈有余，屈而南流也。
东过良乡县南，圣水南流，历县西转，又南径良乡县故城西，王莽之广阳也，有防水注之，水出县西北大防山南，而东南流径羊头阜下，俗谓之羊头溪。其水又东南流，至县东入圣水。圣水又南与乐水合，水出县西北大防山南，东南流，历县西而东南流注圣水。圣水又东径其县故城南，又东径圣聚南，盖藉水而怀称也。又东与侠河合，水出良乡县西甘泉原东谷，东径西乡县故城北，王莽之移风也，世谓之都乡城。案《地理志》，涿郡有西乡县而无都乡城，盖世传之非也。又东径良乡城南，又东北注圣水，世谓之侠活河，又名之曰非理之沟也。
又东过阳乡县北，圣水自涿县东与桃水合，水首受涞水于徐城东南良乡，西分垣水，世谓之南沙沟，即桃水也。东径逎县北，又东径涿县故城下与涿水合，世以为涿水，又亦谓之桃水，出涿县故城西南奇沟东八里大坎下，数泉同发，东径桃仁墟北，或曰因水以名墟，则是桃水也，或曰终仁之故居，非桃仁也。余案《地理志》，桃水上承涞水，此水所发，不与《志》同，谓终为是。又东北与乐堆泉合，水出堆东，东南流注于涿水。涿水又东北径涿县故城西注于桃。应劭曰：涿郡，故燕，汉高帝六年置，其南有涿水郡，盖氏焉。阚駰亦言是矣。今于涿城南无水以应之，所有惟西南有是水矣。应劭又云：涿水出上谷涿鹿县，余案涿水自涿鹿东注漯水。漯水东南径广阳郡与涿郡分水，汉高祖六年，分燕置涿郡，涿之为名；当受涿水通称矣，故郡、县氏之。但物理潜通，所在分发，故在匈奴为涿耶水，山川阻阔，并无沿注之理，所在受名者，皆是经隐显相关，遥情受用，以此推之，事或近矣，而非所安也。桃水又东径涿县故城北，王莽更名垣翰，晋大始元年，改曰范阳郡。今郡理涿县故城，城内东北角有晋康王碑，城东有范阳王司马虓庙碑。桃水又东北与垣水会，水上承涞水，于良乡县分桃水，世谓之北沙沟。故应劭曰：垣水出良乡，东径垣县故城北。《史记音义》曰：河间有武垣县，涿有垣县。汉景帝中三年，封匈奴降王赐为侯国，王莽之垣翰亭矣，世渭之顷城，非也。又东径顷，亦地名也，故有顷上言，世名之顷前河。又东，洛水注之，水上承鸣泽渚，渚方十五里。汉武帝元封四年，行幸鸣泽者也。服虔曰：泽名，在逎县北界。即此泽矣。西则独树水注之，水出逎县北山，东入渚。北有甘泉水注之，水出良乡西山，东南径西乡城西，而南注鸣泽渚。渚水东出为洛水，又东径西乡城南，又东径垣县而南入垣水。垣水又东径涿县北，东流注于桃。故应劭曰：垣水东入桃。阚駰曰：至阳乡注之。今案经脉而不能届也。桃水东径阳乡，东注圣水。圣水又东，广阳水注之，水出小广阳西山，东径广阳县故城北；又东，福禄水注焉。水出西山，东南径广阳县故城南，东入广阳水，乱流东南至阳乡县，右注圣水。圣水又东南径阳乡城西，不径其北矣。县，故涿之阳亭也。《地理风俗记》曰：涿县东五十里有阳乡亭，后分为县。王莽时，更名章武，即长乡县也。案《太康地记》，涿有长乡而无阳乡矣。圣水又东径长兴城南，又东径方城县故城北.李牧伐燕取方城是也，魏封刘放为侯国。圣水又东，左会白祀沟，沟水出广阳县之娄城东，东南流，左合娄城水，水出平地。导源东南流，右注白祀水，乱流东南径常道城西。故乡亭也，西去长乡城四十里，魏少帝璜甘露三年所封也。又东南入圣水。圣水又东南径韩城东。《诗。韩奕章》曰：溥彼韩城，燕师所完，王锡韩侯，其追其貊，奄受北国。郑玄曰：周封韩侯，居韩城为侯伯，言为猃夷所逼，稍稍东迁也。王肃曰：今涿郡方城县有韩侯城，世谓之寒号城，非也。圣水又东南流，右会清淀水，水发西淀，东流注圣水，谓之刘公口也。
又东过安次县南，东入于海。
圣水又东径勃海安次县故城南。汉灵帝中平三年，封荆州刺史王敏为侯国。又东南流注于巨马河而不达于海也。
巨马河出代郡广昌县涞山，即涞水也，有二源，俱发涞山，东径广昌县故城南，王莽之广屏矣，魏封乐进为侯国。滦水又东北径西射鱼城东南而东北流；又径东射鱼城南，又屈径其城东。《竹书纪年》曰：荀瑶伐中山取穷鱼之丘。穷、射字相类，疑即此城也，所未详矣。涞水又径三女亭西，又径楼亭北，左属白涧溪，水有二源，合注一川，川石皓然，望同积雪，故以物色受名。其水又东北流，谓之石槽水，伏流地下，溢则通津委注，谓之白涧口。涞水又东北，桑谷水注之，水南发桑溪，北注涞水。涞水又北径小黉东，又东径大黉南，盖霍原隐居教授处也。徐广云：原隐居广阳山，教授数千人，为王浚所害，虽千古世悬，犹表二黉之称，既无碑颂，竟不知定谁居也。涞水又东北历紫石溪口与紫水合，水北出圣人城北大亘下，东南流，左会磊砢溪水，盖山崩委涧，积石沦隍，故溪涧受其名矣。水出东北，西南流注紫石溪水。紫石溪水又径圣人城东，又东南，右会檐车水，水出檐车硎，东南流径圣人城南，南流注紫石水，又南注于涞水。涞水又东南径榆城南，又屈径其城东，谓之榆城河。涞水又南径藏刀山下，层岩壁立，直上干霄，远望崖侧，有若积刀，镮镮相比。咸悉西首。涞水东径徐城北，故渎出焉，世谓之沙沟水。又东，督亢沟出焉。一水东南流，即督亢沟也；一水西南出，即涞水之故渎矣。水盛则长津宏注，水耗则通波潜伏，重源显于逎县，则旧川矣。
东过逎县北，涞水上承故渎于县北垂，重源再发，结为长潭，潭广百许步，长数百步，左右翼带涓流，控引众水，自成渊渚。长川漫下十许里，东南流径逎县故城东。汉景帝中三年，以封匈奴降王隆疆为侯国，王莽更名逎屏也。谓之巨马河，亦曰渠水也。又东南流，袁本初遣别将崔巨业攻固安不下，退还，公孙瓒追击之于巨马水，死者六七千人，即此水也。又东南径范阳县故城北，易水注之。
又东南过容城县北，巨马水又东，郦亭沟水注之，水上承督亢沟水于逎县东，东南流，历紫渊东。余六世祖乐浪府君，自涿之先贤乡爰宅其阴，西带巨川，东翼兹水，枝流津通，缠络墟圃，匪直田渔之赡可怀，信为游神之胜处也。其水东南流，又名之为郦亭沟。其水又西南转，历大利亭南入巨马水。又东径容城县故城北。又东，督亢沟水注之，水上承涞水于涞谷，引之则长津委注，遏之则微川辍流，水德含和，变通在我。东南流径逎县北，又东径涿县郦亭楼桑里南，即刘备之旧里也。又东径督亢泽，泽苞方城县，县故属广阳，后隶于涿。《郡国志》曰：县有督亢亭。孙畅之《述画》有《督亢地图》，言燕太子丹使荆轲赍入秦，秦王杀轲，图亦绝灭。《地理书上古圣贤冢地记》曰，督亢地在涿郡。今故安县南有督亢陌，幽州南界也。《风俗通》曰：沆，漭也。言乎淫淫漭漭，无崖际也。沆泽之无水，斥卤之谓也。其水自泽枝分，东径涿县故城南，又东径汉侍中卢植墓南，又东，散为泽渚，督亢泽也。北屈注于桃水。督亢水又南，谓之白沟水，南径广阳亭西，而南合枝沟，沟水西受巨马河，东出为枝沟，又东注白沟，白沟又南，入于巨马河。巨马河又东南径益昌县，护淀水右注之，水上承护陂于临乡县故城西，东南径临乡城南，汉封广阳顷王千云为侯国。《地理风俗记》曰：方城南十里有临乡城，故县也。淀水又东南径益昌县故城西，南入巨马水。巨马水东径益昌县故城南，汉封广阳顷王子婴为侯国，王莽之有秩也。《地理风俗记》曰：方城县东八十里有益昌城，故县也。又东，八丈沟水注之，水出安次县东北平地，东南径安次城东，东南径泉州县故城西，又南，右合滹沱河枯沟，沟自安次西北，东径常道城东、安次县故城西，晋司空刘琨所守以拒石勒也。又东南至泉州县西南，东入八丈沟，又南入巨马河，乱流东注也。
又东过勃海东平舒县北，东入于海。
《地理志》曰：涞水东南至容城入于河。河，即濡水也，盖互以明会矣。巨马水于平舒城北，南入于滹沱，而同归于海也。
