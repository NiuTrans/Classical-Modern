又东过平县北，湛水从北来注之。
河水又东径河阳县故城南。《春秋经》书天王狩于河阳，王申，公朝于王所，晋侯执卫侯归于京师，《春秋左传》僖公二十八年，冬，会于温，执卫侯。是会也，晋侯召襄王以诸侯见，且使王狩。仲尼曰：以臣召君，不可以训。故书曰天王狩于河阳，言非其狩地。服虔、贾逵曰：河阳，温也。班固《汉书。地理志》，司马彪、袁山松《郡国志》，《晋太康地道记》，《十二州志》：河阳别县，非温邑也。汉高帝六年，封陈涓为侯国，王莽之河亭也。《十三州志》曰：治河上，河，孟津河也。郭缘生《述征记》曰：践土，今冶坂城。是名异《春秋》焉，非也。今河北见者，河阳城故县也，在冶坂西北，盖晋之温地，故群儒有温之论矣。《魏土地记》曰：冶坂城旧名汉祖渡，城险固，南临孟津河。河水右径临平亭北。《帝王世纪》曰：光武葬临平亭南，西望平阴者也。河水又东径洛阳县北，河之南岸有一碑，北面题云：洛阳北界，津水二渚，分属之也。上旧有河平侯祠，祠前有碑，今不知所在。郭颁《世语》曰：晋文王之世，大鱼见孟津，长数百步，高五丈，头在南岸，尾在中渚，河平侯祠即斯祠也。河水又东径平县故城北。汉武帝元朔三年，封济北贞王子刘遂为侯国，王莽之所谓治平矣，俗谓之小平也。有高祖讲武场，河北侧岸有二城相对，置北中郎府，徙诸徒隶府户，并羽林虎贲领队防之。河水南对首阳山。《春秋》所谓首戴也，《夷齐之歌》所以曰登彼西山矣。上有夷齐之庙，前有二碑。并是后汉河南尹广陵陈导、洛阳令徐循与处士平原苏腾、南阳何进等立，事见其碑。又有周公庙，魏氏起玄武观于芒垂，张景阳《玄武观赋》所谓高楼特起，竦跱岧峣，直亭亭以孤立，延千里之清飙也。朝廷又置冰室于斯阜，室内有冰井。《春秋左传》曰：日在北陆而藏冰。常以十二月采冰于河津之隘，峡石之阿，北阴之中，即《邠诗》二之日凿冰冲冲矣。而内于井室，所谓纳于凌阴者也。河南有钩陈垒，世传武王伐纣，八百诸侯所会处，《尚书》所谓不期同时也。紫微有钩陈之宿主，斗讼兵阵，故遁甲攻取之法以所攻神，与钩陈并气下制，所临之辰，则决禽敌，是以垒资其名矣。河水子斯，有盟津之目。《论衡》曰：武王伐纣，升舟，阳侯波起，疾风逆流，武王操黄钺而麾之，风波毕除，中流，白鱼入于舟，燔以告天，与八百诸侯咸同此盟。《尚书》所谓不谋同辞也。故曰孟津，亦曰盟津。《尚书》所谓东至于孟津者也。又曰富平津。《晋阳秋》曰：杜预造河桥于富平津。所谓造舟为梁也。又谓之为陶河。魏尚书仆射杜畿，以帝将幸许，试楼船，覆于陶河，谓此也。昔禹治洪水，观于河，见白面长人，鱼身，出曰：吾河精也。授禹《河图》而还于渊。及子朝篡位，与敬王战，乃取周之宝玉沉河以祈福。后二日，津人得之于河上，将卖之，则变而为石；及敬王位定，得玉者献之，复为玉也。河水又东，溴水入焉。《山海经》曰：和山，上无草木，而多瑶碧，实惟河之九都。是山也，五曲，九水出焉，合而北流，注于河。其阳多苍玉，吉神泰逢司之，是于萯山之阳，出入有光。《吕氏春秋》曰：夏后氏孔甲，田于东阳萯山，遇大风雨，迷惑，人于民室。皇甫谧《帝王世纪》以为即东首阳山也，盖是山之殊目矣。今于首阳东山，无水以应之，当是今古世悬，川域改状矣。昔帝尧修坛河、洛，择良议沈，率舜等升于首山，而遵河渚，有五老游焉，相谓：《河图》将来告帝，以期知我者，重瞳也。五老乃翻为流星而升于昴，即于此也。又东，济水注焉。又东过巩县北，河水于此有五社渡，为五社津。建武元年，朱鲔遣持节使者贾强、讨难将军苏茂，将三万人，从五社津渡，攻温。冯异遣校尉与寇恂合击之，大败，追至河上，生擒万余人，投河而死者数千人。县北有山临河，谓之崟原丘，其下有穴，谓之巩穴，言潜通淮浦，北达于河。直穴有渚，谓之鲔渚。成公子安《大河赋》曰：鱣鲤王鲔，春暮来游。《周礼》，春荐鲔。然非时及他处则无。故河自鲔穴已上，又兼鲔称。《吕氏春秋》称武王代纣至鲔水，纣使胶鬲候周师，即是处矣。
洛水从县西北流注之。
洛水于巩县东径洛汭，北对琅邪渚，入于河，谓之洛口矣。自县西来，而北流注河，清浊异流，皦焉殊别。应玚《灵河赋》曰：资灵川之遐源，出昆仑之神丘，涉津洛之阪泉，播九道于中州者也。
又东过成皋县北，济水从北来注之。
河水自洛口又东，左径平皋县南，又东径怀县南，济水故道之所入，与成皋分河，河水右径黄马坂北，谓之黄马关。孙登之去，杨骏作书与洛中敌人处也。河水又东径旋门坂北，今成皋西大坂者也。升陟此坂，而东趣成皋也。曹大家《东征赋》曰：望河洛之交流，看成皋之旋门者也。河水又东径成皋大伾山下，《尔雅》曰：山一成谓之伾。许慎、吕忱等并以为丘一成也。孔安国以为再成曰怔，亦或以为地名，非也。《尚书。禹贡》曰过洛伾，至大伾者也。郑康成曰：地喉也，沇出伾际矣。在河内修武、武德之界，济沇之水与荥播泽出入自此。然则大伾即是山矣。伾北，即《经》所谓济水从北来注之者也。今济水自温县入河，不于此也。所入者，奉沟水耳，即济沇之故渎矣。成皋县之故城在伾上，萦带伾阜，绝岸峻周，高四十许丈，城张翕险，崎而不平。《春秋传》曰：制，岩邑也，虢叔死焉。即东虢也。鲁襄公二年七月，晋成公与诸侯会于戚，遂城虎牢以逼郑求平也。盖修故耳。《穆天子传》曰：天子射鸟猎兽于郑圃，命虞人掠林。有虎在于葭中，天子将至，七萃之士高奔戎生捕虎而献之天子，命之为柙言之东虢，是曰虎牢矣。然则虎牢之名，自此始也。秦以为关，汉乃县之。城西北隅有小城，周三里，北面列观，临河岧岧孤上。景明中，言之寿春，路值兹邑，升眺清远，势尽川陆，羁途游至，有伤深情。河水南对玉门。昔汉祖与滕公潜出，济于是处也。门东对临河，侧岸有土穴，魏攻北司州刺史毛德祖于虎牢，战经二百日，不克。城惟一井，井深四十丈，山势峻峭，不容防捍，潜作地道取井。余顷因公至彼，故往寻之，其穴处犹存。河水又东合汜水，水南出浮戏山，世谓之曰方山也。北流合东关水。水出嵩渚之山，泉发于层阜之上，一源两枝，分流泻注，世谓之石泉水也。东为索水，西为东关之水。西北流，杨兰水注之，水出非山，西北流注东关水。东关水又西北，清水入焉。水自东浦西流，与东关水合，而乱流注于汜。汜水又北，右合石城水，水出石城山。其山复涧重岭，敧叠若城，山顶泉流，瀑布悬泻，下有滥泉，东流泄注。边有数十石畦，畦有数野蔬。岩侧石窟数口，隐迹存焉，而不知谁所经始也。又东北流注于汜水。汜水又北合鄤水，水西出娄山，至冬则暖，故世谓之温泉。东北流径田鄤谷，谓之田鄤溪水，东流注于汜水。汜水又北径虎牢城东。汉破司马欣、曹咎于是水之上。汜水又北流注于河。《征艰赋》所谓步汜口之芳草，吊周襄之鄙馆者也。余案昔儒之论，周襄所居在颍川襄城县，是乃城名，非为水目，原夫致谬之由，俱以汜郑为名故也，是为爽矣。又案郭缘生《述征纪》，刘澄之《永初记》，并言高祖即帝位于是水之阳，今不复知旧坛所在，卢谌、崔云，亦言是矣。余案高皇帝受天命于定陶汜水，不在此也。于是求坛，故无仿佛矣。河水又东径板城北，有律，谓之板城渚口。河水又东径五龙坞北，坞临长河。有五龙祠。应劭云：昆仑山庙在河南荥阳县。疑即此祠，所未详。又东过荥阳县北，蒗渠出焉。
大禹塞荥泽，开之以通淮、泗，即《经》所谓蒗渠也。汉平帝之世，河、汴决坏，未及得修，汴渠东侵，日月弥广，门闾故处，皆在水中。汉明帝永平十二年，议治渠，上乃引乐浪人王景问水形便。景陈利害，应对敏捷，帝甚善之，乃赐《山海经》、《河渠书》、《禹贡图》及以钱帛。后作堤，发卒数十万，诏景与将作谒者王吴治渠。筑堤防修塌，起自荥阳，东至于乘海口，千有余里。景乃商度地势，凿山开涧，防遏冲要，疏决壅积，十里一水门，更相回注，无复渗漏之患。明年渠成，帝亲巡行，诏滨河郡国置河堤员吏，如西京旧制。景由是显名，王吴及诸从事者，皆增秩一等。顺帝阳嘉中，又自汴口以东，缘河积石，为堰通渠，咸曰金堤。灵帝建宁中，又增修石门，以遏渠口。水盛则通注，津耗则辍流。河水又东北径卷之扈亭北。《春秋左传》曰：文公七年，晋赵盾与诸侯盟于扈。《竹书纪年》，晋出公十二年，河绝于扈，即于是也。河水又东径八激堤北。汉安帝永初七年，令谒者太山于岑，于石门东积石八所，皆如小山，以捍冲波，谓之八激堤。河水又东径卷县北。晋、楚之战，晋军争济，舟中之指可掬，楚庄祀河告成而还，即是处也。河水又东北径赤岸固北，而东北注。又东北过武德县东，沁水从西北来注之。
河水自武德县，汉献帝延康元年，封曹叡为侯国，即魏明帝也。东至酸枣县西，濮水东出焉。汉兴三十有九年，孝文时，河决酸枣，东溃金堤，大发卒塞之。故班固云：文堙枣野，武作《瓠歌》。谓断此口也。今无水。河水又东北，通谓之延津。石勒之袭刘曜，途出于此，以河冰泮为神灵之助，号是处为灵昌津。昔澹台子羽赍千金之壁渡河，阳侯波起，两蛟挟舟，子羽曰：吾可以义求，不可以威劫。操剑斩蛟，蛟死波休。乃投壁于河，三投而辄跃出，乃毁璧而去，示无吝意。赵建武中，造浮桥于津上，采石为中济，石无大小，下辄流去，用工百万，经年不就。石虎亲阅作工，沉璧于河，明日，壁流渚上，波荡上岸，遂斩匠而还。河水又径东燕县故城北，河水于是有棘津之名，亦谓之石济津，故南津也。《春秋》僖公二十八年，晋将伐曹，曹在卫东，假道于卫，卫人不许，还自南河济，即此也。晋伐陆浑，亦于此渡。宋元嘉中，遣辅国将军萧斌率宁朔将军王玄谟北入，宣威将军垣护之，以水军守石济，即此处也。河水又东，淇水入焉。又东径遮害亭南。《汉书。沟洫志》曰：在淇水口东十八里，有金堤，堤高一丈。自淇口东，地稍下，堤稍高，至遮害亭，高四五丈。又有宿胥口，旧河水北入处也。河水又东右径滑台城北。城有三重，中小城谓之滑台城，旧传滑台人自修筑此城，因以名焉。城即故郑廪延邑也。下有延津。《春秋传》曰孔悝为蒯聩所逐，载伯姬于平阳，行于延津是也。廪延南故城，即卫之平阳亭也。今时人谓此津为延寿津。宋元嘉中，右将军到彦之，留建成将军朱修之守此城。魏军南伐，修之执节不下，其母悲忧，一旦乳汁惊出，母乃号踊，告家人曰：我年老，非有乳时，今忽如此，吾儿必没矣，修之绝援，果以其日陷没。城，故东郡治。《续汉书》曰：延熹九年，济阴、东郡、济北、平原河水清。襄楷上疏曰：《春秋》注记未有河清，而今有之。《易乾凿度》曰：上天将降嘉应，河水先清。京房《易传》曰：河水清，天下平，天垂异，地吐妖，民厉疾，三者并作而有何清。《春秋》麟不当见而见，孔子书以为异。河者，诸侯之象，清者，阳明之征，岂独诸侯有窥京师也？明年，宫车宴驾，征解渎侯为汉嗣，是为灵帝。建宁四年二月，河水又清也。
又东北过黎阳县南，黎，侯国也。《诗。式微》，黎侯寓于卫是也。晋灼曰：黎山在其南，河水径其东。其山上碑云：县取山之名，取水之阳，以为名也。王莽之黎蒸也。今黎山之东北故城，盖黎阳县之故城也。山在城西，城凭山为基，东阻于河。故刘桢《黎阳山赋》曰：南荫黄河，左覆金城，青坛承祀，高碑颂灵。昔慕容玄明自邺率众南徙滑台，既无舟楫，将保黎阳，昏而流澌，冰合于夜中，济讫，旦而冰泮，燕民谓是处为天桥津。东岸有故城，险带长河。戴延之谓之逯明垒，周二十里，言逯明，石勒十八骑中之一，城因名焉。郭缘生曰：城，袁绍时筑。皆非也。余案《竹书纪年》，梁惠成王十一年，郑董侯使许息来致地，平丘、户牖、首垣诸邑，及郑驰道，我取枳道与郑鹿，即是城也。今城内有故台，尚谓之鹿鸣台，又谓之鹿鸣城。王玄谟自滑台走鹿鸣者也。济取名焉，故亦曰鹿鸣津，又曰白马济。津之东南有白马城，卫文公东徙，渡河都之，故济取名焉。袁绍遣颜良攻东郡太守刘延于白马，关羽为曹公斩良以报效，即此处也。白马有韦乡、韦城，故津亦有韦津之称。《史记》所谓下修武，渡韦津者也。河水旧于白马县南泆通濮、济、黄沟，故苏代说燕曰：决白马之口，魏无黄济阳。《竹书纪年》，梁惠成王十二年，楚师出河水，以水长垣之外者也。金堤既建，故渠水断，尚谓之白马渎，故渎东径鹿鸣城南，又东北径白马县之凉城北。《耆旧传》云：东郡白马县之神马亭，实中层峙，南北二百步，东西五十许步，状丘斩城也。自外耕耘垦斫，削落平尽，正南有躔陛陟上，方轨是由。西南侧城有神马寺，树木修整。西去白马津可二十许里，东南距白马县故城可五十里，疑即《开山图》之所谓白马山也。山下常有白马群行，悲鸣则河决，驰走则山崩。《注》云：山在郑北，故郑也，所未详。刘澄之云：有白马塞，孟达登之长叹。可谓于川土疏妄矣。亭上旧置凉城，县治此。白马渎又东南径濮阳县，散入濮水，所在决会，更相通注，以成往复也。河水自津东北径凉城县。河北有般祠。《孟氏记》云：祠在河中，积石为基，河水涨盛，恒与水齐。戴氏《西征记》曰：今见祠在东岸，临河累石为壁，其屋宇容身而已。殊似无灵，不如孟氏所记，将恐言之过也。河水又东北，径伍子胥庙南，祠在北岸顿丘郡界，临侧长河，庙前有碑，魏青龙三年立。河水又东北为长寿津。《述征记》曰：凉城到长寿津六十里，河之故渎出焉，《汉书。沟洫志》曰：河之为中国害尤甚，故导河自积石，历龙门二渠以引河。一则漯川，今所流也；一则北渎，王莽时空，故世俗名是渎为王莽河也。故渎东北径戚城西。《春秋》哀公二年，晋赵鞅率师，纳卫太子蒯聩于戚，宵迷，阳虎曰：右河而南必至焉。今顿丘卫国县西戚亭是也，为卫之河上邑。汉高帝十二年，封将军李必为侯国矣。故渎又径繁阳县故城东。《史记》，赵将廉颇代魏取繁阳者也。北径阴安县故城西。汉武帝元朔五年，封卫不疑为侯国。故渎又东北径乐昌县故城东。《地理志》，东郡之属县也，汉宣帝封王稚君为侯国。故渎又东北径平邑郭西。《竹书纪年》，晋烈公二年，赵城平邑；五年，田公子居恩伐邯郸，围平邑；九年，齐田肸及邯郸韩举，战于平邑，邯郸之师败。逋获韩举，取平邑新城。又东北径元城县故城西北，而至沙丘堰。《史记》曰：魏武侯公子元食邑于此，故县氏焉。郭东有五鹿墟，墟之左右多陷城。《公羊》曰：袭，邑也。说曰：袭，陷矣。《郡国志》启：五鹿，故沙鹿，有沙亭，周穆王丧盛姬，东征舍于五鹿，其女叔届此思哭，是曰女之丘，为沙鹿之异名也。《春秋左传》僖公十四年，沙鹿崩。晋史卜之曰：阴为阳雄，土火相乘，故有沙鹿崩。后六百四十五年，宜有圣女兴，其齐田乎？后王翁孺自济南徙元城，正直其地，日月当之。王氏为舜后，土也，汉火也。王禁生政君，其母梦见月入怀，年十八，诏入太子宫，生成帝，为元后。汉祚道污，四世称制，故曰火土相乘而为雄也。及崩，大夫扬雄作讳曰：太阴之精，沙鹿之灵，作合于汉，配元生成者也。献帝建安中，袁绍与曹操相御于官渡，绍逼大司农郑玄载病随军，届此而卒。郡守已下受业者，衰绖赴者千余人。玄注《五经》、谶纬、候历、天文经通于世，故范晔《赞》曰：孔书遂明，汉章中辍矣，县北有沙丘堰，堰障水也。《尚书。禹贡》曰：北过降水。不遵其道曰降，亦曰溃，至于大陆北播为九河。《风俗通》曰河播也，播为九河自此始也。《禹贡》沇州，九河既道，谓徒骇、太史、马颊、覆釜、胡苏、简、洁、句盘、鬲津也，同为逆河。郑玄曰：下尾合曰逆河。言相迎受矣。盖疏润下之势，以通河海。及齐桓霸世，塞广田居，同为一河。故自堰以北，馆陶、廮陶、贝丘、鬲般、广川、信都、东光、河间、乐成以东，城地并存，川渎多亡。汉世河决，金堤南北离其害，议者常欲求九河故迹而穿之，未知其所。是以班固云：自兹距汉北，亡八枝者也。河之故渎，自沙丘堰南分，屯氏河出焉。河水故渎东北径发于县故城西，又屈径其北。王莽之所谓戢楯矣。汉武帝以大将军卫青破右贤王功，封其子登为侯国。大河故渎又东径贝丘县故城南。应劭曰：《左氏传》，齐襄公田于贝丘是也。余案京相璠、杜预并言在博昌，即司马彪《郡国志》所谓贝中聚者也。应《注》于此事近违矣，大河故渎又东径甘陵县故城南。《地理志》之所谓盾也，王莽改曰厝治者也。汉安帝父孝德皇，以太子被废为王，薨于此，乃葬其地，尊陵曰甘陵，县亦取名焉。桓帝建和二年，改清河曰甘陵。是周之甘泉市地也。陵在渎北，丘坟高巨，虽中经发坏，犹若层陵矣，世谓之唐侯冢。城曰邑城，皆非也。昔南阳文叔良，以建安中为甘陵丞，夜宿水侧，赵人兰襄梦求改葬，叔良明循水求棺，果于水侧得棺，半许落水。叔良顾亲旧曰：若闻人传此，吾必以为不然。遂为移殡，醊而去之。大河故渎又东径艾亭城南，又东径平晋城南。今城中有浮图五层，上有金露盘，题云：赵建武八年，比释道龙和上竺浮图澄，树德劝化，兴立神庙。浮图已坏，露盘尚存，炜炜有光明。大河故渎又东北径灵县故城南。王莽之播亭也。河水于县别出为鸣犊河。河水故渎又东径鄃县故城东。吕后四年，以父婴功，封子佗袭为侯国，王莽更名之曰善陆。大河故渎又东径平原县故城西，而北绝屯氏三渎，北径绎幕县故城东北，西流径平原鬲县故城西。《地理志》曰：鬲，津也。王莽名之曰河平亭，故有穷后羿国也。应劭曰：鬲，偃姓，咎繇后。光武建武十三年，封建义将军朱祜为侯国。大河故渎又北径修县故城东，又北径安陵县西。本修之安陵乡也。《地理风俗记》曰：修县东四十里有安陵乡，故县也。又东北至东光县故城西，而北与漳水合。一水分大河故渎，北出为屯氏河，径馆陶县东，东北出。《汉书。沟洫志》曰：自塞宣防，河复北决于馆陶县，分为屯氏河，广深与大河等。成帝之世，河决馆陶及东郡金堤，上使河堤谒者王延世塞之，三十六日堤成，诏以建始五年为河平元年，以延世为光禄大夫。是水亦断。屯氏故渎水之又东北，屯氏别河出焉。屯氏别河故渎又东北径信成县，张甲河出焉。《地理志》，张甲河首受屯氏别河于信成县者也。张甲河故渎北绝清河于广宗县，分为二渎，左渎径广宗县故城西，又北径建始县故城东。田融云：赵武帝十二年，立建兴郡，治广宗，置建始，兴德五县隶焉。左渎又北径经城东、缭城西，又径南宫县西，北注绛渎。右渎东北径广宗县故城南，又东北径界城亭北，又东北径长乐郡枣强县故城东。长乐，故信都也，晋太康五年，改从今名，又东北径广川县，与绛渎水故道合。又东北径广川县故城西，又东径棘津亭南。徐广曰：棘津在广川。司马彪曰：县北有棘津城，吕尚卖食之困，疑在此也。刘澄之云：谯郡酇县东北有棘津亭，故邑也，吕尚所困处也。余案《春秋左传》，伐巢、克棘、入州来，无津字。杜预《春秋释地》又言，棘亭在酇县东北，亦不云有津字矣。而竟不知澄之于何而得是说？然天下以棘为名者多，未可咸谓之棘津也。又《春秋》昭公十七年，晋侯使荀吴帅师涉自棘津，用牲于洛，遂灭陆浑。杜预《释地》阙而不书。服虏曰：棘津，犹孟津也。徐广《晋纪》又言，石勒自葛陂寇河北，袭汲人向冰于枋头，济自棘。棘津在东郡、河内之间，田融以为即石济南津也。虽千古茫昧，理世玄远，遗文逸句，容或可寻，沿途隐显，方土可验。司马迁云：吕望，东海上人也，老而无遇，以钓干周文王。又云：吕望行年五十，卖食棘津；七十，则屠牛朝歌；行年九十，身为帝师。皇甫士安云：欲隐东海之滨，闻文王善养老，故入钓于周。今汲水城亦言有吕望隐居处。起自东海，迄于酆雍，缘其径趣，赵、魏为密，厝之谯、宋，事为疏矣。张甲故渎又东北至修县东会清河。《十三州志》曰：张甲河东北至修县入清漳者也。屯氏别河又东，枝津出焉，东径信成县故城南，又东径清阳县故城南，清河郡北，魏自清阳徙置也。又东北径陵乡南，又东北径东武城县故城南，又东北径东阳县故城南。《地理志》曰王莽更之曰胥陵矣，俗人谓之高黎郭，非也。应劭曰：东武城东北三十里有阳乡，故县也。又东散绝，无复津径。屯氏别河又东北径清河郡南，又东北径清河故城西。汉高帝六年，封王吸为侯国。《地理风俗记》曰：甘陵郡东南十七里有清河故城者，世谓之鹊城也。又东北径绎幕县南，分为二渎：屯氏别河北渎东径绎幕县故城南，东绝大河故渎，又东北径平原县，枝津北出，至安陵县遂绝。屯氏别河北渎又东北径重平县故城南。应劭曰：重合县西南八十里有重平乡，故县也。又东北径重合县故城南，又东北径定县故城南。汉武帝元朔四年，封齐孝王子刘越为侯国。《地理风俗记》曰：饶安县东南三十里有定乡城，故县也。屯氏别河北渎又东入阳信县，今无水。又东为咸河，东北流径阳信县故城北。《地理志》，渤海之属县也。东注于海。屯氏别河南渎自平原东绝大河故渎，又径平原县故城北，枝津右出，东北至安德县界，东会商河。屯氏别河南渎又东北于平原界，又有枝渠右出，至安德县遂绝。屯氏别河南读自平原城北首受大河故渎，东出，亦通谓之笃马河，即《地理志》所谓平原县有笃马河，东北入海，行五百六十里者也，东北径安德县故城西，又东北径临齐城南。始东齐未宾，大魏筑城以临之，故城得其名也。又屈径其城东，故读广四十步，又东北径重丘县故城西。《春秋》襄公二十五年，秋，同盟于重丘，伐齐故也。应劭曰，安德县北五十里有重丘乡，故县也。又东北径西平昌县故城北。北海有平昌县，故加西。汉宣帝元康元年，封王长君为侯国。故渠川派，东入般县为般河。盖亦九河之一道也。《后汉书》称公孙瓒破黄巾于般河，即此渎也。又东为白鹿渊水，南北三百步，东西千余步，深三丈余。其水冬清而夏浊，渟而不流，若夏水洪泛，水深五丈，方乃通注。般渎又径般县故城北，王莽更之曰分明也。东径乐陵县故城北。《地理志》曰：故都尉治。伏琛、晏谟言平原邑，今分为郡。又东北径阳信县故城南，东北入海。屯氏河故渎自别河东径甘陵之信乡县故城南。《地理志》曰：安帝更名安平。应劭曰：甘陵西北十七里有信乡，故县也。屯氏故渎又东径甘陵县故城北，又东径灵县北，又东北径鄃县，与鸣犊河故渎合，上承大河故渎于灵县南。《地理志》曰：河水自灵县别出为鸣犊河者也。东北径灵县东，东入鄃县，而北合屯氏渎。屯氏渎兼鸣犊之称也。又东径鄃县故城北，东北合大河故渎，谓之鸣犊口。《十三州志》曰：鸣犊河东北至修入屯氏，考渎则不至也。
又东北过卫县南，又东北过濮阳县北，瓠子河出焉。河水东径铁丘南。
《春秋左氏传》哀公二年，郑罕达帅师，邮无恤御简子，卫太子为右，登铁上，望见郑师，卫太子自投车下，即此处也。京相璠曰：铁，丘名也。杜预曰：在戚南河之北岸，有古城，戚邑也。东城有子路冢，河之西岸有竿城。《郡国志》曰：卫县有竿城者也。河南有龙渊宫，武帝元光中，河决濮阳、汜郡十六，发卒十万人塞决河，起龙渊宫。盖武帝起宫于决河之傍，龙渊之侧，故曰龙渊宫也。河水东北流而径濮阳县北，为濮阳津。故城在南，与卫县分水。城北十里有瓠河口，有金堤、宣房堰。粤在汉世，河决金堤，涿郡王尊，自徐州刺史迁东郡太守。河水盛溢，泛浸瓠子，金堤决坏，尊躬率民吏，投沉白马，祈水神河伯，亲执圭璧，请身填堤，庐居其上，民吏皆走，尊立不动而水波齐足而止，公私壮其勇节。河水又东北径卫国县南，东为郭口津。河水又东径鄄城县北。故城在河南十八里，王莽之鄄良也，沇州旧治。魏武创业始自于此。河上之邑最为峻固。《晋八王故事》曰：东海王越治鄄城，城无故自坏七十余丈，越恶之，移治濮阳。城南有魏使持节、征西将军、太尉、方城侯邓艾庙，庙南有艾碑。秦建元十二年，广武将军、沇州刺史、关内侯安定彭超立。河之南岸有新城。宋宁朔将军王玄谟前锋入河所筑也。北岸有新台。鸿基层广高数丈，卫宣公所筑新台矣，《诗》齐姜所赋也。为卢关津。台东有小城，崎岖颓侧，台址枕河，俗谓之邸阁城。疑故关津都尉治也，所未详矣。河水又东北径范县之秦亭西。《春秋经》书筑台于秦者也。河水又东北径委粟津，大河之北，即东武阳县也。左会浮水故渎，故渎上承大河于顿丘县而北出，东径繁阳县故城南。应劭曰：县在繁水之阳。张晏曰：县有繁渊，《春秋》襄公二十年，《经》书公与晋侯、齐侯盟于澶渊。杜预曰：在顿丘县南，今名繁渊。澶渊，即繁渊也，亦谓之浮水焉。昔魏徙大梁，赵以中牟易魏。故《志》曰：赵南至浮水繁阳。即是渎也。故渎东绝大河，故渎东径五鹿之野。晋文公受块于野人，即此处矣。京相璠曰：今卫县西北三十里，有五鹿城，今属顿丘县。浮水故渎又东南径卫国邑城北。故卫公国也，汉光武以封周后也。又东径卫国县故城南。古斟观。应劭曰：夏有观扈，即此城也。《竹书纪年》，梁惠成王二年，齐田寿率师伐我，围观，观降。浮水故渎又东径河牧城而东北出。《郡国志》曰：卫本观故国，姚姓，有河牧城。又东北入东武阳县，东入河，又有漯水出焉，戴延之谓之武水也。河水又东径武阳县东、范县西，而东北流也。
又东北过东阿县北，河水于范县东北流为仓亭津。《述征记》曰：仓亭津在范县界，去东阿六十里。《魏土地记》曰：津在武阳县东北七十里。津，河济名也。河水右历柯泽。《春秋左传》襄公十四年，卫孙文子败公徒于阿泽者也。又东北径东阿县故城西，而东北出流注。河水枝津东出，谓之邓里渠也。
又东北过茌平县西，河自邓里渠东北径昌乡亭北，又东北径碻磝城西。《述证记》曰：碻磝，津名也，自黄河泛舟而渡者，皆为津也。其城临水，西南崩于河。宋元嘉二十七年，以王玄谟为宁朔将军，前锋入河，平碻磝，守之。都督刘义恭以沙城不堪守，召玄谟令毁城而还，后更城之。魏立济州，治此也。河水冲其西南隅，又崩于河，即故茌平县也。应劭曰：茌，山名也。县在山之平地，故曰茌平也，王莽之功崇矣。《经》曰大河在其西，邓里渠历其东。即斯邑也。昔石勒之隶师欢，屯耕于茌平，闻鼓角碑铎之声，于是县也。西与聊城分河。河水又东北与邓里渠合，水上承大河于东阿县西，东径东阿县故城北。故卫邑也。应仲瑗曰，有西，故称东。魏封曹植为王国。大城北门内西侧，皋上有大井，其巨若轮，深六七丈，岁尝煮胶，以贡天府。《本草》所谓阿胶也。故世俗有阿井之名。县出佳缯缣，故《史记》云秦昭王服太阿之剑，阿缟之衣也。又东北径临邑县，与将渠合。又北径茌平县东，临邑县故城西，北流入于河。河水又东北流径四渎津，津西侧岸，临河有四渎祠，东对四渎口。河水东分济，亦曰济水受河也。然荥口石门水断不通，始自是出东北流，径九里与清水合。故济渎也。自河入济，自济入淮，自淮达江，水径周通，故有四渎之名也。昔赵杀鸣犊，仲尼临河而叹。自是而返曰，丘之不济，命也。夫《琴操》以为孔子临狄水而歌矣。曰：狄水衍兮风扬波，船揖颠倒更相加。余案临济，故狄也。是济所径，得其通称也。河水又径杨墟县之故城东，俗犹谓是城曰阳城矣。河水又径茌平城东，疑县徒也。城内有故台，世谓之时平城，非也。盖在、时音相近耳。
又东北过高唐县东，河水于县，漯水注之。《地理志》曰：漯水出东武阳。今漯水上承河水于武阳县东南，西北径武阳新城东。曹操为东郡所治也。引水自东门石窦北注于堂池，他南故基尚存。城内有一石甚大，城西门名冰井门，门内曲中，冰井犹存。门外有故台，号武阳台，匝台亦有隅雉遗迹。水自城东北径东武阳县故城南。应劭曰，县在武水之阳，王莽之武昌也，然则漯水亦或武水矣。臧洪为东郡太守，治此。曹操围张超于雍丘，洪以情义，请袁绍救之，不许，洪与绍绝。绍围洪，城中无食，洪呼吏士曰：洪于大义，不得不死，诸君无事，空与此祸。众泣曰：何忍舍明府也。男女八千余人，相枕而死。洪不屈，绍杀洪。邑人陈容为丞，谓曰：宁与臧洪同日死，不与将军同日生。绍又杀之，士为伤叹。今城四周，绍围郭尚存。水匝隍堑，于城东北合为一渎，东北出郭，径阳平县之冈成城西。《郡国志》曰：阳平县有冈成亭。又北径阳平县故城东。汉昭帝元平元年，封丞相蔡义为侯国。漯水又北绝莘道城之西。北有莘亭。《春秋》桓公十六年，卫宣公使伋使诸齐，令盗待于莘，伋、寿继殒于此亭。京相璠曰：今平原阳平县北十里，有故莘亭，阨限蹊要，自卫适齐之道也。望新台于河上，感二子于夙龄，诗人乘舟，诚可悲矣。今县东有二子庙，犹谓之为孝祠矣。漯水又东北径乐平县故城东。县，故清也。汉高帝八年，封窒中同于清，宣帝封许广汉少弟翁孙于乐平，并为侯国。王莽之清治矣，汉章帝建初中，更从今名也。漯水又北径聊城县故城西。城内有金城，周匝有水，南门有驰道，绝水南出，自外泛舟而行矣。东门侧有层台，秀出云表，鲁仲连所谓还高唐之兵，却聊城之众者也。漯水又东北径清河县故城北。《地理风俗记》曰：甘陵，故清河。清河在南十七里，今于甘陵县故城东南，无城以拟之。直东二十里有艾亭城，东南四十里有此城，拟即清河城也。后蛮居之，故世称蛮城也。漯水又东北径文乡城东南，又东北径博平县故城南。城内有层台秀上，王莽改之曰加睦也。右与黄沟同注川泽。黄沟承聊城郭水，水泛则津注，水耗则辍流。自城东北出，径清河城南，又东北径摄城北。《春秋》所谓聊摄以东也。俗称郭城，非也。城东西三里，南北二里，东西隅有金城，城卑下，墟郭尚存，左右多坟垅。京相璠曰：聊城县东北三十里有故摄城，今此城西去聊城二十五、六里许，即摄城者也。又东径文乡城北，又东南径王城北。魏太常七年，安平王镇平原所筑，世谓之王城。太和二十三年，罢镇立平原郡，治此城也。黄沟又东北流，左与漯水隐覆，势镇河陆，东出于高唐县，大河右边，东注漯水矣。桑钦《地理志》曰：漯水出高唐。余按《竹书》、《穆天子传》称，丁卯，天子自五鹿东征，钓于漯水，以祭淑人，是曰祭丘；己巳，天子东征，食马于漯水之上。寻其沿历径趣，不得近出高唐也。桑氏所言，盖津流所出，次于是间也。俗以是水上承于河，亦谓之源河矣。漯水又东北径援县故城西。王莽之东顺亭也。杜预《释地》曰：济南祝阿县西北有援城。漯水又东北径高唐县故城东。昔齐威王使肸子守高唐，赵人不敢渔于河，即鲁仲连子谓田巴曰：今楚军南阳，赵伐高唐者也。《春秋左传》哀公十年，赵鞅帅师伐齐，取犁及辕，毁高唐之郭。杜预曰：辕即援也。祝阿县西北有高唐城。漯水又东北径漯阴县故城北。县，故犁邑也，汉武帝元光三年封匈奴降王，王莽更名翼成。历北漯阴城南。伏琛谓之漯阳，城南有魏沇州刺史刘岱碑。《地理风俗记》曰：平原漯阴县，今巨漯亭是也。漯水又东北径著县故城南，又东北径崔氏城北。《春秋左传》襄公二十七年，崔成请老于崔者也。杜预《释地》曰：济南东朝阳县西北有崔氏城。漯水又东北径东朝阳县故城南。汉高帝七年，封都尉宰寄为侯国。《地理风俗记》曰：南阳有朝阳县，故加东。《地理志》曰：王莽之修治也。漯水又东径汉征君伏生墓南。碑碣尚存，以明经为秦博士。秦坑儒士，伏生隐焉。汉兴，教于齐、鲁之间，撰《五经》、《尚书大传》，文帝安车征之。年老不行，乃使掌故欧阳生等受《尚书》于征君，号曰伏生者也。漯水又东径邹平县故城北。古邹侯国，舜后姚姓也。又东北径东邹城北。《地理志》，千乘郡有东邹县。漯水又东北径建信县故城北。汉高帝七年，封娄敬为侯国。应劭曰：临济县西北五十里有建信城，都尉治故城者也。漯水又东北径千乘县二城间。汉高帝六年，以为千乘郡，王莽之建信也。章帝建初四年为王国，和帝永元七年，改为乐安郡。故齐地。伏琛曰：千乘城在齐城西北百五十里，隔会水，即漯水之别名也。又东北为马常坑，坑东西八十里，南北三十里，乱河枝流而入于海。河、海之饶，兹焉为最。《地理风俗记》曰：漯水东北至千乘入海，河盛则通津委海，水耗则微涓绝流。《书》浮于济、漯，亦是水者也。
又东北过杨虚县东，商河出焉。
《地理志》：杨虚，平原之隶县也。汉文帝四年，以封齐悼惠王子将闾为侯国也。城在高唐城之西南，《经》次于此，是不比也。商河首受河水，亦漯水及泽水所潭也。渊而不流，世谓之清水。自此虽沙涨填塞，厥迹尚存。历泽而北，俗谓之落里坑。径张公城西，又北，重源潜发，亦曰小漳河。商、漳声相近，故字与读移耳。商河又北径平原县东，又径安德县故城南，又东北径平昌县故城南，又东径般县故城南，又东径乐陵县故城南。汉宣帝地节四年，封侍中史子长为侯国。商河又东径朸县故城南。高后八年，封齐悼惠王子刘辟光为侯国，王莽更之曰张乡。应劭曰：般县东南六十里有朸乡城，故县也。沙沟水注之，水南出大河之阳，泉源之不合河者二百步，其水北流注商河，商河又东北流径马岭城西北，屈而东注南转，径城东。城在河曲之中，东海王越斩汲桑于是城。商河又东北径富平县故城北。《地理志》曰：侯国也。王莽曰乐安亭。应劭曰：明帝更名厌次。阚駰曰：厌次县本富平侯、车骑将军张安世之封邑。非也。案《汉书》，昭帝元凤六年，封右将军张安世为富平侯。薨，子延寿嗣国，在陈留别邑，在魏郡。《陈留风俗传》曰：陈留尉氏县安陵乡，故富平县也，是乃安世所食矣。岁入租千余万，延寿自以身无功德，何堪久居先人大国，上书请减户。天子以为有让，徙封平原，并食一邑，户口如故，而税减半。《十三州志》曰：明帝水平五年，改曰厌次矣。案《史记。高祖功臣侯者年表》，高帝六年，封元顷为侯国。徐广《音义》曰：《汉书》作爱类。是知厌次旧名，非始明帝，盖复故耳。县西有东方朔冢，冢侧有祠，祠有神验。水侧有云城，汉武帝元封四年，封齐孝王子刘信为侯国也。商河又分为二水，南水谓之长丛沟，东流倾注于海。沟南海侧，有蒲台，台高八丈，方二百步。《三齐略记》曰：鬲城东南有蒲台，秦始皇东游海上，于台上蟠蒲系马，至今每岁蒲生，萦委若有系状，似水杨，可以为箭。今东去海三十里。北水世又谓之百薄渎，东北流注于海水矣。大河又东北径高唐县故城西。《春秋左传》襄公十九年，齐灵公废太子光而立公子牙，以夙沙卫为少傅。齐侯卒，崔杼逆光，光立，杀公子牙于句渎之丘，卫奔高唐以叛。京相璠曰：本平原县也，齐之西鄙也。大河径其西而不出其东，《经》言出东，误耳。大河又北径张公城。临侧河湄，卫青州刺史张治此，故世谓之张公城。水有津焉，名之曰张公渡。河水又北径平原县故城东。《地理风俗记》曰：原，博平也，故曰平原矣。县，故平原郡治矣。汉高帝六年置，王莽改曰河平也。晋灼曰：齐西有平原。河水东北过高唐，高唐，即平原也。故《经》言，河水径高唐县东。非也。按《地理志》曰：高唐漂水所出，平原则笃马河导焉，明平原非高唐，大河不得出其东审矣。大河右溢，世谓之甘枣沟。水侧多枣，故俗取名焉。河盛则委泛，水耗则辍流。故沟又东北历长堤，径漯阴里北，东径著城北，东为陂淀渊潭相接，世谓之秽野薄。河水又东北径阿阳县故城西。汉高帝六年，封郎中万訢为侯国。应劭曰：漯阴县东南五十里有阿阳乡，故县也。
又东北过漯阳县北，河水自平原左径安德城东，而北为鹿角津。东北径般县、乐陵、朸乡至厌次县故城南，为厌次河。汉安帝永初二年，剧贼毕豪等数百乘船寇平原，县令刘雄，门下小吏所辅，浮舟追至厌次津，与贼合战，并为贼擒。求代雄，豪纵雄于此津。所辅可谓孝尽爱敬，义极君臣矣。河水右径漯阴县故城北，王莽之巨武县也。河水又东北为漯沃津，在漯沃县故城南，王莽之延亭者也。《地理风俗记》曰：千乘县西北五十里有大河，河北有漯沃城，故县也。魏改为后部亭，今俗遂名之曰右辅城。河水又东径千乘城北。伏琛之所谓千乘北城者也。又东北过利县北，又东北过甲下邑，济水从西来注之。又东北入于海。
河水又东分为二水，枝津东径甲下城南，东南历马常坑注济。《经》言济水注河，非也。河水自枝津东北流，径甲下邑北，世谓之仓子城。又东北流，入于海。《淮南子》曰：九折注于海，而流不绝者，昆仑之输也。《尚书。禹贡》曰：夹右碣石入于河。《山海经》曰：碣石之山，绳水出焉，东流注于河。河之入海，旧在碣石，今川流所导，非禹渎也。周定王五年，河徙故渎。故班固曰：商竭，周移也。又以汉武帝元光二年，河又徙东郡，更注渤海。是以汉司空掾王璜言曰：往者，天尝连雨，东北风，海水溢，西南出侵数百里。故张折云：碣石在海中。盖沦于海水也。昔燕、齐辽旷，分置营州，今城届海滨，海水北侵，城垂沦者半。王璜之言，信而有征；碣石入海，非无证矣。
