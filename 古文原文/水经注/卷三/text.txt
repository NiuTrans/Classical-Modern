北过北地富平县西，河侧有两山相对，水出其间，即上河峡也，世谓之为青山峡。河水历峡北注，枝分东出。河水又北径富平县故城西。秦置北部都尉，治县城，王莽名郡为威戎，县曰持武。建武中，曹凤字仲理，为北地太守，政化尤异，黄龙应于九里谷高冈亭，角长三尺，大十围，梢至十余丈。天子嘉之，赐帛百匹，加秩中二千石。河水又北，薄骨律镇城。在河诸上，赫连果城也。桑果余林，仍列洲上。但语出戎方，不究城名。访诸耆旧，咸言故老宿彦云，赫连之世，有骏马死此，取马色以为邑号，故目城为白口骡韵之谬，遂仍今称，所未详也。河水又径典农城东，世谓之胡城。又北径上河城东，世谓之汉城。薛瓒曰：上河在西河富平县，即此也，冯参为上河典农都尉所治也。河水又北径典农城东，俗名之为吕城，皆参所屯，以事农旷。河水又东北径廉县故城东。王莽之西河亭。《地理志》曰：卑移山在西北。河水又北与枝津合。水受大河，东北径富平城，所在分裂，以溉田圃，北流入河，今无水。《尔雅》曰：灉反入。言河决复入者也。河之有灉，若汉之有潜也。河水又东北径浑怀障西。《地理志》，浑怀都尉治塞外者也。太和初，二齐平，徙历下民居此，遂有历城之名矣。南去北地三百里。河水又东北历石崖山西，去北地五百里。山石之上，自然有文，尽若虎马之状，粲然成著，类似图焉，故亦谓之画石山也。
又北过朔方临戎县西，河水东北径三封县故城东。汉武帝元狩三年置。《十三州志》曰：在临戎县西百四十里。河水又北径临戎县故城西。元朔五年立，旧朔方郡治，王莽之所谓推武也。河水又北，有枝渠东出，谓之铜口，东径沃野县故城南。汉武帝元狩三年立，王莽之绥武也，伎渠东注以溉田，所谓智通在我矣。河水又北屈而为南河出焉。河水又北迤西溢于窳浑县故城东。汉武帝元朔二年，开朔方郡县，即西部都尉治。有道，自县西北出鸡鹿塞，王莽更郡曰沟搜，县曰极武。其水积而为屠申泽，泽东西百二十里。故《地理志》曰：屠申泽在县东。即是泽也。阚駰谓之窳浑泽矣。
屈从县北东流，河水又屈而东流，为北河。汉武帝元朔二年，大将军卫青绝梓岭，梁北河是也。东径高阙南。《史记》，赵武灵王既袭胡服，自代并阴山下，至高阙为塞。山下有长城，长城之际，连山刺天，其山中断，两岸双闭，善能云举，望若阙焉。即状表目，故有高阙之名也。自闭北出荒中，阙口有城，跨山结局，谓之高阙戍。自古迄今，常置重捍，以防塞道。汉元朔四年，卫青将十万人，败右贤王于高阙。即此处也。河水又东径临河县故城北。汉武帝元朔三年，封代恭王子刘贤为侯国，王莽之监河也。
至河目县西，河水自临河县东径阳山南。《汉书注》曰：阳山在河北。指此山也。东流径石迹阜西。是阜破石之文，悉有鹿马之迹，故纳斯称焉，南屈径柯目县，在北假中。地名也。自高阙以东，夹山带河，阳山以往，皆北假也。《史记》曰秦使蒙恬将十万人，北击胡，度河取高阙据阳山北假中是也。北河又南合南河。南河上承西河，东径临戎县故城北，又东径临河县南，又东径广牧县故城北。东部都尉治，王莽之盐官也。径流二百许里，东会于河。河水又南径马阴山西。《汉书音义》曰：阳山在河北，阴山在河南。谓是山也，而即实不在河南。《史记音义》曰：五原安阳县北有马阴山。今山在县北，言阴山在河南，又传疑之，非也。余案南河、北河及安阳县以南，悉沙阜耳，无他异山。故《广志》曰：朔方郡北移沙七所，而无山以拟之，是义、志之僻也，阴山在河东南则可矣。河水又东南径朔方县故城东北，《诗》所谓城彼朔方也。汉元朔二年，大将军卫青取河南地为朔方郡，使校尉苏建筑朔方城，即此城也。王莽以为武符者也。案《地理志》云：金连盐泽、青盐泽并在县南矣。又案《魏土地记》曰：县有大盐池，其盐大而青白，名曰青盐。又名戎盐，入药分，汉置典盐官。池去平城宫千二百里，在新秦之中。服虔曰：新秦，地名，在北方千里。如淳曰：长安以北，朔方以南也。薛瓒曰：秦逐匈奴，收河南地，徙民以实之，谓之新秦也。
屈南过五原西安阳县南，河水自朔方东转，径渠搜县故城北。《地理志》，朔方有渠搜县，中部都尉治，王莽之沟搜亭也。《礼三朝记》曰：北发渠搜，南抚交趾。此举北对南。《禹贡》之所云析支、渠搜矣。河水又东，径西安阳县故城南，王莽更之曰漳安矣。河水又东，径田辟城南。《地理志》曰：故西部都尉治也。屈东过九原县南，河水又东径成宜县故城南，王莽更曰文虏也。河水又东径原亭城南。阚駰《十三州志》曰：中部都尉治。河水又东径宜梁县之故城南。阚駰曰：五原西南六十里，今世谓之石崖城。河水又东径稒阳城南，东部都尉治。又径河阴县故城北，又东径九原县故城南。秦始皇置九原郡，治此。汉武帝元朔二年，更名五原也。王莽之获降郡、成平县矣。西北接对一城，盖五原县之故城也，王莽之填河亭也。《竹书纪年》，魏襄王十七年，邯郸命吏大夫奴迁于九原，又命将军大夫通子戍吏，皆貉服矣。其城南面长河，北背连山，秦始皇逐匈奴，并河以东，属之阴山，筑亭障为河上塞。徐广《史记音义》曰：阴山在五原北。即此山也。始皇三十三年，起自临洮，东暨辽海，西并阴山，筑长城及开南越地，昼警夜作，民劳怨苦，故杨泉《物理论》曰：秦始皇使蒙恬筑长城，死者相属，民歌曰：生男慎勿举，生女哺用，不见长城下，尸骸相支拄。其冤痛如此矣。蒙恬临死曰：夫起临洮，属辽东，城堑万余里，不能不绝地脉，此固当死也。
又东过临沃县南，王莽之振武也。河水又东，枝津出焉。河水又东流，石门水南注之，水出石门山。《地理志》曰：北出石门障。即此山也。西北趣光禄城。甘露三年，呼韩邪单于还，诏遣长乐卫尉高昌侯董忠，车骑都尉韩昌等，将万六千骑，送单于居幕南，保光禄徐自为所筑城也，故城得其名矣。城东北，即怀朔镇城也。其水自障东南流，径临沃城东，东南注于河。河水又东径稠阳县故城南，王莽之固阴也。《地理志》曰：自县北出石门障，河水决其西南隅。又东南，枝津注焉，水上承大河于临沃县，东流七十里，北溉田，南北二十里，注于河。河水又东径塞泉城南而东注。又东过云中桢陵县南，又东过沙南县北，从县东屈南，过沙陵县西，大河东径咸阳县故城南。王莽之贲武也。河水屈而流，白渠水注之。水出塞外，西径定襄武进县故城北。西部都尉治，王莽更曰伐蛮，世祖建武中，封赵虑为侯国也。白渠水西北径成乐城北。《郡国志》曰：成乐，故属定襄也。《魏土地记》曰：云中城东八十里有成乐城。今云中郡治，一名石卢城也。白渠水又西径魏云中宫南。《魏土地记》曰：云中宫在云中县故城东四十里。白渠水又西南径云中故城南。故赵地。《虞氏记》云：赵武侯自五原河曲筑长城，东至阴山。又于河西造大城，一箱崩不就，乃改卜阴山河曲而祷焉。昼见群鹄游于云中，徘徊经日，见大光在其下。武侯曰：此为我乎？乃即于其处筑城，今云中城是也。秦始皇十三年，立云中郡，王莽更郡曰受降，县曰远服矣。白渠水又西北径沙陵县故城南，王莽之希恩县也。其水西注沙陵湖。又有芒干水出塞外，南径钟山。山即阴山。故郎中侯应言于汉口阴山东西千余里，单于之苑圃也，自孝武出师，攘之于漠北，匈奴失阴山，过之，未尝不哭。谓此山也。其水西南径武皋县，王莽之永武也。又南径原阳县故城西，又西南与武泉水合，其水东出武泉县之故城西南，县即王莽之所谓顺泉者也。水南流又西屈，径北舆县故城南。按《地理志》，五原有南舆县，王莽之甫利也，故此加北。旧中部都尉治。《十三州志》曰：广陵有舆，故此加北。疑太疏远也。其水又西南入芒干水。芒干水又西南径白道南谷口。有城在右，萦带长城，背山面泽，谓之白道城。自城北出有高阪，谓之白道岭。沿路惟土穴。出泉，挹之不穷。余每读《琴操》见琴慎相和，《雅歌录》云：饮马长城窟。及其跋涉斯途，远怀古事，始知信矣，非虚言也。顾瞻左右，山椒之上，有垣若颓基焉。沿溪亘岭，东西无极，疑赵武灵王之所筑也。芒干水又西南，径云中城北，白道中溪水注之，水发源武川北塞中，其水南流，径武川镇城。城以景明中筑，以御北狄矣。其水西南流，历谷，径魏帝行宫东。世谓之阿计头殿。宫城在白道岭北阜上，其城圆角而不方，四门列观，城内惟台殿而已。其水又西南历中溪，出山西南流，于云中城北，南注芒干水。芒干水又西，塞水出怀朔镇东北芒中，南流径广德殿西山下。余以太和十八年，从高祖北巡，届于阴山之讲武台，台之东，有高祖《讲武碑》，碑文是中书郎高聪之辞也。自台西出南上山，山无树木，惟童阜耳，即广德殿所在也。其殿四注两夏，堂字绮井，图画奇禽异兽之象。殿之西北，使得焜煌堂，雕楹镂桷，取状古之温室也。其时，帝幸龙荒，游鸾朔北。南秦王仇池杨难当舍著委诚，重译拜阙，陛见之所也。故殿以广德为名。魏太平真君三年，刻石树碑，勒宣时事，碑颂云：肃清帝道，振慑四荒。有蛮有戎，自彼氏羌，无思不服，重译稽颗。恂恂南秦，敛敛推亡，峨峨广德，奕奕焜煌。侍中、司徒东郡公崔浩之辞也。碑阴题宣城公李孝伯、尚书卢逻等从巨姓名，若新镂焉。其水历谷南出山，西南入芒干水。芒干水又西南注沙陵湖，湖水西南入于河。河水南入桢陵县西北，缘胡山，历沙南县东北，两山、二县之间而出。余以太和中为尚书郎，从高祖北巡，亲所径涉。县在山南，王莽之槙陆也，北去云中城一百二十里。县南六十许里。有东、西大山，山西枕河，河水南流，脉水寻《经》，殊乖川去之次，似非关究也。
又南过赤城东，又南过定襄桐过县西，定襄郡，汉高帝六年置，王莽之得降也。桐过县，王莽更名椅桐者也。河水于二县之间，济有君子之名。皇魏桓帝十一年，西幸榆中，东行代地，洛阳大贾，赍金货随帝后行，夜迷失道，往投津长曰：子封送之。渡河，贾人卒死，津长埋之。其子寻求父丧，发冢举尸，资囊一无所损。其子悉以金与之，津长不受。事闻于帝，帝曰：君子也。即名其津为君子济。济在云中城西南二百余里。河水又东南，左合一水，水出契吴东山，西径故里南，北俗谓之契吴亭。其水又西流注于河。河水又南，树颓水注之，水出东山西南流，右合中陵川水，水出中陵县西南山下，北俗谓之大浴真山，水亦取名焉。东北流，径中陵县故城东，北俗谓之北右突城。王莽之遮害也。《十三州志》曰：善无县南七十五里有中陵县，世祖建武二十五年置。其水又西北，右合一水，水出东山，北俗谓之贷敢山，水又受名焉。其水西北流，注于中陵水。中陵水又西北流，径善无县故城西。王莽之阴馆也。《十三州志》曰：旧定襄郡治。《地理志》，雁门郡治。其水又西北流，右会一水。水出东山下，北俗谓之吐文水，山又取名焉。北流径锄亭南，又西流径土壁亭南，西出峡，左入中陵水，中陵水又北分为二水，一水东北流，谓之沃水。又东径沃阳县故城南，北俗谓之可不埿城，王莽之敬阳也。又东北径沃阳城东，又东合可不埿水，水出东南六十里山下，西北流注沃水。沃水又东，径参合县南。魏因参合陉以即名也。北俗谓之仓鹤陉。道出其中，亦谓之参合口。陉在县之西北，即《燕书》所谓太子宝自河西还师参合，三军奔溃，即是处也。魏立县以隶凉城郡，西去沃阳县故城二十里。县北十里，有都尉城。《地理志》曰：沃阳县西部都尉治者也。北俗谓之阿养城。其水又东合一水，水出县东南六十里山下，北俗谓之灾豆浑水。西北流，注于沃水。沃水又东北流，注盐池。《地理志》曰：盐泽在东北者也。今盐池西南去沃阳县故城六十五里，池水徵渟，渊而不流，东西三十里，南北二十里。池北七里，即凉城郡治。池西有旧城，俗谓之凉城也，郡取名焉。《地理志》曰：泽有长丞。此城即长丞所治也。城西三里有小阜，阜下有泉，东南流注池，北俗谓之大谷北堆，水亦受目焉。中陵川水自枝津西北流，右合一水于连岭北。水出沃阳县东北山下，北俗谓之乌伏真山，水曰诰升袁河。西南流径沃阳县，左合中陵川，乱流西南与一水合，北俗谓之树颓水。水出东山下，西南流，右合诰升袁水，乱流西南注，分谓二水。左水枝分南出，北俗谓之太罗河；右水西径故城南，北俗谓之昆新城。其水自城西南流，注于河。河水又南，大罗水注之，水源上承树颓河，南流西转，径武州县故城南。《十三州志》曰：武州县在善无城西南百五十里。北俗谓之太罗城，水亦藉称焉。其水西南流，一水注之。水导故城西北五十里，南流径城西，北俗名之曰故槃回城。又南流注太罗河。太罗河又西南流，注于河。河水又左得湳水口。水出西河郡美稷县，东南流。《东观记》曰：郭伋，字细侯，为并州牧。前在州，素有恩德，老小相携道路，行部到西河美稷，数百小儿各骑竹马迎拜，伋问：儿曹何自远来？曰：闻使君到，喜，故迎。伋谢而发去，诸儿复送郭外。问：使君何日还？伋计日告之。及还，先期一日，念小儿，即止野亭，须期至乃往。其水又东南流，羌人因水以氏之。汉冲帝时，羌湳狐奴归化，盖其渠帅也。其水，俗亦谓之为遄波水，东南流入长城东。咸水出长城西咸谷，东入湳水。湳水又东南，浑波水出西北穷谷，东南流注于湳水。湳水又东径西河富昌县故城南，王莽之富成也。湳水又东流入于河。河水左合一水，出善无县故城西南八十里，其水西流，历于吕梁之山，而为吕梁洪。其山岩层岫衍，涧曲崖深，巨石崇竦，壁立千仞，河流激荡，涛涌波襄，雷渀电泄，震天动地。昔吕梁未辟，河出孟门之上，盖大禹所辟，以通河也。司马彪曰：吕梁在离石县西。今于县西历山寻河，并无过峘，至是乃为河之巨险，即吕梁矣，在离石北以东可二百有余里也。
又南过西河圁阳县东，西河郡，汉武帝元朔四年置，王莽改曰归新。圁水出上郡白土县圁谷，东径其县南。《地理志》曰：圁水出西，东入河。王莽更曰黄土也。东至长城，与神衔水合，水出县南神衔山，出峡，东至长城，入于圁。圁水又东径鸿门县。县，故鸿门亭。《地理风俗记》曰：圁阴县西五十里有鸿门亭、天封苑、火井庙，火从地中出。圁水又东，梁水注之，水出西北梁谷，东南流，注圁水。圁水又东径圁阴县北。汉惠帝五年立，王莽改曰方阴矣。又东，桑谷水注之，水出西北桑溪，东北流，入于圁。圁水又东径圁阳县南，东流注于河，河水又东，端水入焉。水西出号山。《山海经》曰：其木多漆棕，其草多穹穷，是多圁石，端水出焉，而东流注于河。河水又南，诸次之水入焉，水出上郡诸次山。《山海经》曰：诸次之山，诸次之水出焉。是山多木无草，鸟兽莫居，是多象蛇。其水东径榆林塞，世又谓之榆林山，即《汉书》所谓榆溪旧塞者也。自溪西去，悉榆柳之薮矣。缘历沙陵，届龟兹县西北。故谓广长榆也。王恢云：树榆为塞。谓此矣。苏林以为榆中在上郡，非也。案《始皇本纪》，西北逐匈奴，自榆中并河以东。属之阴山。然榆中在金城东五十许里，阴山在朔方东，以此推之，不得在上郡。《汉书音义》，苏林为失是也。其水东入长城，小榆水合焉。历涧西北，穷谷其源也。又东合首积水，水西出首积溪，东注诸次水，又东入于河。《山海经》曰：诸次之水，东流注于河，即此水也。，河水又南，汤水注之。《山海经》曰：水出上申之山，上无草木，而多硌石，下多榛楛，汤水出焉。东流注于河也。
又南离石县西，奢延水注之。水西出奢延县西南赤沙阜，东北流，《山海经》所谓生水出孟山者也。郭景纯曰：孟或作明。汉破羌将军段颎破羌于奢延泽，虏走洛川。洛川在南，俗因县土谓之奢延水，又谓之朔方水矣。东北流，径其县故城南。王莽之奢节也。赫连龙升七年，于是水之北，黑水之南，遣将作大匠梁公叱干阿利改筑大城，名曰统万城。蒸土加功，雉堞虽久，崇墉若新，并造五兵，器锐精利，乃咸百炼，为龙雀大鐶，号曰大夏龙雀。铭其背曰：古之利器，吴，楚湛卢，大夏龙雀，名冠神都，可以怀远，可以柔逋，如风靡草，威服九区。世甚珍之。又铸铜为大鼓，及飞廉、翁仲，铜驼、龙虎，皆以黄金饰之，列于宫殿之前。则今夏州治也。奢延水又东北与温泉合。源西北出沙溪，而东南流注奢延水。奢延水又东，黑水入焉。水出奢延县黑涧，东南历沙陵，注奢延水。奢延水又东台交兰水。水出龟兹县交兰谷，东南流注奢延水。奢延水又东北流与镜波水合，水源出南邪山南谷，东北流注于奢延水。奢延水又东径肤施县，帝原水西北出龟兹县，东南流。县因处龟兹降胡著称。又东南注奢延水。奢延水又东，径肤施县南。秦昭王三年置，上郡治。汉高祖并三秦，复以为郡。王莽以汉马员为增山连率，归，世祖以为上郡太守。司马彪曰：增山者，上郡之别名也。东入五龙山。《地理志》曰：县有五龙山、帝原水。自下亦为通称也。历长城东，出于白翟之中。又有平水，出西北平溪东南入奢延水。奢延水又东，走马水注之。水出西南长城北阳周县故城南桥山，昔二世赐蒙恬死于此。王莽更名上陵畤，山上有黄帝冢故也。帝崩，惟弓剑存焉，故世称黄帝仙矣。其水东流，昔段颎追羌出桥门至走马水，闻羌在奢延泽，即此处也。门，即桥山之长城门也。始皇令太子扶苏与蒙恬筑长城，起自临洮，至于碣石，即是城也。其水东北流入长城，又东北注奢延水。奢延水又东，与白羊水合，其水出于西南白羊溪，循溪东北，注于奢延水。奢延水又东入于河。《山海经》曰：生水东流注于河。河水又南，陵水注之。水出陵川北溪，南径其川，西转入河。河水又南得离石水口，水出离石北山，南流径离石县故城西。《史记》云：秦昭王伐赵取离石者也。汉武帝元朔三年，封代共王子刘绾为侯国，后汉西河郡治也。其水又南出西转径隔城县故城南。汉武帝元朔三年，封代共王子刘忠为侯国，王莽之慈平亭也。胡俗语讹，尚有千城之称。其水西流，注于河也。
又南过中阳县西，中阳县故城在东，东翼汾水，隔越重山，不滨于河也。
又南过土军县西，吐京郡治，故城，即土军县之故城也，胡、汉译言，音为讹变矣。其城圆长而不方，汉高帝十一年，以封武侯宣义为侯国。县有龙泉，出城东南，道左山下，牧马川上多产名驹骏，同滇池天马。其水西北流，至其城东南，土军水出道左高山，西南注之。龙泉水又北屈径其城东，西北入于河。河水又南合契水，傍溪东入穷谷，其源也。又南至禄谷水口，水源东穷此溪也。河水又南得大蛇水。发源溪首，西流入河。河水又南，右纳辱水。《山海经》曰：辱水出鸟山，其上多桑，其下多楮，阴多铁，阳多玉，其水东流，注于河。俗谓之秀延水。东流得浣水口，傍溪西转，穷溪便即浣水之源也。辱水又东会根水西南溪下。根水所发，而东北注辱水。辱水又东南，露跳水出西露溪东流，又东北入辱水，乱流注于河。河水又南，左合信支水，水发源东露溪，西流入千河。河水又南，左会石羊水，循溪东人，导源穷谷，西流注于河。
又南过上郡高奴县东。
域谷水东启荒原，西历长溪，西南入于河。河水又南合孔溪口。水出孔山南，历溪西流，注于河。孔山之上有穴，如车轮三所，东西相当，相去各二丈许，南北直通，故谓之孔山也。山在蒲城西南三十余里。河水又右会区水。《山海经。西次四经》之首曰阴山，西北百七十里曰申山，其上多谷、柞，其下多杻、橿，其阳多金、玉，区水出焉，而东流注于河。世谓之清水，东流入上郡长城。径老人山下，又东北流。至老人谷，傍水北出，极溪便得水源。清水又东得龙尾水口，水出北地神泉障北山龙尾溪，东北流注清水。清水又东会三湖水，水出南山三湖谷，东北流入清水。清水又东径高奴县，合丰林水，《地理志》谓之洧水也。故言高奴县有洧水，肥可，水上有肥，可接取用之。《博物志》称酒泉延寿县南山出泉水，大如筥，注地为沟，水有肥如肉汁，取著器中，始黄后黑，如凝膏，然极明，与膏无异，膏车及水碓缸甚佳，彼方人谓之石漆。水肥亦所在有之，非止高奴县洧水也。项羽以封董翳为翟王，居之三秦，此其一也。汉高祖破以县之，王莽之利平矣。民俗语讹，谓之高楼城也。丰林川长津泻注，北流会清水。清水又南，奚谷水注之，水西出奚川，东南流入清水。清水又东注于河。河水又南，蒲川水出石楼山，南径蒲城东。即重耳所奔之处也。又南历蒲子县故城西，今大魏之汾州治。徐广《晋纪》称，刘渊自离石南移蒲子者也。阚駰曰：蒲城在西北，汉武帝置。其水南出，得黄卢水口，水东出蒲子城南，东北入谷，极溪便水之源也。蒲水又南合紫川水，水东北出紫川谷，西南合江水，江水出江谷，西北入紫川水。紫川水又西北入蒲水，蒲水又西南入于河水。河水又南合黑水，水出定阳县西山，二源奇发，同泻一壑，东南流径其县北，又东南流，右合定水，俗谓之白水也。水西出其县南山定水谷，东径定阳县故城南。应劭曰：县在定水之阳也。定水又东注于黑水，乱流东南入于河。
