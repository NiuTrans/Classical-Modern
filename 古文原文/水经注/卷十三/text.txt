漯水出雁门阴馆县，东北过代郡桑乾县南，漯水出于累头山，一曰治水。泉发于山侧，沿波历涧，东北流出山，径阴馆县故城西。县，故楼烦乡也。汉景帝后三年置，王莽更名富臧矣。魏皇兴三年，齐平，徙其民于县，立平齐郡。漯水又东北流，左会桑乾水，县西北上平，洪源七轮，谓之桑乾泉，即溹涫水者也。耆老云：其水潜通，承太原汾阳县北燕京山之大池，池在山原之上，世谓之天池，方里余，澄渟镜净，潭而不流，若安定朝那之湫渊也。清水流潭，皎焉冲照，池中尝无斥草，及其风箨有沦，辄有小鸟翠色，投渊衔出，若会稽之耘鸟也。其水阳熯不耗，阴霖不滥，无能测其渊深也。古老相传，言尝有人乘车于池侧，忽过大风，飘之于水，有人获其轮于桑乾泉，故知二水潜流通注矣。池东隔阜又有一石池，方可五六十步，清深镜洁，不异大池。桑乾水自源东南流，右会马邑川水，水出马邑西川，俗谓之磨川矣。盖狄语音讹，马、磨声相近故尔。其水东径马邑县故城南。干宝《搜神记》曰：昔秦人筑城于武州塞内以备胡，城将成而崩者数矣。有马驰走一地，周旋反覆，父老异之，因依以筑城，城乃不崩，遂名之为马邑。或以为代之马城也，诸记纷竞，未识所是。汉以斯邑封韩王信，后为匈奴所围，信遂降之。王莽更名之曰章昭。其水东注桑乾水，桑乾水又东南流，水南有故城，东北临河，又东南，右合漯水，乱流枝水南分。桑乾水又东，左合武州塞水，水出故城，东南流出山，径日没城南，盖夕阳西颓，戎车所薄之城故也。东有日中城，城东又有早起城，亦曰食时城，在黄爪阜北曲中。其水又东流，右注桑乾水。桑乾水又东南径黄瓜阜曲西，又屈径其堆南。徐广曰：猗卢废嫡子曰利孙于黄瓜堆者也。又东，右合枝津，枝津上承桑乾河，东南流径桑乾郡北，大魏因水以立郡，受厥称焉。又东北，左合夏屋山水，水南出夏屋山之东溪，西北流径故城北，所未详也。又西北入桑乾枝水，桑乾枝水又东流，长津委浪通结两湖，东湖西浦，渊潭相接，水至清深，晨凫夕雁，泛滥其上，黛甲素鳞，潜跃其下，俯仰池潭。意深鱼鸟，所寡惟良木耳。俗谓之南池，池北对陶县之故城，故曰南池也。南池水又东北注桑乾水，为漯水，自下并受通称矣。漯水又东北径石亭西，盖皇魏大赐三年之所经建也。漯水又东北径白狼堆南，魏烈祖道武皇帝于是遇白狼之瑞。故斯阜纳称焉。阜上有故宫，庙楼榭基雉尚崇，每至鹰隼之秋，羽猎之日，肆阅清野，为升眺之逸地矣。漯水又东流四十九里，东径巨魏亭北，又东，崞川水注之，水南出崞县故城南，王莽之崞张也。县南面玄岳，右背崞山，处二山之中，故以崞张为名矣。其水又西出山。谓之崞口，北流径繁畤县故城东，王莽之当要也。又北径巨魏亭东，又北径剧阳县故城西，王莽之善阳也。按《十三州志》曰：在阴馆县东北一百三里。其水又东注于漯水，漯水又东径班氏县南，如浑水注之，水出凉城旋鸿县西南五十余里，东流径故城南，北俗谓之独谷孤城，水亦即名焉。东合旋鸿池水，水出旋鸿县东山下，水积成池，北引鱼水，水出鱼溪，南流注池。池水吐纳川流，以成巨沼，东西二里，南北四里，北对凉川城之南池，池方五十里，俗名乞伏袁池。虽隔越山阜，鸟道不远，云霞之间常有。西南流径旋鸿县南，右合如浑水。是总二水之名矣。如浑水又东南流径永固县，县以太和中，因山堂之目以氏县也。右会羊水，水出平城县之西苑外武州塞，北出东转，径燕昌城南。按《燕书》，建兴十年，慕容垂自河西还，军败于参合，死者六万人。十一年，垂众北至参合，见积骸如山，设祭吊之礼，死者父兄皆号泣，六军哀恸，垂惭愤呕血，因而寝疾焉。舆过平城北四十里，疾笃，筑燕昌城而还，即此城也。北俗谓之老公城。羊水又东注于如浑水，乱流径方山南，岭上有文明太皇太后陵，陵之东北有高祖陵。二陵之南有永固堂，堂之四周隅雉，列榭阶栏及扉户、梁壁、椽瓦，悉文石也。檐前四柱，采洛阳之八风谷黑石为之，雕镂隐起，以金银间云矩，有若锦焉。堂之内外.四侧结两石跌，张青石屏风，以文石为缘，并隐起忠孝之容，题刻贞顺之名。庙前镌石为碑兽，碑石至佳，左右列柏，四周迷禽暗日。院外西侧，有思远灵图，图之西有斋堂，南门表二石阙，阙下斩山，累结御路，下望灵泉宫池，皎若圆镜矣。如浑水又南至灵泉池，枝津东南注池，池东西百步，南北二百步。池渚旧名白杨泉，泉上有白杨树，因以名焉，其犹长杨、五柞之流称矣。南面旧京，北背方岭，左右山原，亭观绣峙，方湖反景，若三山之倒水下。如浑水又南径北宫下，旧宫人作薄所在。如浑水又南，分为二水，一水西出南屈，入北苑中。历诸池沼，又南径虎圈东，魏太平真君五年，成之以牢虎也。季秋之月，圣上亲御圈上。敕虎士效力于其下，事同奔戎，生制猛兽，即《诗》所谓袒裼暴虎，献于公所也。故魏有《捍虎图》也。又径平城西郭内，魏太常七年所城也。城周西郭外有郊天坛，坛之东侧有《郊天碑》，建兴四年立。其水又南屈，径平城县故城南。《史记》曰：高帝先至平城。《史记音义》曰在雁门，即此县矣。王莽之平顺也。魏天兴二年，迁都于此，太和十六年，破安昌诸殿，造太极殿东、西堂及朝堂，夹建象魏、乾元、中阳、端门、东、西二掖门、云龙、神虎、中华诸门，皆饰以观阁。东堂东接太和殿，殿之东阶下有一碑，太和中立，石是洛阳八风谷之缁石也。太和殿之东北，接紫宫寺，南对承贤门，门南即皇信堂，堂之四周，图古圣、忠臣、烈士之容，刊题其侧，是辩章郎彭城张僧达、乐安蒋少游笔。堂南对白台，台甚高广，台基四周列壁，阁道自内而升，国之图箓秘籍，悉积其下。台西即朱明阁，直侍之官，出入所由也。其水夹御路，南流径蓬台西。魏神瑞三年，又建白楼，楼甚高谏，加观榭于其上，表里饰以石粉，皜曜建素，赭白绮分，故世谓之白楼也。后置大鼓于其上，晨昏伐以千椎，为城里诸门启闭之候，谓之戒晨鼓也。又南径皇舅寺西，是太师昌黎王冯晋国所造，有五层浮图，其神图像皆合青石为之，加以金、银、火齐，众彩之上，炜炜有精光。又南径永宁七级浮图西，其制甚妙，工在寡双。又南，远出郊郭，弱柳荫街，丝杨被浦，公私引裂，用周园溉，长塘曲池，所在布濩，故不可得而论也。一水南径白登山西，服虔曰：白登，台名也，去平城七里。如淳曰：平城旁之高城若丘陵矣。今平城东十七里有台，即白登台也，台南对冈阜，即白登山也。故《汉书》称上遂至平城，上白登者也。为匈奴所围处，孙畅之《述画》曰：汉高祖被围七日，陈平使能画作美女，送与冒顿，阏氏恐冒顿胜汉，其宠必衰，说冒顿解围于此矣。其水又径宁先宫东，献文帝之为太上皇，所居故宫矣。宫之东次，下有两石柱，是石虎邺城东门石桥柱也。按柱勒赵建武中造，以其石作工妙，徙之于此。余为尚书祠部，与宜都王穆罴同拜北郊，亲所经见，柱侧悉镂云矩，上作蟠螭，甚有形势，信为工巧，去《子丹碑》则远矣。其水又南径平城县故城东，司州代尹治皇都洛阳，以为恒州。水左有大道坛庙，始光二年，少室道士寇谦之所议建也。兼诸岳庙碑，亦多所署立，其庙阶三成，四周栏槛上阶之上，以木为圆基，令互相枝梧，以版砌其上，栏陛承阿上圆，制如明堂，而专室四户，室内有神坐，坐右列玉磬，皇舆亲降，受箓灵坛，号曰天师，宣扬道式，暂重当时。坛之东北，旧有静轮宫，魏神四年造，抑亦柏梁之流也。台榭高广，超出云间，欲令上延霄客，下绝嚣浮。太平真君十一年，又毁之。物不停固，白登亦继褫矣。水右有三层浮图，真容鹫架悉结石也。装制丽质，亦尽美善也。东郭外，太和中阉人宕昌公钳耳庆时，立祗洹舍于东皋，椽瓦梁栋，台壁櫺陛，尊容圣像，及床坐轩帐，悉青石也。图制可观，所恨惟列壁合石，疏而不密。庭中有《祗洹碑》，碑题大篆，非佳耳。然京邑帝里，佛法丰盛，神图妙塔，桀跱相望，法轮东转，兹为上矣。其水自北苑南出，历京城内。河干两湄，太和十年累石结岸，夹塘之上，杂树交荫，郭南结两石桥，横水为梁。又南径藉田及药圃西、明堂东，明堂上圆下方，四周十二堂九室，而不为重隅也。室外柱内，绮井之下，施机轮，饰缥碧，仰象天状，画北道之宿焉，盖天也。每月随斗所建之辰，转应天道，此之异古也。加灵台于其上，下则引水为辟雍，水侧结石为塘，事准古制，是太和中之所经建也。如浑水又南与武州川水会，水出县西南山下，二源翼导，俱发一山，东北流，合成一川，北流径武州县故城西，王莽之桓州也。又东北，右合黄水，水西出黄阜下，东北流，圣山之水注焉，水出西山，东流注于黄水。黄水又东注武州川，又东历故亭北，右合火山西溪水，水导源火山，西北流，山上有火井，南北六七十步，广减尺许，源深不见底，炎势上升，常若微雷发响，以草爨之，则烟腾火发。东方朔《神异传》云：南方有火山焉，长四十里，广四、五里，其中皆生不烬之木，昼夜火然，得雨猛风不灭。火中有鼠，重百斤，毛长二尺余，细如丝，色白，时时出外，以水逐而沃之则死，取其毛绩以为布，谓之火浣布。是山亦其类也，但卉物则不能。然其山以火从地中出，故亦名荧台矣。火井东五六尺，又东有汤井，广轮与火井相状，热势又同，以草内之，则不然，皆沾濡露结，故俗以汤井为目。井东有火井祠，以时祀祭焉。井北百余步有东、西谷，广十许步，南崖下有风穴，厥大容人，其深不测，而穴中肃肃，常有微风，虽三伏盛暑，犹须袭裘，寒吹陵人，不可暂停。而其山出雏乌，形类雅乌，纯黑而姣好，音与之同，缋采绀发，觜若丹砂，性驯良而易附，丱童幼子，捕而执之，赤觜乌亦曰阿雏乌，按《小尔雅》，纯黑反哺，谓之慈乌；小而腹下白不反哺者，谓之雅乌；白脰而群飞者，谓之燕乌；大而白脰者，谓之苍乌。《尔雅》曰：斯，卑居也。孙炎曰：卑居，楚乌。犍为舍人以为壁居。《说文》谓之雅。雅，楚乌。《庄子》曰：雅，贾矣。马融亦曰：贾，乌也。又案《瑞应图》，有三足乌、赤乌、白乌之名，而无记于此乌，故书其异耳。自恒山已北，并有此矣。其水又东北流注武州川水，武州川水又东南流，水侧有石祗洹舍并诸窟室，比丘尼所居也。其水又东转径灵岩南，凿石开山，因岩结构，真容巨壮，世法所希，山堂水殿，烟寺相望，林渊锦镜，缀目新眺。川水又东南流出山。《魏土地记》曰：平城西三十里武州塞口者也。自山口枝渠东出入苑，溉诸园池。苑有洛阳殿，殿北有宫馆。一水自枝渠南流东南出，火山水注之，水发火山东溪，东北流出山，山有石炭火之，热同樵炭也。又东注武州川，径平城县南，东流注如浑水。又南流径班氏县故城东，王莽之班副也。阚駰《十二州志》曰：班氏县在郡西南百里，北俗谓之去留城也。如浑水又东南流注于漯水。漯水又东径平邑县故城南，赵献侯十三年，城平邑。《地理志》属代，王莽所谓平胡也。《十三州志》曰：城在高柳南百八十里。北俗谓之丑寅城。漯水又东径沙陵南，魏金田之地也，事同曹武邺中走矣。漯水又东径狋氏县故城北，王莽更名之曰狋聚也。《十三州志》曰：县在高柳南百三十里，俗谓之苦力干城矣。漯水又东径道人县故城南，《地理志》，王莽之道仁也。《地理风俗记》曰：初筑此城，有仙人游其地，故因以为城名矣。今城北有渊，潭而不流，故俗谓之为平湖也。《十三州志》曰：道人城在高柳东北八十里，所未详也。漯水又东径阳原县故城南，《地理志》，代郡之属县也，北俗谓之比狋州城。漯水又东，安阳水注之，水出县东北潭中，北俗谓之太拔回水，自潭东南流注于漯水。又东径东安阳县故城北。赵惠文王三年，主父封长子章为代安阳君，此即章封邑，王莽之竟安也。《地理风俗记》曰：五原有西安阳，故此加东也。漯水又东径昌平县，温水注之，水出南坟下，三源俱导，合而南流，东北注漯水。漯水又东径昌平县故城北，王莽之长昌也。昔牵招为魏鲜卑校尉，屯此。漯水又东北径桑乾县故城西，又屈径其城北，王莽更名之曰安德也。《魏土地记》曰：代城北九十里有桑乾城。城西渡桑乾水，去城十里，有温汤，疗疾有验，《经》言出南，非也，盖误证矣。魏任城王彰以建安二十三年代乌丸，入涿郡，逐北遂至桑乾，正于此也。漯水又东流，祁夷水注之，水出平舒县，东径平舒县之故城南泽中。《史记》，赵孝成王十九年，以汾门予燕易平舒。徐广曰：平舒在代，王莽更名之曰平葆，后汉世祖建武七年，封扬武将军马成为侯国。其水控引众泉，以成一川。《魏土地记》曰：代城西九十里有平舒城，西南五里，代水所出，东北流，言代水非也。祁夷水又东北径兰亭南，又东北径石门关北，旧道出中山故关也。又东北流，水侧有故池。按《魏土地记》曰：代城西南三十里有代王鱼池，池西北有代王台，东去代城四十里。祁夷水又东北得飞狐谷，即广野君所谓杜飞狐之口也。苏林据郦公之说，言在上党，即实非也。如淳言在代，是矣。晋建兴中，刘琨自代出飞狐口，奔于安次，即于此道也。《魏土地记》曰：代城南四十里有飞狐关，关水西北流径南舍亭西，又径句琐亭西，西北注祁夷水。祁夷水又东北流径代城西，卢植言：初筑此城，板干一夜自移于此，故代西南五十里大泽中营城自护，结苇为九门。于是就以为治城。圆匝而不方，周四十六里，开九门，更名其故城曰东城。赵灭代，汉封孝文为代王。梅福上事曰：代谷者，恒山在其南，北塞在其北，谷中之地。上谷在东，代郡在西，是其地也。王莽更之曰厌狄亭。《魏土地记》曰：城内有二泉，一泉流出城西门，一泉流出城北门，二泉皆北注代水。祁夷水又东北，热水注之，水出绫罗泽，泽际有热水亭。其水东北流，注祁夷水。祁夷水又东北，谷水注之，水出昌平县故城南，又东北入祁夷水。祁夷水右会逆水，水导源将城东，西北流径将城北。在代城东北十五里，疑即东代矣，而尚传将城之名。卢植曰：此城方就而板于自移。应劭曰：城徙西南，去故代五十里，故名代曰东城。或传书倒错，情用疑焉，而无以辨之。逆水又西，注于祁夷之水，逆之为名，以西流故也。祁夷水东北径青牛渊，水自渊东注之。耆彦云：有潜龙出于兹浦，形类青牛焉，故渊潭受名矣。潭深不恻，而水周多莲藕生焉。祁夷水又北径一故城西，西去代城五十里，又疑是代之东城，而非所详也。又径昌平郡东，魏太和中置，西南去故城六十里。又北，连水入焉，水出瞀瞀县东，西北流，径瞀瞀县故城南，又西径广昌城南。《魏土地记》曰：代南二百里有广昌城，南通大岭。即实非也。《十三州记》曰：平舒城东九十里有广平城，疑是城也。寻其名状，忖理为非。又西径王莽城南，又西，到刺山水注之，水出到刺山西。山甚层峻，未有升其巅者。《魏土地记》曰：代城东五十里有到刺山，山上有佳大黄也。其水北流径一故亭东，城北有石人，故世谓之石人城，西北注连水。连水又北径当城县故城西，高祖十二年，周勃定代，斩陈稀于当城，即此处也。应劭曰：当桓都山作城，故曰当城也。又径故代东而西北流注祁夷水。祁夷水西有随山，山上有神庙，谓之女郎祠，方俗所祠也。祁夷水又北径桑乾故城东。而北流注于漯水。《地理志》曰：祁夷水出平舒县，北至桑乾入漯是也。漯水又东北径石山水口，水出南山，北流径空侯城东，《魏土地记》曰：代城东北九十里有空侯城者也。其水又东北流注漯水。漯水又东径潘县故城北，东合协阳关水，水出协溪。《魏土地记》曰：下洛城西南九十里有协阳关，关道西通代郡。其水东北流，历笄头山，阚駰曰：笄头山在潘城南。即是山也。又北径潘县故城，左会潘泉故渎，渎旧上承潘泉于潘城中，或云，舜所都也。《魏土地记》曰：下洛城西南四十里有潘城，城西北三里，有历山，山上有虞舜庙。《十三州记》曰：广平城东北百一十里有潘县。《地理志》曰：王莽更名树武。其泉从广十数步，东出城，注协阳关水，雨盛则通注，阳旱则不流，惟洴泉而已。关水又东北流，注于漯水。漯水又东径雍洛城南，《魏土地记》曰：下洛城西南二十里有雍洛城，桑乾水在城南东流者也。漯水又东径下洛县故城南，王莽之下忠也，魏燕州广宁县广宁郡治。《魏土地记》曰：去平城五十里，城南二百步有尧庙。漯水又东径高邑亭北，又东径三台北，漯水又东径无乡城北。《地理风俗记》曰：燕语呼毛为无，今改宜乡也。漯水又东，温泉水注之，水上承温泉于桥山下。《魏土地记》曰：下洛城东南四十里有桥山，山下有温泉，泉上有祭堂，雕檐华字，被于浦上，石池吐泉，汤汤其下，炎凉代序，是水灼焉，无改能治百疾，是使赴者若流。池水北流，人于漯水。漯水又东，左得于延水口，水出塞外柔玄镇西长川城南小山。《山海经》曰：梁渠之山，无草木，多金玉，修水出焉。东南流径且如县故城南，应劭曰：当城西北四十里有且如城，故县也。代称不拘名号变改。校其城郭，相去远矣。《地理志》曰：中部都尉治。于延水出县北塞外，即修水也。修水又东南径马城县故城北，《地理志》曰：东部都尉治。《十三州志》曰：马城在高柳东二百四十里，俗谓是水为河头，河头出戎方。土俗变名耳。又东径零丁城南，右合延乡水，水出县西山，东径延陵县故城北。《地理风俗记》曰：当城西北有延陵乡，故县也。俗指为琦城。又东径罗亭，又东径马城南，又东注修水，又东南于大宁郡北，右注雁门水。《山海经》曰：雁门之水，出于雁门之山。雁出其门，在高柳北，高柳在代中，其山重峦叠，霞举云高，连山隐隐，东出辽塞。其水东南流径高柳县故城北，旧代郡治。秦始皇二十三年虏赵王，迁以国为郡，王莽之所谓厌狄也。建武十九年，世祖封代相堪为侯国，昔牵招斩韩忠于此处。城在平城东南六七十里，于代为西北也。雁门水又东南流，屈径一故城，背山面泽，北俗谓之叱险城。雁门水又东南流，屈而东北，积而为潭，其陂斜长而不方，东北可二十余里，广十五里，蒹葭藂生焉。敦水注之，其水导源西北少咸山之南麓，东流径参合县故城南。《地理风俗记》曰：道人城北五十里有参合乡，故县也。敦水又东，水注之，水出东阜下，西北流径故城北，俗谓之和堆城，又北合敦水，乱流东北注雁门水。故《山海经》曰：少咸之山，敦水出焉，东流注于雁门之水。郭景纯曰：水出雁门山。谓斯水也。雁门水又东北入阳门山，谓之阳门水，与神泉水合，水出苇壁北，水有灵焉，及其密云不雨，阳旱愆期，多祷请焉。水有二流，世谓之比连泉，一水东北径一故城东，世谓之石虎城，而东北流注阳门水，又东径三会亭北，又东径西伺道城北，又东，托台谷水注之。水上承神泉于苇壁北，东径阳门山甫托台谷，谓之托台水，汲引泉溪，浑涛东注，行者间十余渡，东径三会城南，又东径托台亭北，又东北径马头亭北，东北注雁门水。雁门水又东径大宁郡北，魏太和中置，有修水注之，即《山海经》所谓修水东流注于雁门水也。《地理志》有于延水而无雁门、修水之名，《山海经》有雁门之目，而无说于延河，自下亦通谓之于延水矣。水侧有桑林，故时人亦谓是水为藂桑河也。斯乃北土寡桑，至此见之，因以名焉。于延水又东径冈城南，按《史记》，蔡泽，燕人也，谢病归相，秦号冈成君。疑即泽所邑也，世名武冈城。于延水又东，左与宁川水合，水出西北，东南流径小宁县故城西，东南流注于延水。于延水又东，径小宁县故城南，《地理志》宁县也。西部都尉治，王莽之博康也。《魏土地记》曰：大宁城西二十里有小宁城，昔邑人班丘仲居水侧，卖药于宁百余年，人以为寿。后地动宅坏，仲与里中数十家皆死，民人取仲尸弃于延水中，收其药卖之，仲被裘从而诘之，此人失怖，叩头求哀。仲曰：不恨汝，故使人知我耳，去矣！后为夫余王驿使来宁，此方人谓之谪仙也。于延水又东，黑城川水注之，水有三源，出黑土城西北.奇源合注，总为一川，东南径黑土城西，又东南流径大宁县西而南入延河。延河又东径大宁县故城南。《地理志》云：广宁也，王莽曰广康矣。《魏土地记》曰：下洛城西北百三十里有大宁城。于延水又东南径茹县故城北，王莽之谷武也，世谓之如口城。《魏土地记》曰：城在鸣鸡山西十里，南通大道，西达宁川。于延水又东南径鸣鸡山西。《魏土地记》曰：下洛城东北三十里有延河东流，北有鸣鸡山。《史记》曰：赵襄子杀代王于夏屋而并其土，襄子迎其姊于代。其姊，代之夫人也，至此曰：代已亡矣，吾将何归乎？遂磨等于山而自杀。代人怜之，为立祠焉，因名其山为磨笄山。每夜有野鸡，群鸣于祠屋上，故亦谓之为鸣鸡山。《魏土地记》云：代城东南二十五里有马头山，其侧有钟乳穴，赵襄子既害代王，迎姊，姊代夫人，夫人曰：以弟慢夫，非仁也；以夫怨弟，非义也。磨笄自刺而死。使者自杀，民怜之，为立神屋于山侧，因名之为磨笄之山。未详孰是。于延水又南径且居县故城南，王莽之所谓久居也。其水东南流，注于漯水。《地理志》曰：于延水东至广宁入沽。
又东过涿鹿县北，涿水出涿鹿山，世谓之张公泉，东北流径涿鹿县故城南，王莽所谓抪陆也。黄帝与蚩尤战于涿鹿之野，留其民于涿鹿之阿，即于是也。其水又东北与阪泉合，水导源县之东泉。《魏土地记》曰：下洛城东南六十里有涿鹿城，城东一里有阪泉，泉上有黄帝祠。《晋太康地理记》曰：阪泉亦地名也。泉水东北流与蚩尤泉会，水出蚩尤城，城无东面。《魏土地记》称，涿鹿城东南六里有蚩尤城。泉水渊而不流，霖雨并则流注，阪泉乱流，东北入涿水。涿水又东径平原郡南，魏徙平原之民置此，故立侨郡，以统流杂。涿水又东北径祚亭北，而东北入漯水。亦云涿水枝分入匈奴者，谓之涿邪水。地理潜显，难以究昭，非所知也。漯水又东南，左会清夷水，亦谓之沧河也。水出长亭南，西径北城村故城北，又西北，平乡川水注之，水出平乡亭西，西北流注清夷水。清夷水又西北径阴莫亭，在居庸县南十里。清夷水又西会牧牛山水。《魏土地记》曰：沮阳城东八十里有牧牛山，下有九十九泉，即沧河之上源也。山在县东北三十里，山上有道武皇帝庙。耆旧云，山下亦有百泉竞发，有一神牛驳身，自山而降，下饮泉竭，故山得其名。今山下导九十九泉，积以成川。西南流，谷水与浮图沟水注之，水出夷舆县故城西南，王莽以为朔调亭也。其水俱西南流，注于沧水。沧水又西南，右合地裂沟，古老云，晋世地裂，分此界间成沟壑。有小水，俗谓之分界水，南流入沧河。沧河又西径居庸县故城南，魏上谷郡治。昔刘虞攻公孙瓒不克，北保此城，为瓒所擒。有粟水入焉。水出县下城西，枕水又屈径其县南，南注沧河。沧河又西，右与阳沟水合，水出县东北，西南流径居庸县故城北，西径大翮、小翮山南，高峦截云，层陵断雾，双阜共秀，竟举群峰之上，郡人王次仲，少有异志，年及弱冠，变苍颔旧文为今隶书。秦始皇时官务烦多，以次仲所易文简便，于事要奇而召之，三征而辄不至。次仲履真怀道，穷数术之美。始皇怒其不恭，令槛车送之。次仲首发于道，化为大鸟，出在车外，翻飞而去，落二翮于斯山，故其峰峦有大翮、小翮之名矣。《魏土地记》曰：沮阳城东北六十里有大翮、小翮山，山上神名大翮神，山屋东有温汤水口。其山在县西北二十里，峰举四十里，上庙则次仲庙也。右出温汤，疗治万病，泉所发之麓，俗谓之土亭山。此水炎热倍甚诸汤，下足便烂人体。疗疾者要须别引消息用之耳，不得言。大翮山东，其水东南流，左会阳沟水，乱流南注沧河。沧河又左得清夷水口。《魏土地记》曰：牧牛泉西流，与清夷水合者也。自下二水互受通称矣。清夷水又西，灵亭水注之，水出马兰西泽中，众泉泻溜归于泽，泽水所钟，以成沟读。渎水又左与马兰溪水会，水导源马兰城，城北负山势，因阿仍溪，民居所给，惟仗此水，南流出城，东南入泽水。泽水又南径灵亭北，又屈径灵亭东，次仲落鸟翮于此，故是亭有灵亭之称矣。其水又南流，注于清夷水。清夷水又西与泉沟水会，水导源川南平地，北注清夷水。清夷水又西南得桓公泉，盖齐桓公霸世，北伐山戎，过孤竹西征，束马悬车，上卑耳之西极，故水受斯名也。水源出沮阳县东，而西北流入清夷水。清夷水又西径沮阳县故城北，秦上谷郡治此，王莽改郡曰朔调，县曰沮阴。阚駰曰：涿鹿东北至上谷城六十里。《魏土地记》曰：城北有清夷水西流也。其水又屈径其城西，南流注于源水。漯水南至马陉山，谓之落马洪。又东南出山，漯水又南出山，瀑布飞梁，悬河注壑，漰湍十许丈，谓之落马洪，抑亦孟门之流也。漯水自南出山，谓之清泉河，俗亦谓之曰干水，非也。漯水又东南径良乡县之北界，历梁山南，高梁水出焉。
过广阳蓟县北，漯水又东径广阳县故城北。谢承《后汉书》曰：世祖与铫期出蓟至广阳，欲南行，即此城也，谓之小广阳。漯水又东北径蓟县故城南，《魏土地记》曰蓟城南七里有清泉河，而不径其北，盖《经》误证矣。昔周武王封尧后于蓟，今城内西北隅有蓟丘，因丘以名邑也。犹鲁之曲阜、齐之营丘矣。武王封召公之故国也，秦始皇二十三年灭燕，以为广阳郡，汉高帝以封卢绾为燕王，更名燕国，王莽改曰广有，县曰代戎。城有万载宫、光明殿，东掖门下，旧慕容俊立铜马像处。昔慕容廆有骏马，赭白有奇相，逸力至俊，光寿元年，齿四十九矣，而骏逸不亏。俊奇之，比鲍氏骢，命铸铜以图其像，亲为铭赞，镌颂其旁，像成而马死矣。大城东门内道左，有魏征北将军建成乡景侯刘靖碑。晋司隶校尉王密表靖，功加于民，宜在祀典，以元康四年九月二十日刻石建碑，扬于后叶矣。漯水又东与洗马沟水合，水上承蓟水，西注大湖。湖有二源，水俱出县西北平地，导源流结西湖，湖东西二里，南北三里，盖燕之旧池也。绿水澄澹，川亭望远，亦为游瞩之胜所也。湖水东流为洗马沟，侧城南门东注，昔铫期奋戴处也。其水又东入漯水，漯水又东径燕王陵南，陵有伏道，西北出蓟城中。景明中造浮图建刹，穷泉掘得此道，王府所禁，莫有寻者。通城西北大陵，而是二坟，基趾磐固，犹自高壮，竟不知何王陵也。漂水又东南，高梁之水注焉，水出蓟城西北平地，泉流东注，径燕王陵北，又东径蓟城北，又东南流。《魏土地记》曰：蓟东十里有高梁之水者也。其水又东南入漯水。又东至渔阳雍奴县西，入笥沟。
汉光武建武二年，封颖川太守寇恂为雍奴侯。魏遣张、乐进围雍奴，即此城矣。笥沟，潞水之别名也。《魏土地记》曰：清泉河上承桑乾河，东流与潞河合。漯水东入渔阳，所在枝分，故俗谚云：高梁无上源，清泉无下尾。盖以高梁微涓浅薄，裁足津通，凭藉涓流，方成川甽。清泉至潞，所在枝分，更为微津，散漫难寻故也。
