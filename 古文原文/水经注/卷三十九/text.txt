洭水出桂阳县卢聚，水出桂阳县西北上驿山卢溪，为卢溪水，东南流径桂阳县故城，谓之洭水。《地理志》曰：洭水出桂阳，南至四会是也。洭水又东南流，峤水注之，水出都峤之溪，溪水下流，历峡南出，是峡谓之贞女峡。峡西岸高岩，名贞女山。山下际有石，如人形，高七尺，状如女子，故名贞女峡。古来相传，有数女取螺于此，遇风雨昼晦，忽化为石。斯诚巨异，难以闻信。但启生石中，挚呱空桑，抑斯类矣。物之变化，宁以理求乎？溪水又合洭水。洭水又东南入阳山县，右合涟口，水源出县西北百一十里石塘村，东南流，水侧有豫章木，本径可二丈，其株根犹存，伐之积载，而斧迹若新。羽族飞翔不息，其旁众枝，飞散远集，乡亦不测所如，惟见一枝，独在含洭水矣。涟水东南流注于洭。洭水又东南流，而右与斟水合。水导源近出东岩下，穴口若井，一日之中，十溢十竭，信若潮流，而注洭水。洭水又南径阳山县故城西，耆旧传曰：往昔县长临县，辄迁擢超级，太史径观言势使然。掘断连冈，流血成川，城因倾阤，遂即倾败。阁下大鼓，飞上临武，乃之桂阳，追号圣鼓，自阳山达乎桂阳之武步驿，所至循圣鼓道也。其道如堑，迄于鼓城矣。洭水又径阳山县南，县故含洭县之桃乡，孙皓分立为县也。洭水又东南流也。东南过含洭县，应劭曰：洭水东北入沅。瓒注《汉书》，沅在武陵，去洭远，又隔湘水，不得入沅。洭水东南，左合翁水。水出东北利山湖，湖水广圆五里，洁逾凡水，西南流注于洭，谓之翁水口。口已下，东岸有圣鼓杖，即阳山之鼓杖也。横在川侧，虽冲波所激，未尝移动。百鸟翔鸣，莫有萃者。船人上下，以篙撞者，辄有疟疾。洭水又东南，左合陶水，水东出尧山。山盘纡数百里，有赭岩迭起，冠以青林，与云霞乱采。山上有白石英，山下有平陵，有大堂基，耆旧云，尧行宫所。陶水西径县北，右注洭水。洭水又径含洭县西。王歆《始兴记》曰：县有白鹿城，城南有白鹿冈。咸康中，郡民张鲂为县，有善政，白鹿来游，故城及冈并即名焉。
南出洭浦关，为桂水。
关在中宿县。洭水出关，右合溱水，谓之洭口。《山海经》谓之湟水。
徐广曰：湟水一名洭水，出桂阳，通四会，亦曰洭水也。汉武帝元鼎元年，路博德为伏波将军，征南越，出桂阳，下湟水，即此水矣。桂水其别名也。深水出桂阳卢聚，吕忱曰：深水，一名邃水，导源卢溪，西入营水，乱流营波，同注湘津。许慎云：深水出桂阳南平县也。《经》书桂阳者，县本隶桂阳郡，后割瞩始兴。县有卢溪、卢聚山，在南平县之南，九疑山东也。
西北过零陵营道县南，又西北过营浦县南，又西北过泉陵县，西北七里至燕室，邪入于湘。
水上有燕室丘，亦因为聚名也。其下水深不测，号曰龙渊。钟水出桂阳南平县都山，北过其县东，又东北过宋渚亭，又北过钟亭，与漼水合。
都山即都庞之峤，五岭之第三岭也。钟水即峤水也。庾仲初曰：峤水南入始兴溱水，注于海。北入桂阳，湘水注于江是也。漼水，即桂水也。漼、桂声相近，故字随读变，《经》仍其非矣。桂水出桂阳县北界山，山壁高耸，三面特峻，石泉悬注，瀑布而下。北径南平县，而东北流届钟亭，右会钟水，通为桂水也。故应劭曰：桂水出桂阳，东北入湘。
又北过魏宁县之东，魏宁，故阳安也。晋太康元年改曰晋宁。县在桂阳郡东，百二十里。县南、西二面，阻带清溪，桂水无出县东理，盖县邑流移，今古不同故也。又北入于湘。
耒水出桂阳郴县南山。
耒水发源出汝城县东乌龙白骑山，西北流径其县北，西流三十里，中有十四濑，各数百步，濬流奔急，竹节相次，亦为行旅溯涉之艰难也。又西北径晋宁县北，又西，左合清溪水口，水出县东黄皮山，西南流历县南，又西北注于耒水。汝城县在郡东三百余里，山又在县东，耒水无出南山理也。又北过其县之西，县有渌水，出县东侠公山。 西北流，而南屈注于耒，谓之程乡溪。郡置酒官，酝于山下，名曰程酒，献同酃也。耒水又西，黄水注之。水出县西黄岑山，山则骑田之峤，五岭之第二岭也。黄水东北流。按盛弘之云：众山水出注于大溪，号曰横流溪。溪水甚小，冬夏不干，俗亦谓之为贪泉，饮者辄冒于财贿，同于广州石门贪流矣。廉介为二千石，则不饮之。昔吴隐之挹而不乱，贪岂谓能渝其贞乎？盖亦恶其名也。刘澄之谓为一涯溪，通四会，殊为孟浪而不悉也。庾仲初云：峤水南入始兴溱水，注海。即黄岑水入武溪者也。北水入桂阳湘水，注于大江，即是水也。右则千秋水注之。水出西南万岁山，山有石室，室中有钟乳。山上悉生灵寿木，溪下即千秋水也。水侧民居，号万岁村。其水下合黄水，黄水又东北径其县东，右合除泉水。水出县南湘陂村，村有圆水，广圆可二百步，一边暖，一边冷。冷处极清绿，浅则见石，深则见底。暖处水白且浊，玄素既殊，凉暖亦异，厥名除泉，其犹江乘之半汤泉也。水盛则泻黄溪，水耗则津径辍流。郴，旧县也，桂阳郡治也，汉高帝二年分长沙置。《地理志》曰：桂水所出，因以名也。王莽更名南平，县曰宣风。项羽迁义帝所筑也。县南有义帝冢，内有石虎，因呼为白虎郡。《东观汉记》曰：茨充，字子河，为桂阳太守，民惰懒，少粗履，足多剖裂，茨教作履。今江南知织履，皆充之教也。黄溪东有马岭山，高六百余丈，广圆四十许里。汉末，有郡民苏眈，栖游此山。《桂阳列仙传》云：眈，郴县人。少孤，养母至孝。言语虚无，时人谓之痴。常与众儿共牧牛，更直为帅，录牛无散。每至眈为帅，牛辄徘徊左右，不逐自还。众儿曰：汝直，牛何道不走耶？眈曰：非汝曹所知。即面辞母云：受性应仙，当违供养。涕泗。又说：年将大疫，死者略半。穿一井饮水，可得无恙。如是有哭声甚哀。后见眈乘白马，还此山中，百姓为立坛祠，民安岁登，民因名为马岭山。黄水又北流注于耒水，谓之郴口。耒水又西径华山之阴，亦曰华石山，孤峰特耸，枕带双流。东则黄溪、耒水之交会也。耒水东流沿注，不得北过其县西也。两岸连山，石泉悬溜，行者辄徘徊留念，情不极已也。
又北过便县之西，县故惠帝封长沙王子吴浅为侯国，王莽之便屏也。县界有温泉水，在郴县之西北，左右有田数千亩，资之以溉。常以十二月下种，明年三月谷熟，度此水冷，不能生苗。温水所溉，年可三登。其余彼散流，入于耒水也。又西北过耒阳县之东，耒阳，旧县也，盖因水以制名。王莽更名南平亭。东傍耒水，水东肥南，有郡故城。县有溪水，东出侯计山，其水清辙，冬温夏冷。西流谓之肥川。川之北有卢塘。塘他八顷，其深不测，有大鱼常至，五月辄一奋跃，水涌数丈，波襄四陆，细鱼奔迸，随水登岸，不可胜计。又云：大鱼将欲鼓作，诸鱼皆浮聚。水侧注。西北径蔡洲，洲西即蔡伦故宅，傍有蔡子池。伦，汉黄门，顺帝之世，捣故鱼网为纸，用代简素，自其始也。
又北过酃县东，县有酃湖，湖中有洲，洲上民居，彼人资以给酿，酒甚醇美，谓之酃酒，岁常贡之。湖边尚有酃县故治，西北去临承县十五里。从省隶。《十二州志》曰：大别水南出耒阳县太山，北至酃县入湖也。
北入于湘。
耒水西北至临承县，而右注湘水，谓之耒口也。
洣水出荼陵县上乡，西北过其县西，水出江州安成郡广兴县太平山，西北流，径荼陵县之南。汉武帝元朔四年，封长沙定王子节侯訢之邑也。王莽更名声乡矣。洣水又屈而过其县，西北流注也。《地理志》谓之泥水者也。
又西北过攸县南，攸水出东南安成郡安复县封侯山，西北流径其县北，县北带攸溪，盖即溪以名县也。汉武帝元朔四年，封长沙定王子则为攸舆侯，即《地理志》所谓攸县者也。攸水又西南流入荼陵县，入于洣水也。
又西北过阴山县南，县本阳山县也，县东北犹有阳山故城，即长沙孝王子宗之邑也。言其势王，故堑山堙谷，改曰阴山县。县上有容水，自侯昙山下注洣水，谓之容口。水有大穴，容一百石，水出于此，因以名焉。洣水又西北径其县东，又西径历口。县有历水，下注洣，谓之历口。洣水又西北，与洋湖水会。水出县西北乐薮冈下洋湖，湖去冈七里，湖水下注洣，谓之洋湖口。洣水东北有峨山，县东北又有武阳龙尾山，并仙者羽化之处。上有仙人及龙马迹，于其处得遗咏，虽神栖白云，属想芳流，藉念泉乡，遗咏在兹。览其余诵，依然息远，匪直邈想霞踪，爱其文咏可念，故端犊抽札，以诠其咏。其略曰：登武阳，观乐薮，峨岭千蕤洋湖口，命蜚螭，驾白驹，临天水，心踟蹰，千载后，不知如。盖胜赏神乡，秀情超拔矣。又西北入于湘。
流水出醴陵县东漉山，西过其县南，醴陵县，高后四年，封长沙相侯越为国。县南临渌水，水东出安城乡翁陵山。余谓漉、渌声相近，后人藉便，以渌为称，虽翁陵名异，而即麓是同。屈从县西，西北流至流浦，注入于湘。浏水出临湘县东南浏阳县，西北过其县，东北与涝水合。浏水出县东江州豫章县首裨山，导源西北流，径其县南，县凭溪以即名也。又西北注于临湘县也。
西入于湘。
水出豫章艾县，《春秋左氏传》曰：吴公子庆忌谏夫差，不纳，居于艾是也。王莽更名治翰。
西过长沙罗县西，罗子自枝江徙此，世犹谓之为罗侯城也。水又西流，积而为陂，谓之町湖也。又西至累石山，入于湘水。累石山在北，亦谓之五木山，山方尖如五木状，故俗人藉以名之。山在罗口北。水又在罗水南，流注于湘，谓之东町口者也。
赣水出豫章南野县西，北过赣县东，《山海经》曰：赣水出聂都山，东北流注于江，入彭泽西也。班固称南野县，彭水所发，东入湖汉水。庾仲初谓大庾峤水，北入豫章，注于江者也。《地理志》曰：豫章水出赣县西南，而北入江。盖控引众流，总成一川，虽称谓有殊，言归一水矣。故《后汉郡国志》曰：赣有豫章水。雷次宗云：似因此水为其地名。虽十川均流，而此源最远，故独受名焉。刘澄之曰：县东南有章水，西有贡水，县治二水之间。二水合赣字，因以名县焉。是为谬也，刘氏专以字说水，而不知远失其实矣。豫章水导源东北流，径南野县北。赣川石阻，水急行难。倾波委注，六十余里，又北径赣县东，县即南康郡治，晋太康五年分庐江立。豫章水右会湖汉水，水出雩都县，导源西北流，径金鸡石，其石孤竦临川，耆老云：时见金鸡出于石上，故石取名焉。湖汉水又西北径赣县东，西入豫章水也。
又西北过庐陵县西，庐陵县，即王莽之桓亭也。《十三州志》称：庐水西出长沙安成县。武帝元光六年，封长沙定王子刘苍为侯国，即王莽之用成也。吴宝鼎中立，以为安成郡，东至庐陵入湖汉水也。
又东北过石阳县西，汉和帝水平九年，分庐陵立。汉献帝初平二年，吴长沙桓王立庐陵郡，治此。豫章水又径其郡南，城中有井，其水色半清半黄，黄者如灰汁，取作饮粥，悉皆金色，而甚芬香。
又东北过汉平县南，又东北过新淦县西，牵水西出宜春县，汉武帝元光六年，封长沙定王子刘成为侯国，王莽之修晓也。牵水又东径吴平县，旧汉平也，晋太康元年改为吴平矣。牵水又东径新淦县，即王莽之偶亭，而注于豫章水。湖汉及赣，并通称也。又淦水出其县下，注于赣水。
又北过南昌县西，旺水出南城县，西北流径南昌县南，西注赣水。又有浊水注之，水出康乐县，故阳乐也。浊水又东径望蔡县，县因汝南上蔡民萍居此土，晋太康元年，改为望蔡县。浊水又东径建成县，汉武帝元光四年，封长沙定王子刘拾为侯国。王莽更名之曰多聚也。县出然石，《异物志》曰：石色黄白而理疏，以水灌之便热，以鼎著其上，炊足以熟。置之则冷，灌之则热，如此无穷。元康中，雷孔章入洛，赍石以示张公。张公曰：此谓然石。于是乃知其名。浊水又东至南昌县，东流入于赣水。赣水又历白社西，有徐孺子墓。吴嘉禾中，太守长沙徐熙于墓隧种松，太守南阳谢景于墓侧立碑。永安中，太守梁郡夏侯嵩于碑傍立恩贤亭。松大合抱，亭世修治，至今谓之聘君亭也。赣水又北历南塘，塘之东有孺子宅，际湖南小洲上。孺子名稚，南昌人，高尚不仕。太尉黄琼辟，不就。桓帝问尚书令陈蕃：徐稚，袁闳谁为先后？蕃答称：袁生公族，不镂自雕。至于徐稚，杰出薄域，故宜为先。桓帝备礼征之，不至。太原郭林宗有母忧，稚往吊之，置生刍于庐前而去。众不知其故，林宗曰：必孺子也。《诗》云：生刍一束，其人如玉。吾无德以堪之。年七十二，卒。赣水又径谷鹿洲，即蓼子洲也，旧作大艑处。赣水又北径南昌县故城西，于春秋属楚，即令尹子荡师于豫章者也，秦以为庐江南部。汉高祖六年，始命陈婴定豫章置南昌县，以为豫章郡治，此即陈婴所筑也。王莽更名县曰宜善，郡曰九江焉：刘歆云：湖汉等九水入彭蠡，故言九江矣，陈蕃为太守，署徐稚为功曹。蕃在郡，不接宾客，惟稚来，特设一榻，去则悬之，此即悬榻处也。建安中，更名西安，晋又名为豫章。城之南门曰松阳门，门内有樟树，高七丈五尺，大二十五围，枝叶扶疏，垂荫数亩。应劭《汉官仪》曰：豫章樟树生庭中，故以名郡矣。此树尝中枯，逮晋永嘉中，一旦更茂，丰蔚如初，咸以为中宗之祥也。《礼斗威仪》曰：君政讼平，豫樟常为生。太兴中，元皇果兴大业于南。故郭景纯《南部赋》云：弊樟擢秀于祖邑是也。以宣王祖为豫章故也。赣水北出，际西北历度支步，是晋度支校尉立府处，步即水渚也。赣水又径郡北，为津步，步有故守贾萌庙，萌与安侯张普争地，为普所害，即日灵见津渚，故民为立庙焉。水之西岸有盘石，谓之石头，津步之处也。西行二十里曰散原山，叠嶂四周，杳邃有趣。晋隆安末，沙门竺昙显建精舍于山南，僧徒自远而至者相继焉。西北五六里，有洪井，飞流悬注，其深无底，旧说洪崖先生之井也。北五六里有风雨池，言山高濑激，激著树木，罪散远洒若雨。西有鸾冈，洪崖先生乘鸾所憩泊也。冈西有鹄岭，云王子乔控鹄所径过也。有二崖，号曰大萧、小萧，言萧史所游萃处也，雷次宗云：此乃系风捕影之论。据实本所未辨，聊记奇闻，以广井鱼之听矣。又按谢庄诗，庄常游豫章，观井赋诗。言鸾冈四周有水，谓之鸾陂。似非虚论矣。东大湖十里二百二十六步，北与城齐，南缘回折至甫塘，本通章江，增减与江水同。汉永元中，太守张躬筑塘以通南路，兼遏此水。冬夏不增减，水至清深，鱼甚肥美。每于夏月，江水溢塘而过，民居多被水害。至宋景平元年，太守蔡君西起堤，开塘为水门，水盛旱则闭之，内多则泄之。自是居民少患矣。赣水又东北径王步，步侧有城，云是孙奋为齐王镇此，城之。今谓之王步，盖齐王之渚步也。郡东南二十余里，又有一城，号曰齐王城。筑道相通，盖其离宫也。赣水又北径南昌左尉廨西，汉成帝时，九江梅福为南昌尉，居此。后福一旦舍妻子，去九江，传云得仙。赣水又北径龙沙西，沙甚洁白，高峻而阤，有龙形，连亘五里中，旧俗九月九日升高处也。昔有人于此沙得故冢刻砖，题云：西去江七里半，筮言其吉，卜言其凶。而今此冢垂没于水，所谓筮短龟长也。赣水又径椒丘城下，建安四年，孙策所筑也。赣水又历钓圻邸阁下。度支校尉治，太尉陶侃移置此也。旧夏月，邸阁前洲没，去浦远，景平元年，校尉豫章因运出之力，于渚次聚石为洲，长六十余丈。洲里可容数十舫。赣水又北径阳县，王莽之豫章县也。余水注之。永东出余汗县，王莽名之曰治干也。余水北至阳县注赣水。赣水又与鄱水合，水出鄱阳县东，西径其县南武阳乡也。地有黄金采，王莽改曰乡亭。孙权以建安十五年，分为鄱阳郡。鄱水又西流，注于赣。又有缭水入焉。其水导源建昌县，汉元帝永光二年分海昏立。缭水东径新吴县，汉中平中立。缭水又径海昏县。王莽更名宜生。谓之上缭水，又谓之海昏江，分为二水。县东津上有亭，为济渡之要。其水东北径昌邑城，而东出豫章大江，谓之慨口。昔汉昌邑王之封海昏也，每乘流东望，辄愤慨而还，世因名焉。其一水枝分别注，入于循水也。
又北过彭泽县西，循水出艾县西，东北径豫宁县，故西安也，晋太康元年更从今名。循水又东北径永循县，汉灵帝中平二年立。循水又东北注赣水，其水总纳十川，同臻一渎，俱注于彭蠡也。北入于江。
大江南，赣水总纳洪流，东西四十里，清潭远涨，绿波凝净，而会注于江川。
庐江水出三天子都，北过彭泽县西，北入于江。
《山海经》三天子都，一曰天子鄣。王彪之《庐山赋叙》曰：庐山，彭泽之山也。虽非五岳之数，穹隆嵯峨，实峻极之名山也。孙放《庐山赋》曰：寻阳郡南有庐山，九江之镇也。临彭蠡之泽，接平敞之原。《开山图》曰：山四方，周四百余里，叠鄣之岩万仞，怀灵抱异，苞诸仙迹。《豫章旧志》曰：庐俗，字君孝，本姓匡，父东野王，共鄱阳令吴芮佐汉定天下而亡。汉封俗于阳，曰越庐君。俗兄弟七人皆好道术，遂寓精于宫庭之山。故世谓之庐山。汉武帝南巡，睹山以为神灵，封俗大明公远法师。《庐山记》曰：殷、周之际，匡俗先生，受道仙人，共游此山，时人谓其所止为神仙之庐，因以名山矣。又按周景式曰：庐山匡俗，字子孝，本东里子，出周武王时，生而神灵，屡逃征聘，庐于此山，时人敬事之。俗后仙化，空庐犹存，弟子睹室悲哀，哭之旦暮，事同乌号。世称庐君，故山取号焉。斯耳传之谈，非实证也。故《豫章记》以庐为姓，因庐以氏，周氏远师，或托庐慕为辞，假凭庐以托称。二证既违，二情互爽。按《山海经》创之大禹，记录远矣。故《海内东经》曰：庐江出三天子都，入江彭泽西，是曰庐江之名，山水相依，互举殊称，明不因匡俗始，正是好事君子，强引此类，用成章句耳。又按张华《博物志。曹著传》，其神自云姓徐，受封庐山。后吴猛经过，山神迎猛，猛语曰：君王此山，近六百年，符命已尽，不宜久居，非据。猛又赠诗云：仰瞩列仙馆；俯察王神宅，旷载畅幽怀，倾盖付三益。此乃神道之事，亦有换转，理难详矣。吴猛，隐山得道者也。《寻阳记》曰：庐山上有三石梁，长数十丈，广不盈尺，杳然无底。吴猛将弟子登山，过此梁，见一翁坐桂树下，以玉杯承甘露浆与猛。又至一处，见数人，为猛设玉膏。猛弟子窈一宝，欲以来示世人，梁即化如指，猛使送宝还，手牵弟子，令闭眼相引而过。其山川明净，风泽清旷，气爽节和，土沃民逸。嘉遁之士，继响窟岩。龙潜风采之贤，往者忘归矣。秦始皇、汉武帝及太史公司马迁咸升其岩，望九江而眺钟、彭焉。庐山之北有石门水，水出岭端，有双石高竦，其状若门，因有石门之目焉。水导双石之中，悬流飞瀑，近三百许步，下散漫十许步，上望之连天，若曳飞练于霄中矣。下有磐石，可坐数十人。冠军将军刘敬宣，每登陟焉。其水历涧，径龙泉精舍南。太元中，沙门释慧远所建也。其水下入江。南岭，即彭蠡泽西天子鄣也。峰隥险峻，人迹罕及。岭南有大道，顺山而下，有若画焉。传云匡先生所通至江道。岩上有宫殿故基者三，以次而上，最上者极于山峰。山下又有神庙，号曰宫亭庙，故彭湖亦有宫亭之称焉。余按《尔雅》云：大山曰宫。宫之为名，盖起于此，不必一由三宫也。山庙甚神，能分风擘流，住舟遣使，行旅之人，过必敬祀而后得去。故曹毗咏云：分风为贰，擘流为两。昔吴郡太守张公直自守征还，道由庐山。子女观祠，婢指女戏妃像人。其妻夜梦致聘，怖而遽发，明引中流，而船不行。合船惊惧，曰：爱一女而合门受祸也。公直不忍，遂令妻下女于江。其妻布席水上，以其亡兄女代之，而船得进。公直方知兄女，怒妻曰：吾何面目于当世也。复下己女于水中。将渡，遥见二女于岸侧，傍有一吏立，曰：吾庐君主簿，敬君之义，悉还二女。故于宝书之于感应焉，山东有石镜，照水之所出。有一圆石，悬崖明净，照见人形。晨光初散，则延曜入石，豪细必察，故名石镜焉。又有二泉，常悬注，若白云带山。《庐山记》曰：白水在黄龙南，即瀑布也。水出山腹，挂流三四百丈，飞湍林表，望若悬素。注处悉成巨并，其深不测。其永下入江渊。庐山之南，有上霄石，高壁缅然，与霄汉连接。秦始皇三十六年，叹斯岳远，遂记为上霄焉。上霄之南，大禹刻石志其丈尺里数，今犹得刻石之号焉。湖中有落垦石，周回百分步，高五丈，上生竹木。传曰：有星坠此，因以名焉。又有孤石，介立大湖中，周回一里，竦立百丈，矗然高峻，特为瑰异。上生林木，而飞禽罕集，言其上有玉膏可采，所未详也。春旧云：昔禹治洪水至此，刻石纪功，或言秦始皇所勒，然岁月已久，莫能合辨之也。
