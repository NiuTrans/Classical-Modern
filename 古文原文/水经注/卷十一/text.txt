易水出涿郡故安县阎乡西山，易水出西山宽中谷，东径五大夫城南。昔北平侯王谭，不从王莽之政，子兴生五子。并避时乱，隐居此山，故其旧居，世以为五大夫城，即此。《岳赞》云：五王在中，庞葛连续者也。易水又东，左与子庄溪水合，水北出子庄关，南流径五公城西，屈径其城南。五公，即王兴之五子也。光武即帝位，封为五侯：元才北平侯，益才安憙侯，显才蒲阴侯，仲才新市侯，秀才为唐侯。所谓中山五王也，俗又以五公名居矣。二城并广一里许，俱在冈阜之上，上斜而下方。其水东南入于易水。易水又东，右会女思谷水，水出西南女思涧，东北流注于易，谓之三会口。易水又东届关门城西南，即燕之长城门也。与樊石山水合，水源西出广昌县之樊石山，东流径覆釜山下，东流注于易水。易水又东历燕之长城，又东径渐离城南，盖太子丹馆高渐离处也。易水又东径武阳城南，盖易自宽中历武夫关东出，是兼武水之称。故燕之下都，擅武阳之名。左得濡水枝津故渎。武阳大城东南小城，即故安县之故城也，汉文帝封丞相申屠嘉为侯国。城东西二里，南北一里半。高诱云：易水径故安城南城外东流。即斯水也。诱是涿人，事经明证。今水被城东南隅，世又谓易水为故安河。武阳，盖燕昭王之所城也，东西二十里，南北十七里。故傅逮《述游赋》曰：出北蓟，历良乡，登金台，观武阳，两城辽廓，旧迹冥芒。盖谓是处也。易水东流而出于范阳。
东过范阳县南，又东过容城县南，易水径范阳县故城南。秦末，张耳、陈余为陈胜略地，燕、赵命蒯通说之，范阳先下是也。汉景帝中二年，封匈奴降王代为侯国，王莽之顺阴也。昔慕容垂之为范阳也，戍之即斯。意欲图还上京，阻于行旅，造次不获，遂中。易水又东与濡水合，水出故安县西北穷独山南谷，东流与源泉水合，水发北溪，东南流注濡水。濡水又东南径樊于期馆西，是其授首于荆轲处也。濡水又东南流径荆轲馆北，昔燕丹纳田生之言，尊轲上卿，馆之于此。二馆之城，涧曲泉清，山高林茂，风烟披薄，触可栖情，方外之士，尚凭依旧居，取畅林木。濡水又东径武阳城西北，旧堨濡水，枝流南入城径柏冢西，冢垣城侧，即水塘也。四周茔域深广，有若城焉。其水侧有数陵，坟高壮，望若青丘，询之古老，访之史籍，并无文证，以私情求之，当是燕都之前故坟也，或言燕之坟茔，斯不然矣。其水之故渎南出，屈而东转，又分为二渎。一水径故安城西，侧城南注易水，夹塘崇峻，邃岸高深。左右百步，有二钓台，参差交峙，迢递相望，更为佳观矣。其一水东出注金台陂，陂东西六七里，南北五里。侧陂西北有钓台高丈余，方可四十步，陂北十余步有金台，台上东西八十许步，南北如减。北有小金台，台北有兰马台，并悉高数丈，秀峙相对，翼台左右，水流径通，长庑广字，周旋被浦，栋堵咸沦，柱础尚存，是其基构可得而寻访。诸耆旧咸言，昭王札宾，广延方士，至于郭隗、乐毅之徒，邹衍、剧辛之俦，宦游历说之民，自远而届者多矣。不欲令诸侯之客，伺隙燕邦，故修连下都馆之南垂，言燕昭创之于前，子丹踵之于后，故雕墙败馆，尚传镌刻之石，虽无经记可凭，察其古迹，似符宿传矣。濡水自堰又东径紫池堡西，屈而北流，又有浑塘沟水注之，水出遒县西白马山南溪中，东南流入濡水。濡水又东至塞口，古累石堰水处也。濡水旧枝分南入城东大陂，陂方四里，今无水。陂内有泉，渊而不流，际池北侧，俗谓圣女泉。濡水又东得白杨水口，水出道县西山白杨岭下，东南流入濡水，时人谓之虎眼泉也。濡水东合檀水，水出遒县西北檀山西南，南流与石泉水会，水出石泉固东南隅，水广二十许步，深三丈。固在众山之内，平川之中，四周绝涧阻水，八丈有余。石高五丈，石上赤土，又高一匹，壁立直上，广四十五步，水之不周者，路不容轨，仅通人马，谓之石泉固。固上宿有白杨寺，是白杨山神也。寺侧林木交荫，丛柯隐景，沙门释法澄建刹于其上，更为思玄之胜处也。其水南流注于檀水，故俗有并沟之称焉。其水又东南流，历故安县北而南注濡水。濡水又东南流，于容城县西北大利亭东南合易水而注巨马水也。故《地理志》曰：故安县阎乡，易水所出，至范阳入濡水。阚駰亦言是矣，又曰濡水合渠。许慎曰：濡水入涞。涞、渠二号，即巨马之异名。然二易俱出一乡，同入濡水，南濡。北易至涿郡范阳县会北濡，又并乱流入涞，是则易水与诸水互摄通称，东径容城县故城北，浑涛东注，至勃海平舒县与易水合。阚駰曰：涿郡西界代之易水。而是水出代郡广昌县东南郎山东北燕王仙台东。台有三峰，甚为崇峻，腾云冠峰，高霞翼岭，岫壑冲深，含烟罩雾，耆旧言：燕昭王求仙处。其东谓之石虎冈，范晔《汉书》云：中山简王焉之窆也。厚其葬，采涿郡山石，以树坟茔，陵隧碑兽，并出此山，有所遗二石虎，后人因以名冈。山之东麓，即泉源所导也，《经》所谓阎乡西山。其水东流，有毖水南会，浑波同注，俗谓之为雹河。司马彪《郡国志》曰，雹水出故安县。世祖令耿况击故安西山贼吴耐蠡符雹上十余营，皆破之。即是水者也。易水又东径孔山北，山下有钟乳穴，穴出佳乳，采者篝火寻沙，入穴里许，渡一水，潜流通注，其深可涉，于中众穴奇分，令出入者疑迷不知所趣，每于疑路，必有历记，返者乃寻孔以自达矣。上又有大孔，豁达洞开，故以孔山为名也。其水又东径西故安城南，即阎乡城也。历送荆陉北，耆旧云：燕丹饯荆轲于此，因而名焉，世代已远，非所详也。遗名旧传，不容不诠，庶广后人传闻之听。易水又东流屈径长城西，又东流南径武隧县南，新城县北。《史记》曰：赵将李牧伐燕，取武隧方城是也。俗又谓是水为武隧津，津北对长城门，谓之汾门。《史记。赵世家》云：孝成王十九年，赵与燕易土，以龙兑，汾门与燕，燕以葛城，武阳与赵。即此也。亦曰汾水门，又谓之梁门矣。易水东分为梁门陂，易水又东，梁门陂水注之，水上承易水于梁门，东入长城，东北入陂。陂水北接范阳陂，陂在范阳城西十里，方十五里，俗亦谓之为盐台陂。陂水南通梁门淀，方三里，淀水东南流，出长城注易，谓之范水，易水自下，有范水通目。又东径范阳县故城南，即应劭所谓范水之阳也。易水又东径樊舆县故城北。汉武帝元朔五年，封中山靖王子刘条为侯国，王莽更名握符矣。《地理风俗记》曰：北新城县东二十里有樊舆亭，故县也。易水又东径容城县故城南，汉高帝六年，封赵将夜于深泽，景帝中三年，以封匈奴降王唯徐卢于容城，皆为侯国，王莽更名深泽也。易水又东，埿水注之，水上承二陂于容城县东南，谓之大埿淀、小埿淀。其水南流注易水，谓之埿洞口，水侧有浑埿城，易水径其南，东合滱水。故桑钦曰：易水出北新城西北，东入滱，自下滱，易互受通称矣。易水又东径易京南。汉末，公孙瓒害刘虞于蓟下，时童谣云：燕南垂，赵北际，惟有此中可避世。瓒以易地当之，故自蓟徙临易水，谓之易京城，在易城西四五里。赵建武四年，石虎自辽西南达易京，以京障至固，令二万人废坏之。今者，城壁夷平，其楼基尚存，犹高一匹，余基上有井，世名易京楼，即瓒所保也。故瓒《与子书》云：袁氏之攻，状若鬼神，冲梯舞于楼上，鼓角鸣于地中。即此楼也。易水又东径易县故城南，昔燕文公徙易，即此城也。阚駰称太子丹遣荆轲刺秦王，与宾客知谋者，祖道于易水上。《燕丹子》称，荆轲入秦，太子与知谋者，皆素衣冠送之于易水之上，荆轲起为寿，歌曰：风萧萧兮易水寒，壮士一去兮不复还。高渐离击筑，宋如意和之，为壮声，士发皆冲冠；为哀声，士皆流涕。疑于此也。余按遗传旧迹，多在武阳，似不饯此也。汉景帝中三年，封匈奴降王仆为侯国也。
又东过安次县南，易水径县南，鄚县故城北，东至文安县与滹沱合。《史记》，苏秦曰：燕长城以北，易水以南。正谓此水也。是以班固、阚駰之徒，咸以斯水谓之南易。
又东过泉州县南，东入于海。
《经》书水之所历，沿次注海也。
滱水出代郡灵丘县高氏山，即沤夷之水也，出县西北高氏山。《山海经》曰：高氏之山，滱水出焉，东流注于河者也。其水东南流，山上有石铭，题言冀州北界，故世谓之石铭陉也。其水又南径候塘，川名也。又东合温泉水，水出西北暄谷，其水温热若汤，能愈百疾，故世谓之温泉焉。东南流径兴豆亭北，亭在南原上，敧倾而不正，故世以敧城目之。水自原东南注于滱。滱水又东，莎泉水注之，水导源莎泉南流，水侧有莎泉亭，东南入于滱水。滱水又东径灵丘县故城南。应劭曰：赵武灵王葬其东南二十里，故县氏之。县，古属代，汉灵帝光和元年，中山相臧昊上请别属也。瓒注《地理志》曰：灵丘之号，在武灵王之前矣。又按司马迁《史记》，赵敬侯九年，败齐于灵丘，则名不因武灵王事，如瓒《注》。流水自县南流入峡，谓之隘门，设隘于峡，以讥禁行旅。历南山，高峰隐天，深溪埒谷，其水沿涧西转，径御射台南，台在北阜上，台南有御射石碑，南则秀嶂分霄，层崖刺天，积石之峻，壁立直上， 车驾沿溯，每出是所游艺焉。滱水西流，又南转东屈径北海王详之石碣南，御射碑石柱北而南流也。
东南过广昌县南，滱水东径嘉牙川，有一水南来注之，水出恒山北麓，稚川三合，径嘉牙亭东而北流，注于滱水。水之北山，行即广昌县界。滱水又东径倒马关，关山险隘，最为深峭，势均诗人高冈之病良马，傅险之困行轩，故关受其名焉。关水出西南长溪下，东北历关注滱。滱水南，山上起御坐于松园，建祗洹于东圃。东北二面，岫嶂高深，霞峰隐日，水望澄明。渊无潜甲，行李所径，鲜不徘徊忘返矣。又东南过中山上曲阳县北，恒水从西来注之。
滱水自倒马关南流与大岭水合，水出山西南大岭下，东北流出峡，峡右山侧，有祗洹精庐，飞陆陵山，丹盘虹梁，长津泛澜，萦带其下。东北流注于滱。滱水又屈而东合两岭溪水，水出恒山北阜，东北流历两岭间，北岭虽层陵云举，犹不若南峦峭秀，自水南步远峰，石隥逶迤，沿途九曲，历睇诸山，咸为劣矣，抑亦羊肠、邛崃之类者也。齐宋通和，路出其间。其水东北流，注于滱水。又东，左合悬水，水出山原岫盘谷，轻湍浚下，分石飞悬，一匹有余，直灌山际，白波奋流，自成潭渚。其水东南流，扬湍注于滱。滱水又东流历鸿山，世谓是处为鸿头，疑即《晋书地道记》所谓鸿上关者也。关尉治北平而画塞于望都东北，去北平不远，兼县土所极也。滱水于是，左纳鸿上水，水出西北近溪，东南流注于滱水也。又东过唐县南。
滱水又东径左人城南。应劭曰：左人城在唐县西北四十里。县有雹水，亦或谓之为唐水也，水出中山城之西如北。城内有小山，在城西侧而锐上，若委粟焉，疑即《地道记》所云望都县有委粟关也。俗以山在邑中，故亦谓之中山城；以城中有唐水，因复谓之为广唐城也。《中山记》以为中人城，又以为鼓聚，殊为乖谬矣。言城中有山，故曰中山也，中山郡治。京相璠曰：今中山望都东二十里有故中人城。望都城东有一城名尧姑城，本无中人之传，璠或以为中人，所未详也。《中山记》所言中人者，城东去望都故城十余里，二十里则减，但苦其不东，观夫异说，咸为爽矣。今此城于卢奴城北如西六十里。城之西北，泉源所导，西径郎山北，郎、唐音读近，实兼唐水之传。西流历左人亭注滱水。滱水又东，左会一水，水出中山城北郎阜下，亦谓之唐水也。然于城非在西，俗又名之为雹水，又兼二名焉。西南流入滱，并所未详，盖传疑耳。滱水又东，恒水从西来注之。自下滱水兼纳恒川之通称焉。即《禹贡》所谓恒、卫既从也。滱水又东，右苞马溺水，水出上曲阳城东北马溺山，东北流径伏亭。《晋书地道记》曰：望都县有马溺关。《中山记》曰：八渡马溺。是山曲要害之地，二关势接，疑斯城即是关尉宿治，异目之来，非所详矣。马溺水又东流注于滱。滱水又东径中人亭南。《春秋左传》昭公十三年，晋荀吴率师侵鲜虞及中人，大获而归者也。滱水又东径京丘北，世谓之京陵，南对汉中山顷王陵，滱水北对君子岸，岸上有哀王子宪王陵，坎下有泉源，积水亦曰泉上岸。滱水又东径白土北，南即靖王子康王陵，三坟并列者是。滱水又东径乐羊城北，《史记》称魏文侯使乐羊灭中山，盖其故城中山所造也，故城得其名。滱水又东径唐县故城南，此二城俱在滱水之阳，故曰滱水径其南。城西又有一水，导源县之西北平地，泉涌而出，俗亦谓之为唐水也。东流至唐城西北隅，堨而为湖，俗谓之唐池。莲荷被水，嬉游多萃其上，信为胜处也。其水南入小沟，下注滱水，自上历下，通禅唐川之兼称焉。应劭《地理风俗记》曰：唐县西四十里得中人亭。今于此城取中人乡，则四十也。唐水在西北入滱，与应符合，又言尧山者，在南则无山以拟之为非也。阚駰《十三州志》曰：中山治卢奴，唐县故城在国北七十五里。駰所说北则非也。《史记》曰：帝喾氏没，帝尧氏作，始封于唐。望都县在南，今此城南对卢奴故城，自外无城以应之。考古知今，事义全违，俗名望都故城则八十许里，距中山城则七十里，验途推邑，宜为唐城。城北去尧山五里，与七十五里之说相符。然则俗谓之都山，即是尧山，在唐东北望都界。皇甫谧曰：尧山亦名豆山。今山于城北如东，崭绝孤峙，虎牙桀立，山南有尧庙，是即尧所登之山者也。《地理志》曰：尧山在南。今考此城之南，又无山以应之，是故先后论者，咸以《地理记》之说为失。又即俗说以唐城为望都城者，自北无城以拟之，假复有之，途程纡远，山河之状全乖，古证传为疏罔。是城西北豆山西足，有一泉源，东北流径豆山下合苏水，乱流转注东入滱，是岂唐水平？所未详也。又于是城之南如东十余里，有一城，俗谓之高昌县城，或望都之故城也。县在唐南，皇甫谧曰：相去五十里。稽诸城地，犹十五里，盖书误耳。此城之东，有山孤峙，世以山不连陵，名之曰孤山，孤、都声相近，疑即所谓都山也。《帝王世纪》曰：尧母庆都所居，故县目曰望都。张晏曰：尧山在北，尧母庆都山在南，登尧山见都山，故望都县以为名也。唐亦中山城也，为武公之国，周同姓。周之衰也，国有赤狄之难，齐桓霸诸侯，疆理邑土，遣管仲攘戎狄，筑城以固之。其后，桓公不恤国政，周王问太史余曰：今之诸侯，孰先亡乎？对曰：天生民而令有别，所以异禽兽也。今中山淫昏康乐，逞欲无度，其先亡矣。后二年果灭。魏文侯以封太子击也，汉高祖立中山郡，景帝三年为王国，王莽之常山也。魏皇始二年，破中山，立安州，天兴三年，改曰定州，治水南卢奴县之故城。昔耿伯昭归世祖于此处也。滱水之右，卢水注之，水上承城内黑水池。《地理志》曰卢水出北平，疑为疏阔；阚駰、应劭之徒，咸亦言是矣。余按卢奴城内西北隅有水，渊而不流，南北百步，东西百余步水，色正黑，俗名曰黑水池。或云水黑曰卢，不流曰奴，故此城藉水以取名矣。池水东北际水，有汉中山王故宫处，台殿观榭，皆上国之制，简王尊贵，壮丽有加，始筑两宫，开四门，穿北城，累石为窦，通池流于城中，造鱼池、钓台、戏马之观，岁久颓毁，遗基尚存，今悉加土，为利刹灵图。池之四周。居民骈比。填褊秽陋，而泉源不绝。暨赵石建武七年，遣北中郎将始筑小城，兴起北榭，立宫造殿，后燕因其故宫，建都中山小城之南，更筑隔城，兴复宫观，今府榭犹传故制，自汉及燕。池水径石窦，石窦既毁，池道亦绝，水潜流出城，潭积微涨，涓水东北注于滱。滱水又东径汉哀王陵北。冢有二坟，故世谓之两女陵，非也。哀王是靖王之孙，康王之子也。滱水又东，右会长星沟，沟出上曲阳县西北长星渚，渚水东流又合洛光水，水出洛光沟，东入长星水，乱流东径恒山下庙北。汉末丧乱，山道不通，此旧有下阶神殿，中世以来，岁书法族焉。晋、魏改有东西二庙，庙前有碑阙，坛场列柏焉。其水又东径上曲阳县故城北，本岳牧朝宿之邑也。古者，天子巡狩，常以岁十一月至于北岳，侯伯皆有汤沐邑，以自斋洁。周昭王南征不还，巡狩礼废，邑郭仍存。秦罢井田，因以立县。城在山曲之阳，是曰曲阳，有下，故此为上矣。王莽之常山亭也。又东南流，胡泉水注之，水首受胡泉，径上曲阳县南，又东径平乐亭北，左会长星川，东南径卢奴城南，又东北，川渠之左有张氏墓，冢有汉土谷太守议郎张平仲碑，光和中立。川渠又东北合滱水，水有穷通，不常津注。
又东过安憙县南，县，故安险也。其地临险，有井涂之难，汉武帝元朔五年，封中山靖王子刘应为侯国，王莽更名宁险，汉章帝改曰安憙，《中山记》曰：县在唐水之曲，山高岸险，故曰安险；邑丰民安，改曰安憙。秦氏建元中，唐水泛涨，高岸崩颓，城角之下有大积木，交横如梁住焉。后燕之初，此木尚在，未知所从。余考记稽疑，盖城地当初，山水渀荡，漂沦巨栰，阜积于斯，沙息壤加，渐以成地，板筑既兴，物固能久耳。滱水又东径乡城北，旧卢奴之乡也。《中山记》曰：卢奴有三乡，斯其一焉，后隶安吝。城郭南有汉明帝时孝子王立碑。
又东过安国县北，滱水历县东分为二水，一水枝分，东南流径解渎亭南。汉顺帝阳嘉元年，封河间孝王子淑于解渎亭为侯国，孙宏，即灵帝也。又东南径任丘城南，又东南径安郭亭南。汉武帝元朔五年，封中山靖王子刘传富为侯国。其水又东南流，入于滹沱。滱水又东北流径解渎亭北而东北注。
又东过博陵县南，滱水东北径蠡吾县故城南。《地理风俗记》曰：县，故饶阳之下乡者也，自河问分属博陵。汉安帝元初七年，封河间王开子翼为都乡侯，顺帝永建五年，更为侯国也。又东北径博陵县故城南，即古陆成。汉武帝元朔二年，封中山靖王子刘贞为侯国者也。《地理风俗记》曰：博陵县，《史记》蠡吾故县矣。汉质帝本初元年，继孝冲为帝，追尊父翼陵曰博陵，因以为县，又置郡焉。汉末，罢还安平，晋太始年复为郡，今谓是城为野城。滱水又东北径侯世县故城南，又东北径陵阳亭东，又北，左会博水，水出望都县，东南流径其县故城南，王莽更名曰顺调矣。又东南，潜入地下。博水又东南循渎，重源涌发。东南径三梁亭南，疑即古勺梁也。《竹书纪年》曰：燕人伐赵，围浊鹿，赵武灵王及代人救浊鹿，败燕师于勺梁者也。今广昌东岭之东有山，俗名之曰浊鹿逻。城地不远，土势相邻，以此推之，或近是矣，所未详也。博水又东南径谷粱亭南，又东径阳城县，散为泽渚。诸水潴涨，方广数里，匪直蒲笋是丰，实亦偏饶菱藕，至若娈婉丱童，及弱年崽子，或单舟采菱，或叠舸折芰，长歌阳春，爱深绿水，掇抬者不言疲，谣咏者自流响，于时行旅过瞩，亦有慰于羁望矣。世谓之为阳城淀也。阳城县故城近在西北，故陂得其名焉。《郡国志》曰：蒲阴县有阳城者也。今城在县东南三十里。其水又伏流循渎，届清梁亭西北，重源又发。博水又东径白堤亭南，又东径广望县故城北。汉武帝元朔二年，封中山靖王子刘忠为侯国。又东合堀沟，沟上承清梁陂。又北径清凉城东，即将梁也。汉武帝元朔二年，封中山靖王子刘朝平为侯国。其水东北入博水。博水又东北，左则濡水注之，水出蒲阴县西昌安郭南。《中山记》曰：郭东有舜氏甘泉，有舜及二妃祠。稽诸传记，无闻此处，世代云远，异说之来，于是乎在矣。其水自源东径其县故城南，在渚回湍，率多曲复，亦谓之为曲逆水也。张晏曰：濡水于城北曲而西流，是受此名，故县亦因水名而氏曲逆矣。《春秋左传》哀公四年，齐国夏伐晋，取曲逆是也。汉高帝击韩王信，自代过曲逆，上其城，望室字甚多，曰：壮哉！吾行天下，惟洛阳与是耳。诏以封陈平为曲逆侯。王莽更名顺平。濡水又东与苏水合，水出县西南近山，东北流径尧姑亭南，又东径其县入濡。濡水又东，得蒲水口，水出西北蒲阳山，西南流，积水成渊，东西百步，南北百余步，深而不测。蒲水又东南流，水侧有古神祠，世谓之为百祠。亦曰蒲上祠，所未详也。又南径阳安亭东。《晋书地道记》曰：蒲阴县有阳安关，盖阳安关都尉治。世俗名斯川为阳安扩。蒲水又东南历扩，径阳安关下，名关皋为唐头坂。出关北流，又东流径夏屋故城，实中险绝。《竹书纪年》曰：魏殷臣、赵公孙裒伐燕，还取夏屋，城曲逆者也。其城东侧，因阿仍墉筑一城，世谓之寡妇城，贾复从光武追铜马、五幡于北平所作也。世俗音转，故有是名矣。其水又东南流径蒲阴县故城北，《地理志》曰：城在蒲水之阴。汉章帝章和二年，行巡北岳，以曲逆名不善，因山水之名，改曰蒲阴焉。水右合鱼水，水出北平县西南鱼山，山石若巨鱼，水发其下，故世俗以物色名川。又东流注于蒲水，又东入濡。故《地理志》曰：蒲水、苏水，并从县东入濡水。又东北径乐城南，又东入博水，自下博水亦兼濡水通称矣。《春秋》昭公七年，齐与燕盟于濡上。杜预曰：濡水出高阳县东北，至河间鄚县入易水，是濡水与滹沱、滱、易互举通称矣。博水又东北，徐水注之，水西出广昌县东南大岭下。世谓之广昌岭，岭高四十余里，二十里中委折五回，方得达其上岭，故岭有五回之名，下望层山，盛若蚁蛭，实兼孤山之称，亦峻竦也。徐水三源奇发，齐泻一涧，东流北转径东山下，水西有御射碑。徐水又北流西屈径南崖下，水阴又有一碑。徐水又随山南转径东崖下，水际又有一碑。凡此三铭，皆翼对层峦，岩障深高，壁立霞峙。石文云：皇帝以太延元年十二月，车驾东巡，径五回之险邃，览崇岸之竦峙，乃停驾路侧，援弓而射之，飞矢逾于岩山，刊石用赞元功。夹碑并有层台二所，即御射处也。碑阴皆列树碑官名。徐水东北屈径郎山，又屈径其山南，众岑竞举，若竖鸟翅，立石崭岩，亦如剑秒，极地险之崇峭。汉武之世，戾太子以巫蛊出奔，其子远遁斯山，故世有郎山之名。山南有《郎山君碑》，事具其文。徐水又径郎山君中子触锋将军庙南，庙前有碑，晋惠帝永康元年八月十四日壬寅；发诏锡君父子，法祠其碑。刘曜光初七年，前顿丘太守郎宣，北平太守阳平邑振等，共修旧碑，刻石树颂焉。徐水又径北平县，县界有汉熹平四年幽、冀二州以戊子诏书，遣冀州从事王球，幽州从事张昭，郡县分境，立石标界，具揭石文矣。徐水又东南流历石门中，世俗谓之龙门也。其山上合下开，开处高六丈，飞水历其间，南出乘崖，倾涧泄注，七丈有余，渀荡之音，奇为壮猛，触石成井，水深不测，素波自激，涛襄四陆，瞰之者惊神，临之者骇魄矣。东南出山径其城中，有故碑，是太白君碑，郎山君之元子也。其水又东流，汉光武追铜马、五幡于北平破之于顺水北，乘胜追北，为其所败，短兵相接，光武自投崖下，遇突骑王丰，于是授马退保范阳。顺水，盖徐州之别名也。徐水又东径蒲城北，又东径清苑城。又东南与卢水合，水出蒲城西，俗谓之泉头水也。《地理志》曰北平县有卢水，即是水也。东径其城，又东南，左入徐水。《地理志》曰：东至高阳入博，今不能也。徐水又东，左合曹水，水出西北朔宁县曹河泽，东南流，左合岐山之水，水出岐山，东径邢安城北，又东南入曹河。曹水又东南径北新城县故城南，王莽之朔平县也。曹水又东人于徐水。徐水又东南径故城北，俗谓之祭隅城，所未详也。徐水又东注博水。《地理志》曰：徐水出北平，东至高阳入于博，又东入滱、《地理志》曰：博水自望都，东至高阳入于滱是也。
又东北入于易。
滱水又东北径依城北，世谓之依城河。《地说》无依城之名，即古葛城也。《郡国志》曰：高阳有葛城，燕以与赵者也。滱水又东北径阿陵县故城东，王莽之阿陆也。建武二年，更封左将军任光为侯国。滱水东北至长城注于易水者也。
