睢水出梁郡鄢县，睢水出陈留县西蒗渠，东北流。《地理志》曰：睢水首受陈留浚仪狼汤水也，《经》言出鄢，非矣。又东径高阳故亭北。俗谓之陈留北城，非也。苏林曰：高阳者，陈留北县也。按在留故乡聚名也。有《汉广野君庙碑》。延熹六年十二月，雍丘令董生，仰余徽于千载，遵茂美于绝代，命县人长照为文，用章不朽之德，其略云：辍洗分餐，咨谋帝猷，陈郑有啄鹿之功，海岱无牧野之战，大康华夏，绥静黎物，生民以来，功盛莫崇，今故字无闻，而单碑介立矣。《陈留风俗传》曰：郦氏居于高阳，沛公攻陈留县，郦食其有功，封高阳侯。有郦峻，字文山，官至公府掾。大将军商有功，食邑于涿，故自陈留徙涿。县有鉼亭鉼乡。建武二年，世祖封王常为侯国也。睢水又东径雍丘县故城北。县，旧杞国也。殷汤周武以封夏后，继禹之嗣。楚灭杞，秦以为县。圈称曰：县有五陵之名、故以氏县矣。城内有夏后祠。昔在二代，享祀不辍。秦始皇因筑其表为大城，而以县焉。睢水又东，水积成湖，俗谓之白羊陂。陂方四十里，右则奸梁陂水注之。其水上承肢水，东北径雍丘城北，又东分为两渎、谓之双沟，俱入白羊陂。陂水东合洛架口，水上承汳水，谓之洛架水，东南流入于睢水。睢水又东径襄邑县故城北，又东径雍丘城北。睢水又东径宁陵县故城南。故葛伯国也，王莽改曰康善矣。历鄢县北，二城南北相去五十里，故《经》有出鄢之文。城东七里，水次有单父令杨彦，尚书郎杨禅字文节，兄弟二碑，汉光和中立也。东过睢阳县南，睢水又东径横城北。《春秋左传》昭公二十一年，乐大心御华向于横。
杜预曰：梁国睢阳县南，有横亭，今在睢阳县西南，世谓之光城，盖光、横声相近，习传之非也。睢水又径新城北，即宋之新城亭也。《春秋左传》文公十四年，公会宋公、陈侯、卫侯、郑伯、许男、曹伯、晋赵盾，盟于新城者也。睢水又东径高乡亭北，又东径毫城北。南毫也，即汤所都矣。睢水又东径睢阳县故城南。周成王封微子启于宋以嗣殷后，为宋都也。昔宋元君梦江使乘辎车，被绣衣，而谒于元君，元君感卫平之言，而求之于泉阳，男子余且，献神龟于此矣。秦始皇二十二年，以为砀郡。汉高祖尝以沛公为砀郡长。天下既定，五年为梁国。文帝十二年封少子武为梁王，太后之爱子，景帝宠弟也。是以警卫貂侍，饰同天子，藏珍积宝，多拟京师，招延豪杰，士咸归之，长卿之徒，免官来游。广睢阳城七十里，大治宫观，台苑屏榭，势并皇居，其所经构也。役夫流唱.必曰《睢阳曲》，创传由此始也。城西门，即寇先鼓琴处也。先好钓，居睢水旁，宋景公问道不告，杀之。后十年，止此门，鼓琴而去。宋人家家奉事之。南门曰卢门也。春秋华氏居卢门，里叛。杜预曰：卢门，宋城南门也。司马彪《郡国志》曰：睢阳县有卢门亭，城内有高台，甚秀广，巍然介立，超焉独上，谓之蠡台、亦曰升台焉。当昔全盛之时，故与云霞竟远矣。《续述征记》曰：回道似蠡，故谓之蠡台。非也。余按《阙子》，称宋景公使工人为弓，九年乃成。公曰：何其迟也？对曰，臣不复见君矣，臣之精尽于弓矣。献弓而归，三日而死。景公登虎圈之台，援弓东面而射之，矢逾于盂霜之山，集于彭城之东，余势逸劲，犹饮羽于石梁。然则蠡台即是虎圈台也，盖宋世牢虎所在矣。晋太和中，大司马桓温入河，命豫州刺史袁真开石门。鲜卑坚戍此台，真顿甲坚城之下，不果而还。蠡台如西，又有一台，俗谓之女郎台。台之西北城中，有凉马台。台东有曲池，池北列两钓台，水周六七百步。蠡台直东，又有一台，世谓之雀台也。城内东西道北，有晋梁王妃王氏陵表，并列二碎，碑云：妃讳粲，字女仪，东莱曲城人也，齐北海府君之孙司空东武景侯之季女。咸熙元年，嫔于司马氏，泰始二年，妃于国。太康五年薨。营陵于新蒙之，大康九年立碑。东即梁王之吹台也。基陛阶础尚在，今建追明寺故宫东，即安梁之旧地也。齐周五六百步，水列钓台。池东又有一台，世谓之清泠台。北城凭隅，又结一池台，晋灼曰：或说平台在城中东北角，亦或言兔园在平台侧。如淳曰：平台，离宫所在。今城东二十里有台，宽广而不甚极高，俗谓之平台。余按《汉书。梁孝王传》称王以功亲为大国，筑东苑，方三百里，广睢阳城七十里，大治宫室，为复道，自宫连属于平台三十余里。复道自宫东出杨之门。左阳门，即睢阳东门也，连属于平台则近矣，属之城隅则不能，是知平台不在城中也。梁王与邹枚、司马相如之徒，极游于其上。故齐随郡王《山居序》所谓西园多士，平台盛宾，邹马之客咸在，《伐木》之歌屡陈；是用追芳昔娱，神游千古，故亦一时之盛事。谢氏赋雪，亦曰梁王不悦，游于兔园。今也歇堂沦字，律管埋音，孤基块立，无复曩日之望矣。城北五六里，便得汉大尉桥玄墓，冢东有庙，即曹氏盂德亲酹处。操本微素，尝候于玄，玄曰：天下将乱，能安之者，其在君乎？操感知己，后经玄墓，祭云：操以顽质，见纳君子，士死知己，怀此无忘。又承约言，徂没之后，路有经由，不以斗酒只鸡，过相沃酹，车过三步，腹痛勿怨。虽临时戏言，非至亲笃好，胡肯为此辞哉！凄怆致祭，以申宿怀。冢列数碑，一是汉朝群儒，英才哲士，感桥氏德行之美。乃共刊石立碑，以示后世。一碑是故吏司徒博陵崔列、廷尉河南吴整等，以为至德在己，扬之由人，苟不皦述，夫何考焉？乃共勒嘉石，昭明芳烈。一碑是陇西枹罕北次陌砀守长骘，为左尉汉阳豲道赵冯孝高，以桥公尝牧凉州，感三纲之义，慕将顺之节，以为公之勋美，宜宣旧邦、乃树碑颂，以昭令德。光和七年，主记掾李友字仲僚作碑文。碑阴有《右鼎文》，建宁三年拜司空。又有《中鼎文》。建宁四年拜司徒。又有《左鼎文》，光和元年拜大尉。《鼎铭》文曰：故臣门人，相与述公之行，咨度体则，文德铭于三鼎，武功勒于征钺，书于碑阴，以昭光懿。又有《钺文》称，是用镂石假象，作兹征钺军鼓，陈之于东阶，亦以昭公之文武之勋焉。庙南列二往，柱东有二石羊，羊北有二石虎。庙前东北，有石驼，驼西北有二石马，皆高大，亦不甚雕毁。惟庙颓构，粗传遗墉，石鼓仍存，钺今不知所在。睢水于城之阳，积而为逢洪陂。陂之西南有陂，又东合明水。水上承城南大池，池周千步，南流会睢，谓之明水，绝睢注涣。睢水又东南流，历于竹圃。水次绿竹萌渚，菁菁实望，世人言粱王竹园也。睢水又东，径谷熟县故城北。睢水又东，蕲水出焉。睢水又东，径粟县故城北。《地理志》曰：侯国也。王莽曰成富。睢水又东，径太丘县故城北。《地理志》曰：故敬丘也。汉武帝元朔三年，封鲁恭王子节侯刘政为侯国。汉明帝更从今名。《列仙传》曰：仙人文宾，邑人，卖靴履为业，以正月朔日，会故妪于乡亭西社，教令服食不老。即此处矣。睢水又东，径芒县故城北。汉高帝六年，封耏跖为侯国。王莽之传治。世祖改曰临睢。城西二里，水南有《豫州从事皇毓碑》，殒身州牧，阴君之罪，时年二十五。临睢长平舆李君，二千石丞，纶氏夏文则，高其行而悼其殒，州国咨嗟，旌闾表墓，昭叙令德，式示后人。城内有《临睢长左冯翊王君碑》，善有治功，累迁广汉属国都尉，吏民恩德。县人公府掾陈盛孙，郎中兑定兴、刘伯鄜等，共立石表政，以刊远绩。县北与砀县分水。有砀山。芒、砀二县之间，山泽深固，多怀神智。有仙者涓子、主柱，并隐砀山得道，汉高祖隐之。吕后望气知之，即于是处也。京房《易候》曰：何以知贤人隐？师曰：视囚方常有大云，五色具而不雨，其下贤人隐矣。
又东过相县南，屈从城北，东流，当萧县南，入于陂。相县，故宋地也。秦始皇二十三年，以为泗水郡。汉高帝四年，改曰沛郡，治此。双武帝元狩六年，封南越桂林监居翁为侯国，曰湘成也。工莽更名，郡曰吾符，县曰吾符亭。睢水东径石马亭。亭西有汉故伙波将军马援墓。睢水又东径相县故城南。宋共公之所都也。国府园中，犹有伯姬黄堂基。堂夜被火，左右曰：夫人少避。伯姬曰：妇人之义，保傅不具，夜不下堂。遂遇火而死，斯堂即伯姬焚死处也。城西有伯姬冢。昔郑浑为沛郡太守，于萧、相二县，兴陂堰，民赖其利，刻石颂之，号曰郑陂。睢水又左合白沟水，水上承梧桐陂，陂侧有梧桐山，陂水西南流，径相城东，而南流注于睢。睢盛则北流入于陂，陂溢则西北注于睢，出入回环，更相通注，故《经》有入陂之文。睢水又东径彭城郡之灵壁东，东南流。《汉书》，项羽败汉王于灵壁东，即此处也。又云东通谷泗。服虔曰：水名也，在沛国相界，未详。睢水径谷熟，两分睢水而为蕲水，故二水所在枝分，通谓兼称。谷水之名，盖因地变，然则谷水即睢水也。又云汉军之败也，睢水为之不流。睢水又东南径竹县故城南。《地理志》曰：王莽之笃亭也。李奇曰：今竹邑县也。睢水又东与澕湖水合，水上承甾丘县之渒陂，南北百余里，东西四十里，东至朝解亭，西届彭城甾丘县之故城东。王莽更名之曰善丘矣。其水自陂南系于睢水，又东睢水南，八丈故沟水注之。水上承蕲水而北会睢水，又东径符离县故城北。汉武帝元狩四年，封路博德为侯国，王莽之符合也。睢水又东径临淮郡之取虑县故城北。昔汝南步游张少失其母，及为县令，遇母于此，乃使良马踟蹰，轻轩罔进，顾访病姬，乃其母也。诚愿宿凭，而冥感昭征矣。睢水又东合乌慈水，水出县西南乌慈渚，潭涨东北流，与长直故渎合。读旧上承蕲水，北流八十五里，注乌慈水。乌慈水又东径取虑县南，又东屈径其城东，而北流注于睢。睢水又东径睢陵县故城北。汉武帝元朔元年，封江都易王子刘楚为侯国，王莽之睢陆也。睢水又东，与潼水故渎会。旧上承潼县西南潼陂，东北流，径潼县故城北，又东北径睢陵县下会睢水。睢水又东南流，径下相县故城南。高祖十二年，封庄侯泠耳为侯国。应劭曰：相水出沛国相县，故此加下也。然则相又是睢水之别名也，东南流入于泗，谓之睢口，《经》止萧县，非也。所谓得其一而亡其二矣。瓠子河出东郡濮阳县北河。县北十里，即瓠河口也。《尚书。禹贡》：雷夏既泽，雍沮会同。《尔雅》曰：水自河出为雍。许慎曰：雍者，河雍水也。暨汉武帝元光三年，河水南泆，漂害民居。元封二年，上使汲仁、郭昌发卒数万人，塞瓠子决河，于是上自万里沙还，临决河，沉白马、玉壁，令群臣将军以下，皆负薪填决河。上悼功之不成，乃作歌曰：瓠子决兮将奈何？浩浩洋洋，虑殚为河。弹为河兮地不宁，功无已时兮吾山平。吾山平兮巨野溢，鱼沸郁兮柏冬日。正道弛兮离常流，蚊龙骋兮放远游。归旧川兮神哉沛，不封禅兮安知外。皇谓河公兮何不仁，泛滥不止兮愁吾人。啮桑浮兮淮泗满，久不返兮水维缓。一曰河汤汤兮激潺潺浸，北渡回号汛流难。搴长茭兮湛美玉，河公许兮薪不属。薪不属兮卫人罪。烧萧条兮噫乎何以御水！隤竹林兮楗石菑，宣防塞兮万福来。于是卒塞瓠子口，筑宫于其上，名曰宣房宫。故亦谓瓠子堰为宣房堰，而水亦以瓠子受名焉。平帝已后，未及修理，河水东浸，日月弥广。永平十二年，显宗诏乐浪人王景治渠筑堤，起自荥阳，东至千乘，一千余里。景乃防遏冲要，疏决壅积，瓠子之水，绝而不通，惟沟渎存焉。河水旧东决，径濮阳城东北。故卫也，帝颛顼之墟。昔颛顼自穷桑徙此，号曰商丘，或谓之帝丘，本陶唐氏火正阏伯之所居，亦夏伯昆吾之都，殷相土又都之。故《春秋传》曰：阏伯居商丘，相土因之，是也。卫成公自楚丘迁此。秦始皇徙卫君角于野王，置东郡，治濮阳县，濮水径其南，故曰濮阳也。章邯守濮阳，环之以水。张晏曰：依河水自固。又东径咸城南。《春秋》僖公十三年，夏，会于咸。杜预曰：东郡濮阳县东南，有咸城者是也。瓠子故渎，又东径桃城南。《春秋传》曰：分曹地，自洮以南，东傅于济，尽曹地也。今鄄城西南五十里有姚城，或谓之洮也。瓠渎又东南径清丘北。《春秋》宣公十二年，《经》书楚灭萧，晋人、宋、卫、曹同盟于清丘。京相璠曰：在今东郡濮阳县东南三十里，魏东都尉治。
东至济阴句阳县，为新沟。
瓠河故渎，又东径句阳县之小成阳，城北侧渎。《帝王世纪》曰：尧葬济阴成阳西北四十里，是为谷林，墨子以为尧堂高三尺，土阶三等，北教八狄，道死，葬蛩山之阴。《山海经》曰：尧葬狄山之阳，一名崇山。二说各殊，以为成阳，近是尧冢也。余按小成阳在成阳西北半里许实中，俗喭以为囚尧城，士安盖以是为尧冢也。瓠子北有部关县故城：县有羊里亭，瓠河径其南，为羊里水，盖资城地而变名，犹《经》有新沟之异称矣。黄初中，贾逵为豫州刺史，与诸将征吴于洞浦，有功，魏封逵为羊里亭侯，邑四百户，即斯亭也。俗名之羊子城，非也，盖韵近字转耳。又东，右会濮水枝津，水上承濮渠，东径沮丘城南。京相璠曰：今濮阳城西南十五里，有沮丘城，六国时沮楚同音，以为楚丘，非也。又东径浚城南，西北去濮阳三十五里。城侧有寒泉冈，即《诗》所谓爱有寒泉，在浚之下。世谓之高平渠，非也。京相璠曰：濮水故道，在濮阳南者也。又东径句阳县西，句渎出焉。濮水枝渠又东北径句阳县之小成阳东垂亭西，而北入瓠河。《地理志》曰：濮水首受泲沛于封丘县东北，至都关，入羊里水者也。又按《地理志》：山阳郡有都关县，今其城在廪丘城西。考地志，句阳、廪丘，俱属济阴，则都关无隶山阳理。又按《地理志》，成都亦是山阳之属县矣。而京、杜考地验城，又并言在廪丘城南，推此而论，似《地理志》之误矣，或亦疆理参差所未详。瓠渎又东径垂亭北。《春秋》隐公八年，宋公、卫侯遇于犬丘，《经》书垂也。京相璠曰：今济阴句阳县小成阳东五里，有故垂亭者也。
又东北过廪丘县，为濮水。
瓠河又左径雷泽北，其泽薮在大成阳县故城西北十余里。昔华胥履大迹处也。其陂东西二十余里，南北十五里，即舜所渔也。泽之东南即成阳县，故《史记》曰：武王封弟叔武于成。应劭曰：其后乃迁于成之阳，故曰成阳也。《地理志》曰；成阳有尧冢灵台，今成阳城西二里，有尧陵，陵南一里，有尧母庆都陵。于城为西南，称曰灵台，乡曰崇仁，邑号修义，皆立庙。四周列水，潭而不流，水泽通泉，泉不耗竭，至丰鱼笋，不敢采捕。前并列数碑，栝柏数株，檀马成林，二陵南北，列驰道径通，皆以砖砌之，尚修整。尧陵东城西五十余步，中山夫人祠，尧妃也。石壁阶墀仍旧，南、西、北三面，长栎联荫，扶疏里余。中山夫人祠南，有仲山甫冢，冢西有石庙，羊虎倾低，破碎略尽，于城为西南，在灵台之东北。按郭缘生《述征记》，自汉迄晋二千石及丞尉，多刊石，述叙尧即位至永嘉三年二千七百二十有一载，记于尧妃祠。见汉建宁五年五月，成阳令管遵所立碑，文云：尧陵北，仲山甫墓南，二冢间有伍员祠。晋大安中立一碑，是永兴中建，今碑祠并无处所。又言尧陵在城南九里，中山夫人祠在城南二里，东南六里尧母庆都冢，尧陵北二里，有仲山甫墓。考地验状，咸为疏僻，盖闻疑书疑耳。雷泽西南十许里有小山，孤立峻上，亭亭杰峙，谓之历山。山北有小阜，南属迤泽之东北，有陶墟，缘生言舜耕陶所在，墟阜联属，滨带瓠河也。郑玄曰：历山在河东，今有舜井。皇甫谧或言，今济阴历山是也。与雷泽相比，余谓郑玄之言为然。故扬雄《河水赋》曰：登历观而遥望兮，聊浮游于河之岩。今雷首山西枕大河，校之图纬，于事为允。士安又云：定陶西南陶丘，舜所陶处也。不言在此，缘生为失。瓠河之北，即廪丘县也。王隐《晋书地道记》曰，廪丘者，春秋之所谓齐邑矣，实表东海者也。《竹书纪年》，晋烈公十一年，田悼子卒，田布杀其大夫公孙孙，公孙会以廪丘叛于赵。田布围廪丘，翟角、赵孔屑韩师救廪丘，及田布战干龙泽，田师败通是也。瓠河与濮水俱东流，《经》所谓过廪丘，为濮水者也。县南瓠北，有羊角城，《春秋传》曰：乌余取卫羊角，遂袭我高鱼，有大雨，自窦入，介于其库。登其城，克而取之者也。京相璠曰：卫邑也。今东郡廪丘县南，有羊角城。高鱼鲁邑也，今廪丘东北，有故高鱼城。俗谓之交鱼城，谓羊角为角逐城，皆非也。瓠河又径阳晋城南。《史记》，苏秦说齐曰：过卫阳晋之道，径于亢父之险者也。今阳晋城在廪丘城东南十余里，与都关为左右也。张仪曰：秦下甲攻卫阳晋，大关天下之匈。徐广《史记音义》云：关一作开，东之亢父，则其道矣。瓠河之北，又有郕都城。《春秋》隐公五年，郕侵卫。京相璠曰：东郡廪丘县南三十里，故郕都故城。褚先生曰：汉封金安上为侯国，王莽更名之曰城谷者也。瓠河又东，径黎县故城南，王莽改曰黎治矣。盂康曰：今黎阳也。薛瓒言：按黎阳在魏郡，非黎县也。世谓黎侯城，昔黎侯寓于卫，《诗》所谓胡为乎泥中。毛云：泥中，邑名，疑此城也。土地污下，城居小阜，魏濮阳郡治也。瓠河又东，径底县故城南。《地理志》：济阴之属县也。褚先生曰：汉武帝封金日待为侯国，王莽之万岁矣，世犹谓之为万岁亭也。瓠河又东径郓城南。《春秋左传》成公十六年，公自沙随还，待于郓。京相璠曰：《公羊》作运字，今东郡廪丘县东八十里，有故运城，即此城也。
又北过东郡范县东北，为济渠，与将渠合。
瓠河自运城东北径范县，与济濮枝渠合，故渠上承济渎于乘氏县，北径范县，左纳瓠渎，故《经》有济渠之称。又北，与将渠合，渠受河于范县西北，东南径秦亭南。杜预《释地》曰：东平范县西北，有秦亭者也。又东南径范县故城南，王莽更名建睦也。汉兴平中，靳允为范令，曹太祖东征陶谦于徐州，张邈迎吕布，郡县响应。程昱说允曰：君必固范，我守东阿，田单之功可立。即斯邑也。将渠又东会济渠，自下邀谓之将渠，北径范城东，俗又谓之赵沟，非也。
又东北过东阿县东，瓠河故渎，又东北，左合将渠枝渎。枝渎上承将渠于范县，东北径范县北，又东北径东阿城南，而东入瓠河故渎，又北径东阿县故城东。《春秋经》书：冬，及齐侯盟于柯。
《左传》曰：冬盟于柯，始及齐平。杜预曰：东阿即柯邑也。按《国语》，曹沫挟匕首劫齐桓公返，遂邑于此矣。
又东北过临邑县西，又东北过在平县东，为邓里渠。
自宣防已下，将渠已上，无复有水，将渠下水首受河，自北为邓里渠。
又东北过祝阿县，为济渠。
河水自四渎口出为济水，济水二渎合而东注于祝阿也。又东北至梁邹县西，分为二。
脉水寻梁邹，济无二流，盖《经》之误。
其东北者为济河，其东者为时水，又东北至济西，济河东北入于海，时水东至临淄县西，屈南过太山华县东，又南至费县，东人于沂。
时，即耏水也，音而。《春秋》襄公三年，齐晋盟于耏者也。京相璠曰：今临淄，惟有水西北入济，即《地理志》之如水矣。耏、如声相似，然则水即耏水也。盖以与时合，得通称矣。时水自西安城西南，分为二水，枝津别出，西流，德会水注之。水出昌国县黄山西，北流径昌国县故城南。昔乐毅攻齐有功，燕昭王以是县封之，为昌国君。德会水又西北五里，泉水注之。水出县南黄阜，北流径城西北入德会，又西北，世谓之沧浪沟，又北流注时水。《地理志》曰：德会水出昌国西北，至西安人如是也。时水又西，径东高苑城中而西注也。俗人遏令侧城南注，又屈径其城南。《史记》，汉文帝十五年，分齐为胶西王国，都高苑。徐广《音义》曰：乐安有高苑城，故俗谓之东高苑也。其水又北注故渎，又西，盖野沟水注之，源导延乡城东北，平地出泉。西北径延乡城北。《地理志》：千乘有延乡县，世人谓故城为从城，延、从字相似，读随字改，所未详也。西北流，世谓之盖野沟，又西北流，径高苑县北，注时水。时水又西径西高苑县故城南。汉高帝六年，封丙倩为侯国，王莽之常乡也。其水侧城西注。京相璠曰：今乐安博昌县南界，有时水西通济。其源上出盘阳，北至高苑，下有死时，中无水。杜预亦云：时水于乐安枝流，旱则竭涸，为春秋之干时也。《左传》庄公九年，齐鲁战地，鲁师败处也。时水西北至梁邹城，入于济。非济入时，盖时来注济，若济分东流，明不得以时为名。寻时，济更无别流，南延华费之所，斯为谬矣。
汶水出泰山莱芜县原山，西南过其县南。
莱芜县在齐城西南原山，又在县西南六十许里。《地理志》，汶水与淄水俱出原山西南入济，故不得过其县南也。《从征记》曰：汶水出县西南流。又言：自入莱芜谷，夹路连山百数里，水隍多行石涧中，出药草，饶松柏，林藿绵蒙，崖壁相望，或倾岑阻径，或回岩绝谷，清风鸤条，山壑俱响，凌高降深，兼惴栗之惧，危蹊断径，过悬度之艰。未出谷十余里，有别谷在孤山。谷有清泉，泉上数丈，有石穴二口，容人行。入穴丈余，高九尺许，广四五丈。言是昔人居山之处，薪爨烟墨，犹存谷中，林木致密，行人鲜有能至矣。又有少许山田，引灌之踪尚存。出谷有平丘，面山傍水，土人悉以种麦，云此丘不宜殖稷黍而宜麦，齐人相承以殖之，意谓麦丘所栖愚公谷也。何其深沉幽翳，可以托业抬生如此也。余时径此，为之踌蹰，为之屡眷矣。余按麦丘愚公在齐川谷犹传其名，不在鲁，盖志者之谬耳。汶水又西南径赢县故城南。《春秋左传》桓公三年，公会齐侯于赢，成婚于齐也。
又西南过奉高县北。
奉高县，汉武帝元封元年立，以奉泰山之祀，泰山郡治也。县北有吴季札子墓，在汶水南曲中。季札之聘上国也，丧子于赢博之间，即此处也。《从征记》曰：赢县西六十里，有季札儿冢，冢圆，其高可隐也。前有石铭一所，汉末奉高令所立，无所述叙，标志而已。自昔恒蠲民户洒扫之，今不能。然碑石糜碎，靡有遗矣，惟故跌存焉。
屈从县西南流，汶出牟县故城西南阜下，俗谓之胡卢堆。《淮南子》曰：汶出弗其。高诱曰：山名也，或斯阜矣。牟县故城在东北，古牟国也，春秋时，牟人朝鲁，故应劭曰：鲁附庸也。俗谓是水为牟汶也。又西南径奉高县故城西，西南流注于坟。坟水又南，右合北汶水。水出分水溪，源与中川分水，东南流，径泰山东，右合天门下溪水： 水出泰山天门下谷，东流。古者帝王升封，咸憩此水。水上往往有石窍存焉，盖古设舍所跨处也。马第伯书云：光武封泰山，第伯从登，山去平地二十里，南向极望无不睹。其为高也，如视浮云，其峻也，石壁窅，如无道径，遥望其人，或为白石，或雪，久之白者移过，乃知是人，仰视岩石松树，郁郁苍苍，如在云中，俯视溪谷，碌碌不可见丈尺。直上七里天门，仰视天门，如从穴中视天矣。应劭《汉官仪》云：泰山东南山顶，名曰日观。日观者，鸡一鸣时，见日始欲出，长三丈许，故以名焉。其水自溪而东，浚波庄壑，东南流，径龟阴之田。龟山在博县北十五里，昔夫子伤政道之陵迟，望山而怀操，故《琴操》有《龟山操》焉。山北即龟阴之田也，《春秋》定公十年，齐人来归龟阴之田是也。又合环水，水出泰山南溪，南流，历中下两庙间。《从征记》曰：泰山有下中上三庙，墙闭严整，庙中柏树夹两阶，大二十余围，盖汉武所植也。赤眉尝斫一树，见血而止，今斧创犹存。门阁三重，楼榭四所，三层坛一所，高丈余，广八尺。树前在大井，极香冷，异于凡水，不知何代所掘，不常浚谍，而水旱不减。库中有汉时故乐器及神车木偶，皆靡密巧丽。又有石虎。建武十三年，永贵侯张余上金马一匹，高二尺余，形制甚精。中庙去下庙五里，屋宇又崇丽于下庙，庙东西夹涧。上庙在山顶，即封禅处也。其水又屈而东流，又东南径明堂下。汉武帝元封元年，封泰山，降坐明堂于山之东北阯。武帝以古处险狭而不显也，欲治明堂于奉高傍，而未晓其制。济南人公玉带上黄帝时明堂图，图中有一殿，四面无壁，以茅盖之，通水，圜宫垣为复道，上有楼，从西南入，名曰昆仑。天子从之入，以拜把上帝焉。于是上令奉高作明堂于汶上，如带图也。古引水为辟雍处，基渎存焉。世谓此水为石汶。《山海经》曰：环水出泰山，东流庄于汶。即此水也。环水又左入于汶水。汶水数川合注，又西南流径徂徕山西。山多松柏，《诗》所谓徂徕之松也。《广雅》曰：道梓松也。《抱朴子》称《玉策记》曰：千岁之松中有物，或如青牛，或如青犬，或如人，皆寿万岁。又称天陵有偃盖之松也，所谓楼松也，《鲁连子》曰：松枞高十仞而无枝，非忧正室之无柱也。《尔雅》曰：松叶柏身曰枞。《邹山记》曰：徂徕山在梁甫、奉高、博三县界，犹有美松，亦曰尤徕之山也。赤眉渠师樊崇所保也，故崇自号尤徕三老矣。山东有巢父庙，山高十里。山下有陂水，方百许步，三道流注，一水东北沿溪而下，屈径县南，西北流，人于汶。一水北流，历涧，西流入于汶。一水南流，径阳关亭南。《春秋》襄公十七年，逆臧纥自阳关者也。又西流入于汶水也。
过博县西北。
汶水南径博县故城东。《春秋》哀公十一年，会吴伐齐取博者也。灌婴破田横于城下。屈从其城南西流，不在西北也。汶水又西南径龙乡故城南。《春秋》成公二年，齐侯围龙，龙囚顷公嬖人卢蒲就魁，杀而膊诸城上，齐侯亲鼓取龙者也。汉高帝八年，封谒者陈署为侯国。汶水又西南径亭亭山东，黄帝所禅也，山有神庙。水上有石门，旧分水下溉处也。汶水又西南径阳关故城西。本钜平县之阳关亭矣。阳虎据之以叛，伐之，虎焚莱门而奔齐者也。汶水又南，左会淄水，水出泰山梁父县东，西南流，径菟裘城北。《春秋》隐公十一年营之，公谓羽父曰：吾将归老焉。故《郡369国志》曰：梁父有菟裘聚。淄水又径梁父县故城南，县北有梁父山。《开山图》曰：泰山在左，亢父在右，亢父知生，梁父主死。王者封泰山，禅梁父，故县取名焉。淄水又西南径柴县故城北。《地理志》：泰山之属县也。世谓之柴汶矣。淄水又径郕县北。汉高帝六年，封董渫为侯国。《春秋》，齐师围郕，郕人伐齐，饮马于斯水也。昔孔子行于郕之野，遇荣启期于是，衣鹿裘，被发琴歌三乐之欢，夫子善其能宽矣。淄水又西径阳关城南，西流注于汶水。汶水又南径矩平县故城东，而西南流。城东有鲁道，《诗》所谓鲁道有荡，齐子由归者也。今汶上夹水有文姜台。汶水又西南流，《诗》云汶水滔滔矣。《淮南子》曰：狢渡汶则死，天地之性，倚伏难寻，固不可以情理穷也。汶水又西南径鲁国汶阳县北，王莽之汶亭也。县北有曲水亭，《春秋》桓公十二年，《经》书：公会杞侯、莒子盟于曲池。《左传》曰：平杞，莒也。故杜预曰：鲁国汶阳县北有曲水亭。汉章帝元和二年，东巡泰山，立行宫于汶阳，执金吾耿恭屯于汶上，城门基堑存焉，世谓之阙陵城也。汶水又西径汶阳县故城北而西注。
又西南过蛇丘县南，汶水又西，洸水注焉。又西径蛇丘县南，县有铸乡城。《春秋左传》宣叔娶于铸。杜预曰：济北，蛇丘县所治铸乡城者也。
又西南过刚县北，《地理志》：刚，故阐也，王莽更之曰柔。应劭曰：《春秋经》书：齐人取讙及阐。今阐亭是也。杜预《春秋释地》曰：阐在刚县北，刚城东有一小亭，今刚县治，俗人又谓之阐亭。京相璠曰：刚县西四十里有阐亭。未知孰是。汶水又西，蛇水注之。水出县东北泰山，西南流，径汶阳之田。齐所侵也。自汶之北，平畅极目，僖公以赐季友。蛇水又西南径铸城西，《左传》所谓蛇渊囿也。故京相璠曰：今济北有蛇丘城，城下有水，鲁囿也。俗谓之浊须水，非矣。蛇水又西南径夏晖城南。《经》书：公会齐侯于下讙是也。今俗谓之夏晖城。盖《春秋左传》桓公三年，公子翚如齐，齐侯送姜氏于下讙，非礼也。世有夏晖之名矣。蛇水又西南入汶。汶水又西，沟水注之，水出东北马山，西南流，径棘亭南。《春秋》成公三年《经》书：秋，叔孙侨如帅师围棘。《左传》曰：取汶阳之田，棘不服，围之。南去汶水八十里。又西南径遂城东。《地理志》曰：蛇丘，遂乡，故遂国也。《春秋》庄公十三年，齐灭遂而戍之者也。京相璠曰：遂在蛇丘东北十里，杜预亦以为然。然县东北无城以拟之，今城在蛇丘西北，盖杜预传疑之非也。又西径下讙城西而入汶水。汶水又西径春亭北。考古无春名，惟平陆县有崇阳亭，然是亭东去刚城四十里，推璠所《注》则符，并所未详也。
又西南过东平章县南，《地理志》曰：东平国，故梁也。景帝中六年，别为济东国。武帝元鼎元年为大河郡，宣帝甘露二年为东平国，王莽之有盐也。章县按《世本》，任姓之国也，齐人降章者也，故城在无盐县东北五十里。汶水又西南，有泌水注之，水出肥成县东北原，西南流，径肥成县故城南。乐正子春谓其弟子曰：子适齐过肥，肥有君子焉。左径句窳亭北。章帝元和二年，凤凰集肥成句窳亭，复其租而巡泰山，即是亭也。泌水又西南径富成县故城西，王莽之成富也。其水又西南流注于汶，汶水又西南径桃乡县故城西。王莽之鄣亭也。世以此为鄣城，非，盖因巨新之故目耳。
又西南过无盐县南，又西南过寿张县北，又西南至安民亭，入于济。
汶水自桃乡四分，当其派别之处，谓之四汶口。其左二水双流，西南至无盐县之郈乡城南。郈，昭伯之故邑也，祸起斗鸡矣。《春秋左传》定公十二年，叔孙氏堕郈，今其城无南面。汶水又西南径东平陆县故城北。应劭曰：古厥国也，今有厥亭。汶水又西径危山南，世谓之龙山也。《汉书。宣元六王传》曰：哀帝时，无盐危山土自起，覆草，如驰道状，又瓠山石转立。晋灼曰：《汉注》作报山。山胁石一枚，转侧起立，高九尺六寸，旁行一丈，广四尺，东平王云及后谒曰：汉世石立，宣帝起之表也。自之石所祭，治石象报山立石，束倍草，并祠之。建平三年，息夫躬告之，王自杀，后谒弃市，国除。汶水又西合为一水，西南入茂都淀。淀，陂水之异名也。淀水西南出，谓之巨野沟。又西南径致密城南。《郡国志》曰：须昌县有致密城，古中都也，即夫子所宰之邑矣，制养生送死之节，长幼男女之礼，路不拾遗，器不雕伪矣。巨野沟又西南入桓公河，北水西出淀，谓之巨良水，西南径致密城北，西南流注洪渎。次一汶，西径郈亭北.又西至寿张故城东，潴为泽渚。初平三年，曹公击黄巾于寿张东，鲍信战死于此。其右一汶，西流径无盐县之故城南，旧宿国也。齐宣后之故邑，所谓无盐丑女也。汉武帝元朔四年，封城阳共王子刘庆为东平侯，即此邑也。王莽更名之曰有盐亭。汶水又西径郈乡城南。《地理志》所谓无盐有郈乡者也。汶水西南流，径寿张县故城北。《春秋》之良县也。县有寿聚，汉曰寿良。应劭曰：世祖叔父名良，故光武改曰寿张也。建武十二年，世祖封樊宏为侯国。汶水又西南，长直沟水注之。水出须昌城东北谷阳山，南径须昌城东，又南，漆沟水注焉。水出无盐城东北五里阜山下，西径无盐县故城北。水侧有东平宪王仓冢，碑阙存焉。元和二年，章帝幸东平，把以太牢，亲拜祠坐，赐御剑于陵前。其水又西流注长直沟，沟水奇分为二：一水西径须昌城南入济，一水南流注于汶。汶水又西流入济，故《淮南子》曰：汶出弗其，西流合济。高诱云：弗其，山名，在朱虚县东。余按诱说是，乃东汶，非《经》所谓入济者也，盖其误证耳。
