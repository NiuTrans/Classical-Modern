沔水与江合流，又东过彭蠡泽，《尚书。禹贡》汇泽也。郑玄曰：汇，回也。汉与江斗，转东成其泽矣。又东北出居巢县南，古巢国也。汤伐桀，桀奔南巢，即巢泽也。《尚书》周有巢伯来朝。《春秋》文公十二年，夏，楚人围巢。巢，群舒国也。舒叛，故围之。永平元年，汉明帝更封菑丘侯刘般为侯国也。江水自濡须口又东，左会栅口，水导巢湖，东径乌上城北，又东径南谯侨郡城南，又东绝塘径附农山北，又东，左会清溪水，水出东北马子砚之清溪也。东径清溪城南，屈而西南，历山西南流，注栅水，谓之清溪口。栅水又东，左会白石山水，水发白石山西，径李鹊城南，西南注栅水。栅水又东南，积而为窦湖，中有洲，湖东有韩综山，山上有城。山北湖水东出，为后塘北湖，湖南即塘也。塘上有颖川侨郡故城也。窦湖水东出，谓之窦湖口。东径刺史山北，历韩综山南，径流二山之间，出王武子城北，城在刺史山上。湖水又东径右塘穴北，为中塘，塘在四水中。水出格虎山北，山上有虎山城，有郭僧坎城，水北有赵祖悦城，并故东关城也。昔诸葛恪帅师作东兴堤，以遏巢湖，傍山筑城，使将军全端、留略等，各以千人守之。魏遣司马昭督镇东诸葛诞，率众攻东关三城，将毁堤遏，诸军作浮梁，陈堤上，分兵攻城。恪遣冠军丁奉等，登塘鼓噪奋击，朱异等以水军攻浮梁。魏征东胡遵军士争渡，梁坏，投水而死者数千。塘即东兴堤，城亦关城也。栅水又东南径高江产城南，胡景略城北，又东南径张祖禧城南，东南流，屈而北径郑卫尉城西。魏事已久，难用取悉，推旧访新，略究如此。又北委折蒲，浦出焉。栅水又东南流注于大江，谓之栅口。
又东过牛渚县南，又东至石城县，《经》所谓石城县者，即宣城郡之石城县也。牛渚在姑熟、乌江两县界中，于石城东北减五百许里，安得径牛渚而方届石城也？盖《经》之谬误也。分为二：其一东北流，其一又过毗陵县北，为北江。《地理志》，毗陵县，会稽之属县也。丹徒县北二百步有故城，本毗陵郡治也。旧去江三里，岸稍毁，遂至城下。城北有扬州刺史刘繇墓，沦于江。江即北江也，《经》书为北江则可，又言东至余姚则非，考其径流，知《经》之误矣。《地理志》曰：江水自石城东出，径吴国南，为南江。江水自石城东入为贵口，东径石城县北。晋太康元年立，隶宣城郡。东合大溪。溪水首受江北，径其县故城东，又北入南江。南江又东，与贵长池水合。水出县南郎山，北流为贵长池。池水又北注于南江。南江又东，径宣城之临城县南，又东合泾水，南江又东，与桐水合。又东径安吴县，号曰安吴溪。又东，旋溪水注之。水出陵阳山下，径陵阳县西，为旋溪水。昔县人阳子明钓得白龙处。后三年，龙迎子明上陵阳山，山去地千余丈。后百余年，呼山下人，令上山半，与语溪中。子安问子明钓车所在。后二十年，子安死，山下有黄鹤栖其冢树，鸣常呼子安，故县取名焉。晋咸康四年，改曰广阳县。溪水又北，合东溪水，水出南里山，北径其县东。桑钦曰：淮水出县之东南，北入大江。其水又北历蜀由山，又北，左合旋溪，北径安吴县东。晋太康元年分宛陵立。县南有落星山，山有悬水，五十余丈，下为深潭。潭水东北流，左入旋溪，而同注南江。南江之北，即宛陵县界也。南江又东径宁国县南。晋太康元年分宛陵置。南江又东径故鄣县南，安吉县北。光和之末，天下大乱，此乡保险守节，汉朝嘉之。中平二年，分故鄣之南乡以为安吉县。县南有钓头泉，悬涌一仞，乃流于川。川水下合南江，南江又东北为长渎历湖口。南江东注于具区，谓之五湖口。五湖谓长荡湖、太湖、射湖、贵湖、滆湖也。郭景纯《江赋》曰：注五湖以漫漭。盖言江水经纬五湖而苞注太湖也。是以左丘明述《国语》曰：越伐吴，战于五湖是也。又云范蠡灭吴返，至五湖而辞越，斯乃太湖之兼摄通称也。虞翻曰：是湖有五道，放曰五湖。韦昭曰：五湖，今太湖也，《尚书》谓之震泽；《尔雅》以为具区，方圆五百里，湖有苞山，《春秋》谓之夫椒山，有洞室，入地潜行，北通琅邪冢武县，俗谓之洞庭。旁有青山，一各夏架山，山有洞穴，潜通洞庭。山土有石鼓，长丈余，鸣则有兵。故《吴记》曰：太湖有苞山，在国西百余里，居者数百家，出弓弩材。旁有小山，山有石穴，南通洞庭，深远莫知所极。三苗之国，左洞庭，右彭蠡，今宫亭湖也。以太湖之洞庭对彭蠡则左右可知也。余接二湖俱以洞庭为目者，亦分为左右也，但以趣瞩为方耳。既据三苗，宜以湘江为正，是以郭景纯之《江赋》云：爱有包山洞庭，巴陵地道，潜达旁通，幽岫窈窕。《山海经》曰：浮玉之山，北望具区，苕水出于其阴，北流注于具区。谢康乐云：《山海经》浮玉之山，在句余东五百里，便是句余县之东山，乃应入海。句余，今在余姚鸟道山西北，何由北望具区也？以为郭于地理甚昧矣。言洞庭南口有罗浮山，高三千六百丈。浮山东石楼下，有两石鼓，叩之清越，所谓神钲者也。事备《罗浮山记》。会稽山宜直湖南，又有山阴溪水入焉。山阴西四十里，有二溪：东溪广一丈九尺，冬暖夏冷；西溪广三丈五尺，冬冷夏暖。二溪北出，行三里，至徐村，合成一溪，广五丈余，而温凉又杂，盖《山海经》所谓苕水也。北径罗浮山，而下注于太湖，故言出其阴，入于具区也。湖中有大雷、小雷三山，亦谓之三山湖，又谓之洞庭湖。杨泉《五湖赋》曰：头首无锡，足蹄松江，负乌程于背上，怀太吴以当胸，昨岭崔嵬，穹隆纡曲。大雷、小雷湍波相逐，用言湖之苞极也。太湖之东，吴国西十八里，有岞岭山。俗说此山本在太湖中，禹治水，移进近吴。又东及西南有两小山，皆有石如卷笮，俗云禹所用牵山也。太湖中有浅地，长老云是笮岭山蹠。自此以东差深，言是牵山之沟。此山去太湖三十余里，东则松江出焉，上承太湖，更径笠泽，在吴南松江左右也。《国语》曰：越伐吴，吴御之笠泽，越军江南，吴军江北者也。虞氏曰：松江北去吴国五十里，江侧有丞、胥二山，山各有庙。鲁哀公十三年，越使二大夫畴无余、讴阳等伐吴，吴人败之，获二大夫，大夫死，故立庙于山上，号曰丞、胥二王也。胥山上今有坛石，长老云，胥神所治也。下有九折路，南出太湖，阖闾造，以游姑胥之台以望太湖也。松江自湖东北流，径七十里，江水歧分，谓之三江口。《吴越春秋》称：范蠡去越，乘舟出三江之口，入五湖之中者也。此亦别为三江五湖，虽名称相乱，不与《职方》同。庾仲初《扬都赋注》曰：今太湖东注为松江，下七十里有水口。分流：东北入海为娄江，东南入海为东江，与松江而三也。《吴记》曰：一江东南行七十里，入小湖，为次溪，自湖东南出，谓之谷水。谷水出吴小湖，径由卷县故城下。《神异传》曰：由卷县，秦时长水县也。始皇时，县有童谣曰：城门当有血，城陷没为湖。有老妪闻之，忧惧，旦往窥城门，门侍欲缚之，妪言其故。妪去后，门侍杀犬，以血涂门。妪又在见血，走去不敢顾。忽有大水长，欲没县。主簿令干入白令，令见干，曰：何忽作鱼？于又曰：明府亦作鱼。遂乃沦陷为谷矣。因目长长城水曰谷水也。《吴记》曰：谷中有城，故由卷县治也，即吴之柴辟亭，故就李乡槜李之地，秦始皇恶其势王，令囚徒十余万人污其土，表以污恶名，改曰囚卷，亦曰由卷也。吴黄龙三年，有嘉禾生卷县，改曰禾兴。后太子讳和，改为嘉兴，《春秋》之槜李城也。谷水又东南径嘉兴县城西。谷水又东南径盐官县故城南，旧吴海昌都尉治。晋太康中分嘉兴立。《太康地道记》吴有盐官县。乐资《九州志》曰：县有秦延山，秦始皇径此，美人死，葬于山上，山下有美人庙。谷水之右有马皋城，故司盐都尉城，吴王濞煮海为盐，于此县也。是以《汉书。地理志》曰：县有盐官。东出五十里有武原乡，放越地也，秦于其地置海盐县。《地理志》曰：县故武原乡也。后县沦为柘湖，又徙治武原乡，改曰武原县。王莽名之展武。汉安帝时，武原之地又沦为湖，今之当湖也，后乃移此。县南有秦望山，秦始皇所登以望东海，故山得其名焉。谷水于县出为澉浦，以通巨海。光熙元年，有毛民三人，集于县，盖泛于风也。
又东至会稽余姚县，东入于海。谢灵运云：具区在余暨，然则余暨是余姚之别名也。今余暨之南，余姚西北，浙江与浦阳江同会归海。但水名已殊，非班固所谓南江也。郭景纯曰：三江者，岷江、松江、浙江也。然浙江出南蛮中，不与岷江同。作者述志，多言江水至山阴为浙江。今江南枝分历乌程县，南通余杭县，则与浙江合。故阚駰《十三州志》曰：江水至会稽与浙江合。浙江自临平湖，南通浦阳江，又于余暨东，合浦阳江，自秦望分派，东至余姚县又为江也。东与车箱水合，水出车箱山，乘高瀑布，四十余丈，虽有水旱，而澍无增减。江水又东径黄桥下。临江有汉蜀郡太守黄昌宅，桥本昌创建也，昌为州书佐，妻遇贼相失，后会于蜀，复修旧好。江水又东径赭山南。虞翻尝登此山四望，诫子孙可居江北，世有禄位，居江南则不昌也。然住江北者，相继代兴，时在江南者辄多沦替。仲翔之言为有征矣。江水又经官仓，仓即日南太守虞国旧宅，号曰西虞，以其兄光居县东故也。是地即其双雁送故处，江水又东径余姚县故城南，县城是吴将朱然所筑，南临江津，北背巨海，夫子所谓沧海浩浩，万里之渊也。县西去会稽百四十里，因句余山以名县。山在余姚之南，句章之北也。江水又东径穴湖塘，湖水沃其一县，并为良畴矣。江水又东注于海，是所谓三江者也。故子胥曰：吴越之国，三江环之，民无所移矣。但东南地卑，万流所凑，涛湖泛决，触地成川，枝津交渠，世家分伙，故川旧渎，难以取悉，虽粗依县地，缉综所缠，亦未必一得其实也。
潜水出巴郡宕渠县，潜水盖汉水棱分潜出，故受其称耳。今爰有大穴，潜水入焉。通冈山下，西南潜出，谓之伏水，或以为古之潜水。郑玄曰：汉别为潜，其穴本小，水积成泽，流与汉合，大禹自导汉疏通，即为西汉水也。故《书》曰：沱潜既道。刘澄之称白水入潜，然白水与羌水合入汉，是犹汉水也。县以延熙中分巴立宕渠郡，盖古责国也，今有责城。县有渝水，夹水上下；皆责民所居。汉祖入关，从定三奏，其人勇健，好歌舞，高祖爱习之，今《巴渝舞》是也。县西北有余曹水，南径其县，下注潜水。县有车骑将军冯绲、桂阳大守李温冢。二子之灵，常以三月还乡，汉水暴长，郡县吏民，莫不于水上祭之，今所谓冯李也。
又南入于江。
瘦仲雍云：垫江有别江，出晋寿县，即潜水也。其南源取道巴西，是西汉水也。湍水出郦县北芬山，南流过其县东，又甫过冠军县东，湍水出弘农界翼望山，水甚清彻，东南流径南阳郦县故城东，《史记》所谓下郦析也。仅武帝元朔元年，封左将黄同为侯国。湍水又南，菊水注之。水出西北石涧山芳菊溪，亦言出析谷，盖溪涧之异名也。源旁悉生菊草，潭涧滋液，极成甘美，云此谷之水土，餐挹长年。司空王畅、太傅袁隗、太尉胡广，并汲饮此水，以自绥养。是以君子留心，甘其臭尚矣。菊水东南流入于湍。湍水又径其县东南，历冠军县西北。有楚堨，高下相承八重，周十里，方塘蓄水，泽润不穷。湍水又径冠军县故城东，县本穰县之一阳乡、宛之临駣聚，汉武帝以霍去病功冠诸军，故立冠军县以封之。水西有《汉太尉长史邑人张敏碑》，碑之西有魏征南军司张詹墓。墓有碑，碑背刊云：白楸之棺，易朽之裳，钢铁不入，丹器不藏，嗟矣后人，幸勿我伤！自后古坟旧冢，莫不夷毁，而是墓至元嘉初，尚不见发。六年，大水，蛮饥，始被发掘。说者言：初开，金、银、铜、锡之器，朱漆雕刻之饰，烂然。有二朱漆棺，棺前垂竹帘，隐以金钉。墓不甚高，而内极宽大，虚设白揪之言，空负黄金之实。虽意铜南山，宁同寿乎？湍水又径穰县为六门肢。汉孝元之世，南阳太守邵信臣，似建昭五年断湍水，立穰西石塌。至元始五年，更开三门为六石门，故号六门竭也，溉穰、新野、昆阳三县五千余顷。汉未毁废，遂不修理。晋太康三年，镇南将军杜预复更开广，利加于民，今废不修矣。六门侧又有六门碑，是部曲主安阳亭侯邓达等，以太康五年立。湍水又径穰县故城北，又东南径魏武故城之西南，是建安三年，曹公攻张绣之所筑也。
又东过白牛邑南，湍水自白牛邑南，建武中，世祖封刘嵩为侯国。东南径安众县故城南，县本宛之西乡，汉长沙定王子康侯丹之邑也。湍水东南流，涅水注之。水出涅阳县西北歧棘山，东南径涅阳县故城西。汉武帝元朔四年，封路最为侯国。王莽之所谓前亭也。应劭曰：在涅水之阳矣。县南有二碑，碑字紊灭，不可复识，云是《左伯豪碑》。涅水又东南径安众县，竭而为陂，谓之安众港。魏太祖破张绣于是处，与荀或书曰：绣遏吾归师，迫我死地。盖于二水之间以为沿涉之艰阻也。涅水又东南流注于湍水。
又东南至新野县，湍水至县西北，东分为邓氏陂。汉太傅邓禹故宅，与奉朝请西华侯邓晨故宅隔陂，邓飏谓晨宅略存焉。
东入于淯。均水出析县北山，南流过其县之东，均水发源弘农郡之声氏县熊耳山，山南即修阳、葛阳二县界也。双峰齐秀，望若熊耳，因以为名。齐桓公召陵之会，西望熊耳，即此山也。太史公司马迁皆尝登之。县即析具之北乡，故言出析县北山也。均水又东南流径其县下，南越南乡县，又南流与丹水合。
又南当涉都邑北，南入于沔。
均水南径顺阳县西，汉哀帝更为博山县，明帝复曰顺阳。应劭曰：县在顺水之阳，今于是县则无闻于顺水矣。章帝建初四年，封卫尉马廖为侯国。晋太康中，立为顺阳郡县。西有石山，南临均水。均水又南流注于沔水，谓之均口者也。
故《地理志》谓之淯水，言熊耳之山，淯水出焉。又东南至顺阳，入于沔。粉水出房陵县，东流过郢邑南，粉水导源东流，径上粉县，取此水以渍粉，则皓耀鲜洁，有异众流，故县水皆取名焉。
又东过谷邑南，东入于沔。
粉水至筑阳县西而下注于沔水，谓之粉口。粉水旁有文将军冢，墓隧前有石虎、石柱，甚修丽。闾丘羡之为南阳，葬妇，墓侧，将平其域，夕忽梦文谏止，羡之不从。后羡之为杨佺期所害，论者以为文将军之祟也。
白水出朝阳县西，东流过其县南，王莽更名朝阳为厉信县。应勘曰：县在朝水之阳。今朝水径其北而不出其南也。盖邑郭沦移，川渠状改，故名旧传，遗称在今也。
又东至新野县南，东入于淯。
比水出比阳东北太胡山，东南流过其县南，泄水从南来注之。
太胡山在比阳北，如东，三十余里，广圆五六十里，张衡赋南都，所谓天封太狐者也。应劭曰：比水出比阳县，东入蔡。《经》云：泄水从南来注之。然比阳无泄水，盖误引寿春之沘泄耳。余以延昌四年，蒙除东荆州刺史，州治比阳县故城，城南有蔡水，出南磐石山，故亦曰磐石川，西北流注于比，非泄水也。《吕氏春秋》曰：齐令章子与韩、魏攻荆，荆使唐蔑应之，夹比而军，欲视水之深浅，荆人射之而莫知也。有刍者曰：兵盛则水浅矣。章子夜袭之，斩蔑于是水之上也。比水又西，澳水注之。水北出茈丘山，东流，屈而南转，又南入于比水。按《山海经》云：澳水又北入视，不注比水。余按吕忱《字林》及《难字》、《尔雅》，并言水在比阳，脉其川流所会，诊其水土津注，宜是水，音药也。比水又西南，历长冈旧月城北，比水右会马仁陂水，水出阴北山，泉流竞凑，水积成湖，盖地百顷，谓之马仁陂。陂水历其县下西南，堨之以溉田畴。公私引裂，水流遂断，故读尚存。比水又南径会口，与堵水枝津合。比水又南与渲水会。澧水源出于桐柏山，与淮同源，而别流西注，故亦谓水为派水。澧水西北流，径平氏县故城东北，王莽更名其县曰平善。城内有《南阳都乡正卫弹劝碑》。澧水又西北合浚水，水出湖阳北山。西流北屈，径平氏城西，而北入澧水。澧水又西注比水。比水自下，亦通谓之为派水。昔汉光武破甄阜、梁丘赐于比水西，斩之于斯水也。比水又甫，赵、醴二渠出焉：比水又西南流，谢水注之。水出谢城北，其源微小，至城渐大。城周回侧水，申伯之都邑，《诗》所谓申伯番番，既入于谢者也。世祖建武十三年，封樊重少子丹为谢阳侯，即其国也。然则是水即谢水也。高岸下深，浚流徐平，时人目之为淳水。城戍又以渟为目，非也。其城之西，旧棘阳县治，故亦谓之棘阳城也。谢水又东南径新都县，左注比水。比水又西南流，径新都县故城西，王莽更之曰新林。《郡国志》以为新野之东乡，故新都者也。
又西至新野县，南入于淯。
比水于冈南，西南流，戍在冈上，比水又西南，与南长、坂门二水合。
其水东北出湖阳东隆山。山之西侧有《汉日南大守胡著碑》。子珍，骑都尉，尚湖阳长公主，即光武之伯姊也。庙堂皆以青石为阶陛。庙北有石堂，珍之玄孙桂阳太守场，以延熹四年遭母忧，于墓次立石祠，勒铭于梁，石宇倾颓，而梁字无毁。盛弘之以为樊重之母畏雷室，盖传疑之谬也。隆山南有一小山，山权有两石虎相对夹隧道，虽处蛮荒，全无破毁，作制甚工，信为妙矣。世人因谓之为石虎山。其水西南流，径湖阳县故城南。《地理志》曰：故廖国也。《竹书纪年》曰：楚共王会宋平公于湖阳者矣。东城中有二碑，似是《樊重碑》，悉载故吏人名。司马彪曰：仲山甫封于樊，因氏国焉，爱自宅阳，徒居湖阳，能治田，殖至三百顷，广起庐舍，高楼连阁，波陂灌注，竹木成林，六畜放牧，鱼蠃梨果，檀棘桑麻，闭门成市。兵弩器械，赀至百万。其兴工造作，为无穷之功，巧不可言，富拟封君。世祖之少，数归外氏，及之长安受业，赍送甚至。世祖即位，追爵敬侯。诏湖阳为重立庙，置吏奉祠。巡词章陵，常幸重墓。其水四周城溉，城之东南，有若令樊萌、中常侍樊安碑。城南有数碑无字。又有石庙数间，依于墓侧，栋字崩毁，惟石壁而已，亦不知谁之胄族矣。其水南入大湖，湖阳之名县，藉兹而纳称也。湖水西南流，又与湖阳诸陂散水合，谓之板桥水。又西南与醴渠合，又有赵渠注之。二水上承派水。南径新都县故城东，两读双引，南合板桥水。板桥水又西南与南长水会。水上承唐子襄乡诸陂散流也。唐子陂在唐子山西南，有唐子亭。汉光武自新野屠唐子乡，杀湖阳尉于是地。陂水清深，光武后以为神渊。西南流于新野县，与板桥水合，西南注于比水。比水又西南流，注于淯水也。
