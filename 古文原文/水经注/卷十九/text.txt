又东过槐里县南，又东，涝水从南来注之。
渭水径县之故城南。《汉书集注》，李奇谓之小槐里。县之西城也。又东与芒水枝流合，水受芒水于竹圃。东北流，又屈而北入于渭。渭水又东北径黄山宫南，即《地理志》所谓县有黄山宫，惠帝二年起者也。《东方朔传》曰：武帝微行，西至黄山宫，故世谓之游城也。就水注之。水出南山就谷，北径大陵西。世谓之老子陵。昔李耳为周柱史，以世衰入戎，于此有冢，事非经证。然庄周著书云：老聃死，秦失吊之，三号而出。是非不死之言。人禀五行之精气，阴阳有终变，亦无不化之理。以是推之，或复如传。古人许以传疑。故两存耳。就水历竹圃，北与黑水合。水上承三泉，就水之右，三泉奇发，言归一渎，北流左注就水，就水又北流注于渭。渭水又东合田溪水，水出南山田谷，北流径长杨宫西，又北径盩厔县故城西。又东北与一水合，水上承盩厔县南源，北径其县东。又北径思乡城西，又北注田溪。田溪水又北流注于渭水也。县北有蒙笼渠，上承渭水于郿县东，径武功县为成林渠。东径县北，亦曰灵轵渠，《河渠书》以为引堵水。徐广曰：一作诸川，是也。渭水又东径槐里县故城南。县，古犬丘邑也，周懿王都之。秦以为废丘，亦曰舒丘。中平元年，灵帝封左中郎将皇甫嵩为侯国。县南对渭水，北背通渠。《史记。秦本纪》云：秦武王三年，渭水赤三日。秦昭王三十四年，渭水又大赤三日。《洪范五行传》云：赤者，火色也，水尽赤，以火沴水也。渭水，秦大川也，阴阳乱，秦用严刑败乱之象。后项羽入秦，封司马欣为塞王，都栎阳；董翳为翟王，都高奴；章邯为雍王，都废丘，为三秦。汉祖北定三秦，引水灌城，遂灭章邯。三年，改曰槐里。王莽更名槐治也，世谓之为大槐里。晋太康中，始平郡治也。其城递带防陆，旧渠尚存，即《汉书》所谓槐里环堤者也。东有漏水，出南山赤谷。东北流径长杨宫东，宫有长杨树，因以为名，漏水又北历苇圃西，亦谓之仙泽。又北径望仙宫。又东北，耿谷水注之，水发南山耿谷，北流与柳泉合。东北径五柞宫西。长杨、五柞二宫，相去八里，并以树名宫，亦犹陶氏以五柳立称。故张晏曰：宫有五柞树。在盩厔县西。其水北径仙泽东，又北径望仙宫东，又北与赤水会，又北径思乡城东，又北注渭水。渭水又东合甘水，水出南山甘谷，北径秦文王萯阳宫西，又北径五柞宫东，又北径甘亭西。在水东鄠县。昔夏启伐有扈，作誓于是亭。故马融曰：甘有扈南郊地名也。甘水又东得涝水口。水出南山涝谷，北径汉宜春观东，又北径鄠县故城西。涝水际城北出，合美陂水。水出宜春观北。东北流注涝水。涝水北注甘水而乱流入于渭。即上林故地也。《东方朔传》称：武帝建元中微行，北至池阳，西至黄山，南猎长杨，东游宜春，夜漏十刻乃出，与侍中、常侍武骑、待诏及陇西、北地良家子能骑射者，期诸殿下，故有期门之号。且明入山下，驰射鹿豕狐兔，手格熊罴。上大欢乐之。上乃使大中大夫虞邱寿王与待诏能用算者，举籍；阿城以南，盩厔以东，宜春以西，提封顷亩及其贾直，属之南山以为上林苑。东方朔谏，秦起阿房而天下乱，因陈泰阶六符之事。上乃拜大中大夫、给事中，赐黄金百斤。卒起上林苑。故相如请为天子游猎之赋，称乌有先生、亡是公而奏《上林》也。
又东，丰水从南来注之。丰水出丰溪西，北流分为二水，一水东北流为枝津，一水西北流又北交，水自东入焉。又北，昆明池水注之，又北径灵台西，又北至石墩，注于渭。《地说》云：渭水又东，与丰水会于短阴山内。水会，无他高山异峦，所有惟原阜石激而已。水上旧有便门桥，与便门对直，武帝建元三年造。张昌曰：桥在长安西北，茂陵东。如淳曰，去长安四十里。渭水又径太公庙北。庙前有太公碑，文字虢缺，今无可寻。渭水又东北与鄗水合，水上承鄗池于昆明池北。周武王之所都也。故《诗》云：考卜维王，宅是鄗京，维龟正之，武王成之。自汉武帝穿昆明池于是地，基构沦虢，今无可究。《春秋后传》曰：使者郑容入柏谷关，至平舒置，见华山有素车白马，问郑容安之？答曰：之咸阳。车上人曰：吾华山君使，愿托书致鄗池君。子之咸阳，过鄗池，见大梓下有文石，取以款列梓，当有应者，以书与之。勿妄发，致之得所欲。郑容行至鄗池，见一梓下，果有文石，取以款梓。应曰：诺。郑容如睡，觉而见宫阙，若王者之居焉。谒者出，受书，入，有顷，闻语声言：祖为死。神道茫昧，理难辨测，故无以精其幽致矣。鄗水又北流，西北注，与盩厔池合。水出鄗池西，而北流入于鄗。《毛诗》云：鄗，流貌也。而世传以为水名矣。郑玄曰：丰鄗之间，水北流也。鄗水北径清泠台西，又径磁石门西。门在阿房前，悉以磁石为之，故专其目。令四夷朝者，有隐甲怀刃入门而胁之以示神，故亦曰胡门也。鄗水又北，注于渭。渭水北有杜邮亭，去咸阳十七里、今名孝里亭，中有白起祠。嗟乎！有制胜之功，惭尹、商之仁，是地即其伏剑处也。渭水又东北径渭城南，文颖以为故咸阳矣。秦孝公之所居高宫也。献公都栎阳，天雨金。周太史儋见献公曰：周故与秦国合而别，别五百岁复合，合七十岁而霸王出。至孝公作咸阳，筑冀阙，而徙都之。故《西京赋》曰：秦里其朔，实为咸阳。太史公曰：长安，故咸阳也。汉高帝更名新城。武帝元鼎三年别为渭城，在长安西北，渭水之阳。王莽之京城也。始隶扶风，后并长安。南有鄗水注之，水上承皇子陂于樊川，其地即杜之樊乡也。汉祖至栎阳，以将军樊哙灌废丘，最赐邑于此乡也。其水西北流径杜县之杜京西，西北流径杜伯冢南。杜伯与其友左儒仕宣王，儒无罪见害，杜伯死之，终能报恨于宣王。故成公子安五言诗曰：谁谓鬼无知，杜伯射宣王。鄗水又西北径下杜城，即杜伯国也。鄗水又西北，枝合故渠，渠有二流，上承交水。合于高阳原，而北径河池陂东，而北注鄗水。鄗水又北与昆明故池会，又北径秦通六基东。又北径鄗水陂东，又北得陂水。水上承其陂，东北流入于鄗水。鄗水又北径长安城西，与昆明池水合。水上承池于昆明台，故王仲都所屠也。桓谭《新论》称，元帝被病，广求方士。汉中送道士王仲都，诏问所能。对曰：能忍寒暑。乃以隆冬盛寒日，令袒，载驷马，于上林昆明池上环冰而驰。御者厚衣狐裘寒战，而仲都独无变色，卧于池台上，曛然自若。夏大暑日，使曝坐，环以十炉火。不言热，又身不汗。池水北径鄗京东，秦阿房宫西。《史记》曰：秦始皇三十五年，以咸阳人多，先王之宫小，乃作朝宫于渭南，亦曰阿城也。始皇先作前殿阿房，可坐万人，下可建五丈旗，周驰为阁道，自殿直抵南山。表山巅为阙。为复道自阿房度渭，属之咸阳，象天极阁道，绝汉抵营室也。《关中记》曰：阿房殿在长安西南二十里。殿东西千步，南北三百步，庭中受十万人。其水又屈而径其北.东北流注堨水陂。陂水北出，径汉武帝建章宫东，于凤阙南，东注泬水。泬水又北径凤阙东。《三辅黄图》曰：建章宫，汉武帝造，周二十余里，千门万户。其东凤阙，高七丈五尺，俗言贞女楼，非也。《汉武帝故事》云：阙高二十丈。《关中记》曰：建章宫圆阙，临北道，有金凤在阙上，高丈余，故号凤阙也。故繁钦《建章凤阙赋叙》曰：秦汉规模，廓然毁泯，惟建章凤阙，岿然独存。虽非象魏之制，亦一代之巨观也。泬水又北，分为二水，一水东北流，一水北径神明台东。《傅子。宫室》曰：上于建章中作神明台、并于楼，咸高五十余丈，皆作悬阁，辇道相属焉。《三辅黄图》曰：神明台在建章宫中，上有九室，今人谓之九子台，即实非也。泬水又径渐台东。《汉武帝故事》曰：建章宫北有太液池，池中有渐台，高三十丈。渐，浸也，为池水所渐。一说，星名也。南有璧门三层，高三十余丈、中殿十二间，阶陛咸以玉为之。铸铜凤，高五丈，饰以黄金，楼屋上。椽首，薄以玉璧，因曰璧玉门也。泬水又北流注渭，亦谓是水为泬水也。故吕忱曰：泬水出杜陵县。《汉书音义》曰：泬，水声，而非水也。亦曰高都水。前汉之末，王氏五侯大治池宅，引泬水入长安城，故百姓歌之曰：五侯初起，曲阳最怒。坏决高都，竟连五杜。土山渐台，像西白虎。即是水也。
又东过长安县北，渭水东分为二水。《广雅》曰：水自渭出为泶，其犹河之有雍也。此渎东北流，径《魏雍州刺史郭淮碑》南。又东南合一水，径两石人北。秦始皇造桥，铁镦重不能胜，故刻石作力士孟贲等像以祭之，镦乃可移动也。又东径阳侯祠北，涨辄祠之。此神能为大波，故配食河伯也。后人以为邓艾祠。悲哉！谗胜道消，专忠受害矣。此水又东注渭水。水上有梁，谓之渭桥，秦制也，亦曰便门桥。秦始皇作离宫于渭水南北，以象天宫。故《三辅黄图》曰：渭水贯都以象天汉，横桥南度以法牵牛。南有长乐宫，北有咸阳宫，欲通二宫之间，故造此桥，广六丈，南北三百八十步，六十八间，七百五十柱，百二十二梁，桥之南北有堤激，立石柱，柱南，京兆主之，柱北，冯翊主之，有令丞，各领徒千五百人，桥之北首，垒石水中，故谓之石柱桥也。旧有忖留神像。此神尝与鲁班语，班令其人出。忖留曰：我貌很丑，卿善图物容，我不能出。班于是拱手与言曰：出头见我。忖留乃出首，班于是以脚画地，忖留觉之，便还没水，故置其像于水，惟背以上立水上。后董卓入关，遂焚此桥。魏武帝更修之，桥广三丈六尺。忖留之像，曹公乘马见之，惊，又命下之。《燕丹子》曰：燕太子丹质于秦，秦王遇之无礼，乃求归。秦王为机发之桥，欲以陷丹，丹过之，桥不为发。又一说，交龙扶舆而机不发。但言今不知其故处也。渭水又东与泬水枝津合，水上承泬水，东北流径邓艾祠南，又东分为二水，一水东入逍遥园，注藕池。池中有台观，莲荷被浦，秀实可玩。其一水，北流注于渭。渭水又东径长安城北。汉惠帝元年筑，六年成，即咸阳也。秦离宫无城，故城之。王莽更名常安。十二门，东出北头第一门，本名宣平门，王莽更名春王门正月亭，一曰东都门，其郭门亦曰东都门，即逢萌挂冠处也。第二门本名清明门，一曰凯门，王莽更名宣德门布恩亭。内有藉田仓，亦曰藉田门。第三门本名霸城门，王莽更名仁寿门无疆亭。民见门色青，又名青城门，或曰青绮门，亦曰青门。门外旧出好瓜。昔广陵人邵平为秦东陵侯，秦破，为布衣，种瓜此门，瓜美，故世谓之东陵瓜。是以阮籍《咏怀诗》云：昔闻东陵瓜，近在青门外，连畛拒阡陌，子母相钩带。指谓此门也。南出东头第一门，本名覆盎门，王莽更名永清门长茂亭。其南有下杜城。应劭曰：故杜陵之下聚落也，故曰下杜门。又曰端门，北对长乐宫。第二门本名安门，亦曰鼎路门，王莽更名光礼门显乐亭。北对武库。第三门本名平门，又曰便门，王莽更名信平门诚正亭。一曰西安门，北对未央宫。西出南头第一门，本名章门，王莽更名万秋门亿年亭，亦曰光华门也。第二门本名直门，王莽更名直道门端路亭，故龙楼门也。张晏曰：门楼有铜龙。《三辅黄图》曰：长安西出第二门即此门也。第三门本名西城门，亦曰雍门，王莽更名章义门著义亭。其水北入，有函里，民名曰函里门，亦曰突门。北出西头第一门，本名横门，王莽更名霸都门左幽亭。如淳曰：横音光，故曰光门。其外郭有都门，有棘门。徐广曰：棘门在渭北。孟康曰：在长安北，秦时宫门也。如淳曰：《三辅黄图》曰棘门，在横门外。按《汉书》，徐厉军于此，备匈奴。又有通门、亥门也。第二门，本名厨门，又曰朝门，王莽更名建子门广世亭，一曰高门。苏林曰：高门，长安城北门也。其内有长安厨官在东，故名曰厨门也。如淳曰：今名广门也。第三门本名杜门，亦曰利城门，王莽更名进和门临水亭。其外有客舍，故民曰客舍门，又曰洛门也。凡此诸门，皆通逵九达，三途洞开，隐以金椎，周以林木，左出右入，为往来之径。行280者升降，有上下之别。汉成帝之为太子，元帝尝急召之。太子出龙楼门，不敢绝驰道，西至直城门，方乃得度。上怪迟，问其故，以状对。上悦，乃著令，令太子得绝驰道也。渭水东合昆明故渠，渠上承昆明池东口，东径河池陂北，亦曰女观陂。又东合泬水，亦曰漕渠。又东径长安县南，东径明堂南。旧引水为辟雍处，在鼎路门东南七里。其制上圆下方，九宫十二堂，四向五室。堂北三百步，有灵台，是汉平帝元始四年立。渠南有汉故圜丘，成帝建始二年罢雍五峙，始祀皇天上帝于长安南郊。应劭曰：天郊在长安南。即此也。故渠之北，有白亭、博望苑，汉武帝为太子立，使通宾客，从所好也。太子巫蛊事发，斫杜门东出。史良娣死，葬于苑北，宣帝以为戾园，以倡优千人乐思后园庙，故亦曰千乡。故渠又东而北屈，径青门外，与泬水枝渠会，渠上承泬水于章门西。飞渠引水入城。东为仓池，池在未央宫西。池中有渐台，汉兵起，王莽死于此台。又东径未央宫北。高祖在关东，令萧何成未央宫。何斩龙首山而营之。山长六十余里，头临渭水，尾达樊川。头高二十丈，尾渐下高五六丈，土色赤而坚，云昔有黑龙从南山出，饮渭水，其行道因山成迹，山即基，阙不假筑，高出长安城。北有玄武阙，即北阙也。东有苍龙阙，阙内有阊阖、止车诸门。未央殿东有宣室、玉堂、麒麟、含章、白虎、凤皇、朱雀、鹓鸾、昭阳诸殿，天禄、石渠、麒麟三阁。未央宫北即桂宫也，周十余里，内有明光殿、走狗台、柏梁台，旧乘复道，用相径通。故张衡《西京赋》曰：钩陈之外，阁道穹隆属长乐与明光，径北通于桂宫。故渠出二宫之间，谓之明渠也。又东历武库北。旧樗里子葬于此，樗里子名疾，秦惠王异母弟也，滑稽多智，秦人号曰智囊，葬于昭王庙西，渭南阴乡樗里，故俗谓之樗里子。云：我百岁后，是有天于之宫夹我墓。疾以昭王七年卒，葬于渭南章台东。至汉，长乐宫在其东，未央宫在其西，武库直其墓。秦人喭曰力则任鄙，智则樗里是也。明渠又东径汉高祖长乐宫北，本秦之长乐宫也，周二十里，殿前列铜人，殿西有长信、长秋、永寿、永昌诸殿。殿之东北有池，池北有层台，俗谓是池为酒池，非也。故渠北有楼，竖汉京兆尹司马文预碑。故渠又东出城，分为二渠，即《汉书》所谓王渠者也。苏林曰：王渠，官渠也，犹今御沟矣。晋灼曰：渠名也，在城东覆盎门外。一水径杨桥下，即青门桥也。侧城北，径邓艾祠西，而北注渭，今无水。其一水，右入昆明故渠，东径奉明县广城乡之廉明苑南。史皇孙及工夫人葬于郭北，宣帝迁苑南，卜以为悼园，益园民千六百家，立奉明县以奉二园。园在东部门。昌邑王贺自霸御法驾；郎中令龚遂骏乘，至广明东都门是也。故渠东北径汉太尉夏侯婴冢西。葬日，柩马悲鸣，轻车罔进，下得石椁，铭云：于嗟滕公居此室！故遂葬焉。冢在城东八里，饮马桥南四里，故时人谓之马冢。故渠又北，分为二渠，一水东径虎圈南，而东入霸，一水北合渭，今无水。
又东过霸陵县北，霸水从县西北流注之。霸者，水上地名也。古曰滋水矣，秦穆公霸世，更名滋水为霸水，以显霸功。水出蓝田县蓝田谷，所谓多玉者也。西北有铜谷水，次东有辋谷水，二水合而西注，又西流入埿水。埿水又西径峣关北，历峣柳城。东西有二城，魏置青埿军于城内，世亦谓之青埿城也。秦二世三年，汉祖入自武关，攻秦，赵高遣将距于峣关者也。《土地记》曰：蓝田县南有峣关，地名晓柳，道通荆州。《晋地道记》曰：关当282上洛县西北。埿水又西北流入霸。霸水又北历蓝田川，径蓝田县东。《竹书纪年》，梁惠成王三年，秦子向命力蓝君，盖子向之故邑也。川有汉临江王荣冢。景帝以罪征之，将行，祖于江陵北门，车轴折，父老泣曰：吾王不反矣！荣至，中尉郅都急切责王，王年少，恐而自杀，葬于是川。有燕数万，衔土置冢上，百姓矜之。霸水又左合浐水，历白鹿原东，即霸川之西故芷阳矣。《史记》，秦襄王葬芷阳者是也，谓之霸上。汉文帝葬其上，谓之霸陵。上有四出道以泻水，在长安东南三十里。故王仲宣赋诗云：南登霸陵岸，回首望长安。汉文帝尝欲从霸陵上，西驰下峻坂。袁盎揽辔于此处。上曰：将军怯也？盎曰：臣闻千金之子，坐不垂堂，百金之子，立不倚衡。圣人不乘危。今驰不测，如马惊车败，奈高庙何？上乃止。霸水又北，长水注之。水出杜县白鹿原，其水西北流，渭之荆溪。又西北，左合狗枷川水，水有二源。西川上承磈山之斫槃谷，次东有苦谷，二水合而东北流，径风凉原西。《关中图》曰：丽山之西，川中有阜，名曰风凉原，在磈山之阴，雍州之福地。即是原也。其水傍溪北注，原上有汉武帝祠。其水右合东川，水出南山之石门谷，次东有孟谷，次东有大谷，次东有雀谷，次东有土门谷，五水北出谷，西北历风凉原东，又北与西川会，原为二水之会，乱流北径宣帝许后陵东北，去杜陵十里。斯川于是有狗枷之名。川东亦曰白鹿原也。上有狗枷堡，《三秦记》曰：丽山西有白鹿原，原上有狗枷堡，秦襄公时有大狗来下，有贼则狗吠之，一堡无患，故川得厥目焉。川水又北径杜陵东。元帝初元元年，葬宣帝社陵，北去长安五十里。陵之西北，有杜县故城。秦武公十一年县之。汉宣帝元康元年，以社东原上为初陵，更名杜县为杜陵。王莽之饶安也。其水又北注荆溪，荆溪水又北径霸县，又有温泉入焉。水发自原下，入荆溪水，乱流注于霸，俗谓之浐水，非也。《史记。封禅书》，文帝出长门，《注》云：在霸陵县。有故亭，即《郡国志》所谓长门亭也。《史记》曰：霸、浐、长水也，虽不在祠典，以近咸阳秦、汉都，泾、渭、长水，尽得比大川之礼。昔文帝居霸陵，北临厕，指新丰路示慎夫人曰：此走邯郸道也。因使慎夫人鼓瑟，上自倚瑟而歌，凄怆悲怀，顾谓群巨曰：以北山石为椁，用纻絮斫陈漆其间，岂可动哉？释之曰：使其中有可欲，虽锢南山，犹有隙；使无可欲，虽无石椁，又何戚焉？文帝曰：善！拜廷尉。韦昭曰：高岸夹水为厕。今斯原夹二水也。霸水又北会两川，又北，故渠右出焉。霸水又北径王莽九庙南。王莽地皇元年，博征天下工匠，坏撤西苑、建章诸宫馆十余所，取材瓦以起九庙，算及吏民，以义入钱谷，助成九庙。庙殿皆重屋。太初祖庙，东西南北各四十丈，高十七丈，余庙半之。为铜薄栌，饰以金银雕文，穷极百工之巧，褫高增下，功费数百巨万，卒死者万数。霸水又北径帜道，在长安县东十三里。王莽九庙在其南。汉世，有白蛾群飞，自东都门过枳道，吕后拔除于霸上，还见仓狗戟胁于斯道也。水上有桥，谓之霸桥。地皇三年，霸桥木灾，自东起，卒数千以水泛沃救不灭，晨焚夕尽。王莽恶之，下书曰：甲午火桥，乙未，立春之日也。予以神明圣祖黄虞遗统受命，至于地皇四年为十五年，正以三年终冬，绝灭霸驳之桥，欲以兴成新室，统一长存之道。其名霸桥，为长存桥。霸水又北，左纳漕渠，绝霸右出焉。东径霸城北，又东径子楚陵北。皇甫谧曰：秦庄王葬于芷阳之丽山。京兆东南霸陵山，刘向曰：庄王大其名，立坟者也。《战国策》曰：庄王字异人，更名子楚，故世人犹以子楚名陵。又东径新丰县，右会故渠。渠上承霸水，东北径霸城县故城南。汉文帝之霸陵县也，王莽更之曰水章。魏明帝景初元年，徙长安金狄，重不可致，因留霸城南。人有见蓟子训与父老共摩铜人曰：正见铸此时，计尔日已近五百年矣。故渠又东北径刘更始冢西。更始三年，为赤眉所杀，故侍中刘恭，夜往，取而埋之。光武使司徒邓禹收葬于霸陵县。更始尚书仆射、行大将军事鲍永，持节安集河东，闻更始死，归世祖，累迁司隶校尉。行县，经更始墓，遂下拜，哭尽哀而去。帝问公卿，大中大夫张湛曰：仁不遗旧，忠不忘君，行之高者。帝乃释。又东北径新丰县，右合漕渠，汉大司农郑当时所开也。以渭水难漕，命齐水工徐伯发卒穿渠引渭。其渠自昆明池南傍山原，东至于河，且田且漕，大以为便。今无水。霸水又北径秦虎圈东。《列士传》曰：秦昭王会魏王，魏王不行，使朱亥奉壁一双。秦王大怒，置朱亥虎圈中。亥瞋目视虎，毗裂，血出溅虎，虎不敢动，即是处也。霸水又北，入于渭水。渭水又东，会成国故渠。渠，魏尚书左仆射卫臻征蜀所开也。号成国渠，引以浇田。其渎上承汧水于陈仓东，东径郿及武功、槐里县北。渠左有安定梁严冢，碑碣尚存。又东径汉武帝茂陵南，故槐里之茂乡也。应劭曰：帝自为陵，在长安西北八十余里。《汉武帝故事》曰：帝崩后，见形谓陵令薛平曰：吾虽失势，犹为汝君，奈何令吏卒上吾陵磨刀剑乎？自今以后可禁之。平顿首谢，因不见。推问陵旁，果有方石，可以为砺，吏卒常盗磨刀剑，霍光欲斩之。张安世曰：神道茫昧，不宜为法。乃止。故阮公《咏怀诗》曰：失势在须臾，带剑上吾丘。陵之西而北一里，即李夫人冢。冢形三成，世谓之英陵。夫人兄延年知音，尤善歌舞，帝爱之。每为新声变曲，闻者莫不感动。常侍上，起舞，歌曰：北方有佳人，绝世而独立。一顾倾人城，再顾倾人国。宁不知倾城复倾国，佳人难再得！上曰：世岂有此人乎？平阳主曰：延年女弟。上召见之，妖丽，善歌舞，得幸，早卒。上悯念之，以后礼葬，悲思不已，赋诗悼伤。故渠又东径茂陵县故城南。武帝建元二年置。《地理志》曰：宣帝县焉，王莽之宣成也。故渠又东径龙泉北，今人谓之温泉，非也。渠北故坂北即龙渊庙。如淳曰：《三辅黄图》有龙渊宫，今长安城西有其庙处，盖宫之遗也。故渠又东径姜原北。渠北有汉昭帝陵，东南去长安七十里。又东径平陵县故城南。《地理志》曰：昭帝置。王莽之广利也。故渠之南有窦氏泉，北有徘徊庙。又东径汉大将军魏其侯窦婴冢南，又东径成帝延陵南，陵之东北五里，即平帝康陵坂也。故渠又东，径渭陵南。元帝永光四年，以渭城寿陵亭原上为初陵，诏不立县邑。又东径哀帝义陵南。又东径惠帝安陵南，陵北有安陵县故城。《地理志》曰：惠帝置，王莽之嘉平也。渠侧有杜邮亭。又东，径渭城北。《地理志》曰：县有兰池宫。秦始皇微行，逢盗于兰池，今不知所在。又东径长陵南，亦曰长山也。秦名天子冢曰山，汉曰陵，故通曰山陵矣。《风俗通》曰：陵者，天生自然者也，今王公坟垅称陵。《春秋左传》曰：南陵，夏后皋之墓也。《春秋说题辞》曰：丘者，墓也，冢者，种也，种墓也。罗倚于山，分卑尊之名者也。故渠又东径汉丞相周勃冢南，冢北有亚夫冢。故渠东南谓之周氏曲，又东南径汉景帝阳陵南，又东南注于渭，今无水。渭水又东，径霸城县北，与高陵分水。水南有定陶恭王庙、傅太后陵。元帝崩，傅昭仪随王归国，称定陶太后。286后十年，恭王薨，子代为王。征为太子，太子即帝位，立恭王寝庙于京师，比宣帝父悼皇故事。元寿元年，傅后崩，合葬渭陵。潘岳《关中记》，汉帝后同茔则为合葬，不共陵也，诸侯皆如之。恭王庙在霸城西北，庙西北即傅太后陵。不与元帝同茔，渭陵非谓元帝陵也，盖在渭水之南，故曰渭陵也。陵与元帝齐者，谓同十二丈也。王莽奏毁傅太后冢，冢崩，压杀数百人。开棺，臭闻数里。公卿在位，皆阿莽旨，入钱帛，遣子弟，及诸生四夷凡十余万人，操持作具，助将作掘傅后冢，二旬皆平，周棘其处，以为世戒。今其处积土犹高，世谓之增墀，又亦谓之增阜，俗亦谓之成帝初陵处，所未详也。渭水又径平阿侯王谭墓北，冢次有碑。左则泾水注之。渭水又东，径鄣县西，盖陇西郡之鄣徙也。渭水又东，得白渠技口，又东与五丈渠合。水出云阳县石门山，谓之清水。东南流，径黄嵌山西，又南入祋祤县，历原南出，谓之清水口。东南流，绝郑渠，又东南，入高陵县，径黄白城西，本曲梁宫也。南绝白渠，屈而东流，谓之曲梁水。又东南，径高陵县故城北，东南绝白渠枝渎，又东南，入万年县，谓之五丈渠。又径藕原东，东南流，注于渭。渭水右径新丰县故城北，东与鱼池水会。水出丽山东北，本导源北流，后秦始皇葬于山北，水过而曲行，东注北转。始皇造陵取土，其地污深，水积成池，谓之鱼池也。在秦皇陵东北五里，周围四里。池水西北流，径始皇冢北。秦始皇大兴厚葬，营建冢扩于丽戎之山，一名蓝田，其阴多金，其阳多玉。始皇贪其美名，因而葬焉。斩山凿石，下锢三泉。以铜为椁，旁行周回三十余里。上画天文星宿之象，下以水银为四渎百川，五岳九州，具地理之势。宫观百官，奇器珍宝，充满其中。令匠作机弩，有所穿近，辄射之。以人鱼膏为灯烛，取其不灭者，久之，后宫无子者，皆使殉葬，甚众。坟高五丈，周回五里余。作者七十万人，积年方成。而周章百万之师已至其下，乃使章邯领作者以御难，弗能禁。项羽入关，发之以三十万人，三十日，运物不能穷。关东盗贼，销椁取铜。牧人寻羊，烧之，火延九十日，不能灭。北对鸿门十里。池水又西北流，水之西南有温泉，世以疗疾。《三秦记》曰：丽山西北有温水，祭则得入，不祭则烂人肉。俗云：始皇与神女游而忤其旨，神女唾之生疮，始皇谢之，神女为出温水，后人因以浇洗疮。张衡《温泉赋序》曰：余出丽山，观温泉，浴神井，嘉洪泽之普施，乃为之赋云。此汤也，不使的人形体矣。池水又径鸿门西，又径新丰县故城东，故丽戎地也。高祖王关中，太上皇思东归，故象旧里，制兹新邑，立城社，树枌榆，令街庭若一，分置丰民，以实兹邑，故名之为新丰也。汉灵帝建宁三年，改为都乡，封段颎为侯国。后立阴槃城。其水际城北出，世谓是水为阴槃水，又北绝漕渠，北注于渭。渭水又东，径鸿门北，旧大道北下坂口名也。右有鸿亭。《汉书》：高祖将见项羽。《楚汉春秋》曰：项王在鸿门，亚父曰：吾使人望沛公，其气冲天，五色采相缪，或似龙，或似云，非人臣之气，可诛之。高祖会项羽，范增目羽，羽不应。樊哙杖盾撞人入，食豕肩于此，羽壮之。《郡国志》曰：新丰县东有鸿门亭者也。郭缘生《述征记》，或云，霸城南门曰鸿门也。项羽将因会危高祖，羽仁而弗断。范增谋而不纳，项伯终护高祖以获免。既抵霸上，遂封汉王。按《汉书注》，鸿门在新丰东十七里，则霸上应百里。按《史记》，项伯夜驰告张良，良与俱见高祖，仍使夜返。考其道里，不容得尔。今父老传在霸城南门数288十里，于理为得。按缘生此记，虽历览《史》、《汉》，述行涂经见，可谓学而不思矣。今新丰县故城东三里有坂，长二里余，堑原通道，南北洞开，有同门状，谓之鸿门。孟康言在新丰东十七里，无之。盖指县治而言，非谓城也。自新丰故城西，至霸城五十里，霸城西十里，则霸水，西二十里则长安城。应劭曰：霸水上地名，在长安东三十里，即霸城是也。高租旧停军处，东去新丰既远，何由项伯夜与张良共见高祖乎？推此言之，知缘生此记乖矣！渭水又东，石川水南注焉。渭水又东，戏水注之。水出丽山冯公谷，东北流，又北径丽戎城东。《春秋》晋献公五年，伐之，获丽姬于是邑。丽戎，男国也，姬姓。秦之丽邑矣。又北，右总三川，径鸿门东，又北径戏亭东。应劭曰：戏，宏农湖县西界也。地隔诸县，不得为湖县西。苏林曰：戏，邑名，在新丰东南四十里。盂康曰：乃水名也，今戏亭是也。昔周幽王悦褒拟，姒不笑，王乃击鼓举烽，以征诸侯。诸侯至，无寇，褒姒乃笑，王甚悦之。及犬戎至，王又举烽以征诸侯，诸侯不至，遂败幽王于戏水之上，身死于丽山之北。故《国语》曰：幽灭者也。汉成帝建始二年，造延陵为初陵，以为非吉，于霸曲亭南更营之。鸿嘉元年，于新丰戏乡为昌陵县，以奉初陵。永始元年，诏以昌陵卑下，客土疏恶，不可为万岁居，其罢陵作，令吏民反故，徙将作大匠解万年燉煌。《关中记》曰：昌陵在霸城东二十里，取土东山，与粟同价，所费巨万，积年无成，即此处也。戏水又北分为二水，并注渭水。渭水又东，泠水入焉。水南出肺浮山，盖丽山连麓而异名也。北会三川，统归一壑，历阴槃、新丰两原之间，北流注于渭。渭水又东，酋水南出倒虎山，西总五水，单流径秦步高宫东，世名市丘城。历新丰原东，而北径步寿宫西，又北入渭。渭水又东得西阳水，又东得东阳水，并南出广乡原北垂，俱北入渭。渭水又东径下邦县故城南。秦伐邦，置邦戎于此，有上邦，故加下也。渭水又东与竹水合。水南出竹山，北径媚加谷，历广乡原东，俗谓之大赤水，北流注于渭。渭水又东得白渠口。大始二年，赵国中大夫白公，奏穿渠。引泾水，首起谷口，出于郑渠南，名曰白渠。民歌之曰：田于何所，池阳谷口。郑国在前，白渠起后。即水所始也。东径宜春城南，又东南径池阳城北，枝渎出焉，东南历藕原下，又东径鄣县故城北，东南入渭。今无水。白渠又东，枝渠出焉。东南径高陵县故城北。《地理志》曰：左辅都尉治，王莽之千春也。《太康地记》谓之曰高陆也。车频《秦书》曰：苻坚建元十四年，高陆县民穿井，得龟，大二尺六寸，背文负八卦古字，坚以石为池，养之，十六年而死，取其骨以问吉凶，名为客龟。大卜佐高鲁梦客龟言，我将归江南，不遇，死于秦。鲁于梦中自解曰：龟三万六千岁而终，终必亡国之征也。为谢玄破于淮肥，自缢新城浮图中，秦祚因即沦矣。又东径栎阳城北。《史记》，秦献公二年，城栎阳，自雍徙居之。十八年雨金于是处也。项羽以封司马欣为塞王。按《汉书》，高帝克关中，始都之，王莽之师亭也。后汉建武二年，封骠骑大将军景丹为侯国。丹让，世祖曰：富贵不还故乡，如衣锦夜行，故以封卿。白渠又东，径秦孝公陵北，又东南径居陵城北，莲芍城南，又东注金氏陂，又东南注于渭。故《汉书。沟洫志》曰白渠首起谷口，尾入栎阳是也。今无水。
又东过郑县北，渭水又东径峦都城北，故蕃邑，殷契之所居。《世本》曰：290契居著。阚駰曰：蕃在郑西。然则今峦城是矣，俗名之赤城，水曰赤水，非也。苻健入秦，据此城以抗杜洪。小赤水即《山海经》之灌水也，水出石脆之山，北径萧加谷于孤柏原西，东北流与禺水合，水出英山，北流与招水相得，乱流西北注于灌。灌水又北注于渭，渭水又东，西石桥水南出马岭山，积石据其东，丽山距其西，源泉上通，悬流数十，与华岳同体。其水北径郑城西，水上有桥，桥虽崩褫，旧迹犹存，东去郑城十里，故世以桥名水也。而北流注于渭，阚駰谓之新郑水。渭水又东径郑县故城北。《史记》，秦武公十一年，县之。郑桓公友之故邑也。《汉书》薛瓒《注》言，周自穆王已下，都于西郑，不得以封桓公也。幽王既败，虢、侩又灭，迁居其地，国于郑父之丘，是为郑桓公。无封京兆之文。余按迁《史记》，考《春秋》、《国语》、《世本》言，周宣王二十二年，封庶弟友于郑。又《春秋》、《国语》并言桓公为周司徒，以王室将乱，谋于史伯而寄帑与贿于虢侩之间。幽王霣于戏，郑桓公死之。平王东迁，郑武公辅王室，灭虢、侩而兼其土。故周桓公言于王曰：我周之东迁，晋、郑是依。乃迁封于彼。《左传》隐公十一年，郑伯谓公孙获曰：吾先君新邑于此，其能与许争乎？是指新郑为言矣。然班固、应劭、郑玄、皇甫谧、裴頠、王隐、阚駰及诸述作者，咸以西郑为友之始封，贤于薛瓒之单说也，无宜违正经而从逸录矣。赤盾樊崇于郭北设坛，把城阳景王，而尊右挍卒史刘侠卿牧牛儿盆子为帝。年十五，被发徒跣，为具蜂单衣，半头赤帻，直綦履。顾见众人拜，恐畏欲啼，号年建世。后月余，乘白盖小车，与崇及尚书一人相随，向郑，北渡渭水，即此处也。城南山北有五部神庙，东南向华岳。庙前有碑，后汉光和四年郑县令河东裴毕字君先立。渭水又东与东石桥水会，故沈水也。水南出马岭山，北流径武平城东。按《地理志》，左冯翊有武城县，王莽之桓城也。石桥水又径郑城东，水有故石梁。《述征记》曰郑城东西十四里，各有石梁者也。又北径沈阳城北，注于渭。《汉书。地理志》，左冯翊有沈阳县，王莽更之曰制昌也。盖藉水以取称矣。渭水又东，敷水注之。水南出石山之敷谷，北径告平城东。耆旧所传，言武王代纣，告太平于此，故城得厥名，非所详也。敷水又北径集灵宫西。《地理志》曰：华阴县有集灵宫，武帝起。故张昶《华岳碑》称汉武慕其灵，筑宫在其后。而北流注于渭。渭水又东，粮余水注之。水南出粮余山之阴，北流入于渭，俗谓之宣水也。渭水又东，合黄酸之水，世名之为千渠水。水南出升山，北流注于渭。渭水又东径平舒城北。城侧枕渭滨，半破沦水，南面通衢。昔秦始皇之将亡也，江神素车白马，道华山下，返壁于华阴平舒道，曰：为遗镐池君。使者致之，乃二十八年渡江所沉壁也。即江神返壁处也。渭水之阳，即怀德县界也。城在渭水之北，沙苑之南。即怀德县故城也，世谓之高阳城，非矣。《地理志》曰：《禹贡》北条荆山，在南，山下有荆渠。即夏后铸九鼎处也。王莽更县曰德驩。渭水又东，径长城北，长涧水注之。水南出太华之山，侧长城东而北流，注于渭水。《史记》，秦孝公元年，楚、魏与秦接界。魏筑长城，自郑滨洛者也。
又东过华阴县北，洛水人焉，阚駰以为漆沮之水也。《曹瞒传》曰：操与马超隔渭水，每渡渭，辄为超骑所冲突。地多沙，不可筑城。娄子怕说：今寒，可起沙为城，以水灌之，一宿而成。操乃多作缣囊以堙水，夜汲作城，比明，城立于是水之次也。渭水径具故城北，《春秋》之阴晋也。秦惠文王五年，改曰宁秦。汉高帝八年，更名华阴。王莽之华坛也。县有华山。《山海经》曰：其高五千仞，削成而四方，远而望之，又若华状，西南有小华山也。韩子曰：秦昭王令工施钩梯，上华山，以节柏之心为博箭，长八尺，棋长八寸，而勒之曰：昭王尝与天神博于是。《神仙传》曰：中山卫叔卿尝乘云车，驾白鹿，见汉武帝，帝将臣之，叔卿不言而去。武帝悔，求得其子度世，令追其父。度世登华山，见父与数人博于石上，勅度世令还。山层云秀，故能怀灵抱异耳。山上有二泉，东西分流，至若山雨滂湃，洪津泛洒，挂溜腾虚，直泻山下。有汉文帝庙，庙有石阙数碑。一碑是建安中立，汉镇远将军段煨更修祠堂。碑文，汉给事黄门侍郎张昶造，昶自书之，文帝又刊其二十余字，二书存垂名海内。又刊侍中、司隶校尉钟繇，宏农太守田丘俭姓名，广六行，郁然修平。是太康八年，宏农太守河东卫叔始为华阴令，河东裴仲恂，役其逸力，修立坛庙，夹道树柏，迄于山阴，事见永兴元年华百石所造碑。渭水又东，沙渠水注之。水出南山，北流，西北入长城。城自华山，北达于河。《华岳铭》曰：秦、晋争其祠，立城建其左者也。郭著《述征记》，指证魏之立长城，长城在后，不得在斯，斯为非矣。渠水又北注于渭。《三秦记》曰：长城北有平原，广数百里，民井汲巢居，井深五十尺。渭水又东，径定城北。《西征记》曰：城因原立。《述征记》曰：定城去潼关三十里，夹道各一城。渭水又东，泥泉水注之。水出南山灵谷，而北流注于渭水也。渭水又东合沙渠水，水即符禺之水也。南出符石，又径符禺之山，北流入于渭。东入于河。《春秋》之渭油也。《左传》闵公二年，虢公败犬戎于渭队。服虔曰：队谓汭也。杜预曰：水之限曲曰汭。王肃云：汭，入也。吕忱云：汭者，水相入也。水会即船司空所在矣。《地理志》曰：渭水东至船司空入河。服虔曰：县名，都官。《三辅黄图》有船库官，后改为县。王莽之船利者也。
