颍水出颍川阳城县西北少室山，秦始皇十七年，灭韩，以其地为颍川郡，盖因水以著称者也。汉高帝二年，以为韩国。王莽之左队也。《山海经》曰：颍水出少室山。《地理志》曰：出阳城县阳乾山，今颍水有三源奇发，右水出阳乾山之颍谷。《春秋》颍考叔为其封人。其水东北流。中水导源少室通阜，东南流，径负黍亭东。《春秋》定公六年，郑伐冯、滑、负黍者也。冯敬通《显志赋》曰：求善卷之所在，遇许由于负黍。京相璠曰：负黍在颍川阳城县西南二十七里。世谓之黄城也。亦或谓是水为本，东与右水合。左水出少室南溪，东合颍水，故作者互举二山，言水所发也。《吕氏春秋》曰：卞随耻受汤让，自投此水而死。张显《逸民传》、嵇叔夜《高士传》并言投泂水而死，未知其孰是也。东南过其县南，颍水又东，五渡水注之。其水导源崈高县东北太室东溪。县，汉武帝置，以奉太室山，俗谓之崧阳城。及春夏雨泛，水自山顶而迭相灌澍，崿流相承，为二十八浦也。旸旱辍津，而石潭不耗，道路游憩者，惟得餐饮而已，无敢澡盥其中，苟不如法，必数日不豫，是以行者惮之。山下大潭周数里，而清深肃洁。水中有立石，高十余丈，广二十许步，上甚平整。缁素之士，多泛舟升陟，取畅幽情。其水东南径阳城西，石溜萦委，溯者五涉，故亦谓之五渡水。东南流入颍水。颀水径其县故城南。昔舜禅禹，禹避商均，伯益避启，并于此也。亦周公以上圭测日景处。汉成帝永始元年，封赵临为侯国也。县南对箕山，山上有许由冢，尧所封也。故太史公曰：余登箕山，其上有许由墓焉。山下有牵牛墟。侧颍水有犊泉，是巢父还牛处也。石上犊迹存焉。又有许由庙，碑阙尚存，是汉颍川大守朱宠所立。颍水径其北，东与龙渊水合，其水导源龙渊，东南流，径阳城北，又东南入于颍。颍水又东，平洛溪水注之。水发玉女台下平洛涧，世谓之平洛水。吕忧所谓勺水出阳城山，盖斯水也。又东甫流，注于颍。颍水又东出阳关，历康城南。魏明帝封尚书右仆射卫臻为康乡侯。此即臻封邑也。
又东南过阳翟县北。
颍水东南流，径阳关聚，聚夹水相对，俗谓之东西二土城也。颍水又径上棘城西，又屈径其城南。《春秋左传》襄公十八年，楚师代郑，城上棘以涉颍者也。县西有故堰，堰石崩褫，颓基尚存，旧遏颍水枝流所出也，其故渎东南径三封山北，今无水。渠中又有泉流出焉。时人谓之嵎水，东径三封山东，东南历大陵西连山，、亦曰启筮亭，启享神于大陵之上，即钩台也。《春秋左传》曰夏启有钩台之飨是也。杜预曰；河南阳翟县南有钩台，其水又东南流，水积为陂，陂方十里，俗谓之钩台陂，盖陂指台取名也。又西南流，径夏亭城西，又屈而东南，为郏之靡陂，颍水自堨东径阳翟县故城北。夏禹始封子此，为夏国。故武王至周曰：吾其有夏之居乎？遂营洛邑。徐广曰：河南阳城，阳翟则夏地也。《春秋经》书，秋，郑伯突入于栎。《左传》桓公十五318年，突杀檀怕而居之。服虔曰：檀伯，郑守栎大夫，栎，郑之大都。宋忠曰：今阳翟也。周未，韩景侯自新郑徙都之。王隐曰：阳翟，本栎也。故颍川郡治也。城西有《郭奉孝碑》，侧水有《九山祠碑》。丛柏犹茂，北枕川流也。又东南过颍阳县西，又东南过颍阴县西南。应劭曰：县在颍水之阳，故邑氏之。按《东观汉记》，汉封车骑将军马防为侯国。防，城门校尉，位在九卿上，绝席。颍水又南径颍乡城西。颍朗县故城在东北，旧许昌典农都尉治也。后改为县，魏明帝封侍中辛毗为侯国也。颍水又东南径柏祠曲东，历冈丘城南，故汾丘城也。《春秋左传》襄公十八年，楚子庚治兵于汾。司马彪曰：襄城县有汾丘。杜预曰：在襄城县之东北也。径繁昌故县北，曲蠡之繁阳亭也。《魏书。国志》曰：文帝以汉献帝延康元年，行至曲蠡，登坛受禅于是地，改元黄初，其年以颍阴之繁阳亭为繁昌县。城内有三台，时人谓之繁昌台。坛前有二碑。昔魏文帝受禅于此，自坛而降。曰：舜禹之事，吾知之矣！故其石铭曰遂于繁昌筑灵坛也。于后其碑六字生金；论者以为司马金行，故曹氏六世，迁魏而事晋也。颍水又东南流，径青陵亭城北。北对青陵陂，陂纵广二十里，颍水径其北，枝入为陂，陂西则漷水注之，水出囊城县之邑城下，东流注于陂，陂水又东人临颍县之狼陂。颍水又东南流，而历临颍县也。
又东南过临颍县南，又东南过汝甫强县北，洧水从河南密县东流注之。
临颍，旧县也。颍水自县西注，小水出焉。《尔雅》曰：颍别为沙。
郭景纯曰：皆大水溢出，别为小水之名也。亦犹江别为沱也。颍水又东南，径皋城北。郎古皋城亭矣。《春秋经》书，公及诸侯盟于皋鼬者也。皋、泽字相似，名与字乖耳。颖水又东径阳城南。《竹书纪年》曰：孙何取阳。强城在东北，颍水不得径其北也。颍水又东南，水入焉，非洧水也。
又东过西华县北，王莽更名之曰华望也，有东故言西矣。世祖光武皇帝建武中，封邓晨为侯国。汉济北戴封，字平仲，为西华令，遇天旱，慨治功无感，乃积柴坐其上以自焚，火起而大雨暴至，远近叹服。永元十二年，征太常焉。县北有习阳城，颍水径其南，《经》所谓洧水流注之也。
又南过女阳县北。
县故城南有汝水枝流，故县得厥称矣。阚駰曰：本汝水别流，其后枯竭，号曰死汝水，故其字无水。余按汝、女乃方俗之音，故字随读改，未必一如阚氏之说，以穷通损字也。颍水又东，大水注之。又东南径博阳县故城东。城在南顿县北四十里，汉宣帝封邴吉为侯国，王莽更名乐嘉。
又东南过南顿县北，水从西来流注之。
水于乐嘉县入颍，不至于顿。顿，故顿子国也，周之同姓。、《春秋》僖公二十五年，楚伐陈，纳顿子于顿是也。俗谓之颍阴城，非也。颍水又东南径陈县南，又东南左会交口者也。
又东南至新阳县北，范渠水从西北来注之。
《经》云蒗渠者，百尺沟之名别也。颍水南合交口，新沟自是东出。
颍上有堰，谓之新阳堰，俗谓之山阳堨，非也。新沟自颍北东出，县在水北，故应劭曰：县在新水之阳。今县故城在东，明颍水不出其北，盖：《经》误耳。颍水自堰东南派，径项县故城北。《春秋》僖公十七年，鲁灭项是矣。颍水又东，右合谷水，水上承平乡诸陂，东北径南顿县故城南，侧城东注。《春秋左传》所谓顿迫于陈而奔楚，自顿徒南，故曰南顿也。今其城在顿南三十余里。又东径项城中，楚襄王所郭，以为别都。都内西南小城，项县故城也。旧颍州治。谷水径小城北，又东径魏豫州刺史贾逵祠北。王隐言祠在城北，非也，庙在小城东。昔王凌为宣王司马懿所执，届庙而叹曰：贾梁道王凌，魏之忠臣，惟汝有灵知之。遂仰鸩而死。庙前有碑，碑石金生。干宝曰：黄金可采，为晋中兴之瑞。谷水又东流，出城东注颍。颍水又东，侧颍有公路城。袁术所筑也，故世因以术字名城矣。颍水又东，径临颍城北。城临水，阙南面。又东径云阳二城间，南北翼水，并非所具。又东径丘头。丘头南枕水，《魏书。郡国志》曰：宣王军次丘头，王凌面缚水次，故号武丘矣。颍水又东南流，于故城北，细水注之。水上承阳都陂，陂水枝分，东南出为细水，东径新阳县故城北，又东南径宋县故城北。县即所谓郪丘者也，秦伐魏娶郪丘，谓是邑矣。汉成帝绥和元年，诏封殷后于沛，以存三统。平帝元始四年，改曰来公。章帝建初四年。徙邑于此，故号新郪，为宋公国也，王莽之新延矣。细水又甫径细阳县，新沟水注之。沟首受交口，东北径新阳县故城南。汉高帝六年，封吕青为侯国、王莽更名曰新明也，故应劭曰：县在新水之阳。今无水，故渠旧道而已。东入泽渚，而散流入细。细水又东南径细阳县放城南。王莽更之曰乐庆也。世祖建武中，封岑彭子遵为侯国。细水又东南，积而为陂。谓之次塘，公私引裂，以供田溉。又东南流，屈而西南人颖。《地理志》曰：细水出细阳县东南入颍。颍水又东南流，径胡城东，故胡子国也。《春秋》定公十五年，楚灭胡，以胡子豹归是也。杜预《释地》曰：汝阴县西北有胡城也。颍水又东南，汝水枝津注之。水上承汝水别渎于奇洛，城东三十里，世谓之大水也。东南径召陵县故城南。《春秋左传》僖公四年，齐桓公师于召陵，责楚贡不入，即此处也。城内有大井，径数丈，水至清深。阚駰曰：召者，高也。其地丘墟，井深数丈，故以名焉。又东南径征羌县，故召陵县之安陵乡，安陵亭也。世祖建武十一年，以封中郎将来歙。歙以征定西羌功，故更名征羌也。阙駰引《战国策》，以为秦昭王欲易地，谓此非也。汝水别渎又东径公路台北，台临水方百步，袁术所筑也。汝水别沟又东径西门城，即南利也。汉宣帝封广陵厉王子刘昌为侯国。县北三十里有孰城，号曰北利。故渎出于二利之间，间关女阳之县，世名之死女。县取水名，故曰女阳也，又东径南顿县故城北，又东南径鲖阳城北，又东径邪乡城北，又东径固始县故城北。《地理志》：县，故寝也。寝丘在南，故藉丘名县矣。王莽更名之曰闰治。孙叔敖以土浸薄，取而为封，故能绵嗣。城北犹有《叔敖碑》。建武二年，司空李通，又慕叔敖受邑，故光武以嘉之，更名固始。别汝又东径蔡冈北。冈上有平阳侯相蔡昭冢。昭字叔明，周后稷之胄。冢有石阙，阙前有二碑，碑字论碎，不可复识。羊虎倾低，殆存而已。枝汝又东北流径胡城南 而东历女阴县故城西北。东人颍水。颍水又东径女阴县故城北。《史记。高祖功臣侯者年表》曰：高祖六年，封夏侯婴为侯国。王莽更名之曰汝坟也。县在汝水之阴，故以汝水纳称。城西有一城，故陶丘乡也，汝阴郡治。城外东北隅，有旧台，翼城若丘，俗谓之女郎台，虽经颓毁，犹自广崇，上有一井。疑故陶丘乡，所未详。又东南至慎县，东南入于淮。颍水东南流，左合上吴、百尺二水，俱承次塘细陂，南流注于颖。颖水又东南，江肢水注之。水受大漴陂，陂水南流，积为江陂，南径慎城西，侧城南流入于颍。颍水又径慎县故城南，县故楚邑，白公所居以拒吴。《春秋左传》哀公十六年，吴人伐慎，白公败之。王莽之慎治也。世祖建武中，封刘赐为侯国。颍水又东南径蜩郭东，俗谓之郑城矣。又东南入于淮。《春秋》昭公十二年，楚子狩于州来，次于颍尾。盖颍水之会淮也。
洧水出河南密县西南马领山，水出山下。亦言出颍川阳城山，山在阳城县之东北，盖马领之统目焉。洧水东南流，径一故台南，俗谓之阳子台。又东径马岭坞北，坞在山上，坞下泉流北注，亦谓洧别源也，而入于洧水。洧水东流，绥水会焉，水出方山绥溪，即《山海经》所谓浮戏之山也。东南流，径汉宏农太守张伯雅墓。茔域四周，垒石为垣，隅阿相降，列于绥水之阴庚门，表二石阙，夹对石兽于阙下，累前有石庙，列植三碑。碑云；德字伯雅，河南密人也。碑侧树两石人，有数石柱及诸石兽矣。旧引绥水南人茔域。而为池沼。沼在丑地，皆蟾蠩吐水，石隍承溜。池之南，又建石楼。石庙前，又翼列诸兽。但物谢时沦，调毁殆尽。夫富而非义，比之浮云，况复此乎？王孙、士安斯为达矣。绥水又东南流，径上郭亭南，东南注洧。洧水又东，囊荷水注之。水出北山子节溪，亦谓之子节水，东南流注于洧。洧水又东会沥滴泉，水出深溪之侧，泉流丈余，悬水散注。故世士以沥滴称，南流入洧水也。
东南过其县南。
流水又东南流，与承云二水合，俱出承云山，二源双导，东南流注于洧。世谓之东、西承云水。情水又东，微水注之。水出微山，东北流入于洧。洧水又东径密县故城南。《春秋》谓之新城。《左传》僖公六年，会诸侯伐郑，围新密，郑所以不时城也。今县城东门南侧，有汉密令卓茂祠。茂字子康，南阳宛人。温仁宽雅，恭而有札，人有认其马者，茂与之，曰：若非公马，幸至丞相府归我。遂挽车而去。后马主得马，谢而还之。任汉黄门郎，迁密令，举善而教，口无恶言，教化大行，道不拾遗，蝗不入境，百姓为之立祠，享祀不辍矣。洧水又左会璅泉水，水出玉亭西，北流注于洧水。洧水又东南与马关水合，水出玉亭下，东北流历马关，谓之马关水。又东北注于洧。洧水又东合武定水，水北出武定冈，西南流，又屈而东南流，径零鸟坞西，侧坞东南流。坞侧有水，悬流赴壑，一匹有余，直注涧下，沦积成渊。嬉游者瞩望，奇为佳观。俗人睹此水挂于坞侧，遂目之为零鸟水。东南流入于洧。洧水又东与虎牍山水合，水发南山虎牍溪，东北流入洧。洧水又东南，赤涧水注之。水出武定冈，东南流径皇台冈下。又历冈东，东南流注于洧。南水又东南流，潧水注之。洧水又东南径郐城南。《世本》曰：陆终娶于鬼方氏之妹，谓之女聩，是生六子，孕三年，启其左胁，三人出焉。破其右胁，三人出焉。其四曰莱言，是为郐人，郐人者，郑是也。郑桓公问于史伯曰：王室多难，予安逃死乎？史伯曰：虢、郐，公之民，迁之可也。郑氏东迁，虢、郐献十邑焉。刘桢云：郐在豫州外方之北，北邻于虢，都荣之南，左济右洛，居两水之间，食溱、洧焉。徐广曰：郐在密县，妘姓矣，不得在外方之北也。洧水又东径阴权北，水有梁焉，俗谓是济为参辰口。《左传》襄公九年，晋代郑，济于阴坂，次于阴口而还是也。杜预曰：阴坂，洧津也。服虔曰：水南曰阴。口者，水口也。参、阴声相近，盖传呼之谬耳。又晋居参之分，实沈之土。郑处大辰之野，阙伯之地，军师所次，故济得其名也。又东过郑县南，潧水从西北来注之。
洧水又东径新郑县故城中。《左传》襄公元年，晋韩厥、荀偃帅诸侯伐郑，入其郛，败其徒兵于洧上是也。《竹书纪年》：晋文侯二年，周惠王子多父伐郐，克之，乃居郑父之丘，名之曰郑，是曰桓公。皇甫士安《帝王世纪》云：或言县故有熊氏之墟，黄帝之所都也。郑氏徙居之，故曰新郑矣。城内有遗祠，名曰章乘是也，洧水又东，为洧渊水。《春秋传》曰：龙斗于时门之外洧渊，即此潭也。今洧水自郑城西北入，而东南流，径郑城南。城之南门内，旧外蛇与内蛇斗，内蛇死。六年，大夫傅瑕杀郑子纳厉公，是其征也。水南有郑庄公望母台。庄姜恶公寤生，与段京居。段不弟，姜氏无训。庄公居夫人于城颍。誓曰：不及黄泉，无相见也，故成台以望母，用伸在心之思，感考叔之言，忻大隧之赋：泄泄之慈有嘉，融融之孝得常矣。洧水又东与黄水合，《经》所谓潧水，非也。黄水出太山南黄泉，东南流径华城西。史伯谓郑桓公曰：华，君之土也。韦昭曰：华，国名矣。《史记》秦昭王三十三年，白起攻魏，拔华阳，走芒卯，斩首十五万。可马彪曰：华阳，亭名，在密县。嵇叔夜常采药于山泽。学琴于古人，即此亭也。黄水东南流，又与一水合。水出华城南冈，一源两分，泉流派别，东为七虎涧水，西流即是水也。其水西南流，注于黄水，黄即《春秋》之所谓黄崖也。故杜预云：苑陵县西有黄水者也。又东南流，水侧有二台，谓之积粟台，台东即二水之会也。捕獐山水注之，水东出捕獐山，西流注于黄水。黄水又南至郑城北，东转于城之东北，与黄沟合。水出捕獐山，东南流至郑城东，北入黄水。黄水又东南，径龙渊东南，七里沟水注之，水出隙候亭东南平地，东注，又屈而南流，径升城东，又南历烛城西，即郑大夫烛之武邑也。又南流注于洧水也。
又东南过长社县北，洧水东南流，南濮、北濮二水人焉，濮音仆。洧水又东南与龙渊水合，水出长社县西北，有故沟，上承洧水，水盛则通注龙渊，水减则律渠辍流。其渎中泉，南注东转为渊，绿水平潭，清洁澄深，俯视游鱼，类若乘空矣，所谓渊无潜鳞也，又东径长社县故城北，郑之长葛邑也。《春秋》隐公五年，宋人伐郑，围长葛是也。后社树暴长，故曰长社，魏颖川郡治也。余以景明中出宰兹郡，于南城西侧，修立客馆。版筑既兴，于土下得一树根，甚壮大，疑是故社怪长暴茂者也。稽之故说，县无龙渊水名，盖出近世矣。京相璠《春秋土地名》曰：长社北界有禀水。但是水导于隍堑之中，非北界之所谓。又按京、社地名，并云：长社县北有长葛乡。斯乃县徙于南矣。然则是水即禀水也。其水又东南径棘城北。《左传》所谓楚子伐郑，救齐，次于棘泽者也。禀水又东，左注洧水。洧水又东南，分为二水，其枝水东北流庄沙，一水东径许昌县。故许男国也，姜姓。四岳之后矣。《穆天子传》所谓天子见许男于洧上者也。汉章帝建初四年，封马光为侯国。《春秋佐助期》曰：汉以许失天下。及魏承汉历，遂改名许昌也。城内有景福殿基，魏朗帝太和中造，准价八百余万。洧水又东，人汶仓城内，俗以是水为汶水，故有汶仓之名，非也，盖洧水之邸阁耳。洧水又东径鄢陵县故城南。李奇曰：六国为安陵也。昔秦求易地，唐且受使于此。汉高帝十二年，封都尉朱濞为侯国。王莽更名左亭。洧水又东，鄢陵陂水注之，水出鄢陵南陂东，西南流，注于洧水也。又东南过新汲县东北，洧水自鄢陵东径桐丘南，俗谓之天井陵，又曰冈，非也。洧水又屈而南流，水上有梁，谓之桐门桥，藉桐丘以取称，亦言取桐门亭而著目焉。然不知亭之所在，未之详也。洧水又东南，径桐丘城。《春秋左传》庄公二十八年，楚代郑。郑人将奔桐丘，即此城也。杜预《春秋释地》曰：颖川，许昌城东北，京相璠曰：郑地也。今图无，而城见存，西南去许昌故城可三十五里。俗名之曰堤，其城南即长堤，固洧水之北防也。西面桐丘，其城邪长而不方，盖凭丘之称，即城之名矣。洧水又东径新汲县故城北。汉宣帝神雀二年。置于许之汲乡曲洧城，以河内有汲县，故加新也。城在洧水南堤上。又东，洧水右迤为濩陂。洧水又径匡城南，扶沟之匡亭也。又东，洧水左迤为鸭子陂，谓之大穴口也。又东南过茅城邑之东北。洧水自大穴口，东南径洧阳城，西南径茅城东北又南，左合甲庚沟。沟水上承洧水于大穴口，东北枝分，东径洧阳故城南，俗谓之复阳城，非也。盖洧、复字类音读变。汉建安中，封司空祭酒郭奉孝为侯国，其水又东南，为鸭子陂。陂广十五里，余波南入甲庚沟，西注洧，东北泻沙。洧水又南径一故城西，世谓之思乡城，西去洧水十五里，洧水又右合濩陂水，水上承洧水于新汲县，南径新汲县故城东，又南积而为陂。陂之西北，即长社城。陂水东翼洧堤。西面茅邑，自城北门列筑堤道，迄于此冈，世尚谓之茅冈。即《经》所谓茅城邑也。陂水北出，东入洧津，西北纳异流。
又东过习阳城西，折入于颍。
洧水又东南径辰亭东，俗谓之田城，非也。盖田、辰声相近，城亭音韵联故也。《经》书：鲁宣公十一年，楚子、陈侯、郑伯盟于辰陵也。京相璠曰：颍川长平有故辰亭。杜预曰：长平县东南有辰亭。今此城在长平城西北，长平城在东南，或杜氏之谬，《传》书之误耳。长平东南涝陂北畔，有一阜，东西减里，南北五十许步，俗谓之新亭台。又疑是杜氏所谓辰亭，而未之详也。洧水又南径长平县故城西，王莽之长正也。洧水又南，分为二水，枝分东出，谓之五梁沟，径习阳城北，又东径赭丘南，丘上有故城。《郡国志》曰：长平故属汝南县，有赭丘城，即此城也。又东径长平城南，东注涝陂。洧水南出，谓之鸡笼水，故水会有笼口之名矣。洧水又东径习阳城西，西南折入颍，《地理志》曰：洧水东南至长平县入颍者也。
潩水出河南密县大騩山，大騩即具茨山也。黄帝登具茨之山，升于洪堤上，受《神芝图》于华盖童子，即是山也。潩水出其阿流而为陂，俗谓之玉女池。东径怪山北，《史记》魏襄王六年，败楚于陉山者也。山上有郑祭仲家。冢西有子产墓，累石为方坟，坟东有庙，并东北向郑城。杜元凯言不忘本。际庙旧有一枯柏树，其尘根故株之上，多生稚柏成林，列秀青青，望之，奇可嘉矣。潩水又东南径长社城西北，甫濮、北濮二水出焉。刘澄之著《永初记》云：《水经》，濮水源出大騩山，东北流注泗，卫灵闻音于水上。殊为乖矣。余按《水经》为潩水，不为濮也。是水首受潩水，川渠双引，俱东注洧。洧与之过沙，枝流派乱，互得通称。是以《春秋》昭公九年，迁城父人于陈，以夷濮西田益之。京相璠曰：以夷之濮西田益也。杜预亦言，以夷田在濮水西者与城父人。服虔曰。濮，水名也。且字类音同，津澜邈别，不得为北濮上源。师氏传音于其上矣。潩水又南径钟亭西，又东南径皇台西，又东南径关亭西，又东南径宛亭西，郑大夫宛射犬之故邑也。潩水又南，分为二水，一水南出径胡城东，故颍阴县之狐人亭也。其水南结为陂，谓之胡城陂。潩水自枝渠东径曲强城东，皇陂水注之。水出西北皇台七女冈北，皇陂即古长社县之浊泽也。《史记》魏惠王元年，韩懿侯与赵成侯合军伐魏，战于浊泽是也。其肢北对鸡鸣城，即长社县之浊城也。陂水东南流、径胡泉城北，故颍阴县之狐宗乡也。又东合胡城陂水，水上承皇陂，而东南流注于黄水，谓之合作口。而东径曲强城北，东流入潩水。时人谓之敕水，非也。敕、潩音相类，故字从声变耳。潩水又径东西武亭间，两城相对，疑是古之岸门，史迁所谓走犀首于岸门者也。徐广曰颍阴有岸亭，未知是否。潩水又南径射大城东，即郑公孙射犬城也，盖俗谬耳。潩水又南，径颍阴县故城西。魏明帝封司空陈群为侯国。其水又东南径许昌城南，又东南，与宣梁陂水合，陂上承狼陂。于颍阴城西南，陂南北二十里，东西十里。《春秋左传》曰楚子伐郑，师于狼渊是也。其水东南入许昌县，径巨陵城北，郑地也。《春秋左氏传》庄公十四年，郑厉公获傅瑕于大陵。京相璠曰：颍川临颖县东北二十五里，有故巨陵亭，古大陵也。其水又东积而为陂，谓之宣梁陂也。陂水又东南人潩水。潩水又西南流径陶城西，又东南径陶陂东。
东南入于颍。
潧水出郑县西北平地，潧水出郐城西北鸡络坞下，东南流，径贾复城西。东南流，左合水，水出贾复城东，南流注于潧。潧水又南，左会承云山水，水出西北承云山，东南历浑子冈东注，世谓冈峡为五鸣口，东南流，注于潧。潧水又东南流，历下田川，径郐城西，渭之为柳泉水也。故史伯答桓公曰：君以成周之众，奉辞伐罪，若克虢、郐，君之土也。如前华后河，右洛左济，主芣騩而食潧洧，修典刑以守之，可以少固，即谓此矣。潧水又南，悬流奔壑，崩注丈余，其下积水成潭，广口十许步，渊深难测，又南注于洧，《诗》所谓溱与洧者也，世亦谓之为郐水也。
东过其县北，又东南过其县东，又南入于洧水。自郐、潧东南，更无别渎，不得径新郑而会洧也。郑城东人洧者，黄崖水也。盖《经》误证耳。渠出荥阳北河，东南过中牟县之北。
《风俗通》曰：渠者，水所居也，渠水自河与济乱流，东径荥泽北，东南分济，历中牟县之圃田泽北，与阳武分水。泽多麻黄草，故《述征记》曰：践县境便睹斯卉，穷则知逾界。今虽不能，然谅亦非谬。《诗》所谓东有圃草也。皇武子曰：郑之有原圃，犹秦之有具圃。泽在中牟县西，西限长城，东极官渡，北佩渠水，东西四十许里，南北二十许里。中有沙冈，上下二十四浦，津流径通，渊潭相接，各有名焉。有大渐、小渐、大灰、小灰、义鲁、练秋、大白杨、小白杨、散吓、禹中、羊圈、大鹄。小鹄、龙泽、蜜罗、大哀、小哀、大长、小长、大缩、小缩、伯丘、大盖、牛眼等浦，水盛则北注，渠溢则南播，故《竹书纪年》梁惠成王十年，入河水干甫田，又为大沟而引甫水者也。又有一读，自酸枣受河，导自濮读，历酸枣，径阳武县南出，世谓之十字沟，而属于渠。或谓是读为梁惠之年所开，而不能详也。斯浦乃水泽之所钟，为郑隰之渊薮矣。渠水右合五池沟。沟上承泽水，下流注渠，谓之五池口。魏嘉平三年，司马懿帅中军讨太尉王凌于寿春，自彼而还，帝使侍中韦诞劳军于五池者也。今其地为五池乡矣。渠水又东，不家沟水注之，水出京县东南梅山北溪。《春秋》襄公十八年，楚子冯、公子格率锐师侵费，右回梅山。杜预曰：在密东北。即是山也。其水自溪东北流，径管城西。故管国也，周武王以封管叔矣。成王幼弱，周公摄政，管叔流言曰：公将不利于孺子。公赋《鸱鴞》以伐之，即东山之师是也。《左传》宣公十二年，晋师救郑，楚次管以待之。杜预曰京县东北有管城者是也。俗谓之为管水。又东北分为二水，一水东北流，注黄雀沟，谓之黄渊，渊周百步。其一水东越长城，东北流，水积为渊，南北二里，东西百步，谓之百尺水。北入圃田泽，分为二水。一水东北径东武强城北。《汉书。曹参传》：击羽婴于昆阳，追至叶，还攻武强，因至荥阳：薛瓒云，按武强城在阳武县。即斯城也。汉高帝六年，封骑将庄不识为侯国。又东北流，左注于渠，为不家水口也。一水东流，又屈而甫转，东南注白沟也。渠水又东，清池水注之。水出清阳亭西南平地，东北流，径清阳亭南，东流，即故清人城也。《诗》所谓清人在彭，彭为高克邑也。故杜预《春秋释地》云中牟县西有清阳亭是也。清水又屈而北流，至清口泽，七虎涧水注之。水出华城南冈，一源两派，律川趣别，西人黄雀沟，东为七虎溪，亦谓之为华水也。又东北流，紫光沟水注之，水出华阳城东北，而东流，俗名曰紫光涧。又东北注华水。华水又东径棐城北，即北林亭也。《春秋》丈公与郑伯宴于棐林，子家赋《鸿雁》者也。《春秋》宣公元年，诸侯会于棐林以伐郑，楚救郑，遇于北林。服虔曰：北林，郑南地也。京相璠曰：今荣阳苑陵县有故林乡，在新郑北，故曰北林也。余按林乡故城，在新郑东如北七十许里，苑陵故城在东南五十许里，不得在新郑北也。考京、服之说，并为疏矣。杜预云：荥阳中牟县西南，有林亭，在郑北。今是亭南去新郑县故城四十许里。盖以南有林乡亭，故杜预据是为北林，最为密矣。又以林乡为棐，亦或疑焉。诸侯会棐楚遇于此，宁得知不在是而更指他处也？积古之传，事或不谬矣。又东北径鹿台南冈，北出为七虎涧，东流，期水注之。水出期城西北平地，世号龙渊水。东北流，又北径期城西，又北与七虎涧合，谓之虎溪水，乱流东注，径期城北，东会清口水。司马彪《郡国志》曰：中牟有清口水。即是水也。清水又东北，白沟水注之。水有二源，北水出密之梅山东南，而东径靖城南，与南水合。南水出大山，西北流至靖城南，左注北水，即承水也。《山海经》曰：承水出太山之阴，东北流，注于役水者也。世亦谓之靖涧水。又东北流，大水注之。水出大山东平地。《山海经》曰：太水出于大山之阳，而东南流注于役水，世谓之礼水也。东北径武陵城西，东北流，注于承水。承水又东北人黄瓮涧，北径中阳城西。城内有旧台甚秀，台侧有陂池，池水清深。涧水又东，屈径其城北。《竹书纪年》，梁惠成王十七年，郑釐侯来朝中阳者也。其水东北流，为白沟，又东北径伯禽城北，盖伯禽之鲁往径所由也。屈而南流，东注于清水，即潘岳《都乡碑》所谓自中牟故县以西，西至于清沟，指是水也。乱流东径中牟宰鲁恭祠南，汉和帝时，右扶风鲁恭，字仲康，以大尉掾迁中牟令。政专德化，不任刑罚，吏民敬信，蝗不入境。河南尹袁安疑不实，使部掾肥亲按行之，恭随亲行阡陌，坐桑树下，雉止其旁。有小儿，亲曰：儿何不击雉？曰：将雏。亲起曰：虫不入境，一异；化及鸟鲁，二异；竖子怀仁，三异。久留非优贤，请还。是年，嘉禾生县庭。安美其治，以状上之。征博士、恃中，车驾每出，恭常陪乘。上顾问民政，无所隐讳。故能遗爱自古，祠享来今矣。清沟水又东北径沈清亭，疑即博浪亭也。服虔曰：博浪，阳武南地名也。今有亭，所未详也。历博浪泽，昔张良为韩报仇于秦，以金椎击秦始皇，不中，中其副车于此。又北分为二水，枝津东注清水。清水自枝流北注渠，谓之清沟口。渠水又左径阳武县故城南，东为官渡水，又径曹大祖垒北。有高台，谓之官渡台，渡在中牟，故世又谓之中牟台。建安五年，太祖营官渡，袁绍保阳武。绍连营稍前，依沙堆为屯，东西数十里。公亦分营相御，合战不利。绍进临官渡，起土山地道以逼垒，公亦起高台以捍之，即中牟台也。今台北土山犹在，山之东悉绍旧营，遗基并存。渠水又东径田丰祠北，袁本初惭不纳其言，害之。时人嘉其诚谋，无辜见戮，故立祠于是，用表袁氏覆灭之宜矣。又东，役水注之。水出苑陵县西，隙候亭东。世谓此亭为郤城，非也，盖隙、隙声相近耳。中平陂，世名之埿泉也，即古役水矣。《山海经》曰：役山，役水所出，北流注于河。疑是水也。东北流径苑陵县故城北、东北流径焦城东，阳丘亭西，世谓之焦沟水。《竹书纪年》，梁惠成王十六年，秦公孙壮率师伐郑。围焦城，不克，即此城也。俗谓之驿城，非也。役水自阳丘亭东流，径山民城北，为高榆渊。《竹书纪年》，梁惠成壬十六年，秦公孙壮率师城上积、安陵山民者也。又东北为酢沟，又东北，鲁沟水出焉。役水又东北，埿沟水出焉。又东北为八丈沟，又东，清水枝律注之，水自沈城东派，注于役水。役水又东径曹公垒南，东与沫水合。《山海经》云：沫山，沫水所出，北流注于役。今是水出中牟城西南，疑即沫水也。东北流，径中牟县故城西。昔赵献侯自耿都此。班固云：赵自邯郸徙焉。赵襄子时，佛胖以中牟叛，置鼎于庭，不与己者烹之，田英将寨裳赴鼎处也。薛瓒注《汉书》云：中牟在春秋之时，为郑之堰也。及三卿分晋，则在魏之邦土，赵自漳北，不及此也。《春秋传》曰：卫侯如晋，过中牟，非卫适晋之次也。《汲郡古文》曰：齐师伐赵东鄙，围中牟。此中牟不在赵之东也。按中牟当在漯水之上矣。按《春秋》齐伐晋夷仪，晋车千乘在中牟，卫侯过中牟，中牟人欲伐之。卫褚师圃亡在中牟，曰：卫虽小，其君在，未可胜也。齐师克城而骄，遇之必败，乃败齐师。服虔不列中牟所在。杜预曰今荥阳有中牟，回远，疑为非也。然地理参差，土无常域，随其强弱，自相吞并，疆里流移，宁可一也？兵车所指，径纡难知。自魏徙大梁，赵以中牟易魏。故赵之南界，极于浮水，匪直专漳也。赵自西取后止中牟。齐师伐其东鄙，于宜无嫌，而瓒径指漯水，空言中牟所在，非论证也。汉高帝十一年，封单父圣为侯国。沫水又东北，注于役水。昔魏太祖之背董卓也，间行出中牟，为亭长所录。郭长公《世语》云：为县所拘，功曹请释焉。役水又东北径中牟泽，即郑太叔攻萑蒲之盗于是泽也。其水东流，北屈注渠。《续述征记》所谓自酱魁城到酢沟十里者也，渠水又东流而左会渊水，其水上承圣女陂，陂周二百余步，水无耗竭，湛然清满，而南流注于渠。
渠水又东南而注大梁也：又东至浚仪县，渠水东南径赤城北，戴延之所谓西北有大梁亭，非也。《竹书纪年》，梁惠成王二十八年，穰疵率师及郑孔夜战于梁赫，郑师败逋，即此城也。左则故渎出焉。秦始皇二十二年，王责断故渠，引水东南出以灌大梁，谓之梁沟。又东径大梁城南，本春秋之阳武高阳乡也，于战国为大梁，周梁伯之故居矣。梁伯好土功，大其城，号曰新里。民疲而溃，秦遂取焉。后魏惠王自安邑徙都之，故曰梁耳。《竹书纪年》，梁惠成王六年四月甲寅，徙都于大梁是也。秦灭魏以为县。汉文帝封孝王于梁，孝王以土地下湿，东都睢阳，又改曰梁。自是置县，似大梁城广，居其东城夷门之东。夷门，即侯赢抱关处也。《续述征记》以此城为师旷城，言：郭缘生曾游此邑，践夷门，升吹台，终古之迹，缅焉尽在。余谓此乃梁氏之台门，魏惠之都居，非吹台也，当是误证耳。《西征记》论仪封人即此县，又非也。《竹书纪年》，梁惠成王三十一年三月，为大沟于北郛，以行圃田之水。《陈留风俗传》曰：县北有浚水，像而仪之，故曰浚仪。余谓故汳沙为阴沟矣。浚之故曰浚，其犹《春秋》之浚诛乎？汉氏之浚仪水，无他也，皆变名矣。其国多池沼，时池中出神剑，到今其民像而作之，号大梁氏之剑也。渠水又北屈，分为二水。《续述征记》曰：汳沙到浚仪而分也。汳东注，沙南流。其水更南流，径梁王吹台东。《陈留风俗传》曰：县有仓颉、师旷城，上有列仙之吹台、北有牧泽，泽中出兰蒲，上多俊髦，衿带牧泽，方十五里，俗谓之蒲关泽，即谓此矣。梁王增筑以为吹台，城隍夷灭，略存故迹。今层台孤立于牧泽之右矣，其台方百许步，即阮嗣宗《咏怀诗》所谓驾言发魏都，南向望吹台，萧管有遗音；梁王安在哉？晋世丧乱，乞活凭居，削堕，故基，遂成二层。上基犹方四五十步，高一丈余，世谓之乞活台，又谓之繁台城。渠水于此，有阴沟、鸿沟之称焉。项羽与汉高分王，指是水以为东西之别。苏秦说魏襄王曰：大王之地，南有鸿沟是也。故尉氏县有波乡波亭，鸿沟乡鸿沟亭，皆藉水以立称也。今萧县西亦有鸿沟亭，梁国难阳县东，有鸿口亭，先后谈者，亦指此以为楚，汉之分王，非也。盖《春秋》之所谓红泽者矣。渠水右与氾水合，水上承役水于苑陵县。县。故郑都也。王莽之左亭县也。役水枝津，东派为埿水者也，而世俗谓之氾沟水也。《春秋左传》僖公三十年，晋侯、秦伯围郑。晋军函陵，秦军氾南，所谓东氾者也。其水又东北径中牟县南，又东北径中牟泽，与渊水合，水出中牟县故城北，城有层台。按郭长公《世语》及干宝《晋纪》，并言：中牟县故魏任城玉台下池中，有汉时铁锥，长六尺，入地三尺，头西南指不可动，正月朔自正，以为晋氏中兴之瑞，而今不知所在。或言在中阳城池台，未知焉是。渊水自池西出，屈径其城西，而东南流注于汜。氾水又东径大梁亭南，又东径梁台南，东注渠。渠水又东南流，径开封、县，睢、涣二水出焉。右则新沟注之。其水出逢池，池上承役水于苑陵县，别为鲁沟水，东南流，径开封县故城北。汉高帝十一年，封陶舍为侯国也。《陈留志》称：阮简，字茂宏，为开封令。县侧有劫贼，外白甚急数，简方围棋长啸。吏云：劫急。简曰：局上有劫亦甚急。其耽乐如是。故《语林》曰：王中郎以围棋为坐隐，或亦谓之为手谈，又谓之为棋圣。鲁沟南际富城，东南入百尺陂，即古之逢泽也。徐广《史记音义》曰：秦使公于少官率师会诸侯逢泽，汲郡墓《竹书纪年》作秦孝公会诸侯于逢泽，斯其处也。故应德琏《西征赋》曰：驾衡东指，弭节逢泽。其水东北流为新沟。新沟又东北流，径牛首乡北，谓之牛建城。又东北注渠，即沙水也。音蔡，许慎正作沙音，言水散石也。从水少，水少沙见矣。楚东有沙水，谓此水也。
又屈南至扶沟县北，沙水又东南，径牛首乡东南，鲁沟水出焉，亦谓之宋沟也。又径陈留县故城南。孟康曰：留，郑邑也。后为陈所并，故曰陈留矣。鲁沟水又东南，径圉县故城北。县苦楚难，修其干戈，以圉其患，故曰圉也。或曰边陲之号矣。历万人散。王莽之篡也，东郡太守翟义兴兵讨莽，莽遣奋威将军孙建，击之于圉北，义师大败，尸积万数，血流溢道，号其处为万人散，百姓哀而祠之。又历鲁沟亭，又东南至阳夏县故城西。汉高祖六年，封陈豨为侯国。鲁沟又南人涡，今无水也。沙水又东南径斗城西。《左传》襄公三十年，于产殡伯有尸，其臣葬之于是也。沙水又东南径牛首亭东。《左传》桓公十四年，来人与诸侯伐郑东郊，取牛首者也，俗谓之车牛城矣。沙水又东南，八里沟水出焉。又东南径陈留县裘氏乡裘氏亭西，又径澹台子羽冢东，与八里沟合。按《陈留风俗传》曰：陈留县襄氏乡，有澹台子羽冢，又有子羽祠，民祈祷焉。京相璠曰：今泰山南武城县，有澹台子羽冢，县人也。未知孰是。因其方志所叙，就记缠络焉。沟水上承沙河，而西南流，径牛首亭南，与百尺陂水合。其水自陂，南径开封城东三里冈，左屈而西流南转，注八里沟。又南得野兔水口。水上承西南兔氏亭北野兔陂。郑地也。《春秋传》云：郑伯劳屈生于兔氏者也。陂水东北入八里沟，八里沟水又南径石仓城西，又南径兔氏亭东，又南径召陵亭西，东入沙水。沙水南径扶沟县故城东。县，即颍川之谷平乡也。有扶亭，又有洧水沟，故县有扶沟之名焉。建武元年，汉光武封平狄将军朱鲔为侯国。沙水又东与康沟水合，水首受洧水于长社县东，东北径向冈西，即郑之向乡也。后人遏其上口，今水盛则北注，水耗则辍流。又有长明沟水注之，水出苑陵县故城西北，县有二城，此则西城也。二城以东，悉多陂泽，即古制泽也。京相璠曰：郑地。杜预曰：泽在荥阳苑陵县东，即《春秋》之制田也。故城西北平地出泉，谓之龙渊泉。泉水流径陵丘亭西，又西，重泉水注之，水出城西北平地。泉涌南流，径陵丘亭西，西南注龙渊水。龙渊水又东南，径凡阳亭西，而南入白雁陂。陂在长社县东北，东西七里，南北十里，在林乡之西南。司马彪《郡国志》曰：苑陵有林乡亭。白雁陂又引渎南流，谓之长明沟，东转北屈，又东径向城北，城侧有向冈，《左传》襄公十一年，诸侯伐郑师于向者也，又东，右迤为染泽陂，而东注于蔡泽陂。长明沟水又东径尉氏县故城南，圈称云：尉氏，郑国之东鄙。弊狱官名也。郑大夫尉氏之邑。故栾盈曰：盈将归死于尉氏也。沟渎自是三分，北分为康沟，东径平陆县故城北。高后元年，封楚元王子礼为侯国。建武元年，以户不满三千，罢为尉氏县之陵树乡。又有陵树亭，汉建安中，封尚书苟攸为陵树乡侯。故《陈留风格传》曰：陵树乡，故平陆县也。北有大泽，名曰长乐厩。康沟又东径扶沟县之白亭北。《陈留风俗传》曰：扶沟县有帛乡帛亭，名在七乡十二亭中。康沟又东径少曲亭。《陈留风俗传》曰：尉氏县有少曲亭，俗谓之小城也。又东南径扶沟县故城东。而东南注沙水。沙水又南会南水。其水南流，又分为二永。一水南径关亭东，又东南流，与左水合。其水自枝渎南径召陵亭西，疑即扶沟之亭也。而东南合右水，世以是水与鄢陵陂水双导，亦谓之双沟。又东南人沙水，沙水南与蔡泽陂水合。水出鄢陵城西北。《春秋》成公十六年，晋、楚相遇于鄢陵，吕錡射中共王目，王召养由基，使射杀之。亦子反醉酒自毙处也。陂东西五里，南北十里。陂水东径匡城北，城在新汲县之东北，即扶沟之匡亭也，亭在匡城乡。《春秋》文公元年，诸侯朝晋，卫成公不朝，使孔达侵郑，伐绵訾及匡，即此邑也。今陈留、长垣县南有匡城，即平丘之匡亭也。襄邑又有承匡城，然匡居陈、卫之间，亦往往有异邑矣。陂水又东南至扶沟城北，又东南入沙水。沙水又南，径小扶城西，而东南流也。城即扶沟县之平周亭，东汉和帝永元中，封陈敬王子参为侯国。沙水又东南径大扶城西，城即扶乐故城也。城北二里有《袁良碑》，云：良，陈国扶乐人。后汉世祖建武十六年，更封刘隆为扶乐侯，即此城也。涡水于是分焉，不得在扶沟北，便分为二水也。
其一者，东南过陈县北。
沙水又东南径东华城西，又东南，沙水枝渎，西南达洧，谓之甲庚沟，今无水。沙水又南与广漕渠合，上承庞官陂，云邓艾所开也。虽水流废兴，沟渎尚伙。昔贾逵为魏豫州刺史，通运渠二百里余，亦所谓贾侯渠也。而川渠径复，交锗畛陌，无以辨之。沙水又东径长平县故城北，又东南径陈城北，故陈国也，伏羲、神农并都之。城东北三十许里，犹有羲城实中，舜后妫满，为周陶正。武王赖其器用，妻以元女大姬，而封诸陈，以备三格。太姬好祭祀，故《诗》所谓坎其击鼓，宛丘之下。宛丘在陈城南道东。王隐云：渐欲平，今不知所在矣。楚讨陈，杀夏征舒于栗门，以为夏州后。城之东门内有池，池水东西七十步，南北八十许步，水至清洁而不耗竭，不生鱼草。水中有故台处，《诗》所谓东门之池也。城内有《汉相王君造四县邸碑》，文字剥缺，不可悉识。其略曰：惟兹陈国，故曰淮阳郡云云，清惠著闻，为百姓畏爱，求贤养士，千有余人，赐与田宅。吏舍，自损俸钱，助之成邸。五官掾西华陈骐等二百五人，以延熹二年云云，故其颂曰：修德立功，四县回附。今碑之左右，遗塘尚存，基础犹在。时人不复寻其碑证，云孔子庙学，非也。后楚襄王为秦所灭，徙都于此。丈颖曰西楚矣，三楚斯其一焉。城南郭里，又有一城，名曰淮阳城，子产所置也。汉高祖十一年，以为淮阳国。王莽更名郡为新平，县曰陈陵，故豫州治。王隐《晋书地道记》云，城北有故沙，名之为死沙。而今水流津通，漕运所由矣。沙水又东而南屈，径陈城东，谓之百尺沟。又南分为二水，新沟水出焉。沟水东南流，书水注之，水源上承涝陂。陂在陈城西北，南暨荦城，皆为陂矣。陂水东流，谓之谷水，东径涝城北，王隐曰荦北有谷水是也。牵即怪矣。《经》书公会齐、宋于桂者也。社预曰：柽即牵也，在陈县西北，为非。柽，小城也，在陈郡西南。谷水又东径陈城南，又东流入于新沟水，又东南注于颍，谓之交口，水次有大堰，即古百尺堰也。《魏书》：《国志》曰，司马宣王讨太尉王凌，大军掩至百尺堨，即此堨也。今俗呼之为山阳堰，非也。盖新水首受颖于百尺沟，故堰兼有新阳之名也，以是推之，悟故俗谓之非矣。
又东南至汝南新阳县北，沙水自百尺沟，东径宁平县之故城南。《晋阳秋》称：晋太傅东海王越之东奔也，石勒追之，焚尸于此。数十万众，敛手受害，勒纵骑围射，尸积如山。王夷甫死焉。余谓俊者所以智胜群情，辨者所以丈身袪惑，夷甫虽体荷俊令，口擅雌黄，污辱君亲，获罪羯勒，史官方之华、王，谅为褒矣。沙水又东，积而为陂，谓之阳都陂。明水注之，水上承沙水枝津，东出径汝南郡之宜禄县故城北，王莽之赏都亭也。明水又东北流注于陂，陂水东南流，谓之细水。又东径新阳县北，又东，高陂水东出焉。沙水又东，分为二水，即《春秋》所谓夷濮之水也。枝津北径谯县故城西，侧城人涡。沙水东南径城父县西南，枝津出焉，俗谓之章水。一水东注，即濮水也。俗谓之艾水，东径城父县之故城南，东流注也。
又东南过山桑县北，山桑故城在涡水北，沙水不得径其北明矣，《经》言过北，误也。又东南过龙亢县南，沙水径故城北，又东南径白鹿城北，而东注也。又东南过义成县西，南纻入于淮。
义成县故属沛，后隶九江。沙水东流，注于淮，谓之沙汭。京相璠曰：楚东地也。《春秋左传》昭公二十六年，楚令尹子常以舟师及沙汭而还。社预曰：沙，水名也。
