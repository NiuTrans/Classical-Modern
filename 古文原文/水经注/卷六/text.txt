汾水出太原汾阳县北管涔山。
《山海经》曰：《北次二经》之首，在河之东，其首枕汾，曰管涔之山，其上无木，而下多玉，汾水出焉，西流注于河。《十三州志》曰：出武州之燕京山。亦管涔之异名也。其山重阜修岩，有草无木，泉源导于南麓之下，盖稚水蒙流耳。又西南，夹岸连山，联峰接势。刘渊族子曜尝隐避于管涔之山，夜中忽有二童子入，跪曰：管涔王使小臣奉谒赵皇帝。献剑一口，置前，再拜而去。以烛视之，剑长二尺，光泽非常，背有铭曰：神剑御，除众毒。曜遂服之，剑随时变为五色也。后曜遂为胡王矣。汾水又南，与东、西温溪合。水出左右近溪，声流翼注，水上杂树交荫，云垂烟接。自是水流潭涨，波襄转泛。又南径一城东。凭墉积石，侧枕汾水，俗谓之代城。又南出二城间。其城角倚，翼枕汾流，世谓之侯莫干城。盖语出戎方，传呼失实也。汾水又南径汾阳县故城东，川土宽平，峘山夷水。《地理志》曰：汾水出汾阳县北山，西南流者也。汉高帝十一年，封靳强为侯国，后立屯农，积粟在斯，谓之羊肠仓。山有羊肠坂，在晋阳西北，石隥萦行，若羊肠焉，故仓坂取名矣。汉永平中，治呼沱、石臼河。案司马彪《后汉郡国志》，常山南行唐县有石臼谷，盖资承呼沱之水，转山东之漕，自都虑至羊肠仓，将凭汾水以漕太原。用实秦、晋，苦役连年，转运所经，凡三百八十九隘，死者无算。拜邓训为谒者，监护水功。训隐括知其难，立具言肃宗，肃宗从之，全活数千人。和熹邓后之立，叔父陔以为训积善所致也。羊肠即此仓也。又南径秀容城东。《魏土地记》曰：秀容，胡人徙居之，立秀容护军治。东去汾水六十里。南与酸水合，水源西出少阳之山，东南流注于汾水。汾水又南出山，东南流，洛阴水注之。水出新兴郡，西流径洛阴城北，又西径盂县故城南。《春秋左传》昭公二十八年，分祁氏七县为大夫之邑，以盂丙为盂大夫。洛阴水又西，径狼孟县故城南。王莽之狼调也。左右夹涧幽深，南面大壑，俗谓之狼马涧，旧断涧为城，有南、北门，门闉故壁尚在。洛阴水又西南径阳曲城北。《魏土地记》曰：阳曲，胡寄居太原界，置阳曲护军治。其水西南流，注于汾水。汾水又南径阳曲城西南注也。
东南过晋阳县东，晋水从县南东流注之。
太原郡治晋阳城。秦庄襄王三年立。《尚书》所谓既修太原者也。《春秋说题辞》曰：高平曰太原。原，端也，平而有度。《广雅》曰：大卤，太原也。《释名》曰：地不生物曰卤。卤，罏也。《谷梁传》曰：中国曰太原，夷狄曰太卤。《尚书大传》曰：东原底平，大而高平者谓之太原，郡取称焉。《魏土地记》曰：城东有汾水南流，水东有晋使持节、都督并州诸军事、镇北将军太原成王之碑。水上旧有梁，青荓殒于梁下，豫让死于津侧，亦襄子解衣之所在也。汾水西径晋阳城南。旧有介子推词，祠前有碑，庙宇倾颓，惟单碑独存矣。今文字剥落，无可寻也。
又南，洞过水从东来注之。汾水又南径梗阳县故城东。故榆次之梗阳乡也。魏献子以邑大夫魏戊也。京相璠曰：梗阳，晋邑也。今太原晋阳县南六十里榆次界有梗阳城。汾水又南，即洞过水会者也。
又南过大陵县东，昔赵武灵王游大陵，梦处女鼓琴而歌，想见其人，吴广进孟姚焉，即于此县也。王莽改曰大宁矣。汾水于县左迤为邬泽。《广雅》曰：水自汾出为汾陂。其陂东西四里，南北十余里，陂南接邬。《地理志》曰：九泽在北，并州薮也。《吕氏春秋》谓之大陆。又名之曰沤洟之泽，俗渭之邬城泊。许慎《说文》曰：漹水出西河中阳县北沙，南入河。即此水也。漹水又会婴侯之水，《山海经》称谒戾之山，婴侯之水出于其阴，北流注于祀水。水出祀山，其水殊源共舍，注于婴侯之水，乱流径中都县南，俗又谓之中都水，侯甲水注之。水发源祁县胡甲山，有长坂，谓之胡甲岭，即刘歆《遂初赋》所谓越侯甲而长驱者也。蔡邕曰：侯甲，亦邑名也，在祁县。侯甲水又西北历宜岁郊，径太谷，谓之太谷水。出谷西北流，径祁县故城南，自县连延，西接邬泽，是为祁薮也。即《尔雅》所谓昭余祁矣。贾辛邑也。辛貌丑，妻不为言，与之如皋射雉，双中之则笑也。王莽之示县也。又西径京陵县故城北。王莽更名曰致城矣。于《春秋》为九原之地也。故《国语》曰：赵文子与叔向游于九原，曰：死者若可作也，吾谁与归？叔向曰：其阳子乎？文子曰：夫阳子行并植于晋国，不免其身，智不足称。叔向曰：其舅犯乎？文子曰：夫舅犯见利不顾其君，仁不足称。吾其随会乎？纳谏不忘其师，言身不失其友，事君不援而进，不阿而退。其故京尚存。汉兴，增陵于其下，故曰京陵焉。侯甲水又西北径中都县故城南，城临际水湄。《春秋》昭公二年，晋侯执陈无宇于中都者也。汉文帝为代王，都此。武帝元封四年，上幸中都宫，殿上见光，赦中都死罪以下。侯甲水又西，合于婴侯之水，径邬县故城南，晋大夫司马弥牟之邑也。谓之邬水，俗亦曰虑水。虑、邬声相近，故因变焉。又西北入邬陂，而归于汾流矣。
又南过平陶县东，文水从西来流注之。
汾水又南与石桐水合，即绵水也。水出界休县之绵山，北流径石桐寺西。即介子推之祠也。昔子推逃晋文公之赏，而隐于绵上之山也。晋文公求之不得，乃封绵为介子推田。曰：以志吾过，且旌善人。因名斯山为介山。故袁山松《郡国志》曰：界休县有介山、绵上聚、子推庙。王肃《丧服要记》曰：昔鲁哀公祖载其父，孔子问曰：宁设桂树乎？哀公曰：不也。桂树者，起于介子推。子推，晋之人也。文公有内难，出国之狄，子推随其行，割肉以续军粮。后文公复国，忽忘子推，子推奉唱而歌，文公始悟，当受爵禄。子推奔介山，抱木而烧死，国人葬之，恐其神魂霣于地，故作桂树为。吾父生于宫殿，死于枕席，何用桂树为？余按夫子尚非璠玙送葬，安能问桂树为礼乎？王肃此证，近于诬矣。石桐水又西流注于汾水。汾水又西南径界休县故城西，王莽更名之曰界美矣。城东有征士郭林宗、宋子浚二碑。宋冲以有道司徒征，林宗县人也。辟司徒，举太尉，以疾辞。其碑文云：将蹈洪崖之遐迹，绍巢由之逸轨，翔区外以舒翼，超天衢以高峙，禀命不融，享年四十有二，建宁二年正月丁亥卒。凡我四方同好之人，永怀哀痛，乃树碑表墓，昭铭景行云。陈留蔡伯喈、范阳卢子干、扶风马日磾等，远来奔丧，持朋友服。心丧期年者如韩子助、宋子浚等二十四人，其余门人著锡衰者千数。蔡伯喈谓卢子干、马日磾曰：吾为天下碑文多矣，皆有惭容，惟郭有道，无愧于色矣。汾水之右有左部城，侧临汾水，盖刘渊为晋都尉所筑也。
又南过冠爵津，汾津名也，在界休县之西南，俗谓之雀鼠谷，数十里间道险隘，水左右悉结偏梁阁道，累石就路，萦带岩侧，或去水一丈，或高五六尺，上戴山阜，下临绝涧，俗谓之为鲁般桥。盖通古之津隘矣，亦在今之地险也。又南入河东界，又南过永安县西，故彘县也，周厉王流于彘，即此城也。王莽更名黄城，汉顺帝阳嘉三年，改曰永安。县，霍伯之都也。
历唐城东，薛瓒注《汉书》云：尧所都也，东去彘十里。汾水又南与彘水合，水出东北太岳山，《禹贡》所谓岳阳也。即霍太山矣。上有飞廉墓，飞廉以善走事纣，恶来多力见知。周武王伐纣，兼杀恶来。飞廉先为纣使北方，还无所报，乃坛于霍太山而致命焉。得石棺，铭曰：帝令处父，不与殷乱，赐汝石棺以葬。死，遂以葬焉。霍太山有岳庙，庙甚灵，鸟雀不栖其林，猛虎常守其庭，又有灵泉以供祭祀，鼓动则泉流，声绝则水竭。湘东阴山县有侯昙山，上有灵坛，坛前有石井深数尺，居常无水，及临祈祷，则甘泉涌出，周用则已，亦其比也。彘水又西流径观阜北，故百邑也。原过之从襄子也，受竹书于王泽，以告襄子。襄子斋三日，亲自剖竹，有朱书曰：余霍太山山阳侯天使也，三月丙戌，余将使汝反灭智氏，汝亦立我于百邑。襄子拜受三神之命，遂灭智氏，祠三神于百邑，使原过主之，世谓其处为观阜也。彘水又西流径永安县故城南，西南流，注于汾水。汾水又甫径霍城东，故霍国也。昔晋献公灭霍，赵夙为御，霍公求奔齐。晋国大旱，卜之曰，霍太山为祟。使赵夙召霍君奉祀。晋复穰。盖霍公求之故居也。汾水又径赵城西南。穆王以封造父，赵氏自此始也。汾水又南，霍水入焉，水出霍太山，发源成潭，涨七十步而不测其深。西南径赵城南，西流注于汾水。
又南过杨县东，涧水东出谷远县西山，西南径霍山南，又西径杨县故城北。晋大夫僚安之邑也。应劭曰：故杨侯国。王莽更名有年亭也。其水西流入于汾水。汾水径杨城西，不于东矣。《魏土地记》曰：平阳郡治杨县，郡西有汾水南流者是也。
西南过高梁邑西，黑水出黑山，西径杨城南，又西与巢山水会。《山海经》曰：牛首之山，劳水出焉，西流注干潏水。疑是水也。潏水，即巢山之水也。水源东南出巢山东谷，北径浮山东，又西北流与劳水合，乱流西北径高梁城北，西流入于汾水。汾水又南径高梁故城西，故高梁之墟也。《春秋》僖公二十四年，秦穆公纳公子重耳于晋，害怀公于此。《竹书纪年》，晋出公十三年，智伯瑶城高梁。汉高帝十二年以为侯国，封恭侯郦疥于斯邑也。
又南过平阳县东，汾水又南径白马城西。魏刑白马而筑之，故世谓之白马城。今平阳郡治。汾水又南径平阳县故城东，晋大夫赵晁之故邑也。应劭曰：县在平河之阳，尧舜并都之也。《竹书纪年》：晋烈公元年，韩武子都平阳。汉昭帝封度辽将军范明友为侯国，王莽之香平也。魏立平阳郡，治此矣。水侧有尧庙，庙前有碑。《魏土地记》曰：平阳城东十里，汾水东原上有小台，台上有尧神屋石碑。永嘉三年，刘渊徙平阳，于汾水得白玉印，方四寸，高二寸二分，龙纽。其文曰：有新宝之印，王莽所造也。渊以为天授，改永凤二年为河瑞元年。汾水南与平水合，水出平阳县西壶口山，《尚书》所谓壶口冶梁及岐也。其水东径狐谷亭北，春秋时，狄侵晋，取狐厨者也。又东径平阳城南，东入汾。俗以为晋水，非也。汾水又南历襄陵县故城西，晋大夫郤犨之邑也，故其地有犨氏乡亭矣。西北有晋襄公陵，县，盖即陵以命氏也，王莽更名曰干昌矣。
又南过临汾县东，天井水出东陉山西南，北有长岭，岭上东西有通道，即鈃隥也。《穆天子传》曰：乙酉，天子西绝鈃隥，西南至盬是也。其水三泉奇发，西北流，总成一川，西径尧城南，又西流入汾。
又屈从县南西流，汾水又径绛县故城北。《竹书纪年》：梁武王二十五年，绛中地，西绝于汾。汾水西径虒祁宫北，横水有故梁，截汾水中，凡有三十柱，柱径五尺，裁与水平，盖晋平公之故梁也。物在水，故能持久而不败也。又西径魏正平郡南，故东雍州治。太和中，皇都徙洛，罢州立郡矣。又西径王泽，浍水入焉。
又西过长修县南，汾水又西与古水合，水出临汾县故城西黄阜下，其大若轮，西南流，故沟横出焉，东注于汾，今无水。又西南径魏正平郡北，又西径荀城东。古荀国也。《汲郡古文》，晋武公灭荀以赐大夫原氏也。古水又西南入于汾。汾水又西南径长修故城南，汉高帝十一年以为侯国，封杜恬也。有修水出县甫，而西南流入汾。汾水又西径清原城北，故清阳亭也。城北有清原，晋侯蒐清原，作三军处也。汾水又径冀亭南。昔臼季使过冀野，见邵缺耨，其妻饁之，相敬如宾，言之文公，文公命之为卿，复与之冀。京相璠曰：今河东皮氏县有冀亭，古之冀国所都也。杜预《释地》曰：平阳皮氏县东北有冀亭，即此亭也。汾水又西与华水合，水出北山华谷，西南流径一故城西。俗谓之梗阳城，非也。梗阳在榆次不在此。案《故汉上谷长史侯相碑》云：侯氏出自仓颉之后，逾殷历周，各以氏分，或著楚、魏，或显齐、秦，晋卿士斯，其胄也，食采华阳，今蒲坂北亭，即是城也。其水西南流注于汾。汾水又径稷山北，在水南四十许里，山东西二十里，南北三十里，高十三里，西去介山十五里。山上有稷祠，山下稷亭。《春秋》宣公十五年，秦桓公伐晋，晋侯治兵于稷，以略狄土是也。
又西过皮氏县南，汾水西径鄈丘北，故汉氏之方泽也。贾逵云：汉法，三年祭地。汾阴方泽，泽中有方丘，故谓之方泽丘。即鄈丘也。许慎《说文》称从邑，癸声。河东临汾地名矣，在介山北，山即汾山也。其山特立，周七十里，高三十里。文颖言在皮氏县东南，则可三十里，乃非也。今准此山可高十余里，山上有神庙，庙侧有灵泉，祈祭之日，周而不耗，世亦谓之子推祠。扬雄《河东赋》曰：灵舆安步，周流容与，以览于介山，嗟文公而愍推兮，勤大禹于龙门。《晋太康记》及《地道记》与《永初记》，并言子推所逃隐于是山，即实非也。余案介推所隐者，绵山也。文公环而封之，为介推田，号其山为介山。杜预曰：在西河界休县者是也。汾水又西径耿乡城北，故殷都也。帝祖乙自相徙此，为河所毁，故《书》叙曰：祖乙圮于耿。杜预曰：平阳皮氏县东南耿乡是也。盘庚以耿在河北，迫近山川，乃自耿迁毫。晋献公灭耿，以封赵夙，后襄子与韩、魏分晋，韩康子居平阳，魏桓子都安邑，号为三晋，此其一也。汉武帝行幸河东，济汾河，作《秋风辞》于斯水之上。汾水又西径皮氏县南。《竹书纪年》：魏襄王十二年，秦公孙爱率师伐我，围皮氏，翟章率师救皮氏围，疾西风。十三年，城皮氏者也。汉河东太守潘系穿渠引汾水以溉皮氏县，故渠尚存，今无水也。又西至汾阴县，北西注于河。水南有长阜，背汾带河，阜长四五里，广二里余，高十丈，汾水历其阴，西入河。《汉书》谓之汾阴脽。应劭曰：脽，丘类也。汾阴男子公孙祥望气，宝物之精上见，祥言之于武帝，武帝于水获宝鼎焉。迁于甘泉宫，改其年曰元鼎，即此处。
浍水出河东绛县东浍交东高山，浍水东出绛高山，亦曰河南山，又曰浍山。西径翼城南。案《诗谱》言：晋穆侯迁都于绛，暨孙孝侯，改绛为翼，翼为晋之旧都也。后献公北广其城，方二里，又命之为绛。故司马迁《史记年表》称：献公九年，始城绛都。《左传》庄公二十六年，晋士城绛以深其宫是也。其水又西南合黑水，水导源东北黑水谷，西南流径翼城北，右引北川水，水出平川，南流注之，乱流西南入浍水。浍水又西南与诸水合，谓之浍交。《竹书纪年》曰：庄伯十二年，翼侯焚曲沃之禾而还，作为文公也。又有贺水，东出近川，西南至浍交入浍。又有高泉水，出东南近川，西北趣浍交注浍。又南，紫谷水东出白马山白马川。《遁甲开山图》曰：绛山东距白马山。谓是山也。西径荧庭城南，而西出紫谷，与乾河合，即教水之枝川也。《史记。白起传》称涉河取韩安邑，东至乾河是也。其水西与田川水合，水出东溪，西北至浍交入浍。又有于家水出于家谷。《竹书纪年》曰：庄伯以曲沃叛，伐翼，公子万救翼，荀叔轸追之至于家谷。有范壁水出于壁下，并西北流，至翼广城。昔晋军北入，翼广筑之，因即其姓以名之。二水合而西北流，至浍交入浍。浍水又西南与绛水合，俗谓之白水，非也。水出绛山东，寒泉奋涌，扬波北注，悬流奔壑，一十许丈。青崖若点黛，素湍如委练，望之极为奇观矣。其水西北流注于浍。应劭曰：绛水出绛县西南，盖以故绛为言也。《史记》称：智伯率韩、魏引水灌晋阳，不没者三版。智氏曰：吾始不知水可以亡人国，今乃知之。汾水可以浸安邑，绛水可以浸平阳。时韩居平阳，魏都安邑，魏桓子肘韩康子，韩康子履魏桓子，时足接于车上，而智氏以亡。鲁定公问：一言可以丧邦，有诸？孔子以为几乎，余睹智氏之谈矣，汾水灌安邑，或亦有之；绛水灌平阳，未识所由也。
西过其县南，《春秋》成公六年，晋景公谋去故绛，欲居郇瑕。韩献子曰：土薄水浅，不如新田，有汾、浍以流其恶。遂居新田，又谓之绛，即绛阳也，盖在绛、浍之阳。汉高帝六年，封越骑将军华无害为侯国。县南对绛山，面背二水。《古文琐语》曰：晋平公与齐景公乘至于浍上，见乘白骖八驷以来，有大狸身而狐尾，随平公之车，公问师旷，对首阳之神，有大狸身狐尾，其名曰者，饮酒得福，则徼之，盖于是水之上也。
又西南过虒祁宫南，宫在新田绛县故城西四十里，晋平公之所构也。时有石言于魏榆，晋侯以问师旷，旷曰：石不能言，或凭焉。臣闻之，作事不时，怨动于民，则有非言之物言也。今宫室崇侈，民力雕尽，石言不亦宜乎！叔向以为子野之言，君子矣。其宫也，背汾面侩，西则两川之交会也。《竹书纪年》曰：晋出公五年，浍绝于梁。即是水也。
又西至王泽，注于汾水。
晋智伯瑶攻赵襄子，襄子奔保晋阳，原过后至，遇三人于此泽，自带以下不见，持竹二节与原过，曰，为我遗无恤。原过受之于是泽，所谓王泽也。涑水出河东闻喜县东山黍葭谷，涑水所出，俗谓之华谷，至周阳与洮水合，水源东出清野山，世人以为清襄山也。其水东径大岭下，西流出谓之唅口。又西合涑水。郑使子产问晋平公疾，平公曰：卜云台骀为祟。史官莫知，敢问。子产曰：高辛氏有二子，长曰阏伯，季曰实沈，不能相容。帝迁阏伯于商丘，迁实沈于大夏。台骀，实沈之后，能业其官，帝用嘉之，国于汾川。由是观之，台骀，汾、洮之神也。贾逵曰：汾、洮，二水名。司马彪曰：洮水出闻喜县。故王莽以县为洮亭也。然则涑水殆亦洮水之兼称乎？
西过周阳邑南，其城南临涑水，北倚山原。《竹书纪年》：晋献公二十五年正月，翟人伐晋，周有白兔舞于市。即是邑也。汉景帝以封田胜为侯国。涑水西径董泽陂南，即古池，东西四里，南北三里。《春秋》文公六年，蒐于董，即斯泽也。涑水又与景水合，水出景山北谷。《山海经》曰：景山南望盐贩之泽，北望少泽，其草多藷、秦椒，其阴多赭，其阳多玉。郭景纯曰：盐贩之泽即解县盐池也。案《经》不言有水，今有水焉。西北流，注于涑水也。
又西南过左邑县南，涑水又西径仲邮北，又西径桐乡城北。《竹水纪年》曰：翼侯伐曲沃，大捷。武公请成于翼，至桐乃返者也。《汉书》曰：武帝元鼎六年，将幸缑氏，至左邑桐乡，闻南越破，以为闻喜县者也。涑水又西与沙渠水合，水出东南近川，西北流注于涑水。涑水又西南径左邑县故城南，故曲沃也。晋武公自晋阳徙此，秦改为左邑县，《诗》所谓从子于鹄者也。《春秋传》曰：下国有宗庙，谓之国。在绛曰下国矣，即新城也。王莽之洮亭也。涑水自城西注，水流急浚，轻津无缓，故诗人以为激扬之水，言不能流移束薪耳。水侧，即狐突遇申生处也。《春秋传》曰：秋，狐突适下国，遇太子，太子使登仆曰：夷吾无札，吾请帝以畀秦，对曰：神不歆非类，君其图之，君曰诺，请七日见我于新城西偏。及期而往，见于此处。故《传》曰：鬼神所凭，有时而信矣。涑水又西径王官城北，城在南原上。《春秋左传》成公十三年四月，晋侯使吕相绝秦曰：康犹不悛，入我河曲，伐我涑川，俘我王官。故有河曲之战是矣。今世人犹谓其城曰王城也。
又西南过安邑县西。
安邑，禹都也。禹娶涂山氏女，思恋本国，筑台以望之，今城南门，台基犹存。余案《礼》，天子诸侯，台门隅阿相降而已，未必一如《书》传也。故晋邑矣，春秋时，魏绛自魏徙此。昔文侯悬师经之琴于其门，以为言戒也。武侯二年，又城安邑，盖增广之。秦始皇使左更、白起取安邑，置河东郡。王莽更名洮队，县曰河东也。有项宁都，学道升仙，忽复还此，河东号曰斥仙。汉世又有闵仲叔，隐遁市邑，罕有知者，后以识瞻而去。涑水西南径监盐县故城，城南有盐他，上承盐水。水出东南薄山，西北流径巫咸山北。《地理志》曰：山在安邑县南。《海外西经》曰：巫咸国在女丑北，右手操青蛇，左手操赤蛇，在登葆山，群巫所从上下也。《大荒西经》云：大荒之中有灵山，巫咸、巫即、巫朌、巫彭、巫姑、巫真、巫礼、巫抵、巫谢、巫罗十巫，从此升降，百药爱在。郭景纯曰：言群巫上下灵山，采药往来也。盖神巫所游，故山得其名矣。谷口岭上，有巫咸祠。其水又径安邑故城南，又西流注于盐池。《地理志》曰：盐池在安邑西南。许慎谓之盬。长五十一里，广七里，周百一十六里，从盐省古声。吕忱曰：夙沙初作煮海盐，河东盐池谓之盬。今池水东西七十里，南北十七里，紫色澄渟，潭而不流。水出石盐，自然印成，朝取夕复，终无减损。惟山水暴至，雨澍潢潦奔泆，则盐池用耗。故公私共堨水径，防其淫滥，谓之盐水，亦谓之为堨水。《山海经》谓之盐贩之泽也。泽南面层山，天岩云秀，地谷渊深，左右壁立，间不容轨，谓之石门，路出其中，名之曰径，南通上阳，北暨盐泽。池西又有一池，谓之女盐泽，东西二十五里，南北二十里，在猗氏故城南。《春秋》成公六年，晋谋去故绛，大夫曰：郇、瑕，地沃饶近盬。服虔曰：土平有溉曰沃，盬，盐池也。土俗裂水沃麻，分灌川野，畦水耗竭，土自成盐，即所谓咸鹾也，而味苦，号曰盐田，盐盬之名，始资是矣。本司盐都尉治，领兵千余人守之。周穆王、汉章帝并幸安邑而观盐池。故杜预曰：猗氏有盐池。后罢尉司，分猗氏、安邑，置县以守之。
又南过解县东，又西南注于张阳池。
涑水又西径猗氏县故城北。《春秋》文公七年，晋败秦于令狐，至于刳首，先蔑奔秦，士会从之。阚駰曰：令狐即猗氏也。刳首在西三十里，县南对泽，即猗顿之故居也。《孔丛》曰：猗顿，鲁之穷士也，耕则常饥，桑则常寒，闻朱公富，往而问术焉。朱公告之曰：子欲速富，当畜五牸。于是乃适西河，大畜牛羊于猗氏之南，十年之间，其息不可计，赀拟王公，驰名天下，以兴富于猗氏，故曰猗顿也。涑水又西径郇城，《诗》云郇伯劳之，盖其故国也。杜元凯《春秋释地》云：今解县西北有郇城。服虔曰：郇国在解县东，郇瑕氏之墟也。余按《竹书纪年》云：晋惠公十有四年，秦穆公率师送公子重耳，围令狐，桑泉、臼衰皆降于秦师，狐毛与先轸御秦，至于庐柳，乃谓秦穆公，使公子挚来，与师言退，舍次于郇，盟于军。京相璠《春秋土地名》曰：桑泉、臼衰并在解东南，不言解，明不至解。可知《春秋》之文，与《竹书》不殊。今解故城东北二十四里有故城，在猗氏故城西北，乡俗名之为郇城，考服虔之说，又与俗符，贤于杜氏单文孤证矣。涑水又西南径解县故城南。《春秋》，晋惠公因秦返国，许秦以河外五城，内及解梁，即斯城也。涑水又西南径瑕城，晋大夫詹嘉之故邑也。《春秋》僖公三十年，秦、晋围郑，郑伯使烛之武谓秦穆公曰：晋许君焦瑕，朝济而夕设版者也。京相璠曰：今河东解县西南五里有故瑕城。涑水又西南径张阳城东。《竹书纪年》，齐师逐郑太子齿，奔张城南郑者也。《汉书》之所谓东张矣。高祖二年，曹参假左丞相，别与韩信东攻，魏将孙遬军东张，大破之。苏林曰：属河东，即斯城也。涑水又西南属于陂，陂分为二，城南面两陂，左右泽渚。东陂世谓之晋兴泽，东西二十五里，南北八里，南对盐道山。其西则石壁千寻，东则磻溪万仞，方岭云回，奇峰霞举，孤标秀出，罩络群山之表，翠柏荫峰，清泉灌顶。郭景纯云：世所谓鸯浆也。发于上而潜于下矣。厥顶方平，有良药。《神农本草》曰：地有固活、女疏、铜芸、紫菀之族也。是以缁服思元之士，鹿裘念一之夫，代往游焉。路出北，势多悬绝，来去者咸援萝腾崟，寻葛降深，于东则连木，乃陟百梯方降岩侧，縻锁之迹，仍今存焉，故亦曰百梯山也。水自山北流五里而伏，云潜通泽渚，所未详也。西陂即张泽也，西北去蒲坂十五里，东西二十里，南北四五里，冬夏积水，亦时有盈耗也。文水出大陵县西山文谷，东到其县，屈南到干陶县东北，东入于汾。
文水径大陵县故城西而南流，有泌水注之。县西南山下，武氏穿井给养，井至幽深，后一朝水溢平地，东南注文水。文水又南径平陶县之故城东，西径其城内，南流出郭，王莽更曰多穰也。文水又南径县，右会隐泉口，水出谒泉山之上顶，俗云：旸雨愆时，是谒是祷。故山得其名，非所详也。其山石崖绝险，壁立天固，崖半有一石室，去地可五十余丈，爱有层松饰岩，列柏绮望，惟西侧一处得历级升陟，顶上平地十许顷，沙门释僧光表建二刹。泉发于两寺之间，东流沥石，沿注山下，又东，津渠隐没而不恒流，故有隐泉之名矣。雨泽丰谢，则通入文水。文水又南径兹氏县故城东，为文湖，东西十五里，南北三十里，世谓之西湖，在县直东十里；湖之西侧，临湖又有一城，谓之潴城。水泽所聚谓之都，亦曰潴，盖即水以名城也。文湖又东径中阳县故城东。案《晋书地道记》、《太康地记》，西河有中阳城，旧县也。文水又东南流，与胜水合，水西出狐岐之山，东径六壁城南，魏朝旧置六壁于其下，防离石诸胡，因为大镇。太和中罢镇，仍置西河郡焉。胜水又东合阳泉水，水出西山阳溪，东径六壁城北，又东南流注于胜水。胜水又东径中阳故城南，又东合文水。文水又东南，入于汾水也。
原公水出兹氏县西羊头山，东过其县北，县，故秦置也，汉高帝更封沂阳侯婴为侯国，王莽之兹同也。魏黄初二年，分太原，复置西河郡。晋徙封陈王斌于西河，故县有西河缪王司马子政庙。碑文云：西河旧处山林，汉末扰攘，百姓失所。魏兴，更开疆宇，分割太原四县，以为邦邑，其郡带山侧塞矣。王以咸宁三年，改命爵上，明年十二月丧国。臣大农阎崇、离石令宗群等二百三十四人，刊石立碑，以述勋德。碑北庙基尚存也。又东入于汾。
水注文湖，不至汾也。
洞过水出沾县北山，其水西流，与南溪水合，水出南山，西北流注洞过水，洞过水又西北，黑水西出山，三源合舍，同归一川，东流南屈，径受阳县故城东。案《晋太康地记》，乐平郡有受阳县，卢谌《征艰赋》所谓历受阳而总辔者也。其水又西南入洞过水。洞过水又西，蒲水南出蒲谷，北流注之。洞过水又西与原过水合，近北便水源也。水西阜上有原过祠，盖怀道协灵，受书天使，忧结宿情，传芳后日，栋宇虽沦，攒木犹茂，故水取名焉。其水南流，注于洞过水也。
西过榆次县南，又西到晋阳县南，榆次县，故涂水乡，晋大夫智徐吾之邑也。《春秋》昭公八年，晋侯筑箎祁之宫，有石言晋之魏榆。服虔曰：魏，晋邑：榆，州里名也。《汉书》曰榆次，《十三州志》以为涂阳县矣。王莽之太原亭也。县南侧水有凿台，韩、魏杀智伯瑶于其下，刳腹绝肠，折颈招颐处也。其水又西南流，径武灌城西北。卢谌《征艰赋》曰：径武馆之故郛，问厥途之远近。洞过水又西南为淳湖，谓之洞过泽。泽南，途水注之，水出阳邑东北大嵰山涂谷，西南径萝蘑亭南，与蒋谷水合，水出县东南蒋溪。《魏土地记》曰：晋阳城东南百一十里至山有蒋谷大道，度轩车岭，通于武乡。水自蒋溪西北流，西径箕城北。《春秋》僖公三十三年，晋人败狄于箕。杜预《释地》曰：城在阳邑南，水北即阳邑县故城也。《竹书纪年》曰：梁惠成王九年，与邯郸、榆次、阳邑者也。王莽之繁穰矣。蒋溪又西合涂水，乱流西北入洞过泽也。西入于汾，出晋水下口者也。
刘琨之为并州也，刘曜引兵邀击之，合战于洞过，即是水也。
晋水出晋阳县西悬瓮山，县，故唐国也。《春秋左传》称唐叔未生，其母邑姜梦帝谓己曰：余名而子曰虞，将与之唐，属之参。及生，名之曰虞。《吕氏春秋》曰：叔虞与成王居，王援桐叶为圭，以授之曰：吾以此封汝。虞以告周公，周公请曰：天子封虞乎？王曰：余戏耳。公曰：天子无戏言。时唐灭，乃封之于唐。县有晋水，后改名为晋。故子夏叙《诗》称此晋也，而谓之唐，俭而用礼，有尧之遗风也。《晋书地道记》及《十三州志》并言晋水出龙山，一名结绌山，在县西北，非也。《山海经》曰：悬瓮之山，晋水出焉，今在县之西南。昔智伯之遏晋水以灌晋阳，其川上溯，后人踵其遗迹，蓄以为沼，沼西际山枕水，有唐叔虞祠。水侧有凉堂，结飞梁于水上，左右杂树交荫，希见曦景，至有淫朋密友，羁游宦子，莫不寻梁契集，用相娱慰，于晋川之中，最为胜处。又东过其县南，又东入于汾水。
沼水分为二派，北读即智氏故渠也。昔在战国，襄子保晋阳，智氏防山以水之，城不没者三版，与韩、魏望叹于此，故智氏用亡。其渎乘高，东北注入晋阳城，以周灌溉。汉未赤眉之难，郡椽刘茂负太守孙福匿于城门西下空穴中，其夜奔盂。即是处也。东南出城流，注于汾水也。其南渎于石塘之下伏流，径旧溪东南出，径晋阳城南，城在晋水之阳，故曰晋阳矣。《经》书晋苟吴帅师败狄于大卤。杜预曰：大卤，晋阳县也，为晋之旧都。《春秋》定公十三年，赵鞅以晋阳叛，后乃为赵矣。其水又东南流入于汾。
湛水出河内轵县西北山，湛水出轵县南原湛溪，俗谓之堪水也。是盖声形尽邻，故字读俱变，同于三豕之误耳。其水自溪出南流。
东过其县北，又东过波县之北，湛水南径向城东而南注。
又东过毋辟邑南，原《经》所注，斯乃湨川之所由，非湛水之间关也，是乃《经》之误证耳。湛水自向城东南径湛城东。时人谓之椹城，亦或谓之隰城矣。溪曰隰涧。隔城在东，言此非矣。《后汉郡国志》曰河阳县有湛城是也。
又东南当平县之东北，南入于河。
湛水又东南径邓，南流注于河，故河济有邓津之名矣。
