浊漳水出上党长子县西发鸠山，漳水出鹿谷山，与发鸠连麓而在南。《淮南子》谓之发苞山，故异名互见也。左则阳泉水注之，右则伞盖水入焉。三源同出一山，但以南北为别耳。东过其县南，又东，尧水自西山东北流，径尧庙北，又东径长子县故城南。周史辛甲所封邑也。《春秋》襄公十八年，晋人执卫行人石买于长子，即是县也。秦置上党郡，治此。其水东北流入漳水。漳水东会于梁水，梁水出南梁山，北流径长子县故城南。《竹书纪年》曰：梁惠成王十二年，郑取屯留、尚子、涅。尚子，即长子之异名也。梁水又北入漳水。
屈从县东北流，陶水南出陶乡，北流径长子城东，西转径其城北，东注于漳水。
又东过壶关县北，又东北过屯留县南，漳水东径屯留县南，又屈径其城东，东北流，有绛水注之。水西出谷远县东发鸠之谷，谓之为滥水也。东径屯留县故城南。故留吁国也，潞氏之属。《春秋》襄公十八年，晋人执孙蒯于纯留是也。其水东北流入于漳。故桑钦云：绛水出屯留西南，东入漳，漳水又东，冻水注之，水西出发鸠山，东径余吾县故城南。汉光武建武六年，封景丹子尚为侯国。冻水又东径屯留县故城北。《竹书纪年》，梁惠成王元年，韩共侯、赵成侯迁晋桓公于屯留。《史记》，赵肃侯夺晋君端氏而徙居之此矣。其水又东流注于漳。故许慎曰：水出发鸠山入漳，从水，东声也。漳水又东北径壶关县故城西，又屈径其城北。故黎国也，有黎亭，县有壶口关，故曰壶关矣。吕后元年，立孝惠后宫子武为侯国。汉有壶关三老公乘兴上书讼卫太子，即色人也。县在屯留东，不得先壶关而后屯留也。漳水历鹿台山与铜鞮水合，水出铜鞮县西北石瞪山，东流与专池水合，水出八特山，东北流入铜鞮水。铜鞮水又东南合女谏水，水西北出好松山，东南流，北则苇池水与公主水合而右往之；南则榆交水与皇后水合而左入焉。乱流东南，注于铜鞮水。铜鞮水又东径李憙墓，墓前有碑，碑石破碎，故李氏以太和元年立之。其水又东径故城北，城在山阜之上，下临岫壑，东、西、北三面，阻袤二里，世谓之断梁城，即故县之上虒亭也，铜鞮水又东径铜鞮县故城北，城在水南山中，晋大夫羊舌赤铜鞮伯华之邑也。汉高祖破韩王信于此县。铜鞮水又东南流径顷城西，即县之下虒聚也。《地理志》曰：县有土虒亭，下虒聚者也。铜鞮水又南径胡邑西，又东屈径其城南，又东径襄垣县，入于漳。漳水又东北流径襄垣县故城南，王莽之上党亭。潞县北，县，故赤翟潞子国也。其相丰舒有俊才，而不以茂德，晋伯宗数其五罪，使苟林父灭之。阚駰曰：有潞水，为冀州浸，即漳水也。余案《燕书》，王猛与慕容评相遇于潞川也。评障锢山泉，鬻水与军，入绢匹，水二石，无他大川，可以为浸，所有巨浪长湍，惟漳水耳。故世人亦谓浊漳为潞水矣。县北对故台壁，漳水径其南。本潞子所立也，世名之为台壁。慕容垂伐慕容永于长子，军次潞川，永率精兵拒战，阻河自固，垂阵台壁，一战破之，即是处也。漳水于是左合黄须水口，水出台壁西张讳岩下。世传岩赤则土罹兵害，故恶其变化无常，恒以石粉污之令白，是以俗目之为张讳岩。其水南流，径台壁西，又南入于漳。漳水又东北历望夫山，山之南有石人仁于山上，状有怀于云表，因以名焉。有涅水西出覆甑山，而东流与西汤溪水合，水出涅县西山汤谷，五泉俱会。谓之五会之泉，交东南流，谓之西汤水，又东南流注涅水。涅水又东径涅县故城南，县氏涅水也。东与白鸡水合，水出县之西山，东径其县北，东南流入涅水。涅水又东南，武乡水会焉，水源出武山西南，径武乡县故城西，而南得清谷口。水源出东北长山清谷，西南与鞸鞛、白壁二水合，南入武乡水，又南得黄水口，黄水三源，同注一壑，东南流与隐室水合，水源西北出隐室山，东南注黄水。又东入武乡水。武乡水又东南注于涅水。涅水又东南流，注于樟水。漳水又东径磻阳城北，仓谷水入焉。水出林虑县之仓谷溪，东北径鲁班门西。双阙昂藏，石壁霞举，左右结石修防，崇基仍存。北径偏桥东，即林虑之娇岭抱犊固也。石隥西陛，陟踵修上五里余，隥崿路中断四五丈，中以木为偏桥，劣得通行，亦言故有偏桥之名矣。自上犹须攀萝们葛，方乃自津，山顶，即庾衮眩坠处也。仓谷溪水又北合白木溪。溪水出壶关县东白木川，东径百晦城北，盖同仇池百顷之称矣。又东径林虑县之石门谷，又注于仓溪水。仓溪水又北径磻阳城东而北流，注于漳水。漳水又东径葛公亭北而东注矣。
又东过武安县，漳水于县东，清漳水自涉县东南来注之，世谓决入之所为交漳口也。
又东出山，过邺县西，漳水又东径三户峡为三户津。张晏曰：三户，地名也，在梁期西南。孟康曰：津，峡名也，在邺西四十里。又东，汗水注之，水出武安县山，东南流径汗城北。昔项羽与蒲将军英布济自三户，破章邯于是水。汗水东注于漳水。漳水又东径武城南，世谓之梁期城。梁期在邺北，俗亦渭之两期城，皆为非也。司马彪《郡国志》曰：邺县有武城，武城即期城矣。漳水又东北径西门豹祠前。祠东侧有碑，隐起为字，祠堂东头石柱勒铭曰：赵建武中所修也。魏文帝《述征赋》曰：羡西门之嘉迹，忽遥睇其灵字。漳水右与枝水合。其水上承漳水于邯会西，而东别与邯水合，水发源邯山东北，径邯会县故城西，北注枝水，故曰邯会也。张晏曰：漳水之别，自城西南与邯山之水会，今城旁犹有沟渠存焉。汉武帝元朔二年，封赵敬肃王子刘仁为侯国。其水又东北入于漳。昔魏文侯以西门豹为邺令也，引漳以溉邺，民赖其用。其后至魏襄王，以史起为邺令，又堰漳水以灌邺田，咸成沃壤，百姓歌之。魏武王又堨漳水，回流东注，号天井堰。二十里中，作十二墱，墱相去三百步，令互相灌注，一源分为十二流，皆悬水门。陆氏《邺中记》云：水所溉之处，名曰堰陵泽。故左思之赋魏都，谓墱流十二，同源异口者也。魂武之攻邺也，引漳水以围之。《献帝春秋》曰：司空邺城围周四十里，初浅而狭，如或可越，审配不出争利，望而笑之，司空一夜增修，广深二丈，引漳水以注之，遂拔邺。本齐桓公所置也，故《管子》曰：筑五鹿、中牟、邺，以卫诸夏也。后属晋，魏文侯七年，始封此地，故曰魏也。汉高帝十二年，置魏郡，治邺县，王莽更名魏城。后分魏郡，置东、西部都尉，故曰三魏。魏武又以郡国之旧，引漳流自城西东入，径铜雀台下，伏流入城东注，谓之长明沟也。渠水又南径止车门下。魏武封于邺为北宫，富有文昌殿。沟水南北夹道，枝流引灌，所在通溉，东出石窦堰下，注之隍水。故魏武《登台赋》曰：引长明，灌街里。谓此渠也。石氏于文昌故殿处，造东、西太武二殿于济北谷城之山，采文石为基，一基下五百武直宿卫。屈柱跌瓦，悉铸铜为之，金漆图饰焉。又徙长安、洛阳铜人，置诸宫前，以华国也。城之西北有三台，皆因城为之基，巍然崇举，其高若山，建安十五年魏武所起，平坦略尽。《春秋古地》云：葵丘，地名，今邺西三台是也。谓台已平，或更有见，意所未详、中曰铜雀台，高十丈，有屋百一间，台成，命诸子登之，并使为赋。陈思王下笔成章，美捷当时。亦魏武望奉常王叔治之处也，昔严才与其属攻掖门，修闻变，车马未至，便将宫属步至宫门，太祖在铜雀台望见之曰：彼来者必王叔治也。相国钟繇曰：旧京城有变，九卿各居其府，卿何来也？修曰：食其禄，焉避其难，居府虽旧，非赴难之义。时人以为美谈矣。石虎更增二丈，立一屋，连栋接榱，弥覆其上，盘回隔之，名曰命子窟。又于屋上起五层搂，高十五丈，去地二十七丈，又作铜雀于楼巅，舒翼若飞。南则金虎台，高八丈，有屋百九间。北曰冰井台，亦高八丈，有屋百四十五间，上有冰室，室有数井，井深十五丈，藏冰及石墨焉。石墨可书，又然之难尽，亦谓之石炭。又有粟窖及盐窖，以备不虞。今窖上犹有石铭存焉。左思《魏都赋》曰三台列峙而峥嵘者也。城有七门，南曰凤阳门，中曰中阳门，次曰广阳门，东曰建春门，北曰广德门，次曰厩门，西曰金明门，一曰白门。凤阳门三台洞开，高三十五丈，石氏作层观架其上，置铜凤，头高一丈六尺。东城上，石氏立东明观，观上加金博山，谓之骼天。北城上有齐斗楼，超出群榭，孤高特立。其城东西七里，南北五里，饰表以砖，百步一楼，凡诸宫殿，门台、隅雉，皆加观榭。层甍反宇，飞檐拂云，图以丹青，色以轻素。当其全盛之时，去邺六七十里，远望苕亭，巍若仙居。魏因汉祚，复都洛阳，以谯为先人本国，许昌为汉之所居，长安为西京之遗迹，邺为王业之本基，故号五都也。今相州刺史及魏郡治。漳水自西门豹祠北径赵阅马台西，基高五丈，列观其上，石虎每讲武于其下，升观以望之，虎自台上放鸣镝之矢，以为车骑出入之节矣。漳水又北径祭陌西。战国之世，俗巫为河伯取妇，祭于此陌。魏文侯时，西门豹为邺令，约诸三老曰：为河伯娶妇，幸来告知，吾欲送女。皆曰：诺。至时，三老、廷掾，赋敛百姓，取钱百万，巫觋行里中，有好女者，祝当为河伯妇，以钱三万聘女，沐浴脂粉如嫁状。豹往会之，三老、巫、掾与民咸集赴观。巫妪年七十，从十女弟子。豹呼妇视之，以为非妙，令巫妪入报河伯，投巫于河中。有顷曰：何久也，又令三弟子及三老入白，并投于河。豹磬折曰：三老不来，奈何？复欲使廷掾、豪长趣之，皆叩头流血，乞不为河伯取妇。淫祀虽断，地留祭陌之称焉。又慕容俊投石虎尸处也。田融以为紫陌也。赵建武十一年，造紫陌浮桥于水上，为佛图澄先造生墓于紫陌，建武十五年卒，十二月葬焉，即此处也。漳水又对赵氏临漳宫。宫在桑梓苑，多桑木，故苑有其名。三月三日及始蚕之月，虎帅皇后及夫人采桑于此。今地有遗桑，塘无尺雉矣。漳水又北，滏水入焉。漳水又东径梁期城南。《地理风俗记》曰：邺北五十里有梁期城，故县也。汉武帝元鼎五年，封任破胡为侯国。晋惠帝永兴元年，骠骑王浚遣乌丸渴末径至梁期，候骑到邺，成都王颖遣将军石超讨末，为末所败于此也。又径平阳城北。《竹书纪年》曰：梁惠成王元年，邺师败邯郸师于平阳者也。司马彪《郡国志》曰：邺有平阳城。即此地也。
又东过列入县南，漳水又东，右径斥丘县北，即裴县故城南。王莽更名之曰即是也。《地理风俗记》曰：列入县西南六十里有即裴城，故县也。漳水又东北径列入县故城南，王莽更名之为列治也。《竹书纪年》曰；梁惠成王八年，惠成王伐邯郸取列入者也。于县右合白渠故渎，白渠水出魏郡武安县钦口山，东南流径邯郸县南，又东与拘涧水合。水导源武始东山白渠，北俗犹谓是水为拘河也。拘涧水又东，又有牛首水入焉，水出邯郸县西堵山，东流分为二水，洪湍双逝，澄映两川。汉景帝时，七国悖逆，命曲周侯郦寄攻赵，围邯郸，相捍七月，引牛首拘水灌城，城坏，王自杀，其水东入邯郸城，径温明殿南。汉世祖擒王郎、幸邯郸昼卧处也。其水又东径丛台南。六国时，赵王之台也。《郡国志》曰：邯郸有丛台。故刘劭《赵都赋》曰：结云阁于南宇，立丛台于少阳者也。今遗基旧墉尚在。其水又东历邯郸阜，张晏所谓邯山在东城下者也。曰单，尽也，城郭从邑，故加邑，邯郸之名，盖指此以立称矣。故赵郡治也，《长沙耆旧传》称，桓楷为赵郡太守，尝有遗囊粟于路者，行人挂囊粟于树，莫敢取之，即于是处也。其水又东流出城，又合成一川也。又东，澄而为渚，渚水东南流，注拘涧水，又东入白渠，又东，故渎出焉。一水东为泽渚，曲梁县之鸡泽也。《国语》所谓鸡丘矣。东北通澄湖，白渠故渎南出所在，枝分右出，即邯沟也。历邯沟县故城东，盖因沟以氏县也。《地理风俗记》曰：即裴城，西北二十里有邯沟城，故县也。又东径肥乡县故城北。《竹书纪年》曰：梁惠成王八年，伐邯郸取肥者也。《晋书地道记》曰：太康中，立以隶广平也。渠道交径，互相缠魔，与白渠同归，径列人右会漳津，今无水。《地理志》曰：白渠东至列人入漳是也。
又东北过斥漳县南，应劭曰：其国斥卤，故曰斥漳。汉献帝建安十八年，魏太祖凿渠，引漳水东入清洹以通河漕，名曰利漕渠。漳津故渎水断，旧溪东北出，涓流濗注而已。《尚书》所谓覃怀底绩，至于衡漳者也。孔安国曰：衡，横也，言漳水横流也。又东北径平恩县故城西。应劭曰：县，故馆陶之别乡，汉宣帝地节三年置，以封后父许伯为侯国，王莽更曰延平也。
又东北过曲周县东，又东北过巨鹿县东，衡漳故渎东北径南曲县故城西。《地理志》，广平有南曲县。应劭曰：平恩县北四十里有南曲亭，故县也。又径曲周县故城东。《地理志》曰：汉武帝建元四年置，王莽更名直周。余按《史记》，大将军郦商以高祖六年封曲周县为侯国，又考《汉书》同。是知曲周旧县，非始孝武。啸父冀州人，在县市补履数十年，人奇其不老，求其术而不能得也。衡漳又北径巨桥邸阁西，旧有大梁横水，故有巨桥之称。昔武王伐纣，发巨桥之粟，以赈殷之饥民。服虔曰：巨桥，仓名。许慎曰：巨鹿水之大桥也。今临侧水湄，左右方一二里中，状若丘墟，盖遗囤故窖处也。衡水又北径巨鹿县故城东。应劭曰：鹿者，林之大者也。《尚书》曰：尧将禅舜，纳之大麓之野，烈风雷雨不迷，致之以昭华之玉。而县取目焉，路温舒，县之东里人，父为里监门，使温舒牧羊泽中，取蒲牒用写书，即此泽也。巨鹿郡治。秦始皇二十五年灭赵以为巨鹿郡。汉景帝中元年，为广平郡，武帝征和二年，以封赵敬肃王子为平于国。世祖中兴，更为巨鹿也。郑玄注《尚书》引《地说》云：大河东北流，过绛水千里，至大陆为地腹，如《志》之言大陆在巨鹿。《地理志》曰：水在安平信都巨鹿。与信都相去不容此数也。水土之名变易，世失其处，见降水则以为绛水，故依而废渎，或作绛字，非也。今河内共北山，淇水出焉，东至魏郡黎阳入河，近所谓降水也。降读当如郕，降于齐师之降，盖周时国于此地者，恶言降，故改云共耳。又今河所从去大陆远矣，馆陶北屯氏河，其故道与？余按郑玄据《尚书》，有东过洛油，至于大伾，北过降水至于大陆。推次言之，故以淇水为降水，共城为降城，所未详也。稽之群书，共县本共和之故国，是有共名，不因恶降而更称。禹著《山经》，淇出沮洳。淇澳《卫诗》，列目又远，当非改绛，革为今号。但是水导源共北山，玄欲成降义，故以淇水为降水耳。即如玄引《地说》，黎阳巨鹿，非千里之径，直信都于大陆者也。惟屯氏北出馆陶，事近之矣。按《地理志》云：绛水发源屯留，下乱漳津。是乃与漳俱得通称，故水流间关，所在著目，信都复见绛名，而东入于海。寻其川脉，无他殊渎，而衡漳旧道，与屯氏相乱，乃《书》有过降之文，与《地说》千里之志，即之途致与《书》相邻，河之过降，当应此矣，下至大陆，不异《经》说，自宁迄于巨鹿，出于东北，皆为大陆。语之缠络，厥势眇矣。九河既播，八枝代绝。遗迹故称，往往时存，故鬲、般列于东北，徒骇渎联漳、绛，同逆之状粗分，陂障之会犹在。按《经》考渎，自安故目矣。漳水又历经县故城西，水有故津，谓之薄落津。昔袁本初还自易京，上已届此，率其宾从，禊饮于斯津矣。衡漳又径沙丘台东。纣所成也，在巨鹿故城东北七十里，赵武灵王与秦始皇并死于此矣。又径铜马祠东，汉光武庙也。更始三年秋，光武追铜马于馆陶，大破之，遂降之。贼不自安，世祖令其归营，乃轻骑行其垒，贼乃相谓曰：萧王推赤心置人腹中，安得不投死乎？遂将降人分配诸将，众数十万人，故关西号世祖曰铜马帝也，祠取名焉。庙侧有碑，述河内修武县张导，字景明，以建和三年为巨鹿太守，漳津泛滥，土不稼穑，导披按地图，与丞彭参、掾马道嵩等，原其逆顺，揆其表里，修防排通，以正水路，功绩有成，民用嘉赖。题云：《漳河神坛碑》。而俗老耆儒，犹揭斯庙为铜马刘神寺，是碑顷因震裂，余半不可复识矣。又径南宫县故城西。汉惠帝元年，以封张越人子买为侯国，王莽之序中也。其水与隅醴通为衡津。又有长芦淫水之名，绛水之称矣。今漳水既断，绛水非复缠络矣。又北，绛渎出焉，今无水，故渎东南径九门城南，又东南径南宫城北，又东南径缭城县故城北。《十三州志》召：经县东五十里有缭城，故县也。左径安城南，故信都之安城乡也。更始二年，和戎卒正邳彤与上会信都南安城乡，上大悦，即此处也。故渎又东北径辟阳亭。汉高帝六年，封审食其为侯国，王莽之乐信也。《地理风俗记》曰：广川西南六十里有辟阳亭，故县也。绛渎又北径信都城东，散入泽渚，西至于信都城，东连于广川县之张甲故渎，同归于海。故《地理志》曰：《禹贡》，绛水在信都东入于海也。又北过堂阳县西，衡水自县，分为二水，其一水北出，径县故城西。世祖自信都以四千人先攻堂阳降水者也。水上有梁，谓之旅津渡，商旅所济故也。其右水东北注，出石门。门石崩褫，余基殆在。谓之长芦水，盖变引葭之名也。长芦水东径堂阳县故城南。应劭曰：县在堂水之阳。《谷梁传》曰：水北为阳也。今于县故城南，更无别水，惟是水东出，可以当之，斯水盖包堂水之兼称矣。长芦水又东径九门城北，故县也。又东径抉柳县故城南。世祖建武三十年，封寇恂子损为侯国。又东屈北径信都县故城西，信都郡治也，汉高帝六年置。景帝中二年，为广川惠王越国，王莽更为新博，县曰新博亭，光武自蓟至信都是也，明帝水平十五年，更名乐成，安帝延光中，改曰安平。城内有汉冀州从事安平赵征碑，又有魏冀州刺史陈留丁绍碑，青龙三年立。城南有献文帝《南巡碑》。其水侧城北注，又北径安阳城东，又北径武阳城东。《十三州志》曰：抉柳县东北有武阳城，故县也。又北为博广池，池多名蟹佳虾，岁贡王朝，以充膳府。又北径下博县故城东，而北流注于衡水也。又东北过扶柳县北，又东北过信都县西。
扶柳县故城在信都城西，衡水径其西。县有扶泽，泽中多柳，故曰扶柳也。衡水又北径昌城县故城西。《地理志》，信都有昌城县。汉武帝以封城阳顷王子刘差为侯国。阚駰曰：昌城本名阜城矣。应劭曰：堂阳县北三十里有昌城，故县也。世祖之下堂阳，昌城人刘植率宗亲子弟据邑以奉世祖是也。又径西粱县故城东。《地理风俗记》曰：扶柳县西北五十里有西梁城，故县也。世以为五梁城，盖字状致谬耳。衡漳又东北径桃县故城北。汉高祖十二年，封刘襄为侯国，王莽改之曰桓分也。合斯洨故渎，斯洨水首受大白渠，大白渠首受绵蔓水，绵蔓水上承桃水，水出乐平郡之上艾县，东流，世谓之曰桃水，东径靖阳亭南，故关城也。又北流，径井陉关下，注泽发水，乱流东北径常山蒲吾县西，而桃水出焉，南径蒲吾县故城西，又东南流径桑中县故城北。世谓之石勒城，盖赵氏增城之，故擅其目，俗又谓之高功城。《地理志》曰：侯国也。桃水又东南流，径绵蔓县故城北，王莽之绵延也。世祖建武二年，封郭况为侯国。自下通谓之绵蔓水。绵蔓水又东流，径乐阳县故城西，右合并陉山水，水出井陉山，世谓之鹿泉水，东北流，屈径陈余垒西，俗谓之故壁城。昔在楚、汉，韩信东入，余拒之于此，不纳左车之计，悉众西战，信遣奇兵自间道出，立帜于其垒，师奔失据，遂死汦上。其水又屈径其垒南，又南径城西，东注绵蔓水。绵蔓水又屈从城南，俗名曰临清城，非也。《地理志》曰：侯国矣。王莽更之曰畅苗者也。《东观汉记》曰：光武使邓禹发房子兵二千人，以铫期为偏将军，别攻真定宋子，余贼拔乐阳禀肥垒者也。绵蔓水又东径乌子堰，枝津出焉。又东，谓之大白渠，《地理志》所谓首受绵蔓水者也。白渠水又东南径关县故城北。《地理志》，常山之属县也。又东为成郎河，水上有大梁，谓之成郎桥。又东径耿乡南，世祖封前将军耿纯为侯国，世谓之宜安城。又东径宋子县故城北，又谓之宋子河。汉高帝八年，封许瘛为侯国，王莽更名宜子。昔高渐离击筑佣工，自此入秦。又东径敬武县故城北。按《地理志》，巨鹿之属县也。汉元帝封女敬武公主为汤沐邑。阚駰《十三州记》曰：杨氏县北四十里有敬武亭，故县也。今其城实中，小邑耳，故俗名之曰敬武垒，即古邑也。白渠水又东，谓之斯洨水。《地理志》曰：大白渠东南至下曲阳入斯洨者也。东分为二水，枝津右出焉，东南流，谓之百尺沟，又东南径和城北。世谓之初丘城，非也。汉高帝十一年，封郎中公孙昔为侯国。又东南径贳城西，汉高帝六年，封吕博为侯国。百尺沟东南散流，径历乡东而南入泜湖，东注衡水也。斯洨水自枝津东径贳城北，又东积而为陂，谓之阳縻渊。渊水左纳白渠枝水，俗谓之洨水，水承白渠于藁城县之乌子堰。又东径肥累县之故城南，又东径陈台南，台甚宽广，今上阳台屯居之。又东径新丰城北。按《地理志》云：巨鹿有新市县，侯国也。王莽更之曰乐市，而无新丰之目，所未详矣。其水又东径昔阳城南。世谓之曰直阳城，非也，本鼓聚矣。《春秋左传》昭公十五年，晋荀吴帅师伐鲜虞，围鼓三月，鼓人请降，穆子曰：犹有食色，不许。军吏曰：获城而弗取，勤民而顿兵，何以事君？穆子曰：获一邑而教民怠，将焉用邑也。贾怠无卒，弃旧不祥，鼓人能事其君，我亦能事吾君，率义不爽，好恶不愆，城可获也。有死义而无二心，不亦可乎？鼓人告食竭力尽，而后取之。克鼓而返，不戮一人，以鼓子鸢鞮归，既献而返之。鼓子又叛，荀吴略东阳，使师伪，负甲息于门外，袭而灭之。以鼓子鸢鞮归，使涉佗守之者也。《十三州志》曰：今其城，昔阳亭是矣。京相璠曰：白狄之别也。下曲阳有鼓聚，故鼓子国也。白渠枝水又东径下曲阳城北，又径安乡县故城南。《地理志》曰：侯国也。又东径贳县，入斯洨水。斯洨水又东径西梁城南，又东北径乐信县故城南。《地理志》，巨鹿属县，侯国也。又东入衡水。衡水又北为袁谭渡，盖谭自邺往还所由，故济得厥名。
又东北过下博县之西，衡水又北径邬县故城东。《竹书纪年》，梁惠成王三十年，秦封卫鞅于邬，改名曰商。即此是也。故王莽改曰秦聚也。《地理风俗记》曰：县北有邬阜，盖县氏之。又右径下博县故城西，王莽改曰闰博。应劭曰：太山有博，故此加下。汉光武自滹沱南出，至此失道，不知所以。遇白衣老父曰：信都为长安守，去此八十里。世祖赴之，任光开门纳焉，汉氏中兴始基之矣。寻求老父不得，议者以为神。衡漳又东北历下博城西，逶迆东北注，谓之九。西径乐乡县故城南，王莽更之曰乐丘也。又东，引葭水注之。
又东北过阜城县北，又东北至昌亭，与滹沱河会。《经》叙阜城于下博之下，昌亭之上。考地非比，于事为同。勃海阜城又在东昌之东，故知非也。漳水又东北径武邑郡南，魏所置也。又东径武强县北，又东北径武隧县故城南。按《史记》秦破赵将扈辄于武隧，斩首十万，即于此处也。王莽更名桓隧矣。白马河注之，水上承滹沱，东径乐乡县北，饶阳县南，又东南径武邑郡北，而东入衡水，谓之交津口。衡漳又东径武邑县故城北，王莽之顺桓也。晋武帝封子于县以为王国，后分武邑、武隧、观津为武邑郡，治此。衡漳又东北，右合张平口，故沟上承武强渊，渊之西南，侧永有武强县故治，故渊得其名焉。《东观汉记》曰：光武拜王梁为大司空，以为侯国。耆宿云：邑人有行于途者，见一小蛇，疑其有灵，持而养之，名曰担生。长而吞噬人，里中患之，遂捕系狱，担生负而奔，邑沦为湖，县长及吏咸为鱼矣。今县治东北半里许落水。渊水又东南结而为湖，又谓之郎君渊。耆宿又言：县沦之日，其子东奔，又陷于此，故渊得郎君之目矣。渊水北通，谓之石虎口，又东北为张平泽。泽水所泛，北决堤口，谓之张刀沟，北注衡漳，谓之张平口，亦曰张平沟。水溢则南注，水耗则辍流。衡漳又径东昌县故城北，《经》所谓昌亭也。王莽之田昌也，俗名之曰东相，盖相、昌声韵合，故致兹误矣。西有昌城，故目是城为东昌矣。衡漳又东北，左会滹沱故渎，谓之合口。衡漳又东北，分为二川，当其水泆处，名之曰李聪涣。
又东北至乐成陵县北别出，衡漳于县无别出之渎，出县北者，乃滹沱别水，分滹沱故渎之所缠络也。衡漳又东，分为二水，左出为向氏口，渎水自此决入也。衡漳又东，径弓高县故城北。汉文帝封韩王信之子韩隤当为侯国，王莽之乐成亭也。衡漳又东北，右合柏梁溠，水上承李聪涣，东北为柏梁溠，东径蒲领县故城南。汉武帝元朔三年，封广川惠王子刘嘉为侯国。《地理风俗记》云：修县西北八十里有蒲领乡，故县也。又东北会桑社枝津，又东北径弓高城北，又东注衡漳，谓之柏梁口。衡漳又东北，右会桑社沟，沟上承从陂，世称卢达从薄，亦谓之摩诃河。东南通清河，西北达衡水。春秋雨泛，观津城北方二十里，尽为泽薮，盖水所钟也。其渎径观津县故城北，乐毅自燕降赵，封之于此，邑号望诸君，王莽之朔定亭也。又南屈东径窦氏青山南，侧堤东出。青山，即汉文帝窦后父少翁冢也，少翁是县人，遭秦之乱，渔钓隐身，坠渊而死。景帝立，后遣使者填以葬父，起大坟于观津城东南，故民号曰青山也。又东径董仲舒庙南。仲舒，广川人也，世犹谓之董府君祠，春秋祷祭不辍。旧沟又东径修市县故城北。汉宣帝本始四年，封清河纲王子刘寅为侯国，王莽更之曰居宁也。俗谓之温城，非也。《地理风俗记》曰：修县西北二十里有修市城，故县也。又东会从陂，陂水南北十里，东西六十步，子午潭涨，渊而不流，亦谓之桑社渊。从陂南出，夹堤东派，径修县故城北，东合清漳。漳泛则北注，泽盛则南播，津流上下，互相径通。从陂北出，东北分为二川，一川北径弓高城西面北注柏梁溠，一川东径弓高城南。又东北，杨津沟水出焉。衡水东径阜城县故城北、乐成县故城南，河间郡治。《地理志》曰：故赵也。汉文帝二年，别为国。应劭曰：在两河之间也。景帝九年，封子德为河间王，是为献王。王莽更名，郡曰朔定，县曰陆信。褚先生曰：汉宣帝地节三年，封大将军霍光兄子山为侯国也。封子开于此，桓帝追尊祖父孝王开为孝穆王，以其邑奉山陵，故加陵曰乐成陵也。今城中有故池，方八十步，旧引衡水北入城注池。池北对层台，基隍荒芜，示存古意也。
又东北过成平县南。
衡漳又东径建成县故城南。按《地理志》，故属勃海郡。褚先生曰，汉昭帝元凤三年，封丞相黄霸为侯国也。成平县故城在北，汉武帝元朔三年，封河间献王子刘礼为侯国，王莽之泽亭也。城南北相直。衡漳又东右会杨津沟水，水自陂东径阜城南。《地理志》，勃海有阜城县，王莽更名吾城者，非《经》所谓阜城也。建武十五年，世祖更封大司马王梁为侯国。杨津沟水又东北径建成县，左入衡水，谓之杨津口。衡漳又东，左会滹沱别河故渎，又东北入清河，谓之合口，又径南皮县之北皮亭，而东北径浮阳县西，东北注也。
又东北过章武县西，又东北过平舒县南，东入海。清漳径章武县故城西，故邑也。枝渎出焉，谓之水。东北径参户亭，分为二渎。应劭曰：平舒县西南五十里有参户亭，故县也。世谓之平虏城。枝水又东注，谓之蔡伏沟。又东积而为淀。一水径亭北，又径东平舒县故城南。代郡有平舒城，故加东。《地理志》，勃海之属县也。《魏土地记》曰：章武郡治，故世以为章武故城，非也。又东北分为二水，一右出为淀，一水北注滹沱，谓之口。清漳乱流而东注于海。
清漳水出上党沾县西北少山大要谷，南过县西，又从县南屈，《淮南子》曰：清漳出谒戾山。高诱云：山在沾县。今清漳出沾县故城东北，俗谓之沾山。后汉分沾县为乐平郡，治沾县。水出乐平郡沾县界。故《晋太康地记》曰：乐平县旧名沾县。汉之故县矣。其山亦曰鹿谷山，水出大要谷，南流径沾县故城东，不历其西也。又南径昔阳城。《左传》昭公十二年，晋荀吴伪会齐师者，假道于鲜虞，遂入昔阳。杜预曰：乐平沾县东有昔阳城者是也。其水又南得梁榆水口，水出梁榆城西大嵰山，水有二源，北水东南流，径其城东南，注于南水。南水亦出西山，东径文当城北，又东北径梁榆城南，即阏与故城也。秦伐赵阏与，惠文王使赵奢救之，奢纳许历之说，破秦于阏与，谓此也。司马彪、袁山松《郡国志》并言涅县有阏与聚。卢谌《征艰赋》曰：访梁榆之墟郭，吊阏与之旧都。阚駰亦云：阏与，今梁榆城是也。汉高帝八年，封冯解散为侯国。其水左台北水，北水又东南入于清漳。清漳又东南与轑水相得。轑水出轑阳县西北轑山，南流径轑阳县故城西南，东流至粟城，注于清漳也。
东过涉县西，屈从县南，按《地理志》，魏郡之属县也。漳水于此有涉河之称，盖名因地变也。东至武安县南黍窖邑，入于浊漳。
