资水出零陵都梁县路山，资水出武陵郡无阳县界唐糺山，盖路山之别名也，谓之大溪水。东北径邵陵郡武冈县南，县分都梁之所置也。县左右二冈对峙，重阻齐秀，间可二里，旧传后汉代五溪蛮，蛮保此冈，故曰武冈，县即其称焉。大溪径建兴县南，又径都梁县南，汉武帝元朔五年，以封长沙定王子敬侯遂之邑也。县西有小山，山上有渟水，既清且浅，其中悉生兰草，绿叶紫茎，芳风藻川，兰馨远馥。俗谓兰为都梁，山因以号，县受名焉。
东北过夫夷县，夫水出县西南零陵县界少延山，东北流径扶县南，本零陵之夫夷县也。
汉武帝元朔五年，以封长沙定王子敬侯义之邑也。夫水又东往邵陵水，谓之邵陵浦，水口也。
东北过邵陵县之北，县治郡下，南临大溪，水径其北，谓之邵陵水。魏咸熙二年，吴宝鼎元年，孙皓分零陵北部，立邵陵郡于邵陵县，县故昭陵也。溪水东得高平水口，水出武陵郡沉陵县首望山，西南径高平县南，又东入邵陵县界，南入于邵水。邵水又东会云泉水，水出零陵永昌县云泉山，西北流径邵阳南，县故昭阳也。云泉水又北注邵陵水，谓之邵阳水口。自下东北出益阳县，其间径流山峡，名之为茱萸江，盖水变名也。
又东北过益阳县北，县有关羽濑，所谓关侯滩也。南对甘宁故垒，昔关羽屯军水北，孙权令鲁肃、甘宁拒之于是水。宁谓肃曰：羽闻吾咳唾之声，不敢渡也，渡则成擒矣。羽夜闻宁处分，曰兴霸声也，遂不渡。茱萸江又东径益阳县北，又谓之资水。应劭曰：县在益水之阳。今无益水，亦或资水之殊目矣。然此县之左右，处处有深潭，渔者咸轻舟委浪，谣咏相和。罗君章所谓其声绵邈者也。水南十里，有井数百口，浅者四五尺，或三五丈，深者亦不测其深。古老相传，昔人以杖撞地，辄便成井。或云古人采金沙处，莫详其实也。又东与沅水合于湖中，东北入于江也。
湖即洞庭湖也。所入之处，谓之益阳江口。
涟水出连道县西，资水之别。
水出邵陵县界，南径连道县，县故城在湘乡县西百六十里。控引众流，合成一溪。东入衡阳、湘乡县，历石鱼山，下多玄石，山高八十余丈，广十里。石色黑而理若云母，开发一重，辄有鱼形，鳞首尾，宛若刻画，长数寸，鱼形备足，烧之作鱼膏腥，因以名之。涟水又径湘乡县，南临涟水，本属零陵，长沙定王子昌邑。涟水又屈径其县东，而入湘南县也。
东北过湘南县南，又东北至临湘县西南，东入于湘。涟水自湘甫县东流，至衡阳湘西县界，入于湘水也。于临湘县为西南者矣。
湘水出零陵始安县阳海山，即阳朔山也。应劭曰：湘出零山。盖山之殊名也。山在始安县北，县故零陵之南部也。魏咸熙二年，孙皓之甘露元年，立始安郡。湘、漓同源，分为二水，南为漓水，北则湘川，东北流。罗君章《湘中记》曰：湘水之出于阳朔则觞为之舟，至洞庭，日月若出入于其中也。东北过零陵县东，越城峤水，南出越城之峤，峤即五岭之西岭也。秦置五岭之戍，是其一焉。北至零陵县，下注湘水。湘水又径零陵县南，又东北径观阳县，与观水合。水出邻贺郡之谢沭县界，西北径观阳县西，县盖即水为名也。又西北流注于湘川，谓之观口也。
又东北过洮阳县东。
洮水出县西南大山，东北径其县南，即洮水以立称矣。汉武帝元朔五年，封长沙定王子节侯拘为侯国。王莽更名之曰洮治也。其水东流注于湘水。又东北过泉陵县西，营水出营阳泠道县南山，西流径九疑山下，蟠基苍梧之野，峰秀数郡之间。罗岩九举，各导一溪，岫壑负阻，异岭同势，游者疑焉，故曰九疑山。大舜窆其阳，商均葬其阴。山南有舜庙，前有石碑，文字缺落，不可复识。自庙仰山极高，直上可百余里。古老相传，言未有登其峰者。山之东北，泠道县界，又有舜庙。县甫有舜碑，碑是零陵太守徐俭立。营水又西径营道县，冯水注之。水出临贺郡冯乘县东北冯冈。其水导源冯溪，西北流，县以托名焉。冯水带约众流，浑成一川，谓之北渚。历县北，西至关下，关下，地名也，是商舟改装之始。冯水又左，合萌渚之水。水南出于萌渚之峤，五岭之第四岭也，其山多锡，亦谓之锡方矣。渚水北径冯乘县西，而北注冯水。冯水又径营道县而右会营水。营水又西北屈而径营道县西，王莽之九疑亭也。营水又东北径营浦县南。营阳郡治也。魏咸熙二年，吴孙皓分零陵置，在营水之阳，故以名郡矣。营水又北，都溪水注之。水出春陵县北二十里仰山，南径其县西。县本泠道县之眷陵乡，盖因言溪为名矣。汉长沙定王分以为县，武帝元朔五年，封王中子买为舂陵侯。县故城东，又有一城，东西相对，各方百步。古老相传，言汉家旧城，汉称犹存，知是节侯故邑也。城东角有一碑，文字缺落，不可复识。东南三十里尚有节侯庙。都溪水又南径新宁县东，县东傍都溪，溪水又西径县南，左与五溪俱会。县有五山，山有一溪，五水会于县门，故曰都溪也。都溪水自县又西北流，径泠道县北，与泠水合。水南出九疑山，北流径其县西南，县指泠溪以即名，王莽之泠陵县也。泠水又北流注于都溪水，又西北入于营水。营水又北流，入营阳峡，又北至观阳县而出于峡，大小二峡之间，为沿溯之极艰矣。营水又西北，径泉陵县西，汉武帝元朔五年，以封长沙定王子节侯贤之邑也。王莽名之曰溥润，零陵郡治，故楚矣。汉武帝元鼎六年分桂阳置。太史公曰：舜葬九疑，实惟零陵。郡取名焉，王莽之九疑郡也。下邳陈球为零陵太守，桂阳贼胡兰攻零陵，激流灌城，球辄于内因地势反决水淹贼，相拒不能下。县有自上乡。《零陵先贤传》曰：郑产，字景载，泉陵人也，为白土啬夫。汉末多事，国用不足，产子一岁，辄出口钱，民多不举子。产乃敕民勿得杀子，口钱当自代出。产言其郡、县，为表上言，钱得除，更名白土为更生乡也。《晋书地道记》曰：县有香茅，气甚芬香，言贡之以缩酒也。营水又北流注于湘水。湘水又东北与应水合。水出邵陵县历山，崖瞪险阻，峻崿万寻，澄源湛于下，应水涌于上。东南流径应阳县南，晋分观阳县立，盖即应水为名也。应水又东南流，径有鼻墟南。王隐曰：应阳县本泉陵之北部，东五里有鼻墟，言象所封也。山下有象庙，言甚有灵，能兴云雨。余所闻也，圣人之神曰灵，贤人之精气为鬼，象生不慧，死灵何寄乎？应水又东南流而注于湘水。湘水又东北得口，水出永昌县北罗山。东南流径石燕山东，其山有石，绀而状燕，因以名山。其石或大或小，若母子焉，及其雷风相薄，则石燕群飞，颉颃如真燕矣。罗君章云：今燕不必复飞也。其水又东南径永昌县南，又东流注于湘水。又东北径祁阳县南，又有余溪水注之。水出西北邵陵郡邵陵县，东南流注于湘。其水扬清泛浊，水色两分。湘水又北与宜溪水合，水出湘东郡之新宁县西南新平故县东，新宁，故新平也。众川泻浪，共成一津。西北流，东岸山下有龙穴，宜水径其下，天旱则拥水注之，便有雨降。宜水又西北注于湘。湘水又西北，得舂水口，水上承营阳春陵县西北潭山，又北径新宁县东，又西北流注于湘水也。又东北过重安县东，又东北过县西，承水从东南来注之。承水出衡阳重安县西，邵陵县界邪姜山，东北流至重安县，径舜庙下，庙在承水之阴。又东合略塘，相传云：此塘中有铜神，今犹时闻铜声于水，水辄变绿，作铜腥，鱼为之死。承水又东北径重安县南，汉长沙顷王子度邑也，故零陵之钟武县。王莽更名曰钟桓也。武水入焉。水出钟武县西南表山，东流至钟武县故城南。而东北流至重安县，注于承水，至湘东临承县北、东注于湘，谓之承口。临承即故酃县也，县即湘东郡治也。郡旧治在湘水东，故以名郡。魏正元二年，吴主孙亮分长沙东部立。县有石鼓，高六尺，湘水所径，鼓鸣则土有兵革之事。罗君章云：扣之，声闻数十里，此鼓今无复声。观阳县东有裴岩，其下有石鼓，形如覆船，扣之清响远彻，其类也。湘水又北历印石，石在衡山县南，湘水右侧。盘石或大或小，临水，石悉有迹，其方如印。累然行列，无文字，如此可二里许，因名为印石也。湘水又北径衡山县东，山在西南，有三峰，一名紫盖，一名石囷，一名芙蓉，芙蓉峰最为竦杰，自远望之，苍苍隐天。故罗含云：望若阵云，非清霁素朝，不见其峰。丹水涌其左，澧泉流其右。《山经》谓之峋嵝，为南岳也。山下有舜庙，南有祝融冢。楚灵王之世，山崩，毁其坟，得《营丘九头图》。禹治洪水，血马祭山，得金简玉字之书。芙蓉峰之东，有仙人石室，学者经过，往往闻讽诵之音矣。衡山东南二面，临映湘川，自长沙至此江湘六百里中，有九向九背，故渔者歌曰：帆随湘转，望衡九面。山上有飞泉下注，下映青林，直注山下，望之若幅练在山矣。湘水又东北径湘南县东，又历湘西县南，分湘南置也，衡阳郡治。魏甘露二年，吴孙亮分长沙西部立治，晋湘南太守何承天徙治湘西矣。《十三州志》曰：日华水出桂阳郴县日华山西，至湘南县入湘。《地理志》曰：郴县有耒水，出耒山西，至湘南西入湘。湘水又北径麓山东，其山东临湘川，西傍原隰，息心之士，多所萃焉。
又东北过阴山县西，洣水从东南来注之。又北过醴陵县西，漉水从东南来注之。
《续汉书。五行志》曰：建安八年，长沙醴陵县有大山，常鸣如牛呴声，积数年。后豫章贼攻没县亭，杀掠吏民，因以为候。湘水又北径建宁县，有空泠峡，惊浪雷奔，濬同三峡。湘水又北径建宁县故城下，晋太始中立。又北过临湘县西，浏水从县西北流注。
县南有石潭山，湘水径其西。山有石室、石床，临对清流。湘水又北径昭山西，山下有旋泉，深不可测，故言昭潭无底也。亦谓之曰湘州潭。湘水又北径南津城西，西对橘洲，或作吉学字，为南津洲尾。水西有橘洲子戍，故郭尚存。湘水又北，左会瓦官水口，湘浦也。又径船官西，湘洲商舟之所次也。北对长沙郡，郡在水东州城南，旧治在城中，后乃移此。湘水左径麓山东，上有故城，山北有白露水口，湘浦也。又右径临湘县故城西县治，湘水滨临川侧，故即名焉。王莽改号抚陆，故楚南境之地也。秦灭楚，立长沙郡，即青阳之地也。秦始皇二十六年，令曰：荆王献青阳以西。《汉书。邹阳传》曰：越水长沙，还舟青阳。《注》：张晏曰：青阳，地名也。苏林曰：青阳，长沙县也。汉高祖五年，以封吴芮为长沙王，是城即芮筑也。汉景帝二年，封唐姬子发为王，都此，王莽之镇蛮郡也。于《禹贡》则荆州之域。晋怀帝以永嘉元年，分荆州、湘中请郡，立湘州，治此。城之内，郡廨西有陶佩庙，云旧是贾谊宅地，中有一井，是谊所凿，极小而深，上敛下大，其状似壶。傍有一脚石床，才容一人坐，形制甚古。流俗相承，云谊宿所坐床。又有大柑树，亦云谊所植也。城之西北有故市，北对临湘县之新治。县治西北有北津城，县北有吴芮家，广逾六十八丈，登临写目，为廛郭之佳憩也。郭颁《世语》云：魏黄初末，吴人发芮冢，取木，于县立孙坚庙，见芮尸，容貌衣服并如故。吴平后，与发冢人于寿春见南蛮校尉吴纲，曰：君形貌何类长沙王吴芮乎？但君微短耳。纲瞿然曰：是先祖也。自芮卒至家发四百年，至见纲又四十余年矣。湘水左合誊口，又北得石椁口，并湘浦也。右合麻溪水口，湘浦也。湘水又北径三石山东，山枕侧湘川，北即三石水口也，湘浦矣。水北有三石戍，戍城为二水之会也。湘水又径浏口戍西，北对浏水。又北，沩水从西南来注之。
沩水出益阳县马头山，东径新阳县南，晋太康元年改曰新康矣。沩水又东入临湘县，历沩口戍东，南注湘水。湘水又北合断口，又北则下营口，湘浦也。湘水之左岸有高口水，出益阳县西，北径高口戍南，又西北，上鼻水自鼻洲上口，受湘西入焉，谓之上鼻浦。高水西北与下鼻浦合，水自鼻洲下口，首受湘川，西通高水，谓之下鼻口。高水又西北，右屈为陵子潭，东北流注湘为陵子口。湘水自高口戍东，又北，右会鼻洲，左合上鼻口，又北，右对下鼻口，又北，得陵子口，湘水右岸，铜官浦出焉。湘水又北径铜官山，西临湘水，山土紫色，内含云母，故亦谓之云母山也。
又北过罗县西，水从东来流性。
湘水又北径锡口戍东，又北左派，谓之锡水。西北流径锡口戍北，又西北流，屈而东北，注玉水焉。水出西北玉池，东南流注于锡浦，谓之玉池口。锡水又东北，东湖水注之。水上承玉池之东湖也，南注于锡，谓之三阳径，水南有三戍，又东北注于湘。湘水自锡口北出，又得望屯浦，湘浦也。湘水又北，枝津北出，谓之门径也。湘水纡流西北，东北合门水，谓之门径口。又北得三溪水口，水东承大湖，西通湘浦，三水之会，故得三溪之目耳。又北，东会大对水口，西接三津径。湘水又北径黄陵亭西，右合黄陵水口，其水上承大湖，湖水西流，径二妃庙南，世谓之黄陵庙也。言大舜之陟方也，二妃从征，溺于湘江。神游洞庭之渊，出入滞湘之浦。潇者，水清深也。《湘中记》曰，湘川清照五六丈，下见底石，如樗蒱矢，五色鲜明，白沙如霜雪，赤崖若朝霞，是纳潇湘之名矣，故民为立祠于水侧焉。荆州牧刘表刊石立碑，树之于庙，以硅不朽之传矣。黄水又西流入于湘，谓之黄陵口。昔王子中有异才，年二十而得恶梦，作《梦赋》。二十一，溺死于湘浦，即斯川矣。湘水又北径白沙戍西，又北，右会东町口水也。湘水又左合决湖口，水出西肢，东通湘渚。湘水又北，汨水注之。水东出豫章艾县桓山，西南径吴昌县北，与纯水合。水源出其县东南纯山，西北流，又东径其县南，又北径其县故城下。县是吴主孙权立。纯水又右会汨水。汨水又西径罗县北，本罗子国也。故在襄阳宜城县西，楚文王移之于此。秦立长沙郡，因以为县，水亦谓之罗水。汨水又西，径玉笥山。罗含《湘中记》云：屈潭之左，有玉笛山，道士遗言，此福地也，一曰地脚山。汨水又西为屈潭，即汨罗渊也。屈原怀沙自沉于此，故渊潭以屈为名。昔贾谊、史迁皆尝径此，弭檝江波，投吊于渊。渊北有屈原庙，庙前有碑。又有《汉南太守程坚碑》，寄在原庙。汨水又西径汨罗戍南，西流注于湘，《春秋》之罗油矣，世谓之汨罗口。湘水又北，枝分北出径泪罗戍西，又北径磊石山东，又北径磊石戍西，谓之苟导径矣，而北合湘水。湘水自阳罗口，西北径磊石山西，而北对青草湖，亦或谓之为青草山也。西对悬城口，湘水又北得九口，并湘浦也。湘水又东北，为青草湖口，右会苟导泾北口，与劳口合，又北得同拌口，皆湘浦右迤者也。又北过下隽县西，微水从东来流注。
湘水左会清水口，资水也。世谓之益阳江。湘水之左径鹿角山东，右径谨亭戍西，又北合查浦，又北得万石浦，咸湘浦也。侧湘浦北有万石戍。湘水左则沅水注之，谓之横房口，东对微湖，世或谓之麋湖也。右属微水，即《经》所谓微水经下隽者也。西流注于江，谓之麋湖口。湘水又北径金浦戍，北带金浦水，湖溠也。湘水左则澧水注之，世谓之武陵江。凡此四水，同注洞庭，北会大江，名之五渚。《战国策》曰：秦与荆战，大破之，取洞庭五渚者也。湖水广圆五百余里，日月若出没于其中。《山海经》云：洞庭之山，帝之二女居焉。沅、澧之风，交潇、湘之浦，出入多飘风暴雨。湖中有君山、编山。君山有石穴，潜通吴之包山，郭景纯所谓巴陵地道者也。是山，湘君之所游处，故曰君山矣。昔秦始皇遭风于此，而问其故。博士曰：湘君出入则多风。秦王乃赭其山。汉武帝亦登之，射蛟于是山，东北对编山，山多箎竹。两山相次去数十里，回峙相望，孤影若浮。湖之石岸有山，世谓之笛乌头石。石北右会翁湖口。水上承翁湖，左合洞浦，所谓三苗之国，左洞庭者也。又北至巴丘山，入于江。
山在湘水右岸。山有巴陵故城，本吴之巴丘邪阁城也。晋太康元年，立巴陵县于此，后置建昌郡。宋元嘉十六年，立巴陵郡，城跨冈岭，滨阻三江。巴陵西对长洲，其洲南分湘浦，北届大江，故曰三江也。三水所会，亦或谓之三江口矣。夹山列关，谓之射猎，又北对养口，咸湘浦也。水色青异，东北入于大江，有清浊之别，谓之江会也。
漓水亦出阳海山，漓水与湘水出一山而分源也。湘、漓之间，陆地广百余步，谓之始安峤，峤即越城峤也。峤水自峤之阳，南流注漓，名曰始安水。故庾仲初之赋《扬都》云：判五岭而分流者也。漓水又南与沩水合，水出西北邵陵县界，而东南流至零陵县西，南径越城西。建安十六年，交州刺史赖恭自广信合兵小零陵越城迎步骘，即是地也。沩水又东南流，注于漓水，《汉书》所谓出零陵下漓水者也。漓水又南合弹丸溪，水出于弹丸山。山有涌泉，奔流冲激。山嵁及溪中，有石若丸，自然珠圆，状弹丸矣，故山水即名焉。验其山有石窦，下深数丈，洞穴深远，莫究其极。溪水东流注于漓水。漓水又南径始兴县东，魏元帝咸熙二年，吴孙皓分零陵南部，立始兴县。漓水又南，右会洛溪，溪水出永丰县西北洛溪山，东流径其县北，县本苍梧之北乡，孙皓割以为县。洛溪水又东南径始安县，而东注漓水。漓水又东南流，入熙平县，径羊濑山，山临漓水，石间有色类羊。又东南径鸡濑山，山带漓水，石色状鸡，故二山以物象受名矣。漓水又南，得熙平水口，水源出县东龙山，西南流径其县南，又西与北乡溪水合，水出县东北北乡山，西流径其县北，又西流南转，径其县西，县本始安之扶乡也，孙皓割以为县。溪水又南注熙平水，熙平水又西注于漓水。县南有朝夕塘，水出东山西南，有水从山下注塘，一日再增再减，盈缩以时，未尝愆期，同于潮水，因名此塘为朝夕塘矣。漓水又西径平乐县界，左合平乐溪口，水出临贺郡之谢沭县南历山，西北流径谢沭县西南，西南流至平乐县东南，左会谢沭众溪，派流凑合，西径平乐南。孙皓割苍梧之境，立以为县，北隶始安。溪水又西南流，注于漓水，谓之平乐水。
南过苍梧荔浦县，濑水出县西北鲁山之东，径其县西，与濡水合。水出永丰县西北濡山，东南径其县西，又东南流入荔浦县，注于濑溪，又注于漓水，漓水之上有关。漓水又南，左合灵溪水口，水出临贺富川县北符灵冈，南流径其县东，又南注于漓水也。又南至广信县，入于郁水。
溱水出桂阳临武县南，绕城西北屈东流。
溱水导源县西南，北流径县西，而北与武溪合。《山海经》曰：肄水出临武西南，而东南注于海。入番禺西。肄水盖溱水之别名也。武溪水出临武县西北桐柏山，东南流，右合溱水，乱流东南径临武县西，谓之武溪。县侧临溪东，因曰临武县，王莽更名大武也。溪又东南流，左会黄岑溪水，水出郴县黄岑山，西南流，右合武溪水。武溪水又南入重山，山名蓝豪，广圆五百里，悉曲江县界。崖峻险阻，岩岭干天，交柯云蔚，霆天晦景，谓之泷中。悬湍回注，崩浪震山，名之泷水。
东至曲江县安聂邑东，屈西南流。
泷水又南出峡，谓之泷口。西岸有任将军城，南海都尉任嚣所筑也。嚣死，尉佗自龙川始居之。东岸有任将军庙。泷水又南合泠水，泠水东出泠君山，山，群峰之孤秀也。晋太元十八年，崩十余丈。于是悬涧瀑挂，倾流注壑，颓波所入，灌于泷水。泷水又右合林水，林水出县东北洹山。王歆之《始兴记》曰：林水源里有石室，室前磐石上，行罗十瓮，中悉是饼银。采伐遇之，不得取，取必迷闷。晋太元初，民封驱之家仆，密窃三饼归，发看，有大蛇螫之而死。《湘州记》曰：其夜，驱之梦神语曰：君奴不谨，盗银三饼，即日显戮，以银相偿。觉视，则奴死银在矣。林水自源西注于泷水。又与云水合，水出县北汤泉。泉源沸涌，浩气云浮，以腥物投之，俄顷即热。其中时有细赤鱼游之，不为灼也。西北合泷水。又有藉水，上承沧海水，有岛屿焉。其水吐纳众流，西北注于泷水。泷水又南历灵鹫山，山本名虎郡山，亦曰虎市山，以虎多暴故也。晋义熙中，沙门释僧律，葺宇岩阿，猛虎远迹，盖律仁感所致，因改曰灵鹫山。泷水又南径曲江县东，云县昔号曲红，曲红，山名也，东连冈是矣。泷中有碑，文曰：自瀑亭至乎曲红。按《地理志》，曲江，旧县也。王莽以为除虏。始兴郡治。魏文帝咸熙二年，孙皓分桂阳南部立。县东傍泷溪，号曰北泷水，水左即东溪口也。水出始兴东江州南康县界石阎山，西流而与连水合，水出南康县凉热山连溪，山即大庾岭也。五岭之最东矣，故曰东峤山。斯则改装之次，其下船路，名涟溪。涟水南流，注于东溪，谓之涟口，庾仲初谓之大庾峤水也。东溪亦名东江，又曰始兴水。又西，邪阶水注之。水出县东南邪阶山。水有别源，曰巢头，重岭衿泷，湍奔相属，祖源双注，合为一川。水侧有鼻天子城，鼻天子，所未闻也。邪阶水又西北注于东江。江水又西径始兴县南，又西入曲江县，邸水注之。水出浮岳山，山蹑一处，则百余步动，若在水也，因名浮岳山。南流注于东江，东江又西，与利水合。水出县之韶石北山，南流径韶石下，其高百仞，广圆五里，两石对峙，相去一里，小大略均，似双阙，名曰韶石。古老言，昔有二仙，分而憩之，自尔年丰，弥历一纪。利水又南径灵石下，灵石一名逃石，高三十丈，广圆五百丈。耆旧传言，石本桂林武城县，因夜迅雷之变，忽然迁此，彼人来见，叹曰：石乃逃来。因名逃石，以其有灵运徙，又曰灵石，其杰处，临江壁立，霞驳有若缋焉。水石惊濑，传响不绝，商舟淹留，聆玩不已。利水南注东江，东江又西注于北江，谓之东江口。溱水自此有始兴大庾之名，而南入浈阳县也。
过浈阳县，出洭浦关，与桂水合。
溱水南径浈阳县西，旧汉县也，王莽之綦武矣。县东有浈石山，广圆三十里，挺崿大江之北，盘址长川之际。其阳有石室，渔叟所憩。昔欲于山北开达郡之路，辄有大蛇断道，不果。是以今行者，必于石室前泛舟而济也。溱水又西南，历皋口、太尉二山之间，是曰浈阳峡。两岸杰秀，壁立亏天。昔尝凿石架阁，令两岸相接，以拒徐道覆。溱水出峡，左则浈水注之，水出南海龙川县西，径浈阳县南，右注溱水。故应劭曰：浈水西入溱是也。溱水又西南，洭水入焉。《山海经》所谓湟水，出桂阳西北山，东南注肄入敦浦西者也。溱水又西南径中宿县会一里水，其处隘，名之为观岐。连山交枕，绝崖壁竦，下有神庙，背阿面流，坛宇虚肃，庙渚攒石巉岩，乱峙中川。时水洊至，鼓怒沸腾，流木沦没，必无出者。世人以为河怕下材。晋中朝时，县人有使者至洛，事讫，将还。忽有一人寄其书云：吾家在观岐前，石间悬藤，即其处也。但叩藤，自当有人取之。使者谨依其言，果有二人出外取书，并延入水府，衣不沾濡。言此似不近情，然造化之中，无所不有，穆满西游，与河宗论宝。以此推之，亦为类矣。溱水又西南径中宿县南，吴孙皓分四会之北乡立焉。
南入于海。
溱水又南注于郁，而入于海。
