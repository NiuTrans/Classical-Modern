泗水出鲁卞县北山，《地理志》曰，出济阴乘氏县。又云：出卞县北。《经》言北山，皆为非矣。《山海经》曰：泗水出鲁东北。余昔因公事，沿历徐沇，路径洙、泗，因令寻其源流。水出卞县故城东南，桃墟西北。《春秋》昭公七年，谢息纳季孙之言，以孟氏成邑与晋而迁于桃。杜预曰：鲁国卞县东南有桃墟。世谓之曰陶墟，舜所陶处也，井曰舜井，皆为非也。墟有漏泽，方十五里，渌水澂渟，三丈如减。泽西际阜，俗谓之妫亭山，盖有陶墟、舜井之言，因复有妫亭之名矣。阜侧有三石穴，广圆三四尺。穴有通否，水有盈漏，漏则数夕之中，倾陂竭泽矣。左右民居，识其将漏，预以木为曲洑，约障穴口，鱼鳖暴鳞，不可胜载矣。自此连冈通阜，西北四十许里，冈之西际，使得泗水之源也。《博物志》曰：泗出陪尾。盖斯阜者矣。石穴吐水，五泉俱导，泉穴各径尺余。水源南侧有一庙，栝柏成林，时人谓之原泉祠，非所究也。泗水西径其县故城南。《春秋》襄公二十九年，季武子取卞曰：闻守卞者将叛，臣率徒以讨之是也。南有姑蔑城。《春秋》隐公元年，公及邾仪父盟于蔑者也。水出二邑之间，西径郚城北。《春秋》文公七年，《经》书：公伐邾，三月甲戌，取须句，遂城郚。杜预曰：鲁邑也，卞县南有郚城备邾难也。泗水自卞而会于洙水也。
西南过鲁县北，泗水又西南流，径鲁县，分为二流，水侧有一城，为二水之分会也。北为洙渎。《春秋》庄公九年，《经》书：冬，浚洙。京相璠、服虔、杜预并言：洙水在鲁城北，浚深之，为齐备也。南则泗水。夫子教于洙、泗之间，今于城北二水之中，即夫子领徒之所也。《从征记》曰：洙、泗二水，交于鲁城东北十七里。阙里背洙面泗，南北百二十步，东西六十步，四门各有石阃。北门去洙水百步余。后汉初，阙里荆棘，自辟，从讲堂至九里。鲍永为相，因修飨祠，以诛鲁贼彭丰等。郭缘生育泗水在城南。非也。余按《国语》：宣公夏滥于泗渊，里革断罟弃之。韦昭云：泗在鲁城北。《史记》、《冢记》、王隐《地道记》咸言，葬孔子于鲁城北泗水上。今泗水南有夫子冢。《春秋孔演图》曰：鸟化为书，孔子奉以告天，赤爵衔书上，化为黄玉，刻曰：孔提命，作应法，为赤制。《说题辞》曰：孔子卒，以所受黄玉葬鲁城北，即子贡庐墓处也。谯周云：孔子死后，鲁人就冢次而居者百有余家，命曰孔里。《孔丛》曰：夫子墓茔方一里，在鲁城北六里泗水上。诸孔氏封五十余所，人名昭穆，不可复识。有铭碑三所，兽碣具存。《皇览》曰：弟子各以四方奇木来植，故多诸异树，不生棘木刺草，今则无复遗条矣。泗水自城北，南径鲁城西南，合沂水。沂水出鲁城东南尼丘山西北，山即颜母所祈而生孔子也。山东十里有颜母庙。山南数里，孔子父葬处，《礼》所谓防墓崩者也。平地发泉，流径鲁县故城南。水北东门外，即爱居所止处也。《国语》曰：海鸟曰爱居，止于鲁城东门之外三日，臧文仲祭之，展禽讥焉。故《庄子》曰：海鸟止郊，鲁侯觞之，奏以广乐，具以太牢，三日而死，此养非所养矣。门郭之外，亦戎夷死处。《吕氏春秋》曰：昔戎夷违齐如鲁，天大寒而后门，与弟子宿于郭门外，寒愈甚，谓弟子曰：子与我衣，我活，我与子衣，子活。我国士也，为天下惜。子不肖人，不足爱。弟子曰：不肖人，恶能与国士并衣哉？戎叹曰：不济夫！解衣与弟子，半夜而死。沂水北对稷门。昔圉人荦有力，能投盖于此门，服虔曰：能投千钩之重过门之上也。杜预谓走接屋之桷，反覆门上也。《春秋》僖公二十年，《经》书：春，新作南门。《左传》曰：书不时也。杜预曰：本名稷门，僖公更高大之，今犹不与诸门同，改名高门也。其遗基犹在，地八丈余矣。亦曰零门。《春秋左传》庄公十年，公子偃请击宋师，窃从雩门蒙皋比而出者也。门南隔水有雩坛，坛高三丈，曾点所欲风舞处也。高门一里余道西，有《道儿君碑》，是鲁相陈君立。昔曾参居此，枭不入郭。县即曲阜之地，少昊之墟。有大庭氏之库，《春秋》竖牛之所攻也。故刘公于《鲁都赋》曰：戢武器于有炎之库，放戎马于巨野之坰。周成王封姬旦于曲阜，曰鲁。秦始皇二十三年以为薛郡，汉高后元年为鲁国。阜上有季氏宅，宅有武子台，今虽崩夷，犹高数丈。台西百步，有大井，广三丈，深十余丈，以石垒之，石似磬制。《春秋》定公十二年，公山不狃帅费入攻鲁，公入季氏之宫，登武子之台也，台之西北二里，有周公台，高五丈，周五十步。台南四里许，则孔庙，即夫子之故宅也。宅大一顷，所居之堂，后世以为庙。汉高祖十三年，过鲁，以太牢祀孔子。自秦烧《诗》、《书》，经典沦缺。汉武帝时，鲁恭王坏孔子旧宅，得《尚书》、《春秋》、《论语》、《孝经》，时人已不复知有古文，谓之科斗书，汉世秘之，希有见者。于时闻堂上有金石丝竹之音，乃不坏。庙屋三间，夫子在西间东向，颜母在中间南向，夫人隔东一间东向。夫子床前，有石砚一枚，作甚朴，云平生时物也。鲁人藏孔子所乘车于庙中，是颜路所请者也。献帝时，庙遇火，烧之。水平中，钟高意为鲁相，到官，出私钱万三千文，付户曹孔治夫子车，身入庙，拭几席剑履。男子张伯除堂下草，土中得玉壁七枚。伯怀其一，以六枚白意。意令主簿安置几前。孔子寝堂床首，有悬瓮。意召孔，问：何等瓮也？对曰：夫子瓮也，背有丹书，人勿敢发也。意曰：夫子圣人，所以遗瓮，欲以悬示后贤耳。发之，中得素书，文曰：后世修吾书，董仲舒。护吾车，拭吾履，发吾笥，会稽钟离意。璧有七，张伯藏其一。意即召问伯，果服焉。魏黄初元年，文帝令郡国修起孔子旧庙，置百石吏卒。庙有夫子像，列二弟子执卷立侍，穆穆有询仰之容。汉、魏以来，庙列七碑，二碑无字。栝柏犹茂。庙之西北二里，有颜母庙，庙像犹严，有修栝五株。孔庙东南五百步，有双石阙，即灵光之南闭。北百余步，即灵光殿基，东西二十四丈，南北十二丈，高丈余。东西廊庑别舍，中间方七百余步。阙之东北有浴池，方四十许步。池中有钓台，方十步，台之基岸悉石也。遗基尚整，故王延寿赋曰：周行数里，仰不见日者也。是汉景帝程姬子鲁恭王之所造也。殿之东南，即泮宫也，在高门直北道西。宫中有台，高八十尺，台南水东西百步，南北六十步，台西水南北四百步，东西六十步，台池咸结石为之，《诗》所谓思乐泮水也。沂水又西径圜丘北，丘高四丈余。沂水又西流，昔韩雉射龙于斯水之上。《尸子》曰；韩雉见申羊于鲁，有龙饮于沂。韩雉曰：吾闻之，出见虎，搏之，见龙，射之，今弗射，是不得行吾闻也。遂射之。沂水又西，右注泗水也。
又西过瑕丘县东，屈从县东南流，漷水从东来注之。
瑕丘，鲁邑，《春秋》之负瑕矣。哀公七年，季康子伐邾，囚诸负瑕是也。应劭曰：瑕丘在县西南。昔卫大夫公叔文子升于瑕丘，遽伯玉从。文子曰：乐哉斯丘！死则我欲葬焉。伯玉曰：吾子乐之，则瑷请前。刺其欲害民良田也。瑕丘之名，盖因斯以表称矣。曾子吊诸负夏，郑玄、皇甫谧并言卫地，鲁、卫虽殊，土则一也。漷水出东海合乡县。汉安帝永初七年，封马光子朗为侯国。其水西南流入邾。《春秋》哀公二年，季孙斯伐邾，取漷东田及沂西田是也。漷水又径鲁国邹山东南，而西南流，《春秋左传》所谓峄山也，邾文公之所迁。今城在邹山之阳，依岩阻以墉固，故邾娄之国，曹姓也。叔梁纥之邑也，孔子生于此。后乃县之，因邹山之名以氏县也。王莽之邹亭矣。京相璠曰：《地理志》，峄山在邹县北，绎邑之所依以为名也。山东西二十里，高秀独出，积石相临，殆无土壤，石间多孔穴，洞达相通，往往有如数间屋处，其俗谓之峄孔。遭乱，辄将家入峄，外寇虽众，无所施害。晋永嘉中，太尉郗鉴将乡曲保此山，胡贼攻守不能得。今山南有大峄，名曰郗公峄。山北有绝岩，秦始皇观礼于鲁，登于峄山之上，命丞相李斯，以大篆勒铭山岭，名曰昼门，《诗》所谓保有凫峄者也。漷水又西南径蕃县故城南。又西径薛县故城北，《地理志》曰：夏车正奚仲之国也。《竹书纪年》梁惠成王三十一年，邳迁于薛，改名徐州。城南山上有奚仲冢。《晋太康地记》曰：奚仲冢在城南二十五里山上，百姓谓之神灵也。齐封田文于此，号孟尝君，有惠喻。今郭侧犹有文冢，结石为郭，作制严固，莹丽可寻，行人往还，莫不径观，以为异见矣。漷水又西，径仲虺城北。《晋太康地记》曰：奚仲迁于邳，仲虺居之，以为汤左相。其后当周，爵称侯，后见侵削，霸者所继为伯，任姓也。应欲曰：邳在薛。徐广《史记音义》曰：楚元王子郢客，以吕后二年，封上邳侯也。有下故此为上矣。《晋书地道记》曰：仲虺城在薛城西三十里。漷水又西至湖陆县，入于泗，故京相璠曰：薛县漷水，首受蕃县，西注山阳湖陆是也。《经》言瑕丘东，误耳。
又南过平阳县西，县，即山阳郡之南平阳县也。《竹书纪年》曰：梁惠成王二十九年，齐田肸及宋人伐我东鄙，围平阳者也。王莽改之曰黾平矣。泗水又南径故城西，世谓之漆乡；应劭《十三州记》曰：漆乡，邾邑也。杜预曰：平阳东北有漆乡。今见有故城，西南方二里，所未详也。
又南过高平县西，洸水从西北来流注之。
泗水南径高平山，山东西十里，南北五里，高四里，与众山相连，其山最高，顶上方平，故谓之高平山，县亦取名焉。泗水又南径高平县故城西。汉宣帝地节三年，封丞相魏相为侯国。高帝七年，封将军陈锴为橐侯。《地理志》：山阳之属县也。王莽改曰高平。应劭曰：章帝改。按本《志》曰王莽改名，章帝因之矣。所谓洸水者，洙水也，盖洸、洙相入，互受通称矣。又南过方与县东，汉哀帝建平四年，县女子田无啬生子。先未生二月，儿啼腹中，及生不举，葬之陌上。三日，人过闻啼声，母掘养之。
菏水从西来往之。
菏水，即济水之所苞注以成湖泽也。而东与泗水合于湖陵县西六十里谷庭城下，俗谓之黄水口。黄水西北通巨野泽，盖以黄水沿注于菏，故因以名焉。
又屈东南过湖陆县南，涓涓水从东北来流注之。
《地理志》：故湖陵县也，菏水在南，王莽改曰湖陆。应劭曰：一名湖陵，章帝封东平王苍子为湖陆侯，更名湖陆也。泗水又东，径郗鉴所筑城北，又东，径湖陵城东南。昔桓温之北入也，范懽擒慕容忠于此，城东有《度尚碑》。泗水又左会南梁水。《地理志》曰：水出著县。今县之东北，平泽出泉若轮焉，发源成川，西南流，分为二水。北水枝出西径蕃县北，西径膝城北。《春秋左传》隐公十一年，滕侯、薛侯来朝，争长。薛侯曰：我先封。滕侯曰：我周之卜正也。薛，庶姓也，我不可以后之。公使羽父请薛侯曰：君辱在寡人，周谚有之曰：山有木，工则度之：宾有礼，主则择之。周之宗盟，异姓为后。寡人若朝于薛，不敢与诸任齿。君若辱贶寡人，则愿以滕君为请。薛侯许之，乃长滕侯者也。汉高祖封夏侯婴为侯国，号曰滕公。邓展曰：今沛郡公丘也。其水又溉于丘焉。县故城在滕西北，城周二十里，内有子城。按《地理志》即滕也。周懿王子错叔绣文公所封也。齐灭之，秦以为县。汉武帝元朔三年，封鲁恭王子刘顺为侯国。世以此水溉我良田，遂及百秭，故有两沟之名焉。南梁水自枝渠西南，径鲁国蕃县故城东，俗以南邻于漷，亦谓之西漷水。南梁水又屈径城南，应劭曰：县，古小邾邑也。《地理志》曰，其水西流，注于济渠，济在湖陆西，而左注泗，泗、济合流，故《地记》或言济入泗，泗亦言入济，互受通称，故有人济之文。阚駰《十三州志》曰：西至湖陆入泗是也。《经》无南梁之名，而有涓涓之称，疑即是水也。戴延之《西征记》亦言湖陆县之东南，有涓涓水，亦无记子南梁，谓是吴王所道之渎也。余按湖陆西南，止有是水。延之盖以《国语》云，吴王夫差起师，将北会黄池，掘沟于商、鲁之间，北属之沂，西属于济。以是言之，故谓是水为吴王所掘，非也。余以水路求之。止有泗川耳。盖北达沂西，北径于商鲁而接于济矣，吴所浚广耳。非谓起自东北受沂西南注济也。假之有通，非吴所趣，年载诚眇，人情则近，以今忖古，益知延之之不通情理矣。泗水又南，漷水注之，又径薛之上邳城西，而南注者也。
又东过沛县东，昔许由隐于沛泽，即是县也。县盖取泽为名，宋灭属楚，在泗水之滨，于秦为泗水郡治。黄水注之。黄水出小黄县黄乡黄沟。《国语》曰：吴子会诸侯于黄池者也。黄水东流，径外黄县故城南。张晏曰：魏郡有内黄县，故加外也。薛瓒曰：县有黄沟，故县氏焉。圈称《陈留风俗传》曰：县南有渠水，于《春秋》为宋之曲棘里。故宋之别都矣。《春秋》昭公二十五年，宋元公卒于曲棘是也。宋华元居于稷里。宣公十五年，楚郑围宋，晋解扬违楚，致命于此。宋人惧，使华元乘闉夜入楚师，登子反之床，曰：寡君使元以病合，弊邑易子而食，析骸以爨，城下之盟，所不能也。子反退一舍，宋楚乃平。今城东闉上犹有华元祠，祠之不辍。城北有华元冢。黄沟自城南，东径葵丘下。《春秋》僖公九年，齐桓公会诸侯于葵丘，宰孔曰：齐侯不务德而勤远略，北伐山戎，南伐楚，西为此会，东略之不知，西则否矣，其在乱乎？君务靖乱，无勤于行，晋侯乃还，即此地也。黄沟又东注大泽，蒹葭萑苇生焉，即世所谓大荠陂也。陂水东北流，径定陶县南，又东径山阳郡成武县之楚丘亭北，黄沟又东径成武县故城南，王莽更之曰成安也。黄沟又东北径郜城北。《春秋》桓公二年，《经》书取郜大鼎于宋，戊申纳于太庙。《左传》曰：宋督攻孔父而取其妻，杀殇公而立公子冯，以郜大鼎赂公，臧哀伯谏为非礼。《十三州志》曰：今成武县东南有郜城，俗谓之北郜者也。黄沟又东径平乐县故城南，又东右合泡水，即丰水之上源也。水上承大莽陂，东径贳城北，又东径已氏县故城北，王莽之已善也。县有伊尹冢。崔駰曰，殷帝沃丁之时，伊尹卒，葬于薄。《皇览》曰：伊尹冢在济阴已氏平利乡。皇甫谧曰：伊尹年百余岁而卒，大雾三日，沃丁葬以天子之礼，亲自临丧，以报大德焉。又东径孟诸泽。杜预曰：泽在梁国睢阳县东北。又东径郜城县故城南。《地理志》：山阳县也，王莽更名之曰告成矣，故世有南郜、北郜之论也。又东径单父县故城南。昔宓子贱之治也，孔子使巫马期观政，入其境，见夜渔者，问曰，子得鱼辄放，何也？曰：小者，吾大夫欲长育之故也。子闻之曰：诚彼形此，子贱得之善矣。惜哉！不齐所治者小也。王莽更名斯县为利父矣。世祖建武十三年，封刘茂为侯国。又东径平乐县，右合泡水。水上承睢水于下邑县界，东北注一水。上承睢水于杼秋县界，北流，世又谓之瓠卢沟，水积为渚。渚水东北流，二渠双引，左合沣水，俗谓之二泡也。自下沣泡，并得通称矣。故《地理志》曰：平乐，侯国也。泡水所出，又径丰西泽，谓之丰水。《汉书》称高祖送徒丽山，徒多亡。到丰西泽，有大蛇当径，放剑斩之，此即汉高祖斩蛇处也。又东径大堰，水分为二。又东径丰县故城南，王莽之吾丰也。水侧城东北流，右合枝水，上承丰西大堰，派流东北，径丰城北，东注沣水。沣水又东合黄水，时人谓之狂水，盖狂、黄声相近，俗传失实也。自下黄水又兼通称矣。水上旧有梁，谓之泡桥。王智深《宋史》云：宋太尉刘义恭于彭城，遣军主稽玄敬北至城觇候魏军，魏军于清西望见玄敬士众，魏南康侯社道俊引趣泡桥，沛县民逆烧泡桥，又于林中打鼓，俊谓宋军大至，争渡泡水，水深酷寒，冻溺死者殆半。清水，即泡水之别名也。沈约《宋书》称魏军欲渡清西，非也。泡水又东径沛县故城南。秦末兵起，萧何、曹参迎汉祖于此城。高帝十一年，封合阳侯刘仲子为侯国。城内有汉高祖庙，庙前有三碑，后汉立庙基，以青石为之，阶陛尚存。刘备之为徐州也，治此，袁术遣纪灵攻备，备求救吕布，布救之。屯小沛，招灵请备共饮，布谓灵曰：玄德，布弟也，布性不喜合斗，但喜解斗。乃植戟于门，布弯弓曰：观布射戟，小枝中者，当各解兵，不中可留决斗。一发中之，遂解。此即布射朝枝处也。《述征记》曰：城极大，四周堑通丰水。丰水于城南东注泗，即泡水也。《地理志》曰：泡水自平乐县东北至沛入泗者也。泗水南径小沛县东。县治故城南垞上，东岸有泗水亭，汉祖为泗水亭长，即此亭也。故亭今有高祖庙，庙前有碑，延熹十年立。庙阙崩褫，略无全者。水中有故石梁处，遗石尚存。高租之破黥布也，过之，置酒沛宫，酒酣歌舞，慷慨伤怀曰：游子思故乡也。泗水又东南流，径广戚县故城南。汉武帝元朔元年，封刘择为侯国，王莽更之曰力聚也。泗水又径留县，而南径垞城东。城西南有崇侯虎庙，道沦遗爱，不知何因而远有此图。泗水又南径床大夫桓冢西。山枕泗水、西上尽石，凿而为冢，今人谓之石郭者也。郭有二重，石作工巧。夫子以为不如死之速朽也。
又东南过彭城县东北，泗水西有龙华寺，是沙门释法显远出西域，浮海东还，持龙华图，首创此制。法流中夏，自法显始也。其所持天竺二石，仍在南陆东基堪中，其石尚光洁可爱。泗水又南，获水入焉，而南径彭城县故城东。周显王四十二年，九鼎沦没泗渊。秦始皇时，而鼎见于斯水。始皇自以德合三代，大喜，使数千人没水求之，不得，所谓鼎伏也。亦云系而行之未出，龙齿啮断其系，故语曰：称乐大早绝鼎系。当是孟浪之传耳。泗水又径龚胜墓南，墓碣尚存。又经亚父冢东。《皇览》曰：亚父家在庐江县郭东居巢亭中。有亚父井，吏民亲事，皆祭亚父于居巢厅上。后更造祠于郭东，至今祠之。按《汉书。项羽传》，历阳人范增，未至彭城而发疽死，不言之居巢。今彭城南，有项羽凉马台，台之西南山麓上，即其冢也。增尔慕范蠡之举，而自绝于斯，可谓褊矣。推考书事，墓近于此也。
又东南过吕县南。
吕，宋邑也。《春秋》襄公元年，晋师伐郑及陈，楚子辛救郑，侵宋吕留是也。县对泗水，汉景帝三年，有白颈乌与黑乌群斗于县，白颈乌不胜，堕泗水中，死者数千。京房《易传》曰：逆亲亲厥妖，白黑鸟斗时，有吴楚之反。泗水之上，有石梁焉，故曰吕梁也。昔宋景公以弓工之弓，弯弧东射，矢集彭城之东，饮羽于石梁，即斯梁也。悬涛崩渀，实为泗险，孔子所谓鱼鳖不能游。又云悬水三十仞，流沫九十里、今则不能也。盖惟岳之喻，未便极天明矣。《晋太康地记》曰：水出磬石。《书》所谓泗滨浮磬者也。泗水又东南流，丁溪水注之。溪水上承泗水于吕县，东南流，北带广隰，山高而注于泗川。泗水冬春浅涩，常排沙通道，是以行者多从此溪，即陆机《行思赋》所云：乘丁水之捷岸，排泗川之积沙者也。晋太元九年，左将军谢玄，于吕梁遣督护闻人奭，用工丸万，拥水立七拖，以利运漕者。
又东南过下邳县西，泗水历县，径葛峄山东，即奚仲所迁邳峄者也。泗水又东南径下邳县故城西。东南流，沂水流注焉。故东海属县也。应劭曰：奚仲自薛徙居之，故曰下邳也。汉徙齐王韩信为楚王，都之，后乃县焉，王莽之闰俭矣。东阳郡治。文颖曰：秦嘉，东阳郡人。今下邳是也。晋灼曰：东阳县本属临淮郡。明帝分属下邳，后分属广陵。故张晏曰：东阳郡，今广陵郡也，汉明帝置下邳郡矣。城有三重，其大城中，有大司马石苞、镇东将军胡质、司徒王浑、监军石崇四碑。南门谓之白门，魏武擒陈宫于此处矣。中城，吕布所守也。小城，晋中兴北中郎将荀羡郗昙所治也。昔泰山吴伯武少孤，与弟文章相失二十余年，遇于县市，文章欲欧伯武，心神悲恸，因相寻问，乃兄弟也。县为沂、泗之会也。又有武原水注之，水出彭城武原县西北.会注陂南，径其城西，王莽之和乐亭也，县东有徐庙山，山因徐徙，即以名之也。山上有石室，徐庙也。武原水又南合武水，谓之泇水。南径刚亭城，又南至下邳入泗，谓之武原水口也。又有桐水，出西北东海容丘县东南，至下邳入泗。泗水东南径下相县故城东，王莽之从德也。城之西北，有汉太尉陈球墓，墓前有三碑，是弟子管宁、华歆等所造。初平四年，曹操攻徐州，破之，拔取虑、睢陵、夏丘等县，以其父避难，被害于此，屠其男女十万，泗水为之不流，自是数县人无行迹，亦为暴矣。泗水又东南，得睢水口。泗水又径宿预城之西，又径其城南。故下邳之宿留县也，王莽更名之曰康义矣。晋元皇之为安东也，督运军储而为邸阁也。魏太和中，南徐州治，后省为戍。梁将张惠绍北入，水军所次，凭固斯城，更增修郭堑，其四面引水环之，今城在泗水之中也。又东南入于淮。
泗水又东径陵栅南。《西征记》曰：旧陵县之治也。泗水又东南径淮阳城北。城临泗水，昔訢丘斩饮马斩蛟，眇目于此处也。泗水又东南径魏阳城北。城枕泗川，陆机《行思赋》曰：行魏阳之在渚。故无魏阳，疑即泗阳县故城也，王莽之所谓淮平亭矣。盖魏文帝幸广陵，所由或因变之，未详也。泗水又东径角城北，而东南流注于淮。考诸《他说》，或言泗水于睢陵入淮，亦云于下相入淮，皆非实录也。
沂水出泰山盖县艾山，郑玄云：出沂山，亦或云临乐山。水有二源，南源所导，世谓之柞泉；北水所发，俗谓之鱼穷泉。俱东南流，合成一川。右会洛预水，水出洛预山，东北流注之。沂水东南流，左合桑预水，水北出桑预山，东注于沂水。沂水又东南，螳蜋水入焉。水出鲁山，东南流，右注沂水。沂水又东径盖县故城南，东会连绵之水。水发连绵山，南流，径盖城东而南入沂。沂水又东径浮来之山，《春秋经》书，公及莒人盟于浮来者也，即公来山也。在邳乡西。故号曰邳来之间也。浮来之水注之。其水左控三川，右会甘水而注于沂。沂水又南径爆山西，山有二峰，相去一里，双峦齐秀，圆峙若一。沂水又东南径东莞县故城西，与小沂水合。孟康曰：县，故郓邑，今郓亭是也。汉武帝元朔二年，封城阳共王子吉为东莞侯。魏文帝黄初中，立为东莞郡，《东燕录》谓之团城，刘武帝北伐广固，登之以望王难。魏南青州治。《左氏怜》曰：莒鲁争郓，为日久矣。今城北郓亭是也。京相璠曰：琅邪姑幕县南四十里员亭，故鲁郓邑，世变其字，非也。《郡国志》：东莞有郓亭，今在团城东北四十里，犹谓之故东莞城矣。小沂水出黄孤山西，南流径其城北，西南注于沂。沂水又南与间山水合，水出闾山，东南流，右佩二水，总归于沂。沂水南径东安县故城东，而南合时密水，水出时密山。春秋时莒地。《左传》，莒人归井仲于鲁，及密而死是也。时密水东流，径东安城南。汉封鲁孝王子强为东安侯。时密水又东南流入沂。沂水又南，桑泉水北出五女山，东南流，巨围水注之。水出巨围之山，东南注于桑泉水。桑泉水又东南，堂阜水入焉，其水导源堂阜。《春秋》庄公九年，管仲请囚，鲍叔受之，及堂阜而税之。杜顶曰：东莞蒙阴县西北，有夷吾亭者是也。堂阜水又东南注桑泉水。桑泉水又东南径蒙阴县故城北，王莽之蒙恩也。又东南与崮水合，水有二源双会，东导一川，俗谓之汶水也。东径蒙阴县，注桑泉水。又东南，卢川水注之。水出鹿岭山，东南流，左则二川臻凑，右则诸葛泉源，斯奔乱流径城阳之卢县，故盖县之卢上里也。汉武帝元朔二年，封城阳共王子刘豨为侯国，王莽更名之曰著善矣。又东南注于桑泉水。桑泉水又东南，右合蒙阴水。水出蒙山之阴，东北流。昔琅邪承宫避乱此山，立性好仁，不与物竟，人有认其黍者，舍之而去。其水东北流，人于沂。沂水又南径阳都县故城东。县，故阳国也。齐同盟，齐利其地而迁之者也。汉高帝六年，封将军丁复为侯国。沂水又南与蒙山水合，水出蒙山之阴，东流，径阳都县南，东注沂水。沂水又左合温水，水上承温泉陂，而西南入于沂水者也。
南过琅邪临沂县东，又南过开阳县东。
沂水南径中丘城西。《春秋》隐公七年。夏，城中丘。《左传》曰：书不时也。沂水又南径临沂县故城东。《郡国志》曰：琅邪有临沂县，故属东海郡。有治水注之。水出泰山南武阳县之冠石山。《地理志》曰：冠石山，治水所出。应劭《地理风俗记》曰，武水出焉，盖水异名也。东流，径蒙山下，有祠。治水又东南径颛臾城北。《郡国志》曰：县有颛臾城，季氏将伐之，孔子曰：昔者先王以为东蒙主，社稷之臣，何以伐之为？冉有曰：今夫颛臾，固而便近于费者也。治水又东南流，径费县故城南。《地理志》：东海之属县也。为鲁季孙之邑，子路将堕之，公山弗扰师袭鲁，弗克。后季氏为阳虎所执，弗扰以费畔，即是邑也。汉高帝六年，封陈贺为侯国，王莽更名之曰顺从也。许慎《说文》云，沂水出东海费县东，西入泗，从水，斤声。吕忱《字林》，亦言是矣。斯水东南所注者，沂水在西，不得言东南趣也，皆为谬矣。故世俗谓此水为小沂水。治水又东南径访城南。《春秋》隐公八年：郑伯请释泰山之把而祀周公，使宛归泰山之祊，而易许田。杜预《释地》曰：祊，郑祀泰山之邑也。在琅邪费县东南。治水又东南流，注于沂。沂水又南径开阳县故城东。县，故鄅国也。《春秋左传》昭公十八年，邾人袭鄅，尽俘以归，各鄅子曰，余无归矣，从帑于邾是也。后更名开阳矣。《春秋》哀公三年，《经》书季孙斯、叔孙州仇帅师城启阳者是矣，县故琅邪郡治也。又东过襄贲县东，屈从县南，西流，又屈南过郯县西。
《鲁连子》称陆子谓齐滑王曰：鲁费之众臣，甲舍于囊贲者也。王莽更名章信也。郯，故国也，少昊之后。《春秋》昭公十七年，郯子朝鲁，公与之宴，昭子叔孙湣问曰：少吴鸟名官，何也？郯子曰：吾祖也，我知之矣。黄帝、炎帝以云火纪官，太皞以龙纪，少皞瑞凤鸟，统历鸟官之司，议政斯在，孔子从而学焉。既而告人曰，天子失官，学在四夷者也。《竹书纪年》，晋烈公四年，越子末句灭郯，以郯子鸪归。县，故旧鲁也。东海郡治。秦始皇以为郯郡。汉高帝二年，更从今名，即王莽之沂平者也。
又南过良城县西，又南过下邳县西，南入于泗。《春秋左传》曰：昭公十三年秋，晋侯会吴子于良，吴子辞水道不可以行，晋乃还。是也。《地理志》曰：良城，王莽更名承翰矣。沂水于下邳县北，西流分为二水，一水于城北西南入泗，一水径城东屈从县南，亦注泗，谓之小沂水。水上有桥，徐、泗间以为妃。昔张子房遇黄石公于圮上，即此处也。建元二年，曹操围吕布于此，引沂、泗灌城而擒之。
洙水出泰山盖县临乐山，《地理志》曰：临乐山、洙水所出，西北至盖，入泗水。或作池字，盖字误也。洙水自山西北径盖县。汉景帝中五年，封后兄王信为侯国。又西径泰山东平阳县。《春秋》宣公八年冬，城平阳。杜预曰：今泰山平阳县是也。河东有平阳，故此加东矣。晋武帝元康九年，改为新泰县也。西南至卞县入于泗。
洙水西南流，盗泉水注之。泉出卞城东北卞山之阴。《尸子》曰：孔子至于暮矣而不宿，于盗泉渴矣而不饮，恶其名也。故《论语比考谶》曰：水名盗泉，仲尼不漱。即斯泉矣。西北流，注于洙水。洙水又西南流于卞城西，西南入泗水。乱流西南，至鲁县东北，又分为二水。水侧有故城，两水之分会也。洙水西北流，径孔里北，是谓洙泗之间矣。春秋之浚洙，非谓始导矣，盖深广之耳。洙水又西南，枝津出焉。又南径瑕丘城东，而南入石门，古结石为389水门，跨于水上也。西南流，世谓之杜武沟。洙水又西南径南平阳县之显间亭西，邾邑也。《春秋》襄公二十一年，《经》书邾庶其以漆、闾丘来奔者也。杜预曰：平阳北有显闾亭。《十三州记》曰：山阳南平阳县，又有闾丘乡。《从征记》曰：杜谓显闾，闾丘也。今按漆乡在县东北，漆乡东北十里，见有闾丘乡，显间非也。然则显间自是别亭，未知孰是。又南，洸水注之。吕忱曰：洗水出东平阳，上承汶水于刚县西、阐亭东。《尔雅》曰：汶别为阐，其犹洛之有波矣。洸水西南流，径盛乡城西。京相璠曰：刚县西南，有盛乡城者也。又南径泰山宁阳县故城西。汉武帝元朔三年，封鲁共王子刘恬为侯国，王莽改之曰宁顺也。又南，洙水枝津注之。水首受洙，西南流，径瑕丘城北，又西径宁阳城南，又西南入于洸水。洸水又西南，径泰山郡乘丘县故城东。赵肃侯二十年，韩将举与齐魏战于乘丘，即此县也。汉武帝元朔五年，封中山靖王子刘将夜为侯国也。洸水又东南流，注于洙。洙水又南至高平县，南入于泗水。西有茅乡城，东去高平三十里。京相璠曰：今高平县西三十里，有故茅乡城者也。
