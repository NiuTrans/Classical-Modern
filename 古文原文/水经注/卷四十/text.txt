江以南至日南郡二十水，禹贡山水泽地所在，江水出三天子都，《山海经》谓之浙江也。《地理志》云：水出丹阳黟县南蛮中，北径其县，南有博山，山上有石，特起十丈，上峰若剑杪。时有灵鼓潜发，正长临县，以山鼓为候，一鸣，官长一年，若长雷发声，则官长不吉。浙江又北历黟山，县居山之阳，故县氏之。汉成帝鸿嘉二年，以为广德国，封中山宪王孙云客王于此。晋太康中，以为广德县，分隶宣城郡。会稽陈业，洁身清行，遁迹此山。浙江又北径歙县东，与一小溪合。水出县东北翁山，西径故城南，又西南入浙江。又东径遂安县南。溪广二百步，上立杭以相通，水甚清深，潭不掩鳞，故名新定。分歙县立之。晋太康中，又改从今名。浙江又左合绝溪，溪水出始新县西，东径县故城南，为东西长溪。溪有四十七濑，濬流惊急，奔波聒天。孙权使贺齐讨黟、歙山贼，贼固黟之林历山，山甚峻绝，又工禁五兵。齐以铁杙椓山，升出不意，又以白棓击之，气禁不行，遂用奇功平贼。于是立始新之府于歙之华乡，令齐守之，后移出新亭。晋太康元年，改曰新安郡。溪水东注浙江。浙江又东北径建德县南。县北有乌山，山下有庙，庙在县东七里。庙渚有大石，高十丈，围五尺，水濑濬激而能致云雨。浙江又东径寿昌县南，自建德至此，八十里中有十二濑，濑皆峻险，行旅所难。县南有孝子夏先墓，先少丧二亲，负土成墓。数年不胜哀，卒。浙江又北径新城县，桐溪水注之。水出吴兴郡于潜县北天目山。山极高峻，崖岭竦叠，西临峻涧。山上有霜木，皆是数百年树，谓之翔凤林。东面有瀑布，下注数亩深沼，名曰浣龙池。他水南流径县西，为县之西溪。溪水又东南与紫溪合。水出县西百丈山，即潜山也。山水东南流，名为紫溪，中道夹水，有紫色磐石，石长百余丈，望之如朝霞。又名此水为赤濑，盖以倒影在水故也。紫溪又东南流，径白石山之阴。山甚峻极，北临紫溪。又东南连山夹水，两峰交峙，反项对石，往往相捍。十余里中，积石磊砢，相挟而上，涧下白沙细石，状若霜雪。水木相映，泉石争晖，名曰楼林。紫溪东南流，径桐庐县东为桐溪。孙权藉溪之名以为县目，割富春之地，立桐庐县。自县至于潜，凡十有六濑，第二是严陵濑。濑带山，山下有一石室。汉光武帝时，严子陵之所居也。故山及濑，皆即人姓名之。山下有磐石，周回十数丈，交枕潭际，盖陵所游也。桐溪又东北：径新城县入浙江。县故富春地，孙权置，后省并桐庐，咸和九年，复立为县。浙江又东北入富阳县，故富春也，晋后名春，改曰富阳也。东分为湖浦。浙江又东北径富春县南，县故王莽之诛岁也。江南有山，孙武皇之先所葬也。汉末，墓上有光，如云气属天。黄武五年，孙权以富春为东安郡，分置诸郡，以讨士宗。浙江又东北径亭山西，山上有孙权父冢。
北过余杭，东入于海。
浙江径县左，合余干大溪。江北即临安县界，水北对郭文宅，宅傍山面溪，宅东有郭文墓。晋建武元年，骠骑王导迎文，置之西园。文逃此而终，临安令改葬之。建武十六年，县民郎稚作乱，贺齐讨之。孙权分余杭，立临水县，晋改曰临安县，因冈为城，南门尤高。谢安莅郡游县，径此门，以为难为亭长。浙江又东径余杭故县南，新县北。秦始皇南游会稽，途出是地，因立为县。王莽之淮睦也。汉末陈浑移筑南城，县后溪南大塘，即浑立以防水也。县南有三碑，是顾扬、范宁等碑。县南有大壁山，郭文自陆浑迁居也。浙江又东径乌伤县北，王莽改曰乌孝，《郡国志》谓之乌伤。《异苑》曰：东阳颜乌以淳孝著闻，后有群乌助衔土块为坟，乌口皆伤，一境以为颜乌至孝，故致慈乌，欲令孝声远闻，又名其县曰乌伤矣。浙江又东北流至钱塘县，谷水入焉。水源西出太末县，县是越之西鄙，姑蔑之地也。秦以为县。王莽之末理也。吴宝鼎中，分会稽立，隶东阳郡。谷水东径独松故冢下，冢为水毁，其砖文：筮言吉，龟言凶，百年堕水中。今则同龟繇矣。谷水又东径长山县南，与永康溪水合，县即东阳郡治也。县，汉献帝分乌伤立；郡，吴宝鼎中分会稽置。城居山之阳，或谓之长仙县也，言赤松采药此山，因而居之，故以为名。后传呼乖谬，字亦因改。溪水南出永康县。县，赤乌中分乌伤上浦立。刘敬叔《异苑》曰：孙权时，永康县有人入山，遇一大龟，即束之以归。龟便言曰：游不量时，为君所得。担者怪之，载出，欲上吴王。夜宿越里，缆船于大桑树。宵中，树忽呼龟曰：元绪，奚事尔也？龟曰：行不择日，今方见烹，虽尽南山之樵，不能溃我。树曰：诸葛元逊识性渊长，必致相困。令求如我之徒，计将安治？龟曰：子明，无多辞。既至建业，权将煮之，烧柴万车，龟犹如故。诸葛格曰：燃以老桑乃熟。献人仍说龟言，权使伐桑，取煮之即烂。故野人呼龟曰元绪。其水飞湍北注，至县南门，入谷水。谷水又东，定阳溪水注之。水上承信安县之苏姥布。县本新安县，晋武帝太康三年改曰信安。水悬百余丈，濑势飞注，状如瀑布。濑边有石如床，床上有石牒，长三尺许，有似杂采帖也。《东阳记》云：信安县有悬室坂。晋中朝时，有民王质，伐木至石室中，见童子四人，弹琴而歌。质因留，倚柯听之。童子以一物如枣核与质，质含之，便不复饥。俄顷，童子曰：其归。承声而去，斧柯漼然烂尽。既归，质去家已数十年，亲情凋落，无复向时比矣。其水分纳众流，混彼东逝，径定阳县。夹岸缘溪，悉生支竹，及芳枳木连，杂以霜菊金橙。白沙细石，状如凝雪。石溜湍波，浮响无辍。山水之趣，尤深人情。县，汉献帝分信安立，溪亦取名焉。溪永又东径长山县北，北对高山。山下水际，是赤松羽化之处也。炎帝少女追之，亦俱仙矣。后人立庙于山下。溪水又东入于谷水，谷水又东径乌伤县之云黄山，山下临溪水，水际石壁杰立，高百许丈。又与吴宁溪水合。水出吴宁县下，径乌伤县入谷，谓之乌伤溪水。闽中有徐登者，女子化为丈夫，与东阳赵昞，并善越方，时遭兵乱，相遇于溪，各示所能。登先禁溪，水为不流。昞次禁枯柳，柳为生荑。二人相示而笑。登年长，昞师事之。后登身故，昞东入章安，百姓未知；昞乃升茅屋，梧鼎而爨、主人惊怪，昞笑而不应，屋亦不损。又尝临水求渡，船人不许。昞乃张盖坐中，长啸呼风，乱流而济。于是百姓神服，从者如归，章安令恶而杀之，民立祠于永宁，而蚊蚋不能入。昞秉道怀术，而不能全身避害，事伺苌弘，宋元之龟，厄运之来，故难救矣。谷水又东入钱唐县，而左入浙江。故《地理志》曰：谷水自太末东北至钱唐入浙江是也。浙江又东径灵隐山，山在四山之中，有高崖洞穴，左右有石室三所，又有孤石壁立，大三十围，其上开散，状如莲花。昔有道士，长往不归，或因以稽留为山号。山下有钱唐故县。浙江径其南，王莽更名之曰泉亭。《地理志》曰：会稽西部都尉治。《钱唐记》曰：防海大塘在县东一里许，郡议曹华信家议立此塘，以防海水。始开募，有能致一斜土者，即与钱一千。旬月之间，来者云集，塘未成而不复取。于是载土石者皆弃而去，塘以之成，故改名钱塘焉。县南江侧有明圣湖。父老传言，湖有金牛，古见之，神化不测，湖取名焉。县有武林山，武林水所出也。阚駰云：山出钱水，东入海。《吴地记》言，县惟浙江，今无此水。县东有定、包诸山，皆西临浙江。水流于两山之间，江川急浚，兼涛水昼夜再来，来应时刻，常以月晦及望尤大，至二月、八月最高，峨峨二丈有余。《吴越春秋》以为子胥、文种之神也。昔子胥亮于吴，而浮尸于江。吴人怜之，立祠于江上，名曰胥山。《吴录》云：胥山在太湖边，去江不百里，故曰江上。文种诚于越，而伏剑于山阴，越人哀之，葬于重山。文种既葬一年，子胥从海上负种俱去，游夫江海。故潮水之前扬波者，伍子胥，后重水者，大夫种。是以枚乘曰：涛无记焉。然海水上潮，江水逆流，似神而非，于是处焉。秦始皇三十七年，将游会稽，至钱唐，临浙江，所不能渡，故道余杭之西津也。浙江北合诏息湖，湖本名阼湖，因秦始皇帝巡狩所憩，故有诏息之名也。浙江又东合临平湖。《异苑》曰：晋武时，吴郡临平岸崩，出一百鼓，打之无声，以问张华。华云：可取蜀中桐材，刻作鱼形，扣之则鸣矣。于是如言，声闻数十里。刘道民诗曰：事有远而合，蜀桐鸣吴石。传言此湖草壅塞，天下乱，是湖开，天下平。孙皓天玺元年，吴郡上言，临平湖自汉末秽塞，今更开通。又于湖边得石函，函中有小石，青白色，长四寸，广二寸余，刻作皇帝字。于是改天册为天玺元年。孙盛以为元皇中兴之符征，五湖之石瑞也。《钱唐记》曰：桓玄之难，湖水色赤，荧荧如丹。湖水上通浦阳江，下注浙江，名曰东江，行旅所从以出浙江也。浙江又径固陵城北，昔范蠡筑城于浙江之滨，言可以固守，谓之固陵，今之西陵也。浙江又东径柤塘，谓之柤渎。昔太守王朗拒孙策，数战不利。孙静果说策曰：朗负阻城守，难可卒拔。柤渎去此数十里，是要道也。若从此出，攻其无备。破之必矣。策从之，破朗于涸陵。有西陵湖，亦谓之西城湖。湖西有湖城山，东有夏架山。湖水上承妖皋溪而下注浙江。又径会稽山阴县，有苦竹里，里有旧城，言句践封范蠡子之邑也。浙江又东与兰溪合，湖南有天柱山，湖口有亭，号曰兰亭，亦曰兰上里。太守王羲之、谢安兄弟，数往造焉。吴郡太守谢勖封兰亭侯，盖取此亭以为封号也。太守王羲之，移亭在水中。晋司空何无忌之临郡也，起亭于山椒，极高尽眺矣。亭宇虽坏，基陛尚存。浙江又径越王允常冢北，冢在木客村。耆彦云：句践使工人伐荣楯。欲以献吴，久不得归，工人忧思，作《木客吟》。后人因以名地。句践都琅邪，欲移允常冢，冢中生分风，飞沙射人，人不得近。句践谓不欲，遂止。浙江又东北得长湖口，湖广五里，东西百三十里，沿湖开水门六十九所，下溉田万顷，北泻长江。湖南有覆斗山，周五百里，北连鼓吹山，山西枕长溪，溪水下注长湖。山之西岭有贺台，越入吴，还而成之，故号曰贺台矣。又有秦望山，在州城正南，为众峰之杰，陟境便见。《史记》云：秦始皇登之以望南海。自平地以取山顶七里，悬隥孤危，径路险绝。《记》云：扳萝扪葛，然后能升。山上无甚高木，当由地迥多风所致。山南有嶕岘，岘里有大城，越王无余之旧都也。故《吴越春秋》云：句践语范蠡曰：先君无余，国在南山之阳，社稷宗庙在湖之南。又有会稽之山，古防山也，亦谓之为茅山，又曰栋山。《越绝》云：栋犹镇也。盖《周礼》所谓扬州之镇矣。山形四方，上多金玉，下多玦石。《山海经》曰：夕水出焉，南流注于湖。《吴越春秋》称覆釜山之中，有金简玉字之书，黄帝之遗谶也。山下有禹庙，庙有圣姑像。《礼乐纬》云：禹治水毕，天赐神女圣姑，即其像也。山上有禹冢。昔大禹即位十年，东巡狩，崩于会稽，因而葬之。有鸟来为之耘，春拔草根，秋啄其秽，是以县官禁民不得妄害此鸟，犯则刑无赦。山东有湮井，去庙七里，深不见底，谓之禹井，云东游者多探其穴也。秦始皇登会稽山刻石纪功，尚存山侧，孙畅之《述书》云：丞相李斯所篆也。又有石匮山，石形似匮，上有金简玉字之书，言夏禹发之，得百川之理也。又有射的山，远望山的状若射侯，故谓射的。射的之西，有石室，名之为射堂。年登否常占射的。以为贵贱之准。的明则米贱，的暗则米贵，故谚云：射的白，斛米百，射的玄，斛米千。北则石帆山，山东北有孤石，高二十余丈，广八丈，望之如帆，因以为名。北临大湖，水深不测，传与海通。何次道作郡，常于此水中得乌贼鱼。南对精庐，上荫修木，下瞰寒泉。西连会稽山，皆一山也。东带若邪溪，《吴越春秋》所谓欧冶涸而出铜，以成五剑。溪水上承嶕岘麻溪，溪之下，孤潭，周数亩，甚清深，有孤石临潭。乘崖俯视，猿狖惊心，寒木被潭，森沉骇观。上有一栎树，谢灵运与从弟惠连常游之，作连句，题刻树侧。麻潭下注若邪溪，水至清照，众山倒影，窥之如画。汉世刘宠作郡，有政绩，将解任去治，此溪父老，人持百钱出送，宠各受一文。然山栖遁逸之士，谷隐不羁之民，有道则见，物以感远为贵，荷钱致意，故受者以一钱为荣，岂藉费也，义重故耳。溪水下注大湖。邪溪之东，又有寒溪，溪之北有郑公泉，泉方数丈，冬温夏凉。汉太尉郑弘宿居潭侧，因以名泉。弘少以苦节自居，恒躬采伐，用贸粮膳。每出入溪津，常感神风送之，虽凭舟自运，无杖楫之劳。村人贪藉风势，常依随往还，有淹留者，徒辈相谓，汝不欲及郑风邪？其感致如此。湖水自东亦往江通海，水侧有白鹿山。山北湖塘上旧有亭，吴黄门郎杨哀明居于弘训里，太守张景数往造焉，使开渎作埭，埭之西作亭，亭、埭皆以杨为名。孙恩作贼，从海来，杨亭被烧，后复修立，厥名犹在。东有铜牛山，山有铜穴，三十许丈，穴中有大树神庙。山上有冶宫，山北湖下有练塘里。《吴越春秋》云：旬践练冶铜锡之处。采炭于南山，故其间有炭渎。句践臣吴，吴王封句践于越百里之地，东至炭渎是也。县南九里有侯山，山孤立长湖中。晋车骑将军孔敬康少时，遁世栖迹此山。湖北有三小山，谓之鹿野山，在县南六里，按《吴越春秋》，越之麋苑也。山有石室，言越王所游息处矣。县南湖北有陈音山。楚之善射者曰陈音，越王问以射道，又善其说，乃使简士习射北郊之外。按《吴越春秋》，音死，葬于国西山上。今陈音山乃在国南五里。湖北有射堂及诸邸舍，连衍相属。又于湖中筑塘，直指南山，北即大越之国。秦改为山阴县，会稽郡治也。太史公曰：禹会诸侯计于此，命曰会槽。会稽者，会计也。始以山名，因为地号。夏后少康封少子杼以奉禹祠为越。世历殷、周，至于允常，列于《春秋》。允常卒，句践称王，都于会稽。《吴越春秋》所谓越王都埤中，在诸暨北界。山阴康乐里有地名邑中者，是越事吴处。故北其门，以东为右，西为左，故双阙在北门外。阙北百步有雷门，门楼两层，句践所造，时有越之旧木矣。州郡馆宇，屋之大瓦，亦多是越时故物。句践霸世，徙都琅邪，后为楚伐，始还浙东。城东郭外有灵汜，下水甚深，旧传下有地道，通于震泽。又有句践所立宗庙，在城东明里中甘滂南。又有王笥、竹林、云门、天柱精舍，并疏山创基，架林裁宇，割涧延流，尽泉石之好，水流径通。浙江又北径山阴县西。西门外百余步有怪山，本琅邪郡之东武县山也，飞来徙此，压杀数百家。《吴越春秋》称怪山者，东武海中山也，一名自来山，百姓怪之，号曰怪山。亦云：越王无疆为楚所伐，去琅邪，止东武，人随居山下。远望此山，其形似龟，故亦有龟山之称也。越起灵台于山上，又作三层楼以望云物。川土明秀，亦为胜地。故王逸少云：从山阴道上，犹如镜中行也。浙江之上，又有大吴王、小吴王村，并是阖闾、夫差伐越所舍处也。今悉民居，然犹存故目。昔越王为吴所败，以五千余众，栖于稽山，卑身待士，施必及下。《吕氏春秋》曰：越王之栖于会稽也，有酒投江，民饮其流，而战气自倍。所投即浙江也。许慎、晋灼并言江水至山阴为浙江。江之西岸有朱室坞，句践百里之封，西至朱室，谓此也。浙江又东北径重山西，大夫文种之所葬也。山上有白楼亭，亭本在山下，县令殷朗移置今处。沛国桓俨，避地会稽，闻陈业履行高洁，往候不见，俨后浮海，南入交州，临去，遗书与业，不因行李系白楼亭柱而去。升陟远望，山湖满目也。永建中，阳羡周嘉上书，以县远赴会至难，求得分置，遂以浙江西为吴，以东为会稽。汉高帝十二年，一吴也，后分为二，世号三吴，吴兴、吴郡，会稽其一焉。浙江又东径御儿乡，《万善历》曰：吴黄武六年正月，获彭绮。是岁，由拳西乡有产儿，堕地便能语，云：天方明，河欲清。鼎脚折，金乃生。因是诏为语儿乡。非也。御儿之名远矣，盖无智之徒，因藉地名，生情穿凿耳。《国语》曰：句践之地，北至御儿是也。安得引黄武证地哉？韦昭曰：越北鄙在嘉兴。浙江又东径柴辟南，旧吴楚之战地矣。备候于此，故谓之辟塞，是以《越绝》称吴故从由拳、辟塞渡会稽，凑山阴是也。又径永兴县北，县在会稽东北百二十里，故余暨县也。应劭曰：阖闾弟夫概之所邑。王莽之余衍也。汉末，童谣云：天子当兴东南三余之间。故孙权改曰永兴。县滨浙江，又东合浦阳江，江水导源乌伤县，东径诸暨县，与泄溪合。溪广数丈，中道有两高山夹溪，造云壁立，凡有五泄。下泄悬三十余丈，广十丈，中三泄不可得至，登山远望，乃得见之。悬百余丈，水势高急，声震水外。上泄悬二百余丈，望若云垂，此是瀑布，土人号为泄也。江水又东径诸暨县南，县临对江流，江南有射堂。县北带乌山，故越地也。先名上诸暨，亦曰何无矣。故《国语》曰：句践之地，南至句无。王莽之疏虏也。夹水多浦，浦中有大湖，春夏多永，秋冬涸浅。江水又东南径剡县，与白石山水会。山上有瀑布，悬水三十丈，下注浦阳江。浦阳江水又东流南屈，又东回北转，径剡县东，王莽之尽忠也。县开东门向江，江广二百余步，自昔耆旧传，县不得开南门，开南门则有贼盗。江水翼县转注，故有东渡、西汲焉。东南二渡，通临海，并泛单船为浮航。西渡通东阳，并二十五船为桥航。江边有查浦，浦东行二百余里，与句章接界。浦里有六里，有五百家，并夹浦居，列门向水，甚有良田。有青溪、余洪溪、大发溪、小发溪，江上有溪，六溪列溉，散入江。夹溪上下，崩崖若倾，东有簟山、南有黄山，与白石三山，为县之秀峰。山下众流泉导，湍石激波，浮险四注。浦阳江又东径石桥，广八丈，高四丈。下有石井，口径七尺，桥上有方石，长七尺，广一丈二尺。桥头有磐石，可容二十人坐。溪水两旁悉高山，山有石壁二十许丈，溪中相攻，赑响外发，未至桥数里，便闻其声。江水北径嵊山，山下有亭，亭带山临江，松岭森蔚，沙渚平静。浦阳江又东北径始宁县山之成功峤。峤壁立临江，欹路峻狭，不得并行。行者牵木稍进，不敢俯视。峤酉有山，孤峰特上，飞禽罕至。尝有采药者，沿山见通溪，寻上，于山顶树下，有十二方石，地甚光洁。还复更寻，遂迷前路。言诸仙之所憩宴，故以坛宴名山。峤北有浦，浦口有庙，庙甚灵验，行人及樵伐者皆先敬焉。若相侵窃，必为蛇虎所伤。北则山与山接，二山虽曰异县，而峰岭相连。其间倾涧怀烟，泉溪引雾，吹畦风馨，触岫延赏。是以王元琳谓之神明境，事备谢康乐《山居记》。浦阳江自山东北，径太康湖，车骑将军谢玄田居所在。右滨长江，左傍连山，平陵修通，澄湖远镜。于江曲起楼，楼侧悉是桐梓，森耸可爱，居民号为桐亭楼，楼两面临江，尽升眺之趣。芦人渔子，泛滥满焉。湖中筑路，东出趋山，路甚平直。山中有三精舍，高甍凌虚、垂檐带空，俯眺平林，烟沓在下，水陆宁晏，足为避地之乡矣。江有琵琶圻，圻有古冢堕水，甓有隐起字云：筮吉龟凶，八百年，落江中。谢灵运取甓诣京，咸传观焉。乃如龟繇，故知冢已八百年矣。浦阳江又东北径始宁县西，本上虞之南乡也。汉顺帝永建四年，阳羡周嘉上书，始分之。旧治水西，常有波潮之患。晋中兴之初，治今处。县下有小江，源出山，谓之浦，径县下西流注于浦阳山，下注此浦。浦西通山阴浦而达于江。江广百丈，狭处二百步，高山带江，重荫被水，江阅渔商，川交樵隐，故桂掉兰枻，望景争途。江南有故城，大尉刘牢之讨孙恩所筑也。江水东径上虞县南，王莽之会稽也。本司盐都尉治，地名虞宾。《晋太康地记》曰：舜避丹朱于此，故以名县，百官从之，故县北有百官桥。亦云：禹与诸侯会事讫，因相虞乐，故曰上虞。二说不同，未详孰是？县南有兰风山，山少木多石，驿路带山；傍江路边皆作栏干。山有三岭，枕带长江，苕苕孤危，望之若倾。缘山之路，下临大川，皆作飞阁栏干，乘之而渡，谓此三岭为三石头。丹阳葛洪遁世居之，基井存焉。琅邪王方平性好山水，又爱宅兰风，垂钓于此，以永终朝。行者过之，不识，问曰：卖鱼师，得鱼卖否？方平答曰：钓亦不得，得复不卖。亦谓是水为上虞江。县之东郭外有渔浦湖，中有大独、小独二山。又有覆舟山。覆舟山下有渔浦王庙，庙今移入里山。此三山孤立水中。猢外有青山、黄山、泽兰山，重岫叠岭，参差入云。泽兰山头有深潭，山影临水，水色青绿。山中有诸坞，有石健一所，右临白马潭。潭之深无底，传云创湖之始，边塘屡崩，百姓以白马祭之，因以名水。湖之南，即江津也。江南有上塘、阳中二里。隔在湖南，常有水患。太守孔灵符遏蜂山前湖以为埭。埭下开渎，直指南津。又作水楗二所以舍，此江得无淹溃之害。县东有龙头山，山崖之间有石井，冬夏常冽清泉，南带长江，东连上陂。江之道南有《曹娥碑》。娥父旴，迎涛溺死，娥时年十四，哀父尸不得，乃号踊江介，因解衣投水，祝曰：若值父尸，衣当沉。若不值，衣当浮。裁落便沉，娥遂于沉处赴水而死。县令度尚，使外甥邯郸子礼为碑文，以彰孝烈。江滨有马目山，洪涛一上，波隐是山，势沦嵊亭，间历数县，行者难之。县东北上，亦有孝子杨威母墓。威少失父，事母至孝，常与母入山采薪，为虎所逼，自计不能御，于是抱母，且号且行，虎见其情，遂弭耳而去。自非诚贯精微，孰能理感于英兽矣。又有吴渎，破山导源，注于肯江。上虞江东径周市而注永兴。《地理志》云：县有仇亭，柯水东入海。仇亭在县之东北十里江北，柯水疑即江也。又东北径永兴县东与浙江合，谓之浦阳江。《地理志》又云：县有萧山，潘水所出，东入海。又疑是浦阳江之别名也，自外无水以应之。浙江又东注于海。故《山海经》曰：浙江在闽西北入海。韦昭以松江、浙江、浦阳江为三江。
斤江水出交阯龙编县，东北至郁林领方县，东注于郁。
《地理志》云：径临尘县至领方县，注于郁。
容容、夜、湛、乘、牛渚、须无、无濡、营进、皇无、地零、侵离、侵离水出广州晋兴郡，郡以太康中分郁林置。东至临尘，入郁。
无会、重濑、夫省、无变、由蒲、王都、融、勇外，此皆出日南郡西，东入于海。容容水在南垂，名之，以次转北也。
右二十水，从江已南至日南郡也。
嵩高为中岳，在颖川阳城县西北。
《春秋说题辞》曰：阴含阳，故石凝为山。《国语》曰：禹封九山，山，土之聚也。《尔雅》曰：山大而高曰崧。合而言之为崧高，分而名之为二室，西南有少室，东北有太室。《嵩高山记》曰：山下岩中有一石室，云有自然经书，自然饮食。又云：山有玉女台，言汉武帝尝见之，因以名台。
泰山为东岳，在泰山博县西北。
岱宗也。王者封禅于其山，示增高也。有金策玉检之事焉。霍山为南岳，在庐江灊县西南。
天柱山也。《尔雅》云：大山宫，小山为霍，《开山图》曰：其山上侵神气，下固穷泉。
华山为西岳，在弘农华阴县西南。
《古文》之惇物山也。
雷首山在河东蒲坂县东南。
砥柱山在河东大阳县东河中。
王屋山在河东垣县东北也。
昔黄帝受丹诀于是山也。
大行山在河内野王县西北。
王烈得石髓处也。
恒山为北岳，在中山上曲阳县西北。
碣石山在辽西临渝县南水中也。
大禹凿其石，夹右而纳河，秦始皇、汉武帝皆尝登之。海水西侵，岁月逾甚，而苞其山，故言水中矣。
析城山在河东濩泽县西南。
大岳山在河东永安县。
壶口山在河东北屈县东南。
龙门山在河东皮氏县西。
梁山在冯翊夏阳县西北河上。
荆山在冯翊怀德县南。
岐山在扶风美阳县西北。
汧山在扶风汧县之西也。
陇山、终南山、惇物山在扶风武功县西南也。
西倾山在陇西临洮县西南。
《禹贡》中条山也。
.冢山在陇西氐道县之南。
南条山也。
鸟鼠同穴山在陇西首阳县西南。
郑玄曰：鸟鼠之山有鸟焉，与鸟飞行而处之。又有止而同穴之山焉，是二山也。鸟名为，似鸡而黄黑色，鼠如家鼠而短尾，穿地而共处，鼠内而鸟外。孔安国曰：共为雌雄。杜彦达曰：同穴止宿，养子互相哺食，长大乃止。张晏言不相为牝牡，故因以名山。
积石在陇西河关县西南。
《山海经》云：山在邓林东，河所入也。
都野泽在武威县东北。
县在姑臧城北三百里，东北即休屠泽也，《古文》以为猪野也。其水上承姑臧武始泽，泽水二源，东北流为一水，径姑臧县故城西，东北流，水侧有灵渊池。王隐《晋书》曰：汉末，博士燉煌侯瑾，善内学，语弟子曰：凉州城西，泉水当竭，有双阙起其上。至魏嘉平中，武威太守条茂，起学舍，筑阙于此泉。太守填水，造起门楼，与学阙相望。泉源徙发，重导于斯，故有灵渊之名也。泽水又东北流径马城东，城即休屠县之故城也。本匈奴休屠王都。谓之马城河，又东北与横水合，水出姑臧城下，武威郡，凉州治。《地理风俗记》曰：汉武帝元朔三年，改雍曰凉州，以其金行，土地寒凉故也。迁于冀，晋徙治此。王隐《晋书》曰：凉州有龙形，故曰卧龙城。南北七里，东西三里，本匈奴所筑也。及张氏之世居也，又增筑四城，箱各千步，东城殖园果，命曰讲武场，北城殖园果，命曰玄武圃，皆有宫殿。中城内作四时宫，随节游幸，并旧城为五。街衢相通，二十二门。大缮官殿观阁，采绮妆饰，拟中夏也。其水侧城北流，注马城河。河水又东北，清涧水入焉，俗亦谓之为五涧水也。水出姑臧城东，而西北流注马城河。河水又与长泉水合，水出姑臧东揟次县，王莽之播德也。西北历黄沙阜，而东北流注马城河，又东北径宣成县故城南，又东北径平泽、晏然二亭东，又东北径武威县故城东。汉武帝太初四年，匈奴浑邪玉杀休屠王，以其众置武威县，武威郡治。王莽更名张掖。《地理志》曰：谷水出姑臧南山，北至武威入海。届此水流两分，一水北入休屠泽，俗谓之为西海；一水又东径百五十里入猪野，世谓之东海，通谓之都野矣。
合离山在酒泉会水县东北。
合黎山也。
流沙地在张掖居延县东北。
居延泽在其县故城东北，《尚书》所谓流沙者也，形如月生五日也。弱水入流沙，流沙，沙与水流行也。亦言出钟山，西行极崦嵫之山，在西海郡北。山有石赤白色，以两石相打，则水润。打之不已，润尽则火出，山石皆然，炎起数丈，径日不灭。有大黑风，自流沙出奄之，乃灭，其石如初。言动火之事，发疾经年，放不敢轻近耳。流沙又径浮渚，历壑市之国，又径于鸟山之东，朝云国西，历昆山西南，出于过瀛之山。《大荒西经》云：西南海之外，流沙出焉，径夏后开之东，开上三嫔于天，得《九辩》与《九歌》焉。又历员丘不死山之西，入于南海。
三危山在燉煌县南。
《山海经》曰：三危之山，三青鸟居之。是山也，广圆百里，在鸟鼠山西，即《尚书》所谓窜三苗于三危也。《春秋传》曰：允姓之奸，居于瓜州。瓜州，地名也。杜林曰：燉煌，古瓜州也。州之贡物，地出好瓜，民因氏之。瓜州之戎并于月氏者也。汉武帝元鼎六年，分酒泉置，南七里有鸣沙山，故亦曰沙州也。
朱圉山在天水北，冀城南。
即冀县山，有石鼓，《开山图》谓之天鼓山。九州害起则鸣，有常应。
又云：石鼓山有石鼓，于星为河鼓，星动则石鼓鸣，石鼓鸣则秦土有殃。鸣浅殃万物，鸣深则殃君王矣。岷山在蜀郡湔氐道西。
《汉书》以为渎山者也。
熊耳山在弘农卢氏县东。
是山也，谷水出其北林也。
荆山在南郡临沮县东北。
东条山也。卞和得玉璞于是山，楚王不理，怀璧哭于其下，王后使玉人理之，所谓和氏之玉焉。
内方山在江夏竟陵县东北。
《禹贡注》：章山也。
大别山在庐江安丰县西南。
外方山，崧高是也。
桐柏山在南阳平氏县东南。
陪尾山在江夏安陆县东北。
衡山在长沙湘南县南。
禹治洪水，血马祭衡山，于是得金简玉字之书。按省玉字，得通水理也。九江地在长沙下巂县西北。
云梦泽在南郡华容县之东。
东陵地在庐江金兰县西北。
敷浅原地在豫章历陵县西。
彭蠡泽在豫章彭泽县西北。
《尚书》所谓彭蠡既猪，阳鸟攸居也。
中江在丹阳芜湖县西南，东至会稽阳羡县，入于海。震泽在吴县南五十里。
北江在毗陵北界，东入于海。
峄阳山在下邳县之西。羽山在东海祝其县南也。
县即王莽之犹亭也。《尚书》殛鲧于羽山，谓是山也。山西有羽渊，禹父之所化，其神为黄熊以入渊矣。故《山海经》曰：洪水滔天，鲧窃帝之息壤以堙水，不待帝命。帝令祝融杀鲧羽郊者也。
陶丘在济阴定陶县之西南。
陶丘，丘再成也。
菏泽在定陶县东。
雷泽在济阴成阳县西北。
菏水在山阳湖陆县南。
蒙山在太山蒙阴县西南。
大野泽在山阳巨野县东北。
大邳地在河南成皋县北。
《尔雅》曰：山一成谓之邳，然则大邳山名，非地之名也。明都泽在梁郡睢阳县东北。
益州沱水在蜀郡汶江县西南。其一在郫县西南，皆还入江。荆州沱水在南郡枝江县。
三澨地在南郡邔县北沱。
《尚书》曰：导汉水，过三澨。《地说》曰：沔水东行，过三澨合流，触大别山阪。故马融、郑玄、王肃。孔安国等，咸以为三澨，水名也。许慎言：澨者，埤增水边土，人所止也。按《春秋左传》：文公十有六年，楚军次于句澨，以伐诸庸。宣公四年，楚令尹子越师于漳澨。定公四年，左司马戍败吴师于雍澨。昭公二十三年，司马薳越缢于薳澨。
服虔或谓之邑，又谓之地。京相璠、杜预亦云：本际及边地名也。今南阳、淯阳二县之间，淯水之滨，有南澨、北澨矣。而诸儒之论，水陆相半，又无山源出处之所，津途关路，惟郑玄及刘澄之言在竟陵县界。《经》云邔县北沱，然沱流多矣，论者疑焉，而不能辨其所在。
右《禹贡》山水泽地所在，凡六十。
