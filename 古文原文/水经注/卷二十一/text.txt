汝水出河南梁县勉乡西天息山，《地理志》曰：出高陵山，即猛山也。亦言出南阳鲁阳县之大盂山。又言：出弘农卢氏县还归山。《博物志》曰：汝出燕泉山，并异名也。余以水平中，蒙除鲁阳太守，会上台下，列山川图，以方志参差，遂令寻其源流。此等既非学徒，难以取悉，既在径见，不容不述。今汝水西出鲁阳县之大盂山蒙柏谷，岩鄣深高，山岫邃密，石径崎岖，人迹裁交，西即卢氏界也。其水东北流，径太和城西，又东流径其城北。左右深松列植，筠柏交荫，尹公度之所栖神处也。又东届尧山西岭下，水流两分，一水东径尧山南，为滍水也，即《经》所言滍水出尧山矣。一水东北出为汝水，历蒙柏谷，左右岫壑争深，山阜竞高，夹水层松茂柏，倾山荫渚，故世人以名也。津流不已，北历长白沙口，狐白溪水注之。夹岸沙涨若雪，因以取名。其水南出狐白川，北流注汝水，汝水又东北趣狼皋山者也。
东南过其县北，汝水自狼皋山东出峡，谓之汝阨也。东历麻解城北，故鄤乡城也，谓之蛮中。《左传》所谓单浮余围蛮氏，蛮氏溃者也。杜预曰：城在河南新城县之东南，伊洛之戎，陆浑蛮氏城也。俗以为麻解城，盖蛮、麻读声近故也。汝水又径周平城南。京相璠曰：霍阳山在周平城东南者也。汝水又东，与三屯谷水合，水出南山，北流，径石碣东。柱侧刊云河南界。又有一碣，题言洛阳南界。碑柱相对，既无年月，竟不知何代所表也。其水又北流，注于汝水。汝水又东与广成泽水合，水出狼皋山北泽中。安帝永初元年，以广成游猎地假与贫民。元初二年，邓大后临朝，邓骘兄弟辅政。世士以为文德可兴，武功宜废，寝蒐狩之礼，息战阵之法。于时，马融以文武之道，圣贤不坠，五材之用，无或可废，作《广成颂》云：大汉之初基也，揆厥灵囿，营于南郊。右三涂，左枕嵩岳，面据衡阴，背箕王屋，浸以波、溠，演以荣、洛。金山、石林，殷起乎其中。神泉侧出，丹水、涅池。怪石浮磐，耀焜于其陂。桓帝延熹元年，校猎广成，遂幸函谷关。其水自泽东南流，径温泉南，与温泉水合。温水数源，扬波于川左，泉上，华宇连荫，茨甍交拒，方塘石沼，错落其间。颐道者多归之。其水东南流，注广成泽水。泽水又东南入于汝水。汝水又东，得鲁公水口。水上承阳人城东鲁公陂。城，古梁之阳人聚也，秦灭东周，徙其君于此。陂水东南流，合于涧水，水出北山，南流注之，又乱流，注于汝水。汝水之右，有霍阳聚。汝水径其北，东合霍阳山水，水出南山。杜顶曰：河南粱县有霍山者也。其水东北流，径霍阳聚东。世谓之华浮城，非也。《春秋左传》哀公四年，楚侵梁及霍。服虔曰，梁、霍，周南鄙也。建武二年，世祖遣征虏将军祭遵攻蛮中山贼张满，时厌新、柏华余贼合，攻得霍阳聚，即此。霍阳山水又径梁城西。按《春秋》，周小邑也，于战国为南梁矣。故《经》云，汝水径其县北，俗谓之治城，非也，以北有注城故也。今置治城县，治霍阳山。水又东北流，注于汝水。汝水又左合三里水，水北出梁县西北，而东南流，径其县故城西，故惮狐聚也。《地理志》云：秦灭西周，徙其君于此，因乃县之。杜预曰：河南县西南有梁城，即是县也。水又东南，径注城南。司马彪曰：河南梁县有注城。《史记》魏文侯三十二年，败秦于注者也。又与一水合，水发注城东坂下，东南流注三里水。三里水又乱流入于汝。汝水又东径成安县故城北。按《地理志》，颍川郡有成安县，侯国也。《史记。建元以来功臣侯者年表》曰：汉武帝元鼎五年，校尉韩千秋击南越，死，封其子韩延年为成安侯。即此邑矣。世谓之白泉城，非也，俗谬耳。汝水又东，为周公渡，藉承休之徽号，而有周公之嘉称也。汝水又东，黄水注之。水出梁山，东南径周承休县故城东，为承休水。县，故子南国也。汉武帝元鼎四年，幸洛阳，巡省豫州，观于周室，邈而无祀。询问耆老，乃得孽子嘉，封为周子南君，以奉周把。按《汲冢古文》，谓卫将军文子为子南弥牟，其后有子南劲。《纪年》，劲朝于魏。后惠成王如卫，命子南为侯。秦并六国，卫最后灭。疑嘉是卫后，故氏子南而称君也。初元五年，为周承休邑。《地理志》曰：侯国也，元帝置。元始二年，更曰郑公。王莽之嘉美也。故汝渡有周公之名，盖藉邑以纳称，世谓之黄城，水曰黄水，皆非也。其水又东南，径白茅台东，又南径梁瞿乡西，世谓之期城，非也。按《后汉书》，世祖自颍川往梁瞿乡，冯鲂先诣行所，即是邑也。水积为陂，世谓之黄陂。东转，径其城南，东流，右合汝水。
又东南过颍川郏县南。
汝水又东与张磨泉合，水发北阜，春夏水盛，则甫注汝水。汝水又东，分为西长湖，湖水南北五十余步，东西三百步。汝水又东，扈涧水北出大刘山，南径木蓼堆东、郊城西，南流入于汝。汝水又右，迤为湖。湖水南北八九十步，东西四五百步，俗谓之东长湖，湖水下入汝，古养水也。水出鲁阳县北将孤山北长冈下。数泉俱发，东历永仁三堆南。又东径沙川，世谓之沙水，历山符垒北，又东径沙亭南，故养阴里也。司马彪《郡国志》曰：襄城有养阴里。京相璠曰：在襄城郏县西南。养，水名也，俗以是水为沙水，故亦名之为沙城，非也。又城处水之阳，而以阴为称，更用惑焉。但流杂间居，裂溉互移，致令川渠异容，津途改状，故物望疑焉。又右会堇沟水，水出沛公垒西六十许步。盖汉祖入关，往征是由，故地擅斯目矣。其水东北注养水，养水又东北入东长湖，乱流注汝水也。汝水又径郊县故城南，《春秋》昭公十九年，楚令尹子瑕之所城也。滶水注之。水出鲁阳县之将孤山，东南流。许慎云：水出南阳鲁阳，入父城，从水，敖声。吕忱《字林》亦言在鲁阳。滶水东入父城县，与桓水会。水出鲁阳北山，水有二源，奇导于贾复城，合为一渎。径贾复城北，复南，击郾所筑也。俗语讹谬，谓之寡妇城，水曰寡妇水。此渎水有穷通，故有枯渠之称焉。其水东北流至父城县北，右注滶水，乱流又东北至郏，入汝。汝水又东南，左合蓝水。水出阳翟县重岭山，东南流，径纪氏城西，有层台，谓之纪氏台。《续汉书》曰：世租车驾西征，盗贼群起。郊令冯鲂为贼延哀所攻，力屈。上诣纪氏，群贼自降，即是处，在郏城东北十余里。其水又东南流，径黄阜东，而南入汝水。汝水又东南流，与白沟水合，水出夏亭城西，又南径龙城西。城西北即摩陂也，纵广可十五里。魏青龙元年，有龙见于郊之摩陂，明帝幸陂观龙，于是改摩陂曰龙陂，其城曰龙城。其水又南入于汝水。汝水又东南与龙山水会，水出龙山龙溪，北流，际父城县故城东。昔楚平王大城城父以居太子建，故杜预曰：即襄城之父城县也。冯异据之，以降世祖，用报巾车之恩也。其水又东北流，与二水合，俱出龙山，北流注之，又东北入于汝水。汝水又东南，径襄城县故城南。王隐《晋书地道记》曰：楚灵王筑。刘向《说苑》曰：襄城君始封之日，服翠衣，带玉佩，徙倚于流水之上，即是水也。楚大夫庄辛所说处。后乃县之。吕后元年，立孝惠后宫子义为侯国，王莽更名相成也。黄帝尝遇牧童于其野，故嵇叔夜赞曰：奇矣难测，襄城小童，倦游六合，来憩兹邦也。其城南对汜城，周襄王出郑居汜，即是此城也。《春秋》襄公二十六年，楚代郑，涉汜而归。杜预曰：涉汝水于汜城下也。晋襄城郡治。京相璠曰：周襄王居之，故曰襄城也。今置关于其下。汝水又东南流，径西不羹城南。《春秋左传》昭公十二年，楚灵王曰：昔诸侯远我而畏晋，今我大城陈、蔡、不羹，赋皆千乘，诸侯其畏我乎？《东观汉记》曰：车骑马防以前参药，勤劳省闼，增封侯国襄城羹亭千二百五十户，即此亭也。汝水又东南，径繁丘城南，而东南出也。
又东南，过定陵县北。
湛水出犨县北鱼齿山西北，东南流，历鱼齿山下，为湛浦，方五十余步，《春秋》襄公十六年，晋伐楚，报杨梁之役。楚公子格及晋师战于湛阪，楚师败绩，遂侵方城之外。今水北悉枕翼山阜，于父城东南，湛水之北，山有长阪，盖即湛水以名阪，故有湛阪之名也。湛水又东南径蒲城北。京相璠曰：昆阳县北有蒲城，蒲城北有湛水者是也。湛水又东，于汝水九曲北，东入汝。杜预亦以是水为湛水矣。《周310礼》：荆州，其浸颖、湛。郑玄云未闻，盖偶有不照也。今考地则不乖其土，言水则有符经文矣。汝水又东南，径定陵县故城北。汉成帝元延三年，封侍中、卫尉淳于长为侯国，王莽更之曰定城矣。《东观汉记》曰：光武击王莽二公，还到汝水上，于涯，以手饮水，澡颊尘垢，谓傅俊曰：今日疲倦，诸君宁备也？即是水也。水右则滍水左入焉，左则百尺沟出矣。沟水夹岸层崇，亦谓之为百尺堤也。自定陵城北，通颍水于襄城县，颖盛则南播，汝泆则北注，沟之东有澄潭，号曰龙渊，在汝北四里许，南北百步，东西二百步，水至清深，常不耗竭，佳饶鱼笋，湖溢，则东注漷水矣。汝水又东南，昆水注之，水出鲁阳县唐山，东南流，径昆阳县故城西。更始元年，王莽征天下能为兵法者，选练武卫，招募猛士，旌旗辎重，千里不绝。又驱诸犷兽，虎豹犀象之属，以助威武。自秦、汉出师之盛，未尝有也。世祖以数千兵徼之阳关，诸将见寻、邑兵盛，反走入昆阳。世祖乃使成国上公王凤、廷尉大将军王常留守，夜与十三骑出城南门，收兵于郾。寻、邑围城数十重，云车十余丈，瞰临城中，积弩乱发，矢下如雨。城中人负户而汲。王凤请降，不许。世祖帅营部俱进，频破之。乘胜，以敢死三千人，径冲寻、邑兵，败其中坚于是水之上，遂杀王寻。城中亦鼓噪而出，中外合势，震呼动天地。会大雷风，屋瓦皆飞，莽兵大溃。昆水又屈径其城南。世祖建武中，封侍中傅俊为侯国。故《后汉郡国志》有昆阳县，盖藉水以氏县也。昆水又东，径定陵城南，又东，注汝水。汝水又东南，径奇頟城西北。今甫颍川郡治也。水出焉，世亦谓之大水。《尔雅》曰：河有雍，汝有濆。然则濆者，汝别也。故其下夹水之色，犹流汝阳之名，是或濆、之声相近矣，亦或下合、颍，兼统厥称耳。
又东南，过郾县北。
汝水径奇頟城西，东南流。其城衿带两水，侧背双流。汝水又东南流，径郾县故城北，故魏下邑也。《史记》，楚昭阳伐魏，取郾是也。汝水又东，得醴水口，水出南阳雉县，亦云导源雉衡山，即《山海经》云衡山也。郭景纯以为南岳，非也。马融《广成颂》曰面据衡阴，指谓是山，在雉县界，故世谓之雉衡山。依《山海经》，不言有水。然醴水东流，历唐山下，即高凤所隐之山也。醴水又东南，与皋水合，水发皋山。郭景纯言，或作章山。东流注于醴水。醴水又东南，径唐城北，南入城，而西流出城。城盖因山以即称矣。醴水又屈而东南流，径叶县故城北。《春秋》成公十五年，许迁于叶者也。楚盛，周衰，控霸南土，欲争强中国，多筑列城于北方，以逼华夏，故号此城为万城，或作方字。唐勒《奏土论》曰：我是楚也，世霸南土，自越以至叶垂，弘境万里，故号曰万城也。余按《春秋》，屈完之在召陵，对齐侯曰：楚国方城以为城。杜预曰：方城，山名也，在叶南，未详孰是。楚惠王以封诸梁子高，号曰叶公，城即子高之故邑也。叶公好龙，神龙下之。河东王乔之为叶令也，每月望，常自县诣台朝，帝怪其来数而不见车骑，显宗密令太史伺望之，言其临至，辄有双凫从东南飞来。于是候凫至，举罗张之，但得一只舃。乃诏尚方诊视，则四年中所赐尚书官属履也。每当朝时，叶门下鼓不击自鸣，闻于京师。后天下玉棺于堂前，吏民推排，终不摇动。乔曰：天帝独欲召我耶？乃沐浴服饰寝其中，盖便立覆。宿昔，葬于城东，土自成坟。其夕，县中牛皆流汗喘乏，而人无知者。百姓为立庙，号叶君祠。牧守每班录，312皆先谒拜之。吏民祈祷，无不如应，若有违犯，亦立能为祟，帝乃迎取其鼓，置都亭下，略无复声焉。或云：即古仙人王乔也，是以干氏书之于神化。醴水又径其城东，与烧车水合，水西出苦菜山，东流侧叶城南，而下注醴水。醴水又东，径叶公庙北。庙前有《沈子高诸梁碑》。旧秦、汉之世，庙道有双阙、几筵。黄巾之乱，残毁颓阙。魏太和、景初中，令长修饰旧宇。后长陈晞以正始元年立碑，碑字破落，遗文殆存，事见其碑。醴水又东，与叶西陂水会。县南有方城山，屈完所谓楚国方城以为城者也。山有涌泉，北流，畜之以为陂，陂塘方二里。陂水散流，又东，径叶城南，而东北注醴水。醴水又东，注叶陂。陂，东西十里，南北七里，二陂，并诸梁之所堨也。陂水又东，径阳县故城北。又东径定陵城东南，与芹沟水合。其水导源叶县，东径阳城北，又东径定陵县南，又东南流注醴。其水径流昆、醴之间，缠络四县之中，疑即吕比所谓岘水也。今于定陵更无别水，惟是水可当之。醴水东径郾县故城南，左入汝。《山海经》曰：醴水东流注于水也。汝水又东南流，径邓城西。《春秋左传》桓公二年，蔡侯、郑伯会于邓者也。汝水又东南流，水注之。
又东南，过汝甫上蔡县西。
汝南郡，楚之别也。汉高祖四年置，王莽改郡曰汝汾。县故蔡国，周武王克殷，封其弟叔度于蔡。《世本》曰：上蔡也，九江有下蔡，故称上。《竹书纪年》曰：魏章率师及郑师伐楚，取上蔡者也。永初元年，安帝封邓骘为侯国。汝水又东，径悬瓠城北。王智深云：汝南太守周矜起义于悬瓠者，是矣。今豫州刺史汝南郡治。城之西北，汝水枝别左出，西北流，又屈西东转，又西南会汝，形若垂瓠。耆彦云：城北名马湾，中有地数顷，上有栗园，栗小，殊不并固安之实也。然岁贡三百石，以充天府。水渚，即栗州也。树木高茂，望若屯云积气矣。林中有栗堂、射埻，甚间敞，牧宰及英彦，多所游薄。其城上西北隅，高祖以太和中幸悬瓠，平南王肃起高台于小城，建层楼于隅阿，下际水湄，降眺栗渚，左右列谢，四周参差竞峙，奇为佳观也。又东南，过平舆县南。
溱水出浮石岭北青衣山，亦谓之青衣水也。东南径朗陵县故城西。应劭曰：西南有朗陵山，县以氏焉。世祖建武中，封城门校尉臧宫为侯国也。凑水又南屈径其县南，又东北。径北宜春县故城北。王莽更名之为宣孱也。豫章有宜春，故加北矣，元初三年，安帝封后父侍中阎畅为侯国。溱水又东北，径马香城北，又东北，入汝。汝水又东南，径平舆县南，安成县故城北。王莽更名至成也。汉武帝元光六年，封长沙定王子刘苍为侯国矣。汝水又东南，陂水注之，水首受慎水于慎阳县故城南陂。陂水两分，一水自陂北，绕慎阳城四周城堑。颍川荀淑遇县人黄叔度于逆旅，与语移日，曰：子，吾师表也。范奕论曰：黄宪言论风旨，无所传闻。然士君子见之者，靡不服深远，去疵吝，将以道周性全，无得而称乎？堑水又自渎东北流，注北陂。一水自陂东北流，积为鲷陂。陂水又东北，又结而为陂，世谓之窖陂。陂水上承慎阳县北陂，东北流，积而为土陂。陂水又东为窖陂。陂水又东南流，注壁陂。陂水又东北为太陂。陂水又东，入汝。汝水又东南，径平陵亭北，又东南，径阳遂乡北。汝水又东，径栎亭北。《春秋》之棘栎也。杜预曰：汝阴新蔡县东北有栎亭。今城在新蔡故城西北，城北314半沦水。汝水又东南，径新蔡县故城南。昔管、蔡间王室，放蔡叔而迁之。其子胡，能率德易行，周公举之为卿士，以见于王。王命之以蔡，申吕地也。以奉叔度祀，是为蔡仲矣。宋忠曰：故名其地为新蔡。王莽所谓新迁者也。世祖建武二十八年，封吴国为侯国。《汝南先贤传》曰：新蔡郑敬字次都，为郡功曹。都尉高懿厅事前，有槐树，白露类甘露者。懿问掾属，皆言是甘露。敬独曰：明府政未能致甘露，但树汁耳。懿不悦，托疾而去。汝水又东南，左会澺水。水上承汝水别流于奇颔城东，东南流为练沟，径召陵具西，东南流注，至上蔡西冈北，为黄陵陂。陂水东流，于上蔡冈东为蔡塘。又东径平舆县故城南，为澺水。县，旧沈国也，有沈亭。《春秋》定公四年，蔡灭沈，以沈子嘉归。后楚以为县。《史记》曰：秦将李信攻平舆，败之者也。建武三十年，世祖封铫统为侯国。本妆南郡治，昔费长房为市吏，见王壶公，悬壶郡市，长房从之，因而自远，同入此壶，隐沦仙路，骨谢怀灵，无会而返。虽能役使鬼神，而终同物化。城南里余有神庙，世谓之张明府祠，水旱之不节，则祷之。庙前有《圭碑》，文字紊碎，不可复寻。碑侧有小石函。按《桂阳失贤画赞》，临武张熹字季智，为平舆令。时天大旱，熹躬祷雩，未获嘉应，乃积薪自焚。主薄侯崇，小吏张化，从熹焚焉。火既燎，天灵感应，即澍雨。此熹自焚处也。澺水又东南，左迤为葛陂，陂方数十里。水物含灵，多所苞育。昔费长房投杖于陂而龙变所在也，又劾东海君于是陂矣。陂水东出为鲷水，俗谓之三丈陂，亦曰三严水。水径鲷阳县故城南。应劭曰：县在鲷水之阳。汉明帝水平中，封卫尉阴兴子庆为侯国也。县有葛陵城，建武十五年，更封安城侯铫丹为侯国。城之东北，有楚武王冢，民谓之楚王琴，城北祝社里下，土中得铜鼎，铭曰楚武王，是知武王隧也。鲷陂东注为富水，水积之处，谓之陂塘，津渠交络，枝布川隰矣。澺水自葛陂东南，径新蔡县故城东，而东南流注于汝，汝水又东南径下桑里，左迤为横塘陂，又东北为青陂者也。汝水又东南，径壶丘城北，故陈地。《春秋左传》文公九年，楚侵陈，克壶丘，以其服于晋，是也。汝水又东，与青陂合，水上承慎水于慎阳县之上慎陂，左沟北注马城陂，陂西有黄丘亭。陂水又东，径新息亭北，又东为绸陂。陂水又东，径新息县，结为墙陂。陂水又东，径遂乡东南，而为壁陂。又东为青陂，陂东对大吕亭。《春秋外传》曰：当成周时，南有荆蛮、申、吕，姜姓矣，蔡平侯始封也。西南有小吕亭，故此称大也。侧陂南有青陂庙，庙前有陂，汉灵帝建宁三年，新蔡长河南缑氏李言上请修复青陂。司徒臣训、尚书臣袭，奏可洛阳宫，于青陂东塘南树碑。碑称青陂在县坤地。源起桐柏淮川，别流入于潺湲。径新息墙陂，衍入褒信界，灌溉五百余顷。陂水又东，分为二水，一水南入淮，一水东南径白亭北，又东径吴城南。《史记》，楚惠王二年，子西召太子建之子胜于吴。胜入居之，故曰吴城也。又东北屈径壶丘东，而北流注于汝水，世谓之薄溪水。汝水又东，径褒信县故城北，而东注矣。
又东至原鹿县，汝水又东南径县故城西。杜预《释地》曰：汝阴有原鹿县也。
南入于淮。
所谓汝口，侧水有汝口戍，淮、汝之交会也。
