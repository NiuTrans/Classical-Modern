密康公之母，姓隗氏。周共王游于泾上，康公从，有三女奔之，其母曰： 必致之王。夫兽三为群，人三为众，女三为粲。王田不取群，公行下众，王御不参一族。夫粲美之物归汝，而何德以堪之？王犹不堪，况尔小丑乎！ 康公不献，王灭密。君子谓密母为能识微。诗云： 无已大康，职思其忧。 此之谓也。
颂曰：密康之母，先识盛衰，非刺康公，受粲不归，公行下众，物满则损，俾献不听，密果灭殒。
