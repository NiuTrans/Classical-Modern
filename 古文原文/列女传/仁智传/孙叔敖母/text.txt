楚令尹孙叔敖之母也。叔敖为婴儿之时，出游，见两头蛇，杀而埋之。归见其母而泣焉，母问其故，对曰： 吾闻见两头蛇者死，今者出游见之。 其母曰： 蛇今安在？ 对曰： 吾恐他人复见之，杀而埋之矣。 其母曰： 汝不死矣。夫有阴德者，阳报之。德胜不祥，仁除百祸。天之处高而听卑。书不云乎： 皇天无亲，惟德是辅。 尔嘿矣，必兴于楚。 及叔敖长，为令尹。君子谓叔敖之母知道德之次。诗云： 母氏圣善。 此之谓也。
颂曰：叔敖之母，深知天道，叔敖见蛇，两头岐首，杀而埋之，泣恐不及，母曰阴德，不死必寿。
