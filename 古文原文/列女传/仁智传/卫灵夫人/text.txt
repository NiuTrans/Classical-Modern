卫灵公之夫人也。灵公与夫人夜坐，闻车声辚辚，至阙而止，过阙复有声。公问夫人曰： 知此谓谁？ 夫人曰： 此必蘧伯玉也。 公曰： 何以知之？ 夫人曰： 妾闻：礼下公门式路马，所以广敬也。夫忠臣与孝子，不为昭昭信节，不为冥冥堕行。蘧伯玉，卫之贤大夫也。仁而有智，敬于事上。此其人必不以闇昧废礼，是以知之。 公使视之，果伯玉也。公反之，以戏夫人曰： 非也。 夫人酌觞再拜贺公，公曰： 子何以贺寡人？ 夫人曰： 始妾独以卫为有蘧伯玉尔，今卫复有与之齐者，是君有二贤臣也。国多贤臣，国之福也。妾是以贺。 公惊曰： 善哉！ 遂语夫人其实焉。君子谓卫夫人明于知人道。夫可欺而不可罔者，其明智乎！诗云： 我闻其声，不见其人。 此之谓也。
颂曰：卫灵夜坐，夫人与存，有车辚辚，中止阙门，夫人知之，必伯玉焉，维知识贤，问之信然。
