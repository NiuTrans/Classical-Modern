邓曼者，武王之夫人也。王使屈瑕为将，伐罗。屈瑕号莫敖，与群帅悉楚师以行。斗伯比谓其御曰： 莫敖必败。举趾高，心不固矣。 见王曰： 必济师。 王以告夫人邓曼，曰： 大夫非众之谓也，其谓君抚小民以信，训诸司以德，而威莫敖以刑也。莫敖狃于蒲骚之役，将自用也，必小罗。君若不镇抚，其不设备乎！于是王使赖人追之，不及。莫敖令于军中曰： 谏者有刑。 及鄢，师次乱济。至罗，罗与卢戎击之，大败，莫敖自经荒谷，群师囚于冶父以待刑。王曰： 孤之罪也。 皆免之。君子谓邓曼为知人。诗云： 曾是莫听，大命以倾。 此之谓也。王伐随且行，告邓曼曰： 余心荡，何也？ 邓曼曰： 王德薄而禄厚，施鲜而得多。物盛必衰，日中必移。盈而荡，天之道也。先王知之矣，故临武事，将发大命，而荡王心焉。若师徒毋亏，王薨于行，国之福也。 王遂行，卒于樠木之下。君子谓邓曼为知天道。易曰： 日中则昃，月盈则亏，天地盈虚，与时消息。 此之谓也。
颂曰：楚武邓曼，见事所兴，谓瑕军败，知王将薨，识彼天道，盛而必衰，终如其言，君子扬称。
