赵将马服君赵奢之妻，赵括之母也。秦攻赵，孝成王使括代廉颇为将。将行，括母上书言于王曰： 括不可使将。 王曰： 何以？ 曰： 始妾事其父，父时为将，身所奉饭者以十数，所友者以百数。大王及宗室所赐币者，尽以与军吏士大夫。受命之日，不问家事。今括一旦为将，东向而朝军吏，吏无敢仰视之者。王所赐金帛，归尽臧之。乃日视便利田宅可买者。王以为若其父乎？父子不同，执心各异。愿勿遣。 王曰： 母置之，吾计已决矣。 括母曰： 王终遣之，即有不称，妾得无随乎？ 王曰： 不也。 括既行，代廉颇。三十余日，赵兵果败，括死军覆。王以括母先言，故卒不加诛。君子谓括母为仁智。诗曰： 老夫灌灌，小子蹻蹻，匪我言耄，尔用忧谑。 此之谓也。
颂曰：孝成用括，代颇距秦，括母献书，知其覆军，愿止不得，请罪止身，括死长平，妻子得存。
