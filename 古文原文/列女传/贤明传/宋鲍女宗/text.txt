女宗者，宋鲍苏之妻也。养姑甚谨。鲍苏仕卫三年，而娶外妻，女宗养姑愈敬。因往来者请问其夫，赂遗外妻甚厚。女宗姒谓曰： 可以去矣。 女宗曰： 何故？ 姒曰： 夫人既有所好，子何留乎？ 女宗曰： 妇人一醮不改，夫死不嫁，执麻枲，治丝●，织纴组紃，以供衣服，以事夫室，澈漠酒醴，羞馈食以事舅姑。以专一为贞，以善从为顺。贞顺，妇人之至行也。岂以专夫室之爱为善哉！若其以淫意为心，而扼夫室之好，吾未知其善也。夫礼，天子十二，诸侯九，卿大夫三，士二。今吾夫诚士也。有二，不亦宜乎！且妇人有七见去。夫无一去义。七去之道，妒正为首。淫僻窃盗，长舌骄侮，无子恶病，皆在其后。吾姒不教吾以居室之礼，而反欲使吾为见弃之行，将安所用此！ 遂不听，事姑愈谨。宋公闻之，表其闾，号曰女宗。君子谓女宗谦而知礼。诗云： 令仪令色，小心翼翼，故训是式，威仪是力。 此之谓也。
颂曰：宋鲍女宗，好礼知理。夫有外妻，不为变己。称引妇道，不听其姒。宋公贤之，表其闾里。
