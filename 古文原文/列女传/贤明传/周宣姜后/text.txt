周宣姜后者，齐侯之女也。贤而有德，事非礼不言，行非礼不动。宣王尝早卧晏起，后夫人不出房。姜后脱簪珥，待罪于永巷，使其傅母通言于王曰： 妾不才，妾之淫心见矣，至使君王失礼而晏朝，以见君王乐色而忘德也。夫苟乐色，必好奢穷欲，乱之所兴也。原乱之兴，从婢子起。敢请婢子之罪。 王曰： 寡人不德，实自生过，非夫人之罪也。 遂复姜后而勤于政事。早朝晏退，卒成中兴之名。君子谓，姜后善于威仪而有德行。夫礼，后夫人御于君，以烛进。至于君所，灭烛，适房中，脱朝服，衣亵服，然后进御于君。鸡鸣，乐师击鼓以告旦，后夫人鸣佩而去。诗曰： 威仪抑抑，德音秩秩。 又曰： 隰桑有阿，其叶有幽，既见君子，德音孔胶。 夫妇人以色亲，以德固。姜氏之德行可谓孔胶也。
颂曰：嘉兹姜后，厥德孔贤，由礼动作，匡配周宣，引过推让，宣王悟焉，夙夜崇道，为中兴君。
