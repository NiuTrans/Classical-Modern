齐姜，齐桓公之宗女，晋文公之夫人也。初文公父献公，纳骊姬，谮杀太子申生。文公号公子重耳，与舅犯奔狄。适齐，齐桓公以宗女妻之，遇之甚善，有马二十乘，将死于齐，曰： 人生安乐而已，谁知其它。 子犯知文公之安齐也，欲行而患之，与从者谋于桑下，蚕妾在焉。妾告姜氏，姜杀之，而言于公子曰： 从者将以子行，闻者吾已除之矣。公子必从，不可以贰，贰无成命。自子去晋，晋无宁岁。天未亡晋，有晋国者，非子而谁，子其勉之！上帝临子，贰必有咎。 公子曰： 吾不动，必死于此矣。 姜曰： 不可。周诗曰： 莘莘征夫，每怀靡及。 夙夜征行，犹恐无及，况欲怀安，将何及矣！人不求及，其能及乎！乱不长世，公子必有晋。 公子不听。姜与舅犯谋，醉，载之以行，酒醒，公子以戈逐舅犯曰： 若事有济则可，无所济，吾食舅氏之肉岂有餍哉！ 遂行，过曹宋郑楚而入秦。秦穆公乃以兵内之于晋，晋人杀怀公而立公子重耳，是为文公。迎齐姜以为夫人。遂霸天下，为诸侯盟主。君子谓齐姜洁而不渎，能育君子于善。诗曰： 彼美孟姜，可与寤言。 此之谓也。
颂曰：齐姜公正，言行不怠，劝勉晋文，反国无疑，公子不听，姜与犯谋，醉而载之，卒成霸基。
