鲁大夫柳下惠之妻也。柳下惠处鲁，三黜而不去，忧民救乱。妻曰： 无乃渎乎！君子有二耻。国无道而贵，耻也；国有道而贱，耻也。今当乱世，三黜而不去，亦近耻也。 柳下惠曰： 油油之民，将陷于害，吾能已乎！且彼为彼，我为我，彼虽裸裎，安能污我！ 油油然与之处，仕于下位。柳下既死，门人将诔之。妻曰： 将诔夫子之德耶，则二三子不如妾知之也。 乃诔曰： 夫子之不伐兮，夫子之不竭兮，夫子之信诚而与人无害兮，屈柔从俗，不强察兮，蒙耻救民，德弥大兮，虽遇三黜，终不蔽兮，恺悌君子，永能厉兮，嗟乎惜哉，乃下世兮，庶几遐年，今遂逝兮，呜呼哀哉，魂神泄兮，夫子之谥，宜为惠兮。 门人从之以为诔，莫能窜一字。君子谓柳下惠妻能光其夫矣。诗曰： 人知其一，莫知其它。 此之谓也。
颂曰：下惠之妻，贤明有文，柳下既死，门人必存，将诔下惠，妻为之辞，陈列其文，莫能易之。
