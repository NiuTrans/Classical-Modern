卫姬者，卫侯之女，齐桓公之夫人也。桓公好淫乐，卫姬为之不听郑卫之音。桓公用管仲宁戚，行霸道，诸侯皆朝，而卫独不至。桓公与管仲谋伐卫。罢朝入闺，卫姬望见桓公，脱簪珥，解环佩，下堂再拜，曰： 愿请卫之罪。 桓公曰： 吾与卫无故，姬何请耶？ 对曰： 妾闻之：人君有三色，显然喜乐容貌淫乐者，钟鼓酒食之色。寂然清静意气沉抑者，丧祸之色。忿然充满手足矜动者，攻伐之色。今妾望君举趾高，色厉音扬，意在卫也，是以请也。 桓公许诺。明日临朝，管仲趋进曰： 君之莅朝也，恭而气下，言则徐，无伐国之志，是释卫也。 桓公曰： 善。 乃立卫姬为夫人，号管仲为仲父。曰： 夫人治内，管仲治外。寡人虽愚，足以立于世矣。 君子谓卫姬信而有行。诗曰： 展如之人兮，邦之媛也。 
颂曰：齐桓卫姬，忠款诚信，公好淫乐，姬为修身，望色请罪，桓公加焉，厥使治内，立为夫人。
