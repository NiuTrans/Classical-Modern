母师者，鲁九子之寡母也。腊日休作者，岁祀礼事毕，悉召诸子，谓曰： 妇人之义，非有大故，不出夫家。然吾父母家多幼稚，岁时礼不理。吾从汝谒往监之。 诸子皆顿首许诺。又召诸妇曰： 妇人有三从之义，而无专制之行。少系于父母，长系于夫，老系于子。今诸子许我归视私家，虽踰正礼，愿与少子俱，以备妇人出入之制。诸妇其慎房户之守，吾夕而反。 于是使少子仆，归辨家事。天阴还失早，至闾外而止，夕而入。鲁大夫从台上见而怪之。使人闲视其居处，礼节甚修，家事甚理。使者还以状对。于是大夫召母而问之曰： 一日从北方来，至闾而止，良久，夕乃入。吾不知其故，甚怪之，是以问也。 母对曰： 妾不幸，早失夫，独与九子居。腊日，礼毕事间，从诸子谒归视私家。与诸妇孺子期，夕而反。妾恐其酺醵醉饱，人情所有也。妾反太早，不敢复返，故止闾外，期尽而入。大夫美之，言于穆公，赐母尊号曰母师。使朝谒夫人，夫人诸姬皆师之。君子谓母师能以身教。夫礼，妇人未嫁，则以父母为天；既嫁，则以夫为天。其丧父母，则降服一等，无二天之义也。诗云： 出宿于济，饮饯于祢，女子有行，远父母兄弟。 
颂曰：九子之母，诚知礼经，谒归还反，不揜人情，德行既备，卒蒙其荣，鲁君贤之，号以尊名。
