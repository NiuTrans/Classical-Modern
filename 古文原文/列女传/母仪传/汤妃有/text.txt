汤妃有者，有妊氏之女也。殷汤娶以为妃，生仲壬外丙，亦明教训，致其功。有妊之妃汤也，统领九嫔，后宫有序，咸无妒媢逆理之人，卒致王功。君子谓妃明而有序。诗云： 窈窕淑女，君子好逑。 言贤女能为君子和好众妾，其有之谓也。
颂曰：汤妃有，质行聪明，媵从伊尹，自夏适殷，勤悫治中，九嫔有行，化训内外，亦无愆殃。
