契母简狄者，有娀氏之长女也。当尧之时，与其妹娣浴于玄丘之水。有玄鸟衔卵，过而坠之。五色甚好，简狄与其妹娣竞往取之。简狄得而含之，误而吞之，遂生契焉。简狄性好人事之治，上知天文，乐于施惠。及契长，而教之理顺之序。契之性聪明而仁，能育其教，卒致其名。尧使为司徒，封之于亳。及尧崩，舜即位，乃敕之曰： 契！百姓不亲，五品不逊，汝作司徒，而敬敷五教在宽。 其后世世居亳，至殷汤兴为天子。君子谓简狄仁而有礼。诗云： 有娀方将，立子生商。又曰： 天命玄鸟，降而生商。 此之谓也。
颂曰：契母简狄，敦仁励翼，吞卵产子，遂自修饰，教以事理，推恩有德，契为帝辅，盖母有力。
