卫宗二顺者，卫宗室灵王之夫人及其傅妾也。秦灭卫君角，封灵王世家，使奉其祀。灵王死，夫人无子而守寡，傅妾有子。傅妾事夫人八年不衰，供养愈谨。夫人谓傅妾曰： 孺子养我甚谨。子奉祭祀而妾事我，我不聊也。且吾闻主君之母不妾事人。今我无子，于礼，斥绌之人也，而得留以尽其节，是我幸也。今又烦孺子不改故节，我甚内惭。吾愿出居外，以时相见，我甚便之。 傅妾泣而对曰： 夫人欲使灵氏受三不祥耶！公不幸早终，是一不祥也。夫人无子而婢妾有子，是二不祥也。夫人欲出居外，使婢子居内，是三不祥也。妾闻忠臣事君无怠倦时，孝子养亲患无日也。妾岂敢以小贵之故变妾之节哉！供养固妾之职也。夫人又何勤乎！ 夫人曰： 无子之人而辱主君之母，虽子欲尔，众人谓我不知礼也。吾终愿居外而已。 傅妾退而谓其子曰： 吾闻君子处顺，奉上下之仪，修先古之礼，此顺道也。今夫人难我，将欲居外，使我居内，此逆也。处逆而生，岂若守顺而死哉！ 遂欲自杀。其子泣而止之，不听。夫人闻之惧，遂许傅妾留，终年供养不衰。君子曰： 二女相让，亦诚君子。可谓行成于内，而名立于后世矣。 诗云： 我心匪石，不可转也。 此之谓也。
颂曰：卫宗二顺，执行咸固，妾子虽代，供养如故，主妇惭让，请求出舍，终不肯听，礼甚闲暇。
