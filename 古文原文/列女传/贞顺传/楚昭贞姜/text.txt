贞姜者，齐侯之女，楚昭王之夫人也。王出游，留夫人渐台之上而去。王闻江水大至，使使者迎夫人，忘持符，使者至，请夫人出，夫人曰： 王与宫人约令，召宫人必以符。今使者不持符，妾不敢从使者行。 使者曰： 今水方大至，还而取符，则恐后矣。 夫人曰： 妾闻之：贞女之义不犯约，勇者不畏死，守一节而已。妾知从使者必生，留必死。然弃约越义而求生，不若留而死耳。 于是使者反取符，还则水大至，台崩，夫人流而死。王曰： 嗟夫！守义死节，不为苟生，处约持信，以成其贞。 乃号之曰贞姜。君子谓贞姜有妇节。诗云： 淑人君子，其仪不忒。 此之谓也。
颂曰：楚昭出游，留姜渐台，江水大至，无符不来，夫人守节，流死不疑，君子序焉，上配伯姬。
