陶婴者，鲁陶门之女也。少寡，养幼孤，无强昆弟，纺绩为产。鲁人或闻其义，将求焉。婴闻之，恐不得免，作歌，明己之不更二也。其歌曰： 悲黄鹄之早寡兮，七年不双。宛鵛独宿兮，不与众同。夜半悲鸣兮，想其故雄。天命早寡兮，独宿何伤。寡妇念此兮，泣下数行。呜呼悲兮，死者不可忘。飞鸟尚然兮，况于贞良。虽有贤雄兮，终不重行。 鲁人闻之曰： 斯女不可得已。 遂不敢复求。婴寡，终身不改。君子谓陶婴贞壹而思。诗云： 心之忧兮，我歌且谣。 此之谓也。
颂曰：陶婴少寡，纺绩养子，或欲取焉，乃自修理，作歌自明，求者乃止，君子称扬，以为女纪。
