黎庄夫人者，卫侯之女，黎庄公之夫人也。既往而不同欲，所务者异，未尝得见，甚不得意。其傅母闵夫人贤，公反不纳，怜其失意，又恐其已见遣，而不以时去，谓夫人曰： 夫妇之道，有义则合，无义则去。今不得意，胡不去乎？ 乃作诗曰： 式微式微，胡不归？ 夫人曰： 妇人之道，壹而已矣。彼虽不吾以，吾何可以离于妇道乎！ 乃作诗曰： 微君之故，胡为乎中路？ 终执贞壹，不违妇道，以俟君命。君子故序之以编诗。
颂曰：黎庄夫人，执行不衰，庄公不遇，行节反乖，傅母劝去，作诗式微，夫人守壹，终不肯归。
