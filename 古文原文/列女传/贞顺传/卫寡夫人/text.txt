<br/>夫人者，齐侯之女也。嫁于卫，至城门而卫君死。保母曰： 可以还矣。 女不听，遂入，持三年之丧，毕，弟立，请曰： 卫小国也，不容二庖，愿请同庖。 夫人曰： 唯夫妇同庖。 终不听。卫君使人愬于齐兄弟，齐兄弟皆欲与后君，使人告女，女终不听，乃作诗曰： 我心匪石，不可转也。我心匪席，不可卷也。 厄穷而不闵，劳辱而不苟，然后能自致也，言不失也。然后可以济难矣。诗曰： 威仪棣棣，不可选也。 言其左右无贤臣皆顺其君之意也。君子美其贞壹，故举而列之于诗也。
颂曰：齐女嫁卫，厥至城门，公薨不返，遂入三年，后君欲同，女终不浑，作诗讥刺，卒守死君。
