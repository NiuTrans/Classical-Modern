召南申女者，申人之女也。既许嫁于酆，夫家礼不备而欲迎之，女与其人言： 以为夫妇者，人伦之始也，不可不正。传曰： 正其本，则万物理。失之豪厘，差之千里。 是以本立而道生，源治而流清。故嫁娶者，所以传重承业，继续先祖，为宗庙主也。夫家轻礼违制，不可以行。 遂不肯往。夫家讼之于理，致之于狱。女终以一物不具，一礼不备，守节持义，必死不往，而作诗曰： 虽速我狱，室家不足。 言夫家之礼不备足也。君子以为得妇道之仪，故举而扬之，传而法之，以绝无礼之求，防淫欲之行焉。又曰： 虽速我讼，亦不女从。 此之谓也。
颂曰：召南申女，贞一修容，夫礼不备，终不肯从，要以必死，遂至狱讼，作诗明意，后世称诵。
