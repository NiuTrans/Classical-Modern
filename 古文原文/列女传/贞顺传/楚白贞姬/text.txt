贞姬者，楚白公胜之妻也。白公死，其妻纺绩不嫁。吴王闻其美且有行，使大夫持金百镒、白璧一双以聘焉，以辎軿三十乘迎之，将以为夫人。大夫致币，白妻辞之曰： 白公生之时，妾幸得充后宫，执箕帚，掌衣履，拂枕席，托为妃匹。白公不幸而死，妾愿守其坟墓，以终天年。今王赐金璧之聘。夫人之位，非愚妾之所闻也。且夫弃义从欲者，污也。见利忘死者，贪也。夫贪污之人，王何以为哉！妾闻之： 忠臣不借人以力，贞女不假人以色。 岂独事生若此哉，于死者亦然。妾既不仁，不能从死，今又去而嫁，不亦太甚乎！ 遂辞聘而不行。吴王贤其守节有义，号曰楚贞姬。君子谓贞姬廉洁而诚信。夫任重而道远，仁以为己任，不亦重乎！死而后已，不亦远乎！诗云： 彼美孟姜，德音不忘。 此之谓也。
颂曰：白公之妻，守寡纺绩，吴王美之，聘以金璧，妻操固行，虽死不易，君子大之，美其嘉绩。
