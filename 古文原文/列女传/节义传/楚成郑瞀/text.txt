郑瞀者，郑女之嬴媵，楚成王之夫人也。初成王登台，临后宫，宫人皆倾观，子瞀直行不顾，徐步不变。王曰： 行者顾。 子瞀不顾，王曰： 顾，吾以女为夫人。 子瞀复不顾，王曰： 顾，吾又与女千金而封若父兄子。 瞀遂行不顾。于是王下台而问曰： 夫人，重位也。封爵，厚禄也。壹顾可以得之，而遂不顾，何也？ 子瞀曰： 妾闻妇人以端正和颜为容。今者，大王在台上而妾顾，则是失仪节也。不顾，告以夫人之尊，示以封爵之重，而后顾，则是妾贪贵乐利以忘义理也。苟忘义理，何以事王？ 王曰： 善。 遂立以为夫人。处期年，王将立公子商臣以为太子。王问之于令尹子上，子上曰： 君之齿未也，而又多宠子。既置而黜之，必为乱矣。且其人蜂目而豺声，忍人也，不可立也。 王退而问于夫人子瞀，曰： 令尹之言信可从也。 王不听，遂立之。其后商臣以子上救蔡之事谮子上而杀之。子瞀谓其保曰： 吾闻妇人之事在于馈食之间而已。虽然，心之所见，吾不能藏。夫昔者，子上言太子之不可立也，太子怨之，谮而杀之。王不明察，遂辜无罪。是白黑颠倒，上下错谬也。王多宠子，皆欲得国。太子贪忍，恐失其所。王又不明，无以照之。庶嫡分争，祸必兴焉。 后王又欲立公子职。职，商臣庶弟也。子瞀退而与其保言曰： 吾闻信不见疑，今者王必将以职易太子，吾惧祸乱之作也。而言之于王，王不吾应。其以太子为非吾子，疑吾谮之者乎！夫见疑而生，众人孰知其不然。与其无义而生，不如死以明之。且王闻吾死，必寤太子之不可释也。 遂自杀。保母以其言通于王。是时太子知王之欲废之也，遂兴师作乱，围王宫。王请食熊蹯而死，不可得也，遂自经。君子曰： 非至仁，孰能以身诫。 诗曰： 舍命不渝。 此之谓也。
颂曰：子瞀先识，执节有常，兴于不顾，卒配成王，知商臣乱，言之甚强，自嫌非子，以杀身盟。
