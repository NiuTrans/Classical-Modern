怀嬴者，秦穆之女，晋惠公太子之妃也。圉质于秦，穆公以嬴妻之。六年，圉将逃归，谓嬴氏曰： 吾去国数年，子父之接忘，而秦晋之友不加亲也。夫鸟飞反乡，狐死首邱，我其首晋而死，子其与我行乎？ 嬴氏对曰： 子，晋太子也。辱于秦，子之欲去，不亦宜乎！虽然，寡君使婢子侍执巾栉以固子也。今吾不足以结子，是吾不肖也。从子而归，是弃君也。言子之谋，是负妻之义也。三者无一可行，虽吾不从子也。子行矣，吾不敢泄言，亦不敢从也。子圉遂逃归。君子谓怀嬴善处夫妇之间。
颂曰：晋圉质秦，配以怀嬴，圉将与逃，嬴不肯听，亦不泄言，操心甚平，不告所从，无所阿倾。
