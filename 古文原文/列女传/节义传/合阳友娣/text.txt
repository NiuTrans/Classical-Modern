友娣者，合阳邑任延寿之妻也。字季儿，有三子。季儿兄季宗与延寿争葬父事，延寿与其友田建阴杀季宗。建独坐死，延寿会赦，乃以告季儿，季儿曰： 嘻！独今乃语我乎！ 遂振衣欲去，问曰： 所与共杀吾兄者为谁？ 延寿曰： 田建。田建已死，独我当坐之，汝杀我而已。 季儿曰： 杀夫不义，事兄之雠亦不义。 延寿曰： 吾不敢留汝，愿以车马及家中财物尽以送汝，听汝所之。 季儿曰： 吾当安之？兄死而雠不报，与子同枕席而使杀吾兄，内不能和夫家，又纵兄之仇，何面目以生而戴天履地乎！ 延寿惭而去，不敢见季儿。季儿乃告其大女曰： 汝父杀吾兄，义不可以留，又终不复嫁矣。吾去汝而死，善视汝两弟。 遂以襁自经而死。冯翊王让闻之，大其义，令县复其三子而表其墓。君子谓友娣善复兄仇。诗曰： 不僭不贼，鲜不为则。 季儿可以为则矣。
颂曰：季儿树义，夫杀其兄，欲复兄雠，义不可行，不留不去，遂以自殃，冯翊表墓，嘉其义明。
