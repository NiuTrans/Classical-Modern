代赵夫人者，赵卫子之女，襄子之姊，代王之夫人也。卫子既葬，襄子未除服，地登夏屋，诱代王，使厨人持斗以食代王及从者，行斟，阴令宰人各以一斗击杀代王及从者。因举兵平代地而迎其姊赵夫人，夫人曰： 吾受先君之命事代之王，今十有余年矣。代无大故，而主君残之。今代已亡，吾将奚归？且吾闻之，妇人之义无二夫。吾岂有二夫哉！欲迎我何之？以弟慢夫，非义也。以夫怨弟，非仁也。吾不敢怨，然亦不归，遂泣而呼天，自杀于靡笄之地。代人皆怀之。君子谓赵夫人善处夫妇之间。诗云： 不僭不贼，鲜不为则。 此之谓也。
颂曰：惟赵襄子，代夫人弟，袭灭代王，迎取其姊，姊引义理，称引节礼，不归不怨，遂留野死。
