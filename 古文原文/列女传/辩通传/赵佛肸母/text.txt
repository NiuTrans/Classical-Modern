赵佛肸母者，赵之中牟宰佛肸之母也。佛肸以中牟叛。赵之法，以城叛者，身死家收。佛肸之母将论，自言曰： 我死不当。 士长问其故，母曰： 为我通于主君，乃言；不通，则老妇死而已。 士长为之言于襄子，襄子出，问其故，母曰： 不得见主君则不言。 于是襄子见而问之曰： 不当死何也？ 母曰： 妾之当死亦何也？ 襄子曰： 而子反。 母曰： 子反，母何为当死？ 襄子曰： 母不能教子，故使至于反，母何为不当死也？ 母曰： 吁，以主君杀妾为有说也，乃以母无教邪！妾之职尽久矣，此乃在于主君。妾闻子少而慢者，母之罪也。长而不能使者，父之罪也。今妾之子少而不慢，长又能使，妾何负哉！妾闻之，子少则为子，长则为友，夫死从子，妾能为君长子，君自择以为臣，妾之子与在论中，此君之臣，非妾之子。君有暴臣，妾无暴子，是以言妾无罪也。襄子曰： 善，夫佛肸之反，寡人之罪也。 遂释之。君子曰： 佛肸之母，一言而发襄子之意，使行不迁怒之德，以免其身。 诗云： 既见君子，我心写兮。 此之谓也。
颂曰：佛肸既叛，其母任理，将就于论，自言襄子，陈列母职，子长在君，襄子说之，遂释不论。
