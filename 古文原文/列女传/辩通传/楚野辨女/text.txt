楚野辨女者，昭氏之妻也。郑简公使大夫聘于荆，至于狭路，有一妇人乘车，与大夫遇，毂击而折大夫车轴，大夫怒，将执而鞭之，妇人曰： 妾闻君子不迁怒，不贰过。今于狭路之中，妾已极矣，而子大夫之仆不肯少引，是以败子大夫之车，而反执妾，岂不迁怒哉！既不怒仆，而反怒妾，岂不贰过哉！周书曰： 毋侮鳏寡，而畏高明。 今子列大夫而不为之表，而迁怒贰过，释仆执妾，轻其微弱，岂可谓不侮鳏寡乎！吾鞭则鞭耳，惜子大夫之丧善也！大夫惭而无以应，遂释之，而问之，对曰： 妾楚野之鄙人也。 大夫曰： 盍从我于郑乎？ 对曰： 既有狂夫，昭氏在内矣。 遂去。君子曰： 辨女能以辞免。诗云： 惟号斯言，有伦有脊。 此之谓也。
颂曰：辨女独乘，遇郑使者，郑使折轴，执女忿怒，女陈其冤，亦有其序，郑使惭去，不敢谈语。
