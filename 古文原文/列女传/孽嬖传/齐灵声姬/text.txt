声姬者，鲁侯之女灵公之夫人，太子光之母也，号孟子。淫通于大夫庆克，与之蒙衣乘辇，而入于闳，鲍牵见之，以告国佐。国佐召庆克，将询之，庆克久不出，以告孟子曰： 国佐非我。 孟子怒。时国佐相灵公，会诸侯于柯陵，高子鲍子处内守，及还，将至，闭门而索客，孟子诉之曰： 高鲍将不内君，而欲立公子角，国佐知之。 公怒，刖鲍牵而逐高子、国佐，二人奔莒，更以崔杼为大夫，使庆克佐之，乃帅师围莒，不胜，国佐使人杀庆克，灵公与佐盟而复之。孟子又愬而杀之。及灵公薨，高鲍皆复遂杀孟子，齐乱乃息。诗云： 匪教匪诲，时维妇寺。 此之谓也。
颂曰：齐灵声姬，厥行乱失，淫于庆克，鲍牵是疾，谮愬高鲍，遂以奔亡，好祸用亡，亦以事丧。
