倡后者，邯郸之倡，赵悼襄王之后也。前日而乱一宗之族。既寡，悼襄王以其美而取之。李牧谏曰： 不可。女之不正，国家所以覆而不安也。此女乱一宗，大王不畏乎？ 王曰： 乱与不乱，在寡人为政。 遂娶之。初，悼襄王后生子嘉为太子。倡后既入为姬，生子迁。倡后既嬖幸于王，阴谮后及太子于王，使人犯太子而陷之于罪，王遂废嘉而立迁，黜后而立倡姬为后。及悼襄王薨，迁立，是为幽闵王。倡后淫佚不正，通于春平君，多受秦赂，而使王诛其良将武安君李牧。其后秦兵径入，莫能距迁，遂见虏于秦，赵亡。大夫怨倡后之谮太子及杀李牧，乃杀倡后而灭其家，共立嘉于代，七年，不能胜秦，赵遂灭为郡。诗云： 人而无礼，不死胡俟？ 此之谓也。
颂曰：赵悼倡后，贪叨无足，隳废后适，执诈不悫，淫乱春平，穷意所欲，受赂亡赵，身死灭国。
