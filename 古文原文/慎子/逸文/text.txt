行海者，坐而至越，有舟也。行陆者，立而至秦，有车也。秦、越，远途也，安坐而至者。械也。
厝钧石，使禹察锱铢之重，则不识也；悬于权衡，则氂发之不可差。则不待禹之智，中人之知，莫不足以识之矣。
谚云：不聪不明，不能为王；不瞽不聋，不能为公。海与山争水，海必得之。
礼从俗，政从上，使从君。国有贵贱之礼，无贤不肖之礼；有长幼之礼，无勇怯之礼；有亲疏之礼，无爱憎之礼也。
法之功，莫大使私不行；君之功，莫大使民不争。今立法而行私，是私与法争，其乱甚于无法；立君而尊贤，是贤与君争，其乱甚于无君。故有道之国，法立，则私议不行；君立，则贤者不尊。民一于君，事断于法，是国之大道也。
河之下龙门．其流驶如竹箭，驷马追，弗能及。
有权衡者，不可欺以轻重；有尺寸者，不可差以长短；有法度者，不可巧以诈伪。
有虞之诛，以幪巾当墨，以草缨当剿，以菲履当刖，以艾鞸当宫，布衣无领当大辟，此有虞之诛也。斩人肢体，凿其肌肤，谓之刑；画衣冠，异章服，谓之戮。上世用戮，而民不犯也；当世用刑，而民不从。
昔者，天子手能衣，而宰夫设服；足能行，而相者导进；口能言，而行人称辞。故无失言失礼也。
离朱之明，察秋毫之末于百步之外；下于水尺，而不能见浅深。非目不明也，其势难睹也。
尧让许由，舜让善卷，皆辞为天子而退为匹夫。
折券契，属符节，贤不肖用之。
鲁庄公铸大钟，曹刿入见曰： 今国褊小而钟大，君何不图之？ 
公输子巧用材也，不能以檀为瑟。
孔子曰： 丘少而好学，晚而闻道，以此博矣。 
孔子云： 有虞氏不赏不罚，夏后氏赏而不罚，殷人罚而不赏，周人赏且罚。罚，禁也；赏，使也。 
燕鼎之重乎千钧，乘于吴舟，则可以济，所托者，浮道也。
君臣之间，犹权衡也。权左轻则右重，右重则左轻，轻重迭相橛，天地之理也。
饮过度者生水，食过度者生贪。
故治国无其法，则乱；守法而不变，则衰；有法而行私，谓之不法。以力役法者，百姓也；以死守法者，有司也；以道变法者，君长也。
一兔走街，百人追之，贪人具存，人莫之非者，以兔为未定分也。积兔满市，过而不顾，非不欲兔也，分定之后，虽鄙不争。
匠人知为门，能以门，所以不知门也。故必杜，然后能门。
劲而害能，则乱也；云能而害无能，则乱也。
弃道术，舍度量，以求一人之识识天下，谁子之识能足焉？
多贤，不可以多君；无贤，不可以无君。
匠人成棺，不憎人死，利之所在，忘其丑也。
兽伏就秽。
夫德，精微而不见，聪明而不发，是故外物不累其内。
夫道，所以使贤无奈不肖何也，所以使智无奈愚何也。若此，则谓之道胜矣。道胜，则名不彰。
趋事之有司，贱也。
臣下闭口，左右结舌。
久处无过之地，则世俗听矣。
昔周室之衰也、厉王扰乱天下，诸侯力政，人欲独行以相兼。
众之胜寡，必也。
《诗》，往志也；《书》，往诰也；《春秋》，往事也。
两贵不相事，两贱不相使。
家富则疏族聚，家贫则兄弟离，非不相爱，利不足相容也。
藏甲之国，必有兵遁，市人可驱而战；安国之兵，不由忿起。
苍颉在庖牺之前。
为毳者，患途之泥也。
昼无事者，夜不梦。
田骈名广。
桀、纣之有天下也，四海之内皆乱，关龙逢、王子比干不与焉，而谓之皆乱，其乱者众也。尧、舜之有天下也，四海之内皆治，而丹朱、商均不与焉，而谓之皆治，其治者众也。
君明臣直，国之福也；父慈子孝，夫信妻贞，家之福也。故比干忠而不能存殷，申生孝而不能安晋，是皆有忠臣孝子而国家灭乱者，何也？无明君贤父以听之。故孝子不生慈父之家，忠臣不生圣君之下。
王者，有易政而无易国，有易君而无易民。汤、武非得伯夷之民以治、桀、纣非得跖、蹻之民以乱也。民之治乱在于上，国之安危在于政。
《夏箴》曰： 小人无兼年之食，遇天饥，妻子非其有也；大夫无兼年之食，遇天饥，臣妾舆马非其有也。 戒之哉！
与天下于人，大事也，煦煦者以为惠，而尧、舜无德色；取天下于人，大嫌也，洁洁者以为污，而汤、武无愧容。惟其义也。
日月为天下眼目，人不知德；山川为天下衣食，人不能感。有勇不以怒，反与怯均也。
小人食于力，君子食于道，先王之训也。故常欲耕而食天下之人矣，然一身之耕，分诸天下，不能人得一升粟，其不能饱可知也。欲织而衣天下之人矣，然一身之织，分诸天下，不能人得尺布，其不能暖可知也。故以为不若诵先王之道而求其说，通圣人之言而究其旨，上说王公大人，次匹夫徒步之士。王公大人用吾言，国必治；匹夫徒步之士用吾言，行必修。虽不耕而食饥，不织而衣寒，功贤于耕而食之、织而衣之者也。
法非从天下，非从地出，发于人间，合乎人心而已。治水者，茨防决塞，九州四海，相似如一。学之于水，不学之于禹也。
古之全大体者，望天地，观江海，因山谷，日月所照，四时所行，云布风动；不以智累心，不以私累己；寄治乱于法术，托是非于赏罚，属轻重于权衡；不逆天理，不伤情性；不吹毛而求小疵，不洗垢而察难知；不引绳之外，不推绳之内：不急法之外，不缓法之内；守成理，因自然。祸福生乎道法，而不出乎爱恶；荣辱之责在乎己，而不在乎人。故至安之世，法如朝露，纯朴不欺，心无结怨，口无烦言。故车马不弊于远路，旌旗不乱于大泽，万民不失命于寇戎，豪杰不著名于图书，不录功于盘盂，记年之牒空虚。故曰：利莫长于简，福莫久于安。
鹰，善击也，然日击之，则疲而无全翼矣。骥，善驰也，然日驰之，则蹶而无全蹄矣。
能辞万钟之禄于朝陛，不能不拾一金于无人之地；能谨百节之礼于庙宇，不能不驰一容于独居之余。盖人情每狎于所私故也。
不肖者，不自谓不肖也，而不肖见于行，虽自谓贤，人犹谓之不肖也；愚者不自谓愚也，而愚见于言，虽自谓智，人犹谓之愚。
法者，所以齐天下之动，至公大定之制也。故智者不得越法而肆谋，辩者不得越法而肆议；士不得背法而有名，臣不得背法而有功。我喜可抑，我忿可窒，我法不可离也。骨肉可刑，亲戚可灭，至法不可阙也。
善为国者，移谋身之心而谋国，移富国之术而富民，移保子孙之志而保治，移求爵禄之意而求义，则不劳而化理成矣。
始吾未生之时，焉知生之为乐也？今吾未死，又焉知死之为不乐也？故生不足以使之，利何足以动之？死不足以禁之，害何足以恐之？明于死生之分，达于利害之变；是以目观玉辂、琬象之状，耳听《白雪》、《清角》之声，不能以乱其神；登千仞之溪，临猿眩之岸，不足以淆其知。夫如是，身可以杀，生可以无，仁可以成。
鸟飞于空，鱼游于渊，非术也。故为鸟、为鱼者，亦不自知其能飞、能游。苟知之，立心以为之，则必堕、必溺。犹人之足驰手提，耳听目视，当其驰、捉、听、视之际，应机自至，又不待思而施之也，苟须思之而后可施之，则疲矣。是以任自然者久，得其常者济。
周成王问鬻子曰： 寡人闻圣人在上位，使民富且寿。若夫富，则可为也；若夫寿，则在天乎？ 鬻子对曰： 夫圣王在上位，天下无军兵之事，故诸侯不私相攻，而民不私相斗也，则民得尽一生矣。圣王在上，则君积于德化，而民积于用力，故妇人为其所衣，丈夫为其所食，则民无冻饿，民得二生矣。圣人在上，则君积于仁，吏积于爱，民积于顺，则刑罚废而无夭遏之诛，民则得三生矣。圣王在上，则使人有时，而用之有节，则民无疠疾，民得四生矣。 
