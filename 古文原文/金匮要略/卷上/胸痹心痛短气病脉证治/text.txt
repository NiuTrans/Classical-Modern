（论一首证一首方十首）
师曰：夫脉当取太过不及，阳微阴弦，即胸痹而痛，所以然者，责其极虚也。今阳虚知在上焦，所以胸痹、心痛者，以其阴弦故也。
平人无寒热，短气不足以息者，实也。
胸痹之病，喘息咳唾，胸背痛，短气，寸口脉沉而迟，关上小紧数，栝蒌薤白白酒汤主之。
栝蒌薤白白酒汤方
栝蒌实一枚（捣）薤白半斤白酒七升
右三味，同煮，取二升，分温再服。
胸痹不得卧，心痛彻背者，栝蒌薤白半夏汤主之。
栝蒌薤白半夏汤方
栝蒌实一枚薤白三两半夏半斤白酒一斗
右四昧，同煮，取四升，温服一升，日三服。
胸痹心中痞，留气结在胸，胸满，胁下逆抢心，枳实薤白桂枝汤主之；人参汤亦主之。
枳实薤白桂枝汤方
枳实四枚厚朴四两薤白半斤桂枝一两栝蒌实一枚（捣）
右五味，以水五升，先煮枳实、厚朴，取二升，去滓，内诸药，煮数沸，分温三服。
人参汤方
人参甘草干姜白术各三两
右四味，以水八升，煮取三升，温服一升，日三服
胸痹，胸中气塞，短气，茯苓杏仁甘草汤主之，橘枳姜汤亦主之。
茯苓杏仁甘草汤方
茯苓三两杏仁五十个甘草一两
右三味，以水一斗，煮取五升，温服一升，日三服（不差，更服）。
橘枳姜汤方
橘皮一斤枳实三两生姜半斤
右三味，以水五升，煮取二升，分温再服。（《肘后》《千金》云治胸痹，胸中■■如满，噎塞习习如痒，喉中涩，唾燥沫）
胸痹缓急者，薏苡附子散主之。
薏苡附子散方
薏苡仁十五两大附子十枚（炮）
右二味，杵为散，服方寸匕，日三服。
心中痞，诸逆心悬痛，桂枝生姜枳实汤主之。
桂枝生姜枳实汤方
桂枝三两生姜三两枳实五枚
右三味，以水六升，煮取三升，分温三服。
心痛彻背，背痛彻心，乌头赤石脂丸主之。
乌头赤石脂丸方
蜀椒一两（一法二分）乌头一分（炮）附子半两（炮）（一法一分）干姜一两（一法一分）赤石脂一两（一法二分）
右五味，末之，蜜丸如梧子大，先食服一丸，日三服（不知，稍加服）。
九痛丸治九种心痛
附子三两（炮）生狼牙一两（炙香）巴豆一两（去皮心，熬，研如脂）人参干姜吴茱萸各一两
右六味，末之，炼蜜丸如桐子大，酒下，强人初服三丸，日三服，弱者二丸。兼治卒中恶，腹胀痛，口不能言。又连年积冷，流主心胸痛，并冷肿上气，落马坠车血疾等，皆主之，忌口如常法。
