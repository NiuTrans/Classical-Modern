（论二首方三首）
师曰：病有奔豚，有吐脓，有惊怖，有火邪，此四部病，皆从惊发得之。师曰：奔豚病，从少腹起，上冲咽喉，发作欲死，复还止，皆从惊恐得之。
奔豚气上冲胸，腹痛，往来寒热，奔豚汤主之。
奔豚汤方
甘草芎穷当归各二两半夏四两黄芩二两生葛五两芍药二两生姜四两甘李根白皮一升
右九味，以水二斗，煮取五升，温服一升，日三夜一服。
发汗后，烧针令其汗，针处被寒，核起而赤者，必发奔豚，气从少腹上至心，灸其核上各一壮，与桂枝加桂汤主之。
桂枝加桂汤方
桂枝五两芍药三两甘草二两（炙）生姜三两大枣十二枚
右五味，以水七升，微火煮取三升，去滓，温服一升。
发汗后，脐下悸者，欲作贲豚，茯苓桂枝甘草大枣汤主之。
茯苓桂枝甘草大枣汤方
茯苓半斤甘草二两（炙）大枣十五枚桂枝四两
右四味，以甘澜水一斗，先煮茯苓，减二升，内诸药，煮取三升，去滓，温服一升，日三服。（甘澜水法：取水二斗，置大盆内，以勺扬之，水上有珠子五六千颗相逐，取用之）
