（论一首证三条方十二首）
论曰：百合病者，百脉一宗，悉致其病也。意欲食复不能食，常默默，欲卧不能卧，欲行不能行，饮食或有美时，或有不用闻食臭时，如寒无寒，加热无热，口苦，小便赤，诸药不能治，得药则剧吐利，如有神灵者，身形如和，其脉微数。
每溺时头痛者，六十日乃愈；若溺时头不痛，淅然者，四十日愈；若溺快然，但头眩者，二十日愈。其证或未病而预见，或病四五日而出，或病二十日，或一月微见者，各随证治之。
百合病，发汗后者，百合知母汤主之。
百合知母汤方
百合七枚（劈）知母三两（切）
右先以水洗百合，渍一宿，当白沫出，去其水，更以泉水二升，煎取一升，去滓；别以泉水二升，煎知母，取一升，去滓；后会和，煎取一升五合，分温再服。
百合病，下之后者，滑石代赭汤主之。
滑石代赭汤方
百合七枚（劈）滑石三两（碎，绵裹）代赭石（如弹丸大枚一）（碎，绵裹）
右先以水洗百合，渍一宿，当白沫出，去其水，更以泉水二升，煎取一升，去滓；别以泉水二升煎滑石、代赭，取一升，去滓；后合和重煎，取一升五合，分温服。
百合病，吐之后者，用后方主之。
百合鸡子汤方
百合七枚（劈）鸡子黄一枚
右先以水洗百合，渍一宿，当白沫出，去其水，更以泉水二升，煎取一升，去滓，内鸡子黄，搅匀，煎五分，温服。
百合病，不经吐、下、发汗，病形如初者，百合地黄汤主之。
百合地黄汤方
百合七枚（劈）生地黄汁一升
右以水洗百合，渍一宿，当白沫出，出其水，更以泉水二升，煎取一升，去滓，内地黄汁，煎取一升五合，分温再服。中病，勿更取。大便当如漆。
百合病一月不解，变成渴者，百合洗方主之。
百合洗方
右以百合一升，以水一斗，渍之一宿，以洗身，洗已，食煮饼，勿以盐豉也。
百合病，渴不差者，用后方主之
栝蒌牡蛎散方
栝蒌根牡蛎（熬）等分
右为细木，饮服方寸匕，日三服。
百合病，变发热者（一作发寒热），百合滑石散主之。
百合滑石散方
百合一两（炙）滑石三两
右为散，饮服方寸匕，日三服。当微利者，止服，热则除。
百合病见于阴者，以阳法救之；现于阳者，以阴法救之。见阳攻阴，复发其汗，此为逆；见阴攻阳，乃复下之，此亦为逆。
狐惑之为病，状如伤寒，默默欲眠，目不得闭，卧起不安，蚀于喉为惑，蚀于阴为狐，不欲饮食，恶闻食臭，其面目乍赤、乍黑、乍白。蚀于上部则声喝（一作嘎），甘草泻心汤主之。
甘草泻心汤方
甘草四两黄芩三两人参三两干姜三两黄连一两大枣十二枚半夏半斤
右七味，水一斗，煮取六升，去滓再煎，温服一升，日三服。
蚀于部则咽干，苦参汤洗之。
苦参汤方
苦参一升，以水一斗，煎取七升，去滓，熏洗，日三服。
蚀于肛者，雄黄熏之。
雄黄熏方
雄黄
右一味为末，筒瓦二枚合之，烧，向肛熏之。《脉经》云：病人或从呼吸上蚀其咽，或从下焦蚀其肛，阴蚀上为惑，蚀下为狐，狐惑病者，猪苓字散主之）
病者脉数，无热微烦，默默但欲卧，汗出，初得之三四日，目赤如鸠眼；七八日，目四眦（一本此有黄字）黑。若能食者，脓已成也，赤小豆当归散主之。
赤小豆当归散方
赤小豆三升（浸，令芽出，曝干）当归三两
右二味，杵为散，浆水服方寸匕，日三服。
阳毒之为病，面赤斑斑如锦文，咽喉痛，唾脓血。五日可治，七日不可治，升麻鳖甲汤主之。阴毒之为病，面目青，身痛如被杖，咽喉痛。五日可治，七日不可治，升麻鳖甲汤去雄黄、蜀椒主之。
升麻鳖甲汤方
升麻二两当归一两蜀椒（炒去汗）一两甘草二两雄黄半两（研）鳖甲手指大一片（炙）
右六味，以水四升，煮取一升，顿服之，老小再服，取汗。（《肘后》、《千金方》阳毒用升麻汤，无鳖甲有桂；阴毒用甘草汤，无雄黄）
