（论一首脉证一条方四首）
师曰：病趺蹶，其人但能前，不能却，刺月端入二寸，此太阳经伤也。
病人常以手指臂肿动，此人身体目闰目闰者，藜芦甘草汤主之。
藜芦甘草汤方（未见）
转筋之为病，其人臂脚直，脉上下行，微弦。转筋入腹者，鸡屎白散主之。鸡屎白散方
鸡屎白
右一味，为散，取方寸匕，以水六合，和，温服。
阴狐疝气者，偏有小大，时时上下，蜘蛛散主之。
蜘蛛散方
蜘蛛十四枚（熬焦）桂枝半两
右二味，为散，取八分一匕，饮和服，日再服。蜜丸亦可。
问曰：病腹痛有虫，其脉何以别之？师曰：腹中痛，其脉当沉，若弦，反洪大，故有蛔虫。蛔虫之为病，令人吐涎，心痛发作有时，毒药不止，甘草粉蜜汤主之。
甘草粉蜜汤方
甘草二两粉一两蜜四两
右三味，以水三升，先煮甘草，取二升，去滓，内粉、蜜，搅令和，煎如薄粥，温服一升，差即止。
蛔厥者，当吐蛔，今病者静而复时烦，此为藏寒，蛔上入膈，故烦，须臾复止，得食而呕，又烦者，蛔闻食臭出，其人当自吐蛔。蛔厥者，乌梅丸主之。
乌梅丸方
乌梅三百枚细辛六两干姜十两黄连一斤当归四两附子六两（炮）川椒四两（去汗）桂枝六两人参六两黄柏六两
右十味，异捣筛，合治之，以苦酒渍乌梅一宿，去核，蒸之五升米下，饭熟捣成泥，和药令相得，内臼中，与蜜杵二千下，丸如梧子大，先食饮服十丸，三服，稍加至二十丸。禁生冷滑臭等食。
