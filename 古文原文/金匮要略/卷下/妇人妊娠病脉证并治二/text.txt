（证三条方八首）
师曰：妇人得平脉，阴脉小弱，其人渴，不能食，无寒热，名妊娠，桂枝汤主之（方见利中）。于法六十日当有此证，设有医治逆者，却一月，加吐下者，则绝之。
妇人宿有症病，经断未及三月，而得漏下不止，胎动在脐上者，为症痼害。
妊娠六月动者，前三月经水利时，胎下血者，后断三月下血也。所以血不止者，其症不去故也。当下其症，桂枝获苓丸主之。
桂枝茯苓丸方
桂枝茯苓牡丹（去心）桃仁（去皮尖，熬）芍药各等分
右五味末之，炼蜜和丸，如兔屎大，每日食前服一丸。不知，加至三丸。
妇人怀娠六七月，脉弦发热，其胎愈胀，腹痛恶寒者，少腹如扇，所以然者，子藏开故也，当以附子汤温其藏。（方未见）
师曰：妇人有漏下者，有半产后因续下血都不绝者，有妊娠下血者，假令妊娠腹中痛，为胞阻，胶艾汤主之。
芎归胶艾汤方（一方加干姜一两，胡氏治妇人胞动，无干姜）
芎穷二两阿胶二两甘草二两艾叶三两当归三两芍药四两干地黄
右七味，以水五升，清酒三升，合煮取三升，去滓，内胶，令消尽，温服一升，日三服。不差，更作。
妇人怀娠，腹中休痛，当归芍药散主之。
当归芍药散方
当归三两芍药一斤茯苓四两白术四两泽泻半斤芎窮半斤（一作三两）
右六味，杵为散，取方寸匕，酒和，日三服。
妊娠呕吐不止，干姜人参半夏丸主之。
干姜人参半夏丸方
干姜一两人参一两半夏二两
右三昧，末之，以生姜汁糊为丸，如梧子大，饮服十九，日三服。
妊娠小便难，饮食如故，归母苦参丸主之。
当归贝母苦参丸方（男子加滑石半两）
当归贝母苦参各四两
右三味，末之，炼蜜丸如小豆大，饮服三丸，加至十丸。
妊娠有水气，身重，小便不利。洒淅恶寒，起即头眩，葵子茯苓散主之。
葵子茯苓散方
葵子一斤茯苓三两
右二味，杵为散，饮服方寸匕，日三服，小便利则愈。
妇人妊娠，宜常服当归散主之。
当归散方
当归黄芩芍药芎穷各一斤白术半斤
右五味，杵为散，酒饮服方寸匕，日再服。妊娠常服即易产，胎无疾苦。产后百病悉主之。
妊娠养胎，白术散主之。
白术散方（见《外台》）
白术芎穷蜀椒三分（去汗）牡蛎
右四味，杵为散，酒服一钱匕，日三服，夜一服。但苦痛，加芍药；心下毒痛，倍加芎穷；心烦吐痛，不能食饮，加细辛一两、半夏大者二十枚。服之后，更以醋浆水服之。若呕，以醋浆水服之；复不解者，小麦汁服之；已后渴者，大麦粥服之。病虽愈，服之勿置。
妇人伤胎，怀身腹满，不得小便，从腰以下重，如有水气状，怀身七月，大阴当养不养，此心气实，当刺泻劳宫及关元。小便微利则愈。（见《玉函》）
