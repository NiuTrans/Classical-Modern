（论一首脉证五十四条方十六首）
妇人中风七八日，续来寒热，发作有时，经水适断，此为热入血室。其血必结，故使如疟状，发作有时，小柴胡汤主之。（方见呕吐中）
妇人伤寒发热，经水适来，昼日明了，暮则谵语，如见鬼状者，此为热入血室，治之无犯胃气及上二焦，必自愈。
妇人中风，发热恶寒，经水适来，得七八日，热除脉迟，身凉和，胸胁满，如结胸状，谵语者，此为热入血室也，当刺期门，随其实而取之。
阳明病，下血谵语者，此为热入血室，但头汗出，当刺期门，随其实而泻之，濈然汗出者愈。
妇人咽中如有炙脔，半夏厚朴汤主之。
半夏厚朴汤方（《千金》作胸满，心下坚，咽中占占，如有炙肉，吐之不出，吞之不下）
半夏一升厚朴三两茯苓四两生姜五两干苏叶二两
右五味，以水七升，煮取四升，分温四服，日三夜一服。
妇人藏躁，喜悲伤欲哭，象如神灵所作，数欠伸，甘麦大枣汤主之。
甘草小麦大枣汤方
甘草三两小麦一斤大枣十枚
右三味，以水六升，煮取三升，温分三服。亦补脾气。
妇人吐诞沫，医反下之，心下即痞，当先治其吐诞沫，小青龙汤主之；涎沫止，乃治痞，泻心汤主之。
小青龙汤方（见肺痈）中
泻心汤方（见惊悸中）
妇人之病，因虚、积冷、结气，为诸经水断绝。至有历年，血寒积结胞门，寒伤经络，凝坚在上：呕吐涎唾，久成肺痈，形体损分；在中：盘结，绕脐寒疝，或两胁疼痛，与藏相连；或结热中，痛在关元，脉数无疮，肌若鱼鳞，时着男子，非止女身；在下：未多，经候不匀，冷阴掣痛，少腹恶寒，或引腰脊，下根气街，气冲急痛，膝胫疼烦，奄忽眩冒，状如厥癫，或有郁惨，悲伤多嗔，此皆带下，非有鬼神。久则羸瘦，脉虚多寒，三十六病，千变万端，审脉阴阳，虚实紧弦，行其针药，治危得安，其虽同病，脉各异源，子当辨记，勿谓不然。
问曰：妇人年五十，所病下利数十日不止，暮即发热，少腹里急，腹满，手掌烦热，唇口干燥，何也？师曰：此病属带下。何以故？曾经半产，瘀血在少腹不去，何以知之？其证唇口干燥，故知之。当以温经汤主之。
温经汤方
吴茱萸三两当归二两川穹二两芍药二两人参二两桂枝二两阿胶二两生姜二两牡丹皮二两（去心）甘草二两半夏半斤麦门冬一升（去心）
右十二味，以水一斗，煮取三升，分温三服，亦主妇人少腹寒，久不受胎，兼取崩中去血，或月水来过多，及至期不来。
带下经水不利，少腹满痛，经一月再见者，土瓜根散主之。
土瓜极散方（阴頹肿亦主之）
土瓜根芍药桂枝.蟅虫各三两
右四味，杵为散，酒服方寸匕，日三服。
寸口脉弦而大，弦则为减，大则为芤，减则为寒，芤则为虚，寒虚相搏，此名曰革，妇人则半产漏下，旋复花汤主之。
旋复花汤方
旋复花三两葱十四茎新绛少许
右三味，以水三升，煮取一升，顿服之。
妇人陷经，漏下黑不解，胶姜汤主之。（臣亿等校请本无胶姜汤方，想是前妊娠中胶汤）
妇人少腹满如敦状，小便微难而不渴，生后者，此为水与血俱结在血室也，大黄甘遂汤主之。
大黄甘遂汤方
大黄四两甘遂二两阿胶二两
右三味，以水三升，煮取一升，顿服之，其血当下。
妇人经水不利下，抵当汤主之。（亦治男子膀胱满急有瘀血者）
抵当汤方
水蛙三十个（熬）虻虫三十个（熬、去翅足）桃仁二十个（去皮尖）大黄三两（酒浸）
右四味，为末，以水五升，煮取三升，去滓，温服一升。
妇人经水闭不利，藏坚癖不止，中有干血，下白物，矾石丸主之。
矾石丸方
矾石三分（烧）杏仁一分
右二味，末之，炼蜜和丸枣核大，内藏中，剧者再内之。
妇人六十二种风，及腹中血气刺痛，红蓝花酒主之。
红蓝花酒方（疑非仲景方）
红蓝花一两
右一味，以酒一大升，煎减半，顿服～半，未止，再取。
妇人腹中诸疾痛，当归芍药散主之。
当归芍药散方（见前妊娠中）
妇人腹中痛，小建中汤主之。
小建中汤（见前虚劳中）
问曰：妇人病，饮食如故，烦热不得卧，而反倚息者，何也？师曰：此名转胞不得溺也。以胞系了戾，故致此病，但利小便则愈，宜肾气丸主之。
肾气丸方
干地黄八两薯蕷四两山茱萸四两泽泻三两茯苓三两牡丹皮三两桂枝一两附子（炮）一两
右八味末之，炼蜜和丸，梧子大，酒下十五丸，加至二十五丸，日再服。蛇床子散方温阴中坐药。
蛇床子仁
右一味，末之，以白粉少许，和令相得，如枣大，绵裹内之，自然温。
少阴脉滑而数者，阴中即生疮，阴中蚀疮烂者，狼牙汤洗之。
狼牙汤方
狼牙三两
右一味，以水四升，煮取半升，以绵缠筋如茧，浸汤沥明中，日四遍。
胃气下泄，阴吹而正喧，此谷气之实也，膏发煎导之。
膏发煎方（见黄疸中）
小儿疳虫蚀齿方（疑非仲景方）
雄黄葶苈
右二味，末之，取腊月猪脂，熔以槐枝绵裹头四五枚，占药烙之。
