郑尚书造庚寅壬午戊寅甲寅
朱尚书造庚辰丙戌戊戌甲寅
范尚书造辛巳辛丑乙卯丁亥
《格解》又分五行遇月支偏官，岁时中亦宜制伏为一节。分四柱纯杂有制，定居一品之尊，略见一位正官，官杀混杂反贱为一节。至于中间类有去官留杀，亦有去杀留官两句，乃删之而不用，俱属可疑。
《喜忌篇》云：四柱杀旺运纯，身旺为官清贵。
旧注云： 此七杀即偏官也。 且如甲忌庚为七杀，而甲生于寅地，乃身旺。其中暗包丙长生，则不畏金为杀。以杀化为偏官，则甲庚各自恃旺之势，而行纯杀之运，乃为极品之贵，此说似牵强。盖身杀或强，而或制伏得宜，固多权贵者，使柱中杀旺身强无制，又行纯杀无制之运，乃为极品之贵，恐不可从。或者又解为身旺杀旺，身杀居长生帝旺之乡，及通月气者是也。运纯谓中和之道，制杀化杀之运是也。清贵者，清高而贵显，绣衣黄门是也。盖四柱中七杀日主俱旺，无食神制杀，运入制伏之地，则为清高而贵显也。此说可从。
《喜忌篇》云：柱中七杀全彰，身旺极贫。
旧注解曰： 伤官本禄之七杀，败财本马之七杀，偏官本身之七杀，四柱有之，身旺建禄不为富矣。 此诚确论可从。盖建禄身旺之人，喜见财官，所谓一见财官，自然成福是已。忌见七杀反伤，所谓切忌会杀为凶是已。若柱中有伤官，则官禄之七杀彰矣。此所以为全彰，虽见禄身旺，聘不自聊者，故曰： 身旺极贫。 或曰此乃纯杀格怕身弱也。盖言人命四柱中七杀之神全彰著，又身弱者，乃极贫穷夭寿之人也，乃又为身弱极贫无寿。噫！以此解杀重身轻终身有损可也，以此解非夭即贫定是身衰遇鬼可也，解此节则凿之甚矣。
&lt;继善篇&gt;:云：庚值寅而遇丙，主旺无危。
补曰：庚日值寅，坐休绝之地，而柱中又遇丙，似乎衰而有危。然寅中戊土生长，能生庚金，以泄丙火之气，乃绝处逢生，名曰胎元受气，又名小长生。人命逢之，主一生造化，衣禄兴旺而无危，非言日主之旺也。下文云金遇艮而遇土，号曰还魂。或者以庚寅日为主旺不通，遂以庚值寅而为庚值申，以迎合主旺为日主之旺。非经本义，不可从。
古歌云：绝处逢生少人知，却去当生命理推。返本还原宜细辨，忽然屯否莫猜疑。
又歌云：或云胎养小长生，人命惟逢自积灵。若也修文应称遂，不然荣运亦光亨。
古歌云：偏官如虎怕冲多，运旺身强岂奈何。身弱虎强成祸害，身强制伏贵中和。
补曰：月上偏官，谓阳见阳，阴见阴。如甲生申月，乙生酉月，是已。为人刚暴好杀，触之则怒，性情如虎，最怕三性六害，或羊刃魁罡相冲，，必有凶祸。最喜运皆旺相，身强有制，化为权贵。若身弱杀强，无制之运，则虎加翼者也，其咆哮之威不可御，反为所噬。然偏官固宜制伏。亦贵中和。如一位偏官，制伏有二三，复行制伏之运，反不作福，何以言之？盖尽法无民，可绎思也。
又歌曰：偏官不可例言凶，有制还他衣禄丰。干上食神支又合，儿孙满眼福无穷。
解曰：偏官即克我之神，本为恶宿凶杀。然不可例言凶也，须要制伏。有制伏之权要，则衣禄不期丰而自丰。天干有食神，如甲见丙，地支有食神，如卯中乙木合申中庚金之类。则子孙振振，有无穷之福矣。所谓七杀有制亦多儿是已。
又歌曰：偏官有制化为权，英俊文章发少年。岁运若行身旺地，功名大用福双全。
解曰：偏官之格，虽为人凶暴无忌惮，然无制则为七杀，有制则为偏官，即化为权贵，少年稳步青云，在岁题名黄榜，碧是文章显赫之人，故曰英俊文章发少年。杀强有制，故曰美矣。若运衰弱，欲其大用也难矣。若岁运又无制，则声名特达遍朝野，所谓从杀多是大富大贵之人。所谓平生为富贵，只因杀重身柔，此等格局，但多夭耳。若运扶身旺，与杀为敌，或七杀透露，食神破局，皆不吉。
又歌云：五阳坐日全逢杀，弃命相逢命不坚。如见五阴临此地，杀星根败难言吉。
补曰：旧文末句，本谓杀星之根败而无气，身无所从，则祸即至，而为吉难言。或者改根败为临败，非也。又一说，改杀星而为杀强，以根败而为日主之根败亦非也。《格解》谓杀强根败吉难言，但非弃命从杀之意。盖从杀者，正不嫌于杀强根败耳。诚是但未知其根败，非日主之根败。识者详之。
又歌云：土临卯位三合全，木忌当生金水缠。火木旺乡名利显，再逢坤坎祸连绵。
补曰：旧文第二句，原是 不忌当生金水缠 而或者改为 不见 与末句 再逢 字不相应，仍当作不忌看。盖土临卯位，谓己卯日主，亥卯未三合杀局，谓从杀亦可。当生金水，俱有谓金生水，水生杀，亦不忌。或行火木旺运，杀印相生，功名显达。再行坤坎金水之运，必祸连。盖当生既逢金制，而运又逢之，必祸连绵不已，所谓食神破局反不吉是已。又一说末句旧文，原是福连绵，而或改为祸连绵亦非。盖己卯日主，逢亥卯未三合，是谓杀强身弱，当生金水相缠，水固生杀，而金能制杀。故不忌。及犯行身旺之地，则廊庙之客，金紫之贵，所必至矣，故曰功名大用双全。/////
又歌曰：杀星原有制神降，制旺身强贵必昌。若见制神先有损，反将富贵变灾殃。
解曰：煞星者，七杀偏官也。制神者食神也，使月上逢七杀，而有食神降制得宜。又身居强旺之地，则富贵荣昌必矣。若食神逢枭，则食神先自损矣，不惟失其富贵，且有灾殃。所谓食神制杀逢枭，不贫则夭是也。
《玄机赋》云：身强杀浅，杀运无妨，杀重身轻，制乡为福。
解曰：身居强旺而杀浅者，强行杀旺无制之运，亦无妨害，所谓原犯鬼轻，制却为非是也。七杀外重而身弱者，虽行制伏得宜之乡，方可发福，所谓一见制伏却为贵是已。
《天玄赋》云：杀星重而行杀旺运，早赴幽冥之客。
补曰：身弱杀重，宜行制伏之运，则为福为寿。而又行杀旺之乡，必至于夭寿而死。故云。
《定真篇》云：七杀无制，逢官禄为祸，而寿元不久。
七杀以有制为贵，若无制伏，又逢正官，且建其官之禄，如甲逢庚无制，又逢辛官星禄之数，则为官杀混杂。《万金赋》云：官杀混杂当寿夭。
《幽玄赋》云：身太柔杀太重，声名遍野。
身势太柔，略无一点根气，七杀太重，而满盘重重。三合火木旺乡，木生火，火生土，杀印相生，功名著，再逢申坎金水之运，福自连绵。盖当生虽有金水，而制伏尚不及，必再逢金水，方为制伏得宜，当享福于不替也。
丙戌戊戌辛未壬辰进贤朱廷升尚书贵命土厚埋金格
楠月：重重土厚去埋金，官杀那堪泄气深，最喜运行财旺地，声华不日振儒林。
辛未日干，身坐土位，年月日时俱有土盎，正谓金赖土生。土厚而金遭埋没，初行北方庚子辛丑运，金腿土气盛，塞滞不利。后行东方寅卯甲乙运，破土而生官杀，位登台阁。
庚子己卯癸酉辛酉严介溪阁老贵命去食存杀格
楠曰：见杀虽当论杀星，杀衰谁养杀精神。不堪卯木为真病，时有辛金去病人。
癸水生卯，己土杀星，天干透出，是以有杀只论杀。盖喜杀衰，要嫌地支两重乙木，暗来克杀，作一3杀制伏太过，则为重病。盖得辛酉时，冲去卯木为药也。早行南方，衰杀得地，登科甲，运入西方金运，制去病神，位登宰相，名显天下，贵而且寿。直入亥运，会起木来损杀，膏肓之疾复作，忽生奇祸而死。
丙子庚子丁丑辛亥江格溪刘翰十六公水重土轻格
楠曰：丁生子月水汪洋，七杀虽多喜被藏。幸得丑中土制，南方土运发非常。
丁火生于子月，七杀极旺矣。再加年日时中，俱有水气，来克丁火，但水虽多，喜静伏于地支，其凶未逞于天干。若原杀逞天干，主早年夭也。壬寅癸丑甲辰运，虽是东方，亦嫌壬癸水盖头，虽好亦蹇晦。大运入巳午未，冲去水神，财发万缗，盖喜土来克水也。入身水得长生，寿至八十余死。
丑壬寅庚子乙酉书坊杨员四公富命制杀太过
楠曰：庚生寅月火神经，壬癸重来制伏明。土木运中人富贵，再行金水祸来并。
庚子日生寅月，年月丁壬作化，生火助杀，用杀明矣。本命三阳之火尚衰，金水寒威犹在，壬癸水透天干，制伏太过，病在此矣。犹喜羊刃存时，丑酉合金得局，身主不弱，又得乙庚存时，化金成旺，早行子丑，丙火气寒，杀衰不能为我运动，故多蹇滞。渐行己亥，甲木财神得生，财来生杀，隐隐兴隆。一入戊戌，原壬水为丙火之病神，一见戊土，克去壬水净尽，如鸿毛之遇风，飘然而举，如枯苗之得雨，勃然而兴，财发万缗，书林出色，岂偶然哉！大运入酉，丙火杀神死地，更且财来生水，水来灭杀，法尽无民，其死也非偶然也。
癸巳己未庚子甲申临川饶舜臣春元贵命制杀太过格
楠曰：庚生未月火虽炎，制杀那堪水火严。甲乙丙丁资杀运，青云得路岂能淹。
此格与李阁老制杀之理颇同。但未月二阴，水方进气，水气比肩更甚。运行东方，财来生杀，七杀得权，云路高登，其理宜也。
丙戌庚子丁卯丙午吾都王仁五公制杀太过富命
楠曰：丁生子月水虽寒，一杀那堪制两般。己土病神宜卯木，东方木运始堪欢。
丁生子月，杀星本旺，那堪一杀而有戌午两土以制之，正谓杀不足，而制有余。赖有日下卯木，破出午中己土，以卯木为福神，东方壬寅癸卯甲乙运，助起木来克土，财发千缗。一入巳午未乡，破败如洗，未运土重，杀墓死矣。
己酉戊辰癸酉丙辰江格溪傅佑十五公富命杀多生印格
楠曰：癸水生辰土气重，土生金印助身荣。不堪丙火为金病，见水名为既济功。
癸水生辰，本为土重水轻也。官杀虽重，盖得己土贪生于酉，戊土自坐辰库，更得辰相合，其土见金不来克身，反去生印，而助身也。遥见时上丙火精欲克酉为病，迨后入丙寅运，金绝于寅，倾家荡产，片瓦未留。一入北方，见水去火存印，一发如雷。入戌，火土太重死矣。
庚午己丑壬辰甲辰抚城过桓文生员土重水轻格
楠曰：壬临丑月水之垣，杀重官多也不。制杀喜看时有甲，棘闱之陈几乎先。
壬辰日生丑月，壬水之气有寓焉。但四柱有土，官杀之气盛，水气轻也。喜时上甲木进气制杀，本为登科之命，但不合年上有庚坏甲，故此未遂。运行寅卯壬运，木神生旺，屡战秋闱。大运入辰丙午流年，戊土杀得地，杀旺攻身而死。
甲午丁丑壬辰甲辰宜黄县住廪牵猪牯贫命杀重身轻
楠曰：壬临丑月杀星多，印破难生受折磨。再看运行财杀地，一生劳碌受奔波。
壬水虽生丑月，盖因财杀太多，虽丑中有一点辛金，盖缘不曾会局，月有丁火，贴身暗破辛金坏印，作不得杀化印生。只作杀重身轻。运行东方，木神制杀，衣食颇给。再行南方，杀旺运，身虽不死，亦住廪牵猪牯度活，入未杀重而死。
壬辰丁未辛丑甲午临川刘觉吾贵命火重水轻格
楠曰：辛生未月火乘权，时杀重逢一气全。制杀水轻宜水运，官居枢要掌铨衡。
辛金生于未月，伏制犹炎，喜年上丁壬合杀为贵。月中虽有丁火，丑中癸水去之，止用时上一位贵格。然火气旺而水气轻，原虽有壬癸之水，且四柱土重，亦能去水也。所以运入亥位，显官，其理然也。
壬辰丁未辛丑壬辰水重火轻之格
楠曰：两火那堪六水伤，杀星制过害非常。再行水运生难获，死败徒流祸几场。
辛金生未，本是火炎之域，夫何止有二火为杀，六水制之，此为七杀制过，尽法无民，可不畏哉。与前贵造天渊之隔，理则然也，前则有甲午时，多一重木火之气，则火重水轻，所以宜行北方。此则水重火轻，则畏行北方。此命一入亥运，问辽东三万里充军，壬水年水又旺，非命而死也。
甲寅辛未辛未丁酉临川周半峰火多为病格
楠曰：辛金坐未杀星多，丁火伤辛苦太多。运喜北方能去杀，最宜水火制中和。
辛生未月，丁火过多，运入北方水运，滥知命术，而得冠带，自且不知，吾以水济火炎之理告之，方谙斯理。吾以寅运火旺必死，寅运果死耳。
己未己巳庚子甲申建宁李默阁老制杀太过贵命火不足格
楠曰：庚金巳月杀虽强，制杀那堪水性狂。衰杀喜行寅卯运，北方重见水难当。
庚生巳月，杀星本然旺矣。夫何见水结局制杀星？虽年支有丁火相帮，然又见土多，亦泄弱火之气。此以制杀太过，运行丙寅丁卯乙丑，火木之地，助起杀神，能为我用，此所谓火不足宜补起火也。位登黄阁。运行亥子，水来破杀，死宜矣。
丁酉丙午戊寅丁巳临川帅谦斋贵制杀太过格
楠曰：戊寅日下杀星微，己酉那堪太制之。运入东方官杀显，枯苗得雨发生机。
戊土生午，火气炎盛，运入壬癸去火之炎，再喜培起寅中甲木，其贵然耳。此以火旺衰杀为病，去火存杀为去病神也。
乙酉丁亥丙午己丑先伯英四公制杀太过格
楠曰：丙生亥月两帮身，一杀那堪三制神。运入西方生杀地，超腾不作等闲人。
丙火生亥，杀星本可畏也，然有丁火，合去三重己土制之太过。大运入乙酉甲申，破土生杀，发财数千缗。壬癸运美，午未运中制杀太甚，屡遭凶变，入巳丙戌年，六十二岁死矣，重见戊土破壬也。
丁未己酉乙巳丁亥先兄西庵制杀太过
楠曰：乙木生临酉巳垣，两金制火制相连。不宜见火重攻杀，去火存金是福田。
乙木生酉月，本根轻也，畏金制。夫何金少而火多，制杀太过，尽杀无民？在行丙午，制过杀星，屡屡克子，且财名不遂。大运入辰，坐壬癸之水，去火存金，财源大振，贵产佳儿，福寿两全。寅运见火克金，灾生回禄，入丑杀星入墓，八十三岁而死。
庚辰甲申丁未丙午宜黄谭二华尚书贵命身强杀浅格
楠曰：丁火生申水气微，杀轻身旺贵何疑。水轻喜入汪洋运，职掌兵权震外夷。
丁生申月，伏火尚有余炎，盖喜年月合成杀局，所谓身强杀浅，万户封侯。运行北方，补其水用杀得权，名魁夷夏，岂偶然哉。俗术安以龙奔天河为誉，不根理之所有，何其谬哉？
乙酉辛巳己酉乙亥本府杨太爷贵命身强杀签格
楠曰：己土生临身旺相乡，土金清秀大非常。财逢七杀轻为病，滋杀威权显庙廊。
己生巳月，火土本旺，盖辛金清清透出，己土好泄其精，而从金为用神，杀为权柄，盖得时上杀星，宜行杀旺地，及生杀地。所以运转东北，七杀本轻，今得生旺之地于东北，耿耿二运，岂不富且贵乎。止畏辛金制杀太过，则不及耳。
丁卯甲辰戊午癸亥一丐者命杀重无制
楠曰：戊土生辰木旺乡，贴身七杀太刚强。不堪顽杀原无制，只作齐人觅四方。
戊土生辰木之分野，再加亥卯结成木局。且甲木透出天干，又行北方财地，生其七杀，正谓财生七杀赶身衰，运虽有庚辛，亦不能制者何也？盖缘四柱中原无一点金气，虽逢金亦不能制，根在苗先也。一生为乞丐，亥运杀旺方死。
丙子甲午己亥乙亥女命贫淫夫星犯重
楠曰：争权官杀亦何多，叠见夫星克制过。洛浦风尘真可鄙，只因八字犯淫讹。
己土得禄于子，身主有气，又不能从杀也，而且见三甲作合，贪合忘夫，所合不得其正。再行东方官杀，多夫之地，岂不大肆淫风，而作桑间濮上之女乎。且身旺不旺而弱不弱，还作杀重，贫可知矣。
壬辰己酉乙未辛巳尚书妻火少金多格
楠曰：乙木那堪叠见金，金多火少病堪寻。去金宜入南方运，宫闾方知有贵人。
乙日生于酉月，巳酉合成金局。木不足而金有余，此谓夫星太旺，宜伤官食神之运，以克去其夫而得其夫。所以贵而有子也，正谓金有余，行火运以去其金也。一生富贵，夫子全美也。
丙申癸巳己亥乙亥女贵命金有余财不足格
楠曰：己临亥日坐夫宫，申巳刑冲作病神。运入东方夫旺地，岂同闺阁等闲人。
己土生临巳月，庚金得禄得生，两重亥中夫星，克去明矣。惟有时上一点杀星为夫也。夫星孤秀，所以行东方旺夫之地，夫为参政，五子俱非常人，子星得禄故也。
庚寅甲申戊辰丁巳克损七杀金有余财不足之格
楠曰：金神克木不存夫，叠叠刑冲夫不如。行运不宜金再见，不堪重睹镜鸾孤。
戊土用年上寅中甲木为夫，申宫庚金破之，用日上寅木为夫，巳上庚金破之，用月上甲木为夫，年上庚金破之，徒见夫而无夫也。一入辛巳庚运，三年而两嫁有之，五年而三嫁有之，损七夫矣。
辛巳乙未乙酉壬午逸叟妻火重而金颇轻
楠曰：乙木生临伏火炎，金衰颇以火为嫌。丙丁运上多灾病，金水重逢乐自然。
乙木生临六月中旬，火气炎蒸，虽有多金，然金气自消矣。但喜坐下夫星得禄，虽火旺而不能伤夫也。凡女命坐下见夫星者当美。初行丙丁二字，辛金被制，生子不育，而且多灾。戊己艮金之运，助比夫星，生子而身颇安也。
乙卯癸未辛未甲午旺兴夫子命火重水轻格
楠曰：辛金坐未火炎阳，金水三阴入旺乡。最慨四柱多火气，喜行金水福荣昌。
辛金生未，三阴将进之时。夫子二星，俱已受气。但四柱水金尤盛。但得火俱伏藏，天干动制之有力。早行丙戌，助夫攻身，屡损子星。运入北方，火炎水制，助子兴家，五福俱全。入寅七十五死，兄嫂长三孺人也。
丙戌丁酉乙巳戊寅贫命制夫太过
楠曰：乙木逢金夫本荣，不堪太重制夫星。北方运美南方否，此理分明岂徇情。
乙木生临酉月，坐下夫星得禄，本为好也。不堪重重见火，伤损夫星，再行南方午未运中，夫逃子窜，身儿不振，盖为火多制金也。癸巳壬辰两运，衣食满给，夫子如故，盖喜壬癸水破火而存金也。
辛丑辛丑乙亥丙戌先贫后富金多火少
楠曰：乙木逢金火损伤，时逢丙火制相当。直看老景南方运，夫子兴隆大异常。
乙木生丑，木气本枯，再加五杀攻之，身益衰矣。赖有丙火进气，制杀福神，早行壬癸破丙，颇收艰辛。一入南方，丙午丁未克杀之地，五福俱全，入申杀旺方死。
甲戌辛未乙丑乙酉先贫后富金多火少
楠曰：乙木生临未月提，木衰金旺理可知。直须火运将金克，定主兴夫并旺儿。
乙木生未，虽有甲乙之木三重，夫何木气退而金气进，更且火气轻而不能制金，所以见夫星多而身衰者，返为身之贼也。运行己巳戊辰。财又生杀，贫苦克夫。一入丁卯，火制杀星，再醮助夫，丙寅旺杀得制，安享优游，子孙并秀。
戊申甲子乙丑乙酉娼贱命杀多无制格
楠曰：乙木金多制太过，再行金运失中和。娼淫浊乱污中垢，受制于人楚挞多。
乙木生子，木气无根，水木漂泛，四柱重重金气，所以金多无夫，岂不为娼妓乎？原金多再行金旺之地，七杀攻马，受制于人，多遭捶楚，入庚破甲，死无根也。
丙子壬辰庚子庚辰贱婢夫轻制过
楠曰：夫星衰弱制重重，火少那堪水气冲。再入北方夫气绝，一生婢妾走西东。
不合丙火无根，夫星透出，壬水重重克之，不宜运入北方，水气益盈，夫气日益不足。虽金水轻清，只作伶俐贱婢，理本然也。
丙子戊戌壬午戊申尚书夫人水进气夫透天干格
楠曰：壬水生临九月秋，水神进气涌寒流。子午结局源深远，紫诰荣封两国优。
壬水生临五阴之候，水气盈矣。两重戊土杀星，各坐生库之地，其杀各有位矣。更得下通水局，任杀为夫。南方杀旺之地，相夫贵格，更兼旺子，子从夫出故也。
癸巳己未己亥己巳富夭女命制过夫星
楠曰：己声未月木为夫，两巳来冲木气无。再入西方金旺地，金多克木寿应阻。
己生未月，本用甲乙木为夫也。夫何六月木衰，再加两巳中庚金克之，其夫盖衰矣。但八字纯粹，生于富家，不宜运入庚申，再加庚金得禄，夫星之气绝无，未嫁而死宜矣。观其八字虽好，而行运不及。正谓源清而流浊也。
亥庚子戊戌己未状元妻衰夫行夫旺运格
楠曰：戊土临乾木得生，喜逢水旺木芽萌。夫衰最喜夫生运，定作人间女状元。
戊戌土实自坐财乡，更得年上甲木夫星得生，而喜木衰，有庚辛天干之金，暗来损木，则为有病，方为贵命也。大运一入壬寅，衰夫得禄，相夫而登廷试第一，岂不宜乎。又且生子，而作方伯，盖贵子亦从贵夫生也。入巳，庚金损破夫星。而死。
时上一位贵格
楠曰：时上一位格，盖取时上一点杀星。若日干生旺，时上有杀，则用之为时上一位贵。若身旺杀衰，喜行旺运，富贵多子，盖杀乃子星也，身旺能任其子也。若日干弱，时上杀旺，怕行杀旺及财运，正谓财生七杀赶身衰，则主贫贱无子。杀能克身，不能生子，正谓时逢七杀水无儿。若时上有杀，亦要先安置杀星，或制去之，或合去之，方可用月上用神。
如不曾克制此杀，即当把时上杀为用神，月上虽有印星财星，亦不能用。故格格推详，以杀为重。前人立言，说不分明。
补曰：时上牌内官，即时上一位贵格也。如阳见阳干，阴见阴干，相克是也。透出为妙，只许一位，四柱不许再见。若年月日又有，则为辛苦劳碌之命也。要本身自旺如甲寅，自生如甲子之类，又要有制伏。有制则为偏官，无制则为七杀。又要制伏得中和，一位七杀，却有两三位制伏，是为太过。虽有学问，不荣仕路，乃是贫寒一老儒。故《喜忌篇》云： 偏官时遇，制伏太过，乃是贫儒。 四柱制伏多，要行七杀旺运，或三合得地，可发。若原无制伏，要行制伏之运，可发。如遇杀旺，无以制之，则祸生矣。时偏官为人性，重刚执不屈，傲物自高，胆气雄豪。月偏官亦然。
又补曰：食神制杀，化鬼为官，固宜权贵。所谓食居先，杀居后，功名两全是已。羊刃合杀，变凶为吉，亦能权贵。所谓甲以乙妹妻庚，凶为吉兆是已。
又补曰：食神制杀，不宜逢枭则祸，故曰食神制杀逢枭，不贫则夭。羊刃合杀，不宜财多，财多必咎。故曰，财生杀党，夭折童年。
又曰：食神固能制杀，伤官亦能制杀，但伤官不如食神之力。夫羊刃固能合杀，而伤官亦能合杀，但伤官不如羊刃之势显。阳日伤官能制杀而不能合杀，如甲日见丁为伤官，能制庚金之杀，而不能合庚是已。阴日伤官能合杀，而自克制杀，如乙日见丙为伤官，能合辛金之杀，自能制辛是已。
又曰：杀一也，而驯服为用有二，制与化是也。制杀者，食神也，所谓服之以力也。化杀者印绶也，所谓服之以德也。与其制之以力，不若化之以德，故《通明赋》云： 制杀不如化杀高 。制化不可并立，有制不必有化，有化不必有制。倘若化神弱，制神强，施恩有不足之怨，化神旺，制神衰，临事无禁制之能。
古歌云：时上偏官一位强，本身健旺富非常，年月并无官财杀，独于时位最相当。
又曰：时上一位贵，藏在支中是，日主要刚强，利名方有气。
补曰：此言时支偏官，如甲逢申时，乙逢酉时之类，乃藏在支中者也。日主强旺，名利必振，惟忌身弱，而力不能胜也。
又曰：时上偏官喜刃冲，身强制伏禄丰隆，正官若也来相混，身弱财生主困穷。
补曰：时上偏官，如甲日见庚干，乙日见辛干之类，不怕冲刑羊刃故也。《继善篇》云： 时上偏官喜刃喜冲 。日主生旺，年月有食神制伏，所谓食居先，杀居后，功名两全，爵禄丰厚，不喜正官来混。有兄不显其弟，加以身势衰弱，财生杀党，必主贫寒困苦，所为不遂。
又曰：时上偏官一位强，日辰自旺贵非常。有财有印多财禄，注定天生作栋梁。
补曰：时上偏官，只喜一位，四柱中不要再见。日主自旺，如甲寅乙卯，或生于寅卯月之类，则身杀两强，富贵过人。有财则时杀有根，有印则化杀生身，财马官禄，自然兴旺。
又曰：时逢七杀是偏官，有制身强好命看。制过喜逢杀旺运，三方得地发何难。
补曰：时逢七杀，乃是时上偏官格。身旺有制，如有一位杀，则有一位制，乃是贵人。文章振发，当作好命看。若有两三位制伏，则为制伏太过，逢杀旺三合，得地之运，其发达也，勃然不可遏。苟制伏太过，而又不能行杀旺之运，虽文过李杜，终不能显。
又曰：时逢七杀本无儿，此理人当仔细推。岁月时中知有制，定知有子贵而奇。
补曰：时上偏官建禄，主克子。若岁月中有食神制伏，或刃合，不惟有子，而且贵。故曰：时上偏官有制，晚子英奇。
《四言独步》云：时杀无根，杀旺取贵。时杀多根，杀旺不利。
补曰：且如庚用迎为杀，生于寅，旺于巳午，库于戌，乃杀之跟、根也。《格解》以财为根，亦是。若时干虚露，既无根气，又无财生，运行杀旺，富贵可得，如三合得地，既多根气，又有财生，再行杀旺之乡，反不利，而贫苦者多矣。
乙丑乙酉辛巳甲午东乡徐少初贵命金火相停金重火轻格
楠曰：辛金坐酉旺成行，火炼秋金大异常。金旺火轻宜火运，少年早折桂枝香。
辛生酉月，喜得巳酉丑全成金局，喜得时上一点火神得禄，时上一位贵也，明矣。大抵金气全局，金气还胜，所以行午运，甲午流年，中乡试，联登黄甲。有乙未年生人，少了一顶金，午字运不好。所以金宜旺也。
丁亥壬子辛巳丁酉临川序舒尚书贵命基金白水清水制火过格
楠曰：辛金子月水金清，留杀冲官格局明。金冷水轻重畏水，宜行火运展经纶。
去留舒配，用格明矣。年上七杀，壬水去之。日上正官，亥中壬水去之。惟存时上丁火，作时上一位贵格。但十一月之火，风寒之候。火气衰弱为病。畏金水之乡，宜丙丁戊己之运，真贵人也。盖丙丁能助起衰杀也，戊己能制壬癸水也。
