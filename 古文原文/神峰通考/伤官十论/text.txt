甲木伤官寅午全，火明木秀利名坚。运行最怕财官旺，见戌行来阻寿元。
乙木伤官火最强，运逢官杀转为良。只怕水多伤不尽，终身名利有乖张。
丙火伤官燥土重，运行财旺福兴隆。如逢水运遭伤灭，世态纷纷总是空。
丁火伤官火又柔，生人骄傲有机谋。运逢印绶连官杀，唾手成家孰与俦。
戊日伤官最怕金，柱中格畏木来侵。金衰不喜行财运，土既消磨金又沉。
己日伤官金最旺，弱金柔土喜财乡。运逢官杀终身福，名利兴衰不久长。
庚日伤官喜见官，运逢官杀贵无端。正是顽金逢火炼，少年折桂上金銮。
辛日伤官申子辰，伤官伤尽喜财星。东南顺运滔滔好，背禄行来仔细寻。
壬水伤官怕木浮，见官见杀返为仇。再行财旺生官地，财禄无亏得到头。
癸水伤官怕见官，最嫌戊己透天干。再行财旺生官地，世事劳形祸百端。
丁丑庚戌乙巳壬午金鸡陈秀二公富命木火伤官庚金为病
楠曰：乙生戌月木神轻，用火伤官作用神。金水两般为我病，南方火运长精神。
乙木生临戌月，本金刚而木柔也。若以旺弱而推，人命行南方，似气泄矣。盖旺弱论命，乃愚术不精妙理。大抵当以有病而论，十有九验。故八字有病者，宜行去病之运。人多富贵，此造顶喜戌中有一点火星，透出天干，再喜戌午合成火局，作木火假伤官看，喜月上有一点庚金为官星，为我之病神也。何以言之？盖伤官以官星为病。书云： 有病方为贵 ，早年己酉戊申，病神得禄，推其不美。一入南方丙午丁未，去庚金病神，所谓格中如去病，财禄两相随，兴家创业，则富宜矣。乙甲运中，虽不及丙丁火，去庚金为亲切，盖亦喜甲乙以生丙丁也。所以老益精神，只畏壬癸运来破火，放起庚字，恐生不得禄。但子星不足者，盖因日主气火中和也。若以杂气财官论之，全非妙理也。
己巳辛未乙亥丁丑营山吴精三公庚辛金为病神丙丁火为福神
楠曰：乙木生临未月提，伤官木火是真机。辛金透出为真病，丁丙交来是福基。
乙木生于未月，透出丁火，作真伤官。见辛金己丑，七杀为病。行丁卯丙寅，克去庚金，为去病之神。多子生财，盖日干有气，能任子也。一入丑运，三合起杀星，官讼宜也。
己巳癸酉戊辰丙辰临川饶惠徽廿六公富命土金伤官用印
楠曰：戊临酉月泄精英，丙火生身用印明。癸水劫来上丙火，南方土运发非轻。
戊土死于丙，泄土精英，盖得巳宫丙火，透出天干，伤官身弱者，用印明矣。月上癸水克印为病神，更得年上己土，克去癸水，运行南方，己巳戊辰，克去病神，富盖临邑，大运入卯，伤官复行官运而死矣。然其大富，因八字纯粹，喜有官星病神，行运辛未庚午，俱去病之神也。又喜戊己，又去壬癸水之病，两病俱去，其富宜矣。
甲戌庚午乙亥丁丑逸叟自命真伤官格格物能够金官星为病
楠曰：乙木生居火土旬，时干透露火为真。庚金月上为真病，壬癸伤丁便可嗔。
乙木生午，透出丁，用火为真伤官。奈何庚金贴身制我身，而不能用丙丁火也。所以青云志弗克就，只为此一点庚金羁绊。再行壬癸，伤损所透丁火，愈不能制去官星，故多蹇滞。后来颇遂者行甲乙丙丁，盖因能去庚畏也。然又只畏壬癸天干之水，盖因丁火露出，火少故也。不畏地支之水，盖为地支火多，有土去水耳。
乙酉己丑庚子壬午逸叟弟真伤官用劫
楠曰：庚生丑月气寒凝，气弱能亲劫有情。最畏丙丁能破劫，西方金旺颇精神。
庚生丑月，透出壬水，作金水伤官。金本寒而喜丁火，为暖金之物。然被子水冲之，不用丁火亦明矣。喜年月酉金，类聚一处，庚金见此用劫为用神。早行丙戊丁运，破云劫神多疾，一入酉申，比劫得地，身旺遂矣。
