神峰子曰：天之所赋者命。穷达夭寿，系诸气禀之先，虽圣贤鬼神莫能移，故君子居易以俟命，惟不知命，无以为君子。然命之理，溯其源则肇於轩辕氏，始有干支之降，师大挠作甲子，遂以人之年月日时所生，谓之命焉！盖与天赋之命其揆一也，但先未有书，至唐袁守成始作指南五星书，吕才作合婚书，一行禅师作星历书；五代有辘轳书；前宋有殿驾书；南宋辽金有乔拗书；元有耶律楚材书，裴大猷有琴堂虚实书，均以人之生年五行纳音所属身命限度为之主，七曜四余为之用。明朝徐均作子平书，专以日干为主本，月令为用神，岁时为辅佐，则命书之作至此尽矣。其故何欤？盖五星之为说，只以生年为主，月与日时或遗焉。或以纳音为主，干与支或遗焉。孰若子平之理独得其中。日通月气，岁与时为脉络，日为身主，月为巢穴，岁与时为门户，得於此而不遗於彼，通於上而不遗於下，抑有余补不及，中正之道孰外是焉。
愚涉猎群书，颇诣旨趣，独观命理，有《五星指南》、《琴堂书》、《子平渊海》书宗，其理出之正，法立之善，但其中间颇有不根之言，进退之说，无确然一定示人之见。后世缘此立说益多益滋人惑，虽授受不过袭谬，殆若行者迷道，问盲人指示焉！是以究之穷陬极壤，尽皆招摇售术，听其言则是，校其理则非，瞽目惑心，竟无一人能捋其堂陛而撮其枢要也。呜呼！非惟诬人，实自诬也，予深慨焉！由是细心讲究已四十余年矣。一旦恍然觉其有一者，似是之非不惭肤见，乃立五星正说、五星谬说、子平诸格正说、子平诸格谬说、动静说、盖头说、六亲说、病药说、雕枯旺弱生长八法说、人命见验说，盖取诸尊崇正理，辟诸谬说之意，名之曰《命理正宗》，授诸梓而刊之，极知诬诞罪不容逭，尚俟知者正其得失，庶有补六艺中之万一云尔。实用生命哲学：有病方为贵，无伤不是奇，格中若去病，财禄两相随。
