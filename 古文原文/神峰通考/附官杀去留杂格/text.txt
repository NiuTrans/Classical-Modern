《喜忌篇》云：类有去官留杀，亦有去杀留官。
补曰：此乃五行遇月支偏官节中两局。《格解》不明，摘附于此，全已论在偏官格下。《三车一览》论官杀去留之说，亦附于此，为后学龟鉴，则得矣。其论曰：盖四柱中官杀，混杂交差，有可去官留杀者，即以偏官论。有可去杀留官者，即以正官论。凡看去官留杀、去杀留官者，要看四柱中官杀孰轻孰重，天干透出者易去，月支所藏者难去，须得四柱去官杀之物众而有力，方才去得。去官杀之物，伤官食神是已。
《喜忌篇》云：神杀相绊，轻重较量。
《继善篇》云：岁月时中，大怕官杀混杂。
《易鉴》云：天地人元分五音，阴阳妙诀审其真。去留舒配须参透，祸福中间理自明。
《万金赋》云：官星怕性七杀云，七杀犹畏官星临。官杀混杂当寿夭，去官留杀仔细寻。留官去杀莫逢杀，留杀去官莫逢官。官杀受伤人必夭，更宜财格定前程。
《三车》云：合官星不为贵，合七杀不为凶。何？曰经言合官型，柱中闲神合去官星，所以不为贵。合杀只柱中闲神，合去七杀，所以不为凶。又曰：大抵凶神有物合去，则反凶为吉。吉神有物合去，则反吉为凶。凶神：七杀、羊刃、劫财、败财、偏印、枭神、伤官之神是也。吉凶神杀，又看格局，喜何神，忌何神，不可执一而论。
《集说》云：贪合忘杀，贪合忘官。如六癸日生人，干头透露己字，乃是癸家七杀。如再透甲字，乃是己家合神，则合去己字，不为杀矣，此谓贪合忘杀，阴日以伤官而合也。又如六壬日生人，干头透出己字为官星，如见甲木透出，乃是己家合神，合去己字，不为官星，此谓贪合忘官。阳日以食神而合也。
又云：壬水相逢阳土时，心怀忿怒起争非。忽然癸水来相救，合住凶顽不见威。
此即贪合忘杀之例也，盖以羊刃而合杀。
补曰：阳水时逢戊土之类，性情如虎，急躁如风，其心常怀不平之气，偏争好斗，忽逢癸水之妹，合戊土之杀，则凶顽之气自消，而威暴不施。如无癸妹来合以救之，则刚暴不已，不免为屠儿狱刽之徒，何尝有恻隐之心也哉。
又曰：壬逢己土欲为官，蓦被青阳起讼端。引诱合将真贵去，致令受挫万千般。
此贪合忘官之例也，盖亦以食神而合官。
补曰：青阳谓甲木也，真贵谓己土之官也。盖言壬水以己土为官贵，怕伤怕合，苟被甲木合官星而伤之，则贪合忘官。将见忠信变而为忿争，而讼狱之端起，真贵去而为下贱，而万般之辱受矣，所谓合官星不为贵是已。
又曰：官杀相连只论杀，官杀各额分为混杂。食神重犯作伤官，叠见官星之论杀。露杀藏官只杀论，露官藏杀只论官。身强遇此多清贵，身弱重重祸百端。
补曰：年干官星，月干有杀，或年干杀星，而月干有官，是谓相连，只以杀论。或年上为官，时上为杀，或年上为杀，时上为官，是谓各分，乃为混杂。食神重犯，如甲见二丙，或三合为伤官。叠见官星，如甲见二辛，或地支重见，只以杀论。杀在干，官在支，是谓露杀藏官。乃以杀言，官在干，杀在支，是委露官藏杀。只以官论，身势强健，则力能胜此官杀，多为清贵之言，若身弱无气，官杀重逢，则祸咎之来，不特一端已也。
