甘脆肥脓，命曰腐肠之药；羹藜含糗，难语太牢之滋。
御食曰珍馐，白米曰玉粒。
好酒曰青州从事，次酒曰平原督邮。
鲁酒茅柴，皆为薄酒；龙团雀舌，尽是香茗。
待人礼衰，曰醴酒不设；款客甚薄，曰脱粟相留。
竹叶青，状元红，俱为美酒；葡萄绿，珍珠红，悉是香醪。
五斗解酲，刘伶独溺于酒；两腋生风，卢仝偏嗜乎茶。
茶曰酪奴，又曰瑞草；米曰白粲，又曰长腰。
太羹玄酒，亦可荐馨；尘饭涂羹，焉能充饿。
酒系杜康所造，腐乃淮南所为。
僧谓鱼曰水梭花，僧谓鸡曰穿篱菜。
临渊羡鱼，不如退而结网；扬汤止沸，不如去火抽薪。
羔酒自劳，田家之乐；含哺鼓腹，盛世之风。
人贪食曰徒餔啜，食不敬曰嗟来食。
多食不厌，谓之饕餮之徒；见食垂涎，谓有欲炙之色。
未获同食，曰向隅；谢人赐食，曰饱德。
安步可以当车，晚食可以当肉。
饮食贫难曰半菽不饱，厚恩图报曰每饭不忘。
谢扰人曰兵厨之扰，谦待薄曰草具之陈。
白饭青刍，待仆马之厚；炊金爨玉，谢款客之隆。
家贫待客，但知抹月披风；冬月邀宾，乃曰敲冰煮茗。
君侧元臣，若作酒醴之麴蘖；朝中冢宰，若作和羹之盐梅。
宰肉甚均，陈平见重于父老；戛釜示尽，邱嫂心厌乎汉高。
毕卓为吏部而盗酒，逸兴太豪；越王爱士卒而投醪，战气百倍。
惩羹吹齑，谓人惩前警后；酒囊饭袋，谓人少学多餐。
隐逸之士，漱石枕流；沉湎之夫，藉糟枕麴。
昏庸桀纣，胡为酒池肉林；苦学仲淹，惟有断齑画粥。
