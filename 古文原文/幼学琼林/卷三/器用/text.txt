一人之所需，百工斯为备。
但用则各适其用，而名则每异其名。
管城子、中书君，悉为笔号；石虚中、即墨侯，皆为砚称。
墨为松使者，纸号楮先生。
纸曰剡藤，又曰玉版；墨曰陈玄，又曰龙脐。
共笔砚，同富之谓；付衣钵，传道之称。
笃志业儒，曰磨穿铁砚；弃文就武，曰安用毛锥。
剑有干将镆邪之名，扇有仁风便面之号。
何谓箑，亦扇之名；何谓籁，有声之谓。
小舟名蚱蜢，巨舰曰艨艟。
金根是皇后之车，菱花乃妇人之镜。
银凿落原是酒器，玉参差乃是箫名。
刻舟求剑，固而不通；胶柱鼓瑟，拘而不化。
斗筲言其器小，梁栋谓是大材。
铅刀无一割之利，强弓有六石之名。
杖以鸠名，因鸠喉之不噎；钥同鱼样，取鱼目之常醒。
兜鍪系是头盔，叵罗乃为酒器。
短剑名匕首，毡毯曰氍毹。
琴名绿绮焦桐，弓号乌号繁弱。
香炉曰宝鸭，烛台曰烛奴。
龙涎鸡舌，悉是香茗；鹢首鸭头，别为船号。
寿光客，是妆台无尘之镜；长明公，是梵堂不灭之灯。
桔槔是田家之水车，袯襫是农夫之雨具。
乌金，炭之美誉；忘归，矢之别名。
夜可击，朝可炊，军中刁斗；《云汉》热，《北风》寒，刘褒画图。
勉人发愤，曰猛着祖鞭；求人宥罪，曰幸开汤网。
拔帜立帜，韩信之计甚奇；楚弓楚得，楚王所见未大。
董安于性援，常佩弦以自急；西门豹性急，常佩韦以自宽。
汉孟敏尝堕甑不顾，知其无益；宋太祖谓犯法有剑，正欲立成。
王衍清谈，常持麈尾；横渠讲《易》，每拥皋比。
尾生抱桥而死，固执不通；楚妃守符而亡，贞信可录。
温桥昔燃犀，照见水族之鬼怪；秦政有方镜，照见世人之邪心。
车载斗量之人，不可胜数；南金东箭之品，实是堪奇。
传檄可定，极言敌之易破；迎刃而解，甚言事之易为。
以铜为鉴，可整衣冠；以古为鉴，可知兴替。
