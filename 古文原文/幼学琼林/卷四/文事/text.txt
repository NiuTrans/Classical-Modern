多才之士，才储八斗；博学之德，学富五车。
《三坟》《五典》，乃三皇五帝之书；《八索》《九丘》，是八泽九州之志。
《书经》载上古唐虞三代之事，故曰尚书；《易经》乃姬周文王周公所系，故曰《周易》。
二戴曾删《礼记》，故曰《戴礼》；二毛曾注《诗经》，故曰《毛诗》。
孔子作《春秋》，因获麟而绝笔，故曰《麟经》。
荣于华衮，乃《春秋》一字之褒；严于斧钺，乃《春秋》一字之贬。
缣缃黄卷，总谓经书；雁帛鸾笺，通称简札。
锦心绣口，李太白之文章；铁画银钩，王羲之之字法。
雕虫小技，自谦文学之卑；倚马可待，羡人作文之速。
称人近来进德，曰士别三日，当刮目相看；羡人学业精通，曰面壁九年，始有此神悟。
五凤楼手，称文字之精奇；七步奇才，羡天才之敏捷。
誉才高，曰今之班马；羡诗工，曰压倒元白。
汉晁错多智，景帝号为智囊；高仁裕多诗，时人谓之诗窖。
骚客即是诗人，誉髦乃称美士。
自古诗称李杜，至今字仰钟王。
白雪阳春，是难和难赓之韵；青钱万选，乃屡试屡中之文。
惊神泣鬼，皆言词赋之雄豪；遏云绕梁，原是歌音之嘹喨。
涉猎不精，是多学之弊；咿唔呫毕，皆读书之声。
连篇累牍，总说多文；寸楮尺素，通称简札。
以物求文，谓之润笔之资；因文得钱，乃曰稽古之力。
文章全美，曰文不加点；文章奇异，曰机杼一家。
应试无文，谓之曳白；书成绣梓，谓之杀青。
袜线之才，自谦才短；记问之学，自愧学肤。
裁诗曰推敲，旷学曰作辍。
文章浮薄，何殊月露风云；典籍储藏，皆在兰台石室。
秦始皇无道，焚书坑儒；唐太宗好文，开科取士。
花样不同，乃谓文章之异；潦草塞责，不求辞语之精。
邪说曰异端，又曰左道；读书曰肄业，又曰藏修。
作文曰染翰操觚，从师曰执经问难。
求作文，曰乞挥如椽笔；羡高文，曰才是大方家。
竞尚佳章，曰洛阳纸贵；不嫌问难，曰明镜不疲。
称人书架曰邺架，称人嗜学曰书淫。
白居易生七月，便识之无二字；唐李贺才七岁，作高轩过一篇。
开卷有益，宋太宗之要语；不学无术，汉霍光之为人。
汉刘向校书于天禄，太乙燃藜；赵匡胤代位于后周，陶谷出诏。
江淹梦笔生花，文思大进；扬雄梦吐白凤，词赋愈奇。
李守素通姓氏之学，敬宗名为人物志；虞世南晰古今之理，太宗号为行秘书。
茹古含今，皆言学博；咀英嚼华，总曰文新。
文望尊隆，韩退之若泰山北斗；涵养纯粹，程明道如良玉精金。
李白才高，咳唾随风生珠玉；孙绰词丽，诗赋掷地作金声。
