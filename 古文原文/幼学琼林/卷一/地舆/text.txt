黄帝画野，始分都邑；夏禹治水，初奠山川。
宇宙之江山不改，古今之称谓各殊。
北京原属幽燕，金台是其异号；南京原为建业，金陵又是别名。
浙江是武林之区，原为越国；江西是豫章之地，又曰吴皋。
福建省属闽中，湖广地名三楚。
东鲁西鲁，即山东山西之分；东粤西粤，乃广东广西之域。
河南在华夏之中，故曰中州；陕西即长安之地，原为秦境。
四川为西蜀，云南为古滇。
贵州省近蛮方，自古名为黔地。
东岳泰山，西岳华山，南岳衡山，北岳恒山，中岳嵩山，此为天下之五岳。
饶州之鄱阳，岳州之青草，润州之丹阳，鄂州之洞庭，苏州之太湖，此为天下之五湖。
金城汤池，谓城池之巩固；砺山带河，乃封建之誓盟。
帝都曰京师，故乡曰梓里。
蓬莱弱水，惟飞仙可渡；方壶员峤，乃仙子所居。
沧海桑田，谓世事之多变；河清海晏，兆天下之升平。
水神曰冯夷，又曰阳侯，火神曰祝融，又曰回禄。
海神曰海若，海眼曰尾闾。
望人包容曰海涵，谢人恩泽曰河润。
无系累者曰江湖散人，负豪气者曰湖海之士。
问舍求田，原无大志；掀天揭地，方是奇才。
凭空起事，谓之平地风波；独立不移，谓之中流砥柱。
黑子、弹丸，漫言至小之邑；咽喉、右臂，皆言要害之区。
独立难持，曰一木焉能支大厦；英雄自恃，曰丸泥亦可封函关。
事先败而后成，曰失之东隅，收之桑榆；事将成而终止，曰为山九仞，功亏一篑。
以蠡测海，喻人之见小；精卫衔石，比人之徒劳。
跋涉谓行路艰难，康庄谓道路平坦。
硗地曰不毛之地，美田曰膏腴之田。
得物无所用，曰如获石田；为学已大成，曰诞登道岸。
淄渑之滋味可辨，泾渭之清浊当分。
泌水乐饥，隐居不仕；东山高卧，谢职求安。
圣人出则黄河清，太守廉则越石见。
美俗曰仁里，恶俗曰互乡。
里名胜母，曾子不入；邑号朝歌，墨翟回车。
击壤而歌，尧帝黎民之自得；让畔而耕，文王百姓之相推。
费长房有缩地之方，秦始皇有鞭石之法。
尧有九年之水患，汤有七年之旱灾。
商鞅不仁而阡陌开，夏桀无道而伊洛竭。
道不拾遗，由在上有善政；海不扬波，知中国有圣人。
