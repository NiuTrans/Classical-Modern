帝王有出震向离之象，大臣有补天浴日之功。
三公上应三台，郎官上应列宿。
宰相位居台铉，吏部职掌铨衡。
吏部天官大冢宰，户部地官大司徒。
礼部春官大宗伯，兵部夏官大司马。
刑部秋官大司寇，工部冬官大司空。
都宪中丞，都御史之号；内翰学士，翰林院之称。
天使誉称行人，司成尊称祭酒。
称都堂曰大抚台，称巡按曰大柱史。
方伯、藩侯，左右布政之号；宪台、廉宪，提刑按察之称。
宗师称为大文衡，副使称为大宪副。
郡侯、邦伯，知府名尊；郡丞、贰侯，同知誉美。
郡宰、别驾，乃称通判；司理、豸史，赞美推官。
刺史、州牧，乃知州之两号；豸史、台谏，即知县之以称。
乡宦曰乡绅，农官曰田畯。
钧座、台座，皆称仕宦；帐下、麾下，并美武官。
秩官既分九品，命妇亦有七阶。
一品曰夫人，二品亦夫人，三品曰淑人，四品曰恭人，五品曰宜人，六品曰安人，七品曰孺人。
妇人受封曰金花诰，状元报捷曰紫泥封。
唐玄宗以金瓯覆宰相之名，宋真宗以美珠箝谏臣之口。
金马玉堂，羡翰林之声价；朱幡皂盖，仰郡守之威仪。
台辅曰紫阁名公，知府曰黄堂太守。
府尹之禄二千石，太守之马五花骢。
代天巡狩，赞称巡按；指日高升，预贺官僚。
初到任曰下车，告致仕曰解组。
藩垣屏翰，方伯犹古诸侯之国；墨绶铜章，令尹即古子男之帮。
太监掌阉门之禁令，故曰阉宦；朝臣皆缙笏于绅间，故曰缙绅。
萧曹相汉高，曾为刀笔吏；汲黯相汉武，真是社稷臣。
召伯布文王之政，尝合甘棠之下，后人思其遗爱，不忍伐其树；孔明有王佐之才，尝隐草庐之中，先主慕其令名，乃三顾其庐。
鱼头参政，鲁宗道秉性骨鲠；伴食宰相，卢怀慎居位无能。
王德用，人称黑王相公；赵清献，世号铁面御史。
汉刘宽责民，蒲鞭示辱；项仲山洁己，饮马投钱。
李善感直言不讳，竟称鸣凤朝阳；汉张纲弹劾无私，直斥豺狼当道。
民爱邓侯之政，挽之不留；人言谢令之贪，推之不去。
廉范守蜀郡，民歌五裤；张堪守渔阳，麦穗两歧。
鲁恭为中牟令，桑下有驯雉之异；郭汲为并州守，儿童有竹马之迎。
鲜于子骏，宁非一路福星；司马温公，真是万家生佛。
鸾凤不栖枳棘，羡仇香之为主簿；河阳遍种桃花，乃潘岳之为县官。
刘昆宰江陵，昔日反风灭火；龚遂守渤海，令民卖刀买牛。
此皆德政可歌，是以令名攸著。
