三皇为皇，五帝为帝。
以德行仁者王，以力假仁者霸。
天子天下之主，诸侯一国之君。
官天下，乃以位让贤；家天下，是以位传子。
陛下尊称天子，殿下尊重宗藩。
皇帝即位曰龙飞，人臣觐君曰虎拜。
皇帝之言，谓之纶音；皇后之命，乃称懿旨。
椒房是皇后所居，枫宸乃人君所莅。
天子尊崇，故称元首；臣邻辅翼，故曰股肱。
龙之种，麟之角，俱誉宗藩；君之储，国之贰，首称太子。
帝子爰立青宫，帝印乃是玉玺。
宗室之派，演于天潢；帝胄之谱，名为玉牒。
前星耀彩，共祝太子以千秋；嵩岳效灵，三呼天子以万岁。
神器大宝，皆言帝位；妃嫔媵嫱，总是宫娥。
姜后脱簪而待罪，世称哲后；马后练服以鸣俭，共仰贤妃。
唐放勋德配昊天，遂动华封之三祝；汉太子恩覃少海，乃兴乐府之四歌。
