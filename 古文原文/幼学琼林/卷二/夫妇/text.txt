孤阴则不生，独阳则不长，故天地配以阴阳；男以女为室，女以男为家，故人生偶以夫妇。
阴阳和而后雨泽降，夫妇和而后家道成。
夫谓妻曰拙荆，又曰内子；妻称夫曰藁砧，又曰良人。
贺人娶妻，曰荣偕伉俪；留物与妻，曰归遗细君。
受室即是娶妻，纳宠谓人娶妾。正妻谓之嫡，众妾谓之庶。
称人妻曰尊夫人，称人妾曰如夫人。
结发系是初婚，续弦乃是再娶。
妇人重婚曰再醮，男子无偶曰鳏居。
如鼓瑟琴，夫妻好合之谓；琴瑟不调，夫妇反目之词。
牝鸡司晨，比妇人之主事；河东狮吼，讥男子之畏妻。
杀妻求将，吴起何其忍心；蒸藜出妻，曾子善全孝道。
张敞为妻画眉，媚态可哂；董氏为夫封发，贞节堪夸。
冀郤缺夫妻，相敬如宾；陈仲子夫妇，灌园食力。
不弃槽糠，宋弘回光武之语；举案齐眉，梁鸿配孟光之贤。
苏蕙织回文，乐昌分破镜，是夫妇之生离；张瞻炊臼梦，庄子鼓盆歌，是夫妇之死别。
鲍宣之妻，提瓮出汲，雅得顺从之道；齐御之妻，窥御激夫，可称内助之贤。
可怪者买臣之妻，因贫求去，不思覆水难收；可丑者相如之妻，夤夜私奔，但识丝桐有意。
要知身修而后家齐，夫义自然妇顺。
