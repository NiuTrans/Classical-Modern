喜忌篇云：时上偏财，别宫忌见。所以补《赋》未备之义也。
建禄坐禄，或归禄，遇财官、印绶，富贵长年。
建禄以月言，坐禄以日言，归禄以时言。
此三禄格本身健旺，独遇财则富，独遇官则贵，独进印则秀。以其干旺，又主长命，安享福禄。若三者兼有，亦妙。
如丁亥、己酉、壬午、辛亥，
是日禄归时，午中亦有官星，却得酉月，为印合格。
月刃、日刃及时刃，逢官煞荣神，功名盖世。
此三刃格，要官煞、印绶相制化。荣神，印绶异名。
有官煞无印，有煞无官，俱得。有印化煞尤佳，只怕羁绊。如有官不可见伤，有印不可见财，有煞不可见食伤压之。
或制去、合去，皆不成正格。
如壬申、壬子、戊午、乙卯，日刃有乙卯制伏。
如丙戌、癸巳、戊午、丁巳，日刃有印绶变化，故皆有。
月令专制七煞，身健鹰扬。
《喜忌篇》云：若乃时逢七煞，见之未必为凶。
月制干强，其煞反为权印。即解此义也。
一云：时上偏官通月气，主旺鹰扬。与此少异。）
运元生发三财，命强豹变。
运元月令也。三财禄命身也。此是日干背禄，即伤食格也。喜逢财星，如甲日逢巳午月，须干头透出戊字，丑戌未日时。日主健旺，行东方运，必然大发财禄，白手成家。
一云：月中正禄会财源，身强豹变。与此少异。）
年见正禄、正印、正财无破，必承祖荫传芳。
重在无破，有破不以此论。年为祖宗，故云云。
日坐真官、真贵、真印有成，号曰福神治世。
重在有成，有成即无破。真，即正义。若参之以偏，为所假借，非真正也。
如丙子、丁亥、辛巳、庚午、等日为真官。
丁酉、癸巳、癸卯、丁亥等日，为真贵。
甲子、乙亥等日，为真印，柱中无破，有助为福。
月内偏财，而无败无煞，富出人间。
此月令偏财格，与时上偏财大同。怕比劫相克，七煞泄气。
日下正马，而有助有生，名扬天下。
乃甲午、戊子等日。甲戌、乙丑等日则偏。
与日坐真贵格同论。
有助，是别支财。有生，是别支食伤。
身浅坐煞，运行身旺之乡，发财发福。
坐煞，乃甲申、乙酉等日。柱中无土为身清。
行寅卯运，大发财禄。
此格喜印绶，忌正官、食神。犯之非身清，下等命也。
独主临官，运至主贵之地，加职加封。
独主临官，乃丁巳、癸亥等日，又遇贵人冲官星为贵。
岁运逢巳亥重并者，倍加封职。
或以日遇官星，行运再遇官地为解，亦通。
食神生旺，无印绶刑冲，乃母食子禄。
此食神格也。如戊辰、丁巳、壬辰、甲辰，贵而且寿。
丁未、丙午、甲午、丙寅，
食神化作脱局，丁伤辛官，飞来不得，故贫夭。
主本临官，没官星煞败，为弟袭兄班。
乃丁巳、癸亥日，得寅戌月类也。无官煞、比肩、兄弟。
本身自旺，必得高长之班，兴家立业。何者？
丁之禄在午，癸之禄在子，癸亥为水正旺之乡，乃壬家之禄也。丁巳为火，临官之地，乃丙家之禄也。
得此格者，谓丁癸乃丙壬之弟，而巳亥为丙壬之禄位，故曰弟就兄班。必因兄有为，高兄一班。
又：丙午、壬子日亦是，纯粹尤贵。驳杂者，不入格。
若有兄弟比肩，干支驳杂，为兄星填实，便为下矣。
或官星填实，兄弟比肩争差，身无容处，又作凶断。
若官星不实、单露天干、虽分星擘禄，亦可再成。
倒食本宫临官旺，乃侍臣叨禄之名。
如庚子见戊子，岁月偏印，在我本宫之上，名倒食，乃我之君父也。
是偏印所坐，与日干同宫，临於官旺之地，则受我命，生我福气。
侍臣叨禄，言近君之宠也。如庚子、戊子、庚子、丙子，
是此格也。
胎生元命无财星，为赤子承恩之宠。
此庚寅、辛卯、甲申、乙酉等日。
皆本主天元，自坐绝地，为胎生之宫，即胞胎格也。
其生甚微，所以喜印绶，怕财克。
主少年招受主恩，大概与印格书同论。
如乙酉、乙酉、乙酉、甲申，是此格也。
喜忌篇云，五行绝处，即是胎元，生日逢之，名曰受气。
岁月正官，七煞混淆人下贱。时日独强专制，职重权高。
月时七煞，正官杂乱病交侵。岁运冲开合去，官清名显。
犹嫌过制，最忌争强。
喜忌篇云：四柱纯煞有制，定居一品之尊。略见一位正官，官然混杂反贱。类有去官留煞，亦有去煞留官。
又云：四柱煞旺运纯，身旺为官清贵。
又云：月令虽近建禄，切忌会煞为凶。
官星七煞交差，却有合煞为贵，是也。
此二格，各有所主。
岁月正官，以官为主，嫌煞混之。
月时七煞，以煞为主，嫌官乱之。
时日独强，专制岁运，冲开合去，互文见义也。
过制则七煞不显，争强则难以去留，其理当细详之。
如壬子、甲辰、己卯、壬申，
月正官，日下卯为七煞，得申内庚金，合卯中乙木之煞为贵。
又如，张侍郎八字：乙日以庚为正官，申内庚金，近七月生，庚旺辛衰，六月丁火旺，为去煞留官。故贵。
又如：丙午、丙申、甲寅、丁卯，丙丁虽多，
不敌月令之煞，又行官旺运，身旺变鬼为官，故贵。
天元无气，却宜中下兴隆。
此印绶格也。如甲乙生於冬月，天元无气，地支有亥子水生木，为兴隆之类。又如丁亥、丁丑等日，丁火无气，又有壬癸来克，亥子得之为党，反能生出甲木，为地支兴隆。喜土来克财，丑中得之为财，亦利之类。
古人论中下，以日、时支言。
如日干月令无气，若所坐之支及时得地，亦为成实之命。
若无气，而日时又在衰败之乡，则终身偃蹇可知矣。
《喜忌篇》云：凡见天元太弱，内有弱处复生，是也）
年本偏官，须忌始终克害。
此岁德格也。如甲日逢庚申太岁，为年上偏官，一名元神，一名孤辰，其煞最重，终身不可除去，故主始终克害。
克害，非专指祖父六亲，本身亦在其中矣。
如丁巳、丁未、辛巳、壬辰，喜一壬合二丁为制。
乙卯、丙子、己卯、丁卯、喜丁丙化去三乙，皆主贵，但克害终不能免。
或云；七煞多根，切忌始终克害。亦通。
羊刃极喜偏官，削平祸乱。
此羊刃格也。大抵羊刃忌财，以刃破财，财生煞，煞克身。及刑冲三合、六合，喜煞制伏。而煞自制者，又作凶断。
金神只宜制伏，降肃奸雄。
此金神格也。大抵金神，不畏过制，只忌破制与失制。
岁运同。甲己日得此三时，惟甲日得之为正。
阳德阴贵，旺则荣显，而弱可保名。
阳德，天月二德及日德。阴贵，天乙贵神及日贵格也。
弱虽不如强，亦可自守。
天罡地魁，衰则贫寒，而强当绝世。
即魁罡格也。喜强恶衰，忌财官，要并踏。
官库财库，冲开则荣封爵禄，塞闭则贫乏资财。
此杂气财官格也。
如甲见丑为官库，见辰为财库，见未为本库，见戌为食库。官为上，财次之，水库又次之。若库在年月之中，管事太早，难发少年。喜在日下及时之中，虽晚发，不失为富贵造化。要见冲刑破害，以开局钥，怕有星闭塞。
如丁用辰为官库，或戊字僭之，或戊辰压之，是闭塞也。
如此，则丁不能官，须柱有甲戌或岁遇之，方吉。
伤官正官，伤尽则独握权高，半残则必遭蹇难。
此伤官格也。半残，言伤不尽。
《喜忌篇》云：四柱伤官，运入官乡，必破是也。
日月倒冲官禄，无填无绊，而禄马飞来。
此飞天禄马格也。
天地制合煞神，不过不失，而名利骤发。
天地制合煞神，乃天干地支，或是食神制煞，或是羊刃合煞。但制合不宜太过，如一煞二食二羊刃，则过而失也。
身煞两停，制合不过，煞乃凶神，故主骤发。
《喜忌篇》云：偏官制伏太过，乃是贫儒。见不可过也。
惟官印最宜相会，德政加封。
此官印格也。
如甲日得辛为官，又有癸为印，或地支有酉子字皆是。
官印於身，一克一生。阴阳配合，而又自相生焉。
故主为相，有王佐之才，为将有运筹之智。
为守宰者循良之政，要本身与官印相等，乃极品贵也。
否则，随力量升降，轻重言之。
有禄马极喜同居，官能称职。
此财官格也。
如甲日见己丑、己酉及壬午、癸巳等月之类，是禄马同居。与上官印相会，皆为三奇格也。
须要本身力旺，或遇时气可称此格。
禄身强弱不等，降下论之，身弱难寿。
印绶逢煞则发，逢合则晦，逢财则灾。破合去财亦发。
此总论印绶喜忌。
逢煞，谓之印赖煞生，功名显达。
若遇偏财合去，正财克去，皆主灾晦。
