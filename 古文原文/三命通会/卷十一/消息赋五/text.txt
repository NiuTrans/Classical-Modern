妙在识其通变，拙说犹神；巫瞽昧於调弦，难希律吕。
（凡命运，吉凶祸福，如上所云，赋特言其大概。妙在识其通变，赋辞虽拙，而理妙应如神，设若不能通变，譬之巫瞽昧於调弦，希律吕之和难矣。）
庚辛临於甲乙，君子可以求官；北人运在南方，贸易获其厚利。
（金木有相得之理，水火有既济之道，故特举而言之曰：
庚辛临於甲乙，则余八干可知也。北人运在南方，则余东西可知也。言君子见小人则不然，言北人须亥子方为是。
甲以辛为官，乙以庚为官，如庚辛之运岁，来临甲乙之人，故曰：君子可以求官，在小人反以为鬼也。亥子北方之水，巳午南方之火，以水行运至火，我克之为财，所以贸易获其厚利。或谓壬癸之位，其卦属坎，丙丁之位，其卦属离，水归火地，运至财乡。不知壬癸是禄，巳午是命，干支不相入，如壬癸得丙丁，止可谓之禄财而已，不可以贸易言也。谈命者须当分禄命身。）
闻朝欢而夕泣，为盛火之炎阳；观祸福之赊迟，则多因於水土。
（此论五行之性，明祸福之迟速也。
火之性暴而多伤，故钻木而烟飞，击石而光发，朝欢旋泣，今是昨非，由火传薪，莫知其极也。
水土为物，其性柔和，致於祸福之端，得其迟缓之意，盖智与信也。火木性快，易发易休；水土性迟，难成难败。
金木未能成器，听哀乐以难名，似木盛而花繁，状密云而不雨。
（言金者则尚木，金得用而木乃成，是以刚济柔也。言木者则尚金，木成器而金得着，仁者必有勇也。若有金无木，勇而无礼则乱；有木无金，庚辛亏而义寡。金者，西方之器也，主哀；木者，东方之物也，主乐。乐而不淫者、木遇金也；哀而不伤者，金得木也。凡此者皆大人之命也。若明水火之归中，用乎金木之间隔，由是哀乐不能动其心，乃外方难名之人。若偏阴偏阳，似木盛花繁，偏阳之谓伏；密云不雨，偏阴之谓见。人命要阴阳两停，则为应格之命，故下文云云。
又曰：金不能成器，藉火以陶熔；木未能成功，假金以削刻。故乐必以哀为主，益必以损为先。木盛花繁，秀而不实；密云不雨，晦而难明。两在未测之间，拟议生矣。是故旺而不可无制，衰而不可无生，得处比和，复归纯粹。）
乘轩衣冕，金火何多，位劣班卑，阴阳不定。
（前论水火以相济而成庆，次论金木而为官乡，是知水贵升，火贵降，木要济柔为刚，金要损刚益柔，则互用为庆。其间独有金刚火强，不可不知也。金至坚之物，非盛火则不能革化；火至暴之物，非金无以显诸用。金火两停，方为铸印之象，故赋云，乘轩衣冕，此君子之器也，须金火两停者当之。若火多金少，金多火轻，皆为凶暴之命。金旺於西方，火旺於南方，各恃其势，则为自刑之刑，如此之命，虽日时有用，终归於位劣班卑而已，是阴阳不能定分故也。
金，阴也。火，阳也。既阴阳两偏，则贵贱高卑，无所定着。况有金而无火，有火而无金，其为凶徒，又可知也。或曰，人命四柱，五行金火多者不足贵。以金刚不能顺物，火暴而难益其生，为气不常，故君子之道鲜美。庚人得丙，辛人得丁，纯阴纯阳，为克为鬼，是为阴阳不定，虽有出身，亦位劣班卑，不能大显。亦通。）
所以龙吟虎啸，风雨助其休祥；火势将兴，故先烟而後焰。
（此为上文五行相克，或未成器，合贵不贵，此又言相克相生之性，因以龙虎烟焰为喻。若五行各得其所，则如龙行雨降，虎啸风生。又如火旺，先有其烟，後有其焰。或以龙吟虎啸二句，喻人年吉而岁运又吉。若初凶後吉者必不然。譬若火之始然，先烟而後焰也。盖烟生於火而能郁火。烟以有气未通为义，岂非火外景而内晦，烟达而後生，不犹人之始凶终吉者哉。徐解：龙吟虎啸，当以戊辰、甲寅，其义甚详，不然，但遇寅与辰相得亦是，先烟後焰，明阴阳气顺，有次序，与其为气也不殊。终非赋义。）
每见凶中有吉、吉乃先凶；吉中有凶。凶为吉兆。
《此本上文，言吉凶相为倚伏。如前论，从魁抵苍龙之宿，财自天来，吉也。是酉中辛克辰中乙木为财，辰乃水乡，复能夺辛金之官，论财却不缺，而失官为凶。大冲临昂胄之乡，人元有害，凶也。却木用金为官，酉则不背官禄，凶中反吉。赋意始於说运，次议五行，之後再详言之。
又如火人，行水运，则是七煞，凶也。或用水为官、吉也。水行巳午运南方，获利为财，吉也。却下有戊己七煞，凶也。如此极多，要学人深造变通，以根本取最重者言之。
昙莹曰：吉凶之相，仍祸福之相因，阴阳之常理也。世固有吉人凶於吉，凶人吉於凶者，君子所不道也，亦道其常而已。凶若胜吉，吉蕴凶中；吉若胜凶，凶藏吉内。驳杂生於纯粹，比和出於战争，故四吉中有凶，凶为吉兆。）
祸旬向末，言福可以迎推；才入衰乡，论灾宜其逆课。
男迎女送，否泰交居；阴阳二气，逆顺折除。
此言灾祸吉凶，由於行运。祸旬向末：如见凶运十年，终满前交吉运，若当生年月气深，或行年太岁扶助，向禄临财，更不须待交运，只在此向末，便可迎详而推之。才入衰乡：人命久历福地，方交背禄财绝之运，然未可便以凶言，是论灾於逆课也。男迎女送，阳男阴女，运顺行也。一运十年，更分前後各五年，凡入吉运，得节气深，男迎者，前五年发福女送者，後五年发福。或曰：男详大运，初入之年，迎何灾福，故云迎。女详大运，将出之年，送何灾福，故云送。男迎女送，否泰交居，作一义看。迎吉送凶，迎凶送吉，是否泰交居也。阴男阳女，阳男阴女，依逆顺行运折除，即前折除三岁为年也，看新旧运上有何吉凶，以运数言。
昙莹曰：此论行运，各指长生，次於衰地，如金生於巳而衰於戌，戌上男顺行於死囚休废，女逆行於帝旺、临官；
巳上男顺旺於申酉之乡，女逆困於寅卯之地，故云祸旬云云。阴阳二气，盖言小运，乃年之气也。大运是月之气也。日干为运，月支为气。小运则从生日後交；大运则论其气而过，二气运行，由我命者也。故曰阴阳二气云云。）
占其金木之内，显於方所分野；标其南北之间，恐不利於往来。一旬之内，於年中而问干。一岁之中，求月中而问日。
向三避五，指方面以穷通；审吉量凶，述岁中之否泰。
（此言运行东西南北、金木水火之乡，有利、不利，兼岁中否泰言也。王氏曰：木火金水乃四方专一之气，各擅方所分野。如春之辛卯、夏之戊午，秋之癸酉，冬之丙子，四方各抱自旺之气，而不可相犯。
故五行旺气，取仲一辰，谓之白虎煞。如东方之木，往西方逢金：南方之火，来北地遇水，所谓煞忌四仲，物禁失道，曰君曰父，不可两亡；以其相克，往必不利。若五行衰绝无气，逢相冲往来，则反互相为福。如乙亥火得癸巳水，火至巳而旺，水至亥而旺，互换逢旺，往来何伤？壬寅之金，为臣不强；庚申之木，事君不暴，独占一隅，奚有造化？盖禄旺贵其自享，患难欲得相救故也。一旬之内，於年中而问干，以年之干，则有以知甲之所寓，於是同旬之生也。一岁之中，求月中而问日，谓一岁之中则有异者，阴阳男女之命也。
求於月而问日者，欲知节气日数，以定几岁为行大运之法也。运之行也，宜向三元生气，避五鬼绝路。指陈方面，穷通阴阳，观禄马之向背，大运之盛衰，由此以审吉凶。不出指顾间，能述岁中之否泰。或以生气、福德、天医为向三；绝体、游魂、五鬼、绝命、本宫为避五。
徐曰：占，读作去声，看当生岁月所占。如木用金为官，在阳命男运，出未入申；阴命男运，出亥入戌，是向禄临财，於金木分野之际。如金用木为财，阳命男运，出丑入寅；阴命男运，出巳入辰，是向禄临财，在木火方所之中。更加太岁、月令、气候扶同言之。标对本言，又有标准之义。则是命基本也。
南者向明而往也。北者向北而来也。此言运气出入动静，或吉、或凶，不可驳杂。或遇交运之年，不可轻举。一旬之内，於年中问干，是月中求日也。一岁之中，求月中问日，是年中求月也。向三、避五，是岁中求吉利方所也。凡坐作进退，向吉避凶，莫大於此矣。
