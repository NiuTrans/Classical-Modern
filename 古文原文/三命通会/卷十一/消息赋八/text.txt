或曰：马前一辰为攀鞍，马後一辰为鞭策。攀鞍有位，与天元带合者，人得之贵也。须要加临吉将，岁运资身，更於旺相之宫，始可言福。驿马微劣，财命休囚，则涂炭辛勤，终无成立。此以四柱临之，定主飘蓬。）
占除望拜，甲午以四八为期；口舌文书，己亥慎三十有二。
善恶相伴，摇动迁移；夹煞持丘，亲姻哭送。
（此论行年大小运，由之於数，数有奇偶之变，吉凶自此以生也。甲午生人，三十二，小运丁酉，金家旺乡，乙丑太岁，本音正库，又逢驿马入宅，天乙加临，故占除望拜之喜。
己亥生人，三十二，小运丁酉在吊客，太岁庚午在死乡，仍为六厄之宫，三元受克，故有口舌文书之患。又岁运交宫，当须意会；吉凶相伴，祸福交攻，未有不因迁变而兴，故云善恶相伴。摇动迁移，则吉凶悔吝生乎动者也。
辰戌丑未，谓之四煞，亦云三丘之地，各以五行、五墓。
假令己巳木命，得乙未日生，此是本家三丘，又加以羊刃，故曰夹煞持丘，危疑者甚。
自行来出入，止夹煞持丘。此一节文，亦备阴阳地理、三元九宫之例。用流年太岁，决其灾福，并尽三命之理兹不尽述。）
兼须详其操执，观其秉持。厚薄论其骨状，成器藉於心源。
木气盛而仁昌，庚辛亏而义寡。
（此言虽用五行定命，见其贵贱灾福，虑有特杰非常之人，似冰鼠火龟，难穷罕测之资，则三元五行，不足以尽之也。兼须详其操执秉持，骨状心源，则视其所以，观其所由，察其所安，心术制行，两得之矣；相貌德行，互见之矣。人焉瘦哉？人焉瘦哉！此珞琭子观人之法，而有合於吾儒之论也。麻衣有心无相，相逐心生；有相无心，心随相灭，亦是此义。甲乙木主仁，丙丁火主礼，戊己土主信，庚辛金主义，壬癸水主智。木盛则仁昌，金亏则义寡，余皆象事知器，占事知来，此以五行配五常，定人之器量也。）
恶曜加而有喜，拟其大器；福星临而祸发，以表凶人。
（修之於身，其德乃真，故曰，忠孝仁义，德之顺也。
虽临诸煞，反为权星；富贵而骄，自贻厥咎。故曰，悖傲无礼，德之逆也。善不失善报，为恶自招殃。此珞琭子深戒之也。拟、表二字最有味。恶曜宜加祸，而反有喜，非大器之君子不能也。盖器识远大之人，忠孝仁义，慎礼守法，祸焉能干？故曰拟。其福星临宜喜而反有祸，乃小人恃命而妄作也。不忠不孝，不仁不义、悖逆无礼，祸焉能逃？故曰以表。《语》曰：凶人凶其吉，吉人吉其凶。此之谓也。此承上文操执秉持、骨状心源而言，君子、小人见矣。）
处定求动，克未尽而难迁；居安问危，可凶中而卜吉。
（此珞琭子教人求名谋动，趋吉避凶之道也。天命在德，亦当论克我、克彼。我克彼则为权，被克此则为鬼。是克是财，不克不食。所谓处定求动，克未尽而难迁，行年岁运五行，来克本命为官，不能迁动，宜宁静以待之。又如士人问功名，不冲不克，则难以发越。
居安问危，可凶中而卜吉者。君子居则观其象而玩其词，动则观其变而玩其占，是以自天佑之吉无不利。且吉凶祸福之兴也，非圣人，孰能察於未萌之前哉？若能趋吉避凶，居安虑危，亦庶乎其无咎矣。）
贵而忘贱，灾自奢生；迷而不返，祸从惑起。
（君子见天命，而不敢求福於天；小人慢天命，而不知正福於己。贵而忘贱，迷而不返，不能居安问危，而转处定求动，是以灾自奢生，祸从惑起，至於亡身败家而不悔，不亦深可哀哉？奢是穷极纷华，惑是耽荒酒色。）
殊常易旧，变处为萌；福善祸淫，吉凶异兆。
（动静为利害之枢机，智虑乃祸福之门户。术不可不慎，机不可不察。小人不知天命，不守常道，轻生易物，则祸淫由此而始也。君子得时而动，失时而守，体天行道，畏於轻动，则福善由此而生也。《易》曰：吉凶悔吝，生乎动者也。又曰：吉凶者，得失之象也。积善之家，必有余庆；积不善之家，必有余殃。又曰：知进退存亡之道者，其唯圣人乎？此珞琭子篇终之大戒也。）
至於公明、季主、尚无识变之文；景纯、仲舒，不载比形之妙。
（管公明，司马季主，郭景纯，董仲舒，此四贤者，探天人之奥，原性命之理，穷阴阳象数，知未来吉凶，尚无识变之文，不载比形之妙，言造化深隐，不易度量。珞琭子不言姓氏，不知何时人。观其赋，自云出自兰野，又称及於郭景纯，疑六朝时人，梁昭明其近之。昭明所居，乃兰陵之野也。或以为周灵王太子子晋，则诬。）
详其往圣，鉴以前贤，或指事以陈谋，或约文而切理，多或少剩，二义难精。今者参详得失，补缀遗踪，规为心鉴，永挂清台，引列终绢，千希得一。
（凡论五行，离道者非也，离世事者非也，离人物者亦非也。或约文而切理，或指事以陈谋，於中神煞交参，吉凶互体，是知五行通道，志物难穷，流布其间，岂云小补？珞琭终於此谈，言是赋之作，详往圣之遗文，鉴前贤之得失，文博而言约，道妙而义深，显仁藏用，乃五行三命之指南也。後学者继此而发明之，使聩者聪，瞽者明，历百世而无穷，统一性之常在。观其始末，通神合变，纵横之论，皆不溺於他术；戒谕之言，多有合於至道。若珞琭者，岂非圆机之士，高尚之流也哉？）
