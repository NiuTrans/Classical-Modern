一旬，十日也；年中，生日也。凡在一月之中，一旬之内，将生日天元配合而言，则知其日中休祥，定立生日为主也。一岁之中，取月令以生克配合而言，则知其月中休咎也。且如人生得地，须太岁为尊，是一岁之中求生月带禄、或官印，原有原无，是月而问日，乃看命总法也。）
壬癸乃秋生而冬旺，亥子同途；甲乙乃夏死而春荣，寅卯一揆。
（此言人命有生旺、死绝，而行运所值，有宜与不宜，通指五行言也。庚为众金之主，故居申而生水，水归亥子，冬天而旺。壬为聚水之源，故居亥而生木，木归寅卯，春天而旺。甲为群木之首，故居寅而生火，火归巳午，夏天而旺。戊为众土之一，故居巳而生金，金归申酉，秋天而旺。
壬癸、亥子一类水也，水生於申而旺於子；
甲乙、寅卯一类木也，木旺於卯而死於午，
故壬癸秋生而冬旺，甲乙夏死而春荣。）
丙寅丁卯，秋天宜以保持；己巳、戊辰，度乾宫而脱厄。
（此指纳音言也。丙寅、丁卯，炉中火，火之旺也。至秋宜以保持，以火至秋而死，况他火乎？己巳、戊辰，大林木，木之盛也。度乾宫而脱厄，以木至亥而生也，况别木乎？
又丙寅、丁卯，举火之类，火既克金，秋天保持者，何也？言水生於秋故也。己巳、戊辰，举木之类，水既生亥，乾宫脱厄者，何也？言亥有乾金故也。明五行休旺之道，造化自然之理，或元命、或行运，或流岁，皆宜慎之。）
值病忧病，逢生得生。旺相峥嵘，休囚灭绝。
论其眷属，忧其死绝。
（值病忧病，以休囚灭绝为言。逢生得生，以旺相峥嵘为义。值病忧病者，五行病中逢鬼是也。木值辛巳金，火值甲申水，土遇庚寅木，金逢乙亥火，如此之类，休囚灭绝。
逢生得生者，五行生处逢生是也，木临癸亥水，火得庚寅木，水值壬申金，金逢丁巳土，如此之类，旺相峥嵘。或值之於当生，或逢之於岁运，更看始终，随宜消息。
五行生我者父母，我生者子孙；克我者官鬼，我克者妻财，比和者兄弟，忌在空亡死绝之地，忧居休囚衰败之乡，随眷属所得言之。此总论正行，生乎天地之间，寓於十二支内，有长生、沐浴、冠带、临官、帝旺、衰，病、死、墓、绝、胎、养，内有四吉、四凶、四平也。）
墓在鬼中，危疑者甚；足下临丧，面前可见。
（墓在鬼中，乃正行墓中途鬼，如金畏己丑火，木防乙未金，水愁丙辰土。土忌戊辰木，火怕壬戌水，如此之格，或行乎岁运，主危疑之甚。足下临丧，以命前二辰为丧门，如辛亥人见己丑，既入墓又临丧，乃足下同为祸。面前可见，言其凶速也。若太岁、诸煞、大小运临之，忧其不测之灾，防有外服之象。）
凭阴察其阳祸，岁星莫犯於孤辰；
恃阳鉴以阴灾，天年忌逢於寡宿。
（寅卯辰人，巳为孤辰，丑为寡宿。其寅辰为阳之位，丑巳为阴之位，故曰凭阴察其阳祸。岁星莫犯於孤辰，巳午未人，以申为孤辰，辰为寡宿，未巳为阴之位，申辰为阳之位，故曰恃阳鉴以阴灾。天年忌逢於寡宿，天年，犹小运也。岁星、犹太岁也。阳以孤辰为重，阴以寡宿为重。
徐曰：阴以阳为对，阳以阴为耦，言阳则未尝无阴，言阴则未尝无阳，故凭阴可以察阳，恃阳可以鉴阴。岁星者，太岁也，不可在孤辰之上。假令寅卯辰人，遇太岁在巳，寅人勾绞，卯人丧吊，辰人谓之控神煞，又谓之邀神然，主阻碍抑塞。天年亦太岁，不可在寡宿之上，如寅卯辰人，遇太岁在丑，辰人勾绞，卯人丧吊，寅人谓之窥神煞，又谓之迫神煞，主人窥窃、逼迫、陷害。其或三元克我，岁运不和，是五行禄马为害之年，则为凶尤甚。）
先论二气，次课延生。父病推其子禄，妻灾课以夫年。
（五行相生为父子，其为传受之气，青赤等类是也。阴阳相制为夫妻，其为交合之辰，支干等类是也。假令金病，无疑畏火，急求水以救之，以金生水为子，能克火故也。又如金之灾者，恐值火也，且看火之休旺何如，此乃救解二法，最为详要。
徐曰：二气者，阴阳也。延生者，命运也。先别阴阳，次分命运。父病二句，是明阴阳进退之象也。假令庚辰人。十月生，庚金病於亥，是父病也。庚生壬为子，壬禄在亥，是子有禄也。庚以乙为妻，大运到巳，乙木病於巳，是妻灾也。如壬癸日生人，以庚辛为父，行亥子运，金病死亥子，主父母灾，或丁忧。丙丁日生人，以庚辛为妻，行寅卯运，金绝寅卯，主妻灾或丧偶。又如丙寅人，大运至戊申，火虽病，而丙寅为戊申之父，土至申长生，子禄既生，父承子禄之荫，虽病亦不至死。如丁卯人，行运至甲午，火克金为妻，金至午而败，可谓妻灾。丁卯火旺於午，又逢天禄，金火相得，阴阳相合，虽五行妻灾，以夫年旺而不为凶。盖父子一体相关，夫妻二体同居，是人之至亲骨肉也。故观其夫子之命，遇凶神恶煞，当刑伤父母妻子，则父病必深，妻灾必重。）
三宫元吉，祸逢可以延推；始末皆凶，灾忽来而迅速。
（三宫，乃禄、命、身三元长生之宫。四柱寓居是宫，逢禄马贵人，五行生旺，谓之元吉。虽行年岁运逢凶神恶煞，欲为之祸，亦迟延而不至於夭折。三元五行无气，加以岁运凶神恶煞来临。是始末皆凶，其祸之至，迅速而不可救。
徐曰：前论阴阳始终，此说人命吉凶。如命内天元、人元、支元，内外岁月时中，值贵禄不居休败，是根基主本，三元元吉。若值行年太岁运命乖危之地，然亦可以推祸至迟延也。若三元内外，虽有禄马贵气，却八字中冲刑破害，不唯有贵而不贵，又终为凶人之命。如遇吉运，则防因福生祸；遇凶运，则灾忽来而迅速。二解同一义也。）
宅墓受煞，落梁尘以呻吟；丧吊临人，变宫商为薤露。
（命前五辰为宅，命後五辰为墓。煞，劫煞，灾煞，岁煞也。命前二辰为丧门。命後二辰为吊客。人，人元也。古之善歌者，有绕梁之声；善唱者，合宫商之曲。今易以呻吟愁叹，变为薤露挽歌，则丧吊临门，宅墓受煞故也。
其或太岁、凶煞临并，大、小运限刑冲，必致凶祸，切宜预备。或宅墓二位，若遇逐年六岁、丧门、吊客、黄旛、豹尾、太阴、大耗、将军诸恶煞入宅，一主呻吟，二主忍痛，三主分离，四主哭泣，此为四声入宅。或云，移居避舍可免。
此言流岁所遇之凶煞也，人命原有，尤重。）
干推两重，防灾於元首之间；支折三轻，慎祸於股肱之内；
下元一气，周居去住之期。
（干推两重者，干为天元，以象元首。遇德见贵者，吉；逢煞值鬼者，凶。天元两值受克，如甲子生，得庚午月，加以庚午日，谓之重者，干不胜重克故也，防灾於头目胸背之间。
支折三轻，支犹人之肢节，主之於命，带三合、六合者吉；逢四冲、三刑者凶。支辰三刑逢伤，如辛酉人，得庚寅月，丁巳日，戊申时，谓之轻者，刑不至於本命故也；慎祸於腹脏、股肱之内，或以三合逢伤，亦通。
下元一气，纳音是也。其主宰五行，逐干支迁变而成否泰，其灾祸不拘元首股肱，故云周居去住之期。
夫干推两重，况三乎？支折三轻，况两乎？此於支轻重之别也。或曰，此论十干，逢大运在本年上值干，反克太岁，干克名为鬼临头，患头面之疾。十二支辰，若身命逢生死，旺五鬼，须有四肢腰脚之疾，比於干为轻也。
复言气运《陶隐居歌》曰：甲己五年乙庚四，丙辛三岁丁壬二，戊癸须从一岁推。又有纳音行运气，相生福德相克凶，五行恭顺皆如意。金人遇金犯凶祸，木人见木营求遂，水人值水主动摇，运气顺逆须还记。
假令癸酉男命，三月生，三月建丙辰，便从丙辰起三岁，丁巳土二岁，此五年纳音是土，别无刑克。戊午住一年，己未住五年，此六年纳音是火，金遇火凶。庚申上四年，辛酉三年，此七年纳音是木，自十二至十八，主营求称遂。余仿此回圈数之。或一宫住五年，或住一年，故云去住之期。大运住在旺乡，设使气有相制，则不能为害。
仁而不仁，虑伤伐於戊己，至於寝食侍卫。
物有鬼物，人有鬼人，逢之为灾，去之为福。
（甲乙木五常为仁，今反言不仁，以其克戊己凶也。如甲见戊，乙见己，用阴偏阳，为克为伐，为孤为背，则五行为不仁也。若甲见己，乙见戊，刚柔相乘，两得其所，未可以不仁言也。赋中举甲乙戊己为例，其余五行可以例求。
