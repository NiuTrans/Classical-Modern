与生地之相逢，宜退身而避位。
凶会吉会、伏吟反吟，阴错阳差，天冲地击。
或逢四煞、五鬼、六害、七伤、地网、天罗、三元九宫，福臻成庆，祸并危疑，扶兮速速，抑乃迟迟。
历贵地而待时，遇比肩而争竞。至若人疲马劣，犹托财旺之乡。
或乃财旺禄衰，建马何避掩冲，岁临尚不为灾，年登故宜获福。
大吉生逢小吉，反寿长年；天罡运至天魁，寄生续寿。
（丑为大吉，未为小吉，如癸未日生人，行丑运，或丁丑日生人，行未运，不得谓之反吟，皆谓之生气。癸受气於巳而成形於未，丁受气於亥而成形於丑，故曰生逢、如六壬发用，丁课在未，癸在丑，亦此意也。丑未为阴阳之中会，天乙贵神所临，主与本逢之则有长年之寿。辰为天罡，戌为天魁，如庚戌生人，行辰运，或甲辰生人，行戌运，不得谓之反吟、庚受气於寅，而成形於辰，甲受气於申，而成形於戌，皆是生气。《鬼谷子》云：罡中有乙，魁里伏辛是也。前云生逢，後云寄生义，不殊也。或曰，此後八旬，再明反吟吉凶，无固必之义，假令乙丑阴命男，在六月生，遁见癸未木，虽本命，生月相克，合主夭伤，却为乙丑纳音金克癸未纳音木，反寿长年。歌云：便将生月用为身，却以纳音回作命。身衰克命短天年，命往克身长寿命是也。假令戊辰阳命男，在三月生，计五岁起运。顺行五十六，运至壬戌纳音水，来生戊辰木，又三月天月德俱在壬，寄在戌上又生木，故曰寄生续寿。
莹和尚曰：以下四节，并用真印，始得其详。乙丑金印，癸未木印，壬辰水印，甲戌火印，戊辰土印。长生续寿，惟寄与反，除此五干，未有知其然也。缘丑中有乙木，未上有癸水，癸水生其乙木，增长禄元，反寿长年，莫非是也。戌中有甲，辰中有壬，壬水生其甲木，续其丙火，故曰天罡运至天魁，寄生续寿。大要十干为禄，定人寿命也。）
从魁抵苍龙之宿，财自天来；太冲临昂胄之乡，人元有害。
（酉为昂胄之乡，从魁是也。卯曰苍龙之宿，大冲是也。
支元取财，今言天来者，缘酉上有辛，卯中有乙，辛金制其乙木，故云财自天来。以其酉金，克其卯木，乙木畏於辛金，禄既被伤，人元受克，若然酉人遇卯为吉，卯人逢酉为凶。位列尊卑，刚柔断矣。
徐曰：苍龙属辰，酉生人逢辰，是酉中辛金，克辰中乙木为财，用支内天元为财也。卯人运至酉，金克木而反相刑，支作人元，故曰有害。害者，是七煞不犯冲刑克制，亦偏阴偏阳也。）
金禄穷於正首，庚重辛轻；木人困於金乡，寅深卯浅。
（阴极生阳，阳极生阴，阴阳自然之理也。阳金生於巳，而死於子，绝於寅；阴金生於子，而死於巳，绝於卯。正死正生之谓重，偏生偏死之谓轻。次以阳木生亥绝申，阴木生午绝酉。阳木申深而酉浅，阴木申浅而酉深。盖寅卯指群木之情，庚辛举众金之类，申是水生之地，木曰困；寅是生火之宫，金云穷也。一云：丙辛有合，故辛轻；乙庚有合，故卯浅。）
