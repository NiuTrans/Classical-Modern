内有杂气财官相兼，偏正两印，同宫禄马，号为内外三奇。
此正指神煞相绊，乃八字中有财有官、有偏正二印，或同宫，或异位，或包藏，或透出，相绊难论吉凶，要轻重较量用之，故曰，内有三奇。歌曰：
寅午戌酉是三奇，兔蛇随猴不可移。
巳酉丑中逢子妙，马猴见猪好光辉。
辰巳子逢即奇处，午亥见寅是贵墀。
猪来赶兔马当欢，寅酉见巳喜相宜。
猪逐马儿蛇後援，水鼠未人火龟池。又曰：
神禄飞来就马骑，资财官职两相宜。
旺中更得本元助，上格荣华第一奇。
如己丑、丁卯、壬午、癸卯，
壬用己为官，丁为财，丁己归禄於午，是此格也，故主大责。
真官时遇命强，早受金紫之封。
此月令正官格也。以下详言格局。
如戊申、甲寅、己丑、丙寅，翁仲益进士。
良马月乘时健，末迁银青之职。
此月令正财格也。财官二格，官当取贵，财当取富。
今俱以贵言，是从日干取得月内支干之财，无所冲克者言之。其福与正官同。诗云：
日干爱取月支财，金玉家藏看积堆。
更看天干财为贵，纷纷金帛自天来。是也。
月印附日无财气，为黄榜招贤。
此月令正印格也。
《喜忌篇》云：月生日干无天财，乃印绶之名。
又云：印绶生月岁时，忌见财星。运入财乡，却宜退身避职。印绶畏财，须天干岁时无财方取。又，月印难得十全。
如甲日亥月透出癸字，变偏为正。方为十全，主招恩宠遇贵。又得祖父之财，然亦不免先遭耻辱，或偏生，以贱至贵，以贫至富，自婢为妇，以吏为官，以卒补将，皆偏印之所致也。
偏正俱有，又有浅灾，或重拜父母，或僧俗相杂，或过房寄养，或偏生正养，或正生偏养，又忌比肩争宠分恩，羊刃多或合去，或印微，遇而不遇，虽有荐举，亦不能拔萃超群。《赋》云： 印旺官生，必掌钧衡之任 是也。
日禄归时没官星，号青云得路。
此日归禄时格也。
大抵印绶，第一最好行伤官食神，财运方发。忌官刑冲羊刃。以上真官真财真印真禄，皆十干天地阴阳正气，生克至理。惟月分得之无破，准经文。有破坏者，随轻重言之。
时得发福较晚，然皆自救，可以创业垂统。
归禄一格，只喜时上见之，若月支重见，名为建禄不富。
月单见，时上却喜财食见官，是别格论。
月令七煞，而煞身俱强，当为黑头宰相。
此月令七煞格也。大抵月令煞，要身煞两强，方主大贵。
若身强煞浅，须财以生。煞强身弱，须印以助，或羊刃合之，皆为贵命。若印合与制星相攻，身弱必夭，不然残疾。
如癸卯、乙卯、己巳、乙丑。癸卯、丁巳、壬寅、甲辰。
壬寅、乙巳、庚寅、丙子，俱身强煞旺有制，所以大贵。
《喜忌篇》云：
五行遇月支偏官，岁时中亦宜制伏，所以救赋之偏也。
时上偏财，而财命并旺，须出白屋公卿。
此时上偏财格也。
只一位为吉，见合不为福，忌比肩兄弟争夺，刑冲克被。
如丙戌、戊戌、戊子、壬子，
戊克癸为正财，重有子字，壬字，为偏财透露。
又如，丁亥、戊申、壬申、丙午，
虽年有丁火，喜有合制，又阴火能夺阳火权，故贵。
