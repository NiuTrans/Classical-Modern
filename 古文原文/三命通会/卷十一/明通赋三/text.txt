柱中日干健旺，或有比肩破合去财，
则印煞可以双收，亦主发达，但不清也。
诗云：
忽逢甲己加金局，丙火寻常便可嗟。
运行旺火生身地，功名何处不光华。是也。
建禄遇官则贵，遇财则富。遇印则秀，败财破印。不吉。
建禄则身旺。故用官、用印、用财皆吉。
有败财、羊刃、比肩，则身太旺。
皆足以劫我之财，分我之官，夺我之印。
建禄尤喜印与财，故见败财破印，则偏枯不成造化。
财印俱见混杂，不富不秀，无成之命也。
官煞两停，喜者存之，憎者去之。
武能去正留偏，化官为煞。文能去偏留正，化煞为官。
运逢身旺必加封。财印交差，欲其进也，忌其退也。
贵能见义忘利，取印舍财。富则见利忘义，取财舍印。
岁遇命强而进爵。
官煞不可并用，财印难以交留，故喜增存弃，或去煞留官，或去官留煞，欲忌进退，或取印舍财，或取财舍印，各从其有力而重者用之。文武富贵，亦推言其类，未必尽然。
四格皆以身旺命强为主，岁运生扶为妙。通容融论之。
身与财旺力停，得官煞来亦可化财助印，为福益厚。
身弱无官煞来化，不惟不胜官煞。
而财印交差，身制不让，无可为倚，必定贫贱。
十干背禄，喜见财丰。败逢比肩逐马。
官煞俱有，犹如去煞留官。
印助身强，必定收功拜职。
此言伤官格也。
《喜忌篇》云：十干背禄，岁时喜见官星。
运至比肩，号曰背禄逐马。是也。
五行食神，许乘马盛，祸生正印枭神。
官煞一来，误致反贤败德。
枭神印旺，立见破败伤身。
此言食神格也。此因上文背禄逐马，穷极将官煞而转为福。故此章言因财致富，被官煞助印为祸，而反大坏。
互文见义，不可不详察之。
盖食神喜财怕枭。官煞生印，则枭愈旺。
伤喜见印，食怕见印，故并言之。
戊日午月，勿作刃看。时岁火多，转为印绶。
此羊刃与印同宫，火多则印旺，故能转弱从强。
然刃助身强，又得印助，则文理高致，可以隐恶而扬善。
若有己字透出，仍以刃断。
印刃俱有，其人不免性毒。有好运来成功。
运退刃来，或被财冲起，亦凶。喜正官制中为妙。
如癸亥，戊午、戊午、戊午，此命正合此论。
丙日丑月，非为背禄。支干金旺，反作赀财。
丙日生逢丑月，丑中己土，伤官背禄，主贫。得干支庚辛，金气旺盛，土能生金，却为财断。须丙日建，或寅午戌火局亦旺，可任其财。
时支是丑，支中巳酉合庚辛透出，丙火生旺者，亦合此格。如丙日本身自旺，单见丑月，无庚辛透露，及巳酉丑局，真背禄矣。
官坐刃头终被刑，贵压三刑须执政。
如甲日见辛卯月，及辛卯时，官不得令，反被卯中丁火伤克，岁运又见，定然遭刑。若官煞制伏得宜，虽以贵论，遇刃年终凶，是羊刃最坏造化也。
贵压三刑，乃命中犯三刑，虽凶，若得一个天乙贵人正照。生旺得时，反主掌典刑政，可专征伐。贵人不生旺者，亦可作从政断。是贵神，最为吉煞也。
德盖七煞，必是安禅之士。花迎六合，岂非淫荡之人。
德即天月德，乃慈善神也。七煞，乃孤辰煞也。
德盖七煞，主人有道德，因道德而生富贵。
花即桃花煞，乃淫荡煞也。六合，乃多情煞也。
花迎六合，主好色歌唱，大非端士。
又如：戊午生人，见癸丑之类，乃支干交合，为滚浪桃花。四柱子午卯酉，为遍野桃花，主男不媒而婚，女不媒而嫁。
孤寡双全带官印，当膺住持；无则只为道行。
孤辰、寡宿二煞，怕双逢叠见，只一位不论。
带官印在上，虽为僧道亦贵，如无，只平常僧道而已。
如甲戌、戊辰、庚辰、丙子；
甲戌、戊辰、庚辰、丁丑。
俱是清高长老之命。
控邀隔角，逢生旺必过房舍；绝则终守鳏孀。
控神、邀神，是孤寡煞也。
假令寅卯辰人，见巳，辰人谓之控神煞，又谓之邀神煞。
见丑，寅人谓之窥神煞，又谓之追神煞。余仿此。
更值岁运不和，三元刑战，为凶尤甚。
吞啖全排，家人消散；空亡遍见，亲属离伤。
吞啖空亡二煞，乃克害孤寡之辰也。须全排遍见，方如经断。若食遇吞啖，财食贵禄等格，见空亡尤为不吉。
财印双伤，断其必无上下。官煞俱去，知其少失爷娘。
此二节专论骨肉。
纯耗纯刃交差，牛羊类断。纯阴纯阳排克，猪狗徒看。
大耗羊刃，乃神煞之最恶者。孤阴孤阳，乃干支之不调者。耗、刃攒聚交至四柱上，主贱之极，作牛羊之类断之。
天干皆是一偏，地支冲刑破害，必是无正性之人，作猪狗之徒论之。
若驿马六害、华盖劫煞、亡神年月等煞，见偏阴偏阳，尤凶。如甲子、庚午、甲子、庚午，甲用辛为官，庚煞透出，又不得令。甲用己为财，发禄午月，子午对冲，财又不成，作不仁不义断之。
如甲午、甲戌、甲午、甲子，三甲并见，用官官不显，财印俱冲并无所托，当是贪图无厌、不认六亲、薄情背礼之人也。
衰受众枭，乃是寄食长工。绝逢重食，宜作屠行牙侩。
枭与食相反，故并举之，其身嫌衰绝一也。
衰而逢枭，难作偏印；绝而逢食，难作寿星；故皆不吉。
寄食长工，因枭难得饱食。屠行牙侩，因食虽得饱而贱。
若也纯官、纯煞、纯马、纯财，身旺无杂，则官居极品。
凡命，以纯粹不杂为上，偏枯混乱为下。
且如甲日，以辛为官，柱中只有酉、辛等，是用纯官。
以庚为煞，柱中只有申、庚字，是谓纯煞。
以正财为马，柱中只有丑未己字。
以偏财为财，柱中只有辰戌戊字，谓之纯马、纯财。
值身旺，为大富贵格。
建禄得格，出身便是富足。日下次之，时下又次之。
建禄遇正官第一，正财次之，惟煞寿不永。
若羊刃之月，纯煞第一，财格则防横事。
癸卯、乙卯、己巳、乙丑，此命纯煞乃能尽善，亦贵为极品。甲戌、丁卯、己巳、乙亥，官煞混杂，赖甲己合化为贵。
因杂化力过，不得善终。
全印、全冲、全制、全食，命强无破，则禄受千锺。
全印，如甲日见子癸壬亥，或正，或偏，无所驳杂。
全冲，如地支纯亥、纯巳、纯子、纯午之类，冲出禄马。
或寅申巳亥，子午卯酉，辰戌丑未，皆是。
全制如甲日见丁字或午字，伤尽官星，虚空生出土来为财。全食，如甲见丙，柱中纯寅之类，须得日主生旺，正库临官。月日时者，皆贵人也。
如己未、乙亥、丙寅、辛卯，此全印驳杂，又有辛财克刑，运行身旺则贵显。行身衰，则刑陷。
如辛亥、己亥、辛亥、己亥，四柱纯亥，冲出巳中丙戊。
全冲为贵。）
日干太旺无依，若不为僧，固宜为道。
天元赢弱无辅，若不为技，则当为巫。
此言太过不及，皆不为吉也。
太过，则财官死绝，所以主孤。
不及，则财官难任，所以主艺。
见造化，贵中和也。若有依有辅，则不可以是论。
《喜忌篇》云：柱中官星太旺，天元赢弱之名。
日干旺甚无依，若不为僧即道。
身弱有生必发，忌财马以相伤。
此身弱用印忌财伤印，为贪财坏印之说，须分财印轻重言之。《喜忌篇》云：日干无气，时逢羊刃不为凶。
羊刃所以劫财，柱中财多身弱，故羊刃不忌。须并论之。
食神逢枭则夭，喜财星而生救。
此食神怕枭，要财制枭，为用神有救，须分财轻重言之。
印则忌财，食则要财，义各有所当也。
甲子日逢子时，没庚辛申酉丑午，谓之禄马飞来。
此子遥巳格也。
庚申时逢戊日，无甲丙卯寅午丁，名曰食神明旺。
此专食合禄格也。
《喜忌篇》云：庚申时逢戊日，名食种干旺之方；
月犯甲丙卯寅，此乃遇而不遇。是也。
庚壬子冲午禄，切忌丙丁。
此正冲禄马格也。
辛癸丑合巳宫，须嫌子巳。
此丑遥巳格也。
《喜忌篇》云：辛癸日多逢丑地，不喜官星。
岁时逢子巳二宫，虚名虚利。是也
丙午丁巳准此，最忌刑冲。
此倒冲禄马格也。
壬子癸亥例同，亦防填实。
以上正冲、倒冲，遥合，通融，互文见义。
举丙丁与巳，忌填实也。举子，忌刑冲也。
如丙子、庚寅、丙午、癸巳；
庚寅、壬午、丙午、戊戌，二命喜寅午戌全。
如辛酉、癸巳、丁巳，乙巳；
癸卯、丁巳、丁巳、乙巳，二命喜巳字多，不论有合、无合，皆吉。惟忌辰字绊住，则不能冲。却喜巳酉丑全，是正冲格也。《喜忌篇》云：若送伤官月建，如凶处未必为凶；内有正倒禄飞，忌官星亦嫌羁绊。是也。
