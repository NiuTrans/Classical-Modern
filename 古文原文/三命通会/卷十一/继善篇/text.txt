人禀天地，命属阴阳。
生居覆载之内，尽在五行之中。
欲知贵贱，先观月令乃提纲。
次断吉凶，专用日干为主本。
三元要成格局。
四柱喜见财官。
用神不可损伤。
日主最宜健旺。
年伤日干，名为本主不和。
岁月时中，大怕官煞混杂。
取用凭於生月，当推究其浅深。
发觉在於日时，要消详於强弱。
官星正气，忌见刑冲。
时上偏财，怕逢兄弟。
生气印绶利官运，畏入财乡。
七煞偏官喜制伏，不宜太过。
伤官复行官运，不测灾来。
阳刃冲合岁君，勃然祸至。
富而且贵，定因财旺生官。
非夭即贫，必是身衰遇鬼。
六壬生临午位，号曰禄马同乡。
癸日坐向巳宫，乃是财官双美。
财多身弱，正为富屋贫人。
以煞化权，定显寒门贵客。
登科甲第，官星临无破之官。
纳粟奏名，财库居生旺之地。
官贵太盛，才临旺处必倾。
印绶被伤，倘若荣华不久。
有官有印无破，作廊庙之材。
无印无官有格，乃朝廷之用。
名题金榜，须还身旺逢官。
得佐圣君，贵在冲官逢合。
非格非局，见之焉得为奇。
身弱遇官，得後徒然费力。
小人命内，亦有正印官星。
君子格中，也犯羊刃七煞。
生平少病，日主高强。
一世安然，财命有气。
官刑不犯，印绶天德同宫。
少乐多忧，盖缘日主自弱。
身强煞浅，假煞为权。
煞重身轻，终身有损。
衰则变官为鬼。
旺则化鬼为官。
月生日干，运行不喜财乡。
日主无依，却喜运行财地。
时归日禄，生平不喜官星。
阴若朝阳，切忌丙丁离位。
太岁乃众煞之主，入命未必为殃。
若遇战斗之乡，必主刑於本命。
岁伤日干，有祸必轻。
日犯岁君，灾殃必重。
五行有救，其年反必为财。
四柱无情，故论名为克岁。
庚辛来伤甲乙，丙丁先见无危。
丙丁反克庚辛，壬癸遇之不畏。
戊己愁逢甲乙，干头须要庚辛。
壬癸虑遭戊己，甲乙临之有救。
壬来克丙，须要戊字当头。
癸去伤丁，却喜己来相助。
庚得壬男制丙，天作长年。
甲以乙妹妻庚，凶为吉兆。
天元虽旺，若无依倚是常人。
日主太柔，纵遇财官为寒士。
女人无煞带二德，作两国之封。
男命身强遇三奇，为一品之贵。
甲逢己而生旺，定怀中正之心。
丁遇壬而太过，必犯淫讹之乱。
丙临申位逢阳水，难获延年
（月逢印绶，则安富尊荣）。
己入亥宫见阴木，终为损寿
（时遇丙寅，则冠带簪缨）。
庚值寅而遇丙，主旺无危。
乙遇巳而见辛，身衰有祸。
乙遇庚旺，常存仁义之心。
丙合辛生，镇掌威权之职。
一木叠逢火位，名为气散之文。
独水三犯庚辛，号曰体全之象。
水归冬旺，生平乐自无忧。
木在春生，处世安然必寿。
金弱遇火炎之地，血疾无疑。
土虚逢木旺之乡，脾伤定论。
筋疼骨痛，皆因木被金伤。
眼暗目昏，必是火遭水克。
金逢艮而遇土，号曰还魂。
水入巽而见金，名为不绝。
土临卯位，未中年便欲灰心。
金遇火乡，虽少壮必然挫志。
金木交争刑战，仁义俱无。
水火递互相伤，是非日有。
木从水养，水盛而木则漂流。
金赖土生，土厚而金遭埋没。
是以五行不可偏枯，务禀中和之气。
更能绝虑忘思，鉴命无差无误。
