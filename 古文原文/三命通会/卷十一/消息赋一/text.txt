（珞琭子着，育吾子解）
元一气兮先天，禀清浊兮自然。着三才以成象，播四气以为年。
（以原造化之始，三命之所由生也。三命以干为禄，谓之天元；以支为命，谓之人元；以纳音为身，谓之地元。此古人窥见造化，所以法天地而体阴阳，配四柱而成八字。此珞琭子首言之义也。）
以干为禄，向背定其贫富；以支为命，详逆顺以循环。
（干犹木之干，支犹木之枝。统言之，干阳而支阴也；分言之，干支各有阴阳也。十干之禄，寄十二支中，阳道顺行，阴道逆转，皆自长生而数，遇本音临官以寓焉。此阳生阴死、阴生阳死、自然之理也。
以干为禄而推之，则有向背。如甲禄在寅，遇丑则谓之向，见卯则谓之背。故禄前一辰日羊刃，禄後一辰曰禄库。《经》云：向禄则生，背禄则死。此所谓向背定其贫富者与！以支为命而详之，则有逆顺。如阳男阴女，从生月顺行；阴男阳女，从生月逆行。人禀受阴阳逆顺之气，在乎支干之中，周而复始，往来回圈，如寒暑之运四时而无穷者也。故曰，以支为命，详逆顺以回圈。
昙莹曰：干禄推之有向背，吉凶究之有浅深。背而逆者，可定其贫；向而顺者，以知其富。然而不在一途取轨，亦有逢背禄而不贫。於是支作人元，运商徒而得失，男迎女送，否泰交居，会吉会凶，作用定矣。）
运行则一辰十岁；折除乃三日为年。
精休旺以为妙，穷通变以为玄。
（先言干支，则八字定矣。行运乃三命之最要者故首举其法，以示人焉。运行则一辰十载；折除乃三日为年。此古人立运之法也。折除要明实历之数，命有节气浅深不同，运有就生就节互异，中间或休或旺，要与八字符协。有喜生旺而恶休败，有宜休败而嫌生旺，千变万化，非达玄通幽消息，以尽造化之妙，其孰能与於斯？故曰：化而裁之谓之变，推而行之谓之通，通变之理得矣。吉凶之义存焉，故能为妙为元，尽善尽美。）
其为气也，将来者进，成功者退。如蛇在灰、如鳝在尘。
（气、五行之气也，播於四时。如春则木旺、火相、土死、金囚、水休，迎之以临官、帝旺，将来者进；背之以休废、死绝，成功者退。五行之气，回圈进退，人之行运，每居一辰，相者既进，旺者则退，当权者用之为福，不当权者用之无益。若五行气过则退，蛇鳝皆属火类，火至囚死为土，休废为灰。巳中三兽，为蛇、为鳝、为蚓，故知蛇鳝为火，至囚死休废，则在尘在灰是土进而火退也。
莹和尚曰：鳝蚓为水土之属，居尘必忧。腾蛇乃灰火之神，处灰为乐。方以类聚，物以群分，顺其所欲则吉；乖其所趋则凶，即物可以观造化也。人之行运，虽同一宫，而气有进退，所处不异；而命有生死，见其不可不精休旺、穷通变也。此说得之。）
其为有也，是从无而立有；其为无也，天垂象以示文。
（此正明五行之气，是从无而立有，故借天象五星以明之。盖播物之初，孰为之有？太极之後，谁为之无，有出於无，无生於有。在天成象，在地成形，变化见矣。）
其为常也，立仁立义；其为事也，或见或闻。
（五行，在天为五星，在地为五岳，在人为五脏，推而行之，则为五常，常有可久之道。《易》曰：立天之道，曰阴与阳；立地之道，曰柔与刚；立人之道，曰仁与义。人之道，非仁与义。则不能立也。《书》曰：二五事，一曰貌，二曰言，三曰视，四曰听，五曰思。五常、五事，皆五行之变化，与人事相通。人之性情去就，见闻动静，皆不逃乎此数。
或见或闻，如金木水火土则见，而宫商角徵羽则闻；貌言视听思则见，而肃又哲谋圣则闻。盖五行之用，至不可胜穷，非因机明智之士，孰能精察而默识之哉？）
崇为宝也，奇为贵也。将星扶德，天乙加临；
本主休囚，行藏汨没。
（崇者，卑之反。奇者，偶之对。物以积而高，高之为崇，在五行，上生下是也。物以无与耦之为奇；在五行异而乃群是也。将星，月将也。德、天、月德也。天乙，贵神也。
生年为本，生日为主，休囚对生旺言。人命年、月、日、时，四柱有五行，上生下。有三奇，乙丙丁。更带将星，德贵。主本生旺得地，所谓吉将交临，而福臻成庆，此为至贵之命。 赋 先言崇奇为宝贵，後言主本忌休囚，见崇奇为难遇，以主本为切要，而诸方神煞则次而言之。是知命以五行为先，生旺为上，将星德贵又神煞之最吉者矣。
徐曰：崇以主本言，凡命中掌寿掌财掌灾福之辰，亦谓之崇。奇以禄马言，凡命中财官印食，亦谓之奇。德者日支德，辰，即六合也。如壬寅年、庚戌月，癸卯日，乙卯时，九月将在卯，扶其生日；五行九月金土六合，卯戌合，乙庚合，戊癸合。如此五行，各不居休败之地、则贵。似非赋义。）
至若勾陈得位，不亏小信以成仁；真武当权，知是大才而分瑞。
（此举水土，以例其余。勾陈为土之将，其於常也为信。真武乃水之神，其於常也为智。信也者，足以达於圣；智也者，足以撰其道。五行之用、独善於兹。得位者，戊己生七月，母在子乡、当权者，壬癸生七月，子居母家。二物同源、俱生於申故也。徐以戊己坐临寅卯、并亥卯未；壬癸坐临午巳，及辰戌丑未，下有官印、禄马、旺相库墓，为得位当权，似与联义有背。不若只以土生四季，水遇三冬为是。）
不仁不义，庚辛与甲乙交差；或是或非，壬癸与丙丁相畏。
（上言当权得位，则不交差，不相畏也。若甲见庚，乙见辛，丙见壬，丁见癸，犹二女同居，两男并处，阴阳不合，不成庆也。庚辛主义，甲乙主仁，以交差，故不仁不义。丙丁主礼，壬癸主智，以相畏，故或是或非。
若庚合於乙，辛合於甲，则刚柔相乘，仁义兼济，非交差也。若丙见癸官，丁合壬禄，则阴阳相配，水火既济，非相畏也。或以甲申、乙酉为不仁，庚寅、辛卯为不义，缘寅申庚申之交差，卯酉乙辛之暗战；丙遇壬，则丙非壬是；丁逢癸，则癸是丁非、子午同然，巳亥一致。凡十遇此一辰，始可言之。）
故有先贤谦己，处俗求仙。崇释则离官修定；归道乃水府求玄。
（仁义在乖於得失，是非常绊於荣枯，於是日用不知，曾无休息，故有先贤谦己，处俗求仙，割爱少私寡欲。或崇释以灭心之火，或归道以益肾之精，内守精神，外除幻妄，达物我非有，明色空究竟者，莫非是也。）
是知五行通道，取用多门。理於贤人，乱於不肖。成於妙用，败於不能。
（道无乎不在，物无乎非道，五行变化，通乎大道，何所不该，其取用不一，故谓多门。如识者取之以修定，仙者取之则求元。自非顿悟之士，岂能与此？是故贤者得之，能穷理尽性，达五行之妙用；愚者失之，终亦自昧，而无所得。能者养之以取福，不能者败之以取祸。《易》曰：苟非其人，道不虚行。）
见不见之形，无时不有；抽不抽之绪，万古联绵。
（见不见之形，如十干禄寄十二支，有见不见之形存焉。
甲禄寅，寅为显见之禄；不见寅而见戌，以五子元遁至戌见甲戌，成为甲之禄堂，此所谓不见之禄。
甲以辛为官，辛禄酉，甲受金鸡酉，为明见之官；不见酉而见未，以天官遁甲入羊群，未上有辛，此所谓不见之官。
抽不抽之绪，如阳气生子旺卯终午，阴气生午旺酉终子，阳生则阴死，阴变则阳化，子午乃阴阳化生之始，终无极也。阴极则阳生，阳机则阴生，气自子午中，孚甲抽轧而出，出入无间，往来不穷，如丝绪之联绵，万古不断之义。
《太玄》云：见不见之形，抽不抽之绪，则日迁月变，暑往寒来，代废代兴，更休更旺，一显一晦，一缩一抽，绵绵常存，无时不有。盖阴阳五行，有见不见，有抽不抽，其理玄妙，其机发泄，无物不有，无时不然，自有天地人以来，便如此，要顿悟何如。）
是以河公惧其七煞，宣父畏其元辰。峨眉阐以三生，无全士庶；鬼谷播其九命，约以星观。今集诸家之要，发其偏见之能，是以未解曲通，妙须神悟。
（元辰七煞，煞之最凶。命禀五行，斯患孰逃？上古圣贤，如河上公，仙之流也；文宣王，圣之至也，犹惧是二者，况其下乎？於是着书济世，吉凶祸福，告在未萌。峨眉仙阐以三生，非不精也；鬼谷子播其九命，非不通也。指陈玄言、幽奥难测，故云，约以星观，无全士庶。三生，禄命身也。九命、身命两宫，禄马二位，生年胎月、日、时也。路碌子参集诸家之要旨，略其偏见之能，独发心得之见，着为是文，大解玄义，曲通妙机，在学者神悟而变通之，斯为善矣。）
