盛德乘时曰旺。如春木旺，旺则生火，火乃木之子，子乘父业，故火相；木用水生，生我者父母，今子嗣得时，登高明显赫之地，而生我者当知退矣，故水休。休者，美之无极，休然无事之义。火能克金，金乃木之鬼，被火克制，不能施设，故金囚；火能生土，土为木之财，财为隐藏之物，草木发生，土散气尘，所以春木克土则死。夏火旺火，生土则土相，木生火则木休，水克火则水囚，火克金则金死。六月土旺，土生金则金相，火生土则火休，木克土则木囚，土克水则水死。秋金旺，金生水则水相，土生金则土休，火克金则火囚，金克木则木死。冬水旺，水生木则木相，金生水则金休，土克水则土囚，水克火则火死。
观夏月大旱，金石流，水土焦。六月暑气增，寒气灭；秋月金胜，草木黄落；冬月大寒太冷，水结冰，火气顿减，其旺其死，概可见矣。盖四时之序，节满即谢，五行之性，功成必复，故阳极而降，阴极而升，日中则昃，月盈则亏。此天之常道也。人生天地，势积必损，财聚必散，年少反衰，乐极反悲。此人之常情也。故一盛一衰，或得或失，荣枯进退，难逃此理，经云：人虽灵于万物，命莫逃乎五行。斯言尽矣。
五行寄生十二宫：长生、沐浴、冠带、临官、帝旺、衰、病、死、墓、绝、胎、养，循环无端，周而复始，造物大体与人相似，循环十二宫亦若人世轮回也。《三命提要》云： 五行寄生十二宫，一曰受气，又曰绝，曰脆，以万物在地中未有其象，如母腹空，未有物也；二曰受胎，天地气交，氤氲造物，其物在地中萌芽，始有其气，如人受父母之气也；三曰成形，万物在地中成形，如人在母腹成形也；四曰长生，万物发生向荣，如人始生而向长也；五曰沐浴，又曰败，以万物始生，形体柔脆，易为所损，如人生后三日以沐浴之，几至困绝也；六曰冠带，万物渐荣秀，如人具衣冠也；七曰临官，万物既秀实，如人之临官也；八曰帝旺，万物成熟，如人之兴旺也；九曰衰，万物形衰，如人之气衰也；十曰病，万物病，如人之病也；十一曰死，万物死，如人之死也；十二曰墓，又曰库，以万物成功而藏之库，如人之终而归墓也。归墓则又受气，胞胎而生。 
凡推造化，见生旺者未必便作吉论，见休囚死绝未必便作凶言。如生旺太过，宜乎制伏，死绝不及，宜乎生扶，妙在识其通变。古以胎生旺库为四贵，死绝病败为四忌，余为四平，亦大概言之。
