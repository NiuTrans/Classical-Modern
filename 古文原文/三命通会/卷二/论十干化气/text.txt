复阳子曰： 十干合而化者，阴阳之配，夫妇之道也。 遇六合，合遁三则化。以五子余数至已上得合；既合，遁虎统龙，龙主阳，得司天而成变化者也。子者，坎之位，天一生水媾精之象，胎娠阳中。故男子从子左行三十至巳，阳也，故三十而娶，女子从子右行二十至巳，阴也，故二十而嫁。此人事合五行之造化，讵可过于此期哉？
东壬子，至丁巳六数。故丁与壬合，丁壬化木。甲德统龙。
南戊子，至癸巳六数。故戊与癸合，戊癸化火。丙德统龙。
西庚子，至乙巳六数。故乙与庚合，乙庚化金。庚德统龙。
中甲子，至己巳六数。故甲与己合。甲己化土。戊德统龙。
北丙子，至辛巳六数。故丙与辛合，丙辛化水。壬德统龙。
甲己之岁，戊德统龙以土，司化钧天土气；乙庚之岁，庚德统龙以金，司化颢天金气；丙辛之岁，壬德统龙以水，司化玄天水气；丁壬之岁，甲德统龙以木，司化苍天木气；戊癸之岁，丙德统龙以火，司化炎天火气。统龙天德，上下临御以成变化，品汇咸亨。故丙遇辛，得申子辰而奋发；乙遇庚，得巳酉丑而掀轰；丁遇壬，得亥卯未而清贵；戊遇癸，得寅午戌而荣显；甲遇己，得辰戌丑未而旺相。是以五运以五宫为正庙，我入母宫为福德，我入子宫为漏泄，我入鬼宫为刑伤，我入妻宫为财帛；子反能克制于凶煞，仍究煞气制之。所以五运造化无穷，唯生克制化。
三车以甲己年遁起，丙寅至戊辰三数，数至三则变化，辰为龙，亦能变化，故甲己、乙庚、丙辛、丁壬、戊癸随其所属天干而得其气。又曰：甲己丙作首，丙属火，火生土，故化土。余例推。其说不外前理。
大凡化气，只取日干而言配合之神。或年月与时皆可用，但要日辰得旺气于时；若不得月中旺气，只时上旺气，亦可；尚得月中旺气而时上不乘旺气则不可；若月与日时俱得旺气，方为全吉。
甲己化土，非辰戌丑未月不化，其次午月亦化，有戊字间之则不化，名曰妒合。凡辰戌丑未生人，柱有巳亥为受气临官，至晚年不吉，有官夺官，有财夺财。夫受气临官，长生第四位也，以干为主，双犯则应，余月不应，又曰：甲己化土，切要木为官，得亥卯、亥未为官，戊癸气为福，忌见丁壬日时。
乙庚化金，非巳酉丑月不化，其次七月亦化，有甲字间之则不化，名曰妒合。凡巳酉丑生人，柱有庚申为受气临官，晚年不佳。又曰：乙庚化金，切要火为官，故喜丙丁己午甲己为福，忌见戊癸日时。
丙辛化水。非申子辰月不化，其次十月亦化，柱有丁字不化，名曰妒合。凡申子辰生人见癸亥，名曰受气临官，亦主晚年不佳。又曰：丙辛化水，切要土为官，得辰戌丑未为官，乙庚为福，忌见甲己日时。
丁壬化木，非亥卯未月不化，其次正月亦化，柱有丙字不化，名曰妒合。亥卯未生人见甲寅，名曰受气临官，晚年不佳。又曰：丁壬化木，切要庚辛申酉为官，丙辛为福，忌见乙庚日时。
戊癸化火，非丙午戌月不化，其次四月亦化，柱有己字不化，名曰妒合。凡寅午戌生人见丁巳为受气临官，晚年不佳。又曰：戊癸化火，切要壬癸亥子为官，丁壬为福，忌见丙辛日时。
甲己化土，喜戊辰时生，四季月其土成象，柱中生旺，有气为上。不可见火，见火则虚，见木气则克坏。是甲己日怕丙丁时，余月喜丙。
乙庚化金，喜庚辰时生，申酉月其金成象。喜戊土相生，甲己为福。不喜死败，故此月有乙庚日怕子寅时。
丙辛化水，喜壬辰时生，亥子月其水成象。爱庚字相生之气，乙庚为福。故此月有丙辛日怕卯巳时。
丁壬化木，喜甲辰时生，寅卯月其木成象。喜丙辛为福。故此月有丁壬日怕午申时。
戊癸化火，喜丙辰时生，巳午月其火成象。爱甲字相生，丁壬为福。怕卯酉日时，若犯戊巳，是火见土，即暗伏不明。
丙寅辛卯、丙辰辛卯、庚申乙酉、庚戌乙酉、己亥甲子，己丑甲子，癸巳戊午、癸未戊午、戊子癸丑、戊寅癸丑、己酉甲戌、己亥天戌、乙巳庚辰、乙卯庚辰、壬午丁未、壬申丁未，以上地支相连，是同气也，故为正化。
有转角进化。干合中见支辰，四角相顺连，如甲辰见己巳之类。日时遇之，成立功名不难。
有转角退化。干合中见支午，四角相返连，如甲午见己巳之类。日时遇之，功名差晚，到好处多退减，岁运逢之亦歇灭。
有座下自化，乃壬午、丁亥、戊子、甲午、辛巳、癸巳，丁禄在午，壬与丁合，壬禄在亥，丁与壬合之例。壬午、丁亥为福最深，戊子聪明，辛巳权谋，甲午亦作小亨，癸巳贵中有酒色之疾。
