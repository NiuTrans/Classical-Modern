夫合者，和也，乃阴阳相和，其气自合。子寅辰午申戌六者为阳，丑卯已未酉亥六者为阴，是以一阴一阳和而谓之合。子合丑，寅合亥，却不子合亥，寅合丑，夫何故？造物中虽是阴阳为合，气数中要占阳气为尊，子为一阳，丑为二阴，一二成三数；寅为三阳，亥是六阴，三六成九数；卯为四阳，戌是五阴，四五得九数；辰为五阳，酉为四阴，五四得九数；巳为六阳，申为三阴，六三得九数；午为一阳，未为二阴，一二得三数。子丑午未各得三者，三生万物，余皆得九者，乃阳数极也。
夫合有合禄、合马、合贵之说。珞录子云：是从无而立有，谓见不见之形也。从无立有，喻如甲生人以寅为禄，不见寅而见亥，谓之合禄；寅生人以申为马，不见申而见巳，谓之合马；甲戌庚人以丑未为贵，不见丑未而见子午，谓之合贵。经云：明合不如暗合，拱实不拱虚。此之谓也。《天元变化书》云：子合丑福轻，丑合子福盛；寅合亥福清，亥合寅福慢；戌合卯福虚，卯合戌福厚；辰合酉福弱，酉合辰大利；午合未福慢，未合午大利；已合申福慢，申合巳官气盛。如甲午辛未只是身旺，却命禄弱，如乙未壬午虽禄弱粗得。又曰：男子忌合绝，女人忌合贵。
