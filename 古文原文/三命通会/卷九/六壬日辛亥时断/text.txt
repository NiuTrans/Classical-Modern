六壬日逢辛亥时，印禄相随最是奇；
财官不见无冲破，得路青云报尔知。
壬日辛亥时，日禄居时，无克破，有倚托，柱中不见财官，富贵显达；行东运，大贵；若通气，减福；南方运，不贵巨富。
壬子日辛亥时，主父母不得善终，后发不富。亥卯年月，文章进身，大贵。
壬寅日辛亥时，艰难中发。未月，杂气财官，敦厚，中年贵，五十后终。亥月，东南运，方面。
壬辰日辛亥时，秀贵、恶死，午月，干头无己土，青云得路，若有甲合，为去官留煞，三四品贵。酉月亦贵。
壬午日辛亥时，平。丑月，风宪。寅月，禄马同乡，行金水运，方面。戌月，东北运，四五品。丑午，僧道官命。
壬申日辛亥时，贵。辰戌丑未，杂气财官，吉。年月干无己土，入日禄格，酉月申卯年，行东北运，显贵。
壬戌日辛亥时，少年富贵。亥申巳戌年月，一二品贵。纯戌，水火运，金紫。
壬辛会遇亥时推，白玉休嫌出见迟；
长生禄马无刑破，抛却麻衣挂紫衣。
壬日时临禄马，又为印绶同乡，水从金木自然强，此命极高为上。
癸乙暗合咸福，无冲破显文章，积玉堆金满屋堂，荫子封妻之象。
