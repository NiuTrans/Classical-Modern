六己日生时辛未，食神官库喜相亲；
木通月气须言贵，月不通兮富命人。
己日辛未时，食神助官。己以辛为食，甲为官，未为官库，未上有明辛暗甲。若有倚托通月气，贵。食神生旺，胜过财官。通木气月，官旺，尤贵；不通，主福。通运，亦贵。
己丑日辛未时，不贵即富。通土气月，富。通木气月，贵。一云刑，凶。
己卯日辛未时，酉戌亥卯，未年月，贵，行东南运，金紫。
己巳日辛未时，金神日。寅午戌月生，贵；亥卯辰午，行金火水木运，大贵。
己未日辛未时，春夏、丑月，丰姿特达，言语清辨，名高禄重。秋冬，平常。木火运，刑害发财。一云财中自害。
己酉日辛未时，春反复；夏吉；秋寿促；冬财帛丰厚。卯月金水运，五品以上贵。丑月西南运，郎官。辰戌，财印库地俱吉。一云凶刑后旺。
己亥日辛未时，春贵，夏稳，秋贫，冬富。酉月，己土长生，食神遇禄，享受自然。一云贵中凶失。
己日相逢辛未时，灯窗寂寞有谁知；
运行财旺兼官旺，名利双全莫恨迟。
己日时临辛未，食坐官库要开。丑戌刑冲显官财，镇闭前程阻碍。
君子文章福助，常人商贾奇魁。匙开发福命中该，财去财来常在。
