六辛日生时庚寅，财旺生官遇贵神；
金木局中通月气，必为荣贵富豪人。
辛日庚寅时，贵人财官。辛以寅为天乙贵，丙火为官，甲木为财，寅上丙、甲旺，若通金木月气或通运，主富贵显达。
辛丑日庚寅时，春贵；夏官旺；秋显达；冬吉。丑月、南运，风宪或武贵。一云发即风疾。年月酉、申金，无火气、贫夭。
辛卯日庚寅时，午未亥子，俱贵。寅卯申酉，六、七品贵。
辛巳日庚寅时，春贵；夏官禄，行西北运，大贵；秋身旺；冬暴狠。一云刑后有财。
辛未日庚寅时，已未丑月，名标金标，妻贤子孝，晚年风疾。寅卯午戌，俱吉。
辛酉日庚寅时，贵。春财聚；夏官禄成；秋身旺；亥子丑戌午酉等年月，俱贵。
辛亥日庚寅时，贵，主有暗疾。干透丙，发。午酉寅亥年月，南方运，贵。
六辛之日遇寅时，财旺生官互换推；
运拙利名应蹇滞，若行财禄更无虞。
辛日庚寅时遇，弟兄骨肉生疏。双亲祖业靠难成，鸳侣中年违镜。亥癸坎壬减福，丙丁巳午驰名。春生冬产贵人钦，中末荣华之命。
