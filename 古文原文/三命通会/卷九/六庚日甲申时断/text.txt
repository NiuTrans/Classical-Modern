六庚日生时甲申，归禄带财格最纯；
巳丙与寅柱不见，功名富贵自然臻。
庚日甲申时，日禄居时。庚金申上见禄，甲为偏财。柱中不通丙火，巳寅冲刑，主贵有平常。岁运同。
庚子日甲申时，时犯日禄，见财星，柱无巳寅丙，富贵双全。辰戌丑未土能生金，吉。寅午戌，平常。申酉，行火木运、贵。寅亥，三、四品，贵。卯，刑。子，多凶。
庚寅日甲申时，寅、亥月，官至三品。
庚辰日甲申时，日魁罡，又归禄，俱不喜财官、柱无寅午戌丙丁巳字，贵。
庚午日甲申时，贵。通身旺月，无丙巳寅午丁，伤破，贵。
庚申日甲申时，贵。无卯午未戌丙丁字，贵。子丑月，金水运，文贵。余见庚申、甲申，专禄归禄。坚金非火不能锻炼，故巳午戌月生者，多贵。看归禄有七法，勿以为嫌。财月最吉。
庚戌日甲申时，寅巳午戌月，妻贤子孝，贵。《神白经》运：金水带印，主清闲之福。
日禄居时喜遇申，柱中嫌巳丙和寅；
时来若遇高人荐，柳红桃红万里春。
庚日申时为主，是名财禄相扶。生长清闲好诗书，禀性无嗔无怒。
运拙农商工贾，时来职位迁除。高人见喜小人扶，无破青云有路。
