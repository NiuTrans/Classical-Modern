六己日生时壬申，损败天元气不全；
若失天元无倚托，非穷即夭命难延。
己日壬申时，水旺土虚，己以甲为官，壬为财，庚背禄。申上庚旺壬生甲绝，己土气败。若通四季土气或通土气运，吉。若失天时无倚托，不通月气，非贫即夭；不然残疾，末狼狈。
己丑日壬申时，酉年月，天干透印，富贵好礼，为人慨慷。辰戌吉。亥年，乾清坤夷大格。寅申，官贵相辅，俱吉。
已卯日壬申时，辰月，杂气财官，早贵。亥月、南方运，五、六品贵。寅申年，三、二品贵。
己巳日壬申时，大凶，刑。己酉丑月，伤官，行财运，吉。寅午戌月，金神入火乡，运西南，贵。申子辰月，木火运，贵。
己未日壬申时，巳月生，贯朽粟陈。亥子寅月，金火运，侯伯。辰亥年月，近侍，贵。
己酉日壬申时，巳酉丑月，伤官伤尽，吉。寅月，凶暴。卯未，武职。子未公侯。一云主心狂贤病，大贵。
己亥日壬申时，卯未、三合会官，干透印，大贵。戊子月，财旺生官。酉己土受生，干透甲丙，俱吉。
日干是己会申时，无破无冲最合宜；
柱中纵然官不现，也交财旺定根基。
壬申时逢己日，就中三合为宜。天乙贵人正人提，宜用财官显贵。
戊己辰戌得位，文章广学须知。妻贤子孝福文齐，刑破中年不利。
