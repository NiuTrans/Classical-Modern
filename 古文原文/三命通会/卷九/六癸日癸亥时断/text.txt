六癸日生时癸亥，禄马飞天临旺神；
不见官星兼惹绊，必为贵格异常人。
癸日癸亥时，禄马飞天格，癸水亥健旺，癸用戊为官，丙为财，亥中丙戊俱绝，癸无财官，却亥去冲出巳中丙戊，飞来就癸为财官，柱无戊己惹绊及官星破禄，若见庚辛，清白而秀，为人智慧，贵为方面。
癸丑日癸亥时，作拱禄格。巳酉丑生，福德秀气。午月平常。卯酉月，行南运，金紫风宪，但难为寿。
癸卯日癸亥时，平，日贵格。寅卯月，伤官论，行金水运，风宪。辰戌丑未月，官旺。纯卯，三品贵。辰戌与卯刑，主孤贫。
癸巳日癸亥时，丑月，杂气印绶。贵。亥子年月，行南运，贵。又禄马同乡格，巳申年月，大贵。
癸未日癸亥时，身下坐财官。辰戌丑未月，行东北运，贵。秋月，东运，七八品贵；干透正印、正官，金紫。
癸酉日癸亥时，辰戌丑未月，生涯遂意。酉月，行东北运，八九品贵。申月，东方运，五品。
癸亥日癸亥时，性聪飘逸，中年大富。冬月生，飞天禄马，无戊巳子字填实惹绊，贵显；不然，孤克为僧道，亦主清高。年月辰亥，干透辛壬，无填实巳字，有智量，大贵。卯月，金紫。巳丑亦贵。
阴水重重透海波，少年未遇且蹉跎；
困龙得志方能化，不遇时来虎卧坡。
癸日时逢癸亥，败财带禄亨通。喜宜秋夏忌春冬，戊丙庚木富盛。
巳亥甲丙反复，六亲大不和同。一身不定好翻腾，先败后成之命。
以上诸命，原本十之六，增十之四，间有一命而两载者，传闻之误，岂曰无之，要在知命者以意消息之可也。
