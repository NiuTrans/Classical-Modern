六庚日生时丙子，身鬼俱衰退神强；
有托荣华无托贱，鬼逢生旺寿难长。
庚日丙子时，身鬼俱衰弱。庚以癸为伤，丙为鬼。子上庚死、丙火无气、癸水健旺。若身有倚托，吉；无倚托，又行身衰鬼旺运，飘风夭贱。通火气月，要行西运，贵。身弱不然。
庚子日丙子时，贵。年月再子，并冲，午中丁为官，己为印，人飞天禄马格；柱无财官填实，主贵；为僧道，一尘不染，万法皆成；为常人，有名有利，刑伤妻子。一说先贫后富。忌己巳月，破刑，贫。癸未月，孤单。巳亥月、刑。
庚寅日丙子时，春生，带财带煞，行金水运，金紫。夏，煞旺，大贵。秋，身旺，须行南运，贵。冬，身鬼俱弱，平常。纯午年月，位至公卿。壬子，食前煞后随；一阳生后，丙火有气，贵极人臣。忌癸酉月，破败，凶。辛亥月，血光。甲子月，夭。
庚辰日丙子时，月通木火气，行西运，妙。乙巳月，破败，刑。丁酉月，旺中刑，凶。己丑月，破败，凶。
庚午日丙子时，贵。时日相冲，忧伤妻子，运喜西南，通火木月气，风宪三四品。秋生，丙火无气，难为子息。忌己巳月，破祖，凶。己亥月，被劫盗，凶。癸丑月，孤。
庚申日丙子时，申月，生土厚地方，贵。辰未年月，行西运金，方吉。辛巳月，凶刑。辛亥月，孤夭。
庚戌日丙子时，春夏生。西南运；秋月、木火运，俱贵。忌乙巳月，凶、破。乙亥月，官灾多，凶刑。己丑月，破败，凶。戊戌月，恶死。
庚日相逢丙子时，伤官合局不为奇；
双亲祖业难成就，燕寝鸾栖别立基。
庚日时逢丙子，刑官背禄安身。双亲克陷早难辛，雁侣不能和顺。废学经商发福，田庄后懒先勤。家居财帛晚才成，先暗后明之命。
