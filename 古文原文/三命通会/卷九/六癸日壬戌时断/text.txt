六癸日生日壬戌，支内正官生财库；
月兼有救贵多成，倚托若无终不富。
癸日壬戌时，水火既济，癸用丙丁为财，戊土为官，戊与癸合旺，为人智谋，通月气有倚托者贵；不通，平常；通火土月气，富贵双全；运气通，亦吉。
癸丑日壬戌时，刑，亥月，土厚地方上贵。辰申年月，南方运，状元。五月，南运，都宪。若春秋生，南方运，八九品。
癸卯日壬戌时，日贵格，寅巳年月，干透戊丁财官而旺，大贵有权。卯辰丑午子等年月，文贵。酉戌，金土运，五六品。
癸巳日壬戌时，财官双美，春平，夏秋冬贵。辰丑未寅酉年月，风宪。
癸未日壬戌时，刑。巳月生，三四品。子庚年月，近侍贵。
癸酉日壬戌时，亥子月，才智高贵，妻贤子孝。春平常。夏财官，秋印绶，俱吉。辰丑，刑冲戌库，贵富两全。戌月，东南运，武贵。
癸亥日壬戌时，春生，伤官见官，夏财旺，秋、冬吉，名利有成。戌辰月，行亥子运，贵。子月，行西南运，金紫。
天乙壬癸戌时排，库内财官等钥开；
不遇刑冲空锁闭，少年难发更生灾。
癸日时逢壬戌，就中仓库盈余，将星天德两相扶，辰戌钥匙开助。
土旺长流水局，六亲恩处成疏，不遇空亡有增余，中末荣华享福。
