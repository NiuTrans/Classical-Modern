六癸日生时癸丑，支中暗鬼有刑伤；
月通身旺防妻损，丑巳遥合贵异常。
癸日癸丑时，支得隐鬼。癸以己为偏官，丑中有暗己得位，癸以丁为妻，丑中丁火无气，若通身旺比肩之月，防损妻财。柱丑寅多，以寅刑巳，丑合巳，刑出巳中，丙戊为财官，须干头无戊己字，大贵。忌巳未卯破格。
癸丑日癸丑时，丑遥巳中丙戊为财官，若生丑寅申子酉三合年月，主妻贤于孝，荣贵特达；火土运凶；金水运吉。
癸卯日癸丑时，日贵格，身孤克，主贵。丑寅辰年月，干支无戊己巳午卯字，极品。
癸巳日癸丑时，福德秀气格，学问聪明，英才特达，贵。若纯丑巳年月，大贵。
癸未日癸丑时，子丑寅年月，贵，中年富。卯月，行金水运，极品。辰戌，四库全，大贵。
癸酉日癸丑时，福德秀气格，学问渊源，行藏进退，难为妻家。
癸亥日癸丑时，拱禄格，怕冲破、填实，柱无子巳午未字，大贵。寅午戌月，南方运，六七品。
阴水重重时库收，少年难发莫强求；
来受过中年后，安坐高堂任白头。
癸日时逢癸丑，水流金局盈冲，库逢戌未禄财丰，不过空乏难动。无匙少年不显，有匙禄马和同，运来何用苦劳心，发达门庭大庆。
