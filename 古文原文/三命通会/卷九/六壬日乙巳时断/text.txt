六壬日生时乙巳，身绝有财不聚财；
进神暗鬼来相克，透己相刑是祸胎。
壬日乙巳时，财旺身绝。壬用丙为财，戊为鬼，庚为倒食。巳上有乙木为伤官，丙戌健旺，庚金长生，壬水气绝，柱有己官，祸患百端，傲物夸高。若不通身旺月无救助者，贫；有倚托，通旺，或行身旺运，皆吉。
壬子日乙巳时，贵，但难为妻子，性格刚强，不受击触。戌年月，纯煞有制，行木金运，官至三品。
壬寅日乙巳时，孤高，刑妻克子，如为僧道，富贵。
壬辰日乙巳时，春平，夏财，秋稳实，冬无助救，主贫苦。
壬午日乙巳时，辰戌月，贵。亥月，金运，位至都帅。
壬申日乙巳时，身坐长生学堂，财帛进退，名利驱驰。木月，行北运，贵。辰戌丑，俱吉。
壬戌日乙巳时，寅年月，入日德格，贵。辰戌丑未，贵。秋印，夏财官，俱吉，春伤、冬旺，看干透何如，亦可取贵。
壬日时逢乙巳临，谋为未遇且沈吟：
贵人举荐财官旺，子嗣鸳帏不一心。
壬日时临乙巳，伤官背禄无取，虽然天乙贵人扶，贵显遇而不遇。
谋望云为反覆，生平实事成虚，时来发达改门闾，犹似旱苗得雨。
