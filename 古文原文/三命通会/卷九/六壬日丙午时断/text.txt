六壬日生时丙午，聚财之地坐胞胎；
月逢金水须富贵，弃命从来是就财。
壬日丙午时，禄马三奇。壬以己为官，丙丁为财，午上丁己是禄马，壬水受胎，有倚托，通金水月气，就财生旺，主富贵，通火气，亦贵。
壬子日丙午时，公直撑持，孤高而贵。年月子午，字重，水火既济，极品。
壬寅日丙午时，寅午戌月，财星格，但嫌身弱，宜僧道，吉。秋生，印绶。冬，身旺，行金火运，金紫。
壬辰日丙午时，寅午戌月，财旺，大贵。
壬午日丙午时，冬日身旺，吉。夏，财多身弱，丑日近侍，贵。寅午，金土运，独弱从强，弃命就财，高命。
壬申日丙午时，通金水月气，贵；不通，弃命就财，主富，不然，极贫下。
壬戌日丙午时，寅月，三合财局，弃命相从，富。秋，身有托，贵。冬亦吉。
丙午时生壬日强，时中禄马不寻常；
运行吉地无冲破，早晚升迁到省堂。
壬日时逢丙午，亦名禄马同乡，就中既济见文章，志气宽洪海量。
不过刑冲破害，自然财禄盈箱。运行财旺及官乡，定是朝中宰相。
