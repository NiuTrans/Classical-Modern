六壬日生时庚戌，身临财库却为鬼；
明庚暗戌相刑克，财禄生平聚散多。
壬日庚戌时，枭临财库，壬以丙丁为财，库于戌，庚为倒食，戊偏官，若通火木月气，有倚托者，贵；不通，财帛聚散。
壬子日庚戌时，名利进退，庚辛年月，贵。辰丑，刑冲；酉月，破害，财库得用；巳午，财官旺，俱吉。
壬寅日庚戌时，刑妻克子。若春生，平，夏、冬，吉。辰丑未月，贵。
壬辰日庚戌时，夏月，不富则贵，春平，秋稳，冬辛勤劳苦，或为僧道，有财破刑。
壬午日庚戌时，禄马同乡，壬自坐禄，有庚辛制甲乙为贵。辰戌丑未年月，吉。申月学堂，文贵大显。亥子水旺，透壬主凶。午戌透戊，煞旺亦凶。
壬申日庚戌时，通火木月气，富贵；不通，行通运，亦好。丑戌年月，大贵。
壬戌日庚戌时，不利妻，主被妻妾害，反覆成败。纯戌，贵。寅丑，武职。申月，长生学堂，修文多贵。亥月，建禄，干透财官；卯月，伤官，干透财星，俱贵。未月，杂气财官，丑戌相刑。吉。
壬庚相逢戌时生，库有财官锁闭门；
究竟无头多反覆，功名到底似浮云。
壬日时逢庚戌，支干倒食难容。财官印绶库内封，无钥不能取用。丑酉辰逢作福，更逢丁己成名，但怕克害过刑冲，驳杂如常之命。
