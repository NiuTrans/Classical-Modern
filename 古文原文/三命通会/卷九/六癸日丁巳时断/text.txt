六癸日生时丁巳，贵地逢财遇暗官；
有托就看财禄盛，无依必定福偏残。
癸日丁巳时，癸合财官，癸用丙为财，戊为官，庚为印，巳为天乙贵人。巳上庚金长生，丙戊建禄，癸水受胎，若有倚托，通水气月，贵，不通水气。平常。时逢三奇，大抵发于晚年。
癸丑日丁巳时，先贫后富，行火水运，发达。
癸卯日丁巳时，若子月，身旺财旺，贵显。
癸巳日丁巳时，财官双美。子月，贵。火月，富。天干透土，地支午未，主大权贵。纯丑，极品。
癸未日丁巳时，寅午戌月，身财旺显，秋冬禄旺，伤残疾。
癸酉日丁巳时，先贫后富。巳酉月，官印俱旺。亥卯未，食伤生财，贵显。午戌，财旺，亦吉。
癸亥日丁巳时，刑害。春夏月生，好。秋，印绶，吉。冬，平常。庚寅年月，武贵。
巳时禄马同争先，造化无私产大贤；
刑冲减半无空克，运至声名扬九天。
癸日时临丁巳，贵人禄马同乡，三重蛇马正朝纲，玉殿金阶来往。壬亥申寅减半，只愁运落空亡，果无冲克无刑伤，舞拜凤凰池上。
