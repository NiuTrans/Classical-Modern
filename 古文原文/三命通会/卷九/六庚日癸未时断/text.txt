六庚日生时癸未，官星魁制权星退；
柱中见己不透丁，却能显达得官位。
庚日癸未时，印财库，庚以乙为财，未中入库，用丁为官，己为印，未中己丁却有明癸制之。柱有己制癸，不透丁字，居官显达。若无己透丁，为祸百端。通火土运气，贵。
庚子日癸未时，年月无丁透露，有己土制伏癸水者，贵。
庚寅日癸未时，贵。辰戌丑未月，高。夏富。岁运同，巳酉申月，身旺，大贵。
庚辰日癸未时，魁罡日。辰中有土制癸。年月无丁；贵。卯月，金水运，七品贵。
庚午日癸未时，贵。酉申巳亥年月，总领兵戎，官至二品。先虚后实。
庚申日癸未时，酉月，武贵，初年剥权。年月寅午戌、申子辰二局相参，贵。
庚戌日癸未时，戌月、东方运，贵。辰月卯年，大贵。秋生最吉。夏，须行西北运。方吉。
庚日未时库有财，钥匙开处独为魁；
运至财旺生官地，富贵荣华不用猜。
庚日时逢癸未，喜逢丑戌荣财。伤官背禄库难开，祖业盈全有碍。
父母夭孤空克，妻要迟子晚和谐。运行吉地免生灾，官旺财乡通泰。
