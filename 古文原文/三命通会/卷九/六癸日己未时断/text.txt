六癸日生时癸未，鬼旺身衰福不齐；
月气不通无救助，平常衣禄有相亏。
癸日己未时，鬼旺身衰。癸以己为鬼，未上明暗二己得坐专位，癸水无气，浑浊不清，反复成败，若通月制又不通水气者，平常。
癸丑日己未时，高。年月俱丑，贫薄。辰戌丑未，土旺，主目疾、贫贱。通金木水气，贵。午月，东北运，六七品贵。
癸卯日己未时，子巳未年月，二品。巳寅字，刑六亲。
癸巳日己未时，财官双美，柱无戊土，有卯木合局，作时上偏官，有制，贵。
癸未日己未时，高。春偏官有制，吉。夏，平常。秋、冬身旺，申月行木运，显贵。巳辰年，六卿。
癸酉日己未时，寅巳申酉丑戌年月，贵。
癸亥日己未时，贵。未月生，忠孝双金，官至风宪。如煞官混杂，恐终在外。亥年月，贵。
偏官暗鬼库中埋，险难惊忧不聚财；
丑戌相逢钥匙吉，旺中癸福定无灾。
癸日时临己未，库中耗鬼身衰，不逢卯戌钥匙开，锁闭不能通泰。
花落重荣结子，双亲雁侣难谐，纵然先贫后富来，弃旧迎新无碍。
