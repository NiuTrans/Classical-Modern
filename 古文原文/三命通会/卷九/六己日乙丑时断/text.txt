六己日生时乙丑，煞星受制不为伤；
柱中身旺多荣贵，无助生人昼夜忙。
己日乙丑时，专财逢鬼，丑上有明乙为鬼，暗癸为财。若有倚托通身旺者，贵；通运亦吉。若鬼有助，旺不能任者，衣禄平常。
己丑日乙丑时，时上偏官，居武职都阃，还看地方断之。卯月金水运，六七品贵。
己卯日乙丑时，子申月，行金土运，侯伯。巳酉丑戌年月，俱吉。
己巳日乙丑时，寅卯月，偏官格。无酉戌字，文进贵命。
己未日乙丑时，时日并冲，妻生财可也。卯午年月，金神入火乡，西南运，贵。辰戌四季全，大贵。干透丁辛，纯阴亦贵。
己酉日乙丑时，卯月，偏官。辰月，财煞，贵。申酉，伤官伤尽。巳午，印绶，俱贵。丑戌，亦贵。
己亥日乙丑时，卯月，大贵。申月，水木运，风宪、方面。
时逢乙丑本身衰，库有财星内伏埋；
不遇钥匙难显达，方知出外称心怀。
己日时临乙丑，库中耗鬼兴灾。祖宗产业有盈亏，谋望财去财来。戌未刑冲发福，无匙，来往搬移，双亲雁序事难依，有救未中取贵。
