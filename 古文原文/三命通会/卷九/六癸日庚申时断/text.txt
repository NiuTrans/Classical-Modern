六癸日生时庚申，官星印旺在其支；
柱中无己丙寅巳，自有荣华富贵时。
癸日庚申时，作专印合禄。癸以戊为正官，庚为正印，申上庚旺戊生，以申合巳中戊丙，癸日得财官，若有倚托，柱中无财及破害刑冲官印，主贵；柱中有财，行财运，反复进退，少贵。
癸丑日庚申时，辰戌丑未年月，文章冠世，官至三品。子月坐禄，亦吉。
癸卯日庚申时，卯月作合禄格，西北运，贵，金紫。申月，东北运，风宪。庚辰、庚戌年月，正官格，贵。辰月，金水运，七品贵。
癸巳日庚申时，贫，亦是合禄格。未月生，问学有成，西北运，贵；行东北运，亦贵。
癸未日庚申时，柱有甲寅，乙卯，己与甲合，乙与庚合，妻贤子孝，荣华在后。酉申年月，三四品。秋生，行木火运，二三品。亥卯，文进贵。
癸酉日庚申时，卯酉戌寅年月，贵。申酉，火木运，大贵。
癸亥日庚申时，性平身孤。卯未月，饱学，贵命。申，亦贵。子申，近侍有权。
癸日庚申仔细推，禹门深处见龙飞；
文章得助雄威力，柱合财官世所希。
癸日庚申时正，印绶齐合官星，亥寅申丙巳刑冲，离合立之身不定。
无破黄甲显姓，常人财禄安宁，果无刑害与灾星，便是锦鸡化凤。
