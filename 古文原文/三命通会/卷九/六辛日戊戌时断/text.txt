六辛日生时戊戌，印绶生身坐禄堂；
有托福人难靠祖，不通月气是平常。
辛日戊戌时，禄同印堂同居。辛以戌为禄堂，戌上有明戊为印绶；以丙、丁为官，戌上戊土正位，丙、丁火局。若有倚托通月气者，难为祖业。不通，平常。
辛丑日戊戌时，刑害。辰戌丑未，印绶，行南运，大贵。寅巳，正官，贵。子午卯酉，武职风宪。
辛卯日戊戌时，刑害，饕餮。亥，卯月，木火运，五、六品贵。
辛巳日戊戌时，辰戌丑未月，印绶，文贵少病；生土厚分野，贵。戌月，行木火运，风宪。
辛未日戊戌时，凶恶狠暴，忧伤妻子。寅巳午戌丑月，贵。申子辰亥，金水氵亟秀，尤贵。一云克父母，身旺，中年富。
辛酉日戊戌时，凶刑。巳酉丑辰戌未年月，魁元，卿、尹之命。
辛亥日戊戌时，凶狠、机谋奸猾，计较。一云凶后发。
辛日戌时财库闭，如开须待丑辰来；
月中甲丙天干透，富贵荣华不用猜。
辛日时临戊戌，五行财禄荣昌。柱中辰、戌两相当，名曰钥匙开藏。
火水光辉发达，空亡锁闭如常。运行财地并官乡，无破天然福相。
