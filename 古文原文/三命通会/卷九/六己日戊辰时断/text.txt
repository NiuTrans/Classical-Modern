六己日生时戊辰，其身得位遇财神；
田园富贵多诚信，甲乙提纲禄贵人。
己日戊辰时，财库专位。已以壬癸为财，辰上入墓，己土专位。为人诚信富贵。若通月气或甲乙透出，是生月带禄、大贵。辰月，身旺，不得父母力。见甲化土者，大富。冬夏，财旺生官、富贵。西运，平常。
己丑日戊辰时，身孤。寅卯月，禄旺。辰月透甲，作化气看，贵。午，富厚。寅酉，风宪。年月子丑透甲，行东南运，金紫，近侍；怕西北运，退职。
己卯日戊辰时，卯月，风宪。水木年月，行东北运，并同。
己巳日戊辰时，身孤后发。春官贵；夏平稳；秋凶暴；冬财旺。岁运同。
己未日戊辰时，丑月，杂气财官，吉。寅辰巳亥午戌年月，文章贵显。
己酉日戊辰时，春官旺，夏平吉，秋暴狠，冬财旺。
己亥日戊辰时，丑月，杂气财官，贵。戌月，木水运，六、七品。寅午子辰年月，大贵。
辰时己日不寻常，内有钱龙镇库藏；
比劫不逢行运吉，定教富贵广田庄。
己日戊辰时遇，身逢旺库丰盈。果然花谢再重荣，丑戌刑冲财盛。壬申财官双美，妻重子晚方成。双亲雁侣事中平，独立自成之命。
