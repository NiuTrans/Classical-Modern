六壬日生时甲辰，壬骑龙背坐食神；
柱中有托无刑害，必是荣华富贵人。
壬日甲辰时，亦为壬骑龙背。壬以甲为食神，辰上壬水合局，甲有生气，食神旺相，通月气者富贵福厚。冬月，行卯运，不利。
壬子日甲辰时，纯子年月，飞天禄马，无破，六卿。巳酉，大贵。亥，亦贵。
壬寅日甲辰时，巳月偏官格，不冲不破，贵显。午，正官，贵。辰卯局全，东方，少年登科，荣贵。
壬辰日甲辰时，辰月生，壬骑龙背，大贵。寅月，不贵即富。戌月，杂气财官，冲开辰库，高命。子月，断根损叶，成败不定。未月，金水运，贵。
壬午日甲辰时，水火灾。寅辰年月，翰苑宿儒，或居祭酒。纯子，风宪。卯寅，富厚。辰子，儒职。
壬申日甲辰时，水火灾，丑寅年月，文行武权。纯子，金火运，方面。
壬戌日甲辰时，寅申酉月，行南运，贵戚。亥卯未申子辰巳午年月，俱吉。
时遇甲辰壬日干，喜神重叠福多端；
时来早晚功名就，运至申辰作显官。
壬日甲辰时好，青龙入庙为高，犹如兰蕙出蓬蒿，水木滋生荣茂。
时日冲开库旺，自然成就窝巢，运行吉地逞英豪，贵显亲人难靠。
