六癸日生乙卯时，长生之地遇食神；
众无午酉兼辛巳，福寿双全禄位人。
癸日乙卯时，食神干旺。癸以乙为学堂食神，卯上癸水长生，乙坐禄，柱中无己破辛夺，午酉刑冲，通月气，有倚托，主聪明有寿，居官食禄；若有己土，不贵。春月生，北运，显达。
癸丑日乙卯时，辰丑月，高贵。一云：少贱中年贵。
癸卯日乙卯时，艰难。生寅卯月，伤官格，难言富贵。未戌年月，技艺近贵。辰丑，吉。己丑、丙子，凶。
癸巳日乙卯时，财官双美，春伤官，夏财旺，秋印稳，冬平常。如丑午子亥年月，官至三四品。乙亥、乙酉，残疾。
癸未日乙卯时，寅亥卯未月，伤官伤尽，刚断平常。辰戌申子月，贵。
癸酉日乙卯时，申子辰月，贵。寅午戌，中。亥卯未，平。巳酉丑，富。
癸亥日乙卯时，辰己月，风宪。
乙癸相逢旺食支，天工造物本无私；
运行自有高人荐，手攀丹桂上云逵。
癸日时逢乙卯，贵人食禄之乡，玉堂乙卯位侯王，便是金门将相。
君子文章播发，常人财禄盈箱，甲寅辛酉颇安常，富贵荣华大享。
