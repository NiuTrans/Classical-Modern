六壬日生时己酉，明官暗印有扶持；
月通身旺人清贵，犹恐恋花贪酒色。
壬日己酉时，败处逢生。壬水酉上沐浴，辛为生气印绶，酉上辛金旺，用己为官，酉上有明己，若通月气有倚托，行财官运，贵，反是，平常。但犯桃花坐命，风流人物，恋花贪酒。
壬子日己酉时，春平，夏吉，秋常，冬旺。如卯月生，好花酒。
壬寅日己酉时，大富贵，喜通水气，行官运，贵。但好花酒，风流人物。
壬辰日己酉时，高，月同日，壬骑龙背，大贵。巳月，行东北运，贵。
壬午日己酉时，禄马同乡，先难后易。丑寅月，行金水运，武职二品。
壬申日己酉时，官印临门，局中无冲破，禄马双全，不贵即富。戌月生，东南方运，腰金衣紫。
壬戌日己酉时，亥寅子月，行财官运，贵显非常。纯亥，文贵。
天干壬日酉时真，改祸为祥遇贵人；
若不为官封品级，晚年享福旺家门。
壬日时逢己酉，正官印绶无偏，荣枯贵贱是因缘，人自生成便见。乙癸卯冲破克，驳杂财官减半，遭富贵不双全，差了生时难辩。
