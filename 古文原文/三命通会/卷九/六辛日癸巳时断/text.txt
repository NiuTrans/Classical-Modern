六辛日生时癸巳，贵气无伤官印强；
月气有通兼倚托，早年荣贵姓名香。
辛日癸巳时，官印扶身。辛以丙为官，戊为印，癸为食神。巳上丙戊健旺，癸合化火，赤白文章。若有倚托、通月气者，显达；若月不通，运通，亦贵。
辛丑日癸巳时，凶，别父母发福。春夏，吉。秋冬，凶暴。一云化贵、戒酒。
辛卯日癸巳时，春夏，身弱寿促。秋，身强、劳力辛苦。如月气火木，三、四品贵。
辛巳日癸巳时，化贵。子午年，寅午戌月，贵，亥卯未，清贵。申子辰，无义之人。辛巳癸巳，两干不杂寅辰，透丙，俱主极贵。丑酉三合，亦吉。
辛未日癸巳时，寅午戌月，高命。巳酉丑，身旺平稳。申子辰，白丁。亥卯未，清贵。
辛酉日癸巳时，贵显，酒色重。寅卯，财旺，吉。丑，三合全，富贵。
辛亥日癸巳时，时日并冲，忧伤妻子。春财旺。夏，吉。秋，平。冬，凶暴。酉午年月，木火运，风宪、都堂。
癸巳时逢辛日干，柱中独喜显财官；
运行禄马无刑地，金榜题名步御銮。
辛日时临癸巳，春生财旺基。丙丁午年最为奇，破克刑冲不利。
壬癸庚申无破，功名富贵为的。妻贤子孝两相宜，刑破巳时不利。
