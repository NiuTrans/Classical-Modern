六辛日生时乙未，火木相成金不畏；
月通金气与春荣，财旺生官身自贵。
辛日乙未时，天财入库。辛以乙为财，未上入库；己为倒食，丁为正鬼；未上有暗丁，己被明乙制伏，不能为害。若通巳酉丑月者，贵，通火，行西运；通金，行南运，俱贵。
辛丑日乙未时。刑。亥卯未寅月，财旺生官不贵则富。辰戌丑子，俱吉。
辛卯日乙未时，亥卯未月，财盛生官，吉。
辛巳日乙未时，月通金火，贵。运通，亦贵。
辛未日乙未时，寅卯未年月，财旺生官，名高禄重。通火气，行西运；通金气，行南，俱吉。
辛酉日乙未时，月通火气，行东运，贵。辰戌丑未，最吉。亥卯，贵显不久。秋生，身太旺，财官无气，凶夭。
辛亥日乙未时，亥卯未月，财星格。吉。秋冬，孤独。辰、丑，近侍三品。
未时辛日库门开，卓立家成自发财；
金木运中身旺吉，几经险遇福重来。
辛日时逢乙未，库中透出偏财。运行木金忌身衰，丑戌之运通泰。
经历初年发福，鸳帏抵敌无灾。荣华富贵命中排，无破为官清泰。
