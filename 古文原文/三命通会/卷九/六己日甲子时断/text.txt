六己日生时甲子，明见官星暗有财；
倚托若通于月气，平生衣禄自天来。
己日甲子时，明官暗财。己用甲为官，癸为财，辛为食，子为天乙贵，子上有明甲暗癸，辛长生。身若有倚托通月气者，富贵；若不身旺，行土气运，亦好。
己丑日甲子时，化贵，午寅年月，夭折；通土气月，贵。忌甲寅月，贵中恶死。丁未月受刑，丁丑月破祖，失乡恶死。
己卯日甲子时，先破祖后旺，或旺中有伤。辰戌丑未月，贵。午，身旺。子，聚贵，亥，官长生，俱大贵。忌己巳月，破败凶死。庚申月，血光恶死。壬子月，刑害死。
己巳日甲子时，辰戌丑未月，风宪三品，要行水木运，西运无成，南运财官无气，虚名薄利，贵而不显。子寅年月，东南运，贵显；《神白经》说： 化土生福，但不显。 忌壬寅月，受刑。乙未月，刑伤。癸酉月，夭。
己未日甲子时，高身坐官库，辰戌丑未月，吉。寅亥月，官旺，文章振发，贵显易成。巳丑，文贵晚成。寅卯，贫下。忌甲申月，身不完死。丙子月，孤贫。丁丑月，刑害。
己酉日甲子时，寅申午未丑年月，文贵风宪。午月，东北运，极品。忌庚寅年，破败恶死。己巳月，凶恶。戊戌月，孤单血死。
己亥日甲子时，春夏，财官生旺吉；秋冬四季，背禄逐马，凶。寅月，金火运，郎官。午月，东北运，金紫。忌壬寅月，恶死。壬申月，过贫遭刑。癸酉月，破败。
己日喜逢甲子时，财官双美贵希奇；
一朝得遇风云会，独步蟾宫折桂枝。
己日时临甲子，化生土厚滋基。财官既助显光辉，有似青龙戏水。不遇庚金卯午，为人禄至福齐。常人发福有施为，君子登科及第。
