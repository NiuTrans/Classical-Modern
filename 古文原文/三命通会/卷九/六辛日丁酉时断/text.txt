六辛日生时丁酉，鬼破禄无祸百端；
倚托身强方断吉，月通制伏是偏官。
辛日丁酉时，火金持争。辛金酉上健旺，见丁为正鬼；酉上丁长生，破禄，不成其福，反复成败。身强通月气有制伏者，作偏官论；更行身旺运，贵。通金气无丁，身强，行南运，大贵。
辛丑日丁酉时，高平稳。酉月、土木运，方面。戌亥子巳未年月，大贵。
辛卯日丁酉时，时日并冲。月通金气，不透丙丁，南方运，贵。
辛巳日丁酉时，平。亥月，反复不定。午月，偏官带疾，显达寿促。子月，贵戚。一云有财有喜，寿不过三十一。
辛未日丁酉时，不贵则富。月通金气，无丙丁字，行南运，贵。
辛酉日丁酉时，年月通金气，吉。丑月，西方运，风宪。寅午戌，贵。
辛亥日丁酉时，贵。丑寅卯酉年月；近待、金紫。
酉时辛日等同论，出户相迎喜事新；
不遇刑冲空克破，何愁富贵不加身。
辛日时临丁酉，偏官合局相投。丙、丁重见主淹留，嗣息女多男少。祖业残花秋暮，游人皎月云收。身强官旺福优游，运至财官大有。
