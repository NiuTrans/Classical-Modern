六己日生时己巳，金神与火两相和；
不通月气平常看，月气如通荣甲科。
己日己巳时，金火相合，己以丙为印，巳中有丙，健旺；己巳又为金神，坐于火位，相合。若通火月气，四柱不见财星破印，不行财遇，发福非常。若不通月气，或在冬生，虚秀不实。不通，得南运，亦吉。
己丑日己巳时，辰月，西北运，贵。午未火旺，大贵。申子戌巳，亦吉。
己卯日己巳时，夹辰财库，主大富。又，卯以巳为驿马，二己通看，谓之坐马。再生午月，禄马俱有，尤为贵命。亥月，财临旺地，官遇长生。巳月，金神遇火，皆主大贵。
己巳日己巳时，午年月，权威赫赫，名誉昭昭。春月，子孝妻贤。秋冬平常，贵而不显。辰戌，财印官食；申，伤官生财，俱作吉推。
己未日己巳时，拱禄格。若无羊刃七煞，午字填实，不犯空亡，主显贵。亥丑辰申年月，行东运，文武极品。此格不如丁巳、丁未，以丁正禄，巳寄禄故也。
己酉日己巳时，夏生，金神入火乡，贵显，岁运同前。
己亥日乙丑时，夏生，资财满目，行乐轩昂。冬，平常，戌月、东南运，国师、金紫。寅月，亦贵。
己日重逢己巳时，金神化旺要相宜。
南离运步财官显，寅卯东方遇亦苛。
己日时逢己巳，夏生丙火金神。不遇戌亥与庚申，无破声各响应。
父母一衰一旺，刑空事业逡巡。要知显达改名庭，火旺南方之运。
