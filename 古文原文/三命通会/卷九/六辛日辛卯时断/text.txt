六辛日生时辛卯，妻子难为遇比肩；
秋产冬生贫下格，丙临寅马却当权。
辛日辛卯时，比肩分财。辛以乙为财，卯上乙旺，遇比分夺，损伤妻子。生秋冬，财官无气，平常。寅巳午月，干透丙火，丙合辛生，官贵显达。辛卯，悬针煞，柱多不吉。
辛丑日辛卯时，春、夏生土厚地方，富贵。秋，克妻刑子。冬、艰辛。寅巳午月，近待，贵。甲戌年月、木火运，风宪。
辛卯日辛卯时，寅午戌月，财官双美，贵显。卯酉申辰年月，近侍，贵；见官印财星，妙。一云先苦，中年大发。
辛巳日辛卯时，春，财旺；夏、官旺、秋，身强；冬，懦弱。巳酉年月，行木火运，贵戚。申月、水火运，金紫。巳月、西北运，风宪。
辛未日辛卯时，纯未、丁年月，虽大权贵，不善终。寅巳亥，纯吉。
辛酉日辛卯时，出身孤苦，中年获福，末年封妻荫子，贵。巳月，官印逢天德，贵当一品。丑月、木火运、中贵。申酉亥年月，东南运，风宪。
辛亥日辛卯时，春夏，财官双美，贵显。秋冬，背禄逐马、劳碌反复。纯亥，金水氵亟秀，多发高科。辰戌，吉。丑未，尤吉。
六辛遇卯禄分明，比劫逢财事不成；
春夏人生财禄旺，秋冬刑害命中平。
辛日时逢辛卯，二辛分夺妻财。雁行鸳侣少合谐，独立自成无碍。
年月财星生旺，忻然禄自天来。运行比劫事沉埋，木火运中通泰。
