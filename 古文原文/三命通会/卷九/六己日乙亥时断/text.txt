六己日生时乙亥，官藏煞见未为奇；
逢金制煞方为吉，身不旺兮凶可知。
己日乙亥时，煞见官藏。己以甲为官，乙为鬼。亥上有明乙暗甲，为官煞混杂。柱中见辛制乙，去煞留官；通月气者，贵显。亥上水旺土虚，漂流失业，见财不聚，成败进退；要身鬼两停，方吉。不通月气，通运气，亦吉。
己丑日乙亥时，巳酉丑月，制煞留官，贵。午月，身旺，亦贵。子月、火运、七、八品，贵。卯未，透辛制乙，大贵。
己卯日乙亥时，卯月，偏官格，煞重身柔，作弃命看。壬字暗逢，志气轩昂；柱有制伏，行土金运，官至三、四品。丑月，杂气。辰、巳，西运，金紫。亥月，水运，夭。
己巳日乙亥时，寅午戌月，金神入火乡，贵。巳月、西北运，官至公卿。卯午，风宪。纯子亥年月，以财党煞，作弃看，主大兵权。
己未日乙亥时，无刑破混杂，清高、富贵，文学堪夸。
己酉日乙亥时，春夏，显达；秋，制伏太过，贫儒；冬，财旺。午巳戌年月，六、七品，贵。寅月，行金火运，四、五品，贵。
己亥日乙亥时，年月透辛制，贵；无制，亦主特达。戌月，风宪。已，亦贵。丑，土厚之宫，官至三品。一云自刑，多成败，晚富。
天元乙亥在时间，驿马长生不等闲；
身旺煞强骈福禄，功名显达自欢颜。
己日时逢乙亥，偏官喜遇正财。若逢身旺亦为佳，混杂天元减半。
行藏进退无定，六亲雁侣兴衰。运行禄马自然来，富贵清闲自在。
