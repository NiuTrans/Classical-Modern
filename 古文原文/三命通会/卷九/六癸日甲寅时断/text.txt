六癸日生时甲寅，刃复官禄减精神；
柱中无有庚申字，刑合财官是贵人。
癸日甲寅时，刑合财官，癸以丙为财，戊为官，寅刑出巳中丙戊为财官，若柱无官煞及刑冲破害损格，贵；有庚申戊己字，无制伏，不贵。
癸丑日甲寅时，本贵，丑中有辛金，减其分数。纯水年月，官至一品。秋生印绶，亦贵。辰月，行东运，贫下。纯申破寅，凶。
癸卯日甲寅时，亥卯未月，至贵。寅卯年月，刑合格，侯伯。寅亥，四品。寅月，西运，金紫。丑戌辰巳，亦贵。
癸巳日甲寅时，平，通身旺月，大贵。忌戊己庚申字，岁运同。
癸未日甲寅时，主秀实，中年贵显。若生己未己巳年月，武贵。
癸酉日甲寅时，金神格。寅午戌月，结火局，贵显特达，官至二三品。忌丑年，不贵。巳未亥子年月，富寿。辰丑，干透甲丁者，凶。
癸亥日甲寅时，子丑未申月，进士，运行金水，风宪。卯戌年月，地支六合，贵。
甲寅癸日戊丙开，少年未遇且沉埋；
若还四柱无冲破，平步登云到省台。
癸日寅时克应，支干相合光荣，若无壬己戊庚申，必然财禄丰润。
运至皇州显达，文章虎榜标名，但逢一字稍空冲，克子伤食剥俸。
