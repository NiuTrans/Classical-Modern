六壬日生时庚子，子上明庚暗损伤；
火土月中仍主吉，不通凶狠只平常。
壬日庚子时，刃旺身强。壬以庚为倒食，癸为羊刃，时上明庚癸旺，若通火土月气，制伏庚癸，大贵；不通，凶狠平常。通运亦贵。
壬子日庚子时，辰戌丑未月，杂气财官；巳申酉丑，印绶，居土厚分野，俱贵。寅月，金水运，近侍金紫。午月，行西运，六品，子运败凶。若纯壬子羊刃，贫凶。一云，少年富，三十五后艰辛，末大富。忌辛巳月凶恶死，辛亥月大凶，甲子月刑。
壬寅日庚子时，贵而刑。辰戌丑未月，杂气财官；巳申酉月，印绶，俱贵。忌乙巳月受刑，丁酉月大破，祖恶死，乙亥月刑。
壬辰日庚子时，若寅午月生，财星旺；辰戌丑未，官旺，俱吉。纯辰，透庚壬，作壬骑龙背格，大贵。忌丙辰月，夭死，尸不全；丁未月破祖，孤；辛丑月大破，刑。
壬午日庚子时，时日并冲，女多男少。丑未月，行南运，富贵。余年月，观诸贵命可见。忌甲午月自刑，多是非；癸酉月大破，失乡恶死；辛亥月恶死。
壬申日庚子时，贫、刑。未月，杂气财官，行财旺运贵显，先难后易。辰，会水太旺，须行火土运，吉。丑、戌，财官印绶，俱吉。春冬平常，秋夏吉庆。忌乙巳月受刑，夭；丁酉，夭；乙亥月孤，自刑。
壬戌日庚子时，夭。丑月金火运，辰未财官格，俱贵。寅酉，行西北运，贵。申子辰，行东南运，极品。忌巳酉月，孤单凶；丁亥月，凶刑恶死；辛丑月，刑。
天干壬日时庚子，枭日由来遇劫财；
运弱妻儿防克害，运强财禄自天来。
壬日时逢庚子，劫财倒食流连，运行比劫事忧煎，财禄不能通显。
雁侣双亲失意，妻儿迟则团圆，财官运步福滔然，祖业从新改变。
