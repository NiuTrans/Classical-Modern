六己日生时癸酉，沐浴之乡水土浑；
财食支藏多聚散，身衰失地寿难存。
己日癸酉时，水土浑浊。己以癸为财，辛为食。酉上癸病，辛旺，比肩夺财，财多聚散；更身衰失地，主成败反复；不然，寿促。若通身旺月或运，吉。
己丑日癸亥时，春平；夏稳；秋伤官伤尽，有威权；冬富。如丙寅巳月，金神遇火，贵。丑月，金水运，郎官。透乙，大贵。
己卯日癸酉时，时日相逢卯酉，主迁移；刑伤又伤官带煞，主性凶暴，作事迟延。生四季月，吉。
己巳日癸酉时，巳酉丑月，伤官伤尽，居武职、风宪。卯戌月，金神入火乡，贵而能言，伤贵，收心早退，以水土败在酉故也。
己未日癸酉时，戌亥丑辰年月，西方运，贵。子巳大贵。卯、辰，近侍不大。
己酉日癸酉时，偏财遇食，主峥嵘。丑未子午俱吉。酉月、内戚。如年月己酉全，犯破碎煞，主一生破败，游走无结果。
己亥日癸酉时，通土气月，行木火运，贵。
己逢癸水酉时生，食神生旺自从容；
身弱更兼冲克破，此命依算只中平。
己日时逢癸酉，偏财喜遇食神。雁行无倚靠双亲，性格情怀不定。
财来财去聚散，眼前广见难存。花开花谢再重新，此命先逆后顺。
