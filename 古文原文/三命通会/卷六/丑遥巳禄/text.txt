《喜忌篇》云：辛、癸日多逢丑地，不喜官星，岁时逢子巳二宫，虚名虚利。此格只有辛丑、癸丑二日，辛以丙为官，癸以戊为官，丙戊禄在巳，惟丑能破巳，柱中多逢丑地，则丙戊之禄出，辛癸遥合得官星，忌见子绊未冲，巳字填实，不过虚名虚利而已，岁运同论。辛丑日宜生秋月，癸丑日宜生冬月，柱中金水多方合此局，再见申酉，得一合住巳字，不致贵气走出为妙。无丙丁巳午，辛日之纯粹，无戊己巳午，癸日之纯粹，再无冲绊，为人淳厚，富贵双全，略见损伤，亦主富足。若生辰戌丑未月，当以杂气取用，逢卯辰申酉亥时，亦不作此格。如辛日生丙寅、丙午、丙戌月，只以官星论，如生甲寅，以木取火，可用财官。癸日土多，以官煞论，见癸亥时，以拱禄论，生金旺月，以印绶论，生火旺月，以财星论，如生甲寅月，伤官不妨，宜行官星得地及身旺运，多贵。此格与辛亥、癸亥飞天禄马大同。经云：辛癸日合禄，平生富有余。
诗曰：辛日癸日多逢丑，名为遥巳合官星，莫言不喜官星旺，谁信官来反有成。又：辛丑癸丑二日干，丑能破巳巳藏官，丑字多见方为妙，不宜子字住中间。又：辛癸无官众丑遥，巳中丙戊禄来朝，支元喜见酉申合，入格应须贵禄饶；辛忌丙丁兼巳午，癸嫌戊己马蛇枭，子来绊丑心真懒，格局如轻福亦消。
