此格止有五日：甲寅、丙辰、戊辰、庚辰、壬戌，取甲丙戊庚壬五阳干，甲坐寅得禄，丙坐辰官库，庚作辰财印两全，壬坐戌三奇俱备。寅为三阳之首，辰戌为魁罡之地，干支异于别位，故名日德也。若合日德，主为人性格慈善，体貌魁梧，有怜贫敬老之心，无毒害克剥之意，逢凶有救，遇难有解，不遭非横，福必丰厚。赋云：日德心善多稳厚，而作事慈祥是也。运临身旺，大是奇绝，若旺气已衰，行遇魁罡必死，或未及发福，格局既好，运至魁罡，必生祸患，一脱乎此，亦能再发，终力微。此格只一位，喜财官，日德重叠，不宜见财官，及刑冲破害，空亡、魁罡会合加临，皆为大忌。诗曰：壬戌庚辰日德官，甲寅戊丙要骑龙，运逢身旺心慈善，日德居多福自丰。又：日德不喜见魁罡，化成煞曜最难当，局中重见须还吉，运至魁罡福不昌。又：日午德重重免祸殃，官星且忌见财乡，更无冲破空亡处，堪作朝中一栋梁。又：日德有煞喜身强，不喜财星官旺乡，为性温柔更慈善，一生福寿喜非常。如张烛运同：甲申、戊辰、戊辰、壬戌，由学官而腰金衣紫，得五品官诰，是此格也。一命庚辰、己卯、戊辰、甲寅，三位日德，作此格论，但甲寅忌见庚辰，运行壬午财乡之地，午中阳刃持权，皆犯日德，所忌丁巳年，寅巳相刑，四月死，寿止三十八，平生性重，亦不慈善，恶疾久缠。
