四柱元无财官印绶，却有破官之辰，如癸卯日破出午中己土为官，癸酉日破出辰中戊土为官，甲午日破出酉中辛金为官，柱中须得一字三合合住贵气为妙。《元理赋》云：卯破午，午破酉，财官双美。又云：年日支无破官之辰，月时支有破官合官之辰，主贵。如甲寅日无破，月逢丙午，时临己巳，此取午破酉中辛官，有巳合之，又用巳中丙戊合辛，为贵。诗曰：卯破午未有大官，午未破酉一般看，丑破巳午不为例，子破卯辰用不难。
