日贵者，自坐天乙是也。此格只有四日：丁酉、丁亥、癸巳、癸卯，主为人纯粹，有仁德，有姿色，不傲物气高。贵气聚于日，更有财食印相助，贵气为福。喜三六合宅墓合，行贵人财旺运，发福。大忌刑冲破害空亡，运行再遇前忌，太岁加会，更见魁罡，定主贫夭。若别成格，不论。日贵须分昼夜，日生要癸卯、丁亥，夜生要癸巳、丁酉，日夜不皆为得体。经云：贵人者慈祥恺悌之号，德性尊重之名，遇财官印食则吉，值煞刃冲刑则凶，运遇魁罡，为害不浅。古歌曰：生日天干坐贵支，若见魁罡福不齐，年逢月禄不为喜，日贵重逢奇又奇。又：日德日贵主慈祥，财官印遇福荣昌，刑冲煞刃如来见，反吉为凶不可当。又；癸临蛇兔是英奇，丁向猪鸡一例推，切忌魁罡分昼夜，更防刑害失尊卑；运行嘉会名须重，命带空亡祸必随，贵重尊严持厚德，或逢前戒凶无疑。
