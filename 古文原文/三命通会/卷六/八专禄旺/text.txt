八专日见前，或又添丙午、丁巳、戊辰、戊午、己巳、乙丑、壬子，而无丁未，六十甲子，独此干支同类，内甲寅、乙卯、庚申、辛酉四日自专禄旺为正，甲乙宜亥卯未寅月成木局，庚申宜巳酉丑申月成金局，为秀气纯而不杂，主为人聪明有寿，平生少病，多好酒色，柱有官煞，虽身强不畏，但混杂则禄不得专，终为有祸，八字带财印食为福，运行专禄旺乡财印食旺之地，皆发富贵，怕比肩、劫财，柱无财食官印，多孤，或为僧道。经云： 干与支同，损财伤妻。 又云： 身旺无倚，定为僧为道 是也。若只一位禄，运行身旺财食印旺之地，亦主发贵。若并叠三四位禄而无财官，又取冲起对宫财福为用，或月时带官有气，以身旺逢官，尤为贵格。忌冲刑散我旺气，纵贵亦多生病。如朱文公庚戌、丙戌、甲寅、庚午，专禄得火局为食，二庚为煞，居火旺库，木秀得地，化煞为权，宜成大儒。董丞相己巳、辛未、乙卯、丁亥，专禄而得木局，全日干聚生旺秀气，运行东方身旺局，全冲起对宫之禄为权，所以大贵。
