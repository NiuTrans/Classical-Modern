此格乃六甲日见亥。亥，天门之位，北极之垣，甲木赖之长生。又亥能合出寅中本禄，与趋艮同。忌寅字填实，巳字刑冲。又曰：甲见亥时，亥有壬禄为印，喜见辛金生印，不喜见财，柱有卯合亥，即不能合寅中禄矣，若身弱遇巳酉丑局，金神太多，岁运重见，生灾。《相心赋》云：六甲趋乾，主仁慈刚介心平。《真宝赋》云：六甲趋乾，透印绶为佳，财星叠见，位列名卿。《千里马》云：壬趋艮，甲趋乾，清朝名士。诗曰：趋乾六甲最为奇，甲日生人得亥时，岁运若逢财旺处，官灾患难来寻之，详诗与赋，有忌财喜财不同，余见透印忌财，身旺喜财。
