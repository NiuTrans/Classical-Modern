赋云：戊己忻逢四季，乃为稼穑之名。是戊己生逢季月，喜见木为官，止得一木为妙，木多则土虚，主虚诈为破家不仁之人。辰未土聚之地，见巳午火即贵，亦不宜多，多则土燥，不能滋生万物。丑戌之土，内怀金气，不宜重见，恐存煞气，不生万物，又不宜见金泄气，不贵。秋土不成器为死土，因土内含金，冬土不成器为泥土，因土内含水，故土只四季也。诗曰：戊己日生宜四季，多防丑戌坏金气，生来见木或逢荧，个中消息真荣贵。又：戊己生逢四月中，戊辰丑未要全逢，喜行财地嫌官煞，运到东方定有凶。
