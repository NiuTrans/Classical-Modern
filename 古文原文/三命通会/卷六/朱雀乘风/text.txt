丙丁火属南方，谓之朱雀乘风，亦持势之义也。丙丁喜居金水之乡，身旺有托富贵。如丙子、丁亥，水火既济，又合胎元受气之贵，官旺财旺为上。丙丁有申子辰水局，亦为既济。赋云：火旺得水，以成既济之功，须水火相停，不致偏枯方是。丙申、丙辰、丁酉，丁丑，得身有托，生气相扶，财官旺相，俱吉。有以丁未日时名朱雀折足，大不利六畜，亡散死伤，或患疮疾，有甲乙则有子孙。诗曰：朱雀乘风是丙丁，如逢金水便峥嵘，申子辰乡多贵达，逢时多殿玉阶行。
