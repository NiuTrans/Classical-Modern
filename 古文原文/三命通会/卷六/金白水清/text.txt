赋云：金白水清，此辈宜登科第。此象乃庚申、辛酉日生秋月令，引到时上遇亥子水乡，以金则白，以水则清，无刑冲破害，主富厚。切忌夏生，则不入格，春金二三月，运行西北亦可。如庚辰、庚子、癸巳、癸酉、癸丑等日，生秋冬月令，无火伤，无土制，见金水相停成局，亦是。诗曰：金清水白主荣贵，秀丽文章定出群，更无火土来刑制，声誉掀腾翰苑人。
