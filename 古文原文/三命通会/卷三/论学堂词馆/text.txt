夫学堂者，如人读书之在学堂；词馆者，如今官翰林，谓之词馆，取其学业精专，文章出类。长生乃学堂之正位，如金命见辛巳，金长生在巳；辛巳，纳音又属金是也。临官乃词馆正位，如金命壬申，金临官在申；壬申，纳音又属金是也。余以类推。
诸家说有学堂会禄，如金长生巳，临官申，甲乙人得之；水土长生申，临官亥，丙丁壬癸人得之；木长生亥，临官寅，戊己人得之；火长生寅，临官巳，庚辛人得之。又名官贵学堂，以官贵长生之位为学堂，官贵临官之位为词馆也。
有学堂会食，如甲食丙，得丙寅；乙食丁，得丁巳；丙食戊，得戊申之类。兼官印、驿马，其福厚；遇禄、贵、奇、德，其气清；值刑克冲破，其气浊。清则科名巍峨，厚则官尊荣显，浊则福禄微薄，官职卑贱。
有生处见克，如甲乙人辛亥，丁丙人壬寅，戊己人甲申，庚辛人丁巳，谓之官星学堂。主登科甲，入侍从。
有纳音见帝旺之位而逢天乙贵处其上，如己酉人得丙子、庚子日、时、壬午人得辛卯日时之类，谓之学堂会贵，主清贵。
凡学堂词馆，切不要犯空亡及冲破，支干纳音不要见克，方为得用。《祝胜经》云： 甲辰丙寅，学堂不真；或止富荫，官职卑贫；读书修学，空有虚名。 此言学堂怕落空也。《三车》云： 学堂无气，惟利师儒。 此言学堂要乘旺也。《理愚歌》云： 学堂如更朝驿马，位极勋高压天下。 此言学堂要有马也。又云： 生来禄马真学堂，若同词馆主文章；遇中不遇人谁会，不遇冲克福禄昌。 又云： 文星聚处人中瑞，声华独冠英雄辈；降生不遇真学堂，才学岂能为拔萃。 此言学堂怕冲破受克也。况人命入格，合造化，又不在学堂词馆而得。
