正印，乃五行之正库，金命见乙丑，木癸未，火甲戌，水土壬辰、丙辰是也。《言谈》云： 生逢正印，必拜玉堂。 《妙选》云： 五行入垣，官居五府。 可见得本家正印为贵。本主同德为上，帝座为中，胎月为下。主人重厚魁梧，功名昭着。本家印又得贵格扶之，更妙。若木得水印，火得木印，多兼他权外财。若身克印，或印克身，废而复兴。若水人得火印，火人带水印，次于本家印，然须本主有旺气，方吉。若克破别无福救，或空亡，只作清闲道僧、无成举人。若五行有清气，则绝世高人；有煞则贫贱。
有贵人夹印，如丙丁火命以甲戌为正印，却得酉亥夹之，酉亥乃丙丁贵人；壬癸水命以壬辰为正印，却得卯已夹之，卯已乃壬癸贵人。
有华盖印，如亥卯未得癸未之类。
有文章印，如戊寅见癸未，辛已见甲戌，庚申见乙丑，癸亥见丙辰，乙亥见壬辰，乃纳音克身，干神复制。戊午得癸未，庚子得乙丑，丁酉得壬辰，己卯得申戌，辛酉得丙辰，干神制支神合之类。
诸印要逢库墓，若生旺扶助互换，禄马贵人并相合者，至贵之命。最忌刑冲破害，三合六合上见鬼，如甲戌日得癸酉时，则减力。水命人得本家印无益；得木印损气；得土印，支干有交涉者，名官印；无交涉者，名鬼印。
又有福聚印，如年、月、日、时、胎五位俱无气衰败，得正印偏印俱在此，印上或库或旺，虽有煞神，至是受制，此之谓福聚印。
有祸聚印，如癸巳人带壬辰印，柱多逢水，俱墓于辰，则癸巳受煞；以巳为命，巳火遇多则本命病，此之谓祸聚印。
有破福成祸印，如水人得水印，或月日时多带土来，本家印见鬼盛，是谓破福成祸。
有带煞印，印中见贵煞，如壬子见壬辰、丙辰，子至辰谓之华盖，壬人见辰为贵。若印中反克本命，无福神往还，名带煞，主凶。
有临空印，乃印落空亡，支无六合，见官贵，至贱而无成也。
有自刑印，如庚戌人带乙丑，金人见金印固好，丑戌相刑，以金刑金，此类不如无。虽有少福，亦终贱。余准此推。
凡论印，更得真五行与纳音同气，尤妙。但主少安逸，不利六亲，难为子息。
