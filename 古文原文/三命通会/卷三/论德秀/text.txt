夫德者，本月生旺之德；秀者，合天地中和之气、五行变化而成者也。又曰；德者，阴阳解凶之神；秀者，天地清秀之气，四时当旺之神。故寅午戌月，丙丁为德，戊癸为秀。申子辰月，壬癸戊己为德，丙辛甲己为秀。巳酉丑月，庚辛为德，乙庚为秀。亥卯未月，甲乙为德，丁壬为秀。凡人命中得此德秀，无破冲克压者，赋性聪明，温厚和气。若遇学堂，更带财官，主贵。冲克减力。
