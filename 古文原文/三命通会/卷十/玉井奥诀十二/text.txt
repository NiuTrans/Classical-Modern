五行务要均停，偏倚难能济物，四柱全宜匹配，兴衰恐不成功。
停均，其说有五：
一、日主用神，冲和相济，彼此各有倚赖不至偏枯。
二、损用神之气者，有物以制之，不致作梗。
三、干支上下字样，相承得所，无过不及。
四、死气或对活物，党寡不能胜党众。
五、欲变欲化，有妒有破，欲静欲安，有犯有激者。
匹配，其说有六：
一、衰神有用，须运扶衰者方可。
二、善恶离能均配，看运扶何者，以别吉凶。
三、虽有用神，一兴一衰，偏枯不济。
四、相安相济，所应所求，各有倚赖。
五、旺欲成其物，一衰不可成全。
六、干支各有所配贵气者，或有所乖劣者。
平生福德，不知化物连绵，次位来神，要识暗伤拦截。
支内有己乙辛丁之类，皆言七煞恶之，殊不知己土生乙金、乙金生辛水，辛水生了木，续续不绝，况明露乎，虚拱处或有甲丙壬庚，暗合完气者，大富贵格。
天干未来前一位，地支未来前一位，皆为凶恶，不可不知，如乙见丙，合辛暗损，及有刃类，子见丑，丑见寅，寅见卯之类，有刃有煞，咸池比肩，恶气多端。
十干顾真气相凌，七煞犯克神极切。
如乙酉见戊戌，即成火伤乙金，又六害之墓火，发其旺金之气，余仿此。
七煞犯克，如原用乙木行酉运，丑岁冲损，乙未金局，本坏其乙木用神，兼丑冲其虚未，将所藏之神，碎坏倒地也。举此一例，余局细详。
此段止可言，七煞逢冲者不吉，不可论金局坏乙木用神。
八字带煞刑胎，意外须识，四印何干乘气，类取其详。
胎神所传消息，各有异类，今人但总约十个月之位，故无浅深，以致差池。一法十个月左右间，其所生日辰对者是，如丙午日在何月节内，或十一月，或九月，通而用之。若带刑，主早妨父母，空陷冲刑，四煞最恶。
四印：古歌云：辰戌丑未为四印，戊己得之偏主信，甲乙若逢鄙且贪，丙丁或遇多贫病，庚辛格号母生儿，聚煞丑宫多短命，壬癸未详。
五行分布方隅，死水生金而异用。
谓火生寅败卯旺午，金生巳败午墓丑之类，如甲子人遇巳，即为生金，生金克甲，绝水生甲，临官火窃甲之类，遇卯即为死水生甲，旺木同党，败火耗甲，位位各有所司，看其余局，次第扶抑而论之，余干仿此推。
一神闲停左右，伤官窃本以待时。
闲停之神在左右者，即月时岁干，多是不取用，故一向差慢，而至停囚长智，养病丧身，或系伤官之神无气，不系为事，忽岁运助起此等之神，耗我之气，伤我之用，半真半假，其实则圉圉得势，小人逢宠有权，留此祸根，岂可忽哉。
干神彼此相安，方为禄备，地支来往冲激，不奈马驰。
如甲人禄在寅，见壬寅，则自家带截路空亡，为僧道有福。庚寅为破禄，半吉半凶。
又如丁见戊为刃，难只言禄为贵，辛禄在酉，见癸酉为火水相犯，丁为酉空亡贵。丁木受气，辛水沐浴，主奸淫。
禄上遁干，号为真禄，着落何方有用。其干见天乙贵人，其贵上之明干，复坐贵禄。如丁人禄在午，遁至年，得丙字，丙贵酉亥，而逢辛酉辛亥，则辛贵复见于午，入格极品，此李虚中为天禄互贵。
一马不喜冲，冲则动，马上干神乘贵者吉，马上遁干有情者吉，如丁丑人逢辛亥，是要贵处有用，马上干神，自带凶煞空亡者恶，来克主体及用神者恶，或支神激烈刑冲转转，其马岂得安休耶。
伤尽官星，方知用禄，冲破禄位，始得用官。
柱内有伤官之神，官星明被克害，却有日禄者，用禄却稳当，不致两用，不归一也。
禄位如被破坏，却只用官星为定体，盖贵用一端最妙，多则散了精神。
禄位虽明，化气恐忌，驿马既见，日辰又重。
官星建禄等件，既明无破，为吉为福必矣，若体用成化，却于其位有妒有夺，化来不得者，为物不成，则亦苗而不秀，空贵无官，或有福，而非财积福厚者，驿马本埋于太岁宫，要来乘用，若日宫又有马出重迭者，反为贱局。一说，日辰马并岁马虽重，马若有用，贵气相安者愈好，再见则不中矣。
记取禄宾为用，细观马将为元。
遁禄上之干，名为禄宾，如无年禄，须看遁至禄官，干神为用，主禄最切，却看日辰，用为何神也。
马将亦如禄法，譬如丁巳岁丙日，马在亥，遁见辛，为丙日之妻，主道途方外所娶，却分贵禄财官，煞凶煞轻重言之。
用象契合，要防妒争，贵气交通，切观分夺。
用神本与日干作合，有情有气得侣，或其明暗中有比肩，一争一妒，遇而不遇，用神自家之神争妒者，一体断法，岁连同。凡贵气专用则可，两处三处分用，便是众人之物，不惟平生多起分争之讼，自家财产，亦为比肩所擘，被重我轻更甚。
财官只倚日辰，亡劫须参太岁。
日辰只取财官为用，最为亲切，兴衰旺绝，相生相克，却与岁家如何统摄，其行藏祸福极验，亡劫二神，一年至重之恶煞也。须准岁君推参，各有进退吉凶一十六般，所致行藏取舍之道，已录于前。
