凡看命取胎生旺库为四贵，死绝病败为四忌，余为四平。
以太岁干为主，配于五行，取四贵四平四忌之位，而分贵贱。
遇贵多则贵，遇贱多则贱。四贵之中，又分四旺库为上，胎为次。
若人命胎月日时遇三贵，干皆有辅，或正禄正官正印三公命也。
带正天乙如丑未生人月日时，得甲戊庚之类。
带本家禄如寅生人月日时，带甲之类，谓之福会。
或天乙贵合两重者，亦三公命也。
三贵带上下合，或一官一印，及一正天乙或一位本家禄，三两位贵人合者，宰辅命也。
若日时上遇两贵，而带上件者亦然。
若一位上遇灾煞、地煞、亡劫、羊刃等神，兼主兵权，司马节钺之贵。若胎月生月与日时上遇胎库一贵，却带正天乙上下合或天乙贵合本家禄，
正官正印本家禄有气，或贵人上亦带前件禄干者，亦宰辅九卿命也。
若月在忌神，而日遇贵，或日在忌神，而时遇贵不害，为清华侍从之职。
若日月俱再贵，而时遇忌神，此常调选人也。
四忌主贫贱，亦有轻重，死败绝为重，病为轻。
五行各三位，如寅午戌火丙丁人遇之为贵，与四贵三位同。
惟阙胎贵一位其主贵之福，亦与四贵同。
阳禄贵在临官，阴禄贵在帝旺。若阳禄遇旺，阴禄遇官，虽为本位，其福灭半。
若旺而无禄，如丙寅得戊午日时，更克本命又带刑煞，主淫荡愚贱。
有遇一两位贵，却为凶煞刑害，破得深重，亦主无禄。
沈芝曰：五行以生旺为君，临官为相。若纳音是木，月日时遇寅卯两位。
金遇申酉，水遇亥子，火遇巳午，土遇辰戌丑未，皆以贵论。
