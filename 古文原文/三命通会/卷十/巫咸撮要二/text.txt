详六亲者，从象而推之。审富贵者，官禄而两说。
有禄盛者，鳏寡孤独。有官鬼者，残疾夭寿，身如显化。
自身无气，本性全亏。
假五行成象，平生窘迫，岂得祖宗之财。显福显盈，因犯别房父母。
从象论引用为气，化象论天地相停。
从中有贵有贱，化内有富有贫。
从中贵显得时，而位列朝中。
化内成局运，转而成封帝侧。
从象衰，而至老驱驱。化象伏，而平生禄禄。
又曰看子平之法，专论财官，以月上财官为紧要。发觉在于日时，要消详于强弱。
论财官不论格局，论格局不论财官。入格者非富即贵，不入格者非贫即夭。
一格二格非卿即相，三格四格财官不纯。非刑卒，多是九流。
官怕伤、财怕劫、印绶见财，愈多愈灾。
伤官见官，原有者重，原无者轻。重者迁徙，轻者刑责。
年上伤官，父母不全。月上伤官，兄弟不完。
日上伤官，难为妻妾。时上伤官，子孙无传。
岁月伤官劫财，生于贫贱之家，或是庶出。
日时伤官劫财，伤损子孙，主无晚福。
官煞混杂，为人好色多淫，做事小巧寒贱。有财印者吉，无财印者凶。
劫财败财，心高下贱，为人贪婪。
正财月令，勤俭悭吝。柱有劫财，比刃多者，刑父母伤妻妾，不聚财。
商贾须观落地之财，宰相须看得时正禄。
七杀枭重，走偏他乡之客。伤官劫财，瞒心负赖之徒。重犯奇仪者贵。重犯亡神者夭。
七杀宜制，独立为强。鬼中逢官，逼迫太甚。
明杀合去，五行和气春风。暗杀合来四柱，刑伤害己。煞刃无制，女多产厄，男犯刑名。
二德无破，女必贤良，男多忠孝。
财官印食，定显慈祥之德。
劫伤比枭，难逃寡恶之名。
冲官无合，乃漂流之徒。坐马落空，是落魄之辈。
月令逢冲，过房离祖。官印遇偏，庶出孽生。
干头灭烈，堪嗟伯牛之疾。时日冲刑，难免卜商之泣。六虚临于乙亥，孟浩然徒有文章。
