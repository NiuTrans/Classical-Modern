物须提豁。方明轻重。
此一段须要先看四支。一一将所藏干气，提豁出来，细推何者党众，何者力寡，何旺何弱，何轻何重。方明得用神吉凶道理。不去一一提豁，大纲昏蔽，难以忖度取舍。
荣而易枯，发身暂致。显而不露，成物岁寒。
凡脆虚浮嫩之气，休废败绝之乡，得支干夹扶，暂合而发于一时。倘遇岁运将赞助之神伤坏，或抑扬其无气，则易败而不长久。
如物不显露，用神有气，合神成象相乘，一路运中无破，则耐久远。纵有岁君逐年驳杂，乃浮云蔽日，树影横阴而已。故不在露其干，支中隐藏有气得生。反远大也。
大器磁基，自然遏恶而扬善。
体局若大，本源若重，用神若专，兼带贵人德秀，虽有大耗元辰刃煞等件为恶，反能助威，则所谓遏恶而扬其善矣。
薄才体局，方知害物更伤人。
岁与日辰力虚薄不专，被吉凶神煞播弄，随气动荡，精神被其所役，自家主张无定，多是凶煞象内，刃煞亡劫金刃白虎之类作为，故非德秀纯厚之气比也。建业立事，虽有偶成，岂不害物损人也哉。
贵人禄马交错，勾绞元亡多端。
贵气不欲烦杂，用财只用财，用官只用官。如用禄马贵人食神印绶之类，只宜一件二件，贵气便当辅佐。如用财以官相辅，官印相承，禄马兼行之类，三件四件，泛滥便不归一。
又云：一项贵气，须要贵人德神相助，方可大显，勾绞劫煞元辰亡神等物，若贵气重，则助身行威。
恶煞重，则肆害酷切，一说以此等煞多端，独宜消息。
吉神参天月扶持，凶煞八空亡品藻。
贵神禄马，皆吉神也，更遇天月二德尤吉。
勾绞元亡，皆凶煞也，若入空亡减半互言之。吉神亦嫌空亡，凶煞亦要二德。
旧注吉神贵气，虽清归一，更无湿浊，或入别格，因推其妙。若无天月二德，天月二合，月空天赦之类赞助，亦减分数，福力非全。
空亡以生日系何旬所属，如甲子旬，即戌亥二位是也。空亡有三神，一旬内之后所藏干神，如甲辰旬，甲乙二干是也。一旬后所遁到干神，如甲辰旬，丙午即庚辛是也。一截路空亡，加至愈紧，如甲己日申酉时之类。
凶神宜坐空，吉神怕坐空。
又云：金火宜空，木土水忌空。
又云：水亦喜空。
又云：柱中凶煞交并，有德神者，遇险自散，死不致非命，日时带则紧。
十全贵气还看倚伏祸星，一局凶神要识隐藏福气。
贵气十分完备，始终不坏，中间宁无一件祸神隐藏。
凶煞之神，往来繁杂，其中却有一件福神，隐隐深奥。或虚夹遥合，或刑出冲归，亦系切当有意处，不可便作满盘凶煞看。只待何运，扶起局中福气则吉。扶起祸星，破贵坏用则凶。
