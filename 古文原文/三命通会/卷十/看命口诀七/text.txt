凡五行取象，
本象取本象，如甲乙丙丁木火象之类。
化象取化象，如戊癸丁壬亦木火象之类。
金水象不可见土，谓土杂水混，金自不清。岁运遇土亦滞，惟金水不杂，生于秋月最贵。
如明神宗癸亥、辛酉、癸亥、辛酉，干支皆金水不杂，水生金月，金助水清，二水二金成象。
所谓金白水清，别无夹杂，又合两干不杂，所以尊为天子。
如癸酉、癸亥、庚子、辛巳，金生水月，金反泄气，沉于亥子之中，所以不免水厄。
金土象不可见木，谓木克土，则土不能生金，金不成象也。
土积成金，土多金少，其福厚实。金重土轻，福出艰辛。
金火象不可见水，见水则火灭金沉，不能成器。
金重火轻，发迟益寿。金轻火重，发早退速，或主寿亏。
金木象不可见火，活木畏金，见火成秀。死木得金，方成造化。
金重木轻，令人骨痛。木重金轻，主损钱财，或肺疾相攻，惟金木相宜则吉。
水木象秀而清高，不可见卯巳，以水死绝。
木火象秀而丰富，不见可金，以木受克。流年遇之俱灾。
水火象成既济最妙，或未济。亦得不可见土，火多性躁，水多眼疾。
火怕死水怕浴，入酉火死水浴，主艰难而死。岁运同，此象日时忌之。
水土象不可见火，土重水轻，秀而不实，水重土轻，却有科名。
火土象不可见水，火虚土聚不成物，若同水流主汨没。如：
戊子、戊午、己丑、己未，
丁巳、丁亥、丙辰、丙戌，
丙丁与戊己相夹，乃火虚土聚。
李九万以
戊子、己丑、戊午、己未，
丙辰、丁巳、丙戌、丁亥，
皆火土夹杂之象，不可以连珠为贵。
时上逢壬癸水，土滞火灭，平生蹇薄。
又云：火火见土则暗，土土见火则虚。
土轻火重则燥，己卯日见丙寅时是也。
火轻土重不明，丁酉日见戊申时是也。
如韩学士
戊戌、丁巳、戊戌、丁巳，
火土成象，又为凤凰干支格，故贵。
经云：
金水多清，金土多厚，以其相生。
金火多刚，金木多正，以其相克。
火土多毒，火木多聪，火水多昧，火金多烈。
木火文采，木水清奇，木金方直，木土毒害。
水火智慧，水木智仁，水金秀丽，水土重浊。各以五行推之
