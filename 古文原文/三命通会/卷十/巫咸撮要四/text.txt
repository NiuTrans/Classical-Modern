阳刃带煞被刑，男子身遭鞭配。
财盛刑伤父母，鬼旺后代昌荣。
从化忌从返本，平生哀乐无宁。
丙辛化水到水乡，位列朝廷。
丁壬化木临木位，身居宰辅。
东金西木不从化，一世虚名。
离壬坎丙得位时，平生显迹。
用神败衰带禄，不能为福。
禄马气旺遇贵，合主显荣。
有官无马而职微，有马无官而身贱。
四柱生旺，虽无官禄亦长年。
五行败衰，纵带禄马终夭折。
魁罡相逢冲克，多遭刑狱。
建禄无财刑制，定为奴婢。
阳火死于墓绝，性凶顽，多为酷吏。
阴火生于长养，人丰厚，当为富豪。
五行忌沐浴逢伤，四柱喜生旺制煞。
有害而姻亲散失，遇战而疾病缠身。
木火忌逢申酉，灾病呻吟。
衰金畏遇旺火，苦形悲叹。
时临鬼地，无制多贫。运至财官，无刑必发。
七煞阳刃，名位大显。正印官星，刑冲乃祸。
壬趋艮位，遇之则发资财。变煞为官，幼岁功名显达。
戊日午月，火多而运喜官乡。
三奇无伤，平生富贵。财官败地，一世贫寒。
日虽建禄，不逢财官主孤贫。
日禄归时，不遇财印亦难发。
时上偏财，运至兄弟之位，主妻灾。
时上羊刃，岁遇偏正之财，生凶祸。
正官月上旺，富贵双全。
偏官时上逢，无情有祸。
财归旺地无破，家道兴隆。
印绶生身无伤，门隅光彩。
有官无印，即非真官。有印无官，反成厚福。
桃花带合，风流儒雅之人。
五湖云扰，饿于首阳之客。
干刑支合，乐变为忧。干合支刑，喜中不美。
若不九流僧道，定须重拜爹娘。
墓时杂气逢局钥，始得显荣。
阳刃金神遇七煞，必为大贵。
双辰夹角，偏生庶出之人。
寡宿孤辰，异姓同居之子。
壬水骑龙逢辰多，少登天府。
乙木捕鼠遇子多，早步蟾宫。
日禄归时没官星，锦鞍绣曫。
月生日干无财气，玉带金鱼。
六阴朝阳逢季月，只作印看。
六壬趋艮逢亥月，当以贫论。
格局无破无刑，名利成就。
官印有伤有损，爵位亏停。
妻宫赢弱犯劫财，必损其妻。
兄弟位柔见官强，必伤昆季。
