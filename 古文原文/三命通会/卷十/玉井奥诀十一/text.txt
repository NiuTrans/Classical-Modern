缺用纳音，全为补气。
大挠造纳音之法，隔八有用之具，如何竟为弃物，缺气处仍要纳音补借，如欠土纳音有土，则补其不足，休囚稍慢。
物皆妙意，身不能任。
贵气或多或重，自身无气岂能胜任，如随其类，遂其化，或从其象，应其气，不在此论，一说身不能任，如病不能食，花不结实。
势情充悦，发旺以时，象意空寒，幽栖度日。
八字气候势况，情思体段，如人气壮气满，似和暖喜悦之色，少能达时通济，利物发韧，或岁运扶持，更何言哉。若八字体制孤虚，气象冷落，兼带空亡休囚者，任有智术才勇，无所施展，岁月空闲而已。
成功之气，变化归尊，交互之神，往来俱贵。
成功变化，如壬水十二月，气本残废，有木象支干引化，第一妙事，交互俱贵。如丁巳见辛亥，或庚寅己卯之类。地支虽冲，不和处，二支互有闲神贵气来往，其余仿此。
休囚更入空亡，时乖事退，旺相若兼生合，辐辏权行。
凡休囚之物，本不好了，更入空亡，岂惟生不遇时，纵使乘时，事亦退散不济，若五象旺相，到空犹可，金火旺入空却好，夫旺相之神，本自当时，若生若合，愈见精神权变，福能骈集，可行其志，去就皆不失序。
气已过者欲退藏，翻宜墓绝之地，
物方来者将进取，原喜生旺之宫。
如三月甲木气过，理合退藏，惟宜于墓绝之地，乃道合自然也，若临生旺之乡，反为乖戾，方来生旺者，如十二月甲木进气，正月乙木进气，将进方来，宜立生旺之地，为祸为福尤切。
休囚有用，发越仍迟，旺相无情，为恶最速。
用神虽贵有用，生我助我，又临天月二德天乙之类，若不临天时旺相，纵有用，发越迟迟，柱中虽带旺相之神，与我无意，如半吉半凶，一至岁运，只扶其凶煞，为祸最为猛速。
进神执权，至精至当，纳音载贵，宜克宜生。
进神带贵气，柱中第一妙。引煞入内，第一凶。贵气柱中虽吉，情若未切，纳音宜来克我生我，则方为有意，以全其贵之美，若纳音不生克者，空负其贵，与我无统也。
旺神冲气，透用凋枯，恶煞任权，本旬急切。
如丁未或生夏月得时之际，刑出丑中辛癸，透在柱中为用者，其福气薄为祸亦轻，恶煞旺相本凶，若同日辰一句之内，祸速至重也。贵神本旬，至吉至紧。
金神得势至凶，空亡遇冲必发。
金神本凶，若无火乡制之，又被别处扶起，或旺相，皆为得势，至暴至刚，为凶特甚，空亡陷没无用，乃弃物也。遇冲神必然起发，即有用矣，如寅空见申之类是也。
刃并元亡金满局，全赖火神，旺相凶煞火焚空，须凭水象。
金乃杀害物命之象，满局金气，兼带凶煞等神刑克者，我不杀害他人，必被人所剌，无火制必验，火若焚炎之象盛者，此等多值火灾，况岁运符合其气，须藉水象既济。
木土气托，以待发明，克冲力停，未分胜负。
木非土则不能栽养，士非木则不能疏通，以待岁运，扶其不足，焕发其气，自然益坚，至于润泽冲克，有胜有负，力停则胜负未分，须观其气而消息之，方可断也。
扶持生助，察转养之神，战斗冲争，观坏尽之气。
生助滔滔者，看转养之神，何处为体用之基，为吉凶之兆而决之，战斗冲争，观坏尽之气，即此为闲退无用之人也。
阴干取刃欲分明，支力当权防暗犯。
支力一云贵力，阴干取刃，如丁己见末，辛人见戌，为刃之类，支力当权，如未系贵神，或力重，则合午，午冲子，来犯未，又如未有力重，能冲起丑字中癸己之物出来。
旺神挺立，物莫当前，恶煞满盈，干无停处。
如一位之干，有天时至旺之气，卓然柱中擅权，余无牵绾者，其被克之神，何敢现露，纵使藏伏，亦莫敢执事也。岁干日干，遇满局煞刃等恶，自家干主，竟无住处，决主不祥，贫夭恶死。
鬼中逢鬼无去就，冲而遇冲欠倚凭。
克害我者为鬼，倘鬼亦遇鬼来相害，展转伤克，气极逼我，若更无转制，促死之兆。
支神被冲，干神贵气便不安稳，奈何冲神又遇冲激，我家更无倚赖之基，象不立，物亦不成，非祸则夭。
并吞重克皆成祸，二激双冲总不祥。
如甲见二壬为重吞，见二庚为双克，柱中迭见冲神，或合处有刑有害，有克有破，皆不祥之兆也。
