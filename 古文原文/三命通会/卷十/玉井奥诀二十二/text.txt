运以支重为基，岁以干重乘气。
运之支神，太过之物，则宜抑之，不及之物，则宜扶之，须要以当生支神贯穿，看其本未乖顺何如，若只详用神轻重扶抑者，亦未善。
又论生气克气，连支至重，次观运干战斗和谐何似，统何柱中之物有情而言，方吉。流年与太岁干神，关系最紧切，一年万神吉凶之主，日克岁则灾，合则晦。若有化有情，则有好事，所验灾福迟速，仍察运中相摄何如，须兼用岁支刑冲破害上言，无偏则可。
运驰行色，用分何弱与何强，岁摄兵权，势持情急而情重。
如日为身，贵为用，二者难以偏发，日主为体，贵气为用，俱要中和。一说用神贵气，如登程行李器物粮草等件。运即住脚公廨馆宇所泊之所，五气贵煞，何者引彼地理所宜，或顺以参考其否泰之兆，吉凶二象，运元未萌，非岁则不能激扬。
唯岁君最严最切，至威至重，持握特急，势来则如战阵斗敌，迅速险大，难以卒然救应铁关金锁，岂能御哉，亦有贵气为凶，抑恶扬善，乘机凑济莫测。
禄贵运欲显扬，少壮宜兼旺地，凶煞须从沉昧，老人更喜衰乡。
胎胞养沐长生冠带之地，二十岁宜行，临官帝旺之运，阳气强盛，三四十岁宜行，衰病基绝之运，天癸枯竭，五六十岁宜行，其中合可之义，则造化取舍之道，通变为言者也。运中少壮合体，同宜扬其贵禄，凶神运欲沉淹，老老宜行死绝等运，仍不要与日主用神，表里生意者，诚为福运。
运气发源力稳，方易成功，时干化象求情，行当领用。
行运究考的验福祸，亦是易事，当逐宫消息，审其来意，如运之发源，在年月日时上，空冲死败之地，纵发不久，发源在稳实住处，可耐患难，可享富贵，福泽悠远也。
行运之法，取时干之化象者，有体象化象二意，一者得侣，有情有类，为象成用，或行至运中扶持，或旋造成其器，第一妙事，乃虚中家传之秘，有此极论，引用余神之气最切，宜取用生克强弱。
蜚黄腾达，连开一路官星，豹变兴隆，年统平生财气。
柱中带官星，不若运运统摄，官神得意，步步荣耀，八字中有财不旺，虽见无情，行运虽至生旺之处，仍未奋发，盖气或死绝，或滞塞，岁乃尊严之君，吉凶神煞之主，流年或领财元，或生扶财象，或激开财库，或遥合飞冲生旺之所，或拱夹暗包财神禄马贵人之宫，其财之旺，由此，岁君统系豹变，勃然兴发也。
运凌身弱，而适扶用神。运变身强，而抑其福气。
当生身旺或比肩太繁，用神怯弱者，宜凌废其身之气，适扶我之用神，反是则不祥矣。当生本体气弱，用神太过，身不胜任，又成错乱不能归一，所喜如是，反是则乖，盖当生本末，体用相称，运扶身太过，或困其用神，亦不中也。
岁或运符吉罔凶，岁或运昧善纵恶。
或当生凶煞力重，吉神力轻，财官势况散漫，岁运符合福神，而抑凶气者有之，当生吉神力重，凶煞为任使者却气薄，岁运失纪纲制驭之道，或至于纵容恶煞，沉昧众善者有之。
诗曰：
往来能参玉井篇、人间却是地行仙、重开五气分条处、剖破藩篱别有天
玉井奥诀，乃安东杜谦所者，其间幽趣妙象，数见而用藏，气类从无立有，倒飞暗合，得一分三，脱胎换骨，入圣超凡，诚非易事。欲穷其绝处逢生，要识其旺而退藏，器满必倾，物过则损，党盛则随类，气衰则托情，用不用，真假宜辨，变不变，象类先分，故气禀有厚薄焉，有清浊焉，有高卑焉，有晦明焉，万绪万端，千变万化，气有生克，究竟尽烛理外之理，物有造化，活法极参元中之元，诚得李虚中余学一派之正传也，世之不得睹是书者多矣，予故表而出之。 育吾 记
