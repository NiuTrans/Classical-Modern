刃带墓刑，吉而寿弥福厚，凶而破帽单衣。
羊刃飞刃，犯墓刑二位，须有华盖始吉，及丑未干头贵者，未有不享福也。与日宜和，若无华盖，带空亡死绝，孤寒破败人也，与日不和，亦如此。
日犯恶神有助，再婚女妻，时临凶煞仍空，须招义子。
日犯年家，亡劫，大败破碎，临官帝旺者克妻，却有干音生助日主，必是再娶少年室女，或幼妾为妻，若带禄贵拱助者，美貌贤能。
一云：若年之禄马贵食，六合在日，不独妻秀，更主得妻财，时上带凶煞、落空亡，必主无子，若生助食神，或日去冲克者，必是螟蛉之子。
时日咸池带煞，父命恶亡，休囚大败临空，妻家无宅。
咸池在日时为岁煞，主父恶死，更加恶煞无疑，如金主刀兵，火主火厄，水主水厄，士主瘟疫，木主杖伽，以五象推之。
一云：咸池若旺，犯华盖破碎，及阴错阳差，因妻丑辱，或离异，若贵豪之家，妻父母兄弟亲属内乱。
一云：咸池阳刃，多算多能，亦有宿疾。
互换在日时紧切，日宅神，陷妻之气，兼的煞十恶大败之日，休废又落空亡，如甲寅旬，癸禄居子为空神，主妻家无瓦片根基。
胎神克窃横亡，忌冲局中之字，破碎空孤离祖，因犯禄后之神。
胎神，白虎煞也。水午金卯之类，冲局中字，如申子辰，支系水命，怕午字之胎神，白虎来克窃日主，并用神主血光横死，以五象推之，禄后一辰，若系空亡孤寡破碎等煞，定主出祖相别立。
支隔合冲二方，此格多应自缢，合兼河井两位，犯者无不溺亡。
自隘煞，乃戌人巳，巳人戌之例。若带金神白虎亡劫鬼墓空亡，官符大耗刃煞，领其死绝之地，来克其身废其用神，犯其太岁，刑其大运，准上文。丙子旺水，癸未东井，癸丑三河，带咸池金神辛刃亡神，多主死于水中。一云带亡神起端，因花酒惹事。
耳聩目盲，用神陷切，而死败克身，腰驼足跛，福气衰颓，而刃煞刑主。
用神被死败等物克窃，又临休废，时令又被恶神克窃身者，准上文，贵气休囚，又被恶神克制本体，兼又倚托死绝，恶气出现，沈沦用神之吉，刃煞仍刑我日主者，准上文。
