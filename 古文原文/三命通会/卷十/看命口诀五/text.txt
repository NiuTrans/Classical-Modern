凡命取五行真气交互，如：
辛亥金人得丁已土，有丁壬合真木往来，有丙辛合真水往来。
丁已土人得癸亥水，有戊癸合真火往来，有丁壬合真木往来。
如戊戌、癸亥、丁已、辛亥交互真气全，乃宰相命也。
戊午火得壬子木，中有丁壬真木，戊癸真火。
丙申火得乙酉水，中有丙辛真水，乙庚真金。
庚寅得己卯土，中有甲己真土，乙庚真金。
如庚寅己卯交互全，乃两府命也。
凡命先论化气，考五运篇以甲丙戊庚壬，合五阴干为太过，乙丁已辛癸合五阳干为不及，太过不及之间有权存焉。
考天元变化书又分昼夜，如
六甲人日生用水，夜生化土，故六戊人得甲取日生为鬼，夜生为官用。
六乙人日生用金，夜生用木，故六己人见之取日生为官，夜生为鬼。
独六己六庚不变，是以
五阳干昼生为本体，夜生作化看。五阴干夜生为本体，昼生作化看。
六般阳命男犯禄鬼倒食，须取夜生，反凶作吉。呼鬼为官，倒食为喜神，却以日生为顺。
六般阴命男犯禄鬼倒食，须取日生，反凶作吉。余并同前却以夜生为顺，女人皆反此求之。此昼夜气象，是阴阳配合刚柔体用也。
凡命五行下生上曰助气，主一生自享其福。上生下曰盗气，主一生供人之福。
上克下曰顺，主有威势而制人。下克上曰逆，主多沉滞而难发。死绝尤紧，生旺差慢。
四柱纳音鬼多，主本当时，名日官星乘旺。纳音财多，主本无气，名曰财多害身。
凡命五行贵阴阳相等，如：
两金见两木或两火两土两水之类，各自成象方吉。
若太过不及如三水一木一水三木等类，俱不为福。
假令金人三金一木，金克木为财，三金争一木，是分夺其福，多主财物不遂。
若一金三火，火多金少，煎熬太过，主一生不闲。
又如甲人逢三壬三己，谓之三吞三偶，主不吉。
若逢两己两庚，谓之重偶重伤，视三尤凶，不贫即夭，余以例推。
