造物须原本体。
东方阳散以泄而生风，风生木。西方阴止以收而生燥，燥生金。南方阳极而生热，热生火。北方阴极而生寒，寒生水。中央阴阳交而生湿，湿生土。五行体象渊源。已取论于前。
器完由出根基。
凡成象处，是为器完。凡贵气归一，亦为器完。
凡六亲致一，我生即子，丙辛见木之类是也。一说妻生者即子，两义在活法而取，各有理趣。生我者为母，合我者为妻，成其物象相备，亦六亲所生，致一而成者也。
如运中成象，益由根基，原有来意则成矣。
谓木火必无相停，各有轻重，为木重火轻。运上遇火干火支，凑完真象。
若四柱中，原带火之临官，帝旺，长生，库墓等字，方是器完。否则不真不实，不完不正，似是而非矣。余仿此义。
法如搜检。各禀吉凶。
时与日月与年，干支八字。要纵横来往勾合，互相取用，不可有一处分毫关照不到。如四干乘四支，为各自占贵占煞。或年干乘月支时支取贵，或年干取日支，日干取月支，月干取年支，有贵有煞。或岁月二支，时日二支，自取干神贵气。如此搜检庶不差误。
