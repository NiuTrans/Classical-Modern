体制须广大。
凡八字要看气象规模：体势豁达，天地相停，雄健壮实。五气顺克而有力，倒生逆化而有功，贵气往来不杂，必非寻常格调。
又看八字大意体段：
过于清，则或寒或薄。
过于厚，则或浊或滞。
过于华丽，则或轻或浮。
过于肆逸，则或流或荡。
过于有情，则或滥或淫。
过于孤介，则独立不能容物。
过于刚勇，则或暴或燥而无涵养。
过于柔懦，则或愚或钝而无作为。
过于执实，则拘局而只知有己。
过于轩豁，则图谋广而秀不能实。
字面分先后。
紧用字样，却远在后，或被别字闲神，占先隔了。若无伤犯，须得岁运生扶，方为全美。
紧用字样，虽近且先，却有闲神字样，远处在后。动摇得切，妨碍用神字样。却看柱内，何者可以剿除去得。
天干专论生克制化。
生则相生，有生不欲生之理。
克则相克，有克不欲克之情。
制则如水克火，而有土制其煞，火能复生之情。
化则水本克火，见木能窃其气，火转得生之理。
余皆仿此。
地支专取刑冲破害。
刑者：如丑日戌时之类，则刑其出。如巳日寅时之类，则刑其归。恶物宜刑去，好物喜刑归。
冲者：吉象宜冲凶象，贵气宜冲我家。
破者：大概破坏其物，中间有吉有凶。
如卯破午，乃乙克午家己土受破。若己土为煞，地面有力，岁运一露，其害无疑。若或不露，亦犹抱虎而眠。又看酉字有气无气，可能驭服否。
又如己为贵气，露而有力有势，则亦因破而来为福。
害者：六害之处，若带忌神凶煞。来克来窃，真为仇害。
象成一家。不执贵气。
人八字中，全无财官等件贵气，有安然奋发富贵者何？盖以相生之气，自立成象也。生意滔滔，有不尽之情，高远坚实如此。
本象配本，如甲乙丙丁之类。
化象配化，如戊癸丁壬之类。
木火成象、土金成象、金水成象、水木成象、及有三象顺序者，同此法。如火土金象之类。
又有四象和协生育者，亦然。如水木火土之类。
根源一气。生物满盈。
如金气正临天时建旺之序，既无克窃。其气一往据生其子者，水神也。水神既显露于干，或泛滥于支，物盛不祥。还得几多火土，能堤防倚赖哉。余仿此推。
则造化盈亏之道，灼然有凭，万无一失也。
八法关键。五气开端。
八法已论于前，五气有聚散、完缺、实虚、深浅、敌交、狭广、轻重、厚薄、寒和之不同。干支俱有力，克物归窠。
精神强健为聚，喜吉神，忌凶煞。亦要辅佐，吉神冲而无义。
刑而不归为散，宜凶煞，忌吉神。
金木水火土俱全顺序为气完。
五行欠一以待岁运补足为气缺。
实则如甲戌见丙寅之类，有合有生，局于一象，滞于一方。柱中若无激扬昂藏之类，如此则不过一富翁而已。即有体无用，纵贵亦尸位素餐。如柱中土气太重，略见官来即贵。余仿此。
虚则如土入酉寅、木临乙巳、金到辰亥、水向卯戌、火居丑申。气虚而不能确固。余仿此。
气深如木之本象化象近清明节。
气浅如木之本象化象方得雨水节之例。
气敌如辛酉见乙卯，大概凶甚。若见己未己丑，转有凭籍，反吉。如无凭依，又看宾主强弱，主弱则为鬼象，宾弱则为财象。
交如丁巳见辛亥，丙戌见己丑，庚辰见癸未之类。仍分何者气旺而言。
狭如用神局于一二支神之情，狭亦有生旺，引用处其气却来不得。
广则引用处其气来得，生源处仍有精神，通三合之气，或通六合气。
轻如木之本象化象，却入金乡，又非天时之类。
重如木象逢寅卯，乃本象地支之类。
薄如木象逢自家死绝之地面，仍非天时之类。
厚如木象逢库墓长生之地，或得天时，或他干来助之类。
寒如木枯火散，金寒水冷土冻。天干休囚，地支死绝之类。
和则有合有生，有情有助，有临官帝旺，无休废死绝。
或有旺相之神来扶助，或当天时前后，有气满而盛。乃物无依藉堤防者，不久而倾。
有气亏而衰，乃根本不实。仍未得时，气亦不足。又无生扶，此等废物，何可胜言。
有气衰而久不得天时，又临死败。却有暗干相生，引归生旺之乡。
有气旺非长，始则气焰奋发，通舒自若。终则收敛归藏，去处竟无依靠。易于散漫，盛意无源。殊乏转生，乘势无续。
有气嫩易催。方来之气，人皆以为旺相之象。中间若逢，顽厚之气克窃者，凶不可言。
有气过耐远。过去气候俱曰休废，又云成功者退。殊不知余气，忽被旺处资来，绾动生意，气返实处，愈耐岁寒。余气即休废。别化他象故也。
