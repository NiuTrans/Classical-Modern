凡命前五辰为宅舍，若遇有气及吉神临之，主有好宅，门阀崇峻，子孙华显。
假令甲申人宅舍在丑，十二月生得，天乙临宅为吉。
若居无气及凶神临之，主其宅虚耗，破坏不完，祖业不守。
假令庚午人宅舍在亥，甲子旬亥落空亡，又遇劫杀临之为凶。余准此推。
命后一辰为破宅煞，若在破宅煞中，主无父祖产业或客死他乡。
又看宅纳音与本命纳音相生则吉。宅克身得好宅，身克宅必破散。
假令甲子金以己巳木为宅，二月生系宅旺合有好宅，以身克宅后当破落。
戊午火以癸亥木为宅，九月生宅冠带，十月生宅建，十一月生宅旺。
又值宅生克身必得好宅。若宅鬼旺中生者，有官则吉，无官则凶。
凡禄命虽有休旺，更论其宅以办吉凶。
沈芝云：宅怕犯破。
如甲子人以己巳是宅，如犯亥字其宅受破，命元稍薄，太岁冲年亦须破，须是为长方可断。
如丙子人得辛巳金为宅，遇乙亥流年之类是也。命好亦更动兴作方应。
凡命后五辰为田园，若居有气之乡又福神临之。主田园盈野仓库充实。假令甲子人田园在未，六月生土乘旺气，又逢天乙贵为吉。
若遇无气之乡又凶神临之，主田园瘠薄仓库空虚。
假令戊子人田园在癸未，六月生甲申旬，未落空亡。余准此例。
鬼谷遣文云：马无害 财破 禄无鬼 鬼克 食无亡 空亡 支合无元 元辰 干合无厄 六厄 旺无丧 丧门 衰无吊 吊客 妻无刃 羊刃 财无飞 飞廉 孟无孤 孤辰 季无寡 寡宿 体重须鬼，禄重须官。夫须少，妻须倍，吉须显然，凶须沉味。支干失和而塞，夫妇失时而凶。四柱主本，禄马往来，须分建破。天乙扶持，将德是冲，更办尊卑。有根而无苗实贫而尚可，甘食本气绝而花繁纵子，成而味拙至。
若贵神当位，诸煞伏藏，三元旺相，岂专神煞。
命中用煞，以五行为本，如五行得地无贵，煞而亦贵，虽有恶煞无害于事。若五行不得地，纵有吉煞，亦发不久，如冬月中花耳。
纳音者天地之舞数也，驿马学堂居长生之位，才能官职在旺相之乡，文章富贵处印库之地。如逢衰败则灭三分之一，更遇死绝则去十分之半。切忌空亡冲克，不宜刑害吞食。故同源相成，则天地舞全基本强壮。 同源相成质数为上应数次之 同类相伤，则支神气散理无复合 同类相伤如丁未刑丁丑之类 管辂曰：五行互旺，虽冲气完。五行相克，虽合气散，此之谓也。
或问人生，有始终功名富贵，有一旦崛起忽然骤兴，有始终剥落而中间奋发，有半世淹寋而晚年成就。其故何也？
答曰：莫非命也。其始终富贵，乃柱中身主专旺，其所用吉神或官印财食，俱各带禄得令，不偏不党，无刑冲克害。出门行运步步皆吉，故能成材能振耀。绍前人之基业，立当代之功名。不招谗谤不致伤害，保其终始，是命运生旺，体用俱得故也。
其一旦崛起忽然骤兴，由柱中所用贵神，悉皆得位乘旺，又且合格。奈日主无力，不能胜任其福，所以劳困堰寋。倏逢好运，生扶日干，得其强健元命，用神方为我用。我因乘之，虎啸风生大发富贵。是偏气乘和，衰以遇旺，故迎吉而发，前后迥异。
亦有日主强旺，五行煞纯不杂。奈根本原无制伏，富贵不成。惟待运来制伏煞神，化为权柄，功名显达出类超群，制神力旺发福非常。所以骤兴。由贫贱而至极品，全由行运得地方见其兴，如运不至即常人耳。
其始终奋发而中间剥落者，乃柱中日主健旺，用神亦旺，各相力停。为富室朱门之贤子，及其长大成立，要逢好曜。若大运加临元命，见其财而夺之，因其官而伤之，临其印而坏之，逢其食而枭之。遭际此运祸不胜言，所以盛年见倾而不发。
如其恶运一去，又逢好运扶持，使用神一新。譬如枯苗得雨，勃然而兴。鸿毛遇风，飘然而举，不可御也。
若半世淹蹇，晚年成就，乃四柱身强，阳刃比肩，又各争旺。惟财官煞神等物虚浮，轻少无力而成功名。出门行运又非作福之地，所以一生，饥寒劳苦剥落，直至晚年。
顿逢好运，补起财官煞神等物，假煞为权，制伏阳刃。或得权贵而显扬，或起资财而发福，当随五行清浊，以其所遇之运别之。
嗟夫穷通有命，富贵在天，孔子有是言也，岂人智力所能移易乎哉。
