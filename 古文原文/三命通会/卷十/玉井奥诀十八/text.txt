禄命二神相激，鼓舞作为，贵煞四位相承，聚归取用。
前法禄命二宅，若犯激作刑冲克害，看吉凶之意何如，与日不和应验如此。盖禄命二神，实系冲令，左鼓右舞之气使然也。或贵或煞，二重三重，兼并一辰上者，况柱中四位，各有吉凶之神，要分聚在何位最多，以较长短，寅申巳亥无长生，则凶。
水火之象，轻清则文章异术。刑冲则道德禅门。
水火乃坎离之神，有既济之造化，其中气清，则文章魁众，轻则术业异常，空则仙风异质，刑则道法鬼符，克则禅宗空寂，野衲宿缘，参究觉悟，专论日辰格象，轻重而言。
金土之源，气老则财库楼台，浅嫩则经商手艺。
金土之义，有以贱生贵之功，气老则成就其物，盖宜于富藏，墙垣第宅庄营之壮观，由此而致也。或衰气残绝，或初新气嫩，若非经商买卖，则手艺工作之人。
华盖墓神，天月德合，泉石家风，休囚日德，死绝败生，尘埃庶士。
华盖墓神，天月德合，三件循环于柱中者，必有水边石上宿缘，访道求仙志意，日德若休废，虚有其德名矣。况又干音有死败等位，恶气空亡，来生助者，不过碌碌一塞士耳。
十恶大败若真，贵为将，贱为寇，囚死空亡若聚，生者道，衰者僧。
十恶以道藏经所载为准，贵气相扶，清厚入格，必掌兵权，若凶煞凑集，交并柱中，战害用神身主则凶，日主用神，当休废之时，落空亡兼为孤寡六害，若临长生临官旺地，则为黄冠，若处败绝墓死之方，为缁衣。
魁罡权重，却害六亲，劫寡虽孤，喜全三贵。
辰为天罡，戌为天魁，最有权威力量，但孤克之气太重，未免妨害六亲，劫煞寡宿，若带长生贵人有禄，乃三件之福气也。与日和协，必主富贵，无此三件，纵发不久而贫。
吞啖势繁，非偏房定乏乳哺，孤寡来并，由异姓假合同居。
吞啖乃倒食之神，倘多有力有势有权，或临生旺之乡太切，准上文，孤寡六害同并，却有印绶食神一有用者，仍见宅神冲破，准上文。
重拜双生，巳亥带支干同类，巫医酒色，亡劫犯咸池贵人。
命带巳亥二位，又有别支别干一类同者，有二三位者，如甲见甲，子见子，必是双生，或重拜父母，须是干支俱有相同力的，更劫孤亦然。
师巫药术牙侩等辈，仍分轻重高下，皆亡神咸池二位主领，兼羊刃破碎，墓鬼白虎之类者，狂妄诡诈，迷花恋酒，九流不才之人，若贵人德神财官生旺者庶几。
