年干统摄，次看月时，时如权衡，分毫加减。
看年干所乘何支，与我如何相摄为切，亦要引在有气贵地，体局方大。
又看用神，却系岁君，是何吉凶神煞。若更用神与岁君和，全贵无疑。
次看月时二干之关系，不可竟作差慢，不来扳揽。
柱中象数变化，五气真假，吉凶神煞，俱当引归时座，细分轻重。分毫必须比较。
又云：太岁一年之领袖，诸神之主宰，极有用处。
只因徐子平以日为主，专取财官。误了后人多少错会了义。
故曰：年如称钩，绾起其物。月如称系，提起纲纽。日如衡身，星两不差。时如称锤，轻重加减。其譬可谓切矣。
随合仍紧，遥合不闲。
随合：如丙午气壮，便知有辛未二字。如影随形，亦看辛未，还是我家恩人，却是仇人。
遥合：即是支中所藏之神，与彼所藏之气合也。如申卯、子巳、亥午等类。盖有其气，类遥合事，意自不放闲矣。
