三才会于壬辰，石季伦恣情金玉。
有文无印，贾谊屈于长沙。
有印无文，李斯专于上蔡。
刑多者，为人不义。合多者，疏背皆亲。
合多主晦，冲多主凶。辰多好斗。戌多好讼。
辰戌魁罡，多凶少吉。日时空亡，难为妻子。
背驼驿马，离别乡土。混杂财官，奔走衣食。
印绶遭伤，名利成败。天厨逢枭，食禄亏盈。
伤官遇羊刃劫财，营食终日。
区区正官逢七煞剥伤，求生一世忙忙。
财官招上贵之怜，煞伤虑小人之耻。
官无冲破，爵禄独显。财少伤劫，名利双全。
官印在刑囚之地，心乱身忙。
日时在鬼墓之乡，忧多乐少。
福不福，恐吉还遭伤。成不成，是格中带煞。
财官两旺兮，主持节钺。煞刃交显兮，掌握兵权。
官是扶身之本，官在长生须富学。
财为养命之源，财逢旺处足钱帛。
财官印绶三吉，不可不逢。劫刃伤煞四凶，不可不畏。
印临天乙，受盛世之封。财藏官库，畜希异之宝。
三奇贵人见生时，馆学清华世所希。
贵人若逢禄马来，设使金章未为足。
官贵若逢财官助，重犯奇仪须宰辅。
不作蓬莱三岛客，也须金殿玉阶行。
互禄互马，共羡黑头公相。
带刑带破，终为白面书生。
有印无官，发不在迅速之内。
有官无印，难求乎荣显之名。
财官带印，积玉堆金。偏正逢财，仓盈库满。
印绶锦鞍勒马，官贵玉带金鱼。
凶莫凶于羊刃，祸莫祸于伤官。
运逢羊刃劫败，财物耗散。
羊刃倘同生气，关外持权。
伤官被合，妨妻害子。伤官带刃，克爷损娘。
官藏煞见，定招非横之灾。
煞没官明，当膺藩辅之柄。
少乐多忧，官星又带劫财。
骨肉分离，孤鸾再遇伤煞。
三刑六害冲击者，难得峥嵘。
孤辰隔角重见者，多主贫夭。
享用现成，出门便行财禄。一生寂寞，行运与命分张。
有官而不食禄，月上正官被伤。
有财而不得享，柱中劫财分夺。
禄马先逢于生月，阴德荣华。若日时再见财官，此乃遇而不遇。
又曰四象之中，隐土而成。五行之内，干秀为荣。
亥卯未滋荣甲乙，寅午戌聚福丙丁。壬癸喜生润下，、庚辛爱见从革，戊己忻逢四季。
水润下兮文学贵显，土稼穑兮富贵经商。
春生甲乙，抱怀仁德之心。夏聚丙丁，胸藏明辨之才。
秋金兮性多刚毅，冬水兮智足权谋。
木盛无金，虽仁不成造化。
火旺木衰，纵学难得贵显。
水多遇土，成堤岸之功。
木盛逢金，作栋梁之美。
水火相停成既济，土逢木旺为稼穑。
金火气均，炼出锋刃之器。
五行造化，皆因鬼而成功。
木败不仁而妄作，金衰寡义亦无恩。
火灭无礼之辈，水浊失智之人。
土遭木克，言常失信。金鬼好杀，水盛多淫。
日旺仍须自立，更详上下吉凶。
衰墓平生孤立，生旺一世峥嵘。
岁月相扶，因祖而发。时日相冲，妻子无功。
上下相合而无害，往来克战乃多忧。
禄马时克日破，职位终须退剥。
日旺时强聚秀，无福亦须横发。
月逢伤害时得地，财运自能成立。
月遇绝伤时对冲，门户定有三迁。
生逢衰地，幼岁艰难，月在旺乡，晚年不足。
时衰日秀，有始无终。月弱时强，晚年荣显。
元气强旺，虽未达终显功名。
基本休囚，纵得地难成富贵。
若夫天元赢弱，命不再苏，忽值本主休囚，贫寒无地。
气旺遭伤，虽遇险终身有救。
气败逢生，纵得地一世无成。
五行失地，休言禄马同乡。
四柱无归，难论财官双美。
以日克者为妻，妻生者为子。考其生旺，定其死绝。
时临旺处须多儿，时在败乡必绝嗣。
男逢两位之财，必须置妾。若遇合处逢禄，定挟妻荣。
财乡见合，立身倚妻。
阳干上下逢合，妻多易得。合中更遇生气，妻妾贤良。
四柱递互相亲，多生喜庆。五行往来相害，皆主不义。
财失地，而岐路经商。身旺甚，则九流术业。
火聚水德相刑，为僧反复。水逢土旺相残，为道无终。
火明木秀，幼年显达朝廷。火炎水凅，终身求财市井。
金白水清多显达，鬼位逢官主困穷。
财下见财，富而悭吝。
