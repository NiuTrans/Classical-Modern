凡看命伤官见官而早死，七煞见财夭亡，财逢劫尽死，重财破印凶。水盛木流，终为外鬼。食神逢枭，死于牢狱。劫重见财死，煞旺挂根休。亡神七煞冲刑，非徒流亦亡。缧绁伤官，阳刃重并，虽全体而死血光。财星见刃，财散人亡。生旺死于库墓，库墓绝于生旺。
晚有吉运行，凶运未入，死卒何分。有凶运来，吉运未来发福曷论。
当究进气退气之由，更审已发未发之义。将来而速进，功举以先归。
一生岁运皆凶，年少早死。末旬命星得地，老寿弥高。
老怕生旺，少嫌死绝。阳刃逢生多恶死，有根煞旺定凶终。
春旺火多，宜西北库是归期。夏荧金旺，利东南鬼乡寿地。
四刃星重，死在正财之下。一官贵浅，终于阳刃之中。
四柱俱伤人自死，金神入水溺为灾。
阳刃倒戈无头之鬼，煞星迭刃半体之徒。
制伏中和，煞极全而气死。生扶太过，印更旺而身终。
伤官入墓死，晚局最宜观。阳生而阴死，阴死而阳生。
煞逢三合太过必倾，五行之内宜细消详。
凡看命五行太过不及，固不为福，中间亦微不同。
如水土不嫌死绝，以盈天地间皆水土，无分四时，岂有死绝之理。
但辨轻重，如点水滴众土之中则干，撮土壅众水之中则散。当论多寡，分轻重也。
金非土不生，木非水不长。故金木欲其生旺，怕见死绝。
如金死则沉，木死则灰，与水土不同。
火藏于木，宿于土，故不欲旺，旺则焚。亦不欲死，死则灭，惟得其平则佳。
五行水土均赖，凡木金火之命尤为要也。
