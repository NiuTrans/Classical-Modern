大凡看命先看月支，有无财官，方看其它，月令为命也。
月取支神，年取天干，日取天干，流岁取天干，大运取支神。
月为本，日为主，如月有正官及偏官，而时又入他格，只以月中取，他格无用。
如月令全无可用，方看他格。
古歌云：三宫带格混难详，不晓凭谁是贵方，一任三宫皆带格，除非只得用提纲是也。
月令用地支，假如官星，须要上下干支透出为妙。或干透出，支中不透，主聪俊。
忌年与时冲，月支日支自冲不妨，大运及岁君来冲月支则祸。
凡正官一位，乃君子贵人，笃厚纯粹，刚直廉明，年时有印尤妙，多则反主成败。
四位纯官，仕宦虚名。
凡七煞一位，聪明伶俐，二位三位，先清后浊。四柱纯煞有制贵，无制贫凡。
财一位务要得时，富贵成家，为人性燥紧急。二位性气灭半，三位四位耗气身衰。
若身旺甚则可成立，弱则劳苦生受。
凡印不论一位二位四位都好，格中不宜见财破印。
