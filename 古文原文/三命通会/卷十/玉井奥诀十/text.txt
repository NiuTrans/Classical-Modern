一辰聚藏贵煞，纳音自旺自生。
如一辰贵聚，长生带煞，在日时为生煞同途。一云煞带贵，自长生，为有用，此为贵带自生，又为煞中藏贵。一云年中干音随生长，同神煞在日时者，为真长生，乃聚年月日时之气，又为一强四弱。
又云：四柱只要一位长生，专其旺气，为聚敛精神。
空亡消息数端，岂止十干缺处。
此煞最为要紧，中间轻重真假，宜仔细详审。一旬空亡，十日分上下所管，如甲子旬中，戊辰用戌空为切，己巳至癸酉用亥空为切，一气分轻重，甲子见壬戌真空，见戊戌轻。一云：上肩一位太重，如甲人见癸，乙人见甲之类，即一旬中，后禄遇空亡，如甲子旬壬申，甲戌旬庚辰之类，一五气落空，如甲子旬水土，甲戌旬金，甲申旬火土之类。
官贵抑扶两立，称停一路磁基。
官星为一身之贵气福源，第一切事，财神次之，若有一扶一抑，两立其义，不分胜负，如阴阳气不升降，一路运中，当称停其配属强弱之情，以察兴废可也。
煞见官隐以托情，官显煞藏而立义。
煞见，有露神制合均配，官隐无印更隐者，主外有权谋操略，内怀奸宄奇计，若煞重而无驭，官神无情者反是。官显煞藏，内则性恶无情，外则义和谨节，大义如此，又当格物以消详之。
忌煞气专，用神情假，用神力切，忌煞外驰。
忌煞有生有扶，或坐生旺处，及有赞合之神，其专之意，不可言也。柱中乃见用神虚来生合，情假露形有气，或落天中，虽旺亦无地面，情假力散，故自不若气专者，若用神赞合，有扶有生，或力专生旺之位，才有生助之神，有情有力，切要分晓。
忌神煞神二者，虽在柱中作梗，力怯自偏，岁运兼有克窃，自然柱中停住，不得气散而外驰也。
