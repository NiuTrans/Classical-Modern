凡推造化之理，其法以日为主。
单提作体，要认为主者之端。为化气为本体，入门便要通变。识得主干有本象有化象，方可消详。如甲即本像是木，化像是土。
坐下支神先求其意，月气深浅何者主权。
乃日干坐下，首先看此地支，与月支一位，时支一位，年支一位，刑冲破害，生克比和何如。
主干喜忌何物得来，不可视为泛常。不可顾盼。
月气浅深。何者主权。
月建之下，气候浅深。五行之气，是何干神。
正当此日天时之令。五日一侯之气。一云（德秀有无）
地支至切。党盛为强。
地支乃四位支神，至切者，视天干为尤切也。
要看何者为主干之宅舍，何者为用神之基业。何者力轻，何者力重。宅舍即得地之方，支神即乘贵之所。
一看其力势冲起，是何支神。
二看其力势拱起，是何支神。
三看其力势刑起，是何支神。
四看其力势合起，是何支神。
五看地支统摄。此法是空中立有者也。
论地支，冲拱刑合四件，极切门庭。一法，只拿日干作主取用。中间或吉神有刑冲，凶煞有拱合。其生旺休废，交差不一，难下手脚。不如只详四个地支基址，五气中何物最重。将来品量，却能耗散何神，能生扶何神，能冲合何神，能变化何神。
然后却看日干属何五气，与其最重之气统摄何如。便拿财官等物，用神之气，共前五气引于时座，参较其物。何者轻，何者重，义理调顺为详瑞，反则即为乖戾矣。
如此已立定，然后看其支气，各有所喜所忌之端，不可不详。五气谓如木火土金水五者，须要各各记住题目。若五气中，何者党多为重。如支干内外，明暗木多，则木气党盛矣。其喜忌已论于前五行中。
专执用神。切详喜忌。
专执一位用神位为尊长，为权神，为号令，为本领，为倚托。此非小可，执而推之，未敢纵求其意。
外取用神，或财或官、或刃或煞、或食或贵、或印或禄马等件。各类例取，原无定法。其用神最忌损犯，兼怕分窃，不宜太过与不及。
如太过之物，本不好了，或岁运又来生扶，即是倾覆坏了。如木则折、水则倾、土则崩、火则一发而灭、金则折损。如不及之物，本不好了。或岁运又来克窃，坏尽此物，岂独有祸。
用神喜忌，至元至妙，后篇别详，务要得中和为贵。
气气切穷其理，物物至极转关。
金木水火土五气，一阴一阳，共有十般消息。
一件件要看衰旺、轻重、明晦、广狭，穷则究理尽处。生何神，克何神，刑何神，合何神之类。
被坏之物，得生之物，主系何事。物物推将去，须要有依倚下落。至无可奈何处，便是转关。入何格调，极处一转，即是建功，圆活参透。却要定见下落，断成器不成器何如。
有气者急，有情者切。
有气乃当时也，看八字内外明暗干支。
如六月中气，大暑节，土金旺相，有气之类。此为至急，余则否。
有情乃合气也，如甲见己，丙见辛，丁见壬之类。
中间干支明暗，有合皆取，此为最切也。
一说非特合气有情，吉神生我克我，亦为有情。
虚拱贵气，生我、克我、刑我、合我。亦无异也。
