凡看命分五行生旺死绝，如：
甲申，丙寅，己亥，辛巳，戊申皆五行自长生。
不论四时，超然得自生之理。人命禀之敏快高明，贵者得之，其进以渐。
富贵得之，亦将向荣，而得其所以生也。
丙子，戊午，辛卯，癸酉，庚子皆五行自旺。
不待四时，而能自致其旺，福力奋发，无与比拟。
癸未，壬辰，丙辰，甲戌，乙丑皆五行自墓。乃归根复命之时。
凡库之所在，必欲物聚之，则其库充。
如壬辰水，欲得众水交归，然后为旺。更有金往来相生，当得重权。
傥木制火，火制金，更天中临之，是为贫印不起，主贫贱。
乙卯，丁酉，壬午，甲子，己卯此五行自死者也。
生则劳，死则息，其理自然。不有死之地，其物无自而归。
所谓自死者，得其真归之理焉。
凡命遇此颖特高明，多慧少福，以静默为体，而不利有为。以淡薄为事，而不利兴起。
惟可学道访仙，超生死之门也。
癸巳，乙亥，庚申，壬寅，丁巳此五行自绝者也。
天之道无可绝焉，干支适会已绝，则更生凡。遇此者忧喜未定，如：
癸巳绝水得癸酉旺金扶之，是谓绝水逢生，尤为吉庆。
凡命上带死绝生旺库墓等，不可就以所带言之，须看月令以辨清浊。
清者有制伏之谓，如水病见土则浊，却非土堤防不能止息。既止息，则清之有渐也。
浊者无制伏之谓，如水多无土则泛滥无归，而水极生木极则变，变则通也。
盖五行尚其变，而不尚其常，贵其隐而不贵其显。死绝有救，则谓还魂，多以贵论。
生旺有克，则为傲气，反主福浅。
若夫彼我之相生，顺则益本，逆则夺气。彼此之相克，顺则势强，逆则有伤。
经云：以小凌大，自贻其害，以弱胜强，自招其殃。
一水克三火，是以弱胜强，以阴胜阳，虽殃不彰。以阳胜阴，危害不深。
两阳相梗，凶祸旋至。两阴相敌，不安其处。
如乙巳火克壬申金，是以阴胜阳，阴阳有情，故无大害。
若丁卯见癸酉是二阴相敌，戊午见甲子是两阳相拒，阳刚阴柔，必胜而后已故祸。
太乙云：天地变化，阴阳之机，未尝不以阴召阳，阳召阴。则天地合正，五行气融。
若乃阳从乎阳，阴从乎阴，则阴阳偏出，动静失序，所以祸福两途也。
大抵阴阳偏出，造化不成五行。如火多金少，聚散不得成形。
火少金多，既不能销铄，反有淹灭之患。余以例推。
