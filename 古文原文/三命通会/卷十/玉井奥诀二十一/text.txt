鬼啸应知恶夭，本亏非止贫寒。
鬼啸如甲人遇庚，庚遇丙，转转相克之类，有辛合其丙，方可贪合亡克。
一云：先问日，后问年，此格最紧，本亏，乃凶神作党，克日家之气，害年之干，所以贫难少亡不免。
天地具包藏之德，风雷遥激烈之声。
申亥二字，明有力量，酉戌用神得所，正合此格。
一云：申亥不露支神，虚夹二位，有贵气者，体局不凡，卯巳二位，内有贵气，柱中虚拱，岁运对冲，空处必能变化发越。
一云：拱夹隐处，又恐刑冲太迫，走了贵气。
拱将拱座并拱印，必是贵人，顾子顾母尤顾身，自非俗客。
拱将，谓本支三合，如子人见申辰之例。
拱座，谓对宫，如子人即午之例。
拱印，谓印绶正位，如甲人子丑之例。
一说：印乃库也。
又云：印即干库，兼若财官贵气有用，或财官生旺之乡，皆富贵造化，生我者为母，我生者为子，兼自身三位，俱无损坏，往来顾盼有福益者，为有福人也。
三位奇宝用官神，流芳英烈，四干天乙临华盖，旷世清高。
时座三合，谓之奇宝，若官星居上，无破无忌，世代不绝芳名勋业人也。
古法不独论岁日之干，乘天乙之贵为吉，月时干有贵人乘者，更妙，况临本命华盖，生平不止无凶，亦清高奇贵人也。
四面宣明旺相，内廷食禄，二煞若临夹拱，沙塞扬威。
青龙：元武、朱雀、勾陈为四面，干禄归元，各占方位，旺相，如甲乙临寅卯为青龙，丙丁临巳午，为朱雀之类，准上文。亡神劫煞，二位俱空闲，而却各有拱夹者。
准上文。
金水文华而拔萃，土金皇富以成高。
金水二象，若清无其余之气，混浊其源者，文彩英华，出类之格，金土相生，若各无偏倚，得中和之气者，似物渐长，生意益高，如此之象，当作富贵之格，或贵气和协，亦主功名食禄。
荣耀者木火有发源，清贵者水木多顺序。
木火易于焕发，有来处根源，柱中生意，或引岁运，故能扶引而荣耀，所以人不知元有根气，但知运上木火透发耳，水木清奇，若其气不偏倚，顺扶生旺带贵者，必为斡苑清要，或台谏。
登金步玉，贵人头上带官星，负笈担簦，学堂馆中逢驿马。
天乙头上有官星显露，谓之官星坐贵，主贵。学堂乃日主上旺之位，学馆为官星生旺之方，临官之位亦同取用，遇驿马在中，无甚贵气者，空有才学无成，即入仕途，亦多奔走道路，落空亡更甚。
翰苑标名，定禀乾坤瑞气，薇垣秉政，应拱子午端门。
寅巳二位有力，能合亥申乾坤，又有三合拱者，子辰能拱申，卯未能拱亥，若无杂，申亥乘其贵气，必为出台之造矣。子午二位或有正拱，或有三合外拱，如有贵气集上，勋业名家，人所未及。
丑亥拱子，未已拱午，为正，申辰拱子，寅戌拱午为外。
魁罡才逢夹贵，风宪提刑，龙虎得以专职，玉堂拜相。
辰戌二位，逢夹贵为风宪提刑者，谓有威权振作也。如壬癸逢巳卯拱辰，丙丁逢酉亥拱戌是也。又明见魁罡，重集贵气，同前断，辰寅二位，若遇正拱外拱，有贵气吉神聚其上者妙。合此格，或见寅辰得气集贵，旺相扶持，无冲刑克害，仍得卯处有吉，同前断。
阴阳偏用，贵崇奋极品之尊，卯酉正门，权辅领外藩之镇。
偏阴偏阳，其气多是奋发，风飞雷厉，贵气若专，旺相力量骤进极品者多，盖偏气好争，挺然不屈，雄豪力大，偏官易于起发，但是退速，或非命尔，若正官则稳，随分迁擢，无生杀之权，卯酉乃日月出入之门户，有贵气拱夹得用者，合此。或明见此二位，用神集福有力，无破者，准上文。
岁驾禄马带财官，英雄超迈，贵局日时乘德秀，才业峥嵘。
凡太岁禄马二位，宜系日主财官居上，岂非英雄超迈，凡贵人局，在日时见德秀二气者，合主文章才业，大器秀拔英杰之人也。
用拙而运扶，枯鳞济水，用强而运拙，曲港行舟。
用神力拙，或有气而被克窃，或隐藏而无冲合，纯而不利，连上却引生扶之气，悠然畅意矣。用神或有力，或得时，或情合，若运中阻坏其气者，东碍西撞，不能顺驾，、纵有一时风便，其奈何也。
