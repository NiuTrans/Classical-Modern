凡看命专以日干为主，取提纲所用之物为命。
譬月令以金木水火土为用，但有一件，取其节气先后，轻重浅深，成局、破冲细加考究。
曰官曰印曰才曰煞曰食曰伤官，以此六法消息之。
逢官看财，逢煞看印，逢印看官。
取四者不偏不倚，生克制化为上，遇破害休因为下。
运有生有去为福，有助有禄为祸，亦有用年日时支合成格局者。然皆以月令为用。
假令月用金只用金，用火只用火。十八格内，取六格为重。
用相生定格，合局却用年日时下，以推轻重浅深。
如逢官用印不怕煞，是煞局印印局身，还作上局取之。
逢印看煞，但有官煞在命，行官煞乡亦作贵论。
月令通官柱中遇财，财旺生官乃富贵。柱中见财，要入财旺运发福。
但见一煞，则以煞为重，不可用财。若行财旺运，乃财生煞党，作贫贱言。
凡格以煞为重。
凡命先看干神有无克制，支神有无刑冲，干支纳音有无战斗降伏。
如甲以寅为禄，而寅上有何干？甲以辛为官，而辛得何支？干不侵支，则天乃尊。
支不犯干，则地乃卑。五行不相贼，则人乃顺。四孟不相害，则马乃能驰。
若干侵支犯，五行相贼。又当分别，主本有气无气，有用无用，有救无救，成格不成格？
则干支错综，五行变化，造化在其中矣！
李淳风云：五行生旺，观福气之往还。五行死绝，在吉神之救助。
五行得地纳音相生，吉神无助亦荣。五行无气纳音相妨，纵有吉神不用。
