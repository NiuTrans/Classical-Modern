财居库地，身入衰乡，性能鄙吝，气亦猥慵。
财神遇库闭藏，既欠刑冲开激，况身弱者，此等之人，度量悭鄙，器宇少豁达也。
木遇学堂，火临生地，文既精华，志尤倨傲。
木火，文明之象。居生旺之位，主文学疏通，才能雄健，但木火炎上之气，为人不顾细节，不能屈下倨傲骄忽。
播德望之声名，敏智谋之才略。
贵气有助，干有力，天月德辰，及天乙，互换来往，主聪明雅望，兼藉空亡刑冲得用，准上文。
煞刃扶贵象，有制伏，得中，日干可以驭伏，惟上文。又云：水带贵气，有扶助，有堤防，不惟才略机变，而亦智谋过人。
财源拘局，街头铺店经营，窃气无凭，化外江湖奔走。
格局不广，器宇不充，但有财源助身，一二支伶俐生扶，而局于纯粹之器，兼库神得用，宅神有情者，准上文。又云：食神或印，此例同断，凡泄气之神，汗漫滔滔之势，远而有力，聚而无依，准上文。
江湖泛泛兮，风餐雨宿，罗网蒙蒙兮，利锁名疆。
亥子为江湖，若系财官禄马用神，其气泛溢者，多致道途生计，披星戴月，其水泛泛，其马刑冲，方断。
辰巳为地网，戌亥为天罗，全者用神其上失地，五气不能成象，则利名碌碌无成。如尘埃所罩，皆雾所迷，岁运并临，仍与日干克害者，夭亡。
水火动摇，是非林里立身，木金和协，义礼门庭发财。
水火乃人间之动物，犯此格，多惹是非唇吻，凡立身为事，短于闹里出头，斗喋之中着脚，若吉则有决策之机，凶则有不雅之号。
金木无偏倚，气和得中，阴阳相配相济者，必务本实，我若克彼专，当获道义之财，若交错无情，主被客凌者，主不义人，损我无意中之财，或被不义事，冤屈折辱。
驿马得我克他生，尽发外邦之禄，空亡有物明气见，每膺无意之名。
遇马上之干，日主能克，或马位有物生我者，多是远方外财发越，或出外于边境得财禄，空亡为凶败之所，若有喜象集来，如金火喜空乘旺，为官贵等神有情者，合此格局。
