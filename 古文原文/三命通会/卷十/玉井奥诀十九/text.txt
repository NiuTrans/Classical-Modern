坎离交会，老醉秦楼，象类清幽，幼登仙府。
子午上有干神钩合，如壬午戊子之类，戊合子癸，壬合午丁，或丁合壬，癸合戊，水火有情，至老迷恋花酒，清则风流，浊则卑贱。
五行之合至清成象，况引于幽洁之地，贵神归一不杂气纯清远，别无死绝等件恶神相犯，准上文。
论文学业特精英，长生德秀，殢酒惜花偏落魄，身旺咸池。
长生帝旺四贵等处，德秀二神，文学才能艺术，特达精专，出类拔萃人也。殢酒惜花，日干旺于咸池之上，一也。本身自旺，受沐浴之神克者，二也。本身太旺，沐浴更多，福气散漫不聚，三也。
妻遇比肩旺夺，非是良人，财因沐浴强争，难辞淫浊。
妻干或隐或显，而切切遇比肩，相近相亲，其位被占夺，又或比肩乘旺，其妻必与外人私通，不然，娶婢妾媚枝为婚，方免此丑。五行败处为沐浴，又名桃花咸池煞，一、例同断。
其神若来乘势争财，或财立其上，被他神所窃战者，我身兼与用神之气，不聚不敛，精神散漫，准上文。
娶妻却因服讼，类明六干，生子欲别贤愚，体有五法。
日辰丙子、丁丑、戊寅、辛卯、壬辰、癸巳、丙午、丁未、戊申、辛酉、壬戌、癸亥。
犯此日，多因孝服官讼二事，临逼结婚，或成亲百日内，决主两处亲家，忽招讼服，或主外家力，舅氏不谐，或无外家，或两重父母，或无妻财，或女命两重翁姑，半真半假，带合神桃花，花烛不明，或非良妇，或残房入舍，此六干柱中多者，尤紧尤滥，即阴错阳差也。
带桃花在帝旺，多惹妇人官讼，或豪家亦因妻党婢妾致争，否则儿女官司也。
别子贤愚五法，一以妻生而克我者为子，男以偏官为子，女以正官为子。
一云女以我生为子，引至时上，逢生旺则好，仍以余神会合有情方贵。
一云我与妻同化者，如甲人以土为子，引至时上考究。一化气所生者为子，如甲人以金为子，引至时上取用。一我之本气所生者即子，如甲人以火为子，引至时上详究。一但是个偏官正官有情，引至时上化得成象，即好子，纳音长生之气，赞助妙甚。
一云：如以我生为子，类以水一、火二、木三、金四、土五、取之。
恶攒时日，轻则子拗妻愚，重则空房只影。
亡劫孤寡三刑，若三煞并而有救者，时上子多不考，日上妻愚拙或不和，若重犯力猛无救，孤独贫寒，一生自守空房。
