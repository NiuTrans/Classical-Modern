大凡行好运，日干伤流年岁君干头祸轻。
行不好运，日干伤岁君干头祸重，若已发过则死。
辰戌丑未各有三分余气：
如行午运至未，有三分火气。行子运至丑，有三分水气之例，不可全作土论。
凡阳刃格岁运最怕冲合。
太岁干合日时干者，为晦气煞。日时干支与流年干支同，为转趾煞。
如庚申日见庚申或庚寅太岁之类，轻则远迁，重则毁屋破财。
凡年月日有吉神，要时引归生旺之处。有凶神，要时引归制伏之乡。
若时上带吉神或凶神，亦要年月日上吉者生之，凶者制之。
月上有用神得祖宗之力，时上有用神得子孙之力，反此则否。
凡看命以日干用为天元，是以干为禄。日支月支用为地元，是以支为命。
假如壬癸日已未月，干支透出财官是也。
财官论原有原无，地支原有财官，天干不透出者不问。
若地支无财官，只是天干透出，虽行好运亦不济事。
看流年岁君只用天元，若行运虽重地支亦要看运天元。
人命柱中，或有官星，或有偏官有制伏太过，而运干见官煞可发。
运支无财，而运干是财亦可为福。运支无煞，而运干是煞亦可为祸。
人命以当生之月为运元，最怕大运并岁君来冲为祸。以当生官星为禄元，最怕冲坏。
如丁日生人以壬为官，而生亥月，中有壬是丁之禄，若年与时有己字则冲坏禄元。
当生财星为马元，最怕劫夺。如庚日生人以甲乙木为财，而生寅卯月。
寅中甲木偏财，卯中乙木正财。若年时有辛字却有争夺之患，岁运同论。
凡年干上有日之官星，福气最厚。有日之七煞，终身不可除去。
官星为禄，财星为马。行官星发官，行财星发财，二者不可缺一，各有所用。
年月上有财官，必生富贵之家，祖父根基。少年便行官禄运，多是幼年拜命，早发功名。
年月无财官，日时有之，则是自己成立。
人命以财官为本，柱中但得其一，亦可发福。
若四柱原无官星，不入他格，年月日时干支财多，又行财旺运，亦能成就功名。
以财旺自能生官，须身旺方许。
年月无财官，幼年又行不好运，多是出身卑微，破祖伤父，无现成之福。
凡官煞混杂，伤官合神重，男子犯之沉迷酒色。女人逢之不媒自嫁。
