定四时有旺无旺，察五行有气无气。随物而变物，因类而求类。五行俱要中和，一物不可偏枯。
水不胜火兮，奔波流荡。火不胜金兮，困苦恓惶。
三辛见丙兮，钱财破散。二壬见丁兮，家道兴隆。
有秀而无官者，但施巧于技艺。见财而无托者，惟遂志于经商。
甲居从革之方，风灾困苦。金成润下之局，萍梗他乡。
俱旺则从之所使，俱衰则变为他物。
一鬼不能胜两官，一禄不能胜两鬼。
五行落在本乡，不贵则富。四柱临于破地，非贱则贫。
生旺为上，德秀为奇。
身坐学堂，文艺清高之客。命临鬼祸，徙流盗贼之人。
禄内隐刑，定操兵戟于戎位。
秀中见克，必主案牍于公门。
鬼休母旺，钱财奴马多掐。
鬼旺母衰，父母兄弟分散。
官印两全，秉旌旄而居武职。
淑秀全备，应科甲而入文铨。
藏暗禄者，官居极品。遇真官者，禄位非常。
十干临死绝病衰，贱居尘土。
五行在三奇库墓，荣列缙绅。
两位鬼乡逢倒食，必为奴婢。
一气有归遇墓月，定主孤贫。
勾陈得位居辰巳，贵列三台。
元武当权逢亥子，官封一品。
癸见庚申居右职，辛逢戊子中高科。
阴水遇秀失地者，身为僧道。
阳火无归遇水兮，定作凶徒。
金到火乡，财多聚散。旺水入南，家道盈昌。
庚居三冬，水冷金寒，得火相扶，莫作等闲。
破禄则亡，气绝则病。
时临鬼位更逢冲，伤危不诬。
临官复加衰败地，死绝无疑。
最贵者官星为命，财得偏正为福。
最凶者七煞临身，天赦二德为祥。
官星如遇比劫，虽官无贵。
七煞若逢资助，其煞愈凶。
三合六合，岁运合而必荣。
七官八官，月建官而为喜。
四合四刑，刑合常明邪正。
七冲八击，冲击喜得会藏。
夹贵夹丘为暗会，财库官库要明冲。
官星在生旺之方，逢者何须发见。
印绶藏孟仲之下，见而不用露形。
印绶得劫财为贵，财元喜食伤为奇。
伤官若见印绶，贵不可言。
归禄若遇食伤，福无限妙。
年日互有阴阳，二刃刑法重犯。
官煞混逢天月，二德禄位高迁。
飞刃伏刃，会刃多凶。伤官剥官，见官为祸。
羊刃若逢印绶，虽贵而残疾在身。
七煞无制逢官，为祸而寿元不久。
三偏三正遇三奇，贵居一品之尊。
四旺四生全四柱，福在众人之上。
煞化为印，早擢巍科。财旺生官，少受贻泽。
官煞同来，要知扶官扶煞。
偏正相会，须知合正合偏。
归禄月逢羊刃，世事不明。
金神运到水乡，身尸分拆。
暗中藏煞，须明月下用神。
见处无财，必受空中祸害。
羊刃更兼会合，千里徙流。
用财若遇劫夺，一生贫窘。
人生前定，穷达已分，须要识其消长，亦当究其始终。
或有先贫后富，或有骤发而贫。
或是白屋之公卿，或是朱门之饿殍。
或一生长乐，或一世失所。
当详流运之源，要察行年之位。
身弱如逢七煞，运到制伏必倾。
身旺若逢福轻，运到衰败必死。
太岁与命不和，有灾有病。
四柱与岁相生，无祸无殃。
身弱徒然入格，虽发早亡。
福轻若遇休囚，必然倾夭。
是以用神不可妄求，形迹自然发见。
有福则当用彼，无时必是用身。
祸害在于五门，福荣存于运气。福厚人所共同，如或伤原，终困此中。
消详元妙，在我明通理推。
又曰：、绝，不能取生下之财。
衰，不能敌旺中之鬼。
逆制无情，顺生可救。主无而本有可救，一半日时俱达。
二德百事无凶，更值财官，定主豪富。
主本有力，鬼可为官。主本无气，官来做鬼。
刑冲之法，仔细推详。
有刑出、刑入、刑吉、刑凶。
有冲动、冲不动、冲合、冲不合之辨。
干衰，必定动摇来合，有情方为富贵。
杂气藏蓄，要定谁先谁后。
提纲专用，须分气浅气深。
一阳来复，木火用而水藏。
一阴如生，火土盛而金伏。
将来者进，遇之有功。成功者退，得之何益。
月建财官印绶，时作分野归元。
或补其不足，或抑其太过，要造化中和为吉。
又曰：、三元定命，先详四柱，有无五行成格，次论命运强弱。
如身弱财旺，须假身旺之乡。
若身旺禄衰，却喜禄生之地。
印生为福，畏见财乡。
煞在柱中，煞不宜旺。
命无财禄，运逢禄马则灾。
原有伤官，再遇官乡则祸。
最忌者，日干冲运。所喜者，运干生于日干也。
但看有情无情，合与不合，凶会吉会消详。如原有害刃，则骨肉残伤。
原有伤煞，地支死绝。加以运中禄马俱弱，祸不旋踵。更以流岁抑扬，祸福无有不准。
若逢建禄之地，名为禄马俱绝，寿限难逃。
内有禄绝而发，比肩而耗。
气有浅深，格有成坏，不可执一推之。
