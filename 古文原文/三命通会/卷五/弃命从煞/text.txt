《独步》云：弃命从煞，须要会煞从财，忌煞从煞。盖言从煞格，以煞神太重，身无所归，不得已从之，要行煞旺及财乡，四柱无一点比肩印绶方论，如遇运扶身旺，与煞为敌，从煞不专，故为祸患。经云：弃命从煞论刚柔。言弃天干从地支，随五行性情，阴干从地支，煞纯者多贵，以阴柔能从物也。阳干从地支，煞纯者亦贵，但次于阴，以阳不受制也。水火金土皆从，惟阳木不能从，死木受斧斤，反遭其伤故也。《元理赋》云：平生为富且贵，皆因煞重身柔。鬼多无鬼，反不为凶。古歌曰：五阳坐日全逢煞，弃命相从寿不坚，如是五阴逢此地，身衰煞旺吉堪言。
