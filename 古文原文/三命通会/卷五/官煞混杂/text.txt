人命官煞俱有谓之混杂，只取财印为用，柱元有财，运行财发，大要身强胜任其财方可，身弱官煞混，多夭贫。身旺有制亦好，无制，成印局化煞亦可。诗曰：官煞交加用命推，个中消息要详之，得时身旺分轻重，贵财分明辨别知。如壬辰、丙午、丙辰、癸巳，身煞俱旺，官从戊化，德秀兼备。丁亥、壬子、丁未、癸卯，丁从壬化、亥卯未会局，水木清奇。甲午、己巳、辛酉、甲午、辛日巳丙为官，二午丁为煞，喜旺专禄，巳酉会局，胜煞，虽无制伏，初行西方，身益旺，故贵。观三命不可以混杂为贱论。
