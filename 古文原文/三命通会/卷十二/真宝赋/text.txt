（明兵部尚书万骐撰。万育吾解。）
官星带刃无克破，掌兵刑之大权。
财印相资没刑冲，登黄阁三公之贵。
正官格。在羊刃及财印相资。
有伤官则克，有刑冲则被。
无印、无刃，只有财星资助，亦吉。岁同。
财官生旺逢印绶，拜薇垣宪府之尊。
三合印财会局全，登五马诸侯之贵。
财官生旺格。柱有偏、正印，再三合印局，或财局，吉。
伤官逢劫刃，兼将相於明时。印绶若相扶，登龙门於早岁。
伤官格。身弱，喜刃印相资扶，则吉。
伤官得食神重辅，说阁图魏相之功。
岁运忌制伏刑冲，再伤官而祸至。
伤官得食神重叠相扶，吉。所忌刑冲及制伏太过。
复行伤官运，不测灾来。
柱中无官，喜行时官运。无印，喜行印绶运主迁官。岁运同。
财资七煞，威权独压万人。印若相扶，断定官居极品。
七煞格。喜财资助，又得印化，最吉。
惟煞，故主有权；得印，故主极品。
月会既同煞刃，英名俦汉室之霍光。
时岁复带印财。高位埒中兴之邓禹。
七煞劫刃同在月令，岁时有财、有印，最贵。
义同上文，但此又兼刃言也。
煞失时而印无气，更主旺而任常流。
七煞、印绶，若不当令司权。
而日干自旺，用神轻微，不过清虚冷淡之职。
岁运行财煞，则吉。
印司令而煞相扶，再见财而官翰苑。
印绶格。要当时月令，日支又得重生气旺，不见刑冲破害。稍得一财、一煞为妙，太过不宜。财印两停乃常流也。
《赋》云：印绶重逢，官居翰苑是也。
偏财时上见官，早岁名标金榜。
更得食神相辅，少年日近天颜。
时上偏财格。岁月有官星，又得食助，准上文。
忌比劫，逢比，百无一遂。
福德见财而隐官，居极高之重任。
柱运逢印而无土，处至下之孤刑。
福德。如壬癸日，生冬三月之例，喜财官资助。
干支作合，或得火局，及辰戌丑未，但近一字为妙。
若无财官，而逢印绶，不行财官，而行印绶及北方之运。
刑妻克子，孤寡贫贱之命也。
六壬趋艮，透财印以为奇。官煞相侵，反贫穷而下贱。
六壬日逢壬寅时，乃趋艮格也。
岁月再见寅，天干透丁辛为妙，富贵双全。
最忌官煞，或行运见之，六亲骨肉分散，贫薄婢仆之人也。
六甲趋乾，喜财印而位重名高。
岁运冲刑，并煞官而灾兴祸至。
甲日时逢乙亥，乃趋乾格也。
岁月再见亥，又得财星，重遇印绶生身，正官自然出现，
再行财旺之地，吉。
忌巳字刑冲，官煞克破，甲乙劫夺。岁运同。
财宿叠逢得印生，少年受福。
即先财後印，反成其福，不可以财坏印为嫌。
倒冲带印遇财食，早岁成名。
倒冲禄马格。乃丙午、丁巳、辛亥、癸亥等日，柱有偏印，又行财食运，为贵。忌填实，官煞不中。
《赋》云：倒冲带印，早岁成名，财食兼资，身近丹墀是也。
岁德扶干，喜财星而嫌制伏。印星在运，会羊刃而掌兵刑。
年干七煞为岁德，不宜重见，最喜财星及印绶，羊刃不可制伏，岁运同。如甲申、己巳、戊子、癸亥，岁德无制，有时七煞得用，有印化煞助身，有刃合煞扶身，故大贵。
二德配官，王陵为汉朝之相。
如辛日生九月，以丙为天、月二德，又为正官，喜财星资助，忌伤官克制。
《赋》又云： 平邦国，统六师，赖官变为二德 是也。
如乙亥、丙戌、辛丑、戊子。合格。
又官变德，居官无祸；财变德，得善中财帛。
印变德，主受父祖贻庆无祸；日干变德，则主本身。
财星德秀，谢安为晋代之公。
如戊己，以甲乙为官，壬癸为财，二德透干，为德秀之辰。无庚辛制伏，不被比劫争夺，大贵。又如，乙日以庚为官，生巳酉丑月。丙丁用庚辛为财，生巳酉丑月之例。
《赋》又云。 王商扶汉，因财官而为德秀之荣 是也。
或以德秀为福德秀气，更逢财官尤妙。
伤官多而见官，顽石产玉。原有官而再见，灾祸连绵。
伤官格，要柱中重见伤官，如有一位正官，为贵。
无官喜行官运。
伤官如石，正官如玉，若有官，再行官运，则祸。
伤官如带煞刃，出将相而入公侯。
伤官为主，柱带煞刃，又得印绶，当时得令，有相益之情，不被刑冲，乃极贯之格。
《赋》又云：伤官带刃，印全备，一兵符之重任。是也。
德秀若助伤官，握兵权而伏斧钺。
（此又兼德秀言之，皆以伤官格为主。）。
地全子午卯酉，成大格而文武经邦。
四仲全，看天干何如，须成大格为妙。
柱列巳亥寅申，更奇仪而威权震主。
四孟全，看天干何如，更得奇仪为妙。
木生卯月，时会午而震动离明；运至西南，官居极品。
此木火通明格也。
食遇印多再劫冲，天年必夭。
此食格所忌。
柱盛食神运财乡，功名有准。
一云，权臣内使。此食格所喜。
朝阳带印资马宿，青琐黄门。
柱无财印，职居民牧。岁运最嫌填实。
六阴朝阳格。喜印绶、财星，在岁月之中入格，而无财印则减分数。运行财印，官居转运，忌冲刑填实。
又云：朝阳带印，清朝达士；财星资助，非青琐之荣，即风纪之任。柱无印财，多居民牧，职守专城。
鼠贵带食资印曜，薇垣藩省。
柱有官煞，贫穷下贱，运途不喜刑冲。
六乙鼠贵格。喜食神重见，及印绶则吉。忌官煞冲刑害。
子丑遥合巳宫，柱印财而为极宝。
岁运若无辅佐，登卑职而坐寒毡。
子丑遥巳二格。要柱有财印必贵。无则否。运遇财印亦发。《赋》又云： 子丑遥合巳宫，得财印而为至宝 是也。
论道绶邦，喜财官自禄而自旺。
如甲日以辛为官，得酉建禄，己土为财，长生在酉之例。
入斯象，大贵。忌刑冲伤官运，岁同。
如吴岳尚书：甲子、癸酉、甲辰、甲子，合格，
庚午年卒，平生正气君子。
调元赞化，因三奇自旺而自生。
正官、正印、正财为三奇，乙日以庚为正官，得己字长生；壬为正印，生於申；戊上正财，生於申，入斯象，大贵。
如谭论尚书：庚辰、甲申、丁未、丙午，财官印俱旺。
胡宗宪尚书：壬申、辛亥、丁酉、壬寅，
财官建禄印长生，火自生於酉，为贵神之地，又化木成象。所以威制四省，官居一品。
栏叉得印禄之相助，官居辅弼阿衡。
火劫兼岁运之不和，反作贫穷而下贱。
此格柱中有禄神，偏、正印，天干得财印为妙。
若见火神、劫刃太重，岁运不和，贫贱。
禄逢财印，青年及第登科。岁运刑冲，官煞逢之不妙。
归禄格。岁月时中有印、有财，地支三合为妙。
运行财印之地，吉。忌刑冲、破害，官煞破格。
金水清澄被伤，文章显达，而寿算难延。
柱中巳酉丑金局，申子辰水局，二局全，乃曰金白水清。
却被天干丙丁戊己混克，则文而不寿。
《赋》云： 金水清澄被伤，颜子秀而不实 是也。
木火衰盛不均，功名蹭蹬，而夭折无疑。
乙日夏生，柱中丙丁午巳火多，即功名蹭蹬，名为气散之文。柱无财印，灰飞烟灭，克子伤妻，或残疾。
得劫刃帮助，壬癸生扶，戊己资益，功名虽有，亦小就而已。
云龙风虎若相从，定作圣朝之大器。
云龙风虎，如甲乙生春三月，或亥卯未月，为青龙之宿，天干要壬癸水，谓之云龙相从。
或庚申、辛酉，但得一字，为西方白虎之神，爱亥卯未逢合巳字为巽风，则贵。
若见填实，又无云雨，谓之旱龙；有阳而无阴，有君而无臣，刚柔不相济，反为中庸不达之士也。或以辰为龙，寅为虎，壬为云，巳为风，局全寅辰巳壬者，大贵。
飞禄倒冲兼印绶，必为昭代之名公。
飞天禄马倒冲之格，喜印绶财。忌正官、七煞冲刑、填实。若行印财及三合之地，亦吉。
身虽旺而官禄微轻，马氏讲经艺於绦帐。
如甲寅日，用辛为官和生冬三月，或四、五月，用神既浅，又无财星资助，止为师德之命。如生夏而财星资助名拟陶朱。若克被制伏，火重则否。
格不清而用神不废，萧曹起刀笔於西秦。
（义同上。）
甲乙若入乾宫，会辰龙面必贵。
甲乙二字多透干头，地支见亥，又得辰字。
名六甲趋乾格，吉。如四柱入斯象，主大贵。
金神如逢壬癸，得巳午以为佳。
甲乙日生人，得壬癸印生扶，支神巳午。
为水火既济，龙得飞腾之象，云行雨施之功。
庚遇壬癸坐煞印，而周瑜位重。
六庚日生，柱中壬癸多，身坐七煞、印绶者，主大贵。
如何尚书；壬子、癸丑、庚午、丙子。
余命：壬午、癸丑、庚寅、丙戌，俱合此象。
龟蛇持剑兼金刃，而贾复名高。
壬癸日生，柱中丙火多，或寅午戌、申子辰二局。
水属龟，火属蛇，名龟蛇持剑之象。柱无金，其剑不出。
庚辛重而时见巳亥，虎啸风生。得戊己以相资，官居极品。
庚辛日主再见庚辛干，岁月时中得一巳为巽风；或得亥亦可。喜甲乙亥卯未，运行东南，权高禄重。行北方富。
入西，祸莫测。
一气相生，称五行之顺食，位近三台。
一气相生，即甲生丙，丙生戊，戊生庚，五行顺食。
更地支互益者，大贵。（或以天元一气解之，则非。）
金神带刃，遇火地之炎明，官居内阁。
金神格。柱中有阳刃，又行火乡，大贵。
时上偏官，喜劫刃印财，而居岁月。
时上偏官格。
岁、月、时中，有财资印化，刃扶身强，主风宪之权。
父传子道兼文武，将相而显朝廷。
乙日生，逢壬午时者，是。乙属东方青帝之神，午属南方火帝之神。乙为父，午为子，得干上壬水，反生乙木，是父传子道之家，青赤相续之妙。入此格者，功高一世，宠压千官。不宜水盛，乙木有泛。
即前木生卯月，时会午而震动离明，运至西南官居极品是也。
伤官透而正官隐，遇煞印而位重权高。
伤官透於岁月时干，正官隐於地支柱内，财印七煞全者大贵。
地天交而阴阳感，得戊己而三台八座。
日时得亥为乾天，岁月得申为坤地，而干透戊己是地在天上，有阴阳交感之意，内阳外阴，建顺之象。入此格者大贵。
木盛金繁，得离明而公忠正直。
木赖金削，繁则金太多，要火制金。
公忠正直，因金木而言也。
金白水清，遇长生，而聪明出众。
庚辛日，生於申子辰月，地支坐巳，柱有壬癸，无火土夹杂，主聪明有文学。
火明木秀，逢土现而早古鳌头。
甲乙日生，柱中有巳在丙丁寅戌字，在春生奇特。
若地支有午戌亥卯未，各得一字，亦是。不拘甲乙日生。
水木在春生，遇土金而作公侯之贵。
水见土，木见金，为官。
水见金印，木见土财，春则木旺水休，互相资财，故贵。
金逢火炼，早年出仕。
木得金裁，幼岁成名。
此言五行之相济也。
金多失火，嗟性度之凶顽。
木盛无金，叹功名之不遂。
土重而无木疏通，困苦奔波之辈。
水盛而无土制伏，破家淫荡之人。
火盛而无水济，死而无悔之暴夫。
木衰火盛变灰飞，功名迟而难逃夭折。
金白水清被枭害，文章秀而莫永天年。
此总言五行，偏党无制化，皆为不吉。
金白水清，脱枭神而文章益显。
与前 金白水清，遇长生而聪明出众 互看。
煞官两露，遇二德而爵位崇高。
二德，天、月二德也。煞官两露疑混，得此解之，故贵。
财资七煞，子仪司将相之高权。
柱中财旺七煞，煞生印，又得长生之地。
日干旺，格局纯，大贵。
金神带煞，寇准擅庙堂之大器。
金神重犯，岁时月令，却逢七煞，大贵。忌刑冲。
岁德逢财煞栽根，早登显仕。更加印刃无妒合，预拟高科。
与前岁德扶干，喜财星而嫌制伏；印星在运会羊刃而掌兵刑。义同。）
岁德逢财，少年请举；岁德带刃，早岁成名。
岁德为重煞故屡言之。请举，少而成名，早擢高科而登显仕。以年管初年，煞主威风故也。假如甲日见庚年为岁德，柱中要戊己资煞，巳酉丑栽根带刃，喜行印绶，忌正官妒合之辰。
月七煞而时岁食，肃宪府风霜之号令。
食神制煞，理固然也。
月煞印而时伤官，受凤阁龙楼之厚宠。
月令有煞印，岁干支得此为极妙。
要时透伤官，为印之妻，作煞之制，故主大贵。
日丙火而时入亥宫，丽乎天而文明四海。
六丙日时得己亥，亥属乾为天，火在天上，无所不照。
命有斯象，自幼至老，贵显崇高，掌兵刑之任。上佐天子，下顺四时，外抚四夷。所忌刑冲、破害，有救者吉。
《赋》云： 阳火时逢亥位，文明光照乎四海 是也。
干阳荧而时逢己丑，出乎地而照耀山川。
丙日逢己丑时，是日出地上之象。顺而丽乎天，大明之德。如安国康侯，多受大赐，命之值此，心膐股肱之任。
如姚涞状元：戊申、戊午、丙辰、己丑，合格。
《赋》又云： 六丙时临己丑，日在地上为极显 是也。
时辛亥而日逢丁，乃时三奇而科名早中。
六丁日见辛亥时，辛为偏财，亥中甲木正印。
壬水正官，谓之时上三奇。必主少年登科。富贵长久。<br/><br/>《赋》又云： 阴火时亥，富贵悠悠 是也。
月建申而岁时遇子，为坤坎顺而将相可期。
欲知富贵，先观月令乃提纲。月在申属坤为地，年支子居坎为水，地水师卦，水不外乎地，兵不外乎民。
得此象者，大贵。子时亦然，日支子者则非。
时离岁巽日阴金，透甲乙为三台之贵。
午时生人，年支得巳字，日得辛金为主，金用及木为财，离火为官，名曰内得巽顺，而外得离明之象。柔进而上行，得中而应乎刚。若巽居月令，则非。入格大贵。
木秀火明春秉令，入斯象夺榜眼之魁。
重在春生。即前 火明木秀，逢土现而早占鳌头 之义。
食神带刃结局，而位至三公。
如甲人食丙，要火局。己人食辛，要金局。
但得一字，更有刃助，大贵。
食神带刃坐官，而勳高一品。
日主坐下官星，岁月时中又有刃食之现，大贵。
所嫌者偏印冲刑，若行财官二运，勃然骤发。
官星带刃，班超万里封侯。岁月得时，周勃特然入相。
正星之格，用神要当时。柱有劫刃为正官妻财，则刚柔相济，却得财星为贵。官星、劫刃两现天干之上，尤贵。
《赋》又云： 官星带刃，贵不可言。岁月透露，周勃特然入相 是也。
得时，以官星乘旺言。带刃，以不拘干支言。透露，则直指所重者言之也。刃为凶煞，官食带之，皆作权贵看。
如李邦珍都宪：癸酉、己未、壬子、庚子，合格。
财官双美，透财印，而居台省之尊。
运至比肩，更刑冲，抱守株之拙。
癸巳日，坐向四月。壬午日，坐向午月。
天干透财印，贵。不宜北方运，又怕刑冲。宜斟酌。
财官生旺，天干透露为奇，而曳紫拖朱。
四柱财星旺，不必正官透，财自生官，绝奇。
或财官两透，居生旺之地，皆主大贵。
财旺生官，印刃相扶为妙，而三台八座。
柱中财星旺得令，又印劫扶持，大贵。再莫行财乡运。
干食神而时骑禄马，初年题虎榜之荣名。
庚日见壬午时，辛日见癸巳时是也。
透印绶而格得财官，早岁镇边隅之重任。
财官之格，要岁时透印於为妙。
日干健旺，而印刃相扶，龚胜尽汉家之死节。
赋云：煞旺而得印刃之扶，龚胜死节於西汉，是四柱纯煞。或官星从煞，得印刃透出天干，乃忠节之良臣也。
前言日干旺而印刃相扶则太过，焉得好处？当以後为正。
考龚胜，汉之处士而能死节，岂非五行太过之伤欤？
官星带刃，而印绶带煞，玄龄步唐代之瀛洲。
三公之任，在乎煞刃司权，各遇长生，更得财资，极贵。
如甲用庚为煞，乙用辛为煞，柱有巳子，则煞长生。
甲见乙，乙见甲为刃，柱有亥午为刃长生。
更得财资，煞印化刃，极贵。
司要枢，总戎政，因劫带印以资官。
月令时上正官，要羊刃资之。
如甲用辛为官，有乙字资官是也。
伸枉抑，理冤愆，为财生煞而助印。
四柱七煞重叠，又得财官资助，则煞得势，复生乎印矣。
进直言，而趋金阙，因煞刃两露於天干。
此是煞格。而煞刃并现岁月时中。
居翰苑而掌丝纶，为正官归禄於四柱。
归禄，乃正官。如丙用癸为官，有子字，则癸禄居子，在冬三月生，妙。《赋》又云： 掌丝纶之命，列玉堂之职，因贵禄而得清奇是也。
年正印而月正官，居国监翰林之任。
正官喜现於月令之中，正印要露於岁元之上。
不见冲克之神，准上文。
格清奇而时得令，唱鸿胪玉殿之名。
格局纯和不杂，用神得令有气，无刑冲、破害，大贵之造。《赋》又云： 格清局正，玉殿传胪 是也。
平邦国，统六师，赖官星变为天德。
（解见前。）
理阴阳，登宰辅，因禄马又带长生。
正财、正官，俱有长生。得刃生食，食生财，财生官，官生印，印生身，有周流不息之妙，必主大贵。
《赋》云：财官有蒂，调和燮理之权。有蒂长生是也。
财官长生就贵长生，指所居长生之地言，不必要刃食相生解。
格局纯和，而日干自弱，览泉石而好幽栖。
用神虽得时，日主衰不胜，却为林泉晦迹之人。
遇运扶身，亦发。
格局薄弱，而用神轻微，纵资生而无过小职。
如其所用之神，不得时令，纵得资益之字，不过小官。
比前格局纯和者不同。
土重而支神厚载，畏元武而喜青龙。格局苟逢，必膺大贵。
如戊己日，柱中又重戊己字，或得一申字在地支，是纯柔顺之道。赋形有定之方，德合无疆坤之大也。值此象大贵。
忌壬癸，喜甲乙。运同。
木盛而土厚逢荧，顺东方而行坤地。柱运顺和，定显功名。
天於甲乙一气，地支戊己重叠，却得寅午戌一字，顺东方，木得地也。行坤地，土得位也。
如是，则木愈盛而土愈厚矣。四九上下应之。
土多而居坤艮之上，则天道下济而光明。
戊己居於岁月，时干地支又有其根，得提纲在寅。
土为坤为地，寅为艮为山，止乎内而顺乎外，谦之义也。
山至高而地至卑，乃屈而止乎其下。仅此象富贵亨通。
刃逢禄马三奇，得令透财，为公侯一品之贵。
柱会水火二局，露金藏土，为龟蛇持剑之形。
即前 龟蛇持剑兼金刀，而贾复名高 之义。
财星变德而坐煞，李靖兼文武全材。
如丙申日以辛金为正财，要在四月中生，自坐申中壬水为煞。己卯以壬水为正财，要在申子辰月生，为天、月德之类。
二者俱变为德秀，又是财星变德值生旺，无劫夺。
武则锄强殄暴，文则胙土分茅。
《赋》又云： 财星变德，登枢要而任股肱 是也。
煞刃得印以相资，汲黯作朝廷之耳目。
煞生印，刃合煞，全者大贵。
伤带财印，兼生旺，而持纲持纪。
伤官，用财、用印之义也。须财印生旺，方妙。
柱均火土，逢木气而为国为民。
火生土为食伤，木为火印，为土官，故也。
王曾魁众士，因官印带食以相扶。
叶正占鳌头，赖印星自官而自禄。
身旺无财官之辅，非技艺而必僧流。
女人犯二德之纯，受宠章而沾凤诰。
余观此《赋》，不外子平，但多重七煞、羊刃、伤官、食神，而财官、印绶兼资并取。成格、合局、作党、制化、变德者，皆作大权大贵、万公耳闻目击，故以子平之法而推广之。
万公其亦识微之士耶。
