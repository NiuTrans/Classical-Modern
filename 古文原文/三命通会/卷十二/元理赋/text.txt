（徐大升着。万育吾解。）
元一气，生五行，统三才，周万物。
发乾坤之妙用，剖阴阳之枢机。
在乎推四方，分其贵贱，得其中道八字。
一定荣枯，是以强明其生克制化，清浊贵贱，寿夭贤愚。
（此原造化之始。）
金赖土生，土多金埋。土赖火生。火多土焦。
火赖木生，木多火炽。木赖水生，水多木漂。
水赖金生，金多水浊。
金能生水，水多金沉。水能生木，木盛水缩。
木能生火，火多木焚。火能生土，土多火晦。
土能生金，金多土变。
金能克木，木坚金缺。木能克土，土重木折。
土能克水，水多土流。水能克火，火炎水热。
火能克金，金多火熄。
金衰遇火，必见销熔。火弱逢水，必为熄灭。
水弱逢土，必为淤塞。土衰遇木，必遭倾陷。
木弱逢金，必为砍折。
以上太过不及，各有其害。如此见五行四柱，不可不中和也。
强金得水，方挫其锋，强水得木，方泄其势。强木得火。
方化其顽。强火得土，方止其焰。强土得金，方制其害。
以上言五行克制，要得中和，而太过不及，会失之矣。
理贯人融者妙其幽，察其显也。其为体也，深能通变，究其元微其为用也。论其轻重，原有原无，天理赋来，吉凶动静。人生分定，否泰盈亏。
以上通论干支，阴阳生克制化之中，体幽用显，轻重有无，而吉凶动静、否在盈亏，皆自此而生之也。妙在识其通变，究其元微，由显而幽，斯得其理。以下则详言之。
煞无刃不威，刃无煞不显。
煞乃克我刃乃劫我，命中之最凶者。
首言煞刃，其知所重者欤。
《赋》云：刃为兵器，无煞难存。煞为军令，无刃不尊。
刃煞双显，威镇乾坤。是也。
徐大升因见《喜忌》（继善》二篇，不足以尽人之命。
故复撰此赋，所以补其未备也。
煞刃双显均停，位至王侯。刃煞轻重，无制身为胥吏。
煞刃相停者，极贵。不相停者，极贱。
刃煞停不停，而贵贱之相是如此。
生平富而且贵，煞重身柔。中途忽死或危，运扶干旺。
既不相停，不如从煞。
能从者，必煞重身柔，而後可从。
不然，不能从也。
既从煞，只以煞论，不可再遇身旺相敌，敌则反生祸矣。
处身僧道之首，用煞反轻。受职台谏之除，偏官得地。
七煞为极星，又为孤星。
身煞两强，七煞有制，身弱从煞，皆贵。
煞多为台谏之官。
若身旺煞轻，更入清奇，必为增道之首矣。
岂知大贵者，用财而不用官。
当权者，用煞而不用印。印赖煞生，官因财旺。
用财不用官，财生官也。用煞不用印，煞生印也。
故云印赖煞生，官因财旺，非不用印用官，而专用财煞。
则官印在其中矣。印赖二句，紧本上文四句，自发明之。
五行消息，元理可知；四柱推明，用神可见。
食居先，煞居後，功名两全。
酉破卯，卯破午，财官双美。
人之八字，全看用神。如上用煞、用刃、用财，而不用官、用印，其理甚玄，在人消息之耳。
论煞当要刃，无刃要有制，煞强有制，皆为方论。
煞主名，食主利，故曰功名两全。
酉破卯，卯破午，亦食前煞後之意。酉以卯为财，午为煞。财煞兼有，故主财官两美。
煞所以相破者，以其相克也，必四正相破。
享福，五行归禄；眉寿，八字相停。
此举命中最要者言之。要归禄，要相停，不可死绝偏党。
享福属归禄，眉寿属相停，义各有所取也。
晦火无光於稼穑，盗木多困於丙丁。
此以下，正言不归禄、不相停，故不得享福、眉寿。
土掩火光，土赖木疏，木本生火。火多则反盗气，见不中和。
火虑有焰。
火怕晦，虚则有焰不晦。
金实无声。
金要火，无火炼则不成器。实，何以发声？
水泛木浮者活木，土重金埋者阳金。水盛则危，火明则灭。
此又细分五行不相停，而有阴阳之别见。
五行不可太过，如水泛则木浮，在乙木则怕，甲木则否。
土重金埋，在庚金则畏，辛金则否。
以乙木死於亥，甲木生於亥。
庚金出土之金，所以生巳。辛金带水之金，所以生子。
水盛则泛滥，故危。火明则根烬，故灭。
阳金得炼太过，变革奔波。阴木归垣失令，终为身弱。
金实无声，炼过变革；归禄享福，失令身弱，见要中和。
阳金，土重则埋，怕炼大过，是无土也。
阴木，失令则弱，纵是归垣，亦损寿也。
此本上文活木、阳金而言，又不可无水土生养也。
土厚而掩火无光，水盛则漂木无定。
五行不可太盛，八字须得中和。
土厚，即晦火无光之意；水盛，即水泛木浮之意。
五行二句，又所以总结之，归於中和而已。
土止水流全福寿，水无土止必伤残。
此下言失中和，而五行有救，亦作吉论；无救助方凶。
如水流而有土止，则禄寿两全。余可例见。
木盛多仁，土薄寡信。
水旺居垣须有智，金坚主义却能为。
金水聪明而好色，水土混杂必多愚。
此言五行性气太过，中亦各有所盛，偏之为害也。
五行分四时，五常配五行，自然之理也。
或盛、或薄、或旺、或多、或混杂。
而仁义智信，聪明愚鲁，亦各从其类耳。
遐龄得於中和，夭寿丧於偏枯。
此又申言人命要禀中和，即前眉寿八字停均之义。
若太过不及，失於偏枯，安得遐龄之享哉？）
辰戌克制并冲，必犯刑名。子卯相刑门户，全无礼德。
此以下提起地支相冲、相刑言之。
辰戌魁罡并冲必凶；子卯母子相刑必乱。
乃冲刑之最重者。余稍轻。
寅申巳亥为四生之局，纵犯克制、刑冲亦无大害。
弃印就财明偏正。
前言大贵者，用财不用印。
财有偏正，印亦有偏正。正印见财有祸，偏财见印无妨。
正财不喜见印，偏财不忌见印。同此理也。
弃干从煞论刚柔。
前言当权者，用煞不用印。
煞有刚柔，弃天干而从地支。
阳刚阴柔，金水土可从，木火不可从。
明可从不可从之理，然後知印可用不可用也。
伤官无财可倚，虽巧必贫。食神制煞逢枭，不贫则夭。
伤官、食神同类，伤官剥官，命中最忌。
有财亦好，以伤生财，财生官故也。无时则以贫断。
食神制煞，命中最怕逢枭，以枭夺食，煞无制则克身故夭。
男多阳刃必重婚，女犯伤官须再嫁。
羊刃逢煞相停，固主贵矣，多则伤妻。
男以财为妻，刃则克制，故重婚。
伤官有财可倚，固主贵矣，女则伤夫。
女以官为夫，伤则克制，故再嫁。
贫贱者，皆因官处遭伤。孤寡者，只为财神被劫。
官为禄，有禄安得贫贱？
身旺得官微，复行伤官运，谓之背禄则无官矣。安得不贫贱？财为妻，有妻安得孤独？
财少遇身旺，复行劫财运，谓之遂马，则无妻矣宜乎该孤寡。财官，其人命之最要者欤！
财临旺地人多福，官遇长生命必荣。
前言食伤生财为旺，此则直言财临旺地。
如甲用戊己为财，居巳午之地为旺。
前言财旺生官，此则直言官遇长生。
如甲用庚辛为官，居巳子之地为生。
二者必须身旺，方主有福荣贵。
去煞留官方论福，去官留煞不为卑。
人命最怕官煞混杂，用官只用官，用煞只用煞。
故有去留，方可言贵。
如伤官、羊刃，人命逢之多不吉。
用之去官留煞，去煞留官，或者亦作福论。
岂知遇正官、却终俸禄。逢七煞，乃有声名。
正官七煞，君子小人之分也。岂君子不如小人？
正官虽得纯粹，七煞一有制伏，便发贵有声。
若正官纯粹，发福悠长，岂七煞之比？
此举其偏重者言之。
逢伤官反见夫，财命有气。遇枭神而丧子，福气无依。
女命最怕伤官，有则伤夫，其理易晓。内有伤而反见夫者，乃财命有气，伤官生财，财生官星，为夫故也。
女命以食神为子，遇枭夺食，虽生子不存。
女倚子为福，既无子，又何有福之可言？
女命重夫子二星，故举伤官、食神言之。
天干煞显，无制者贱。地支财伏，暗生者奇。
人命以煞为重，前专以煞言，要刃合，要食制，要从煞。
如不合、不制、不从，天干显则煞为无情，故主贫贱。
人命以财为福，前专以财言，要伤生，要冲破，要食旺。
但财不喜露要藏地支中，有暗物以生之，则主丰厚故为奇特。
三戌冲辰祸不浅。
魁罡最怕相冲，不吉。若相停为财官库，不忌。
如三戌一辰，甲辰日主贪财生祸，以地网冲天罗，故忌之。
两干不杂利名齐。
两干难得不杂，故主利名兼有，然不可一概言贵。
或是财煞，或是官印，或是煞刃，或五行成象，更入格局，方作贵论。
丙子辛卯相刑，荒淫滚浪。
丙辛合，子卯刑，干合支刑。丙辛水象，子卯无礼。
故主荒淫滚浪，言极淫也。女命尤忌之。
子午卯酉全备，酒色昏迷。
上言子卯，此并论午酉，为四败之局，号曰遍野桃花煞。
全备者多贵，但主酒色昏迷。女命尤忌之。
因财致祸、贪食种疾。侄男为嗣，义女为妻。
上言财要伏藏为奇，然财者众所争，故有羊刃劫财，则因财致祸，见财不可专也。
上言食神制煞为妙，然食者人所贪，故有枭神夺食，则因食生疾，见食不可分也。
男以官煞为子，如羊刃劫财官煞为彼用，是兄弟有子而我无子，故以侄男为用。
以偏正财为妻，如柱中无财正位，而寄生别宫，是娶他人所养女，故主义女为妻。
日时相冲卯酉，始生必主迁移。
造化因逢戌亥，平生敬信神只。
此又举地支中卯酉，日月门户，日时遇之，主迁移不定。
戌亥为天门，日月迁之，多敬信神只，或僧道也。
阴克阴，阳克阳，财神有用。官无官，鬼无鬼，太旺倾危。
人命以财官为重，故又举而言之。
人皆知正财为用，不知阴能克阴，阳能克阳。
偏财胜乎正财，造化反为得用。
官不可无，官多反主无官，不吉。
煞不可有，煞多得从其鬼，反不为害。
要之皆为太旺，身衰不能敌，倾危之道也。
得局失垣，平生不遂。归垣得局，早岁轩昂。
得局，三合局也。归垣，干归禄也。
此言人命要生旺成局，势为福。
若得局失垣，虽天干类象。
而地支三合，却为日干休囚死绝之地，亦平生不遂。
若得局，又归垣，如五星升殿入垣，乃得地得时之谓也。
决主早岁发福。曲直润下等格，即得局归垣。
命遇枭神，而与富家营运。
龙藏亥卯，经商利赂丝绒。
财官俱败者死，食神逢枭者凶。
枭神固可恶，小人得之有用，谓其与富家营运。
如甲用丙火为食，丙能生戊土为甲之财，壬水却为甲木枭神，受戊驱使，丙火以托甲木，反换相生，为主客之道故也。
亦有为商自营运者，谓龙藏亥卯。寅为青龙，巳为太常，
亥卯未木局。八字龙藏亥卯末为用神者或用财，皆主丝纺之利。财官为禄马，人最紧要。若俱在败绝之地，或行运又到败绝，用神损气，安得不死？
食神，人之爵星，生财制煞，命中紧要。
逢枭夺食，煞无所制，财无所生，安得不凶？
丁巳孤鸾命遇，聪明诗女；裸形沐浴日犯，浊滥荒淫。
此论女命，男亦同。
孤鸾乃甲寅、丁巳、戊申、辛亥等日，坐四生之地故多聪明。裸形沐浴，即子午卯酉四败之地也。
月时犯无妨，只怕日干自坐。
如甲子、庚午、丁卯、癸酉等日。
身坐桃花煞，再遇带合，故主浊滥荒淫。
丁逢卯日遇己土，饕食之人。亥乃浆神逢酉金，嗜杯之客。
丁干生卯木为枭，若遇己为食，故主贪食，或因食生灾。
亥为登明，酉加水为酒，酉日生人逢亥，必主贪杯。
更带刑冲，主落魄或酒死。
归禄得财而获福，无财归禄必须贫。
归禄身旺，故用财，无财而专禄，归禄无用。
得伤官、食神生财月，吉。又怕见官煞，窃财之气。
财印混杂，终为受困；偏正错乱，必致伤身。
贪财坏印，故忌混杂。若先财後印，反主成其福，不以此论。官认混杂，有去留，亦吉。若错乱，则伤身为凶。
女个偏正错乱，尤为不吉。择妇者须知之。
或曰：偏正，就指财之偏正、印之偏正言，但於伤身难通。
太岁忌逢战斗，羊刃不喜刑冲。
此论日干与岁君相犯祸福。若日犯岁君，以岁为用神者无咎。如六壬日，以丙丁为财，柱中原有根，虽犯太岁，反为吉。身旺者凶，弱者无咎。日与运俱犯之，方主大凶。五行有救，亦减分数。最怕天冲地击，当察性情阴阳，物元真理。
且如六乙人，透己岁运，活木克活土，却有生意，财源倍有。六甲生人，逢戊岁运，死木克死土，则不吉，重者丧身。
羊刃格，不喜岁运刑冲，小人不可犯之。如八字既有羊刃，多煞制伏，行羊刃岁运，亦凶。元有财者，更重。
带伤冲刑战斗，主祸出不测。
《经》云：羊刃冲合岁君，勃煞祸至。是也。
战斗独举太岁，刑冲独举羊刃，指其所最重言也。
庚逢丙扰，多有不仁。癸从戊合，少长无情。
此言人之性情、心术。
金火相刑，故有此病，且主人刚暴。
癸为少阴戊为老阳，癸戊虽合化乃无情之合，故以少长言。
男命戊日见癸，当娶少年之妇。
女个癸日见戊，必嫁老年之夫。
不从不化，淹留仕路之人。得化得从，显达功名之士。
不通月气，时无所归，又犯孤神，不从不化也。
若通月气，时有所归，则以从化论。
夫旺，从夫化，妻旺，从妻化。
人之行藏岂止一事而立，终身无改，故从化成格则富贵备矣。先论从化，後论财官。
从，以天干从地支，如乙生八月，地支重金，则以金论是也。
化行禄旺者生，化归禄绝者死。
此言得化、得从，要得禄旺，不要死绝。
盖化成造化，行本局禄旺。
如丁壬化木，月令春，或东南方运为生。
行金乡，或时遇申酉之地，为死。
生地相逢，壮年不禄。时归败地，老後无终。
生地相逢，是命已有长生、临官，行运复遇之。
如庚辛临官、帝旺，在申酉，用丙丁为官，用甲乙为财。
火至申酉运，则病死，是庚辛无官也。
木至申酉运，则死绝，是庚辛无财也。
财官俱败，用神破伤，虽壮年不禄。
时为结果，人之生时，最不可居於五行败地。
金败午，木败子，水土败於酉，火败卯。
时为末主，若居败地，主晚年晦滞，破败无终。
丁坐酉金，丙辛遇之绝嗣；财临煞位，父死而不归家。
丙用壬为子，壬败於酉，辛用丙为子，而死於酉。
时乃子宫，既败且死，岂有用乎？如有用，则父必不禄。
人命以财为父，财煞同官，则难为父。
如庚辛用甲为父，年月时见甲申，坐煞宫，岁运煞旺，主父死他乡。
或云，煞，劫煞。财坐劫煞更父位，准《赋》义亦通。
八字干支同类，岁运会煞多凶。
支干同类，如甲寅、乙卯、丙午、丁未，庚申、辛酉、壬子、癸丑，戊午、己未、戊戌、己丑是也。
行运会煞，必主不禄。以其恃强，与煞相争，煞竞克身故也。
若能详观玩览，贵贱万不失一。
余见旧注，分析破碎，有失《赋》旨。
故略注於下，以明作者之意云。
