（玄虚道人着。育吾居士解）
受命之不同也，有如受形。测理之难精也，过於测海。
阴惨阳舒，知盈虚之有数；天高地迥，极覆载之无疆。
或升之云汉兮，而非有所私。或坠之渊泉兮，而非有所恶。其气数定於太初，其培覆譬诸草木。
妙诀不在於多言，至人奚事於强聒。
且如类属从化，格判旺衰，照伏拱遥，局分明暗。
见类属要旺，从化要衰。照伏二者，皆取局於明。
遥拱二者，乃取局於不见之形，故谓之暗。
论用神，论日主，各有所宜。取地脉，取天元，是或一道。
此泛举谈造化者之非一交也。
或曰：此六句，是申明以上八格之意。於义亦通。
游心於去留舒配，决意於喜忌爱憎。
此约言造化者之无多术也。中间妙理，则不能一言尽。
如论用神，用日干，取地脉，取天元，喜忌爱憎，万有不同。若不去留舒配，何以成造化而分贵贱，谈性命而决生死？
所以当游心详玩，决意专察也。
亦有源浊而流清，岂无根甜而裔苦。
如水，生於土令，其源本浊。运行西北，土化金，金化水，其流不亦清乎？若此者，先主凶，後主吉。
《洪范》曰：稼穑作甘，炎上作苦，木生土令，行南方，根甘裔苦。之谓也。虽伤官能生财，然木不南奔，何以任之？或调此二句总喻五行命运，不专指水、火。亦通。
珞琭子有初凶後吉，始吉终凶，则是譬喻。此则直言其理耳。
鸳鸯比翼见江湖，必遂平生。
如丙戌、辛丑、丁巳、壬寅，
丙辛合，丁壬合，寅戌合，丑巳合，若鸳鸯之比翼联飞也。壬水在柱，又丙辛化水，是江湖之象，可以遂其栖迟之情矣。或曰：鸳鸯比翼，只取其两两相合，即德合双鸯格也。
蝴蝶双飞逢园囿，方为得所。
如辛未、戊戌、辛未、戊戌，未为木库，
戊戌纳音又为平地木，乃园围之所，故合格而贵。
若无一点水气，岂非虚名应利之人乎？
采精金於青沙黄碛，别利器於错节盘根。
甲午日见己巳时，乙未日见戊寅时。盖甲午乙未是沙中金，而戊寅则青沙，己巳乃黄碛也。
甲乙生卯月木旺之时，柱带壬申癸酉剑锋之金，正合此格。余金则非。
我生者，岂若生我之为安。克我者，曾如我克者之为显。
此言伤官不及印绶，用煞不如用财也。盖伤官、七煞，虽或大贵，然多有得其祸者，弗若纯用财印，为享自然之福也。或谓用财似止於富，不曰财旺生官耶。
故用财者制人，用官煞者制於人。
如逢既济未济，休疑冲并。休疑无依。
如壬子、丙午、壬子、丙午，既济之格也。
如丁卯、丙午、丙戌、甲午，未济之格也。二者俱大贵。
如以俗眼观之，则前一命嫌於冲并，後一命嫌於无依矣。
或以未济，以火在上水在下，柱中太旺为解，即聚精会神之格也。
内有三正三偏，不必生扶，不必透露。
六壬生四月，巳中戊为偏官，丙为偏财、长生金为偏印，
故谓之三偏。癸生巳月则为正官正财、正印，乃三正也。
水虽绝巳，金长生则水不终绝，是以不必生扶也。
翕聚则气专，发散，是以不必透露也。
或以生扶指财官印言，若日干衰弱，则不可不生扶耳。
奔道途而丧生，盖因秀气繁乱。
坐囹圄以亡命，只为比肩争斗。
如一甲三寅。一丙三戌，一辛三丙，禄库官星太多，无秀气。如三壬一亥，三庚一丑，三己一甲，秀气不胜其分夺也。
余仿此。
刃重官轻，业屠沽於市井。马疲印破，弄刀笔於公堂。
官星带刃，本吉。官煞失时，而刃用事，兹其所以贱也。
凡遇此格，断为屠沽无疑。
如寅午戌马居申，有刑冲破害则马疲。
甲木以壬癸为印，无庚辛生之，有戊己破坏，乃吏胥之徒也。或云：马指财言；疲，病也；财临病地，谓之马疲。
考珞琭子马疲注，王廷光以前说为是。
三奇再犯戌辰，作斲削裁缝之匠。
地三奇：甲戊庚。天三奇；乙丙丁。人三奇：辛壬癸。
干得三奇，地支有辰戌相冲，乃贵反为贱之造。
遇此者，可断为木匠，及裁衣匠矣。
遇寅辰则不然、或戌有合，辰有合，各分二局。
则水火既济，亦不然也。
四柱尽归禄位，享眉寿景福之人。
如丙寅、甲午、乙巳、己卯，丙禄居巳，甲禄居寅，乙禄居卯，己禄居午，天干各有所归，此人一生富而且寿。
即《消息赋》 享福五行归禄，眉寿八字均停 之意。
木衰火旺复行西，天年夭折。
如甲午日，生四五月，木不南奔，又见金砍伐，夭折。
行东北运。则否。
水冷金寒兼拱北，身世浮沉。
金水伤官，只宜东南运行，吉。
甲春乙秋，偏宜官煞重叠。
甲生春，木旺赖金斲削，方成器。
乙生秋，或化或煞，皆吉。是以宜多煞。
假若甲生秋而重受克，必主大凶。乙生春而煞多，亦不宜。
丙火卯月，难资印绶生扶。
湿木不生无焰火，理固然也。乙卯癸卯尤甚，丁卯庶几。
水繁而不制，病生於膀胱。金繁而不化，疾在於喉舌。
水属精，水失堤防而无土制，则其人淫，水多太泛也。
金属声，金太坚刚而无火化，则其人哑，金实无声也。
财官双美，透露极荣（一云，遇印极荣）；
火木通明，见土则贵。
财官双美，是辰戌丑未月生，或壬午癸巳等日。
固宜财官，透天为妙。木火通明，须春生最吉。
土所以宿火培木，故须见之方贵。
壬趋艮，甲趋乾，须以财印助福。
子遥巳，丑遥巳，亦以财印相成。
以上四格，皆赖财印辅佐，而始大贵。不宜见官煞。
三奇伏岁支之下，少入翰林。三奇在时位之间，晚归台阁。
如六甲日主，见己丑年者是，己丑中辛金、癸水、己土为财官印之三奇也。
如六丁日，见辛亥时，亥中壬水为官，甲木为印，又辛金乃财也，遇之岂不居极品乎？
夫三奇一也。而贵有老少之分，以年先而时後，年近而时迟耳。
官星得令，制伏诸凶。贵人扶身；解脱百厄。
此言命中有官星贵神，不忌凶神恶煞，在邪不胜正也。
须得令扶身，方准《赋》文。
若官失令受伤，贵人散漫生嗔，则否。
煞刃两现干头，定受言责之寄。
一遇刑冲岁运，恐蹈不测之危。
煞刃，为权星，刑冲最忌。
丙临子申，戊当头而贵拟王谢。
辛骑羊兔，乙透出而富比陶朱。
贵，以食神生旺言。富，以财星禄库言。
八月官星见子辰，合来暗煞。
假如。甲生酉月为正官，岁时下有子辰则会出申金，斯为官煞混杂矣。
三春丙火逢猴鼠，化作正官。
丙火辰土，本是食神，有子申会成水局，非官而何？
此二句，乃不见之形。
金水固聪明，有土反成顽懦。
土能浊水，埋金故也。
枭食虽贫夭，得财忽变亨通。
食神乃财源，又为寿星，枭印破之，贫夭无疑。
一行财地，逐去枭神，凶中反吉。此命，多依他人取富。
六乙鼠贵，爱见食神。六阴朝阳，何妨肩劫。
金神带煞入乌台，偏官带刃居宪府。
金神羊刃皆恶星，喜官煞制伏，人命得之，为除奸去弊之象，故断居此之职。
戊土叠临寅宫，善财而不喜印。
戊寅虽坐煞，实长生地也，见火勿泥煞印，是火蒸焦土。
喜财者，财生偏官，官为有气耳。
壬水坐下阳土，透煞切勿透官。
水固赖土止，亦恶混杂也。
偏财见官兼食神，荣华有准。身主用神或入墓，进取无缘。
木火相照，胸中万斛珠玑。金水相涵，笔下千篇锦绣。
此格见前，重举之，以明其才华之卓越。
三刑失合，破相伤躯。六害多逢，辜恩负义。
凡三刑，若有合则不成刑。
如人争斗，而有和解之者，不然难免此患。
带六害多者，为人必以恩为怨。忘恩负义之流。
空亡却损於妻子，隔角难为乎兄弟。
空亡，如甲子旬中无戌亥。
隔角，如丑寅，乃隔角方位也，日时见者重。
壬骑龙背带刃者，类乌获孟贲。
庚坐戌支火多者，是邢侯雍子。
辰中有龙，阳刚之物也。更逢羊刃，膂力过人矣。
经云：辰多好斗。
戌为火库，庚日坐之，再经火则煆炼太过，其为无情甚矣。况其中藏娄金狗，此宿乃狡猾之物。经云：戌多好讼。
刑侯雍子，在春秋时，争部田者也。
满路异香，富而好礼。
年、月、日、时之天干，见地支四位责人者是也。
如壬申、辛亥、己巳、丙寅，壬以巳为贵，辛以寅为贵，己以申为贵，丙以亥为贵也。
一句和气，乐以忘优。
年、月、日、时，共出一旬，如甲子、壬申、己已、癸酉，俱出甲子旬中也。
归禄爱财星，见官则损寿。
财为养命之源，归禄之格，身旺爱财。
直忌官星，窃财气故也。
正官得时令，有印不如财。
官印固妙两全，苟无财星，官失其生意，印亦何用焉？
从革复出乎三奇，血食迄千年而未艾。
日干庚辛，地支巳酉丑，或申酉戌全者，乃从革之象。庚日干头再有甲戊，辛日干头再有壬癸，其人死当庙食於百世矣。何以言之？夫金之为用也刚，而其为质也固。刚者，义气之发，固者可久之道。人之秉义者，生为忠臣，死必为明神矣。此理可与达士论之。
曲直兼资乎印绶，仁声播九有以无穷。
曲直者，木象也。甲乙日主，倘见地支寅卯辰，或亥卯未全者是，更逢印绶之相生，其人必有仁心仁闻矣。以理推之，仁者，天地生物之心，於时为春，於五行为木。是木者，有生意之物。而仁人，实好生之德。更逢印绶，则生生而不息矣。得之者泽被群生，恩沾黎庶。故曰仁声播九有而无穷。
地天泰故，斯人挺生；云雷屯则经纶显设。
此指上两格之人，其生也既有所自而不虚生；其出也必有所为而不苟出也。或云：地天泰，乃戊申见辛亥。云雷屯，乃壬子见乙卯。即妙选地天交泰，雷雨迎春二格。
是知术数无穷，实则不遗至理，言辞难悉。吾特举其一隅，显微阐幽，尊彼往哲，引伸触类，存乎後人也。
