六丁日生时乙巳，伤官暗里会枭神；
东方运地成虚秀，金水之乡禄贵人。
丁日乙巳时，丁以壬为官，乙为倒食，巳上壬绝，有明乙倒食，暗戊伤官健旺，为人傲物志高，平常。若通金水月气，贵。运通亦贵。
丁丑日乙巳时，春富，夏孤，秋吉，冬贵。
丁卯日乙巳时，春印，夏旺，秋财，冬官，看取用何如？俱可论吉。午未年月，文章贵显，行官禄运，吉。
丁巳日乙巳时，再生巳月，倒冲，亥壬为官，无水填实破格者，主四五品贵。
丁未日乙巳时，若人倒冲格，无冲破，贵。巳亥年月，三四品贵。酉丑合财局，富。
丁酉日乙巳时，破财倒食，若通金水年月，行金水运，吉。
丁亥日乙巳时，时日并冲，忧伤妻子。巳酉丑申子辰，金水二局，财官得用，以富贵论。
丁日巳时怕虎刑，财官运步始能通；
好意人情反恶意，先难后易乐从容。
丁日时临乙巳，破财倒食难通。双亲雁侣且和平，妻子无嗔无闷。
君子文学秀气，常人财艺通明。壬庚辛癸若重逢，中末财名足用。
