（以下六戊日所忌月份俱同上断，时犯亦同）
六戊日时生癸丑，却去从妻成配偶；
为人性巧甚聪明，尤好风流嗜花酒。
戊日癸丑时，戊以癸为妻财，丑中有癸余气从财，癸旺，若通月气化为真火，为人聪明；若通土气，主富贵，操权。夏月，行东方运，贵显。
戊子日癸丑时，戊月生，杂气印绶，天干透丙丁字，不必格局，主富贵。若年月午酉，干透庚乙，乙与庚合，戊与癸合，戊食庚，庚旺于酉，贵于丑，癸为财，乙为官，而印根于午，日时干支为天地合德，贵禄交加，况兼以罗文贵，遇者主极品。
戊寅日癸丑时，寅已午未戌月，化火吉。秋冬平常。
戊辰日癸丑时，寅巳午未戌月，化火得地，申子辰财局亦吉。年月干支纯土，得四库全者贵。
戊午日癸丑时，寅戌未午年月，聪明特达威权。
戊申日癸丑时，辰戌丑未午月生，富贵爱酒色。夏，东方运，贵。秋冬，财旺生官，若身衰，不夭即贫。
戊戌日癸丑时，夏生，东方运，贵。辰戌丑未月，富贵操权，好花酒风流。
化合南离局，财门日月开；
柱中无冲破，福禄自然来。
丑时戊癸化合柜，最喜刑冲忌锁闭；
运行忽遇钥匙开，兴旺家门为活计。
戊日时逢癸丑，化为炎火生光。运行地水不相当，运到东南兴旺。祖业相离不定，从妻置买田庄。不然骨肉有刑伤，晚景荣华旺相。
