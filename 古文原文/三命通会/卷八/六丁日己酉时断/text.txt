六丁日生时已酉，学堂遇贵格诚稀；
妻子有气食神旺，无破无刑方是奇。
丁日己酉时，丁火酉上长生，学堂、天乙贵人皆兼得之。丁用己为食，辛为财，酉上明己暗辛生旺，文章秀丽，如见卯乙冲破者不贵。
丁丑日己酉时，辰巳午未申戍年月贵。
丁卯日己酉时，时日并冲，忧伤妻子，通火气吉。忌乙卯字。年月有亥未、巳丑，但一字两合，不以冲论。
丁巳日己酉时，巳酉丑年月，财旺生官，终身富贵。亥子亦吉。
丁未日己酉时，通火气，贵。见卯乙癸字不贵。
丁酉日己酉时，刑害孤恶，通木火月，吉。
丁亥日己酉时，蹇滞。如戊己丙丁年月，居近侍有权。卯甲乙寅，西北运，贵。
丁日酉时终见贵，偏财食遇禄无归；
干支生旺凶中吉，冲破财星隐祸机。
丁日时临己酉，食神旺相生财。清闲福禄自然来，一世为人响快。
君子宽洪海量，常人四海情怀。财官双美象中排，一路滔滔无碍。
