六丙日生时戊子，财官生旺遇食神；
月气相扶为最贵，身衰夫倚是常人。
丙日戊子时，官旺财生，丙用辛为财，癸为官，丙合辛，戊合癸，子中癸旺辛生，丙火无气。若通火气，月有倚托者贵；不通贫下。通木气亦吉。
丙子日戊子时，寅巳卯未月，木能生火，大贵。冬月，丙火无气，贫夭。戌月，行火土运，五六品贵。忌丁巳月，夭；己酉月，破家失土，身贱。
丙寅日戊子时，生卯丑月，清贵。寅戌，平常。夏月身旺，柱有水金方吉。子月正官，大贵。忌癸巳月，刑；癸亥月，恶死；己酉月，大败。
丙辰日戊子时，丙辰为日德格，喜见官星。若生戌月，身旺最宜，武贵。寅月，行金水运，中贵。申月三合，合煞有印，贵。忌己巳月，凶死；己亥月，自刑死；癸丑月，破祖恶死。
丙午日戊子时，丙午为日刃格，要官煞制合。生辰戌丑未月，大富。亥卯未寅年月，大贵，申巳，文贵三品，武贵不永。纯子，为子午双包贵格。忌丁巳月，恶死；丁亥月，自刑恶死；辛丑月，孤独。
丙申日戊子时，巳午年月，行东北运，风宪，子月，行木火运，三品。丑七品，酉亥，虽遇贵反贱。忌癸巳月，中年刑。乙酉月，破败。
丙戌日戊子时，春生，印绶最吉。夏，身太旺，平常。秋，财旺身衰，有寄托则贵。纯酉年月，文进之贵。忌己亥月，死不全尸；癸丑月，贫夭。
活计生涯四季隆，丙逢戊子食官同；
无伤晚岁皆成就，吉处遭凶险处通。
丙子时逢戊子，官星食福同排。午丁未遇且沉埋，交通中年大快。
父母妻子喜合。胸中隐匿文才。若逢好运一时来，富贵清闲自在。
