六丁日生时甲辰，官星得位印生身；
不通月气平为福，有倚扶同禄贵人。
丁日甲辰时，印绶官库，甲为印，壬为官，辰中甲木印绶生身，官星合局，若通月气，有倚托者贵，否则平常。春生，喜北运；冬生，喜南运，吉。
丁丑日甲辰时吉，亥子月，富贵。申月，东方运；午月，金水运，俱贵。纯寅，风宪极品。
丁卯日甲辰时，辰戌丑未月，孤克，运通发财。丑月，南方运，贵。卯月，金水运，近侍权贵，不利建白。
丁巳日甲辰时，凶刑孤克。春印吉。夏秋平常。冬官旺。纯戌，木火运，官居冷职。
丁未日甲辰时，丑亥卯未月，印绶，官贵。夏平。辰戌，贵厚。酉午，金水运，大贵。
丁酉日甲辰时平，年月不见戌字，日主荣贵格。春生，南运，贵；北运，大贵。年午月支合局，人马化格，尤贵。
丁亥日甲辰时，日贵格，官禄得位，必当显达。申辰年月，大贵。午月，东北运；辰月，北方运，俱贵。
丁日时逢官印同，匙开财库见钱龙；
支干四柱无刑破，运至方称富贵翁。
丁日辰时库旺，其中印绶相生。匙钥戌开喜壬丁，文秀出群超众。
骨肉六亲刑克，果成花谢重荣。只争运迟见钱龙，先暗后明之命。
