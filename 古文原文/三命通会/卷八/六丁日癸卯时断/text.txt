六丁日生时癸卯，鬼旺身衰困不禁；
倚托月通方论福，不然贫下苦悲心。
丁日癸卯时，身衰鬼旺，丁以癸为鬼，乙为倒食，卯上癸生乙旺，若有倚托救助及身旺月，化鬼为官，吉，柱无运通亦吉；反此贫下，失明血疾，妻灾子少。
丁丑日癸卯时，辰戌丑未月，制伏得中贵。午月干强，贵。申丑，风宪。
丁卯日癸卯时，寅卯月生，印绶带煞，不为凶论；行官运，贵显。
丁巳日癸卯时，丑月生，北方运，土厚地方，吉；水秀之地，二三品贵。申酉，用财亦吉。
丁未日癸卯时，偏官生印。春吉，夏平，秋富，冬贫。
丁酉日癸卯时，日时俱坐贵，最吉。春夏身旺，化鬼为官；秋冬身衰，勤苦。巳戌月，贵。纯午丑年月，干透庚己，清贵。
丁亥日癸卯时，卯月，印绶，近侍之贵，寅午，京官五六品。
丁丑日逢癸卯生，求名求利且中平；
身衰弄巧反成拙，得志须通遇贵人。
丁日时临癸卯，身衰无倚平常。门中鬼贼耗财粮，守祖须防破荡。
父母雁行少靠，妻子不免离乡。运中身旺煞方降，堪许利名荣畅。
