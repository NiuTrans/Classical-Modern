六甲日生时丁卯，伤官羊刃真当恼；
纵然月气有扶持，未免为人性不好。
甲日丁卯时，伤官羊刃，甲用辛为官，丁字伤之，用巳为财，卯中乙木劫之，主为人凶狠。若柱透辛，伤官见官，刑害百端，运气凶险，不得善终；柱有七煞合刃，行财官印绶，大贵。
甲子日丁卯时，克剥悭吝，作事进退，不免刑伤妻子，或死他乡。生辰戌丑未月，贵。卯月凶，柱有官煞制亦吉。
甲寅日丁卯时，年月木火相停，通明之象，贵。月令坐丑、未贵。乙亥月，文章冠世，官至三品，干支金水全，官印双显贵。
甲辰日丁卯时，财帛满目，生计盈余，妻贤子孝，高命论之。春生太旺无制，贫贱残疾。丑、酉月贵。
甲午日丁卯时，身坐绝地，凶刑。若生秋冬，寿夭。春夏富贵。甲午月，大贵，运宜东北方。
甲申日丁卯时，主武职，风宪权贵。酉月，火木运，中贵。寅、午年月大贵。
甲戌日丁卯时，逢亥月，有才学，贵显。羊刃最坏，造化须有制合方吉；身弱无凶，若年月纯煞，甲木秋生，主夭折。
甲旬六日逢丁卯，重重叠叠怕冲刑；
运行背禄无官贵，到老穷经不许名。
甲日时临丁卯，伤官羊刃相随。甲逢丁火化为灰，父母兄弟难倚。
祖业田财聚散，妻儿总有刑亏。运行官煞始为奇，性格或嗔或喜。
