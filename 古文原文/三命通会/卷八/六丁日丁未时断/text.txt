六丁日生时丁未，火托木局生有气；
衣禄安稳且如常，运见水兮方得地。
丁日丁未时，火托木局，丁以甲为印绶，未为木库印绶之乡，若柱不见财星，不行财运，月年通亥卯未局，有倚托者，安稳之福。
丁丑日丁未时，丑未刑冲，不得善终。年月辰戌，四库全，贵当极品。申未，三品，法司淡薄清闲。
丁卯日丁未时，刑中发。寅卯月，印绶，发财敦厚。辰戌申午，俱吉。
丁巳日丁未时，拱禄格贵。年有子字，则午为阙门，得拱大贵。忌空亡填实。年月见财官印，俱吉；财，富；官印，贵。
丁未日丁未时，八专太旺，早克父母妻子，衣禄平常，为僧道吉。柱通金水木并金水运，衣禄安稳，大贵。
丁酉日丁未时，日贵格。若亥卯未寅月生，衣禄敦厚，寅月，金水运，金紫风宪。
丁亥日丁未时，卯月，三合印局，贵而有寿，申，财官旺；亥，官旺，俱吉，夏生，丁火有气，儒官，但不免孤贫。
二丁相遇未时排，险路中年发福来；
运吉贵人相会合，安闲衣禄不须猜。
丁日时逢丁未，其中仓库沉埋。少年难发等时来，丑未相冲通泰。
不靠双亲雁侣，花开收果妻财。时逢寿足福重来，末遇荣华堪快。
