六戊日生时乙卯，四柱伤官不见好；
辛申弗逢冲害无，管取功名直到老。
戊日乙卯时，官强身弱，戊用乙为官，卯上乙旺戊死，若无倚托，不通月气，身弱化官为鬼，纵贵寿夭；若通月气，身旺有托，柱中不见申酉辛庚、伤官甲木破命者贵显。
戊子日乙卯时，时日相刑，伤妻害子，自成自立。年月再遇，主风宪。午酉，四正全，大贵。
戊寅日乙卯时，亥子年月，妻贤子孝，贵。卯辰纯，吉；寅巳亦吉。
戊辰日乙卯时，身孤，贵。巳卯年月，身强官旺，荣身显祖，子孝妻贤。
戊午日乙卯时，刃格，正官去刃为福，子寅卯辰午未申亥年月，俱主贵显。
戊申日乙卯时，中年破祖。春贵。夏近贵。秋孤苦。冬富贵双全。巳月，木火运，五品上贵。
戊戌日乙卯时，春官旺。夏，官印双全，贵显。秋平。冬贵。戌丑年月，方面三品。戌月，行东方运，孤贫。
时上生官坐禄权，戊日逢之不等闲；
身强有托方成贵，制合官星贵亦难。
戊日时逢乙卯，木冲六合开通。金鸡玉免显光荣，合掌光辉权印。
乙酉辛伤雁侣，重花结子方成。困龙得水喜腾云，运至超群出众。
