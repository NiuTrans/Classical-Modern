六戊日生时壬戌，身居正位见天财；
若生秋月通身旺，万贯家资不用猜。
戊日壬戌时，专位逢财，戊以仁为财，戌上水冠带。春夏壬水无气，财帛不旺；冬则大旺，土虚身弱不能驱驾；惟秋后戊土坚厚，财命有气，富贵。
戊子日壬戌时，酉申戌月，家财满目。辰、丑冲刑库开，俱吉。
戊寅日壬戌时，寅午戌辰年月，金水运，大贵。
戊辰日壬戌时，时日并冲，忧伤妻子，如土厚地方，大贵。卯月，火金运，中贵。寅申戌丑，行西南运，极贵。
戊午日壬戌时，寅午戌月生，时岁火多，以印绶论，未免孤克，先难后易，不贵即富。卯月，官星制刃，吉。
戊申日壬戌时，春贵，夏平，秋富贵，冬平常。
戊戌日壬戌时，秋富贵。夏，西运；春，北运；冬，南运，俱贵。辰丑月，尤吉。
壬戌时财库内埋，要开专等钥匙来；
运行财官生旺地，富贵荣华不用猜。
戊时逢壬戌，柱中卯丑为欢。子辰乙贵显财官，出住高人相伴。开库填房就舍，无冲雁侣难完。先贫后富事团圆，不贵仓箱广满。
