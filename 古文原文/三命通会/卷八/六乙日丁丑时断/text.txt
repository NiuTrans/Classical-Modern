（以下六乙日所忌月分与上同，时亦并论）
六乙日生时丁丑，食神相助遇财官；
月通金气化为福，不是寻常下贱看。
乙日丁丑时，食会财官，丁为食，庚为官，己为财，丑中有辛金合局，己土得位，如有倚托者，贵。通金气月化者，富厚尊重；不通月气，平常。
乙丑日丁丑时，秋生有权；主带疾；夏吉，冬平；春旺，贵寿。
乙卯日丁丑时，亥月，身旺见辛偏官，柱有丁制，风宪武职。
乙巳日丁丑时生，亥卯未寅月，贵。通金气月有倚托者，福重。
乙未日丁丑时，辰戌丑未月，富。春寿长，秋名利，夏贫下，冬平常，申年月，武职三品。
乙酉日丁丑时，若通木气有倚托者，显贵。申丑年月亦好，寅亥尤佳。
乙亥日丁丑时，亥月，性急有操持，妻贤子孝，官至六七品。午月长生，年月透官印，大贵。
仓库时开乙见丁，食神坐库禄财亲。
无匙不作朝中客，也是清闲有福人。
乙日时逢丁丑，寿星发达无疑，身居磨蝎莫嫌迟，库内钱财积聚。
年时月合发达，空刑妻子难为。双亲雁侣有盈亏，运至牢藏金柜。
