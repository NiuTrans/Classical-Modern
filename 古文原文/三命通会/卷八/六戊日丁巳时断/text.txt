六戊日生时丁巳，印生日禄喜归时；
财官不见刑冲破，早际风云会遇期。
戊日丁巳时，印绶遇禄，戊禄居巳，见丁为印，巳上丁火帝旺。年月支干不宜见财官，见官损禄，见财损印。不见官煞，不行财官，行食伤印运，高贵。忌刑冲破害。
戊子日丁巳时，贵。子月正财，土厚地方，显达。亥丑年月，官居极品，内臣中，富贵双全。
戊寅日丁巳时，寅巳相刑，忧伤妻子。午月，东北运，风宪。寅午年月，四品。
戊辰日丁巳时，巳酉丑月，性格风流，威权重大。年月支干不见财官，青云得路。亥戌，行南运，五六品贵。申，行北运，贵。
戊午日丁巳时，柱无甲乙卯寅，日禄归时格，又戊禄居时，丁禄居日，为互换禄，高贵；行伤食印运，吉；有甲乙寅卯未字，作官印取用亦贵。
戊申日丁巳时，春夏平，秋成败，冬富贵。行木金运，吉。
戊戌日丁巳时，无冲破，年月不见财官，不行财官运，贵。寅月，作偏官论，行未申运，贵。子月，透甲亦贵。亥卯未，虽见财官，俱吉，盖归禄格不忌官煞与财，以身旺得之，反为福也。
日干支禄喜归时，不见财官贵可期；
无破禹门三级浪，伫看一跃上天池。
戊日时临丁巳，禄元印绶相逢。早夺丹桂步蟾宫，合掌公卿权柄。
食神伤官运吉。财官相遇无功，双亲雁侣不扶，同有破别寻格用。
