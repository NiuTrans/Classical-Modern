六乙日生时甲申，官星得印位生成；
月中通气无冲破，必定荣华仕路人。
乙日甲申时，官印生身，乙用庚为官，壬为印，申上庚旺壬生，身有寄托，通金水月运者贵；不通，身弱官重，虽贵不永。
乙丑日甲申时高，纯子辰年月，行东南运，大贵。巳酉丑，贵；中防凶。午未纯，吉。亥卯亦吉。余月平平。
乙卯日甲申时，化贵。月通水气无伤破者，贵，不然，富。
乙巳日甲申时，身强官旺。春，聪明显达，官至四品。夏，身心劳碌。秋冬眼疾。午年月，行财运，贵。
乙未日甲申时，生未酉亥月，聪俊特达，官至二三品。丙丁寅午卯酉年月，伤食制煞，权贵。
乙酉日甲申时，官煞混杂，若柱丁火制煞留官则吉。亥卯未酉年月，武职极品；不久；行东南方运，大贵。
乙亥日甲申时，时落空亡，主少子。秋生，官居六卿。亥卯年未月，俱吉。
乙日相逢时遇甲，长生驿马内相亲；
贵人天乙来相助，释却褐衣入紫宸。
乙日申时逢贵，其间高人见喜。小人称美有奇希，克破冲刑减力。
身旺运逢吉地，信知两旺财官。有鞍有马有衣冠，定主门庭改换。
