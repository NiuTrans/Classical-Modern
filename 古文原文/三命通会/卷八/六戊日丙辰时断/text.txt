六戊日生时丙辰，宝藏财库利于身；
无伤无破何须问，禄马相扶富贵人。
戊日丙辰时，官藏财库，戊用壬癸为财，乙木为官，丙为倒食，辰上丙火无气，壬癸入库，乙有余气，若有倚托通月气者，贵显。
戊子日丙辰时，春生近贵。夏辛苦。秋，权高寿促。冬财，通火土，有倚托者贵。
戊寅日丙辰时，龙吟虎啸，中年大贵。子月，行北运，土厚地方，官至三品；东运，风宪。丑辰年月，四五品贵。寅午戌年，通土气月，行木火运，极品。
戊辰日丙辰时，克父大发，通身旺月，行东北运富；水木月，行身旺运，贵。
戊午日丙辰时，亥卯年月，行东北运，富贵。未丑，行西南运，风宪。
戊申时丙辰时，辰戌丑未月，贵；不通土气，行土运亦贵。
戊戌日丙辰时，时日并冲，忧伤妻子。魁罡，行东北方运，主权重发福。酉月，近贵无福禄。亥卯未月，以官印论，贵。
丙辰时逢为倒食，库中财官锁闭门；
不遇钥匙难发达，诛求劳碌度晨昏。
戊日丙辰时正，火光坐库无功。财官锁闭主兴隆，专等钥匙收用。
卯戌开放乙癸，富贵名举高崇。运行火土不亨通，作事浑如醉梦。
