六甲日生辛未时，官星坐贵最为奇；
月逢金气须荣贵，财禄相停敢断之。
甲日辛未时，时贵逢官，甲见辛为官，未有天乙贵；己为财，未中己土得气，若通木气月，有寄托者富；通土气月者，富贵双全。
甲子日辛未时，辰戌丑未及己酉月，土金地方，文贵显达。
甲寅日辛未时，寅申月贵。纯酉丑年月，大贵。
甲辰日辛未时，辰戌丑未月富。巳酉丑子年月贵。
甲午日辛未时，春吉，夏凶，秋身弱难任官禄，冬贵。
甲申日辛未时，春吉，夏辛苦，秋显达，冬根基别立贵。子丑月大贵。
甲戌日辛未时，先刑后贵。寅卯酉丑年月贵，子申年月，位至贵显。
甲逢辛未是财官，平步青云路不难；
不比退毛鸡化凤，得时飞上彩云路。
甲日时逢辛未，财官守库相扶。贵人财禄是良图，初苦未终荣富。君子迁官进职，常人丰厚充腴。刑冲破害柱中无，定得青云之路。
