六戊日生时庚申，干上食神喜相亲；
不见卯寅兼甲丙，何忧玉带不荣身。
戊日庚申时，戊以庚为食，壬癸为财，申上庚旺壬生，戊土有气，无丙火夺食破财，再无寅巳刑冲，生秋月大贵。如有丙火甲寅并巳，为人反复，亦有功名。年月干止透甲三奇，地支会局，或止寅辰，皆贵。
戊子日庚申时，若生亥子月，亦是合禄，贵。
戊寅日庚申时，凶刑后发，如生寅月，作食禄制煞论，贵。
戊辰日庚申时，专食合禄，纯寅年月，二寅不怕一申冲，亦贵。
戊午日庚申时，未酉丑年月，柱无丙甲卯寅，入合禄格，行西北运，贵；有甲丙又合神藏煞没，四柱纯阳格，大贵。
戊申日庚申时，身禄同窠，富贵两全，子辰未酉年月，行西运，入合禄格，近上三品。年月丑戌，吉：辰戌伤克，平常。亥巳年月，行东北运，一二品贵。
戊戌日庚申时，灾疟内，子月，亦合禄格，文贵三品。卯辰年月，大贵。
戊日时临喜见庚，食神合禄主昌荣；
旺中若见刑冲字，活计生涯只许平。
戊日庚申时遇，支上生旺奇希。食神生神显光辉，上下流通旺气。
丙字伤枝损叶，甲寅群雁行亏。若无冲破与刑克，积玉堆金之贵。
