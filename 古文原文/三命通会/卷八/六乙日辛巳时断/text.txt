六乙日生时辛巳，金木交争主不仁；
有化月中身旺贵，不通无化恐伤人。
乙日辛巳时，暗金交争，是非日有，若通身旺月，有倚托，化鬼为官，行身旺运，贵。通木气月，行金旺运，大贵。通金气月，行身旺运，亦贵。
乙丑日辛巳时，先杂后纯，生寅午丙丁年月，偏官有制，作高命看。巳申酉丑月，官煞重叠，多带疾从煞，亦吉。惟身强主兵权，有名誉。
乙卯日辛巳时，春生，身强煞浅，大贵。夏平常。秋，官煞旺；冬，印绶旺，俱吉。秋不如冬。
乙巳日辛巳时，克妻，妻子俱晚。若巳酉丑月，木柔金重，主带疾。不然寿促。甲巳子巳年月，入偏官格，西运，风宪。春月身旺，更吉。
乙未日辛巳时，午月干强，武职，有名誉。亥子印绶，吉。
乙酉日辛巳时，若未月生，身坐制伏则吉。秋偏官，贵。酉月，行南方运，贫，不然残疾。
乙亥日辛巳时，生巳午月，偏官有制。春干强，位居风宪。秋煞重，主残疾。
乙巳相伤逢金木，求名求利常反复；
六亲骨肉有如无，印绶运乡能发福。
乙日时逢辛巳，柱中鬼旺身衰。六亲难靠不和谐，谋望有成有败。
几度遇凶则吉，信知苦尽甘来。运行身旺印绶怀，富贵时人喝采。
