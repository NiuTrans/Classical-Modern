（以下六甲所忌月同上，时忌并论）
六甲日生时乙丑，劫财羊刃不宜有；
柱中逢火带辛金，制伏和平贵亦久。
甲日乙丑时，辛金为官，己土为财，丑中暗己，被明乙劫夺，乙丑金神，若年日时合成火局，得制伏，主德性纯和而贵；无火凶狠；如合水局凶恶损家。
甲子日乙丑时，连珠得合妻贤子贵。春月身旺，财帛破散。夏月甲衰，金神有制，贵。秋生，近侍之贵。丑月最吉，亥、子多凶。
甲寅日乙丑时，春贫，秋贵，冬富，夏火制金神，吉。
甲辰日乙丑时，主富厚有财，通火气年月，贵。
甲午日乙丑时，金神入火局，身弱贫夭。寅戌会火，是一木叠逢火位，不吉。若单寅单戌，或申酉亥月，四五品贵。
甲申日乙丑时，带疾平常。子月生，南方运，贵。秋生化煞，天干透印绶，尤贵。
甲戌日乙丑时，田连阡陌，贯朽粟陈，但未免先刑。寅年月，父子俱显。子月，西方运，金紫。
劫财羊刃忌时垣，宫内财官锁闭门；
辰未相逢为大吉，如无随意度晨昏。
甲日时逢乙丑，库中金玉收藏。贵人天乙劫财伤，皎月云遮光荡。
火局南方运贵，金神制伏相当。木枯水盛且平常，背祖离乡晚旺。
