六丙日生时丁酉，刃生身死为灾咎；
柱中无救定然凶，就财弃命难长寿。
丙日丁酉时，刃生身死，丁为刃，辛为财，酉上辛旺丙死，丁火长生，就财弃命，若无救助，不通身旺月，刃神不见刑冲，为人凶狠，不明礼义，有始无终；通月气，或有救助，为技艺便巧之流。癸卯月生者，癸能破丁刃为官，癸水卯上长生，卯中有旺乙为印，如用神有力，又行水木运，贵显。
丙子日丁酉时，春稳，夏贵，秋平，冬吉。未申酉亥年月，大贵。有丑会子，有辰会酉，俱以贵论。
丙寅日丁酉时，卯亥未年月，干透官煞者贵。余月有艺，平常。
丙辰日丁酉时，寅午戌巳年月，干透煞印者贵。申子会官，干透印比者贵。如年月火土，宜见财则吉。
丙午日丁酉时，生巳午戌月，僧道命好；酉月贵；亥子丑寅卯辰官印年月，大贵。
丙申日丁酉时，通水木气月，行水木运贵。已午，身旺。亥子，官旺。年月两全者，大贵。
丙戌日丁酉时，月通木气，行水运，贵；通金气，行火运，金马玉堂，才名冠世。露庚藏戊，贫夭。
丙火遇酉不相当，太阳日没少辉光；
四柱若嫌冲克破，六亲刑害走彷徨。
丙日时逢丁酉，天元炎火销金。六亲相守不安宁，阻碍前程难进。
日夜思量不足。居官犹自忧贪。若逢巳月改门庭，子午傍人嗔恨。
