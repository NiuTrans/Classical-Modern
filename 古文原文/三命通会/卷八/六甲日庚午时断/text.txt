六甲日生时庚午，死处又遭鬼当头；
丁丙不逢生再弱，忙忙贫苦度春秋。
甲日庚午时，死地逢鬼，甲木死于午，午头见庚为鬼，不通月气，无救助者，带疾寿促。月逢丙寅，身旺庚绝则吉，亦主有始无终。若通木气，主方面，通水气，行东方运，止郎官。
甲子日庚午时，时日相冲，忧伤妻子，平常。若子午年月及寅戌月生，行西北方运，金紫风宪。
甲寅日庚午时，春月有寿。夏月伤官伤尽，财源进退。申有权，酉反复。冬月伤妻子。子未年月煞助印生，四品。
甲辰日庚午时，田园乐赏。寅月，行金运，风宪。
甲午日庚午时，破祖业发财，禄因财不得善终。寅午戌年月，贵。
甲申日庚午时，子辰年月会印。亥卯年月身旺，俱贵。寅戌会伤制煞，甲得寄托，亦贵，运喜金水。
甲戌日庚午时，生辰戌月，敦厚，不贵则富。丑月行火土运，金紫风宪，寅月清贵。
午时庚申是偏官，制伏相宜不等闲；
身弱煞强无食见，平生谋望主艰难。
甲日时逢庚午，柱中喜见寅申。身强煞浅转精神，父母雁行不顺。
妻子早年刑害，晚年出众超群。平生反复好翻腾，先破后成之命。
