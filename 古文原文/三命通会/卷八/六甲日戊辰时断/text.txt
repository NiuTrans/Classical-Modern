六甲日生时戊辰，天财坐库会滋身；
富商巨贾田园盛，月带辛金名利成。
甲日戊辰时，天财坐库，时上偏财，遇龙守库，主为商贾发财，田园广盛。八月带禄，财官俱有，富贵双全。忌比肩、羊刃夺财。
甲子日戊辰时，主移根换叶，改姓易宗，妻贤子孝，作高命论。未月，行北方运，贵。酉月，北方运，大贵。
甲寅日戊辰时，龙吟虎啸格，贵。纯辰，中贵。纯寅康寿。亥卯未三合，财旺身强，大贵。酉丑申年月亦吉。
甲辰日戊辰时，刑冲发财，妻重子晚，双亲有克。酉月三四品贵。丑月亦贵。地支纯辰，大贵。
甲午日戊辰时，财多成败，早岁灰心。亥子丑卯午未年月大贵。酉月亦贵。
甲申日戊辰时，主孤，僧道清高。丑月富贵。寅月尤贵。
甲戌日戊辰时，大富，年月扶合亦贵。寅亥年月，三四品贵。但时日并冲克，早年身孤，中年发福。
时上偏财不用多，干枝内外细搜罗；
运通财旺官生至，运拙身衰恐受磨。
甲日戊辰时遇，柱中要戌相扶。财官运气展良图，喜遇钱龙守库。
辛庚透干贵显，壬癸滋助不枯。只怕比劫弟兄多，岁运逢之有祸。
