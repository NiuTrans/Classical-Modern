六丙日生时己亥，亥中壬旺被已伤；
若通月气方为贵，寅卯不逢主泛常。
丙日己亥时，鬼旺身绝，丙见己为伤官，壬为正鬼，甲为倒食，亥上有明己，旺壬生甲，丙火绝气，若通身旺月有倚托者，化鬼为官，主贵，终亦凶狠。通身旺运亦贵；身弱无倚托，不通月气，柱中透出壬字，为祸百端，傲物气高，主平常。
丙子日己亥时，秋冬，平常。未月，行水木运，干透木火者，贵。子月，行东运，大贵。申、亥、丑、戌年月，亦贵。
丙寅日己亥时，夏生，化鬼为官，妻贤子孝，不贵则富。寅卯辰巳申丑年月，或午戌会局，天干更透丙戌字，主大权贵。
丙辰日己亥时，日德格。寅月生，吉，辰月，为僧道主富，平人孤克。戌月冲辰，巳月冲亥，丙旺库，俱吉。卯未会，行金水运，申子会，行木火运，俱贵。
丙午日己亥时，武贵。寅巳午月生，妻重子晚，不贵即富。秋冬，名利进退，酉午戌，大贵。
丙申日己亥时，春夏生，移根换叶，就妻改福。秋冬平常。酉月，行东南运，风宪。
丙戌日己亥时，寅卯巳午，木生火炎，妻伤子少，聪明富贵；酉亥子丑，平常，东运亦贵。
丙日亥时命最高，犹如兰蕙出蓬蒿；
四柱若兼冲克破，求名求利却虚劳。
丙日时临己亥，若无壬字希奇。命中子少两三妻，就里喜逢天乙。父母雁侣行远，刑空文福难齐。皆因八字有高低，切忌贪财罢职。
