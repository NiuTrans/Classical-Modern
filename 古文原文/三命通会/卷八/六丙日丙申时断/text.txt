六丙日生时丙申，身衰财破比肩分；
暗中鬼旺七煞地，无救何能家道殷。
丙日丙申时，财旺身衰，丙逢庚为财，壬为鬼，申庚旺壬生，丙火无气，财须比肩分夺。若不通身旺月者贫下；有倚托救助，又通身旺月，运再同，贵。
丙子日丙申时，若通火气及寅卯月再行身旺运，吉。年月纯金，弃命就财，亦以吉论。
丙寅日丙申时，时日对冲，忧伤妻子，通火气月，行身旺运，吉，亥月，手艺。
丙辰日丙申时，寅月，行南运，贵。子，三合官局，天干透印，大贵。亥生透壬，多夭。戌未，平常。
丙午日丙申时，主血火厄，后大发。若巳月生，庚辛透露，财星格，武贵。
丙申日丙申时高，好色。子辰年月，东运，贵；不然，残疾寿促。亥卯未，吉。
丙戌日丙申时，柱无壬癸亥子酉字填实，作拱格论，贵。寅戌巳午，身旺无依，僧道。
二丙相逢时遇申，无刑无破改门庭；
火金销炼多成败，有印方能脱俗伦。
丙日时逢申位，比肩阳火迟疑。偏官荣旺是和非，就里妻财恁遂。
祖宗盈亏得失，双亲雁侣难依。时来鞍马家道齐，资财虚名薄利。
