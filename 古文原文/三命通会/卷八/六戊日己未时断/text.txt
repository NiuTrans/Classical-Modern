六戊日生时己未，羊刃偏官不怕冲；
但是为人多性狠，平生衣禄亦无凶。
戊日己未时，羊刃偏官，戊以己为羊刃，甲为偏官，时上明暗二己为刃，甲木未中合局，若见刑冲破害，刃煞有制，主贵。通月旺者平常衣禄，二十年，父母俱失；若不通月气，得寅申者贵。
戊寅日己未时，时日相穿，忧伤妻子，早苦晚好。月通土气，行财官运，贵；水木月，行身旺运，贵。
戊寅日己未时，先难后易，贵人提携，不贵即富。年月透甲制刃，地支午未身旺，煞刃双显，主大贵。
戊辰日己未时，春冬，行北运，富贵。
戊午日己未时，羊刃偏官，主人机谋，寿促，不然，妻子难为重立重成。午亥年月，金土运，贵；申酉，富。
戊申日己未时贵，行财官运，发福。嫌寅冲煞有凶。
戊戌日己未时，春，官旺，贵。夏印安稳。秋平。冬孤苦。戌月，魁罡格，五六品贵。须年月申子辰会财，寅午印绶，己酉伤官，亥卯官煞，各成局面方吉。
未中戊己土成堆，刑害冲来事亦谐；
先暗后明凶变吉，贵人提携出尘埋。
戊日时临己未，六亲骨肉成疏。喜逢火印暗中扶，甲乙寅卯为主。
重谢花开结果，双亲雁行夭孤。自为自立自图谋，赖有贵人扶助。
