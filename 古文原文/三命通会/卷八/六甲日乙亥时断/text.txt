六甲日生时乙亥，羊刃反伤为祸害；
财官辛戊不相逢，只恐功名不亨泰。
甲日乙亥时，甲木亥上长生有旺，乙为刃，制克学堂，壬为倒食，亥上建禄。甲以金为官，戊己为财，辛金沐浴，戊己衰绝，不能作福。生巳酉丑月及见辛，柱有戊字，贵。余虽聪明，功名不遂，艺术人也。
甲子日乙亥时，成趋乾格，贵。如生申月，煞旺合刃，权贵。酉月正官，柱稍得土助，大贵。辰巳丑未戌月俱吉。年月纯卯，刃旺则凶。
甲寅日乙亥时，辰戌丑未月，富。申酉月，贵，冬，平常。若寅亥月，高贵。
甲辰日乙亥时，酉月正官，最贵。辰戌丑未及寅亥年月，俱吉。
甲午日乙亥时，卯月羊刃，刑骨肉，身弱不得善终。春生，贵为宰辅。申子戌午年月，行水火运，官至六卿。
甲申日乙亥时，亥月，学问有成，贵为风宪。申酉月，先贫后富。子月，行水火运，金紫。辰戌丑未，杂气财官；寅月建禄，俱吉。
甲戌日乙亥时，春冬生，富，土厚地方显贵。夏，劳力不聚财。秋平常。
甲日时逢乙亥强，有官有印不寻常；
时来自有高人荐，运至财乡大显扬。
甲日时逢乙亥，就中壬水相生。时临帝座紫微宫，子嗣螟蛉得用。父母雁行少力，花开结子。
