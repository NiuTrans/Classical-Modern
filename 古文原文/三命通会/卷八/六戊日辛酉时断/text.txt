六戊日生时辛酉，伤官暴败怕时逢；
柱中纵有财星助，有子不成命早终。
戊日辛酉时，身败伤官，戊以乙为官，辛为伤官，酉上辛金旺，戊土沐浴，为人性傲行卑。年月透乙，为祸百端；如有乙再行官旺运，刑害不吉。若通生气月，行北运，不贵即富。
戊子日辛酉时，巳酉丑月，伤官伤尽，行财旺运，武职风宪。
戊寅日辛酉时，通土气月，行西北运，不贵亦富。
戊辰日辛酉时，丑未年月，干透财，主贵。若癸巳月，词馆学堂居提纲，主文学高科，寅申巳亥年，则时犯狼藉煞，晚无结果。
戊午日辛酉时，春夏平常。秋，伤官伤尽，权贵寿促。冬，难为妻子。
戊申日辛酉时，戌亥丑子年月，权贵。
戊戌日辛酉时，辰戌丑未月，贵。古人以水土败在酉，所以多无结果，或功名早退，或子息不成。观上六日无大官命，可见伤官时遇不吉。
戊日逢辛号剥官，时上遇之尤堪嫌；
官星若遇生奇祸，尤恐带疾子不全。
戊日时临辛酉，伤官不喜官星。财乡运地始亨通，性格心情不定。无破难招祖业，雁侣各自飞腾。妻重子晚始安宁，先难后易之命。
