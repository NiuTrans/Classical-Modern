六乙日生逢己卯，时居日禄财临好；
旺通木气贵无疑，酉土辛重亦可恼。
乙日己卯时，禄入庙堂，乙木逢卯建禄，为人秀丽，通木火者贵。见庚辛为伤禄破命，患目疾。若生巳酉丑月，平常衣禄。辰戌丑未，吉。申月亦吉。
乙丑日己卯时高，中年大福。春生，身太旺，孤。夏贫。秋有疾。冬温厚。柱不见辛金，吉。若辰戌丑未月，金紫贵。
乙卯日己卯时高，春生旺，为僧道，富足。夏平常，不见辛金，吉。秋带疾。冬温厚。卯丑年月，显达高寿。
乙巳日己卯时，春孤贫，夏平，秋带疾，冬贵。午辰年月、地支一路相连，尤吉。
乙未日己卯时，年月不见庚辛金，贵。秋生，看地厚薄，如生壬戌年月，三四品贵。
乙酉日己卯时秀，初年破祖，中主发财，未年孤刑。
乙亥日己卯时，生寅巳月，不见庚辛，日禄归时格，显达清贵。纯卯年月，高僧羽士。戌，特达聪明，有财禄。
日禄居时格不同，食神则马要相逢；
伤官印运皆为吉，官不逢兮禄自丰。
乙日时临己卯，偏财时禄归迎。辛金酉字不相刑，虎榜定标名姓。
父母六亲难靠，雁行各自飞腾，文章光耀有才能，无破无冲贵命。
