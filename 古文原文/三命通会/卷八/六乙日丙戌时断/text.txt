六乙日生时丙戌，鬼败临身有损伤；
若不气通身旺月，孤贫劳碌苦难当。
乙日丙戌时，鬼败临身，乙用庚为官，见丙背禄，戌中有辛余气、丙丁库，食神制煞，若柱透庚，伤官见官，为祸百端；年月有寅午，丙火合局，即一木叠逢火位，主人傲物气高，衣禄平常，残疾，不然寿促。通身旺月气者，吉。
乙丑日丙戌时，春身旺，吉。夏，伤官太重。秋，劳力辛苦。冬亥子，印绶带伤官，极贵。戌月，木火运，七品贵。纯戌年月，天干透庚丙者，大贵。寅午合火者夭。
乙卯日丙戌时，寅卯月，运西运，六七品贵。子月印绶；丑月杂气，刑出财官，俱贵。
乙巳日丙戌时，吉。丑戌未年月，风宪六卿。亥月，行东运，翰院清贵。
乙未日丙戌时，旺处凶。卯午未戌年月，贵显。
乙酉日丙戌时，春身旺，冬印旺，大贵。夏巳午，秋酉戌，俱贵。亦看天干如何？丁未、甲辰，生计辛苦；一生遇贵。丑月刑。戌吉。
乙亥日丙戌时，血疾。亥子卯未寅月，遇贵发福；天干透伤官生财，尤吉。
枯木相逢局，逢春叶更生；
晚年方得地，花发再重荣。
乙日丙戌时火库，藏辛遇丑乃吉昌；
若也运逢凶克害，算来此命且如常。
乙日相逢丙戌，伤官库木枝枯。不临辛丑钥匙无。
难倚六亲父母，雁侣分飞不睦，于人心悲成疏。要知发福改门闾，此命后甜先苦。
