六乙日生时庚辰，水白金清化象真；
壬从辛酉通官贵，却防目疾减精神。
乙日庚辰时，妻贤子贵。乙合庚化金，若通申巳酉丑月，为人秀丽，主贵，却防目疾。如不见化，以壬为印，庚为官，辰土癸水合局，乙木有托，行东南运，贵显平和。
乙丑日庚辰时，破祖克父，身弱忌疾，通月气者，贵。子申年月，天干透甲戊，合三奇，大贵。
乙卯日庚辰时，富贵。通火土年月，大贵。
乙巳日庚辰时，作事成败，僧道富贵带疾。常人刑克妻子。申子辰卯巳年月，贵。
乙未日庚辰时，亥卯身，身旺；巳申，官旺，天干透煞印，皆贵。丑酉纯煞，柱有火制，亦吉。戌丑年月，四库全，大贵。
乙酉日庚辰时，亥子年月，干透戊癸，贵。寅巳午月，官煞有制，吉。纯酉化金，主厚福。
乙亥日庚辰时，不贵则富。若年月癸戊一化，申卯两旺，巳丑酉会金，行木土运，位至金紫。
乙庚相会贵无疑，阴木阳金正合时；
运吉身强无冲破，升迁自有贵人提。
乙日庚辰时正，天官守库乾元，青年虎榜姓名传，禀性温良恭俭。士庶妻贤子贵。财人禄位升迁。南离戊癸火相连。富贵之中当险。
