六甲日生时丙寅，时居日禄坐食神；
旺壬不见无刑破，福寿康宁富贵人。
甲日丙寅时，甲木寅上健旺，丙为食神，寿星得地，柱无壬夺癸克，通火木月气者贵，忌见官星及申冲禄。
甲子日丙寅时，日禄居时，青云得路，年月无庚辛金，贵；通木火气极贵。午月行东北方运，五六品贵。申月，归禄逢煞，主大权贵；水局平常。若年月与日时同，大贵。
甲寅日丙寅时，年月无巳酉辛丑字，是归禄格，位至一二品。纯木火带土，富贵双全，六卿之职。丙子及亥未，卯月，四五品贵；行西南方运，最吉。亦有酉、丑月贵者，看干透及年何如。
甲辰日丙寅时，龙虎拱门，又龙吟虎啸，主贵，或一生近贵，财源或得或失，名利既济未济。未、寅年月，官至六卿；戌月风宪；酉月三品；子、亥、丑月四五品，行西方运，大贵；卯、巳年月平常。
甲午日丙寅时，身居绝地，主平。若通水月，木得滋养，吉；火月寿夭，天干比助无妨。
甲申日丙寅时，时日并冲，忧伤妻子。若年月日同，大贵；巳、亥二三品；辰、子年月，会水以煞化印，吉；未月财库，亦吉。
甲戌日丙寅时，年月有土则富；有金反复。如有金，须生亥子印月方贵，余月则否。
甲丙相邀入虎乡，福星坐禄显文章；
运逢四柱无伤害，早晚陛迁至宪堂。
甲日寅时遇丙，学文福禄班齐。若逢辰戌，两三妻，禄主朝元富贵。
丁午庚申减福，无官惹绊为奇。生来贵显有人提，此命先难后易。
