六丙日生时辛卯，旺木双妻为人巧；
不旺化水死乡中，色欲随身多爱好。
丙日辛卯时，败财逢合，丙日卯上沐浴，见辛合神。若身甚旺不得化者，只是为人无礼而贪色欲，却好如身弱化水，卯上水死，秀而不实，为人惯巧虚诈。惟丙午、丙寅、春月生，身旺不化者，文贵显秀。
丙子日辛卯时，子卯相刑，伤妻害子。年月同，主魁名，近侍之贵。寅、午、丑、戌、天干地支俱合者大贵。
丙寅日辛卯时，无祖自立，有肢体疾。寅卯未子月，贵。余月平，岁运同。
丙辰日辛卯时，生寅戌月，天月二德，高。巳月，行北方运，贵。酉丑亦贵。亥卯未，大贵。
丙午日辛卯时，年月中得癸水官星去刃则吉。子月，伤克妻子，寅酉，性格刚强，不受击触，三四品贵。午戌，行东南运；卯月，行西北运，俱贵。
丙申日辛卯时滞，主聪明好酒色，身旺不化者贵。春吉。冬，行北运，富贵双全。巳丑年月，行东运，二品，午未三品。
丙戌日辛卯时，伤妻害子，身旺不化者贵。春，聪明好酒色。冬，行西运，富贵。夏风宪。
丙辛化水不相当，有助身强大吉昌；
四柱若逢冲克破，劳心劳力过时光。
丙日时逢辛卯，贪财坏印难成。财官运步显名声，身弱性情不定。
父母六亲难靠，挺身改祖方成。雁行各自望前程，有破如常之命。
