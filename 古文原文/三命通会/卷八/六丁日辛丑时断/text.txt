（以下六丁日所忌月分同上，时忌无论）
六丁日生时辛丑，库中财谷多陈朽；
身无依倚不为凶，有托妻贤而富厚。
丁日辛丑时，丑为财库，辛为妻财，已为食神，丑旺金局，暗己得位，丁火无气，若失天时无倚托者，就妻而发；有倚托救助者，财食丰足。
丁丑日辛丑时，申酉月，财格，财旺生官，贵。午月，伤财身旺，主官禄。纯子寅，武贵三品。水月，艰辛劳苦。辰月贵戚。
丁卯日辛丑时，辰巳未年月，富贵，妻子迟。寅卯印助，戌库身旺，刑。丑丁，得倚托，大贵。
丁巳日辛丑时，因阴人致贵。巳酉丑申年月，财旺生官，富贵。卯月平常，行此运亦贵。丑月，西南运，大贵。
丁未日辛丑时，时日并冲，忧伤妻子。酉月，通水气，吉。岁运同。
丁酉日辛丑时，寅卯巳午，身旺有托，主文名高贵，宠遇非常。申酉戌，财旺从之，最吉。亥子，官旺亦吉。
丁亥日辛丑时，春印绶，吉，秋生，有火气亦吉，夏太旺，凶。冬官煞旺，吉。未戌月，冲开丑库，富。
辛丑遇丁为宝库，柱无匙钥难言富；
刑冲运至遇高人，发迹他乡名誉着。
丁日时逢辛丑，偏财库喜刑冲。若还不显有虚名。
妻子宜尔相庆，父母雁行难睦。家门换改重新，发财发福见中兴。必是荣华之命。
