（以下所忌月分与时间断）
六甲日生甲子时，败中印绶官生至；
月通木气不寻常，反此而言虚名利。
甲日甲子时，虽甲败在子，暗有癸水生气印绶，兼有官生其印，若己土破印，通月气，贵。否则，秀而不实。
甲子日甲子时，子遥巳格，年月无庚辛申酉，丑绊午冲，离祖自立，贵。若年月俱寅，逢申酉运，大富后退财。子亥卯未年月，行西运，贵。甲辰月亦贵。酉月，只以正官格论，大贵。巳午戌月，平常。午月，甲死子冲，尤不吉。乙卯、乙巳月，主法死。
以上具以日时为主，而以人命年月附之，其官御不同者，此前代命也。下同。
甲寅日甲子时，拱丑中辛，贵。年月无庚辛申酉丑未，大贵。再甲寅月，孤克，惟憎道可。亥子年月，四品贵。午月，行东北方运，亦贵。如酉丑巳等月，明有官煞，柱但有印，俱贵。卯未，身太旺，未免刑伤。乙巳月，受刑。丁亥月，旺中恶死。
甲辰日甲子时，若水位年月，水泛木浮，主移根换叶；申月，煞星会印，俱贵。子月，行水木运，亦贵。酉月正官，大贵。寅午戌月，俱吉。乙卯月，刑折。癸巳月，水火中死。癸亥月，凶死。
甲午日甲子时，时日并冲，忧伤妻子，月通木气者显贵。纯子午年月，或亥未酉月，俱贵。
甲申日甲子时，甲胎逢印印化煞，贵。鸳鸯重叠，子嗣难为。若行东南方运，文武职居间。亥卯未辰丑申等月，俱贵。乙卯月夭。丁巳月，死不全尸。
甲戌日甲子时，拱亥天门，会同帝阙，甲长生地也，不可以隔角论。年月通申巳酉丑金气，大贵。戊寅年月，主聋哑，或狼虎伤害，见壬则吉。乙卯月，刑死，乙亥月，遭盗死。
以上六日年月喜忌，当通融活看。下同。
甲子相逢甲子连，拟作蟾宫折桂仙；
丑绊并冲官鬼破，功名蹭蹬不周全。
甲子时逢甲子，就中印绶符同。庚申辛酉若相逢，丑未再兼年月。拱贵暗藏极显，巳午冲破平中。果无刑克与空冲，定主超群出众。
