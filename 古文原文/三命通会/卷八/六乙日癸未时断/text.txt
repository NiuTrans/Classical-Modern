六乙日生时癸未，入墓之中遇倒伤；
马劣财微食见克，一生衣禄主平常。
乙日癸未时，乙以癸为倒食，未中丁火食神，己土偏财，破癸癸倒未中丁火之食，平常衣禄。通土气月则吉。
乙丑日癸未时，凶刑孤独，年月通土气，吉。
乙卯日癸未时，改祖离亲，就妻为家。午未年月，贵。春尤贵。
乙巳日癸未时，不贵则富，先难后易。纯午、三品贵。辰戌丑月，俱吉。
乙未日癸未时，春，身旺刑伤。秋，官煞旺，科名有分。冬安稳。夏平常。
乙酉日癸未时，身坐煞，春，身旺，吉。夏，身弱煞衰，贫。秋，煞旺，身能从化，贵。冬平。辰戌丑未月，透庚辛，行金运，贵。一到刃运，退官罢职。
乙亥日癸未时，春木旺，刑伤妻子。申月官旺，贵。酉煞旺，年月有火则吉。午未戌年月，一二品贵。冬生稳厚。
乙日相逢时癸未，算来离祖不成家；
有刑克害多成败，运吉如添锦上花。
乙日相逢癸未，生逢木墓夭孤。雁行兄弟有如无，心性不常喜怒。
自立自成事业，六亲骨肉亲疏，贵人得合两相扶，此命先贫后富。
