六戊日生时癸亥，化火无戌战水乡；
若见乙庚丁丑无，反为官命不寻常。
戊日癸亥时，戊合癸化火，火绝于亥，战于水乡，不成其象，为人虚秀，多是九流艺术近贵之人，主患目疾。戊以甲为鬼，壬癸为财，亥上壬旺甲生，戊土气绝，财帛聚散，若年月干头见乙丁庚旺，为三奇之贵；通土气月身旺，行火木运，吉。
戊子日癸亥时，年月不见戊字破格，贵。申子年月，东南运；亥卯，南运，俱贵。巳午未旺，大贵。
戊寅日癸亥时，午未月生，化火会局，高命。春，官煞混杂，温饱衣禄。酉丑年月，三品京堂。
戊辰日癸亥时，秀。亥子月，财官格，不贵则富。寅卯年月，贵显。夏生，教职。
戊午日癸亥时，贵。寅巳年月，土厚水秀地方，六七品贵。卯未辰丑，俱吉。
戊申日癸亥时，子未年月，无祖业，因妻致富，不然移根换叶，贫而且贱。
戊戌日癸亥时，寅卯午巳丑戌亥年月，天干透乙庚丁字，清要权贵，宜火土运。
戊癸化火亥时生，落照江湖暗复明；
卯未月生三合吉，移屋换舍必安宁。
戊日时临癸亥，天干化火为奇。乙、庚丁旺喜相宜，定主名声显贵。
四海春风响快，六亲骨肉刑亏。妻贤子孝乐怡怡，无破科名及第。
