六丁日生时庚子，身衰鬼旺暗中藏；
月无救助多贫夭，得坐身强又吉昌。
丁日庚子时，身绝鬼旺，丁以庚为财，癸为鬼，子中有癸，丁火无气，不能助扶。若通身旺月，有倚托者贵，更行身旺运，大贵；反是，贫夭下贱。
丁丑日庚子时平，通木火气，或行身旺运，贵。亦有亥子年月贵者，以丁火阴柔，不怕水乡故也。
丁卯庚子时贫，辰戌丑未，偏官有制，午月干强，春身旺，俱吉。秋冬平常。忌癸巳月，破祖凶；己未月，刑伤；甲申月，刺面血光死。
丁巳日庚子时，春旺，夏强，俱贵。秋冬平常。四季月，制伏得中吉。子辰，行西运，四五品贵。
丁未日庚子时，辰戌丑未月，偏官有制。午月干强，贵。余月有制伏，吉；戊子，文章显秀。忌戊申月，夭；丙戌月，刑；辛丑月，刑凶。
丁酉日庚子时，辰戌丑未月，刚明特达，贵。辰巳年月，贵尊相府。忌甲寅月，破败恶死；癸巳月，离乡恶死；乙酉月刑死。
丁亥日庚子时，五十后大旺。辰戌丑未月，吉。寅午年月，贵。忌庚寅月，恶死；庚申月，身不全死；辛酉月，破败。
庚子时逢日是丁，火落江湖暗复明；
四柱若兼冲克破，读书到老只虚名。
丁日时逢庚子，日干丁火光辉。火胎金绝有盈亏，妻妾不能全美。
有克有刑冲破，就中文福难齐。相生相救贵人提，此命先难后易。
