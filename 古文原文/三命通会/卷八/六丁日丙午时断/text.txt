六丁日生逢丙午，日禄喜居时上遇；
柱中鼠兔癸无伤，少年腾达青云路。
丁日丙午时，青云得路。丁火午上建禄，若支无枭破，干无癸刑，禄元纯粹，主贵。如支有子卯，干有癸破禄，遇而不遇。
丁丑日丙午时平，寅卯戌未年月，贵。酉丑，用财最吉。忌亥子官煞。
丁卯日丙午时，旺中有灾，卯字刑破白丁。巳月。西北运，贵；东南，极品有权。寅亥，武职二品。若全子酉，大贵。
丁巳日丙午时，丁禄午，丙禄巳，互换禄格，柱无寅亥子字，文章显贵。
丁未日丙午时贵，破祖而成。年月忌壬癸字。甲申月，财官印三奇；辰月，官库；亥月，官印，俱大贵。
丁酉日丙午时平，不利子孙。亥卯未年月，贵。巳酉丑，平。寅午戌，富。
丁亥日丙午时平，子月，金水运，郎官。未申酉丑年月，俱吉。
午时丁日禄元局，不见官星压众曹；
四柱无刑行运吉，青云有路步丹霄。
丁日时逢丙午，互换禄马光辉。功名煊赫世应希，习学文章主贵。
年月无癸子卯，时来文福班齐。布衣换得锦衣归，风送云程万里。
