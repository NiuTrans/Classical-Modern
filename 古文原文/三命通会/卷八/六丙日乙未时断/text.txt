六丙日生时乙未，火月生人多富贵；
乙为正印局中逢，不见财星方可慰。
丙日乙未时，生气印绶，丙见未为印库，若通火气月，贵；不通，柱无财，不行财运，亦作高命论，见则贪财坏印，主平常。冬生，官旺辅印，贵显。
丙子日乙未时，春，印绶稳厚。夏平稳，秋反复，冬贵，岁运同。
丙寅日乙未时，生卯未月，印绶格，智慧丰厚，难为妻子。寅巳子辰年月，贵。
丙辰日乙未时，春吉，夏平稳，秋劳碌，冬贵显。巳午月，行西北运，六七品贵。
丙午日乙未时，不贵则富。午戌年月，职居风宪。申子辰，官星制刃；亥印未，印绶化刃，俱吉。
丙申日乙未时，不通火气，不见财星，作好命论。年月子辰会官；亥卯会印，俱贵。
丙戌日乙未时，申子辰年月，近侍贵。寅卯巳年月，大贵。
未时丙月生无疑，雁伴随缘各自飞；
运气若行东与北，平时衣禄自无亏。
丙日时临乙未，运行东北荣华。身强财旺莫咨嗟，显贵高堂大厦。
君子封妻荫子，常人定好生涯，堆金积玉实堪垮，富贵骑鞍压马。
