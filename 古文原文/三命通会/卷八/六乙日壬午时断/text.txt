六乙日生时壬午，印绶生身财食聚；
月通水木禄丰盈，不通月气平常数。
乙日壬午时，印绶学堂，乙木长生在午，见壬为印，用丁为食，己为财，午上丁己建旺，若通水月气者，文章秀丽；不通月气，平常衣禄，通运亦好。
乙丑日壬午时，春夏多富贵。秋冬官印，或纯煞透干，尤吉。
乙卯日壬午时高，丑月，入杂气财官；申酉月，身煞两停，俱主显贵。纯午酉年月，三四品；辰戌，平常。
乙巳日壬午时吉，春夏富贵。秋冬平常。
乙未日壬午时，寅卯身旺，亥子印旺，丑月财官印三奇，俱主贵显。申月正官，尤吉，若庚午、丁亥年月，食神同窠，就食见禄，富贵。
乙酉日壬午时，春吉。秋夏平常。柱纯乙酉，透庚合化，或见印助，大贵。
乙亥日壬午时，春身旺，夏福厚，秋反复，冬吉庆。
乙日生逢壬午时，月通水木贵人钦；
运行官旺无冲破，家业丰隆事称心。
乙日时逢壬午，食神印绶同宫。无冲无破不相刑，信是声名响应。
词馆清秀高士，文章出众超群，贵人喜见小人憎，中末峥嵘之命。
