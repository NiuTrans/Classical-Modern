六丙日生时戊戌，火局之中遇食神；
月气火通为福寿，不通逢吉亦常人。
丙日戊戌时，寿永，名利不失。寅亥卯未印及申酉戌已年月生，贵。
丙寅日戊戌时，庙堂食神，丙以戊为食神寿星，戌上丙火入库，戊土专位，若通火气月及东南运，福厚有寿；不通，平常。
丙子日戊戌时，寿永，名利不失。家亥卯未印及申酉戌已年胜，贵。
丙子日戊戌时，夏月，福寿双全。春，木克土，食神被枭。寅月，丙戊俱长生，最吉。有申庚制甲，大贵。秋冬火衰贫下。巳申亥年月，风宪极品。
丙辰日戊戌时，午月，丙火有气，土厚地方，五六品贵。亥月，金火运，风宪。
丙午日戊戌时，羊刃食神健旺，名利骤发，亥未辰戌年月，西方运，风宪。
丙申日戊戌时，亥月，东方运，贵。寅午身旺，干透财，吉。丑辰刑冲戌库，发于晚年。
丙戌日戊戌时贫，若通寅巳午戌火局，福寿双全，大贵。见财亦吉。
时上食神局，楼台店舍中；
茶房饼酒肆，几度立家风。
丙日戌时财库开，少年未遇且沉埋；
运通早晚通官爵，设若无官也发财。
丙日时逢戊戌，就中仓库兼全。重重福禄自天然，富贵妻贤子羡。
君子文章早立，常人财物绵延。天孤父母早淹连，辰戌钥匙开显。
