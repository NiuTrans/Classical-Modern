六丙日生时壬辰，煞星坐库火难亲；
身强反主为官贵，如弱定为贫夭人。
丙日壬辰时，水火未济。丙见壬偏官，辰上壬水合局，火死无光。若生春夏，身旺化鬼为官，复行身旺运，贵。秋冬，身衰鬼旺，更无倚托，贫下残疾。
丙子日壬辰时，辰戌丑未月，偏官有制，吉。亥卯年月，富贵。寅午，行子运；子，行寅午运，俱贵。不然僧道。
丙寅日壬辰时，身煞两旺，寅卯辰丑未年月，大贵。巳午戌年月亦贵。
丙辰日壬辰时，身孤有财，主恶死。春生，行北运；夏，东运，俱贵。秋，南运，官至三品。
丙午日壬辰时贵，身旺煞浅，若辰戌丑未月，偏官有制，贵；无制，平常。
丙申日壬辰时，旺中灾。春平，夏福，秋富，冬寿促。若申子辰木局，干透印比助，大贵，食制煞亦贵。嫌煞透无制，财党煞强，夭死非命。
丙戌日壬辰时，凶。卯未年月，运行火土，官至三品，妻贤子孝。辰戌丑月，平稳。寅午子巳年月，风宪。
丙日壬辰怕见申，再逢阳水定灾屯；
柱中若得寅午戌，变凶为吉贵绝伦。
丙日壬辰时墓，身衰耗鬼当途。雁行难倚不相扶，妻子何须缘误。
君子文章福助，常人恩反成疏。运行官禄任谋图，无破不贵即富。
