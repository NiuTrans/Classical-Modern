六戊日生时戊午，为人凶狠性多刚；
月中化火居官吉，破害刑冲却是良。
戊日戊午时，刃神重叠，戊以午为刃，性狠多刚，如见刑冲破害，刃神受制，通月气者，为边疆武职。月中有化气得天时者，大贵。年月干见甲，僧道命。年中火旺，戊土被焚，多患脾肺疾。若月不通寅午戌亥，通运气者亦贵。
戊子日戊午时，巳寅戌月，风宪。夏不熔铸，先刑后发，旺处多官。灾破祖。
戊寅日戊午时，戌月，三合火局，干透癸化，得天时地利者贵。年月申子会水，寅午会火，有既济之妙；辰月亦得；酉伤官；未官印，俱吉。
戊辰日戊午时，拱禄格，年月无寅巳甲乙字，贵。卯申，武职。酉丑亥，行南运，贵。
戊午日戊午时，先刑后发，多不善终。寅巳午戌年月，印绶，大贵。纯午，武职威权，名重镇藩。亥卯未申，富贵双全。
戊申日戊午时，拱贵格，年月逢寅，行南运，风宪；逢午，贵寿；戌文贵。有未填实、巳建禄相连一片者，大贵。
戊戌日戊午时，大凶。卯午年月，官运，贵显。寅，印绶带煞，变凶为吉。
戊逢戊午火离乡，刃旺身强大显扬；
运蹇时乖名未就，平常衣禄度时光。
戊日时逢戊午，比肩财禄迟违。妻重子晚任施为，发达运临壬癸
父母雁行少利，六亲冰炭疏癸。有冲克破始奇特，中末之年主贵。
