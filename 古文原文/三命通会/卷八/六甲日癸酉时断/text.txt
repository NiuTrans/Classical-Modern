六甲日生时癸酉，暗官明印未希奇；
柱中有火
无刑破，元命胎生贵可知。
甲日癸酉时，胎生元命，甲木酉上受胎，为甲生气，明癸为印，暗辛为官，有巳土破印，不贵。酉为金神，若柱有寅戌，通火气者，德性纯厚而贵。无火见水，凶暴残疾。
甲子日癸酉时，春生木旺；酉月官纯，贵。若混之以煞，或煞多，柱中全无火气，凶。
甲寅日癸酉时，春生寿，夏反复。秋性不定，多凶。冬平常。丑未月贵。
甲辰日癸酉时，子戌年月，有财有官，贵。
甲午日癸酉时，主孤。生寅午戌月，行东北方郎官。
甲申日癸酉时，平常。通火气月，行南运，富贵。申酉年月，多夭。有水化金毒，只作官印论，不作金神亦吉，但主退早。
甲戌日癸酉时，子戌年月，文章显贵。子午月，不贵即富。
甲日交通癸酉时，金神火局两相宜；
运行南地无刑破，富贵荣华事事奇。
甲日时逢癸酉，为人富贵双全。三奇发福屡升迁，上下相和贵显。君子寒门将相，常人置立田园。无伤无破是英贤，此命定居台宪。
