六乙日生丁亥时，食神印绶亦奇哉；
月气水土无财贵，切忌伤妻与子灾。
乙日丁亥时，死处逢生，乙木死，亥却气壬水为生气印绶，乙用丁为食，亥中丁坐无气，喜甲木生，助丁食为福。如遇金局，行水运者，防目疾。四柱见财，或行财运、贪财坏印，主破财。戊为财为妻，庚为官为子，亥上庚绝土病，妻衰子少。
乙丑日丁亥时秀，生壬子申未卯月，干透财印者，才德兼全，职在风宪。年月干支纯金，身衰煞旺，主凶死。
乙卯日丁亥时，巳酉丑月偏官，申月正官，俱贵。亥月，东南运，风宪。未月，三合木局，大贵。
乙未日丁亥时贵，子亥年月，公侯。春生，行西运，郎官。酉孤，贵。年月木火，主发高科。水土金与日干合化有用者，俱吉。
乙酉日丁亥时，月通金局，行水运，大贵。通木气，发达。土气，称意。
乙亥日丁亥时，有财自刑，寅卯身旺，天干透财者富；辰丑，行金火运，贵。亥子申，官印双清，更辅以财。大贵。
时上生逢亥与丁，食神乙木遇长生；
月气相扶为最贵，身衰无倚是常人。
乙日时逢丁亥，食神印绶相扶。长生得意好无伤，荣显清名贵遇。
喜逢丁壬化气，运临冠带迁除。无机妙法实难窥，丙己寅申减贵。
