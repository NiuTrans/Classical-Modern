六戊日生时壬子，月通四季墓中财；
若交身化为真火，水旺运乡忌目灾。
戊日壬子时，妻财俱旺，戊以壬为妻财，子上壬水旺，戊土无气，生辰戌丑未月，不化者获财。若合癸化落水旺乡，火不显其光，作事无成，虚而不实，当患目灾。通月气旺者贵。
戊子日壬子时，财星格。寅卯月，禄马朝元，显贵。酉亥丑年月，西北运，金紫风宪。忌乙卯年刑；癸巳月，旺中刑；丙午月，旺中受刑。
戊寅日壬子时，卯月，正官格，贵。夏乖，秋少顺。丑酉年月，吉。忌己巳月刑，己亥月凶刑。
戊辰日壬子时，春，财官旺、贵。夏乖。秋少顺。冬财旺，行西南运，五六品贵。忌庚辰月，自刑凶；辛巳月，截路凶刑；乙丑月，破败凶。
戊午日壬子时，时日并冲，忧伤妻子。巳午年月，风宪。寅卯亥，六卿。申月，行木火运，侯伯。忌丙午月，身不全；癸亥，自刑夭。年月子午不杂，丑戌又刑，俱主大贵。
戊申日壬子时高，先滞后旺。子酉年月，时上偏官，贵。巳午未戌，身有制化，用财亦专，皆以吉论。申酉，食伤生财，天干透甲乙者，富贵双全。忌己巳月刑害，壬午月夭伤，癸亥月孤贫。
戊戌日壬子时，寅巳午年月，去财留印，三四品贵。经云：能见义忘利，取印舍财是也。子酉，五品翰林。纯酉，水木运，玉堂极贵。忌戊午月，刺面短夭；辛卯月，破败凶刑；癸丑月，受刑；庚午月，贫瞽。
戊日喜逢壬子时，身强官旺正相宜；
运行背却休囚地，荣禄奔波任作为。
戊日时逢壬子，此为财旺生官。化为丁丁是漫漫，任子东西走窜。
木旺运中显达，文章秀丽多端。为人博览任追欢，富贵资财万贯。
