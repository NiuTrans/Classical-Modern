六甲日生时己巳，病中财物实难任；
月通火气方为贵，若是身衰亦不禁。
甲日己巳时，食旺身衰，甲木巳上病，虽有暗戊为财，丙为食，不通月气，难任其福。甲己为平头煞，生逢春月，身旺财衰，主骨肉参商，平生作事，弄巧成拙。己巳金神有火制伏，巳酉丑合局，行南方运，名重禄高。柱不见火，残害化气，主凶恶暴亡。
甲子日己巳时，先贫后富，祖业轻微，妻勤子拗。生寅未巳丑年月，虽贵防疾。申子辰戌，大贵。
甲寅日己巳时，时日相刑，忧伤妻子。生火年月，有明断之才，掌兵权之职。戊子年月，承袭祖荫，主富。
甲辰日己巳时，丰姿敦厚，一生平安，财帛有成。巳酉丑年月，行火金运，贵。
甲午日己巳时，金神入火乡，大贵。酉月，行火木运，武职有权。
甲申日己巳时，敦厚聪明，善于决断，身孤清贵，不免破刑。
甲戌日己巳时，财神贵格，名利两全。子戌年月，五品以上贵。
甲己中央作土神，时逢辰已脱埃尘；
局中岁运趋炎火，显远功名富贵人。
甲日时逢己巳，火临土厚无光。旱苗得雨叶枝强，火局金神旺相。
进士有名无实，常人改祖番庄。为人性格不寻常，运至晚年气象。
