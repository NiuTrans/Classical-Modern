六甲生时遇壬申，明伤暗鬼坐其身；
柱无丙戊秋冬旺，坎□飘流无定人。
甲日壬申时，甲木绝在申，申土壬水长生，庚金建禄，明袅暗鬼，甲旺化鬼为官，犹不免凶暴。若生秋庚旺，生冬壬旺，柱无丙戊制伏，漂流之象。若巳午月，大吉。强横透庚，作煞论，运行北方，贵。
甲子日壬申时，申子辰亥月，水泛木漂，移根换叶，玉堂金马之贵。水土运，凶。
甲寅日壬申时，旺中有失。辰戌丑未月勾陈得位；寅、午、戌月，偏官有制；秋月，行东南运，俱贵。
甲辰日壬申时，寅辰年月，文章显贵。透丙戊尤美。
甲午日壬申时，申子辰月，改姓更宗，敦厚之命。午月贵。
甲申日壬申时，寅月，身煞两停；卯月，以刃合煞，俱贵。子辰年月，以煞化印；巳午火月，七煞有制，俱吉。最怕煞旺身弱，大凶。
甲戌日壬申时，辰戌丑未月，衣锦有成；亥月学堂；寅月建禄；俱贵。午酉月寿促，不然贫贱。
甲日时逢喜遇申，偏官偏印怕刑冲；
欲求名利终难定，有救须教运气通。
甲日时逢壬申，倒食暗鬼相侵。生逢身旺主昌荣，身弱性情不定。
雁侣六亲少力，谋为自立自成。运行吉地显声名，运弱平常之命。
