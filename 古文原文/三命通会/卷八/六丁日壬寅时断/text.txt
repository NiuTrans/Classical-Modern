六丁日生时壬寅，身去从官化木神；
水木月通成局象，尊荣安富贵无伦。
丁日壬寅时，身去从官，丁壬化木，寅上健旺，若水局之月，大贵；通木月亦贵。如丁未月，行东方运，好。
丁丑日壬寅时化贵。生冬月，官旺，贵。春，印绶，安稳，夏吉；秋平，行东运好。
丁卯日壬寅时，贵化吉。寅卯年月，行金水运，大贵。亥子月，行西运，贵。
丁巳日壬寅时，丁死于寅，巳无生意，又被寅刑，有始无终，若行金水运，荣贵。寅午年月，身旺；申子辰，官旺；亥卯未，印旺，俱可言贵。
丁未日壬寅时，恶死。春生印吉，夏，木火运，发福。秋富，冬贵。酉戌年月，官至三品。亥卯寅戌，文贵，纯卯行金水运，金紫。
丁酉日壬寅时，亥未寅卯申子年月，聪明富贵，风宪极品。巳午，宰相。辰月，行金水运；戌月，东方运，俱贵。
丁亥日壬寅时，日贵格，配合壬寅，官印俱全，文章显达。子月，大贵，化气凶。
丁壬合化入金乡，狗禄蝇名空自忙；
节概衰残无足取，眼前骨肉亦参商。
丁日壬寅时合，化局木旺之乡。月支申酉不相逢，得意高人荐用。父母雁行少力，外人喜笑春风，运逢水木没金踪，贵显荣达之命。
