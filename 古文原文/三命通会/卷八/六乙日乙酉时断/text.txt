六乙日生时乙酉，得逢金局火为奇；
用神遇木重重见，鬼绝寿伤反无依。
乙日乙酉时，身绝鬼旺，乙以辛为鬼，酉上辛旺乙绝。若通巳酉丑月，化金局者贵。如用神坐木，身旺不化，又见于酉，不夭必贫。
乙丑日乙酉时高，生巳酉丑月，合金局，更行西运，大贵。寅午戌月，贫下。亥卯未月，吉。纯子年月，行南运，一二品贵。寅月火金，七品贵。申月水木，金紫贵。
乙卯日乙酉时，月通金局者贵。未寅年月，官至一二品。
乙巳日乙酉时，春吉。夏，伤官有制，好。秋，木弱金重，夭，不然有疾。冬，福厚亦夭。
乙未日乙酉时，拱贵格，无刑破者贵，有申填实则非。亥卯月，行西运，贵。
乙酉日乙酉时，旺处自刑，年月火土重，主灾。若通月气，透出印食，行火木运，大贵。地支纯酉，化成金象，但带印绶，贵不可言。最怕岁运遇官。
乙亥日乙酉时，春生，仁寿格，贵。寅月，行金火运，大贵。
日干是乙时临酉，假煞为权身旺奇；
身弱遇官徒费力，功名须待运通时。
乙日时临乙酉，诞辰乙木无忧。其中权贵任求谋，无破功名定有。
妻子早年克害，财源雨散云收。迁宗移祖免忧愁。中末家资成就。
