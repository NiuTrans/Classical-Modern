老子曰：无名天地之始，有名万物之母，有物混成先天地生列。列御寇曰：有形生於无形，天地之初，有太易，有太初，有太始，有太素，太易者，气未见。太初者，气之始。太始者，形之始。太素者，质之始。气与形质，合而未离。
曰浑沦歴纪云，未有天地之时，混沌如鷄子，溟滓始芽鸿蒙滋萌律，云：太极元气函三为一。易曰：易有太极是生两仪，两仪生四象，四象生八卦，八卦定吉凶。易疏云：太极谓天地未分之前，元气混而为一。蒙泉子曰：太初者理之始也，太虚者气之始也，太素者象之始也，太乙者数之始也，太极者兼理气象数之始也。由数论言之，可见浑沦未判之先，只一气混合，杳冥昏昧而理未尝不在其中，与道为一是谓太极。
庄子以道在太极之先，所谓太极乃是指天地人三者，气形己具而未判者之名。而道又别是一悬空底物，在太极之先，不知道即太极，太极即道以其理之。通行者言则曰：道以其理之。极至者言则曰：太极又何尝有二邪？向非周子啓其秘，朱子阐而明之，孰知太极之为理而与气自不相离也哉。所谓太极者，乃阴阳动静之本体，不离於形气而实无声臭，不穷於变化而实有凖，则故一动一静，互为其根，分阴分阳两仪立焉。
仪者物也，凡物未始无对而亦未尝独立，天以气覆而依乎地，地以形载而附乎天。有理斯有气阴阳之谓也，有气斯有形天地之谓也，天地不生於天地，而生於阴阳，阴阳不生於阴阳而生於动静，动静不生於动静而生於太极。盖太极者本然之玅也，动静者所乘之机也，阴阳者所生之本也。太极形而上，道也阴阳形而下器也。动静无端、阴阳无始，此造化所由立焉。
栢斋何子曰：天阳之动者也，果何时动极而静乎？地阴之静者也，果何时静极而动乎？天不能生地，水不能生火，无智愚皆知之。乃谓阴阳相生不亦误乎！盖天地水火虽浑然不可离，实灿然不可乱，故阴之与阳谓之相依则可，谓之相生则不可。谓之互藏其宅则可，谓之互藏相生则不可。此言的有见也！
夫天地未立，道本天地，天地旣立，则太极之理散在万事。由是而五行生焉，五行一、阴阳五，殊二实无余分也。阴阳一太极，精粗本末无彼此也，五行质具於地而气行於天，以质而语其生之序，则水、火、木、金、土。而水木阳也，火金阴也。又统而言之，则气阳而质阴也，又错而言之，则动阳而静阴也，盖五行之变至不可穷，然无适而非，太极之本然也。
栢齐何子曰：五行一阴阳，阴阳一太极。周子固谓太极不外乎阴阳，阴阳不外乎五行矣！自今论之水水也，火火也，金木水火土之交变也。土地也，天安在乎？有地而无天谓造化全可乎？若以谓天即太极，故朱子以上天之载释太极，天道流行释阴阳观。易曰：易有太极，是生两仪，两仪生四象，四象生八卦，八卦之中有乾有坤，则天地皆太极之分体明矣。以天为太极之全体，而地为天之分体，岂不误甚也哉！其説似有理也。
夫五行之生，各一其性，四时之行，亦有其序。春以生之，夏以长之，秋以肃之，冬以藏之，春而夏，夏而秋，秋而冬，冬而复春，而相循无穷。
盖五行异质四时异气而皆不外乎阴阳，阴阳异位、动静异时而皆不离乎太极。至於所以为太极者，又无声臭之可言，是性之本体然也。故五行各一其性，所谓各具一太极也。四时自有其序，所谓运用一太极也。五行四时周而复始，所谓统体一太极也。而性之无所不在，又可见矣，夫天下无性外之物，而性无不在此无极、二五。所以混融而无闲，所谓玅合者也。无极是理，二五是气，真以理言，太极无妄之谓也。
精以气言阴阳五行不二之谓也，凝者聚也，气聚而成形也，盖性为之主，而阴阳五行为之经纬错综，又各以类凝聚而成形焉。阳而健者成男，则父之道也。阴而顺者成女，则母之道也。是人物之始，以气化而生者也，气聚成形，则形交气感，遂以形化而万物，生生变化无穷矣。
鲍鲁斋曰：天地以气交而生人物，观其所交，则气之所至，可以知其类之所从出矣。天气交乎地，於人为男，於物为牡，地气交乎天，於人为女，於物为牝，男女牝牡，又自交而生生化化不穷。人物旣生气，随天地之气升降交感，人得天地之中气，四方之气无不感物，得天地之偏气，而亦各随所感，故观天地之气交，可以知人物之初生矣。观天地之气感，可以知人物之相生矣。
朱子曰：乾道成男，坤道成女，凝体於造化之初，二气交感化生万物，流行於造化之後，此理之常也。若姜嫄、简狄之生稷契，则又不可以先後言矣，此理之变也。张九韶曰：论人物始生，於天地肇判之初，则由气化而後有形化，张子所谓天地之气生之是也，论人物始生，於结胎受形之初，则由精气之聚，而後有是物。朱子所谓阴精阳气聚而成物是也。由是言之，则人也物也，气也形也，孰有出於阴阳之外哉。
夫命禀於阴阳有生之初，非人所能移，莫之为而为非我所能，必於是有生而富、生而贵者，有生而寿、生而夭者。有生而贫、生而贱者。有生而富贵双全巍巍人上者。有生而贫贱兼有落落人下者。有生而宜寿而反夭阏，有生而宜夭而反长年之数者。谓由於所积而然与，亦由於所性而然与，谓由於所积则贫，可以致富贱，可以致贵夭，可以致寿。
古之所谓人能胜天者也，谓由於所性以得乎富贵者终於富贵，贫贱者终於贫贱，寿夭者终於寿夭，古之所谓命不可移也。夫谓之积则不可专以为命，夫谓之性则不可专，以为人将以付之於所积，与未知命之所禀。富贵寿夭贫贱何如也，将以付之於所性，与未有富贵寿夭贫贱可坐待者，而人为似不可缺也。或曰命禀有生之初，诚哉是言也。
何人生天地之中，有五行八字相同，而富贵贫贱寿夭之不一，其故何也？答曰：阴阳二气交感之时，受真精玅合之气，凝结为胎，成男成女得天地父母一时气候，是以禀其清者为智为贤，禀其浊者为愚为不肖。智者贤者由是或富或贵，或寿必有所得，所谓徳足以获福也。愚者不肖者，不能自奋日益昏蔽，则贫贱与夭有不能免，所谓下愚不移是也。
其富贵两全者，原禀清轻之气，生逢得令之时，兼以财官亨通，禄马旺相，其运与限甚吉甚祥，纵有少晦，不系驳杂。其贫贱兼有者，原禀重浊之气，生逢失令之时，刑冲驳杂无些顺美，虽无祸患侵扰，未免蹇滞不前。又有富而贫、贫而富、贵而贱、贱而贵、寿而夭、夭而寿者，又有为贤为智而反贫贱，为愚不肖而反富贵者。天地间之人万有不齐，此亦四时五行偏正、得失、向背、浅深之气之所致也。
故当时元气虽禀轻清，然而生於衰败之时，行休囚之运，富者损失财源，贵者剥官退位，寿者夭阏不禄。其元气虽禀重浊，其人生中和之令，行旺相之运，贫不终贫而为富，贱不终贱而为贵，夭不终夭而为寿。
虽然修为在人，人定胜天，命禀中和性加积善，岂但一身享福已哉！而子子孙孙荣昌利达理宜然也。命值偏枯，性加积恶，非惟自身值祸已也，而子子孙孙落落人下得非报。与由前言之，虽系於命，亦在於人之积与不积耳。易曰： 积善之家必有余庆，积不善之家必有余殃。 殆此之谓与。耕野子曰：天一气尔，气化生水，水中滓浊积而成土，水落土出，遂成山川。土之刚者成石而金生焉，土之柔者生木而火生焉，五行具万物生而变化无穷矣。
浚川子曰：天地之初惟有阴阳二气而己，阳则化火，阴则化水，水之渣滓便结成地，渣滓成地即土也。何至天五方言：生土水火土天地之大，化金木者，三物之所自出。金石之质必积久而後结生之必同，於人物谓，金之气生人得乎，且天地之间无非元气之所为其性，其种巳各具太始之先，金有金之种，木有木之种，人有人之种，物有物之种，各各完具不相假借不相凌犯，而谓五行递互相生可乎。
今五行家以金生水，厥类悬絶不侔厥理颠倒失次，不知木以火为气，以水为滋，以土为宅，此天然至道。而曰水生木，无土将附木於何所，水多火灭土絶木且死矣，夫安能生？周子惑於五行家之説而谓：五气顺布四时行焉，不知日有进退，乃成寒暑，寒暑分平乃成四时，於五气之布何与焉？其曰：春木夏火秋金冬水皆假合之，论土无所归配於四季，不知土之气在天地内，何日不然，何处不有，何止流行於季月之晦？季月之晦，尚有而孟月之朔即灭其灭也，归於何所其来也。孰为命之天一生水，乃纬书之辞，而儒者援以入经，水火者阴阳始生之，玅物也故一，化而为火日是也，再化而为水雨露是也。
今曰：天一生水，地二生火，戾於造化本然之玅可乎其折，朱子以四时流行之气，论五行天地奇偶之数，论五行太极图阳变阴合而生。水、火、木、金、土论五行，其折五行配四时，如五行家四时各主其一，春止为木，则水火土金之气孰絶灭之，秋止为金，则水火土木之气孰留停之，土惟旺於四季，则余月之气孰把持而不使之运，又安有今日为木，明日为火，又明日为土为金为水乎，按王氏之説有理而非达观之见。
珞琭子曰：以为有也是从无而立有以为无也，天垂象以示文，夫天垂日月、五星、三垣、二十八宿之象，观天王会通其立名分野，是亦人为之耳而义象符合。至灾祥占卜或属类某事，或指见某方应於某年月日，如探左契虽天道玄远亦不外人事与五行。
阴阳家以十干十二支分为五行，因日与天会而为，岁月与日会而为，月日有三十时有十二，以人生年月日时所得干支，立为四柱以推一生吉凶，亦理之自然者也。王氏以春属木而土何在，不知五行旺相死休囚各主，其当时不当时用事不用事而言，非为春木旺而土则无。十干十二支错综，为六十甲子周而复始不假安排，即造化之所在也。非为今日属木，明日属火，便非天道之自然。不思人立而天从之，人感而天应之，即天象立名分野之义，天人合一之道也。观一日有早午晏晚，自有温凉寒热气候，是金木水火土备於一日五行之不相离，如此谓今日木明日火又何，莫而非天道之自然也耶。
且朝廷造历颁之天下，其载一年三百六十五日中间，一年之神煞方位每月之天行徳旺。而一日之中，又有黑黄吉凶事之宜与不宜，人遵之则福，违之则祸，是果无理强造而率天下以必从哉，又相人术观气色之青黄赤白黑而决祸福，应於某年月日时，青则甲乙，黄则戊己，赤则丙丁，白则庚辛，黑则壬癸，一毫不爽察病亦然观素问可见。
是干支虽所以纪日，而造化不外是也，又人之精神梦寐预兆吉凶占之者，或以意断或以物象或以字解或以音叶，皆人为之也而吉凶不能外焉。是有是人而後有是梦，因是梦而求是人造化，且不外而况干支五行，自有天地便有此理，因有此理便生是人人与天一也。
外人以言天外天以言人皆诬矣，若伏羲画卦仰观俯察远稽近，取是得天地人物之理，而八卦所由作也。今之谈阴阳者，虽穷极天地之变探索，人物之微彰，往察来因着知微，与天地合其徳，与日月合其明，与四时合其序，与鬼神合其吉凶，亦岂能外干支五行而别有造化，以尽天地人物之大哉。今王氏知尊易，而不信阴阳家説，是知有理而不知有数也，理数合一，天人一理，神而明之，存乎其人焉耳。
