尝观《笔谈》论六十甲子纳音，本六十律，旋相为宫，法也。纳音与《易》纳甲同法：乾纳甲、坤纳癸，始于乾而终于坤。纳音始于金，金，乾也，终于土，土，坤也。五行之中，惟有金铸而为器，则音响彰，纳音所以先金。
纳音之法，同类娶妻，隔八生子，律吕相生之法也。甲子，金之仲，同位娶乙丑，隔八下生壬申；金之孟壬申，同位娶癸酉，隔八上生庚辰；金之季庚辰，同位娶辛巳，隔八下生戊子。火之仲戊子，娶己丑，生丙申；火之孟丙申，娶丁酉，生甲辰；火之季甲辰，娶乙巳，生壬子。木之仲如是左行，至于丁巳，中吕之宫。五音一终，复自甲午金之仲，娶乙未，隔八生壬寅，一如甲子之法，终于癸亥。自子至于巳为阳，故自黄钟至于仲吕皆下生；自午至于亥为阴，故自林钟至于应钟皆上生。夫上下生者，正谓天气下降，地气上升。
数之所合，变之所由出也。乾为天，坤为地，乾坤合而为泰；德为父，红为母，德红合而为东；干为君，支为臣，干支合而纳音生。是故甲乙为君，子丑为臣，子丑甲乙合而为金。盖五行之在天下，各有气性，有材位，或相济或相克，若成器未成器，旺中受绝，绝中受气，惟相配而取之为不同耳。此金之数之所以难同而又有海中沙中之异。
