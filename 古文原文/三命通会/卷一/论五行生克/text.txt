五行相生相克，其理昭然。十干十二支、五运六气、岁月日时皆自此立，更相为用，在天则为气：寒、暑、燥、湿、风；在地则成形：金、木、水、火、土。形气相感而化生万物，此造化生成之大纪也。原其妙用，可谓无穷矣。
木主于东；应春。木之为言触也，阳气触动，冒地而生也。水流趋东以生木也；木上发而覆下，乃自然之质也。
火主于南，应夏。火之为言化也，毁也，阳在上，阴在下；毁然盛而变化万物也。钻木取火，木所生也。然火无正体，体本木焉。出以应物，尽而复入，乃自然之气也。
金主于西，应秋。金之为言禁也，阴气始禁止万物而收敛，披沙拣金，土所生也。生于土而别于土，乃自然之形也。
水主于北，应冬。水之为言润也。阴气濡润，任养万物也。水西而东，金所生也。水流曲折，顺下而达，乃自然之性也。
土主于中央，兼位西南，应于长夏。土之为言吐也，含吐万物，将生者出，将死者归，为万物家。故长于夏末，火所生也。土或胜水，水乃反土，自然之义也。
五行相克，子皆能为母，复雠也。木克土，土之子金反克木；金克木，木之子火反克金；火克金，金之子水反克火；水克火，火之子土反克水；土克水，水之子木反克土。互能相生，乃其始也；互能相克，乃其终也。皆出乎天之性也。《素问》所谓水生木，木复生火，是木受窃气，故水怒而克火。即子逢窃气，母乃力争，与母被鬼伤，子来力救，其义一也。强可攻弱，土得木而达；实可胜虚，水得土而绝；阴可消阳，火得水而灭；烈可敌刚，金得火而缺；坚可制柔，木得金而伐。故五者流行而更转，顺则相生，逆则相克，如是则各各为用，以成其道而已。
