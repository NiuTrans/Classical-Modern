土值春时，土膏脉起，万物含生，木气发泄，前哲所谓病寅死卯墓辰者，良有以也。雨则阴凝土湿而荫甲不舒，晴则冻释阳和而生意发越。故春令之土一接阳气，就能发育万物。
正月之土尚有霜寒，遇雨则冻，遇水则冰，值木则病，惟得火以温之，则荣华莫比。逢金制木，亦名利两成。
二月之土，正木盛土崩之时，遇木同躔，有脾胃肠风痔漏之灾，轻者疾，重者夭，徐、扬人干支有火而值昼晴者，无咎。见火同躔，位登台鼎。见水则凶，冀、雍、青、兖人土浑水浊，终有水涌土溃之危，盖水生旺木而伤土也，值此者贫寒疾夭，徐、扬、豫人干支火者反吉。见金以泄土气，难免灾凶。
三月之土，渐有生意，盖土旺季月故也，有火温燠则阳气发舒而生物茂矣。见木非疾则夭，徐、扬、豫人无害。水木同度，贫薄无聊，冀、雍、兖、青人尤甚。见金制木，反凶成吉。运喜南方，西方次之。
土旺长夏，火盛土生之故也，阴雨则湿养万物，故见水为吉；亢旱则田畴龟拆，故遇火为凶。
孟夏之土，炎气未盛，终喜火以助之。逢木则疾夭无疑。见水为财，徐、扬人富足，见金遇木则贵，逢水则贫。
五、六月之土，见火则燥，而万物焦枯，徐、扬人干支火盛者，有火焚风血之灾，轻者危，重者死，或阴雨，或夜生，虽灾不甚。冀，雍人干支有壬、癸、亥、子者，富贵非凡，见水滋养万物，主富贵文章。见木疏通其性，多聪明特达。遇金无用，盖火盛金衰不能制木，所以金无用也。气运宜行西北，最忌南方，盖夏土逢火，太燥故也。
土逢秋令，金气盛旺，泄土而气薄矣。晴雨须要得宜。
七月之土，火气未除，土性尚燥，喜水滋之，则万物实矣。若火太盛，亦有燥土之嫌，得水济之为妙。逢木为灾，徐、扬、荆、梁人无忌。
八、九月之土，见木则不能克，此万物凋零之时，金气生旺，子复母仇，荆、梁、徐、扬人富贵而寿。见金泄气太甚，西北人不免有冷退怯弱之患。见火助之，文武名高，君子小人皆吉。见水为财，徐、扬、豫人富而无敌，冀、雍、兖、梁人，水过盛者，反主贫薄，戌月仅可。运喜火土之乡，水木金方有忌。
土于冬也，正天地肃杀之时，寒亦至矣，虽一阳下生，土脉未温，值水雪，则冰寒土冻。见火日则寒谷回春。
十月之土，惟喜火以温之，则土脉阳和而万物归根矣。见木则凶，逢金则滞，遇水则主孤寒，徐、扬人干支火多者可富。
子丑之月，寒气之极，火日融和，功名成就。见木最忌。见火解之为吉。见水则阴气愈甚，水寒地冻，轻者疾，重者夭。见金亦主贫薄。岁运南方最佳，北方大忌。
