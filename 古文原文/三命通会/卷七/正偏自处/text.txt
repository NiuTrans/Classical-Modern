夫正偏自处者何也？乃夫妇相合，复遇比肩分争，如一位夫星有两位妻星相合，谓之争合。若本身自旺，彼身值衰，四柱不冲，则我正而彼偏矣。盖我生旺有气，则夫从我为正；我身衰而别位旺，则夫从别位，我反为偏，谓之彼旺争去我夫，我只得为偏。或自旺太过，柱无夫星者亦为偏；或官煞混杂，或伤官太重，亦为偏，更淫滥。如一命：壬子、丙午、辛酉、辛卯，辛用丙为夫星，我坐酉支，专禄自旺，虽时引辛卯之金，彼却无力，故我为正而彼为偏，此为二女争夫，正偏自处。又：癸未、壬戌、癸巳、壬子，癸用土为夫，癸巳水弱；壬子水旺，弱不能胜旺，被壬水争去戊土为正夫，乃彼胜我衰，我只得为偏。但壬水重而太泛，又带桃花，不能自处。余仿此推。
