夫横夭少年者，造化之穷绝，格局之变异也。有悬梁溺水、血产少亡、被人杀死，若此者何？乃身弱而遇煞重，煞多克身，又带刑冲破败之类；或命中元有官星受伤，行运复遇官乡；或无官见伤，运复临官之类；或带刃无制，运行合刃之地，及亡神劫煞等类，此皆横夭类也。不独女命有之，男命亦同。如一命：丁卯、癸丑、庚辰、丙子，庚用丁为官，被癸水子辰伤官叠遇，克之太重，水多金沉，一交丁巳运，伤官见官，又会丙煞克身，故溺水之害。
