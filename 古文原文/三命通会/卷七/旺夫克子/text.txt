夫女人有旺夫伤子者何？此法皆时上推之，时为归宿之地，夫子二星引归于时，夫星生旺，子星衰败是也。如一命：丙戌、丙申、丁巳、辛亥，丁坐巳自旺，以壬水为夫，时上乃是夫星临官之地，月支申金乃夫星长生之地。以辛金为财，七月金旺，二丙相比，皆坐夫之财印，故主夫聪秀富贵。丁以戊为子息之垣，引至时上见亥，亥中甲木能克戊土，乃子星被克而难得也，故主旺夫伤子。余仿此推。
