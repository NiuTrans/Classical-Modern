夫贵贱观乎八字，性情应乎五行。善、恶、仁、义、礼、智、信，心之所主；喜、怒、哀、乐、爱、恶、欲，性之所生。东方震位木，号青龙，名曰曲直，五常主仁。其色青，其味酸，其性直，其情和。旺相主有博爱恻隐之心，慈祥恺悌之意；济物利人，恤孤念寡，直朴清高，行藏慷慨；丰姿秀丽，骨格修长，手足纤腻，口尖发美，面色青白，语句轩昂，此则木盛多仁之义。休囚主瘦长发少，拗性偏心，嫉妒不仁，此则木衰情寡之义也。死绝则眉眼不正，悭吝鄙啬，肌肉干燥，项长喉结，行坐不稳，身多欹侧。遇火色带赤，见土则色带黄，逢金则色带白，见水则色带黑。其余四行例见。
火属南方，名曰炎上，五常主礼。其色赤，其味苦，其性急，其性恭。旺相主有辞让端谨之风，恭敬谦和之义；威仪凛烈，淳朴尊崇；面貌上尖下阔，形体头小脚长，印堂窄而眉浓，鼻准露而耳小；精神闪烁，语言急速，性燥无毒，聪明有为。太过则声焦面赤，摇膝好动。不及则黄瘦尖楞，诡诈妒毒，言语妄诞，有始无终。
土属中央，名曰稼穑，五常主信，其色黄，其味甘，其性重，其情厚。旺相主言行相顾，忠孝至诚，好敬神佛，不爽欺信；背圆腰阔，鼻大口方，眉清目秀，面肥色黄；度量宽厚，处事有方。太过则执一古朴，愚拙不明。不及则颜色忧滞，面偏鼻低，声音重浊，事理不通，狠毒乖戾，不得众情，颠倒失信，悭啬妄为。
金属西方，名曰从革，五常主义。其色白，其味辛，其性刚，其情烈。旺相则英勇豪杰，仗义疏财，知廉耻，识羞恶；骨肉相应，体健神清，面方白净，眉高眼深，鼻直耳红，声音清亮，刚毅果决。太过则好勇无谋，贪欲不仁。不及则悭吝贪酷，事多挫忘。有三思、少决断，克薄内毒，喜淫好杀，身材瘦小。
水属北方，名曰润下，五常主智，其色黑，其味咸，其性聪明，其情良善。旺相则机关深远，足智多谋，学识过人，诡诈无极；面黑光彩，语言清和。太过则是非好动，飘荡贪淫。不及则人物矮小，行事反复，情性不常，胆小无略。此虽五行之喻，实与人事相干。以上五行、情性参以命中所遇吉凶神煞断之，大抵生旺者主长大，死绝者主矮小。若有煞临，不在此限，又从煞上断。若有克，则从所克之五行断，又概取日时，上纳音，看有克无克，并神煞所临有气无气，断其形状、性情，无有不验。
又曰：推人性行，只在日时上，看本五行，不论纳音。命若入格而逢生旺，主天性明白，遇物不逆，动必应机，言语声高，突破口大度，临事能断，公平不疑，犯难不畏，平生不以财物为吝，好施与不私己，奢泰欢乐，多情尚义，防有不善终之患。若命入贵格而逢死绝者，主为性寡合，机深意密，多疑多忌，动拘礼节，谨顾行止，修饰仪貌，常自检约，不妄设施，防有阴谋之患。若小人之命已入贱局而逢生旺者，主性无常，不自检束，为事不顾危亡，好斗争，恃强压弱，亲近恶党，不事家业，必竟不得善终；死绝则为性淫邪，动必巧伪，畜缩执拗，举动修饰，专美言词，好自矜炫，临事无断，少是多非，一身无立。《宰公要诀》云：志高量远，盖因水处深源；笃信守仁，只为土成山岳；仁慈敏厚，木成甲乙之方；性速辨明，火应丙丁之位；誉高义重，因金归合庚辛处。于中者，正性不移，或盛或衰，性情变易。水乘衰败，性昏无赖；土力太微，蔽执寡用；木归蹇地，太柔而治事无规；火数未兴，小辨而太伤无决；金当浅薄，虽义而有始无终，是五行得地失地，太过不及，皆能为凶也。《壶中子》云：言词狡猾，诞时合值六虚，六虚住处谩语神，凡人得之，心好撰饰，虚词并重；遇者必狡猾，平生妨克尊亲，漂流他国，作事多虚声。
