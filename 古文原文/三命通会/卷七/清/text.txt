清者洁净之称。女命或一官一煞，不相混杂，谓之清。要夫星得时，柱有财生官，有印助身，无一点混浊之气，方为清贵。如已未、壬申、乙未、甲申，乙以庚为夫，庚禄到申；以丁为子，丁旺于未；以壬为印，壬生于申。又坐下支神为乙木之财，财旺则能生官，四柱无刑冲破败。经云：财官印绶三般物，女命逢之必旺夫。故为夫人之命。
