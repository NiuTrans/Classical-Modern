有旺子伤夫者何？此法专以月时推之，谓克我者为官为夫，有气得时，则夫发福；若支干失位不得月气，柱中又逢冲克，时上又无旺气，而己生之子引至时上，逢长生、临官、帝旺之地，又无刑克，是旺子伤夫也。如一命：己卯、甲戌、乙卯、戊寅，乙用庚为夫，九月庚金无气；乙用丙为子，丙火长生于寅，与戌会局，皆属火。月令既无金气，时引绝地，又被火克，是伤其夫星，旺其子息，故曰旺子伤夫。余仿此推。
