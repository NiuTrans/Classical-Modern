安静守分，乃夫星有气，日干自旺，相停无克，不值刑冲，财食得所者是也，如一命：癸巳、庚申、乙卯、丁亥，乙坐卯专禄自旺，又得时支亥字合局，是本身旺也。以庚金为夫，七月庚禄得申，又得年支巳火为金长生之地，是夫星旺也。亥中壬水，夫之食神天厨，故主夫食天禄。此乃自己夫星两不相伤，各乘旺气，无混乱相侵，夫妇偕和，安静守分格也。
