或问：阴阳何所配合为夫妇而成六亲？答云：如甲以乙为妹，配以庚金为妻；丙以丁为妹，配以壬水为妻；戊以己配甲；庚以辛配丙；壬以癸配戊，一阴一阳配成夫妇，有夫妇然后有父子，有父子然后有兄弟。六亲者，父母兄弟妻子也。六甲娶己为妻，甲己合而生庚辛为子。男取克干为子，女取干生为息，则己者庚辛之母，庚为父，乙为母，故谓阴干生我为母，我克阳干者为父，克我者为官为子，我克者为财为妻，比和者为兄弟姊妹，生我妻阴干为文母，妻克阳干为丈人，克我女者为女婿，食神为孙，其余六亲俱于十干变化取用。且如六甲生人，以癸水为母，癸为正印，如遇己土正财；戊土为父（戊合癸也），戊是偏财，如遇比劫，则父有伤。六乙生人亦以癸为母，癸是偏印；以戊为父，戊是正财。甲乙俱以庚辛为子，庚金为男，在甲则为七煞，在乙则为正官也；辛金为女，在乙则为七煞，在甲则为正官也。己土为妻，戊土为妾，谓乙木克己土也。虽云阴见阴不成配合，然阴木克不得阳土，且妇人以阴为正也，故云甲乙俱以己为妻，戊为妾。如女人则甲遇庚七煞，乙遇庚正官，皆夫星也。谓庚是阳男为正夫，属阳不可以辛阴为夫也，但阳见阳多无情，阴见阳则夫妇和鸣。或云：取正财为妻，偏财为妾；女甲则辛为正夫，取阴阳之正合也。甲乙生人俱以甲为兄姊，乙为弟妹，以丁为婆，生我父者为祖母，丁生戊也。壬水为公，壬与丁合也。又以丁火为丈母，生我妻者为我外母，丁生己配与甲作正妻也。壬为丈人，壬与丁合也。妻之兄弟为妻舅。己土为妻，戊土为妻兄妻舅。癸水则是舅之妻为妗也。其余八干俱以类推。女人取用与男不同，我生者为子，克我者为夫，生我夫者为姑，克我姑者为公，其余父母兄弟皆与男同断，但须辨其阴阳耳，如甲乙干则以丙为男，丁为女，庚为夫，辛为夫之兄弟，己为姑，甲为公也。经云：以年为祖业，月为父母兄弟门户，日为妻妾己身，时为子息。须看四柱之中父母兄弟妻子星具何地？论旺相休囚而言其吉凶。如父母星坐长生旺库禄马贵人之地，则主父母富贵福寿荣耀；如坐空刑克煞死亡衰败交并之地，则主父母贫薄破伤刑夭，或死于外及不善终；若带刑带破害，虽居于生旺库之地，主父母有寿而贫贱。兄弟星若生得时得令，坐长生库旺禄马贵人之地，则主兄富贵荣华成群；如坐刑克煞刃死绝衰败之地，兄弟不得力；如坐长生旺库而遇刑冲破害者，虽有兄弟而仇敌及不得力。如妻妾星坐生旺库禄马贵人之地，或有物以生之，主妻妾富贵荣华，美貌多才；如坐空刑克煞羊刃死绝冲败之地，则主妻妾贫薄丑貌刑夭淫乱、残疾或产亡不得力；如坐生旺禄马之地，被刑冲克煞，妻虽有寿亦主破相贫薄。如子息星坐生旺禄马贵人官印之地，有物以相生，主子息荣华聪明，多得送老；如坐禄马贵人居于死绝之地，虽有聪明俊秀，不送老也。如居生旺之地被刑冲破害，有子主愚顽或残疾送老；如居死绝又刑冲破害劫财之地，不得子之力，纵有子主残疾破相或不才。女命如子居生旺之地，主多子；如坐禄马贵人，主子富贵福寿；如坐空刑克煞并冲羊刃死绝之地，主子不得力。或问：甲乙日主以戊癸为父母，四柱干支并无癸水，只戊壬人二字显于干头，或藏于地支，则论何者为父母？答曰：本经所谓明干有时明干取，明干无时暗中求是也。如柱无癸字只有戊字是甲乙之父，将父求其母，如无母只将壬为母，亦须论戊为父。其戊壬不得系婚配，非儿女嫁娶，必是服内成亲，或母多父岁，或失婚而再配也。或又问甲日主月支年支是乙木，时支是甲木，乙先甲后，何为兄？何为弟？答曰：不论先后，只以强为兄，弱为弟。夫人之生也，上父母，下妻子，中兄弟，其联属离合，命之为也。言命不及六亲，自是偏见。
赋云：年逢刃煞，幼年早丧爹娘；时遇刃伤，未年却损儿女。冲者无兄弟，刑者损六亲。岁月官财印全，三代祖先富贵；日时煞刃逢枭，半路妻儿亏损。男命伤官多损子，女命伤官多克夫；伤官见财而有子，七煞有制乃多儿。财重刑伤父母，鬼旺后代迂荣；劫财重重父早丧，破印太重母先亡。岁月财官旺相，公父显荣；日时禄马相生，妻儿贤俊。印伏藏而财秉令，庶出奸生；正财旺而身失时，母年早丧。偏官偏印偏财叠逢，必然偏庶；正官正印正财独遇的，是正宗男。月中劫背绝财官，父终外土；岁月背逐更冲害，公葬他乡。日逢刃，时逢枭，妻妾产亡；岁值煞，月值伤，兄弟难有。月令伤官多夺长，时行神煞兄弟无。男命劫叠外家希，女命煞重亲骨绝。印旺妨儿女，财重妒公姑。岁月叠煞有刑害，公姑遭伤；日时背逐无救助，妻子离克。正财偏财复见合，虽多妻妾主滥淫；偏官正官更冲害，任有丈夫而偷奸。旺夫伤子，乃食神而受伤；旺子伤夫，察官星而丧绝。女命印旺官轻，夫权在手；男命财多身弱，妻语惬心。日下伤官持刃，夫必恶亡；月中带印刑冲，母家零落。刃健煞刚，祖墓微薄；官强财旺，后代昌荣，日逢背禄逐马，多破祖离乡之客；时遇财旺生官，有兴家助国之男。煞刃月逢，有父无母。偏官叠见，多生女子少生男；偏财复逢，少爱正妻多爱妾。财源得地，因妻致富成家，其妻抑且有为；官位临垣，显己增崇祖业，而男亦须兴旺，月官印，年伤官，父优祖劣；日财位，时劫财，父兴子败。比劫重婚必迟，官星生儿必早。男逢伤官阳刃，逢官煞，不可断其无嗣；女命伤官枭印，行财官，亦堪决其有子女。人食重遇，官轻夫衰子旺。男命煞旺逢比劫，兄有弟无；太过不及，兄弟俱无。库位中和同气，主有煞生旺官败绝，女子盛而男子衰。财官旺身，主休夫家兴而祖家失。女比劫太多，夫有绝妻之义；男子财胜劫重，妻怀私欲之心。年月印绶相生，受现成之基业；日时伤官伤尽，发不义之横财。年上官星，父祖为官；月上官星，兄弟必贵。男逢比劫定伤妻，女入印枭难嗣子。羊刃逢伤官七煞，骨肉亲友伤情；三合六合相和，友善五湖四海。
又曰：凡推六亲，男命以年为父，胎为母，月为兄弟，官员以月为僚友，日为己身妻妾，时为子孙，官员以时为帝座祸福。凡是子午卯酉日生，主娶子午卯酉命妻，若妻申子辰生、丑生、甲己生者，皆不永。如克过头，妻再醮，不在此限。凡命四柱内有我克者为妻，无我克者，名曰局中无妻，却看所生日在何地？如在财旺之乡，当有得力之妻。更带贵人禄马，年主妻带官嫁夫。若在本命时财死墓绝败处，定主克陷，或一生鳏居。若日禄在时上遇见，如六丙日得癸巳时，六壬日得辛亥时之类，名曰誉煞，不惟主富，亦主因妻有官。若日带年之官，或年之印，主妻夺夫权，或禄出妻荫，或妻权贵之家，驸马郡马之类。日坐命财，更在财生旺之乡，主得妻财，又主妻贤明。日坐贵人，主妻有望族，或贤淑美丽。若命带日刑，日带年冲破年、羊刃、劫煞、六厄、元辰、空亡，或三四娶，或无妻。
