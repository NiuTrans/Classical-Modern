夫福寿两备者，造化之中和，格局之纯粹也。有享用一生，永锡难老，若此者何？乃身坐旺乡，通于月气，支干相辅，更带财官印绶，各得其位，不行脱财、坏印、伤官之局，尤喜食神、天厨。若身旺而运行财食之乡，此皆福寿两备之命也。如一命：丙午、庚子、辛酉、癸巳，辛坐酉支、专禄自旺，时癸归禄于子为食神，寿星、子星得地。辛用丙火为官，丙禄归于巳，为夫星得地。又十一月生，人乃金白水清之象，兼支干上下相辅，俱无伤损，身不从化，故主为人美貌端正，夫子相停，福寿两备也。余仿此推。
