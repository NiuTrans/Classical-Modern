<strong>武皇</strong>
世传武皇临薨，以三矢付庄宗曰： 一矢讨刘仁恭，汝不先下幽州，河南未可图也。一矢击契丹，且曰阿保机与我把臂而盟，结为兄弟，誓复唐家社稷，今背约附贼，汝必伐之。一矢灭朱温。汝能成吾志，死无恨矣。 庄宗藏三矢于武皇庙庭，及讨刘仁恭，命幕吏以少牢告庙，请一矢，盛以锦囊，使亲将负之，以为前驱。凯还之日，随俘馘纳矢于太庙。伐契丹，灭朱氏，亦如之。又武皇眇一目，世谓之独眼龙。性喜杀，左右小有过失，必寘于死。初讳眇，人无敢犯者。尝令写真，画工即为捻箭之状，微瞑一目。图成而进，武皇大悦，赐与甚厚。
<strong>庄宗</strong>
庄宗尝因博戏，睹骰子采有暗相轮者，心悦之，乃自制暗箭格，凡博戏并让采之在下者。及同光末，邺都兵乱，从谦以兵犯兴教门，庄宗御之，中流矢而崩，识者以为暗箭之应。
<strong>张承业</strong>
庄宗将即位于魏州，承业自太原至，谓庄宗曰： 吾王世奉唐家，最为忠孝，自贞观以来，王室有难，未尝不从。所以老奴三十余年为我王捆拾财赋，召补军马者，誓灭逆贼朱温，复本朝宗社耳。今河朔甫定，朱氏尚存，吾王遽即大位，可乎 云云。庄宗曰： 奈诸将意何！ 承业知不可谏止，乃恸哭曰： 诸侯血战者，本为李家，今吾王自取之，误老奴矣。 即归太原，不食而死。臣谨按《庄宗实录》，叙承业谏即位事甚详，惟我王自取之言不书，史官讳之也。
<strong>张全义</strong>
唐昭宗赐梁祖名全忠，赐张言名全义，入梁改名宗奭。
梁乾化元年七月辛丑，梁祖幸全义私第。甲辰，归大内。《梁史》称： 上不豫，厌秋暑，幸宗閤私第数日，宰臣视事于仁岐亭，崇政使诸司并止于河南令廨署。 世传梁祖乱全义家妇女，悉皆进御，其子继祚不胜愤愤，欲剚刃于梁祖。全义止之曰： 吾顷在河阳，遭李罕之之难，引太原军围闭经年，啖木屑以度朝夕，死在顷刻，得他救援，以至今日，此恩不可负也。 其子乃止。《梁史》云云者，讳国恶也。臣谨按《春秋》庄二年《经》曰： 十有二月，夫人姜氏会齐侯于禚。 《传》曰： 书奸也。 夫《经》言会者，讳恶，礼也。《传》曰奸者，暴其罪以乘诫也。又庄二十二年《传》，书齐陈完饮桓公酒，公曰： 以火继之。 辞曰： 臣卜其昼，未卜其夜。 岂有天子幸人臣之家，留止数日，奸乱明矣。况全义本出巢贼，败依河阳节度使诸葛爽，爽用为泽州刺史。及爽死，全义事爽子仲方，即与李罕之同逐仲方，罕之帅河阳，全义为河南尹。未几，又逐罕之，自据河阳，其翻覆也如此。自是托迹朱梁，斫丧唐室，惟勤劝课，其实敛民附贼，以固恩宠。梁时月进铠马，以补军实。及梁祖为友圭所弑，首进钱一百万，以助山陵。庄宗平中原，全义合与恭翔、李振等族诛，又通赂与刘皇后，仍请庄宗幸洛，言臣已有郊天费用。夫全义，匹夫也，岂能自殖财赋，其剥下奉上也又如此。晚年保证明宗，欲为子孙之福，师方渡河，邺都兵乱，全义忧恨不食，终以饿死。未死前，其子继业讼弟汝州防御使继孙，庄宗贬房州司户，赐自尽。其制略曰： 侵夺父权，惑乱家事，纵鸟兽之行，畜枭獍之心。 其御家无法也又如此。河南令罗贯，方正文章之士，事全义稍慢，全义怒告刘皇后，毙贯于枯木之下，朝野冤之。洛阳监军使常收得李太尉平泉醒酒石，全义求之，监军不与，全义立杀之，其附势作威也又如此。斯盖乱世之贼臣耳，得保首领，为幸则多。晋天福中，其子继祚谋反伏诛，识者知余殃在其子孙也。臣读《庄宗实录》，见史官叙《全义传》，虚美尤甚，至今负俗无识之士，尚以全义为名臣，故因阙文，粗论事迹云。
<strong>明宗</strong>
明宗出自沙陀，老于战陈，即位之岁，年已六旬，纯厚仁慈，本乎天性。每夕宫中焚香，仰天祷祝云： 某蕃人也，遇世乱，为众推戴，事不获已。愿上天早生圣人，与百姓为主。 故天成、长兴间，比岁丰登，中原无事，言于五代，粗为小康。
<strong>安重诲</strong>
明宗令翟光邺、李从璋诛重诲于河中私第，从璋奋楇，击重诲于地。重诲曰： 某死无恨，但不与官家诛得潞王，他日必为朝廷之患。 言终而绝。臣谨按《明宗实录》是清泰帝朝修撰，潞王即清泰帝也，史臣讳避，不敢直书。呜呼！重诲之志节泯矣。
<strong>清泰帝</strong>
晋高祖引契丹围晋安寨，降杨光远。清泰帝至自怀覃，京师父老迎帝于上东门外，帝垂泣不止。父老奏曰： 臣等伏闻前唐时，中国有难，帝王多幸蜀，以图进取，陛下何不且入西川 帝曰： 本朝两川节度使皆用文臣，所以玄宗、僖宗避寇幸蜀。今孟氏已称尊矣，我何归乎！ 因恸哭入内，举族自焚。
