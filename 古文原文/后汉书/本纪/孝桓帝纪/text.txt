孝桓皇帝讳志，肃宗曾孙也。祖父河间孝王开，父蠡吾侯翼，母匽氏。翼卒，帝袭爵为侯。
本初元年，梁太后征帝到夏门亭，将妻以女弟。会质帝崩，太后遂与兄大将军冀定策禁中，闰月庚寅，使冀持节，以王青盖车迎帝入南宫，其日即皇帝位，时年十五。太后犹临朝政。
秋七月乙卯，葬孝质皇帝于静陵。
齐王喜薨。
辛巳，谒高庙、光武庙。丙戌，诏曰： 孝廉、廉吏皆当典城牧民，禁奸举善，兴化之本，恒必由之。诏书连下，分明恳恻，而在所玩习，遂至怠慢，选举乖错，害及元元。顷虽颇绳正，犹未惩改。方今淮夷未殓，军师屡出，百姓疲悴，困于征发。庶望群吏，惠我劳民，蠲涤贪秽，以祈休详。其令秩满百石，十岁以上，有殊才异行，乃得参选。臧吏子孙，不得察举。杜绝邪伪请托之原。令廉白守道者得信其操。各明守所司，将观厥后。 
九月戊戌，追尊皇祖河间孝王曰孝穆皇，夫人赵氏曰孝穆皇后，皇考蠡吾侯曰孝崇皇。冬十月甲午，尊皇母匽氏为孝崇博园贵人。
建和元年春正月辛亥朔，日有食之。诏三公、九卿、校尉各言得失。戊午，大赦天下。赐史更劳一岁；男子爵，人二级，为父后及三老、孝悌、力田人三级；鳏、寡、孤、独、笃癃、贫不能自存者粟，人五斛；贞妇帛，人三匹。灾害所伤什四以上，勿收田租；其不满者，以实除之。
二月，荆、扬二州人多饿死，遣四府掾分行赈给。
沛国言黄龙见谯。
夏四月庚寅，京师地震。诏大将军、公、卿、校尉举贤良方正、能直言极谏者各一人。又命列侯、将、大夫、御史、谒者、千石、六百石、博士、议郎、郎官各上封事，指陈得失。又诏大将军、公、卿、郡、国举至孝笃行之士各一人。壬辰，诏州郡不得迫胁驱逐长吏。长吏臧满三十万而不纠举者，刺史、二千石以纵避为罪。若有擅相假印绶者，与杀人同弃市论。丙午，诏郡国系囚减死罪一等，勿笞。唯谋反大逆，不用此书。又诏曰： 比起陵茔，弥历时节，力役既广，徒隶尤勤。顷雨泽不沾，密云复散，倘或在兹。其令徒作陵者减刑各六月。 
是月，立阜陵王代兄勃遒亭侯便为阜陵王。
郡国六地裂，水涌井溢。芝草生中黄藏府。
六月，太尉胡广罢，大司农杜乔为太尉。
秋七月，勃海王鸿薨，立帝弟蠡吾侯悝为勃海王。
八月乙未，立皇后梁氏。
九月丁卯，京师地震。
太尉杜乔免。
冬十月，司徒赵戒为太尉，司空袁汤为司徒，前太尉胡广为司空。
十一月，济阴言有五色大鸟见于己氏。戊午，减天下死罪一等，戍边。
清河刘文反，杀国相射暠，欲立清河王蒜为天子；事觉伏诛。蒜坐贬为尉氏候，徙桂阳，自杀。前太尉李固、杜乔皆下狱死。陈留盗贼李坚自称皇帝，伏诛。
二年春正月甲子，皇帝加元服。庚午，大赦天下。赐河间、勃海二王黄金各百斤，彭城诸国王各五十斤；公主、大将军、三公、特进、侯、中二千石、二千石、将、大夫、郎吏、从官、四姓及梁、邓小侯、诸夫人以下帛，各有差。年八十以上赐米、酒、肉，九十以上加帛二匹，绵三斤。
三月戊辰，帝从皇太后幸大将军梁冀府。
白马羌寇广汉属国，杀长吏，益州刺史率板楯蛮讨破之。
夏四月丙子，封帝弟硕为平原王，奉孝崇皇祀。尊孝崇皇夫人马氏为孝崇园贵人。
嘉禾生大司农帑藏。
五月癸丑，北宫掖廷中德阳殿及左掖门火，车驾移幸南宫。
六月，改清河为甘陵，立安平王得子经侯理为甘陵王。
秋七月，京师大水。河东言木连理。
冬十月，长平陈景自号 黄帝子 ，署置官属，又南顿管伯亦称 真人 ，并图举兵，悉伏诛。
三年春三月甲申，彭城王定薨。
夏四月丁卯晦，日有食之。
五月乙亥，诏曰： 盖闻天生蒸民，不能相理，为之立君，使司牧之。君道得于下，则休祥著乎上；庶事失其序，则咎征见乎象。间者，日食毁缺，阳光晦暗，朕祗惧潜思，匪遑启处。传不云乎： 日食修德，月食修刑。 昔孝章帝愍前世禁徙，故建初之元，并蒙恩泽，流徙者使还故郡，没入者免为庶民。先皇德政，可不务乎！其自永建元年迄乎今岁，凡诸妖恶，支亲从坐，及吏民减死徙边者，悉归本郡；唯没入者不从此令。 
六月庚子，诏大将军、三公、特进、侯，其与卿、校尉举贤良方正、能直言极谏之士各一人。乙卯，震宪陵寝屋。
秋七月庚申，廉县雨肉。
八月乙丑，有星孛于天市。京师大水。
九月己卯，地震。庚寅，地又震。诏死罪以下及亡命者赎，各有差。郡国五山崩。
冬十月，太尉赵戒免。司徒袁汤为太尉，大司农河内张歆为司徒。
十一月甲申，诏曰： 朕摄政失中，灾眚连仍，三光不明，阴阳错序。监寐寤叹，疢如疾首。今京师厮舍，死者相枕，郡县阡陌，处处有之，甚违周文掩胔之义。其有家属而贫无以葬者，给直，人三千，丧主布三匹；若无亲属，可于官壖地葬之，表识姓名，为设祠祭。又徙在作部，疾病致医药，死亡厚埋藏。民有不能自振及流移者，禀谷如科。州郡检察，务崇恩施，以康我民。 
和平元年春正月甲子，大赦天下，改元和平。
乙丑，诏曰： 曩者遭家不造，先帝早世。永惟大宗之重，深思嗣续之福，询谋台辅，稽之兆占。既建明哲，克定统业，天人协和，万国咸宁。元服已加，将即委付，而四方盗窃，颇有未静，故假延临政，以须安谧。幸赖股肱御侮之助，残丑消荡，民和年稔，普天率土，遐迩洽同。远览 复子明辟 之义，近慕先姑归授之法，及今令辰，皇帝称制。群公卿士，虔恭尔位，勠力一意，勉同断金。 展也大成 ，则所望矣。 
二月，扶风妖贼裴优自称皇帝，伏诛。甲寅，皇太后梁氏崩。
三月，车驾徙幸北宫。甲午，葬顺烈皇后。
夏五月庚辰，尊博园匽贵人曰孝崇皇后。
秋七月，梓潼山崩。
冬十一月辛巳，减天下死罪一等，徙边戍。
元嘉元年春正月，京师疾疫，使光禄大夫将医药案行。癸酉，大赦天下，改元元嘉。
二月，九江、庐江大疫。甲午，河间王建薨。
夏四月己丑，安平王得薨。
京师旱。任城、梁国饥，民相食。
司徒张歆罢，光禄勋吴雄为司徒。
秋七月，武陵蛮叛。
冬十月，司空胡广罢。
十一月辛巳，京师地震。
闰月庚午，任城王崇薨。太常黄琼为司空。
二年春正月，西域长史王敬为于窴国所杀。丙辰，京师地震。
夏四月甲寅，孝崇皇后匽氏崩。庚午，常山王豹薨。
五月辛卯，葬孝崇皇后于博陵。
秋七月庚辰，日有食之。
八月，济阴言黄龙见句阳，金城言黄龙见允街。
冬十月乙亥，京师地震。
十一月，司空黄琼免。
十二月，特进赵戒为司空。
右北平太守和旻坐臧，下狱死。
永兴元年春二月，张掖言白鹿见。
三月丁亥，幸鸿池。
夏五月丙申，大赦天下，改元永兴。丁酉，济南王广薨，无子，国除。
秋七月，郡国三十二蝗。河水溢。百姓饥穷，流冗道路，至有数十万户，冀州尤甚。诏在所赈给乏绝，安慰居业。
冬十月，太尉袁汤免，太常胡广为太尉。司徒吴雄罢，司空赵戒免；以太仆黄琼为司徒，光禄勋房植为司空。
十一月丁丑，诏减天下死罪一等，徙边戍。
是岁，武陵太守应奉招诱叛蛮，降之。
二年春正月甲午，大赦天下。
二月辛丑，初听刺史、二千石行三年丧服。癸卯，京师地震，诏公、卿、校尉举贤良方正、能直言极谏者各一人。诏曰： 比者星辰谬越，坤灵震动，灾异之降，必不空发。敕己修政，庶望有补。其舆服制度有逾侈长饰者，皆宜损省。郡县务存俭约，申明旧令，如永平故事。 
六月，彭城泗水增长逆流。诏司隶校尉、部刺史曰： 蝗灾为害，水变仍至，五谷不登，人无宿储。其令所伤郡国种芜菁以助人食。 
京师蝗。东海朐山崩。
九月丁卯朔，日有食之。诏曰： 朝政失中，云汉作旱，川灵涌水，蝗螽孽蔓，残我百谷，太阳亏光，饥馑荐臻。其不被害郡县，当为饥馁者储。天下一家，趣不糜烂，则为国宝。其禁郡、国不得卖酒，祠祀裁足。 
太尉胡广免，司徒黄琼为太尉。
闰月，光禄勋尹颂为司徒。
减天下死罪一等，徙边戍。蜀郡李伯诈称宗室，当立为 太初皇帝 ，伏诛。
冬十一月甲辰，校猎上林苑，遂至函谷关，赐所过道傍年九十以上钱，各有差。
太山、琅邪贼公孙举等反叛，杀长吏。
永寿元年春正月戊申，大赦天下，改元永寿。
二月，司隶、冀州饥，人相食。敕州郡赈给贫弱。若王侯吏民有积谷者，一切貣十分之三，以助禀贷；其百姓吏民者，以见钱雇直。王侯须新租乃偿。
夏四月，白乌见齐国。
六月，洛水溢，坏鸿德苑。南阳大水。司空房植免，太常韩縯为司空。
诏太山、琅琊遇贼者，勿收租、赋，复更、算三年。又诏被水死流失尸骸者，令郡县钩求收葬；及所唐突压溺物故，七岁以上赐钱，人二千。坏败庐舍，亡失谷食，尤贫者禀，人二斛。 
巴郡、益州郡山崩。
秋七月，初置太山、琅邪都尉官。
南匈奴左薁鞬台耆、且渠伯德等叛，寇美稷，安定属国都尉张奂讨除之。
二年春正月，初听中官得行三年服。
二月甲申，东海王臻薨。
三月，蜀郡属国夷叛。
秋七月，鲜卑寇云中。太山贼公孙举等寇青、兖、徐二州，遣中郎将段颎讨，破斩之。
冬十一月，置太官右监丞官。
十二月，京师地震。
三年春正月己未，大赦天下。
夏四月，九真蛮夷叛，太守皃式讨之，战殁；遣九真都尉魏朗击破之。复屯据日南。
闰月庚辰晦，日有食之。
六月，初以小黄门为守宫令，置冗从右仆射官。
京师蝗。秋七月，河东地裂。
冬十一月，司徒尹颂薨。
长沙蛮叛，寇益阳。
司空韩縯为司徒，太常北海孙朗为司空。
延熹元年春三月己酉，初置鸿德苑令。
夏五月己酉，大会公卿以下，赏赐各有差。
甲戌晦，日有食之。京师蝗。
六月戊寅，大赦天下，改元延熹。丙戌，分中山置博陵郡，以奉孝崇皇园陵。大雩。
秋七月己巳，云阳地裂。甲子，太尉黄琼免，太常胡广为太尉。
冬十月，校猎广成，遂幸上林苑。
十二月，鲜卑寇边，使匈奴中郎将张奂率南单于击破之。
二年春二月，鲜卑寇雁门。己亥，阜陵王便薨。
蜀郡夷寇蚕陵，杀县令。
三月，复断刺史、二千石行三年丧。
夏，京师雨水。
六月，鲜卑寇辽东。
秋七月，初造显阳苑，置丞。丙午，皇后梁氏崩。乙丑，葬懿献皇后于懿陵。
大将军梁冀谋为乱。八月丁丑，帝御前殿，诏司隶校尉张彪将兵围冀第，收大将军印绶，冀与妻皆自杀。卫尉梁淑、河南尹梁胤、屯骑校尉梁让、越骑校尉梁忠、长大校尉梁戟等，及中外宗亲数十人，皆伏诛。太尉胡广坐免。司徒韩縯、司空孙朗下狱。
壬午，立皇后邓氏，追废懿陵为贵人冢。诏曰： 梁冀奸暴，浊乱王室。孝质皇帝聪敏早茂，冀心怀忌畏，私行杀毒。永乐太后亲尊莫二，冀又遏绝，禁还京师，使朕离母子之爱，隔顾复之恩。祸害深大，罪衅日滋。赖宗庙之灵，及中常侍单超、徐璜、具瑗、左悺、唐衡、尚书令尹勋等激愤建策，内外协同，漏刻之间，桀逆枭夷。斯诚社稷之佑，臣下之力，宜班庆赏，以酬忠勋。其封超等五人为县侯，勋等七人为亭侯。 于是旧故恩私，多受封爵。
大司农黄琼为太尉，光禄大夫中山祝恬为司徒，大鸿胪梁国盛允为司空。初置秘书监官。
冬十月壬申，行幸长安。乙酉，幸未中宫。甲午，祠高庙。
十一月庚子，遂有事十一陵。壬寅，中常侍单超为车骑将军。
十二月己巳，至自长安，赐长安民粟人十斛，园陵人五斛，行所过县三斛。
烧当等八种羌叛，寇陇右，护羌校尉段颎追击于罗亭，破之。
天竺国来献。
三年春正月丙申，大赦天下。丙午，车骑将军单超薨。
闰月，烧何羌叛，寇张掖，护羌校尉段颎追击于积石，大破之。白马令李云坐直谏，下狱死。
夏四月，上郡言甘露降。
五月甲戌，汉中山崩。
六月辛丑，司徒祝恬薨。
秋七月，司空盛允为司徒，太常虞放为司空。
长沙蛮寇郡界。
九月，太山、琅邪贼劳丙等复叛，寇掠百姓。遣御史中丞赵某持节督州郡讨之。丁亥，诏无事之官权绝奉，丰年如故。
冬十一月，日南蛮贼率众诣郡降。勒姐羌围允街，段颎击破之。
太山贼叔孙无忌攻杀都尉侯章。十二月，遣中郎将宗资讨破之。
武陵蛮寇江陵，车骑将军冯绲讨，皆降散。荆州刺史度尚讨长沙蛮，平之。
四年春正月辛酉，南宫嘉德殿火。戊子，丙署火。大疫。
二月壬辰，武库火。
司徒盛允免，大司农种暠为司徒。
三月，省冗从右仆射官。太尉黄琼免。
夏四月，太常刘矩为太尉。甲寅，封河间王开子博为任城王。
五月辛酉，有星孛于心。丁卯，原陵长寿门火。己卯，京师雨雹。六月，京兆、扶风及凉州地震。庚子，岱山及博尤来山并穨裂。己酉，大赦天下。
司空虞放免，前太尉黄琼为司空。
犍为属国夷寇钞百姓，益州刺史山昱击破之。零吾羌与先零诸种并叛，寇三辅。
秋七月，京师雩。减公卿以下奉，貣王侯半租。占卖关内侯、虎贲、羽林、缇骑营士、五大夫钱各有差。
九月，司空黄琼免，大鸿胪刘宠为司空。
冬十月，天竺国来献。南阳黄武与襄城惠得、昆阳乐季訞言相署，皆伏诛。
先零沈氐羌与诸种羌寇并、凉二州，十一月，中郎将皇甫规击破之。
十二月，夫馀王遣使来献。
五年春正月，省太官右监丞。壬午，南宫丙署火。
三月，沈氐羌寇张掖、酒泉。壬午，济北王次薨。
夏四月，长沙贼起，寇桂阳、苍梧。惊马逸象突入宫殿。乙丑，恭陵东阙火。戊辰，虎贲掖门火。己巳。太学西门自坏。
五月，康陵园寝火。长沙、零陵贼起，攻桂阳、苍梧、南海、交阯，遣御史中丞盛修督州郡讨之，不克。乙亥，京师地震。诏公、卿各上封事。甲申，中藏府承禄署火。
秋七月己未，南宫承善闼火。
鸟吾羌寇汉阳、陇西、金城，诸郡兵讨破之。
八月庚子，诏减虎贲、羽林住寺不任事者半奉，勿与冬衣；其公卿以下给冬衣之半。
艾县贼焚烧长沙郡县，寇益阳，杀令。又零陵蛮亦叛，寇长沙。己卯，罢琅邪都尉官。
冬十月，武陵蛮叛，寇江陵，南郡太守李肃坐奔北弃市；辛丑，以太常冯绲为车骑将军，讨之。假公卿以下奉。又换王侯租以助军粮，出濯龙中藏钱还之。
十一月，冯绲大破叛蛮于武陵。
京兆虎牙都尉宗谦坐臧，下狱死。滇那羌寇武威、张掖、酒泉。太尉刘矩免，太常杨秉为太尉。
六年春二月戊午，司徒种暠薨。
三月戊戌，大赦天下。
卫尉颍川许栩为司徒。
夏四月辛亥，康陵东署火。
五月，鲜卑寇辽东属国。
秋七月甲申，平陵园寝火。
桂阳盗贼李研等寇郡界。
武陵蛮复叛，太守陈奉与战，大破降之。陇西太守孙羌讨滇那羌，破之。
八月，车骑将军冯绲免。
冬十月丙辰，校猎广成，遂幸函谷关、上林苑。
十一月，司空刘宠免。南海贼寇郡界。
十二月，卫尉周景为司空。
七年春正月庚寅，沛王荣薨。
三月癸亥，陨石于鄠。
夏四月丙寅，梁王成薨。
五月己丑，京师雨雹。
秋七月辛卯，赵王乾薨。
野王山上有死龙。荆州刺史度尚击零陵、桂阳盗贼及蛮夷，大破平之。
冬十月壬寅，南巡狩。庚申，幸章陵，祠旧宅，遂有事于园庙，赐守令以下各有差。戊辰，幸云梦，临汉水；还，幸新野，祠湖阳、新野公主、鲁哀王、寿张敬侯庙。
护羌校尉段颎击当煎羌，破之。
十二月辛丑，车驾还宫。
八年春正月，遣中常侍左悺之苦县，祠老子。勃海王悝谋反，降为癭陶王。丙申晦，日有食之。诏公、卿、校尉举贤良方正。
二月己酉，南宫嘉德署黄龙见。千秋万岁殿火。
太仆左称有罪自杀。
癸亥，皇后邓氏废。河南尹邓万世、虎贲中郎将邓会下狱死。
护羌校尉段颎击罕姐羌，破之。
三月辛巳，大赦天下。
夏四月甲寅，安陵园寝火。丁巳，坏郡国诸房祀。
济阴、东郡、济北河水清。
五月壬申，罢太山都尉官。丙戌，太尉杨秉薨。
六月丙辰，缑氏地裂。
桂阳胡兰、朱盖等复反，攻没郡县，转寇零陵，零陵太守陈球拒之；遣中郎将度尚、长沙太守抗徐等击兰、盖，大破斩之。苍梧太守张叙为贼所执，又桂阳太守任胤背敌畏懦，皆弃市。
闰月甲午，南宫长秋和欢殿后钩楯、掖庭、朔平署火。
六月，段颎击当煎羌于湟中，大破之。
秋七月，太中大夫陈蕃为太尉。
八月戊辰，初令郡国有田者亩敛税钱。
九月丁未，京师地震。
冬十月，司空周景免，太常刘茂为司空。辛巳，立贵人窦氏为皇后。
勃海妖贼盖登等称 太上皇帝 ，有玉印、珪、璧、铁券，相署置，皆伏诛。
十一月壬子，德阳殿西閤、黄门北寺火，延及广义、神虎门，烧杀人。
使中常侍管霸之苦县，祠老子。
九年春正月辛卯朔，日有食之。诏公、卿、校尉、郡国举至孝。
沛国戴异得黄金印，无文字，遂与广陵人龙尚等共祭井，作符书，称 太上皇 ，伏诛。
己酉，诏曰： 比岁不登，民多饥穷，又有水旱疾疫之困。盗贼征发，南州尤甚。灾异日食，谴告累至。政乱在予，仍获咎征。其令大司农绝今岁调度征求，及前年所调未毕者，勿复收责。其灾旱盗贼之郡，勿收租，馀郡悉半入。 
三月癸巳，京师有火光转行，人相惊噪。
司隶、豫州饥死者什四五，至有灭户者，遣三府掾赈禀之。
陈留太守韦毅坐臧自杀。
夏四月，济阴、东郡、济北、平原河水清。
司徒许栩免。五月，太常胡广为司徒。
六月，南匈奴及乌桓、鲜卑寇缘边九郡。
秋七月，沈氐羌寇武威、张掖。诏举武猛，三公各二人，卿、校尉各一人。太尉陈蕃免。庚午，祠黄、老于濯龙宫。
遣使匈奴中郎将张奂击南匈奴、乌桓、鲜卑。
九月，光禄勋周景为太尉。
南阳太守成瑨、太原太守刘质，并以谮弃市。司空刘茂免。大秦国王遣使奉献。
冬十二月，洛城傍竹柏枯伤。
光禄勋汝南宣酆为司空。南匈奴、乌桓率众诣张奂降。司隶校尉李膺等二百余人受诬为党人，并坐下狱，书名王府。
永康元年春正月，先零羌寇三辅，中郎将张奂破平之。当煎羌寇武威，护羌校尉段颎追击于鸾鸟，大破之。西羌悉平。
夫馀王寇玄菟，太守公孙域与战，破之。
夏四月，先零羌寇三辅。
五月丙申，京师及上党地裂。
庐江贼起，寇郡界。壬子晦，日有食之。诏公、卿、校尉举贤良方正。
六月庚申，大赦天下，悉除党锢，改元永康。丙寅，阜陵王统薨。
秋八月，魏郡言嘉禾生，甘露降。巴郡言黄龙见。
六州大水，勃海海溢。诏州郡赐溺死者七岁以上钱，人二千；一家皆被害者，悉为收敛；其亡失谷食，禀人三斛。
冬十月，先零羌寇三辅，使匈奴中郎将张奂击破之。
十一月，西河言白菟见。
十二月壬申，复癭陶王悝为勃海王。丁丑，帝崩于德阳前殿。年三十六。戊寅，尊皇后曰皇太后，太后临朝。
是岁，复博陵、河间二郡，比丰、沛。
论曰：前史称桓帝好音乐，善琴笙。饰芳林而考濯龙之宫，设华盖以祠浮图、老子，斯将所谓 听于神 乎！及诛梁冀，奋威怒，天下犹企其休息。而五邪嗣虐，流衍四方。自非忠贤力争，屡折奸锋，虽愿依斟流彘，亦不可得已。
赞曰：桓自宗支，越跻天禄。政移五幸，刑淫三狱。倾宫虽积，皇身靡续。
