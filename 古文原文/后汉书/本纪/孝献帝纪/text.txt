孝献皇帝讳协，灵帝中子也。母王美人，为何皇后所害。中平六年四月，少帝即位，封帝为勃海王，徙封陈留王。
九月甲戌，即皇帝位，年九岁。迁皇太后于永安宫。大赦天下。改昭宁为永汉。丙子，董卓杀皇太后何氏。
初令侍中、给事黄门侍郎员各六人。赐公卿以下至黄门侍郎家一人为郎，以补宦官所领诸署，侍于殿上。
乙酉，以太尉刘虞为大司马。董卓自为太尉，加鈇钺、虎贲。丙戌，太中大夫杨彪为司空。甲午，豫州牧黄琬为司徒。
遣使吊祠故太傅陈蕃、大将军窦武等。
冬十月乙巳，葬灵思皇后。
白波贼寇河东，董卓遣其将牛辅击之。
十一月癸酉，董卓自为相国。
十二月戊戌，司徒黄琬为太尉，司空杨彪为司徒，光禄勋荀爽为司空。
省扶风都尉，置汉安都护。诏除光熹、昭宁、永汉三号，还复中平六年。
初平元年春正月，山东州郡起兵以讨董卓。辛亥，大赦天下。癸酉，董卓杀弘农王。
白波贼寇东郡。
二月乙亥，太尉黄琬、司徒杨彪免。庚辰，董卓杀城门校尉伍琼、督军校尉周珌。以光禄勋赵谦为太尉，太仆王允为司徒。丁亥，迁都长安。董卓驱徙京师百姓悉西入关，自留屯毕圭苑。壬辰，白虹贯日。
三月乙巳，车驾入长安，幸未央宫。己酉，董卓焚洛阳宫庙及人家。戊午，董卓杀太傅袁隗、太仆袁基，夷其族。
夏五月，司空荀爽薨。
六月辛丑，光禄大夫种拂为司空。
大鸿胪韩融、少府阴脩、执金吾胡母班、将作大匠吴脩、越骑校尉王瑰安集关东，后将军袁术、河内太守王匡各执而杀之，唯韩融获免。董卓坏五铢钱，更铸小钱。
冬十一月庚戌，镇星、荧惑、太白合于尾。
是岁，有司奏，和、安、顺、桓四帝无功德，不宜称宗，又恭怀、敬隐、恭愍三皇后并非正嫡，不合称后，皆请除尊号。制曰： 可。 孙坚杀荆州刺史王叡，又杀南阳太守张咨。
二年春正月辛丑，大赦天下。
二月丁丑，董卓自为太师。
袁术遣将孙坚与董卓将胡轸战于阳人，轸军大败。董卓遂发掘洛阳诸帝陵。夏四月，董卓入长安。
六月丙戌，地震。
秋七月，司空种拂免，光禄大夫济南淳于嘉为司空。太尉赵谦罢，太常马日磾为太尉。
九月，蚩尤旗见于角、亢。
冬十月壬戌，董卓杀卫尉张温。
十一月，青州黄巾寇太山，太山太守应劭击破之。黄巾转寇勃海，公孙瓒与战于东光，复大破之。
是岁，长沙有人死经月复活。
三年春正月丁丑，大赦天下。
袁术遣将孙坚攻刘表于襄阳，坚战殁。
袁绍及公孙瓒战于界桥，瓒军大败。
夏四月辛巳，诛董卓，夷三族。司徒王允录尚书事，总朝政，遣使者张种抚慰山东。
青州黄巾击杀兖州刺史刘岱于东平。东郡太守曹操大破黄巾于寿张，降之。
五月丁酉，大赦天下。丁未，征西将军皇甫嵩为车骑将军。
董卓部曲将李傕、郭汜、樊稠、张济等反，攻京师。六月戊午，陷长安城，太常种拂、太仆鲁旭、大鸿胪周奂、城门校尉崔烈、越骑校尉王颀并战殁，吏民死者万余人。李傕等并自为将军。己未，大赦天下。李傕杀司隶校尉黄琬，甲子，杀司徒王允，皆灭其族。丙子，前将军赵谦为司徒。
秋七月庚子，太尉马日磾为太傅，录尚书事。
八月，遣日磾及太仆赵岐，持节尉抚天下。车骑将军皇甫嵩为太尉。司徒赵谦罢。
九月，李傕自为车骑将军，郭汜后将军，樊稠右将军，张济镇东将军。济出屯弘农。甲申，司空淳于嘉为司徒，光禄大夫杨彪为司空，并录尚书事。
冬十二月，太尉皇甫嵩免。光禄大夫周忠为太尉，参录尚书事。
四年春正月甲寅朔，日有食之。丁卯，大赦天下。
三月，袁术杀杨州刺史陈温，据淮南。
长安宣平城门外屋自坏。
夏五月癸酉，无云而雷。
六月，扶风大风，雨雹。华山崩裂。太尉周忠免，太仆朱俊为太尉，录尚书事。下邳贼阙宣自称天子。雨水。遣侍御史裴茂讯诏狱，原轻系。
六月辛丑，天狗西北行。
九月甲午，试儒生四十余人，上第赐位郎中，次太子舍人，下第者罢之。诏曰： 孔子叹 学之不讲 ，不讲则所识日忘。今耆儒年逾六十，去离本土，营求粮资，不得专业。结童入学，白首空归，长委农野，永绝荣望，朕甚愍焉。其依科罢者，听为太子舍人。 
冬十月，太学行礼，车驾幸永福城门，临观其仪，赐博士以下各有差。
辛丑，京师地震。有星孛于天市。
司空杨彪免，太常赵温为司空。
公孙瓒杀大司马刘虞。
十二月辛丑，地震。
司空赵温免，乙巳，卫尉张喜为司空。
是岁，琅邪王容薨。
兴平元年春正月辛酉，大赦天下，改元兴平。甲子，帝加元服。
二月壬午，追尊谥皇妣王氏为灵怀皇后，甲申，改葬于文昭陵。丁亥，帝耕于藉田。
三月，韩遂、马腾与郭汜、樊稠战于长平观，遂、腾败绩，左中郎将刘范、前益州刺史种劭战殁。
夏六月丙子，分凉州河西四郡为廱州。丁丑，地震；戊寅，又震。乙巳晦，日有食之，帝避正殿，寝兵，不听事五日。大蝗。
秋七月壬子，太尉朱俊免。戊午，太常杨彪为太尉，录尚书事。
三辅大旱，自四月至于是月。帝避正殿请雨，遣使者洗囚徒，原轻系。是时谷一斛五十万，豆麦一斛二十万，人相食啖，白骨委积。帝使侍御史侯汶出太仓米豆，为饥人作糜粥，经日而死者无降。帝疑赋恤有虚，乃亲于御坐前量试作糜，乃知非实，使侍中刘艾出让有司。于是尚书令以上皆诣省阁谢，奏收侯汶考实。诏曰： 未忍致汶于理，可杖五十。 自是之后，多得全济。
八月，冯翊羌叛，寇属县，郭汜、樊稠击破之。
九月，桑复生椹，人得以食。司徒淳于嘉罢。
冬十月，长安市门自坏。以卫尉赵温为司徒，录尚书事。
十二月，分安定、扶风为新平郡。
是岁，杨州刺史刘繇与袁术将孙策战于曲阿，繇军败绩，孙策遂据江东。太傅马日磾薨于寿春。
二年春正月癸丑，大赦天下。
二月乙亥，李傕杀樊稠而与郭汜相攻。
三月丙寅，李傕胁帝幸其营，焚宫室。
夏四月甲午，立贵人伏氏为皇后。丁酉，郭汜攻李傕，矢及御前。是日，李傕移帝幸北坞。
大旱。
五月壬午，李傕自为大司马。
六月庚午，张济自陕来和傕、汜。
秋七月甲子，车驾东归。郭汜自为车骑将军，杨定为后将军，杨奉为兴义将军，董承为安集将军，并侍送乘舆。张济为票骑将军，还屯陕。
八月甲辰，幸新丰。
冬十月戊戌，郭汜使其将伍习夜烧所幸学舍，逼胁乘舆。杨定、杨奉与郭汜战，破之。壬寅，幸华阴，露次道南。是夜，有赤气贯紫宫。张济复反，与李傕、郭汜合。
十一月庚午，李傕、郭汜等追乘舆，战于东涧，王师败绩，杀光禄勋邓泉、卫尉士孙瑞、廷尉宣播、大长秋苗祀、步兵校尉魏桀、侍中朱展、射声校尉沮俊。壬申，幸曹阳，露次田中。杨奉、董承引白波帅胡才、李乐、韩暹及匈奴左贤王去卑，率师奉迎，与李傕等战，破之。
十二月庚辰，车驾乃进。李傕等复来追战，王师大败，杀掠宫人，少府田芬、大司农张义等皆战殁。进幸陕，夜度河。乙亥，幸安邑。
是岁，袁绍遣将麹义与公孙瓒战于鲍丘，瓒军大败。
建安元年春正月癸酉，郊祀上帝于安邑，大赦天下，改元建安。
二月，韩暹攻卫将军董承。
夏六月乙未，幸闻喜。
秋七月甲子，车驾至洛阳，幸故中常侍赵忠宅。丁丑，郊祀上帝，大赦天下。己卯，谒太庙。
八月辛丑，幸南宫杨安殿。癸卯，安国将军张杨为大司马，韩暹为大将军，杨奉为车骑将军。是时，宫室烧尽，百官披荆棘，依墙壁间。州郡各拥强兵，而委输不至，群僚饥乏，尚书郎以下自出采稆，或饥死墙壁间，或为兵士所杀。辛亥，镇东将军曹操自领司隶校尉，录尚书事。曹操杀侍中台崇、尚书冯硕等。封卫将军董承为辅国将军，伏完等十三人为列侯，赠沮俊为弘农太守。庚申，迁都许。己巳，幸曹操营。
九月，太尉杨彪、司空张喜罢。
冬十一月丙戌，曹操自为司空，行车骑将军事，百官总己以听。
二年春，袁术自称天子。三月，袁绍自为大将军。
夏五月，蝗。
秋九月，汉水溢。
是岁饥，江淮间民相食。袁术杀陈王宠。孙策遣使奉贡。
三年夏四月，遣谒者裴茂率中郎将段煨讨李傕，夷三族。
吕布叛。
冬十一月，盗杀大司马张杨。
十二月癸酉，曹操击吕布于徐州，斩之。
四年春三月，袁绍攻公孙瓒于易京，获之。
卫将军董承为车骑将军。
夏六月，袁术死。
是岁，初置尚书左右仆射。武陵女子死十四日复活。
五年春正月，车骑将军董承、偏将军王服、越骑校尉种辑受密诏诛曹操，事泄。壬午，曹操杀董承等，夷三族。
秋七月，立皇子冯为南阳王。壬午，南阳王冯薨。
九月庚午朔，日有食之。诏三公举至孝二人，九卿、校尉、郡国守、相各一人。皆上封事，靡有所讳。
曹操与袁绍战于官度，绍败走。
冬十月辛亥，有星孛于大梁。
东海王祗薨。
是岁，孙策死，弟权袭其余业。
六年春二月丁卯朔，日有食之。
七年夏五月庚戌，袁绍薨。
于窴国献驯象。
是岁，越巂男子化为女子。
八年冬十月己巳，公卿初迎冬于北郊，总章始复务八佾舞。
初置司直官，督中都官。
九年秋八月戊寅，曹操大破袁尚，平冀州，自领冀州牧。
冬十月，有星孛于东井。
十二月，赐三公已下金、帛，各有差。自是三年一赐，以为常制。
十年春正月，曹操破袁谭于青州，斩之。
夏四月，墨山贼张燕率众降。
秋九月，赐百官尤贫者金、帛，各有差。
十一年春正月，有星孛于北斗。
三月，曹操破高幹于并州，获之。
秋七月，武威太守张猛杀雍州刺史邯郸商。
是岁，立故琅邪王容子熙为琅邪王。齐、北海、阜陵、下邳、常山、甘陵、济北、平原八国皆除。
十二年秋八月，曹操大破乌桓于柳城，斩其蹋顿。
冬十月辛卯，有星孛于鹑尾。乙巳，黄巾贼杀济南王赟。
十一月，辽东太守公孙康杀袁尚、袁熙。
十三年春正月，司徒赵温免。
夏六月，罢三公官，置丞相、御史大夫。癸巳，曹操自为丞相。
秋七月，曹操南征刘表。
八月丁未，光禄勋郗虑为御史大夫。壬子，曹操杀太中大夫孔融，夷其族。
是月，刘表卒，少子琮立，琮以荆州降操。
冬十月癸未朔，日有食之。
曹操以舟师伐孙权，权将周瑜败之于乌林、赤壁。
十四年冬十月，荆州地震。
十五年春二月乙巳朔，日有食之。
十六年秋九月庚戌，曹操与韩遂、马超战于渭南，遂等大败，关西平。
是岁，赵王赦薨。
十七年夏五月癸未，诛卫尉马腾，夷三族。
六月庚寅晦，日有食之。
秋七月，洧水、颍水溢。螟。
八月，马超破凉州，杀刺史韦康。
九月庚戌，立皇子熙为济阴王，懿为山阳王，为济北王，敦为东海王。
冬十二月，星孛于五诸侯。
十八年春正月庚寅，复《禹贡》九州。
夏五月丙申，曹操自立为魏公，加九锡。
大雨水。
徙赵王珪为博陵王。
是岁，岁星、镇星、荧惑俱入太微。彭城王和薨。
十九年夏四月，旱。
五月，雨水。
刘备破刘璋，据益州。
冬十月，曹操遣将夏侯渊讨宋建于枹罕，获之。
十一月丁卯，曹操杀皇后伏氏，灭其族及二皇子。
二十年春正月甲子，立贵人曹氏为皇后。赐天下男子爵，人一级，孝悌、力田二级。赐诸王侯公卿以下谷，各有差。
秋七月，曹操破汉中，张鲁降。
二十一年夏四月甲午，曹操自进号魏王。
五月己亥朔，日有食之。
秋七月，匈奴南单于来朝。
是岁，曹操杀琅邪王熙，国除。
二十二年夏六月，丞相军师华歆为御史大夫。
冬，有星孛于东北。
是岁大疫。
二十三年春正月甲子，少府耿纪、丞相司直韦晃起兵诛曹操，不克，夷三族。
三月，有星孛于东方。
二十四年春二月壬子晦，日有食之。
夏五月，刘备取汉中。
秋七月庚子，刘备自称汉中王。
八月，汉水溢。
冬十一月，孙权取荆州。
二十五年春正月庚子，魏王曹操薨。子丕袭位。
二月丁未朔，日有食之。
三月，改元延康。
冬十月乙卯，皇帝逊位，魏王丕称天子。奉帝为山阳公，邑一万户，位在诸侯王上，奏事不称臣，受诏不拜，以天子车服郊祀天地，宗庙、祖、腊皆如汉制，都山阳之浊鹿城。四皇子封王者，皆降为列侯。
明年，刘备称帝于蜀，孙权亦自王于吴，于是天下遂三分矣。
魏青龙二年三月庚寅，山阳公薨。自逊位至薨，十有四年，年五十四，谥孝献皇帝。八月壬申，以汉天子礼仪葬于禅陵，置园邑令丞。
太子早卒，孙康立五十一年，晋太康六年薨。子瑾立四年，太康十年薨。子秋立二十年，永嘉中为胡贼所杀，国除。
论曰：传称鼎之为器，虽小而重，故神之所宝，不可夺移。至令负而趋者，此亦穷运之归乎！天厌汉德久矣，山阳其何诛焉！
赞曰：献生不辰，身播国屯。终我四百，永作虞宾。
