恭宗孝安皇帝讳祜，肃宗孙也。父清河孝王庆，母左姬。帝自在邸第，数有神光照室，又有赤蛇盘于床第之间。年十岁，好学《史书》，和帝称之，数见禁中。
延平元年，庆始就国，邓太后特诏留帝清河邸。
八月，殇帝崩，太后与兄车骑将军邓骘定策禁中。其夜，使骘持节，以王青盖车迎帝，斋于殿中。皇太后御崇德殿，百官皆吉服，群臣陪位，引拜帝为长安侯。皇太后诏曰： 先帝圣德淑茂，早弃天下。朕奉皇帝，夙夜瞻仰日月，冀望成就。岂意卒然颠沛，天年不遂，悲痛断心。朕惟平原王素被痼疾，念宗庙之重，思继嗣之统，唯长安侯祜质性忠孝，小心翼翼，能通《诗》、《论》，笃学乐古，仁惠爱下。年已十三，有成人之志。亲德系后，莫宜于祜。《礼》 昆弟之子犹己子 ；《春秋》之义，为人后者为之子，不以父命辞王父命。其以祜为孝和皇帝嗣，奉承祖宗，案礼仪奏。 又作策命曰： 惟延平元年秋八月癸丑，皇太后曰：咨长安侯祜：孝和皇帝懿德巍巍，光于四海；大行皇帝不永天年。朕惟侯孝章帝世嫡皇孙，谦恭慈顺，在孺而勤，宜奉郊庙，承统大业。今以侯嗣孝和皇帝后。其审君汉国，允执其中。 一人有庆，万民赖之。 皇帝其勉之哉！ 读策毕，太尉奉上玺绶，即皇帝位，年十三。太后犹临朝。
九月庚子，谒高庙。辛丑，谒光武庙。六州大水。己未，遣谒者分行虚实，举灾害，赈乏绝。丙寅，葬孝殇皇帝于庚陵。乙亥，陨石于陈留。
西域诸国叛，攻都护任尚，遣副校尉梁慬救尚，击破之。
冬十月，四州大水，雨雹。诏以宿麦不下，赈赐贫人。
十二月甲子，清河王薨，使司空持节吊祭，车骑将军邓骘护丧事。乙酉，罢鱼龙曼延百戏。
永初元年春正月癸酉朔，大赦天下。蜀郡徼外羌内属。戊寅，分犍为南部为属国都尉。禀司隶、兖、豫、徐、冀、并州贫民。
二月丙午，以广成游猎地及被灾郡国公田假与贫民。丁卯，分清河国封帝弟常保为广川王。庚午，司徒梁鲔薨。
三月癸酉，日有食之，诏公卿内外众官、郡国守、相，举贤良方正、有道术之士，明政术、达古今、能直言极谏者，各一人。己卯，永昌徼外僬侥种夷贡献内属。甲申，葬清河孝王，赠龙旗、虎贲。
夏五月甲戌，长乐卫尉鲁恭为司徒。丁丑，诏封北海王睦孙寿光侯普为北海王。九真徼外夜郎蛮夷举上内属。
六月戊申，爵皇太后母阴氏为新野君。丁巳，河东地陷。壬戌，罢西域都护。
先零种羌叛，断陇道，大为寇掠，遣车骑将军邓骘、征西校尉任尚讨之。丁卯，赦除诸羌相连结谋叛逆者罪。
秋九月庚午，诏三公明申旧令，禁奢侈，无作浮巧之物，殚财厚葬。是日，太尉徐防免。辛未，司空尹勤免。癸酉，调杨州五郡租米，赡给东郡、济阴、陈留、梁国、下邳、山阳。丁丑，诏曰： 自今长吏被考竟未报，自非父母丧，无故辄去职者，剧县十岁、平县五岁以上，乃得次用。 壬午，诏太仆、少府减黄门鼓吹，以补羽林士；厩马非乘舆常所御者，皆减半食；诸所造作，非供宗庙园陵之用，皆且止。丙戌，诏死罪以下及亡命赎，各有差。庚寅，太傅张禹为太尉，太常周章为司空。
冬十月，倭国遣使奉献。辛酉，新城山泉水大出。
十一月丁亥，司空周章密谋废立，策免，自杀。戊子，敕司隶校尉、冀、并二州刺史： 民讹言相惊，弃捐旧居，老弱相携，穷困道路。其各敕所部长吏，躬亲晓喻。若欲归本郡，在所为封长檄；不欲，勿强。 
十二月乙卯，颍川太守张敏为司空。
是岁，郡国十八地震；四十一雨水，或山水暴至；二十八大风，雨雹。
二年春正月，禀河南、下邳、东莱、河内贫民。
车骑将军邓骘为种羌所败于冀西。
二月乙丑，遣光禄大夫樊准、吕仓分行冀、兖二州，禀贷流民。
夏四月甲寅，汉阳城中火，烧杀三千五百七十人。
五月，旱。丙寅，皇太后幸洛阳寺及若庐狱，录囚徒，赐河南尹、廷尉、卿及官属以下各有差，即日降雨。
六月，京师及郡国四十大水，大风，雨雹。
秋七月戊辰，诏曰： 昔在帝王，承天理民，莫不据璇机玉衡，以齐七政。朕以不德，遵奉大业，而阴阳差越，变异并见，万民饥流，羌貊叛戾。夙夜克己，忧心京京。间令公卿郡国举贤良方正，远求博选，开不讳之路，冀得至谋，以鉴不逮，而所对皆循尚浮言，无卓尔异闻。其百僚及郡国吏人，有道术明习灾异阴阳之度璇机之数者，各使指变以闻。二千石长吏明以诏书，博衍幽隐，朕将亲览，待以不次，冀获嘉谋，以承天诫。 
闰月辛丑，广川王常保薨，无子，国除。癸未，蜀郡徼外羌举土内属。
九月庚子，诏王国官属墨绶下至郎、谒者，其经明任博士，居乡里有廉清孝顺之称、才任理人者，国相岁移名，与计偕上尚书，公府通调，令得外补。
冬十月庚寅，禀济阴、山阳、玄菟贫民。征西校尉任尚与先零羌战于平襄，尚军败绩。
十一月辛酉，拜邓骘为大将军，征还京师，留任尚屯陇右。先零羌滇零称天子于北地，遂寇三辅，东犯赵、魏，南入益州，杀汉中太守董炳。
十二月辛卯，禀东郡、巨鹿、广阳、安定、定襄、沛国贫民。
广汉塞外参狼羌降，分广汉北部为属国都尉。
是岁，郡国十二地震。
三年春正月庚子，皇帝加元服。大赦天下。赐王、主、贵人、公、卿以下金帛各有差；男子为父后，及三老、考悌、力田爵，人二级，流民欲占者人一级。遣骑都尉任仁讨先零羌，不利，羌遂破没临洮。高句骊遣使贡献。
三月，京师大饥，民相食。壬辰，公卿诣阙谢。诏曰： 朕以幼冲，奉承鸿业，不能宣流风化，而感逆阴阳，至令百姓饥荒，更相啖食。永怀悼叹，若坠渊水。咎在朕躬，非群司之责，而过自贬引，重朝廷之不德。其务思变复，以助不逮。 癸巳，诏以鸿池假与贫民。壬寅，司徒鲁恭免。
夏四月丙寅，大鸿胪九江夏勤为司徒。
三公以国用不足，奏令吏人入钱谷，得为关内侯、虎贲羽林郎、五大夫、官府吏、缇骑、营士各有差。己巳，诏上林、广成苑可垦辟者，赋与贫民。甲申，清河王虎威薨。
五月丙申，封乐安王宠子延平为清河王。丁酉，沛王正薨。癸丑，京师大风。
六月，乌桓寇代郡、上谷、涿郡。
秋七月，海贼张伯路等寇略缘海九郡，遣侍御史庞雄督州、郡兵讨破之。庚子，诏长吏案行在所，皆令种宿麦蔬食，务尽地力，其贫者给种饷。
九月，雁门乌桓及鲜卑叛，败五原郡兵于高渠谷。
冬十月，南单于叛，围中郎将耿种于美稷。
十一月，遣行车骑将军何熙讨之。
十二月辛酉，郡国九地震。乙亥，有星孛于天苑。
是岁，京师及郡国四十一雨水雹。并、凉二州大饥，人相食。
四年春正月元日，会，彻乐，不陈充庭车。辛卯，诏以三辅比遭寇乱，人庶流冗，除三年逋租、过更、口算、刍稿；禀上郡贫民各有差。
海贼张伯路复与勃海、平原剧贼刘文河、周文光等攻厌次，杀县令，遣御史中丞王宗督青州刺史法雄讨破之。度辽将军梁慬、辽东太守耿夔讨破南单于於属国故城。丙午，诏减百官及州、郡、县奉各有差。
二月丁巳，禀九江贫民。南匈奴寇常山。乙丑，初置长安、雍二营都尉官。乙亥，诏自建初以来，诸祅言它过坐徙边者，各归本郡；其没入官为奴婢者，免为庶人。
诏谒者刘珍及《五经》博士，校定东观《五经》、诸子、传记、百家艺术，整齐脱误，是正文字。
三月，南单于降。先零羌寇褒中，汉中太守郑勤战殁。徙金城郡都襄武。戊子，杜陵园火。癸巳，郡国九地震。
夏四月，六州蝗。丁丑，大赦天下。
秋七月乙酉，三郡大水。己卯，骑都尉任仁下狱死。
九月甲申，益州郡地震。
冬十月甲戌，新野君阴氏薨，使司空持节护丧事。大将军邓骘罢。
五年春正月庚辰朔，日有食之。丙戌，郡国十地震。
己丑，太尉张禹免。甲申，光禄勋李脩为太尉。
二月丁卯，诏省减郡国贡献太官口食，先零羌寇河东，遂至河内。
三月，诏陇西徙襄武，安定徙美阳，北地徙池阳，上郡徙衙。夫馀夷犯塞，杀伤吏人。
闰月丁酉，赦凉州河西四郡。
戊戌，诏曰：
朕以不德，奉郊庙，承大业，不能兴和降善，为人祈福。灾异蜂起，寇贼纵横，夷狄猾夏，戎事不息，百姓匮乏，疲于征发。重以蝗虫滋生，害及成麦，秋稼方收，甚可悼也。朕以不明，统理失中，亦未获忠良以毗阙政。传曰： 颠而不扶，危而不持，则将焉用彼相矣。 公卿大夫将何以匡救，济斯艰厄，承天诫哉？盖为政之本，莫若得人，褒贤显善，圣制所先。 济济多士，文王以宁 。思得忠良正直之臣，以辅不逮。其令三公、特进、侯、中二千石、二千石、郡守、诸侯相举贤良方正、不道术、达于政化、能直言极谏之士各一人，及至孝与众卓异者，并遣诣公车，朕将亲览焉。
六月甲辰，乐成王巡薨。
秋七月己巳，诏三公、特进、九卿、校尉，举列将子孙明晓战陈任将帅者。
九月，汉阳人杜琦、王信叛，与先零诸种羌攻陷上邽城。
十二月，汉阳太守赵博遣额刺杀杜琦。
是岁，九州蝗，郡国八雨水。
六年春正月庚申，诏越巂置长利、高望、始昌三苑，又令益州郡置万岁苑，犍为置汉平苑。
三月，十州蝗。
夏四月乙丑，司空张敏罢。己卯，太常刘恺为司空。
五月，旱。丙寅，诏令中二千石下至黄绶，一切复秩还赎，赐爵各有差。戊辰，皇太后幸雒阳寺，录囚徒，理冤狱。
六月壬辰，豫章、员谿、原山崩。辛巳，大赦天下。遣侍御史唐喜讨汉阳贼王信，破斩之。
冬十一月辛丑，护乌桓校尉吴祉下狱死。
是岁，先零羌滇零死，子零昌复袭伪号。
七年春正月庚戌，皇太后率大臣命妇谒宗庙。
二月丙午，郡国十八地震。
夏四月乙未，平原王胜薨。丙申晦，日有食之。
五月庚子，京师大雩。
秋，护羌校尉侯霸、骑都尉马贤破先零羌。
八月丙寅，京师大风，蝗虫飞过洛阳。诏赐民爵。郡国被蝗伤稼十五以上，勿收今年田租；不满者，以实除之。
九月，调零陵、桂阳、豫章、会稽租米，赈给南阳、广陵、下邳、彭城、山阳、庐江、九江饥民；又调滨水县谷输敖仓。
元初元年春正月甲子，改元元初。赐民爵，人二级，孝悌、力田人三级，爵过公乘，得移与子若同产、同产子，民脱无名数及流民欲占者人一级；鳏、寡、孤、独、笃癃贫不能自存者谷，人三斛；贞妇帛，人一匹。
二月己卯，日南地坼。
三月癸酉，日有食之。
夏四月丁酉，大赦天下。
京师及郡国五旱、蝗。诏三公、特进、列侯、中二千石、二千石、郡守举敦厚质直者，各一人。
五月，先零羌寇雍城。
六月丁巳，河东地陷。
秋七月，蜀郡夷寇蚕陵，杀县令。
九月乙丑，太尉李脩罢。先零羌寇武都、汉中，绝陇道。辛未，大司农山阳司马苞为太尉。
冬十月戊子朔，日有食之。
先零羌败凉州刺史皮阳于狄道。乙卯，诏除三辅三岁田租、更赋、口算。
十一月。是岁，郡国十五地震。
二年春正月，诏禀三辅及并、凉六郡流冗贫人。蜀郡青衣道夷奉献内属。修理西门豹所分漳水为支渠，以溉民田。
二月戊戌，遣中谒者收葬京师客死无家属及棺椁朽败者，皆为设祭；其有家属，尤贫无以葬者，赐钱人五千。辛酉，诏三辅、河内、河东、上党、赵国、太原各修理旧渠，通利水道，以溉公私田畴。
三月癸亥，京师大风。
先零羌寇益州，遣中郎将尹就讨之。
夏四月丙午，立贵人阎氏为皇后。
五月，京师旱，河南及郡国十九蝗。甲戌，诏曰： 朝廷不明，庶事失中，灾异不息，忧心悼惧。被蝗以来，七年于兹，而州、郡隐匿，裁言顷亩。今群飞蔽天，为害广远，所言所见，宁相副邪？三司之职，内外是监，即不奏闻，又无举正。天灾至重，欺罔罪大。今方盛夏，且复假贷，以观厥后。其务消救灾眚，安辑黎元。 
六月丙戌，太尉司马苞薨。
洛阳新城地裂。
秋七月辛巳，太仆太山马英为太尉。
八月，辽东鲜卑围无虑县。
九月，又攻夫犁营，杀县令。壬午晦，日有食之。
冬十月，遣中郎将任尚屯三辅。诏郡国中都官系囚减死一等，勿笞，诣冯翊、扶风屯，妻子自随，占著所在；女子勿输。亡命死罪以下赎，各有差。其吏人聚为盗贼，有悔过者，除其罪。乙未，右扶风仲光、安定太守杜恢、京兆虎牙都尉耿溥与先零羌战于丁奚城，光等大败，并没。左冯翊司马钧下狱，自杀。
十一月庚申，郡国十地震。
十二月，武陵澧中蛮叛，州、郡击破之。己酉，司徒夏勤罢。庚戌，司空刘恺为司徒，光禄勋袁敞为司空。
三年春正月甲戌，修理太原旧沟渠，溉灌官私田。
东平陆上言木连理。
苍、郁林、合浦蛮夷反叛，二月，遣侍御史任逴督州、郡兵讨之。郡国十地震。
三月辛亥，日有食之。丙辰，赦苍梧、郁林、合浦、南海吏人为贼所迫者。
夏四月，京师旱。
五月，武陵蛮复叛，州、郡讨破之。癸酉，度辽将军邓遵率南匈奴击先零羌于灵州，破之。越巂徼外夷举种内属。
六月，中郎将任尚遣兵击破先零羌于丁奚城。
秋七月，武陵蛮复叛，州、郡讨平之。缑氏地坼。
九月辛己，赵王宏薨。
冬十一月，苍梧、郁林、合浦蛮夷降。丙戌，初听大臣、二千石、刺史行三年丧。癸卯，郡国九地震。
十二月丁巳，任尚遣兵击破先零羌于北地。
四年春二月乙巳朔，日有食之。乙卯，大赦天下。壬戌，武库灾。
夏四月戊申，司空袁敞薨。己巳，鲜卑寇辽西，辽西郡兵与乌桓击破之。
五月丁丑，太常李郃为司空。
六月戊辰，三郡雨雹。
秋七月辛丑，陈王钧薨。
京师及郡国十雨水。诏曰： 今年秋稼茂好，垂可收获，而连雨未霁，惧必淹伤。夕惕惟忧，思念厥咎。夫霖雨者，人怨之所致。其武吏以威暴下，文吏妄行苛刻，乡吏因公生奸，为百姓所患苦者，有司显明其罚。又《月令》 仲秋养衰老，授几杖，行糜粥 。方今案比之时，郡、县多不奉行。虽有糜粥，糠秕相半，长吏怠事，莫有躬亲，甚违诏书养老之意。其务崇仁恕，赈护寡独，称朕意焉。 
九月，护羌校尉任尚使客刺杀叛羌零昌。
冬十一月己卯，彭城王恭薨。
十二月，赵巂夷寇遂久，杀县令。
甲子，任尚及骑都尉马贤与先零羌战于富平上河，大破之。虔人羌率众降，陇右平。
是岁，郡国十三地震。
五年春正月，越巂夷叛。
二月壬戌，中山王宪薨。
三月，京师及郡国五旱，诏禀遭旱贫人。
夏六月，高句骊与秽貊寇玄菟。
秋七月，越巂蛮夷及旄牛豪叛，杀长吏。
丙子，诏曰： 旧令制度，各有科品，欲令百姓务崇节约。遭永初之际，人离荒厄，朝廷躬自菲薄，去绝奢饰，食不兼味，衣无二采。比年虽获丰穰，尚乏储积，而小人无虑，不图久长，嫁聚送终，纷华靡丽，至有走卒奴婢被绮谷，著珠玑。京师尚若斯，何以示四远？设张法禁，恳恻分明，而有司惰任，讫不奉行。秋节既立，鸷鸟将用，且复重申，以观后效。 
八月丙申朔，日有食之。
鲜卑寇代郡，杀长吏。冬十月，鲜卑寇上谷。
十二月丁巳，中郎将任尚有罪，弃市。
是岁，郡国十四地震。
六年春二月乙巳，京师及郡国四十二地震，或坼裂，水泉涌出。壬子，诏三府选掾属高第，能惠利牧养者各五人，光禄勋与中郎将选孝廉郎宽博有谋、清白行高者五十人，出补令、长、丞、尉。
乙卯，诏曰： 夫政，先京师，后诸夏。《月令》仲春 养幼小，存诸孤 ，季春 赐贫穷，赈乏绝，省妇使，表贞女 ，所以顺阳气，崇生长也。其赐人尤贫困、孤弱、单独谷，人三斛；贞妇有节义十斛，甄表门闾，旌显厥行。 
三月庚辰，始立六宗，祀于洛城西北。
夏四月，会稽大疫，遣光禄大夫将太医循行疾病，赐棺木，除田租、田赋。沛国，勃海大风，雨雹。
五月，京师旱。
六月丁丑，乐成王宾薨。丙戌，平原王得薨。
秋七月，鲜卑寇马城，度辽将军邓遵率南单于击破之。
九月癸巳，陈王竦薨。
十二月戊午朔，日有食之，既。郡国八地震。
是岁，永昌、益州蜀郡夷叛，与越巂夷杀长吏，燔城邑，益州刺史张乔讨破降之。
永宁元年春正月甲辰，任城王安薨。
三月丁酉，济北王寿薨。
车师后王叛，杀部司马。沈氐羌寇张掖。
夏四月丙寅，立皇子保为皇太子，改元永宁，大赦天下。赐王、主、三公、列侯下至郎吏、从官金、帛；又赐民爵及布、粟各有差。己巳，绍封陈王羡子崇为陈王，济北王子苌为乐成王，河间王子翼为平原王。壬午，琅邪王寿薨。
六月，沈氐种羌叛，寇张掖，护羌校尉马贤讨沈氐羌，破之。
秋七月乙酉朔，日有食之。
冬十月己巳，司空李郃免。癸酉，卫尉庐江陈褒为司空。
自三月至是月，京师及郡国三十三大风，雨水。
十二月，永昌徼外掸国谴使贡献。戊辰，司徒刘恺罢。辽西鲜卑降。癸酉，太常杨震为司徒。
是岁，郡国二十三地震。夫馀王遣子诣阙贡献。烧当羌叛。
建光元年春正月，幽州刺史冯焕率二郡太守讨高句骊、秽貊，不克。
二月癸亥，大赦天下。赐诸园贵人、王、主、公、卿以下钱、布各有差。以公、卿、校尉、尚书子弟一人为郎、舍人。
三月癸巳，皇太后邓氏崩。丙午，葬和熹皇后。丁未，乐安王宠薨。戊申，追尊皇考清河孝王曰孝德皇。皇妣左氏曰孝德皇后，祖妣宋贵人曰敬隐皇后。
夏四月，秽貊复与鲜卑寇辽东，辽东太守蔡讽追击，战殁。丙辰，以广川并清河国。丁巳，尊孝德皇元妃耿氏为甘陵大贵人。甲子，乐成王苌有罪，废为临湖侯。己巳，令公、卿、特进、侯、中二千石、二千石、郡国守相，举有道之士各一人。赐鳏、寡、孤、独、贫不能自存者谷，人三斛。甲戌，辽东属国都尉庞奋，承伪玺书杀玄菟太守姚光。
五月庚辰，特进邓骘及度辽将军邓遵，并以谮自杀。丙申，贬平原王翼为都乡侯。
秋七月己卯，改元建光，大赦天下。壬寅，太尉马英薨。
八月，护羌校尉马贤讨烧当羌于金城，不利。甲子，前司徒刘恺为太尉。
鲜卑寇居庸关，九月，云中太守成严击之，战殁。鲜卑围乌桓校尉于马城，度辽将军耿夔救之。戊子，幸卫尉冯石府。
是秋，京师及郡国二十九雨水。
冬十一月己丑，郡国三十五地震，或坼裂。诏三公以下，各上封事陈得失。遣光禄大夫案行，赐死者钱，人二千。除今年田租。其被灾甚者，勿收口赋。
鲜卑寇玄菟。
庚子，复断大臣二千石以上服三年丧。癸卯，诏三公、特进、侯、卿、校尉，举武猛堪将帅者各五人。丙午，诏京师及郡国被水雨份稼者，随顷亩减田租。甲子，初置渔阳营兵。
冬十二月，高句骊、马韩、秽貊围玄菟城，夫馀王遣子与州、郡并力讨破之。
延光元年春二月，夫馀王遣子将兵救玄菟，击高句骊、马韩、秽貊，破之，遂遣使贡献。
三月丙午，改元延光。大赦天下。还徙者，复户邑属籍。赐民爵及三老、孝悌、力田，人二级；加赐鳏、寡、孤、独、笃癃、贫不能自存者粟，人三斛；贞妇帛，人二匹。
夏四月癸未，京师郡国二十一雨雹。癸巳，司空陈褒免。
五月庚戌，宗正彭城刘授为司空。己巳，改乐成国为安平，封河间王开子得为安平王。
六月，郡国蝗。
秋七月癸卯，京师及郡国十三地震。
高句骊降。虔人羌叛，攻谷罗城，度辽将军耿夔讨破之。
八月戊子，阳陵园寝火。辛卯，九真言黄龙见无功。己亥，诏三公、中二千石，举刺史、二千石、令、长、相，视事一岁以上至十岁，清白爱利、能赖身率下、防奸理烦、有益于人者，无拘官簿。刺史举所部，郡国太守、相举墨绶，隐亲悉心，勿取浮华。
九月甲戌，郡国二十七地震。
冬十月，鲜卑寇雁门、定襄。
十一月，鲜卑寇太原。
烧光羌豪降。
十二月，九真徼外蛮夷贡献内属。
是岁，京师及郡国二十七雨水，大风，杀人。诏赐压、溺死者年七岁以上钱，人二千；其坏败庐舍、失亡谷食，粟，人三斛；又田被淹伤者，一切勿收田租；若一家皆被灾害而弱小存者，郡、县为收敛之。虔人羌反，攻谷罗城，度辽将军耿夔讨破之。
二年春正月，旄牛夷叛，寇灵关，杀县令。益州刺史蜀郡西部都尉讨之。诏选三署郎及吏人能通《古文尚书》、《毛诗》、《谷梁春秋》各一人。丙辰，河东、颍川大风。
夏六月壬午，郡国十一大风。九真言嘉禾生。丙申，北海王普薨。
秋七月，丹阳山崩。
八月庚午，初令三署郎通达经术任牧民者，视事三岁以上，皆得察举。
九月，郡国五雨水。
冬十月辛未，太尉刘恺罢。甲戌，司徒杨震为太尉，光禄勋东莱刘憙为司徒。
十一月甲辰，校猎上林苑。
鲜卑败南匈奴于曼柏。
是岁，分蜀郡西部为属国都尉。京师及郡国三地震。
三年春二月丙子，东巡狩。丁丑，告陈留太守，祠南顿君、光武皇帝于济阳，复济阳今年田租、刍稿。庚寅，遣使者祠唐尧于成阳。戊子，济南上言，凤皇集台县丞霍收舍树上。赐台长帛五十匹、丞二十匹、尉半之、吏卒人三匹。凤皇所过亭部，无出今年田租。赐男子爵，人二级。辛卯，幸太山，柴告岱宗。齐王无忌、北海王翼、乐安王延来朝。壬辰，宗祀五帝于汶上明堂。癸巳，告祀二祖、六宗，劳赐郡、县，作乐。
三月甲午，陈王崇薨。戊戌，祀孔子及七十二弟子于阙里，自鲁相、令、丞、尉及孔氏亲属、妇女、诸生悉会，赐褒成侯以下帛各有差。还，幸东平，至东郡，历魏郡、河内。壬戌，车驾还京师，幸太学。是日，太尉杨震免。
夏四月乙丑，车驾入宫，假于祖祢。壬戌，沛国言甘露降丰县。戊辰，光禄勋冯石为太尉。
五月，南匈奴左曰逐王叛，使匈奴中郎将马翼讨破之。曰南徼外蛮夷内属。
六月，鲜卑寇玄菟。庚午，阆中山崩。辛未，扶风言白鹿见雍。辛巳，遣侍御史分行青、冀二州灾害，督录盗贼。
秋七月丁酉，初复右校、左校令丞官。
日南徼外蛮豪帅诣阙贡献。
冯翊言甘露降频阳、衙。颍川上言木连理。白鹿、麒麟见阳翟。鲜卑寇高柳。梁王坚薨。
八月辛已，大鸿胪耿宝为大将军。戊子，颍川上言麒麟一、白虎二见阳翟。
九月丁酉，废皇太子保为济阴王。
乙巳，诏郡国中都官死罪系囚减罪一等，诣敦煌、陇西及度辽营；其右趾以下及亡命者赎，各有差。辛亥，济南上言黄龙见历城。庚申晦，日有食之。
冬十月，行幸长安。壬午，新丰上言凤皇集西界亭。丁亥，会三辅守、令、掾史于长安，作乐。闰月乙未，祠高庙，遂有事十一陵，历观上林、昆明池。遣使者祠太上皇于万年，以中牢祠萧何、曹参、霍光。十一月乙丑，至自长安。
十二月乙未，琅邪言黄龙见诸县。
是岁，京师及郡国二十三地震；三十六雨水，疾风，雨雹。
四年春正月壬午，东郡言黄龙二、麒麟一见濮阳。
二月乙亥，下邳王衍薨。甲辰，南巡狩。
三月戊午朔，日有食之。庚申，幸宛，帝不豫。辛酉，令大将军耿宝行太尉事。祠章陵园庙，告长沙、零陵太守，祠定王、节侯、郁林府君。乙丑，自宛还。丁卯，幸叶，帝崩于乘舆，年三十二。秘不敢宣，所在上食问起居如故。庚午，还宫。辛未夕，乃发丧。尊皇后为皇太后。太后临朝，以后兄大鸿胪阎显为车骑将军，定策禁中，立章帝孙济北惠王寿子北乡侯懿。甲戌，济南王香薨。乙酉，北乡侯即皇帝位。
夏四月丁酉，太尉冯石为太傅，司徒刘熹为太尉，参录尚书事；前司空李郃为司徒。辛卯，大将军耿宝、中常侍樊丰、侍中谢惲、周广、乳母野王君王圣，坐相阿党，丰、惲、广下狱死，宝自杀，圣徙雁门。己酉，葬孝安皇帝于恭陵。庙曰恭宗。
六月乙巳，大赦天下。诏先帝巡狩所幸，皆半入今年田租。
秋七月，西域长史班勇击车师后王，斩之。丙午，东海王肃薨。
冬十月丙午，越巂山崩。辛亥，少帝薨。是冬，京师大疫。
论曰：孝安虽称尊享御，而权归邓氏，至乃损彻膳服，克念政道。然令自房帷，威不逮远，始失根统，归成陵敝。遂复计金授官，移民逃寇，推咎台衡，以答天眚。既云哲妇，亦 惟家之索 矣。
赞曰：安德不升，秕我王度。降夺储嫡，开萌邪蠹。冯石承欢，杨公逢怒。彼日而微，遂祲天路。
