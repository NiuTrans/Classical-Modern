地震山崩地陷大风拔树螟牛疫
《五行传》曰 治宫室，饰台榭，内淫乱，犯亲戚，侮父兄，则稼穑不成。 谓土失其性而为灾也。又曰： 思心不容，是谓不圣。厥咎F178，厥罚恒风，厥极凶短折。时则有脂夜之妖，时则有华孽，时则有牛祸，时则有心腹之疴，时则有黄眚、黄祥，惟金、水、木、火B928土。 华孽，刘歆传为蠃虫之孽，谓螟属也。
世祖建武二十二年九月，郡国四十二地震，南阳尤甚，地裂压杀人。其后武谿蛮夷反，为寇害，至南郡，发荆州诸郡兵，遣武威将军刘尚击之，为夷所围，复发兵赴之，尚遂为所没。
章帝建初元年三月甲寅，山阳、东平地震。
和帝永元四年六月丙辰，郡国十三地震。《春秋汉含孳》曰： 女主盛，臣制命，则地动坼，畔震起，山崩沦。 是时，窦太后摄政，兄窦宪专权，将以是受祸也。后五日，诏收宪印绶，兄弟就国，逼迫皆自杀。五年二月戊午，陇西地震。懦说民安土者也，将大动，行大震。九月，匈奴单于於除鞬叛，遣使发边郡兵讨之。七年九月癸卯，京都地震。儒说奄官无阳施，犹妇人也。是时和帝与中常侍郑众谋夺窦氏权，德之，因任用之，及幸常侍蔡伦，二人始并用权。九年三月庚辰，陇西地震。闰月，塞外羌犯塞，杀略吏民，使征西将军刘尚击之。
安帝永初元年，郡国十八地震。李固曰： 地者阴也，法当安静。今乃越阴之职，专阳之政，故应以震动。 是时，邓太后摄政专事，讫建光中，太后崩，安帝乃得制政，于是阴类并胜，西羌乱夏，连十余年。二年，郡国十二地震。三年十二月辛酉，郡国九地震。四年三月癸巳，郡国四地震。五年正月丙戌，郡国十地震。七年正月壬寅，二月丙午，郡国十八地震。
元初元年，郡国十五地震。二年十一月庚申，郡国十地震。三年二月，郡国十地震。十一月癸卯，郡国九地震。四年，郡国十三地震。五年，郡国十四地震。六年二月乙巳，京都、郡国四十二地震，或地坼裂，涌水，坏败城郭、民室屋，压杀人。冬，郡国八地震。
永宁元年，郡国二十三地震。
建光元年九月己丑，郡国三十五地震，或地坼裂，坏城郭室屋，压杀人。是时，安帝不能明察，信宫人及阿母圣等谗言，破坏邓太后家，于是专听信圣及宦者，中常侍江京、樊丰等皆得用权。
延光元年七月癸卯，京都、郡国十三地震。九月戊申，郡国二十七地震。二年，京都、郡国三十二地震。三年，京都、郡国二十三地震。是时，以谗免太尉杨震，废太子。四年十一月丁巳，京都、郡国十六地震。时安帝既崩，阎太后摄政，兄弟阎显等并用事，遂斥安帝子。更征诸国王子，未至，中黄门遂诛显兄弟。
顺帝永建三年正月丙子，京都、汉阳地震。汉阳屋坏杀人，地坼涌水出。是时，顺帝阿母宋娥及中常侍张昉等用权。
阳嘉二年四月己亥，京都地震，是时，爵号宋娥为山阳君。四年十二月甲寅。京都地震。
永和二年四月丙申，京都地震。是时宋娥构奸诬罔，五月事觉，收印绶，归田里。十一月丁卯，京都地震。是时，太尉王龚以中常侍张昉等专弄国权，欲奏诛之，时龚宗亲有以杨震行事谏之止云。三年二月乙亥，京都、金城、陇西地震裂，城郭、室屋多坏，压杀人。闰月己酉，京都地震。十月，西羌二千余骑入金城塞，为凉州害。四年三月乙亥，京都地震。五年二月戍申，京都地震。
建康元年正月，凉州部郡六地震。从去年九月以来至四月，凡百八十地震，山谷坼裂，坏败城寺，伤害人、物。三月，护羌校尉赵冲为叛胡所杀。九月丙午，京都地震。是时，顺帝崩，梁太后摄政，欲为顺帝作陵，制度奢广，多坏吏民冢。尚书栾巴谏事，太后怒。癸卯，诏书收巴下狱，欲杀之。丙午，地震，于是太后乃出巴，免为庶人。
桓帝建和元年四月庚寅，京都地震。九月丁卯，京都地震。是时，梁太后摄政，兄冀持权。至和平元年，太后崩，然冀犹秉政专事，至延熹二年，乃诛灭。三年九月己卯，地震，庚寅又震。
元嘉元年十一月辛巳，京都地震。二年正月丙辰，京都地震。十月乙亥，京都地震。
永兴二年二月癸卯，京都地震。
永寿二年十二月，京都地震。
延熹四年，京都、右扶风、凉州地震。五年五月乙亥，京都地震。是时，桓帝与中常侍单超等谋诛除梁冀，听之，并使用事专权。又邓皇后本小人，性行无恒，苟有颜色，立以为后，后卒坐执左道废，以忧死。八年九月丁未，京都地震。
灵帝建宁四年二月癸卯，地震。是时，中常侍曹节、王甫等皆专权。
熹平二年六月，地震。六年十月辛丑，地震。
光和元年二月辛未，地震。四月丙辰，地震。灵帝时宦者专恣。二年三月，京兆地震。三年自秋至明年春，酒泉表氏地八十余动，涌水出，城中官寺民舍皆顿。县易处，更筑城郭。
献帝初平二年六月丙戌，地震。
兴平元年六月丁丑，地震。
和帝永元元年七月，会稽南山崩。会稽，南方大名山也。京房《易传》曰： 山崩，阴乘阳，弱胜强也。 刘尚以为山阳，君也；水阴，民也；君道崩坏，百姓失所也。刘歆以为崩犹弛也。是时，窦太后摄政，兄窦宪专权。七年七月，赵国易阳地裂。京房《易传》曰： 地裂者，臣下分离，不肯相从也。 是时，南单于众乖离，汉军追讨。十二年夏，闰四月戊辰，南郡秭归山高四百丈崩，填溪，杀百余人。明年冬，巫蛮夷反，遣使募荆州吏民万余人击之。
元兴元年五月癸酉，右扶风雍地裂。是后西羌大寇凉州。
殇帝延平元年五月壬辰，河东垣山崩。是时，邓太后专政。秋八月，殇帝崩。
安帝永初元年六月丁巳，河东杨地陷。东西百四十步，南北百二十步，深三丈五尺。六年六月壬辰，豫章员谿原山崩，各六十三所。
元初元年三月己卯，日南地坼，长百八十二里。其后三年正月，苍梧、郁林、合浦盗贼群起，劫掠吏民。二年六月，河南雒阳新城地裂。
延光二年七月，丹阳山崩四十七所。三年六月庚午，巴都阆中山崩。四年十月丙午，蜀郡越巂山崩，杀四百余人。丙午，天子会日也。是时，阎太后摄政。其十一月，中黄门孙程等杀江京，立顺帝，诛阎后兄弟，明年，阎后崩。
顺帝阳嘉二年六月丁丑，雒阳宣德亭地坼，长八十五丈，近郊地。时，李固时策，以为 阴类专恣，将有分离之象，所以附郊城者，是上帝示象以诫陛下也。 是时宋娥及中常侍各用权分争，后中常侍张逵、蘧政与大将军梁商争权，为商作飞语，欲陷之。
桓帝建和元年四月，郡国六地裂，水涌出，井溢，坏寺屋，杀人。时，梁太后摄政，兄冀枉杀李固、杜乔。三年，郡国五山崩。
和平元年七月，广汉梓潼山崩。
永兴二年六月，东海朐山崩。冬十二月，泰山、琅邪盗贼群起。
永寿三年七月，河东地裂。时，梁皇后兄冀秉政，桓帝欲自由，内患之。
延熹元年七月乙巳，左冯翊云阳地裂。三年五月甲戌，汉中山崩。是时上宠恣中常侍单超等。四年六月庚子，泰山、博尤来山判解。八年六月丙辰，缑氏地裂。
永康元年五月丙午，雒阳高平永寿亭、上党泫氏地各裂。是时，朝臣患中常侍王甫等专恣。冬，桓帝崩。明年，窦氏等欲诛常侍、黄山，不果，更为所诛。
灵帝建宁四年五月，河东地裂十二处，裂合长十里百七十步，广者三十余步，深不见底。
和帝永元五年五月戊寅，南阳大风，拔树木。
安帝永初元年，大风拔树。是时，邓太后摄政，以清河王子年少，号精耳，故立之，是为安帝。不立皇太子胜，以为安帝贤，必当德邓氏也；后安帝亲谗，废免邓氏，令郡具迫切，死者八九人，家至破坏。此为DB2DF178也。是后西羌亦大乱凉州十有余年。二年六月，京都及郡国四十大风拔树。三年五月癸酉，京都大风，拔南郊道梓树九十六枚。七年八月丙寅，京都大风拔树。
元初二年二月癸亥，京都大风拔树。六年夏四月，沛国、勃海大风，拔树三万余枚。
延光二年三月丙申，河东、颍川大风拔树。六月壬午，郡国十一大风拔树。是时，安帝亲谗，曲直不分。
三年，京都及郡国三十六大风拔树。
灵帝建宁二年四月癸巳，京都大风雨雹，拔郊道树十围已上百余枚。其后晨迎气黄郊，道于雒水西桥，逢暴风雨，道卤簿车或发盖，百官沾濡，还，不至郊；使有司行礼。迎气西郊，亦壹如此。
中平五年六月丙寅，大风拔树。
献帝初平四年六月，右扶风大风，发屋拔木。
中兴以来，脂夜之妖无录者。
章帝七八年间，郡县大螟伤稼，语在《鲁恭传》，而纪不录也。是时，章帝用窦皇后谗，害宋、梁二贵人，废皇太子。
灵帝熹平四年六月，弘农，三辅螟虫为害。是时，灵帝用中常侍曹节等谗言，禁锢海内清英之士，谓之党人。
中平二年七月，三辅螟虫为害。
明帝永平十八年，牛疫死。是岁，遣窦固等征西域，置都护、戊己校尉。固等适还而西域叛，杀都护陈睦、戊己校尉关宠。于是大怒，欲复发兴讨，会秋明帝崩，是思心不容也。
章帝建初四年冬，京都牛大疫。是时，窦皇后以宋贵人子为太子，宠幸，令人求伺贵人过隙，以谗毁之。章帝不知窦太后不善，厥咎F178也。或曰，是年六月马太后崩，士功非时兴故也。
