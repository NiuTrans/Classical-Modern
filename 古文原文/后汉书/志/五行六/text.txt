日蚀日抱日赤无光日黄珥日中黑虹贯日月蚀非其月
光武帝建武二年正月甲子朔，日有蚀之，在危八度。《日蚀说》曰： 日者，太阳之精，人君之象。君道有亏，有阴所乘，故蚀。蚀者，阳不克也。 其候杂说，《汉书·五行志》著之必矣。儒说诸侯专权，则其应多在日所宿之国。诸象附从，则多为王者事。人君改修其德，则咎害除。是时，世祖初兴，天下贼乱未除。虚、危，齐也。贼张步拥兵据齐，上遣伏隆谕步，许降。旋复叛称王，至五年中乃破。三年五月乙卯晦，日有蚀之，在柳十四度。柳，河南也。时，世祖在雒阳，赤眉降贼樊崇谋作乱，其七月发觉，皆伏诛。六年九月丙寅晦，日有蚀之。史官不见，郡以闻。在尾八度。七年三月癸亥晦，日有蚀之，在毕五度。毕为边兵。秋，隗嚣反，侵安定。冬，卢芳所置朔方、云中太守各举郡降。
十六年三月辛丑晦，日有独之，在昴七度。昂为狱事。时诸郡太守坐度田不实，世祖怒，杀十余人，然后深悔之。十七年二月乙未晦，日有蚀之，在胃九度。胃为廪仓。时诸郡新坐租之后，天下忧怖，以谷为言，故示象。或曰：胃，供养之官也。其十月，废郭皇后，诏曰 不可以奉供养 。
二十二年五月乙未晦，日有蚀之，在柳七度，京都宿也。柳为上仓，祭祀谷也，近舆鬼，舆鬼为宗庙。十九年中，有司奏请立近帝四庙以祭之，有诏 庙处所未定，且就高庙袷祭之。 至此三年，遂不立庙。有简堕心，奉祖宗之道有阙，故示象也。二十五年三月戊申晦，日有蚀之，在毕十五度。毕为边兵。其冬十月，以武谿蛮夷为寇害，伏波将军马援将兵击之。二十九年二月丁巳朔，日有蚀之，在东壁五度。东壁为文章，一名娵訾之口。先是皇子诸王各招来文章谈说之士，去年中，有人上奏： 诸王所招待者，或真伪杂，受刑罚者子孙，宜可分别。 于是上怒，诏捕诸王客，皆被以苛法，死者甚多。世祖不早为明设刑禁，一时治之过差，故天示象。世祖于是改悔，遣使悉理侵枉也。
三十一年五月癸酉晦，日有蚀之，在柳五度，京都宿也。自二十一年示象至此十年，后二年，宫车晏驾。
中元元年十一月甲子晦，日有蚀之，在斗二十度。斗为庙，主爵禄。儒说十一月甲子，时王日也，又为星纪，主爵禄，其占重。
明帝永平三年八月壬申晦，日有蚀之，在氐二度。氐为宿宫。是时明帝作北宫。八年十月壬寅晦，日有蚀之，既，在斗十一度。斗，吴也。广陵于天文属吴。后二年，广陵王荆坐谋反自杀。
十三年十月甲辰晦，日有蚀之，在尾十七度。十六年五月戊午晦，日有蚀之，在柳十五度。儒说五月戊午，犹十一月甲子也，又宿在京都，其占重。后二岁，宫车晏驾。十八年十一月甲辰晦，日有蚀之，在斗二十一度。是时，明帝既崩，马太后制爵禄，故阳不胜。
章帝建初五年二月庚辰朔，日有蚀之，在东壁八度。例在前建武二十九年。是时，群臣争经，多相非毁者。六年六月辛未晦，日有蚀之，在翼六度。翼主远客。冬，东平王苍等来朝，明年正月，苍薨。
章和元年八月乙未晦，日有蚀之。史官不见，佗官以闻。日在氐四度。
和帝永元二年二月壬午，日有蚀之。史官不见，涿郡以闻。日在奎八度。四年六月戊戌朔，日有蚀之，在七星二度，主衣裳。又曰行近轩辕，在左角，为太后族。是月十九日，上免太后兄弟窦宪等官，遣就国，选严能相，于国蹙迫自杀。七年四月辛亥朔，日有蚀之，在嘴B424，为葆旅，主收敛。儒说葆旅宫中之象，收敛贪妒之象。是岁邓贵人始人。明年三月，阴皇后立，邓贵人有宠，阴后妒忌之，后遂坐废。一曰是将入参，参、伐为斩刈。明年七月，越骑校尉冯柱捕斩匈奴温禺犊王乌居战。
十二年秋七月辛亥朔，日有蚀之，在翼八度，荆州宿也。明年冬，南郡蛮夷反，为寇。十五年四月甲子晦，日有蚀之，在东井二十二度。东井，主酒食之宿也。妇人之职，无非无仪，酒食是议。去年冬，邓皇后立，有丈夫之性，与知外事，故天示象。是年水，雨伤稼。
安帝永初元年三月二日癸酉，日有蚀之，在胃二度。胃主禀仓。是时，邓太后专政，去年大水伤稼，仓禀为虚。五年正月庚辰朔，日有蚀之，在虚八度。正月，王者统事之正日也。虚，空名也。是时邓太后摄政，安帝不得行事，俱不得其正，若王者位虚，故于正月阳不克，示象也。于是阴预乘阳，故夷狄并为寇害，西边诸郡皆至虚空。七年四月丙申晦，日有蚀之，在东井一度。
元初元年十月戊子朔，日有蚀之，在尾十度。尾为后宫。继嗣之宫也。是时上甚幸阎贵人，将立，故示不善，将为继嗣祸也。明年四月，遂立为后。后遂与江京、耿宝等共谗太子，废之。二年九月壬午晦，日有蚀之，在心四度。心为王者，明久失位也。三年三月二日辛亥，日有蚀之，在娄五度。史官不见，辽东以闻。四年二月乙已朔，日有蚀之，在奎九度。史官不见，七郡以闻。奎主武库兵。其月十八日壬戌，武库火，烧兵器也。五年八月丙申朔，日有蚀之，在翼十八度。史官不见，张掖以闻。六年十二月戊午朔，日有食之，几尽，地如昏状。在须女十一度，女主恶之。后二岁三月，邓太后崩。
永宁元年七月乙酉朔，日有蚀之，在张十五度。史官不见，酒泉以闻。
延光三年九月庚申晦，日有食之，在氐十五度。氐为宿宫。宫，中宫也。时上听中常侍江京、樊丰及阿母王圣等谗言，废皇太子。四年三月戊午朔，日有蚀之，在胃十二度。陇西、酒泉、朔方各以状上，史官不觉。
顺帝永建二年七月甲戌朔，日有蚀之，在翼九度。
阳嘉四年闰月丁亥朔，日有蚀之，在角五度。史官不见，零陵以闻。
永和三年十二月戊戌朔，日有独之，在须女十一度。史官不见，会稽以闻。明年，中常侍张逵等谋谮皇后父梁商欲作乱，推考，逵等伏诛也。五年五月己丑晦，日有蚀之，在东井三十三度。东井，三辅宿。又近舆鬼，舆鬼为宗庙。其秋，西羌为寇，至三辅陵园。六年九月辛亥晦，日有蚀之，在尾十一度。尾主后宫，继嗣之宫也。以为继嗣不兴之象。
桓帝建和元年正月辛亥朔，日有蚀之，在营室三度。史官不见，郡国以闻。是时梁太后摄政。三年四月丁卯晦，日有蚀之，在东井二十三度。例在永元十五年。东井主法，梁太后又听兄冀枉杀公卿，犯天法也。明年，太后崩。
元嘉二年七月二日庚辰，日有蚀之，在翼四度。史官不见，广陵以闻。翼主倡乐。时上好乐过。
永兴二年九月丁卯朔，日有蚀之，在角五度。角，郑宿也。十一月，泰山盗贼群起，劫杀长吏。泰山于天文属郑。
永寿三年闰月庚辰晦，日有蚀之，在七星二度。史官不见，郡国以闻，例在永元四年。后二岁，梁皇后崩，翼兄弟被诛。
延熹元年五月甲戌晦，日有蚀之，在柳七度，京都宿也。八年正月丙甲晦，日有蚀之，在营室十三度。营室之中，女主象也。其二月癸亥，邓皇后坐酗，上送暴室，令自杀，家属被诛。吕太后崩时亦然。九年正月辛卯朔，日有蚀之，在营室三度。史官不见，郡国以闻。谷永以为三朝尊者恶之。其明年，宫车晏驾。
永康元年五月壬子晦，日有蚀之，在舆鬼一度。儒说壬子淳水日，而阳不克，将有水害。其八月，六州大水，勃海海溢。
灵帝建宁元年五月丁未朔，日有蚀之。冬十月甲辰晦，日有蚀之。二年十月戊戌晦，日有蚀之。右扶风以闻。三年三月丙寅晦，日有蚀之。梁相以闻。四年三月辛酉朔，日有蚀之。
熹平二年十二月癸酉晦，日有蚀之，在虚二度。是时中常侍曹节、王甫等专权。六年十月癸丑朔，日有蚀之。赵相以闻。
光和元年二月辛亥朔，日有蚀之。十月丙子晦，日有蚀之，在箕四度。箕为后宫口舌。是月，上听谗废宋皇后。二年四月甲戌朔，日有蚀之。四年九月庚寅朔，日有蚀之，在角六度。
中平三年五月壬辰晦，日有蚀之。六年四月丙午朔，日有蚀之。其月浃辰，宫车晏驾。
献帝初平四年正月甲寅朔，日有蚀之，在营室四度。是时，李C765、郭汜专政。
兴平元年六月乙巳晦，日有蚀之。
建安五年九月庚午朔，日有蚀之。六年二月丁卯朔，日有蚀之。
十三年十月癸未朔，日有蚀之，在尾十二度。十五年二月乙巳朔，日有蚀之。十七年六月庚寅晦，日有蚀之。
二十一年五月己亥朔，日有蚀之。二十四年二月壬子晦，日有蚀之。
凡汉中兴十二世，百九十六年，日蚀七十二：朔三十二，晦三十七，月二日三。
光武建武七年四月丙寅，日有晕抱，白虹贯晕，在毕八度。毕为边兵。秋，隗嚣反，侵安定。
灵帝时，日数出东方，正赤如血，无光，高二丈余乃有景。且入西方，去地二丈，亦如之。其占曰，事天不谨，则日月赤。是时，月出入去地二三丈，皆赤如血者数矣。
光和四年二月己巳，黄气抱日，黄白珥在其表。
中平四年三月丙申，黑气大如瓜，在日中。五年正月，日色赤黄，中有黑气如飞鹊，数月乃销。
六年二月乙未，白虹贯日。
献帝初平元年二月壬辰，白虹贯日。
桓帝永寿三年十二月壬戌，月蚀非其月。
延熹八年正月辛巳，月蚀非其月。
赞曰：皇极惟建，五事克端。罚咎入B928，逆乱浸干。火下水腾，木弱金酸。妖岂或妄，气炎以观。
