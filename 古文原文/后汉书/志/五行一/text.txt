貌不恭淫雨服妖雞祸青眚屋自坏讹言旱谣狼食人
《五行传》说及其占应，《汉书·五行志》录之详矣。故泰山太守应劭、给事中董巴、散骑常侍谯周并撰建武以来灾异。今合而论之，以续《前志》云。
《五行传》曰： 田猎不宿，饮食不享，出入不节，夺民农时，及有奸谋，则木不曲直。 谓木失其性而为灾也。又曰： 貌之不恭，是谓不肃。厥咎狂，厥罚恒雨，厥极恶。时则有服妖，时则有龟孽，时则有鸡祸，时则有下体生上之疴，时则有青眚、青祥，惟金B928木。 说云：气之相伤谓之B928
建武元年，赤眉贼率樊崇、逢安等共立刘盆子为天子。然崇等视之如小兒，百事自由，初不恤录也。后正旦至，君臣欲共飨，既坐，酒食未下，群臣更起，乱不可整。时，大司农杨音案剑怒曰： 小兒戏尚不如此！ 其后遂破坏，崇、安等皆诛死。唯音为关内侯，以寿终。
光武崩，山阳王荆哭不哀，作飞书与东海王，劝使作乱。明帝以荆同母弟，太后在，故隐之。后徙王广陵，荆遂坐复谋反自杀也。
章帝时，窦皇后兄宪以皇后甚幸于上，故人人莫不畏宪。宪于是强请夺沁水长公主田，公主畏宪，与之，宪乃贱顾之。后上幸公主田，觉之，问宪，宪又上言借之。上以后故，但谴敕之，不治其罪。后章帝崩，窦太后摄政，宪秉机密，忠直之臣与宪忤者，宪多害之，其后宪兄弟遂皆被诛。
桓帝时，梁冀秉政，兄弟贵盛自恣，好驱驰过度，至于归家，犹驰驱入门，百姓号之曰 梁氏灭门驱驰 。后遂诛灭。
和帝永元十年、十三年、十四年、十五年，皆淫雨伤稼。
安帝元初四年秋，郡国十淫雨伤稼。
永宁元年，郡国三十三淫雨伤稼。
建光元年，京都及郡国二十九淫雨伤稼。是时羌反久未平，百姓屯戍，不解愁苦。
延光元年，郡国二十七淫雨伤稼。
二年，郡国五连雨伤稼。
顺帝永建四年，司隶、荆、豫、兗、冀部淫雨伤稼。
六年，冀州淫雨伤稼。
桓帝延熹二年夏，霖雨五十余日。是时，大将军梁冀秉政，谋害上所幸邓贵人母宣，冀又擅杀议郎邴尊。上欲诛冀，惧其持权日久，威势强盛，恐有逆命，害及吏民，密与近臣中常侍单超等图其方略。其年八月，冀卒伏罪诛灭。
灵帝建宁元年夏，霖雨六十余日。是时，大将军窦武谋变废中官。其年九月，长乐五官史朱瑀等共与中常侍曹节起兵，先诛武，交兵阙下，败走，追斩武兄弟，死者数百人。
熹平元年夏，霖雨七十余日。是时，中常侍曹节等，共诬白勃海王悝谋反，其十月诛悝。
中平六年夏，霖雨八十余日。是时，灵帝新弃群臣，大行尚在梓宫，大将军何进与佐军校尉袁绍等共谋欲诛废中官。下文陵毕，中常侍张让等共杀进，兵战京都，死者数千。
更始诸将军过雒阳者数十辈，皆帻而衣妇人衣绣拥B37E。时，智者见之，以为服之不中，身之灾也，乃奔入边郡避之。是服妖也。其后更始遂为赤眉所杀。
桓帝元嘉中，京都妇女作愁眉、啼妆、堕马髻、折要步、齲齿笑。所谓愁眉者，细而曲折。啼妆者，薄拭目下，若啼处。堕马髻者，作一边。折要步者，足不在体下。齲齿笑者，若齿痛，乐不欣欣。始自大将军梁冀家所为，京都歙然，诸夏皆放效。此近服妖也。梁冀二世上将，婚媾王室，大作威福，将危社稷。天诫若曰：兵马将往收捕，妇女忧愁，DD22眉啼泣，吏卒掣顿，折其要脊，令髻倾邪，虽强语笑，无复气味也。到延熹二年，举宗诛夷。
延熹中，梁冀诛后，京都帻颜短耳长，短上长下。时中常侍单超、左悺、徐璜、具瑗、唐衡在帝左右，纵其奸慝。海内愠曰：一将军死，五将军出。家有数侯，子弟列布州郡，宾客杂袭腾翥，上短下长，与梁冀同占。到其八年，桓帝因日蚀之变，乃拜故司徒韩寅为司隶校尉，以次诛鉏，京都正清。
延熹中，京都长者皆著木屐；妇女始嫁，至作漆画五采为系。此服妖也。到九年，党事始发，传黄门北寺，临时惶惑，不能信天任命，多有逃走不就考者，九族拘系，及所过历，长少妇女皆被桎梏，应木屐之象也。
灵帝建宁中，京都长者皆以苇方笥为妆具，下士尽然。时有识者窃言：苇方笥，郡国谳箧也；今珍用之，此天下人皆当有罪谳于理官也。到光和三年癸丑赦令诏书，吏民依党禁锢者赦除之，有不见文，他以类比疑者谳。于是诸有党郡皆谳廷尉，人名悉入方笥中。
灵帝好胡服、胡帐、胡床、胡坐、胡饭、胡空侯、胡笛、胡舞，京都贵戚皆竞为之。此服妖也。其后董卓多拥胡兵，填塞街衢，虏掠宫掖，发掘园陵。
灵帝于宫中西园驾四白驴，躬自操辔，驱驰周旋，以为大乐。于是公卿贵戚转相放效，至乘辎軿以为骑从，互相侵夺，贾与马齐。案《易》曰： 时乘六龙以御天。 行天者莫若龙，行地者莫若马。《诗》云： 四牡骙々，载是常服。  檀车煌煌，四牡彭彭。 夫驴乃服重致远，上下山谷，野人之所用耳，何有帝王君子而骖服之乎！迟钝之畜，而今贵之。天意若曰：国且大乱，贤愚倒植，凡执政者皆如驴也。其后董卓陵虐王室，多援边人以充本朝，胡夷异种，跨蹈中国。
熹平中，省内冠狗带绶，以为笑乐。有一狗突出，走入司徒府门，或见之者，莫不惊怪。京房《易传》曰： 君不正，臣欲篡，厥妖狗冠出。 后灵帝宠用便嬖子弟，永乐宾客、鸿都群小，传相汲引，公卿牧守，比肩是也。又遣御史于西邸卖官，关内侯顾五百万者，赐与金紫；诣阙上书占令长，随县好丑，丰约有贾。强者贪如豺虎，弱者略不类物，实狗而冠者也。司徒，古之丞相，壹统国政。天戒若曰：宰相多非其人，尸禄素餐，莫能据正持重，阿意曲从。今在位者皆如狗也，故狗走入其门。
灵帝数游戏于西园中，令后宫采女为客舍主人，身为商贾服。行至舍，采女下酒食，因共饮食以为戏乐。此服妖也。其后天下大乱。
献帝建安中，男子之衣，好为长躬而下甚短，女子好为长裙而上甚短。时益州从事莫嗣以为服妖，是阳无下而阴无上也，天下未欲平也。后还，遂大乱。
灵帝光和元年，南宫侍中寺雌鸡欲化雄，一身毛皆似雄，但头冠尚未变。诏以问议郎蔡邕。邕对曰： 貌之不恭，则有鸡祸。宣帝黄龙元年，未央宫雌鸡化为雄，不鸣无距。是岁元帝初即位，立王皇后。至初元元年，丞相史家雌鸡化为雄，冠距鸣将。是岁后父禁为阳平侯，女立为皇后。至哀帝晏驾，后摄政，王莽以后兄子为大司马，由是为乱。臣窃推之：头，元首，人君之象。今鸡一身已变，未至于头，而上知之，是将有其事而不遂成之象也。若应之不精，政无所改，头冠或成，为患兹大。 是后张角作乱称黄巾，遂破坏。四方疲于赋役，多叛者。上不改政，遂至天下大乱。
桓帝永兴二年四月丙午，光禄勋吏舍壁下夜有青气，视之，得玉钩、B94B各一。钩长七寸二分，B94B周五寸四分，身中皆雕镂。此青祥也，玉，金类也。七寸二分，商数也。五寸四分，徵数也。商为臣，徵为事，盖为人臣引决事者不肃，将有祸也。是时梁冀秉政专恣，后四岁，梁氏诛灭也。
延熹五年，太学门无故自坏。襄楷以为太学前疑所居，其门自坏，文德将丧，教化废也。是后天下遂至丧乱。
永康元年十月壬戌，南宫平城门内屋自坏。金B928木，木动也。其十二月，宫车晏驾。
灵帝光和元年，南宫平城门内屋、武库屋及外东垣屋前后顿坏。蔡邕对曰： 平城门，正阳之门，与宫连，郊祀法驾所由从出，门之最尊者也。武库，禁兵所藏。东桓，库之外障。《易传》曰： 小人在位，上下咸悖，厥妖城门内崩。 《潜潭巴》曰： 宫瓦自堕，诸侯强陵主。 此皆小人显位乱法之咎也。 其后黄巾贼先起东方，库兵大动。皇后同父兄何进为大将军，同母弟苗为车骑将军，兄弟并贵盛，皆统兵在京都。其后进欲诛废中官，为中常侍张让、段珪等所杀，兵战宫中阙下，更相诛灭，天下兵大起。
三年二月，公府驻驾庑自坏，南北三十余间。
中平一年二月癸亥，广阳城门外上屋自坏也。
献帝初平二年三月，长安宣平城门外屋无故自坏。至三年夏，司徒王允使中郎将吕布杀太师董卓，夷三族。
兴平元年十月，长安市门无故自坏。至二年春，李C765、郭汜斗长安中，C765追劫天子，移置C765坞，尽烧宫殿、城门、官府、民舍，放兵寇抄公卿以下。冬，天子东还雒阳，C765、汜追上到曹阳，虏掠乘舆辎重，杀光禄勋邓渊、廷尉宣璠、少府田邠等数十人。
《五行传》曰： 好攻战，轻百姓，饰城郭，侵边境，则金不从革。 谓金失其性而为灾也。又曰： 言之不从，是谓不B06C。厥咎僭，厥罚恒阳，厥极忧。时则有诗妖，时则有介虫之孽，时则有犬祸，时则有口舌之疴，时则有白眚、白祥、惟木B928金。 介虫，刘歆传以为毛虫。B06C，治也。
安帝永初元年十一月，民讹言相惊，司隶、并、冀州民人流移。时，邓太皇专政。妇人以顺为道，故《礼》 夫死从子 之命。今专主事，此不从而僭也。
世祖建武五年夏，旱。《京房传》曰： 欲德不用，兹谓张，厥灾荒，其旱阴云不雨，变而赤，因四阴。众出过时，兹谓广，其旱不生。上下皆蔽，兹谓隔，其旱天赤三月，时有雹杀飞禽。上缘求妃，兹谓僭，其旱三月大温亡云。君高台府，兹谓犯，阴侵阳，其旱万物根死，有火灾。庶位逾节，兹谓僭，其旱泽物枯，为火所伤。 是时，天下僭逆者未尽诛，军多过时。
章帝章和二年夏，旱。时，章帝崩后，窦太后兄弟用事奢僭。
和帝永元六年秋，京都旱。时，雒阳有冤囚，和帝幸雒阳寺，录囚徒，理冤囚，收令下狱抵罪。行未还宫，澍雨降。
安帝永初六年夏，旱。七年夏，旱。
元初元年夏，旱。二年夏，旱。六年夏，旱。
顺帝永建三年夏，旱。五年夏，旱。
阳嘉二年夏，旱。时，李固对策，以为奢僭所致也。
冲帝永熹元年夏，旱。时，冲帝幼崩，太尉李固劝太后兄梁冀立嗣帝，择年长有德者，天下赖之，则功名不朽。年幼未可知，如后不善，悔无所及。时太后及冀贪立年幼，欲久自传，遂立质帝，八岁。此不用德。
桓帝元嘉元年夏，旱。是时，梁冀秉政，妻、子并受封，宠逾节。
延熹元年六月，旱。
灵帝熹平五年夏，旱。六年夏，旱。
光和五年夏，旱。六年夏，旱。是时，常侍、黄门僭作威福。
献帝兴平元年秋，长安旱。是时，李C765、郭汜专权纵事。
更始时，南阳有童谣曰： 谐不谐，在赤眉。得不得，在河北。 是时，更始在长安，世祖为大司马平定河北。更始大臣并僭专权，故谣妖作也。后更始遂为赤眉所杀，是更始之不谐在赤眉也。世祖自河北兴。
世祖建武六年，蜀童谣曰： 黄牛白腹，五铢当复。 是时，公孙述僭号于蜀，时人窃言王莽称黄，述欲继之，故称白；五铢，汉家货，明当复也。述遂诛灭。
王莽末，天水童谣曰： 出吴门，望缇群。见一蹇人，言欲上天；令天可上，地上安得民！ 时，隗嚣初起兵于天水，后意稍广，欲为天子，遂破灭，嚣少病蹇。吴门，冀郭门名也。缇群，山名也。
顺帝之末，京都童谣曰： 直如弦，死道边。曲如钩，反封侯。 案顺帝即世，孝质短祚，大将军梁冀贪树疏幼，以为己功，专国号令，以赡其私。太尉李固以为清河王雅性聪明，敦诗悦礼，加又属亲，立长则顺，置善则固。而冀建白太后，策免固，征蠡吾侯，遂即至尊。固是日幽毙于狱，暴尸道路，而太尉胡广封安乐乡侯、司徒赵戒厨亭侯、司空袁汤安国亭侯云。
桓帝之初，天下童谣曰： 小麦青青大麦枯，谁当获者妇与姑。丈人何在西击胡，吏买马，君具车，请为诸君鼓咙胡。 案元嘉中凉州诸羌一时俱反，南入蜀、汉，东抄三辅，延及并、冀，大为民害。命将出众，每战常负，中国益发甲卒，麦多委弃，但有妇女获刈之也。吏买马，君具车者，言调发重及有秩者也。请为诸君鼓咙胡者，不敢公言，私咽语。
桓帝之初，京都童谣曰： 城上乌，尾毕逋，公为吏，子为徒。一徒死，百乘车。车班班，入河间。河间姹女工数钱，以钱为室金为堂。石上慊慊舂黄粱。梁下有悬鼓，我欲击之丞卿怒。 案此皆谓为政贪也。城上乌，尾毕逋者，处高利独食，不与下共，谓人主多聚敛也。公为吏，子为徒者，言蛮夷将叛逆，父既为军吏，其子又为卒徒往击之也。一徒死，百乘车者，言前一人往讨胡既死矣，后又遣百乘车往。车班班，入河间者，言上将崩，乘舆班班入河间迎灵帝也。河间姹女工数钱，以钱为室金为堂者，灵帝既立，其母永乐太后好聚金以为堂也。石上慊慊舂黄粱者，言永乐虽积金钱，慊慊常苦不足，使人舂黄粱而食之也。梁下有悬鼓，我欲击之丞卿怒者，言永乐主教灵帝，使卖官受钱，所禄非其人，天下忠笃之士怨望，欲击悬鼓以求见，丞卿主鼓者，亦复谄顺，怒而止我也。
桓帝之初，京都童谣曰： 游平卖印自有平，不辟豪贤及大姓。 案到延熹之末，邓皇后以谴自杀，乃以窦贵人代之，其父名武字游平，拜城门校尉。及太后摄政，为大将军，与太傅陈蕃合心戮力，惟德是建，印绶所加，咸得其人，豪贤大姓，皆绝望矣。
桓帝之末，京都童谣曰： 茅田一顷中有井，四方纤纤不可整。嚼复嚼，今年尚可后年铙。 案《易》曰： 拔茅茹以其汇，征吉。 茅喻群贤也。井者，法也。于时中常侍管霸、苏康憎疾海内英哲，与长乐少府刘嚣、太常许咏、尚书柳分、寻穆、史佟、司隶唐珍等，代作脣齿。河内牢川诣阙上书： 汝、颍、南阳，上采虚誉，专作威福；甘陵有南北二部，三辅尤甚。 由是传考黄门北寺，始见废阁。茅田一顷者，言群贤众多也。中有井者，言虽厄穷，不失其法度也。四方纤纤不可整者，言奸慝大炽，不可整理。嚼复嚼者，京都饮酒相强之辞也。言食肉者鄙，不恤王政，徒耽宴饮歌呼而已也。今年尚可者，言但禁锢也。后年铙者，陈、窦被诛，天下大坏。
桓帝之末，京都童谣曰： 白盖小车何延延。河间来合谐，河间来合谐！ 案解犊亭属饶阳河间县也。居无几何而桓帝崩，使者与解犊侯皆白盖车从河间来。延延，众貌也。是时御史刘EA52建议立灵帝，以EA52为侍中，中常侍侯览畏其亲近，必当间己，白拜EA52泰山太守，因令司隶迫促杀之。朝廷少长，思其功效，乃拔用其弟郃，致位司徒，此为合谐也。
灵帝之末，京都童谣曰： 侯非侯，王非王，千乘万骑上北芒。 案到中平六年，史侯登蹑至尊，献帝未有爵号，为中常侍段珪等数十人所执，公卿百官皆随其后，到河上，乃得来还。此为非侯非王上北芒者也。
灵帝中平中，京都歌曰： 承乐世董逃，游四郭董逃，蒙天恩董逃，带金紫董逃，行谢恩董逃，整车骑董逃，垂欲发董逃，与中辞董逃，出西门董逃，瞻宫殿董逃，望京城董逃，日夜绝董逃，心摧伤董逃。 案 董 谓董卓也，言虽跋扈，纵其残暴，终归逃窜，至于灭族也。
献帝践祚之初，京都童谣曰： 千里草，何青青。十日卜，不得生。 案千里草为董，十日卜为卓。凡别字之体，皆从上起，左右离合，无有从下发端者也。今二字如此者，天意若曰：卓自下摩上，以臣陵君也。青青者，暴盛之貌也。不得生者，亦旋破亡。
建安初，荆州童谣曰： 八九年间始欲衰，至十三年无孑遗。 言自中兴以来，荆州无破乱，及刘表为牧，民又丰乐，至此逮八九年。当始衰者，谓刘表妻当死，诸将并零落也。十三年无孑遗者，言十三年表又当死，民当移诣冀州也。
顺帝阳嘉元年十月中，望都蒲阴狼杀童兒九十七人。时，李固对策，引京房《易传》曰 君将无道，害将及人，去之深山以全身，厥妖狼食人 。陛下觉寤，比求隐滞，故狼灾息。
灵帝建宁中，群狼数十头入晋阳南城门啮人。
