大水水变色大寒雹冬雷山鸣鱼孽蝗
《五行传》曰： 简宗庙，不祷祠，废祭祀，逆天时，则水不润下 谓水失其性而为灾也。又曰： 听之不聪，是谓不谋。厥咎急，厥罚恒寒，厥极贫。时则有鼓妖，时则有鱼孽，时则有豕祸，时则有耳疴，时则有黑眚、黑祥，惟火B928水。 鱼孽，刘歆传以为介虫之孽，谓蝗属也。
和帝永元元年七月，郡国九大水，伤稼。京房《易传》曰： 颛事有知，诛罚绝理，厥灾水。其水也，雨杀人，陨霜，大风，天黄。饥而不损，兹谓泰，厥水水杀人。辟遏有德，兹谓狂，厥水水流杀人，已水则地生虫。归狱不解，兹谓追非，厥水寒杀人。追诛不解，兹谓不理，厥水五谷不收。大败不解，兹谓皆阴，厥水流入国邑，陨霜杀谷。 是时，和帝幼，窦太后摄政，其兄窦宪干事，及宪诸弟皆贵显，并作威虣虐，尝所怨恨，辄任客杀之。其后窦氏诛灭。
十二年六月，颍川大水，伤稼。是时，和帝幸邓贵人，阴有欲废阴后之意，阴后亦怀恚怨。一曰，先是恭怀皇后葬礼有阙，窦太后崩后，乃改殡梁后，葬西陵，征舅三人皆为列侯，位特进，赏赐累千金。
殇帝延平元年五月，郡国三十七大水，伤稼。董仲舒曰： 水者，阴气盛也。 是时，帝在襁抱，邓太后专政。
安帝永初元年冬十月辛酉，河南新城山水虣出，突坏民田，坏处泉水出，深三丈。是时司空周章等以邓太后不立皇太子胜而立清河王子，故谋欲废置。十一月，事觉，章等被诛。是年郡国四十一水出，漂没民人。《谶》曰： 水者，纯阴之精也。阴气盛洋溢者，小人专制擅权，妒疾贤者，依公结私，侵乘君子，小人席胜，失怀得志，故涌水为灾。 
二年，大水。三年，大水。四年，大水。五年，大水。六年，河东池水变色，皆赤如血。是时，邓太后犹专政。
延光三年，大水，流杀民人，伤苗稼。是时安帝信江京、樊丰及阿母王圣等谗言，免太尉杨震，废皇太子。
质帝本初元年五月，海水溢乐安、北海，溺杀人、物。是时帝幼，梁太后专政。
桓帝建和二年七月，京师大水。去年冬，梁冀枉杀故太尉李固、杜乔。三年八月，京都大水。是时，梁太后犹专政。
永兴元年秋，河水溢，漂害人、物。二年六月，彭城泗水增长，逆流。
永寿元年六月，雒水溢至津阳城门，漂流人、物。是时梁皇后兄冀秉政，疾害忠直，威权震主。后遂诛灭。
延熹八年四月，济北河水清。九年四月，济阴、东郡、济北、平原河水清。襄楷上言： 河者诸侯之象，清者阳明之征，岂独诸侯有规京都计邪？ 其明年，宫车晏驾，征解犊亭侯为汉嗣，即尊位，是为孝灵皇帝。
永康元年八月，六州大水，勃海海溢，没杀人。是时，桓帝奢侈淫祀，其十一月崩，无嗣。
灵帝建宁四年二月，河水清。五月，山水大出，漂坏庐舍五百余家。
熹平二年六月，东莱、北海海水溢出，漂没人物。三年秋，雒水出。四年夏，郡国三水，伤害秋稼。
光和六年秋，金城河溢，水出二十余里。
中平五年，郡国六水大出。
献帝建安二年九月，汉水流，害民人。是时，天下大乱。十八年六月，大水。二十四年八月，汉水溢流，害民人。
庶征之恒寒。
灵帝光和六年冬，大寒，北海、东莱、琅邪井中冰厚尺余。
献帝初平四年六月，寒风如冬时。
和帝永元五年六月，郡国三雨雹，大如鸡子。是时和帝用酷吏周纡为司隶校尉，刑诛深刻。
安帝永初元年，雨雹。二年，雨雹，大如鸡子。三年，雨雹，大如雁子，伤稼。刘向以为雹，阴胁阳也。是时邓太后以阴专阳政。
元初四年六月戊辰，郡国三雨雹，大如杅杯及鸡子，杀六畜。
延光元年四月，郡国二十一雨雹，大如鸡子，伤稼。是时安帝信谗，无辜死者多。三年，雨雹，大如鸡子。
桓帝延熹四年五月己卯，京都雨雹，大如鸡子。是时，桓帝诛杀过差，又宠小人。七年五月己丑，京都雨雹。是时，皇后邓氏僭侈，骄恣专幸。明年废，以忧死，其家皆诛。
灵帝建宁二年四月，雨雹。四年五月，河东雨雹。
光和四年六月，雨雹，大如鸡子。是时，常侍、黄门用权。
中平二年四月庚戌，雨雹，伤稼。
献帝初平四年六月，右扶风雹如斗。
和帝元兴元年冬十一月壬午，郡国四冬雷。是时皇子数不遂，皆隐之民间。是岁，宫车晏驾，殇帝生百余日，立以为君；帝兄有疾，封为平原王，卒，皆夭无嗣。
殇帝延平元年九月乙亥，陈留雷，有石陨地四。
安帝永初六年十月丙戌，郡六冬雷。七年十月戊子，郡国三冬雷。
元初元年十月癸巳，郡国三冬雷。三年十月辛亥，汝南、乐浪冬雷。四年十月辛酉，郡国五冬雷。六年十月丙子，郡国五冬雷。
永宁元年十月，郡国七冬雷。
建光元年十月，郡国七冬雷。
延光四年，郡国十九冬雷。是时，太后摄政，上无所与。太后既崩，阿母王圣及皇后兄阎显兄弟更秉威权，上遂不亲万机，从容宽仁任臣下。
桓帝建和三年六月乙卯，雷震宪陵寝屋。先是梁太后听兄冀枉杀李固、杜乔。
灵帝熹平六年冬十月，东莱冬雷。
中平四年十二月晦，雨水，大雷电。雹。
献帝初平三年五月丙申，无云而雷。四年五月癸酉，无云而雷。
建安七八年中，长沙醴陵县有大山，常大鸣如牛呴声，积数年。后豫章贼攻没醴陵县，杀略吏民。
灵帝熹平二年，东莱海出大鱼二枚，长八九丈，高二丈余。明年，中山王暢、任城王博并薨。
和帝永元四年，蝗。八年五月，河内、陈留蝗。九月，京都蝗。九年，蝗从夏至秋。先是，西羌数反，遣将军将北军五校征之。
安帝永初四年夏，蝗。是时，西羌寇乱，军众征距，连十余年。五年夏，九州蝗。六年三月，去蝗处复蝗子生。七年夏，蝗。元初元年夏，郡国五蝗。二年夏，郡国二十蝗。
延光元年六月，郡国蝗。
顺帝永建五年，郡国十二蝗。是时，鲜卑寇朔方，用众征之。
永和元年秋七月。偃师蝗。去年冬，乌桓寇沙南，用众征之。
桓帝永兴元年七月，郡国三十二蝗。是时，梁冀秉政无谋宪，苟贪权作虐。二年六月，京都蝗。
永寿三年六月，京都蝗。
延熹元年五月，京都蝗。
灵帝熹平六年夏，七州蝗。先是，鲜卑前后三十余犯塞。是岁，护乌桓校尉夏育、破鲜卑中郎将田晏、使匈奴中郎将臧旻将南单于以下，三道并出讨鲜卑。大司农经用不足，殷敛郡国，以给军粮。三将无功，还者少半。
光和元年诏策问曰： 连年蝗虫至冬踊，其咎焉在？ 蔡邕对曰： 臣闻《易传》曰： 大作不时，天降灾，厥咎蝗虫来。 《河图秘征篇》曰： 帝贪则政暴而吏酷，酷则诛深必杀，主蝗虫。 蝗虫，贪苛之所致也。 是时，百官迁徙，皆私上礼西园以为府。
献帝兴平元年夏，大蝗。是时，天下大乱。
建安二年五月，蝗。
