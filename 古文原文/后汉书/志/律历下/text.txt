历法
昔者圣人之作历也，观琁玑之运，三光之行，道之发敛，景之长短，斗纲所建，青龙所躔，参伍以变，错综其数，而制术焉。
天之动也，一昼一夜而运过周，星从天而西，日违天而东。日之所行与运周，在天成度，在历成日。居以列宿，终于四七，受以甲乙，终于六旬。日月相推，日舒月速，当其同所，谓之合朔。舒先速后，近一远三，谓之弦。相与为衡，分天之中，谓之望。以速及舒，光尽体伏，谓之晦。晦朔合离，斗建移辰，谓之月。日月之行，则有冬有夏；冬夏之间，则有春有秋。是故日行北陆谓之冬，西陆谓之春，南陆谓之夏，东陆谓之秋。日道发南，去极弥远，其景弥长，远长乃极，冬乃至焉。日道敛北，去极弥近，其景弥短，近短乃极，夏乃至焉。二至之中，道齐景正，春秋分焉。
日周于天，一寒一暑，四时备成，万物毕改，摄提迁次，青龙移辰，谓之岁。岁首至也，月首朔也。至朔同日谓之章，同在日首谓之蔀，蔀终六旬谓之纪，岁朔又复谓之元。是故日以实之，月以闰之，时以分之，岁以周之，章以明之，蔀以部之，纪以记之，元以原之。然后虽有变化万殊，赢朒无方，莫不结系于此而禀正焉。
极建其中，道营于外，琁衡追日，以察发敛，光道生焉。孔壶为漏，浮箭为刻，下漏数刻，以考中星，昏明生焉。日有光道，月有九行，九行出入而交生焉。朔会望衡，邻于所交，亏薄生焉。月有晦朔，星有合见，月有弦望，星有留逆，其归一也，步术生焉。金、水承阳，先后日下，速则先日，迟而后留，留而后逆，逆与日违，违而后速，速与日竞，竞又先日，迟速顺逆，晨夕生焉。日、月、五纬，各有终原，而七元生焉。见伏有日，留行有度，而率数生焉。参差齐之，多少均之，会终生焉。引而伸之，触而长之，探赜索隐，钩深致远，无幽辟潜伏，而不以其精者然。故阴阳有分，寒暑有节，天地贞观，日月贞明。
若夫祐术开业，淳燿天光，重黎其上也。承圣帝之命若昊天，典历象三辰，以授民事，立闰定时，以成岁功，羲和其隆也。取象金火，革命创制，治历明时，应天顺民，汤、武其盛也。及王德之衰也，无道之君乱之于上，顽愚之史失之于下。夏后之时，羲和淫湎，废时乱日，胤乃征之。纣作淫虐，丧其甲子，武王诛之。夫能贞而明之者，其兴也勃焉；回而败之者，其亡也忽焉。巍巍乎若道天地之纲纪，帝王之壮事，是以圣人宝焉，君子勤之。
夫历有圣人之德六焉：以本气者尚其体，以综数者尚其文，以考类者尚其象，以作事者尚其时，以占往者尚其源，以知来者尚其流。大业载之，吉凶生焉，是以君子将有兴焉，咨焉而以从事，受命而莫之违也。若夫用天因地，揆时施教，颁诸明堂，以为民极者，莫大乎月令。帝王之大司备矣，天下之能事毕矣。过此而往，群忌苟禁，君子未之或知也。
斗之二十一度，去极至远也，日在焉而冬至，群物于是乎生。故律首黄钟，历始冬至，月先建子，时平夜半。当汉高皇帝受命四十有五岁，阳在上章，阴在执徐，冬十有一月甲子夜半朔旦冬至，日月闰积之数皆自此始，立元正朔，谓之《汉历》。又上两元，而月食五星之元，并发端焉。
历数之生也，乃立仪、表，以校日景。景长则日远，天度之端也。日发其端，周而为岁，然其景不复；四周千四百六十一日，而景复初：是则日行之终。以周除日，得三百六十五四分度之一，为岁之日数。日日行一度，亦为天度。察日月俱发度端，日行十九周，月行二百五十四周，复会于端，是则月行之终也。以日周除月周，得一岁周天之数。以日一周减之，余十二十九分之七，则月行过周及日行之数也，为一岁之月。以除一岁日，为一月之数。月之余分积满其法，得一月，月成则其岁大。月四时推移，故置十二中以定月位。有朔而无中者为闰月。中之始曰节，与中为二十四气。以除一岁日，为一气之日数也。其分积而成日为没，并岁气之分，如法为一岁没。没分于终中，中终于冬至，冬至之分积如其法，得一日，四岁而终。月分成闰，闰七而尽，其岁十九，名之曰章。章首分尽，四之俱终，名之曰蔀。以一岁日乘之，为蔀之日数也。以甲子命之，二十而复其初，是以二十蔀为纪。纪岁青龙未终，三终岁后复青龙为元。
元法，四千五百六十。
纪法，千五百二十。
纪月，万八千八百。
蔀法，七十六。
蔀月，九百四十。
章法，十九。
章月，二百三十五。
周天，千四百六十一。
日法，四。
蔀日，二万七千七百五十九。
没数，二十一。
通法，四百八十七。
没法，七，因为章闰。
日余，百六十八。
中法，三十二。
大周，三十四万三千三百三十五。
月周，千一十六。
月食数之生也，乃记月食之既者。率二十三食而复既，其月百三十五，率之相除，得五月二十三之二十而一食。以除一岁之月，得岁有再食五百一十三分之五十五也。分终其法，因以与蔀相约，得四与二十七，互之，会二千五十二，二十而与元会。
元会，四万一千四十。
蔀会，二千五十二。
岁数，五百一十三。
食数，千八十一。
月数，百三十五。
食法，二十三。
推入蔀术曰：以元法除去上元，其余以纪法除之，所得数从天纪，算外则所入纪也。不满纪法者，入纪年数也。以蔀法除之，所得数从甲子蔀起，算外，所入纪岁名命之，算上，即所求年太岁所在。
推月食所入蔀会年，以元会除去上元，其余以蔀会除之，所得以二十七乘之，满六十除去之，余以二十除所得数，从天纪，算外，所入纪，不满二十者，数从甲子蔀起，算外，所入蔀会也。其初不满蔀会者，入蔀会年数也。各以所入纪岁名命之，算上，即所求年太岁所在。
──────┬─────┬─────┬───────
天纪岁名│地纪岁名│人纪岁名│蔀首
──────┼─────┼─────┼───────
庚辰│庚子│庚申│甲子一
丙申│丙辰│丙子│癸卯二
壬子│壬申│壬辰│壬午三
戊辰│戊子│戊申│辛酉四
甲申│甲辰│甲子│庚子五
庚子│庚申│庚辰│己卯六
丙辰│丙子│丙申│戊午七
壬申│壬辰│壬子│丁酉八
戊子│戊申│戊辰│丙子九
甲辰│甲子│甲申│乙卯十
庚申│庚辰│庚子│甲午十一
丙子│丙申│丙辰│癸酉十二
壬辰│壬子│壬申│壬子十三
戊申│戊辰│戊子│辛卯十四
甲子│甲申│甲辰│庚午十五
庚辰│庚子│庚申│己酉十六
丙申│丙辰│丙子│戊子十七
壬子│壬申│壬辰│丁卯十八
戊辰│戊子│戊申│丙午十九
甲申│甲辰│甲子│乙酉二十
──────┴─────┴─────┴─────────
推天正术，置入蔀年减一，以章月乘之，满章法得一，名为积月，不满为闰余，十二以上，其岁有闰。
推天正朔日，置入蔀积月，以蔀日乘之，满蔀月得一，名为积日，不满为小余，积日以六十除去之，其余为大余，以所入蔀名命之，算尽之外，则前年天正十一月朔日也。小余四百四十一以上，其月大。求后月朔，加大余二十九，小余四百九十九，小余满蔀月得一，上加大余，命之如前。
一术，以大周乘年，周天乘闰余减之，余满蔀月，则天正朔日也。
推二十四气术曰：置入蔀年减一，以日余乘之，满中法得一，名曰大余，不满为小余，大余满六十除去之，其余以蔀名命之，算尽之外，则前年冬至之日也。
求次气，加大余十五、小余七，除命之如前，小寒日也。
推闰月所在，以闰余减章法，余以十二乘之，满章闰数得一，满四以上亦得一算之数，从前年十一月起，算尽之外，闰月也。或进退，以中气定之。
推弦、望日，因其月朔大小余之数，皆加大余七，小余三百五十九四分三，小余满蔀月得一，加大余，大余命如法，得上弦。又加得望，次下弦，又后月朔。其弦、望小余二百六十以下，每以百刻乘之，满蔀月得一刻，不满其所近节气夜漏之半者，以算上为日。
推没灭术，置入蔀年减一，以没数乘之，满日法得一，名为积没，不尽为没余。以通法乘积没，满没法得一，名为大余，不尽为小余。大余满六十除去之，其余以蔀名命之，算尽之外，前年冬至前没日也。求后没，加大余六十九，小余四，小余满没法，从大余，命之如前，无分为灭。
一术，以十五乘冬至小余，以减通法，余满没法得一，则天正后没也。
推合朔所在度，置入蔀积日以蔀月乘之，满大周除去之，其余满蔀月得一，名为积度，不尽为余分。积度加斗二十一度，加二百三十五分，以宿次除之，不满宿，则日月合朔所在星度也。求后合朔，加度二十九，加分四百九十九，分满蔀月得一度，经斗除二百三十五分。
一术，以闰余乘周天，以减大周余，满蔀月得一，合以斗二十一度四分一，则天正合朔日月所在度。
推日所在度，置入蔀积日之数，以蔀法乘之，满蔀日除去之，其余满蔀法得一，为积度，不尽为余分。积度加斗二十一度，加十九分，以宿次除去之，则夜半日所在宿度也。
求次日，加一度。求次月，大加三十度，小加二十九度，经斗除十九分。
一术，以朔小余减合朔度分，即日夜半所在。其分二百三十五约之，十九乘之。
推月所在度，置入蔀积日之数，以月周乘之，满蔀日除去之，其余满蔀法得一，为积度，不尽分余分。积度加斗二十一十九分，除如上法，则所求之日夜半月所在宿度也。
求次日，加十三度二十八分。求次月，大加三十五度六十一分，月小二十二度三十三度，分满法得一度，经斗除十九分。其冬下旬月在张、心署之，谓昼漏分后尽漏尽也。
一术，以蔀法除朔小余，所得以减日半度也。余以减分，即月夜半所在度也。
推日明所入度分术曰：置其月节气夜漏之数，以蔀法乘之，二百除之，得一分，即夜半到明所行分也。以增夜半日所在度分，为明所在度分也。
求昏日所入度，以夜半到明日所行分减蔀法，其余即夜半到昏所行分也。以加夜半所在度分，为昏日所在度也。
推月明所入度分术曰： 置其节气夜漏之数，以月周乘之，以二百除之，为积分。积分满蔀法得一，以增夜半度，即月明所在度也。
求昏月所入度：以明积分减月周，其余满蔀法得一度，加夜半，则昏月所在度也。
推弦、望日所入星度术曰：置合朔度分之数，加七度三百五十九分四分三，以宿次除之，即得上弦日所入宿度分也。
求望、下弦，加除如前法，小分满四从大分，大分满蔀月从度。
推弦、望月所入星度术曰：置月合朔度分之数，加度九十八，加分六百五十三半，以宿次除之，即上弦月所入宿度分也。
求望、下弦，加除如前分，满蔀月从度。
推月食术曰： 置入蔀会年数，减一，以食数乘之，满岁数得一，名曰积食，不满为食余。以月数乘积食，满食法得一，名为积月，不满为月余分。积月以章月除去之，其余为入章月数。当先除入章闰，乃以十二除去之，不满者命以十一月，算尽之外，则前年十一月前食月也。
求入章闰者，置入章月，以章闰乘之，满章月得一，则入章闰数也。余分满二百二十四以上至二百三十一，为食在闰月。闰或进退，以朔日定之。求后食，加五月二十分，满法得一月数，命之如法，其分尽食算上。
推月食朔日术曰： 置食积月之数，以二十九乘之，为积日。又以四百九十九乘积月，满蔀月得一，以并积日，以六十除之，其余以所会蔀名命之，算尽之外，则前年天正前食月朔日也。
求食日，加大余十四，小余七百一十九半，小余满蔀月为大余，大余命如前，则食日也。
求后食朔及日，皆加大余二十七，小余六百一十五。其月余分不满二十者，又加大余二十九，小余四百九十九。其余小余者，当以漏刻课之，夜漏未尽，以算上为日。
一术，以岁数去上元，余以为积月，以百一十二乘之，满月数去之，余满食法得一，则天正后食也。
推诸加时，以十二乘小余，先减如法之半，得一时，其余乃以法除之，所得算之数从夜半子起，算尽之外，则所加时也。
推诸上水漏刻：以百乘其小余，满其法得一刻；不满法什之，满法得一分。积刻先减所入节气夜漏之半，其余为昼上水之数。过昼漏去之，余为夜上水数。其刻不满夜漏半者，乃减之，余为昨夜未尽，其弦望其日。
五星数之生也，各记于日，与周天度相约而为率。以章法乘周率为月法，章月乘日率，如月法，为积月月余。以月之日乘积月，为朔大小余。乘为入月日余。以日法乘周率为日度法。以周率去日率，余以乘周天，如日度法。为积度度余也。日率相约取之，得二千九百九十万一千六百二十一亿五十八万二千三百，而五星终，如蔀之数，与元通。
术，周率，四千三百二十七。
日率，四千七百二十五。
合积月，十三。月余，四万一千六百六。
月法，八万二千二百一十三。
大余，二十三。
小余，八百四十七。
虚分，九十三。
入月日，十五。
日余，万四千六百四十一。
日度法，万七千三百八。
积度，三十三。
度余，万三百一十四。
火，周率，八百七十九。
日率，千八百七十六。
合积月，二十六。
月余，六千六百三十四。
月法，万六千七百一。
大余，四十七。
小余，七百五十四。
虚分，一百八十六。
入月日，十二。
日余，千八百七十二。
日度法，三千五百一十六。
积度，四十九。
度余，一百一十四。
土，周率，九千九十六。
日率，九千四百一十五。
合积月，十二。
月余，十三万八千六百三十七。
月法，十七万二千八百二十四。
大余，五十四。
小余，三百四十八。
虚分，五百九十二。
入月日，二十四。
日余，二千一百六十三。
日度法，三万六千三百八十四。
积度，十二。
度余，二万九千四百五十一。
金，周率，五千八百三十。
日率，四千六百六十一。
合积月，九。
月余，九万八千四百五。
月法，十一万七百七十。
大余，二十五。
小余，七百三十一。
虚分，二百九。
入月日，二十六。
日余，二百八十一。
日度法，三万三千三百二十。
积度，二百九十二。
度余，二百八十一。
水，周率，万一千九百八。
日率，千八百八十九。
合积月，一。
月余，二十一万七千六百六十三。
月法，二十二万六千二百五十二。
大余，二十九。
小余，四百九十九。
虚分，四百四十一。入月日，二十八。日余，四万四千八百五。
日度法，四万七千六百三十二。积度，五十七。
度余，四万四千八百五。
推五星术：置上元以来，尽所求年，以周率乘之，满日率得一，名为积合；不尽名为合余。合余以周率除之，不得焉退岁；无所得，星合其年，得一合前年，二合前二年。金、水积合奇为晨，偶为夕。其不满周率者反减之，余为度分。
推星合月，以合积月乘积合为小积，又以月余乘积合，满其月法得一，从小积为积月，不尽为月余。积月满纪月去之，余为入纪月。每以章闰乘之，满章月得一为闰；不尽为闰余。以闰减入纪月，其余以十二去之，余为入岁月数，从天正十一月起，算外，星合所在之月也。其闰余满二百二十四以上至二百三十一，星合闰月。闰或进退，以朔制之。
推朔日，以蔀日乘入纪月，满蔀月得一为积日，不尽为小余。积日满六十去之，余为大余，命以甲子，算外，星合月朔日。
推入月日，以蔀日乘月余，以其月法乘朔小余，从之，以四千四百六十五约之，所得满日度法得一，为入月日，不尽为日余。以朔命入月日，算外，星合日也。
推合度，以周天乘度分，满日度法得一为积度，不尽为度余。以斗二十一四分一命度，算外，星合所在度也。
一术，加退岁一，以减上元，满八十除去之，余以没数乘之，满日法得一，为大余，不尽为小余。以甲子命大余，则星合岁天正冬至日也。以周率乘小余，并度余，余满日度法从度，即至后星合日数也，命以冬至。求后合月，加合积月于入岁月，加月余于月余，满其月法得一，从入岁月。入岁月满十二去之，有闰计焉，余命如前，算外，后合月也。金、水加晨得夕，加夕得晨。
求朔日，以大小余加今所得，其月余得一月者，又加大余二十九，小余四百九十九，小余满蔀月得一，加大余，大余命如前。
求入月日，以入月日日余加今所得，余满日度法得一，从日。其前合月朔小余满其虚分者，空加一日。日满月先去二十九，其后合月朔小余不满四百九十九，又减一日，其余命如前。
求合度，以积度度余加今所得，余满日度法得一从度，命如前，经斗除如周率矣。
木，晨伏，十六日七千三百二十分半，行二度万三千八百一十一分，在日后十三度有奇，而见东方。见顺，日行五十八分度之十一，五十八日行十一度。微迟，日行九分，五十八日行九度。留不行，二十五日。旋逆，日行七分度之一，八十四日退十二度。复留，二十五日。复顺，五十八日行九度，又五十八日行十一度，在日前十三度有奇，而夕伏西方。除伏逆，一见三百六十六日，行二十八度。伏复十六日七千三百二十分半，行二度万三千八百一十一分，而与日合。凡一终，三百九十八日有万四千六百四十一分，行星三十三度与万三百一十四分，通率日行四千七百二十五分之三百九十八。
火，晨伏，七十一日二千六百九十四分，行五十五度二千二百五十四分半，在日后十六度有奇，而见东方。见顺，日行二十三分度之十四，百八十四日行百一十二度。微迟，日行十二分，九十二日行四十八度。留不行，十一日。旋逆，日行六十二分度之十七，六十二日退十七度。复留，十一日。复顺，九十二日，行四十八度，又百八十四日行百一十二度，在日前十六度有奇，而夕伏西方。除伏逆，一见六百三十六日，行三百三度。伏复，七十一日二千六百九十四分，行五十五度二千二百五十四分半，而与日合。凡一终，七百七十九日有千八百七十二分，行星四百一十四度与九百九十三分。通率日行千八百七十六分之九百九十七。
土，晨伏，十九日千八十一分半，行三度万四千七百二十五分半，在日后十五度有奇，而见东方。见顺，日行四十三分度之三，八十六日行六度。留不行，三十三日。旋逆，日行十七分度之一百二，日退六度。复留，三十三日。复顺，八十六日，行六度，在日前十五度有奇，而夕伏西方。除伏逆，一见三百四十日，行六度。伏复，十九日千八十一分半，行三度万四千七百二十五分半，与日合。凡一终，三百七十八日有二千一百六十三分，行星十二度与二万九千四百五十一分。通率日行九千四百一十五分之三百一十九。
金，晨伏，五日，退四度，在日后九度，而见东方。见逆，日行五分度之三，十日，退六度。留不行，八日。旋顺，日行四十六分度之三十三，四十六日行三十三度。而疾，日行一度九十一分度之十五，九十一日行百六度。益疾，日行一度二十二分，九十一日行百一十三度，在日后九度，而晨伏东方。除伏逆，一见二百四十六日，行二百四十六度。伏四十一日二百八十一分，行五十度二百八十一分，而与日合。一合二百九十二日二百八十一分，行星如之。
金，夕伏，四十一日二百八十一分，行五十度二百八十一分，在日前九度，而见西方。见顺，疾，日行一度九十一分度之二十二，九十一日行百一十三度。微迟，日行一度十五分，九十一日行百六度。而迟，日行四十六分度之三十三，四十六日行三十三度。留不行，八日。旋逆，日行五分度之三，十日退六度，在日前九度，而夕伏西方。除伏逆，一见二百四十六日，行二百四十六度，伏五日，退四度而复合。凡再合一终，五百八十四日有五百六十二分，行星如之。通率日行一度。
水，晨伏，九日，退七度，在日后十六度，而见东方。见逆，一日退一度。留不行，二日。旋顺，日行九分度之八，九日行八度。而疾，日行一度四分度之一，二十日行二十五度，在日后十六度，而晨伏东方。除伏逆，一见，三十二日，行三十二度，伏十六日四万四千八百五分，行三十二度四万四千八百五分，而与日合。一合五十七日有四万四千八百五分，行星如之。
水，夕伏，十六日四万四千八百五分，行三十二度四万四千八百五分，在日前十六度，而见西方。见顺，疾，日行一度四分度之一，二十日行二十五度。而迟，日行九分度之八，九日行八度。留不行，二日。旋逆，一日退一度，在日前十六度，而夕伏西方。除伏逆，一见三十二日，行三十二度，伏九日，退七度而复合。凡再合一终，百一十五日有四万一千九百七十八分，行星如之。通率日行一度。
步术，以步法伏日度分，加星合日度余，命之如前，得星见日度也。行分母乘之，分如日度法而一，分不尽如半法以上，亦得一，而日加所行分，满其母得一度。逆顺母不同，以当行之母乘故分，如故母，如一也。留者承前，逆则减之，伏不书度。经斗除如行母，四分具一。其分有损益，前后相放。其以赤道命度，进加退减之。其步以黄道。
月名
天正十一月十二月正月二月三月四月五月六月
冬至大寒雨水春分谷雨小满夏至大暑
七月八月九月十月
处暑秋分霜降小雪
斗二十六四分一退二牛八女十二进一虚十进二
危十七进二室十六进三壁九进一
◇北方九十八度四分一
奎十六娄十二退一胃十四退一昴十一退二
毕十六退三觜二退三参九退四
◇西方八十度
井三十三退三鬼四柳十五星七进一
张十八进一翼十八进二轸十七进一
◇南方百一十二度
角十二亢九退一氐十五退二房五退三
心五退三尾十八退三箕十一退三
◇东方七十五度
右赤道度周天三百六十五度四分一
斗二十四四分一牛七女十一虚十
危十六室十八壁十
◇北方九十六度四分一
奎十七娄十二胃十五昴十二
毕十六觜三参八
◇西方八十三度
井三十鬼四柳十四星七
张十七翼十九轸十八
◇南方百九度
角十三亢十氐十六房五
心五尾十八箕十
◇东方七十七度
右黄道度三百六十五四分一
黄道去极，日景之生，据仪、表也。漏刻之生，以去极远近差乘节气之差。如远近而差一刻，以相增损。昏明之生，以天度乘昼漏，夜漏减之，二百而一，为定度。以减天度，余为明；加定度一为昏。其余四之，如法为少。二为半，三为太，不尽，三之，如法为强，余半法以上以成强。强三为少，少四为度，其强二为少弱也。又以日度余为少强，而各加焉。
二十四气
◇冬至
日所在：斗二十一度八分退二黄道去极：百一十五度晷景：丈三尺
昼漏刻：四十五夜漏刻：五十五昏中星：奎六弱旦中星：亢二少强退一
◇小寒
日所在：女二度七分进一黄道去极：百一十三强晷景：丈二尺三寸昼漏刻：四十五八分夜漏刻：五十四二分昏中星：娄六半强退一旦中星：氐七少弱退二
◇大寒
日所在：虚五度十四分进二黄道去极：百一十大弱晷景：丈一尺昼漏刻：四十六八分夜漏刻：五十三八分昏中星：胃十一半强退一旦中星：心半退三
◇立春
日所在：危十度二十一分进二黄道去极：百六少强晷景：九尺六寸
昼漏刻：四十八六分夜漏刻：五十一四分昏中星：毕五少弱退三
旦中星：尾七半弱退三
◇雨水
日所在：室八度二十八分进三黄道去极：百一强晷景：七尺九寸五分昼漏刻：五十八分夜漏刻：四十九二分昏中星：参六半弱退四旦中星：箕大弱退三
◇惊蛰
日所在：壁八度三分进一黄道去极：九十五强晷景：六尺五寸昼漏刻：五十三三分夜漏刻：四十六七分昏中星：井十七少弱退三旦中星：斗少退二
◇春分
日所在：奎十四度十分黄道去极：八十九强晷景：五尺二寸五分
昼漏刻：五十五八分夜漏刻：四十四二分
昏中星鬼四旦中星：斗十一弱退二
◇清明
日所在：胃一度十七分退一黄道去极：八十三少弱晷景：四尺一寸五分昼漏刻：五十八三分夜漏刻：四十一七分昏中星：星四大进一
旦中星：斗二十一半退二
◇谷雨
日所在：昴二度二十四分退二黄道去极：七十七大强晷影：三尺二寸昼漏刻：六十五分夜漏刻：三十九五分昏中星：张十七进一旦中星：牛六半
◇立夏
日所在：毕六度三十一分退三黄道去极：七十三少弱晷景：二尺五寸二分昼漏刻：六十二四分夜漏刻：三十七六分昏中星：翼十七大进三旦中星：女十少进一
◇小满
日所在：参四度六分退四黄道去极：六十九大弱晷景：尺九寸八分
昼漏刻：六十三九分夜漏刻：三十六一分昏中星：角大弱旦中星：危大弱进二
◇芒种
日所在：井十度十三分退三黄道去极：六十七少弱晷景：尺六寸八分昼漏刻：六十四九分夜漏刻：三十五一分昏中星：亢五大退一
旦中星：危十四强进二
◇夏至
日所在：井二十五度二十分退三黄道去极：六十七强晷景：尺五寸
昼漏刻：六十五夜漏刻：三十五昏中星：氐十二少弱退二旦中星：室十二少弱进三
◇小暑
日所在：柳三度二十七分黄道去极：六十七大强晷景：尺七寸昼漏刻：六十四七分夜漏刻：三十五三分昏中星：尾一大强退三旦中星：奎二大强
◇大暑
日所在：星四度二分进一黄道去极：七十晷景：二尺昼漏刻：六十三八分夜漏刻：三十六二分昏中星：尾十五半弱退三旦中星：娄三大退一
◇立秋
日所在：张十二度九分进一黄道去极：七十三半强晷景：二尺五寸五分昼漏刻：六十二三分夜漏刻：三十七七分昏中星：箕九大强退三旦中星：胃九大弱退一
◇处暑
日所在：翼九度十六分进二黄道去极：七十八半强晷景：三尺三寸三分昼漏刻：六十二分夜漏刻：三十九八分昏中星：斗十少退二
旦中星：毕三大退三
◇白露
日所在：轸六度二十三分进一黄道去极：八十四少强晷景：四尺三寸五分昼漏刻：五十七八分夜漏刻：四十二二分昏中星：斗二十一强退二旦中星：参五半弱退四
◇秋分
日所在：角四度三十分黄道去极：九十半强晷景：五尺五寸昼漏刻：五十五二分夜漏刻：四十四八分昏中星：牛五少旦中星：井十六少强退三
◇寒露
日所在：亢八度五分退一黄道去极；九十六大强晷景：六尺八寸五分昼漏刻：五十二六分夜漏刻：四十七四分昏中星：女七大进一
旦中星：鬼三少强
◇霜降
日所在：氐十四度十二分退二黄道去极：百二少强晷景：八尺四寸
昼漏刻：五十三分夜漏刻：四十九七分昏中星：虚六大进二旦中星：星三大强进一
◇立冬
日所在：尾四度十九分退三黄道去极：百七少强晷景：丈昼漏刻：四十八二分夜漏刻：五十一八分昏中星：危八强进二旦中星：张十五大强进一
◇小雪
日所在：箕一度二十六分退三黄道去极：百一十一弱晷景：丈一尺四寸昼漏刻：四十六七分夜漏刻：五十三三分昏中星：室三半强进三旦中星：翼十五大强进二
◇大雪
日所在：斗六度一分退二黄道去极：百一十三大强晷景：丈二尺五寸六分昼漏刻：四十五五分夜漏刻：五十四五分昏中星：壁半强进一旦中星：轸十五弱进一
中星以日所在为正，日行四岁乃终，置所求年二十四气小余四之，如法为少、大，余不尽，三之，如法为强、弱，以减节气昏明中星而各定矣。强，正；弱，负也。其强弱相减，同名相去，异名从之。从强进少为弱，从弱退少而强。从上元太岁在庚辰以来，尽熹平三年，岁在甲寅，积九千四百五十五岁也。
论曰：《易》有太极，是生两仪。两仪之分尚矣，乃有皇牺。皇牺之有天下也，未有书计。历载弥久，暨于黄帝，班示文章，重黎记註，象应著名，始终相验，准度追元，乃立历数。天难谌斯，是以五、三，迄于来今，各有改作，不通用。故黄帝造历，元起辛卯，而颛顼用乙卯，虞用戊午，夏用丙寅，殷用甲寅，周用丁巳，鲁用庚子。汉兴承秦，初用乙卯，至武帝元封，不与天合，乃会术士作《太初历》，元以丁丑。王莽之际，刘歆作《三统》，追《太初》前卅一元，得五星会庚戌之岁，以为上元。《太初历》到章帝元和，旋复疏阔，征能术者课校诸历，定朔稽元，追汉四十五年庚辰之岁，追朔一日，乃与天合，以为《四分历》元。加六百五元一纪，上得庚申。有近于纬，而岁不摄提，以辨历者得开其说，而其元鲜与纬同，同则或不得于天。然历之兴废，以疏密课，固不主于元。光和元年中，议郎蔡邕、郎中刘洪补续《律历志》。邕能著文，清浊钟律；洪能为算，述叙三光。今考论其业，义指博通，术数略举，是以集录为上下篇，放续《前志》，以备一家。
赞曰：象因物生，数本杪{勿曰}。律均前起，准调后发。该核衡琁，检会日月。
