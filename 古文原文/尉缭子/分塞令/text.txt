中军、左、右、前、后军，皆有（地分）［分地］，方之以行垣，而无通其交往。将有分地，帅有分地，伯有分地，皆营其沟域，而明其塞令。使非百人无得通。非其百人而入者，伯诛之；伯不诛，与之同罪。
军中纵横之道，百有二十步而立一府柱，量人与地，柱道相望，禁行清道。非将吏之符节，不得通行。采薪（之）［刍］牧者，皆成行伍；不成行伍者，不得通行。吏属无节，士无伍者，横门诛之。逾分干地者，诛之。故内无干令犯禁，则外无不获之奸。
