<strong>房屋</strong>
有巢氏始构木为巢。古皇氏始编槿为庐。黄帝始备宫室。黄帝制庭、制楼、制阁、制观。神农制堂。燧人氏制台。黄帝制榭。尧制亭。汉宣帝制轩。唐虞制宅。周制房、制第。汉制邸。六朝后始加听事为厅。秦孝公始制殿，乃有陛。萧何治未央宫，立东阙、北阙，始沿名阙。梁朱温按河图制五凤楼。魏始制城门楼，名丽谯。张说制京城鼓楼。鲧作城郭。禹作宫室。
<strong>寺庙</strong>
左彻制祠庙，汉宣帝制斋室。周穆王召尹轨、杜仲居终南尹真人草楼，始名道居为观。汉明帝时，摩腾、竺法兰自西域止鸿胪寺，始名僧居为寺。隋炀帝制道场，改观为玄坛，五代宋改制宫。孙权始为佛塔。东晋何充舍宅始为尼寺。
<strong>书院</strong>
唐玄宗制书院。后汉刘淑制精舍。殷仲堪制读书斋。欧阳修燕居，始为户室相通，名画舫斋。
<strong>门户</strong>
黄帝制门户，文王制璧门，周公制戟门、辕门（车相向以表门）、人门（立长大人之以表门）。秦始皇制走马廊，制千步廊。黄帝制阶、制梯。尧制墙。伊尹制亮槅。神农制窖。伏羲制厨。黄帝制灶、制蚕室。周制暴室。黄帝制囿。尧制池。秦始皇制汤池。
<strong>公署</strong>
汉制开府，制九卿治事之寺。北齐始以官名寺。隋制监。唐制院、制省、制局。汉制南宫。唐制东台。玄宗制黄门省。周制馆。汉制藁街（即今四夷馆，汉武帝制）。宋置马铺，制递站。夏制府藏文书财货。汤武制库藏。
<strong>平泉庄</strong>
李赞皇平泉庄周回十里，建堂榭百余所，天下奇花、异卉、怪石、古松，靡不毕致。自作记云： 鬻平泉者，非吾子孙也！以一石一树与人者，非佳子弟也！吾百年后，为权势所夺，则以先人所命泣而告之。 
<strong>午桥庄</strong>
张齐贤以司空致仕归洛，得裴晋公午桥庄，凿渠通流，栽花植竹，日与故旧乘小车携觞游钓。
<strong>辋川别业</strong>
在蓝田，宋之问所建，后为王维所得。辋川通流竹洲花坞，日与裴秀才迪浮舟赋诗，斋中惟茶铛、酒臼、经案、竹床而已。
<strong>高阳池</strong>
汉侍中习郁于岘山南，依范蠡养鱼法作鱼池，池边有高堤，种竹及长楸，芙蓉缘岸，菱芡覆水，是游燕名处。山简每临此池，未尝不大醉而返，曰： 此是我高阳池也。 
<strong>迷楼</strong>
隋炀帝无日不治宫室，浙人项陛进新宫图，大悦，即日召有司庀材鸠工，经岁而就，帑藏为之一空。帝幸之，大喜曰： 使真仙游其中，亦当自迷也。 因署之曰 迷楼 。
<strong>西苑</strong>
隋炀帝筑西苑，周三百里，其内为海，周十余里，为方丈、瀛洲、蓬莱诸山岛，高出水百余丈，有龙鳞筑萦回海内，缘筑十六院门皆临渠，每院以四品夫人主之。殿堂楼观，穷极华丽，秋冬凋落，则剪彩为花，缀于枝干，色渝则易以新者，常如阳春。上好以月夜从宫女数千骑游西苑，作《清夜游曲》，于马上奏之。
<strong>阿房宫</strong>
东西五百步，南北五十丈，上可以坐万人，下可以建五丈旗。周驰为阁道，自殿下直抵南山。表山颠以为阙。复道，渡渭，属之咸阳。役隐宫徒刑者七千余人。卢生说帝为微行所居，毋令人知，然后不死之药可得。乃令咸阳宫三百里内宫观复道相连，帷帐钟鼓美人不够而具，所行幸，有言其处者死。
<strong>驾霄亭</strong>
张功甫为张循王诸孙，园池声伎服玩甲天下，常于南湖园作驾霄亭，于四古松间，以巨铁絙之半空，当风月清夜，与客梯登之，飘遥云表。
<strong>水斋</strong>
羊侃性豪侈。初赴衡州，于两艖（舟符）起三间水斋，饰以珠玉，加以锦缋，盛设围屏，陈列女乐。乘潮解缆，临波置酒，缘塘倚水，观者填塞。
<strong>清秘阁</strong>
倪云林所居，有清秘阁、云林堂。其清秘阁尤胜，前植碧梧，四周列以奇石，蓄古法书名画其中，客非佳流不得入。尝有夷人入贡，道经无锡，闻云林名，欲见之，以沉香百斤为贽，云林令人绐云： 适往惠山饮泉。 翌日再至，又辞以出探梅花。夷人不得一见，徘徊其家。倪密令开云林堂使登焉，东设古玉器，西设古鼎彝尊罍，夷人方惊顾，问其家人曰： 闻有清秘阁，可一观否？ 家人曰： 此阁非人所易入，且吾主已出，不可得也。 夷人望阁再拜而去。
<strong>泖湖</strong>
杨铁崖晚居泖，尝曰： 吾未七十，休官在九峰三泖间，殆且二十年，优游光景过于乐天。有李五峰、张句曲、周易痴、钱思复为唱和友，桃叶、柳枝、琼花、翠羽为歌歈伎。风日好时，驾春水宅（先生舟名）赴吴越间，好事者招致，效昔人水仙舫故事，荡漾湖光鸟翠，望之呼铁龙仙伯，顾未知香山老人有此无也。 客有小海生贺公为 江山风月神仙福人 ，且貌公老像，以八字字之，又赋诗其上曰： 二十四考中书令，二百八字太师衔，不如八字神仙福，风月湖山一担担。 
<strong>咸阳北阪</strong>
秦始皇灭六国，写其宫室，作之咸阳北阪上，自雍门以东至泾、渭交处，殿屋覆道，周围相属，然各自为区。虽一瓦一甓之造，亦如其式。各书国号，不相雷同，皆布其所得诸侯美人居之。
<strong>花萼楼</strong>
唐玄宗友爱至厚，设五王幄，与诸王同处。后于宫中造楼，题曰： 花萼相辉之楼 。
<strong>黄鹤楼</strong>
晋时有酒保姓辛，卖酒江夏，有道士就饮，辛不索钱，如此三年。一日，道士饮毕，以橘皮画一鹤于壁，以箸招之即下舞，嗣是贵客皆就饮，辛遂致富，乃建黄鹤楼。后道士骑鹤而去。
<strong>滕王阁</strong>
滕王，唐高帝之子，武德中出为洪州刺史，喜山水，酷爱蝴蝶，尤工书，妙音律。暇日泛青雀舸，就芳渚建阁登临，仍以王名阁焉。
<strong>轮奂</strong>
晋献文子成室，晋大夫贺焉。张老曰： 美哉轮焉，美哉奂焉！歌于斯，哭于斯，聚国族于斯。 是全首领以从先大夫于九京也。君子谓其善颂善祷。
<strong>爽垲</strong>
齐景公欲更晏子之宅，谓晏子曰： 子之宅近市，不可以居，请更诸爽垲（地名）。 晏子如晋，公更宅焉。反，则成矣。既拜，乃复旧宅。
<strong>绿野堂</strong>
唐裴度以东都留守加中书令，不复有经世之意，乃治第东都集贤里，名绿野堂，竹木清浅，野服萧散。
<strong>铜雀台</strong>
在彰德县，曹操所筑。上有楼，铸大铜雀，高一丈五尺，置之楼颠。临终遗命，施繐帐于上，使宫人歌吹帐中，望吾西陵。西陵，操葬处也。
<strong>华林园</strong>
梁简文帝入华林园，顾谓左右曰： 会心处政不在远，翳然林木，便自有濠濮间想，觉鸟兽禽鱼自来亲人。 
<strong>金谷园</strong>
石崇为荆州刺史时，劫远使商客，致富不赀。有别馆，在河阳之金谷，一名梓泽园，中有清泉茂林，竹柏药草之属，莫不毕备。尝与众客游宴，屡迁其处，或登高临下，或列坐水滨，琴瑟笙筑合载车中，道路并作，令与鼓吹递奏，昼夜不倦。后房数百，俱极佳丽之选，以殽羞精丽相高，求市恩宠。
