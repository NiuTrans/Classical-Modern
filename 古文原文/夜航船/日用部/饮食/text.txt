有巢氏始教民食果。燧人氏始修火食，作醴酪（蒸酿之使熟）。神农始教民食谷，加于烧石之上而食。黄帝始具五谷种（地神所献）。烈山氏子柱始作稼，始教民食蔬果。燧人氏作脯、作胾。黄帝作炙。成汤作醢。禹作鲞，吴寿梦作鲊。神农诸侯夙沙氏煮盐，嫘姐作醷，神农作油，殷果作醯，周公作酱，公刘作饧。（后汉谓饴饧即《楚辞》也。方言：江东为糖作蜜）。唐太宗煎蔗作沙糖。黄帝作羹、作葅。少昊作齑。神农作炒米。黄帝作蒸饭、作粥。公刘作餈、作麻团、作糕。周公作汤团。汝頺作粽。诸葛亮作馒头、作（飠夹）餤。石崇作馄饨。秦昭王作蒸饼。汉高祖作汉饼。金日磾作胡饼。魏作汤饼。晋作不托（即面。简于汤饼）。
<strong>酒</strong>
始自空桑委余饭郁积生味。黄帝始作醴（一宿），夷狄作酒醪，杜康作秫酒。周公作酎，三重酒。汉作宗庙九酝酒（五月造，八月成）。魏文侯始为觞。齐桓公作酒令。汝阳王琎着《酒法》。唐人始以酒名春。刘表始以酒器称雅。（有伯仲季雅称。雅集本此。）晋隐士张元作酒帘。南齐始以樗蒲头战酒。宋（武去上一划）帝延萧介赋诗置酒，始称即席。
<strong>名酒</strong>
齐人田无已（一云狄希）中山酒，汉武帝兰生酒（采百味即百末旨酒），曹操缥醪，刘白堕桑落酒（成桑落时）、千里酒（六月曝日不动），唐玄宗三辰酒，虢国夫人天圣酒（用鹿肉），裴度鱼儿酒（凝龙脑刻鱼投之），魏征翠涛，孙思邈屠苏（元日入药），隋炀帝玉薤（仿胡法），陈后主红粱新酝，魏贾锵昆仑觞（绛色以瓢接河源水酿之），房寿碧芳酒，羊雅舒抱瓮醪（冬月令人抱而酿之），向恭伯芗林、秋露，殷子新黄娇，易毅夫瓮中云，胡长文银光，宋安定郡王洞庭春（以柑酿），苏轼罗浮春、真一酒，陆放翁玉清堂，贾似道长春法酒，欧阳修冰堂春。
<strong>茶</strong>
成汤作茶，黄帝食百草，得茶解毒。晋王蒙、齐王肃始习茗饮（三代以下炙茗菜或煮羹）。钱超、赵莒为茶会。唐陆羽始着《茶经》，创茶具，茶始盛行。唐常衮，德宗时人，刺建州，始茶蒸焙研膏。宋郑可闻剔银丝为水牙，始去龙脑香。唐茶品，阳羡为上，唐末北苑始出。南唐始率县民采茶，北苑造膏茶腊面，又京铤最佳。宋太宗始制龙凤模，即北苑时造团茶，以别庶饮，用茶碾，今炒制用茶芽废团。王涯始献茶，因命涯榷茶。唐回纥始入朝市茶。宋太祖始禁私茶，太宗始官场贴射，徐改行交引。宋始称绝品茶曰斗，次亚斗。始制贡茶，列粗细纲。
<strong>蒙山茶</strong>
蜀蒙山顶上茶多不能数，片极重，于唐以为仙品。今之蒙茶，乃青州蒙阴山石上地衣，味苦而性寒，亦不易得。
<strong>密云龙</strong>
东坡有密云龙茶，极为甘馨。时黄、秦、晁、张号 苏门四学士 ，子瞻待之厚，每来，必令侍妾朝云取密云龙饮之。
<strong>天柱峰茶</strong>
李德裕有亲知授舒州牧，李曰： 到郡日，天柱峰可惠三四角。 其人辄献数斤，李却之。明年罢郡，用意精求，获数角，投之赞皇，阅而受之，曰： 此茶可消酒肉毒。 乃命烹一瓯沃于肉，以银盒闭之，诘旦开视，其肉已化为水矣，众服其广识。
<strong>惊雷荚</strong>
觉林院僧志崇收茶三等，待客以惊雷荚，自奉以萱草带，供佛以紫茸。香客赴茶者，皆以油囊盛余沥以归。
<strong>石岩白</strong>
蔡襄善别茶。建安能仁寺有茶生石缝间，名石岩白，寺僧遣人遗内翰王禹玉。襄至京访禹玉，烹茶饮之，襄捧瓯未尝，辄曰： 此极似能仁寺石岩白，何以得之？ 禹玉叹服。
<strong>仙人掌</strong>
荆州玉泉寺，近清溪诸山，山洞往往有乳窟，窟中多玉泉交流，其水边处处有茗草罗生，枝叶如碧玉，拳然重叠，其状如手，号仙人掌，盖旷古未睹也。惟玉泉真公常采而饮之，年八十余，颜色如桃色。此茗清香酷烈，异于他产，所以能还童振枯，扶人寿也。
<strong>水厄</strong>
晋司徒长史王蒙好饮茶，客至辄命饮，士夫皆患之，每欲往候，必曰： 今日有水厄。 
<strong>汤社</strong>
和凝在朝，率同列递日以茶相饮，味劣者有罚，号为汤社。
<strong>茗战</strong>
建人以斗茶为茗战。
<strong>卢仝七碗</strong>
卢仝歌：一碗喉吻润，二碗破孤闷；三碗搜枯肠，惟有文字五千卷；四碗发轻汗，平生不平事，尽向毛孔散；五碗肌骨清，六碗通仙灵；七碗吃不得也，惟觉两腋习习清风生。
<strong>九难</strong>
《茶经》言茶有九难；阴采夜焙，非造也；嚼味嗅香，非别也；膻鼎腥瓯，非器也；膏薪庖炭，非火也；飞湍壅潦，非水也；外熟内生，非汤也；碧粉缥尘，非茶也；操艰搅遽，非煮也；夏兴冬废，非饮也。
<strong>六物</strong>
《月令》；乃命大酋，秫稻必齐，曲櫱必时，湛炽必洁，水泉必香，陶器必良，火齐必得，兼用六物，大酋监之，无有差忒。
<strong>昆仑觞</strong>
魏贾锵有苍头善别水，常令乘小艇于黄河中流，以瓠匏接河源水，一日不过七、八升，经宿，色如绛，以酿酒，名昆仑觞。芳味世间所绝。
<strong>白堕鹤觞</strong>
河东刘白堕善酿，六月以罂贮酒，暴于日中，经一旬，其酒不动，饮之者香美，醉而经月不醒。朝贵相飨，逾于千里。以其远至，号曰鹤觞，如鹤之一飞千里也。
<strong>椒花雨</strong>
杨诚斋退居，名酒之和者曰金盘露，劲者曰椒花雨。
<strong>鲁酒</strong>
楚会诸侯，鲁赵皆献酒于楚王。主酒吏求酒于赵，赵不与，吏怒，乃以赵厚酒易鲁薄酒献之，楚王以赵酒薄，遂围邯郸。故曰： 鲁酒薄而邯郸围。 
<strong>酿王</strong>
汝阳王琎，自称 酿王 。种放号 云溪醉侯 。蔡邕饮至一石，常醉，在路上卧。人名曰 醉龙 。李白嗜酒，醉后文尤奇，号为 醉圣 。白乐天自称 醉尹 ，又称 醉吟先生 。皮日休自称 醉士 。王绩称 斗酒学士 ，又称 五斗先生 。山简称 高阳酒徒 。
<strong>狂花病叶</strong>
饮流，谓睚眦者为狂花；谓目睡者为病叶。
<strong>八珍</strong>
龙肝、凤髓、豹胎、猩唇、鲤尾、鸮炙、熊掌、驼峰。
<strong>内刚八珍</strong>
一淳熬，二淳母，三炮豚，四炮牂，五捣珍，六渍，七熬，八肝膋。盖烹饪之八法，养老所用也。
<strong>麟脯</strong>
王方平至蔡经家，与麻姑共设肴膳，擗麟脯而行酒。
<strong>牛心炙</strong>
王右军年十三，谒周顗，顗异之。时绝重牛心炙，座客未啖，顗先割以啖之，于是始知名。
<strong>五侯鲭</strong>
王氏五侯，各署宾客，不相来往。娄护传食五侯间，尽得其欢心，竞致奇膳，护合以为鲭，世称五侯鲭，为世间绝味。
<strong>醒酒鲭</strong>
齐世祖幸芳林园，就侍中虞悰求扁米粣，虞献粣及杂肴数十舆，大官鼎味不及也。上就虞求诸饮食方，虞秘不肯出，上醉后，体不快，悰乃献醒酒鲭一方而已。
<strong>甘露羹</strong>
李林甫婿郑平为省郎，林甫见其须鬓斑白，以上所赐甘露羹与之食，一夕而须鬓如黳。
<strong>玉糁羹</strong>
东坡云： 过子忽出新意，以山芋作玉糁羹，色香味皆奇绝。天上酥酡则不可知，人间决无此味也。 诗曰： 香似龙涎仍酿白，味如牛乳更全清。莫将南海金齑脍，轻比东坡王糁羹。 
<strong>三升良醪斗酒学士</strong>
唐王绩，字无功，武德初，待诏门下省。故事官给酒日三升，或问： 待诏何乐耶？ 答曰： 三升良酝可慰耳。 侍中陈叔达闻之，日给一斗，号 斗酒学士 。
<strong>六和汤</strong>
医家以酸养骨，以辛养节，以苦养心，以咸养脉，以甘养肉，以滑养窍。
<strong>段成式食品</strong>
有寿木花，玄木叶，梦泽芹，具区菁，杨朴姜，招摇桂，越略囷，长泽卯，三危露，昆仑茾、蒲叶菘、竹根粟、麻湖菱、绿施笋。
<strong>伞子盐</strong>
朐（月忍）县盐井，有盐方寸中央隆起，如张伞，名曰 伞子盐 。
<strong>鸡栖半露</strong>
晋符郎善识味。会稽王导子为设精馔。讫，问关中，味孰若于此。郎曰： 皆好，唯盐少生。 即问宰夫，如其言。或杀鸡以飨之，郎曰： 此鸡栖恒半露。 问之，亦验。
<strong>崖蜜</strong>
一名石饴，味甘，润五脏，益气强志，疗百病，服之不饥，即崖石间蜂蜜也。
<strong>豆腐</strong>
为淮南王鸿烈所造，故孔庙祭器不用豆腐。
<strong>五谷</strong>
稻，黍，稷，麦，菽。黍，小米。稷，高粱。菽，豆也。
<strong>昆仑瓜</strong>
茄子一名落苏，一名昆仑瓜。
<strong>莼</strong>
八月以前为绿莼，冬至为赭莼，秋时长丈许，凝脂甚清。张季鹰秋风所思，正为此也。
<strong>食宪章</strong>
段文昌丞相精馔事。第中庖所榜曰 练珍堂 ，在途号 行珍馆 。文昌自编《食经》五十卷，时称《郇平公食宪章》。
<strong>郇公厨</strong>
韦陟袭封郇国公，性侈纵，尤穷治羞馔。厨中饮食，香味错杂，入其中者，多饱饫而归，时人语曰： 人欲不饭筋骨舒，夤缘须入郇公厨。 
<strong>遗饼不受</strong>
王悦之少厉清节。为吏部郎时，邻省有会同者遗以饼一瓯，辞不受，曰： 所费诚复小，然少来不欲当人之意。 
<strong>嗟来食</strong>
齐大饥。黔敖为食于路，以待饥者而食。有饥者蒙袂辑屦，贸贸而来。黔敖左奉食，右执饮，曰： 嗟！来食！ 饥者扬其目而视之，曰： 予唯不食嗟来之食，以至于斯也。 从而谢焉；终不食而死。
<strong>馒头</strong>
诸葛武侯南征孟获，泸水汹涌，不得渡。有云须杀人以头祭之，武侯曰： 吾仁义之师，奚忍杀人以代牺牲？ 于是用面为皮，裹猪羊肉于内，象人头而祭之。后之有馒头，始此。
<strong>五美菜</strong>
诸葛武侯出军，凡所止之处，必种蔓菁，即萝卜菜，蜀人呼为诸葛菜。其菜有五美：可以生食，一美；可菹，二美；根可充饥，三美；生食消痰止渴，四美；煮食之补人，五美。故又名五美菜。
<strong>酪奴</strong>
鼓城王勰谓王肃曰： 君弃齐鲁大邦，而受邾莒小国，明日请为设邾莒之飧，亦有酪奴。 故号茗曰酪奴。
<strong>龙凤团</strong>
古人以茶为团饼，上印龙凤文，供御者以金妆龙凤，凡八饼重一斤。庆历间，蔡君谟始造小片，凡二十片重一斤。天子每南郊致祭，中书、枢密院各赐一饼，宫人镂金其上。
<strong>茶异名</strong>
《国史》：剑南有蒙顶石花，湖州有藿山嫩笋，峡州有碧涧明月。
<strong>露芽</strong>
陶弘景《杂录》：蜀雅州蒙山上顶有露芽，火前者最佳，火后者次之。火，谓禁火，寒食节也。
<strong>雪芽</strong>
越郡茶有龙山、瑞草、日铸、雪芽。欧阳永叔云，两浙之茶，以日铸为第一。
<strong>反复没饮</strong>
郑泉尝曰： 原得美酒满五百斛船，以四时肥甘置两头，反复没饮之，不亦快乎！ 
<strong>上樽</strong>
《平当传》：稻米一斗得酒一斗为上樽，稷米一斗得酒一斗为中樽，粟米一斗得酒一斗为下樽。
<strong>梨花春</strong>
杭州酿酒，趁梨花开时熟，号梨花春。
<strong>碧筒劝</strong>
荷叶盛酒，以簪刺柄与叶通，屈茎轮囷如象鼻，持吸之，名碧筒劝。
<strong>蕉叶饮</strong>
东坡尝谓人曰： 吾兄子明饮酒不过三蕉叶。吾少时望见酒杯而醉，今亦能蕉叶饮矣。 
<strong>中山千日酒</strong>
刘玄石于中山沽酒，酒家与千日酒饮之，大醉，其家以为死。葬之。后酒家计其日，往视之，令启棺，玄石醉始醒。
<strong>青州从事</strong>
《世说》：桓温主簿善别酒，好者谓青州从事，盖青州有齐郡，言饮好酒直至腹脐也。晋者谓平原督邮。盖平原有鬲县，言恶酒饮至膈上住也。
<strong>防风粥</strong>
白居易在翰林，赐防风粥一瓯，食之，口香七日。
<strong>胡麻饭</strong>
晋刘晨、阮肇入天台山采药，迷路，流水中得一杯胡麻饭屑，二人相谓曰： 此去人家不远。 因穷源而进，见二女，曰： 郎君来何暮也！ 邀至家，待以胡麻饭、山龙脯，结为夫妇。逾月，二人辞归，访于家，子孙已七世矣。
<strong>青精饭</strong>
道士邓伯元受青精石，为饭食之，延年益寿。
<strong>莼羹</strong>
昔陆机诣王济，济指羊酪谓机曰： 吴下何以敌此？ 机曰： 千里莼羹，未下盐豉。 
<strong>锦带羹</strong>
荆湘间有草花，红白如锦带，苗嫩脆，可作羹。杜诗： 滑忆雕胡饭（即胡麻饭），香闻锦带羹。 
<strong>安期枣</strong>
安期生琅琊人，卖药海上，自言寿已千岁，所食枣其大如瓜。
<strong>韭萍齑</strong>
石崇遇客，每冬作韭萍豆粥，咄嗟而办。王恺密问其帐下，云豆最难熟，预炊熟，客来，但作白粥，投之韭萍齑，是时以其根杂麦苗耳。
<strong>金齑玉脍</strong>
南人作鱼脍以细缕，金橙拌之，号为金齑玉脍。隋时吴郡献松江鲙，炀帝曰： 所谓金齑玉鲙，东南佳味也。 
<strong>玉版</strong>
苏东坡邀刘器之参玉版禅师。至寺，烧笋，觉味胜，坡曰： 名玉版也。 作偈云： 不怕石头路，来参玉版师。卿凭锦珠子，与问箨龙儿。 
<strong>碧海菜</strong>
《汉武内传》：王母曰： 仙之上药，有碧海之琅菜。 
<strong>肉山酒海</strong>
魏曹子建与季重书曰： 愿举泰山以为肉，倾北海以为酒。 又古纣王以肉为林，以酒为池。
<strong>石髓</strong>
嵇康遇王烈，共入山，见石裂，得髓食之，因携少许与康，已成青石，扣之琤琤。再往视之，断山复合矣。
<strong>松肪</strong>
东坡诗： 为深松肪寄一车。 又松花为松黄，服之轻身。
<strong>杯中物</strong>
晋吴术好饮酒，因醉诟权贵，遂戒饮。阮宣以拳殴其背，曰： 看看老逼痴汉，忍断杯中物耶？ 乐饮如初。
<strong>惩羹吹齑</strong>
唐傅奕言： 唐承世当有变更，惩沸羹者吹冷齑，伤弓之鸟惊曲木。 陆贽奏议：昔人有因噎而废食，惧溺而自沉者。
<strong>酒肉地狱</strong>
东坡倅杭，不胜杯酌。奈部使者重公才望，朝夕聚首，疲于应接，乃目杭倅为酒肉地狱。后袁谷代倅，僚属疏阔，袁语人曰： 闻此郡为酒肉地狱，奈我来，乃值狱空。 传以为笑。
<strong>齑赋</strong>
范文正公少时作《齑赋》，其警句云： 陶家瓮内，腌成碧、绿、青、黄；措大口中，嚼出宫、商、角、征。 盖亲处贫困，故深得齑之趣味云。
<strong>绛雪嵰雪</strong>
《汉武传》：仙家妙药，有玄霜绀雪。又，西王母进赚山红雪，亦名绛雪。又，雪糕一名甜雪。
<strong>冰桃雪藕</strong>
周穆王方士集于春霄宫，王母乘飞辇而来，与王燕会，进万岁冰桃、千年雪藕。
<strong>玉食珍羞</strong>
《书经》： 惟辟玉食。 李诗： 金鼎罗珍羞。 
<strong>竹叶珍珠</strong>
杜诗： 三杯竹叶春。 李诗： 小槽酒滴真珠红。 
<strong>鸭绿鹅黄</strong>
李诗： 遥看春水鸭头绿，恰似葡萄初泼醅。 杜诗： 鹅儿黄似酒。 东坡诗： 小舟浮鸭绿，大勺泻鹅黄。 
<strong>白粲</strong>
长腰米曰白粲。东坡诗： 白粲连樯一万艘。 江南有 长腰粳米、缩项鳊鱼 之谚。
<strong>钓诗扫愁</strong>
东坡呼酒为钓诗钩，亦号扫愁帚。
<strong>太羹玄酒</strong>
《礼记》： 太羹不和。 玄酒，明水也，可荐馨香。
<strong>僧家诡名</strong>
《志林》：僧家谓酒为般若汤，鱼为水梭花，鸡为穿篱菜。人有为不义，而义之以美名者，与此何异。
<strong>饕餮</strong>
《左传》：缙云氏有不才子，贪于饮食，不可盈厌，天下之人谓之饕餮。
<strong>欲炙</strong>
《晋史》：顾荣与同僚饮，见行炙者有欲炙之色，荣彻己炙与之。后赵王伦篡位，荣在难，一人救之，获免，即受炙之人也。
<strong>半菽不饱</strong>
《史记》：汉文帝曰： 吾每饭，意未尝不在巨鹿也。 
<strong>白饭青刍</strong>
杜诗： 与奴白饭马青刍。 
<strong>炊金爨玉</strong>
骆宾王谓盛馔为炊金爨玉，言饮食之美，如金玉之贵重也。抹月批风
东坡诗： 贫家无可娱客，但知抹月披风。 
<strong>敲冰煮茗</strong>
《六帖》：王休居太白山，每冬月取濮冰煮茗，待宾客。
<strong>酒囊饭袋</strong>
《荆湖近事》： 马氏奢僭，诸院王子，仆从烜赫；文武之道，未尝留意。时谓之酒囊饭袋。 
