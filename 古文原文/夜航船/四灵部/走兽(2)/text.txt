<strong>风生兽</strong>
生炎州，大如狸，青色。积薪数车以烧之，薪尽而兽不死，毛亦不焦，斫刺不入，打之如灰囊，以铁锤锻其头数十下，乃死，而张口向风，须臾复活。以石上菖蒲塞其鼻。即死。取其脑和菊花服之，尽十斤，得寿五百岁。
<strong>月支猛兽</strong>
汉武时，月支国献猛兽一头，形如五六十日犬子，大如狸而色黄。武帝小之，使者对曰： 夫兽不在大小。 乃指兽，命叫一声。兽舐唇良久，忽叫，如大霹雳，两目如（石韱）砗之交光。帝登时颠蹶，搔耳震栗，不能自止。虎贲武士皆失仗伏地，百兽惊绝，虎亦屈伏。
<strong>舞马</strong>
唐玄宗舞马四百蹄，分为左右部，有名曰 某家骄 ，其曲曰《倾杯乐》。皆衣以锦绣，缀以金银，每乐作，奋首鼓尾，纵横应节。
<strong>弄象</strong>
唐明皇有舞象数十。禄山乱，据咸阳，出舞象，令左右教之拜。舞象皆弩目不动，禄山怒，尽杀之。
<strong>弄猴</strong>
唐昭宗播迁，随驾有弄猴，能随班起居。昭宗赐以绯袍，号 供奉 。罗隐诗 何如学取孙供奉，一笑君王便着绯 是也。朱梁篡位，取猴，令殿下起居。猴望见全忠，径趋而前，跳跃奋击，遂被杀。
<strong>忽雷驳</strong>
秦叔宝所乘马也。喂料时，每饮以酒。常于月明中试之，能竖越三领黑毡。叔宝卒，嘶鸣不食而死。
<strong>铁象</strong>
曲端下狱，自知必死，仰天长吁，指其所乘马名铁象，曰： 天下欲振复中原乎？惜哉！ 铁象泣数行下。
铸马
慕容有骏马，赭白，有奇相，饶逸力。至儁元寿元年，四十九矣，而骏逸不亏，奇之，比鲍氏骢，命铸铜以图其像，亲为铭赞，镌颂其旁，像成，而马死矣。
<strong>白獭</strong>
魏徐邈善画，明帝游洛水，见白獭爱之，不可得。邈曰： 獭嗜鲻鱼，乃不避死。 遂画板作鲻鱼悬岸，群獭竞来，一时执得。帝曰： 卿画何其神也！ 
<strong>赎马</strong>
周田子方尝出，见老马于道，询知为家畜也，叹曰： 少尽其力，而老弃其身，仁者不为也。 赎之归。
<strong>袁氏</strong>
后唐有孙恪者，纳袁氏为室。后至峡山寺，袁持一碧环献老僧。少倾，野猿数十，扪萝而跃。袁乃命笑题诗，化猿去。僧方悟即沙门向所畜者，玉环其系颈旧物也。
<strong>果下马</strong>
罗定州出马，高不逾三尺，骏者有两脊骨，又呼双脊马，健而能行。以其可在果树下行，名曰 果下马 。
<strong>秽鼠易肠</strong>
唐公房拔宅上升，鸡犬皆仙，惟鼠不净，不得去。鼠自悔，一日三吐，易其肠，欲其自洁也。
<strong>八骏</strong>
穆天子八骏，一名 绝地 ，足不践土；二名 翻羽 ，行越飞禽；三曰 奔宵 ，夜行万里；四名 超影 ，逐日而行；五名 逾辉 ，毛色炳熠；六名 超光 ，一形十影；七名 腾雾 ，乘云而奔；八名 挟翼 ，身有肉翅。又有骅骝騄駬，亦古之良马也。
<strong>黑牡丹</strong>
唐末刘训者，京师富人。京师春游，以观牡丹为胜赏。训邀客赏花，乃系水牛累百于门。人指曰： 此刘氏黑牡丹也。 
<strong>辟暑犀</strong>
《孔帖》：文宗延学士于内殿。李训讲《易》，时方盛暑。上命取辟暑犀以赐。
<strong>辟寒犀</strong>
《开元遗事》：交趾进犀角，色黄如金。冬月置殿中，暖气如熏。上问使者，曰： 此辟寒犀也。 
<strong>养虎遗患</strong>
汉王欲东归，张良曰： 汉有天下大半，楚兵饥疲，今释不击，此养虎自遗患也。 王从之。
<strong>狐假虎威</strong>
楚王问群臣： 北方畏昭奚恤，何哉？ 江乙曰： 虎得一狐，狐曰： 子毋食我，天帝令我长百兽。不信，吾先行，子随后观。 兽见皆走。虎不知兽畏己，以为畏狐也。今北方非畏昭奚恤，实畏王甲兵也。 
<strong>狐疑</strong>
狐疑者，狐性多疑，故心不决曰 狐疑 。
<strong>黔驴之技</strong>
柳文：黔无驴，有好事者船载以入，放之山下。虎见庞然大物，环林间视之。驴一鸣，虎大骇，以为且噬己。然往来视之，览无异能。益习其声。稍近，宕、倚、冲、冒。驴不胜怒，蹄之。虎因喜，计之曰： 技止此矣！ 跳梁大啖，断其喉，尽其肉，乃去。
<strong>马首是瞻</strong>
晋荀偃曰： 鸡鸣而驾，塞井夷灶，惟余马首是瞻！ 
<strong>不及马腹</strong>
楚伐宋，宋告急于晋。晋侯欲救之，伯宗曰： 不可。古人有言曰： 虽鞭之长，不及马腹。 天方授楚，不可与争。 
<strong>塞翁失马</strong>
《北史》：塞上翁匹马亡入胡，人吊之。翁曰： 安知非福乎？ 后马将骏马归。人贺之，翁曰： 安知非祸乎？ 后其子骑，折髀，人吊之，翁曰： 又安知非福乎？ 后兵，出丁壮者，免其子，以跛相保。
<strong>弃人用犬</strong>
晋灵公饮赵盾酒，伏兵将攻之，其右提弥明知之，趋登，扶盾以下。公嗾夫獒焉，明搏而杀之。盾曰： 弃人用犬，虽猛何为？ 
<strong>跖犬吠尧</strong>
汉高祖既杀韩信，诏捕蒯彻。既至，上曰： 若教淮阴侯反乎？ 对曰： 然。秦失其鹿，天下共逐之。高材捷足者先得焉。跖之犬吠尧，尧非不仁，吠非其主也。 
<strong>指鹿为马</strong>
秦赵高欲专权，乃先设验，持鹿献二世，曰： 马也！ 二世笑曰： 丞相误也，谓鹿为马。 问左右，或默，或言。高阴中言鹿者以法。
<strong>守株待免</strong>
《韩子》：宋人有耕者，田畔有株，兔走触之，折颈而死，因释耕守株，觊复得兔，为宋国笑也。
<strong>多歧亡羊</strong>
《列子》：杨子之邻人亡羊，既率其党，又请杨子竖追之。杨子曰： 嘻！亡一羊，何追之众？ 众曰： 多歧。 既反，问： 获羊乎？ 曰： 亡之矣。 曰 奚亡之？ 曰： 歧路之中又有歧焉，吾不知所之，所以反也。 
<strong>飞越峰</strong>
洪武初，夷人献良马十，其一白者，乃得之贵州养龙坑。坑旁水深而远，下有灵物，春和多系牝马，云雾晦冥，必有与马接，其产即龙驹。故此马首高九尺，长丈余，莫可控御。敕典牧者囊沙四百斤，压而乘之，行如电蹑，片尘不惊，赐名 飞越峰 ，命学士宋濂赞。
燧人氏始着物虫鸟兽之名。鲧始服牛。相士始乘马。伏羲始畜牺牲。夏后氏始食卵。汉文帝始剦洁六畜。后魏始禁宰牛马。唐高祖始断屠。
<strong>黄耳</strong>
陆机有快犬曰 黄耳 ，性黠慧，能解人语，随机入洛。久无家问，作书以竹筒戴犬项，令驰归，复得报还洛。今有 黄耳冢 。
<strong>白鹿夹毂</strong>
汉郑弘为淮阴守，岁旱，弘行田间，雨即至。时有白鹿在道，夹毂而行。主簿贺曰： 闻三公车轮鹿，明公必大拜矣！ 果验。
<strong>麈</strong>
出终南诸山。鹿之大者曰麈，群鹿随之，视麈尾为响道，故古之谈者挥焉。
<strong>飞鼠</strong>
其物飞而生子。难产者，以皮覆之则易，故又名 催生 。
<strong>糖牛</strong>
桂平出。里人知牛嗜盐，乃以皮裹手，涂盐于上，入穴探之。其角如玉，取以为器。
<strong>射鹿为僧</strong>
陈惠度于剡山射鹿，鹿孕而伤，既产，以舌舐子，干而母死，惠度遂投寺为僧。后鹿死处生草，名曰 鹿胎草 。
<strong>野宾</strong>
宋王仁裕尝畜一猿，名曰 野宾 。一日放于嶓冢山。后仁裕复过此，见一猿迎道左，从者曰： 野宾也。 随行数十里，哀吟而去。
<strong>凭黑虎</strong>
卓敬年十五，读书宝香山，风雨夜归迷失道，得一兕牛，凭之归，入门，乃黑虎也。
<strong>题《虎顾众彪图》</strong>
明成祖出图，命解缙题句。缙诗云： 虎为百兽尊，谁敢撄其怒？惟有父子恩，一步一回顾。 帝见诗有感，即令夏原吉迎太子于南京。
<strong>熊入京城</strong>
弘治间，有熊入西直门，何孟春谓同列曰： 熊之为兆，宜慎火。 未几，在处有火灾。或问孟春曰： 此出何占书？ 孟春曰： 余曾见《宋纪》：永嘉灾前数日，有熊至城下，州守高世则谓其倅赵允绦曰，熊于字 能火 ，郡中宜慎火。果延烧十之七八。余忆此事，不料其亦验也。 
<strong>不忍麑</strong>
孟孙猎得麑使巴西持归。麑母随之啼泣，巴西不忍，与之。孟孙大怒，逐巴西。寻召为其子傅，谓左右曰： 天不忍麑，且吾子乎！ 
<strong>的卢</strong>
刘表赠备一马，名曰 的卢 。一日，遇伊籍，曰： 此马相恶，必妨主。 备未之信。表妻蔡氏忌备，嘱弟瑁设筵暗害。备觉，出奔，前阻檀溪，后为瑁兵所逼，乃下溪策马，曰： 的卢的卢，今日妨吾。 的卢于急流深处，一跃三丈，飞渡西岸。瑁惊骇而退。
<strong>获两虎</strong>
《史记》：陈轸曰：卞庄子刺虎，馆竖子止之，曰： 两虎方共食一牛，牛甘必斗，斗则大者伤，小者亡，从而刺之，一举两得。 果获两虎。 
<strong>牛羊犬豕别名</strong>
《礼记》：牛曰太牢。羊曰少牢。又牛曰 一元大武 。羊曰 柔毛 ，又曰 长髯主簿 。豕曰 刚鬣 ，又云 乌喙将军 。韩獹，六国时韩氏之黑犬。楚犷、宋猎，皆良犬也。又曰： 大夫之家，无故不杀犬豕。 家豹、乌圆，皆猫之美誉。
<strong>鹿死谁手</strong>
石勒曰： 使朕遇汉高，当北面事之。若遇光武，可与并驱中原，未知鹿死谁手。
<strong>续貂</strong>
《晋书》：赵王伦篡位，奴卒亦加封秩。每朝会，貂蝉满座。语曰： 貂不足，狗尾续！ 
<strong>拒虎进狼</strong>
《鉴断》：汉和帝年才十四，乃能收捕窦氏，足继孝昭之烈。惜其与宦官议之，以启中常侍亡汉之阶。语曰： 前门拒虎，后门进狼。 此之谓也。
<strong>焉得虎子</strong>
《吴志》：吕蒙欲从里，母叱之。蒙曰： 不入虎穴，焉得虎子？ 又班超使西域，鄯善王广礼敬甚备。匈奴使来，更疏懈。超会其吏士三十六人，曰： 不入虎穴，不得虎子。 遂夜攻虏营，斩其使。
<strong>羊触藩篱</strong>
《易经》： 羝羊触藩，羸其角。 
<strong>制千虎</strong>
《宋史》：常安民遗吕公著书曰： 去小人不难，胜小人难耳。尝见猛虎负嵎，卒为人胜者，人众而虎寡也。今奈何以数千人而制千虎乎？ 公着得书，默然。
<strong>搏蹇兔</strong>
《史记》：范雎谓秦昭王曰： 以秦治诸侯，譬犹走韩卢而搏蹇兔也。 
<strong>瞎马临池</strong>
《世说》：顾恺之与殷仲堪作危语，有一参军在坐，曰： 盲人骑瞎马，夜半临深池。 以仲堪眇一目故也。
<strong>教猱升木</strong>
猱，猴属，性善升木，不待教而能者。《诗经》：毋教猱升木。
<strong>城狐社鼠</strong>
《韩诗外传》： 社鼠不攻，城狐不灼。 恐其坏城而伤社也。
<strong>陶犬瓦鸡</strong>
《金楼子》： 陶犬无守夜之警，瓦鸡无司晨之益。 
<strong>羊质虎皮</strong>
《杨子》： 羊质而虎皮，见草而悦，见豺而战，忘其皮之虎也。 
<strong>九尾狐</strong>
宋陈彭年奸佞不常，时号 九尾狐。 
<strong>猬务</strong>
猬似豪猪而小，其毛攒起如矢，言人事之丛杂似之。故事多曰 猬务 。
