<strong>鸟社</strong>
大禹即位十年，东巡狩，崩于会稽，因而葬之。有鸟来为之耘，春拔草根，秋啄芜秽，谓之鸟社。县官禁民不得妄害此鸟，犯则无赦。
<strong>精卫鸟</strong>
炎帝女溺死渤海中，化为精卫鸟，日衔西山木石，以填渤，至死不倦。
<strong>凤</strong>
《论语谶》曰： 凤有六象九苞。 六象者，头象天，目象日，背象月，翼象风，足象地，尾象纬。九苞者，口包命，心合度，耳聪达，舌诎伸，色光彩，冠矩朱，距锐钩，音激扬，腹文户。行鸣曰归嬉，止鸣曰提扶，夜鸣曰善哉，晨鸣曰贺世，飞鸣曰郎都，食惟梧桐竹实。故子欲居九夷，从凤嬉。
<strong>鸾</strong>
瑞鸟也。张华注曰：鸾者，凤凰之亚，始生类凤，久则五彩变易，其音如铃。周之文物大备，法车之上缀以大铃，和鸾声也，故改为鸾驾。
<strong>像凤</strong>
太史令蔡衡曰：凡像凤者有五色，多赤者凤，多青者鸾，多黄者鹓雏，多紫者鸑鷟，多白者鹄。此鸟多青，乃鸾，非凤也。
<strong>迦陵鸟</strong>
鸣清越如笙箫，妙合宫商，能为百虫之音。《椤严经》云： 迦陵仙音，遍十方界。 
<strong>毕方鸟</strong>
《山海经》：章峨之山，有鸟，状如鹤，一足，赤文青质而白喙，名曰 毕方 。其鸣自叫。见则邑有讹火。
<strong>鸾影</strong>
宋范泰《鸾诗序》：昔罽宾王结罝峻卵之山，获一鸾，三年不鸣。其夫人曰： 尝闻鸟见其类则鸣，可不悬镜以照之？ 王从其言。鸾观影悲鸣，冲霄一奋而绝。嗟乎慈禽！何情之深也。鸾血作胶，以续弓弩、琴瑟之弦。
<strong>吐绶鸡</strong>
形状、毛色俱如大鸡。天睛淑景，颔下吐绶，方一尺，金碧晃曜，花纹如蜀锦，中有一字，乃篆文 寿 字，阴晦则不吐。一名 寿字鸡 ，一名 锦带功曹 。
<strong>孔雀</strong>
自爱其尾，遇芳时好景，闻鼓吹则舒张翅尾，盼睐而舞。性妒忌，见妇女盛服，必奔逐啄之。山栖时，先择贮尾之地，然后置身。欲生捕之者，候雨甚，往擒之。尾沾雨而重，人虽至，犹爱尾，不敢轻动也。
<strong>杜鹃</strong>
蜀有王曰杜宇，禅位于鳖灵，隐于西山，死，化为杜鹃。蜀人闻其鸣，则思之，故曰 望帝 。又曰杜鹃生子寄于他巢，百鸟为饲之。
<strong>鸿鹄六翮</strong>
刘向曰： 今夫鸿鹄高飞冲天，然其所恃者六翮耳。 夫腹下之毳，背上之毛，（扌曾）去一把，飞不为高下。
<strong>号寒虫</strong>
五台山有鸟，名号寒虫。四足，有肉翅不能飞，其粪即五灵脂也。当盛暑时，文采绚烂，乃自鸣曰： 凤凰不如我。 至冬，毛尽脱落，自鸣曰： 得过且过。 
<strong>秦吉了</strong>
岭南灵鸟。一名 了哥 。形似鸜鹆，黑色，两肩独黄，顶毛有缝，如人分发，耳聪心慧，舌巧能言。有夷人以数万钱买去，吉了曰： 我汉禽不入胡地！ 遂惊死。
<strong>变化</strong>
《月令》：三月，田鼠化为鴽，八月鴽化为田鼠。二物交化，即今所谓鹌鹑也。二月鹰化为鸠，八月鸠化为鹰，亦交化也。
<strong>赤乌</strong>
周武王伐纣，渡孟津，有火自上而下，至王屋，流化为乌，其色赤，其声丑。
<strong>布谷</strong>
即斑鸠。杜诗： 布谷催春种。 张华曰：农事方起，此鸟飞鸣于桑间，若云谷可布种也。又其声曰： 家家撒谷。 又云： 脱却破裤。 因其声之相似也。
<strong>蟁母</strong>
大如鸡，黑色，生南方池泽葭芦中，其声如人呕吐，每一鸣，口中吐出蚊虫一二升。
<strong>稚子</strong>
一名 竹团 。喜食笋，善匿，不使人见。故杜诗有 笋根稚子无人见 之句。
<strong>鹢</strong>
水鸟，能厌水神，故画于舟首，舟名 彩鹢 。
<strong>捕鹯</strong>
魏公子无忌，方与客饮。有鹯击鸠，走逃于公子案下，鹯追击，杀于公子之前。公子耻之，即使人多设罻罗，得鹯数十匹，责让以杀鸠之罪，曰： 杀鸠者死！ 一鹯低头，不敢仰视；余皆鼓翅自鸣。公子乃杀低头者，余尽释之。
<strong>鹁鸽井</strong>
汉高祖庙，临城鹁鸽井旁，记云： 沛公避难井中，有双鸽集井中，追者不疑，得脱。 
<strong>雪衣娘</strong>
唐明皇时，岭南进白鹦鹉，聪慧能言，上呼之为 雪衣娘 。上每与诸王及贵妃博戏，稍不胜，左右呼雪衣娘，即飞入局中，以乱其行列。一日语曰： 昨夜梦为鸷所搏。 已而，果为鹰毙，瘗之苑中，号 鹦鹉冢 。唐李繁曰： 东都有人养鹦鹉，以甚慧，施于僧。僧教之能诵经，往往架上不言不动。问其故，对曰： 身心俱不动，为求无上道。 及其死，焚之，有舍利。
<strong>白鹇</strong>
宋帝昺驻跸厓州山，为元兵所追，丞相陆秀夫抱帝赴海死。时御舟一白鹇，奋击哀鸣，堕水以殉。
<strong>鹁鸽诗</strong>
宋高宗好养鸽，躬自飞放。有士人题诗云： 鹁鸽飞腾绕帝都，朝收暮放费工夫。何如养个南来雁，沙漠能传二帝书。 帝闻之，召见士人，即命补官。
<strong>长鸣鸡</strong>
宋处宗尝买一长鸣鸡，着窗间。后鸡作人语，与处宗谈论，终日不辍。处宗因此学业大进。
<strong>宋厨鸡蛋</strong>
宋文帝尚食厨备御膳，烹鸡子，忽闻鼎内有声极微，乃群卵呼观世音，凄怆之甚。监宰以闻。帝往验之，果然，叹曰： 吾不知佛道神力乃能若是！ 敕自今不得用鸡子，并除宰割。
<strong>雁书</strong>
苏武使匈奴，留武于海上牧羝。汉使求之，匈奴诡言武死。常惠教使者曰： 天子在上林射雁，雁足上系帛书，言武在某泽中。 单于惊谢，乃遣武还。《礼记》： 鸿雁来宾。 先至为主，后至为宾。
<strong>孤雁</strong>
张华曰：雁夜栖川泽中，千百成群，必使孤雁巡更，有警则哀鸣呼众。故师旷《禽经》曰： 群栖独警。 
<strong>飞奴</strong>
张九龄家养群鸽，每与亲知书，系鸽足上，移之，呼为 飞奴 。
<strong>鸩毒</strong>
《左传》： 宴安鸩毒，不可怀也。 鸩，毒鸟也，黑身赤目，食蝮蛇，以其毛历饮食则杀人。
<strong>周周鸟</strong>
名周周。首重尾屈，将欲饮于河，则必颠，乃衔尾而饮。
<strong>金衣公子</strong>
唐明皇游于禁宛，见黄莺羽毛鲜洁，因呼为 金衣公子 。
<strong>黄鹂</strong>
戴颙春日携双柑斗酒，人问何之，答曰： 往听黄鹂声，此俗耳针砭，诗肠鼓吹。 
<strong>养木鸡</strong>
《庄子》：渻子为宣王养斗鸡，十日而问之曰： 鸡可斗乎？ 曰： 未也。犹虚憍而恃气。 十日又问之。曰： 几矣。鸡有鸣者，已无变矣，望之似木鸡矣，其德全矣。异鸡无敢应者，反走矣。 
<strong>季郈斗鸡</strong>
《左传》：季郈之斗鸡，季氏介其羽，郈氏为之金距。刘孝威诗： 翅中含白芥，距外曜金芒。 
<strong>乘轩鹤</strong>
卫懿公好鹤，鹤有乘轩者，及狄人伐卫，受甲者皆曰： 鹤有禄位，何不使战。 是以卫亡。
<strong>翮成纵去</strong>
僧支道林好鹤。有遗以双鹤者，林铩其羽，鹤反顾懊惜。林曰： 鹤有凌霄之志，何肯为人耳目近玩！ 养令翮成，置使飞去。
<strong>羊公鹤</strong>
昔羊叔子有鹤善舞，尝向客称之。客试使驱来，（氃去立改上宀下艹）氋而不肯舞。故比人之名而不实。
<strong>斥鷃笑鹏</strong>
《庄子》：穷发之北，有鸟名鹏，抟扶摇而上者九万里，且适南冥，斥鷃笑之曰： 彼且奚适也？我腾跃而上，不过数仞而下，翱翔蓬蒿之间，此亦飞之至也。而彼且奚适也？ 
<strong>打鸭惊鸯</strong>
吕士隆知宣州，好笞官妓。适杭州一妓到，士隆喜之。一日群妓小过，士隆欲笞之。妓曰： 不敢辞责，但恐杭妓不安耳。 士隆赦之。梅圣俞作打鸭诗： 莫打鸭，惊鸳鸯，鸳鸯新向池中落，不比孤州老鸹鸧。 
<strong>乌</strong>
燕太子丹质于秦，秦遇之无礼，欲归。秦王不听，谬言曰： 令乌白头马生角，乃可归。 丹仰天叹息，乌即兴白，马为生角，秦王不得已而遣之。
<strong>乌伤颜</strong>
乌纯孝，父亡，负土筑墓，群乌衔土助之，其吻皆伤，因以名县。《唐雅》曰： 纯黑而反哺者谓之乌，小而腹下白，不能反哺者谓之鸦。 
<strong>燕居旧巢</strong>
武瓘诗： 花开蝶满枝，花谢蝶还希。惟有旧巢燕，主人贫亦归。 又唐诗： 旧时王谢堂前燕，飞入寻常百姓家。 
<strong>斗鸭</strong>
陆龟蒙有斗鸭阑。一日，驿使过焉，挟弹毙其尤者。陆曰： 此鸭善人言，欲进上，奈何毙之！ 使者尽以囊中金窒其口，徐问人语之状，陆曰： 能自呼其名耳。 使者愤且笑，拂袖上马，陆还其金，曰： 吾戏耳。 
<strong>孝鹅</strong>
唐天宝末，长兴沉氏畜一母鹅，将死，其雏悲鸣，不复食；母死，啄败荐覆之，又衔刍草列前，若祭状，向天长号而死。沉氏异之，埋于蒋湾，名 孝鹅冢 。
<strong>蔡确鹦鹉</strong>
蔡确贬新州，有侍姬名琵琶，所蓄鹦鹉甚慧，每为确呼琵琶，及琵琶死，鹦鹉犹呼其名。确赋诗伤之。
<strong>雁丘</strong>
金元好问过阳曲，见一猎者云： 捕得二雁，内一死，一脱网去，空中哀鸣良久，投地亦死。 好问遂以金赎二雁，瘗之汾水滨，垒土为丘。今为雁丘。
<strong>见弹求鸮</strong>
《庄子》：长梧子曰： 汝亦太早计，见卵而求时夜，见弹而求炙鸮。 
<strong>燕巢于幕</strong>
季札如晋，将宿于戚，闻钟声曰： 夫子之在此也，犹燕之巢于幕上，而可以乐乎？ 《吕氏春秋》：燕雀处堂，母子相爱，突厥栋焚，燕雀不知。
<strong>禽经</strong>
金得伯劳之血则昏，铁得鷿鷉之膏则莹，石得鹊髓则化，银得雉粪则枯。翡翠粉金，鵁鶄厌火。
<strong>风雨霜露</strong>
《禽经》云：风翔则风。风，鸢也。雨舞则雨。雨，商羊也。霜飞则霜。霜，鹔鹴也。露翥则露。露，鹤也。又云：以豚谶风，以鼍谶雨。豚，江豚也。鹊知风，蚁知雨。
<strong>禽智</strong>
陈所敏云：鸂鶒能水，故水宿之物莫能害。啄木遇蠹穴，能以嘴画字成符，蠹虫自出。鹤能步罡，蛇不敢动。鸦有隐巢，故鸷鸟不能见。燕衔泥常避戊己，故巢不倾。鹳有长水石，能于巢中养鱼，而水不涸。燕恶艾，雀欲夺其巢，即衔艾置巢中，燕遂避去。此皆禽之有智者也。
<strong>大鸟悲鸣</strong>
杨震将葬，先葬数日，有大鸟高丈余，集震丧次悲鸣，葬毕方去。上闻，乃悟震坐枉，遣使具祭，官其子。
<strong>化鹤</strong>
《职方乘》云：南昌洗马池，尝有年少见美女七人，脱彩衣岸侧浴池中。年少戏藏其一，诸女浴毕就衣，化白鹤去。独失衣女留，随至年少家，为夫妇，约以三年还其衣，亦飞去。故又名 浴仙池 。
<strong>化为大鸟</strong>
王仲变仓颉旧文为今隶书。秦始皇尝征仲，不至，大怒，诏槛车送之。仲化为大鸟飞去，落二翮于延庆州，今有大翮山。
<strong>五色雀</strong>
出罗浮山。贵人至，则先翔舞。
<strong>鵔鸃乌</strong>
产肇庆。形似山鸡，其羽有光，汉以饰侍中冠。
<strong>凤巢</strong>
永福隋时双凤来巢，宋初复至，守臣以闻，太宗遣使凿巢下石，得美玉，名其山曰 凤凰山 。
<strong>群乌啼噪</strong>
海盐乌夜村，晋何准寓此。一夕，群乌啼噪，准生女。后复夜啼，乃穆帝立女为后之日。
<strong>问上皇</strong>
郭浩按边至陇，见鹦鹉一红一白鸣树间，问： 上皇安否？ 浩诘其故，盖陇州岁贡此鸟，徽宗置之安妃阁。后发还本土，二鸟犹感恩不忘。
<strong>凤历</strong>
凤知天时，故以名历。凤鸣而天下之鸡皆鸣。凤尾十二翎，遇闰岁生十三翎。今乐府调尾声十二板，以象鸟尾，故曰尾声。或增四字，亦加一板，以象闰。
<strong>鸡五德</strong>
《韩诗外传》： 头戴冠，文也。足搏距，武也。见敌敢斗，勇也。见食相呼，义也。守夜不失时，信也。 故又称 德禽 。
<strong>陈宝</strong>
秦穆公时，陈仓人掘地得一物以献，道逢二童子，曰： 此物名为蝹。 蝹曰： 彼二童子名为陈宝，得雄者王，得雌得霸。 陈仓人舍蝹逐童子，童子化为雉，飞入平林，以告于公。公大猎，果得其雌，化为石，置于汧渭之间，立陈宝祠，遂霸西戎。
<strong>腰缠骑鹤</strong>
昔有客各言其志。一愿为扬州刺史，一愿多资财，一愿骑鹤上升。其一人曰： 吾愿腰缠十万贯，骑鹤上扬州。 
<strong>隋珠弹雀</strong>
古云，以隋侯之珠弹千仞之雀，世必笑之。盖所用者重，所求者轻也。
雀跃者，言人喜悦，如雀之跳跃也。
<strong>爱屋及乌</strong>
《诗经》： 瞻乌爰止，于谁之屋。 恐因乌而伤其屋也。
<strong>越鸡鹄卵</strong>
《庄子》： 越鸡不能伏鹄卵。 谓其身小也。
<strong>燕贺</strong>
《淮南子》：大厦成而燕雀相贺。
<strong>贯双雕</strong>
《唐史》：高骈见双雕飞过，祝曰： 我贵当中之。 一发贯双雕，因号 双雕侍郎 。
<strong>鹊巢鸠占</strong>
《诗经》： 维鹊有巢，维鸠居之。 
<strong>闻鸡起舞</strong>
祖逖与刘琨同寝，中夜闻鸡鸣，蹴琨觉曰： 此非恶声也！ 因起舞。
