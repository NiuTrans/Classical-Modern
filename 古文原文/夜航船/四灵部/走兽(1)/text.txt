<strong>药兽</strong>
神农时有民进药兽。人有疾，则拊其兽，授之语，语毕，兽辄如野外，衔一草归，捣汁服之即愈。帝命风后记其何草，起何疾。久之，如方悉验。虞卿曰： 神农师药兽而知医。 
<strong>夔</strong>
黄帝于东海流波山得奇兽，状如牛，苍身无角，一足，能入水，吐水则生风雨，目光如日月，其声如雷，名曰夔。帝令杀之，取皮以冒鼓，撅以雷兽之骨，声闻五百里。
<strong>觟（角虒）</strong>
皋陶治狱，有觟（角虒）游于庭（一角之兽，即今所画獬豸）。其罪疑者，令触之，有罪则触，无罪则不触，以定狱辞。
<strong>黄熊</strong>
舜殛鲧于羽山。鲧化为黄熊，入于羽泉。故禹庙祭品，戒不用熊。
<strong>白狐</strong>
禹年三十未娶，行涂山，有白狐九尾造禹。涂山人歌曰： 白狐绥绥，九尾庞庞。成子家室，乃都攸昌。 禹遂娶之，谓之女峤。
<strong>野兔</strong>
文王囚于羑里七年，其子伯邑考往视父。纣呼与围棋，不逊，纣怒杀伯邑考，醢之，令人送文王食。命食毕，而后告，文王号泣而吐之，尽变为野兔而去。
<strong>麟绂</strong>
孔子在娠，有麟吐玉书于阙里，文云： 水精之子，系衰周而素王。 孔母乃以绣衣系麟角，信宿而麟去。至鲁定公时，鲁人锄商田于大泽，得麟，以示孔子，系角之绂尚在。孔子知命之将终，抱麟解绂，涕泗滂沱。
<strong>白泽</strong>
东望山有兽曰白泽，能言语。王者有德，明照幽远，则白泽自至。
<strong>昆蹏</strong>
后土之神兽，英灵能言语，禹治水有功而来。
<strong>角端</strong>
元太祖驻师西印渡，有大兽，高数丈，一角，如犀牛，作人语曰： 此非帝王世界，宜速还。 耶律楚材进曰：此名角端，圣人在位，则奉书而至。能日驰一万八千里，灵异如鬼神，不可犯。
<strong>彖</strong>
豕类也。张口而腹脏尽露，故名曰彖。《易经》用 彖曰 ，盖取此义。
<strong>狮子</strong>
一名狻猊。《博物志》：魏武帝伐冒顿，经白狼山，逢狮子，使人格之，杀伤甚众。忽见一物自林中出，如狸，上帝车轭。狮子将至，便跳上其头，狮子伏，不敢动，遂杀之。得狮子还，来至洛阳三十里，鸡犬无鸣吠者。
<strong>酋耳</strong>
身若虎豹，尾长参其身，食虎豹。王者威及四夷则至。
<strong>虎伥</strong>
人罹虎厄，其神魂尝为虎役，为之前导。故凡死于虎者，衣服巾履皆卸于地，非虎之威能使自卸，实鬼为之也。
<strong>虎威</strong>
虎有骨如乙字，长寸许，在胁两旁皮内，尾端亦有之，名 虎威 ，佩之临官，则能威众。又虎夜视，一目放光，一目视物。猎人候而射之，弩箭才及，光随堕地成白石，入地尺余。记其处掘得之，能止小儿啼。
<strong>仓兕</strong>
尚父为周司马，将师伐纣。到孟津之上，仗钺把旄，号其众曰： 仓兕。 夫仓兕者，水中之兽也，善覆人舟，因神以化，令汝急渡，不急渡，仓兕害汝。
<strong>阚榖于菟</strong>
《左传》阚伯比淫于（云阝）子之女，生子文。（云阝）夫人使弃诸梦泽中，虎乳之。（云阝）子田，见而惧，归，夫人以告，遂收之。楚人谓乳为榖，谓虎为于菟，故曰： 阚榖于菟 。
<strong>貘</strong>
貘者象鼻犀目，牛尾虎足，性好食铁，生南方山谷中。寝其皮辟湿，图其形辟邪。
<strong>穷奇</strong>
西北有兽，名曰穷奇，一名神狗。其状如虎，有翼能飞，食人，知人言语。逢忠信之人，则啮而食之；逢奸邪之人，则捕禽兽以飨之。
<strong>梼杌</strong>
西荒中兽也，状如虎，毛长三尺余，人面虎爪，口牙一丈八尺，好斗，至死不却，兽之至恶者。
<strong>山都</strong>
形如昆仑奴，毛遍体，见人辄闭目张口如笑，好在深洞中翻石觅蟹啖之。
<strong>饕餮</strong>
羊身人面，其目在腋下，虎齿人爪，声如婴儿，钩玉山中有之。
<strong>狼狈</strong>
二兽名。狼前二足长，后二足短；狈前二足短，后二足长。狼无狈不立，狈无狼不行。若相离，则进退无摅矣。故世人言事之乖张，则曰 狼狈 。
<strong>风马牛</strong>
马喜逆风而奔，牛喜顺风而奔，故北风则牛南而马北，南风则牛北而马南。故曰风马牛不相及也。
<strong>种羊</strong>
西域俗能种羊。初冬，择未日，杀一羊，切肉方寸，埋土中。至春季，择上未日，延僧吹胡笳，作咒语，土中起一泡，如鸭卵。数日，风破其泡，有小羊从土中出。此又胎卵湿化之外，又得一生也。
<strong>猫</strong>
出西方天竺国，唐三藏携归护经，以防鼠啮，始遗种于中国。故 猫 字不见经传。《诗》有 猫 ，《礼记》迎 猫 ，皆非此猫也。
<strong>万羊</strong>
李德裕召一僧问休咎，僧曰： 公是万羊丞相，今已食过九千六百矣。数日后有馈羊四百者，适满其数。 公大惊，欲勿受。僧曰： 羊至此，已为相公所有矣。 旬日后贬潮州司马，又贬连州司户，寻卒。
<strong>艾豭</strong>
卫灵公夫人南子与宋朝通，野人歌曰： 既定尔娄猪，盍归吾艾豭。 （娄猪，雌猪也。艾豭，雄猪也。）
<strong>辽东豕</strong>
辽东有豕，生子头白，异而献之。行至河东，见豕皆白头，怀惭而返。今彭宠之自伐其功，何异于是！
<strong>李猫</strong>
李义府容貌温恭，而狡险忌刻，时人谓之 李猫 。
<strong>麋鹿触寇</strong>
秦始皇欲大苑囿，优旃曰： 善。多纵禽兽于中，寇从东方来，以麋鹿触之，足矣！ 
<strong>犹豫</strong>
犹之为兽，性多疑。闻有声，则豫上树，四顾望之，无人，才敢下。须臾又上，如此非一。故今人虑事之不决者曰： 犹豫 。
<strong>沐猴</strong>
小猴也，出罽宾国。史言 沐猴而冠 ，以 沐 为 沐浴 之 沐 者，非是。
<strong>刑天</strong>
兽名。即 浑沌 。见《山海经》。能挟干戚而舞。陶渊明诗 刑天舞干戚 ，今误作 刑天无干戚 。
<strong>猬</strong>
形若彘，常在地食死人脑。欲杀之，当以柏插其墓。故今墓上多种柏树。一名 蝹 。秦缪公时，陈仓人掘地得之。
<strong>猾</strong>
无骨，入虎口，不能噬，落虎腹中，则自内噬出。《书》曰： 蛮夷猾夏。 则取此义。
<strong>犀角</strong>
一名 通天 。一名 分水 。一名 骇鸡 。 通天 用以作簪，则梦登天，知天上诸事。 分水 刻为鱼形，衔以入水，水开三尺，可得气，息水中。 骇鸡 谓鸡见之，则惊却也。
<strong>驯獭</strong>
永州养驯獭，以代鸬鹚没水捕鱼，常得数十斤，以供一家。鱼重一二十斤者，则两獭共畀之。
<strong>明驼</strong>
驼卧，足不帖地，屈足。漏明，则走千里，故曰明驼。唐制，驿有明驼使，非边塞军机，不得擅发。杨贵妃私发驼使，赐安禄山荔枝。
<strong>瘈狗</strong>
《左传》： 国狗之瘈，无不噬也。 杜预注云： 瘈，狂犬也。 今云 猘犬 。《宋书》云： 张收为瘈犬所伤，食虾蟆而愈。 又槌碎杏仁纳伤处即愈。
<strong>畜犬</strong>
《晋书》曰：白犬黑头，畜之得财；白犬黑尾，世世乘车。黑犬白耳，富贵；黑犬白前二足，宜子孙。黄犬白耳，世世衣冠。
