<strong>点额</strong>
《三秦记》：龙门跳过者，鱼化为龙；跳不过者，暴腮点额。
<strong>康了</strong>
柳冕应举，多忌，谓 安乐 为 安康 。榜出，令仆探名，报曰： 秀才康了！ 
<strong>曳白</strong>
天宝二年，以御史中丞张倚之子奭为第一，议者蜂起。玄宗复试，奭终日不成一字，谓之曳白。
<strong>孙山外</strong>
孙山应举，缀名榜末。朋侪以书问山得失，答曰： 解名尽处是孙山，余人更在孙山外。 
<strong>我辈颜厚</strong>
刘蕡对策，极得罪宦官。考官冯宿等见蕡策叹服，而畏宦官，不敢收取。榜出，物论嚣然。李合曰： 刘蕡下第，吾辈登科，能无颜厚？ 
<strong>红勒帛</strong>
刘几屡试第一，好为险怪之语，欧公恶之。场卷有曰： 天地轧，万物茁，圣人发。 欧公曰： 此必刘几。 批曰： 秀才辣，试官刷。 一大朱笔横抹之，谓红勒帛。后数年，又为御试。考官试 尧舜性仁 赋曰： 静以延年，独高五帝之寿；动而有勇，形为四凶之诛！ 公大称赏，及唱名第一，乃刘几易名刘辉。公愕然久之。
<strong>花样不同</strong>
卢仝下第出都，逆旅有人嘲之曰： 如今花样不同，且自收拾回去。 
<strong>倒绷孩儿</strong>
苗振第四人及第，召试馆职。晏相曰： 宜稍温习熟。 振曰： 岂有三十年为老娘而倒绷孩儿者乎？ 既试，果不中。公曰： 苗君果 倒绷孩儿 矣！ 
<strong>大器晚成</strong>
《老子》云： 大器晚成。 汉马援失意。其兄马况谓援曰： 汝大器晚成。 
<strong>眼迷日五色</strong>
唐李程试《日五色》题，呈卷杨于陵。杨称许当作状元，而榜发无名。杨持卷示主司，主司懊恨，因谋之于陵，擢状元。后李荐为东坡客，坡知贡举，荐下第，东坡送之诗曰： 平生漫说古战场，过眼终迷日五色。 
<strong>举子过夏</strong>
《遁斋闲览》：长安举子，六月后落第者不出京，谓之过夏，多借静坊庙院作文，日夏课。
<strong>文星暗</strong>
唐大中间，天官奏云： 文星暗，科场当有事。 后经三科皆复试，复多落第。考官皆罚俸。
<strong>操眊矂</strong>
《国史补》：进士籍而入选，谓之春关。不捷而醉饱，谓之操眊矂。匿名造谤，曰无名子。
<strong>傍门户飞</strong>
唐元和中，士人下第，多为诗刺试官。独章孝标作《归燕诗》以上庾侍郎，曰： 旧垒危巢泥已落，今年故向社前归。连云大厦无栖处，更傍谁家门户飞？ 
