<strong>征辟</strong>
凡访求遗佚，有诏召之曰征，郡国举擢曰辟。三代官由访举。汉始诏刺史守相得专辟。隋炀帝始州县僚属选举，一由吏部。唐玄宗始文武选，分属吏、兵两部。
<strong>劝驾</strong>
汉高帝诏曰： 贤士大夫有肯从我游者，吾能尊显之。……其有称明德者，长吏必身劝，为之驾。 
<strong>计偕</strong>
汉武帝元光五年，诏征吏民有明当世之务，习先圣之术者，县次续食，令与计偕。
<strong>鹗荐</strong>
后汉祢衡始冠，孔融爱其才，与为友，上表荐之曰： 鸷鸟累百，不如一鹗；使衡立朝，必有可观。 
<strong>先容</strong>
《邹阳传》： 蟠木根柢，轮囷离奇。为万乘器者，以左右为之先容也。 
<strong>公门桃李</strong>
唐狄仁杰荐张柬之为宰相，又荐夏官侍郎姚崇、监察御史桓彦范、太平州刺史敬晖数人，皆为名臣。或谓仁杰曰： 天下桃李尽属公门。 仁杰曰： 荐贤为国，非为私也。 
<strong>药笼中物</strong>
元行冲谓狄仁杰曰： 下之事上，譬之富家积贮以自资也。脯脂膎胰，以供滋膳；参术芝苓，以防疾病。门下充为味者多矣，愿以小人充备一药石。 仁杰叹曰： 君正吾药笼中物，不可一日无也。 
<strong>道侧奇宝</strong>
韩愈荐樊宗师于袁滋相公书曰： 诚不忍奇宝横弃道侧。 
<strong>向阳花木</strong>
范文正公知杭州，苏麟为属县巡简。城中官弁往往皆获荐，独麟在外邑，未见收录，因公事入府，献诗曰： 近水楼台先得月，向阳花木早为春。 文正见而荐之。
<strong>夹袋</strong>
吕蒙正夹袋中有折子，每四方人谒见，必问有何人才。客去，即识之。朝廷求贤，取诸夹袋以应。
<strong>明珠暗投</strong>
《邹阳传》：明月之珠，夜光之璧，以投于道，莫不按剑相顾盼，无因而至前也。
<strong>相见之晚</strong>
主父偃上书阁下，朝奏，暮召。时徐乐、严安亦俱上书言世务。上召三人，曰： 公等安在？何相见之晚也！ 
<strong>齿牙余论</strong>
《南史》：谢朓好奖予人才。会稽孔闿有才华，未贵时，孔珪尝令草让表以示朓，朓嗟吟良久，手自折简荐之，谓珪曰： 士子声名未立，应共奖成，无惜齿牙余论。 
<strong>铅刀一割</strong>
晋以谯王永为湘州刺史，行至武昌，敦与之宴，谓永曰： 足下雅素佳士，恐非将相才也。 永曰： 公未见知耳，铅刀岂无一割之用？ 
<strong>四辈督趋</strong>
唐《马周传》：中郎将常何言： 臣客马周，忠孝人也。 帝即召之。未至，又遣四辈督趋之。
<strong>举贤良</strong>
汉武帝建元初，始诏天下举贤良方正、直言敢谏之士。又用董仲舒议，令郡县岁举孝廉各一人，限以四科：一曰德行高洁，志节清白；二曰学通行修，经中博士；三曰明习法令，足以决疑，按章复问，文中御史；四曰刚毅多略，遭事不惑，明足决断，材任三辅。县令四科取士，终汉世不变。
<strong>举茂才</strong>
后汉安帝元嘉初，尚书令左雄上言：郡国强仕，自今孝廉年不满四十，不得察举，皆请诣公府，诸生试经学、文吏课笺奏。若有茂才异行，自可不拘年齿。帝从之。
