<strong>忠言逆耳</strong>
沛公见秦宫室之富，欲留居之。樊哙谏曰： 凡此奢丽之物，皆秦所以亡也，公何用焉？愿还灞上。 不听。张良曰： 忠言逆耳利于行。 乃还。
<strong>真谏议</strong>
萧钧为谏议大夫，永徽中，争盗库财死罪，曰： 囚罪当死，但恐天下谓陛下重货轻法，任喜怒杀人 。帝曰： 真谏议也。 
六科给事中，名始秦，汉置给事黄门，职始秦，置谏大夫，唐分为左右。
<strong>真谏官</strong>
唐李景伯为谏议。中宗侍宴，命诸臣为回波诗。众皆以谄言媚上。景伯独为箴规语以讽，帝不怿。中书令萧至忠曰： 景伯乐不忘规，真谏官也。 
<strong>碎首金阶</strong>
唐敬宗好游畋，刘栖楚为拾遗，出班苦谏，以额叩龙墀，血流被面。
<strong>铁补阙</strong>
唐干宁中杨贻德为谏议，正直敢言，不避权幸。人目为 铁补阙 。
<strong>殿上虎</strong>
宋刘安世正色立朝，面折廷诤。每犯雷霆之怒，则执简却立，俟天威少霁，复前极论，必得请乃已。人称之曰 殿上虎 。
<strong>戆章</strong>
宋任伯雨性刚鲠，持论劲直。为谏官仅半载，所上一百疏，皆系天下治体，号 赣章 。
<strong>鲁直</strong>
鲁宗道为右正言，风闻弹疏，真宗厌之，自讼罢去。他日上追念其言，御笔题曰 鲁直 。
<strong>朝阳鸣凤</strong>
唐高宗时，自韩瑗、褚遂良死，内外以言为讳。高宗造奉天宫，李善感始上书，极言之。时人谓之朝阳鸣凤。
<strong>立仗马</strong>
李林甫专权，恐谏官言事，谓之曰： 诸君见立仗马乎？终日无食三口料，及其一鸣辄斥，虽欲勿鸣，其可得乎？ 
<strong>拾齿</strong>
宋张霭，太祖方弹雀后苑，霭亟请入奏事。及见所奏乃常事耳，上怒，霭曰： 窃谓急于弹雀。 上以斧柄撞其齿，齿堕，徐拾之。上曰： 欲讼朕耶？ 霭曰： 臣何敢讼陛下？但有史官在耳。 
<strong>古忠臣</strong>
宋邹浩官右正言，极论章惇误国，未报而刘后立。复反，复廷诤，被窜。史谓之古忠臣。浩与阳翟、田画善，初，刘后立，谓人曰： 邹志完不言，可以绝交矣。 浩既得罪，画迎诸途，正色曰： 使志完隐默居京师，遇寒疾不汗，五日死矣，岂独岭海之外能死人哉？ 
<strong>抵家复逮</strong>
杨爵言朝延政事有失人心，而致危乱者五，系狱数年始得释。会复有谏者，上曰： 吾固知释爵，妄言者立至矣！ 复就逮。时爵抵家方一日，忽锦衣校至，校佯曰： 吾便道省公耳。 爵笑曰： 吾固知之。 与校同饭，饭已，曰： 行乎？ 校曰： 盍一入为别？ 爵立屏间曰： 朝廷有旨见逮，吾行矣。 再系狱，逾年乃出。
<strong>为朕家事受楚毒</strong>
章纶疏陈修德弭灾十四事。又请复汪后于中宫，以正壶仪；复沂王于东宫，以正国本。诏逮狱，廷杖不死。英宗复辟，叹曰： 纶好臣子，为朕家事受楚毒。 拜礼部侍郎。
<strong>碎朕衣矣</strong>
陈禾劾童贯弄权，反复不置，徽宗欲起，禾引帝衣，请毕其奏。衣裾落。帝曰： 正言碎朕衣矣！ 禾曰： 陛下不惜碎衣，臣岂惜碎首以报！ 内侍请易衣，帝却之，曰： 留以旌直臣。 
<strong>惮黯威棱</strong>
武帝尝曰： 甚矣，黯之戆也！  古有社稷臣，黯近之矣。 黯前奏事，帝不冠，不敢见。淮南王谋逆，惮黯威棱，遂寝。
<strong>贲育不能过</strong>
唐魏征，太宗朝谏议大夫，状貌不扬，有胆气，犯颜敢谏，虽上怒甚，而征神色自若，议者谓贲育不能过。
<strong>瓦为油衣</strong>
谷那律博洽群书，褚遂良称曰 九经库 。从太宗出猎，遇雨，因问： 油衣若何而不漏耶？ 那律曰： 以瓦为之，当不漏。 上嘉其直。
<strong>谪死</strong>
陈刚中性慷慨，敢论事。故铨以劾桧贬。刚中启曰： 知无不言，愿借尚方之剑！不遇故去，卿乘下泽之车。 桧怒，遂与张九成同谪，客死，贫不能葬。士论惜之。
<strong>小官论大事</strong>
曹辅为秘书正字。徽宗多微行，辅上疏极谏。太宰余深曰： 辅小官，何敢言大事？ 辅对以 大官不言，故小官言之。官有大小，爱君之心则一 。遂编管郴州。
<strong>忠良鲠直</strong>
陈谔负抗直声，举劾权贵无所避。上呼为 大声秀才 。尝忤旨，命坎瘗奉天门外，七日不死，赦还，搏击愈甚。历任中外，所至能其官，终为忌者致贬。上一日问 大声官儿 何在，直署辅导使人得闻过。乃召还，上书 忠良鲠直 四字赐之，示宠异焉。
<strong>直声震天下</strong>
海瑞为南平教谕，谒上官，止长揖，曰： 参师席，不可屈膝也。 主户部政，疏谏下狱，直声震天下。
<strong>劾严嵩得惨祸</strong>
沉旻疏劾严嵩父子为奸，窜名白莲教中，于边。杨继盛论嵩专权误国五奸十大罪，弃东市。
劾逆而受酷刑死者：万璟廷杖死；高攀龙投水死；杨琏、左光斗、周顺昌、缪昌期、周宗建、黄尊素、魏大中被逮，诏狱拷掠死；邹维连谪戍死，俱江浙人。
