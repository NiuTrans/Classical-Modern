<strong>三公三孤</strong>
三公：太师、太傅、太保。三孤：少师、少傅、少保。师，天子所师。傅，傅相天子。保：保护天子。
<strong>六卿</strong>
吏部曰太宰、冢宰，户部曰大司徒，礼部曰大宗伯，工部曰大司空，兵部曰大司马，刑部曰大司寇。
<strong>六官</strong>
吏部曰天官，户部曰地官，礼部曰春官，兵部曰夏官，刑部曰秋官，工部曰冬官。
<strong>以龙纪官</strong>
优羲以龙纪官：春官曰苍龙，夏官曰赤龙，秋官曰白龙，冬官曰黑龙，中官曰黄龙。
<strong>以火纪官</strong>
神农以火纪官：春官为大火，夏官为鹑火，秋官为西火，冬官为北火，中官为中火。
<strong>以云纪官</strong>
黄帝始以云纪官：春官曰青云，夏官曰缙云，秋官曰白云，冬官曰黑云，中官曰黄云。
<strong>以鸟纪官</strong>
黄帝后以鸟纪官：祝鸠氏为司农，雎鸠氏为司马，司鸠氏为司空，爽鸠氏为司寇，鹘鸠氏为司事。
<strong>以民事纪官</strong>
颛顼氏以民事纪官：以少昊之子重为木正，曰勾芒；该为金正，日蓐收；修熙相代为水正，曰玄冥；炎帝之子为土正，曰勾龙；颛顼之子为火王，曰祝融。勾龙能平水土，后世祀以配社。
<strong>太尉仆射</strong>
太尉，秦官也，等于三公，掌兵。左右仆射，亦秦官也，等于六卿。
<strong>九锡</strong>
一大辂，玄牡。二驷马，衮冕之服，赤舄副之。三轩，县之乐，六佾之舞。四朱户以居。五纳陛以登。六虎贲之士三百人。七斧钺各一。八彤弓。一彤，矢百。旅弓十，旅矢千。九秬鬯。一卣，珪瓒副之。
<strong>勒名钟鼎</strong>
《周礼·司勋职》： 铸鼎铭勋。 言有功勋者，铸器以铭之也。
<strong>纪绩旗常</strong>
《周礼》：王命君牙曰： 惟乃祖乃父，服劳王家，厥有成绩，纪于太常。 太常者，王之旌旗也。有功者书焉，以表显也。
<strong>砺山带河</strong>
汉高帝定天下，剖符封功臣，刳白马而盟之，封爵之誓曰： 使黄河如带，泰山若砺。国以永存，爰及苗裔。 
<strong>丹书铁券</strong>
汉高与功臣剖符作誓，丹书铁券，金匮石室，藏之宗庙。
<strong>尚宝</strong>
天子玉玺龙章，王后玉玺凤章，亲王金宝龟钮，勋爵金印麟钮，总兵银印虎钮，布政银印，府州县铜印，御史铁印。
<strong>六部称号</strong>
礼部曰祠部、仪部、膳部。户部曰民部、版部、金部、仓部。兵部曰驾部。刑部曰比部。工部曰水部、虞部。此称自唐朝始。
<strong>都御史</strong>
左都御史，以其为御史之率，故曰御史大夫。巡抚都御史，以其为宪台之长，故曰御史中丞。
<strong>大九卿</strong>
六部尚书、都察院、通政、大理寺卿，谓之大九卿。
<strong>小九卿</strong>
太常、太仆、光禄、鸿胪、上林苑等卿，翰林院、国子监祭酒、顺天府尹，谓之小九卿。
<strong>执金吾</strong>
汉武帝改秦中尉，更名曰执金吾。盖吾者，御也。执金刀以御非常者也。又曰：金吾，鸟名，取以辟除恶鸟。
<strong>率更令</strong>
师古曰： 掌知漏刻，故曰率更。 （率，音律。）
<strong>三独坐</strong>
光武诏御史中丞与司隶校尉、尚书令会同，并专席而坐，京师号曰 三独坐 。
<strong>三老五更</strong>
后汉永平二年，三雍成，拜桓荣为五更。晋某年，天子幸太学，命王祥为三老。三老、五更总是一人，与《尚书》四岳一例。
<strong>四姓小侯</strong>
汉外戚樊、郭、阴、马四姓非列侯，故曰小侯。
<strong>诰敕</strong>
人臣五品以下，其父母与妻封赠之命曰敕命，其宝用敕命之宝，受封者曰敕封。五品以上，其祖父母、父母与妻封赠之命曰诰命，其宝用诰命之宝，受封者曰诰封。
<strong>封赠</strong>
人臣父母与妻生前受封者曰敕封、诰封，人称之曰封君；死后受封者曰敕赠，人称之曰赠君。
<strong>母妻封号</strong>
凡品级官员封及其母妻者，正从一品，母妻封一品夫人；正从二品，母妻封夫人；正从三品，母妻封淑人；正从四品，母妻封恭人；正从五品，母妻封宜人；正从六品，母妻封安人；正从七品，母妻封孺人。
<strong>文官补服</strong>
一二仙鹤与锦鸡，三四孔雀云雁飞，五品白鹇惟一样，六七鹭鸶鸂鶒宜，八九品官并杂职，鹌鹑练雀与黄鹂。风宪衙门专执法，特加獬豸迈伦夷。
<strong>武官补服</strong>
公侯驸马伯，麒麟白泽裘，一二绣狮子，三四虎豹优，五品熊罴俊，六七定为彪，八九是海马，花样有犀牛。
<strong>文勋阶</strong>
文正一品，初授特进荣禄大夫，升授加授俱特进光禄大夫、左右柱国，月俸八十七石。
从一品，初授荣禄大夫，升授加授俱光禄大夫、柱国，月俸七十二石。正二品，初授资善大夫，升授资政大夫，加授资德大夫、正治上卿，月俸六十一石。
从二品，初授中奉大夫，升授通奉大夫，加授正奉大夫、正治卿，月俸四十八石。
正三品，初授嘉议大夫，升授通议大夫，加授正议大夫、资治尹，月俸三十五石。
从三品，初授亚中大夫，升授正中大夫，加授大中大夫、资治少尹，月俸二十六石。
正四品，初授中顺大夫，升授中宪大夫，加授中议大夫、替治尹，月俸二十四石。从四品，初授朝列大夫，升授、加授俱朝议大夫、赞治少尹，月俸二十石。
正五品，初授奉议大夫，升授、加授俱奉政大夫、修正庶尹，月俸十六石。从五品，初授奉训大夫，升授、加授俱奉直大夫、协正庶尹，月俸十四石。
正六品，初授承直郎，升授承德郎，月俸十石。
从六品，初授承务郎，升授儒林郎（儒士出身）、宣德郎（吏员才干出身），月俸八石。正七品，初授承仕郎，升授文林郎（儒士出身）、宣议郎（吏员才干出身），月俸七石五斗。
从七品，初授从仕郎，升授征仕郎，月俸七石。正八品，初授迪功郎，升授修职郎，月俸六石六斗。从八品，初授迪功佐郎，升授修职佐郎，月俸六石。
正九品，初授将仕郎，升授登仕郎，月俸五石五斗。从九品，初授将仕佐郎，升授登仕佐郎，月俸五石。
未入流，月俸三石。
<strong>武勋阶</strong>
正一品，初授特进荣禄大夫，升授、加授俱特进光禄大夫、右柱国。
从一品，初授荣禄大夫，升授、加授俱光禄大夫、柱国。
正二品，初授骠骑将军，升授金吾将军，加授龙虎将军、上护军。
从二品，初授镇国将军，升授定国将军，加授奉国将军、护军。
正三品，初授昭勇将军，升授昭毅将军，加授昭武将军、上轻车都尉。
从三品，初授怀远将军，升授定远将军，加授安远将军、轻车都尉。
正四品，初授明远将军，升授宣威将军，加授广威将军、上骑都尉。
从四品，初授宣武将军，升授显武将军，加授信武将军、中骑都尉。
正五品，初授武德将军，升授武节将军，加骁骑尉。
从五品，初授武备将军，升授武毅将军，加飞骑尉。
正六品，初授昭信校尉，升授武毅将军，加飞骑尉。
从正六品，初授昭信校尉，升授承信校尉，加云骑尉。
正七品，初授忠显校尉，升授忠武校尉，加武骑尉。
从七品，初授忠翊校尉，升授忠勇校尉。
正八品，初授毅武校尉，升授修武校尉。从八品，初授进义校尉，升授保义校尉。
凡月俸俱与文官同。
