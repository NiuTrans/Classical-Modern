参政（下丞相一等）
<strong>历代置相</strong>
颛顼置乐正。黄帝七辅。汤六傅。伏羲置二相。秦献公置左右二卿，称丞相。庄襄王改相国。唐庄宗置丞相兼枢密。唐中宗始置大学士。五代置文明殿大学士，始为宰相兼职，宋真宗置资政殿学士，班翰林上。汉武帝置秘书令，置太史令。汉桓帝置秘书监。唐太宗始置宰相，监修国史。唐德宗始宰相政事，诏迭秉笔。
<strong>通明相</strong>
汉翟方进为丞相，智能有余，兼通文法吏事，以儒术缘饰法律，人号通明相。
<strong>澣救时宰相</strong>
唐姚崇拜相，问齐澣曰： 予为相，何如管晏？ 澣曰 管晏之法，虽不能施于后世，犹可以终其身。公所为法，随复更之，只可为救时宰相。 
<strong>知大体</strong>
汉丙吉不问横道死人，而问牛喘。吏谓失问。吉曰： 宰相不亲细事，民斗伤命，则有司存。方今春月牛喘，恐阴阳失调，宰相职司燮理阴阳，是以问之。 人称其知大体。
<strong>伴食相</strong>
唐卢怀慎为相，自以才能不及姚崇，政事皆推委不与，人讥其为伴食宰相。
<strong>纱笼中人</strong>
唐卜者胡芦生，卜筮甚验，李藩常问之，生曰： 公乃纱笼中人。 藩不解所以。后有异僧言：凡宰相，冥司必潜以纱笼护之，恐为异物所扰。藩默喜卜者言，果拜相。
<strong>琉璃瓶覆名</strong>
五代唐废帝择相，问左右，皆言卢文纪、姚顗有声望。帝因悉书清望官名，纳琉璃瓶中，夜焚香祝天，以箸挟之，得卢文纪，欣然相之。
<strong>金瓯覆名</strong>
唐玄宗卜相，皆书其名，纳之金瓯，名曰瓯卜。一曰，书崔琳等名，问太子曰： 此宰相名，若谓谁？ 太子曰： 非崔琳、卢从愿乎？ 上曰： 然。 
<strong>枚卜</strong>
古天子卜相，必书清望官名，纳金瓯或琉璃瓶中，焚香祝天，以箸挟之，得其名，即拜相，故曰枚卜，又曰瓯卜。
<strong>鱼头参政</strong>
宋鲁宗道为参政，时枢密使曹利用恃权骄横，公屡折之帝前。时贵戚用事者，莫不惮之，称为鱼头参政。
<strong>骰子选</strong>
宋丁谓作参政，或率杨文公贺之，谓曰： 骰子选耳，何足道哉！ 
