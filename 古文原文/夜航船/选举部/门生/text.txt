<strong>春官桃李</strong>
唐刘禹锡寄王侍郎放榜诗： 礼闱新榜动长安，九陌人人走马看。一日声名遍天下，满园桃李属春官。 
<strong>谢衣钵</strong>
《摭言》：状元以下，到主司宅，缀行而立，敛名纸通呈，与主司对拜。执事云： 请状元请名第。第几人，谢衣钵。  衣钵 ，谓与主司名第同者，或与主司先人名第同者，谓之谢衣钵。
<strong>传衣钵</strong>
范质举进士，主司和凝爱其才，以第十三人登第，谓质曰： 君文宜冠多士，屈居第十三者，欲君传老夫衣钵耳。 后和入相，质亦拜相。
<strong>沆瀣一气</strong>
杜审权知贡举，收卢处权。有戏之者曰： 座主审权，门生处权。 祥符二年，崔沆收崔瀣，说者谓： 座主门生，沆瀣一气。 
<strong>头脑冬烘</strong>
郑侍郎熏主试，疑颜标为鲁公之后，擢为状元。及谢主司，知其非是，乃悔误取。时人嘲之曰： 主司头脑太冬烘，错认颜标是鲁公。 
<strong>好脚迹门生</strong>
唐逢吉知贡举，榜未发而拜相，及第士子皆就中书省见座主。时人谓好脚迹门生。
<strong>陆氏荒庄</strong>
唐崔群知贡举归，其妻劝令置田。群曰： 予有美庄三十所。 妻曰： 君非陆贽门人乎？君主文柄，约其子不令就试，贽如以君为良田，则陆氏一庄荒矣。 
<strong>门生门下见门生</strong>
唐裴皞官仆射，宰相马胤孙、桑维翰皆其所取士。胤孙知贡举，引新进诣皞，皞作诗曰： 门生门下见门生。 世以为荣。维翰尝过皞，皞不迎不送。或问之，曰： 我见桑公于中书，庶僚也；桑公见我于私第，门生也。何送迎之有？ 
<strong>天子门生</strong>
宋赵逵，绍兴中对策当旨，擢第一，独忤秦桧意，外除。帝问逵安在，授校书郎，单车赴阙。关吏迎合桧，搜逵，橐中仅书籍耳。比桧卒，迁起居郎。帝曰： 卿知之乎？始终皆朕自擢。桧一语不及卿，以此信卿不附权贵，真天子门生也。 
