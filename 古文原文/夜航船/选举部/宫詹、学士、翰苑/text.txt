<strong>东宫官</strong>
秦始皇置詹事，汉因掌太子家。唐玄宗置少詹事，并辅导东宫。周公置左右庶子。唐高宗置左右谕德、赞善。隋文帝置内允，即中允。北刘置门下、典书二坊。
秦始皇置洗马，先导太子。
晋始为詹事属官，掌图籍。
汉兰台置校书。北齐置正字。
<strong>翰林</strong>
伏羲始立史官。唐玄宗置修撰、编修、简讨。宋文帝置学士。后魏置太子侍讲。唐玄宗置侍讲学士、侍读学士、侍讲、侍读、待诏。汉武帝置博士。守置孔目。
<strong>玉堂</strong>
宋苏易简充承旨，多振举翰林故事。太宗为飞白书院颜曰 玉堂 ，及以诗赐之。太宗曰： 此永为翰林中一美事。 易简曰： 自有翰林，未有如今日之荣也！ 
<strong>木天</strong>
《类苑》：秘书阁下穹隆高敞，谓之木天。
<strong>鳌禁</strong>
宋公白、贾公黄中，皆先达巨儒，同在鳌禁。
<strong>内相</strong>
唐陆贽博学弘词，入翰林。德宗重其才，呼先生而不名。虽外有宰相主大议，贽常居中参议，号曰 内相 。
<strong>摛文堂</strong>
宋真宗政和五年，御书摛文堂榜，赐学士院。
<strong>五凤齐飞</strong>
宋太宗时，贾黄中、宋白、李至、吕蒙正、苏易简，同时拜翰林学士。扈蒙云： 五凤齐飞入翰林。 
<strong>北门学士</strong>
唐刘祎之，少以文词称，迁右弘文馆直学士。上元中，与万元顷等召入禁中，参决政事，时称 北门学士 。
<strong>八砖学士</strong>
唐李程为学士。常规：学士入院，以阶前日影为候。程性懒，日过八砖乃至，时号 八砖学士 。<br/>
