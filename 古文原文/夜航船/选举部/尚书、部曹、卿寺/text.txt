<strong>古纳言</strong>
唐玄宗用牛仙客为尚书，张九龄谏曰：尚书，古之纳言，多用旧相居之。仙客，本河、湟一使典耳，拔升清流，齿班常伯，此官邪也。
<strong>天之北斗</strong>
李固疏：陛下有尚书，犹天之有北斗。北斗为天之喉舌，尚书为陛下之喉舌。
<strong>六卿</strong>
隋文帝始定六部，本汉光武分署六曹。吏曹职起伏羲。汉光武为选部。魏始名吏部，始居诸曹右。户曹职起黄帝。吴始为户部。唐武后始以户部居礼部右。礼曹职起颛顼之秩宗。隋始为礼部。兵刑曹职起黄帝。隋始为兵部、刑部。工曹职起少昊。晋起部。隋始为工部。宋神宗复唐故事，以吏、户、礼、兵、刑、工为次序。
<strong>尚书</strong>
秦遣吏至殿中文书，始号尚书。后汉始专席。魏三品，陈加至一品。
<strong>侍郎</strong>
隋炀帝置六曹侍郎。副尚书名始秦。
<strong>郎中</strong>
汉置尚书郎，分掌尚书事，名始秦。
<strong>员外</strong>
隋文帝命尚书六曹增置员外郎，名始汉。
<strong>主事</strong>
隋炀帝置主事副员外郎，名始汉武帝。
<strong>司务</strong>
宋置六部司务。
<strong>九卿</strong>
夏后氏始置九卿。汉设九卿，不以官名，但称九寺。梁武帝始加卿字。后魏始置少卿，以卿为正卿。
<strong>大理寺</strong>
黄帝立士师，有虞为士师。夏始称大理。秦置大理正，今卿；置廷尉正，今寺正。魏置少卿。晋武帝置丞。隋炀帝置评事。
<strong>太常寺</strong>
本周官春官之职。秦称奉常。汉改太常，名始有虞。后汉置卿。秦置丞。魏文帝置博士。汉武帝置郎，置司乐，置协律。隋置郊社署，今天地坛祠祭署。唐置簿。
太仆寺、苑马寺，职始周官，梁置簿，汉置监。
光禄寺
本秦置，郎中令掌宫掖。汉为光禄勋。梁始改光禄卿。北齐兼膳羞。隋始专掌。唐始署珍羞官，因隋。隋始署大官名，因秦始署良酝，即汉汤官，掌酝，本周官酒正（酉畐）入置。
鸿胪寺
汉武帝置大鸿胪，梁武帝除 大 字，本秦典客、周大行人。
国子监
周以师氏、保氏教养国子，始名国子。晋武帝始立国子学。隋炀帝始改国子监。汉始定祭酒，衔名本周。隋炀帝置司业并周职。汉武帝置博士，名始秦。晋武帝置教。隋炀帝置丞。北齐高洋置簿。宋神宗置录。
