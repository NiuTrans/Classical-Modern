（附幕、判、丞、簿、尉、吏）
<strong>知州</strong>
宋置知州，名因唐始。舜有州牧。宋太祖置州通判。
<strong>知县</strong>
周置县正。秦孝公置县令、丞。唐宣宗始置知县。宋仁宗置县丞。隋炀帝置主簿。
<strong>上应列宿</strong>
后汉馆陶公主为子求郎，不许，赐钱十万缗。明帝谓群臣曰： 郎官上应列宿，出宰百里，苟非其人，则民受其殃矣！ 
<strong>凫舄</strong>
唐宪宗时，王乔为叶县令，有神术。每朔望朝，帝怪其来速，不见车骑，密令太史伺之。言其临至，有双凫从南飞来，举罗张之，但得双舄。诏尚方视之，则向年所赐尚书履也。
<strong>良令</strong>
《韩子》：晋公问赵武曰： 中牟，三国之股肱，邯郸之肩髀也。寡人欲得一良令，其谁可？ 武曰： 刑伯可。 
<strong>中牟三异</strong>
后汉鲁恭为中牟令，蝗不入境，司徒袁安遣使往察之。值恭息桑阴下，有雉在旁，使者谓小儿曰： 何不捕之？ 曰： 雉将雏。 乃语恭曰： 公为政有三异：积德禳灾，一异；仁及禽兽，二异；童子有仁心，三异。 
<strong>琴堂</strong>
宓子贱治单父，喜弹琴，身不下堂而单父治。唐诗云： 百里春风回草野，一轮明月照琴堂。 
<strong>花满河阳</strong>
潘岳为河阳令，公余值桃李花，人称曰 花满河阳 。
<strong>神君</strong>
唐乔智明为隆虑令，县民爱之，号为神君。黄浮为童阳令，亦号神君。
<strong>圣君</strong>
晋曹摅补临淄令，纵死囚归家，克日而还，一县叹服，号曰： 圣君 。
<strong>慈父</strong>
唐房谦为长葛令，治为天下第一。百姓号为慈父。擢司马，县民泣曰： 房明府今去，吾属何以生为？ 乃立碑颂德。
<strong>陈太丘</strong>
汉袁绍问陈元方曰： 卿家君在太丘，远近称之，何所履行？ 元方曰： 强者绥之以德，弱者抚之以仁。 杜诗云： 姚公美政谁与俦，不减当年陈太丘。 
<strong>元鲁山</strong>
唐元德秀为鲁山令，诚信化人，士夫高其行，称之元鲁山。
<strong>治县谱</strong>
齐傅僧绰、子琰并为山阴令，父子并着奇绩。世谓傅氏有治县谱，子孙相传，不以示人。
<strong>莱公柏</strong>
宋寇准知巴东县，手植双柏于县庭，民以比甘棠，谓之莱公柏。
<strong>鲁公浦</strong>
宋真宗朝，鲁宗道为海盐令，疏治东南旧港口，导海水至邑下，人以为利，号鲁公浦。
<strong>晋阳保障</strong>
晋赵简子使尹铎为晋阳，将行，请曰： 以为茧丝乎，抑为保障乎？ 简子曰： 保障哉。 
<strong>花迎墨绶</strong>
唐岑参《送宇文舍人出宰元城》诗： 县花迎墨绶，关柳拂铜章。别后能为政，相思淇水长。 
<strong>第一策</strong>
刘玄明历建康、山阴令，治每为天下第一。傅翙代之，问玄明白： 愿闻旧政。 对曰： 作令无他术，惟日食一升米饭而莫饮酒，此第一策也。 
<strong>公田种秫</strong>
陶潜为彭泽令，县有公田，悉令种秫，曰： 吾常得醉于酒足矣。 
<strong>民之父母</strong>
王士弘为海宁知县，有惠政，祷甘霖，除虎害。邑人歌曰： 打虎得虎，祈雨得雨。岂弟君子，民之父母。 
<strong>辟荒</strong>
温县知县沃墅，令民垦辟荒芜，树艺桑枣。百姓歌曰： 田野辟，沃公力。衣食足，沃公育。 
<strong>思我刘君</strong>
刘陶，顺阳长，多惠政，以疾免。民思而歌之曰： 悒然不乐，思我刘君。何得复来，安我下民。 
<strong>进秩还治</strong>
周健知全州，任满，民诣阙请留，进秩还治。杨士奇赠以诗，有云： 归到清湘三月暮，郊南骑马劝春耕。 
<strong>三善名堂</strong>
沈度为余干令，父老以三善名其堂：一曰田无废土，二曰市无游民，三曰狱无宿系。
<strong>雀鹿之瑞</strong>
吴在木知余干，有白雀青鹿之瑞。民歌曰： 吴在木，政严肃，恶者忧羁囚，善者乐化育。鸟有白翎雀，兽有青毛鹿，不见大声急走人，昔之屡空今皆足。 
<strong>张侯</strong>
张谠为德兴令，民颂之曰： 张侯张侯，敷政优游。农乐其业，禾麦有秋。 
<strong>侯御侯食</strong>
何正为萍乡令，民歌之曰： 寇至侯御之，民饥侯食之。 
<strong>入幕之宾</strong>
晋郗超为桓温参军，谢安、王坦之诣新亭论事，温令超卧帐中听之，风动帐开。安笑曰： 郗生可谓入幕之宾矣。 
<strong><spanstyle= color:#000000; >莲花幕</span></strong>
《南史》：王俭用庾果之为卫将军长史，萧沔与俭书曰： 盛府元僚，实难其选；庾景行泛绿水芙蓉，何其丽也！ 时人以入俭府为莲花幕。
<strong>解事舍人</strong>
唐齐，开元初姚崇擢为中书舍人。论驳诏诰，皆援证古谊。朝廷大政，必资之。时号解事舍人。
<strong>判决无壅</strong>
《南史》：孔凯除长史，醉日居多，而明晓政事，醒时判决，未尝有壅。人曰： 孔公一月二十九日醉，胜世人二十九日醒也。 
<strong>髯参短簿</strong>
晋桓温辟王珣为主簿，郗超为参军。超多须髯，珣体短小。人语曰： 髯参军，短主簿，能令公喜，能令公怒。 
<strong>沧海遗珠</strong>
狄仁杰为汴州参军，以吏诬诉，即讯。黜陟使阎立本异其才，谢曰： 仲尼称观过知人。君可谓沧海遗珠矣。 荐授并州法曹参军。高宗幸汾阳宫，道出妒女祠。俗言：盛服过者致风雷之变。更发卒数万，改驰道。仁杰曰： 天子之行，风伯清尘，雨师洒道，何妒女避耶！ 止其役，帝壮之。出为宁州刺史。
<strong>亲耕劝农</strong>
裘贤通判潮州，为政勤，爱民笃。尝出劝农，释冠带，执农具以耕，其妻馌之。其年大熟，人皆以为劝农所致。
<strong>不宽不猛</strong>
杨玙为高邮判，民颂曰： 为政不宽还不猛，处心无党更无偏。 
<strong>好官人</strong>
杨瑾知华亭，秩满，父老为二旗以饯，题其上曰： 农人不为题诗句，但称一味好官人。 
<strong>老吏明</strong>
何瀞为松江司李，知府王衡赠诗云： 关门共惜寒毡苦，断狱争夸老吏明。 
<strong>第一家</strong>
陶安字主敬，明太祖留参幕府，尝榜其门曰： 国朝谋略无双士，翰苑文章第一家。 
<strong>筑围堤</strong>
王斌，龙阳丞，为民筑堤，无旱潦灾。民歌之曰： 王父母，筑围堤。民乐业。我无饥。 
<strong>祷神毙虎</strong>
王升，桐城县丞。时黄櫱山虎白昼噬人，升祷于神，虎忽自毙。
<strong>余下负丞</strong>
唐崔斯立为蓝田丞。始至，喟然曰： 丞哉，丞哉！余不负丞，而丞负余。 庭有老槐四行，南墙巨竹千挺，斯立痛扫溉对，树二松，日吟哦其间，有问者，辄对曰： 余方有公事，子姑去。 
<strong>替府</strong>
裴子羽为下邳令，张晴为县丞，二人俱有声气，而善言语，论事移时。吏人相谓曰： 县官甚不和，长官道雨，替府称晴，以此终不得合也。
<strong>廉吏重听</strong>
汉黄霸为令，许丞年老，病聋，吏白欲逐之，霸曰： 许丞廉吏，虽老，尚能拜起，重听何妨！ 
<strong>清静无欲</strong>
后汉张玄迁陈仓县丞，清静无欲，专心经史。
<strong>仇香</strong>
后汉仇览，陈留人。考城令王涣闻览以德化人，署为主簿。涣谓曰： 主簿得无少鹰鹯之志耶？ 览曰： 以为鹰鹯，不如鸾凤。 涣曰： 枳棘非鸾凤所栖，百里岂大贤之路！ 
<strong>鸿渐之宾</strong>
《白氏六帖》：凤栖之位，鸿渐之宾。
<strong>千里驹</strong>
韦元将为郡主簿，杨虔称曰： 韦主簿有长城风，昂昂然千里驹也。 
<strong>关中三杰</strong>
朱光庭调万年主簿，邑人谓之明镜。时程伯淳鄠县簿，张三甫武功簿，与光庭均有才名，故关中号为 三杰 。
<strong>才拍翰林肩</strong>
黄山谷《送谢主簿》诗云： 官栖仇香结，才拍翰林肩。 
<strong>米易蝗</strong>
孙觉为合肥簿，值岁旱，课民捕蝗。觉言民方艰食，捕得蝗若干，官以米易之，捕必尽力。守悦，推其法行之，竟不损禾。
<strong>少府</strong>
李白《赠瑕丘王少府》，杜甫《赠华阳李少府》。唐朝县尉多称少府。
<strong>黄绶</strong>
唐朝县尉之绶黄色。陈之昂《送齐少府序》：黄绶位轻，而青云望重。
<strong>梅仙</strong>
西溪梅福为南昌县尉，上疏言事不用，遂弃官，一朝携妻子去九江，不知所终。后为吴门市卒。
<strong>聪明尉</strong>
唐魏奉古为雍丘尉。尝公宴，有客草序五百言。奉古曰： 此旧作也。 朗背诵之。草序者默然。奉古徐笑曰： 适览记之，非旧习也。 由是知名。人号 聪明尉 。
<strong>铁面少府</strong>
宋杨王休，调台州黄岩尉。邑有豪民，武断一方，具得其奸状，白于郡，黥隶他州。闾里欢称为 铁面少府 。
<strong>五色丝棒</strong>
曹操年二十，举孝廉为郎，除洛阳比部尉。入尉廨，缮治四门，造五色棒，悬门左右。犯罪者，不避豪强，皆棒杀之。京师敛迹。
<strong>金滩鸂鶒</strong>
唐河南伊闾县前水中，每僚佐有入台省者，先有滩出，石砾金砂。牛僧孺为尉，一日报滩出，有老吏观之曰： 此必分司御史。若是西台，当有双鸂鶒至。 僧孺祝曰： 既有滩，何惜鸂鶒？ 语未竟，一双飞下。不旬日，召拜西台御史。
<strong>郑尉除奸</strong>
郑虎臣会稽尉也，解贾似道安置循州，侍妾尚数十人，虎臣悉屏去，夺其宝玉，撤轿盖，暴烈日中，令舁轿夫唱杭州歌谑之，窘辱备至。至漳州木绵庵，虎臣讽令自杀，似道不从。虎臣曰： 吾为天下杀此贼，虽死何憾！ 遂囚似道子于别室，即厕上拉似道椎杀之。
<strong>霹雳手</strong>
唐裴琰之为同州司户，年少，刺史李崇义轻之。州中积年旧案数百，崇义促之判决。琰之命吏书数人递纸笔，须臾，剖断毕。崇义惊曰： 公何忍藏锋，以成鄙人之过？ 由是大知名。人称霹雳手。
<strong>廉自高</strong>
刘子敏由御史左迁侯官典史，自署曰： 禄薄俭常足，官卑廉自高。 
<strong>刀笔</strong>
萧曹出身刀笔。古者用版牍，吏书以刀削书之，故吏称刀笔功名。
