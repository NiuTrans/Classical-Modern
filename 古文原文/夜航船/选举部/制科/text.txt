<strong>宾兴</strong>
《周礼·地官·大司徒》：以乡三物教万民而宾兴之。一曰六德：智、仁、圣、义、忠、和；二曰六行：孝、友、睦、姻、任、恤；三曰六艺：礼、乐、射、御、书、数。
<strong>槐花黄</strong>
科举年，举子至八月皆赴科场。时人语曰： 槐花黄，举子忙。 
<strong>棘围</strong>
《通典》：礼部阅试之日，严设兵卫，（扌弃）棘围之，以防假滥。五代和凝知贡举时，进士喜为喧哗以动主司。主司每放榜，则围之以棘，闭省门，绝人出入。凝撤棘围，开省门，而士皆肃然无哗。所取皆一时英彦，称为得人。
<strong>乡贡进士</strong>
唐《选举志》：唐制取士之科，多因隋旧。其大略有二：由学校曰生徒，由州县曰乡贡，皆升于有司而进退之。其科目，有秀才，有明经，有进士。
<strong>观国之光</strong>
《易经·观》：卦六四爻，观国之光。利用宾于王象，曰观国之光，尚宾也。
<strong>试士沿革</strong>
汉文帝始取士以策，武帝加问经疑，左雄加章奏。武帝始取士以词赋，唐太宗加律判及射。玄宗取士以诗赋，德宗加论及诏诰。宋仁宗始加试经义，时王安石始去声律对偶。哲宗始诏专习经义，始废诗赋。
唐太宗始制乡试会试。宋始定秋乡试，春礼部会试。唐玄宗始移贡举礼部典试。唐初郎官试。宋真宗始诏礼部三年一贡试。
唐中宗始设三场。汉文帝始亲策士。唐武后策问贡士于洛城殿，始殿试。宋太祖始御殿复试。先是武后复试，崔沔后间行之。宋太宗始临轩，宰臣读卷。仁宗始殿试贡士，不黜落。
宋孝宗始进士引射，有陛甲。唐武后始制武举。宋始印给试题。唐高祖始贡院设兵卫，搜衣服，稽察出入棘围。武后始弥封，始糊名。宋真宗始席舍。后唐始禁怀挟。唐玄宗始严乡贯，禁举人冒籍。萧何试学童，诵九千字以上为史。左雄奏年十五经为童子科，始制童科。汉文帝始纳粟。宋仁宋始置太学三舍。汉武帝始制补博士弟子，称秀才。元魏始制生员。唐高祖始制秀才，州县类考。后魏令公卿子弟入学。唐睿宗令举人下第听入学。宋开宝六年，因徐士廉诉知举不公，帝御讲武殿复试，亲试自此始。及第人赐绿袍、靴、笏，赐宴赐诗，自兴国二年吕蒙正榜始。分甲次，赐同进士出身，自兴国八年宋白、王世则榜始。唱名自雍熙二年梁灏榜始。封印试卷，自咸平三年始。置誊录、弥封、复考、编排，皆自祥符八年始。
唐制：礼部试举人，夜以三鼓为限。宋率由白昼，不复继烛。
<strong>关节</strong>
士子行贿，请求试官，曰关节。明朝杨士奇主试，有柱联曰： 场列东西，两道文光齐射斗；帘分内外，一毫关节不通风。 
<strong>甲乙科</strong>
汉平帝时，岁课甲科四十人为郎中，乙科二十人为太子舍人，丙科四十人补文学掌故。
<strong>通籍</strong>
举子登科后，禁门中皆有名籍，可恣意出入也。
<strong>正奏特奏</strong>
科甲为正奏，恩贡为特奏。
<strong>金榜题名</strong>
崔实暴卒复生，见冥司列榜，将相金榜，其次银榜，州县小官并是铁榜。今人得第，谓之金榜题名。
<strong>银袍鹄立</strong>
隋唐间试举人，皆以白衣卿相称之，又曰白袍子。试日，引于院中，谓银袍鹄立。
