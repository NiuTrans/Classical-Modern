<strong>红丝</strong>
唐郭元振，美丰姿。宰相张嘉贞欲纳为婿，曰： 吾五女，各持一丝于幔后。子牵之，得者为妇。 元振牵一红丝，得第三女。
<strong>厩中骐骥</strong>
《南史》：杜广初为刘景厩卒，及与景语，景大惊曰： 久负贤者！ 告其妻曰： 吾为女求婿二十年，不意厩中有骐骥。 遂以女妻之。
<strong>屏间孔雀</strong>
唐高祖皇后窦氏父毅曰： 此女有奇相，不可轻许人。 因画二孔雀于屏，求婿者令射二矢，阴约中目。高祖最后至，各中一目，遂归于帝。
<strong>玉镜台</strong>
晋温峤姑有女，属峤觅婿。峤自有婚意，曰： 但得如峤何如？ 姑曰： 何敢希汝比也？ 复一日，峤云： 已得婿矣。门第不减峤。 因下玉镜台一枚，姑喜。婚毕，姑女披纱扇，抚撑笑曰： 我固疑是老奴，果如所卜！ 
<strong>再娶小姨</strong>
欧阳公与王拱辰同为萧简肃公婿，欧公先娶其长，拱辰娶其次。后欧公再娶其幼女，故欧公有 旧女婿为新女婿，大姨夫作小姨夫 之戏。
<strong>东床坦腹</strong>
郗鉴使门生求婿婚于王导，导东厢下遍观子弟门生，归谓郗曰： 王氏诸子弟，咸自矜持。唯一人，在东床坦腹卧，食胡饼，独若不闻。 鉴曰： 此正佳！ 访问，乃羲之，遂妻以女。
<strong>快婿</strong>
后魏刘延明，十四就博士郭瑀学。弟子五百余人，瑀有女选婿，意在延明。设一座，曰： 吾有女，欲觅一快婿，谁坐此者？ 延明奋衣坐，曰： 延明其人也。 瑀遂妻之。
<strong>乘龙</strong>
魏黄尚与李元礼俱为司徒，俱娶太尉桓叔元女。时人谓桓叔元女俱乘龙，言得婿如龙也。
<strong>岳丈</strong>
青城山为五岳之长，名丈人山，故称妇翁曰岳丈。又云泰山有丈人峰，故称泰山。
<strong>岳公泰水</strong>
欧阳永叔常云：今人呼妻父为岳公，以泰山有丈人峰。呼妻母为泰水，不知出何书也。
<strong>冰清玉润</strong>
晋卫玠，妻父乐广，皆有重名。议者以为妇翁冰清，女婿玉润。
<strong>天缘</strong>
蒙氏有女，欲为择配。女曰： 王择配，非天婚也。我欲倒骑牛背，任牛所之，即嫁之。 王从其请。至一委巷，牛侧其角而入，见一樵者，女曰： 此吾婿也。 王怒绝女。一日，婿问： 首饰是何物？ 曰： 金也。 婿曰： 吾樵处甚多。 载归，皆金砖。王难之曰： 汝能作金桥银路，吾当来访。 果作以迎王。王叹曰： 信天缘也。 后名其地曰辘角庄。
<strong>门多长者辙</strong>
张负女孙五嫁而夫辄死，平欲娶之。负曰： 平虽贫，门多长者辙。 卒与之。诫曰： 无以贫故，事人不谨。 
<strong>佳婿</strong>
唐杨于陵补句容主簿，时韩滉节制金陵，杨以属吏谒，滉异之。谓其妻柳氏曰： 夫人欲择佳婿，无有如杨主簿者！ 遂以女妻之。
<strong>翁婿登相府</strong>
范文正一见富弼器之，曰： 王佐才也。 适晏元献谓文正曰： 吾一女，烦君为择婿。 文正曰： 必求国士，无如富弼者！ 元献妻之。后弼与元献共登相府，盖异观也。
<strong>此必国夫人</strong>
宋马亮知夔州。时吕蒙亨为属吏，子夷简在焉，亮一见，许妻以女。妻怒，亮曰： 此必国夫人也。 人服其鉴。
