<strong>田氏紫荆</strong>
田真、田广、田庆兄弟同居，紫荆茂盛。后议分析，树即枯槁。兄弟不复议分，树乃茂盛如故。
<strong>昆玉</strong>
陆机陆云兄弟二人，生于华亭，人比之昆冈出玉，因名昆玉。
<strong>三间瓦屋</strong>
蔡司徒在洛，见陆机兄弟住参佐廨中，三间瓦屋，士龙住东头，士衡住西头。士龙为人文弱可爱，士衡长七尺余，声作钟声，言多慷慨。
<strong>难兄难弟</strong>
陈元方子群，陈季方子忠，各论其父功德，争之不能决，咨于太丘，太丘曰： 元方难为兄。季方难为弟。 
<strong>手足</strong>
袁绍二子谭、尚，父死争立，治兵相攻。王修谓曰： 兄弟者，手足也。人将斗，而断其右臂，曰我必胜可乎？ 二子不从，为曹操所灭。
<strong>折矢</strong>
吐谷浑阿柴有子二十人。疾革，令诸子各献一箭，取一箭授其弟慕利延，使折之，利延折之。取十九箭使折之，利延不能折。乃叹曰： 孤则易折，众则难摧。若曹识之！ 
<strong>尺布斗粟</strong>
淮南厉王与汉文帝兄弟，徙蜀道死。民谣曰： 一尺布，尚可缝，一斗粟，尚可舂，兄弟二人不兼容。 
<strong>分痛</strong>
宋使晋王有病，太祖亲往视之，自为灼艾，晋王觉痛，太祖亦取艾自灼，以分其痛。
<strong>皆有文名</strong>
罗愿兄颢、吁、颉、颂、弟颒，皆有文名，朱熹特称之。
<strong>大小秦</strong>
唐秦景通与弟暐，皆精《汉书》，号大秦、小秦。凡治《汉书》者，非出其门，谓无师法。
<strong>束带未竟</strong>
刘琎，瓛弟。瓛尝隔壁夜呼之，琎下床着衣立，然后应。兄怪其久，曰： 顷束带未竟。 其操立如此。
<strong>龙虎狗</strong>
诸葛瑾仕吴，弟亮仕蜀，弟诞魏魏。时谓蜀得龙，吴得虎，魏得狗。
<strong>棠棣碑</strong>
贾敦颐为洛州司马，洛人为刻碑市旁。弟敦实又为长使，洛人亦为立碑其侧，号 棠棣碑 。
<strong>三张</strong>
晋张载博学，能文章，尝作《剑阁铭》，武帝命镌之剑阁；弟协少有隽才，为河间内史；亢亦娴词赋。时号 三张 。
<strong>三魏</strong>
魏允中南乐人，兵使王元美赏识之。丙子秋试，元美偕同官饮使院，戒阍吏曰： 小录至，非魏允中元毋传鼓。 夜半鼓发，相与欢叫，已，与其兄允贞、弟允孚皆举进士。时人号曰 三魏 。
<strong>自缚请先季死</strong>
王琳年十余岁，父母俱亡。遭乱，乡邻逃窜，惟琳兄弟独守冢庐，号泣不去。弟季出，遇赤眉，将杀之。琳自缚，请先季死。 贼 矜而放之。
<strong>时称四皓</strong>
徐伯珍少孤贫，以箬叶学书，杜门十九年，淹贯经史，累召不出。兄弟四人俱白首，时称四皓。
<strong>人所难言</strong>
刘正夫官左司谏。徽宗方究蔡邸狱，正夫入对，引淮南 斗粟 、 尺布 之谣。上意遂解，谓正夫曰： 兄弟之间，人所难言。卿能及此，不觉感动。 
<strong>俱九岁贡</strong>
宋王应辰年九岁，以能诵九经、作《春秋》、《语》、《孟》义，兼通子史，贡于礼部。后数年，其弟应申亦九岁贡礼部。
<strong>一母所生</strong>
吴思逵兄弟六人，先以父名析居。及父卒，泣告其母曰： 吾兄弟别处十余年，今多破产。一母所生，忍使苦乐不均耶？ 复共居。
<strong>金友玉昆</strong>
辛攀父奭，尚书郎，兄鉴、旷，弟宝、迅，皆以才识知名。秦雍为之语曰： 五龙一门，金友玉昆。 
<strong>相煎太急</strong>
曹丕欲杀其弟植，植赋诗曰： 煮豆燃豆萁，豆在釜中泣，本是同根生，相煎何太急！ 
<strong>火攻伯仲</strong>
周顗弟嵩，因醉詈其兄，曰： 兄才不及弟，横得重名！ 然蜡烛投之。顗颜色无忤，徐曰： 阿奴火攻，诚出下策。 
<strong>姜被</strong>
后汉姜肱与弟重海、重江各娶，兄弟相恋，不忍别。作一大布被，寝则兄弟与共。人称其友爱。
<strong>花萼集</strong>
李义山兄弟俱以文章着，同为一集，号《李氏花萼集》。
<strong>贾氏三虎</strong>
后汉贾彪兄弟三人，并有高名，而彪最优。故天下称之曰： 贾氏三虎，阿彪最优。 
<strong>二惠竞爽</strong>
左昭公三年，齐公孙灶卒。晏子曰： 惜也！子旗不免，殆哉！二惠竞爽犹可，又弱一个，姜其危哉！ 
<strong>双璧</strong>
陆暐与弟恭之，并有时誉。洛阳令见之，曰： 仆已年老，幸睹双璧。 
<strong>佳子弟</strong>
王右军少时为从伯敦、导所器，常谓右军曰： 汝是吾家佳子弟，当不减阮主簿。 
<strong>吾家麒麟</strong>
晋顾和族叔荣，见其总角志气不儿，曰： 此吾家麒麟，兴吾宗者，必此子也。 
<strong>我家龙文</strong>
《北史》：杨愔幼聪慧绝人，其叔奇之，曰： 愔也，将相器。 常语人曰： 此儿驹齿未落，已是我家龙文；更十岁，当求之千里之外。 
<strong>犹子</strong>
卢迈进中书侍郎，再娶无子。或劝蓄姬媵，迈曰： 兄弟多子，犹子也，可以主后。 
<strong>千里驹</strong>
苻朗，苻坚从兄之子，坚常称之曰： 吾家千里驹也。 
<strong>乌衣子弟</strong>
晋王氏子弟多居乌衣巷，一时贵盛。人称之曰乌衣子弟。
<strong>小阮</strong>
竹林七贤，阮咸为阮籍兄子，故称小阮。
<strong>大小王</strong>
东阳王承出守东阳，多惠政。弟幼亦东阳守。时朱异用事，车马填门。魏郡申英指异门曰： 此中辐辏，惟势是趋。不能屈者，大小王东阳耳。 
<strong>臣叔不痴</strong>
王湛雅抱隐德，不知者以为痴。兄子济往省，见床头有《周易》，因共谈《易》，剖析精微，出济意外，乃叹曰： 家有名士，三十年不知！ 武帝尝问济： 卿家痴叔死未？ 对曰： 臣叔不痴。 又问： 谁比？ 曰： 山涛以下，魏舒以上。 
<strong>芝兰玉树</strong>
谢玄为叔父东山所器重。安常谓子侄曰： 子弟亦何豫人事？正欲使之佳。 玄曰： 譬如芝兰玉树，欲使其生于庭阶耳。 
<strong>屐齿之折</strong>
谢太傅与客围棋，俄而谢玄淮上信至，展书毕，摄放床下，了无喜色，下棋如故。客问之，徐答云： 小儿辈遂已破贼。 既罢，还内，过户限，不觉屐齿之折。
<strong>三桂堂</strong>
宋王之道刚直，尚风节，与兄之义、之深同科名，颜其堂曰 三桂 。尝梦帝命之曰： 以尔有功，堂录其后。 子十人，仕者九人。
<strong>刻鹄类鹜</strong>
马援戒其子侄曰：龙伯高敦厚周慎，吾愿汝曹效之。杜季良豪侠好义，吾不愿汝曹效之。效伯高不得，犹为谨敕之士，所谓刻鹄不成，尚类鹜者也。效季良不得，陷为天下轻薄子，所谓画虎不成，反类狗者也。
<strong>析产取肥</strong>
汉许武以二弟晏、普未显，欲使成名，乃析产为三，自取肥田广宅，二弟无后言，人皆称其克让。晏、普并举孝廉，武乃会宗人，泣言析产故，悉以田宅归晏、普，一郡叹服之。
<strong>兄弟感泣</strong>
何文渊知温州府。民有兄弟争财而讼者，文渊判其状，曰： 只缘花底莺声巧，致使天边雁影分。 兄弟感泣亲睦。
<strong>兄弟争牛</strong>
张苌年汝南郡守。有兄弟分一牛争讼不能决者，苌年赐以己牛一头，使均之。于是境中相戒，咸敦敬让。
<strong>翕和堂</strong>
韩祥与弟补同登进士，俱以德行文章显名。宋理宗书 翕和堂 以赐之。
<strong>弟请抵罪</strong>
唐陆南金官太子洗马。尝匿卢崇道，捕当重法。弟璧请抵罪，御史怪之。璧曰： 母未葬，妹未妇，兄能办之。我生无益，不如死。 御史义之，并免。
<strong>兄惟一子</strong>
许荆兄子世，尝报仇杀人，怨者操刃攻之。荆跪曰： 世无状，咎在荆。兄惟一子，死则绝嗣，荆愿代之。 怨家曰： 许掾郡中贤者，吾何敢犯？ 遂委去。
<strong>急即扑杀</strong>
李绩疾，子弟固以药进。绩曰： 我山东田夫尔，位极三台，年将八秩，非过分耶？ 命置酒奏乐，列子弟，谓弟弼曰： 我见房、杜诸公，苦作门户，为后人计，并遭痴儿破家。我有如许豚犬，将付汝；若不率教，急即扑杀。 
