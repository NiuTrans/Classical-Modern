<strong>纪纲之仆</strong>
《左传》：晋侯迎夫人嬴氏以归，秦伯送卫于晋三千人，实纪纲之仆。
<strong>渔童樵青</strong>
唐肃宗赠高士张志和奴婢二人，志和配为夫妇，名曰渔童、樵青。人问其故，曰： 渔童使捧钓收纶，芦中鼓枻。樵青使刈兰薪桂，竹里煎茶。 
<strong>海山使者</strong>
晋陶侃家僮百余人，惟一奴不喜言语，尝默坐。侃一日出郊外，奴执鞭随，胡僧见而惊，礼之曰： 海山使者也。 侃异之。至夜，失其所在。
<strong>读书婢</strong>
郑玄家奴婢皆读书，一婢不称指，玄使人曳跪泥中。须臾，一婢问曰： 胡为乎泥中？ 曰： 薄言往愬，逢彼之怒。 
<strong>慕其博奥</strong>
萧颖士性褊无比，畜一佣仆杜亮，每一决责，便至力殚。亮养创平复，为其指使如故。或劝之去，答曰： 岂不知，但慕其博奥，以此恋恋不能去耳。 
<strong>温公二仆</strong>
司马温公家一仆，三十年，止称 君实秀才 。苏学士来谒，闻而教之，明日改称 大参相公 。温公惊问，仆实告。公曰： 好一仆被苏东坡教坏了。 温公一日过独乐园，见创一厕屋，问守园者从何得钱。对曰： 积游赏者所得。 公曰： 何不留以自用？ 对曰： 只相公不要钱。 
<strong>臧获</strong>
海岱之间骂奴日臧，骂婢曰获。盖古无奴婢，犯事者被臧，没入官为奴；妇女逃亡，获得者为婢。
<strong>措大</strong>
奴婢之称，有曰厮养，有曰苍头，有曰卢儿，有曰奚童，有曰钳奴，有曰措大。措大者，以其能举措大事也。
<strong>开阁驱婢</strong>
王处仲尝荒恣于色，体为之疲，左右谏之，曰： 吾乃不觉耳。如此甚易。 乃开后阁，悉驱诸婢出，任其所之。
<strong>追婢</strong>
阮咸先幸姑家鲜卑婢。及居母丧，姑当远徙，竟将婢去。咸借客驴，着重服，自追之，累骑而返，曰： 人种不可失！ （婢即阮孚之母。）
<strong>银鹿</strong>
唐颜真卿家僮名曰银鹿。欧阳公云： 银鹿鼎来。 
<strong>便了</strong>
汉王子渊名褒，从成都杨惠买夫时，户下有一髯奴，名便了，决卖万五千，与立券，约从百使役。
<strong>长须赤脚</strong>
韩愈寄卢仝诗云： 玉川先生洛城里，破屋数间而已矣。一奴长须不裹头，一婢赤脚老无齿。 又东坡云： 常呼赤脚婢，雨中撷园蔬。 
<strong>掌笺婢</strong>
唐潞州节度使薛嵩，有侍婢红线，嵩使掌笺表，号内记室。
<strong>吹篪婢</strong>
后魏河间王有婢曰朝云，善吹篪。诸羗叛，王使朝云假为妪吹篪，皆流泪，思乡而去。
<strong>桃叶</strong>
晋王献之爱妾名桃叶，尝渡秦淮口，献之作歌送之。今名曰桃叶渡。（献之有歌曰：桃叶复桃叶，渡江不用楫。但渡无所苦，我自来迎接。）
<strong>雪儿歌</strong>
唐李密宠姬名雪儿，每宾客，有辞章奇丽者，付雪儿协律歌之。故号雪儿歌。
<strong>绛桃柳枝</strong>
韩退之二侍姬，名绛桃、柳枝。退之初出使未归，柳枝窜去，家人追获。及镇州，有云： 别来杨柳街头树，摆乱春风只欲归，惟有小桃园里在，柳花不发侍郎回。 自是专属意绛桃。
<strong>樊素小蛮</strong>
白乐天两婢，一名樊素，一名小蛮。有云： 樱桃樊素口，杨柳小蛮腰。 
<strong>瓦剌辉</strong>
明太祖驸马梅殷仆也。谭深、赵曦谋杀驸马，文皇帝杀此二臣，瓦剌辉取心肝以祭驸马，痛哭而殉。
<strong>仆地泼毒酒</strong>
卫国主父为周大夫，不归者三年。其妻巫氏与人通。一日，主父回。其妻虑事败，以毒酒饮之，命婢葵枝行酒。葵枝知其谋而忖曰： 从主母而杀主人，不可谓义；受主母托而破其状，则害主母，不可谓忠。 乃故仆于地，而泼其酒。主父反以婢为不敬，而重责之，葵枝受而不怨。
<strong>李元苍头</strong>
李善，汉李元之苍头也。元尽室疫死，惟孤儿续始生数旬，而资财巨万，诸奴欲谋续，分其财。善潜以续出亡，隐瑕丘界中，亲自乳哺。及长，诉叛奴于官，悉杀之。时钟离意为瑕丘令，上书以闻，光武拜善及续并太子舍人。善还旧里，脱冠解带，扫元墓门修祭，泣数日乃去。
<strong>定国侍儿</strong>
王巩字定国，坐苏轼党，贬宾州。轼临北归，别巩，出侍儿柔奴进酒。轼问柔奴： 岭南应是不好？ 柔奴曰： 此心安处，便是吾乡。 轼因作《定风波》一词以赠。
