<strong>苏有子</strong>
苏颋父同李峤拜相。一日，召二子进见，帝曰： 苏瓖有子，李峤无儿。 
<strong>是父是子</strong>
吕昭知沁州，临行，父老持金相赠。昭曰： 吾无刘宠之爱，敢为父老留一钱哉！ 却不纳。子旦初第，昭诫之曰： 苟酌贪泉，死不歆祀。啮冰茹櫱，是父是子。 
<strong>父子四元</strong>
伦文叙弘治乙未会元，三子以谅、以训、以诜皆成进士。以谅乡试第一，以训会试第一，以诜殿试第二。父子居四元，为科名盛事。
<strong>一如其父</strong>
范仲淹知耀、邠二州，皆有善政。赵元昊叛，知永兴军时，称小范老子胸中有数万甲兵。子纯礼，亦知永兴，为政一如其父。
<strong>一褐寄父</strong>
邝埜仕副使，尝市一褐寄父。贻书问：何处得此褐，毋以不义污我。家教严，故埜制行最清谨。
<strong>天上麟麟</strong>
杜诗： 徐卿二子生绝奇，感应吉梦相追随。孔子释氏亲抱送，并是天上麒麟儿。 
<strong>厉人生子</strong>
昔有厉人夜半举子，急持灯烛之，盖恐肖己也。
<strong>三迁</strong>
孟子少时，居近墓，乃好为墓间之事。孟母曰： 非所以教吾子也。 乃去。居市廛，孟子又好为贸易之事。母曰： 此非所以教吾子也。 复去。居学宫之傍，孟子乃设俎豆，揖攘进退。孟母曰： 此可以教吾子矣。 遂居之。
<strong>和熊胆</strong>
柳公绰妻韩氏，常命粉苦参、黄连和熊胆为丸，赐其子仲郢等夜学含之，以资勤苦。
<strong>画荻</strong>
欧阳修四岁而孤，母郑氏教之。家贫，乏纸笔，以荻画地学字。后成大儒，官至观文殿大学士。
<strong>截髲</strong>
陶侃孤贫，孝廉范逵尝过，仓卒无以款待。母湛氏乃截髲以易酒，又撤所卧草荐，锉以喂马。逵见卢江守张夔称之。夔召侃领枞阳令。
<strong>跨灶</strong>
灶上有釜，故子过于父，谓之跨灶。盖父与釜同音，借以相喻也。
<strong>凤毛</strong>
宋谢凤子超宗，善文词，作《殷妃诔》。帝叹赏曰： 超宗殊有凤毛。 杜诗： 欲知世掌丝纶美，池上于今有凤毛。 
<strong>双珠</strong>
后汉韦康、韦诞俱有时名。孔融语其父端曰： 不意双珠近出老蚌。 
<strong>豚犬</strong>
曹操见孙权，叹曰： 生儿当如孙仲谋，如刘景升，儿子豚犬耳！ 
<strong>老牛舐犊</strong>
杨彪子修为曹操所杀。操后见彪，曰： 何瘦之甚！ 曰： 愧无日磾先见之明，犹怀老牛舐犊之爱。 操为之改容。
<strong>伯道无儿</strong>
邓攸字伯道，石勒之乱，挈妻子及弟子绥以逃，度不能两全，乃弃子存侄，后卒绝嗣。时人语曰： 皇天无知，使伯道无儿。 
<strong>萱堂</strong>
萱草一名宜男，妊妇佩之即生男。故称母为萱堂。《诗·伯兮》章： 焉得萱草，言树之北 。
<strong>椿庭</strong>
《庄子》云： 上古有大椿，以八千岁为春，八千岁为秋。 今人称父曰椿庭。
<strong>乔梓</strong>
乔木高而仰，父道也。梓木实而俯，子道也。故称父子曰乔梓。
<strong>楂梨</strong>
张敷小字楂，父邵小字梨。宋文帝戏之曰： 楂何如梨？ 敷曰： 梨是百果之宗，楂何敢比！ 
<strong>菽水承欢</strong>
子路曰： 伤哉贫也！生无以为养，死无以为礼也。 孔子曰： 啜菽，饮水，尽其欢，斯之谓孝。 
<strong>为母杀鸡</strong>
后汉茅容，郭林宗访之，留宿。旦日，容杀鸡为馔，林宗以为己设。已而，供奉其母。林宗拜之，曰： 卿贤乎哉！ 因劝之学，以成其德。
<strong>自伤未遇</strong>
晋赵至年十二，与母道旁看令上任。母曰： 汝后能如此不？ 至曰： 可尔耳。 早闻父耕叱牛声，释书而泣。师问之，曰： 自伤未遇，而使老父不免勤苦。 
<strong>风木之悲</strong>
春秋皋鱼宦游列国，归而亲故，泣曰： 树欲静而风不息，子欲养而亲不在！ 遂自刎死。
<strong>毛义捧檄</strong>
毛义以孝行称。府檄至，以义为安阳令。义捧檄而喜动颜色，张奉薄之。后义母亡，遂不仕。奉叹曰： 往日之喜，盖为母也。 
<strong>为母遗羹</strong>
颖考叔为封人，郑庄公赐之食。食舍肉，曰： 小人有母，皆尝小人之食矣，未尝君之羹，请以遗之。 
<strong>倚闾而望</strong>
王孙贾事齐闵王，王出走，贾不知其处。其母曰： 汝朝出而晚归，则吾倚门而望；汝暮出不归，则吾倚闾而望。汝今事王，王出走，汝不知其处，汝尚何归？ 
<strong>对使伏剑</strong>
王陵归汉，项羽取陵母置军中，以招陵。陵母私送使者曰： 汉王长者，吾儿毋以老妾故持二心，妾以死送。 遂伏剑而死。
<strong>封还官物</strong>
陶侃少为县吏，常监鱼池，以鱼鲊遗母。母封鲊责之，曰： 尔以官物遗我，反增我忧耳！ 拒却之。
<strong>勿以母老惧</strong>
刘安世除谏官，白母曰： 朝廷使儿居言路，须以身任国，脱有祸谴，如老母何？ 母曰： 谏官为天子诤臣，汝父欲为而弗得。汝幸居此，当捐身报主，勿以母老惧流放耳。 
<strong>对食悲泣</strong>
陆续系洛阳。母往馈食，续对食悲泣。使者问故，曰： 母来不得见耳。 问： 何以知之？ 曰： 吾母切肉未尝不方，断葱以寸为度，此必母所飨也。 使者以闻，特赦之。
<strong>暴得大名</strong>
陈婴母，东阳少年杀其令，欲立婴为王。母曰： 吾自为汝家妇，未闻汝先有贵者。今暴得大名，不祥。 婴乃属汉。
<strong>人不可独杀</strong>
严延年为河南守，母从东海来，适见报囚，乃大惊，不肯入。延年叩首谢。母曰： 天道神明，人不可独杀。我不意垂老见壮子被刑戮也！ 岁余，果败。
<strong>击堕金鱼</strong>
陈尧咨秩满归。母问有何异政，对曰： 荆南当孔道，过客以儿善射，莫不叹。 母曰： 忠孝辅国，尔父之训也。尔不能以善化民，顾专卒伍一人之技。因击以杖，堕其金鱼。
<strong>得与李杜齐驱</strong>
汉诛党人，诏捕急。范滂白母曰： 仲博孝敬，足供养，滂从龙舒君九原，存亡得所。惟大人割不忍之恩。 母曰： 汝得与李杜齐驱，死亦何恨！令名寿考，可兼致乎？ 
<strong>吾知善养</strong>
尹焞尝应举，发策有诛元佑诸臣议。不对而出，归告其母。母曰： 吾知汝以善养，不知汝以禄养也。 
<strong>能为滂母</strong>
苏轼生十岁，母程氏亲授以书，闻古今成败，辄能领其要。程读《范滂传》，慨然叹息。轼请曰： 轼若为滂，母能许之否？ 程曰： 汝能为滂，我独不能为滂母耶？ 
<strong>口授古文</strong>
虞集母杨氏归虞汲。宋末兵乱，汲挈家奔岭外，无书可携读。母口授集《左传》、欧苏文。卒以文章名世，皆母训也。
<strong>得父一绝</strong>
唐宋之问父名令文，富文词，且工书。有力绝人，世谓之三绝。后之问以文章显，之悌以骁勇闻，之逊精草隶，各得父一绝。
<strong>父子谥文</strong>
明倪谦与子同入史局，谦终南礼部尚书，子岳终南吏部尚书。父谥文僖，子谥文毅。父子谥文，世以为荣。
<strong>父长号</strong>
何遵幼阅范滂母事，告母曰： 儿设为滂，大人能慨然为滂母乎？ 母笑而许之。后为工部主事，谏武宗南巡，荷校暴午门外，五日杖死。廷杖日，父铎在里，有乌悲鸣而前，心异之。比闻工部有以言获罪者，父长号曰： 遵其死夫！ 已而果然。
<strong>以屏隔座</strong>
三国纪亮与子骘俱仕吴，亮为尚书令，骘为中书令，每朝会，以云母屏隔座，时论荣之。
<strong>教忠</strong>
周狐突，晋大夫。怀公时，突子毛及偃从重耳如秦。公执突曰： 子来则免。 对曰： 子之能仕，父教之忠，古之道也。今臣子从公子亡，若又召之，教之贰也。 卒就死。
<strong>当有五丈夫子</strong>
商瞿同年有梁鳣者，年三十，未举子，欲出其妻。瞿曰： 未也！吾齿三十八无子，吾母为吾更娶。夫子曰： 无忧也。瞿过四十当有五丈夫子。 果然。吾恐子自晚生，且未必妻过也。 居二年，而梁有子。
<strong>不如一经</strong>
韦玄成，贤之子，与萧望之诸儒辩五经同异于石渠阁。汉元帝朝拜相，守正持重不及父，而文采过之。邹、鲁谚曰： 遗子黄金满籯，不如一经。 
<strong>义继母</strong>
齐二子之母，宣王时有死于道者，吏执其二子，兄曰： 我杀之。 弟曰： 非兄也，我杀之。 吏以告王，王召问其母，母泣对曰： 杀其少者。王问故，母曰： 少者妾之子。长者前妻之子，其父临终，嘱妾善视。今杀兄活弟，是以私废公也。背言忘信，是欺死也。 王高其义，皆赦之。
<strong>他日救时宰相</strong>
于忠肃父与如兰为方外交。忠肃弥月，如兰赴汤饼之会，摩其顶，曰： 此他日救时宰相也。 
<strong>墨庄</strong>
宋刘式殁，惟遗书数千卷，夫人陈氏指谓诸子曰： 此乃父墨庄也。 其后诸子及孙并起高第，为时名臣。
<strong>各授一经</strong>
宋田辟行高学博，游成均二十年，不遇，浩然归隐。子九人，各授一经，俱登第。时称义方者，必曰田氏。
<strong>箕裘</strong>
《礼记》：良冶之子，必学为裘；良弓之子，必学为箕。
<strong>亲导母舆</strong>
唐崔邠为太常卿，亲导母舆入太常署，公卿皆避道。
▲附：各方称谓
蜀人称父曰郎罢。吴人呼父曰（上父下者）（音遮），呼祖曰阿爹，又有呼曰公爹。有呼父曰爷（音涯），有呼父曰爸（音霸）。有呼父曰（上父下邑）（音播）。辽东人呼父曰阿嘛，母曰峨娘。湖南人呼母曰哎祖。有呼父曰阿叭，母曰阿宜。江淮人呼母曰社。李长吉呼母曰婱。吴人呼母曰（女迷）（音寐）。羌人呼母曰姐。江湖有呼母谓媞（音侍）。青、徐人呼兄曰阿荒。荒，大也。又曰（先克）（音选）。越人呼兄曰况。楚人呼姊曰嬃，呼妹曰媦（音位）。江淮人呼子曰崽（音宰），呼女曰娪（音悟）。又有呼子曰男，女曰媛（音嬽）。越人呼子曰（女肯）。吴人呼子曰（牙子）（音牙）。楚人呼妻母曰姼（音氏）。东齐人呼婿曰倩。呼贱役曰倯。妇人呼夫之兄曰兄公，称夫之姊曰女伀（音中）。呼姊妹之子曰出（音翠）。自称曰姎（音盎），犹称我也。称舅母曰妗。齐人呼姊曰（上稍下女）（音稍）。
