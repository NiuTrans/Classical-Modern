<strong>举案齐眉</strong>
梁鸿至吴，依皋伯通庑下，为人赁舂。妻孟光具食，举案齐眉。伯通异之，曰： 彼佣，能使其妻敬之如此，非凡人也。 以礼遇之。
<strong>归遗细君</strong>
东方朔割肉怀归，武帝问之，曰： 归遗细君。 
<strong>糟糠</strong>
光武姊湖阳公主新寡，欲下嫁宋弘。帝语弘曰： 贵易交，富易妻，人情乎？ 弘对曰： 贫贱之交不可忘，糟糠之妻不下堂。 帝顾主曰： 事不谐矣。 
<strong>断机</strong>
乐羊子游学，未三月而归，其妻引刀断机，曰： 君子寻师，中道而归，何异断斯织乎？ 羊子乃发愤卒业。
<strong>二乔</strong>
周瑜从孙策攻皖，得乔公两女，皆有殊色。策自纳大乔，瑜纳小乔。策谓瑜曰： 乔公二女虽流离，得吾二人为婿，亦足为欢。 
<strong>有兄之风</strong>
孙权妹，刘先主初在荆州，孙权以妹妻之。妹才捷刚猛，有诸兄之风，侍婢百余人，皆执刀侍立。先主每入，心常凛凛。
<strong>妇有四德</strong>
许允妇貌丑，允曰： 妇有四德，卿有几德？ 妇曰： 妾之所不足者色耳。士有百行，卿有几行？ 允曰： 皆备。 妇曰： 君好德不如好色，何谓皆备？ 允大惭，礼之终身。
<strong>执巾栉</strong>
《左传》：晋太子圉质于秦，秦妻之，将逃归。嬴氏曰： 寡君使婢子执巾栉，以固子也。纵子私归，弃君命也，不敢从。 
<strong>奉箕帚</strong>
单父人吕公好相人，见刘季状貌，异之，曰： 仆阅人多矣，无如季相！仆有弱息女，愿为箕帚妾。 
<strong>吾知丧吾妻</strong>
刘庭式尝聘乡人女。及登第，女丧明，家且贫甚，乡人不敢复言。或劝改聘，庭式叹曰： 心不可负！ 卒娶之，生数子。死哭之恸。苏轼时为州守，问曰： 哀生于爱，爱生于色。足下爱何从生？哀何从出乎？ 庭式曰： 吾知丧吾妻而已。 轼深感其言。
<strong>画眉</strong>
张敞为京兆尹，为妇画眉。有司奏闻。上问之，对曰： 夫妇之私，有过于此者。 上弗责。
<strong>牛衣对泣</strong>
王章家贫无被，卧牛衣中，与妻涕泣。妻怒曰： 京师贵人，谁逾仲卿者，不自激昂，乃反涕泣，何鄙也！ 后果之京兆。
<strong>剔目</strong>
房玄龄布衣时，病且死，谓妻卢氏曰： 吾病不起，卿年少，不可寡居，善事后人。 卢泣入帷中，剔一目以示信。玄龄疾愈，后入相，礼之终身。
<strong>织锦回文</strong>
窦滔妻苏氏，字若兰，苻坚时滔拜安南将军，镇襄阳，携宠姬赵阳台以行。苏悔恨，因织锦为回文，题诗二百余首，纵横反复皆为文章，名曰《璇玑图》，以寄滔。
<strong>不从别娶</strong>
宋黄龟年为侍御史，劾秦桧，遂夺桧职。初，邑簿李朝旌许妻以女。既登第，而朝旌已死，家甚贫，或劝其别娶，不从。
<strong>小吏名港</strong>
汉庐江小吏焦仲卿妻，为姑所逐，自誓不嫁。其母屡逼之，遂投水死。仲卿闻之，亦自缢。今府境有小吏港，以仲卿名。
<strong>相思树</strong>
韩凭妻封丘息氏，康王夺之，凭自杀。息与王登台，遂投台下死，遗书于带，愿以尸骨赐凭。王弗听，使人埋之，冢相望也。信宿，有交梓本生于二冢之旁，旬日而枝成连理，鸳鸯栖其上，交颈悲鸣。宋人哀之，号曰相思树。
<strong>知礼</strong>
季敬姜，鲁大夫公甫穆伯之妻也。子文伯相鲁，退朝。敬姜方绩，文伯曰： 以歇之家，而犹绩乎？ 敬姜叹曰： 夫民，劳则思，思则善心生；逸则淫，淫则忘善，忘善则恶心生。……吾惧穆伯之绝祀也！ 及文伯卒，敬姜朝哭穆伯，暮哭文伯。仲尼闻之，曰： 季氏之妇知礼矣！ 
<strong>作诔</strong>
柳下惠卒，门人欲诔之。妻曰： 将诔夫子之德耶？则二三子不如妾知之也。 乃作诔。
<strong>谥康</strong>
黔娄先生卒，曾西往吊，见其尸覆布被，手足不尽敛。曾西曰： 邪引其被则敛矣。 妻曰： 邪而有余，不若正而不足。死而邪之，非先生意也。 曾西曰： 何以为谥？ 妻曰： 先生不戚戚于贫贱，不汲汲于富贵，其谥曰康，可乎？ 曾西叹曰： 惟斯人也，而有斯妇。 
<strong>预结贤士</strong>
晋大夫伯宗好以直辩凌人，人恶之。妻曰： 危可立待也！何不预结贤士，以州犁托焉。 伯宗乃得毕羊而交之。未几，伯宗以谮死。毕羊送州犁于荆，幸免。
<strong>柏舟</strong>
共姜，卫世子共伯妻。共伯蚤折，父母欲夺而嫁之，以死自誓，作《柏舟》诗。
<strong>共隐终身</strong>
王霸少与令狐子伯善，后子伯相楚。其子为郡功曹，尝诣霸。霸子耕于野，投耒见客。颜色惭阻。客去，霸卧不起。妻问故，霸曰： 彼子容服都，儿曹有惭色。父子恩深，不觉自失耳。 妻曰： 子伯之贵孰与君之高？奈何忘夙志而惭儿女子乎？ 霸起而笑曰： 有是哉！ 遂共隐，终其身。
<strong>女宗</strong>
鲍苏仕卫三年，而娶外妻。其妻养姑甚谨。其姒曰： 子可以去矣。 答曰： 妇人从一为贞，以顺为正，岂有专夫室之爱为贤哉？ 事姑愈谨。宋公表其闾曰 女宗 。
<strong>封发</strong>
唐贾直言坐事贬岭南。妻董氏名德贞，年甚少。诀曰： 死生未期，汝可亟嫁。 贞不答，引绳束发，封以帛，使直言署曰： 非君手不可解！ 直言贬二十年乃还，帛如故。
<strong>受羊埋之</strong>
羊舌子好直，不容于晋，去三室之邑。邑人攘羊而遗之，羊舌子不受。妻叔姬曰： 不如受而埋之。 羊舌子曰： 何不飨盼与鲋？ 姬曰： 不可。南方有鸟为吉干，食其子，不择肉，子多不义。今盼与鲋童子也，随大人而化，不可食以不义之肉。 乃盛以瓮，埋垆阴。后攘羊事败，吏发视之，羊尚存。曰： 君子哉！羊舌子不与攘羊矣。 
<strong>弓工妻</strong>
晋繁人之妻也。平公使繁为弓，三年乃成。公引射而不穿一札，将杀之。其妻请见，曰： 妾夫造弓，劳矣！君不能射，反以杀人。妾闻射之道，左手如拒，右手如附；右手发之，左手不知。 公用其言，而射穿七札，立释繁人。
<strong>迎叔隗</strong>
晋文公与赵衰子奔狄，狄人隗氏入二女，公纳季隗，以叔隗妻衰，生盾。及反国，文公又以女赵姬妻之，生三子。赵姬请迎盾与其母，衰不敢从。姬曰： 得宠忘旧，安富室而弃贱交，不可。君其迎之。 衰乃迎叔隗于盾于狄。
<strong>提瓮出汲</strong>
桓氏字少君，鲍宣就少君父学，父奇其清苦，以女妻之，装送甚盛。宣不悦。少君悉屏去侍从服饰，更布素，与宣共挽鹿车归里。拜帖，即提瓮出汲，修妇道。
<strong>御妻</strong>
晏子出，其御之妻从门间窥其夫，意气扬扬自得。既而归，妻请去，曰： 晏子身相齐国，名显诸侯。观其志常有以自下者。子为人御，自以为足，妾是以求去也。 御者乃重自抑。晏子怪而问之，以实对，荐为大夫。
<strong>效少君</strong>
马融女适汝南袁隗，礼初成，隗曰： 妇奉箕帚则已，何乃珍丽？ 对曰： 慈亲爱重，不敢违命，君若慕鲍宣之高，妻亦效少君之事。 
<strong>破镜</strong>
乐昌公主下嫔徐德言。陈亡，德言与主破镜，各分其半。后主为杨素所得，德言寄诗云： 镜与人俱去，镜归人未归。 乐昌得诗，悲泣不已。素怆然，召德言还之。
<strong>造庐而吊</strong>
杞梁死国事，丧归，齐庄公遇于途，欲吊。其妻曰： 君以吾夫之死为有罪，则不敢辱君之吊；如以为无罪，则先人有敝庐在，何吊于途？ 公乃造其庐而吊焉。
<strong>琴心</strong>
司马相如与临邛令善。富人卓王孙闻令有贵客，为具召之。酒酣，令请相如抚琴。时卓王孙女新寡，窃听。相如以琴心挑之，文君遂夜奔，相如与之归成都。
<strong>白头吟</strong>
司马相如将聘茂陵女为妾，卓文君作《白头吟》以自绝，相如感之，乃止。
<strong>妒妇津</strong>
刘伯玉妻段氏悍妒，闻其夫诵《洛神赋》，投洛水死。后人名其地为妒妇津。有妇人渡此者，必湿其衣妆。
<strong>四畏堂</strong>
王文穆作 三畏堂 。夫人悍妒。杨文公戏曰： 可改作四畏堂。 公问故，曰： 兼畏夫人。 
<strong>狮子吼</strong>
陈季常妻柳氏悍妒，客至，或闻诟詈声。坡公诗戏之曰： 谁似龙丘居士贤，谈空说有夜不眠。忽闻河东狮子吼，柱杖落手心茫然。 
<strong>恐伤盛德</strong>
谢太傅刘夫人性妒，常帷诸妓作乐，太傅暂见，便下帷。太傅索更一开，夫人拒之，曰： 恐伤盛德。 
<strong>鸧庚止妒</strong>
梁武帝平齐，获侍儿千余，郗后愤恚成疾。左右曰： 《山海经》云，食鸧庚止妒。 后食之，妒果减半。
<strong>炊扊扅</strong>
百里奚为秦相，堂上作乐，有浣妇自言知音，援琴歌曰： 百里奚，五羊皮，忆别时，烹伏雌，炊扊扅，今当富贵忘我为？ 寻问之，乃其妻也。
<strong>周姥撰诗</strong>
谢太傅欲置伎妾，命兄子往劝夫人，因言《关雎》、《螽斯》不妒之诗。夫人问谁为此诗？云是周公。夫人曰： 周公是男子，周姥撰诗，当无是语。 
<strong>何由得见</strong>
桓温尚南康公主，经年不入其室。一日，温与司马谢奕饮，奕以酒逼温，温逃入主所。奕遂升厅事，引一直兵共饮，曰： 失一老兵，得一老兵，何怪也！ 主谓温曰： 君若无狂司马，我何由得见！ 
<strong>羞墓</strong>
朱买臣刈薪自给，妻求去，买臣笑曰： 我年五十当富贵。 妻恚曰： 如公等，终饿死沟中耳！ 买臣不能留。无何，拜会稽太守，乘传入吴，见故妻从夫治道，载之后车。妻愧死，葬于嘉兴，呼为 羞墓 。方正学有诗云： 青草塘边土一丘，千年埋骨不埋羞，丁宁嘱咐人间妇，自古糟糠合到头。 
<strong>秋胡挑妻</strong>
鲁秋胡娶妻五日，官于陈。后归，见采桑女子，下车挑之，曰： 力田不如逢年，力桑不如见郎。吾有黄金，愿以与子。 妇不受，归。及见其夫，乃挑我者也，遂数胡罪，而沉于河。
<strong>难做家公</strong>
郭汾阳子暧与升平公主诟詈，暧曰： 汝倚父为天子耶？我父薄天子而不为耳！ 主入奏，子仪囚暧入待罪。代宗曰： 不哑不聋，难做家公。小儿女闺阃之言弗听。 
<strong>妒不畏死</strong>
唐任环为兵部尚书，太宗赐宫女二人，妻柳氏妒之，欲烂其发使秃。太宗赐酒曰： 饮之立死，不妒不须饮。 柳氏拜敕曰： 诚不如死！ 举卮饮尽。太宗谓环曰： 人不畏死，卿其奈何！ 二女令别室安置。
<strong>鼓盆</strong>
庄子妻死，惠子吊之。庄子方箕踞，鼓盆而歌。惠子曰： 不太甚乎？ 庄子曰： 人且僵然寝于巨室，而我且噭噭然随而哭之，自以为不通乎正命，故止之也。 
<strong>牝鸡司晨</strong>
周武王曰： 牝鸡无晨。牝鸡之晨，惟家之索。今商王受，惟妇言是用。 
<strong>加公九锡</strong>
王导惧内，乃以别馆畜妾。夫人知之，持刀寻讨。导飞辔出门，以左手扳车栏，右手提麈尾柄以打牛，狼狈而前。蔡司徒谟曰： 朝廷欲加公九锡。 王信以为实。蔡曰： 不闻余物，惟闻短辕犊车，长柄麈尾。 王大羞愧。
<strong>何况老奴</strong>
桓温平蜀，以李势妹为妾，妻闻，拔刀袭之。李方梳头，发垂委地，姿貌端丽，乃徐结发，敛手向妻，曰： 国破家亡，无心至此。若能见杀，犹生之年！ 神情闲正，辞气凄惋。妻乃掷刀，前抱之曰： 我见犹怜，何况老奴？ 遂善视之。
<strong>如夫人</strong>
齐侯好内，多内宠，内嬖如夫人者六人。
<strong>解白水诗</strong>
管仲妾名婧。桓公出游，宁戚扣牛角而高歌。公使管仲迎之，戚曰： 浩浩乎白水。 管仲不知所谓。婧曰： 古有白水之诗，曰： 浩浩白水，倏倏之鱼，君来召我，我将安居？ 此戚之欲仕也。 管仲大悦，以报桓公，遂相齐。
<strong>居燕子楼</strong>
关盼盼，张建封侍姬也。建封殁，盼盼独居燕子楼十余年。一日，得白乐天和诗，泣曰： 自我公薨，妾非不能死，恐世以我公重色，有从死之妾，而玷公也。 遂怏怏不食而卒。但吟云： 儿童不识冲天物，漫托青泥污雪毫。 
<strong>何惜一女</strong>
周顗母姓李，字络秀，顗父浚，为安东将军，出猎遇雨，过李氏。会其父兄他出，络秀与一婢具数十人馔，甚精办，而不闻人声。浚怪，使人觇之，独见一女子美甚。浚固求为侍妾。父兄初不许，络秀曰： 门户衰微，何惜一女！ 遂许之，生顗及嵩。
<strong>抱骨赴水</strong>
赵淮妾，长沙人。元将使淮招李廷芝，淮至城下，大呼曰： 廷芝，男子死耳，无降也！ 将怒杀之，掳其妾。妾伪告将曰： 妾夙事赵运使，今死不葬，不忍忘情。愿往埋之，即事公无憾。 乃聚薪焚淮骨，置缶中，自抱骨赴水死。
<strong>察妾忧色</strong>
袁升五旬无子，往临安置妾。既得妾，察其有忧色，问故。妾曰： 吾故赵太守女也，家四川，且贫，母卖妾为归葬计耳。 升即送还，并倾橐以赠。妻曰： 君施德如此，何患无子！ 次年生韶，为浙西使。孙洪，官郡司马。
<strong>不如降黄巢</strong>
王铎镇渚宫，以拒黄巢，兵渐逼。先是赴任，多带姬妾，夫人不知。忽报夫人离京在道。谓从事曰： 黄巢渐以南来，夫人又自北至，旦日情味，何以安处？ 幕僚戏曰： 不如降了黄巢！ 
<strong>讽使出妻</strong>
宋夏执中，姊为孝宗后，累官节度。初执中与其微时妻至京，后讽使出之，择配贵族。执中诵宋弘语以对，后遂止。
<strong>六十未适</strong>
南北朝顾协少时，将聘舅女，未成婚，而母亡。免丧后，不复娶。至六十余，此女犹未他适，协义而迎之，卒无嗣。
<strong>遣妾献诗</strong>
陈陶操行高洁，累辟不起。严守南昌，欲试之，遣小妾莲花往持，陶竟夕不纳。妾献诗曰： 莲花为号玉为腮，珍重尚书遣妾来。处士不生巫峡梦，空劳云雨下阳台。 陶答云： 近来诗思清于水，老去风情薄似云。已向升天得门户，锦衾深愧卓文君。 
<strong>计赚解后</strong>
沈襄父铄，疏劾严嵩父子，被谪。复诬入白莲邪教，戮之原籍。逮襄部讯，并解其妾。抵山东，起早下于客店，妾密语襄曰： 君至京，必无生理，盍以计脱，以存宗祧。妾拚一死，与之图赖，或得免落奸相之手。 于是绐之，曰： 此地有吏部某为我父同年，在都时曾贷我父三百余金，索来可作路费，亦可以余者赠尔两人为还乡需，不识可行否？ 二差以其有妾为质，去其手刑，易其衣巾。一差守妾于店，一差押之同往。行不一里，其差腹疼登厕，襄逸去。差至所谓吏部家，与襄所言迥异。奔回客店，云襄脱逃，吓妾吐真。妾乃号叫曰： 我夫妻耐苦到此，京师已近，满望事白生还。汝受严氏嘱，潜杀我夫，汝必还我夫尸！我以身殉，决不甘孱弱女流又遭汝之污辱。 闻者酸鼻，告之。当道亦疑为严氏所谋，将妾寄养尼庵，日比二差还尸。拖延二载，严氏败，襄出为父陈冤，恩蒙赠荫。妾亦受封，与襄白首告终。
<strong>名分定矣</strong>
嘉靖己丑，瑞州孝廉刘文光、廖暹同上公车，皆下第，欲归。廖倩媒买妾，拉刘同往选择，相中一女，下定订期。其女问曰： 二位相公何者聘妾？ 廖暹戏指刘曰： 是这刘相公娶你。 刘亦大笑，女乃对刘肃拜而进。次日备礼往娶，女见仪状大骇，曰： 刘君娶我，何以帖出廖某？ 媒告以实，女变色曰： 作妾虽然微贱，亦关夫妻父子之道，岂可轻指他人以为戏，我已拜刘，名分定矣！ 父母婉转再四，誓死不从。廖追悔无及，劝刘纳之。刘力不继，约以下科。后刘正室逝世，娶女为正。
<strong>各送半臂</strong>
宋子京夜饮曲江，偶寒，命取半臂，十余宠各送一枚。子京恐有去取，不敢服，冒寒而归。
<strong>臼中炊釜</strong>
江淮王生善卜，有贾客张瞻将归，梦炊臼中。问王生，生曰： 君归不见妻矣。臼中炊，无釜也。 瞻归而妻已卒。
<strong>覆水难收</strong>
姜太公初娶马氏，读书不事产业，马求去。太公封于齐，马求再合。太公取水一盆倾于地，令妇收水，惟得其泥。太公曰： 若能离更合，覆水岂难收？ 
