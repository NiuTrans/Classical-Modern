<strong>弄璋弄瓦</strong>
《诗经》：吉梦维何？维熊维罴。男子之祥，维虺维蛇。女子之祥，乃生男子，载衣之裳，载弄之璋。乃生女子，载衣之裼，载弄之瓦。
<strong>诞日弥月</strong>
《诗经》：载生载育，时维后稷，诞弥厥月。
<strong>岳降</strong>
《诗经》：崧高维岳，峻极于天。维岳降神，生甫及申。
<strong>悬弧设帨</strong>
男子生，桑弧蓬矢，以射天地四方，欲其长而有事于四方也。《礼记》：男子生，设弧于左；女子生，设帨于左，女子生，设帨于门右。
<strong>初度</strong>
《离骚》云： 皇览揆余初度兮，肇锡余以嘉名。 
<strong>添丁</strong>
唐卢仝生子，名添丁。宋贾耘老，子亦名添丁。耘老生子之妾，名双荷叶。
<strong>汤饼会</strong>
生子三朝宴客，曰汤饼会。刘禹锡送张盥诗： 尔生始悬弧，我作座上宾。引箸举汤饼，祝词生麒麟。 
<strong>拿周</strong>
曹彬始生周岁，父母罗百玩之具，名曰晬盘，观其所取以见志。彬左手提戈，右手取印，后果为大将封王。
<strong>太白后身</strong>
郭祥正母梦李太白，而生祥正，有诗名。梅尧臣曰： 功夫三才如此，真太白后身也。 
<strong>玉燕投怀</strong>
张说梦生。一玉燕飞入怀中，有孕，生说，后为宰相，封燕公。
<strong>九日山神</strong>
三衢陈主簿妻，梦一伟人来谒，怪问之，告曰： 吾九日山神也。 已而生子，有异征。因合 九日 二字，名旭。后避庙讳，改升之。神宗朝拜相。
<strong>灵凤集身</strong>
《南史》：王昙逸母，梦灵凤集身，有孕，又闻腹中啼声。僧宝曰： 生子当如神仙宗伯。 
<strong>金凤衔珠</strong>
南昌许逊，母梦金凤衔珠堕掌而生。晋初为旌阳令，得异人术，周游江湖，悉斩蛟蜃，除民害。精修山中，年一百三十六。举家飞升。
<strong>授五色珠</strong>
宋乐史，母梦异人授五色珠而生。史力学能文，举进士第一，立朝有声，着《太平寰宇记》。
<strong>五日生</strong>
田文以五月五日生。其父婴欲弃之，毋窃举。及长，谓婴曰： 君相齐久矣，齐不加广而私家赀累巨万，门下不见一贤者。文窃怪之。 婴乃礼文，使治家，通宾客。
<strong>梦邓禹</strong>
宋范祖禹生，母梦一丈夫被金甲，至寝所，曰： 吾汉将邓禹也。 祖禹生，遂以为名。
<strong>梦枫生腹</strong>
唐张志和母，梦枫生腹上而产志和。母亡，不复仕。自号烟波钓徒。
<strong>电光烛身</strong>
宋宗泽母刘，梦天大雷，电烛其身，翌日举泽。少有大志，累功拜副元帅，起兵勤王，大破金兵。
<strong>梦贤人至</strong>
谢灵运父不宜子，乃于杜明甫舍寄养。是夕，梦有贤人至。及晓，乃灵运也。武林山有梦儿亭。
<strong>右胁生</strong>
老子姓李，名耳，字伯阳。谥聃。母怀之八十一岁，从右胁生，因号老子。
<strong>梦虎行月中</strong>
滕元发母，梦虎行月中，堕其室，而元发生。九岁能诗。举进士，治边，威行西夏。
<strong>真英物</strong>
桓温生，未暮，而温峤见之，曰： 此儿有奇骨。 及闻其声，曰： 真英物也。 父彝以峤所赏，故名温。豪爽有风概，累功进大司马。
<strong>龟息</strong>
李峤母以峤问袁天纲，答曰： 神气清秀，恐不永耳。 请伺峤卧而候其鼻息，乃贺曰： 此龟息也，必贵而寿。 
<strong>梦长庚</strong>
李白母娠时，梦长庚星现，幼名长庚，后改曰白。
<strong>产有异光</strong>
虞允文产之日，户外有异光，识者知其为大器。十岁赋诗，多惊人语。
<strong>将校有梦</strong>
杨玠，璨子，未生时，将校有梦，神自靖州来，号蜀威将军者。暨玠生，貌状如之。袭职，着边功。
<strong>钟巫山之秀</strong>
扬雄之父寓巫山而生雄，论者为钟十二峰之秀。
<strong>皆名将相</strong>
陈省华官谏议大夫，陈抟尝谓省华曰： 君之子皆名将相也 。后省华谢政家居，三子并衣金紫扶杖。长尧叟，世称贤相；次尧佐，官太子太师；季尧咨，官节度使，善射，世称小由基。
<strong>孕灵此子</strong>
五代王承肇母崔氏，梦山神牵五色兽逼其衣，遂生承肇。有异僧见而抚之，曰： 老僧所居周公山，佳气减半，乃孕灵此子耶？ 后节制洛州，以功名着。
<strong>父辱子死</strong>
彭修年十五，侍父出行，为盗所劫，修拔刀向盗，曰： 父辱子死，汝不畏死耶？ 盗惊曰： 童子义士，毋逼之。 遂遁去。
<strong>一子不可纵</strong>
刘挚儿时，父居正课以书，朝夕不少间。或谓： 君止一子，独不加恤耶？ 居正曰： 正以一子，不可纵也。 
<strong>事父犹事君</strong>
殷渊刚介多大节，从父宦游，父行事未当，必辩论侃侃。尝言事父犹事君，不以谀诺为恭。后死 闯贼 难。
<strong>娶长妻</strong>
冯勤祖父偃，长不满七尺，自耻短陋，乃为子伉娶长妻，生勤，八尺三寸。
<strong>一门七业</strong>
刘殷有七子，五子各授一经，一子授太史公《史记》，一子授《汉书》，一门之内，七业俱兴。北州之学，殷门为盛。
<strong>胎教</strong>
孟子少时，问： 东家杀猪何为？ 母曰： 啖汝！ 既而悔曰： 吾闻胎教，割不正不食，席不正不坐。今适有知而欺，是教之不信。 乃买猪肉啖之。
<strong>七子孝廉</strong>
赵宣妻杜泰姬生七男，教之曰： 中人性情，可上下也。昔西门豹佩韦以自宽，宓子贱佩弦以自急，汝曹念哉！ 后七子皆辟孝廉，而元珪、稚珪更以令德着。
<strong>各守一艺</strong>
邓禹有子十三人，各守其艺，闺门雍睦。累世宠贵汉庭者，凡百余人。
<strong>儿必贵</strong>
王珪母李氏尝曰： 儿必贵，未知所与游者何人？ 适玄龄、如晦造访，母大惊曰： 二客皆公辅器，汝贵不疑矣。 <br/>
