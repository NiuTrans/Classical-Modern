<strong>冠礼</strong>
古者冠礼，筮日筮宾，所以敬冠事也。冠乎祚，以着代也。醮于客位，三加弥尊（始加缁布冠，再加皮冠，三加爵弁），加有成也。已冠而字之，成人之道也。见于母，母拜之；见于兄弟，兄弟拜之，成人而与为礼也。玄冠玄冕，奠挚于君，遂以挚见于卿大夫、乡先生，以成人见也。
<strong>鲁两生</strong>
汉叔孙通制礼，征鲁诸生三十余人。有两生不肯行，曰： 礼乐必积德百年而后兴，今天下初定，何暇为此？ 通笑曰： 鄙儒，不知时变者也。 
<strong>应时而变</strong>
《庄子》：三皇五帝之礼义法度，不矜于同，而矜于治，譬犹栌梨橘柚，其味相反，而皆可于口。或礼义法度，应时而变也。晋侯受玉
《左传》：天王使召武公、内史过赐晋侯命，受玉惰。过归，告王曰： 晋侯其无后乎！王使之命，而惰于受瑞，先自异也已，其何继之有？礼，国之干也；敬，礼之舆也。不敬，则礼不行；礼不行，则上下婚，何以长世？ 
<strong>绵蕞</strong>
叔孙通与其徒百余人为绵蕞野外，习之月余，礼成。高帝令群臣习肄长乐宫，成。群臣朝贺，莫不振恐肃敬。帝曰： 吾今日知为皇帝之贵也。 
<strong>婚礼</strong>
人皇氏始有夫妇之道，伏羲始制嫁娶。女娲氏与伏羲共母，佐伏羲正婚姻，始为神媒。夏后氏始制亲迎礼。秦始皇始娶妇纳丝麻鞋一緉（取和谐也）。后汉始聘礼用墨。汉重墨，今答聘用之。始婚礼用羊（取羊者，祥也）。巫咸制撒帐厌胜。京房嫁女，翼奉子撒豆谷穰煞。张嘉贞嫁女，制绣幕牵红。唐新妇舆至大门，传席勿履地。晚唐制：新妇上车，以蔽膝盖面。五代始新妇入门跨马鞍。北朝迎婚，十数人大呼，催新妇上舆，妇家宾亲妇女打新郎，喜拳手交下。
<strong>昏礼</strong>
昏礼者，将合二姓之好，上以祀宗庙，而下以继后世也，故君子重之。是以昏礼纳采、问名、纳吉、纳征、请期，皆主人筵几于庙，而拜迎于门外。入，揖让而升，听命于庙，所以敬慎重、正昏礼也。纳采者，纳雁以为采，择之礼也。问名者，问女生之母名氏也。纳吉者，得吉卜而纳之也。纳征者，纳币以为婚姻之证也。请期者，请婚姻之日期也。五者合亲迎，谓之六礼。亲迎，父亲醮子而命之迎，男先于女也。子承命以迎，主人筵几于庙，而拜迎于门外。婿执雁入，揖让升堂，再拜奠雁，盖亲爱之于父母也。降，出御妇车，而婿受绥，御轮三周，先俟于门外。妇至，婿揖妇以入，共牢而食，合卺而酳，所以合体同尊卑以亲之也。
<strong>见舅姑</strong>
夙兴，妇沐浴以俟见。质明，赞见妇于舅姑，妇执笲枣栗、段修以见，赞醴妇。妇祭脯、祭醴，成妇礼也。舅妇入室，妇以特豚馈，明妇顺也。质明，婚礼之次日。赞，相礼之人也。笲，竹器，以盛枣栗、段修之贽。修，脯也，加姜桂治之曰 段修 。
<strong>飨以一献</strong>
厥明，舅姑共飨妇，以一献之礼奠酬。舅姑先降自西阶，妇降自阼阶，以着代也。厥明，婚礼之二朝也。舅献姑酬，共成一献。阼者主人之阶，妇之代姑将以为主于内也。
<strong>结缡三命</strong>
女嫁，父戒之曰： 谨慎，从舅之言！ 母戒之曰： 谨慎，从尔姑之言！ 诸母施鞶绅，戒之曰： 谨慎，从尔父母之言。 
<strong>四德三从</strong>
是以古者妇人先嫁三月，祖庙未毁，教于公宫；祖庙既毁，教于宗室，教以妇德、妇言、妇容、妇功。教成祭之，牲用鱼，芼之以苹藻，所以成妇顺也。三从，谓妇人在家从父，出嫁从夫，夫死从子。
<strong>伉俪</strong>
《左传》：齐侯请继室于晋，韩宣子使叔向对曰： 寡君未有伉俪，君有辱命，惠莫大焉。 
<strong>朱陈</strong>
白乐天诗： 徐州古丰县，有村曰朱陈。去县百余里，桑麻青氛氲。一村惟两姓，世世为婚姻。 
<strong>撒帐果</strong>
汉武帝李夫人初入宫，坐七宝流苏辇，障凤羽长生扇，帝迎入帐中，共坐卺饮。预戒宫人遥撒五色同心花果，帝与夫人以衣裾盛之，云 得多 ，得子多也。故后世有撒帐之遗。
<strong>月老检书</strong>
唐韦固旅次宋城，遇老人向月检书，谓固曰： 此天下婚姻簿也。 因问韦妻何氏，答曰： 尔妻乃店后卖菜陈妪女耳。 翌日往视，见妪抱三岁女，甚陋。遂使人刺之中眉。后十四年，相州刺史王泰妻以女，姿容甚丽，眉间常贴花钿。细问之，曰： 妾郡守侄女也。父卒于宋城。襁褓时为贼所刺，痕尚在眉。 宋城宰闻之，名其店曰 订婚店 。
<strong>金屋贮之</strong>
汉武帝幼时，景帝问： 儿欲得妇否？ 长公主指其女曰： 阿娇好否？ 武帝曰： 若得阿娇，当以金屋贮之。 
<strong>丹桂近嫦娥</strong>
袁筠娶萧安女，言定，未几，擢进士第。罗隐以诗赠之，曰： 细看月轮还有意，定知丹桂近嫦娥。 
<strong>女萝附松柏</strong>
李靖谒杨素，一伎执红拂侍侧，目靖久之。靖归逆旅，夜半有紫衣人扣门，延入，脱衣帽，乃美人也。靖惊诘之，告曰： 妾杨家红拂妓也。女萝愿附松柏。 遂与之俱适太原。
<strong>续断弦</strong>
《十洲记》：凤麟州以凤喙麟角作胶，能续断弦。
<strong>门楣</strong>
唐玄宗宠礼杨氏，其从兄国忠加御史大夫，铦鸿胪卿，女兄弟韩国、虢国、秦国三夫人。时谣曰： 男不封侯女作妃，君看女却为门楣。 
<strong>冰人</strong>
令狐策梦立冰上，与冰下人语。占者曰： 在冰上与冰下人语，为阳语阴，当为人作媒，期在冰判。 太守田豹为子求张征女，使策为媒，仲春成婚。故称媒人为冰人。
<strong>卖犬嫁女</strong>
唐吴隐之将嫁女，谢石知其贫，遣女必率薄，乃令移厨帐助其经营。使人至，见婢牵一犬卖之，此外萧然无办。
<strong>练裳遣嫁</strong>
汉逸民戴良有五女，练裳竹笥木履而遣之。东坡诗： 竹笥与练裳，愿得毕婚嫁。 
<strong>葭莩</strong>
汉中山靖王封群臣，非有葭莩之亲。（葭莩，竹上薄衣。）
<strong>潘杨</strong>
晋杨经，潘岳作诔文云： 藉三叶世亲之恩，而子之姑，予之伉俪焉。潘杨之睦，有自来矣。
<strong>凤占</strong>
《左传》：陈公子完奔齐，齐侯使为卿。齐大夫懿氏欲妻以女，卜之曰： 凤凰于飞，和鸣锵锵。有妫之后，将育于姜，五世其昌。 
<strong>结缡</strong>
《诗》： 之子于归，皇驳其马。亲结其缡，九十其仪。 （缡，妇人之袆也。）
<strong>示之以礼</strong>
马超奔蜀，轻视先主，常呼先主字。关羽怒，请杀之。先主曰： 人穷来归，以其呼字而杀之，何以示天下？ 张飞曰： 如是当示之以礼。 次日，大会诸将，请超入，羽、飞并伏刀立直。超顾坐席，不见羽、飞，见其直也。乃大惊，遂尊事先主，不敢呼字。
<strong>议礼聚讼</strong>
汉章帝欲定礼乐，班固曰： 诸贤多能说礼，宜广招集。 帝曰： 谚云 筑舍道旁，三年不成。 会礼之家，名为聚讼。 <br/>
