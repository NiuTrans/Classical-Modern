<strong>历代乐名</strong>
黄帝作《咸池》，颛顼作《六英》，帝喾作《五茎》，尧作《大章》，舜作《大韶》，禹作《大厦》，汤作《大》，武王作《大武》。
<strong>嶰谷</strong>
黄帝命伶伦作律。伶伦取竹于嶰谷山，其窍厚薄之均者，断为两节间作六寸九分而吹之，以为黄钟之管。制十二筩以听凤凰之鸣，雄鸣六，雌鸣六，以为律吕。
<strong>律吕</strong>
五声之本，生于黄钟之律。律有十二，阳六为律，阴六为吕。律以通气类物，一曰黄钟，二曰太簇，三曰姑铣，四曰蕤宾，五曰夷则，六曰无射。吕以旅阳宣气，一曰林钟，二曰南吕，三曰应钟，四曰大吕，五曰夹钟，六曰仲吕。有三统之义焉。职在太常，太常掌之。
<strong>葭灰气候</strong>
隋文帝取律吕，实葭灰以候气，问于牛弘，对曰： 灰飞半出为和气，全出为猛气，不出为衰气。 
<strong>五音</strong>
宫为君，商为臣，角为民，征为事，羽为物，五者不乱，则无怗懘之音矣。宫乱则荒，其君骄；商乱则陂，其臣坏；角乱则忧，其民怨；征乱则哀，其事动；羽乱则危，其财匮。五者皆乱，迭相陵，谓之慢，如此则国之灭亡无日矣。
<strong>乱世之音</strong>
郑卫之音，乱世之音也，比于慢矣。桑间濮上之音，亡国之音也，其政散，其民流，诬上行私而不可止也。
<strong>溺音</strong>
魏文侯问： 何谓溺音？ 子夏对曰： 郑音好滥淫志，宋音燕女溺志，卫音趋数烦志，齐音敖辟乔志。此四者皆淫于色而害于德，是以祭祀弗用也。 
<strong>六声</strong>
钟声铿，铿以立横，横以立武。君子听钟声，则思武臣。石声磬，磬以立辨，辨以致死。君子听磬声，则思死封疆之臣。丝声哀，哀以立廉，廉以立志。君子听琴瑟之声，则思志义之臣。竹声滥，滥以立会，会以聚众。君子听竽笙箫管之声，则思畜聚之臣。鼓鼙之声讙。以立动，动以进众。君子听鼓鼙之声，则思将帅之臣。君子之听音，非听其铿锵而已也，彼亦有所合之也。
<strong>学琴师襄</strong>
孔子学琴于师襄。孔子曰： 丘习其曲，再习其数，今习其志，有所穆然而深思焉，有所怡然高望而远志焉。又得其人，黧然而黑，几然而长，眼如望羊，心如欲王四国，非文王，其谁能为此也！ 师襄辟席，再拜曰： 师盖云文王操也。 
<strong>四面</strong>
王宫县（四面宫县）、诸侯轩县（去其南面，以避王也）、大王判县（又去其北面，仅存其半也）、土特县（又去其西南，以示特立之意也）。
<strong>铜山崩</strong>
汉武帝时，未央宫殿前钟无故自鸣。诏问东方朔，对曰： 臣闻铜者，山之子；山者，铜之母。子母相感，钟鸣，山必有应者。 居三日，南郡太守上书言山崩，延袤二十余丈。
魏帝殿前大钟，不叩自鸣，人皆异之，以问张华，华对曰： 此蜀郡铜山崩，故钟鸣应之耳。 寻蜀郡上其事，如张华言。
<strong>錞于</strong>
孝武西迁，雅乐多缺，有錞于者，近代绝此。或有自蜀得之者，莫识之。斛斯征曰： 此錞于也。 遂依干宝周礼法，以芒筒捋之，其声极振。
<strong>金錞</strong>
《周礼》：少师以金錞和鼓。其形象钟，顶大，腹口弇，以伏兽为鼻，内县铃子，铃铜舌。作乐，振而鸣之，与鼓相和（状似佛子铃）。
<strong>蕤宾铁</strong>
乐工廉郊，池上弹蕤宾调，忽闻荷间有物跳跃，乃方响一片（方响以铁为之，用以代磬）。识者知其为蕤宾铁也，音乐之相感若此。
<strong>驷马仰秣</strong>
伯牙弹琴，而驷马为之仰秣。仰秣者，仰头吹吐，谓马笑也。
<strong>万壑松</strong>
郭伯山收唐琴万壑松，乃宣和御府物。李白诗： 蜀僧抱绿绮，西下峨眉峰。为我一挥手，如听万壑松。客心洗流水，余响入霜钟。 
<strong>琴有杀心</strong>
蔡中郎赴邻人酌。至门，有客鼓琴，中郎潜听之，曰： 以乐召我，而有杀心，何也？ 遂返。主人知，自起追之。中郎具以告。客曰： 我适鼓琴，见螳螂方捕蝉，惟恐失之，此岂杀心现于指下乎？ 中郎笑曰： 此足以当之矣。 
<strong>高山流水</strong>
伯牙鼓琴，钟子期听之。伯牙志在高山，子期曰： 善哉，峻若崧岳！ 伯牙志在流水，子期曰： 善哉，泻若江河！ 子期死，伯牙破琴绝弦，终身不复鼓琴。
<strong>濮水琴瑟</strong>
晋师延为纣作靡靡之乐，武王伐纣，师延自投濮水而死。后卫灵公夜止濮上，闻鼓琴声，召师旷听而习之。师旷曰： 此亡国之音也！ 
<strong>焦尾</strong>
蔡中郎在吴。吴人烧桐以爨，中郎闻其火爆声曰： 良木也。 请截为琴，果有美音。其尾犹焦，因名其琴曰 焦尾琴 。
<strong>相如琴台</strong>
司马相如有琴台，在浣溪正路金花寺北，魏伐蜀，于此下营掘堑，得大瓮二十余口，以响琴也。
<strong>松雪</strong>
雷威作琴，不必皆桐，遇大风雪，独往峨眉山，着蓑笠入深松中，听其声连绵清越者，伐之以为琴，妙过于桐。世称雷公琴，有最爱重者，以 松雪 名之。
<strong>斫琴名手</strong>
晋雷威、雷珏、雷文、雷迅、郭亮并蜀人，沉镣、张钺并江南人，皆斫琴名手。
<strong>震余</strong>
鲜于伯几以震余琴送赵文敏，是许旌阳手植桐，为雷所击断，斫以为琴。琴背许旌阳印剑之迹宛然，盖人间至宝也。
<strong>绿绮</strong>
蔡中郎有琴名绿绮，云是峄阳孤桐所斫，一时名重天下。
<strong>无弦琴</strong>
陶渊明不解琴，畜素琴一张，弦徽不具，常抚摩之，曰： 但识琴中趣，何劳弦上声。 
<strong>将移我情</strong>
伯牙学琴于成连，三年不成。乃引之东海蓬莱山之侧，刺船迎吾师方子春，旬日不返。伯牙延望无人，但闻海水澒洞崩折之声，山林杏冥，群鸟悲鸣，怆然叹曰： 先生将移我情矣！ 乃援琴而歌水仙之操。
<strong>绕殿雷</strong>
冯道之子能弹琵琶，以皮为弦，世宗令弹，深喜之。因号绕殿雷。
<strong>游鱼出听</strong>
孙卿子云： 匏巴鼓瑟，游鱼出听。 
<strong>箜篌</strong>
箜篌其形似瑟而小，用拨弹之。汉灵帝好之，体曲而长，二十三弦，竖抱于怀，两手齐奏之，俗谓之 劈箜篌 。
<strong>见狸逐鼠</strong>
孔子鼓琴，曾子、子贡侧门而听，曲终，曾子曰： 嗟乎！夫子琴声，殆有贪狼之志，邪僻之行，何其不仁！ 子贡以告，子曰： 向者鼓琴，有鼠出游，狸见于屋，循梁微行，造焉而避，厌身曲脊，求而不得。丘以琴淫其声，参以为贪狼邪僻，不亦宜乎！ 
<strong>筑</strong>
筑状如琴而大头，十三弦，其项细，其肩圆，鼓法以左手抱之，右手以竹尺击之，随调应节。
<strong>寇先生</strong>
嵇中散常去洛数十里，有亭名华阳。投宿。一更，操琴。闻空中称善，中散呼与相见，乃出见形，以手持其头，共论音声，因授以《广陵散》。此鬼名 寇先生 ，生前善琴，为宋景公所杀。中散得《广陵散》，秘不肯授人。后临刑叹曰： 《广陵散》于今绝矣！ 
<strong>楚明光</strong>
王彦伯尝过吴，维舟中渚，登亭望月，倚琴歌《泫露》之诗。俄有女郎披帷而进，乃抚琴挥弦，调韵哀雅。王问何曲，女曰： 古所谓《楚明光》也，嵇叔夜能为此声。自兹以后，得者数人而已。 彦伯请授教，女曰： 此非艳俗所宜，惟岩栖谷隐，可以自娱耳。 鼓琴而歌，歌毕，迟明辞去。
<strong>天际真人想</strong>
桓大司马曰： 谢仁祖，企脚北窗下弹琵琶，有天际真人想。 
<strong>拨阮</strong>
武后时，有人破古冢得铜器，似琵琶，身正圆，人莫能辨。元行冲曰： 此阮咸所作也。 命匠人以木为之，乐家遂名之 阮咸 。以其形似月，声似琴，遂名月琴。今人但呼曰 阮 ，曰 拨阮 ，曰 摘阮 ，俱可。
<strong>柯亭竹椽</strong>
蔡中郎避难江南，宿柯亭，听庭中第十六条竹椽迎风有好音，中郎曰： 此良竹也。 取以为笛，声音独绝，历代相传，后折于孙绰妓之手。
<strong>秦声楚声</strong>
李龟年至岐王宅，闻琴，曰： 此秦声。 良久，又曰： 此楚声。 主人入问之，则前弹者陇西沉妍，后弹者扬州薛满。二妓大服。
<strong>好竽</strong>
齐王好竽，有求仕于齐者，操瑟而往，立于王之国三年，不得入。客曰： 王好竽，而子鼓瑟，瑟虽工，其如王之不好何！ 
<strong>羯鼓</strong>
唐明皇不好琴，一弄未毕，以琴者出。谓内侍曰： 速令花奴将羯鼓来，为我解秽。 
<strong>渔阳掺挝</strong>
祢衡被魏武谪为鼓吏。正月十五，试鼓，衡阳枹（音孚）为《渔阳掺挝》（音伞查），渊渊有金石声，四座为之改容。（掺，击鼓法。挝，击鼓捶。）
<strong>回帆檛</strong>
王大将军尝坐武昌钓台，闻行船打鼓，嗟称其能。俄而一捶小异，王以扇柄撞几曰： 可恨！ 时王应侍侧曰： 此回帆檛。 使视之，曰： 船人入夹口。 
<strong>十八拍</strong>
蔡琰字文姬，先适河东卫仲道，夫亡。兴平中丧乱，为胡骑所获，没于南匈奴。左贤王十二年春月，登胡殿，感胡笳之声，作《胡笳十八拍》，后曹操以金帛赎之，嫁于董祀。
<strong>簨虡</strong>（音损巨。横曰簨，直曰虡）
《周礼》：梓人为簨。天下大兽五，脂者、膏者、嬴者、利者、鳞者。雕画于乐县之上，大声有力者，以为钟虡，清声无力者为磬虡。
<strong>周郎顾曲</strong>
周瑜妙于音律，虽三爵之后，少有阙误，瑜必举目瞠视。时人语曰： 曲有误，周郎顾。 
<strong>击壤</strong>
击壤，石戏也。壤以木为之，前广后锐，长四尺三寸，阔三寸，其形如履，将戏，先侧一壤，于三四十步外，以手中壤击之，中者为吉。
<strong>禁鼓</strong>
一千一百三十声为一通，三千六百九十声为三通。更鼓三百六十挝为一通。千捶为三通。余鼓三百三十三为一通。角十二声为一叠。
<strong>钟声</strong>
晨昏撞一百单八者，一岁之义也。盖年有十二月有廿四气，又有七十二候，正得此数。越州歌曰： 紧十八，慢十八，六遍共成一百八。 
<strong>埙篪</strong>
埙以土为之，锐上平底，如秤锤，六孔，一云八孔，大如鸭卵，曰 雅埙 ；小如鸡卵，曰： 颂篪 ，以竹为之，大者长一尺四寸、八孔，小者长一尺二寸、七孔，横吹之，与埙声相应。埙篪二器，乃周昭王时暴辛公所作。
<strong>柷敔</strong>
柷，状如漆桶，以木为之，方二尺四寸，深一尺八寸，中有椎柄，连底撞而击其傍，所以起乐也。方二四寸者，阴数也。敔，状如伏虎形，背上有二十七鉏铻，刻以木，长尺许，以水戛之，所以止乐也。二十七鉏铻者，阳数也。柷敔二器，乃舜时所作。
<strong>洗凡清绝</strong>
吴越忠懿王得天台寺中对： 瀑布泉屋，柱斫二琴。 一曰洗凡，一曰清绝，为旷代之宝。后钱氏献之太宗，藏于御府。见《辍耕录》。
舞剑器
《剑器》，乃武舞之曲名。其舞用女妓而雄装之，其实空手舞也。见《文献通考》。
<strong>黎园子弟</strong>
唐明皇酷爱法曲，选坐部伎子弟三百人，教于黎园，谓之黎园子弟。居宜春北苑。时有马仙期、李龟年、贺怀智洞知音律。安禄山自范阳入觐，亦献白玉箫管数百事，皆陈于黎园。自是乐响不类人间。
<strong>李天下</strong>
唐庄宗自言一日不闻音乐，则饮食都不美。方暴怒鞭笞左右，一闻乐声，怡然自适，万事都忘。又善歌曲，或时自傅粉墨，与优人共戏。优名谓之 李天下 。
<strong>雍门鼓</strong>
雍门周以琴见孟尝君，孟尝君曰： 先生鼓琴。亦能令文悲乎？ 雍曰： 千秋万岁后，台榭已坏，坟墓已下，婴儿竖子樵采者，踯躅其足而歌其上，曰：夫以孟尝君之尊贵，乃若是乎？ 孟尝君泫然承脸，曰： 先生令文若破国亡家之人矣！ 
<strong>桓伊弄笛</strong>
晋桓伊有柯亭笛，尝自吹之。王徽之泊舟清溪，闻笛称叹。人曰： 此桓野王也。 徽之令人请之，求为吹笛。伊即下车，据胡床，三弄毕，便上车去，主客不交一言。
<strong>皋亭石鼓</strong>
吴郡临平崩岸，得石鼓，扣之不鸣。问张华，华曰： 用蜀中铜材刻鱼形，扣之则鸣矣。 如其言，声闻数十里。
<strong>响遏行云</strong>
《列子》：薛谭学讴于秦青，未穷青之技，自谓尽之，遂辞归。青弗止，饶于郊衢，抚节悲歌，声振林木，响遏行云。薛乃谢，求反，终身不敢言归。
<strong>余音绕梁</strong>
秦青曰：昔韩娥东之齐，匮粮，过雍门，鬻歌假食。既去，而余音绕梁，三日不绝。李诗： 醉舞纷绮席，清歌绕飞梁。 
<strong>声入云霄</strong>
戚夫人善为翘袖折腰之舞，歌《出塞》、《入塞》之曲，侍婢数百习之。后宫齐音高唱，声入云霄。
<strong>水调歌头</strong>
唐明皇爱水调歌，胡羯犯京，上欲迁幸，登花萼楼，命楼下少年有善水调者歌曰： 山川满目泪沾衣，富贵荣华不几时。不见只今汾水上，惟有年年秋雁飞。 上闻潸然曰： 谁为此词？ 左右曰： 宰相李峤。 上曰： 真才子也。 
