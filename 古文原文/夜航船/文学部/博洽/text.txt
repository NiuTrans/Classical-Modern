<strong>舌耕</strong>
汉贾逵通经术，门徒来学，不远千里，献粟盈仓。或云，逵非力耕，乃舌耕也。
<strong>书厨</strong>
陆澄博览，无所不知，王俭自谓过之。及与语，澄谈及所遗编数百条，皆俭所未睹，乃叹服曰： 陆公，书厨也。 
<strong>学府</strong>
《南史》：梁昭博及古今，人称为学府。
<strong>人物志</strong>
唐李守通晓天下人物臧否，世号肉谱。虞世南曰： 昔任彦升通晓经术，世号五经笥。今以守为人物志，可乎！ 
<strong>九经库</strong>
唐谷律耶博通经术，为世所重，号 《九经》库 。又房晖远博闻洽记，学者称为 《五经》库 。
<strong>稽古力</strong>
汉桓荣性嗜学，明帝时拜太子太傅，以所赐车马陈于庭，谓诸生曰： 此稽古力也。 
<strong>柳箧子</strong>
唐柳灿迁左拾遗，公卿竞托为笺奏，时誉日富，以其博学，号 柳箧子 。
五总龟
唐殷践猷博通经典，贺知章称之曰 五总龟 。（龟千岁一总，问无不知，为秘书省学士。）
<strong>行秘书</strong>
唐太宗尝出行，有司请载副书以从。上曰： 不须。虞世南在此，即秘书也。 
<strong>八斗才</strong>
谢灵运曰： 天下才共一石，曹子建独得八斗，我得一斗，自古及今共享一斗。 奇才博识，安定继之。
<strong>扪腹藏书</strong>
杨玠娶崔季让女，崔富图籍，玠游其精舍，辄览记。既而曰： 崔氏书被人盗尽。 崔遽令检之，玠扪其腹曰： 已藏之腹笥矣！ 
<strong>三万卷书</strong>
吴莱好游，尝东出齐鲁，北抵燕赵，每遇胜迹名山，必盘桓许久。尝语人曰： 胸中无三万卷书，眼中无天下奇山水，未必能文章；纵能，亦儿女语耳。 
<strong>了却残书</strong>
朱晦翁答陈同文书：奉告老兄，旦暮相撺留取间，汉存山里咬菜根，了却几卷残书。
<strong>书淫</strong>
刘峻家贫好学，常燎麻炬，从夕达旦，时或昏睡，爇其鬓发。及觉复读，常恐听见不博，闻有异书，必往祈借，崔慰谓之 书淫 。
