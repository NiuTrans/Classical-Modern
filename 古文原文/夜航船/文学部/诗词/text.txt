代羲如为长短句诗，汉武帝始为联句诗，曹植始为绝句诗，沉期始为律诗。
舜始为四言。汉唐山夫人始为三言诗。枚乘十九首始为五言诗。唐始为排句，宋始为集句。
颜延年、谢元晖始唱和，元微之、李白始唱和次韵，颜鲁公始押韵。
宋周颙始为四声切韵（又沉约《四声谱》、夏侯该《四声韵略》），唐孙始集为《唐韵》。
魏孙炎始为反切字（本西域二合音，如 不可 为 叵 ， 而已 为 耳 之类）僧守温始为三十二字母。
<strong>乐府</strong>
汉武帝始郊庙燕射，咸着为篇章，无总众体。制乐府，本《骚》、《九歌》、《招魂》。
李延年始造乐府新声二十八解（本胡曲造），古为章，魏晋以来皆为解。
唐始变乐府为词调，宋始变词调为长短篇。
晋荀勖始为清商三调，本周房中为平调、清调、瑟调。汉房中为楚调。又侧调生于清调，总为相和调。
清商传江左，为梁宋新声，始尚辞（谓歌辞汉时但有其音耳。夷、伊、那、何之类则声也）。大曲有艳（在曲前），有趋有乱（在曲后）。隋炀帝始倚声命辞（或云起于唐之季世。王涯始曲中填辞一云张泌，然六朝已有之）。李白始为小辞。
<strong>诗体</strong>
严沧浪云：诗体始于国风、三颂、二雅，流为《离骚》，古乐古选（十九首）。后有建安体（汉万年曹氏父子及邺中七才子之诗）、黄初体（魏年号，与建安相接，其体一也、正始体魏年号，嵇、阮诸公之诗）、太康体（晋年号，左思、潘岳、二张、二陆之诗）、元嘉体（宋年号，颜、鲍、谢诸公之诗）、永明体（齐年号，齐诸公之诗）、齐梁体（通两朝而言之。杜云： 恐与齐梁作后尘 ）、南北朝体（通魏周而言之，与齐梁一体也）、初唐体（谓袭陈隋之体）、盛唐体（开元、天宝之诗）、中唐体、晚唐体、宋元佑体（黄山谷、苏东坡、陈后山、刘后村、戴石斋之诗）。
《唐诗品汇》
总论曰：略而言之，则有初唐盛中晚之不同。详而言之，贞观、永徽之时，虞世南、魏征诸公稍离旧习，王勃、杨炯、卢照邻、骆宾王因加美丽，刘希夷、庭芝有闺帷之作，上官昭容有婉媚之姿，此初唐之制也。神龙以还，洎开元初，陈子昂古风雅正，李巨山峤文章宿老，沉佺期、宋之问之新声，苏颋、张说之大笔，此初唐之渐盛也。开元、天宝间，则有李翰林白之飘逸，杜工部甫之沉郁，孟襄阳浩然之清雅，王右丞维之精爽，储光羲之真率，王昌龄之隽拔，高适、岑参之悲壮，李颀、常建之雄快，此盛唐之盛者也。大历、真元间，则有韦苏州应物之澹雅，刘随州长卿之闲旷，钱起郎士元之清赡，皇甫冉曾之竞秀，秦公绪之山林，李从一嘉佑之台阁，此中唐之再盛也。下暨元和之际，则有柳愚溪宗元之超然复古，韩昌黎愈之博大沉雄。张籍、王建乐府得其故实，元、白叙事务得分明，与夫李贺、卢仝之鬼怪，孟郊、贾岛之瘦寒，此晚唐之变也。降而开元以后，则有杜牧之牧之豪纵，温飞卿庭筠之绮靡，李义山商隐之隐癖，许用晦晖之对偶，他若刘沧、马戴、李频、李群玉，此晚唐变态之极矣。
<strong>诗评</strong>
敖陶孙评：魏武帝如幽燕老将，气韵沉雄。曹子建如三河少年，风流自赏。鲍明远如饥鹰独出，奇矫无前。谢康乐如东海扬帆，风日流丽。陶彭泽如绛云在霄，舒卷自如。王右丞如秋水芙蕖，倚风自笑。韦苏州如园客独茧，暗合音徽。孟浩然如洞庭始波，木叶微脱。杜牧之如铜瓦走坡，骏马注坡。白乐天如山东父老课农桑，言言着实。元微之如李龟年说天宝遗事，貌悴而神不伤。刘梦得如镂冰雕琼，流光自照。李太白如刘安鸡犬，遗响白云，核其归存，恍无定处。韩退之如囊沙背水，惟韩信独能。李长吉如武帝食露盘，无补多欲。孟东野如埋泉断剑，卧壑寒松。张籍如优工行乡，饮酬献秩，时有诙气。柳子厚如高秋独眺，霁晚孤吹。李义山如百宝流苏，千丝铁网，绮密瓌妍，要非适用。本朝苏东坡如屈注天潢，倒连沧海，变眩百怪，终归浑雄。欧阳文忠如四瑚八琏，止可施之宗庙。王荆公如邓艾缒兵入蜀，要以险绝为功。黄山谷如陶弘景祗诏入官，析理谈玄，而松风之梦故在。梅圣俞如关河放溜，瞬息无声。秦少游如时女步春，终伤婉弱。陈后山如九皋独唳，深林孤芳，冲寂自妍，不求识赏。韩子苍如梨园按乐，排比得伦。吕居仁如散圣安禅，自能奇逸。其它作者，未易殚陈。独唐杜工部，如周公制作，后世莫能拟议。语觉爽俊，而评似稳妥，惟少为宋人曲笔耳，故全录之。
<strong>苦吟</strong>
孟浩然眉毛尽落，裴佑至袖手皆穿，王维则走入醋瓮，皆苦于吟者。
<strong>警句</strong>
杨徽之能诗，太宗写其警句于御屏，僧文莹谓以天地浩露涤笔于金瓯雪盘，方与此诗神骨相投。
<strong>推敲</strong>
贾岛于京师驴背得句： 鸟宿池边树，僧敲月下门。 既下 敲 字，又欲下 推 字，拣之未字，引手作推、敲势。时韩愈权京兆尹，岛不觉冲其前导。拥至尹前，具道所以。愈曰： 敲字佳矣。 与并辔归，为布衣交。
<strong>柏梁体</strong>
七言诗始于汉柏梁体。武旁作《柏梁台》，诏群臣能诗者得上座，凡七言，每句用韵，各述其事。
<strong>古锦囊</strong>
李贺工诗，每旦出，骑款段马，从小奴辈，背古锦囊，遇所得，即内之囊中。母见之曰： 是儿呕出心肝乃已！ 
<strong>压倒元白</strong>
唐宝历中，杨嗣复大宴，元稹、白居易亦与赋诗，惟杨汝士后成，最佳，元、白叹服。汝士醉归，语其子弟曰： 我今日压倒元白！ 
<strong>诗中有画</strong>
王维工于诗画。东坡曰： 味摩诘之诗，诗中有画，观摩诘之画，画中有诗。 
<strong>枫落吴江泠</strong>
崔信明、郑世翼遇诸江中，世翼谓曰： 闻君有 枫落吴江冷 之句，愿见其余。 信明欣乐，出众篇，翼览未终，曰： 所见不逮所闻！ 投诸水，引舟遽去。
<strong>依样葫芦</strong>
宋陶久在词林，太祖曰： 颇闻翰林皆简旧本换词语，此俗谓之依样葫芦。 后陶榖作诗，书玉堂壁曰： 官职须由生处有，才能不管用时无。堪笑翰林陶学士，年年依样画葫芦。 
<strong>卖平天冠</strong>
宋廖融精于诗学，多有生徒。太宗曰： 词赋策论取士，融生徒多引去。 融曰： 岂知今日之诗道，一似大市卖平天冠，并无人问。 
<strong>技痒</strong>
《懒真子》云：老杜哀郑虔诗，有 荟蕞何技痒 之句，谓人有技艺不能自忍，如人之搔痒也。
<strong>投溷</strong>
李贺有表兄与贺有笔砚之仇，恨贺傲。忽贺死，复绐取其稿，尽投溷中。
<strong>点金成铁</strong>
梁王籍诗云： 蝉噪林逾静，鸟鸣山更幽。 王荆公改用其句曰： 一鸟不鸣山更幽。 山谷笑曰： 此点金成铁手也。 
<strong>易吾肝肠</strong>
张籍爱杜甫诗，取其集，焚取灰烬，副以膏密，顿饮之，曰： 令吾肚肠从此改易。 
<strong>贾岛佛</strong>
李洞慕贾浪仙诗，铸铜像事之如神，尝念贾岛佛。
<strong>偷诗</strong>
李衡初隐庐山，有窃其诗以登第者。衡后亦登第，见其人问曰：  一一鹤声飞上天 在否？ 答曰： 此句知兄最惜，不敢偷。 衡曰： 犹可恕也。 
<strong>诋诗</strong>
张率年十六，作颂赋二千余首，虞讷见而诋之。率乃一旦焚毁，更为诗示之，托云沉约。讷更句句嗟称无字不妙。率曰： 此率作也。 讷惭而退。
<strong>爱杀诗人</strong>
唐宋之问爱刘希夷诗，有 年年岁岁花相似，岁岁年年人不同 之句，恳乞不与，之问怒以土囊压杀之。
<strong>出诗示人</strong>
殷浩少与桓温齐名，常有竞心。桓问殷： 卿何如我？ 殷曰： 我与我周旋久，宁作我。 殷尝作诗示桓，桓玩侮之曰： 卿慎弗犯我，犯我，当出汝诗示人也！ 
