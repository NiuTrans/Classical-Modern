<strong>字挟风霜</strong>
淮南王刘安撰《鸿烈》二十一篇，字字皆挟风霜之气。扬子云以为一出一入，字直百金。
<strong>月露风云</strong>
隋李谔书云： 连篇累牍，不出月露之形，积案盈箱，尽是风云之状。 
<strong>文阵雄师</strong>
唐苏颋文章思若涌泉，张九龄谓同列曰： 苏生之文俊赡无敌，真文阵雄师也。 
<strong>词人之冠</strong>
唐张九龄七岁能文，太宗时为中书舍人，时号为词人之冠。
<strong>文章宿老</strong>
唐李峤为凤阁舍人，富才思，文册号令多属为之。前与王、杨接迹，中与崔、苏齐名，学者称为文章宿老。
<strong>口吐白凤</strong>
汉扬雄作《甘泉赋》，才思豪迈，赋成，梦口吐白凤。
<strong>咽丹篆</strong>
唐韩愈少时，梦人与丹篆一卷，强吞之，傍有一人拊掌而笑。觉后胸中如物咽，自是文章日丽。后见孟郊，乃梦中傍笑者。
<strong>锦心绣口</strong>
唐李白送弟序曰： 弟心肝五脏皆绣口耶？不然，何开口成文，挥毫雾散也。 
<strong>驱屈宋鞭扬马</strong>
《李翰林集》序：驰驱屈宋，鞭挞扬马，千载独步，惟公一人。
<strong>点鬼簿、算博士</strong>
唐王勃、杨炯、卢照领、骆宾王，皆有文名，人议其疵曰：杨好用古人姓名，谓之 点鬼簿 。骆好用数目作对，谓之 算博士 。
<strong>玄圃积玉</strong>
时人目陆机之文犹玄圃积玉，无非夜光。
<strong>造五凤楼</strong>
韩浦与弟洎，皆有文名，洎尝曰： 予兄文如绳枢草舍，聊庇风雨。予文是造五凤楼手。 浦因寄蜀笺与洎，曰： 十样鸾笺出益州，近来新寄浣溪头。老兄得此全无用，助汝添修五凤楼。 
<strong>梦涤肠胃</strong>
王仁裕少时，尝梦人剖其肠胃，以西江水涤之，见江中沙石，皆为篆籀之文。由是文思并进，有诗百卷，号《西江集》。
<strong>鼠坻牛场</strong>
扬雄曰：雄为《太玄经》，犹鼠坻之与牛场也，如其用，则实五谷饱邦民；否则，为坻粪，弃之于道已矣。
<strong>帖括</strong>
帖者簿籍之义，以帖籍赅括义理而诵之。
<strong>詅痴符</strong>
和凝为文，以多为富，有集百卷，自镂饭以行，识者非之，曰： 此颜之推所谓詅痴符也。 
<strong>焚弃笔砚</strong>
陆机天才秀逸，辞藻宏丽，张茂先尝谓之曰： 人之为文章，常患才少，而子患才多。 机弟云曰： 茂先见兄文，辄欲焚弃笔砚。 
<strong>齐丘窃谭峭</strong>
五代时，宋齐丘欲窃谭景升《化书》以为己作，乃投景升于江。后渔人撒网，获景升尸，手中持《化书》三卷，遂改《齐丘子》为《谭子化书》。
<strong>郢削</strong>
《庄子》：郢人垩（音恶）漫其鼻端，若蝇翼，使匠石斫之。匠石运斤成风，斫之，尽垩而鼻不伤。故求人笔削其诗文，曰郢削。
<strong>藏拙</strong>
梁徐陵使于齐，时魏收有文学，北朝之秀录其文集以遗陵，命传之江左。陵还，渡江而沉之，从者问故，曰： 吾与魏公藏拙。 
<strong>韩山一片石</strong>
庾信自南朝至北方，惟爱温子升所作《韩山碑》。或问北方何如，信曰： 惟韩山一片石堪与语，余若驴鸣犬吠耳。 
<strong>福先寺碑</strong>
裴度修福先寺，将求碑文于白居易。判官皇甫湜怒曰： 近舍湜，而远取居易，请从此辞。 度亟谢，随以文属湜。湜饮酒，挥毫立就。度酬以车马玩器约千缗，湜怒曰： 碑三千字，每字不直绢三匹乎？ 度又依数酬之。湜又索文改窜，度笑曰： 文已妙绝，增一字不得矣！ 
<strong>聪明过人</strong>
韩文公尝语李程曰： 愈与崔丞相群同年往还，直是聪明过人。 李曰： 何处过人？ 韩曰： 共愈往还二十余年，不曾说着文章。 
<strong>金银管</strong>
湘东王录忠臣义士文章，笔有三品：忠孝全者，金管书之；德行精粹者，银管书之；文章华丽者，斑竹管书之。
<strong>杜撰</strong>
五代广成先生杜光庭，多着神仙家书，悉出诬罔，如《感遇传》之类。故人以妄言谓之杜撰。或云杜默，非也。杜默以前遂有斯语。
<strong>千字文</strong>
梁散骑员外周兴嗣犯事在狱，梁王命以千字成文，即释之。一夕文成，须鬓皆白。
<strong>兔园册</strong>
汉梁孝王有圃名兔园，孝王卒，太后哀慕之。景帝以其园令民耕种，乃置官守，籍其租税，以供祭祀。其簿籍皆俚语之字，故乡俗所诵曰《兔园册》。
<strong>书肆说铃</strong>
扬雄曰： 好学而不要诸仲尼，书肆也；好说而不要诸仲尼，说铃也。 
<strong>昭明文选六臣注</strong>
六臣；李善、吕延济、刘良、张铣、李周翰、吕向，并唐人；铣、向、周翰皆处士。
<strong>艾子</strong>
东坡有《艾子》一编，并是笑话。初不解其书，后见《杂记》云： 宋仁宗灼艾，令优人竞说笑话，以忘其痛。艾子命书，亦此意也。或云子由灼艾，东坡作此，以分其痛。
<strong>四本论</strong>
钟会撰《四本论》始毕，甚欲使嵇公一见，置怀中，既定，畏其难，怀不敢出，于户外遥掷，便回急走。
<strong>庄子郭注</strong>
晋向秀注庄子《南华经》，剖析玄理。郭象窃之，以己名行世。
<strong>叙字</strong>
东坡祖名序，故为人作序，皆用 叙 字。
<strong>颜鲁公书</strong>
颜鲁公所著书，有《大言》、《小言》、《乐语》、《滑语》、《谗语》、《醉语》，皆不传。
<strong>无字</strong>
《周易》 无 作 无 。晋王述日： 天屈西北为无。 今于 无 上加一点，是古 既 字。
<strong>三都赋序</strong>
徐文长曰：皇甫谧序《三都》，足以重左太，而陈师锡之序《五代史》，不足以当欧阳永叔。则予虽无序，可也。
<strong>宫体轻丽</strong>
《唐高祖纪》：东海徐摛文体轻丽，时人谓之宫体。
<strong>自出机杼</strong>
祖莹以文学见重，常语人云： 文章须自出机杼，成一家筋骨，何能共人作生活也！ 
<strong>倚马奇才</strong>
桓温北征鲜卑，召袁宏倚马前作露布，手不停笔，俄得七纸，殊可观。
<strong>文不加点</strong>
江夏太守黄祖大会宾客，有献鹦鹉者，命祢衡曰： 愿先生赋之。 衡揽笔而作，文不加点，辞采甚丽。
<strong>干将莫鎁</strong>
李邕文名天下，卢藏用曰： 邕之文如干将莫鎁，难与争锋，但虞其伤缺耳。 
<strong>洛阳纸贵</strong>
左思作《三都赋》，豪贵之家竞相传写，洛阳为之纸贵，邢邵文章典丽，每文一出，京师传写，为之纸贵。
<strong>此愈我疾</strong>
陈琳少有辩才，草檄成以呈曹公。公先苦头疯，是日卧读琳檄，翕然而起，曰： 此愈我疾！ 
<strong>台阁文章</strong>
欧阳文忠曰： 文章有两等，有山林草野之文，有朝廷台阁之文。 王安石曰： 文章须官样，岂亦谓有台阁气耶？ 
<strong>捕龙搏虎</strong>
柳宗元曰：人见韩昌黎《毛颖传》，大叹以为奇怪。余读其文，若捕龙蛇，搏虎豹，急与之角，而力不敢暇。
<strong>捕长蛇骑生马</strong>
唐孙樵书玉川子《月蚀歌》、韩吏部《进学解》，莫不拔地倚天，句句欲活，读之如赤手捕长蛇，不施鞅勒骑生马。
