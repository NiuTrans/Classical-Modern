<strong>二酉藏书</strong>
大酉山、小酉山为轩辕黄帝藏书之所。
<strong>兰台秘典</strong>
汉朝图籍所在，有石渠、石室、延阁、广内，贮之于外府。又有御史中丞居殿中，掌兰台秘典，及麒麟、天禄二阁，藏之于内禁。
<strong>石室紬书</strong>
司马迁为太史，紬金匮石室之书。紬，谓缀集之也。以金为匮，以石为室，重缄封之，慎重之至也。
<strong>家有赐书</strong>
班彪家有赐书，好名之士自远方至，父党扬子云以下，莫不造门。
<strong>南面百城</strong>
李谧杜门却扫，绝迹下帷，弃产营书，手自删削。每叹曰： 丈夫拥书万卷，何暇南面百城！ 
<strong>三十乘</strong>
晋张华好书，尝徒居，载书三十乘，凡天下奇秘，世所未有者悉在华所。有《博物志》行世。
<strong>曹氏书仓</strong>
曹曾积书万余卷。及世乱，曾虑书箱散失，乃积石为仓，以藏书籍。世名 曹氏书仓 。
<strong>五车书</strong>
《庄子》：惠施多方，其书五车。
<strong>八万卷</strong>
齐金楼子聚书四十年，得书八万卷，虽秘书之省，自谓过之。
<strong>三万轴</strong>
唐李泌家积书三万轴。韩诗云： 邺侯家多书，架插三万轴，一一悬牙签，新若手未触。 
<strong>黄卷</strong>
古人写书，皆用黄纸，以黄櫱染之，驱逐蠹鱼，故曰黄卷。有错字，以雌黄涂之。
<strong>杀青</strong>
古人写书，以竹为简。新竹有汗，善朽蠹。凡作简者，先于火上炙去其汗，杀其竹青，故又名汗简。
<strong>铅椠</strong>
上古结绳而治。二帝以来，始有简册，以竹为之。而书以漆，或用板以铅画之，故有刀笔铅椠之说。
<strong>湘帖</strong>
古人书卷外必有帖藏之，如今裹袱之类。白乐天尝以文集留庐山草堂，屡亡逸。宋真宗令崇文院写校，包以斑竹帖送寺。
<strong>四部</strong>
唐《经籍志》：玄宗两都各聚书四部，以甲、乙、丙、丁为号；甲，经部，赤牙签；乙，史部，绿牙签；丙，子部，碧牙签；丁，集部，白牙签。
<strong>芸编</strong>
芸香草能辟蠹，藏书者用以熏之，故书曰芸编；古诗： 芸叶熏香走蠹鱼。 
<strong>书楼孙氏</strong>
孙祈六世祖长孺喜藏书，数万余卷置之楼上，人谓之书楼孙氏。
<strong>汗牛充栋</strong>
陆文通之书，居则充栋，出则汗牛。
<strong>悬国门</strong>
吕不韦集《吕氏春秋》成，暴之咸阳市，悬千金其上，能增损一字者予千金。人莫能增损。
<strong>市肆阅书</strong>
王充，好博览。家贫无书，常游洛阳市肆，阅所鬻书，一见辄能诵忆，遂博通众流百家之言。着《论衡》八十五篇。
<strong>帐中秘书</strong>
王充作《论衡》，中土未有传者，蔡邕入吴始得之，秘之帐中，以为谈助。后王郎得其书，及还洛下，时人称其才进。曰： 不见异人，当得异书。 
<strong>藏书法</strong>
赵子昂书跋云： 聚书藏书，良非易事！善观书者，澄神端虑，净几焚香，勿卷脑，勿折角，勿以爪侵字，勿以唾揭幅，勿以作枕，勿以作夹刺，随损随修，随开随掩。后之得吾书者，并奉赠此法。 
<strong>等身书</strong>
宋贾黄中幼日聪悟过人，父师取书与其身等，令读之，谓之等身书。
<strong>蔡邕遗书</strong>
蔡琰归自沙漠，曹操问邕遗书，琰曰： 父亡，遗书四千余篇，流离涂炭，罔有存者。今所诵忆，裁四百余篇。 因乞给纸笔，真草惟命。于是缮写送入，文无遗误。
<strong>嘉则殿</strong>
隋炀帝嘉则殿书分三品，有红琉璃、绀琉璃、漆轴之异。殿垂锦幔，绕刻飞仙。帝幸书室，践暗机，则飞仙收幔而上，厨扉自启；帝出，扉闭如初。隋之藏书，计三十七万卷。
<strong>补亡书三箧</strong>
汉张安世博学。武帝幸河东，亡书三箧，诏问群臣，俱莫能知，惟安世识之，为写原本补入。后帝购求得书，以相较对，并无遗误。
