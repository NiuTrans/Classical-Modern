<strong>毛笔</strong>
舜始造羊毛笔，鹿毛为柱。蒙恬始造兔毫笔，狐狸毛为柱。
<strong>毛颖</strong>
《毛颖传》：毛颖，中山人，蒙恬载以归，始皇封诸管城，号 管城子 ，累拜中书令，呼为 中书君 。
<strong>蒙恬造笔</strong>
蒙恬取中山兔毫造笔。右军《笔经》：诸郡毫，惟赵国中山山兔肥而毫长可用，须在仲秋月收之，先用人发杪数茎，杂青羊毛并兔毛，裁令齐平，以麻纸裹至根令治；次取上毫薄薄布柱上，令柱不见。恬始造笔，以枯木为管，鹿毛为柱，羊皮为被，所谓苍毫。
<strong>毛锥</strong>
《五代史》：弘肇曰： 安朝廷，定祸乱，直须长枪大戟，若毛锥子安足用哉？ 三司使王章曰： 无毛锥子，军赋何从集乎？ 肇默然。
<strong>椽笔</strong>
晋王珣梦人以大笔如椽与之，既觉，曰： 此当有大手笔事。 俄，武帝崩，哀策谥议，皆珣所草。
<strong>鼠须笔</strong>
王羲之得用笔法于白云先生，先生遗之鼠须笔。张芝、钟繇亦皆用鼠须笔，笔锋强劲，有锋芒。
<strong>鸡毛笔</strong>
岭外少兔，以鸡雉毛作笔亦妙，即东坡所谓三钱鸡毛笔。东坡书《归去来辞》，颇似李北海，流便纵逸，而少乏遒劲，当是三钱鸡毛笔所书者。
<strong>呵笔</strong>
李白召对便殿，撰诏诰。时十月大寒，笔冻。帝敕宫嫔十人，侍白左右，令各执牙笔呵之。
<strong>笔冢</strong>
长沙僧怀素得草圣三昧，弃笔堆积，埋于山下，曰笔冢。
<strong>右军《笔经》</strong>
昔人用琉璃象牙为管，丽饰则有之，然笔须轻便，重则踬矣。近有人以绿沈漆竹管及镂管见遗，用之多年，颇可爱玩，讵必金宝雕饰，方为遗乎。
<strong>梦笔生花</strong>
李白少时，梦笔头上生花，后天才赡逸，名闻天下。
<strong>五色笔</strong>
江淹梦人授以五色笔，由是文藻日丽。后宿野亭，梦一人自称郭璞，谓淹曰： 吾有笔在君处多年，可见还。 淹乃探怀中，得五色笔以授之。嗣后为诗，绝无佳句，时人谓之才尽。
<strong>笔匣</strong>
汉始饰杂宝为笔匣，犀象琉璃为管。王羲之始尚竹管。
<strong>笔床</strong>
梁简文帝始为笔床，笔四矢为一床。
<strong>大手笔</strong>
唐苏颋封许国公，张说封燕国公，皆以文章显，称望略等，时号燕许大手笔。
<strong>研</strong>
黄帝得玉，始治为墨海，文曰： 帝鸿氏研 。孔子为石研，仲由为瓦研，汉漆研，晋铁研，魏银研。
<strong>溪研</strong>
唐玄宗时，叶氏始取龙尾溪石为研，深溪为上。南唐时始开端溪坑石作研，北岩为上，有辟雍样、郎官样。宋仁宗时，端溪石、龙尾溪石并竭。
<strong>研谱</strong>
端溪三种岩石，上中下三岩。西坑、后历、下岩无新，上中岩有新旧。旧坑则龙岩，汲绠、黄圃三石；新坑则后历、小湘、唐窦、黄坑、蚌坑、铁坑六处，俱山东。其最佳子石出水中者，次鸲鹆眼，赤白黄色点，绿绦、环金线纹，脉理黄。白绦、青绦、青纹，眼筋短纹，火黯微斑。赤裂、黄霞、铁线、白钻、压矢，色斑，龙尾佳者金星，次罗纹眉子，水舷，枣心，松纹，豆斑，角浪，剧丝，驴坑。又《研谱》称：最佳者红丝，出土中者，次黑角、褐金、紫金、鹊金、黑玉。
<strong>苏易简《研谱》</strong>
端溪研，水中者石色青，山半者石色紫，山顶者石尤润，色如猪肝者佳。若匠者识山之脉理，凿一窟，自然有圆石，琢而为研，其值千金，谓之紫石研。东坡铭曰： 孰形无情，石亦卵生。黄膘胞络，以孕黝赪。 
<strong>即墨侯</strong>
文嵩《石虚中传》：南越人，姓石，名虚中，字居然，拜即墨侯。薛稷为研，封石乡侯。
<strong>马肝</strong>
汉元鼎五年，郅支国贡马肝石，和丹砂为丸，食之，则弥年不饥；以拭白发，尽黑；用以作研，有光起。
<strong>凤咮</strong>
东坡诗： 苏子一研名凤咮，坐令龙尾羞牛后。 （龙尾，溪名，出石可为研。）
<strong>龙尾研</strong>
李后主留意翰墨，所用澄心堂纸，李廷珪墨、龙尾研，三者为天下冠，当时贵之。龙尾石多产于水中，故极温泽，性本坚密，扣之其声清越，宛若玉振，与他石不同，色多苍墨。亦有青碧者，石理微粗，以手擘之，索索有锋芒者，尤发墨。
<strong>鸲鹆眼</strong>
《东坡笔录》：黄墨相间，墨睛在内，晶莹可爱者活眼；四傍漫渍，不甚精明者为泪眼；形体略具，内外皆白，殊无光彩者为死眼。活胜泪，泪胜死。
<strong>澄泥研</strong>
米元章云：绛县人善制澄泥研，以细绢二重淘洗，澄之，取极细者为研，有色绿如春波者细滑，着墨不费笔。
<strong>铁研</strong>
《艺文志》：青州以熟铁为研，甚发墨。五代桑维翰初举进士，主司恶其姓与丧同，故斥之。维翰铸一铁研，示人曰： 研敝则改业。 卒举进士及第。
<strong>铜雀研</strong>
魏铜雀台遗址，人多发其古瓦，琢研甚工，贮水数日不燥。世传云，其瓦俱陶澄泥，以絺绤滤过，加胡桃油埏埴之，故与他瓦异。
<strong>结邻</strong>
李卫公收研极多，其最妙者名结邻，言相与结为邻也。按结邻，乃月神名，其研圆而光，故取以为喻。
<strong>纸</strong>
古帛书汉幡纸。蔡伦为麻纸，又捣故鱼网为网纸，木皮为榖纸。王羲之为榖藤皮纸。王玙始以竹草造纸。晋桓玄始造青赤缥姚笺纸。石季龙造五色纸。薛涛始为短笺。
<strong>笺纸</strong>
蔡伦玉版、贡余，俱杂零布、破履、乱麻为之。经屑表光纸。晋密香纸。大秦国出唐硬黄纸，黄柏染。段成式云蓝纸。南唐后主澄心堂纸。齐高帝凝光纸。萧诚斑文纸（采野麻、土榖）。蜀王衍霞光纸。宋黄白经笺，碧云春树笺，龙凤笺，团花笺，金花笺，乌丝栏。颜方叔宋人杏红笺，露桃红笺，天水碧，俱砑花竹翎鳞及山水人物，元春膏笺，冰玉笺，两面光蜡色茧纸，越剡藤苔笺，即汉时侧理纸，南越海苔为之。蜀麻面、薛骨、金花、玉屑、鱼子十色笺，即薛涛深红、粉红、杏红、铜绿、明黄、深青、浅绿云笺。
<strong>密香纸</strong>
以密香树皮为之，微褐色，有纹如鱼子，极香而坚韧，水渍之不溃。
<strong>玉版</strong>
成都浣花溪造纸，光滑，以玉版为名。东坡诗： 溪石作马肝，剡藤开玉版。
<strong>剡藤</strong>
剡溪古藤极多，造纸极美。唐舒元舆作吊剡溪藤文，言今之错为文者，皆大污剡藤也。
<strong>蚕茧纸</strong>
王右军书《兰亭记》，用蚕茧纸。纸似茧而泽也。
<strong>赫蹄</strong>
赫蹄，薄小纸也。《西京杂记》称薄蹄。
<strong>蔡伦纸</strong>
汉和帝时，中常侍蔡伦典作上方，乃造意，用树肤、麻头及敝布、鱼网以为纸。奏上之。故天下咸称 蔡侯纸。 
<strong>侧理纸</strong>
张华着《博物志》成，晋武赐于阗青铁研，辽西麟角笔，南越侧理纸，一名水苔纸，南人以海苔为之，其理纵横邪侧，故以为名。
<strong>澄心堂纸</strong>
李后主造澄心堂纸，细薄尤润，为一时之甲。相传淳化帖皆此纸所拓。宋诸名公写字，及李龙眠画，多用此纸。
<strong>薛涛笺</strong>
元和初，元稹使蜀，营妓薛涛以十色彩笺遗稹，稹于松花纸上写诗赠涛。蜀中有松花纸、金沙纸、杂色流沙纸、彩霞金粉龙凤纸，近年皆废，惟绫纹纸尚存。（薛涛笺狭小、便用，只可写四韵小诗。）
<strong>左伯纸</strong>
左伯与蔡伦同时，亦能为纸，比蔡更精。上召韦诞草诏，对曰：若用张芝笔、左伯纸及臣墨，兼此三具，又得臣手，然后可以成径丈之势。
<strong>《墨谱》</strong>
上古无墨，竹板点漆而书。中古以石磨汁，或云是延安石液。至魏齐，始有墨丸，乃漆烟松煤夹和为之。所以晋人多用凹心研，欲磨墨储沉耳。
<strong>麦光</strong>
杜诗： 麦光铺几净无瑕。 东坡诗： 香云蔼麦光。 （麦光，纸名。香云，墨也。）
<strong>李廷珪墨</strong>
唐李超易水人，与子廷珪亡至歙州。其地多松，因留居，以墨名家，其坚如玉，其纹如犀。其制：每松烟一斤、真珠三两、玉屑一两、龙脑一两，和以生漆，捣十万杵，故坚如玉，能置水中，三年不坏。
<strong>小道士墨</strong>
唐玄宗御案上墨曰 龙香剂。 一日，见墨上有小道士，似蝇而行。上叱之，即呼万岁，曰： 小臣墨精，黑松使者是也。世人有文章者，皆有龙宾十二随之。 上异之。乃以墨分赐掌文官。
<strong>陈玄</strong>
《毛颖传》：颖与绛人陈玄、弘农陶弘、会稽楮先生友善，其出处必偕。
<strong>松滋侯</strong>
《长杨赋》借子墨客卿以为讽。又燕人易玄光，字处晦，封为松滋侯。
<strong>麋隃</strong>
麋隃，墨也。唐高丽贡松烟墨，和麋鹿胶造墨，名麋隃。
