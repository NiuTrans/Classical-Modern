<strong>兰亭真本</strong>
王右军写《兰亭记》，韵媚遒劲，谓有神助。后再书数十余帧，俱不及初本。右军传于徽之，徽之传七世孙智永，智永传弟子辨才，辨才被御史萧翼赚入库内，殉葬昭陵。
<strong>草圣草贤</strong>
晋张旭善草书，饮酒大醉，呼叫狂走，或以发濡墨而书，人称之草圣。崔瑗善章草，人称之草贤。
<strong>怒猊渴骥</strong>
唐徐浩书《张九龄告身》，多渴笔，谓枯无墨也，在书家为难。世状其法如怒猊决石，渴骥奔泉。
<strong>家鸡野鹜</strong>
晋庾翼少时，书与右军。齐名，学者多宗右军。庾不忿，与都人书云： 小儿辈乃厌家鸡，反爱野鹜，皆学逸少书。 
<strong>伯英筋肉</strong>
晋卫瓘、索靖俱善书，时谓瓘得伯英之筋，靖得伯英之肉。
<strong>池水尽黑</strong>
张奂长子芝，字伯英，好草书，学崔、杜法，家之布帛，必书而后练。临池学书，池水为之尽黑。
<strong>游云惊鸿</strong>
晋王羲之善草书，论者称其笔势，飘若游云，矫若惊鸿。
<strong>龙跳虎卧</strong>
晋王右军善书，人谓右军之书如龙跳天门，虎卧凤阙。
<strong>风樯阵马</strong>
宋米芾善书。东坡云： 元章平生篆隶真行草书，分为十卷，风樯阵马，当与钟、王并行，非但不愧而已。 
<strong>柿叶学书</strong>
郑虔好书，常苦无纸，遂于慈恩寺贮柿叶数屋，逐日取以学书，岁久乃尽。
<strong>绿天庵</strong>
怀素喜学书，种芭蕉数万株，取其叶以代纸，号其所曰： 绿天庵 。
<strong>驻马观碑</strong>
欧阳率更行见古碑是索靖所书，驻马观之，良久而去，数百步复还，下马伫立，疲倦则席地坐观，因宿其下，三日乃去。
<strong>铁户限</strong>
智永，右军七世孙，精于书法。人来觅书，并请题额者如市，所居户限为穿，乃用铁叶裹之，人号 铁户限 。
<strong>溺水持帖</strong>
赵子固常得姜白石所藏定武不损本《禊帖》，乘舟夜泛而归，行至霅之升山，风起舟覆，行李禊被皆淹溺无余。子固方披湿衣立浅水中，手持《禊帖》，语人曰： 《兰亭》在此，余不足问也。 
<strong>钟繇掘墓</strong>
魏钟繇问蔡伯喈笔法于韦诞，诞吝不与，繇乃自捶胸呕血，魏祖以五灵丹救活之。及诞死，繇使盗掘其墓，得之。由是书法更进，日夜精思。卧画被穿过表，如厕终日忘归。每见万类，皆画。繇之子会，字士季，书有父风。
<strong>字以人重</strong>
书法擅绝技者，每因品重，非其人只贻玷耳。故曹操书法虽美不传，褚仆射、颜鲁公、柳少师则家藏寸纸，珍若尺璧，不专以字重也。
<strong>换羊书</strong>
王鲁直谓东坡曰： 昔王右军书为换鹅书。韩宗儒每得公一帖，即干殿帅姚麟许换羊肉十数斤。可名公书为 换羊书 矣。 一日，坡在翰苑，以圣节撰着纷冗，宗儒日作数简以图报书，使人立庭下督索甚急。公笑语之曰： 传语：本官今日断屠。 
<strong>见书流涕</strong>
王羲之十岁善书，十二，见前代《笔说》于其父枕中，窃而读之。父曰： 尔何来窃吾所秘？ 不盈期月，书便大进。卫夫人见之，语太常王荣曰： 此儿必见用笔诀，近见其书，便有老成之法。 因流涕曰： 此子必蔽吾名。 
<strong>书不择笔</strong>
唐裴行俭工草隶，每曰： 褚遂良非精纸佳笔未尝肯书，不择笔墨而研捷者，惟予与虞世南耳。 
<strong>五云佳体</strong>
唐韦陟封郇公，善草书，使侍妾掌五彩笺，裁答授意，陟惟署名。人谓所书 陟 字，若五朵云，号 郇公五云体 。
<strong>登梯安榜</strong>
韦诞能书。魏明帝起殿，欲安榜，使诞登梯书之。既下，头鬓皓然，因敕儿孙勿复学书。
<strong>换鹅书</strong>
山阴一道士养好鹅，右军往观，意甚喜，因求市之。道士云： 为我写《道德经》，当举鹅相赠耳。 右军欣然写毕，笼鹅以归。或问曰： 鹅非佳品，而公爱之，何也？ 右军曰： 吾爱其鸣唤清长。 
<strong>寝食其下</strong>
阎立本观张僧繇江陵画壁，曰： 虚得名耳。 再往，曰： 犹近代名手也。 三往，于是寝食其下数日而后去。
<strong>画龙点睛</strong>
张僧繇避侯景来奔湘东，尝于天皇寺画龙，不时点睛，道俗请之，舍钱数万，落笔之后，雷雨晦冥，忽失龙所在。
<strong>画鱼</strong>
唐李思训画一鱼甫完，方欲点染藻荇，有客叩门，出看，寻失去画鱼。使人觅之，乃风吹入池，拾起视之，鱼竟失去，止剩空纸。后思训画大同殿壁，明皇谕之曰： 卿所画壁，常夜闻水声，真入神之手。 （思训开元中除卫将军，与其子道昭俱得山水之妙，时号大李、小李。）
<strong>画牛隐见</strong>
唐太宗时，李至献画牛，昼则啮草栏外，夜则归卧栏中，莫晓其故。僧赞宁曰： 此幻药所画。倭国有蚌泪，和色着物，昼见夜隐。沃焦山有石，磨色染物，昼隐夜见。 
<strong>滚尘图</strong>
唐宁王善画马，花萼楼壁上画《六马滚尘图》，明皇最爱玉面花骢，后失之，止存五马。
<strong>画龙祷雨</strong>
曹不兴尝于溪右见赤龙，夭矫波间，因写以献孙皓。至宋文帝时，累月旱暵，祈祷无应。帝取不兴画龙，置之水傍，应时雨足。
<strong>画鹰逐鸽</strong>
润州兴国寺，苦群鸠鸽栖梁上污秽佛像。张僧繇乃就东壁上画一鹰，西壁上一鹞，皆侧首向檐外，自是鸠鸽不敢复来。
<strong>李营丘</strong>
李成，营丘人，善画山水林木，当时称为第一，遇目矜贵。生平所画，只用自娱，势不可逼，利不可取，传世者不多。（郭熙是其弟子。）
<strong>范蓬头</strong>
范宽居山林，常危坐终日，纵目四顾，以求其趣。北宋时，天下画山水者，惟宽与李成，议者谓李成之笔，近视如千里之遥；范宽之笔，远望不离坐外，皆造神奇。
<strong>董北苑</strong>
沈存中云南中士，时有北苑董源善画，尤工秋岚近景，为写江南山水，可为奇峭。其后建康僧巨然，祖述绵法，皆臻妙理。
<strong>王摩诘</strong>
唐王维字摩诘，别墅在辋州，常画《辋州图》，山谷盘郁，云水飞连，意在尘外，怪生笔端。秦太虚云： 予病，高符仲携《辋川图》示予曰： 阅此可愈病。 予喜甚，恍然若与摩诘同入辋川，数日病愈。 
<strong>李龙眠</strong>
舒城李公麟号龙眠，工白描，人物远师陆、吴，牛马斟酌韩、戴，山水出入王、李。作画多不设色，纯用澄心堂纸为之。唯临摹古画，用绢素。着色笔法，如行云流水，当为宋画中第一。
<strong>画仕女</strong>
仕女之工，在于得其闺阁之态。唐周昉、张萱，五代杜霄、周文矩，下及苏汉臣辈，皆得其妙，不在施朱傅粉、镂金佩玉以为工。
<strong>画人物</strong>
人物于画，最为难工，顾陆世不多见。吴道子画家之圣。至宋李龙眠一出，与古争先，得龙眠画三纸，可敌道子画二纸，可敌虎头画一纸，其轻重相悬类若此。
<strong>扇上图山水</strong>
《南史》：萧贲，竟陵王子良之孙。善书画，常于扇上为图山水，咫尺之内，便觉万里为遥。矜慎不传，自娱而已。
<strong>画圣</strong>
北齐杨子华画马于壁，每夜必踶啮长鸣，如索水草。人谓之 画圣 。
<strong>颊上三毛</strong>
顾上康画裴叔则，颊上三毛，神采愈俊。画殷荆州像，荆州目眇，顾乃明点瞳子，飞白拂其上，如轻云之蔽日，殷贵其妙。
<strong>周昉传真</strong>
周昉善传真。郭令公为其婿赵纵写照，令韩干写，复令昉写，莫辨其优劣。赵国夫人曰： 二画俱似。前画空得赵郎形貌，后画兼得其神气、性情、笑语之姿。 
<strong>一丘一壑</strong>
顾长康画谢幼舆在岩石里，人问其所以，顾曰： 谢云： 一丘一壑，自谓过之。 此子宜置丘壑中。 
<strong>传神阿堵</strong>
顾长康画人，或数年不点目睛。人问其故，顾曰： 四体妍蚩，本无关于妙处，传神写照，正在阿堵中。 
<strong>郑虔三绝</strong>
唐郑虔善画山水，尝自写其诗并画，以献帝，大署其尾，曰： 郑虔三绝。 
<strong>画风鸢</strong>
郭恕先寓岐山下，有富人子喜画，日给醇酒，待之甚厚，久乃以情言，且致匹素。郭为画小童，持线车放风鸢，引线数丈，满之。富人子大怒。与郭遂绝。
<strong>维摩像</strong>
顾恺之于瓦棺寺画一维摩相，闭户揣摩百余日。画毕，将欲点睛，谓僧曰： 第一日开者，令施十万，第二日五万，第三日开，如例。 及开，光明照寺，施者填门。
<strong>画花鸟</strong>
五代时，黄荃与子居寀，并画花卉，谓之写生。妙在傅色不用笔墨，俱以轻色染成，谓之没骨图。
<strong>画枝叶蕊萼</strong>
江南徐熙，先落笔以写其枝叶蕊萼，然后着色，故骨气丰神，为古今绝笔。
<strong>韩干马</strong>
唐明皇令韩干睹御府所藏画马，干曰： 不必观也，陛下厩马万匹，皆是臣师。 
<strong>戴嵩牛</strong>
戴嵩善画牛。画牛之饮水，则水中见影；画牧童牵牛，则牛瞳中有牧童影。
<strong>错画斗牛尾</strong>
《东坡志林》：蜀中杜处士，好书画，所宝以百数。有戴嵩牛一轴，尤所爱，锦囊玉轴，常以自随。一日，曝书画，有一牧童见之，抚掌大笑曰： 此画斗牛也，斗力在角，尾夹入两股间，今乃掉尾而斗，谬矣！ 处士笑而然之。古语云 耕当问奴，织当问婢 ，不可改也。
<strong>鲍鼎虎</strong>
宣城鲍鼎每画虎，扫室屏人声，塞门牖穴屋，取明饮斗酒，脱衣据地，卧起行顾，自视真虎也。
<strong>画竹</strong>
文与可画竹，是竹之左氏也，子瞻却类庄子。又有息斋李衎者，亦以竹名。所谓东坡之竹，妙而不真；息斋之竹，真而不妙者是也。梅道人始究极其变，流传既久，真赝错杂。
<strong>画梅花</strong>
衡州花光长老善画梅花，黄鲁直观之曰： 如嫩寒春晓，行孤山水边篱落间，但欠香耳。 又杨补之墨梅清绝。
<strong>花竹翎毛</strong>
唐崔白、艾宣工花竹翎毛。唐人花鸟，边鸾画如生。
<strong>画草虫</strong>
吴僧善画草虫，以扇送司马君实，因谢云： 吴僧画团扇，点染成微虫，秋毫皆不爽，真窃天地功。 
<strong>米南宫</strong>
米芾字符章，天姿高迈。初见徽宗，进所画《楚山清晓图》，大称旨。枯木松石，时出新意，然传世不多。其子友仁，字符晖，能传家学，作山水，清致可掬，成一家法。
<strong>名画家</strong>
宋四大家：南宋以后，李唐、刘松年、马远、夏珪四家，俱登祇奉，名著艺苑。
<strong>元四大家</strong>
赵子昂字孟俯，号松雪。吴镇字仲圭，号梅花道人。黄公望字可久，号大痴，又号一峰老人。王蒙字叔明，一号黄鹤山樵。俱胜国时人，以画名世。
