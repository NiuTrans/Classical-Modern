东隅，日出之地；桑榆，日入之地。日拂扶桑，谓之及时。日经细柳，谓之过时。
<strong>龙&lt;豕龙&gt;</strong>
《天文志》：日月会于龙&lt;豕龙&gt;尾。&lt;豕龙&gt;音斗。
《广雅》：日初出为旭，日昕曰晞，日温曰煦；日在午曰亭午，在未曰昳，日晚曰旰，日将落曰晡。
《天官书》曰：日月薄蚀，日月之交。月行黄道，而日为掩，则日食，是曰阴胜阳，其变重。月行在望，与日冲，月入于暗之内，则月食，是曰阳胜阴，其变轻。圣人扶阳而尊君曰： 日，君道也。 于其食，谨书而备戒之，日食为失德，月食为失刑。
<strong>日落九乌</strong>
乌最难射。一日而落九乌，言羿之善射也。后以为羿射落九日，非是。
<strong>向日取火</strong>
阳燧以铜为之，形如镜，向日则火生，以艾承之则得火。
<strong>夸父追日</strong>
《列子》：夸父不量力，欲追日影，逐之于旸谷之际，渴欲得饮。赴河饮不足，将北走大泽中，道渴而死。
<strong>鲁戈返日</strong>
鲁阳公与韩构战，战酣日暮，援戈挥之，日返三舍。又，虞公与夏战，日欲落，以剑指日，日返不落。
<strong>白虹贯日</strong>
荆轲入秦刺秦皇，燕太子丹送之易水上，精诚格天，白虹贯日。
<strong>田夫献曝</strong>
《列子》：宋国有田夫曝日而背暖，顾谓其妻曰： 负日之暄，人莫知其美者，以献吾君，必有重赏。 人皆笑之。
<strong>白驹过隙</strong>
《魏豹传》：人生易老，如白驹过隙。白驹，日影也。
<strong>黄绵袄</strong>
冬月之日，有 黄绵袄 之称。
<strong>薄蚀（月肉）脁</strong>
薄，无光也。蚀，亏缺也。朔见东方曰（月肉），晦见西方曰脁。（音肉。音挑。）
胐未成明，魄始成魄。月初三则生明也，月十六则生魄也。
<strong>翟天师</strong>
干佑间尝于江岸玩月，或问： 此中何所有？ 翟笑曰： 可随吾指观之。 俄见月规半天，琼楼玉宇烂然，数息间，不复见矣。
尹思遣儿视月中有物，知兵乱。
《淮南子》：日出于旸谷，浴于咸池，拂于扶桑，是谓晨明。登于扶桑，爰始将行，是谓胐明。至于曲阿，是谓朝明。临于曾泉，是谓早食。次于桑野，是谓晏食。臻于衡阳，是谓禺中。对于昆吾，是谓正中。靡于鸟次，是谓小迁。至于悲谷，是谓晡时。回于女纪，是谓大迁。经于虞渊，是谓高舂。顿于连石，是谓下舂。至于悲泉，爰止羲和，爰息六螭，是谓悬车。薄于虞泉，是谓黄昏。沧于蒙谷，是谓定昏。日入崦嵫，经细柳入虞泉之汜，曙于蒙谷之浦，垂景在树端，谓之桑榆。
《汉书》：新垣平文帝时，上言日当再中，臣以候知之。居顷之，日果再中。
《释名》：月，阙也。言满则复阙也。晦，灰也。月死而灰，月光尽似之也。朔，苏也。月死后苏生也。弦，月半之名也。其形一旁曲，一旁直，若张弓弦也。望，月满之名也。日在东，月在西，遥相望也。
<strong>蟾蜍</strong>
月中三足物也。王充《论衡》：羿请不死之药于西王母，其妻嫦娥窃之奔月，是为蟾蜍。
<strong>月桂</strong>
《酉阳杂俎》：月桂高五百丈，有一人常伐之，树创随合。其人姓吴名刚，西河人，学仙有过，谪令伐桂。桂下有玉兔杵药。
<strong>爱日</strong>
言子爱父母，当如爱日之诚。
<strong>日光摩荡</strong>
周主遣赵匡胤率兵御辽北汉，癸卯发汴京。苗训，善观天文，见日下复有一日，黑光摩荡者久之，指示楚昭辅曰： 此天命也。 是夕，次陈桥，遂有黄袍加身之变。
<strong>日为太阳之精</strong>
《广雅》：阳精外发，故日以昼明。羲和，日御也。日中有金乌。《通鉴》：太昊有圣象，日月之明。
<strong>日出而作</strong>
尧时有老人，含哺鼓腹，击壤而歌，曰： 日出而作，日入而息；凿井而饮，耕田而食，帝力何有于我哉？ 
<strong>日亡乃亡</strong>
桀尝自言： 吾有天下，如天之有日；日亡，吾乃亡耳！ 
<strong>如冬夏之日</strong>
夏日烈，冬日温。赵盾为人，严而可畏，故比如夏日。赵衰为人，和而可爱，故比如冬日。
<strong>东隅桑榆</strong>
冯异大破赤眉，光武降书劳之曰： 始虽垂翅回溪，终能奋翼渑池，可谓失之东隅，收之桑榆。 
<strong>蜀犬吠日</strong>
柳文：庸、蜀之南，恒雨少日，日出则群犬吠之。
<strong>日食在晦</strong>
汉建武七年三月晦，日食，诏上书不得言圣。郑兴上疏曰： 顷年日食，每多在晦。先时而合，皆月行疾也。日君象，月臣象。君亢急，则臣促迫，故月行疾。 时帝躬勤政事，颇伤严急，故兴奏及之。
<strong>太阴</strong>
《史记》： 太阴之精上为月。 《淮南子》： 月御曰望舒，亦曰纤阿，中有玉兔。 
<strong>瑶光贯月</strong>
《通鉴》：昌意娶蜀山氏之女曰女枢，感瑶光贯月之祥，生颛顼高阳氏于若水。<br/><br/>
<strong>月食五星</strong>
崇祯十一年四月己酉夜，荧惑去月仅七八寸，至晓逆行，尾八度掩于月，丁卯退至尾，初度渐入心宿。杨嗣昌上疏言： 古今变异，月食五星，史不绝书，然亦观其时。昔汉元帝建武二十三年，月食火星，明年呼韩单于款五原塞。明帝永平二年，月食火星，皇后马氏德冠后宫，明年图画功臣于云台。唐宪宗元和七年，月食荧惑。明年兴师，连年兵败。今者月食火星，犹幸在尾，内则阴宫，外则阴国。皇上修德召和，必有灾而不害者。 然实考嗣昌所引年月俱谬。
<strong>论月</strong>
徐穉，年九岁，尝月下戏，人语之曰： 若令月中无物，当极明耶？ 曰： 不然。譬如人眼中有瞳子，无此必不明。 
<strong>如月之初</strong>
后汉黄琬，祖父琼，为太尉，以日食状闻。太后诏问所食多少，琼对未知所况。琬年七岁，时在旁，曰： 何不言日食之余，如月之初。 琼大惊，即以其言对。
<strong>赋初一夜月</strong>
苏福八岁时，赋《初一夜月》诗，云： 气朔盈虚又一初，嫦娥底事半分无。却于无处分明有，恰似先天太极图。 
<strong>吴牛喘月</strong>
《风俗通》：吴牛苦于日，故见月而喘。
<strong>命咏新月</strong>
明太祖见太孙顶颅侧，乃曰： 半边月儿。 一夕，太子、太孙侍，太祖命咏新月。懿文云： 昨夜严滩失钓钩，何人移上碧云头？虽然未得团圆相，也有清光遍九州。 太孙云： 谁将玉指甲，掐破碧天痕；影落江湖里，蛟龙未敢吞。 太祖谓 未得团圆 、 影落江湖 ，皆非吉兆。
