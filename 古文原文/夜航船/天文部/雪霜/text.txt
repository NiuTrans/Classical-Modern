雪【雪神名滕六】霜【霜神名青女】
<strong>滕六降雪</strong>
唐萧志忠为晋州刺史，欲出猎，有樵者见群兽，哀请于九冥使者（山神）。使者曰： 若令滕六降雪，巽二起风，则使君不出矣。 天未明，风雪大作，萧果不出。
《韩诗外传》： 凡草木花多五出，雪花独六出 。阴极之数，立春则五出矣。雪花曰霙。
<strong>柳絮因风</strong>
晋谢太傅大雪家宴，子女侍坐。公曰： 白雪纷纷何所似？ 兄子朗曰： 撒盐空中差可拟。 兄女道韫曰： 不若柳絮因风起。 公大称赏。
<strong>雪水烹茶</strong>
宋陶榖得党家姬，遇雪，取雪水烹茶，请姬曰： 党家亦知此味否？ 姬曰： 彼武夫安有此？但知于锦帐中饮羊羔酒耳。 公为一笑。
<strong>欲仙去</strong>
越人王冕，当天大雪，赤脚登炉峰，四顾大呼曰： 天地皆白玉合成，使人心胆澄澈，便欲仙去！ 
<strong>剡溪雪</strong>
王子猷居山阴，于雪夜棹小舟往剡溪访戴安道，未到门而返。仆问之，答曰： 乘兴而来，兴尽而返，何必见戴？ 
<strong>卧雪</strong>
袁安遇大雪，闭门僵卧。洛阳令行部，见民家皆除雪出。至安门，无行迹。疑安已死，急令人除雪入户，见安僵卧。问安何以不出。安曰： 大雪人皆饿，不宜干人。 令贤之，举为孝廉。
<strong>嚼梅咽雪</strong>
铁脚道人，尝爱赤脚走雪中，兴发则朗诵《南华·秋水篇》，嚼梅花满口，和雪咽之，曰： 吾欲寒香沁入心骨。 
<strong>神仙中人</strong>
晋王恭尝披鹤氅涉雪而行，孟旭见之，曰： 此真神仙中人也。 
<strong>大雪践约</strong>
环州蕃部奴讹者，素倔强，未尝出谒郡守。闻种世衡至，出迎。世衡约明日造其帐。是夕大雪，深三尺。左右曰： 地险不可往！ 世衡曰： 吾方结诸羌以信，讵可失期？ 遂缘险而入。奴讹讶曰： 公乃不疑我耶！ 率部落罗拜听命。
<strong>雪夜入蔡州</strong>
李愬乘雪夜入蔡州，搅乱鹅鸭池，及军声达于吴元济卧榻，仓卒惊起，围而擒之。
<strong>踏雪寻梅</strong>
孟浩然情怀旷达，常冒雪骑驴寻梅，曰： 吾诗思在灞桥风雪中驴背上。 
<strong>雪</strong>
《大戴经》云：天地积阴，寒则为雪。《汜胜之书》：雪为五谷之精。又云 冬雪兆丰年 。故冬雪为瑞雪。诗有 宜瑞不宜多 之句。
<strong>啮雪咽毡</strong>
苏武持节使匈奴。幽武大窖中，啮雪咽毡，数日不死，匈奴神之。
<strong>映雪读书</strong>
孙康家贫，好学，尝于冬夜映雪读书。
<strong>雪夜幸普家</strong>
宋太祖数微行过功臣家。一日大雪，伺夜，普意太祖不出。久之，闻叩门声，普亟出，太祖立风雪中。
<strong>霜</strong>
露之所结也。《大戴礼》云：霜露阴阳之气，阴气盛则凝而为霜。《易》曰： 履霜坚冰至。 《诗》： 岐节贯秋霜。 
<strong>五月降霜</strong>
《白帖》：邹衍事燕惠王，尽忠。左右谮之，王系之狱。衍仰天而哭，五月为之降霜。
