【风神名封十八姨，又名冯异】【云神名云将】
<strong>八风</strong>
八节之风，立春条风（赦小过，出稽留），春分明庶风（正封疆，修田畴），立夏清明风（出币帛，礼诸侯），夏至景风（辩大将，封有功），立秋凉风（报土功，祀四郊），秋分闾阖风（解悬垂，琴瑟不张），立冬不周风（修宫室，完边城），冬至广汉风（诛有罪，断大刑）。
<strong>四时风</strong>
郎仁宝曰：春之风，自下升上，纸鸢因之以起。夏之风，横行空中，故树杪多风声。秋之风，自上而下，木叶因之以陨。冬之风，着土而行，是以吼地而生寒。
<strong>少女风</strong>
管辂过清河，倪太守以天旱为忧。辂曰： 树上已有少女微风，树间已有阳鸟和鸣。其雨至矣。 果如其言。
<strong>飓风</strong>
《岭表录》：飓风之作，多在初秋，作则海潮溢，俗谓之飓母风。
<strong>石尤风</strong>
石氏女为尤郎妇。尤为商远出，妻阻之，不从。郎出不归，石病且死，曰： 吾恨不能阻郎行。后有商贾远行者，吾当作大风以阻之。 自后行旅遇逆风，曰： 此石尤风也。 
<strong>羊角风</strong>
《庄子》： 大鹏起于北溟，而徙南溟也，抟扶摇羊角而上者九万里。 宋熙宁间，武城有旋风如羊角，拔木，官舍卷入云中，人民坠地死。
《尔雅》：南方谓之凯风，东方谓之谷风，北方谓之凉风，西方谓之泰风。焚轮谓之颓，扶摇谓之焱。风与火为。回风为飘。日出而风谓之暴。风而雨为霾。阴日风为噎。猛风曰颲，凉风曰飗，微风曰飚，小风曰飕。
<strong>花信风</strong>
唐徐师川诗云： 一百五日寒食雨，二十四番花信风。 《岁时记》曰： 一月二气六候，自小寒至谷雨。四月八气二十四候，每候五日，以一花之风信应之。 
<strong>泰山云</strong>
《公羊传》：泰山之云，触石而起，肤寸而合，不崇朝而雨天下。
<strong>卿云</strong>
若云非云，若烟非烟，郁郁纷纷，萧索轮菌，谓之庆云。王者德至于山陵，则卿云出。《春秋繁露》： 人君修德，则矞云见。 云五色为卿，三色为矞。
<strong>沆瀣</strong>
夜半清气从北方起者，谓之沆瀣。
<strong>神瀵</strong>
《列子》言：神瀵即《易》所谓山泽气相蒸，云兴而为雨也。陈希夷诗： 倏尔火轮煎地脉，愕然神瀵涌山椒。 
<strong>白云孤飞</strong>
狄仁杰尝赴并州法掾，登天行山，见白云孤飞，泣曰： 吾亲舍其下。 
<strong>五色云</strong>
宋韩琦，弱冠及第，方传胪，时太史奏： 五色云现。 出入将相，为一代名臣。
<strong>风</strong>
天地之使也，大块之噫气，阴阳之怒而为风也。《洛神赋》： 屏翳收风 。屏翳，风师也，又名飞廉；飞廉，神禽，即箕主也。又曰： 箕主簸扬，能致风雨。 
<strong>风霾</strong>
明天启间，魏阉肆毒，风霾旱魃，赤地千里，京师地震，火灾焚烧，震压死伤甚惨。崇祯十七年正月朔，大风霾。占曰： 风从干起主暴。 兵破城。三月丙申，大风霾，昼晦。
<strong>风木悲</strong>
《春秋》：皋鱼宦游列国，归而母卒，泣曰： 树欲静而风不息，子欲养而亲不在。 遂自刎死。
<strong>歌南风之诗</strong>
大舜弹五弦之琴，歌南风之诗，曰： 南风之熏兮，可以解吾民之愠兮；南风之时兮，可以阜吾民之财兮。 
<strong>占风知赦</strong>
汉河内张成善风角，推占当赦，教子杀人。司隶李膺督促收捕，既而逢宥获免，膺愈愤疾，竟按杀之。
<strong>祭风破操</strong>
操连船舰于赤壁，周瑜用黄盖火攻之策。时隆冬无东南风，诸葛孔明筑坛而祭，应期风至，大破曹兵。
<strong>云霞</strong>
云，山川之气也。日旁彩云名霞，东西二方赤色，亦曰霞。《易经》： 云从龙，风从虎。 孔子曰： 于我如浮云 。
<strong>云出无心</strong>
陶词： 云无心而出岫。 
<strong>占云</strong>
二至、二分，望云色以卜岁之丰凶水旱。
<strong>行云</strong>
楚襄王游于高唐，梦一女曰： 妾在巫山之阳，高丘之上，朝为行云，暮为行雨。 彼旦视之，如其言。
<strong>落霞</strong>
王勃《滕王阁赋》： 落霞与孤鹜齐飞。 后一士子夜泊江中，闻水中吟，此士曰： 何不云 落霞孤鹜齐飞，秋水长天一色 。 鬼遂绝。
<strong>飓风覆舟</strong>
《岭表录》：飓风之作，多在初秋，作则海潮溢，俗谓之飓母风。明正德七年，流贼刘大等舟至通州狼山，遇飓风大作，舟覆，贼尽死。
