<strong>天祺节</strong>
宋真宗以四月一日为天祺节。
<strong>麦秋</strong>
《月令》：麦秋至。蔡邕章句曰：百谷各以生为春，熟为秋。故麦以夏为秋。
<strong>浴佛</strong>
王钦若于四月八日作放生会。《荆楚岁时记》：四月八日建斋，作龙华会，浴佛。
<strong>小满</strong>
四月中小满后阴，一日生一分，积三十分，而成一昼，为夏至。四月干之终，谓之满者，言阴气自此而生发也。又孟夏万物生长稍得盈满，故云小满。
<strong>霉</strong>（左黑右贞）
一作霉（左黑右贞）。俗云：早间芒种晚间霉。又云：夏至落雨主重霉，小暑落雨主三霉。
<strong>躤柳</strong>
五月五日，士人于郊野或演武场走马较射，谓之躤柳。
<strong>制百药</strong>
午日午时，头柄正掩五鬼，于此时制百药，无不灵验。
<strong>采艾</strong>
师旷制，五日采艾占病。齐景公制，五日百索悬臂及钗头符。
<strong>续命缕</strong>
午日以五彩丝系臂上，谓之续命缕，辟兵及鬼，令人不病。
<strong>角黍</strong>
屈原午日投汨罗，楚人以竹筒贮米，投水祭之。有欧回者见三闾大夫，曰： 君所祭物，多为蛟龙所夺，须裹以楝树叶，五彩丝缚之，可免龙患。 故后人制为角黍。一曰唐天宝中，宫中五日造粉团角食，以小角弓射之，中者方食，故曰角黍。
<strong>竞渡</strong>
屈原以五日死，楚人以舟楫拯之，谓之竞渡。又曰：五日投角黍以祭屈原，恐为蛟龙所夺，故为龙舟以逐之。
<strong>五瑞</strong>
端阳日以石榴、蔡花、菖蒲、艾叶、黄栀花插瓶中，谓之五瑞，辟除不祥。
<strong>五毒</strong>
蛇、虎、蜈蚣、蝎、蟾蜍，谓之五毒。官家或绘之宫扇，或织之袍缎，午日服用之，以辟瘟气。
<strong>赐枭羹</strong>
《郊祀志》：汉令郡国进枭鸟，五日为羹，赐百官，以恶鸟故食之，以辟诸恶也。
<strong>浴兰汤</strong>
五月五日蓄兰为汤以沐浴。《楚辞·离骚》： 浴兰汤兮沐芳华。 
<strong>天贶节</strong>
宋祥符四年，诏六月六日天书再降，为天贶节。
<strong>夏至数九</strong>
一九和二九，扇子不离手；三九二十七，饮水甜如蜜；四九三十六，拭汗如出浴；五九四十五，头带黄叶舞；六九五十四，乘凉入佛寺；七九六十三，床头寻被单；八九七十二，思量盖夹被；九九八十一，家家打炭墼。
<strong>赐肉</strong>
《汉书》：伏日诏赐诸郎肉，东方朔拔剑割肉，谓其同官曰： 伏日宜早归，请受赐。 即怀肉而去。
<strong>三伏</strong>
立春、立夏、立冬皆以相生而代。至于立秋，以金代火。金畏火，故至庚日必伏。盖庚者金也。夏至后第三庚为初伏，四庚为中伏，立秋后初庚为末伏。秦穆公于是日进辟恶饼。
<strong>天中节</strong>
《提要录》： 端午为天中节。 又曰蒲节，以是日用菖蒲泛酒故耳。
<strong>竹醉日</strong>
五月十日为竹醉日。是日移竹易活。又三伏内斫竹则不蛀。<br/>
