<strong>九天</strong>
东方苍天，南方炎天，西方昊天，北方玄天，东北旻天，西北幽天，西南朱天，东南阳天，中央钧天。
日、月、星谓之三光。日、月合金、木、水、火、土五星谓之七政，又谓之七曜。日月所止舍，一日更七次，谓之七襄。
<strong>二十八宿</strong>
东方七宿：角，木蛟；亢，金龙；氐，土貉；房，日兔；心，月狐；尾，火虎；箕，水豹。<br/>北方七宿；斗，木獬；牛，金牛；女，土蝠；虚，日鼠；危，月燕；室，火猪；壁，水貐。<br/>西方七宿：奎，木狼；娄，金狗；胃，土雉；昴，日鸡；毕，月乌；觜，火猴；参，水猿。<br/>南方七宿：井，木犴；鬼，金羊；柳，土獐；星，日马；张，月鹿；翼，火蛇；轸，水蚓。
<strong>分野</strong>
角亢氐：郑，兖州。房心：宋，豫州。尾箕：燕，幽州。斗牛女：吴，扬州。虚危：齐，青州。室壁：卫，并州。奎娄胃：鲁，徐州。昴毕；赵，冀州。觜参：晋，益州。井鬼：秦，雍州。柳星张：周，三河。翼轸：楚，荆州。
<strong>纳音五行</strong>
甲子乙丑海中金，丙寅丁卯炉中火，戊辰己巳大林木，庚午辛未路旁土，壬申癸酉剑锋金，甲戌乙亥山头火，丙子丁丑涧下水，戊寅己卯城头土，庚辰辛巳金蜡金，壬午癸未杨柳木，甲申乙酉泉中水，丙戌丁亥屋上土，戊子己丑霹雳火，庚寅辛卯松柏木，壬辰癸巳长流水，甲午乙未沙中金，丙申丁酉山下火，戊戌己亥平地水，庚子辛丑壁上土，壬寅癸卯金箔金，甲辰乙巳覆灯火，丙午丁未天河水，戊申己酉大驿土，庚戌辛亥钗钏金，壬子癸丑桑柘木，甲寅乙卯大溪水，丙辰丁巳沙中土，戊午己未天上火，庚申辛酉石榴木，壬戌癸亥大海水。
天裂阳不足，地动阴有余。
梁太清二年六月，天裂于西北，长十尺，阔二丈，光出如电，声若雷。
唐中和三年，浙西天鸣，声如转磨，无云而雨。无形有声，谓之妖鼓；无云而雨，谓之天泣。
<strong>忧天坠</strong>
《列子》：杞国有人常忧天坠，身无所寄，至废寝食。比人心多过虑，犹如杞人忧天。
<strong>三才</strong>
天、地、人谓之三才。混沌之气，轻清为天，重浊为地。天为阳，地为阴。人禀阴阳之气，生生不息，与天地参，故曰三才。
<strong>回天</strong>
天者，君象；回者，言挽回君心也。唐太宗欲修洛阳宫，张玄素谏，止之。魏征曰： 张公有回天之力。 
<strong>戴天</strong>
《礼记》：君父之仇，不共戴天。兄弟之仇，不反兵革。交游之仇，不与同国。
<strong>补天</strong>
女娲氏炼石补天。
<strong>如天</strong>
《通鉴》：帝尧其仁如天，其智如神，就之如日，望之如云。
<strong>补天浴日之功</strong>
宋赵鼎疏曰：顷者陛下遣张浚出使川陕，国势百倍于今，浚有补天浴日之功，陛下有砺河之誓，终致物议以被窜逐。臣无浚之功，而当此重任，去朝廷远，恐好恶是非，行复纷纷于聪明之下矣。
<strong>二天</strong>
后汉苏章为冀州刺史，行部。有故人清河守，赃奸，章至，设酒叙欢。守曰： 人皆有一天，我独有二天。 章曰： 今日与故人饮，私恩也；明日冀州按事，公法也。 遂正其罪。
<strong>焚香祝天</strong>
后唐明宗登极之年，每于宫中焚香祝天曰： 某，胡人，因乱为众所推，愿天早生圣人，为生民主。 
<strong>威侮五行</strong>
《通鉴》：帝启立，有扈氏无道，威侮五行，怠弃三正，启征之，大战于甘，灭之。
<strong>五星会天</strong>
《通鉴》：颛顼作历，以孟春之月为元。是岁正月朔旦立春，五星会于天，历营室。
<strong>五星聚奎</strong>
宋太祖干德五年，五星聚于奎。初，窦俨与卢多逊、杨徽之，周显德中同为谏官。俨善推步星历，尝曰： 丁卯岁五星聚奎，自此天下始太平。二拾遗见之，俨不与也。 
<strong>五星斗明</strong>
神宗万历四十七年，五星斗于东方，杜松、刘全军战没于浑河及马家寨等处。
