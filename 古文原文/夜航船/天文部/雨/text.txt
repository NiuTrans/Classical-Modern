【雨神名漭滉本郎，雨师名萍翳】
<strong>商羊舞</strong>
齐有一足鸟，舞于殿前。齐侯问于孔子，孔子曰： 此鸟名商羊。儿童有谣曰： 天将大雨，商羊鼓舞。 是为大雨之兆。 后果然。
<strong>石燕飞</strong>
《湘州记》：零陵山有石燕，遇风雨则起飞舞，雨止还为石。
<strong>洗兵雨</strong>
武王伐纣，风霁而乘以大雨。散宜生谏曰： 非妖与？ 武王曰： 非也，天洗兵也。 
<strong>雨工</strong>
唐柳毅，过洞庭，见女子牧羊道畔，怪而问之。女曰： 非羊也。此雨工雷霆之类也。 遂为女致书龙宫，妻毅以女。今为洞庭君。
<strong>蜥蜴致雨</strong>
关中求雨，寻蜥蜴十数，置瓮中，童男女咒曰： 蜥蜴蜥蜴，兴云吐雾，致雨滂沱，放汝归去。 宋咸平时用此法祷雨，屡验。
于小春月内雨为液雨。时雨为澍雨。雨雪杂下为雨汁。
<strong>御史雨</strong>
唐平原有冤狱，天久不雨。颜真卿为御史，按行部邑决狱而雨，号 御史雨 。
<strong>随车雨</strong>
宋陈戬知处州，时大旱，公下车，雨遂沾足，人谓之随车雨。
<strong>三年不雨</strong>
于公，东海郡决曹，决狱平恕。海州孝妇少寡，无子，姑欲嫁之，不肯。姑自经。姑女诬告孝妇，捕治，狱成。于公以为冤，太守竟杀之，郡中三年苦旱。后守听于公言，徒步往祭，立雨。
<strong>侍郎雨</strong>
正统九年，浙江台宁等府久旱，民多疾疫。上遣礼部右侍郎王英，赉香帛往祀南镇。英至绍兴，大雨，水深二尺。祭祀之夕，雨止见星。次日，又大雨，田野沾足。人皆曰： 此侍郎雨也。 
<strong>雨雹如斗</strong>
汉方储，官太常。永元中郊祀，储言且有天变，宜更择日，上不从。已而风日晴畅。郊还，责其欺罔，因饮鸩死。须臾，而雹大如斗，死者千计。上使召储，无及矣。
<strong>冒雨剪韭</strong>
郭林宗友人夜至，冒雨剪韭作炊饼。杜诗： 夜雨剪春韭 。
<strong>雨粟雨金钱</strong>
仓颉造字成，天雨粟，鬼夜哭。大禹时，天雨金三日。翁仲儒家极贫，天雨金十饼，称巨富。熊衮至孝，父母死，不能葬，呼天号泣，天雨钱十万，以终其葬事。
<strong>雨</strong>
《大戴经》云：天地积阴，温则为雨。雹，雨冰也，盛阳雨水温暖，阴气胁之不相入，则转而为雹。
<strong>毕星好雨</strong>
月行西南入于毕，则多雨。《易》曰 云行雨施，品物流行。 俗云： 雨三日以往为霖。 小雨曰霡霂，大雨曰霶霈，久雨为霪雨，亦曰天漏。
<strong>祷雨</strong>
汤有七年之旱，太史占之曰： 当以人祷。 汤曰： 吾所为请雨者，民也。若以人祷，吾请自当。 遂斋戒，剪发断爪，素车白马，身婴白茅，以为牺牲，祷于桑林之野，以六事自责曰： 政不节欤？民失职欤？宫室崇欤？女谒盛欤？苞苴行欤？谗夫昌欤？ 言未已，大雨，方数千里。
<strong>霖雨放宫人</strong>
宋开宝五年，大雨，河决。太祖谓宰相曰： 霖雨不止，得非时政所阙。朕恐掖庭幽闭者众。 因告谕后宫： 有愿归其家者，具以情言。 得百名，悉厚赐遣之。
<strong>上图得雨</strong>
宋神宗七年，大旱，岁饥，征敛苛急，流民扶携塞道，羸疾无完衣，或茹木实草根，至身被锁械，而负瓦揭木，卖以偿官，累累不绝。监安上门郑侠乃绘所见为图，发马递上之言： 陛下亲臣图，以行臣之言，一日不雨，乞斩臣，以正欺君之罪。 帝见图长叹，寝不能寐。翌旦，命罢新法十八事。民闻之，欢呼相贺。是日，大雨，远近沾洽。
<strong>商霖</strong>
宋徽宗时，蔡京久盗国柄，中外怨疾。商英能立异同，更称为贤，帝因人望而相之。时久旱，彗星中天，商英受命。是夕，彗不见。明日，雨。帝喜书 商霖 二字赐之。
<strong>兵道雨</strong>
明蔡懋德，以参政备兵真定。天久旱，尺寸土皆焦。懋德祷雨辄应，属邑民争迎之。祷所至，即雨，民欢呼曰 兵道雨 。
<strong>大雹示警</strong>
周孝王命秦非子主马于、渭之间，马大蕃息，王封为附庸之君，邑于秦，使续伯益后。其日大雨雹，牛马死，江汉俱冻。
明天启二年，大雨雹着屋，瓦碛俱碎，禾稼多伤。
<strong>雨血</strong>
元顺帝二年正月朔，雨血于汴梁，着衣皆赤。
