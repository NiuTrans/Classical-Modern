雷【雷神名丰隆】电【电神名缺列】虹霓【一名挈贰，一名天弓，一名蝃蝀】
<strong>雷候</strong>
仲春之月，雷乃发声，始电。蛰虫咸动，启户始出。仲秋之月，雷始收声，蛰虫坏户。《传》曰：雷八月入地百八十日。
<strong>闻雷造墓</strong>
三国王裒父仪，以直言忤司马昭，见杀。裒终身未尝西向而坐，示不臣晋也。庐墓悲号，流涕着树，树为之枯。读《诗》至 哀哀父母 则三复呜咽，门人辄废《蓼莪》。母存日，畏雷，殁后，每雷震，即造墓，曰： 裒在此。 
<strong>霹雳破倚柱</strong>
《世说》：夏侯玄尝倚柱读书，时暴雨，霹雳破所倚柱，衣服焦然，神色无变，读书如故。与《晋纪》诸葛诞事相同。
<strong>电光照郊</strong>
《世纪》：神农氏之末少昊氏娶附宝，见大电光绕北斗枢星照郊，感附宝孕，二十月生黄帝于寿丘。
<strong>雷电遽散</strong>
《南唐书》：陆昭符，金陵人，保大中为常州刺史。一日，坐厅事，雷雨猝至，电光如金蛇绕案，吏卒皆震仆，昭符神色自若，抚案叱之，雷电遽散。得铁索，重百斤，徐命举索纳库中。
<strong>赤虹化玉</strong>
孔子作《春秋》，制《孝经》，书成，告备于天，天乃决郁起白雾摩地，赤虹自上而下，化为黄玉，长者三尺，上有刻文，孔子拜而受之。
<strong>天投蜺</strong>
汉灵帝时，有黑气堕温德殿中，大如车盖，隆起奋迅，五色，有头，体长十余丈，形貌如龙。上问蔡邕，对曰： 所谓天投蜺也，不见足尾，不得称龙。 占曰： 天子内惑女色，外无忠臣，兵革将起。 
<strong>雷州雷</strong>
雷州英灵冈，相传雷出于此。《国史补》：雷州春夏多雷，秋日则伏地中，其状如彘，或取而食之。又夜城西南有雷公庙，每岁乡人造雷鼓雷车送入庙中，或以鱼彘同食者，立有霆震。
<strong>感雷精</strong>
《论衡》曰： 子路感雷精而生，故好事。 
<strong>雷神</strong>
曹州泽中有雷神，龙身而人颊，鼓其腹则鸣。《史记》： 舜渔于雷泽。 即此。
<strong>占虹霓诗</strong>
彭友信以贡至京师，遇上微行，占《虹霓》诗二句云： 谁把青红线两条，和云和雨系天腰。 命友信续之，应声曰： 玉皇昨夜銮舆出，万里长空驾彩桥。 上大悦，问其籍，命翌晨候于竹桥，同入朝。友信如言，候久不至，遂入朝。上召问故，以实对。上曰： 此秀才有学有行。 遂授北平布政使。
<strong>雷神名</strong>
雷，阴阳薄动，生物者也。又黔雷，天上造化神名。电，雷光也，阴阳激耀也。霹雳，雷之急激者。闪电曰雷鞭。唐诗： 雷车电作鞭。 又电神，名列缺。《思玄赋》： 列缺烨其照夜。 
<strong>律令</strong>
《资暇录》：律令是雷边捷鬼，善走，与雷相疾连，故符咒云： 急急如律令。 
<strong>阿香</strong>
《搜神记》：永和中，有人暮宿道旁女子家。夜半闻小儿呼： 阿香！官唤汝推雷车。 急骤雷雨。明日视宿家，乃一新冢。
<strong>谢仙</strong>
《国史》：祥符中，岳州玉仙观为天火所焚，惟留一柱，有 谢仙火 三字，倒书而刻之。何仙姑云： 谢仙，雷部，司掌火。 
<strong>雷震而生</strong>
陈时，雷州民陈氏获一卵，围及尺余，携归。忽一日，雷震而开，生子，有文在手，曰 雷州 。及长，名文玉，后拜本州刺史，多惠政。没而灵异，立庙以祀。
<strong>霹雳斗</strong>
齐神武道逢雷雨，前有浮图一所，使薛孤延视之。未至三十步，震烧浮图。薛大声喝杀，绕浮图走，火遂灭。及还，须发皆焦。
<strong>雷同</strong>
《论语谶》：雷震百里，声相附也，谓言语之符合，如闻雷声之相同也。
<strong>冬月必雷</strong>
《隋史》：马湖府西，万岁征西南夷过此，镌 雷番山 三字于石。山中草有毒，经过头畜，必笼其口，行人亦必缄默，若或高声，虽冬月必有雷震之应。
<strong>暴雷震死</strong>
商武乙无道，为偶人，谓之天神。与博不胜，而戮之。为革囊盛血，仰射之，谓之射天。猎于河渭之间，暴雷震死。
<strong>假雷击人</strong>
《广舆记》：铅山人某，常悦东邻妇某氏，挑之，不从。值其夫寝疾，天大雷雨，乃着花衣为两翼，跃入邻家，奋铁椎杀之，仍跃而出。妇以其夫真遭雷击也。服除，其人遣媒求娶。妇因改适，伉俪甚笃。一日，妇检箱箧，得所谓花衣两翼者，怪其异制。其人笑曰： 当年若非此衣，安得汝为妻！ 因叙事始末。妇亦佯笑。俟其出，抱衣诉官，论绞。绞之日，雷大发，身首异处，若肢裂者。
<strong>虹霓</strong>
虹，蝃蝀也。阴气起而阳气不应则为虹。又音绛，亦螮蝀也。《诗经》： 蝃蝀在东。 霓，屈虹也。《说文》：阴气也。通作 蜺 。《天文志》： 抱珥虹蜺 。一云雄曰虹，雌曰霓。沈约《郊居赋》： 雌霓连蜷 。《西京赋》： 直螮蝀以高居。 又朝西暮东，东晴西雨。
<strong>虹绕虹临</strong>
《通鉴》：太昊之母履巨人迹，意有动，虹县绕之，因娠而生帝于成纪。少昊，黄帝之子，母曰 螺祖 ，感大星如虹，下临华渚之祥而生。
