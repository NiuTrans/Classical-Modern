<strong>律吕</strong>
六律属阳，十一月黄钟，正月太簇，三月姑洗，五月蕤宾，七月夷则，九月无射；六吕属阴，十二月大吕，二月夹钟，四月仲吕，六月林钟，八月南宫，十月应钟。
<strong>十干</strong>
甲曰阏逢，乙曰旃蒙，丙曰柔兆，丁曰缰圉，戊曰着雍，己曰屠维，庚曰上章，辛曰重光，壬曰玄黓，癸曰昭阳。
<strong>十二支</strong>
子曰困敦，丑曰赤奋，寅曰摄提，卯曰单阏，辰曰执徐，巳曰大荒落，午曰敦牂，未曰协洽，申曰涒滩，酉曰作噩，戌曰阉茂，亥曰大渊献。
<strong>十二少</strong>
子鼠无胆，丑牛无上齿，寅虎无颈，卯兔无唇，辰龙无耳，巳蛇无足，午马无下齿，未羊无瞳，申猴无脾，酉鸡无外肾，戌狗无胃，亥猪无筋。鼠前四爪、后五爪，虎五爪，龙五爪，马单蹄，猴五爪，狗五爪，故属阳。牛两爪，兔缺唇，蛇双舌，羊分蹄，四爪，鸡四爪，猪四爪，故属阴。
三春四陬月、如月、宿月。三夏曰余月、皋月、旦月。三秋曰相月、壮月、玄月。三冬曰阳月、辜月、涂月。
<strong>节水</strong>
正月解冻水，二月白苹水，三月桃花水，四月瓜蔓水，五月麦黄水，六月山矾水，七月豆花水，八月荻苗水，九月霜降水，十月复槽水，十一月走凌水，十二月凌水。
伏羲始立八节；周公始定二十四节，以合二十四气。
<strong>节气</strong>
立春正月节，雨水正月中；惊蛰二月节，春分二月中；清明三月节，谷雨三月中；立夏四月节，小满四月中；芒种五月节，夏至五月中；小暑六月节，大暑六月中；立秋七月节，处暑七月中；白露八月节，秋分八月中；寒露九月节，霜降九月中；立冬十月节，小雪十月中；大雪十一月节，冬至十一月中；小寒十二月节，大寒十二月中。
<strong>改岁</strong>
唐虞纪岁曰载，夏改载曰岁，商改岁曰祀，周改祀曰年，秦改年曰遂。
<strong>百六阳九</strong>
《历律志》：凡四千六百一十七岁为一元。一元之中有中元、下元。九度，阳厄五、阴厄四。初入元，百六岁有阳厄，故曰百六阳九。
<strong>甲子</strong>
尧元年至万历元年癸酉，三千九百六十二年，六十七甲子。
<strong>上元</strong>
洪武十七年甲子为中元，正统九年甲子为下元。洪治十七年甲子为上元。嘉靖四十三年甲子为中元。天启四年甲子为下元。
<strong>浃旬浃辰</strong>
十日则天干一周，故曰浃旬。十二月则地支一周，故曰浃辰。
<strong>三余</strong>
谓冬者岁之余，夜者日之余，阴雨者时之余。魏董遇以三余读书。
<strong>五夜</strong>
五夜即五更，分甲乙丙丁戊也。故三更谓之丙夜。
<strong>月忌</strong>
俗以初五、十四、廿三为月忌，盖三日乃河图数之中宫五数也。五为君象，故庶民不敢用之。
<strong>闰月</strong>
冬至后余一日，则闰正月；余二日，则闰二月；余十二日，则闰十二月；若十三日，则不闰矣。
<strong>四离四绝</strong>
春分、秋分、冬至、夏至前一日，谓之四离。立春、立夏、立秋、立冬前一日，谓之四绝。
<strong>大往亡</strong>
立春后六日，惊蛰后十三日，清明后二十日，立夏后七日，芒种后十五日，小暑后二十三日，立秋后八日，白露后十七日，寒露后二十三日，立冬后九日，大雪后十九日，小寒后二十六日，谓 往亡 。
<br/><strong>百忌日</strong>
甲不开仓，乙不栽植，丙不修灶，丁不剃头，戊不受田，己不破券，庚不经络，辛不合酱，壬不决水，癸不词讼。子不问卜，丑不冠带，寅不祭祀，卯不穿井，辰不哭泣，巳不远行，午不苫盖，未不服药，申不安床，酉不会客，戌不吃狗，亥不嫁娶。
<strong>改火</strong>
燧人掌火。春取榆柳之火，夏取枣杏之火，秋取柞楢之火，冬取槐檀之火。
<strong>五行分旺</strong>
东方乘震而司春，其帝太皞，其神句芒，其日甲乙。甲乙属木，水旺于春，其色青，故春曰青帝。南方居离而司夏，其帝炎帝，其神祝融，其日丙丁。丙丁属火，火旺于夏，其色赤，故夏曰赤帝。西方当兑而司秋，其帝少皞，其神蓐收，其日庚辛。庚辛属金，金旺于秋，其色白，故秋曰白帝。北方乘坎而司冬，其帝颛顼，其神玄冥，其日壬癸。壬癸属水，水旺于冬，其色黑，故冬曰黑帝。中央属土，黄帝乘权，其日为戊己。戊己属土，土旺于四时，其色黄。
<strong>天时长短</strong>
每年小满后，累日而进，积三十日为夏至，而一阴生，天时渐短。小寒后累日而进，积三十日为冬至，而一阳生，日晷初长。《周礼》注：冬至日在牵牛，景长一丈二尺，夏至日在东井，景长五寸。
<strong>玉烛</strong>
《尔雅》： 四时和谓之玉烛。 谓言道光照也。
<strong>月分三浣</strong>
上旬曰上浣，中旬曰中浣，下旬曰下浣。浣沐浴也。古制：朝臣十日一给假，一月三给，为浣沐之期。
<strong>朝三暮四</strong>
《庄子》：狙公养狙，曰： 与若茅栗也，朝三暮四。 众狙皆怒。又曰： 朝四暮三。 众狙皆喜。
<strong>寒岁燠年</strong>
东周懦弱，政失之舒，故衰周无寒岁。嬴氏凶残，政失之急，故暴秦无燠年。
<strong>当惜分阴</strong>
《晋书》：陶侃曰： 大禹圣人，乃惜寸阴。至于凡人，当惜分阴，无使日月其除也。 <br/>
