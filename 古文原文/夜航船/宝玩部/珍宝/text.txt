<strong>十二时盘</strong>
唐内库有一盘，色正黄，围三尺，四周有物象。如辰时，草间皆戏龙，转已则为蛇，午则为马，号十二时盘。
<strong>游仙枕</strong>
龟兹国进一枕，色如玛瑙，枕之则十洲、三岛、四海、五湖，尽在梦中，帝名游仙枕。
<strong>火浣布</strong>
外国有火林山，山中有火光，兽大如鼠，尾长三、四寸，或赤或白。山可三百里，晦夜即见此山林，乃有此兽光照。外国人取其兽毛织布，衣服垢秽，以火烧之，垢落如浣，故谓之火浣布。
<strong>冰蚕丝</strong>
东海员峤山有冰蚕，长七寸，黑色，有麟角。以霜雪覆之，然后作茧。茧长尺一，其色五彩，织为文锦，入水不濡，入火不燎，暑月置座一，室清凉。唐尧之世，海人献之，尧以为黼黻。
<strong>耀光绫</strong>
越人于石帆山中，收野茧缫丝，夜梦神人告曰： 禹穴三千年一开，汝所得茧，即《江淹集》中壁鱼所化也，织丝为裳，必有奇文。 果符所梦。
<strong>各珠</strong>
龙珠在颔，蛟珠在皮，蛇珠在口，鱼珠在目，蚌珠在腹，鳖珠在足，龟珠在甲。
<strong>九曲珠</strong>
有得九曲珠，穿之不得其窍。孔子教以涂脂于线，使蚁通之。
<strong>木难</strong>
大径寸，出黄支金翅鸟，口结绿，所成碧色珠也，古绝夜光者即此。
<strong>火齐（音霁）</strong>
赤色珠也，一名玫瑰，盖珠品之下者也。
<strong>火珠</strong>
《孔帖》：南蛮有珠如卵，日中以艾着火上，辄火出，号火珠。
<strong>水珠</strong>
唐顺宗时，拘弘国贡水珠，色类铁，持入江海，可行洪水之上，后化为龙。
<strong>记事珠</strong>
张说为相，有人献一珠，绀色有光。事有遗忘，玩此珠，便觉心神开悟，名曰记事珠。
<strong>定风珠</strong>
蜘蛛腹中有珠，皎洁，持以入江海，遇大风，握珠在手，则风自定，故名 定风珠 。
<strong>鲛人泣珠</strong>
《博物志》：鲛人从水中出，曾寄寓人家，积日卖绡，临去，主人索器，泣而出珠。
<strong>宝贝</strong>
贝为海中介虫，大者名宝，交趾以南海中皆有。
<strong>红靺鞨</strong>
大如巨栗，赤烂若珠樱，视之若不可触，触之甚坚，不可破，佩之者为鬼神所护，入水不溺，入火不燃。<br/><br/>
<strong>青琅玕</strong>
生海底，云海人以网得之。初出时，红色，久而青黑，枝柯似珊瑚，而上有孔窍如虫蛀，击之有金石声。
<strong>金刚钻</strong>
形如鼠，粪色青黑，生西域百丈水底盘石上，土人没水觅得之，以之镌镂，无坚不破，唯以羚羊角击之即碎。
<strong>奇南香</strong>
一作迦南。其木最大，枝柯窍露，大蚁穴之。蚁食石蜜，归遗于中，木受蜜气，结而成香，红而坚者谓之生结，黑而软者谓之糖结。木性多而香味薄者，谓之虎斑结、金绿结。
<strong>猫儿眼</strong>
宝石也。其状色酷似猫眼，内光一线，如猫睛一般，可定时辰。
<strong>祖母绿</strong>
亦宝石。绿如鹦哥毛，其光四射，远近看之，则闪烁变幻，武将上阵，取以饰盔，使射者目眩，箭不能中。
<strong>刚卯</strong>
《王莽传》：刚卯，长三寸，广一寸四分。或用金玉，刻作两行书曰： 正月刚卯。 又曰： 疾日刚卯。 凡六十六字。以正月卯日作此佩之，以祓除不祥。
<strong>镔铁</strong>
西番有镔铁，面上作螺旋花，或芝麻雪花。凡造刀剑器皿，磨令光，用金丝矾泽之，其花益现，价过于银。
<strong>聚宝盆</strong>
明初沉万三有聚宝盆，凡金银珠宝纳其中，过夜皆满。太祖筑陵南门，下有龙潭，深不可测，以土石投之，决填不满；太祖取盆投之，下石即满，且诳龙以五更即还。今南门不打五更，至四更即天亮。
<strong>钱名</strong>
《通典》；自太昊以来，则有钱矣。太昊氏、高阳氏渭之金；有熊氏、高辛氏谓之货；陶唐氏谓之泉；商周谓之布；齐莒谓之刀，又曰教。与俗改币，与世易。夏后以元具。周人以紫石，后世或金钱、刀布。
<strong>朱提</strong>
县名。属犍为。出好银。即今四川嘉定州犍为县。
<strong>青蚨</strong>
《搜神记》：青蚨似蝉而稍大，母子不离，生于草间，如蚕，取其子，母即飞来。以母血涂钱八十一文，以子血涂钱八十一文，每市物，或先用母钱，或先用子钱，皆复飞归，循环无已。
<strong>阿堵物</strong>
晋王衍妻喜聚敛，衍疾其贪鄙，故口未尝言钱。妻欲试之，令婢以钱绕床，使不得行，衍早起见钱，谓婢曰： 举此阿堵物去！ 
<strong>鹅眼</strong>
《宋略》：泰始中通私铸，而钱大坏，一贯长三寸，谓之鹅眼钱。
<strong>明月夜光</strong>
《南越志》：海中有明月珠、水精珠。《魏略》：大秦国出夜光珠、真白珠。
<strong>剖腹藏珠</strong>
《唐史》：太宗曰：西域贾胡得美珠，剖腹而藏之，爱珠不爱其身也。
<strong>钱成蝶舞</strong>
《唐史》：穆宗时，禁中花开，群蝶飞集，上令举网张之，得数万；视之，乃库中金钱也。
