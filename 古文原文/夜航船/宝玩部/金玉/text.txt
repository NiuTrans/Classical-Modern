<strong>历代传宝</strong>
赤刀、大训、弘璧、琬琰，在西序，太玉、夷玉、天球、河图，在东序，八者皆历代传宝。
<strong>九鼎</strong>
九鼎者，昔夏方有德，远方图物贡金，九牧铸鼎象物，使民知神奸。故民入川泽山林，而魑魅魍魉莫能逢之。
<strong>四宝</strong>
周有砥砨，宋有结绿，梁有县黎，楚有和璞，此四宝者，天下名器。
<strong>六瑞</strong>
王执镇圭，公执桓圭，侯执信圭，伯执躬圭，子执谷璧，男执蒲璧。
<strong>环玦</strong>
聘人以圭，问士以璧，召人以瑗，绝人以玦，反绝以环。
<strong>琬琰</strong>
桀伐岷山，岷山献其二女曰琬，曰琰，桀爱之，琢其名于苕华之玉，苕是琬，华是琰。
<strong>鼎彝尊卣</strong>
不独饕餮示戒，凡虿鼎防刺也，同舟防溺也，奕车瓢防覆也。
<strong>照胆镜</strong>
秦始皇有方镜，照见心胆。凡女子有邪心者，照之，即胆张心动。
<strong>辟寒金</strong>
魏明帝朝，昆明国献一鸟，名潄金鸟，常吐金屑如粟，古人以金饰钗，谓之辟寒金。
<strong>火玉</strong>
《杜阳编》：武宗时，扶余国贡火玉，光照数十步，置室内，不必挟纩。
<strong>尺玉</strong>
《尹文子》：魏田父得玉径尺，邻人曰： 怪石也。 取置庑下，明旦视之，光照一室，大怖，反弃于野。邻人取献魏王，玉工曰： 此无价以当之。 王赐献玉者千金，食上大夫禄。
<strong>玉燕钗</strong>
《洞冥记》：汉武帝时，起招灵阁有二神女，各留一玉钗，帝以赐赵婕妤。至元凤中，宫人犹见此钗。谋欲碎之。明旦视匣中，惟见白燕升天，因名玉燕钗。
<strong>解肺热</strong>
《天宝遗事》：杨贵妃常犯热躁，明皇使令含玉咽津，以解肺热。
<strong>麟趾马蹄</strong>
汉武帝诏曰：往者太山见金，又有白麟神马之瑞，宜以黄金铸麟趾马蹄，以协瑞焉。
<strong>碧玉</strong>
有云碧、西碧二种，其色枯涩者曰云碧，产于云南；其色娇润，有虼蚤斑者曰西碧，产于西洋。
<strong>五币</strong>
珠、玉为上，黄、白为次，刀布为下。
<strong>瓜子金</strong>
宋太祖幸赵普第，时吴越王俶方遣使遗普书及海错十瓶，列庑下。上曰： 此海错必佳。 命启之，皆满贮瓜子金。普惶恐，顿首谢曰： 臣实不知。 上笑曰： 彼谓国家事，皆由汝书生耳。 
<strong>晁采</strong>
晁，古 朝 字；采，光彩也。言美玉每旦有白虹之气，光彩上腾，故曰晁采。
<strong>十二时镜</strong>
范文正公家古镜，背具十二时，如博棋子，每至此时，则博棋中，明如月，循环不休。
<strong>碔砆乱玉</strong>
碔砆，石之似玉也，其状每能乱玉。
<strong>燕石</strong>
宋人以燕石为玉，什袭而藏，识者笑之。
<strong>削玉为楮</strong>
《列子》：宋人以玉为楮叶，三年而成。
<strong>怀瑾握瑜</strong>
《楚辞》： 怀瑾握瑜兮，穷不知所示。 
<strong>钓璜</strong>
半璧曰璜。《尚书中侯》：文王至磻溪，见吕望钓得玉璜，刻曰： 姬受命，吕佐之。 
<strong>拋砖引玉</strong>
砖以自谓，玉以誉人，谓以此致彼。
<strong>匹夫怀璧</strong>
《左传》：虞公求虞叔之玉，叔弗献。后乃悔曰： 匹夫无罪，怀璧其罪。焉用此以贾祸乎？ 复献之。
<strong>璠瑜</strong>
《逸论语》：璠瑜，鲁之宝玉也。孔子曰：美哉璠玙，远而望之焕若也；近而视之瑟若也。一则理胜，一则孚胜。
