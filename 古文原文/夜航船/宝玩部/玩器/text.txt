<strong>柴窑</strong>
柴世宗时，所进御者，其色碧翠，赛过宝石，得其片屑，以为网圈，即为奇宝。
<strong>定窑</strong>
有白定、花定，制极质朴，其色呆白，毫无火气。
<strong>汝窑</strong>
宋以定州白瓷有芒不堪用，遂命于汝州造青色诸器，冠绝邓、耀二州。
<strong>哥窑</strong>
宋时处州章生一与弟章生二，皆作窑器。哥窑比弟窑色稍白，而断纹多，号白级碎，曰哥窑，为世所珍。
<strong>官窑</strong>
宋政和间，汴京置窑，章生二造青色，纯粹如玉，虽亚于汝，亦为世所珍。
<strong>钧州窑</strong>
器稍大，具诸色，光采太露，多为花缸、花盆。
<strong>内窑</strong>
宋郁成章为提举，于汴京修内司置窑，造模范，极精细，色莹澈，不下官窑。
<strong>青田核</strong>
《鸡跖集》；乌孙国有青田核，莫知其木与实，而核如瓠，可容五、六升，以之盛水，俄而成酒。刘章曾得二焉，集宾设之，一核才尽，一核又熟，可供二十客，名曰青田壶。
<strong>金银酒器</strong>
李适之有蓬莱盏、海山螺、瓠子卮、幔卷荷、金蕉叶、玉蟾儿，俱属鬼工。
<strong>金叵罗</strong>
李白诗： 葡萄酒，金叵罗，吴姬十五醉马驮。 
<strong>银凿落</strong>
韩公联句： 泽发解兜鍪，酡颜倾凿落。 白乐天诗： 金屑琵琶槽，银含凿落盏。 
<strong>婪尾杯</strong>
宋景诗云： 迎新送旧只如此，且尽灯前婪尾杯。 又乐天诗： 三杯蓝尾酒。 改 婪尾 为 蓝尾 耳。
<strong>高丽席</strong>
不甚阔大，长一丈有余，花纹极精，坚紧不坏。
<strong>韭叶簟</strong>
蕲州出美竹，制梅花笛、韭叶簟。白乐天诗： 笛愁春梦梅花里，簟冷秋生韭叶中。 
<strong>博山炉</strong>
《初学记》：丁谖作九层博山炉，镂以奇禽怪兽，自然能动。山谷诗： 博山香霭鹧鹕斑。 
<strong>偏提</strong>
元和间，酌酒壶谓之注子。后仇士良恶其名同 郑注 ，乃去其柄安系，名曰偏提。
<strong>三代铜</strong>
花觚入土千年，青绿彻骨，以细腰美人觚为第一，有全花、半花，花纹全者身段瘦小，价至数百。山陕出土者，为商彝、周鼎；河南出土者，为汉器，以其地有舄卤，铜质剥削，不甚贵，故铜器有河南、陕西之别。
<strong>灵壁石</strong>
米元章守涟水，地接灵壁，蓄石甚富，一一品目，入玩则终日不出。杨次公为廉访，规之曰： 朝廷以千里郡付公，那得终日弄石！ 米径前，于左袖中取一石，嵌空玲珑，峰峦洞穴皆具，色极青润，宛转翻落，以云杨曰： 此石何如？ 杨殊不顾，乃纳之袖。又出一石，叠峰层峦，奇巧又胜，又纳之袖。最后出一石，尽天画视镂之巧，顾杨曰： 如此那得不爱？ 杨忽曰： 非独公爱，我亦爱也！ 即就米手攫得之，径登车去。
<strong>无锡瓷壶</strong>
以龚春为上，时大彬次之，甚规格大略粗蠢，细泥精巧，皆是后人所溷。
<strong>成窑</strong>
大明成化年所制。有五彩鸡缸，淡青花诸器茶瓯酒杯，俱享重价。
<strong>宣窑</strong>
大明宣德年制。青花纯白，俱踞绝顶，有鸡皮纹可辨。醮坛茶杯，有值一两一只者，有酒字枣汤、姜汤等类者稍贱。
<strong>靖窑</strong>
大明嘉靖所制。青花白地，世无其比。
<strong>万历初窑</strong>
万历之官窑，以初年为上，虽退器无不精妙，民间珍之。
<strong>厂盒</strong>
古延厂，永乐年间所造，重枝叠叶，坚若珊瑚，稍带沉色。新厂宣德年间所造，雕镂极细，色若朱砂，鲜艳无比，有蒸饼式、甘蔗节二种，愈小愈妙，享价极重。
<strong>宣铜</strong>
宣德年间三殿火灾，金银铜熔作一块，堆垛如山。宣宗发内库所藏古窑器，对临其款，铸为香炉、花瓶之类，妙绝古今，传为世宝。
<strong>倭漆</strong>
漆器之妙，无过日本。宣德皇帝差杨瑄往日本教习数年，精其技艺。故宣德漆器比日本等精。
<strong>宣铁</strong>
宣德制铁琴、铁笛、铁箫，其声清，非竹木所及。
<strong>照世杯</strong>
洪武初，帖木儿遣使奉表，有 钦仰圣心，如照世杯 之语。或曰其国旧传有杯，光明洞彻，照之可知世事，故云。
<strong>嘉兴锡壶</strong>
所制精工，以黄元吉为上，归懋德次之。初年价钱极贵，后渐轻微。
<strong>螺钿器皿</strong>
嵌镶螺钿梳匣、印箱，以周柱为上，花色娇艳，与时花无异。其螺钿杯箸等皿，无不巧妙。
<strong>竹器</strong>
南京所制竹器，以濮仲谦为第一，其所雕琢，必以竹根错节盘结怪异者，方肯动手，时人得其一款物，甚珍重之。又有以斑竹为椅桌等物者，以姜姓第一，因有姜竹之称。
<strong>夹纱对象</strong>
赵士元制夹纱及夹纱帏屏，其所劂翎毛花卉，颜色鲜明，毛羽生动，妙不可言，扇扇是黄荃、吕纪得意名画。
