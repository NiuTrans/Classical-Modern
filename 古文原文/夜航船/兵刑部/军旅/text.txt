黄帝征蚩尤始战，颛顼诛共工始阵，风后始演奇图，力牧始创营垒。黄帝战涿鹿始征兵，禹征有苗始传令，纣御周师始戍守。
黄帝制记里鼓，始斥候，汉武帝建墩台，黄帝制演武场，周公制辕门。黄帝制车以翼军，制骑以供伺候。
吕望始制战舰。武王会孟津，命仓兕具舟楫。公输班为舟战钩拒。伍子胥治水战，制楼船滩船。智伯决汾水，始水战。
蚩尤始火攻。孙子制火人、火积、火辎、火库、火队五法。魏马钧制爆仗起火。隋炀帝以火药制杂戏，始施药铳炮。
黄帝始制炮，吕望制铳，范蠡制飞石用机。
黄帝制纛、制五彩牙幢。禹制斿，悬车上为别。周公备九旗。
伏羲制干、制戈。挥制弓。牟夷制矢。舜制弓袋、制箭筒。黄帝制弩。
黄帝始采首山铜铸刀斧；蚩尤始取昆吾山铁制剑、铠、矛、戟、陌刀。
蚩尤始制革为甲。禹制函甲。
黄帝始制枪，孔明扩其制。舜制匕首。
黄帝制云梯，古名钩援。牟夷制挨牌，古名傍排。
孙武制铁蒺藜，刘馥（三国时人）制悬苫，今为悬帘。岳飞制藤牌。
殷盘庚制烽燧告警。赵武灵王制刁斗传。魏制鸡翘报急，制露布、漆竿报捷。
<strong>五兵</strong>
矛、戟、戈、剑、弓谓之五兵。
<strong>专主旗鼓</strong>
吴起临战，左右进剑，起曰： 将专主旗鼓，临难决疑，挥兵指刃，此将事也。一剑之任，非将任也。 
<strong>授斧钺</strong>
国有难，君卜吉日，以授旗鼓。将入庙，趋至堂下，北面而立，主亲操斧钺，持斧头，授将军其柄，曰： 从此上至天者，将军制之。 复持斧头，授将军其柄，曰： 从此下至渊者，将军制之。 
<strong>投醪</strong>
秦穆公伐晋，及河，将军劳之，醪唯一杯。蹇叔曰： 一杯可以投河而酿也。 穆公乃以醪投河，三军皆取饮之。
<strong>吮疽</strong>
吴起为魏将攻中山。卒有患疽者，起为吮之。卒母闻而哭。人曰： 子，卒也，而将军自吮其疽，何哭为？ 答曰： 往年吴公吮其父，其父战不旋踵，遂死敌。今又吮其子，妾不知死所矣。 后起之楚，卒果见杀。
<strong>纶巾羽扇</strong>
诸葛武侯与司马懿治军渭滨，克日夜战。司马懿戎服莅事，使人视武侯独乘素车，纶巾羽扇，指挥三军，随其进止。司马懿叹曰： 诸葛君可谓名士矣！ 
<strong>金钩</strong>
阖闾既宝莫邪，复令国中作金钩，令曰： 能为善钩者赏千金。 有人贪赏，乃杀其二子，以血衅金，遂成二钩，献之，王曰： 钩有何异？ 曰： 臣之作钩，贪赏而杀二子，衅以成钩，是与众异。 遂向钩而呼二子之名，曰： 吴鸿、扈嵇，我在此！ 声未绝，而两钩俱飞，着父之胸。吴王大惊，乃赏之。遂服之不去身。
<strong>七制</strong>
兵法七制，一曰征、二曰攻、三曰侵、四曰伐、五曰阵、六曰战、七曰斗。
<strong>挟纩</strong>
楚子围萧，申公巫臣曰： 师人多寒。 王巡三军，拊而勉之，三军之士皆如挟纩。
<strong>呼庚癸</strong>
吴申叔仪乞粮于晋，公孙有山氏对曰： 粱则无矣，粗则有之。若登首山，以呼曰庚癸乎，则诺 。（庚，西方，主谷。癸，北方，主水。教以隐语也。）
<strong>盗马</strong>
秦穆公失右服马。见野人方食之，公笑曰： 食马肉不饮酒，恐伤。 遂遍饮而去。及一年，有韩原之战，晋人环穆公之车。野人率三百余人疾斗车下，遂大克晋。
<strong>剑名</strong>
剑口曰镡，剑鼻曰璏（音位），剑握曰铗，剑鞘曰室，剑衣曰韬，亦曰襓（音绕），剑把绳曰蒯缑（音勾）。
<strong>五名剑</strong>
越王勾践有宝剑五，一曰纯钩、二曰湛卢、三曰豪曹、四曰鱼肠、五曰巨阙。
<strong>斩蛇剑</strong>
汉高帝于南山得一铁剑，长三尺，铭曰 赤霄 ，大篆书，即斩蛇剑也。及贵，常服之。晋太康三年，武库火，中书监张华列兵防卫，见汉高斩蛇剑穿屋飞去，莫知所向。
<strong>佽飞</strong>
荆有佽飞者，得宝剑于江干。涉江，及至中流，两蛟夹舟。佽飞祛衣，拔剑刺蛟。杀之。荆王任以执圭。
<strong>干将莫邪</strong>
干将吴人，妻莫邪，为吴王阖闾铸剑，不成，干将曰： 神物之化，须人而成。 妻乃断发剪爪，投入炉中，金铁皆熔，遂成二剑，阳曰 干将 ，阴曰 莫邪 。
<strong>龙泉太阿</strong>
张华见斗牛间有紫气，在丰城分野，乃以雷焕为丰城令。至县，掘狱深二丈，开石函，得二剑，一名龙泉，一名太阿，焕留其一，一以进华，且曰： 灵异之物，终当化去。 华死，剑飞入襄城水中。后焕子为建安从事，经延津，剑忽于腰间跃入水，使人汆水求之，见双龙。龙蜿蜒，不敢近。
<strong>华阴土</strong>
雷焕丰城狱中得剑，取南昌西山黄白土拭之，光艳照耀，张华更以华阴赤土磨之，鲜光愈亮。
<strong>金仆姑</strong>
箭名。《左传》：鲁庄公以金仆姑射南宫长万。
<strong>石马流汗</strong>
安禄山乱，哥舒翰与贼将崔干佑战，见黄旗军数百来助战，忽不见。是日，昭陵内石马皆流汗。
<strong>露布</strong>
军中有露布，乃后魏每征伐战胜，欲天下闻知，书帛建于漆竿上，名为露布，以扬战功。
<strong>蒋庙泥兵</strong>
南京钟山，有汉秣陵尉蒋子文庙，盖因子文逐盗死此，孙权为立庙，封蒋侯。权避祖讳钟，改名蒋山。后孙权与敌人战，夜大雨，蒋侯助之，次日，见庙中泥兵皆湿。
<strong>箭塞水注</strong>
刘善射。水斛满，以箭射斛，拔箭水注，随射一箭宣之，人服其精巧。
<strong>檿弧萁服</strong>
檿，山桑也。木弓曰 弧 。服，乘箭具也。萁草似荻，细织之，而为服也。
<strong>娘子军</strong>
唐平阳公主，嫁柴绍。初，高祖起兵，与绍发家资招亡命。渡河，主引精兵万人与秦王会于渭北。绍与公主对置幕府，分定京师，号 娘子军 。
<strong>夫人城</strong>
晋朱序镇襄阳，时苻坚遣兵攻之。序母见城西北角当先坏，领白余婢并女丁，斜筑城二十余丈。贼攻西北角，果溃，众守新城，贼遂引退，号 夫人城 。
<strong>紫电青霜</strong>
《滕王阁序》： 紫电青霜，王将军之武库 。
<strong>榻侧鼾睡</strong>
宋太祖欲伐江南，徐铉入奏乞罢兵。太祖曰： 江南主有何罪，但卧榻之侧，岂容人鼾睡耶！ 
<strong>廉颇善饭</strong>
廉颇一饭斗米，肉十斤，披甲上马，以示可用。郭开谓赵王曰： 廉将军虽老，尚善饭，然与臣坐，顷之，三遗矢矣。 王以为老，遂不召。
<strong>杜彪</strong>
梁荆州刺史杜山从，膂力过人，便骋马，射不虚矢。所佩霞明朱弓，四石余力，每出挑战，魏军惮之，号为 杜彪 。
<strong>飞将</strong>
唐单雄信极勇，力事李密。人号为 飞将 。后周韩果破稽胡，稽胡惮果矫健，亦号 飞将 。
<strong>铁猛兽</strong>
后周蔡佑与齐战，着明光铠甲，所向无敌，齐人畏之，号 铁猛兽 。
<strong>熊虎将</strong>
周瑜尝谓孙权曰： 刘备有关张熊虎之将，有饮马长江之志。 又言羽、飞为万人敌。
<strong>细柳营</strong>
汉文帝时，匈奴大入边。上使周晋夫军细柳，以备胡。上自劳军，先驱至军门，曰： 天子至！ 都尉曰： 军中闻将军令，不闻天子诏。 上使使持节诏将军曰： 吾欲入劳军。 晋夫开壁门。天子按辔徐行。晋夫以军礼见。文帝曰： 嗟乎，此真将军矣！ 
<strong>飞将军</strong>
汉李广为北平太守，匈奴畏之，号曰 汉飞将军 ，避之数岁。
<strong>贯虱</strong>
《列子》：纪昌学射于飞卫，卫曰： 视大如小，视微如着，而后告我。 昌以牦尾垂虱于牖间，南面而望之。旬日之间，渐大；三年之后，大如车轮。乃以弧矢射之，贯虱之心。
<strong>来嚼铁</strong>
唐来瑱为颖川太守。贼攻城，来射皆应弦而仆。贼拜城请降，称为 来嚼铁 。
<strong>半段枪</strong>
唐哥舒翰为河西卫前将军，吐蕃大寇边，翰持半段枪当其锋，所向披靡。
<strong>黄驺少年</strong>
唐裴杲勇冠三军，与敌国战，乘黄驺当先，军中称 黄驺少年 。
<strong>白袍先锋</strong>
唐薛仁贵尝从太宗征伐，每出战，辄披白袍，所向无敌。太宗遥见，问白袍先锋是谁。特引见，赐马绢，喜得虎将。
<strong>大树将军</strong>
后汉冯异性谦退不伐，诸将于所止舍，辄并坐论功，异常独屏树下，人号 大树将军。 
<strong>霹雳闪电</strong>
唐长孙无忌父晟讨突厥，畏晟，闻其弓声，谓之 霹雳 ；见其走马，谓之 闪电 。晋王笑曰： 将军振怒，威行域外。 
<strong>辕门二龙</strong>
唐乌承玭，开元中，与族兄承恩皆为平虏先锋，号 辕门二龙 。
<strong>一韩一范</strong>
范文正公与韩魏公俱为西帅，边士谣曰： 军中有一韩，西贼闻之心胆寒；军中有一范，西贼闻之惊破胆。 元昊惧，遂称臣。
<strong>八遇八克</strong>
唐娄师德，武后时募猛士讨吐蕃，乃自奋，戴红抹额来应诏。后与虏战，八遇八克。
<strong>七纵七擒</strong>
孔明与孟获战，凡七纵七擒。后乃叹服曰： 公天威也，南人不敢复反矣！ 
<strong>钲止兵进</strong>
狄青与西贼战，密令军中，钲一声则止，再声则严阵而阳却，钲声止则大呼而突之。虏大骇愕，以是胜之。
<strong>以少击众</strong>
唐马磷武艺绝伦，以百骑破卒五千。李光弼曰： 吾未见以少击众，如马将军者！ 人号为 中兴锐将 。
<strong>朕之关张</strong>
宋狄青京师呼为 狄天使 ，上嘉其材勇，为泾原路兵马总管。上欲一见，诏令入朝。会寇逼平凉，乃令亟往，俾图像以进。上观其相曰： 朕之关张。 
<strong>立汉赤帜</strong>
韩信攻赵，令卒曰： 赵见我走，必空壁逐我，若等疾入，拔赵白帜，立汉赤帜。信佯走。赵果逐之，回壁见赤帜，大乱。汉兵夹击，遂克赵军。
<strong>下马作露布</strong>
《南史》：傅永拜安远将军，帝叹曰： 上马能杀贼，下马能作露布，惟傅修期能之耳！ 
<strong>三箭定天山</strong>
薛仁贵为行军副总管。九姓众十余万，令骁骑挑战，仁贵发三矢，辄杀三人，虏气慑，皆降。
<strong>三鼓夺昆仑</strong>
狄青宣抚广西。侬智高守昆仑关，青至宾州，值上元节，大张灯火，首夜宴乐彻晓。次夜复宴，二鼓时，青忽称疾如内，命孙元规主席。少服药乃出，数使人劝劳坐客，至晓未散。忽有驰报云： 是夜三鼓，狄将军已夺昆仑关矣。 
<strong>顺昌旗帜</strong>
宋刘琦与兀术战于柘皋，虏远望见，大惊曰： 此顺昌旗帜也。 即引兵而去。
<strong>每饭不忘巨鹿</strong>
汉文帝谓冯唐曰： 昔有为我言李齐之贤，战于巨鹿下。今吾每饭，意未尝不在巨鹿也。 
<strong>铸错</strong>
唐罗绍威以魏博牙兵骄甚，尽杀之，遂为梁朱温所制，乃谓亲吏曰： 聚六州四十三县铁，铸一个错不成！ 
<strong>得陇望蜀</strong>
司马懿言于曹操曰： 今克汉中，益州震动，进兵临之，势必瓦解。 操曰： 人苦不知足，得陇复望蜀。 
<strong>塞创复战</strong>
隋张定和，虏刺之中颈，定和以草塞创而战，神气自若，虏遂败走。
<strong>杜伏威</strong>
唐杜伏威与陈战，射中伏威额，怒曰： 不杀汝，箭不拔！ 驰入阵，获所射将，使拔箭，已，斩之。
<strong>首级</strong>
秦法斩敌一首拜爵一级，故曰 首级 。后人云： 割一首，必割其势，以为一级者非。 
<strong>梓树化牛</strong>
秦文公伐雍，南山梓树化为牛，以骑击之，不胜。或坠地，解髻披发，牛畏之，入水。秦因置髦头，骑使之先驱。
<strong>勒石燕然</strong>
燕然，山名，去塞三千里。窦宪大破单于，登燕然山，勒石纪功，颂汉功德。
<strong>九章</strong>
管子曰： 举日章则昼行，举月章则夜行，举龙章则水行，举虎章则林行，举鸟章则行阪，举蛇章则行泽，举鹊章则行船，兴狼章则行山，举&lt;巾臯&gt;章则载食而驾。 
<strong>啼哭郎君</strong>
都统制曲端勇悍非常，每与虏战，呼裨将头目，备告以二帝蒙尘，今在五国城中青衣把盏，凡为臣子者闻之痛心，思之切骨，遂放声大哭。将佐军士皆哭，奋身上马，勇气百倍，虏人望之辟易，称为 啼哭郎君 。
<strong>鸽笼分部</strong>
曲端军分五部，一笼贮五鸽，随点一部，则开笼纵一鸽往，则一部之兵顷刻立至，其速如神，见者气夺。
<strong>玉帐术</strong>
杜子美诗： 空留玉帐术，愁杀锦城人。 玉帐乃兵家厌胜之方位，主将于其方置军帐，则坚不可犯。其法：黄帝遁甲以月建，后三位取之，如正月建寅，则已为玉帐。
<strong>冠来没处畔</strong>
陈后主与齐云观，谣曰： 齐云观，寇来没处畔。 故今人避人谓之 畔 。
<strong>府兵</strong>
西魏始作府兵。隋唐始有番次，入为兵，出为农。周太祖始刺面见。唐末刘仁恭刺民为兵，给廪食，军丁佥补。
<strong>渠答</strong>
蒺藜也，以铁为之，匝营则撒之四外。
<strong>绕指柔</strong>
平望湖中掘得一剑，屈之则首尾相就，放手复直如故，锋铓犀利，可断金铁。识者曰： 此古之绕指柔也。 
