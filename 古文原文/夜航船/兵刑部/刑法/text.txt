郑铸《刑书》，晋作《执秩》，赵制《国律》，楚作《仆区》（区，音欧），皆法律之名也。仆，隐也；区，匿也；作为隐匿亡人之法。
<strong>历代狱名</strong>
夏狱曰夏台，商狱曰羑里，周狱曰囹圄，汉狱曰请室。
<strong>五听</strong>
《周礼》；少司寇以五声听讼狱，一曰辞听，二曰色听，三曰气听，四曰耳听，五曰目听。
<strong>三刺</strong>
听讼者以三刺，一刺曰讯群臣，二刺曰讯群吏，三刺曰讯万民。
<strong>古刑</strong>
墨、劓、剕、宫、大辟，其后加流、赎、鞭、朴为九刑。
<strong>古刑名</strong>
城旦、舂：城旦者，旦起行治城。舂者，舂米，四岁刑也。鬼薪、白粲：取薪给宗庙为鬼薪；坐择米使正白为白粲，三岁刑也。
<strong>五毒</strong>
械颈足曰桁扬，械颈曰荷校，械手足曰桎梏，锁系曰锒铛，鞭笞曰榜掠。考逼曰五毒俱备，言五刑皆用也。
<strong>三木</strong>
三木者谓杻械枷锁及手足也。
<strong>三宥</strong>
一宥曰不识，二宥曰过失，三宥曰遗忘。
<strong>三赦</strong>
一赦曰幼弱，二赦曰老耄，三赦曰愚蠢。
<strong>虞芮争田</strong>
周文王时，虞、芮之君争田不决，相与质成于文王。入其境，见其民耕者让畔，行者让路。二君相谓曰： 我等小人，不可以履君，子之庭。 乃让其所争之田为闲田。
<strong>除肉刑</strong>
汉太仓令淳于意，无子，有五女。罪当刑，骂曰： 生女不生男，缓急无可使！ 其幼女缇萦上书，言死者不可复生，刑者不可复赎。愿没入为官奴，以赎父罪。文帝怜之，并除肉刑。
<strong>后五刑</strong>
肉刑既除，后以笞、杖、徒、流、死为五刑。
<strong>髡钳</strong>
髡，削发也。钳，以铁束头也。钳釱，《陈咸传》谓私解脱。钳，钳在首，釱在足，皆以铁为之也。
<strong>胥靡</strong>
胥，相也；靡，随也；联系之，使相随而服役也。犹今之役囚徒，以铁索联缀之耳。
<strong>弃市</strong>
汉景帝改磔曰弃市，勿复磔。磔谓张其尸也，弃市，谓投之于市。
<strong>刑具</strong>
汉刑法志：大刑用甲兵，其次用斧钺，中刑用刀锯，其次用钻凿，薄刑用鞭朴。
<strong>锻炼</strong>
锻，锤也。锻炼犹言精熟也。深文之吏入人之罪，犹锻炼铜铁，使之成熟也。
<strong>钳网</strong>
李林甫为相，起大狱以诬陷异己者，宠任吉温、罗希奭为御史，锻炼人罪。时人谓之罗钳吉网。
<strong>罗织</strong>
武后任用来俊臣、周光二人，共撰《罗网经》数千言，教其徒罗织人罪，无有脱者。
<strong>蚕室</strong>
受腐刑者必下蚕室，盖蚕宜密室，以火温之。新受腐者最忌冒风，须入密室，乃得保全，因呼其室为蚕室。
<strong>庾死</strong>
汉宣帝诏曰： 系者苦饥寒庾死狱中，朕甚痛之。 
<strong>枭首</strong>
百劳名枭，以其食母不孝，故古人赐枭羹，悬其首于木，故刑人以首示众者曰枭首。
<strong>缿筩</strong>
赵广汉为颖川守，恨朋比为奸，乃许相讦或匿名相告者，置缿筩，令投书于其中。
<strong>铜匦</strong>
武后自李敬业反后，恐人图己，盛开告密之门。有鱼保家者，请铸铜为匦，其式一室四隅，上各有窍，可入不可出，武后善之。未几，其仇家投匦告保家曾为敬业造兵器，遂伏诛。
<strong>请君入瓮</strong>
武后金吾丘神绩以罪诛，有人告右丞周兴通谋，后命来俊臣鞫之。俊臣与兴方推事对食，问兴曰： 囚多不承，当为何法？ 兴曰： 此甚易耳！取大瓮，以炭四围炙之，令囚入其中，何事不承？ 俊臣索大瓮，如兴法，起谓兴曰： 有内状推君，请君入此瓮。 兴惶恐服罪。法当死，宥之，流岭南。
<strong>炮烙之刑</strong>
商纣暴虐，百姓怨望，诸侯有叛者，妲己以为罚轻，威不立。纣为铜柱，以膏涂之，加于炭火上，令有罪者行，辄堕炭中，以取妲己一笑，名曰 炮烙之刑 。
<strong>苍鹰</strong>
郅都行法严酷，不避权贵。列侯宗室见都，侧目而视，号曰 苍鹰 。
<strong>乳虎</strong>
宁成好气，为小吏，必凌其长吏；为人上，操下如束湿薪，滑贼任威。稍迁至济南都尉，其治如狼牧羊，民不堪命。后拜关都尉，凡郡国出入关者，号曰： 宁见乳虎，无值宁成之怒。 
<strong>鹰击毛挚</strong>
义纵为定襄太守，以鹰击毛挚为治，其所诛杀甚多，郡中人不寒而栗。
<strong>掘狱讯鼠</strong>
张汤儿时，父命守舍，鼠盗其肉，父怒，笞汤。汤掘窟得鼠及余肉，为具狱辞，磔之堂下。其父见之，视其文辞如老狱吏，大惊，遂使治狱，后为酷吏。
<strong>十恶不赦</strong>
一曰谋反（谓谋危社稷），二曰谋大逆（谓谋毁宗庙山陵及宫阙），三曰谋叛（谓谋叛本国，潜从他国），四曰谋恶逆（谓殴及谋杀祖父母，父母及夫），五曰不道（谓杀一家非死罪三人，及支解人，若采生造畜蛊毒厌魅），六曰大不敬（谓盗大祀神御之物及乘舆御物），七曰不孝（谓告言咒骂祖父母及夫之祖父母、父母在，别籍异财，若奉养有缺），八曰不睦（谓谋杀及卖缌麻以上亲，殴告夫及大功以上尊长、小功尊属），九曰不义（谓部民杀官长，军士杀所属指挥守把），十曰内乱（谓奸小功以上亲，父祖妾与和者）。
<strong>八议</strong>
一曰议亲（谓皇家袒免以上亲，及太皇、太后、皇太后缌麻以上亲，皇后小功以上亲，皇太子妃大功以上亲），二曰议故（谓皇家故旧之人素得侍见，特蒙恩待日久者），三曰议功（谓能斩将夺旗，摧锋万里，或率众来归，宁济一时，或开拓疆宇有大勋劳，铭功太常者），四曰议贤（谓大有德行之贤人君子，其言行可以为法则者），五曰议能（谓有大才业，能整军旅，治政事，为帝王之辅佐人伦之师范者），六曰议勤（谓有大将吏谨守官职，蚤夜奉公，或出使远方，经涉艰难，有大勤劳者之谓），七曰议贵（谓爵一品及文武职军官三品以上，散官二品以上者），八曰议宾（谓承先代之后为国宾者）。
<strong>例分八字</strong>
以：（以者，与真犯同。谓如监守贸易官物，无异真盗，故以枉法论，以盗论，并除名、刺字，罪至斩绞并全科。）准：（准者，与真犯有间矣。谓如准枉法论，准盗论，但准其罪，不在除名、刺字之例，罪止杖一百，流三千里。）皆：（皆者，不分首从，一等科罪。谓如监临主守职役同情盗，所监守官物并赃满数皆斩之类。）各：（各者，彼此同科此罪。谓如诸色人匠拨赴内府工作，若不亲自应役，雇人冒名私自代替，及替之人，各杖一百之类。）其：（其者，变于先意。谓如论人议罪犯先奏请议。其犯十恶，不用此律之类。）及：（及者，事情连后。谓如彼此俱罪之赃及应禁之物，则没官之类。）即：（即者，意尽而复明。谓如犯罪事发在逃者，众证既明白，即同狱成之类。）若：（若者，文虽殊而会上意。谓如犯罪未老疾，事发以老疾论。若在徒年限内，老疾者亦如之之类。）
<strong>顾山钱</strong>
女子犯罪并放归家，但令一月出钱三百，顾人于山伐木，谓之顾山钱。
<strong>平反</strong>
隽不疑尹京兆。每行县录囚还，母辄问： 有所平反（音幡），活几人耶？ 平，谓平其不平也；反，言反罪人辞，使从轻也。
<strong>录囚</strong>
北人言以录为虑。今言录囚，误以为虑囚者，非是。
<strong>颂系</strong>
景帝着令年八十以上，十岁以下，及孕者未乳，盲师，侏儒，当鞫问者，皆颂系之。 颂 读曰 容 ，宽容之，不侄梏也。
<strong>爰书</strong>
爰，换也，以文书代换其口辞也。
<strong>末减</strong>
罪从轻也。末，薄也；减，轻也。
<strong>狱吏之贵</strong>
周勃下狱，狱吏侵辱之。勃后出，曰： 吾常将百万兵，然安知狱吏之贵也！ 
<strong>死灰复然</strong>
韩安国坐法抵罪，狱吏田甲辱之。安国曰： 死灰独不复然乎？ 甲曰： 然即溺之。 
<strong>六月飞霜</strong>
邹衍事燕惠王尽忠，左右谮之，王系之狱。衍仰天而叹，六月天为之降霜。
<strong>太子断狱</strong>
汉景帝时，防年因继母杀其父，遂杀继母。廷尉以大逆谳，帝疑之。武帝年十二为太子，侍侧，对曰： 继母如母，缘父之故，今继母杀其父，下手之时，母道绝矣！是父仇也，不宜以大逆论。 
<strong>钱可通神</strong>
张延赏欲理一冤狱，案上有一帖云： 奉钱三万，乞不问其狱。 公恚，悉收左右讯之。明日，于盥洗处得一帖云： 奉钱五万。 又于寝门所得一帖云： 奉钱十万。 公叹曰： 钱至十万，可通神矣！吾以惧祸也。 乃不问。
<strong>祭皋陶</strong>
范滂坐党锢，系黄门北寺狱。吏谓曰： 凡坐系皆祭皋陶。 滂曰： 皋陶贤者，知滂无罪，将理之于帝；有罪，祭之何益！ 
<strong>刮肠涤胃</strong>
齐高帝有故吏竺景秀，以过系作坊，常云： 若许某自新，必吞刀刮肠，饮灰涤胃。 帝善其言，乃释之。
<strong>青衣报赦</strong>
苻坚屏人作赦文，有大蝇入室，声甚厉，驱之复来。俄而，人皆知有赦，诘所从来，云有青衣童子呼市中，乃蝇也。
<strong>于门高大</strong>
前汉于公，门闾坏，父老治之。公令高大门闾，可容驷马，且言： 我治狱多阴德，子孙必有兴者。 后子定国为丞相。
<strong>论囚渭赤</strong>
秦商君性极惨刻，尝论囚渭水之上，其水尽赤。
<strong>肉鼓吹</strong>
伪蜀李匡远性苛急，一日不断刑，则惨然不乐，尝闻锤挞声，曰： 此一部肉鼓吹也。 
<strong>无冤民</strong>
张释之、于定国为廷尉，克尽其职，朝廷称之曰： 张释之为廷尉，天下无冤民；于定国为廷尉，民自以为不冤。 
<strong>疏狱天晴</strong>
宋淳熙二年，天久雨，上御笔批问，欲行下诸路疏遣狱囚。是日天霁，上大悦。
<strong>上蔡犬</strong>
秦李斯为赵高所谮，二世收之。父子临刑，叹曰： 吾欲牵黄犬出上蔡东门逐狡兔，其可得乎！ 遂夷其三族。
<strong>华亭鹤</strong>
陆机仕晋，为孟玫谮于成都王颖，王即使人收机，机叹曰： 华亭鹤唳可得闻乎？ 遂遇害。
<strong>走狗烹</strong>
韩信为吕后所诛，叹曰： 高鸟尽，良弓藏；狡兔死，走狗烹。敌国破，谋臣亡。 
<strong>支解人</strong>
齐景公时，民有得罪者，公怒缚至殿下，召左右支解之。晏子左手持头，右手持刀而问曰： 古明王支解人，从何支解起？ 景公离席曰： 纵之。 
<strong>屦贱踊贵</strong>
齐景公烦刑。有鬻踊者（踊，刖足所用），公问晏子曰： 子之居近市，知孰贵贱？ 对曰： 踊贵履贱。 公悟，为之省刑。
<strong>同文馆狱</strong>
章惇起同文馆狱，欲杀刘挚及梁焘、王岩叟等。后为元佑党碑，皆始于此。
<strong>金鸡集树</strong>
《唐书》：中书令供赦日，值金鸡于仗南，竿长七尺，鸡高四尺，黄金饰首，衔幅七尺，盛以绛幡，将作供焉。武后封嵩山，大赦，坛南有树，置鸡其杪，号金鸡树。
<strong>天鸡星动</strong>
古称金鸡放赦，至今诏书于五凤楼，以金鸡衔下之。三国异典，司马膺之曰： 案海中有占，天鸡星动皆有赦。故主王以金鸡建赦。 
<strong>雀角鼠牙</strong>
《诗经》： 谁谓雀无角，何以穿我屋？谁谓女无家，何以速我狱？谁谓鼠无牙，何以穿我墉？谁谓女无家，何以速我讼！ 
<strong>吹毛求疵</strong>
汉武帝时，天下多冤晁错之策，务摧抑诸侯王，数奏其过恶。吹毛求疵，笞服其臣，使证其君。
<strong>犴狴</strong>
狱也。犴，胡地犬也。野犬所以守，故谓狱为犴狴。造狱用肺嘉之石，故狱又名肺嘉。（《周礼》：以肺石达穷民。肺石，赤石也，使之赤心，不妄告，以嘉石平罢民。嘉，文石也，使之思其文理以折狱。）
<strong>子代父死</strong>
梁吉翂父为原乡令，为奸吏所诬，罪当死。翂年十五，挝登闻鼓，乞代父命。武帝疑人教之，廷尉盛陈刑具，不变，乃宥父罪。
<strong>发奸摘伏</strong>
摘，挑也，言为奸而隐匿者，必摘发之。
<strong>请谳</strong>
谳，议也，谓罪可疑者谳于廷尉。
<strong>刑狱爰始</strong>
黄帝始制刑辟，制流、笞、杖、斩。蚩尤制劓、刵黥、椓。纣制烹、醢、轘、剐。周公制绞。黄帝斩蚩尤始枭首。秦文公始族诛。公孙鞅始连坐。禹制城旦、舂。周公制徒。唐太宗始加役、流。周太祖始加刺配。
<strong>赎刑</strong>
舜始制赎止鞭朴。周穆王始制五刑之疑各得赎。汉宣帝始制女徒雇役。宋太祖始制折杖。
<strong>三法司</strong>
隋文帝始死罪三奏行刑。唐始大狱诏刑部尚书、都御史、大理寺正卿三司鞫问。
<strong>越诉</strong>
隋文帝令伸理由下达上，始禁越诉。
皋陶始制狱。汉诏以周囹圄为狱。北齐制狱囚于治。
皋陶始制律。萧何制九章律，张仓复定。
