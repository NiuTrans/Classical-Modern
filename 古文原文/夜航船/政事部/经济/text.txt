<strong>平米价</strong>
赵清献公，熙宁中知越州。两浙旱蝗，米价涌贵，饥死者相望。诸州皆榜衢路，立告赏，禁人增米价。公独榜通衢，令有米者增价粜之，于是米商辏集，米价顿贱。
<strong>禁闭籴</strong>
抚州饥，黄震奉命往救荒，但期会富民耆老以某日至。至则大书 闭籴者籍，强籴者斩 八字揭于市，米价遂平。
<strong>但笑佳禾</strong>
张全义见田畴美者，辄下马，与僚佐共观之。召田主，劳以酒食，有蚕麦善收者，或亲至其家，呼出老幼，赐以茶彩衣物。民间言张公不喜声伎，独见佳麦良蚕乃笑耳。由是民竞耕蚕，遂成富庶。
<strong>击鼓剿贼</strong>
魏李崇，为兖州刺史。兖旧多劫盗，崇令村置一楼，楼悬鼓，盗发之处，乱击之。旁村始闻者，以一击为节，次二，次三。俄顷之间，声闻百里，皆发人守险，由是贼无不获。
<strong>断绝扳累</strong>
薛简肃公帅蜀，一日置酒大东门外。中有戍卒作乱，既而就擒，都监走白诸公，命只于擒获处斩决。民间以为神断，不然，妄相扳引，受累必多矣。
<strong>擢用枢密</strong>
都指挥使张旻被旨选兵，下令太峻，兵惧，谋为变。上召二府议之。王旦曰： 若罪旻，则自今帅臣何以御众？急捕谋者，则震惊都邑。陛下数欲任旻枢密，今若擢用，使解兵柄，反侧者自安矣。 上曰： 王旦善处大事，真宰相也。 
<strong>分封大国</strong>
汉患诸侯强，主父偃谋令诸侯以私恩，自裂地封其子弟，而汉为定其封号。汉有厚恩，而诸侯自分析弱小云。
<strong>征卤封禅</strong>
张说以大驾东巡，恐突厥乘间入寇，议加兵备边。召兵部郎中裴光庭谋之。光庭曰： 四夷之中，突厥最大，比屡求和亲，而朝廷勿许。今遣一使，征其大臣从封泰山，彼必欣然承命。突厥来，则戎狄君长无不皆来，可以偃旗息鼓，高枕而卧矣。 说曰： 善，吾所不及。 即奏行之。
<strong>预给岁币</strong>
契丹奏请岁给外别假钱币。真宗以示王旦。公曰：夷狄贪婪，渐不可长。可于岁给三十万内各借二万，仍谕次年额内除之。契丹得之，大惭。次年，复下有司： 契丹所借金帛六万，事微末，依常数与之，以后永不为例。 
<strong>责具领状</strong>
王阳明既擒宸濠，囚于浙省。时武庙南幸，驻跸留都。中官诱令阳明释濠还江西，俟圣驾亲往擒获，差中贵至浙省谕旨。阳明责中贵具领状，中贵惧，事遂寝。
<strong>竞渡救荒</strong>
皇佑二年，吴中大饥。范仲淹领浙西，发粟及募民存饷，为术甚备。吴人喜竞渡，好为佛事。淹乃纵民竞渡，太守日出宴于湖上，自春至夏，居民空巷出游。又召诸佛寺主僧谕之曰： 饥岁工价至贱，可以大兴土木之役。 于是诸寺工作并兴。又新仓厫吏舍，日役千夫。两浙大饥，唯杭宴然。
<strong>比折除过</strong>
韩琦知郓州，京中素多盗，捕法以百日为限，限中不获，抵罪。琦请获他盗者听，比折除过，故盗多获。
<strong>中官毁券</strong>
梅国桢知固安，有中官操豚蹄为飨，请征债于民。国桢曰： 今日为君了此。 急牒民至，趋令鬻妻偿贵人债，伪遣人持金买其妻，追与偕入，民夫妇不知也。桢大声语民曰： 非尔父母官立刻拆尔夫妻，奈贵人债，义不容缓；但从此分离；终身不复见矣！容尔尽言诀别。 阳为堕泪。民夫妇哀恸难离。中官为之酸楚，竟毁券而去。
<strong>宣敕毙奸</strong>
况钟知苏州，初视事，阳为木讷，胥有弊蠹，辄默识之。通判赵忱，肆慢侮钟，亦不之校。既期月，一旦，宣敕召府中胥悉前，大声言： 某日某事窃贿若干，然乎？某日，某如之！ 群胥骇服，不敢辩。立掷杀六人，肆诸市。复出属官贪者五人，庸懦者十余人。由是吏民震悚，革心奉命。民称之曰况青天。
<strong>积弊顿革</strong>
刘大夏为户部侍郎，理北边粮草。尚书周经谓曰： 仓场告乏，粮草半属京中贵人子弟经营。公素不与此辈合，此行恐不免刚以取祸。 大夏曰： 处天下事以理不以势，定天下事在近不在远，俟至彼图之。 既至，召边上父老日夕讲究，遂得其要领。一日，揭榜通衢曰： 某仓缺几千石，每石给官价若干，封圻内外官民客商之家，但愿告报者，粮自十石以上，草自百束以上，俱准告，虽中贵子弟，不禁也。 不两月，公有余积，民有余财。盖往时来告者，粮必限以千百石，草必限以十万束方准，以至中贵子弟为市包买，以图利息。自大夏此法立，有粮草之家皆自往告报，不必中贵包买足数，然后整告也。几十年积弊，一朝顿革。
<strong>筑墙屋外</strong>
许逵为乐陵令，时流寇势炽，逵预筑墙城浚隍，使民各筑墙屋外，高过其檐，仍开墙窦如圭，仅可容人。家令二壮者执刀俟于窦内，其余人各入队伍，设伏巷中，洞开城门。贼至，旗举伏发，贼火无所施，兵无所加，尽擒斩之。自是贼不敢近乐陵境。
<strong>承命草制</strong>
梁储在内阁时，秦王疏请陕之边地，益其封疆。朱宁、江彬等受其贿，助之请，上许之。兵部及科道执奏不听，大学士杨廷和当草制，引疾不出。上震怒，内臣至阁督促储曰： 如皆引疾，孰与事君？ 遂承命草上制曰： 昔太祖皇帝着令曰： 此土不畀藩封，非吝也！念此土广且饶，藩封得之，多蓄士马，饶富而骄，奸人诱为不轨，不利宗让。 今王请祈恳笃，朕念亲亲，畀地不吝。务得地宜益谨，毋收聚奸人，毋多养士马，毋听奸人劝为不轨，震及边方，危我社稷，是时虽欲保全亲亲，不可得已。王慎之，毋忽！ 上览制，骇曰： 若是，其可虞，其弗与！ 事遂寝。
<strong>平定二乱</strong>
张佳胤因浙兵减粮，辱巡抚为乱，受命视师两浙。将抵杭，复闻市民因受役不均，聚众焚劫乡绅，有亡赖丁仕卿者为首倡。佳胤促驾曰： 速驱之，尚可离而二也。 到台，召营兵为乱者抚之曰： 汝曹终岁有守卫功，前抚减粮诚误。今市井亡赖亦为乱，彼无他劳，不可以汝曹为例，可为我捕之，功成不独论赎，且有赏也。 众踊跃听命，遂薄乱民，败之，擒捕丁仕卿等，立会诸司讯之，得其挟刃而要金帛者五十余人，皆枭之，余悉放归。于是诸亡赖皆帖然解散。佳胤乃复营兵饷，密廉其倡乱者名，因捕数人曰： 汝为乱首，吾故欲贷汝，天子三尺不贷汝！ 遂斩之，因驰使遍赦七营，曰： 乱者已服辜。今以尔有功天子，不欲尽诛。汝当尽力报国！ 不五日，二乱平定。
<strong>转赐将士</strong>
李正己为平卢节度使，畏德宗威名，表献钱三十万缗，上欲受之，恐见欺，却之则无辞。崔佑甫请遣使慰劳淄、青将士，因以正己斫献钱赐之，使将士人人感上恩；又诸道闻之，知朝廷不重货财。上悦从之，正己大惭服。
<strong>一军皆甲</strong>
段秀实为邠州都虞候。行营节度郭晞纵士卒为暴，秀实列卒取十七人，断首注槊上，植市门外，一军皆甲。秀实诣军门，曰： 杀一老卒，何甲也？吾戴吾头来矣。 因让晞，晞谢过。邠州由是无祸。
<strong>各自言姓名</strong>
大将田希鉴附朱泚，泚败。李晟以节度使巡泾州，希鉴郊迎，晟与之并辔而入，道旧甚欢也，希鉴不复疑。晟于伏甲而宴，宴毕，引诸将下堂曰： 我与汝曹久别，可各自言姓名。 于是得为乱者三十余人，数其罪，杀之。顾希鉴曰： 田郎不得无过。 并立斩。
<strong>为三难</strong>
鲜于侁，字子骏。方新法行，诸路骚动。侁奉使九载，独公心处之。苏轼称上不害法、中不伤民、下不废亲为 三难 。司马光当国，除京东转运，曰： 子骏，福星也。 
<strong>平原自无</strong>
史弼为平原相时，举钩党，惟平原独无。诏书前后迫切，从事坐传舍责曰： 青州六郡，其五有党，平原何治而得独无？ 弼曰： 先王疆理天下，画界分境，水土异齐，风俗不同。五郡自有，平原自无，胡可相比？若承望上司，诬陷良善，则平原之人，户可为党，相有死而已，所不能也！ 
