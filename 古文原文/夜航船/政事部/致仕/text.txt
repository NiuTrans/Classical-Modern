<strong>遗爱</strong>
蜘蛛隐
龚舍仕楚，见飞虫触蜘蛛网而死，叹曰： 仕宦亦人之罗网也。 遂挂冠而去。时号为 蜘蛛隐 。
<strong>从赤松子游</strong>
张良辞高祖曰： 臣以三寸舌为帝者师，封万户侯，此布衣之极，于愿足矣。愿弃人间事，从赤松子游。 
<strong>鸱夷子皮</strong>
范蠡灭吴，以大名之下难以久居，且勾践可与同患难，不可以同安乐，遂乘轻舟泛湖而去，自号鸱夷子皮。
<strong>东门挂冠</strong>
汉逢萌见王莽杀其子，告友人曰： 三纲绝矣！不去，祸将及。 遂挂冠东门而去。
<strong>思莼鲈</strong>
晋张翰，齐王冏辟为大司马功曹。翰见秋风起，思吴江莼羹鲈脍，叹曰： 人生贵适意，安能羁官数千里！ 遂命驾而归。
<strong>二疏归老</strong>
汉疏广为太傅，兄子受为少傅。广谓受曰： 吾闻知足不辱，知止不殆，岂若告老，以归骸骨。 即日辞官，上许之。故人设饯东门，观者皆曰： 贤者二大夫！ 
<strong>幞被而出</strong>
晋魏舒为尚书郎。时欲沙汰郎官，非其才者罢之。舒曰： 我即其人也。 幞被而出。同僚素无清问者咸有愧色。
<strong>弃荏席霉</strong>
晋文公弃荏席，霉黑。舅犯辞归，言文公弃其卧席之霉黑。舅犯以其弃旧恋新，故辞归。
<strong>乞骸骨</strong>
汉宣帝朝，丞相韦贤以老病乞骸骨，赐黄金百斤，安车驷马，罢就第。丞相政仕自贤始。
<strong>甘棠</strong>
《诗经》： 蔽芾甘棠，勿剪勿伐，召伯所茇。 召伯巡行南阳，听政于甘棠。后人思其恩泽，故戒勿剪伐。
<strong>生祠</strong>
汉于公决狱，平民立祠生祀之。生祀始此。
<strong>脱靴</strong>
唐崔戎自刺史迁官，民拥留抱持，取其靴。今之脱靴始此。
<strong>桐乡</strong>
前汉朱邑为桐乡令，病且死，属其子曰： 我故后，吏民必葬我于桐乡。后世子孙奉我，或不如桐乡百姓。 
<strong>野哭</strong>
子产相郑。及卒，国人哭于巷，农夫哭于野，商人罢市而哀，流涕三月，不闻琴瑟之声。
<strong>堕泪碑</strong>
晋羊祜以清德闻。及死，南州为之罢市，巷哭者声相接，葬于岘山。百姓望其碑者。辄流泪，谓之堕泪碑。
<strong>童不歌谣</strong>
秦五大夫百里奚卒，秦人巷哭，童子不歌谣，舂者不相杵。
<strong>下马陵</strong>
董仲舒墓在长安，人思其德，过者下马，人谓之下马陵。后世误称虾蟆陵。
<strong>扳辕卧辙</strong>
汉侯霸为临淮太守，被召，百姓扳辕卧辙，愿留期年，奔送百里。
<strong>截镫留鞭</strong>
唐姚崇受代日，民吏泣拥马首，截镫留鞭，止其不去。
<strong>众庶从居</strong>
魏德梁迁贵乡长，为政清静，不严而肃。转馆陶长，既至，老幼如见父母。二县父老争请留之，郡不能决。会使者至，乃断从贵乡。馆陶众庶从而居者数百家。
<strong>与侯同久</strong>
柳不华武冈路总管，守境卫民几二十年，民歌之曰： 前有公绰，武冈父母。今之郡侯，无乃其后。足我衣食，安我田亩。我子我孙，与侯同久。 
<strong>不犯遗钱</strong>
郑棨庐州刺史。黄巢掠淮南，棨移檄请无犯州境，巢为敛兵，州独完。秩满去，遗钱千缗，藏州库。后他盗至，曰： 郑使君钱。 不敢犯。
<strong>天赐策</strong>
何比干，字少卿，汝阴人，汉武帝朝廷尉。时张汤持法严，而比干务平恕，所全活者数千人，淮南号曰 何公 。忽有老妪造门曰： 先世有阴德及公之身，又治狱多平反。今天赐策，以广公后。 因出怀中策九百九十枚，曰： 子孙佩印符者如此算。 
<strong>再任</strong>
陶侃再为荆州，黄霸再为颖州，郭伋再为并州，陈蕃再为乐安，寇恂再为河南，耿纯再为东郡。
