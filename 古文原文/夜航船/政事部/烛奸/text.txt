<strong>责具原状</strong>
李靖为岐州刺史，或告其谋反，高宗命一御史案之。御史知其诬罔，请与告事者偕行数驿，诈称失原状，惊惧异常，鞭挞行典，乃祈求告事者别疏一状，比验与原不同，即日还以闻，高祖大惊，告事者伏诛。
<strong>验火烧尸</strong>
张举，为句章令。有妻杀其夫，因放火烧舍，诈称夫死于火，其弟讼之。举乃取猪二口，一杀一活，积薪焚之，察死者口中无灰，活者口中有灰。因验夫口，果无灰，以此鞫之，妻乃服罪。
<strong>市布得盗</strong>
周新按察浙江，将到时，道上蝇蚋近马首而聚，使人尾之，得一暴尸，惟小木布记在，取之。及至任，令人市布，屡嫌不佳，别市之，得印志者，鞫之，布主即劫布商贼也。
<strong>旋风吹叶</strong>
周新坐堂问事，忽旋风吹异叶至前，左右言城中无此木，独一古寺有之，去城差远。新曰： 此必寺僧杀人埋其下也，冤魂告我矣！ 发之，得妇尸，僧即款服。
<strong>帷钟辨盗</strong>
陈述古令浦城。有失物，莫知为盗者，乃绐曰： 某所有钟能辨盗，盗摸则钟自鸣。 阴使人以煤涂而帷之。令囚入摸帷，一囚手无煤，讯之果服。
<strong>折芦辨盗</strong>
刘宰为泰兴令。民有亡金钗者，唯二仆妇在，讯之，莫肯承。宰命各持芦去，曰： 不盗者，明日芦自若；果盗，明旦则芦长二寸。 明旦视之，则一自若，一去芦二寸矣。讦之，盗遂服。
<strong>遣妇缚奸</strong>
陆云为浚义令，有杀人不得其主者。云囚其妻十许日，密令人尾其后，属曰： 其去不远十里，当有男子候之与语，便缚至。 既而果然。问之，乃与妇私通，共杀其夫，闻出狱探消息，惮近县，故远相候耳。一县称为神明。
<strong>捕僧释冤</strong>
元绛摄上元令。有甲与乙被酒相殴，甲归卧，夜为盗断足，妻执乙诣县，而甲已死。绛遗其妻曰： 归治而夫丧，乙已服矣。 阴使迹其后，见一僧迎之私语。即捕僧，乃乘机与其妻共杀甲者。
<strong>井中死人</strong>
张升知润州，有报井中死人者，一妇人往视曰： 吾夫也。 升令其亲邻验之，井深莫可辨。升曰： 众不能辨，妇人何遂知其为夫？ 即付所司鞫之，果其妇与奸夫所谋者。
<strong>食用左手</strong>
王维熙盐城尉，有群饮而毙者，俱不伏罪。脱其械而与饮食，问一人曰： 汝用左手，而死者伤右，尚何拒？ 囚无辩，而拟抵。
<strong>盗首私宰</strong>
叶宾知南安，有盗截牛舌，其主以闻。宾阳叱去，阴令屠之。即有首私宰耕牛者，宾曰： 截牛舌者汝也。 果服。
<strong>留刀获盗</strong>
刘崇龟为广州刺史。有少年泊舟江滨，见一妙姬倚闾，殊不避，少年挑之，曰： 黄昏到宅。 是夕，果启扉待之。少年未至，一次入扉，姬不知，即身就之。盗疑见执，遂刺姬死，遗刀而逃。少年后至，践其血，仆地，扪之，见死者，急出。明日，其家随血迹至江岸，岸上人云： 夜有某客船去矣。 捕者追获，具实吐之，观其刀乃屠家物。崇龟下令曰： 某日演武，大飨士，集合境庖丁。 既集，复曰： 已晚。留刀于厨。 阴以杀人刀换下。比明，各来请刀，独一屠不认。因诘之，曰： 此非某刀，乃某人刀耳。 命擒之，则已窜矣。崇龟以合死之囚代少年，侵夜毙于市。窜者知囚已毙，不一二夕归家，遂就擒服罪。
<strong>命取佛首</strong>
程颢为主簿，僧寺有石佛，岁传佛首放光，士民竞往。颢戒曰： 俟后现，当取其首。 就观之，光遂止。
<strong>识猴为盗</strong>
杨绘知兴元。有盗库缣者，绘迹踪之，不类人所出入。乃呼戏沐猴者，一讯而服。
<strong>闻哭知奸</strong>
国侨，字子产，尝晨出，闻妇人哭，使吏执而讯之，则手绞其夫者也。吏问故，子产曰： 凡人于所亲爱也，始病而忧，临危而惧，已死而哀。今哭夫已死，不哀而惧，是以知其有奸也。 
<strong>河伯娶妇</strong>
西门豹为邺令，俗故信巫，岁月河伯娶妇以攫利，选室女以投于河，豹及期往，视其女曰： 丑！烦大巫先报河伯，如其不欲，还当另选美者。 呼吏投巫于河。少顷，曰： 何久不复我？ 又投一人往速。群奸惊惧，乞命。从此弊绝。
<strong>哭夫不哀</strong>
严遵为扬州行部，闻道旁女子哭，而声不哀，问之，云： 夫遭火死。 遵使舆尸到，令人守之，曰： 当有物往。 更日，有蝇聚头所。遵令披视，铁锥贯顶，乃以淫杀其夫者。
<strong>命七给子</strong>
张咏知杭州。有子与婿讼家产者，婿言：舅终，子才三岁，遗书令异日三分付子，婿得其七。咏曰： 汝妇翁，智人也，以七与子，子死矣。 命三给婿，七给子。
<strong>怒逮妇人</strong>
王克敬为两浙运使，有逮犯私盐者，以一少妇至，克敬怒曰： 岂有逮妇人于百里外，与吏卒杂处者，污教甚矣！ 自后不许。着为令。
<strong>断丝及鸡</strong>
傅琰山阴令，有卖针、卖糖老妪，争团丝诉琰，琰令挂丝于柱，鞭之，微视有铁屑，乃罚卖糖者。又二野父争鸡，问何以饲鸡，一云豆，一云粟。破鸡得粟，罪言豆者。民称傅圣。
<strong>老翁儿无影</strong>
丙吉知陈留，富翁九十无男，娶邻女，一宿而死，后产一男，其女曰： 吾父娶，一宿身亡，此子非吾父之子。 争财久而不决。丙吉云： 尝闻老翁儿无影，不耐寒。 其时秋暮，取同岁儿解衣试之，老翁儿独呼寒，日中果无影，遂直其事。
<strong>断鬼石</strong>
石璞，江西副使。时有民娶妇三日，婿与妇往拜岳家。婿先妇，妇后，失之，遍索不获。妇翁讼婿杀女，婿不胜榜掠，自诬服。璞犹疑杀人而弃尸，必深怨者为之。彼新婚燕好，胡乃尔尔。夜斋沐焚香，祝曰： 此狱关纲常，万一妇与人私，而夫枉死，且受污名，于理安乎？神其以梦示我！ 果梦神授一 麦 字。璞曰： 此两人夹一人也，狱有归矣！ 比明，令械囚待时行刑。囚未出，璞见一童子窥门内，乃令人牵入，曰： 尔羽客，胡为至此，得非尔师令侦某囚事耶？ 童子大惊，吐实，乃二道士素与妇通，见匿之麦丛中。人因号曰断鬼石。
<strong>视首皮肉</strong>
民有利侄之富者，醉而拉杀之于家。其长男与妻相恶，欲借奸名并除之，乃斩妻首，并拉杀之，首以报宫。时知悬尹见心迎上司于二十里外，闻报时已三鼓，见心从灯下视其首，一首皮肉上缩，一首不然。即诘之曰： 两人是一时杀否？ 答曰： 然。 曰： 妇有子女乎？ 曰： 有一女，方数岁。 见心曰： 汝且寄狱，俟旦鞫之。 别发一票，速取某女来。女至，则携入衙，以果食之，好言细问，竟得其情，父子服罪。
<strong>法验女眉及喉</strong>
刘鸣谦守杭州，有刘氏女所居浅陋，邻少年张窥其艾，夜跃上楼，穴窗入。女大呼贼，父惊起，邻少年不能脱，执而髡之。少年昆弟号于众曰： 伊父实以女伥而又阱之。 女闻之，拊膺曰： 天乎！辱人至于此。 遂自缢。张乃贿其父金，当谳诉女已承污，特羞奸露耳。鸣谦得女贞烈、父受金状，乃令以法验女眉及喉，实处子。与从事刘公讯治之，张伏法。百姓谣曰： 两刘哲，一刘烈，江河海流合。 
<strong>花瓶水杀人</strong>
汪待举守郡部。民有饮客者，客醉卧空室中。客夜醉渴，索浆不得，乃取花瓶水饮之。次早启户，客死矣。其家讼之，待举究中所有物，惟瓶中浸旱莲花而已。试以饮死囚，立死，讼乃白。
