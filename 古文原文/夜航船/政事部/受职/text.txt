<strong>筮仕</strong>
《左传》：毕万筮仕于晋，遇屯之比。辛廖占之曰： 吉。 
<strong>下车</strong>
李白为南昌宰去思碑云： 未下车，人惧之；既下车，人爱之！ 
<strong>瓜期</strong>
《左传》：齐侯使连称、管至父戍葵丘，瓜时而往，曰： 及瓜而代。 
<strong>书考</strong>
《书经》：三载考绩。三考黜陟幽明。
<strong>增秩</strong>
前汉宣帝曰： 太守吏民之本，数变易则下不安。民知其将久，不可欺罔，乃服从其教化。 故二千石有治绩，辄以玺书勉励，增秩赐金。
<strong>报政</strong>
《史记》：伯禽受封之鲁，三年然后报政。周公曰： 何迟也？ 伯禽曰： 变其俗，革其祀丧，三年而后除之，故迟。 太公封于齐，五月而报政。周公曰： 何速也？ 曰： 吾简其君臣礼，从其俗也，故速。 
<strong>一行作吏</strong>
晋嵇叔夜与山巨源书云： 游山泽，观鱼鸟，心甚乐之。一行作吏，此事便废。 
<strong>穷猿奔林</strong>
李充字弘度，尝叹不被遇。殷浩问： 君能屈志百里否？ 李答曰： 北门之叹，久已上闻。穷猿奔林，岂暇择木？ 遂授剡县。
<strong>有蟹无监州</strong>
宋初通判与知州争权，每云： 我是州监！ 有钱昆者浙人，嗜蟹，尝求补外郡，曰： 但得有蟹无监州则可。 东坡诗云： 欲向君王乞符竹，但忧无蟹有监州。 
