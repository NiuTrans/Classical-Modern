<strong>冰壶</strong>
杜诗： 冰壶玉鉴悬清秋。 姚元崇所作《冰壶》，言其洞彻无瑕，澄空见底。杜诗清廉，有类于是。
<strong>斋马</strong>
唐冯元叔历浚仪、始平尹，单骑赴任，未常以妻子之官。所乘马，不食民间刍豆。人谓之斋马。
<strong>廉能</strong>
《周礼·天官》：以听官府之六计弊群吏之治，一廉善，二廉能，三廉敬，四廉正，五廉法，六廉辨。
<strong>冰清衡平</strong>
华康直知光化，丰稷知谷城，廉而且平。时人歌之曰： 华光化，丰谷城，清如冰，平如衡。 
<strong>釜中生鱼</strong>
晋范丹字史云，桓帝时为莱芜长。人歌之曰： 甑中生尘范史云，釜中生鱼范莱芜。 
<strong>留犊</strong>
魏时苗，为寿春令。始至官，乘簿笨车、黄牸牛、布被囊。岁余，牛生一犊。及去，留其犊，谓主簿曰： 令来时，本无此犊，犊是淮南所生，故留之。 明交河令叶好文，亦留三犊与贫民为耕。
<strong>酹酒还献</strong>
后汉张奂，为安定属国都尉。有羌人献金、马者，奂召主簿张祁入，于羌前，以酒酹地曰： 使马如羊，不以入※；使金如粟，不以入怀。 悉以还之，威化大行。
<strong>食馔一口</strong>
北方彭城王攸自沧州召还，父老相率具馔，曰： 殿下惟饮此乡水，未尝百姓馔，聊献疏薄。 攸食一口。
<strong>画菜于堂</strong>
徐九经令句容，及满去，父老儿稚挽衣泣曰： 公幸训我！ 公曰： 惟俭与勤及忍耳。 尝图一菜于堂，题曰： 民不可有此色，士不可无此味。 至是，父老刻所画菜，而书勤俭忍三字于上，曰： 徐公三字经。 
<strong>御书褒清</strong>
程元凤官拜右丞相兼枢密。御书 清忠儒硕昭光 六字褒之。
<strong>清白太守子</strong>
王应麟守徽州，其父撝尝守是郡，父老曰： 此清白太守子也。 
<strong>刘穷</strong>
刘玺，龙骧卫人。少业儒，长袭世职，居官廉洁，人呼为 青菜刘 ，或呼为 刘穷 。继推总漕运，上识其名，喜曰： 是刘穷耶？可其奏。 
<strong>清化著名</strong>
韦謏少好文学，群言秘要之义，无不综览。后仕后季龙，历守七郡，咸以清化著名。
<strong>廉让之间</strong>
范柏年初见宋明帝，言及广州贪泉，因问： 卿州复有此水不？ 答曰： 梁州惟有文川武乡、廉泉让水。 又问： 卿宅何处？ 曰： 臣所居廉让之间。 帝嗟其善答。
<strong>清白遗子孙</strong>
郑述祖仕齐，为兖州刺史。其父亦尝为此州。百姓歌之曰： 大郑公，小郑公，相去五十载，风教尚有同。 及病，曰： 一生富贵足矣！以清白之名遗子孙，死无所恨。 
<strong>清有父风</strong>
柳玭，仲郢子，为岭南节度副使。廨中桔熟，既食，乃纳直于官。拜御史大夫，清直有父风。
<strong>悬鱼</strong>
羊续，南阳守。入境，即微服间行，凡令长贪洁，吏民良猾者，皆廉知其状，一郡震竦。府丞以生鱼献，受而悬之庭柱。其后进，妻率子秘入郡舍，不纳，妻怒检室中，惟衾盐菜而已。
<strong>自控妻驴</strong>
宋李若谷赴长社主簿，自控妻驴，故人韩亿为负行李。将入境，谓韩曰： 恐县吏迎至。 箧中止有钱六百，以其半遗韩，相持大哭而别。
<strong>埋羹</strong>
王琎，宁波守。操行廉洁，自奉尤俭约。一日，见馔兼鱼肉，大怒，令辍而瘗之，号 埋羹太守 。
<strong>进饼不受</strong>
明戴鹏，会稽知县，清慎自守。时军驻四明，鹏往供馈饷。期限严急，率民步行，日晡饥甚，从者进饼，却不受，掬道旁水饮之。
<strong>仅二竹笼</strong>
明轩輗由御史出为按察使，清约自持，四时一布袍，常蔬食。约诸僚友，三日出俸市肉一斤，多不能堪。待故旧，惟一肉，或杀鸡，辄惊曰： 轩廉使杀鸡待客矣。 后以都御史致仕。上问曰： 昔浙江廉使考满归家，仅二竹笼，是汝乎？ 輗顿首谢。
<strong>符青菜</strong>
明符验，守常州，不携家，持二敝簏，一童仆，日供惟蔬，人目为 符青菜 。锐意锄强，凡横于乡者，虽窜匿，期必得之，苟奉法而至，亦不深求。岁大旱蝗，日循行督捕。每出，以筐盛米数升、柴数束自给，不劳民供亿。
<strong>清乃获罪</strong>
南北朝沉巑之丹徒令，以清介不通左右被谮，逮系尚方。帝召问，对曰： 臣清乃获罪。 帝曰： 清何以获罪？ 曰： 无以奉要人耳。 帝问要人为谁，指曰： 此赤衣诸郎皆是。 复任丹徒。
<strong>橐无可赠</strong>
南北朝刘溉建安太守。故人任昉以诗寄溉，求一衫。溉检中无可赠者，答诗曰： 予衣本百结，闽乡徒八蚕。 
<strong>不持一砚</strong>
包拯知端州。州岁贡砚，必进数倍以遗要人。拯命仅足贡数即已。秩满归，不持一砚。
<strong>日唯啖菜</strong>
宋姚希得知静江。官署旧以锦为幕，希得曰： 吾起家书生，安用此！ 命以布易之。日惟啖菜，一介不妄取也。
<strong>命还砧石</strong>
宋凌冲令含山，律己甚严，一介不妄取。见归装有一砧石，诧曰： 非吾来时物也。 命还之。
<strong>毋挠其清</strong>
唐蒋沇历长安、咸阳、高陵诸邑令，多卓异声。郭子仪过高陵，戒麾下曰： 蒋贤令供亿，得蔬食足矣。毋挠其清也！ 
<strong>杯水饯公</strong>
隋赵轨，齐川别驾。东邻有桑椹落其庭，轨遣拾还之。及被召，父老挥泣送曰： 公清如水，不敢以壶浆相溷，敬持杯水饯公。 轨受而饮之。
<strong>挂床去任</strong>
三国裴潜，兖州刺史。尝作一胡床，及去任，挂之梁间。人服其介。
<strong>置瓜不剖</strong>
苏琼守清河。先达赵颖献园瓜，琼勉留置梁上，不剖食。人闻受颖瓜，竞献新果，至门，知瓜犹在，相顾而去。<br/>臣心如水
前汉成帝时，郑崇为尚书，好直谏，贵戚多谮之。上责崇曰： 君门如市，何以欲禁绝贵戚？ 崇对曰： 臣门如市，臣心如水。 
<strong>清乎尚书之言</strong>
后汉钟离意，为尚书令。交趾太守张恢，坐赃伏法，以资物陈于帝前，诏颁赐群臣。意得珠玑，悉以委地。帝怪之，答曰： 孔子忍渴于贪泉，曾参回车于胜母，恶其名也。赃秽之资，诚不敢拜受。 上叹曰： 清乎尚书之言！ 
<strong>乘止一马</strong>
朱敬则为卢州刺史，代还，无淮南一物，所乘止一马。
<strong>酌水奉饯</strong>
隋赵范为齐州别驾。入朝，父老送之，曰： 公清如水，请酌一杯水以奉饯。 
<strong>郁林石</strong>
吴陆绩为郁林太守，罢归无装，舟轻不能过海，乃取一大石置舟中以归。人号郁林石。
<strong>只谈风月</strong>
徐勉迁吏部尚书，常与门人夜集，有为人求官者，勉曰： 今夕只可谈风月，不宜及公事。 
<strong>市肉三斤</strong>
海瑞为淳安令。一日，胡总制语三司诸道曰： 昨闻海令市肉三斤矣，可往察之。 乃知为母上寿所需也。
<strong>一文不直</strong>
薛大楹主南昌簿，尝标其门曰： 要一文，不直一文。 
<strong>原封回赠</strong>
吴让知临桂县，不三年，超升庆远知府。南丹诸土官各馈金为贽，让却不受，口占绝句遗之，曰： 贪泉爽酌吾何敢，暮夜怀金岂不知？寄语丹州贤太守，原封回赠莫相疑。 
<strong>书堂自励</strong>
陈幼学知湖州，书于堂曰： 受一文枉法钱，幽有鬼神明有禁；行半点亏心事，远在儿孙近在身。 
