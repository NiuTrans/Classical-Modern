<strong>斩乱丝</strong>
高洋内明而外晦，众莫能知，独欢异之，曰： 此儿识虑过吾。 时欢欲观诸子意识，使各治乱丝，洋独持刀斩之，曰： 乱者必斩。 
<strong>立破枉狱</strong>
陆光祖为浚令。浚才士卢楩被前令枉坐重辟，数十年相沿，以其富不敢为之白。陆至，访实，即日破械出之，然后闻于台使者。使者曰： 此人富有声。 陆曰： 但当问其枉不枉，不当问其富不富。不枉，夷、齐无生理；果枉，陶朱无死法。 使者甚器之。后行取为吏部，黜陟自由，绝不关白台省。
<strong>即斩叛使</strong>
胡兴为赵府长史。汉庶人将反，密使至，赵王大惊，将执奏之。兴曰： 彼举事有日矣！何暇奏乎？万一事泄，是趣之叛。 一日尽歼之。汉平，宣庙闻斩使事，曰： 吾叔非二心者！ 赵遂得免。
<strong>监国解纷</strong>
张说有辨才，能断大议。景云初，帝谓侍臣曰： 术家言，五日内有急兵入宫，奈何？ 左右莫对。说进曰： 此谗谋动东宫耳！陛下若以太子监国，则名分定，奸胆破，蜚语塞矣。 帝如其言，议遂息。
<strong>断杀不孝</strong>
张晋为刑部，时有与父异居而富者，父夜穿垣，子以为盗也，瞷其入，扑杀之，取灯视之，父也。吏议：子杀父，不宜纵；而实拒盗，不知其为父，又不宜诛。狱久不决。晋判曰： 杀贼可恕，不孝当诛。子有余财，而使父贫为盗，不孝明矣！ 竟杀之。
<strong>刺酋试药</strong>
曹克明有智略，真宗朝累官十州都巡检。酋蛮来献药一器，曰： 此药凡中箭者傅之，创立愈。 克明曰： 何以验之？ 曰： 请试鸡犬。 克明曰： 当试以人。 取箭刺酋股而傅以药，酋立死。群酋惭惧而去。
<strong>杖逐桎梏</strong>
黄震为广德通判。广德俗有自带枷锁求赦于神者，震见一人，召问之，乃兵也。即令自招其罪，卒曰： 无有。 震曰： 尔罪必多，但不可对人言，故告神求赦耳。 杖而逐之。此风遂绝。
<strong>一钱斩吏</strong>
张咏在崇阳，一吏自库中出，鬓边一钱，诘之，乃库中钱也。咏命杖之，吏勃然曰： 一钱何足道！乃杖我耶？ 强项不屈。咏固命杖之。吏曰： 尔能杖我，不能杀我。 咏判云： 一日一钱，千日千钱，绳锯木断，水滴石穿。 自杖剑下阶斩其首，申府自劾。崇阳人至今传之。
<strong>强项令</strong>
董宣为洛阳令，湖阳公主家奴杀人，宣就主车前取杀之。主诉于帝，帝令宣谢主，宣不拜。帝令捺伏，宣以手据地不俯。帝敕曰： 强项令去！ 
<strong>南山判</strong>
武后时，李元纮迁雍州司户。太平公主与僧争碾硙，元纮判与僧。长史窦怀贞大惧，促纮改判。纮大署判尾曰： 南山可移，此判终无摇动也。 
<strong>腕可断</strong>
唐韩偓，宰相韦贻范母丧，诏还位，偓当草制，言贻范居丧不数月使治事，伤孝子心。学士使马从皓逼偓草之，偓曰： 腕可断，制不可草！ 
<strong>麻出必坏</strong>
唐德宗欲相裴延龄，阳城为谏议，曰： 白麻出，我坏之！ 恸哭于廷，龄遂不得相。
<strong>判诛舞文</strong>
柳公绰为节度使，行部至乡县，有奸吏舞文诬其县令贪者。县令以公素持法，必杀贪官。公绰判曰： 赃吏犯法法在，奸吏犯法法亡。 竟诛舞文者。
<strong>铁船渡海</strong>
贾郁性峭直，不能容过。为仙游令，及受代，一吏酗酒，郁怒曰： 吾再典此邑，必惩此辈。 吏扬言曰： 造铁船渡海也。 郁后复典是邑，吏盗库钱数万，郁判曰： 窃铜镪以肥家，非因鼓铸；造铁船而渡海，不假炉锤。 因决杖徙之。
<strong>其情可原</strong>
孙唐卿判陕州，民有母再嫁而死，乃葬父，遂盗母之丧而袝葬之。有司论以法，唐卿曰： 是知有孝，不知有法，其情可原。 乃判释之。
<strong>问大姓主名</strong>
周纡为洛阳令。下车，先问大姓主名，吏数闾里豪强以对。纡厉声怒曰： 本问贵戚若马、窦等辈，岂能知此卖蔡佣乎？ 于是京师肃然。
<strong>引烛焚诏</strong>
李沆为平章。一夕，真宗遣使持手诏欲以刘美人为贵妃，沆对使者引烛焚诏，附奏曰： 但道臣沆以为不可。 其议遂寝。
<strong>天何言哉</strong>
真宗耻澶渊之盟，听王钦若天书之计，而行封禅。待制孙奭言于帝曰： 以臣愚所闻，天何言哉？岂有书也？ 帝默然。
<strong>礼宜从厚</strong>
李宸妃薨，太后欲以宫人礼治丧于外，吕夷简为首相，奏礼宜从厚。后怒曰： 相公欲离间吾母子耶！ 夷简曰： 他日太后不欲全刘氏乎？ 时有诏，欲凿宫城垣以出丧。夷简乃谓内侍罗崇勋曰： 宸妃诞育圣躬，而丧不成礼，异日必有受其罪者，莫谓夷简今日不言也。当以后服殓，用水银。 崇勋驰告太后，乃许之。后荆王元俨为帝言： 陛下乃李宸妃所生，妃死以非命。 帝因恸号累日，下诏自责，幸洪福寺祭告，易梓宫，亲启视之。妃以水银，故玉色如生，冠服如皇后。帝叹曰： 人言其可信哉！ 待刘氏加厚。
<strong>奏留祠庙</strong>
张方平判应天府。时司农遵王安石鬻祠庙于民法，方平托刘挚为奏曰： 阏伯迁商丘，主祀香火，为国家盛德，所乘历世尊为大祀。微子宋始封之君，开国此地，是本朝受命建业所因。又有双庙，乃唐张巡、许远孤城死贼，能捍大患。今若令承买小人规利，冗亵渎慢，何所不为！岁取微细，实伤国体。欲望留此三庙，以慰邦人崇奉之意。 疏上，帝震怒，批牍尾曰： 慢神辱国，无甚于斯！ 于是天下祠庙皆得罢卖。
<strong>收缚诬罔</strong>
隽不疑为京兆尹。有男子乘犊车，诣北阙，自谓卫太子。诏列侯公卿以下杂职视。至者莫敢言。不疑后至，叱从吏收缚。曰： 昔蒯聩出奔，辄拒而不纳，《春秋》是之。卫太子得罪先帝，亡不即死，今来自请，此罪人也。 遂送诏狱。上与霍光嘉之，曰： 公卿大臣当用有经术明于大谊者。 验治，得奸诈，坐诬罔不道，要斩。
<strong>捕脯小龙</strong>
程颢为上元主簿，有善政。茅山池有小龙，得见者奉以神，民走若狂。颢捕而脯之。
<strong>汰僧为兵</strong>
宋胡旦通判升州。时江南初平，汰李氏所度僧，十减六七。旦曰： 彼无田庐可归，将聚而为盗。 乃悉黥为兵。以同时所汰尼僧配之。
<strong>俟面奏</strong>
寇天叙以应天府丞摄尹事。时武宗南巡，权嬖鸱张索贿，拂其意，祸且立至。天叙曰： 与其行贿改节，不若得罪去官。 凡有所需，直阻之，曰： 俟面奏，旨与则与，皆莫谁何！ 驻跸九阅月，费且不资，而民不病。
<strong>破柱戮奸</strong>
李膺拜司隶校尉，时小黄门张让弟朔为野王令，贪残无道，畏膺威严，逃还京师，匿于兄家合柱中。膺知其状，率吏卒破柱取朔，付洛阳狱。受辞毕，即杀之。自此诸黄门常侍皆鞠躬屏气。时朝廷日乱，纲纪颓弛，而膺独持风裁，以声自高，有景仰之者。
