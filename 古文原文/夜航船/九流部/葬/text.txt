<strong>客土无气</strong>
浮图泓师与张说市宅，视东北隅已穿二坎，惊曰： 公富贵一世矣，诸子将不终。 张惧，欲平之。泓师曰： 客土无气，与地脉不连，譬如身疮痏，补他肉无益也。 
<strong>折臂三公</strong>
晋有术士相羊祜墓当有授命者，祜闻，掘断地势，以坏其形。相者曰： 尚出折臂三公。 祜后堕马折臂，位至三公。
<strong>冢上白气</strong>
萧吉经华阴，见杨素冢上白气属天，密言之炀帝，曰： 素家当有兵祸，灭门之象。改葬，庶可免！ 帝从容谓玄感，宜早改葬。玄感以为吉祥，托言辽东未灭，不遑私事。未几，以谋反灭。
<strong>示葬地</strong>
孙钟种瓜为业。一日，三人造门，钟设瓜分饮，三人曰： 示子葬地，下山百步，勿反顾。 钟不六十步，回首见三白鹤飞去，遂葬其母，钟后生坚。
<strong>相冢书</strong>
方回着《山药》，有曰： 山川而能语，葬师食无所；肺腑而能语，医师色如土。 
<strong>风水地理</strong>
禹始肇风水地理，公刘相阴阳，周公置二十四局，汉王况制五宅姓，管辂制格盘择葬地。
<strong>不卜日</strong>
汉吴雄官廷尉。少时家贫，母死，葬人所不封之地，丧事促办，不择日。术者皆言其族灭，而子祈、孙恭，并三世为廷尉。
<strong>真天子地</strong>
明王贤尝梦人授以书：读此可以绯，不读此止衣绿。数日于路得一书，视之，《青乌说》也。潜玩久之，乃以善地理闻。时为钧州佐，上取以往命相地，得窦五郎故址，曰： 势如万马，自天而下，真天子地也。 
<strong>鸟山出天子</strong>
梁武帝时谣曰： 鸟山出天子。 故江左山以鸟名者皆凿，惟长兴雉山独完。后陈武帝霸先祖坟发此，其谣竟验。
<strong>堪舆</strong>
扬子： 属堪舆以壁垒兮。 《注》： 堪舆，天地总名也。 今人称地师曰堪舆。
<strong>凿方山</strong>
秦始皇时，术者言金陵有天子气，乃遣朱衣三千人凿方山，疏淮水，以断地脉。
<strong>牛眠地</strong>
陶侃将葬亲，忽失一牛，不知所在。遇老父曰： 前冈见一牛眠处，其地甚吉，葬之，位极人臣。 侃寻之，因葬焉。
