<strong>道家三宝</strong>
《太经》曰：眼者神之牖，鼻者气之户，尾闾者精之路。人多视则神耗，多息则气虚，多欲则精竭。务须闭目以养神，调息以养气，坚闭下元以养精。精气充则气裕，气裕则神完。是谓道家三宝。
<strong>三全</strong>
《洞灵经》曰：导筋骨则形全，剪情欲则神全，靖言路则福全。保此三全，是谓圣贤。
<strong>铅汞</strong>
《东坡志林》曰：人生死自坎离，坎离交则生，分则死；离为心，坎为肾。龙者，求也，精也，血也，出于肾肝，藏之坎之物也。虎者，铅也，气也，力也，出于心肺，藏之离之物也。不学道者，龙常出于水，离飞而汞轻，虎常出于火，虎走而铅枯。故真人曰： 龙从火里出，虎向水中生。 人生能正坐瞑目，调息以久，则丹田湿而水上行，蓊然如云蒸于泥丸。火为水妃，妃，配也，热必从之，所谓龙从火里出也。龙出于火，则龙不飞而汞不干，旬日后，脑满而腰足轻，常卷舌舐悬雍上颚也。久则汞下入口，咽送直至丹田，久则化为铅，所谓火向水中生也。
<strong>三闭</strong>
收视，返听，内言。
<strong>八禽</strong>
《道经》有熊经、鸟申、凫浴、猨躩、鸱视、虎顾、鷮息、龟缩，谓之八禽。
<strong>五气朝元</strong>
以眼不视，而魂在肝；以耳不听，而精在肾；以舌不声，而神在心；以鼻不嗅，而气在肺；以四肢不动，而意在脾：名曰五气朝元。
<strong>三华聚顶</strong>
以精化气，以气化神，以神化虚，曰三华聚顶。
<strong>九易</strong>
王母谓汉武曰：子但爱精握固，闭气吞液。一年易气，二年易血，三年易精，四年易脉，五年易髓，六年易皮，七年易骨，八年易发，九年易形。形易则变化，变化则道成，道成则为仙人。
<strong>三关</strong>
华阳真人曰：子时肺之精华并在肾中，号曰金晶。晶者，金水未分，肺肾之气，合而为一。当时用法，自尾闾穴下关搬至夹脊中关，自中关搬至玉京上关，节次开关以后，一撞三关，直入泥丸。三关者，海波对大骨节为尾闾下关，腰内两肾对夹脊为中关，一名双关，左右两肩正中，于胸顶下会处高骨节为玉枕上关。此谓之三关。
<strong>三尸</strong>
刘很遇异人，告之曰： 必欲长生，先去三尸。人身中有神，皆欲人生，而三尸只欲人死。人死则神变，而尸成鬼，子息祭享，得歆享之。人梦与恶人争斗，皆尸与神战也。 
<strong>鸣天鼓</strong>
道书： 学道之人须鸣天鼓，以召众神。 左相叩为天钟，右相扣为天磬，上下相扣为天鼓。若阹却不祥，则鸣钟，伐鬼灵也；制伏邪恶，则鸣磬，集百神也；念道至真，则鸣鼓，朝真圣也。要闭口缓颊，使声虚而响应深。
<strong>三清</strong>
玉清，元始天尊；上清，玉宸道君，即灵宝天尊；太清，混元老君，即道德天尊。
<strong>老君</strong>
即老聃李耳，着《道德经》五千言，为道家之宗。以其年老，故号其书曰《老子》。亳州南宫九龙井前，有升仙桧、炼丹井，皆其遗迹。
<strong>羡门</strong>
紫阳真人周义山入蒙山中，遇羡门子乘白鹿，佩青髦之节，再拜乞长生诀。羡门曰： 子名在丹台，何忧不仙？ 
<strong>偓佺</strong>
《列仙传》：偓佺，槐里采药人也，食松实，形体生毛四寸，能飞行捷足。
<strong>壶公</strong>
汉壶公卖药，悬空壶于市肆，夜辄跳入壶中，费长房于楼上见之，知其非常人，乃日进饼饵，公语曰： 随我跳入壶中，授子方术。 
<strong>广成子</strong>
黄帝闻广成子在崆峒山，往问长生之术。广成子曰： 必静必清，毋劳尔形，无摇尔精，可以长生。 
<strong>许飞琼</strong>
西王母降汉武帝殿，有侍女四人。帝问其名，曰： 许飞琼，董双成，贾陵华，段安香。 
<strong>安期生</strong>
卖药海边，秦始皇东游，请与言，三日三夜，赐金璧数千万，出置阜乡亭而去，留玉舄为报，遗书与始皇曰： 后数十年求我于蓬莱山下。 生以醉墨洒石上，皆成桃花。
<strong>隔两尘</strong>
韦子威师事丁约，一日辞去，谓子威曰： 郎君得道尚隔两尘。 儒家曰世，释家曰劫，道家曰尘，言子威尚有两世尘缘也。
<strong>地行仙</strong>
张安道生日，东坡以拄杖为寿，有诗云： 先生真是地行仙，住世因循五百年。 
<strong>仙台郎</strong>
《续仙传》：晋侯道华晨起，飞上松顶，谢众曰： 玉皇召我为仙台郎，今去矣。 
<strong>仙人好楼居</strong>
《郊祀志》：汉武帝以道士公孙卿言仙人好楼居，于是作首山宫，建章安宫、光明宫，千门万户，皆极侈靡，欲神仙来居其上也。
<strong>画水成路</strong>
吴猛好道术，携弟子回豫章，江水大急，人不得渡。猛以手中扇画江水，横流遂成陆路，徐行而过。少顷，水复如初。
<strong>噀酒救火</strong>
后汉栾巴为尚书郎，正旦，上赐酒，向蜀噀之，有司奏不敬，巴谢曰： 臣以成都失火，故噀酒救之。 后成都奏失火，得雨而灭，雨中有酒气。
<strong>吐饭成蜂</strong>
《列仙传》：葛玄从左元放受《九丹经》。仙与客对食，吐饭成大蜂数百，复张口，蜂飞入口，嚼之，又成饭。大旱时，百姓忧之，乃飞符着社，天地晦瞑，大雨如注。
<strong>叱石成羊</strong>
《神仙传》：黄初平年幼牧羊，有一道士引入金华山石室中，数年，教以导引。其兄初起遍索之，后问一道士，曰： 金华山有牧儿。 兄随往，与初平相见，问羊何在？曰： 在山东。 兄同往，见白石遍山下，平叱之，皆起成羊。
<strong>钻石成丹</strong>
《真语》：傅先生入焦山，老君与之木钻，使穿一石，厚五尺，云穿此便当得道。傅日夜钻之，经四十七年，石穿，遂得丹升仙。
<strong>剪罗成蝶</strong>
宋庆历中，有九哥者，浪迹市丐中，燕王呼而赐之酒，因请以技悦王。乃乞黄罗一端，金剪一具，叠而剪碎之，俄成蜂蝶无数，或集王襟袖，或乱栖宫人鬓鬟。九哥复呼之，一一来集，复成一匹罗。中有一空如一蝶之痕，乃宫人偶捉之耳。王曰： 此蝶可复完罗否？ 九哥曰： 不必，姑留以表异。 
<strong>羽客</strong>
唐保大中，道士谭紫霄，号金门羽客。
<strong>外丹内丹</strong>
道家所烹鼎金石为外丹，吐故纳新为内丹。
