<strong>君平卖卜</strong>
汉严君平隐于成都，以卜筮为业，见人有邪恶者，借蓍龟为正言利害：与人子言依于孝，与人弟言依于悌，与人臣言依于忠。各因势导之，以善裁之。日阅数人，得百钱足自养，即闭肆下帘，讲《老子》。
<strong>青丘传授</strong>
唐王远知善《易》，知人生死，作《易总》十五卷。一日雷雨，云雾中一老人叱曰： 所泄书何在？上帝命吾摄六丁追取。 远知跪地。老人曰： 上方禁文，自有飞天神王保卫，何得辄藏箱帙？ 远知曰： 是青丘元老传授也。 老人取书竟去。
<strong>青囊经</strong>
郭璞受业于河东郭公，公以《青囊书》九卷与之，遂洞五行、天文、卜筮之术，禳灾转福，通致无方。后《青囊书》为门人赵载所窃，未及开读，为火所焚。
<strong>震厄</strong>
王承相令郭璞作一小卦，卦成，意色甚恶，云： 公有震厄。 王问： 有何消弭否？ 郭曰： 命驾西出数里，得一柏树，截断如公长，置床上常寝处，灾可消矣。 王从其语。果数日中震，柏粉碎。
<strong>蓍筮掘金</strong>
晋隗照，善《易》。临终，书板授妻，曰： 后五年春，有诏使姓龚者来，尝负吾金，即以板往责。 至期，果至。妻执板往。龚使惘然良久，乃悟，取蓍筮之，歌曰： 吾不负金，汝夫自有金。知我善《易》，故书板以寓意耳。金五百斤，在屋东，去壁一丈许。 掘之，如卜。
<strong>占算辄应</strong>
唐闭珊居集，沾益人。精卜筮之学，其法用细竹四十九枝，或以鸡骨代之，占算辄应。夷中称为筮师。
<strong>京师火灾</strong>
郎顗父宗，治京房《易》，善风角星算，六日七分，能望气占候。为吴县吏。见暴风卒起，知京师有火灾，记时日，果如其言。太卜郑詹尹尝为屈原决疑。
<strong>飘风哭子</strong>
管公明在王弘直坐，有飘风高二尺，在庭中，从申上来，幢帜回转。公明曰： 东方有马吏至，恐父哭子。 明日吏至，弘直子果死。
伏羲始制占卦卜龟，神农始制揲蓍。颛顼始设兆为玉兆，帝尧制瓦兆。师旷制谶，鬼谷子即王诩制镜听。汉武帝制鸡卜，令军中用之。张良制灵棋，十二子，分上中下掷。京房制易课，始钱卜。王远知制玄女课，邵尧夫拆字观梅数。后魏孙绍始推禄命，唐李虚中始探生人年月日时所值生旺死衰。一云李师中来自西域。
徐子平，名居易，作《子平今宗》。《宋史》：徐彦升、鬼谷子作纳音。赵达始阐《九宫算》。北齐祖亘作《缀术》。
<strong>鸟卜</strong>
鸟卜者，东女国初岁入山，有鸟来集掌上，如雌雉，破腹视之，有粟年丰，砂石为灾。钱卜者，西蜀君平以钱卜。诗曰：岸余织女支机石，井有君平掷卦钱。瓦卜，病赛乌称鬼巫，占瓦代龟。棋卜者，黄石公用之行师。鸡卜，柳州洞民以鸡骨卜年。胡人以羊胫骨卜吉凶。苗人以鸡蛋卜葬地。响卜者，李郭、王建皆怀镜以听词。
<strong>为上皇筮</strong>
全寅，山西人。少瞽，学京房《易》，占断多奇中。上皇在北，遣使命镇守。太监裴当问寅，寅筮得《干》之初九，附奏曰： 大吉。龙，君象也，四，初之应也。龙潜跃，必以秋应，以庚午浃岁而更；龙，变化之物也，庚者，更也。庚午中秋，车驾其还乎！还则必幽勿用。故曰：或跃应焉。或之者，疑之也。后七八年必复位。午，火德之正也。丁者，壬之合也。其岁丁丑，月壬寅，日壬午乎！自今岁数更，九跃则必飞。九者，干之用也，南面子冲午也，故曰大吉。 上复位，授寅锦衣卫百户。
<strong>占与全合</strong>
万祺少与异人遇，相之曰： 有仙骨，否则极贵。 因与一书，乃禄命法也。于是研精于卜，以吏员辨事吏部。公卿贵戚神其术，考授鸿胪寺序班，升主簿。景帝召见，有言辄验。赐白金、文绮。景帝不豫，太子未定，石亨以问祺，祺曰： 皇帝在南宫，奚事他求？ 其占复辟日时，与全寅合，后官至尚书。
<strong>当有圣母出</strong>
《东汉书》云： 王翁孺徙魏郡委粟里。元城建公曰： 昔春秋沙麓崩。晋史卜之，曰：后六百四十五年，当有圣母出。今翁孺徙居，正值其地，日月当之。 后翁孺子禁，生元后。平帝幼，后果临朝称制。
<strong>占定三秦</strong>
汉扶嘉，其母于万县之汤溪水侧，感龙生嘉，预占吉凶，多奇中。高祖为汉王时召见，以占卜劝定三秦，赐姓扶氏，谓嘉志在扶诩也。拜廷尉，食邑朐（月忍）。
