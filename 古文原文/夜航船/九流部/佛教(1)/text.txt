<strong>禅门五宗</strong>
南岳让禅帅法嗣南岳，下三世百丈海禅师，四世沩山灵佑禅师，五世仰山慧寂禅师，称沩仰宗。南岳下四世黄櫱希运禅师，五世临济义玄禅师，称为临济宗。青原思禅师法嗣青原，下六世曹山本寂禅师，七世洞山道延禅师，称为曹洞宗。青原下五世德山宣鉴禅师，六世雪峰义存禅师，七世云门文偃禅师，称为云门宗。青原下八世罗汉琛禅师，九世清凉文益禅师，称法眼宗。凡五宗，今天下惟曹洞、临济为盛。
<strong>佛入中国</strong>
汉明帝梦金人长丈余，飞空而下。访之群臣，傅毅曰： 西域有神，其名曰佛。 乃使蔡厓等往天竺求其道，得其书及沙门，由是教流中国。
<strong>象教</strong>
如来既化，诸大弟想慕不已，遂刻木为佛，瞻敬之。杜诗曰： 方知象教力。 
<strong>优昙钵</strong>
《法华经》：是人希有过于优昙钵。优昙，花名，应瑞三千年一现，现则金轮王出。
<strong>般若航</strong>
清凉禅师云： 夫般若者，苦海之慈航，昏衢之巨烛。 
<strong>兜率天</strong>
《法苑珠林》：兜率天雨摩尼珠，护世城雨美膳，阿修罗天雨兵仗，阎浮世界雨清净。雨者，被其惠，犹言赐也。
<strong>西方圣人</strong>
《列子》：太宰嚭问孔子： 孰为圣人？ 子曰： 西方有圣人，不治而不乱，不言而自信，不化而自行，荡荡乎民无能名焉。 
<strong>不二法门</strong>
《文选》：文殊谓维摩诘曰： 何为是不二法门？ 摩诘不应，文殊曰： 乃至无有文字言语，是真入不二法门。 
<strong>即心即佛</strong>
《传灯录》：有僧问大梅和尚见马祖得个恁么，大梅曰： 马祖向我道即心即佛。 曰： 马祖近日又道非心非佛。 大梅曰： 这老汉惑乱人，任汝非心非佛，我只管即心即佛。 其僧白于马祖，祖曰： 梅子熟矣。 
<strong>舍利塔</strong>
《说苑》：阿育王所造释迦真身舍利塔，见于明州鄞县。太宗命取舍利，度开宝寺地，造浮屠十一级以藏之。
<strong>沙门</strong>
《汉记》：沙门，汉言 息心 ，息欲而居于无为也。梵云 沙门那 ，或曰 桑门 ，汉言 勤息 ，译曰 勤行 。又曰 善觉 ，又称 沙弥 ，又称 比丘 。秦言 乞士 ，又曰 上人 。
<strong>苾刍</strong>
《尊胜经》：苾刍，草名，有五义：生不背日；冬夏常青；性体柔软；香气远腾；引蔓旁布。为佛徒弟，故以名僧。
<strong>紫衣吏</strong>
《史略》曰：唐武则天朝，赐僧法朗等紫袈裟。僧之赐紫衣，自武后始。
<strong>五戒</strong>
凡出家，师已许之，乃为受五戒，谓之一不杀生，二不偷盗，三不邪淫，四不妄语，五不饮酒。
<strong>传灯</strong>
释书以灯喻，谓能破暗也。六祖相传法曰传灯。今有《传灯录》。杜诗曰： 灯传无白日。 
<strong>飞锡</strong>
《高僧传》：梁武时，宝志爱舒州潜山奇绝，时有方士白鹤道人者亦欲之。帝命二人各以物识其地，得者居之。道人以鹤止处为记，宝志以卓锡处为记。已而，鹤先飞去，忽闻空中锡飞声，遂卓于山麓，而鹤止他处，遂各以所识筑室焉。故称行僧为飞锡，住赠为卓锡，又曰挂锡。
<strong>祝发</strong>
贺僧披剃从教，顶相堂堂。《唐书》： 祝发刬草。 僧剃发曰刬草。
<strong>檀那、檀越</strong>
梵语陀那钵底，唐言施主称檀那者，即讹 陀 为， 檀 ，去 钵底 ，故曰檀那也。又称檀越者，谓此人行檀施，能越贫穷海。
<strong>伊蒲馔</strong>
后汉楚王映诣阙以缣赎罪，诏报曰：王好黄老之言，尚浮屠之教，还其赎以助伊蒲塞桑门之馔。
<strong>风幡论</strong>
《传灯录》：六祖惠能初寓法性寺，风扬幡动。有二僧争论，一云风动，一云幡动。六祖曰： 风幡非动，动自心耳。 
<strong>传衣钵</strong>
五祖欲传衣钵，乃集五百僧谓曰： 谁作无像偈，即付与衣钵。 首座云： 身似菩提树，心为明镜台，时时勤拂拭，何处染尘埃？ 慧能改曰： 菩提本无树，明镜亦非台，本来无一物，何处惹尘埃？ 五祖惊曰： 此全悟道，脱然无像，且无虑矣。 即以法宝及所传袈裟，尽以付之。
<strong>得真印</strong>
梁达摩奉佛衣来，得道者传付以为真印。六祖卢惠能受戒韶州，曹溪说法，乃置其衣而不传，后谥为大鉴。
<strong>杨枝水</strong>
佛图澄天竺人，妙通玄术，善诵咒，能役使鬼神。石勒闻其名，召试其术。澄取钵盛水烧香，须臾，钵中生青莲花。勒爱子暴病死，澄取杨枝洒而咒之，遂苏。
<strong>披襟当箭</strong>
《传灯录》：石巩和尚常张弓架箭，以待学者。义思禅师诣之，石巩曰： 看箭！ 师披襟当之。巩笑曰： 三十年张弓架箭，只射得半个汉。 
<strong>一坞白云</strong>
广严院咸泽禅师逍遥自足。僧曰： 如何是广严家风？ 师曰： 一坞白云，三间茅屋。 
<strong>安心竟</strong>
可大师问初祖达摩曰： 诸佛法印，可得闻乎？ 祖曰： 诸佛法印，匪从人得。 可曰： 我心未宁，乞师与安。 祖曰： 将心来，与汝安。 可良久曰： 觅心了不可得。 祖曰： 与汝安心竟。 
<strong>求解脱</strong>
信大师礼三祖曰： 愿和尚慈悲，乞与解脱法门。 祖曰： 谁缚汝？ 曰： 无人缚。 祖曰： 既无人缚，何更求解脱乎？信于言下有省。 
<strong>入门来</strong>
世尊见文殊立门外，曰： 何不入门来？ 殊曰： 我不见一法，在门外何以教我入门来？ 
<strong>再转法轮</strong>
世尊临入涅盘，文殊请佛再转法轮。世尊咄云： 吾住世四十九年，不曾有一字与人。汝请吾再转法轮，是谓吾已转法轮耶？ 
<strong>汝得吾髓</strong>
达摩将灭，命门人各言所得道。副曰： 如我所见，不执文字、不离文字而为道。 师曰： 汝得吾皮。 总持曰： 我今一见，更不再见。 师曰： 汝得吾肉。 道育曰： 四大本空，五阴非有，而我所见无一法可得。 师曰： 汝有吾骨。 最后慧可礼拜依位而立，师曰： 汝得吾髓。 
<strong>不起无相</strong>
般若尊者问达摩： 于诸物中何物无相？ 曰： 于诸物中不起无相。 
<strong>洗钵盂去</strong>
僧问赵州，学入初入丛林，乞师指示。州曰： 吃粥了也未？曰： 吃了也。 州曰： 洗钵盂去。 其僧乃悟入。
<strong>使得十二时</strong>
僧问赵州： 十二时中如何用心？ 师曰： 汝被十二时使，老僧使得十二时。 
<strong>天雨花</strong>
梁高僧讲经于天龙寺中，天雨宝花，缤纷而下。徐玉泉赠诗云： 锡杖飞身到赤霞，石桥闲人坐三车（三车谓三乘，大乘、小乘、上乘）。一声野鹤仙涛起，白昼天风送宝花。 
<strong>石点头</strong>
梁有异僧玉生者，又名竺道生，人称曰生公。讲经于虎丘寺，人无信者。乃聚石为徒，坐而说法，石皆点头。
<strong>龙听讲</strong>
梁有僧讲经，有一叟来听，问其姓氏，乃潭中龙也，云 岁旱得闲，来此听法。 僧曰： 能救旱乎？ 曰： 帝封江湖，不得擅用。 僧曰： 砚水可乎？ 曰： 可。 乃就砚吸水径去，是夕大雨，水皆黑。
<strong>离此壳漏子</strong>
《传灯录》：洞山良价和尚将圆寂，谓众曰： 离此壳漏子，向什么处相见？ 众不对，师俨然坐化。
<strong>只履西归</strong>
后汉二十八祖达摩，中天竺国佛法，起自初祖迦叶尊者，至达摩乃二十八祖。梁武帝天通元年始至中国，是为东土始祖，端居而逝。后三载，魏宋云使西域，归遇师于葱岭，手持只履，翩翩独逝，问师何往，曰： 西天去。 明帝启其圹，惟一革履存焉。
<strong>阇维荼毗</strong>
天竺第九祖入灭，众以香油旃檀阇维真体。僧亡火化曰阇维，又曰荼毗。东坡宿曹溪，借《传灯录》读，灯花落烧一僧字，即以笔记台上： 曹溪夜岑寂，灯下读传灯。不觉灯花落，荼毗一个僧。 
<strong>截却一指</strong>
天龙合掌顶礼拜问于古德，曰： 敢问佛在何处？ 古德曰： 佛在汝指头上。 天龙竖一指朝夕观看。古德从背后截去其一指，天龙豁然大悟。后人曰： 天龙截却一指，痛处即是悟处。 
<strong>吃在肚里</strong>
有老僧吃饭，人问之曰： 和尚吃饭与常人异否？ 僧曰： 老僧吃饭，口口吃在肚里。 
<strong>放生</strong>
北使李谐至梁，武帝与之游历。偶至放生处，帝问曰： 彼国亦放生否？ 谐曰： 不取亦不放。 帝大惭。
<strong>海鸥石虎</strong>
佛图澄依石勒、石虎，号大和尚。以麻油涂掌，占见吉凶数百里外，听浮屠铃声，逆知祸福。虎即位，师事之，时谓澄以石虎为海鸥鸟。
<strong>帝言日中<br/><br/></strong>虎丘生公于石上讲经，宋文帝大会僧众施食，人谓僧律日过中即不食。帝曰： 始可中耳。 生公曰： 日丽天，天言中，何得非中？ 即举箸而食。
