<strong>碎却笔砚</strong>
李泌在衡山事明瓒禅师，师瓒云： 欲学道者，先将笔砚碎却。 
<strong>六道</strong>
释家有六道轮回之说，曰天道、人道、魔道、地狱道、饿鬼道、畜生道。
<strong>捱日庵</strong>
善导和尚庵名捱日，示众云： 体此二字，一生受用。 
<strong>抱佛脚</strong>
云南之南一番国，俗尚释教。有犯罪当诛者，趋往寺中，抱佛脚悔过，愿髡发为僧，使贳甚罪。今谚曰： 闲时不烧香，急来抱佛脚。 本此。
<strong>九日杜鹃</strong>
唐周宝镇润州，知鹤林寺杜鹃花奇绝，谓僧殷七七曰： 可使顷刻开花副重九乎？ 七七曰： 诺。 及九日，果烂熳如春。
<strong>摩顶止啼</strong>
宋安东人娄通者，生有异相，掌中一目，中指七节，长为承天寺僧。尝召入大内，适仁宗生，啼哭不止，摩其顶曰： 莫叫，莫叫，何似当初莫笑。 啼遂止。
<strong>玉带镇山门</strong>
了元号佛印，住金山寺，苏轼访之。了元曰： 内翰何来？此间无坐处。 轼戏曰： 借和尚四大作禅床。 了元曰： 四大本空，五蕴非有。 轼投以玉带镇山门，了元报以一衲。
<strong>白土杂饭</strong>
新罗国僧金地藏，唐至德间渡海，居九华山，取岩间白土杂饭食之。九十九日忽召徒众告别，坐化函中。后三载开视，颜色如生，舁之，骨节俱动。
<strong>涤肠</strong>
小释迦保昌黎氏子，九岁入山，精修五载得悟。一日归省其母，啖之肉，出至溪中，以刀刳肠涤净，唐赐号澄虚大师。
<strong>释解</strong>
文通慧姓张，弃家祝发，师令掌厕盥盆。忽有市鲜者沃于盆，文偶击之，仆地死。文惧，奔西华寺，久之，为长老。忽曰： 三十年前一段公案，今日当了。 众问故，曰： 日午自知之。 一卒持弓至法堂，瞠目视文，欲射之。文笑曰： 老僧相候已久。 卒曰： 一见即欲相害，不知何仇？ 文告以故，卒悟曰： 冤冤相报何时了，劫劫相缠岂偶然，不若与师俱解释，如今立地往西天。 视之立逝矣，文即索笔书偈而化。
<strong>冤家亦生</strong>
宝志，梁武帝师事之。皇子生，志曰： 冤家亦生矣。 后知与侯景同日生。
<strong>正大衍历</strong>
一行从普寂禅师为徒。唐玄宗召问曰： 卿何能？ 对曰： 善记览。 即以宫人籍试之，一无所遗，玄宗呼为 圣人 。汉洛下闳造大衍历云： 历八百岁当差一日，有出而正之者。 一行当其期，乃定大衍历。
<strong>雨随足注</strong>
莲池名袾宏，沉氏子，为诸生，辞家祝发。见云栖幽寂，结茅以居，绝粮七日，倚壁危坐。云栖多虎，皆远徙。岁旱，击木鱼循田念佛，雨随足迹而注。人异之。遂成兰若，专以净土一门普摄三根，著述甚多，诸方尊为法门周、孔。
<strong>为让帝剃发</strong>
南州法师名博洽，山阴人，禅定之余，肆力词章，居金陵。靖难时，金川门开为建文君剃发。文皇闻而囚之十余年。姚荣靖临革，上临视，问所欲言，于榻上叩首曰： 博洽系狱久矣。 上即日出之。仁宗即位，数被召问，宣德中留偈而化。
<strong>赍药僧</strong>
住得号赤脚僧，常居庐山。洪武间，上不豫，住得赍药诣阙，谓天眼尊者及周颠仙所奉，上服之，立愈，御制诗赐之。
<strong>乞宥沙弥</strong>
冰櫱名维则，洪武二十五年，上命凡天下僧人有名籍者，皆要俗家余丁一人充军。维则时进偈七章，其七曰： 天街密雨却烦嚣，百稼臻成春气饶。乞宥沙弥疏戒检，袈裟道在祝神尧。 上览偈，为收成命。
<strong>日月灯</strong>
王介甫尝见举烛，因言： 佛书有日月灯光明佛，灯光岂得配日月？ 吕吉甫曰： 日昱乎昼，月昱乎夜，灯光昱乎昼夜，日月所不及，其用无差。 介甫大以为然。
<strong>卧佛</strong>
《涅盘经》云： 如来背痛，于双树间北首而卧。 故后之图绘者为此像。晋庾公尝入佛图，见卧佛，曰： 此子疲于津梁。 于时以为名言。
<strong>佛像</strong>
张玄之、顾敷，是顾和中外孙，皆少而聪慧，和并知之，而尝谓顾胜于张。时张九岁，顾七岁。和与之俱至寺中，见佛般泥恒像，弟子有泣者，有不泣者。和以问二孙。玄谓： 被亲，故泣；不被亲，故不泣。 敷曰： 不然。当有忘情，故不泣；不能忘情，故泣。 
<strong>天女散花</strong>
《维摩经》云：会中有天女散花，诸菩萨悉皆堕落，至大弟子便着不堕。天女曰： 结习未尽，故花着身；结习尽者，花不着身。 
<strong>三乘</strong>
法门曰大乘、中乘、小乘。乘乃车乘之乘。阿罗汉独了生死，不度众人，故曰小乘；圆觉之人，半为人半为己，故曰中乘；菩萨为大乘者，如车之大者，能度一切众生。故曰三车之教。
<strong>三空</strong>
生、法、俱也。三慧，闻、思、修也。三身，法、报、化也。三宝，佛、法、僧也。三界，欲界、色界、无色界也。三毒，贪、瞋、痴也。三漏，欲漏、有漏、无明漏也。三业，身、口、意也。三灾，饥馑、疾疫、刀兵也。三大灾，火、水、风也。
<strong>弩目低眉</strong>
薛道衡游开善寺，谓一沙弥曰： 金刚何以弩目？菩萨何以低眉？ 沙弥曰： 金刚弩目，所以摄服群魔；菩萨低眉，所以慈悲六道。 
<strong>速脱此难</strong>
《大集》云：昔有一人避二醉众（生死），缘藤（命根）入井（无常），有黑白二鼠（日、月）嚼藤将断，旁有四蛇（四大）欲螫，下有三龙（三毒）吐火张爪拒之，其人仰望二象，已临井上，忧恼无托。忽有蜂过，遗蜜滴入口（五欲），是人接蜜，全忘危惧，知人见此，各宜修行，速脱此难。
<strong>五蕴皆空</strong>
五蕴者，就众生所执根身器界质碍形量之物名为色；以现前领纳违顺二境，能生苦乐者名受；以缘虑过现未三世境者名想；念念迁流，新新不住者名行；明了分别者名识。五者皆能盖覆真性，封蔀妙明，故总谓之蕴，亦名五阴，亦名五众。
<strong>慧业文人</strong>
会稽太守孟顗事佛精恳，而为谢灵运所轻。谢尝语顗曰： 得道应须慧业文人，卿生天在灵运前，成佛当在灵运后。 
<strong>拔絮诵经</strong>
佛图澄左乳旁有一孔，通彻腹内，常塞以絮。至夜欲诵经，则拔絮，一空洞明；或过水边，引肠洗之，复纳入。
<strong>世尊生日</strong>
《周书异记》：周昭王二十四年四月八日，山川震动，有五色光入贯太微。太史苏由奏曰： 有大圣人生于西方，一千年外，声教及此。 即佛生之日也。穆王五十三年二月十五日，天地震动，西方有白虹十二道连夜不灭。太史扈多曰： 西方有大圣人灭度，衰相现耳。 此时佛涅盘也。
<strong>悉达太子</strong>
《异记》又云：天竺迦维卫国净饭王妃，梦天降金人，遂有孕，于四月八日太子生于右胁；名悉达多。年十九，入檀特山修行证道，至穆王三年明星出时成佛，号世尊。于熙连河说《大涅盘经》，以正法眼藏将金缕僧伽黎衣传与弟子大迦叶，为第一世祖。穆王五十三年二月十五日，往拘尸城娑罗树间入般涅盘，在世教化四十九年，是为释迦牟尼，姓剎利。
<strong>六祖</strong>
初祖达摩，二祖慧可，三祖僧灿，四祖道信，五祖弘忍，六祖慧能。一祖一只履，二祖一只臂，三祖一罪身，四祖一只虎，五祖一株松，六祖一张碓。梁武通天元年，达摩来自西土，以袈裟授慧可，曰： 如来以正法眼藏付迦叶，展转至我，今付汝。吾灭后二百年，衣止不传。 遂说偈曰： 我本来兹土，传法救迷情，一花开五叶，结果自然成。 
<strong>佛始生</strong>
周昭王之二十四年至孝王元年佛入涅盘，始佛着于经，汉武帝得休屠祭天金人，始佛像入中国。周穆王时，始西极国化人来。秦始皇时，始沙门室利房等至，皇囚之，夜有金人破户出。至汉明帝，始以僧天竺摩腾入中国，随文帝始西域大食入中国（回回教门）。元魏始作大佛像，高四十三尺，用黄金、铜。五代宗作罗汉像用铁。
后秦始尊鸠摩罗什为法师，宋徽宗称为德士。汉灵帝时安世高始立戒律，魏朱士行始中国人受戒。
后魏始立戒坛，宋太祖别立尼戒坛。
汉明帝始听阳城侯刘峻女出家，石虎听民为僧、尼，唐睿宗度公主为道士。
后魏太祖始授僧官，隋文帝制僧官十统，唐制两僧录司，唐武后始令僧尼隶礼部，唐玄宗始给度牒。
汉章帝时，西域僧作数珠象，一年十二月、二十四气、七十二候，共一百单八。五代僧志林作木鱼。
汉武帝尚南越，始禁咒，唐中宗时西京始投筊。（时寿安墨石山有灵神祠，过客投筊仰吉。）
唐太宗遣玄奘往西域取诸经像。至罽宾国，道险不可过，玄奘闭室而坐，忽见老僧授以《心经》一卷，令诵之，遂虎豹潜迹。至佛国，取经六百部以归。
<strong>孰为大庆法王</strong>
傅珪为大宗伯时，武宗好佛，自名 大庆法王 。番僧奏请腴田千亩为下院，批礼部议，而书大庆法王，与圣旨并。珪佯不知，劾番僧曰： 孰为大庆法王，敢与至尊并书，不大敬！ 诏勿问。
