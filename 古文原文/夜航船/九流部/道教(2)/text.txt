<strong>黄冠</strong>
唐李淳风之父名播，仕隋，弃官为道士，自号黄冠子。
<strong>卧风雪中</strong>
谭峭，字景升，冬则衣绿布衫，或卧雪中；父常遣家僮寻访，寄冬衣及钱帛。景升得之，即分给贫寒者；或寄酒家，一无所留。
<strong>八仙</strong>
汉钟离，名权，字云房，以裨将从周处与齐万年战，败，跳终南山，遇东华王真人。至唐始一出，度吕岩，自称天下都散汉。
吕纯阳，名岩，字洞宾。举进士不第，遇钟离，同憩一肆中，钟离自起炊爨。吕忽昏睡，以举子赴京，状元及第，历官清要，前后两娶贵家女，五子十孙，簪笏满门，如此四十年。后居相位，独相十年，权势熏灼，忽被重罪，籍没家资，押赴云阳，身首异处。忽然惊醒，方兴浩叹。钟离在傍，炊尚未熟，笑曰： 黄粱犹未熟，一梦到华胥。 吕惊曰： 君知我梦耶？ 钟离曰： 子适来之梦，升沉万态，荣瘁多端，五十年间，止为俄顷，非有大觉，焉知人世真一大梦也。 洞宾感悟，遂拜钟离求其超度。
蓝采和，不知何许人，常衣破蓝衫，黑木腰带，跣一足，靴一足，醉则持三尺大拍板，行歌云： 踏踏歌，蓝采和，世界能几何？红颜一春树，光阴一掷梭。古人滚滚去不返，今人纷纷来更多。朝骑鸾凤到碧落，暮见桑田生白波。 词多率尔而作。后至濠梁，忽然轻举，掷下靴带拍板，乘云而去。
韩湘子，昌黎从侄，少学道，落魄他乡，久而始归。值昌黎诞日，怒其流落，湘子曰： 无怒也！请献薄技。 因为顷刻花，每瓣书一联云： 云横秦岭家何在？雪拥蓝关马不前。 昌黎不悟，遗之去。后果谪潮州，至蓝关，湘子来候。昌黎乃悟，因吟三韵，以补前诗，竟别。
张果老，隐恒州中条山，见召于唐。开元中，宠遇与叶静能比。自言尧时官侍中，叶公密识曰： 此混沌初分白蝙蝠精也。 授银紫光禄大夫，放归。天宝时尸解。《明皇杂录》：张果老隐于中条山，常乘白驴，日行万里，夜即叠之，置箱箧中，乃纸也，乘则以水噀之，复成驴。
曹国舅，不知其名，言丞相曹彬之子，皇后之弟，故称国舅。少而美姿，安恬好静，上及皇后重之。一旦求出家云水，上以金牌赐之。抵黄河，为篙工索渡直急，以金牌相抵。纯阳见而异之，遂拜从得道。
何仙姑，零陵市人，女也。生而紫云绕室，住云母溪，梦神人教食云母粉，遂行如飞。遇纯阳，以一桃与之，仅食其半，自是不饥。颇能谈休咎。唐天后召见，中路不知所之。
铁拐李，质本魁梧，早岁闻道，修真岩穴。一日，赴老君华山之会，嘱其徒曰： 吾魄在此，倘游魂七日不返，以火化之。 徒以母病遄归，忘其期，六日化之。七日果归，失魄无依，乃附一饿殍之尸而起，故形骸跛恶，非其质矣。
<strong>化金济贫</strong>
王霸，梁时渡江入闽，居西郊之外，凿井炼药，能化黄金。岁饥则售金市米，遍济贫者。
<strong>擗麟脯麻姑</strong>
王方平尝过蔡经家，遣使与麻姑相闻，俄顷即至。经兴家见之，是好女子，手似鸟爪，衣有文章而非锦绣。坐定，各进行厨，香气达户外，擗麟脯行酒。麻姑云： 接待以来，东海三为桑田矣，蓬莱水又浅矣 宴毕，乘云而去。姑为后赵麻胡秋之女，父猛悍，人畏之。筑城严酷，昼夜不止，惟鸡鸣稍息。姑恤民，假作鸡鸣，群鸡皆应。父觉欲挞之，姑惧而逃入山洞，后竟飞升。
<strong>蓑衣真人</strong>
何中立，淮阳书生。一旦焚书裂冠，遁至苏，结庐天庆观，披一蓑衣，坐卧不易，妄谈颇验。凡瘵者，与蓑草服之，立愈；不与者，疾必不起。因称之蓑衣真人。宋孝宗遣珰贽问，不言所求。中立掉首曰： 有华人即有番人，有日即有月。 珰复命，上曰： 诚如吾心。 盖所求者，恢复大计、中宫虚位两事也。
<strong>自举焚身</strong>
颜笔仙，宋建炎初，日售笔十则止。遇转运使，饮以斗酒。饮毕，长揖而去，遗笔篮。使左右取而还之，尽力不能胜。凡得其笔者，管中有诗或偈，祸福无不验。年九十七，积苇坐上，自举火焚之，人见其乘火云飞去。
<strong>金书姓名</strong>
广陵人李珏，以贩籴以业，每斗惟求利两文，以资父母。有籴者授以升斗，俾自量。丞相李珏节制淮南，梦入洞府，见石填金书姓名，内有李珏字，方自喜。有二仙童云： 此乃江阳部民李珏尔。 
<strong>独立水上</strong>
葛仙公，名玄，有仙术。尝从吴主至溧阳，风大作，舟覆；玄独立水上，而衣履不湿。后白日冲举。勾漏令洪，即其孙也。
<strong>李白题庵</strong>
许宣平稳城阳山，绝粒不食，颜如四十，行及奔马。时负薪卖于市，尝独吟曰： 负薪朝出卖，沽酒日西归。借问家何处，穿云入翠微。 李白入山寻之，不见，题其庵以归。
<strong>使聘不出</strong>
墨子名翟，宋人。外治经典，内修道术，著书十篇，号《墨子》。年八十有二，汉武帝遣使聘之，不出，视其颜色，如五十许人。
<strong>冬日卖桃</strong>
李犊子历数百岁，其颜时壮时老，时好时丑。阳都酒家有女，眉生而连耳，细而长，众异之。会犊子牵一黄犊过，女悦之，遂随去，人不能追也。冬日，常见犊子卖桃李市中。
<strong>真一</strong>
司马承祯事潘师正，传辟谷导引之术。唐睿宗召问其术，对曰： 为道日损，损之又损，以至于无。 帝曰： 治身则尔，治国若何？ 对曰： 国犹身也，游心于淡，合气于漠，与物自然而无私焉，则天下治。 帝嗟叹曰： 广成之言也！ 谥 真一先生 。
<strong>点化天下</strong>
贺兰，善服气。宋真宗召至，问曰： 人言先生能点金，信乎？ 对曰： 臣愿陛下以尧舜之道点化天下，方士伪术，不足为陛下道。 赐号玄宗大师。
<strong>临葬复生</strong>
张三丰居宝鸡县金台观。洪武二十六年九月二十日，自言辞世，留颂而逝。民人杨轨山等置棺殓讫，三丰复生。
<strong>弘道真人</strong>
周思得，钱唐人，得灵官法，先知祸福。文皇帝北征，召扈从，数试之不爽。号弘道真人。先是，上获台官藤像于东海，朝夕崇礼，所征必载以行；及金川河，舁不可动，就思得秘问之。曰： 上帝有界，止此也。 已而，果有榆川之役。
<strong>瓶中辄应</strong>
冷谦，洪武初为协律郎，郊庙乐章，皆其所撰。有友酷贫，谦于壁间画一门，令其友取银二锭。友入恣取而出，遗其引。他日，内库失银，惟二锭不入册。吏持引迹捕，因并执谦。谦渴求饮，拘者以瓶水汲与之。谦跃入瓶中，拘者惶急。谦曰： 无害，第持瓶至御前。 上呼谦，瓶中辄应。上曰： 汝何不出？ 对曰： 臣有罪，不敢出来。 击碎之，片片皆应。
<strong>入火不热</strong>
周颠仙，明初，上至南昌，颠仙谒道左，必曰： 告太平，打破一个桶，另置一个桶。 随之金陵。尝曰入火不热。上命覆以巨瓮，积薪焚之。火灭揭视，寒气凛然。后辞去庐山，莫知所之。
<strong>指李树为姓</strong>
老子母见日精下落如流星，飞入口中，因怀娠。后七十二年，于陈国涡水李树下，剖左腋而生。指李树曰： 此为我姓。 耳有三漏，顶有日光，身滋白血，面凝金生，舌络锦文，身长一丈二尺，齿有四十八。受元君神箓宝章变化之方，及还丹、伏火、冰汞、液金之术，凡七十二篇。
<strong>陆地生莲</strong>
尹文始先生住室中，陆地生莲花。结草为栖，精思至道。
<strong>白石生</strong>
生煮白石为粮，问之何不霞举，笑曰： 天上多有至尊相奉事，更苦于人间尔。 时号为隐遁仙人。 
<strong>古丈人</strong>
嵩华松下古丈人、女子二，曰： 老人，秦之役者，二女宫人，合为殉，幸脱骊山之役，匿此。 
<strong>掌录舌学</strong>
董谒乞犬羊皮为裘，编棘为床，聚鸟兽毛而寝。性好异书，见辄题掌，还家以片箨写之，舌黑掌烂。人谓谒掌录而舌学。
<strong>负图先生</strong>
季充号负图先生。伏生十岁，就石壁中受充《尚书》，授四代之事。伏生以绳绕腰领，一续一结，十寻之绳皆结矣。充饵菊术，经旬不语，人问何以，答曰： 世间无可食，亦无可语之人。 
<strong>目光如电</strong>
涉正闭目二十年。弟子固请之，正乃开目，有声如霹雳，而闪光若电。已，复还闭。
<strong>守天厕</strong>
淮南王安见太清仙伯，以坐起不恭，谪守天厕。
<strong>墨池</strong>
梅福在南昌县，水竹幽蔚，王右军典临川郡日，每过此盘礡不能去，因号墨池。先是，福种莲花池中，叹曰： 生为我酷，身为我梏，形为我辱，妻为我毒。 遂弃妻，入洪厓山。
<strong>青童绛节</strong>
张道陵居渠亭山，见青童绛节前导，曰： 老君至矣。 从者二人，隽以弱冠。或指曰： 此子房，此子渊。 
<strong>金莲花</strong>
元藏机有驯鸟三，类鹤，时翔空中，呼之立至，能授人语，常航海飘至一岛。人曰： 此沧州也。 产分蒂瓜，长一尺；碧枣丹栗，大如梨。池中有足鱼，金莲花，妇人采为首饰。曰： 不戴金莲花，不得在仙家。 
<strong>刺树成酒</strong>
葛玄遇亲朋，辄邀止，折草刺树，以杯盛之，汁流如泉，杯满即止，饮之皆旨酒。取瓦砾草木之实劝客，皆脯枣。指虾蟆、飞龟使舞，应节如神。为人行酒，杯自至客前，不尽，杯不去。
<strong>林樾长啸</strong>
黄野人游罗浮，长啸数声，递响林樾。宋咸淳中，有戴乌方帽着靴，往来罗浮山中，见人则大笑，反走，三年不言姓氏。他日醉归，忽取煤书壁云： 云意不知沧海，春光欲上翠微；人间一堕十劫，犹爱梅花未归。 孟野人之俦云。
<strong>脑子诵经</strong>
司马承祯善金剪刀书，脑中有小儿诵经声，玲玲如振玉；额上小日如钱，耀射一席。
<strong>许大夫妇</strong>
许大为许旌阳扫爨。夫妇隐于西山，不欲人识姓，改姓曰午，又改姓曰干。夫妇皆解诗。许大诗云： 不是藏名混世俗，卖柴沽酒贵忘言。 妻续云： 儿家只在西山住，除却白云谁到门！ 
<strong>服石子</strong>
单道开服细石子，一吞数枚。唐子西赞曰： 世人茹柔，刚则吐之。匙抄烂饮，牛口如饲。至人忘物，刚柔一致。其视食石，如啖饼饵。北平饮羽，出于无心。食石之理，于此可寻。我虽不能，而识其理。庶几漱之，以砺厥齿。 
<strong>驱邪院</strong>
判官白紫青曰： 颜真卿今为北极驱邪院左判。 
<strong>符钉画龙</strong>
毒龙潭二龙飞入殿，与张僧繇画龙斗，风雨震沸。丁玄真画铁符镇潭龙，穿山而去；复钉画龙之目，其患乃止。
<strong>模先生</strong>
先生束双髻于顶，携小竹笥卖药，有疾者手摸之辄愈，人呼为 模先生 。
<strong>尊号道士</strong>
周穆王求神仙，始尊号道士。西王母授帝元始真容，始有道士行礼之文。汉桓帝迎老子像入宫，用郊天乐祀道教，始崇与释并。
<strong>天师</strong>
魏世祖拜寇谦之天师，立道场，受符箓。周武帝封国公，唐中宗加金紫阶，玄宗赐号先生，宋神宗赐号处士。寇谦之修张鲁法，始为音诵科仪，及号召百神导养丹砂之术。唐高祖始授道官。宋太宗增置道副录都监。宋太祖始令道士不得畜妻孥。
<strong>改称真人</strong>
张道陵子孙，世袭天师，掌道教。至明，太祖曰： 至尊者天，何得有师？ 诏改真人。初，道陵学长生于蜀之鹤鸣山。山有石鹤，鸣则有得道者。道陵居此，石鹤乃鸣。
<strong>真武</strong>
净乐国王太子，遇天神，授以宝剑，入武当山修道。久之，无所得，欲出山。见一老妪操铁杵磨石上，问磨此何为，曰： 为针耳。 曰： 不亦难乎？ 妪曰： 功久自成。 真武悟。遂精修四十二年，白日冲举。
<strong>陈抟</strong>
字图南，亳州人。四五岁，遇一青衣媪乳之。自是颖异，书一目十行。邂逅孙君仿，谓武当九室岩可居，遂往，辟谷二十余年。忽夜见金人持剑呼曰： 子道成矣。 后徙华山。宋太宗召见，赐号 希夷先生 。
<strong>周颠仙</strong>
周颠者，举错诡谲，人莫能识。每见明太祖，必曰： 告太平。 上厌之，命覆之瓮，积薪以锻。火息启视，颠正坐宴然。上亲为作《传》。
<strong>张三丰</strong>
又名邋遢张。明太祖求之，不得。人有问仙术者，竟不答；问经书，则津津不绝口。一啖数斗，辟谷数月亦自若。隆冬卧雪中。
