<strong>八功德水</strong>
一清、二冷、三香、四柔、五甘、六净、七不噎、八除病。北京西山、南京灵谷，皆取此义。
<strong>斟溪</strong>
在连州。一日十溢十竭。
<strong>潮泉</strong>
在安宁州。一日三溢三竭。
<strong>漏勺</strong>
在贵阳城外。一日百盈百涸，应铜壶漏刻。
<strong>中冷泉</strong>
在扬子江心。李德裕为相，有奉使者至金陵，命置中冷水一壶。其人忘却。至石头城，及汲以献李。饮之，曰： 此颇似石头城下水。 其人谢过，不敢隐。
<strong>惠山泉</strong>
在无锡县锡山。旧名九龙山，有泉出石穴。陆羽品之，谓天下第二泉。
<strong>趵突泉</strong>
在济南。平地上水趵起数尺，看水者以水之高下，卜其休咎。
<strong>范公泉</strong>
在青州府。范仲淹知青州，有惠政，溪侧忽涌醴泉，遂以范公名之。今医家汲水丸药，号青州白丸子。
<strong>妒女泉</strong>
在并州。妇女不得靓妆彩服，至其地必致风雨。
<strong>阿井水</strong>
在东阿县。以黑驴皮，取其水煎成膏，即名 阿胶 。
<strong>虎跑泉</strong>
在钱塘。唐元和十四年，性空大师栖禅其中，以无水欲去。有二虎跑山出泉甘冽，乃建虎跑寺。观泉者，僧为举梵呗，泉即觱沸而出。
<strong>六一泉</strong>
在孤山之南。宋元六年，东坡与会勤上人同哭欧阳公处也。勤上人讲堂初构，阙地得泉，东坡为作泉铭。以两人皆列欧公门下，此泉方出，适哭公讣，名以六一，犹见公也。
参寥泉在智果寺。
东坡泉在昌县。
醉翁亭侧，亦有六一泉。
<strong>夜合石</strong>
新昌东北洞山寺水口，有二石，高丈余，土人言：二石夜间常合为一。
<strong>热石</strong>
临武有热石，状如常石，而气如炽炭，置物其上立焦。
<strong>松化石</strong>
松树至五百年，一夜风雷化为石质，其树皮松节，毫忽不爽。唐道士马自然指延真观松，当化为石，一夕果化。
<strong>望夫石</strong>
武昌山有石，状如人。俗传贞妇之夫从役远征，妇携子送至此，立望其夫而死，尸化为石。
<strong>醒酒石</strong>
唐李文饶于平泉庄，聚天下珍木怪石，有醒酒石，尤所钟爱。其属子孙曰： 以平泉庄一木一石与人者，非吾子孙也。 后其孙延古守祖训，与张全义争此石，卒为所杀。
<strong>赤心石</strong>
武后时争献祥瑞。洛滨居民，有得石而剖之中赤者，献于后，曰： 是石有赤心。 李昭德曰： 此石有赤心，其余岂皆谋反也！ 
<strong>十九泉</strong>
在严滩钓台下。陆羽品天下泉味，谓此泉当居第十九。
<strong>一指石</strong>
在桐庐县缀岩谷间，以指抵之则动，故名。
<strong>鱼石</strong>
涪州江心有石，上刻双鱼，每鱼三十六鳞，旁有石秤石斗，现则岁丰。
<strong>龙井</strong>
在汤阴。相传孙登尝寓此。岁旱，农夫祷于龙洞，得雨。登曰： 此病龙雨也，安能苏禾稼乎？ 嗅之果腥秽。龙时背生疽，变一老翁，求登治，曰： 痊当有报。 不数日，大雨，见石中裂开一井，其水湛然，即龙穿此以报也。
<strong>温泉</strong>
在汝州城西者，武后尝幸此。其侧又有冷泉。
顺天府汤山下有泉，四时常温，浴之愈疾。
遵化亦有汤泉。阜平有二泉，一温一冷。
云南安宁温泉，色如碧玉，可鉴毛发。
骊山西绣岭下有温泉。
<strong>玉泉</strong>
在玉泉山下。泉出石罅间，因凿石为螭头，泉从螭口出，鸣若杂佩，色若素练，味极甘美，潴而为池，广可三丈，流于西湖，遂为燕山八景之一。
<strong>神农井</strong>
在长子羊头山，即神农得佳谷处。
<strong>杜康泉</strong>
舜祠东庑下，康汲此以酿酒。或以中冷水及惠山泉称之，一升重二十四铢，是泉较轻一铢。
<strong>金鸡石</strong>
建德草堂寺之北，罗隐常过此，戏题曰： 金鸡不向五更啼。 石遂迸裂，有鸡飞鸣而去。
<strong>玉乳泉</strong>
丹阳刘伯刍，论此水为天下第四泉。
<strong>绿珠井</strong>
在博白双角山下，梁氏女绿珠生此。汲饮者产女必丽色。
容县有杨妃井，因妃生此而名。
郁林有司命井，甘淡半之，可给阖境。
<strong>龙焙泉</strong>
建宁凤凰山下，一名御泉。宋时取此水造茶入贡。
<strong>仁义石</strong>
建阳二石对立，左曰仁，右曰义。
<strong>一滴泉</strong>
在广信南岩。泉自石窦中出，四时不竭。宋朱熹诗有： 一窍有灵通地脉，平空无雨滴天浆。 
<strong>谷帘泉</strong>
南康府城西。泉水如帘，布岩而下者三十余派。陆羽品其味为天下第一。
<strong>玉女洞</strong>
洞有飞泉，甘且冽。苏轼过此，汲两瓶去。恐后复取为从者所绐，乃破竹作券，使寺僧藏之，以为往来之信，戏曰 调水符 。
<strong>画山石</strong>
宁州石上有文，灿然若战马状，无异画图。故名。
<strong>山鸡石</strong>
宝鸡陈仓山下有石，似山鸡状，晨鸣山巅，声闻三十里。
<strong>石泉</strong>
井陉有石泉，隋妙阳公主久疾，浴此遂愈。
<strong>瀑布泉</strong>
庐州开先寺。李白诗： 挂流三百丈，喷壑数十里。 
<strong>醴泉</strong>
在新喻。黄庭坚尝饮此，叹曰： 惜陆鸿渐辈不及知也。 题曰 醴泉 。
<strong>卓锡泉</strong>
在大庾岭。唐僧卢能被众僧夺衣钵，追至大庾岭，渴甚。能以锡卓石，泉涌清甘，众骇而退。
<strong>愈痞泉</strong>
鹤庆符城东南，有温泉。每三月，郡人有痞疾者浴此即愈。
