<strong>九州</strong>
人皇氏兄弟九人，分天下为九州，梁、兖、青、徐、荆、雍、冀、豫、扬是也。至舜时，以冀、青地广，分冀东恒山之地为并州，分东北之医无闾之地为幽州，又分青之东北为登州，共成十二州。
<strong>历代方舆</strong>
商九州，周亦九州。秦分天下为三十六郡，汉分天下为十三部。三国蜀制巴蜀，置二州。吴北据江、南尽海，置五州。魏据中原，置十二州。晋制十九州。唐分十道，玄宗分十五道。宋分二十三路，元置十二省，又分天下为二十三道。明分两直隶、十三省。
<strong>吴越疆界</strong>
钱王以苏州平望为界，据浙闽，共一十四州。
古扬州所辖之地，南直隶、浙江、福建、广东、广西、江西，凡六省。
古会稽所辖之地，浙江除温、台，九府：杭、嘉、湖、处、宁、绍、金、衢、严；福建除福州，七府：漳、泉、汀、兴、建、延、邵；南直隶苏、松、常、镇四府，共二十府。会稽郡驻匝苏州府。
<strong>二周</strong>
镐京为西周，洛阳为东周。
<strong>两都</strong>
前汉都长安，曰西都；东汉都洛阳，曰东都。
<strong>蜀三都</strong>
成都、新都、广都。
<strong>魏五都</strong>
魏因汉祚都洛阳，以谯为先人本国，许昌为汉之所居，长安为西京之遗迹，邺为王业之本基，故号五都。
<strong>三辅</strong>
长安以京兆、冯翊、扶风为三辅；宋都汴梁，以郑州、滑州、汝州为三辅。
<strong>三亳</strong>
曹州考城县曰北亳，西京谷熟县曰南亳，西京偃师县曰西亳。
<strong>三吴</strong>
苏州曰东吴，润州曰中吴，湖州曰西吴。
<strong>三楚</strong>
江陵曰南楚，徐州曰西楚，苏州曰东楚。
<strong>三齐</strong>
临淄曰东齐，博阳曰济北，蓬州即墨曰胶东。
<strong>三蜀</strong>
成都为蜀都，汉高分置汉广，汉武分置犍为。
<strong>三晋</strong>
赵都邯郸，魏都大梁，韩都郑，三家皆晋卿，故曰三晋。
<strong>三秦</strong>
章邯都废丘，司马欣都栎阳，董翳都高奴，三人皆秦降将，项羽分关中地以王之，曰三秦。
<strong>三虢</strong>
太阳曰北虢，荥阳曰东虢，雍州曰西虢。
<strong>三越</strong>
吴越杭州、闽越福州，南越广州。
<strong>三巴</strong>
渝州为巴中，绵州为巴西，归夔、鱼复、云安为巴东。
<strong>三湘</strong>
曰湘乡，曰湘潭，曰湘原，在湖南，属潭州。
<strong>三河</strong>
周都曰河南，商都曰河内，尧都曰河东。
<strong>四京</strong>
开封曰东京，河内曰西京，应天曰南京，大名曰北京。
<strong>四辅</strong>
唐都长安，以同州、华州、岐州、蒲州为四辅。
<strong>四川</strong>
成都为西川，潼州为东川，利州为北川，夔州为南川。
<strong>五服</strong>
《禹贡》：五服，曰甸服、侯服、绥服、要服、荒服，每服五百里，计二千五百里。
<strong>九服</strong>
周九服，曰侯服、甸服、男服、采服、卫服、蛮服、夷服、镇服、藩服，谓之服者，责以服事天子为职也。
<strong>百二山河</strong>
秦地险固，二万人，足当诸侯百万人，故曰百二山河。
<strong>九边</strong>
明朝设以限华夷。洪武初设重镇六，曰宣府，曰大同，曰甘肃，曰辽东，曰延绥，曰宁夏；永乐初增设蓟州；正统间又增榆林、固原，是为九边。
<strong>六关</strong>
直隶三关，曰居庸，曰紫荆，曰倒马。山西三关，曰雁门，曰宁武，曰偏头。
<strong>陶唐九州</strong>
冀州，《禹贡》：帝都之地三面距河，时盖黄河由冀入海也。《释名》：冀州，其地有险有易，乱则冀治，弱则冀强，荒则冀丰也。《春秋元命苞》曰：昴毕之间为天街，散为冀州，分为赵国，立为常山。
兖州，《禹贡》：济河惟兖州。谓东南据济，西北距河，盖冀之东南也。《元命苞》曰：五星流为兖州。兖之言端也，言阳精端，其气纤杀，分为郑国。
青州，《禹贡》：海岱惟青州。谓东北距海，西南距岱，又在兖之东也。《释名》：青州在东，取生物而青也。《元命苞》曰：虚危之精，流为青州，分为齐国，立为莱山。
徐州，《禹贡》：海岱及淮惟徐州。谓东至海，北至岱，南至淮，又在青州之南也。《元命苞》曰：天弓星司弓弩，流为徐州，别为鲁国。徐之为舒也，言阴牧内雨，安详也。
扬州，《禹贡》，淮海惟扬州。谓北至淮，东南至海。又曰： 江南之气躁劲，厥性轻扬也。 《元命苞》曰：牵牛流为扬州，分为越国，立为扬山。荆州，《禹贡》：荆及衡阳惟荆州。谓北距南条前山，南包衡山之阳，盖在扬州之西，而豫州之西南也。《释名》：荆，警也。南蛮数为寇逆，言当警备之也。《元命苞》曰：轸星散为荆州，分为楚国。
豫州：《禹贡》：荆河惟豫州。谓西南至南条荆山，北距大河，盖在冀州之南，荆州之北，徐、兖之西也。《元命苞》曰：钩钤星别为豫州。言地在九州之中，所在常安豫也。
梁州，《禹贡》：华阳黑水惟梁州。谓东距华山之南，西距黑水，盖在雍州之南，荆州之西也。以西方属金，其气强梁，故曰梁州。当夏殷，为蛮夷之国，至周始并入雍州。雍州，《禹贡》：黑水西河惟雍州。谓西距黑水，东距西河，盖在冀州之西，梁州之北。《太康地记》：雍州并得梁州之地，西北之位，阳所不及，阴气雍阏，故取名焉。《元命苞》曰：东井鬼星，散为雍州，分为秦国。
<strong>虞十二州</strong>
九州之外，分设并州，则盖冀之东北无闾之余地也。《元命苞》曰：营室星流为并州，分为郑国，立为朋山。并之言诚也。精全及并，其气勇抗。诚，信也。
幽州，即冀东恒山诸地，盖在北幽昧之地也。《元命苞》曰：箕星散为幽州，分为燕国。
营州，即青之东北、辽东等处。《释名》：齐卫之地，于天文属营室，故取其名。盖舜为冀、青地广而分之也。
<strong>周九州</strong>
东南曰扬州，其山镇曰会稽，其薮泽曰具区，其川三江，其浸五湖（彭蠡、洞庭、青草、太湖、丹阳也），其利金锡竹箭，其民二男五女（盖通以一州之民计之，二分为男，五分为女也），其畜鸟兽，其谷宜稻。
正南曰荆州，其山镇曰衡山，其薮泽曰云梦，其川江汉，其浸颖湛，其利丹银齿革，其民一男二女，其畜鸟兽，其谷宜稻。
河南曰豫州，其山镇曰华山，其薮泽曰圃田，其川荥雒，其浸波溠（音诈），其利材漆丝，其民二男二女，其畜宜六扰（鸡、豚、犬、马、牛、羊也），其谷宜五种（稻、黍、稷、麦、菽也）。正东曰青州，其山镇曰沂山，其薮泽曰望诸，其川淮泗。其浸沂沐，其利蒲鱼，其民二男二女，其畜鸡狗，其谷宜稻麦。
河东曰兖州，其山镇曰泰山，其薮泽曰大野，其川河泲，其浸卢维，其利蒲鱼，其民三男三女，其畜六扰，其谷宜四种。
正西曰雍州，其山镇曰岳山，其薮泽曰弦蒲（在沂阳），其川泾汭，其浸渭洛，其利玉石，其民三男二女，其畜宜牛马，其谷宜黍稷。
东北曰幽州，其山镇曰医无闾（辽东），其薮泽曰貕养（在莱阳），其川河泲，其浸菑时（莱芜殷阳），其利鱼盐，其民一男三女，其畜牛马羊豕，其谷宜黍麦稻。
河内曰冀州，其山镇曰霍山，其薮泽曰扬纡，其川漳，其浸汾潞（汾出汾阳，潞出归德），其利松柏，其民五男三女，其畜牛百，其谷宜黍稷。
正北曰并州，其山镇曰恒山，其薮泽曰昭余邪（在邬），其川虖池呕夷，其浸涞易，其利布泉，其民二男三女，其畜牛马犬豕羊，其谷宜五种。
<strong>秦三十六郡</strong>
始皇初并天下，罢诸侯，置守尉，遂分天下为三十六郡，每郡置一守、一丞、两尉以典之。郡名曰内史、三川、河东、南阳、南郡、九江、鄣郡、会稽、颖川、砀郡、泗水、薛郡、东郡、琅琊、齐郡、上谷、渔阳、北平、辽西、辽东、代郡、巨鹿、邯郸、上党、太原、云中、九原、雁门、上郡、陇西、北地、汉中、巴郡、蜀郡、黔中、长沙。后又置闽中、南海、桂林、象郡四郡。凡四十郡。
<strong>汉十三部</strong>
汉分天下为十三部，每部置刺史，领天下郡国一百三。
司隶校尉（领京兆、扶风、冯翊、弘农、河东、河内、河南七郡）。豫州刺史（领颖川、汝南、沛郡、梁国、鲁国五郡）。冀州刺史（领魏郡、巨鹿、常山、清河、广平、真定、中山、信都、河间、赵国十郡）。兖州刺史（领陈留、东郡、山阳、济阴、泰山、城阳、东平七郡）。徐州刺史（领琅琊、东海、临淮、泗水、楚国五郡）。青州刺史（领平原、千乘、济南、齐郡、北海、东莱、胶东、高密、菑川九郡）。荆州刺史（领南阳、南郡、江夏、桂阳、武陵、零陵、广陵、长沙八郡）。扬州刺史（领镇江、九江、会稽、丹阳、豫章、六安六郡）。益州刺史（领汉中、广汉、巴郡、蜀郡、犍为、越雟、牂牁、益州八郡）。凉州刺史（领安定、北城、陇西、武威、金城、天水、武都、长掖、酒泉、敦煌十郡）。并州刺史（领太原、上党、上郡、西河、朔方、五原、云中、定裹、雁门九郡）。幽州刺史（领涿郡、渤海、代郡、上谷、渔阳、北平、辽西、辽东、广阳、乐浪、玄菟十一郡）。交州刺史（领海南、郁林、苍梧、交趾、合蒲、九真、日南七郡）。
<strong>三国州郡</strong>
蜀汉全制巴蜀，置二郡，日益州（成都）、曰梁州（汉中），有郡二十。先主初置九郡，曰巴东、曰巴西、曰梓潼、曰河阳、曰文山、曰汉嘉、曰朱提、曰云南、曰涪陵，并得旧汉，曰巴郡、曰广汉、曰犍为、曰牂牁、曰越雟、曰益州、曰汉中、曰永昌、曰南安、曰武都。孙吴北据江南尽海，置州五，曰交州（安南）、曰广州（南海）、曰荆州江陵、曰郢州江夏、曰扬州丹阳。孙权置临贺、武昌、朱厓、新安、卢陵五郡。孙亮又置临川、临海、衡阳、湘东四郡。孙休又置天门、建平、合浦三郡。孙皓置始安、始兴、邵陵、安成、新昌、武平、九德、吴兴、平阳、桂林、荥阳十一郡。因立宜阳一郡，并汉十八郡，共四十三郡。
魏据中原，有州十二，曰司隶（河南）、曰豫州（谯）、曰荆州（襄阳）、曰兖州（武威）、曰青州（临淄）、曰徐州（彭城）、曰凉州（天水）、曰秦州（上邽）、曰冀州（代郡）、曰幽州（范阳）、曰并州（晋阳）、曰扬州（寿春）。
<strong>晋十九州</strong>
曰司州（河南）、曰兖州（濮阳）、曰豫州（项城）、曰冀州（赵郡）、曰并州（晋阳）、曰青州（临淄）、曰徐州（彭城）、曰荆州（江陵）、曰扬州（初寿春，后建业）、曰雍州（京兆）、曰秦州（上邽）、曰益州（成都）、曰梁州（南郑）、曰宁州（云南）、曰幽州（范阳）、曰平州（昌黎）、曰交州（番禺）、曰凉州（武威）。
<strong>唐十道</strong>
自晋藩阴败，复南北分争，州郡割裂，宋、齐、梁、陈，狃于江左，隋氏虽能混一，而享祚不长。至唐太宗肇造区夏，并有州郡，始因山以形便，分天下为十道，曰关内、曰河南、曰河东、曰河北、曰山南、曰陇右、曰淮南、曰江南、曰剑南、曰岭南。贞观十五年大，凡州府三百五十八。玄宗开元初，又分为十五道，曰京畿（西京）、曰都畿（东都）、曰关内（京官遥领）、曰河南（陈留）、曰河北（魏郡）、曰陇右（西平）、曰山南东（襄阳）、曰山南西（汉中）、曰江南东（吴郡）、曰江南西（豫章）、曰剑南（蜀郡）、曰淮南（广陵）、曰黔中（贵州）、曰岭南（南海）。
<strong>宋二十三路</strong>
太宗分天下为十五路，至仁宗又分为二十三路，曰京东东路、京东西路，曰京西南路、京西北路，曰河北东路、河北西路，曰陕西路，曰秦凤路，曰河东路，曰淮南东路、淮南西路，曰两浙路，曰江南东路、江南西路，曰荆湖南路、荆湖北路，曰成都路，曰梓州路，曰利州路，曰夔州路，曰福建路，曰广南东路、广南西路。
<strong>元十二省</strong>
元建中书省十二，辖天下州郡，曰都省（治腹里路）、曰河南行省（汴梁）、曰湖广行省（武昌）、曰浙江行省（杭州）、曰江西行省（龙兴）、曰陕西行省（京兆）、曰四川行省（成都）、曰云南行省（中庆）、曰辽阳行省（辽东）、曰镇东行省（高丽）、曰甘肃行省（甘州）、曰岭北行省（和州）。又分天下为二十二道。
<strong>明两直隶十三省</strong>
北直隶八府，十七州，一百一十六县，赋六十万一千。（北京在顺天。）南直隶十四府，十七州，九十六县，赋五百九十九五万千。（南京在应天。）河南八府，十州，九十六县，赋二百四十一万四千。（省城在开封。）陕西八府，二十二州，九十五县，赋一百九十二万九千。（省城在西安。）山东六府，十五州，八十九县，赋二百八十五万一千。（省城在济南。）湖广十五府，十六州，一百零七县，赋二百十六万七千。（省城在武昌。）浙江十一府，一州，七十五县，赋二百五十一万。（省城在杭州。）江西十三府，一州，七十七县，赋二百五十二万八千。（省城在南昌。）福建八府，五十七县，赋一百一十万一千。（省城在福州。）山西五府，二十州，七十八县，赋二百二十七万四千。（省城在太原。）四川八府，二十州，一百零七县，赋一百二十万六千。（省城在成都。）广东十府，八州，七十五县，赋一百一万七千。（省城在广州。）广西十一府，四十七州，五十三县，赋四十三万一千。（省城在桂林。）云南十四府，四十一州，三十县，赋一十四万。（省城在云南。）贵州八府，六州，六县，赋四万七千。（省城在贵阳。）
