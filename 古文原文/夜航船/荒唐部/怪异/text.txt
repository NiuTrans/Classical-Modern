<strong>贰负之骸</strong>
《山海经》： 贰负之臣曰危，与贰负杀窫窳。帝乃梏之疏属之山，桎其右足，反接两手与发，系石。 汉宣帝时，尝发疏属山，得一人，徒裸，被发反缚，械一足。因问群臣，莫能晓。刘向按此言之。帝不信，谓其妖言，收向系狱。向子歆自出救父，云： 以七岁女子乳饮之，即复活。 帝令女子乳之，复活，能言语应对，如向言。帝大悦，拜向为中大夫、歆为宗正。
<strong>旱魃</strong>
南方有怪物如人状，长三尺，目在顶上，行走如风。见则大旱，赤地千里。多伏古冢中。今山东人旱则遍搜古冢，如得此物，焚之即雨。
<strong>两牛斗</strong>
李冰，秦昭王使为蜀守，开成都两江，溉田万顷。神岁取童女二人为妇。冰以其女与神求婚，径至神祠，劝神酒，酒杯恒澹澹。冰厉声以责之，因忽不见。良久，有两牛斗于江岸旁。有间，冰还，流汗谓官属曰： 吾斗疲极，当相助也。南向腰中正白者，我绶也。 主簿刺杀北面者，江神遂死。
<strong>随时易衣</strong>
卢多逊既卒，许归葬。其子察护丧，权厝襄阳佛寺。将易以巨榇，乃启棺，其尸不坏，俨然如生。遂逐时易衣，至祥符中亦然。岂以五月五日生耶！彼释氏得之，当又大张其事，若今之所谓无量寿佛者矣。
<strong>钱缪异梦</strong>
宋徽宗梦钱武肃王讨还两浙旧疆垦，且曰： 以好来朝，何故留我？我当遣第三子居之。 觉而与郑后言之。郑后曰： 妾梦亦然，果何兆也？ 须臾，韦妃报诞子，即高宗也。既三日，徽宗临视，抱膝间甚喜，戏妃曰： 酷似浙脸。 盖妃籍贯开封，而原籍在浙。岂其生固有本，而南渡疆界皆武肃版图，而钱王寿八十一，高宗亦寿八十一，以梦谶之，良不诬。
<strong>马耳缺</strong>
欧公云：丁元珍尝夜梦与予至一庙，出门见马只耳。后元珍除峡州倅，予亦除夷陵令。一日，与元珍同泝峡，谒黄牛庙。入门，惘然皆如梦中所见，门外石马，果缺一耳，相视大惊。
<strong>见怪不怪</strong>
宋魏元忠素正直宽厚，不信邪鬼。家有鬼祟，尝戏侮公，不以为怪。鬼敬服曰： 此宽厚长者，可同常人视之哉？ 
<strong>苌弘血化碧</strong>
苌弘墓在偃师。弘周灵王贤臣，无罪见杀。藏其血，三年化为碧。
<strong>二尸相殴</strong>
贞元初，河南少尹李则卒，未殓。有一朱衣人申吊，自称苏郎中。既入，哀恸。俄顷，尸起，与之相搏，家人惊走。二人闭门殴击，及暮方息。则二尸共卧在床，长短、形状、姿貌、须髯、衣服一无异也。聚族不能识，遂同棺葬之。
<strong>冢中箭发沙射</strong>
刘宴判官李邈有庄客，开一古冢，极高大，入松林二百步，方至墓。墓侧有碑断草中，字磨灭，不可读。初掘数十丈，遇一石门，因以铁汁计，累日方得开。开则箭雨集，杀数人，众怖欲出。一人曰： 此机耳。 则投之以石，石投则箭出，投石十余，则箭不复发。遂列炬入，开第二门，有数十人，张目挥剑，又伤数人。众争击之，则木人也，兵仗悉落。四壁画兵卫，森森欲动。中以铁索悬一大漆棺，其下积金玉珠玑不可量。众方惧，未即掠取。棺两角飒然风起，有沙迸扑人面，则风转急，沙射如注，而便没膝。众皆遑走，甫得出墓，门塞矣，一人则已葬中。
<strong>公远只履</strong>
罗公远墓在辉县。唐明皇求其术，不传，怒而杀之。后有使自蜀还，见公远曰： 于此候驾。 上命发冢，启棺，止存一履。叶法善葬后，期月，棺忽开，惟存剑履。
<strong>鹿女</strong>
梁时，甄山侧，樵者见鹿生一女，因收养之。及长，令为女道士，号鹿娘。
<strong>风雨失柩</strong>
汉阳羡长袁玘常言： 死当为神。 一夕，痛饮卒，风雨失其柩。夜闻荆山有数千人啖声，乡民往视之，则棺已成冢。俗呼铜棺山。
<strong>留待沉彬来</strong>
沉彬有方外术，尝植一树于沉山下，命其子葬己于此。及掘，下有铜牌，篆曰： 漆灯犹未灭，留待沉彬来。 
<strong>辨南冷水</strong>
李秀卿至维扬，逢陆鸿渐，命一卒入江取南冷水。及至，陆以杓扬水曰： 江则江矣，非南冷，临岸者乎？ 既而倾水，及半，陆又以杓扬之曰： 此似南冷矣。 使者蹶然曰： 某自南冷持至岸，偶覆其半，取水增之。真神鉴也！ 
<strong>试剑石</strong>
徐州汉高祖庙旁有石高三尺余，中裂如破竹不尽者寸。父老曰： 此帝之试剑石也。 又漓江伏波岩洞旁，悬石如柱，去地一线不合。相传为伏波试剑。
<strong>妇负石</strong>
在大理府城南。世传汉兵入境，观音化一妇人，以稻草縻此大石，背负而行，将卒见之，吐舌曰： 妇人膂力如此，况丈夫乎！ 兵遂却。
<strong>燃石</strong>
出瑞州。色黄白而疏理，水灌之则热，置鼎其上，足以烹。雷焕尝持示张华，华曰： 此燃石也。 
<strong>他日伯公主盟</strong>
隋末温陵太守欧阳佑耻事二姓，拉夫人溺死。后人立庙，祈梦极灵。宋李纲尝宿庙中，梦神揖上座，纲固辞，神曰： 他日伯公主盟。 及拜相，值神加封，固署名额次。
<strong>天河槎</strong>
横州横槎江有一枯槎，枝干扶疏，坚如铁石，其色类漆，黑光照人，横于滩上。传云天河所流也。一名槎浦。
<strong>愿留一诗</strong>
陆贾庙在肇庆锦石山下，宋梁竑舣舟于此，梦一客自称陆大夫，云： 我抑郁此中千岁余矣，君幸见过，愿留一诗。 竑遂题壁。
<strong>请载齐志</strong>
元于司马钦尝梦有赵先生者谓钦曰： 闻君修齐志，仆一良友葬安丘，其人节义高天下，今世所无也，请载之以励末俗。 钦觉而异之，及阅赵岐传，始悟为孙嵩也。岐处复壁中著书以名世，固奇男子。非嵩高谊，其志安得伸也？钦之梦，不亦可异哉！
<strong>三石</strong>
永安州伪汉时，有兵入靖江过此。黎明遇猎者牵黄犬逐一鹿，兵以枪刺鹿，徐视之，石也。已而，人犬与鹿皆化为石，鼎峙道旁。今一石尚有枪痕。
<strong>悟前身</strong>
焦竑奉使朝鲜，泊一岛屿间，见茅庵岩室扃闭，问旁僧，曰： 昔有老衲修持，偶见册封天使过此，盖状元官侍郎者，叹羡之，遂逝。此其塔院耳。 竑命启之，几案经卷宛若素历，乃豁然悟为前身。
<strong>告大风</strong>
宋陈尧佐尝泊舟于三山矶下，有老叟曰： 来日午大风，宜避。 至期，行舟皆覆，尧佐独免。又见前叟曰： 某江之游奕将也，以公他日贤相，故来告尔。 
<strong>追魂碑</strong>
叶法善尝为其祖叶国重求刺史李邕碑文，文成；并求书，邕不许。法善乃具纸笔，夜摄其魂，使书毕，持以示邕，邕大骇。世谓之 追魂碑 。
<strong>牛粪金</strong>
东吴时，有道士牵牛渡江，语舟人曰： 船内牛溲，聊以为谢。 舟人视之，皆金也。后名其地曰金石山。
<strong>谓管前身</strong>
房管桐庐令，邢真人和璞尝过访。管携之野步，遇一废寺，松竹萧森，和璞坐其下，以杖叩地，令侍者掘数尺，得一瓶，瓶中皆娄师德与永公书。和璞谓曰： 省此否？盖永公即管之前身也。 
<strong>木客</strong>
兴国上洛山有木客，乃鬼类，形颇似人。自言秦时造阿房宫采木者，食木实，得不死，能诗，时就民间饮食。
<strong>铜钟</strong>
宋绍兴间，兴国大乘寺钟，一夕失去，文潭渔者得之，鬻于天宝寺，扣之无声。大乘僧物色得之，求赎不许，乃相约曰： 扣之不鸣，即非寺中物。 天宝僧屡击无声。大乘僧一击即鸣，遂载以归。
<strong>驱山铎</strong>
分宜晋时，雨后有大钟从山流出，验其铭，乃秦时所造。又渔人得一钟，类铎，举之，声如霹雳，草木震动。渔人惧，亦沉于水。或曰此秦驱山铎也。
<strong>旋风掣卷</strong>
王越举进士，廷对日，旋风掣其卷入云表；及秋，高丽贡使携以上进，云是日国王坐于堂上，卷落于案，阅之异，因持送上。
<strong>风动石</strong>
漳州鹤鸣山上，有石高五丈，围一十八丈，天生大盘石阁之，风来则动，名 风动石 。
<strong>去钟顶龙角</strong>
宋时灵觉寺钟，一夕飞去，既明，从空而下。居人言江湾中每夜有钟声，意必与龙战。寺僧削去顶上龙角，乃止。
<strong>投犯鳄池</strong>
《搜神记》：扶南王范寻尝养鳄鱼十头，若犯罪者投之池中，鳄鱼不食，乃赦之。诖误者皆不食。
<strong>雷果劈怪</strong>
熊翀少业南坛，夕睹一美女立于松上，众错愕走，翀略不为意，以刀削松皮，书曰： 附怪风雷折，成形斧锯分。 夜半，果雷劈之。
<strong>飞来寺</strong>
梁时峡山有二神人化为方士，往舒州延祚寺，夜叩真俊禅师曰： 峡据清远上流，欲建一道场，足标胜概，师许之乎？ 俊诺。中夜，风雨大作，迟明启户，佛殿宝像已神运至此山矣。师乃安坐说偈曰： 此殿飞来，何不回去？ 忽闻空中语曰： 动不如静。 赐额飞来寺。
<strong>橘中二叟</strong>
《幽怪录》：巴邛人剖橘而食，橘中有二叟奕棋。一叟曰： 橘中之乐，不减商山。 一叟曰： 君输我瀛洲玉尘九斛，龙缟袜八辆，后日于青城草堂还我。 乃出袖中一草，食其根，曰： 此龙根脯也。 食讫，以水喷其草，化为龙，二叟骑之而去。
<strong>牛妖</strong>
天启间，沅陵县民家牸牛生犊，一目二头三尾，剖杀之，一心三肾。
<strong>猪怪</strong>
民家猪生四子，最后一子，长嘴、猪身、人腿、只眼。
<strong>陕西怪鼠</strong>
天启间，有鼠状若捕鸡之狸，长一尺八寸，阔一尺，两旁有肉翅，腹下无足，足在肉翅之四角，前爪趾四，后爪趾五，毛细长，其色若鹿，尾甚丰大，人逐之，其去甚速。专食谷豆，剖腹，约有升黍。
<strong>支无祁</strong>
大禹治水，至桐柏山，获水兽，名支无祁，形似猕猴，力逾九象，人不可视。乃命庚辰锁于龟山之下，淮水乃安。唐永嘉初，有渔人入水，见大铁索锁一青猿，昏睡不醒，涎沫腥秽不可近。
<strong>饮水各醉</strong>
沉酿堰在山阴柯山之前，郑弘应举赴洛，亲友饯于此。以钱投水，依价量水饮之，各醉而去。因名其堰曰 沉酿 。
<strong>林间美人</strong>
罗浮飞云峰侧有梅花村，赵师雄一日薄暮过此，于林间见美人淡妆素服，行且近，师雄与语，芳香袭人，因扣酒家共饮。少顷，一绿衣童来，且歌且舞。师雄醉而卧。久之，东方已白，视大梅树下，翠羽啾啾，参横月落，但惆怅而已。
<strong>变蛇志城</strong>
晋永嘉中，有韩媪偶拾一巨卵，归育之，得婴儿，字曰 撅 ，方四岁。刘渊筑平阳城不就，募能城者。撅因变为蛇，令媪举灰志后，曰： 凭灰筑城，可立就。 果然。渊怪之，遂投入山穴间，露尾数寸，忽有泉涌出成池，遂名曰 金龙池 。
<strong>有血陷没</strong>
硕顶湖在安东，秦时童谣云： 城门有血，当陷没。 有老姆忧惧，每旦往视。门者知其故，以血涂门。姆见之，即走。须臾大水至，城果陷。高齐时，湖尝涸，城尚存。
<strong>张龙公</strong>
六安龙穴山有张龙公祠，记云：张路斯，颖上人，仕唐，为宣城令，生九子，尝语其妻曰： 吾，龙也，蓼人。郑祥远亦龙也，据吾池，屡与之战，不胜，明日取决。令吾子射系鬣以青绢者郑也，绛绢者吾也。 子遂射中青绢者，郑怒，投合肥西山死，即今龙穴也。
<strong>城陷为湖</strong>
巢湖在合肥，世传江水暴涨，沟有巨鱼万斤，三日而死。合郡食之。独一姥不食。忽过老叟，曰： 此吾子也，汝不食其肉，吾可亡报耶？东门石龟目赤，城当陷。 姥日往窥之。有稚子戏以朱傅龟目。姥见，急登山，而城陷为湖，周四百余里。
<strong>人变为龙</strong>
元时，兴业大李村有李姓者，素修道术。一日，与妻自外家回，至中途，谓妻曰： 吾欲过前溪一浴，汝姑待之。 少顷，风雨骤作，妻趋视之，则遍体鳞矣。嘱妻曰： 吾当岁一来归。 欻然变为龙，腾去。后果岁一还。其里呼其居为李龙宅。
<strong>妇女生须</strong>
宋徽宗时，有酒家妇朱氏，年四十，忽生须六七寸。诏以为女道士。
<strong>男人生子</strong>
宋徽宗时，有卖菜男人怀孕生子。
<strong>童子暴长</strong>
元枣阳民张氏妇生男，甫四岁，暴长四尺许，容貌异常，皤腹臃肿，见人嬉笑，如俗所画布袋和尚云。
<strong>男变为妇</strong>
明万历间，陕西李良雨忽变为妇人，与同贾者苟合为夫妇。其弟良云以事，上所司奏闻。
