<strong>妲己赐周公</strong>
五官将既纳袁熙妻，孔文举与曹操书曰： 武王伐纣，以妲己赐周公。 曹以文举博学，信以为然。后问文举，答曰： 以今度之，想当然耳。 
<strong>效颦</strong>
西子心痛则捧心而颦，其貌愈媚。丑女羡而效之，曰 效颦 。山谷诗： 今代捧心学，取笑类西施。 
<strong>新剥鸡头肉</strong>
杨贵妃浴罢，对镜匀面，裙腰褪露一乳，明皇扪弄曰： 软温新剥鸡头肉。 安禄山在旁曰： 润滑犹如塞上酥。 
<strong>长舌</strong>
《诗经》： 妇有长舌，维厉之阶。 
<strong>守符</strong>
楚昭王夫人，齐女也。昭王出游，留夫人于渐台。江水大至，遗使迎夫人，忘持符。夫人曰： 王与约，召必以符。 今使者不持符，不敢行。使者还取符，台崩，夫人溺死。
<strong>女博士</strong>
甄后年九岁时，喜攻书，每用诸兄笔砚。兄曰： 欲作女博士耶？ 后曰： 古者贤女未有不览经籍；不然，成败安知之？ 
<strong>灵蛇髻</strong>
甄后入魏宫，宫廷有绿蛇，口中恒有赤珠，若梧子大，不伤人；人欲害之，则不见。每日后梳妆，则盘结一髻形，后效而为髻，巧夺天工。故后髻每日不同，号为 灵蛇髻 。宫人拟之，十不得其一二。
<strong>女怀清台</strong>
《货殖传》：巴蜀寡妇清，其先得丹穴，而擅其利数世，家亦不赀。用财自卫，不见侵侮。始皇为筑 女怀清台 。
<strong>国色</strong>
《战国策》：郦姬者，国色也。《天宝遗事》：都下名妓楚莲香，国色无双，每出则蜂蝶相随，慕其香也。
<strong>长女子</strong>
明德马皇后和熙邓皇后俱七尺三寸，刘曜刘皇后七尺八寸，俱以美称。
<strong>妇人有须</strong>
李光弼之母李氏，封韩国太夫人，有须数十茎，长五寸，为妇人奇贵之相。
<strong>夜辨绝弦</strong>
蔡琰六岁，夜听父邕弹琴，弦绝。琰曰： 一弦断也。 复故断一弦，琰曰： 第四弦也。 邕曰： 偶中耳。 琰曰： 季札观风，知四国兴衰；师旷吹律，知南风不竞。由是言之，安得不知乎？ 
<strong>尤物</strong>
《左传》叔向欲娶申公巫臣女，其母曰：汝何以为哉？夫有尤物，足以移人。苟非礼义，则必祸及。
<strong>钩弋宫</strong>
钩弋夫人，齐人，右手拳。望气者云： 东方有贵人气。 及至，见夫人姿色甚伟，帝批其手，得一钩，手遂不拳。故名其宫曰钩弋宫。
<strong>花见羞</strong>
五代刘鄩侍儿王氏，有绝色，人号 花见羞。 
<strong>疗饥</strong>
隋炀帝每视降仙，顾内使曰： 古人谓秀色可餐。若降仙者，可以疗饥矣。 
<strong>倾城倾国</strong>
李延年歌曰： 北方有佳人，绝世而独立，一顾倾人城，再顾倾人国。宁不知倾城与倾国，佳人难再得！ 
<strong>远山眉</strong>
赵飞燕为妹合德养发，号新兴髻；为薄眉，号远山黛；施小朱，号慵来妆。又《玉京记》： 卓文君眉色不加黛，如远山。人效之，号远山眉。 
<strong>鸦髻</strong>
巴陵鸦不畏人，除夕，妇人各取一只，以米粱喂之。明旦，各以五色缕系于鸦顶，放之，视其方向，卜一年休咎。其占云： 鸦子东，兴女红；鸦子西，喜事齐；鸦子南，利桑蚕；鸦子北，织作息。 甚验。又元旦梳头，先以栉理其羽毛，祝曰： 愿我妇女，黰发髟髟。惟有斯年，似其羽毛。 楚人谓女髻为鸦髻。
<strong>淡妆</strong>
《杨妃传》：虢国夫人不施妆粉，自有容貌，常淡妆以朝天子。白乐天诗： 虢国夫人承主恩，平明上马入宫门，却嫌脂粉污颜色，淡扫蛾眉朝至尊。 
<strong>嫫母</strong>
黄帝妃嫫母，貌仳催（音灰），丑面也而贤，帝甚爱之。《文选》： 及蒙华衮褒如。 誉嫫母贤也。
<strong>无盐</strong>
《列女传》：无盐者，齐之丑女，自诣宣王，陈时政，王拜为后。
<strong>书仙</strong>
《丽情集》：长安中有妓女曹文姬，尤工翰墨，为关中第一，时号 书仙 。
<strong>钱树子</strong>
《明皇杂录》：许子和，吉州永新人，以倡家女入宫，因名永新，能变新妆。临卒，谓其母曰： 阿母，钱树子倒矣！ 
<strong>章台柳</strong>
唐韩翃与妓柳姬交稔，明，淄青节度使侯希逸奏以为从事。历三载离别，乃寄诗云： 章台柳，章台柳，往日青青今在否？纵使长条似旧垂，亦应攀折他人手。 柳答云： 杨柳枝，芳菲节，所恨年年赠离别。一叶随风忽报秋，纵使君来岂堪折！ 
<strong>桐叶题诗</strong>
蜀侯继图，倚大慈寺楼，见风飘一大桐叶，上有诗： 拭翠敛蛾眉，为忆心中事。搦管下庭除，书作相思字。天下有心人，尽解相思死。天下负心人，不识相思意。有心与负心，不知落何地？ 后二年，继图卜任氏为婚，乃题叶者。
<strong>白团扇</strong>
晋中书令王珉与嫂婢情好甚笃，嫂鞭挞过苦。婢素善歌，而珉好持白团扇，其婢制《团扇歌》云： 团扇复团扇，许持自障面。憔悴无复理，羞与郎相见。 
<strong>金莲步</strong>
齐东昏侯凿金为莲花以贴地，令潘妃行其上，曰： 此步步生金莲也。 
<strong>邮亭一宿</strong>
陶学士出使江南，韩熙载命妓秦若兰诈为邮卒女，拥帚扫地，陶因与之狎，赠词名《风光好》云： 好因缘，恶因缘，只得邮亭一夜眠，别神仙。
琵琶拨尽相思调，知音少。待得鸾胶续断弦，是何年？ 
<strong>司空见惯</strong>
唐杜鸿渐为司空，镇洛时，韦应物为苏州刺史，过洛，杜设宴待之，出二妓歌舞，酒酣，命妓索诗于韦。韦醉甚，就寝。中夜见二妓侍侧，惊问故，对以席上作诗，司空命侍寝。令诵其诗，曰： 高髻云鬟宫样妆，春风一曲杜韦娘。司空见惯浑闲事，恼乱苏州刺史肠。 
<strong>媚猪</strong>
南汉主刘鋹得波斯女，黑而妖艳，鋹嬖之，赐号媚猪。
<strong>燕脂虎</strong>
陆慎言妻朱氏，沉惨狡妒。陆宰尉氏，政不在己，吏民谓之燕脂虎。
<strong>燕脂</strong>
纣以红蓝花汁凝作脂，以为桃花妆。盖燕国所出，故名燕脂。今写 燕 字加 月 ，已非；甚有 因 旁亦加 月 者，更大谬矣。《日记》云：美人妆，面既傅粉，复以燕脂调匀掌中，施之两颊，浓者为酒晕妆，浅者为桃花妆，薄施朱以粉罩之，为飞霞妆。唐熙时，都下竞事妆唇，妇女以分妍否，其有名石榴娇、大红春、小红春十七种。
<strong>偷香</strong>
晋韩寿美姿容，贾充辟为掾史，充女窥寿悦之，遂与通。是时，外国贡异香，袭人衣经月不散，帝以赐充；充女偷以赠寿，充觉，以女妻之。
<strong>宿瘤女</strong>
《列女传》：初齐王出游，百姓尽往观，宿瘤女采桑如故。王怪问之，对曰： 妾受父母命教采桑，不受教观大王。 王以为贤，欲载之后车，女曰： 父母在堂，不受命而往，是奔也。 王奉礼往聘之。父母惊，欲洗沐加衣裳，女曰： 变容更服，王不识也。 遂如故至宫，王以为后。
<strong>飞天</strong>
唐末宫中号 闹扫妆 ，形如焱风散鬊，盖盘鸦、堕马之类。宋文元嘉中，民间妇人结发者，三分抽其鬟，向上直梳，谓 飞天紒 。
<strong>流苏髻</strong>
轻云鬓发甚长，每梳头，立于榻上犹拂地，已绾髻，左右余发各粗一指，束结作同心带，垂于两肩，以珠翠饰之，谓之流苏髻。富家女子多以青丝效其制。
<strong>断臂</strong>
五代王凝妻李氏，凝家青、齐之间，为虢州司户参军，以疾卒于官。凝素贫，一子尚幼。李氏携其子，负骸以归，过开封，旅舍主人不与其宿。适天暮，李氏不肯去，主人牵其臂而出之，李氏恸曰： 我为妇人，不能守节，此手为人所执耶！不可以此手并辱吾身。 遂引斧断其臂。开封尹闻之，厚恤李氏，而笞其主人。
<strong>截耳断鼻</strong>
夏侯令女，谯人曹爽从弟文叔妻。文叔早死，恐家必改嫁，乃断发为信。后家果欲嫁之，令女复以刀截两耳。及爽被诛，夫家夷灭已尽，父使人讽之，令女复断鼻，而不改其执义之志。
<strong>割鼻毁容</strong>
高行，梁之节妇，荣于色，美于行。夫早死，不嫁。梁王使相聘焉，再三往。高行曰： 妇人之义，一醮不改。忘死而贪生，弃义而从利，何以为人？ 乃援镜持刀割其鼻，曰： 王之求妾者，求以色耶。刑余之人，殆可释矣。 相以报王，旌之曰 高行 。
<strong>守义陷火</strong>
伯姬，宋共公夫人，鲁宣公之女。共公卒，伯姬寡居。夜失火，左右曰： 夫人可避乎？ 伯姬曰： 妇人之义，保傅在前，夜始下堂。 顷之，左右又曰： 夫人少避乎？ 伯姬曰： 越义而生，不若守义而死！ 遂陷于火。
<strong>请备父役</strong>
女娟。赵简子伐楚，与津吏期；吏醉，不能渡，简子欲杀之。女娟请以身代，曰： 妾父尚醉，恐心知非而体不知痛也。 简子释其父。将渡，少楫者一人，娟请备父役，简子不许，娟曰： 汤伐夏，左骖牝骊，右骖牝黄而放桀；武王伐殷，左骖牝骐，右骖牝骝而克纣。主君渡，用一妇何伤？ 因发《河激之歌》，以明其意。简子悦，曰： 昔者不谷梦娶，岂此女耶？ 将使人祝祓，以为夫人。娟曰： 妇人之道，非媒不嫁。妾有严亲在，不敢闻命。 乃纳币于其亲，而娶为夫人。
<strong>以身当熊</strong>
冯昭仪，冯奉世女，汉元帝选入宫。上幸虎圈，熊逸出，左右皆惊走。惟婕妤当熊而立，熊见杀。上问冯曰： 人皆惊惧，汝何当熊？ 对曰： 妾闻猛兽得人而止，恐至御座，故以身当之。 上嗟叹良久，立为昭仪。
<strong>速尽为幸</strong>
皇甫规妻善属文，工草篆。规卒，董卓厚聘之，骂曰： 君羗胡之种，毒害天下犹未足耶！皇甫氏为汉忠臣。君其走吏，敢非礼于上！ 卓怒，悬其头庭中，鞭朴交下。规妻谓持杖者曰： 速尽为幸。 
<strong>义保</strong>
鲁孝公之保母。初，鲁武公生三子，长括，次戏，少称。武公朝周宣王，带子括、戏同往。宣王见戏端重，命武公立为世子。及武公薨，国人立戏，是为懿公。括子伯御弒懿公而自立，并欲求公子称而杀之。义保闻，即以己子卧公子床上，将公子易服而藏他所。伯御遂杀床上公子。义保抱所易服者，奔公子之母家。众大夫感其义，合词请于周天子，命戮伯御以立称，是为孝公。诸侯咸高保母之行，而呼为 义保 。
<strong>作歌明志</strong>
陶婴，鲁国陶门之女也，夫早死，以纺织抚孤。鲁人闻其少美，皆欲求聘之。婴闻而作歌以明志，曰： 黄鹄之早寡兮七年不双，鹓颈独宿兮不随众翔，半夜悲鸣兮故雄系肠，天命早寡兮独宿可伤！寡妇念此兮泣下数行。呜呼哀哉兮死者不可忘！飞鸟尚然兮况于贞良，虽有贤匹兮终不重行。 鲁人闻而起敬，无复敢言往聘者。
<strong>天子主婚</strong>
胡氏者，学士广之女。解缙与广同邑，同科，同入翰林。一日，同侍建文帝侧。帝曰： 闻二卿俱得梦熊之兆，朕为主婚，联作姻娅。 广对曰： 昨晚缙已举子，臣亦生男，奈何！ 帝笑曰： 朕意如此，定当产女。 后果是女。建文逊国，解缙为汉邸谮死，妻子谪戍，广遂寒盟。氏泣曰： 女命虽蹇，实天子主婚，何敢自轻失身？ 乃割去左耳以明志。仁宗登极，诏赠缙爵，荫子中书舍人，给假与胡氏合卺；复赐金币添妆，闻者荣之。
