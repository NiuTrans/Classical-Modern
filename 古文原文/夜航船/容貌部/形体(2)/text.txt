<strong>舌本间强</strong>
俗语曰： 三日不言，舌本强。 殷仲堪言，三日不读《道德经》，便觉舌本间强。
<strong>皮里阳秋</strong>
晋褚裒字季野，桓彝目之曰： 季野皮里阳秋。 言其外无臧否，而内有褒贬也。
<strong>断送头皮</strong>
宋真宗东封，得隐者杨朴。上问： 卿临行，有人作诗否？ 对曰： 臣妻一首云： 更休落魄耽杯酒，切莫猖狂爱作诗。今日捉将官里去，这回断送老头皮。  
<strong>唾掌</strong>
公孙瓒曰： 天下兵起，谓可唾掌而决九州耳。 李集： 太平可覆掌而致。 
<strong>扪膝</strong>
后魏贾景兴栖迟不仕，葛荣陷冀州，称疾不拜，每扪膝曰： 吾不负汝，以不拜荣故也。 又赵宋喻如砺号 扪膝先生 。
<strong>鸡肋</strong>
晋刘伶尝醉，与俗人相忤，其人攘臂奋拳。伶曰： 鸡肋不足以安尊拳！ 其人笑而止。曹操入汉中讨刘备，不得进，欲弃之。乃传令曰 鸡肋 ，官属不知何谓。杨修曰： 鸡肋，弃之则可惜，啖之则无所得，比汉中，王欲去也。 乃白操，遂还。
<strong>噬脐</strong>
楚文王伐申。过邓。邓侯曰： 吾甥也。 止而享之。骓甥、聃甥、养甥请杀楚子。邓侯弗许。聃甥曰： 亡邓国者，此人也。若不蚤图，后君噬脐无及。 
<strong>交臂</strong>
《庄子》：颜渊问于仲尼，曰： 夫子步亦步，趋亦趋。夫子绝尘而奔，回瞠乎其后矣。 夫子曰： 吾终身于汝，交一臂而失之，不可哀欤？ 
<strong>三折肱</strong>
晋范氏、中行氏将伐晋定公，齐高疆曰： 三折肱知为良医。我以伐君为此矣。 
髀里肉生
刘玄德于刘表坐，慨然流涕曰： 平常身不离鞍，髀肉皆消；今不复骑，髀里肉生。日月如流，老将至矣，而功业未建，是以悲耳。 
<strong>炙手可热</strong>
唐崔铉进左仆射，与郑鲁、杨绍、段复环、薛蒙颇参议论。时论曰： 郑、杨、段、薛，炙手可热；欲得命通，鲁、绍、环、蒙。 
<strong>如左右手</strong>
韩信亡去，萧何自追之。人告高祖曰： 丞相何亡。 高祖大怒，如失左右手。
<strong>高下其手</strong>
言人断狱徇私，高下其手。
<strong>幼廉一脚指</strong>
北齐李幼谦为瀛州长史，神武行部征责文簿，应机立成。神武责诸人曰： 卿等作得李幼廉一脚指否？ 
<strong>握拳啮齿</strong>
东坡帖云：张睢阳生犹骂贼，啮齿穿龈。颜平原死不忘君，握拳透爪。
<strong>豕心</strong>
《左传》：昔有仍氏生女，乐正后夔娶之，生伯封，实有豕心，贪婪无厌。人谓之封豕。
<strong>锁子骨</strong>
李邺侯少时身极轻，能于屏风上行。既长，辟谷，导引，骨节俱戛戛有声。人谓之锁子骨。<br/>一身是胆
赵子龙与魏兵战，追至营门，魏兵疑有伏，引去。翌日，率德至营视之，曰： 子龙一身都是胆。 
<strong>抽筋绝髓</strong>
郭弘霸讨徐敬业云： 誓抽其筋，食其肉，饮其血，绝其髓。 武后悦，授御史。时号 四其御史 。
<strong>铁石心肠</strong>
皮日休云： 宋平广为相，疑其铁石心肠，不解吐软媚词。观其《梅花赋》，便巧富艳，殊不类其为人。
<strong>伐毛洗髓</strong>
《汉武记》：黄眉翁指东方朔曰： 吾三千年一反骨洗髓，三千年一剥皮伐毛。吾今已三洗髓，三伐毛矣。 
<strong>笑比黄河清</strong>
宋包孝肃极严冷，未尝见其笑容，人谓其笑比黄河清。
<strong>连璧</strong>
晋潘岳与夏侯湛并美姿容，行止同舆接菌。京都谓之连璧。
<strong>乳臭</strong>
汉王以韩信击魏王豹。问郦食其： 魏大将谁？ 对曰： 柏植。 王曰： 是儿口尚乳臭，安能敌吾韩信？ 
<strong>貌不扬</strong>
晋叔向适郑，鬷蔑貌不扬，立堂下，一言而善。叔向闻之，曰： 必然明也！ 下执其手以上，曰： 子若不言，吾几失子矣。 
<strong>貌侵</strong>
汉田蚡，孝景帝皇后母弟也，为丞相，为人貌侵，言短小而丑恶也。
<strong>獐头鼠目</strong>
唐苗晋卿荐元载。李揆轻载相寒，谓晋卿曰： 龙章凤姿士不见，獐头鼠目子乃求官耶？ 载衔之。
<strong>龙钟</strong>
裴晋公未第时，羁旅洛中，策驴上天津桥。时淮西不平，有二老人倚柱语曰： 蔡州何时平？ 见晋公，愕然曰： 适忧蔡州未平，须待此人为相。 仆闻告公，公曰： 见我龙钟，故相戏耳！ 后裴度于宪宗时果为相，平淮、蔡。
<strong>牙缺</strong>
张玄祖八岁，缺齿，先达戏之曰： 君口何为开狗窦？ 玄祖曰： 欲使君辈从此中出入。 
<strong>口吃</strong>
汉周昌争立太子，曰： 臣期期不奉诏。 邓艾自称艾艾。韩非、扬雄俱口吃，善属文。后刘贡父、王汾在馆中，汾口吃，贡父为之赞曰： 恐是昌家，又疑非类；未闻雄名，只有艾气。 
<strong>吾舌尚存</strong>
张仪常从楚相饮，相亡璧，意仪盗，执仪笞之。仪归，而其妻诮之。仪曰： 视吾舌尚存否？ 妻笑曰： 在。 仪曰： 足矣！ 
<strong>借听于聋</strong>
韩昌黎《答陈生书》：足下求速化之术，乃以访愈，是所谓借听于聋，问道于盲，未见其得者也。
<strong>青白眼</strong>
阮籍能为青白眼，见礼法之士，以白眼待之。母终，嵇喜来吊，籍作白眼。喜弟康乃挟琴继酒造焉，籍大悦，乃见青眼。
<strong>邯郸学步</strong>
班氏序；传昔有学步于邯郸，曾未得其仿佛，又复失其故步，遂匍匐而归耳。
<strong>美须</strong>
谢康乐须美，临刑，施为南海垣寺维摩诘像须。唐中宗时，安乐公主端午斗草，欲广其地，驰驿取之。又恐为他所得，剪弃其余。
<strong>貌似刘琨</strong>
桓温自以雄姿风气，是宣帝、刘琨之俦，及伐秦还，于北方得一巧作老婢，乃刘琨婢也。一见桓温，便潸然曰： 公甚似刘司空。 温大悦，出外，整理衣冠，又呼问之，婢曰 面甚似，恨薄；眼甚似，恨小；须甚似，恨赤；形甚似，恨短；声甚似，恨雌。 温于是褫冠解带，昏然而睡不怡者累日。
<strong>补唇先生</strong>
方干唇缺，有司以为不可与科名。连应十余举，遂隐居鉴湖。后数十年，遇医补唇，年已老矣。人号曰 补唇先生。 
<strong>眇一目</strong>
湘东王眇一目，与刘谅游江滨，叹秋望之美。谅对曰： 今日可谓帝子降于北渚。 《离骚》： 帝子降于北渚，目渺渺而愁予！ 王觉其刺己，大衔之。后湘东王起兵，王伟为侯景作檄云： 项羽重瞳，尚有乌江之败；湘东一目，宁为赤县所归？ 后竟以此伏诛。
<strong>半面妆</strong>
徐妃以帝眇一目，知帝将至，为半面妆。帝见之大怒而出。
<strong>塌鼻</strong>
刘贡父晚年得恶疾，须眉堕落，鼻梁断坏。一日，与东坡会饮，引《大风歌》戏之，曰： 大风起兮眉飞扬，安得猛士兮守鼻梁！ 
<strong>头有二角</strong>
隋文帝生而头有两角，一日三见鳞甲，母畏而弃之。有老尼来，育哺甚勤。尼偶外出，嘱其母视儿。母见须角棱棱，烨然有光，大惧，置诸地。尼疾走归，抱起曰： 惊我儿，令吾儿晚得天下！ 后帝果六十登极。
<strong>岐嶷</strong>
《诗经》云： 克岐克嶷，以就口食。 美后稷也。岐嶷，峻茂之状也。
<strong>口有悬河</strong>
晋郭象能清言。王衍云： 每听子玄之语，如悬河泻之，久而不竭。 
<strong>侏儒</strong>
《左传》：臧纥败于狐骀。国人曰： 侏儒侏儒，使我败于邾。 （注：狐骀，地名。侏儒，短小也。）
<strong>捷捷幡幡</strong>
《诗经》： 捷捷幡幡，谋欲谮言。 
<strong>胸中冰炭</strong>
语云：不作风波于世上，自无冰炭到胸中。<br/>唇亡齿寒
《左传》：晋侯复假道于虞以伐虢。宫子奇谏曰： 虢，虞之表也。谚所谓辅车相依，唇亡齿寒者，甚虞之谓也。 
<strong>足上首下</strong>
《庄子》：失信于俗，谓之倒置之民，犹足上首下，倒置尊卑也。
<strong>扬眉吐气</strong>
李白《与韩朝宗书》：今天下以君侯为文章之司命，人物之权衡，一经品题，便作佳士。何惜阶前盈尺之地，不使白扬眉吐气，激昂青云耶！
<strong>推心置腹</strong>
《史记》：萧王推赤心，置人腹中。
<strong>方寸已乱</strong>
《三国志》：徐庶母为曹操所获，庶辞先主曰： 本欲与将军共图王霸之业，今失老母，方寸乱矣，请从此辞。 
<strong>黑甜息偃</strong>
东坡诗： 三杯软饱后，一枕黑甜余。 《诗经》： 或偃息在床。 
<strong>肉眼</strong>
《唐摭言》：郑光业赴试，夜有人突入邸舍，郑止之宿。其人又烦郑取水煎茶，郑欣然从之。后郑状元及第，其人启谢曰： 既取杓水，又煎碗茶，当时不识贵人。凡夫肉眼，今日俄为后进，穷相骨头。 
<strong>青睛</strong>
《南史》：徐陵目有青睛，人以为聪慧之相。
<strong>丹心</strong>
又心曰丹府，心神曰丹元。
<strong>腆颜</strong>
《文选》： 明目腆颜，曾无愧畏。 
<strong>可口</strong>
《庄子》：樝梨橘柚，皆可于口。
<strong>置之度外</strong>
《汉史》：光武帝曰： 当置此两子于度外。 谓隗嚣、公孙述也。
<strong>秦人视越</strong>
韩文：秦人之视越人，忽言不加喜戚于其心。
<strong>行尸走肉</strong>
《拾遗记》：任未曰： 好学者虽死犹存，不学者虽存，行尸走肉耳！ 
<strong>颜甲</strong>
《琐言》：进士王光远，干索权豪无厌，或遭挞唇，略无改悔。时人云： 光远颜厚如十重铁甲。 
<strong>高髻</strong>
后汉马廖疏云： 吴王好剑客，百姓多疮瘢；楚王好细腰，宫中多饿死。  城中好高髻，四方高一尺；城中好广眉，四方且半额；城中好大袖，四方全匹布。 
<strong>面谩</strong>
樊哙愿得十万众，横行匈奴中。季布曰： 哙妄言，是面谩！ 
<strong>掉舌</strong>
汉郦生说齐王与汉平。蒯彻言于韩信曰： 郦生一士，伏轼掉三寸舌，下齐七十余城。 
