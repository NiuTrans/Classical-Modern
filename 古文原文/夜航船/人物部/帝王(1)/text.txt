帝王（附后妃、太子、公主）
天皇始称皇，伏羲始称帝，夏、商、周始称王。神农，母安登感天而生，始称天子。文王始称世子。秦始皇始尊父庄襄王为太上皇。周制称王妃为王后。秦称皇帝，遂称皇后。汉武帝始尊祖母窦为太皇太后。魏称诸王母为太妃。晋元帝始称生母为皇太妃。
当（上宀下一）
《礼记》：天子当（上宀下一）而立。诸公东面，诸侯西面曰朝（上宀下一）。门屏间。
<strong>皇帝</strong>
古或称皇或称帝。秦始皇自谓德过三王，功高五帝，乃更号曰皇帝。命曰制，令曰诏，自称曰朕。（古者称朕，上下共之。咎繇与帝言称朕；屈原曰 朕皇考 。至秦独以为尊。）
<strong>山呼</strong>
汉武帝登嵩山，帝与左右吏卒咸闻呼万岁者三。后人袭之，遂名 山呼 。
<strong>大宝</strong>
圣人之大宝曰位。何以守位，曰仁。
<strong>神器</strong>
天下者，神明之器也。《王命论》曰：神器有命，不可以智力求。
<strong>龙飞</strong>
新主登极曰龙飞，取《易经》 飞龙在天，利见大人 。盖干九五为君位，故云。《华林集》： 位以龙飞，文以虎变。 
<strong>虎拜</strong>
群臣觐君曰虎拜。《诗经》： 虎拜稽首，天子万寿。 谓召穆公虎既拜，受王命之辞，而祝天子以万寿也。
<strong>县官</strong>
《霍光传》称天子为县官。
<strong>华祝</strong>
尧观于华，华封人曰： 嘻！请祝圣人多富、多寿、多男子 。
<strong>陛下</strong>
陛，阶也。天子必有近臣，执兵器陈于陛侧，以戒不虞。谓之陛下者，群臣与天子言，不敢指斥天子，故呼在陛下者而告之，因卑达尊之义也。上书亦如之。
<strong>乘箓握符</strong>
《东都赋》曰： 圣王握干符，阐坤珍，披皇图，稽帝文。 干符，赤伏符箓也。坤珍，洛书也。皇图，图谶也。帝文，天文也。
<strong>行在</strong>
蔡邕《独断》谓天子以天下为家，车舆所至之处，皆曰行在。谓行幸之所在也。
<strong>天潢</strong>
《曹固表》： 王孙公子，疏派天潢，宜亲宗室，强干弱枝。 
<strong>警跸</strong>
唐太宗即位，数骑射，孙伏伽谏曰： 天子禁卫九重，出也警，入也跸。 警，戒肃也。跸，清道也。
<strong>璇宫椒房</strong>
帝少昊母星娥处于璇宫，以椒涂壁，取其温和，以辟恶气。一曰取椒实繁衍之义。
黄帝立四妃，夏增三三，为九嫔；殷增三九，为二十七世妇；周增九九，为八十一御妻。魏明帝置淑妃，宋武帝置贵妃，隋炀帝置德妃，唐置贤妃，汉武帝置婕妤，汉元帝置昭仪，汉光武置贵人，晋武帝置才人。
<strong>前星</strong>
《晋书·天文志》： 心三星，天王正位也。中星曰明堂，天子位。前星为太子，后星为庶子。 
<strong>少海</strong>
《山海经》： 元皋之上，南望幼海。 注：幼海，即少海也。天子比大海，太子比少海。
<strong>青宫</strong>
东明山有宫，青石为墙，门有银榜，以青石碧缕，题曰 天地长男之宫 。故太子名青宫，又曰东宫。
<strong>公主</strong>
天子嫁女，不亲主婚，命同姓诸侯主之，故称公主。若诸侯，则自主之，故称翁主。娶公主者，曰尚。娶翁主者，曰承。
周始称公主，汉始称姊妹长公主，武帝始称姑太长公主，唐宪宗始称王女县主，睿宗始封女代国。秦以后始称尚主，舅姑下于妇。王始制坐受妇礼。魏始拜尚主者驸马。驸马都尉本汉武帝置，掌御马。
<strong>女官</strong>
周始制女史，佐内治。汉制女官十四等，数百人。唐设六局、二十四司，官九十人，女史五十余人。
<strong>宗室</strong>
周公始置中士奠世系。唐玄宗始诏李衢、林宝撰玉牒百十卷。宋真宗始崇皇属籍。
周始建宗盟，选宗中之长为正。唐宗室始期亲加皇属，外任不着姓。宋神宗始换授，始外官加姓，始诏宗室应举。
<strong>五行迭王</strong>
太昊配木，以木德王天下，色尚青。炎帝配火，以火德王天下，色尚赤。黄帝配土，以土德王天下，色尚黄。少昊配金，以金德王天下，色尚白。颛顼配水，以水德王天下，色尚黑。
<strong>建元</strong>
古者只有纪年，未有年号。汉武帝建元元年，后王年号盖始于此。帝王改元亦未曾有。秦惠文十四年更为元年，是为改元之始。黄帝始制国号加有字，汉加大字。汉文帝始制年号用一字，武帝始用二字。
<strong>国祚</strong>
五帝：伏羲一百一十五年。神农一百四十年，传七世，共三百七十五年。黄帝一百年。少昊（皞）八十四年。颛顼七十八年，帝喾七十年。帝挚九年。帝尧七十二年。帝舜六十一年。
三王：夏禹十七世，共四百五十八年。商汤二十八世，共六百四十四年。周三十七世，共八百七十三年。
秦三世，共三十九年。
西汉十一世，共二百三十一年。东汉十四世，共一百九十六年。蜀汉二世，共四十四年。
晋四世，共五十二年。东晋十一世，共一百五年。前五代共一百六十九年。唐二十世，共二百九十年。后五代共五十六年。北宋九世，共一百六十八年。南宋九世，共一百五十五年。
元十世，共八十九年。
<strong>皇明国祚</strong>
洪武三十一年，建文四年，永乐二十二年，洪熙一年，宣德十年，正统十四年，景泰八年，天顺八年，成化二十三年，弘治十八年，正德十六年，嘉靖四十五年，隆庆六年，万历四十八年，天启七年，崇祯十七年，共二百八十二年。历朝御讳太祖（元璋），惠宗（允炆），成祖（棣），仁宗（高炽），宣宗（瞻基），英宗（祁镇），景帝（祁钲），宪宗（见济），孝宗（佑樘），武宗（厚照），世宗（厚（火忽）），穆宗（载珖），神宗（翊钧），光宗（常洛），悊宗（由校），思宗（由检）。
<strong>前五代</strong>
南朝宋刘裕八世，历六十年。齐萧道成七世，历二十三年。梁萧衍四世，历五十七年。后梁萧詧（昭明太子之子）三世，历三十三年。隋杨坚四世，历三十九年。北朝元魏拓跋珪十二世，历一百四十九年。西魏拓跋修四世，历二十四年。东魏拓跋善见一世，历十七年。北齐高洋（魏丞相高欢之子）五世，历二十九年。后周宇文觉（魏冢宰宇文泰之子）五世，历二十六年。
<strong>后五代</strong>
梁朱温二世，历十七年。后唐李存勖（本姓朱邪氏，沙陀人，先世事唐，赐姓李）四世，历十四年。后晋石敬塘二世，历十一年。后汉刘暠初名知远，三世，历四年。北汉刘崇，高祖之弟四世，历三十年。后周郭威，邢州人，传内侄柴荣，三世，历十年。
<strong> 五胡乱华 </strong>
汉刘渊，匈奴人也；后赵石勒，武乡羯人也；后秦姚弋仲，赤亭羌人也；前秦苻洪，氐人也；后燕慕容垂，鲜卑人也。总曰 五胡乱华 。
蜀汉之继东汉，非特名义而已，实炎祚之正统也。按《异苑》记：蜀有火井，汉室之盛则赫炽。桓灵之际火势渐微，孔明窥而复盛。至景曜元年，人以烛投之而灭，其年蜀并于魏，是亦一征也。
