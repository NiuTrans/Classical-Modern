<strong>謣荚</strong>
尧时有草生于庭曰蓂荚，十五之前，日生一叶，十五后，日落一叶，小尽则一叶厌而不落，观之可以知旬朔，故又名之历草。
<strong>翣脯</strong>
尧时厨中自生肉脯，薄如翣形，摇鼓则生风，使食物寒而不臭。
<strong>佳谷</strong>
神农于羊头山（潞安长子县）得佳谷，宋真宗始给民占城稻种（今糯米）。
<strong>屈轶</strong>
尧时有草生于庭，佞人入朝，此草则屈而指之，名曰屈轶。
<strong>峄阳孤桐</strong>
在峄县峄山之上，自三代至今，止存一截。天启年间，妖贼倡乱，取以造饭，形迹俱无。
<strong>五大夫松</strong>
今人称泰山五大夫松，俱云五松树，而不知始皇上泰山封禅，风雨暴至，休于松树下，遂封其树为大夫。五大夫，秦官第九爵也。此言可订千古之误。
<strong>虞美人草</strong>
虞美人自刎，葬于雅州名山县，冢中出草，状如鸡冠花，叶叶相对，唱《虞美人曲》，则应板而舞，俗称虞美人草。
<strong>蓍草</strong>
千岁则一本，茎其下必有神龟守之，用以揲蓍。多生于伏羲陵与文王陵上。
<strong>挂剑草</strong>
季札墓前生草，其形如挂剑，故名。可疗心疾。
<strong>斑竹</strong>
尧二女为舜二妃，曰湘君、湘君夫人。舜崩于苍梧，二妃哭泣，以泪洒湘竹，湘竹尽斑，故又名湘妃竹。
<strong>梅梁</strong>
会稽禹庙有梅梁，雷雨之夜，其梁飞出，五鼓复还。晓视梁上常带水藻，后为梅太守易去。
<strong>萍实</strong>
楚王渡江得萍实，大如斗，赤如日，剖而食之，甜如蜜。
<strong>孔庙桧</strong>
曲阜孔庙有孔子手植桧如降香，一株无枝叶，坚如金铁，纹皆左纽，有圣人生则发一枝，以占世远。按桧历周、秦、汉、晋千百余年，至怀帝永嘉三年而枯，枯三百有九年。至隋恭帝义宁元年复生五十一年。至唐高宗乾封三年再枯，枯三百七十四年。至宋仁宗康定元年再荣。至金宣宗贞佑三年，罹于兵火，枝叶俱焚，仅存其干。后八十一年，元世祖三十一年再发。至太祖洪武二十二年发数枝，极茂盛，至建文四年复枯。
<strong>汉柏</strong>
泰安州东岳庙东庑，有汉武帝手植柏六株，枝叶郁苍，翠如铜绿，扣其余干，如击金石，硁硁有声。曹操时赤眉作乱，大斧斫之，见血而止。今有斧创尚存。
<strong>唐槐</strong>
峄县孟子庙，有唐太宗手植槐，枝叶蓊郁，躯干茁壮而矮。
<strong>邵平瓜</strong>
邵平者，故秦东陵侯。秦破，为布衣，种瓜长安城东，瓜常五色，味甚甘美，世号 东陵瓜 。五代胡峤始以回纥西瓜入中国。
<strong>赤草</strong>
刘小鹤言：未央宫址，其地丈余，草皆赤色，相传为韩淮阴受刑之处，其怨愤之气郁结而成。
<strong>桐历</strong>
桐知日月正闰。生十二叶，边有六叶，从下数一叶为一月，闰则十三叶，叶小者即知闰何月也。不生则九州异君。
<strong>知风草</strong>
南海有草，丛生，如藤蔓。土人视其节，以占一岁之风，每一节则一风，无节则无风，名曰 知风草 。
<strong>护门草</strong>
出常山。取置户下，或有过其门者，草必叱之。一名 百灵草 。
<strong>虹草</strong>
乐浪之东有背明之国，有虹草，枝长一丈，叶如车轮，根大如毂，花似朝虹之色。齐桓公伐山戎，国人献其种而植于庭，以表伯者之瑞。
<strong>不死草</strong>
东海祖洲上有不死之草，一名养神草，生琼田中，其叶似菰苗，丛生，长三四尺。人死者，以草覆之即活，一株可活一人，服之令人长生。
<strong>怀梦草</strong>
钟火山有香草，似蒲，色红，昼缩入地，夜半抽萌，怀其草，自知梦之好恶。汉武帝思李夫人，东方朔献之。帝怀之，即梦见夫人，因名曰怀梦草。
<strong>书带草</strong>
郑玄字康成，居城南山中教授。山下有草如薤，叶长而细，坚韧异常，时人名为 康成书带 。
<strong>八芳草</strong>
宋艮岳八芳草，曰金蛾，曰玉蝉，曰虎耳，曰凤毛，曰素馨，曰渠那，曰茉莉，曰含笑。
<strong>钩吻草</strong>
生深山之中，状似黄精，入口口裂，着肉肉溃，名曰钩吻，食之即死。但其花紫，黄精花白；其叶微毛，黄精叶光滑，以此辨之。
<strong>金井梧桐</strong>
世尝言： 金井梧桐一叶飘。 梧桐叶上有黄圈文如井，故曰金井，非井栏也。
<strong>沙棠木</strong>
可以御水，其实曰薲，状如葵，味如葱，食之已痨，又使人入水不溺。
<strong>君迁</strong>
《蜀都赋》： 平仲君迁。 皆木名，注缺。按司马温公《名苑记》云，君迁子如马奶，俗云牛奶柿是也。今之造扇用柿油，遂名柿漆。
<strong>芋历</strong>
芋艿生子十二子，遇闰则多生一子。时人谓之芋历。
<strong>肉芝</strong>
萧靖之掘地得 人手 ，润泽而白，烹而食之，愈月齿发再生。一道士云：此肉芝也。《抱朴子》言：行山中见小人乘车马，长七八寸者，肉芝也，捉取服之，即仙矣。
桑木者，箕星之精神木也。蚕食之成文章，人食之老翁为小童。
肉树者，端山猪肉子也。山在德庆州，子大如茶杯，炙而食之，味如猪肉而美。
<strong>哀家梨</strong>
哀仲家有梨，甚佳，大如升，入口即化。
<strong>含消梨</strong>
汉武帝樊川园，有大梨，如五升瓶，落地则碎。欲取先以囊承之，名曰含消梨。
<strong>涂林</strong>
张骞使安石国十八年，得涂林种而归，即安石榴也。又得胡麻，遍植中国。
<strong>阿魏树</strong>
出三佛齐国，其树有瘿，出滋最毒，着人身即糜烂，人不敢近。每采时，系羊于树下，骑快马自远射之，脂着于羊，羊即烂。故曰飞鸟取阿魏。
<strong>葡萄苜蓿</strong>
李广利始移植大苑国苜蓿葡萄。
<strong>甘蔗</strong>
宋神宗问吕惠卿，曰： 蔗字从庶何也？  凡草木种之俱正生，蔗独横生，盖庶出也，故从庶。 顾长康啖蔗，先食尾。人问所以，曰： 渐入至佳境。 
<strong>乌树</strong>
号柘树也。枝长而劲，乌集之，将飞，柘枝反起弹乌，乌乃呼号。以此枝为弓，快而有力，故名乌号之弓。
<strong>共枕树</strong>
潘章有美容，与楚人王仲先交厚，死则共葬。冢上生树，柯条枝叶，无不相抱。故曰共枕树。
<strong>木奴</strong>
李衡为丹阳太守，于龙阳洲上种橘千树。临终，敕其子曰： 吾州里有千头木奴，不责汝衣食。岁上一匹绢，亦足用矣。 
<strong>化枳</strong>
晏子曰： 橘生淮南则为橘，生于淮北则为枳。叶徒相似，其实味不同。水土异也。 
<strong>七星剑草</strong>
草如剑形，上有七星，列如北斗。
<strong>骨牌草</strong>
叶上有幺二三四五六斑点，与骨牌无异。
<strong>刘寄奴草</strong>
刘容微时伐荻新洲，有大蛇数丈，裕射之。明日至此，见数童捣叶，裕问故，答曰： 我王为刘寄奴所伤，今合药敷之。 裕曰： 何不杀之？ 曰： 刘寄奴王者，不死。 裕叱之，皆散走。裕得药，敷金创立效。遂呼其草为刘寄奴，裕之乳名也。
<strong>益智</strong>
叶如襄荷，茎如竹箭，子从中心出。一枝有十子，子内白骨，四破去之，取外度，蜜煮为粽子，味辛。卢循飨宋武，又飨远公，名益智粽。
<strong>祁连仙树</strong>
祁连山有仙树一本，四味。其实如枣，以竹刀剖则甘，以铁刀剖则苦，以木刀剖则酸，以芦刀剖则辛。
<strong>桂</strong>
《南方草木状》：有三种，叶如柏叶，皮赤者为丹桂；叶如柿叶者为菌桂；叶似枇杷者为牡桂。今闽中多桂，四季开花有子，此真桂。其江南八九月开花无子者，此木樨也。
<strong>酒树</strong>
《拾遗记》：顾逢国有树似石榴，采其花汁注瓮中，数日成酒，味甚美，名其树曰酒树。
<strong>面树</strong>
名桄榔树。树大四五围，长五六丈，洪直无枝条，其颠生叶，不过数十，似栟榈；其子作穗，生木端；其皮可作绠，得水则柔韧。胡人以此联木为舟，皮中有屑如面，多者至数斛，食之，与常面无异。
<strong>杨柳</strong>
隋炀帝开河成，虞世基请于堤上栽柳，一则树根四出，鞠护河堤；一则牵舟之女获其阴樾；三则牵舟之羊食其枝叶。上大喜，诏民间进柳一株，赐一缣；百姓竞献之。帝自种一株，群臣次第种之。栽毕，上御笔赐垂柳姓杨，曰 杨柳 。
<strong>薏苡</strong>
马援在交趾，以薏苡实能胜瘴气，还，载之一车。及援死，有上书谮之者，以前所载皆明珠文犀。
<strong>橄榄</strong>
南威也。《金楼子》云：有树名独根，分为二枝，其东向一枝是木威树，南向一枝是橄榄树。其树高峻不可梯，刻其根下方※许，纳盐其中，一夕子皆落。此木可作舟楫，所经皆浮起。东坡诗： 纷纷青子落红盐，正味森森苦且严。待得余甘回齿颊，已输崖蜜十分甜。 三国吴时始贡橄榄，赐近臣。
<strong>瑞柳</strong>
唐中书省有古柳，忽一死枯，德宗自梁还，复荣茂，人谓之瑞柳。
<strong>义竹</strong>
《唐纪》：明皇后苑竹丛幽密，帝谓诸王曰： 兄弟相亲，当如此竹。 因谓之义竹。
<strong>椰树</strong>
如栟榈，高五六丈，无枝条，其实大如寒瓜，外有粗皮，皮次有壳，圆而且坚，剖之有白肤，厚半寸，味似胡桃而极肥美，有浆，饮之，作酒气。俗人呼之 越王头 。其壳可镶杯壶，可作瓢。
<strong>文林果</strong>
宋王谨为曹州从事，得林檎，贡于高宗，似朱柰。上大重之，因赐谨为文林郎，号文林果。一云，唐高宗时王方言始盛栽林檎。
<strong>不灰木</strong>
《抱朴子》：南海萧丘之上，自生之火，春起秋灭。丘上纯生一种木，虽为火所着，但少焦黑，人或得以为薪者，炊熟则灌灭之，用之不穷。束皙《发蒙》曰： 西域有火浣之布，东海有不灰之木。 
<strong>三槐</strong>
王旦父佑有阴德，尝手植三槐于庭，曰： 吾后世必有为三公者，植此所以志也。 
