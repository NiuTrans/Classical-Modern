一
余不信孔子删《诗》之说，而又不料茅鹿门之选八大家，至今奉为定例也。尝有句云： 诗亡原只存三百，文古何曾止八家? 
二
张古香太守之诗，余已摘入《诗话》矣。其子玉阶孝廉，诗笔清于乃翁。《花残》云： 花残一树系愁思，断送春光是雨丝。我是主人花是客，纵留他住不多时。 《过赵北口》云； 连天春水晚烟浮，一曲红栏映碧流。绝似江南好风景，跨驴人去又回头。 
三
金陵严翰鸿，虽行贾岭南，而性笃风义。余孤甥汪兰圃将之肇庆，缺于路资，余托严挈之以行，一路彼此倡和。《晚泊》云： 酒旗挑出屋檐斜，古木萧疏挂落霞。吹笛牧童归竟渡，满头多插野山花。 
四
姚姬传太史言：国初有怀宁逸老汪梅湖先生，隐居不仕，诗格甚高；而本朝诸采诗者，竟未收录，殊可惜也!其《田家杂咏》云： 戴胜鸣中园，社燕栖故巢。田田垄水白，秧针日以高。即事欣有赖，襟颜舒郁陶。余其理闲策，步过林塘坳。 蝶子小如叶，沿溪泛藻蓣。系缆甫植杖，柴门见主宾。主宾匪异人，左右一二邻。科跣各真率，貌简情乃亲。须臾挈酒植，肴核亦具陈。共言禾苗好，瞥眼当食新。  风日美襟度，钓溪理纶竿。芳饵投文漪，修鳞逝驶湍。众山一色碧，独鸟孤光寒。夕阳冥水村，新月上林端。畅好咏而归，无鱼何所叹?  寒月挟秋气，孤灯耿清影。寥寥天宇旷，迢迢夜漏水。鱼罾响辘轳，鸡窗啄苓笤。遥闻犬吠声，行人枫叶冷。 《秋怀》云： 村静日当午，鸡鸣三两声。篱花催野菊，邻釜熟香粳。读史数行泪，看天万种情。浮云尔何意，只傍陇头生? 《晚步》云： 春雨晚来歇，残阳湖上峰。人家烟漠漠，田垄水淙淙。小步林塘路，时闻山寺钟。幽情属何许?古道牛羊踪。 诗境清远，是陶、韦家数。又有《寄周栎园侍郎》三首，因栎园往访不值故也。想见当时亦名动公卿云。
五
人常言：某才高，可惜太狂。余道：非也。从古高才，有过颜子与孔明者乎?然而颜子则有若无，实若虚矣。孔明则勤求启诲，孜孜不倦矣。曾赠德厚庵云： 不数袁羊与范汪，更从何处放真长?骥虽力好终须德，人果才高断不狂。 又有人言：某天分高，可惜不读书；某精明，可惜太刻。余又道：非也。天分果高，必知书中滋味，自然笃嗜。精明者，知其事之彻始彻终，当可而止，必不过于搜求；搜求太苦，必致自累其身。故尝云： 不读书，便是低天分；行刻薄，真乃大糊涂。 
六
唐待士大夫，失之太厚。选官有小选者，凡流外官，兵部、礼部举人，得自主之。又念岭南、黔中人离长安太远，遣御史郎官就其近地，设为南选、东选，以选官。是移粟以就民也。见《选举志》。凡使外国者，许其举州县十员，为远行之费，以便其私，谓之 私觌官 。白居易作学士，自称家贫，求兼领户曹，上许之。守杭州时，余俸太多，存贮库中，后官亦不便领用，直至黄巢之乱，裁用为兵饷。家居后，郡僚太守，犹为之造桥栽树：不已过乎?余尝读《长庆集》而嘲之曰： 满口说归归不肯，想缘官乐是唐朝。 
七
士各有志：邴原与郑康成同里，而不肯师康成。人尤之，原曰： 人有登山而采玉者，有入海而求珠者，各宝其宝，不必同也。 余故有诗云： 丁少微，陈希夷，两个神仙有是非。苏子瞻，程伊川，两贤胸中各不然。可惜不见尼山老，狂狷中行尽和好。 
八
偶理旧书，得尹似村断句云： 有月灯常缓，多餐睡偶迟。愁添双鬓雪，怕忆少年时。 盖是似村在京师寄诗嘱批；余就其五律一首，摘而存之者也。又摘其《赎出典裘》断句云： 老妻见故衣，开箱色先喜。姬人持热升，殷勤熨袖底。无奈绉痕深，熨之不肯起。 独写性灵，清妙乃尔。呜呼!似村为尹文端公第六子，祖、父宰相，兄、弟皆侍郎、尚书；而似村自号 殿试秀才 ，不就官职，赋诗种竹，以林泉终：岂非汉之张长公一流人乎? 殿试秀才 者，以丁卯科试，诸生闹场，上恶之，亲自监试，似村独蒙钦取故也。熨斗名 热升 ，见《庶物异名疏》。
九
闽中杨镜村太守，历任三吴，判狱如神，人亦风流儒雅。中年得狂易之疾。余常郁郁，闵天道之无知。今秋，其子学基以诗来，风格隽永：方信善人之有后也。《吴门杂咏》云； 岩桂香飘艳素秋，石湖风静水悠悠。洞箫吹出山头月，两岸轻烟半未收。  回塘夜火刺船行，银烛高烧水榭明。两岸采菱歌不绝，木兰舟上又吹笙。  行春桥畔水云凉，万顷琉璃映夕阳。雾觳衫轻纨扇薄，卷帘低唤卖花郎。 见赠云： 独占词坛五十秋，坡仙老去尚风流。沧桑几见归来鹤，花柳常停不系舟。到处逢迎多士女，半生疏懒薄公侯。天教享尽才人福，饱看溪山至白头。 
十
诸升之文思繁富，三赴北闱，不售。高翰起司马赠以诗云： 中原非尔力，患或在才多。 诸旋中庚辰榜眼。辛亥十月，胡少司马希吕督学金陵，为予诵之。诸名重光。
一十一
杭州多闺秀，有张夫人者美而贤。郎主喜狎邪，张不能禁，而虑其染恶疾也，规以诗云； 此去湖山汗漫游，红桥白社更青楼。攀花折柳寻常事，只管风流莫下流。 
一十二
有某公课士，以《赋得 蜻蜓立钓丝 》限 蜻 字、七排四十韵。人以为难。余笑曰； 此之谓鼠穴寻羊，蜂窠唱戏；非以诗学教人之道也。若以多为贵，则岂不知徐乐传名，一书已足；阮咸作掾，三语犹多乎? 
一十三
浦柳愚山长云： 诗生于心，而成于手；然以心运手则可，以手代心则不可。今之描诗者，东拉西扯，左支右吾，都从故纸堆来，不从性情流出：是以手代心也。 吴西林处士云： 诗以意为主人，以词为奴婢。若意少词多，便是主弱奴强，呼唤不动矣。 二说皆妙。
一十四
金陵庄秀才元燮，弱不胜衣，少年绮旎；作《无题》云： 鬓云撩乱不曾梳，先向池边饲碧鱼。露滴翠荷擎不定，戏分小妹当珍珠。 可谓诗如其人。
一十五
李香林尚书，爱才如命。督南河时，诗弟子陈熙，从州停荐用至铜沛同知。而公移督河东矣，犹书扇寄之，云： 握手河梁别绪萦，忍惊月璃已频更。语凭尺素书难尽，意似层波去又生。风静珠湖应有梦，云横岱岳总关情。水窗此夕君何处?重展鸾笺对短檠。 又，尚书在兰阳行馆，《题竹》云： 干霄修竹自漪漪，十载相违每系思。笑我尘劳须鬓改，羡君青翠尚如斯。 亦复有缠绵之旨。昔人云： 不俗即仙骨，多情乃佛心。 其公之谓欤1
一十六
泾县，古宣州所属，故多诗人；梅宛陵之后，本朝愚山先生，其最著者也。近日泾邑孝廉赵元一帅与其弟琴士，俱工吟咏。丁未秋，在丹徒广文署中，以诗集见示；余为加墨而去。今五年矣。今冬寄《伟堂诗钞》来，凡余所甲乙者、商榷者，无不降心相从，虚怀若谷，宜其造诣之进而弥上也。录其《宿焦山寺》云： 海国秋初到，山堂气更清。林昏星有影，江定夜无声。设席临嘉树，论诗对短檠。依然留卧榻，一枕百虫鸣。 《焦山顶观月出》云： 为看月上海门东，洞口盘纡石磴崇。行到双峰多竹树，不知身在大江中。 《青山晚泊》云： 倒卷长江白浪飞，幽岩钟磐静禅扉。秋风极甫雁初下，暮雨空山僧未归。汉上估樯千树密，洲前渔火一星微。明朝更约齐安过，载酒题诗赤壁矶。 他如： 夕阳低野树，秋水断河桥。  秋深海国梧桐老，夜静关山鼓角清。 俱不愧唐人音节。
一十七
蔡侍郎观澜守江宁时，私宰之禁甚严。余不以为然。一日，余在府署，蔡公坐堂收呈，有回民之黠者，具呈请释牛犯。其状首云： 为恩足以及禽兽，而功不至于百姓事。 蔡遣家人谓余曰： 君原劝我贵人贱畜，今果惹回民之嗔。然其状词，文理甚佳，须君替我强词夺理。 余书五绝于纸尾云： 太守非牛爱，心原爱老农。耕牛耕满野，百姓岂无功? 黠回无词而退。太守牛禁，亦因之稍宽。
一十八
余宰江宁时，门下士谈毓奇为刻《双柳轩诗文集》二册。罢官后，悔其少作，将板焚毁。后《小仓山房集》中，仅存十分之三。辛丑清明，游雨花台，谒方正学祠；夜梦有古衣冠者，揖余而言曰： 子诗也，《怀古》有： 燕王北下金川日，行到《周官》第几章? 此诗删之可也。又有句云： 江山忽见开燕阙，风雨原难对孝陵。 此二句甚佳，如何可删? 余唯唯。其人言毕，有仪从呼唱而去。余次日语人。或曰： 此莫非正学先生乎? 
人有訾余《诗话》收取太滥者。余告之曰： 余尝受教于方正学先生矣。尝见先生手书《赠俞子严溪喻》一篇云： 学者之病，最忌自高与自狭。自高者，如峭壁巍然，时雨过之，须臾溜散，不能分润。自狭者，如瓮盎受水，容担容斗，过其量则溢矣。善学者，其如海乎?旱九年而不枯，受八州水而不满：无他，善为之下而已矣。，D书法《争坐位》，笔力苍坚。余道： 先生精忠贯日，身骑箕尾，何妨高以自待，狭以拒人哉?然而以此二字，谆谆示戒；则其平日之虚怀乐善可知。余与先生，无能为役；然自少至老，恰恶此二字，竟与先生有暗合者。然则《诗话》之作，集思广益，显微阐幽，宁滥毋遗：不亦可乎? 
一十九
近学郊、岛诗者最少；独葑亭给谏，于无意中往往似之。《秋虫》云： 直使孤灯死，常催白发生。 又： 瘦篁腰刻字，古树腹藏人。 风多萤贴树，月出鹭巡堤。 皆孟、贾集中佳句。《在闸河水浅》云； 不劳画地还成狱，且喜窥天尚有窗。 何其苦也！及渡江得顺风》云； 大江东去月西走，独客南归风北来。 又何其乐也!诗人善体物情，往往如是。
二十
余性通脱，遇繁礼饰貌之人，辄以为苦。尝咏《桐花》云： 桐花恰也清香甚，琐碎无人肯耐看。  
二十一
程莼江晚甘园，屋甚少，而春间游女甚多。主人请余作对联，余提笔云： 好(按：原作 时 ，据民国本改。)花美女有来时；明月清风没逃处。 主人喜其贴切。香亭以余年衰，劝勿远出游山。余书六言绝句与之云： 看书多撷一部，游山多走几步。倘非广见博闻，总觉光阴虚度。 
新阳明府王春溪向余云： 岁丁酉，课徒山中；夏日偶以陶诗 中夏贮清阴 命题。有族弟名如山者，结句云： 夜深微雨过，积翠滴成音。 余赏其作意，而嫌有鬼气。不逾月，病卒。因哭之曰： 难忘翠滴成音句，是我寻檐腹痛时。 益叹诗谶之说，非漫然也。 余因记壬申入都，·遇雪途中，有句云： 仆夫与主人，麻衣无短长。 后五月而丁先君忧。己酉秋，余与金姬同患病，先一月得句云： 好梦醒难寻枕上，落花扶不上枝头。 已而自嫌不祥。刘霞裳曰： 先生非花也，其应在金夫人乎? 已而果然。
二十四
金陵吴思忠，字孝侯，善画工诗，受知于钱南浦观察。《宿别峰庵》云： 别峰庵结焦山西，庵外诸峰无与齐。双眼摄尽大江色，入门顿觉青天低。月光欲上水气白，送阄斗酒倾玻璃。不辞酩酊欢清夜，好与楹前松鹤栖。 《检黄鹿岩遗稿》云： 怆无儿祭荒凉墓，幸有人抄失散诗。 又，《偶兴》云： 床头剩有宣和纸，写我当时看过山。 
二十五
尹文端公公子大半徂谢，去年尹太夫人亡百日，而十二公子又亡。五郎晴村作青州都统，《哭弟》云： 吾家骏足望腾骧，底事青年竟夭亡?百日从亲归地府，九原先我侍高堂。枯荆每见花枝折，倦鸟何堪羽翼伤!才隔一程成永别，余出京之次日。阿兄能不泪干行? 可谓情文双至。文端公在九泉，亦必叹赏。
二十六
何春巢向余云： 沙竹屿，如皋寒士，性孤傲不群；应试不售，遂弃书远游，足迹遍天下。其所推重者，惟先生一人。 诵其《秋斋》云： 小庭人寂猗兰开，独对幽香一举杯。薄暮闲云不成雨，冷风吹月上帘来。 《山居》云； 饭罢钟声已断烟，偶来闲倚寺门前。夕阳暝色行人绝，空见群峰乱插天。 又，《读〈随园诗话〉》云： 瓣香好下随园拜，安得黄金铸此人? 
二十七
余老矣，最喜人说少年旧事。何兰庭句云： 回思慈母悲今日，最爱山僧说幼时。 为之击节。何又有《江楼看雨》云： 狂风骤雨逼萧晨，万里烟波失远津。稳坐西窗凭几望，几多浪里着忙人? 诗外有诗，深得风人之旨。《游理安寺》云： 不信客从山外入，恰疑僧在树头归。 亦真境也。兰庭幼时，其父西舫许我为婿，后以路遥不果，惜哉!
二十八
熊澹仙女子，不止能诗，词赋俱佳；以所天非解事者，故咏《萤火》云： 水面光初乱，风前影更轻。背灯兼背月，原不向人明。 作《广怨赋》云： 文采遭伤，久矣人皆欲杀，蛾眉致妒，何能我见犹怜? 《闻笛赋》云： 三更不寐，遥知思妇情深；十指俱寒，想见高楼独倚。 
二十九
《周易》曰； 同声相应，同气相求。 《毛诗》曰： 求其友声。 杜少陵曰： 文章有神交有道。 皆不期其然而然者也。故余尝谓文字之交，比骨肉妻孥犹为真挚，非云泥所能判，关山所能隔者。如惠制府瑶圃、法学士时帆诸公，都已载入《诗话》。近又得何水部道生、刘舍人锡五二贤焉，抱英绝之才，而独倦倦于随园，各赠长律数首，以篇幅稍长，故另刻{续同人集》中。而其所心醉之句，有不忍不标而出之者。如刘云： 闲来志怪都根理，语必惊人总近情。 余道第二句，直指心源，包括小仓山六十四卷《全集》，较胜他人作序万语干言矣。何云； 愿署随园诗弟子，此生端不羡封侯。 矜宠一至于斯，使我颜汗！拟作《山右二贤歌》以美之；而年衰才尽，未敢落笔也。
三十
余行路喜水而恶陆，闻明日站远，则夜眠不安。·偶见杨次也先生有句云； 车平终日卧，路远隔宵愁。 可谓先得我心。昔人《骂蚊》云； 满腹经营饱膏血，可知通夜不眠人? 又： 山在邻家树上青。 皆能道人意中事。
三十一
吴江朱坤隐于市廛，有诗，号《琴思集》，中可采者，如《哭弟》诗一绝云： 寻饴索哺泪双流，随少随多与即休。剩有半盘梨栗在，可怜携去祭坟头。 《旅中送春》云； 旅人从此赋归兮，落絮飞花衬马蹄。莺到今朝声不惜，垂杨阴里尽情啼。 五言绝云： 极怜春意好，随月入花阴。上有双栖蝶，行来亦小心。 又： 花雾着人微似湿，柳风吹面不生寒。 皆可诵也。
三十二
仁和俞作梅，号天羹，有《潮州竹枝词》云： 榕树如郎妾女萝，朝朝牵挂在枝柯。根须着处成连理，只是怪他头脑多。， 又，《即事》一绝云； 芳竹园林朱槿笆，银环穿耳小蛮娃。见人躲入墙阴去，触堕簪头金风花。 
三十三
吴江女史汪玉轸，有诗才，《偶成》云： 夜静更阑犹未眠，熏炉香烬不生烟。且推窗看中庭月，影过东墙第几砖? ， 风飘柳絮雨飘花，多少新愁上碧纱。借问过墙双蛱蝶：春光今在阿谁家? 
三十四
王葑亭《夜行》云： 残星鸡口落，初日马头高。 郑德基《夜行》云： 蝶梦来驴背，鸡声隔陇头。 
三十五
诗家红袖多，青衣少。然鲍亨殷胄作杨素家奴，未尝非名士。白下有郑德基者，穆太守仆也。《梅雨》云： 窗前一夜听梅雨，晓看堂前生碧苔。正惜满城花落尽，偏教残蕊燕衔来。 《马嵬》云： 马嵬坡下草萋萋，过客停车望欲迷。知是太真身死处，马蹄何忍踏香泥? 《朝天寺》云： 朝天山下川流急，短艇孤篷趁顺风。绝顶不知还有寺，白云深处一声钟。 《上元无月》云： 星桥火树满街红，微雨疏风过碧空。想是嫦娥开夜宴，云帘深锁广寒宫。 《除夕》云： 今夜不眠非守岁，防他有梦到家乡。 《栈道》云： 马盘绝顶青霄近，人到中天壑低。 涧水势催群石走，浮云如拥乱山行。 《与友黄鹤楼分袂》云： 我如黄鹤去，君似白云留。 《赠隐者》云： 读书岂必皆观国，学佛何须定出家? 
三十六
从来闺秀及方外诗之佳者，最易流传。余编《随园诗话》，闺秀多而方外少，心颇缺然。方坳塘观察过访山中，谈及禅僧智朗，号渔陆，上元人，性至孝，母殁出家，住持理安。《归省母墓》云： 风木惊心二十年，偷生只为学金仙。谁知杖锡归来日，荒草丛中化纸钱。  蓬鬓荆钗苎布裙，夕阳影里泪纷纷。趋前欲讯重泉恨，吹过西风一片云。 《改葬》云； 别后匆匆掩一棺，多年浅土忍重看?故衣断线痕犹在，静树摇风骨已寒。西崦可怜通夜梦，南陔空说洁晨餐。慈恩欲报终难报，徙向平原意少安。 又，泰州光寺僧西林有句云： 黄花野径僧归寺，红树村庄人倚楼。 亦有画意。
三十七
吾乡金秀才霖，眼旁青色，自号青眼山人；幕游金陵，执贽随园，拓汉印百方而去。诗古峭可喜。《西塞山》云： 志和挥手去，冷落少微星。蓑笠高风远，鱼龙夜气腥。江云走虚白，石壁断空青。独有金湖月，年年照翠屏。 《江浪余生歌赠万别驾》云： 海庄别驾量如海，生死关头气不改。飙风促浪高百尺，别驾气稳如鼎鼐。风狂浪急船不支，舵工水师无所为。排风挟浪未顷刻，磅礴一声桅下垂。从人狂叫齐涕泣，船尾向天如壁立。别驾迟徊步慢移，顾谓诸君莫惶急。以手指浪浪即摧，江上风回水倒开。斯须江水几及膝，艇子恍从天上来。嗟哉海庄性笃厚，先唤从人上岸走。笋舆无恙亦相随，有如嫂溺能援手。回眸独剩樯梢动，片舫低昂浪轻送。归来歌啸月满楼，蛟龙影灭秋江空。 他如{郊外》云： 宿云平接地，新涨远浮天。 《画鹰》云： 风边秋影静，堂下鸟声空。 《夜坐》云： 花影一庭虫四壁，江声千里月三更。 《春冷》云； 鸟声着意试空谷，云影有心低汉江。 皆妙。
三十八
番人最重铜鼓，即剥蚀而声空空者，可易牛千头；相传为诸葛亮征蛮所铸，不知《后汉书·马援传》已载之矣。余丙辰至粤，金中丞得鼓二面，命余作赋，大加称赏，即命刻广西志书中。甲辰岁，余重游桂林，阅《省志·艺文》一门，国朝首载此赋；且惊且感，题一绝云： 五十年前《铜鼓赋》，自家披览自家怜。不图漓水《崇文目》，竟冠熙朝第一篇。 
三十九
刘拨字文白，湖北沔阳州人；少颖悟，过目成诵。比长，刚正不阿。能驱鬼怪，有某氏女为怪所迷，自称丁相公。刘访知是野庙木偶，执而枷之，怪遂绝。诗亦清老。录其《新堤》云； 鼓柑晨光里，弯环一港通。林鸠犹唤雨，樯燕欲凌风。帆影江烟外，人家水气中。谁怜秧李树，如雪吐晴空? 他如：《过白湖》云； 微波不动处，新月自然生。 《咏月》云： 宿树鸦声定，侵窗花影移。 俱妙。
四十
余今岁约女弟子骆绮兰，同游西湖。余须看过梅花方出行，而绮兰约女伴先往；及余到湖楼，则已先一日归矣。见壁上题诗，咏《秋灯》云： 独坐影为伴，闲窗对短檠。照人虽冷淡，观我自分明。焰小知风急，光寒避月盈。欲挑还住手，无语听残更。 《秋扇》云； 暑消新雨后，人困晚凉天。 余爱其清妙，即手录以归。
四十一
方藕堂维翰，与程鱼门因诗文交好，遂结婚姻。后藕堂补官杭州，年四十无子。其夫人为置一妾，而藕堂于役吴兴，竟未知也。归后惊喜，赋诗谢内云： 中年华发渐成丝，羞对红妆入绣帷。冀我免为今伯道，知君曾读古《螽斯》。刚逢灯月交辉夜，乍见衾稠与抱时。良愿早符燕姑梦，春兰花发正盈墀。 又，《芍药》云： 丰台十里春如梦，风软沙平感旧游。悔自南来消息断，一年春尽一回头。 
四十二
武臣能文，皆太平盛事。， 公侯干城 ，见于《周南》； 郁谷悦礼乐而敦《诗》、《书》 ，见于《左传》。余游贵池齐山，见壁上镌岳武穆诗云： 年来尘土满征衣，偶得闲吟上翠微。好水好山看不尽，马蹄催趁月明归。 想见名臣落笔，自然超妙，不止曹景宗之能谐竞病也。近余又得二人焉：镇江都统阳公俭齐春保，《登北固山用唐人孙鲂韵》云： 古屋倚苍冥，吕蛲耸地形。波连湘浦阔，山抱润城青。远树迷江驿，寒烟淡晚汀。故人不可见，岚翠满空庭。 《咏敝裘》云： 自是一腔春意满，故教两袖尽开花。 可称趣绝。松江提督陈公树斋大用《阅兵皖江登大观亭》云： 浩浩长江天际横，地连吴楚一波平。苍茫草树迷遥浦，历落帆樯趁晚征。斜日堕城千堞迥，渔灯点水乱星生。不知多少英雄事，都付潮声彻夜鸣! 《寄怀程也园》云： 今宵夜气剧清寒，底事逡巡欲睡难。明月满庭花树静，料应词客也凭栏。 两公位登极品，而风貌秀整，谦若书生；皆蒙其先来见访。《毛诗》曰： 惟其有之，是以似之。 其斯之谓欤?
四十三
余年十八，受知于浙督程公元章，送入万松书院肄业。离家二十里，夜不能归，辄借榻湖州沈谦之、永之寓所。后永之同举戊午乡榜，官至粮道，晚年结儿女姻亲。而谦之以一孝廉，中年捐馆，深可悲也!今春，其子东桥寄《竹翠溪堂诗集》来，读之，想见当年謦咳。《即席赠严崧瞻进士》云： 萍浮梗泛得相亲，酒赋琴歌不厌频。君莫伤时悲不遇，世间多少布衣人！ 《钓台》云： 王气终应在茂陵，菟肩麦饭记飘零。故交贫贱如相忘，帝座何由犯客星? 二诗皆有寄托，足以风世。又，《谢僧饷茶》云： 幽绝精蓝莫记名，到门惟有老僧迎。烹茶不是在山水，那得一杯如许清? 五言如： 雕随远山没，帆带夕阳飞。  离情花落后，春病雨声中。 水阔疑无岸，云昏不辨山。 皆佳句也；东桥，名鼎生。
四十四
东桥设帐永之家，教其幼女全宝，即许配阿迟者。年才十五，娟好闲静，即已能诗。《寄侄女音保》云： 与君分手忽经年，长自关心望日边。几欲寄书鱼雁少，今朝才得劈云笺。 净几明窗喜不支，曾同砚席曰亲师。而今远隔三千里，忆否春风并坐时? 《即事》云： 首夏天光照眼明，绿杨芳草雨初晴。清阴绕径浑如画，闲面窗前听鸟声。 嘻1三首一气卷舒；阿迟与之同年，尚不能作一韵语；岂吾家诗事，将来不传于儿，要传儿妇耶?
四十五
壬子三月，余与吴门陈斗泉秀才，同游天台。斗泉与余步月云； 作合在山水，南桥风景清。·滩声乱人语，岩月隐江城。共有烟霞癖，谁怜羁旅情?来朝理筇屐，华顶拨云行。 又，《杂咏》云： 一行纡回渡翠崖，杳无人迹落苍苔。白云抹断丹台路，知是前峰雨欲来。 斗泉善画，雅得二王神韵，故诗中亦含画意。
四十六
余每下苏、杭，必采诗归，以壮行色；性之所耽，老而愈笃。近有闻风而来，且受业者。蒋莘，字于野，年才十九。《游古寺》云： 山外野僧家，孤龛半落霞。磬声流树杪，铃语绕檐牙。波静鱼近镜，香消佛散花。我来无别事，应许问楞枷。 《山行》云： 村古藤为瓦，溪幽树作桥。 《佛手》云： 天下援非易，杨枝洒未忘。有心擎法界，弹指过秋光。 《表忠观》云； 铁券已分唐土地，玺书曾奉宋春秋。 皆妙。其弟名蔚，字起霞，年才十六。《落梅曲》云： 一树幽花世外姿，依依水浅月斜时。无端玉骨飘零甚，不怨东风恰怨谁? 神山昨梦夜逡巡，花底闻吹紫玉声。三叩素扉人不见，满庭残雪落无声。 《咏王半山》云； 竟使红羊成小劫，几同白马害群贤。 《偶成》云： 细雨一帘飞燕子，春寒几日又花朝。 两昆季皆未易才也。起霞爱赵云松诗，题七古一章，奇横谲诡，惜篇长，不能备录；为录稿寄与云松。
四十七
吴门戈小莲培，吾家侄婿也。诗笔清矫。《天平山》云： 不辨翠微色，苍茫夕照浓。涧喧争一水，寺近锁千峰。烟隔云间月，声传花外钟。近人归去后，只有白云封。 《无题》云： 可奈相逢处，翻生落漠愁。人前浑不语，留意在双眸。 《绣球》云： 团团微雨湿，片片春风冷。蝴蝶窗外来，飘摇乱花影。 
四十八
少年之诗，往往有句无篇，能通体完密者最少。京口左墉，字兰城，年才弱冠，而风格清稳。《舟过无锡》云： 梁溪山色好，向晚放舟行。名酒分泉味，吴歌杂橹声。人家多近水，杨柳半遮城。遥见斜阳里，长堤一线平。 《湖楼》云： 夜静披衣坐，湖光浸满身。远山微有月，近岸寂无人。舟小渔成市，村孤树作邻。碧天凉似水，钟鼓报清晨。 《秦淮》云： 客中无酒醉花朝，骑马闲行过板桥。蝶影乱飞芳草路，歌声争送白门潮。重寻旧院人何在，空对斜阳恨未消。惟有春来堤上柳，年年烟雨换长条。 通首音节清苍。
四十九
徐心梅秀才备经，住洞庭西山。辛丑余游石公、飘渺二峰，宿其家凡七日。徐手录随园诗成帙。己虽不多作，而落笔甚超。《题一轮上人〈禅定图〉》云： 我来看蔷薇，高僧正清课。相对寂无言，相看惟对坐。不见天花飞，但见金轮堕。月出三生来，钟残一世过。即此是禅机，如来不说破。 
五十
虞山陈叶宫声和，少年才思艳发，余尝谓可与杨蓉裳抗手。惜年未三十，两耳不聪，想亦学力苦思之故耶。《贺沈芷生领解》云： 沈郎才调领群仙，手种秋香到月边。未必重来无我分，已将此着让君先。榜头喜得真名士，吴下喧传最少年。莫到旗亭夸画壁，《霓裳》留奏大罗天。 沈善歌，故调之。《闻景秋浦讣》云： 知否相思不暂停，两番诗句重叮咛。苦无人寄封仍在，还想君归读与听。 二诗，可谓不着一字，自得风流。佳句如：《长干塔》云： 人影长空落，风声绝顶骄。 《送弟就婚黄平》云： 远游怜汝小，出赘苦家贫。 《韩侯钓台》云： 王楚王齐无寸土，微时翻有钓鱼台。 
五十一
余过太仓，秋帆尚书之从子晓山孝廉裕曾苦留小住，至藏匿行李，不许上船。甚矣，主人之尊贤礼士，绰有家风也!示我《春词》四首，云： 细雨空庭长绿苔，梅花零落杏花开。叮咛侍女逢春社，高卷珠帘待燕来。 春光淡荡爱新晴，高树莺啼晓梦惊。红日满窗人未起，隔墙风送卖花声。 自把双眉柳叶描，晓妆成后最无聊。春来女伴多相问：绣阁新添线几条?  满目山川似画屏，绿杨芳草水边亭。花时独爱熏香坐，懒逐邻姬去踏青。 
五十二
近日闺秀能诗者，往往嫁无佳偶，有天壤王郎之叹。惟吾乡吴小谷明府之女柔之，适狄小同居士；绍兴潘石舟刺史之女素心，适汪润之解元：皆彼此唱和，如笙磬之调。小同幕游在外，吴寄云： 伊人踪迹又天涯，小别无端感岁华。千里迢遥此寒夜，一般清瘦共梅花。孤桐入爨声难辨，美玉求沽愿久赊。不为封侯缘底事，纪游诗卷向谁夸? 小同答之，有 几行新句机中锦，一瓣幽香雪后花 之句。潘《寄外》云： 瘦影新痕杨柳枝，杏花十里送春时。须知吟咏无闲笔，那向妆台更画眉。 《哭姊》云： 彩笔长辞咏絮人，砚池妆阁久生尘。瑶阶明月空如水，更有何人立满身? 俱一时传诵。
五十三
吾乡诗多浙派，专趋宋人生癖一路。惟小同以明七子风格救之。《温州感旧》云： 十载曾游地，三秋怅别时。郗生仍入幕，谢客旧题诗。潮落沙痕在，舟轻塔影移。霜华今夜白，偏惹鬓边丝。 
五十四
余过山阴，宿徐小汀秉鉴家七日。小汀，乃贵州方伯紫亭同年之子也。抄诗见示。录其《陪刘石帆昆季西园雅集》云： 名园高会启郇厨，诗兴还随酒兴俱。人雅不关居有竹，鸟鸣疑唤客提壶。分争旗鼓凭三雅，领袖词坛有二苏。惆怅柴桑陶处士，秋风匹马独驰驱。 其他佳句，如； 万山迎暮霭，一雁下斜阳。  杏花欲破春将半，竹影初圆月正中。 但使故人长聚首，不妨十日石尤风。 皆可爱也。其友人施汉一政亦耽吟咏，蒋心余弟子也。在僧院怀蒋云： 云烟飘忽此生浮，去住无端我欲愁。镇日萧萧僧院雨，轻风瑟瑟竹床秋。射师示的弓犹在，战马闻钲旆未收。三十年来生老病，不堪同首识荆州。 五言佳句如； 月明孤棹远，波动小桥移。惊电招雷至，残更带雨移。 七言如： 残照有余留水面，淡烟无际到山腰。 
五十五
沈石田画蚕一筐，题云： 题诗劝尔多餐叶，二月吴氓要卖丝。 徐文长画葡萄，题云： 满腹珠玑无处卖，闲抛闲掷乱藤中。 
五十六
余编《诗话》，为助刻资者，毕弁山尚书、孙稆田慰祖司马也。毕公诗，采录甚多；而孙君不幸早卒。余向其家昆仲搜得遗稿二卷。《岁暮感怀》云： 雪积干重锁翠霞，寒宵戢影怅抟沙。云中怕听回峰雁，风里惊闻过市车。惯趁慵身勤划草，强扶冻足去寻花。卷帘小阁熏香坐，更向晴窗晒画叉。 《杏花》云： 十里轻红罨画楼，柳丝牵雨作春愁。催花一片东风起，村里人归压满头。 调寄《意难忘·赠人》云： 日暮云遮，听声声孤雁，点点栖鸦。添香烧秘辞，拈韵斗尖叉。风萧索，月横斜。临别转含嗟。忆旧游不如归去，我亦久离家。湘江未许乘槎。漫挑灯夜坐，同话桑麻。轻盈低竹叶，屈曲小梅花。三盏酒，一杯茶。这清味堪夸。恨杀了片帆早挂，肠断天涯。 
五十七
华亭吴钧诗云： 藤梢橘刺胃烟鬟，芍药捎裙露未干。昨夜剪刀寻不着，晓来横在竹栏杆。 思致幽隽，于艳体中，独辟一境。吴盖吴松四布衣之一也。
五十八
汪研香司马摄上海县篆，临去，同官饯别江浒，村童以马拦头献。某守备赋诗云： 欲识黎民攀恋意，村童争献马拦头。 马拦头 者，野菜名，京师所谓 十家香 也。用之赠行篇，便尔有情。
五十九
余萧客咏《病马》云： 旋毛腹下一千里，死骨人间五百金。 汪墨庄咏《老马》云： 末路料难逢伯乐，壮心犹想出邯郸。 
六十
诗写雏姬情态易，写雏伶情态难。吴玉松进士客河南学使幕，《席上赠顾伶》云： 舞队《大垂手》，歌曹小比肩。问年羞不语，笑指十三弦。 吴苑折垂杨，驱车向大梁。恐伤孤客意，只道不思乡。 读之，觉是儿可爱。
六十一
 白水遥连郭，青山直到门。 畏垒山人诗也。 野水白连郭；乱山青到门。 王子乘诗也。二诗各臻其妙。然观杨诚斋 江欲浮天去，山疑渡水来 ，则又瞠乎后矣！
六十二
虞山蒋文恪公入相后，门生满天下。而从前官至学士，尚未持文衡也。己未初次分房，得予与裘文达公。故尝向公戏引南汉刘铁语云： 若聚饮同门，枚当执挺，为门生之长。 公为莞然。公家子弟多贵显，无以诗名者。今年过常熟，见公孙旭亭居士，诗才倜傥。录其《闺怨》云： 花朝又届好良时，病骨萧疏强自支。鹦鹉不知人去后，窗前犹自背郎诗。  兽火金盆仔细添，缤纷瑞雪压斜檐。江梅又送春消息，只管沉沉下绣帘。 佳句如： 风透疏窗灯易尽，凉生薄被脚先知。  银汉远涵秋水淡，小楼斜受夕阳多。 俱妙。
六十三
蒋于野莘《初夏》云： 小山如画仿眉青，已润莓苔雨乍晴。满户风来潮未退，卷帘飞入两蜻蜓。 咏《残柳》云： 无物可为长寿客，多情难作后凋身。 陈春华晖见赠云： 花无可恋香难舍，书有何雠校不休? 余谓校雠二字，能如此分开用，可称妙手。又，咏《春信》云： 天上若无双鲤至，人间那有万花知? 亦善做信字。与蒋生皆少年；诗笔如此，他时何可限量?
六十四
心梅又有《秋山》一首，云： 秋山静自古，空翠满衣裳。矫首看云岫，支筇过草堂。风清松子落，水动藕花香。中有岩阿乐，欲言意已忘。 《田家》云： 今年春雨足，欢声动茅屋。新妇助插秧，小儿拾桑落。乌鬼船头忙，团桑篱下绿。 老翁沽酒犹未来，门前野花笑自开。 俱有王、孟逸趣。
六十五
宋轶才中丞，为丁巳翰林前辈。在京中，与予比邻而居；两家眷属往返，如姻娅然。后内迁少司农而卒。其公于思仁、思敬，俱与予交好。今年在苏，有持其女孙诗来者，读之清妙。《焚香》云： 一剪清香午夜焚，都梁迷迭静中分。为怜紫玉成烟去，约住帘钩护篆云。 佳句如： 绿浓新雨后，红堕晚风初。 风声到树叶初堕，月色窥窗漏正长。 皆可爱。女名静娟，字守一，好观史鉴，住苏州平桥。
六十六
阳俭斋先生诗，已采入{诗话》矣。近又见丽川中丞赠阳一律，奇伟可爱。非中丞不能作，非阳公不能当也。诗云： 玉关双启动风雷，儒将新从瀚海回。座上举杯军令肃，马前得句阵云开。剑留回纥人烟外，笔带单于地影来。公驻回部，多纪其事。移节江南春正好，太平风景供诗才。 
六十七
青阳两诗弟子：一陈蔚，一沈正侯也。二人有五绝句，皆天籁而不自知其佳。余为表而出之。陈《春闺》云： 春来花满枝，春去花散飞。几度花开落，栽花人未归。 沈《村晚即事》云； 身安万事闲，日落一村静。携儿向月明，壁上看人影。 皆绝妙天籁，非粗心者所知。
六十八
方明府于礼从京师来，说高丽国史臣朴齐家以重价购《小仓山房集》及刘霞裳诗，竟不可得，怏怏而去。亡何，金畹香秀才来，又说此事，与前年方公维翰所云相同，但使者姓名不同耳。余按：史称新罗国请冯定撰《黑水碑》，吐谷浑有《温子升文集》。外夷慕化，往往有之，况高丽原有箕子之余风乎?霞裳闻之喜，赋诗曰： 刘颁何幸侍欧公?姓氏居然海外通。蝉附高枝声易远，莺初调舌语难工。毛苌诗自传门下，阚泽名疑在月中。多谢蛮姬能识曲，弓衣绣胜碧纱笼。 
