一
李穆堂侍郎云： 凡拾人遗编断句，而代为存之者，比葬暴露之白骨，哺路弃之婴儿，功德更大。 何言之沉痛也!余不能仿韦庄上表，追赠诗人十九人。乃录近人中其有才未遇者诗，号《幽光集》，以待付梓。采取未毕，姑先摘数首及佳句，存《诗话》中。归安姚汝金，字念慈，初名世铼，性落拓，冠履欹斜，有南朝张融风味。《谢吴眉庵少司马荐鸿博启》云： 十年老女，犹画蛾眉；百战将军，空争猿臂。 一时传其工整。《题〈李将军夜逢醉尉图〉》云： 陇西将军雄且武，猿臂闲来聊射虎。良宵与客饮田间，饮罢归遭亭尉侮。将军醉矣尉未醒，宿之亭下良复苦。羸马单车野次偕，昏灯淡月残更吐。是时将军正失官，意岂须臾忘灭虏?暂屈龙沙熊豹姿，试听鹭堠虾蟆鼓。画师摹写如目睹，面带微酣色微怒。古者门官各有司，彼候人兮实主之。夜行必禁犯必罚，由来启闭惟其时。今将军尚不得尔，斯言良是非醉词。傥师文帝奖细柳，此尉应得蒙恩知。或如丙相恕酒失，异日可藉闻边机。请俱一旦快私忿，将军之量宜偏裨。 《看剑》云： 齐金楚铁擅名高，碧血模糊旧战袍。不跃不鸣兼不化，问渠何处异铅刀。 念慈受知于鄂文端公。公卒，念慈哭云： 未报公恩徒一恸，自怜此泪亦千秋。 在山左时，有讹传其死者。后入都，诸桐屿太史赠诗云： 学道终朝银阙去，入都快比玉门还。 念慈答云： 欠来一事能逃否?闻到同心自愕然。 
二
金陵刘春池，名芳，织造府计吏也。不戒于火，将龙衣贡物，俱付焚如。赔累后，既贫且老，而诗兴不衰。如： 贫难好客如当日，老觉逢人羡少年。  三间屋仅栖儿女，一领裘还共祖孙。  从古诗惟天籁好，万般事让少年为。 皆佳句也。其《忆半野园旧居》云： 半野园堪遂隐沦，山为屏障水为邻。林亭已入天然画，休息难终老去身。乔木昔曾经我种，好花今复为谁春?伤心最是重来燕，不见堂前旧主人。 《吊香橼树》云： 自别园林甫二旬，忽枯此树是何因?伊如义不迎新主，我独悲同哭故人。物与情通原有感，木经岁久岂无神?尚须留取根株在，犹望仍回旧日春。 刘以欠帑入狱，予向尹文端公诵其诗。尹惊其才，即命宽限，一时传为佳话。其子曾，字悔庵，亦好吟诗，不省家事，人目为痴。然得一二句，便写示余。《岁晏》云： 檐以低常暖，裘因敝转轻。 见赠云： 新稿只呈萧颖士，长裾不谒郑当时。 呜呼!胸襟如此，何得目为痴哉？春池尚有佳句云： 道在己时惟自适，事求人处总难凭。  衰龄转作无家客，多寿还须有福人。  异地几忘身是客，禅门今已熟于家。 春池富时，有穷胥倚以生活，后竟负之。故咏《落叶》云： 积怨堆愁委地深，西风衰草乱虫吟。此时狼籍无人间，谁记窗前借绿阴? 《雨中海棠》云： 黑云若得明朝霁，红雪犹余未放枝。我独笑花花笑我，今年俱未得逢时。 此虽仿罗隐赠妓诗意，而运用恰新。
三
乌程凌云，字香坪，少有《吴门纪事》诗，极酒场花径之乐。晚年就馆李参戎家，郁郁不得志而卒。《胥门感旧》云： 金阊曾度五清明，选胜携朋取次行。杨柳堤边调细马，杏花村里听娇莺。春风久负青山约，旧雨难寻白鹭盟。今日胥江重舣棹，斜阳芳草不胜情。 《过分水龙王庙》云： 汶河西注水汪洋，南北中分界两行。从此空弹游子泪，随波流不到家乡。 他如： 雨积山多瀑，烟收树满村。  鱼跳惊烛影，鸡唱乱孥音。 俱有风味。
四
表弟章菔斋秀才，名袁梓，性迂碎，有洁癖，好神仙吐纳之术；自谓可长生，而卒不验。《睢阳客兴》云： 几度飘蓬动客嗟，况逢迟日感韶华。阶前杖响谁看竹，月下烟飞自煮茶。游骑踏残零露草，幽禽含过隔墙花。寻芳孺子知时节，也着新衣到酒家。 《对雪》云； 素光灿烂映檐楹，未许疏狂叹独清。隔夜江山都改色，连朝猿鸟并无声。风飘堕瓦寒冰响，鼠灭残灯外户明。画帐香茵初睡起，举头错认是天晴。 其他佳句云： 有梅人坐静，踏雪鹤行徐。  风枝挑瓦堕，石笋引藤缠。  宵柝暗惊孤客梦，寒鸡时作故乡声。  蜂能负子应知老，燕屡升堂若贺贫。  花香夹路人归缓，水影摇天月上迟。  投杖惊逃穿屋鼠，围棋引进过门人。 俱妙。
五
高文照字东井，少年韶秀，嶷嶷自立。父植，宰德化，有贤声。所得俸，尽为东井买书。年未二十，诗已千首。目空一世，于前辈中所心折者，随园与心余而已。举甲午乡试，后卒于京师。诗稿不知流落何处。见赠云： 万壑千峰裹一门，仙家住老百花村。重开朱户楼台出，未改青山面目存。执手各探新得句，惊心难定旧离魂。怜才谁似先生切，替拭襟前积泪痕。  宏奖何人得到斯，文章风义一身持。眼无后起偏怜我，座有先生敢论诗?转柁风看收柁候，在山泉话出山时。才名官职谁多少?未要区区世上知。  此身几肯受人怜?低首为公拜榻前。不朽文章传郭泰，得闻丝竹许彭宣。女要詈予申申日，邓禹嗤人寂寂年。想到平生知己报，商量只有祖生鞭。 其他佳句如：《过衢州》云： 水回双碓落，滩急一篙争。 《寿山庵》云： 一磬隔花出，片幡当殿阴。 《送人》云： 且将一点思乡泪，洒向君衣好寄归。 《赠方子云》云： 门外市声三日雨，帘前风色一床书。 《过阮怀宁故宅》云： 鸟语尚疑偷法曲，池波无复照明妆。 
六
昆山徐柱臣，字题客，健庵尚书之孙，余亲家也。《饮外舅张氏青山庄》云： 东风报花信，春色来南枝。辍棹风渐细，到门香已知。绿野占胜迹，青山似昔时。登楼俯林杪，雪影何离离。 《舟中晚眺》云： 天垂余霭横，船在镜中行。拍手沙禽起，回头明月生。向南寒气减，入夜酒怀清。不有兰陵酿，衔杯空复情。 题客性耽词曲，晚年落魄扬州，为洪氏司音乐以终，惜哉!又有句云： 看惯旧书多脱线，移来新树少开花。 
七
徐绪字徵园，苏州人，貌短小，为李守备炯记室。终日以酒一壶、杜诗一卷自娱。此外，不知有人间事。余题其小像云： 吴市布衣大，杜陵诗骨尊。 卒贫死。诗稿散失。余录其《雨阻胥江》云： 击柝严城闭，相依再宿舟。一天惟是雨，六月竟如秋。渐觉江湖满，能无稼穑忧?萍踪怜乞食，华发早盈头。 《移居》云： 剥啄衡门启，时过话老农。却欣环泮水，不厌此萍踪。对酒东邻树，催诗南寺钟。隔城山色好，落日见芙蓉。 《归舟至盘溪》云： 漂泊仍长铗，归来买钓鹾。顺流风势缓，近岸雨声多。小鸟冲烟起，低桥拨棹过。家人应识我，篷底远闻歌。 《盆菊》云： 束瓦为花盎，无须金屋藏。带霜移牖下，就日列阶旁。种细开尤晚，名多记辄忘。到残应匝月，不限举壶觞。 《寒檐》云： 寒檐短景如风驰，迢迢长夜占八时。弱女刺绣补不足，一灯豆大燃残脂。呼儿剧论千古事，老妻来聒明朝炊。掩耳疾走且相避，隔屋吾弟能吟诗。不图转落乃嫂笑，小郎亦有儿啼饥。 《西邻哭》云： 夜闻西邻哭，哭声一何悲!云是母哭儿，声声哭入老夫耳。老夫亦有丈夫子，同日辞家分路死。死弗及见哭凭棺，三月到今泪未干。伤心有口那能言；君不见，乌生八九子，一一飞上青林端。 《新竹》云： 森森碧玉已成行，一雨长梢尽过墙。微露粉痕初解箨，疑君已带九秋霜。 
八
杭州仲蕴檠，字烛亭，与余同庚。雍正癸丑，两人初学为诗，彼此吟成，便携袖中，冒雨欣赏。后余官白下，而烛亭亦就幕江南，常得把晤。岁辛卯，相见苏州，怪其消瘦，不类平时壮佼；然意致尚豪，犹令小妻出拜，尚无子。亡何，讣至。记其《长至日饮随园》云： 老大空怜役库车，清樽小语过精庐。二千里客易中酒，半百外人无熟书。断雁贴云寒雨后，归鸦拥树晚晴初。今朝罨画轩西醉，觅句差贪一线余。 《莫愁湖》云： 晴波嫩柳旧歌台，一眺愁心略小开。湖影淡拖山色去，春烟冷送夕阳来。游丝不绾金跳脱，水调空沉《阿滥堆》。谁更风流问徐九，销魂无那索茶杯。 《郊行》云： 雨霁郊圻笑语哗，裙腰碧过四娘家。游思解渴问荒店，春尚慰人留病花。远寺钟随迟日度，隔江山挟晚青斜。零星落地榆钱好，贱买村醪敌岁华。 他如： 月于低处作湖色，山渐暝时生水烟。 皆瘦硬自喜。
九
余甲子分校南闱，题《乐则韶舞》。有一卷云： 一人奏琯，而八伯歌风。 爱其文有赋心，荐而未售。出榜后，遇外监试商宝意先生，曰： 我收卷，见一文绝丽。问之，乃吴梅村先生孙也。我告之曰： 此文若遇袁太史，必能赏识。  因诵此二句。予告以果力荐矣，彼此大喜，觉论文有心心相印之奇。未几，吴到沭来谒，貌如美女，年才弱冠，益器重之。癸酉余从秦中归随园，而吴已中经魁；来见，则呕血失音，非复曩时玉貌。予心忧之。赴都会试，竟死场中，年二十七；其时同荐者，有松江廪生陈迈晴，亦奇才也。场后赋百韵诗来谒，惜未存其稿，先吴卒。吴在席上题《盆中飞白竹》云： 渭水清风谱，流传有别支。出蓝夸逸品，飞白擅奇姿。名以中郎重，根从子敬移。森然一笔起，暖若八分披。卷叶轻于觳，抽枝弱比丝。映花风独转，拂草露俱垂。细细分龙节，轻轻洗玉肌。生来凤尾贵，不怕雀头痴。影落屏风小，香传荣几迟。恰添承旨石，同上伯英池。专室居何愧?登床赏自奇。地依萧寺好，人在晚晴宜。擢彼东南秀，珍逾十二时。品题无与可，笃好有羲之。北馆承家学，南宫得画师。绿窗窥窈窕，红烛照参差。兰墨传新样，鱼笺写折枝。好将端献笔，追取顺陵碑。 吴讳维鹗，太仓人。佳句尚多，仅录其吉光片羽者，不料其即赴玉楼也。陈生五策，博引群书，两主试愕然不知来历。余尔时年少气盛，语侵主司，以故愈不得售；亦其命运使然耶?有《哀两生》诗，存集中。
十
常熟王陆提，字介祉，瘦长骨立，两眸荧然。家贫母老，又遭冯敬通之厄，客死长沙，年三十二。其诗清丽。《苏台纪事序》云： 仆本恨人，尤希好事。趁兰膏之余焰，述花月之新闻。则有参佐名流，弘农妙裔。王昌居处，迹近金堂；韩寿来时，香通青琐。墙头一笑，秋风客钻穴相窥；枕畔五更，夜度娘凿坏而遁。不须青鸟，为约佳期；何必玄驹，始谐欢梦。手提金缕，逾沓冒以声希；怀落钿钗，胃流苏而影乱。轻拢屈戍，潜由顾恺之厨；反合仓琅，永匿梁清之洞。遂致空闺大索，徒劳阿母阅门；邻壁旁求，共讶彼姝履闼。倘属无妻之牧犊，或易牵丝；偏为有婿之罗敷，难收覆水。雾生三里，叶不翳蝉；风挂一帆，花终恋蝶。可怜月姊，随蟾魄以俱奔；讵耐冰人，赋鼠牙而作讼。谋成秘计，大都鹦鹉之禅；下得官符，不是鸳鸯之牒。怅三生兮永别，未消圆泽之烟；纵九死以无辞，难觅茅山之药。是则炼娲皇之石，莫补离天；弯后羿之弓，长仇怨日者矣。呜呼!人生行乐，难禁赠芍遗椒；我辈钟情，未免焚芝叹蕙。触哀弦于旧轸，侬亦情狂；戒覆辙于前车，卿休放诞。不逢白傅，谁裁《长恨》之歌?为语双文，我作《会真》之记。 诗云： 东风如梦春如画，萝蔓须扶薇待架。黄雀飞飞镜槛边，班骓得得楼栏下。绿杨门巷是儿家，青粉墙高隔乱鸦。惜艳羞窥留影镜，耽闲懒逐斗风车。柔怀脉脉惨幽独，少小红丝曾系足。萧史迟吹引凤箫，马卿忽奏《求凰曲》。寻常声息互知闻，促漏遥钟两断魂。侧帽望残窗竹影，抽钗划遍砌苔痕。蓬莱咫尺休嗟远，绊缥轻裙便往返。晓把豪犀故剔梳，宵扪了鸟还加键。怀中转侧掌中檠，殷茜难描婀娜形。蛤帐霞光犹恍忽，蜃窗日彩更晶荧。刻骨恩同胶漆洽，迷藏秘戏贪嬉狎。连天梦雨罨阳台，平地风波生楚峡。无端阿母唤匆匆，卷幔披帷室是空。鹦鹉搅翻脂盈粉，狸奴搔乱绣床绒。侍儿寻觅争牵惹，瞥见微光抽替闻。间道斜通鸟鼠山，颓垣近接鸳鸯社。防闲始悔未周遭，直待亡羊与补牢。瓜字分明惭碧玉，藕丝宛转怨金刀。多生久作双飞侣，岂忍禁持别离苦?携手潜登范蠡舟，齐眉共寄梁鸿庑。夭桃已放出墙枝，元稹从题《决绝词》。无奈鸩媒偏作恶，不容雁婿永追随。诉牒倥偬控花县，狐城兔窟征求遍。里胥排日计邮签，亭长分程驰驿传。替戾冈旋劬秃当，可怜屈体受银铛。淋铃雨泣红颜妇，贯索星临白面郎。铡誓从今消旧宠，刀环约在要离冢。驮金纵许赎文姬，化玉何时见韩重?君不见：雪絮漫空扬作尘，沾衣拂幌总前因。柳枝逸去樊娘嫁，我亦情伤潦倒人。 《留须》云： 渐看郁郁复离离，忍遣芟除累剃师?潘鬓见来增老态，飞胡学得忆儿嬉。依稀草活抽芽日，仿佛花残露蒂时。犹自堪摩未堪捋，免教人把彦回嗤。  属体风怀梦里春，鬃鬟羞忆啮妃唇。好陪觅句拈髭客，休对熏香菇面人。青缕细含微见影，紫珍才展便伤神。从渠长到星星日，敢向中涓戏效颦? 咏《题名录》云： 倚棹向通津，红笺哄市尘。买时惭启齿，展处暗伤神。千佛名经录，三生慧业因。未看先郑重，回视更逡巡。几辈曾盟笠，伊谁是积薪?名场惊绝迹，号舍记比邻。药铫相依切，风檐问讯频。独怜叉手客，未遇点头人。何敢轻余子?徒教怨不辰!穷通知有命，俯仰总嫌身。 《孙园剪牡丹归》云： 寻春闲访野人家，扶醉归来日未斜。买得扁舟小于叶，半容人坐半容花。 其他如：《落梅》云： 驿使再来休问信，美人已嫁莫相思。 《杏花》云： 开当落日怜微倦，嫁与东风恐不甘。 《偶成》云： 误书因想得，微倦觉眠佳。 介祉好作无题诗，如： 衣上石华新唾迹，帐中霞彩旧丰神。  登墙不惜三年望，展画谁甘百日呼。 人诮其轻薄，则云： 毕竟《闲情》累何德?不言惟有息夫人！ 
一十一
常州李检讨英，字芋圃，余甲子科所得士。为人醇古淡泊，一望而知为君子。年老乞归，掌教六安州，过随园，宿十日去，竟永诀矣!卒无子。《归雁》云： 清秋雁声落屋檐，春早急去程期严。此邦之人非汝嫌，高飞冥冥去且佥。稻粱虽谋退亦恬，江湖暑湿难久淹。吁嗟物性尚避炎！ 《春深》云： 春深淹久客，门掩即山家。闷遣摊书坐，吟耽倚杖斜。晚风敲径竹，微雨润窗花。不觉苍苔暗，深林已暮鸦。 《僻处》云； 僻处无喧嚣，闲中耐寂寞。一卷味可耽，双屐懒不着。荏苒春将残，东风卷罗幕。庭前碧桃花，迟开亦迟落。 
一十二
丙辰在都，诗人大会。有常州储君师轼、字学坡者，年最长，为坐中祭酒。后三十年，会试出余门生李英名下，选作校官，监钟山书院。久不来见。余与庄君念农先往，大呼而入，曰： 太老师来捉小门生矣尸彼此大笑。招饮随园。见赠云： 廿年名姓达安昌，应许彭宣到后堂。问字久辞松径杳，传觞重嗅竹林香。楼台近水千层曲，草木连山一带长。只恐征书来北郭，未容老住白云乡。  高筑天风百尺楼，凭栏怀古意悠悠。声诗不堕开元后，法物还从宣政收。借箸风生磨盾鼻，读与某将军书。登山云起遂菟裘。中林猿鹤无猜忌，绕树银灯蜡屐游。 卒，无子。诗多散失。
一十三
杭州潘涵，字宇情，宰六合，以循吏称。两子早卒，家竟绝嗣；甚矣，天道之难知也!仅录其《随园小集》云： 安住林亭远放舟，境随人转水随鸥。好山刚近长江口，老屋深藏大树头。叱驭原同招隐别，买园先为种花愁。解还墨绶铜章贵，换得繁英与素秋。  香名弱冠饮都城，壮志空山踽踽行。陶令获田偿酒债，敬姜操绩伴书声。渔童歌好垂丝听，长者车来拂袖迎。一片仓山梅影水，回头还比玉堂清。  西亭北榭斗阑干，阁引天风猎猎寒。旧约飞鱼传去杳，新诗走马借来看。风生咳吐追唐调，礼失威仪谢汉宫。笑我热中心未死，偷闲来弄钓鱼竿。 
一十四
同年许朝，字光庭，常熟人。诗似放翁，殁后家无继起者。录其佳句云： 泉碍石流无意曲，草经霜陨不须芟。  倚床爱就肱边枕，照镜贪看背后山。  得月便佳还值望，是山都好不须名。  预思煮雪垆先办，不会裁花谱借抄。 五言如：《病骡》云： 眠沙深有印，啮草懒无声。 《山村》云： 峰乱向人涌，泉分界石流。 又： 舟隔堤撑半露篙 ，七字亦佳。
一十五
苏州周钰，字其相，相遇于江雨峰家；蒙一见倾心。每过苏州，必主其家。家道甚丰，而性啬且傲，卒无子；以葬亲故，坠水死。见赠云： 零乱花飞又一年，思君时间北来船。随园清夜三更月，应照幽人独自眠。  空吟场藿《白驹》诗，往事伤心不可思。南国至今悲贾谊，为他偏值圣明时。 咏《落花》云： 莺从此日空啼树，人到明朝懒上楼。 
一十六
张长民秉政，予表侄也。父灏，官侍读学士。长民十五举京兆，三十夭亡。送余出都云： 芙蓉双阙致君身，误逐飘风落九曼。丹穴有天翔凤鸟，金羁何术扰麒麟?关前候吏觇青犊，江介行舟荡白蓣。此去未须怜左授，下方欲识谪仙人。 
一十七
史梧冈进士，名震林，湛深禅理，半世长斋。知余不喜佛，而爱与余谈，以为颇得佛家奥旨。余亦终不解也。记其《观荷》云： 露折朱霞裹旭开，凄凉心付蓼花猜。银河正晒天孙锦，风雨欺香禁早来。  蕊绽华峰斗锦年，序班宜在牡丹先。携琴笑坐如船藕，去访蓬莱海外天。 梧冈言： 修行无他慕，只求免入轮回，少认世间无数爷娘耳尸
一十八
闽人刘南庐，名芳，貌若枯僧，以布衣云游；所到必栖深山古刹，受群僧供养。问何不还乡，笑而不答。晚年卒于通州之狼山。群僧为葬于骆右丞墓侧，置石碣焉。丁丑九月宿随园，见赠七律，仅记中二联云： 安仁尚有栽花兴，孟博全无揽辔心。水影到窗知月上，松风搅枕信秋深。 《焦山避暑》云： 千丈洪涛一小舶，乘危逃暑到僧寮。衣沾湿翠晴犹滴，榻拂凉云午不消。压槛有天连水阁，开门无路入尘嚣。浊醪我欲酬高隐，千古幽魂未可招。 《瓦官寺》云： 瓦官瓦破佛庐荒，三绝空怀旧讲堂。曲径云深僧笠重，闲门花落客鞋香。行经河畔闻箫鼓，坐近台边想凤凰。吊古一尊沽未至，烟钟风磬立斜阳。 《军山夜坐》云： 星辰夜影窗间落，江海秋潮枕上生。 
一十九
汤西崖少宰，幼有美人之称。其幼子名学显，戊寅见访，长身玉立，想见少宰风仪。有《慧山》二首云： 九峰郁云根，蜿蜒罗青苍。夤缘入幽磴，长史旧草堂。只今法象空，宝幡驯鸽翔。叶落拂床尘，花放见佛光。癯僧不谈禅，哦诗草木香。孤意与俱永，随在如坐忘。  飒洒林风生，寒空弄清樾。山禽隔叶鸣，好音闻不绝。访碣剔烟萝，钗脚半磨灭。蝶老抱秋花，松疏漏凉月。际此孰含毫?秀采芙蓉发。 
二十
李啸村最长绝句，人有薄其尖新者；不知温子升云： 文章易作，逋峭难为。 若啸村者，不愧逋峭矣!其《泰州舟次》云： 烟汀月晕影微微，办得宵衣草上飞。垂发女儿知荡桨，不辞风露送人归。 《夜泛红桥》云： 天高月上玉绳低，酒碧灯红夹两堤。一串歌喉风动水，轻舟围住画桥西。 《废园》云： 谁家亭院自成春?窗有莓苔案有尘。偏是关心邻舍犬，隔墙犹吠折花人。 《青溪》云： 粉墙经扫落花尘，一带楼台树影昏。雨细风斜帘未卷，纵无人在亦消魂。 《却人写真》云： 有影正嫌无处匿，不才尚觉此身多。 此是啸村最佳诗；而归愚《别裁集》只选《上巳忆白门》一首，云： 杨柳晚风深巷酒，桃花春水隔帘人。 不过排凑好看字面，最为下乘。舍性灵而讲风格者，往往舍彼取此。
二十一
白太傅云：有唐衢者爱其诗，亡何唐死；有邓访者爱其诗，亡何邓死。吾于金陵，得二人焉：一金光国，一高步瀛。诗笔超隽，受业未及三年，俱死。金之诗，惟存《祝寿》数章。高有《未灰稿》二编。《晚春》云： 百花开落草芊芊，杰阁层楼白石边。埋没春光全是雨，初长天气却如年。客来未惯惊雏燕，人到无愁爱杜鹃。荣几一灯三径晚，垂帘影里是茶烟。 七绝云： 风刀瘦剪绿杨丝，一路芳菲落日时。山曲不妨随径转，隔云早见酒家旗。  静里消磨墨数升，封书远问作诗僧。寻君曾到闻钟后，流水村桥照蟹灯。 佳句云： 不是近霜偏爱菊，要需时日始看梅。  灯非报喜花争结，人惯离家梦转无。  同人催上马，临水废观鱼。  名每输王后，嫌终避周前。 皆有精心结撰，不入平浅一流。
二十二
绍兴布衣俞楚江，名瀚，久客京师；金少司农辉，荐与望山相公。公称其诗有新意，卒无所遇，卖药虎丘而亡。《登九龙山遇雨》云： 浮生徒碌碌，冒雨渡寒津。策马山头过，云横不让人。 《偶成》云： 安贫求自寡，书剑漫相从。且筑数椽屋，将为一老农。亭空云可贮，院小树还容。居近开元寺，卧听清夜钟。  戒饮原因病，村旗莫浪招。忙酬花事毕，闲养睡魔骄。霜色归蓬鬓，秋声上柳条。竹炉茶未熟，一缕细烟飘。 他如： 谁与吾来往?西山一片云。  柳倦欲眠风劝舞，鸟歌未和雨催归。 俱有意趣。
二十三
仪真诸生张日恒，受知梁瑶峰学使，写诗一册，属尤贡父先容，将来见余；呼舟未行，以暴疾亡，年未三十。册书《山中早春》云： 不知芳信转，但觉鸟声和。倚槛听溪水，纡行绕竹坡。池香生草细，树暖着花多。雅意春风惬，还应倒白鹾。 《青山守风》云： 野戍依沙岸，孤帆守客涂。劳心虚怅望，终夜恋菰芦。江影时明灭，星光乍有无。晓风狂不定，神女弄波珠。 《江令宅》云： 南都多旧第，江令最知名。长板双桥合，青溪一水迎。仙台回骑杳，高树晚鸠鸣。怅望城东路，年年春草生。 
二十四
杭州宋笠田明府，名树谷，宰芜湖，有贤声；罢官再起，补陕西两当县，过随园一宿而别。闻为甘肃案，谪戍黑龙江，年近七旬，恐今生未必再见。幸抄存其诗。《立秋柬顾孝廉》云： 前宵白雨昨清风，烁石炎威转眼空。万窍商声先蟋蟀，一年落叶又梧桐。花开凉夜香偏久，吟入秋来句易工。为报湖头二三子，好修游屐理诗筒。 《独步净业湖》云： 风吹堤柳绿斜斜，净业湖波乱似麻。京国清明初断雪，故园二月已飞花。青帘易买三升酒，白乳空思七碗茶。日暮一行飞雁落，知渠曾否过吾家? 《山村小步》云： 如此春光不自持，宽鞋短策步来迟。得时花柳有矜色，入画云山无定姿。佳节放闲村学散，丰年预兆老农知。日斜碧水桥头坐，何处饧箫向客吹? 《出京留别》云： 六年燕市聚游踪，酒席歌场处处同。一夕西风人去远，便从天上望诸公。 《对月》云： 桂花庭院晚风轻，帘卷西窗看月生。只费一钩悬树杪，已教秋思满江城。 《盆梅》云： 数枝也复影横斜，惹得羁人乡梦赊。抛却西溪千树雪，瓦盆三尺看梅花。 《山塘闲步》云： 疏狂犹记少年时，几处歌场斗雪诗。今日旧游零落尽，酒痕只有故衫知。  似此风光绝可怜，相携朋好踏春烟。怪他杨柳舒青眼，只向长街看少年。 《红花埠题壁》云： 六年京国梦江城，此是江南第一程。为算还家多少事，昨宵枕上听三更。 《林处士墓》云： 岩居尚恨云常出，世事惟余诗未删。 《僧舍》云： 新花倚石俨相待，古佛候门如欲迎。 《近郊小饮》云： 风吹池水干何事?人映桃花忆此门。 笠田诗甚多，子又年幼，虑其散失，故再录其咏《屋上草》云： 秋雨积我檐，秋草繁我屋。分行随瓦沟，踞胜等山麓。得天虽有余，资地苦不足。践踏幸免加，滋蔓遂逞欲。率尔占万间，偶然余一角。下止骇飞鸟，仰望馋奔犊。垂垂映垣衣，密密成翠幄。高先偃疾风，柔能格响雹。惯被炊烟遮，不受樵采辱。鸱吻日以藏，龙鳞日以驳。省牵萝补苴，代索绚约束。宁肯事剪除，留作百花褥。 
二十五
孤甥陆建与香亭弟同受诗于余，而建早亡。余已梓《湄君集》行世矣。其弟忻，年未及冠而夭。咏《小沧浪》云： 十里横塘路，船摇明月春。鸳鸯相识否?前度采莲人。 《春暮》云： 吟窗昼静独徘徊，绿上疏帘认翠苔。忽见飞花三两片，回风舞过小溪来。 《落花》云： 伤春无奈落花红，夹在《离骚》一卷中。葬汝自怜非玉匣，开书到底见春风。 
二十六
湖州进士沈澜，字惟涓，诗近皮、陆，人多轻之；然典雅处，不可磨灭。《寄怀杭堇浦》云： 休向江潭怅独醒，青山偃蹇称闲庭。枕函自秘《螂娱记》，农社还修《耒耜经》。小艇瓜皮乘月泛，清歌菱角隔帘听。朝衫抛却饶幽兴，好伴维摩著素屏。  步臊经过屡结趺，同床各梦一悲吁。谓举阳马事。篷窗听雨都元敬，酒郡移官张藐姑。琴作家资空送别，鹤分俸料耐偿逋。偶耕他日期相访，稳卧瓜牛号野夫。 
二十七
丹徒朱竹楼《怀人》云： 何处飞来残笛声?西窗月落鸟争鸣。谁言夏夜夜偏短?万里梦回天未明。 
二十八
苏州汪缙，诗学七子。《游穹隆》云： 星满天坛河泻影，月离海峤树生烟。 《栖霞》云： 云埋大壑封秦树，雷劈阴崖见禹碑。 乙酉秋闱，遗才不录，遽登舟归。余闻之，急往见学使彭公芸楣。公谦云： 某在此衡文三年，得毋有人怨我乎? 答曰： 有。 彭骇然变色。余笑曰： 公毋惊也。诗人汪大绅，公不许其入场。何也? 彭更骇云： 此某所拔岁考案首也，岂有遗才不取之理? 余云： 渠已买舟归矣。 乃手书其名，补付提调，而遣人追之；时已八月初七日矣。傍晚汪到。见谢诗云： 业已湛卢归越国，忽蒙追骑唤王孙。 
二十九
考据家不可与论诗。或訾余《马嵬》诗，曰：  石壕村里夫妻别，泪比长生殿上多。 当日贵妃不死于长生殿。 余笑曰： 白香山《长恨歌》 峨嵋山下少人行 ，明皇幸蜀，何曾路过峨嵋耶? 其人语塞。然太不知考据者，亦不可与论诗。余《钱塘江怀古》云： 劝王妙选三千弩，不射江潮射汴河。 或訾之曰： 宋室都汴，不可射也。 余笑曰： 钱谬射潮时，宋太祖未知生否。其时都汴者何人，何不一考? 
三十
唐相陆层云： 士不饮酒，已成半士。 余谓：诗题洁，用韵响，便是半个诗人。
三十一
芜湖洪进士銮，以 江山好处浑如梦，一塔秋灯影六朝 句驰名。沈归愚爱其 夕阳无近色，飞鸟有高心 二句。余道不如 窗边落微雪，竹外有斜阳 之自然也。七言云： 人居客馆眠常早，家寄空书写最难。 
三十二
壬戌秋，余补官江宁，途逢豫长卿，以弟子礼见。其人修洁自好，以《咏帘波》为戴雪村先生所赏。诗宗温、李。其《秦淮曲》云： 灯船歌吹酒船迟，天鼓声闲唱《柘枝》。石上暗潮呜咽语，无人解拜侍中祠。 可谓曲终奏雅矣。咏《竹床》云： 微吟留枕席，残梦入潇湘。 
三十三
癸未四月，京口程君梦湘同游焦山，一路论诗；渠最心折於吾乡樊榭先生，心摹手追，几可抗手。有绝句云： 昨宵忘记下帘钩，吹得梅花满竹楼。五夜兰衾清似水，梦凉酒醒雪盈头。 《在随园赏海棠》云： 隔着紫玻璃一片，夕阳红得可怜生。 又曰： 朦胧月色温馨酒，错认钗钿列两行。 呜呼j有才如此，宰湘阴未二年，以事罢官。《口号》云： 舌在犹生路，诗多即宦囊。 甫四十岁而死，惜哉！然《松寥山房集》四卷，颇足不朽。君字荆南，天资绝高，好吟诗，畏作时文。壬午乡试，向家人诡云入闱，乃私匿随园数日，为余斟酌诗集，颇受其益。
三十四
尹似村诗，虽经付梓，而非其全集也。集外佳句云： 鹊非报喜何妨少，雨纵浇花也怕多。  欲穿竹笋泥先破，才放春花蝶便忙。  水去砚池防夜冻，春生布被藉炉温。  买将花种分儿女，试验谁栽出最多。 《接尚方伯书》云： 惹得妻孥来笑我，柴门那说没人敲。 数联可谓专写性情，独近剑南矣。
三十五
甲午二月，予过真州南监，掣张东皋招观并头牡丹。一时作诗者，无不以二乔为比；独杨鲲举二句云： 似承周、召桃夭化，绝胜渔阳麦两岐。 
三十六
古名士半从幕府出，而今则读书不成，始习幕，此道渐衰。犹之古称秀才，杨素以为惟周、孔可以当之；非若今之读时文诸生也。康熙、雍正间，督抚俱以千金重礼，厚聘名流。一时如张西清、范履渊、潘荆山、岳水轩等，皆名重一时。范诗最清，无从访觅。只记西清《过浔阳》云： 浔阳江上客，一岁两经过。去日梅花好，归时枫叶多。橹声摇夜月，帆影落晴波。为向山僧问：尘容添几何? 
三十七
杨蓉裳金陵乡试，偕舅氏顾公斗光来。顾长不满四尺，而诗笔特佳。仿铁崖《咏史乐府》，《伏生女》云； 坑不得阃内儒，烧不得腹中书。伏生父女皆口授，典谟训诰如其初。吁嗟伏生女!强记人不如。 《漂母》云： 哀王孙，在淮阴，一饭之恩如海深。哀王孙，不求报，千金之赠不可少。千金容易一饭难，沛公家有轹釜嫂。 
三十八
吾乡王麟徵秀才，名曾祥，工古文，不甚作诗，而五言独工。如： 星芒林际大，雪滴晚来疏。 《慰某落第》云： 曾说捐金能市马，俄闻买椟竟还珠。 
三十九
山右王峨园先生名师，为江苏方伯；为巡抚安公所劾，夺职归。余时宰江宁，赋诗送行云： 他日终为黄阁老，此时权作白云夫。 公回廊留月久；中庭老树阅人多。 
四十
苏州刘潢，字企山，有清才，与顾景岳齐名。尝因召试，来随园。貌瘦而弱，旋以瘵亡。仅记其《晚步》云： 缺月依桥断，孤云背郭流。 
四十一
明铁崖孝廉，性肮脏不羁，年四十早亡。其兄竹岩为诵其《落花》云： 薄命谁怜倾国色?受风偏是最高枝。 《赠友》云： 空肠得酒生芒角，交友因人判浅深。 
四十二
己未年，余乞假归娶，见吕观察守曾于完颜臬使署中。读其《松坪集》，乐府最佳。如云： 雨雪思见睨，观去泪如霰。来时笑相迎，啼时欢不见。夏日冬之夜，犹有旦暮时。与郎情难满，如醑酾漏卮。 《登云山》云： 石径巉岩花气纷，偶乘余兴送斜曛。不知绝壑何人啸，遥带钟声入暮云。 未二年，署布政使，以卢案受内臣周内，愤而雉经；非其罪也。
四十三
洞庭山人蒋愚谷喜吟诗，致贫其家，以瘵疾亡。其《成仁庵》云：心安静看闲云过，地僻浑忘夏日长。 《虎丘》云： 鸟栖深树斜阳影，风过虚堂贝叶声。 愚谷每来随园，往往有匆遽之色。死后，予挽联云： 生为谁忙，学业未成家已破；死亏君忍，高堂垂老子初啼。 
四十四
余知江宁，过观象台，见有题壁者云： 草色荒台过雨迟，短墙古柏暮云垂。桃花红引游人去，独自斜阳读断碑。 问之僧人 ，乃嘉兴夏培叔名复森者所题。因聘修志书。耳聋兴豪。一日，从嘉兴还金陵，告余曰： 家中手植老梅一本，去冬为僮所伐，乃吊之云： 老梅移种廿余载，客里归看已作薪。无复横斜旧时影，负他多少后来春。  《秦淮夏集》云： 傍晚纷纷载酒卮，有筝琶处过船迟。——河风月无人管，都付桥南杨柳枝。 亡何，归里卒。相隔三十余年，闻其子鼎，中庚子副车。余感诗人有后，为之狂喜。
四十五
沈归愚选本朝诗，不知杭州王百朋，几有遗珠之叹。余告之曰： 百朋，诸生，名锡，毛西河高弟子也。有《啸竹轩集》。 《无题》云： 灯暗频疑虚室响，衾多不敌半床寒。  金针入处心俱痛，素线添时恨共牵。 皆余幼时所熟诵句。其子厚斋与余邻居交好，和余《落花》云： 乍惊彼美从天降，直觉斯文扫地来。 余觉不祥，果一第而卒。厚斋名风淳。
四十六
人但知商宝意先生以诗名海内，而不知其弟名书、字响意者，亦诗人也。作贵州吏目。有《消夏吟》云： 雨后壑全响，日中崖半阴。壤檐蛛网结，嘉树雀巢深。永日无公事，闲居有道心。短衣随意着，凉意满衣襟。 又： 六月无三伏，一朝有四时。  蜂巢当午闹，蚓壤趁凉歌。 真能写黔中风景。
四十七
唐人诗中，往往用方言。杜诗： 一昨陪锡杖。  一昨 者，犹言昨日也。王逸少帖： 一昨得安西六日书。 晋人已用之矣。太白诗： 遮莫枝根长百尺。  遮莫 者，犹言尽教也。干宝《搜神记》： 张华以猎犬试狐。狐曰： 遮莫千试万虑，其能为患乎?  晋人亦用之矣。孟浩然诗： 更道明朝不当作，相期共斗管弦来。  不当作 者，犹言先道个不该也。元稹诗： 隔是身如梦，频来不为名。  隔是 者，犹云已如此也。杜牧诗： 至竟薛亡为底事?  至竟 者，犹云究竟也。
四十八
《古乐府》： 碧玉破瓜时。 或解以为月事初来，如瓜破则见红潮者，非也。盖将瓜纵横破之，成二 八 字，作十六岁解也。段成式诗： 犹怜最小分瓜日。 李群玉诗： 碧玉初分瓜字年。 此其证矣。又诗中用 所由 者，盖本《南史·沈炯传》。文帝留炯曰： 当敕所由，相迎尊累。 一解以为州县官，一解以为里保。又，和凝诗： 蝤蛴领上诃梨子。 人多不解。朱竹诧曰： 诃梨，妇女之云肩也。 吕种玉《言鲭》云： 禄山爪伤杨妃乳，乃为金诃子以掩之。或云即今之抹胸。 
四十九
偶读冯益都相公集，有《吊明季杨、左二公》诗，云： 忠魂莫再伤冤抑，今日犹能廑圣衷。 下注： 面奉圣祖云： 二臣死于廷杖，非死于狱也。  
五十
相传世有空青，人无瞽目。其真者，余未之见也。惟南兰张天池家藏一颗石巅，趾仅寸许，面带波痕，光彩空灵，中伏一兔。兔腹下藏银母浆，摇荡有声。据云：其先人得自海上，传家已三世矣。同年储梅夫太史题七古云： 白云缥渺太素含，波光隐现细浪蹙。入水能教霞彩生，舟行怕有馋龙逐。 《博物志》：龙嗜空青燕肉。
五十一
海盐马世荣，字焕如，墨林观察之祖，与陆稼书先生交好。所著诗集，有《白生歌》云： 白生者，蛇精也，化美男子，为钱千秋孝廉所狎。孝廉谪戍出塞，白与偕行，情好绸缪。后遇赦归。钱官司李，白以手帕托钱求张真人用印，事破受诛。乃乞钱以玉瓶装其骨，道百年后，可仍还原身。 事甚诡诞。而马乃理学人，非诳语者；惜诗有百韵，不能备录。
五十二
苏州老红豆惠周迪先生有句云： 花浮小盏三投酒，乳拨深炉七品茶。 人疑 七品 当是 七碗 之误。余曰：非也。金人七品官，才许饮茶，事见《金史》。惟 三投酒 未详所出，或是 三辰酒 之讹。先生有《香城驿》一绝云： 缦田乘雨破春耕，落日柴车带犊行。绕屋马通高一尺，地名还自号香城。 
五十三
桐城二诗人，方扶南与方南塘齐名。鱼门爱扶南。余独爱南塘；何也?以其诗骨清故也。扶南苦学玉溪、少陵两家，反为所累，夭阏性灵。南塘如： 风定孤烟直，天遥独鸟沉。  因潮通估客，隔苇见渔灯。  闰年入夏花犹在，积雨逢晴草怒生。 皆扶南所不能。至于 无意怀人偏入梦，未报恩门羞再入 ，其妙在真。又： 清风时一来，悠然复徐歇。 真陶诗之佳者。
五十四
顾侠君先生选《元百家诗》，梦有古衣冠者数百人，拜而谢焉。杭州严曙声娘赠云： 但见三吴书板盛，不知十载选楼忙。 王介眉撰《通鉴》，成而未梓。储梅夫赠云： 二十一史加前明，王郎镂板胸中行。 
五十五
凡咏险峻山川，不宜近体。余游黄山，携曹震亭、江鹤亭两诗本作印证。以为江乃巨商，曹故宿学；以故置江而观曹。读之，不甚慊意，乃撷江诗，大为叹赏。如：《雨行许村》云： 昨朝方戒途，雨阻欲无路。今晨思启行，开门满晴煦。雨若拒客来，晴若招客赴。山灵本无心，招拒讵有故? 又曰： 非是山行刚遇雨，实因自入雨中来。 皆有妙境。《云海》云： 白云倒海忽平铺，三十六峰遭吞屠。风帆烟艇虽不见，点点螺髻时有无。一笑看(按： 看 字据民国本加。)尘中，局缩辕下驹，曷不来此登斯须?垣遮瓦压胡为乎? 《云谷》云： 领妙如悟禅，搜秘等居雠。看山得是法，善刃无全牛。 其心胸笔力，迥异寻常。宜其隐于禺荚，而能势倾公侯，晋爵方伯也。卒无子，年逾六十而终。呜呼!非余与交四十年，又谁知其能诗哉?
五十六
正喻夹写之诗，前已载数条矣。兹又得黄莘田《骤冷》云： 今日蒙茸昨缔络，炎凉只在一宵中。 阐乘僧《园上》云： 纵教吹出桃花去，自有山风吹送回。 王云《上山行》云： 敢云阅历多艰苦，最好峰峦最不平。 
五十七
闽中郑兰州太守《无题》云： 此身愿化催归鸟，到处逢人苦劝归。 余仿其意，贺人致仕云： 我是嘉宾慕高隐，喜人归胜自家归。 郑有骈体自序云： 羊叔子不如铜雀妓，虽近于谐；卓文君得嫁马相女口，尚嫌其晚。 
五十八
合肥才女许燕珍《元夜竹枝》云： 鳌山烟火照楼台，都把临街格子开。椒眼竹篮呼卖藕，金钱抛出绣帘来。 题余三妹素文遗稿云： 彩凤随鸦已自惭，终风且暴更何堪?不须更道参军好，得嫁王郎死亦甘。 呜呼!班氏《人物表》，原有九等。王凝之不过庸才中下之资，若妹所适高某者，真下下也。燕珍此诗，可谓 实获我心 。
五十九
同年钱文敏公维城，在都时所居绿云书屋，陈乾斋相国之故宅也。公女浣青，有诗才，与婿崔君龙见、弟维乔、戚里庄君忻、管君世铭五人倡和。宅有古桑，绿阴毵毵，映一亩许；视其影将逾屋，则公必退朝。各呈诗请政，公欣然为甲乙之。有《鸣秋合籁集》两卷，真公卿佳话也。余尝戏之曰： 唐、虞之际，于斯为盛；有妇人焉，四人而已。 诸君诗不能备录，惟摘浣青《通天台》云： 当涂代汉逾百年，铜人之泪流作铅。移经灞水亦伤别，回头立尽东关烟。 《华清宫故址》云： 新台之水古所耻，老奴遂为良娣死。盛衰转眼五十年，始知李峤真才子。 
六十
余甲子科从沭阳就聘南闱，过燕子矶，见秦秀才大士题诗壁上，有 渔火真疑星倒出，钟声欲共水争流 之句，心甚异之。次年，奉调江宁，秦以弟子礼见。见赠一律，中二联云： 门生半为论文至，大吏都邀作赋还。玉麈清谈时善谑，乌纱习气已全删。 予月课多士，拔其尤者，如车研、宁楷、沈石麟、龚孙枝、朱本楫、陈制锦及秦君等，共二十人，征歌选胜，大会于徐园。有伶人康某为余所赏，秦即席赋诗云： 秋云幂历午阴长，舞袖风回桂蕊香。忘是将军门下客，公然仔细看康郎。 一坐为之解颐。余尤爱其《游秦淮》云： 金粉飘零野草新，女墙日夜枕寒津。兴亡莫漫悲前事，淮水而今尚姓秦。 后中状元，官学士。
六十一
徐园高会时，余首唱一绝，诸生和者十九人。龚孙枝绘图以记其胜。挂冠后，诗画俱遗失，园亦荒圮。越四十年，有邢秀才作主人，葺而新之，求亭上对联。余题曰： 旧地怕重经，记当年丝竹宴诸生，回头似梦；名园须得主，看此日楼台逢哲匠，着手成春。 
六二
庚申在京，余与裘叔度同年同车遇雨。裘诵其师梁仙来太史一联云： 飞雨不到地，轻烟吹若尘。 太史名机，雍正癸卯翰林，外出为令；高安相公荐鸿博，入都，与余相遇于琉璃厂书肆中。咏《桃花》云： 浑疑人面隐，下马误题门。 《赠妓》云： 欲作歌声畏花落，选词先唱《锁南枝》。 《蹙篥》云： 老去还嗟耳力退，自吹羌管不闻声。 《沙丘》云： 荆卿匕首渐离筑，可惜不逢祖龙三十六。 
六十三
扬州江宾谷白首名场。余每过邗江，宾谷必呼子侄出见，曰： 余少时得见前辈某某，至今夸说于人。汝等不可与随园先生当面错过。 余感其意，录其《与弟蔗畦夜坐》云： 宵中更警严城柝，暑退人亲小室灯。 《冬晴》云： 剩菊尚支苔径赏，冻蝇微触纸窗闻。 咏《古梅》云： 乍见根疑石，旋惊雪作香。 蔗畦名恂。咏《穹庐雪》云： 穹庐雪，嚼复咽。毡毛已尽雪不歇，雪能冷骨不冷心，十九年来觉长热。风沙大地惨无春，只有手中之节冻不折。君节臣执臣不辞，臣节君薨君不知。泪零红雪吞不得，洒在茂陵松柏枝。 蔗畦刺亳州，守徽州，俱有善政。所藏金石文字最多。
六十四
余作《春寒》诗，黄星岩和云： 寒深疑历误，春久没花知。 何士颐和云； 流细水初活，花迟春转宽。， 
六十五
常州徐太史昂发，《上韩慕庐尚书》云： 佳士姓名常在口，好官阶级不关心。 孔雩谷《赠龙明府雨樵》云： 有意怜寒士，无心媚长官。 呜呼!古之人欤!
六十六
丙戌三月，余过京口，宿茅耕亭秀才家。庭宇幽邃，膳饮精妙，灯下出诗稿见示。余为加墨，记其佳句云： 邻船通客语，虚枕纳潮声。  千里月明天不夜，五更风急海初潮。 《官亭道上》一绝云： 细道绕平畴，时听农歌起。回头不见人，声在禾麻里。 未数年，秀才入词林。丁酉乡试，作吾乡副主考。
六十七
淮宁诗人黄浩浩《秋柳》云： 小驿孤城风一笛，断桥流水路三叉； 余曰： 佳则佳矣，惜其似梅花诗。 有某公咏《梅》云： 五尺短墙低有月，一村流水寂无人。 或笑曰： 此似偷儿诗。 
六十八
许竹人侍御《题路上去思碑》云： 君看去思官道石，深镌镌不
到人心。 足补白太傅《咏碑》之所未及。
六十九
壬寅春，余游西湖，寓漱石居；闲步断桥，遇一少年问路，愁容可掬。扣其故。曰： 我平湖秀才，来游湖上，进钱塘门，行李被窃，无处投宿。 予疑不实。问： 既是秀才，可能诗乎? 曰： 能。 命咏《落花》。操笔立就，有句云： 入宫自讶连城价，失路偏多绝代人。 余大惊，留宿赠金而别。但记姓郁，忘其名。
七十
余苦春寒不已。中州吕柏岩诗云： 朔风烈烈知何意?不许江春入得来。 张自南云： 春寒不逐早已去，今日又从何处来? 两押 来 字，俱妙。
七十一
王中丞恕，四川人，号楼山。《过潮州感旧》诗曰： 金山遥对凤凰洲，策马崆峒忆旧游。二十七年如昨日，八千里外是并州。空余大树翻斜日，尚有遗丁说故侯。路过西州秋欲老，旧参军也雪盈头。 通首唐音。许竹素先生为余诵之。
七十二
余尝谓鱼门云： 世人所以不如古人者，为其胸中书太少。我辈所以不如古人者，为其胸中书太多。昌黎云： 非三代、两汉之书不敢观。 亦即此意。东坡云： 孟襄阳诗非不佳，可惜作料少。 施愚山驳之云： 东坡诗非不佳，可惜作料多。诗如人之眸子，一道灵光，此中着不得金屑；作料岂可在诗中求乎? 予颇是其言。或问： 诗不贵典，何以少陵有读破万卷之说? 不知 破 字与 有神 三字，全是教人读书作文之法。盖破其卷，取其神；非囫囵用其糟粕也。蚕食桑而所吐者丝，非桑也；蜂采花而所酿者蜜，非花也。读书如吃饭，善吃者长精神，不善吃者生痰瘤。 
七十三
严冬友曰： 凡诗文妙处，全在于空。譬如一室内，人之所游焉息焉者，皆空处也。若窒而塞之，虽金玉满堂，而无安放此身处；又安见富贵之乐耶?钟不空则哑矣，耳不空则聋矣。 范景文《对床录》云： 李义山《人日》诗，填砌太多，嚼蜡无味。若其他怀古诸作，排空融化，自出精神。一可以为戒，一可以为法。 
七十四
保励堂侍郎《送人纳妾》七律，后四句云： 席上偶然教进酒，灯前何敢遽呼郎?只因未识夫人性，试问明朝那样妆+ 
七十五
明季用兵时，有女子刘素素者，被掠，题诗店壁云： 天明吹角数声残，将士传呼上玉鞍。恰忆当时闺阁里，晓妆犹怯露桃寒。 
七十六
宛平袁明府增，字保侯，宰江宁时，与余通谱。有句云： 天远望穷飞去鸟，春寒误尽早开花。 咏《瓶》云； 饮水自知胸最冷，衔花应觉口常香。 
七十七
先慈九十生日，祝寿诗无虑百余首；予独爱龚旭开秀才五律一结云： 为有称觞客，今朝户不扃。 淡而有味。
七十八
杭州风俗：人家作酱，瓮上镇压，必书 姜太公在此 五字。余尝疑之。孙文和秀才笑曰： 君岂不知太公不能将兵，而善将将乎? 又过张息侯家，见其奴携灯笼来，上题 赖有此耳 四字。两用史书语，令人莞然。
七十九
蒋戟门观察招饮，珍馐罗列，忽问余： 曾吃我手制豆腐乎? 曰： 未也。 公即着犊鼻裙，亲赴厨下。良久擎出，果一切盘餐尽废。因求公赐烹饪法。公命向上三揖；如其言，始口授方。归家试作，宾客咸夸。毛侯围广文调余云： 珍味群推郇令庖，黎祈尤似易牙调。谁知解组陶元亮，为此曾经三折腰。 
八十
南宋末年，士大夫篮簋不饬。有郑熏者，素作贼，以军功得主簿，众不礼焉。郑乃献诗云： 郑熏素行本非端，熏有狂言上众官。众官作官还作贼，郑熏作贼还作官。 
八十—
方亨咸《论画》云： 神品如孙、吴。能品是刁斗森严之程不识。逸品则解鞍纵卧之李将军。 又曰： 厚不因多，薄不因少。 余爱其言可通于诗，故录之。
八十二
唐太宗云： 泥龙竹马，儿童之乐也；翠羽明珠，妇女之乐也。 余亦云： 急流勇退，后起有人，士大夫之乐也。 今之人，惟扬州秦西岩先生以观察致仕，子又继入翰林，宜其诗之自然骀宕也。《南庄题壁》云： 郭绕村烟水绕堤，数椽屋可托卑栖。百年老树留花坞，二顷荒田杂菜畦。庾信小园枝下上，王询别墅涧东西。谁云巢、许买山隐?家在城南认旧溪。  策杖登楼眼界宽，邗沟一水迅奔湍。天边漕运梯云上，江外山光带雾看。南北塔高双鹄立，东西桥锁九龙蟠。往来多少风帆急，孤棹何如斗室安? 
