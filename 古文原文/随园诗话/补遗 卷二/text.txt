一
福建高南畴观察，官江南时，与余交好。遭患难后，三十年不通音问。庚戌秋，其子竹筠袖诗相访。《寿阳》云： 陟险攀藤上，吕晓势百寻。路危迟马步，峰峻怯人心。残梦扶鞍续，愁怀对月深。前程都莫辨，云雾湿衣襟。 《青玉峡》云： 人随飞鸟渡，僧带断云来。 《平山堂》云： 紫蝶缓随人影去，绿杨低护画船行。 皆佳句也。呜呼！余见公子时，年才六七，方疑流落何所，而竟能清词丽句，卓然成家；可谓佳公子矣!
二
吾乡金江声观察有句云： 萧寺秋声流夕磬，酒楼红影上春灯。 阳湖杨宇昭有句云： 满林黄叶通樵径，绕郭红灯半酒家。 
三
余丙辰入都，胡稚威引见徐坛长先生，己丑翰林，年登大耋，少游安溪李文贞公之门，所学一以安溪为归。诗不求工，而间有性灵流露处。《赠何义门》云： 通籍不求仕，作文能满家。坐环耽酒客，门拥卖书车。 真义门实录也。《幽情》云： 酒伴强人先自醉，棋兵舍己只贪赢。 《安居》云： 入坐半为求字客，敲门都是送花人。 亦《圭美集》中出色之句。
四
溧阳彭贲园先生，素无一面，寄《云溪诗集》见示。有笔有书，亦唐亦宋，不愧作者。佳句如：《雨阻淮上》云； 春气勒堤柳，水光团野烟。 《舟中》云： 长河欹枕过，片月贴帆飞。 《剑津》云： 早知神物终当化，何似丰城便永埋? 《无题》云： 月展璧轮宜唤姊，风吹池水最干卿。 皆妙。又《接家书》云： 有客来故乡，贻我乡里札。心怪书来迟，反复看年月。 只此二十字，写尽家书迟接之苦。先生名光斗，出仕闽中。
五
某有句云： 落月铺满地，秋声寻到门。 余爱其中一 寻 字。因忆厉太鸿有 明月出树如相寻 ，七字亦复相同。
六
武陵胡少霞蔚老于莲幕，死后，云南彭竹林明府镌其《万吹楼遗稿》付余曰： 此少霞一生心血，先生为存其人，可乎? 余录其《渡口》五绝云： 渡口秋来树，迎风叶叶黄。怀人相望久，犹道是斜阳。 《和史梧冈》云： 蓬莱回首隔山河，王子吹笙帝子歌。闻说长春在天上，春秋应比世间多。 
七
苏州汪山樵明府，献《圣祖南巡》诗，蒙召入南书房。一日，圣祖坐内廷，取榻上册顾诸臣曰： 卿等试看此册：是何人笔墨? 皆奏曰： 似翰林陈邦彦。 上笑曰： 非也。此是邦彦内弟汪俊所书，诗字俱佳。 其受知如此。旋出宰醴泉，以诗酒罢官。余在薛生白家，与同宴集，来往甚欢，欲觅其遗稿，竟不可得。近见少霞有怀汪一绝云： 几年著作直承明，万寿诗章御榻横。曾说九重亲赏识，是何年少有韩拥! 
八
宜兴储玉函太守，同年梅夫之从子也。诗笔与其弟玉琴相似，而尤长于五言。{过舅氏别业》云： 乞墅欢游地，重来旧业存。敲冰进孤艇，曝日聚闲门。林影深藏屋，湖光冷逼村。廿年人事改，昔梦向谁论? 佳句如： 竹阴清石磴，花色淡秋衣。  远钟清过水，深竹暮连山。 又： 春烟浮绿野，夜火满丹阳。 对仗亦巧。
九
桐城李仙芝，自称抱犊山人，馆方氏一梅斋；夜半关门，宿鸟惊噪，因得 推窗惊鸟梦 五字，以为似贾浪仙。然终未成篇也。又隔五年，为山馆虫声枨触，方足成一律云； 宵深寒气重，山馆剧凄清。夜月猿僵卧，秋萤鬼拥行。推窗惊鸟梦，就枕听虫声。寂寂孤灯烬，匡床已二更。 又，《客金陵见新燕有感》云： 寻巢择室几经春，故国乌衣梦想频。上苑乔林迁不到，生成薄命是依人。 其寓意亦可悲矣!
十
对联之佳者：赵云松见赠云： 野王之地有二老；北斗以南止一人。 龙雨苍见赠云： 羲皇以上怀陶令；山水之间乐醉翁。 余《自题》云： 读书已过五千卷；此墨足支三十年。 黄浩浩啸江有句云： 花怯晓寒思就日，柳摇春梦欲依人。 胡蛟龄蔚人有句云： 前山暖日如修好，昨夜狂风尚贾余。 俱新。
一十一
诸襄七检讨性情迂傲，有弟子求题图，先生开卷，见齐次风侍郎、周兰坡学士先题矣，心有所忮，大书曰： 齐大非吾偶，周衰尚有髭。两人都已写，何必我题诗！ 凡药之登上品者，其味必不苦：人参、枸杞是也。凡诗之称绝调者，其词必不拗：《国风》、盛唐是也。大抵物以柔为贵：绫绢柔则丝细熟，金铁柔则质精良。诗文之道，何独不然?余有句云： 良药味不苦，圣人言不腐。 
一十二
常州吕映薇秀才，邀人作《帘钩》诗。首唱云： 荣戟深深钩影微，玉竿又上绮窗衣。呢喃燕语窥巢入，溶漾丝牵入户飞。十里钗镊攀络索，一厅灯烛落珠玑。严公幕下怜才甚，三挂冠巾是也非? 
一十三
吴谷人太史云： 纵殊画向鸦叉展，宛似书摹虿尾成。 秦端崖太史云： 游空半学鱼抽乙，倒挂真疑凤是么。 吴古然云； 眼于槛外看么凤，手出楼头见美人。 又，谷人云： 分明赌酒曾笼袖，仔细抬头怕碍冠。 皆可谓工矣！
一十四
乾隆庚戌五月二十六日，直隶完县有一产四男者，大吏奏闻。秦西岩观察赋诗云： 一胎不数三丁异，八士何难两乳成。 
一十五
丙戌，方比部坳堂昂见访随园，留诗一册而去。其《感怀》云： 蓑衣翡笠愧坡仙，放浪慵营洛下田。过眼功名花在镜，惊心岁月箭离弦。鬓毛短处人应笑，髀肉生时我自怜。多谢长征识途马，也如名将历幽，燕。 通首气格雄浑。与高东井交好，赠云： 贫多游览怀应壮，少不穷愁句自工。 
一十六
真州张湖字愚谷，咏《落叶》云： 曾为上古衣裳用，莫道阑珊是弃材。 此意古人未道。
一十七
云南离中国七千余里，而近日文章之士甚多，以彭氏一门为最。香山令彭少鹏、名翥者，在肇庆受业于余，曾载其佳句入《诗话》矣。今秋以获海盗，保荐入都，过金陵，宿山中三日，购书一船而行。其人弱不胜衣，而擒盗入洋，乃有余勇。余为惊喜，赠七古一章，载入集中。彭《狮子洋》云： 到此疑无岸，飘然天际行。珠光随月满，水气与云平。猛虎原名镇，莲花别有城。一声秋夜笛，吹动故乡情。 《澳门》云； 天上风云全护水，海中村落总依山。 他如： 涛声归壑急，海艇搁沙多。 无云天水合，有月海山清。  舟行未雨前，日落无人处。 皆奇境也。见访云； 升堂由也果，今日到随园。 用《论语》，甚趣。其族人彭印古亦有句云： 云深都失路，叶落不藏村。  竹里敲诗随鹤步，花间鼓瑟与鱼听。  窗横野色云千里，松带涛声水一楼。 俱妙。少鹏同舟有苏君名桷者，亦诗人也。《昆明旅次》云： 山光临坐暗，湖气入门凉。 《冬夕》云： 举步霜月中，人寒影亦湿。 又有昆明翰林钱君名沣者，《留宿李氏小饮》云： 二麦将枯老却春，南郊遍访葛天民。九年不共尊前饮，再宿犹疑梦里身。门接山光来异县，墙分花气与芳邻。蓬瀛故事休夸说，看取风前两鬓新。 
—十八
赵州龚簪岩名锡瑞者，工古乐府及七言长句。《龙尾关》云： 龙尾关前水，年年带雪流。如闻天宝卒，永恨国忠谋。蜀道仓皇幸，冰山顷刻休。余兵二十万，白骨竟谁收? 自注云： 唐时高仙芝攻大食国，安禄山讨奚契丹，杨思勖讨叛蛮，各丧师数万，故及之。 又，《游飞来寺》云： 孤月晴翻江影动，乱松寒送雨声来。 《悼亡》云： 鬼灯如见通宵绩，故突犹疑带病炊。 泪下怜余如隔世，挂遗惊汝尚持家。 赠某云； 从戎二十执戈殳，百战余生胆气粗。饮马长江休照影，恐惊霜雪上头颅。 
一十九
周中翰青原娶沈氏，为莲花厅沈司马之长女；常来随园看花，貌明秀而性和婉，不愧名家女，不知其能诗也。殁后，其子之桂从故簏中，检得其《思归》云： 东风吹恨几时消?春水连天又长潮。自叹不如梁上燕，一年一度也归巢。 《初晴》云： 晚霞红映碧窗开，雁字摇空入镜台。渐远不知何处去，化为云气过山来。 
二十
每过池上，见杨柳向人低折；游山见红墙，必是僧寺：皆眼前事也。真州李秀才濂有句云： 往来恰怪沿堤柳，低舞成行欲拜人。 又曰： 约略招提前面是，淡金塔影浅红墙。 
二十一
钱辛楣少詹序冯畹庐之诗曰： 古之君子，以诗名者，大都自抒所得，而非有意于求名；故一篇一句，传诵于士大夫之口。后人荟萃成书，而集始名焉。南齐张融自题其集，有《玉海金波》之名。五代和凝镌集行世，人多笑之。近世士人，未窥六甲，便制五言。又多求名公为之标榜，遂梓集送人。宜于诗学入之不深，而可传者少。 
二十二
畹庐者，姓冯，名怀朴，躬耕于太仓之璜径；殁后，其诗始出。《舟中书所见》云： 进鲜河里布帆飞，秋水清涟鲈鳜肥。掠鬓渔娃都带湿，太湖风雨打渔归。 五言云； 远水笼烟阔，江天压树低。 饥年憎闰月，病叟厌余生。 懒僧迟见客，冷寺早鸣虫。 题《韩文公集》云： 一檄投溪旋徙窟，听言犹觉鳄鱼贤。 托词冷隽。又， 客与寒潮共到门。 七字亦佳。
二十三
太仓又有许培秀者，《题画》云： 垂柳罨晴烟，微风扬飞絮。一带绿阴浓，莺啼不知处。 末二句，是闻莺真境界，非身历者不知。又《望月》云： 但觉溪光白，不知新月生。 《得友人信》云： 晓起闻啼鸟，书来正落花。 
二十四
七夕诗最多。家四妹棠云： 匆匆下顾尘寰处，如此夫妻有几家? 近见休宁陈蕙畹湘有句云： 天孙莫尚嫌欢短，侬自离家已五年。 俱有情致。陈又有句云： 蛛网蒙飞絮，蜂须挂落红。 隔岸炊烟起，柴门牧笛归。 《杨花》云： 无赖喜遮游客面，多情时入酒人家。 
二十五
芜湖有钟姓女子，名睿姑，字文贞，能诗，能画，能琴，兼工时文，受业于宁孝廉楷。陪其师游冶父山云； 笋舆重去访名山，枫叶才红绿未斑。自把瑶琴傍溪树，乘风一奏白云间。 无梁殿冷石门秋，铸剑池空水不流。苔藓照人心自古，满天晴雪落峰头。 树里湖光一镜开，水精宫外有楼台。散花不到维摩室，亲捧云珠供佛来。 宁故宿学之士。余宰江宁时，与秦大士、朱本楫诸公，受业门下。五十年来，群贤亡尽，而宁年八十，巍然独存，又得女弟子以衍河汾一脉，亦衰年闻之而心喜者也。
二十六
海盐崔应榴秋谷《吴江夜泊》云： 小驿柝初起，孤篷月已上。渐息人语喧，微闻水声响。 《真州客夜》云： 冻雨欲歇声渐微，窥窗残月扬清辉。此时有酒不成醉，明日无风那得归?江水翻翻自北上，秋鸿一一皆南飞。矢歌未阕鸡报晓，满庭白露沾我衣。 
二十七
壬寅春，余游黄山，路过贵池昭明太子庙，有新撰碑文甚佳，末署名者为邑宰林梦鲤。其文古雅，似出六朝高手。乃拓其文以归，遍问何人秉笔，绝无知者。庚戌夏间，在苏州，门生顾立方敏恒作府学广文，来见，出示古文四篇，其首篇即《昭明太子碑》。余不觉狂喜，自夸老眼之非花。
二十八
尹文端公病重时，有人以《秋雨残荷图》求题。公题云： 秋雨满池塘，残荷委流水。可怜君子花，衰来亦如此！ 题毕，嘘唏再三，未五日而卒。公诸子皆能诗。四公子树斋以荫得官，有句云： 三代簪缨承雨露，一家机杼织文章。 三公子两峰以科名起家，咏《独秀峰》云： 千丈芙蓉拔空起，为山原不藉丘陵。 文端公见而笑曰： 三儿以我为丘陵乎? 
二十九
徐上舍涛，吴江人，号江庵，少倜傥不羁。长于近体。《赠龙雨樵明府》云： 客来风簟寻琴谱，人到公庭乞法书。 龙颇重之。又，《题清雾瑶台》云： 石栏屈曲路横斜，流水空山见落花。贪逐胎仙过桥去，不知凉露满轻纱。 《病中与郭频伽秀才邓尉探梅》云； 今朝寻花将命乞，呼童荷锸随我行。死便埋我梅花下，君为立石题我名。后之游者考岁年，手摸其文笑且颠。咄哉此子本多病，不死牖下死花前。 果以是年不起。
三十
谢康乐诗； 干岩盛阻积，万壑势萦回。 李白诗： 千岩泉洒落，万壑树萦回。 二句不但袭其意，兼袭其词。以太白之才，岂肯蹈袭前人?因其生平最喜谢诗，故不觉习而不察。杜少陵平生最爱庾子山，故诗亦往往袭其调，如 风尘三尺剑，社稷一戎衣 之类，不一而足。
三十一
余每出门，或远行数千里之外，撒手便行，无系恋之意。及在客边住久，到归家时，宾朋相送，反觉难堪。兴化任进士大椿有句云： 放船归思减，久客别人难。 
三十二
新安王勋，字于圣，精于医理。章淮树观察因其长子病重，延之诊视。夫人吴氏顺便请其按脉。王曰： 长郎胎疟，无妨也。夫人脉已空矣，明年三月，恐不能过。 时夫人方强健，闻其言，以为诅咒，群笑而骂之。到期，竟如其言。余患腹疾，访之扬州，蒙其以师礼相事，秤药量水，有刘真长之风。出乃父槐亭森诗见示，录其《新年到家》云： 水陆因由腊及春，到家重庆履端辰。漫谈别后风霜苦，且放尊前岁月新。昨日尚为羁旅客，今宵才属自由身。梅花不是因寒勒，有意含香待主人。 《遣兴》云： 野花村酒堪娱性，山月溪风亦解怀。莫使寒梅和露菊，年年含怨望书鞋。 二诗颇见性情，他作未能称是。初，于圣之意，欲梓乃父全稿。余止之曰： 槐亭集非不清妥，但无甚出色处。虽付枣梨，无人耐看。不如提取佳者入《诗话》中，使人读而慕思，转可不朽。 
庐江胡梦湘孝廉，沈本陛秀才之甥也，名光荣。早岁能吟，《归雁》云： 云淡影相失，月明声更稀。 《秋夜》云： 雁来月夜关河冷，秋到江城枕簟知。 《怀人》云： 绕径蛩声人迹少，一庭烟散月明多。 可谓何无忌酷似其舅。
三十四
颜古翁诗，对仗最工，有不可磨灭者，如 天哀孝妇三年旱，山畏愚公一夕移 、 门罗将相文中子，例变《春秋》太史公 之类。
三十五
吾乡鲍以文廷博，博学多闻，广镌书籍，名动九重；不知其能诗也。余偶见其《夕阳》二十首，清妙可喜，录其一云： 一匝人间夕又朝，晚来依旧满闲寮。疏分霜叶秋容淡，细点征帆别思遥。淡淡欲随城角尽，明明还带酒旗摇。迷藏惯匿西楼影，不似春愁不肯消。 其他佳句，如： 马上看山多倦客，溪边扫叶有闲僧。 问谁闲袖遮西手，老我空怀再少心。  远引钟来云外寺，渐分灯上酒家楼。  愿得少留墙一角，悔教高卧竹三竿。  不愁一去踪难觅，却恐重来事转生。  山外有山看未足，几回倚杖立衡门。 皆妙绝也。可称古有 鲍孤雁 ，今有 鲍夕阳 矣。
三十六
异域方言，采之入诗，足补舆地志之缺。古人如 鲰隅跃清池 、 误我一生路里采 之类，不一而足。近见梁孝廉处素履绳《题汪亦沧〈日本国神海编〉》云： 贡院繁华系客情，朝朝应办几番更。筵前只爱红裙醉，拽盏何缘号撒羹。 贡院 者，馆唐人处也。佐酒者号 撒羹 。 蜡油拭鬓腻丫鬟，妾住花街任往还。那管吴儿心木石，我邦却有换心山。 妓所居处山名 换心山 。 十幅轻绡不用勾，倩围夜玉短屏幽。通宵学枕麻姑刺，好向床前听斗牛。 其俗以木为枕，号 麻姑刺 ，直竖而不贴耳，故至老不聋。李宁圃太守《潮州竹枝》云： 销魂种子阿侬佳，开袱千金莫浪夸。高卷篷窗陈午宴，争夸老衍貌如花。 六篷船幼女呼 阿侬佳 。梳笼谓之 开袱 。幼女梳笼，以得美少年为贵，不计财帛。呼婿曰 老衍 。李公《竹枝》，亦有都知录事之不可不记者，以其人皆有可取故也。其一云： 金尽床头眼尚青，天涯断梗寄浮萍。红颜侠骨今谁是?好把黄金铸阿星。 幕客某，流落潮阳，魏阿星时邀至舟中，供给备至，五年不衰；病愈，复资之赴省。又十年，携重赀复游于潮，时星已色衰，载客他往。某居潮半载，俟星归，酬以干金，为脱噩籍。其二云； 艳说金姑品绝伦，阿珠含笑复含颦。道侬也有冰霜志，要待蓬莱第二人。 金姑，即 状元嫂 。阿珠，亦一时尤物。有数贵官，艳称 状元嫂 卓识坚操，人所不及。阿珠笑曰： 妾貌虽逊金姑，而志颇向之；惜未遇榜眼、探花耳。 其三云： 日向船头祝逆风，青溪三宿药炉空。星轺不许骑双凤，却悔腰间绶带红。 某学使惑于大风、小风，自潮至青溪六歹里，缓其程至十余日；抵岸，又托病，在船三宿而后去。二风亦为之卧病经年。其四云： 除却萧郎尽路人，宝儿憨态最情真。新诗便是三生约，炯炯胸前月一轮。 湖州某与宝娘交好，特为铸镜一枚，镌其定情诗于背。宝娘日夜佩之。
三十七
吕耜堂客分宜，见《严氏家谱》载：世蕃有兄，名世蓝者，家居不仕，睦邻敦族，后不罹于祸。今之子孙，皆其苗裔也。梁孝廉过而吊之云： 兄岂难为非竞爽，子能不肖始称贤。 
三十八
考据之学，本朝最盛。然能兼词章者，西河、竹坨二人之外无余子也。近日处素、谏庵两昆弟，颇能兼之。处素将至长沙，遇顺风，云： 江天如拭晚成晴，帆饱舟轻浪不惊。斜日风回草(按：民国本 风回草 作 渐从鸦 。)背落，残霞犹映树边明。饭丸乌接神应助，沙觜风回草有声。频向篙工问前路，烟中指点武安城。 其他，五言如： 怪松连石长，归鸟杂云飞。 星低疑在岸，月近总随船。 谈淡虫语续，人静鼠声来。  浪花入船窗，添我砚池水。 七言如： 星光堕水白于月，树色粘云暗似山。 荒寺鸣钟惊鹭起，孤村唤渡少人应。 皆妙。
三十九
泰州宫霜桥善画能诗。余在李明府屏上，见其《秋夜寄友》云： 新凉如水扑帘勾，唧唧虫声动旅愁。人到饥寒才作客，树无风雨不成秋。静听砧杵催长夜，误煞关河说壮游。正是相思无着处，一声征雁下西楼。 又，《新柳》云： 青未能牵花市鸟，绿将扶出酒家帘。 
四十
己酉二月十一日，余平昼无事，翻阅近人诗集。正看青阳沈正侯诗未三页，阍者来报：正侯与僧亦苇到矣。余为惊喜：信文章之真有神也。沈呈新作。余爱其《贵池道中》云： 云遮山入梦，风急鸟移家。  贪睡每教儿应客，好吟且听妇持家。 《登摄山》云： 谁云摄山高?我道不如客。我立最高峰，比山高一尺。 《听琴》云： 花含帘外笑，鸟歇树头音。 不料别来七年，诗之进境如此。
四十一
戊申冬，余访明竹岩新于武佑场，盘桓三日，极唱酬之乐。追思二十年前，其尊人作江宁方伯，彼此置酒看花，忽忽如梦。惜其弟铁崖亨中年徂谢，余将作哀词以挽之，惜无事实，故匆匆尚未暇也。录其《青冢驿夜行》云； 空山夜静悄无声，皓月霜天分外清。习惯浑忘身万里，途长不觉漏三更。寒星天际时时换，道中竟日所行，多 之 字路。积雪悬崖处处明。历尽高寒清到骨，人生几个陇西行? 竹岩尤长于言情，《寄内》云： 料得深闺应有梦，计程先我到辽西。  细字含情临洛浦，新诗掩卷爱《周南》。 俱秀雅可诵。
四十二
湖州姜秀才宸熙，号笠堂，《浮萍》诗云： 春水方三月，杨花又一生。 《晚眺》诗云： 晚烟都在树，春雨不离山。 《岁暮》诗云： 睡重知春近，人忙觉岁残。 赣州太守张公，为余诵之。
四十三
 扶桑影里看金轮 ，宋文丞相诗也。如皋范秀才昂千赋得此句云： 极目万山犹拱宋，蹉跎一霎恐移阴。 颇写得出忠臣心事。
四十四
苏州桃花坞有女子，姓金名兑字湘芷者，诸生金风翔女也，年甫十三。有人录其《秋日杂兴》云： 无事柴门识静机，初晴树上挂蓑衣。花间小燕随风去，也向云霄渐学飞。  秋来只有睡工夫，水槛风凉近石湖。却笑溪边老渔父，垂竿终日一鱼无。 
四十五
婺源洪丹采朝阳咏《长干塔》云： 浑疑天柱从空降，欲信云梯可上行。 二句殊雄伟。倪司马春岩咏《里湖》云： 段桥合是儿家住，湖水当门作镜奁。 二句殊清丽。
四十六
扬州诸生张本，字友堂，为山长赵云松所赏。张《赠山长》云： 可能当得逢人说，从此专为悦己容。 苏州诗人方大章因刘霞裳而来受业，《赠霞裳》云： 扶持玉局寻花杖，接引龙华会上人。 
四十七
上海曹锡辰眉毫尽落，曹赠眉以诗云： 汝能速反乎?吾将报汝以扬伸卓竖，誓不与汝以颦蹙低攒。汝来否乎?吾将迟汝于天台、雁宕之间。 
四十八
诗能入人心睥，便是佳诗，不必名家老手也。金陵弟子岳树德滋园，初学为诗，《铜陵夜泊》云： 橹声乍住月初明，散步江皋宿雁惊。忽听邻舟故乡语，纵非相识也关情。 《古寺》云： 寺荒僧去钟犹在，碑老苔生字半存。， 叫＼艇》云： 满载谁知都是月，轻飞始信不关风。 其弟树仁，字乐山，亦能诗，《题随园》云： 依山偶盖看花楼，楼上看花五十秋。到此任为门外客，匆匆行过也回头。 《晓步》云： 黄鹂啼破绿杨烟，唤醒东风二月天。宿露欲唏云气散，斩新山色到人前。  日日循途自往还，胸中绘得好溪山。今朝贪看沿堤柳，走过平桥错转弯。， 《春闺》云： 吟罢伊谁共唱酬?金炉香烬漏声稠。侍儿俯仰偷眠态，似向灯旁暗点头。 
四十九
白下余秀才曼，吟诗肯刻意，不入平庸一路。余道；从此加功，便能加人一等。《徙榻》云： 得月又愁多受露，迎风还恨不当花。 《洗砚》云： 愿将剩得涓涓滴，洒遍人间没字碑。 咏《风》云： 欲吹山作地，能送海升天。 《种花》云： 垂头不语还遮面，新种花如新嫁娘。 
五十
吾乡倪春岩司马廷谟有吏才，两宰桐城，讴歌载道。诗亦清新拔俗。尹文端公督两江时，最为赏识。尹公晚年，好平章肴馔之事，封篆余闲，命余遍尝诸当事羹汤，开单密荐。余因得终日醉饱，颇有所称引；惟于春岩治具之日，攒眉不荐。盖春岩但知靡费金钱，而平素不曾训迪庖人故也。春岩知之，作书与余，末署 菜榜刘蒉 四字。余为大笑。今年来金陵，读《随园诗话》啃曰： 何独无我?岂诗榜亦作刘蒉乎? 余因索其从前呈献尹公之诗。云： 都已遗失。， 惟抄近作数首见寄。余读之，叹曰； 此护世城中美膳也，加入一等矣。 《辛丑元旦》云： 斗柄才回欲曙天，岁朝风物喜澄鲜。闰随萱荚推重午，人共梅花老一年。椒酒莫辞元日醉，炉香犹篆昨宵烟。江城柳色看初动，已觉春光到眼前。 《上元观灯》云： 罗绮香风拂面来，星桥灯火满楼台。十分桂魄如春晓，万朵莲花不水开。宝马倾城金作络，彩虹匝地锦成堆。纵难一闰元宵夜，玉漏何须故故催? 《红梅》云： 东风为汝洗铅华，又点胭脂学画家。似笑绛桃无骨格，却怜红杏少横斜。新妆照水窥明镜，薄醉当春斗绮霞。蜂蝶未知芳信早，清高到底是梅花。 余年过六十，屡次戒诗，而屡有吟咏，因自号 诗中冯
妇 ，正可对 菜榜刘蒉 。闻者冁然。
五十一
余门生谈羽仪之孙、名晋者，年少工诗，而累于病，遂潜心岐黄之术。其《送友》云： 登程偏遇还乡客，拈笔愁吟赋别诗。 《闻笛》云： 未向江头寻驿使，先听玉笛《落梅花》。， 《三十自寿》云： 萧、曹勋贵由刀笔，李、杜功名非甲科。 皆有风致，而身份亦高。
五十二
史梧冈好禅，不甚作诗，而往往有新意。《游仙》云： 佛函佛笈记曾谈，大地如球绕看三。天外有天君到否?杨花都不异江南。  水云凄冷到初冬，避尽春来蝶与蜂。最是花神不安处，海棠无福见芙蓉。 他如； 弱水到今如有力，好浮花片海西来。  且放蟾蜍光一个，与他蝴蝶破黄昏。 俱可诵。
五十三
纪晓岚先生，在乌鲁木齐数年，辛卯赐环东归。畜一黑犬，名曰 四儿 ，恋恋随行，挥之不去，竟同至京师。途中守行箧甚严，非主人至前，虽僮仆不能取一物。一日，过七达坂，车四辆，半在岭北，半在岭南，日已曛黑，不能全度。犬乃独卧岭巅，左右望而护视之。先生为赋诗曰： 归路无烦汝寄书，风餐露宿且随予。夜深奴子酣眠后，为守东行数辆车。  空山日日忍饥行，冰雪崎岖百廿程。我已无官何所恋，可怜汝亦太痴生! 后被人毒死，先生为冢祀之，题曰 义犬四儿之墓 。
五十四
余幼时，曾见人抄女子赵飞鸾《怨诗》十九首。其人家本姑苏，卖与某参领家作妾；正妻不容，发配家奴，故悲伤而作。首章云： 谁怜青鬓乱飘蓬?马上琵琶曲又终。嫁得伧夫双足健，漫言夫婿善乘龙。 味其词，盖旗厮之走差者也。余诗不甚记忆。其最诙谐者，如云： 炕头不是寻常火，马粪如香细细添。  俗子不知人意懒，挨肩故意唱秧歌。 
五十五
关中史舒堂褒官云南，有句云： 掬露连衣湿，奔泉杂骥鸣。 《山行》云： 斜照垂鞭影，轻阴衬马蹄。 颇能写行役之意。因运铜过白下，投诗一册而去。
五十六
余十二岁，与张星指应辰侍郎同受知于王交河先生，入泮。张后为翰林前辈。今六十四年矣，其子云墩孝廉，以遗稿索序。录其《督学江西夜坐》云： 丁冬递响到帘栊，何处鸣号万窍风?夜色似年难得晓，灯光如豆不成红。沉忧触拨千端集，旧事云烟一笑空。饥鼠绕床挥不去，睡乡未许梦魂通。 其他佳句，如： 帘影日移直，树枝风撼鸣。  绿树鸟栖连影动，好花风送隔林香。  树外青山才一角，屋头明月恰当中。  最贪早起通宵月，先看黄河隔岸山。 皆集中精华也。
五十七
余与吾乡柴行之同庚。十八岁时，柴与其表兄张静山见访，珊珊玉貌，彼此酣嬉，致相得也。逾年，张侍其尊人官平陆署中，离桂林二百里。余虽到广西，竟不得见。从此永诀。今年在西湖，静山之女因余系父执，与女弟子孙碧梧姊妹到湖楼相访。谈论之余，方知故一诗人也。有《病起》一首云： 风逼帘栊睡起迟，春寒无计可支持。双眉慵扫因新病，一卷丛残剩旧诗。雪霁庭梅初破冻，日长堤柳暗抽丝。年来忧思凭谁诉?独有妆台明镜知。 
五十八
杭州汪秋御秀才绳祖，性倜傥好客，其室程慰良女坤。女婶一家能诗。屡次书来，招余游西湖，而中年抱病，遽卒。仅传其《雪弥勒》云： 抟雪居然壕佛夸，白毫现处绝纤瑕。云中莹彻冀穿雹，掌上玲珑塔聚沙。显相别开严净界，笑拈还有雾淞花。日光应照琉璃室，隔尽诸尘寂众哗。 又，《题〈听秋图〉》云： 月窟高于绛树庭，桂丛谁占一枝馨。年来我是伤秋客，每遇秋风最怕听。 
五十九
张星指先生《吊韩蕲王》云： 卧虎早能知俊杰，跨驴谁复识王公? 或咏《淮阴侯》云： 早知结局终烹狗，悔不功成再钓鱼。 两用典作对，其巧相似。
六十
考据之学，离诗最远；然诗中恰有考据题目，如《石鼓歌》、《铁券行》之类，不得不征文考典，以侈侈隆富为贵。但须一气呵成，有议论、波澜方妙，不可铢积寸累，徒作算博士也。其诗大概用七古方称，亦必置之于各卷中诸诗之后，以备一格。若放在卷首，以撑门面；则是张屏风、床榻于仪门之外，有贫儿骤富光景，转觉陋矣。圣人编诗，先《国风》而后《雅》、《颂》，何也?以《国风》近性情故也。余编诗三十二卷，以七言绝冠首，盖亦衣锦尚纲，恶此而逃之之意。
六十一
丹徒女子王碧云琼，年未笄而能诗，与其兄赋《扫径》云； 菊残三径懒徘徊，枫叶飘丹积满苔。正欲有心呼婢扫，那知风过替吹开。 颇有天趣。又： 鸟语乱残梦，鸡声送晓风。  夕阳不在山，春烟生木末。 俱佳。梦楼侍讲之女孙也。
六十二
余少时咏《落花》云： 此去竟成千古恨，好春还待一年看。 弟子汤敬舆和云： 落去尽凭童子扫，飞来还望主人看。 余大叹赏，以为青出于蓝。
六十三
广信太守张竹轩朝乐见访，自诵其{无题》云： 小院落花初过雨，空楼归燕又斜晖。 若非鸾镜应无匹，或对芙蓉竟有双。 《闽中杂咏》云： 红了桃花绿了水，春光不管未归人。 俱妙。江西有疑狱控部者，奉旨交制府审办，叠讯不服。其囚云； 得见张某官来，囚死无怨。 已而公果从都中来，为平其事；方知循吏故是诗人。
六十四
曹星湖明府诗，清新可喜，近蒙寄示。录其佳句云： 竹声随雨至，花影送晴来。  霜浓皴地面，树秃减风声。  花是当窗宜密种，草非碍道莫轻芟。 皆可存也。余性伉爽，坐车中最怕下帘。曹有句云； 平生眼界嫌遮蔽，风雪何妨一面当。 与鄙怀恰合。
六十五
嘉兴吴澹川卧病扬州，其族弟鲁暮桥亲为称药量水。澹川赠诗，有 生我父母知我子，骨肉待我救我死 之句。亡何，来金陵，诵暮桥佳句，如： 愁多甜酒苦，客久故乡生。  花影殿春色，雨声生夏寒。  云影溪留住，秋声雁送来。 皆倩秀可喜。又见赠云： 词臣循吏老烟萝，天遣湖山付啸歌。官似乐天辞政早，仙如列子出游多。千年蠹饱神仙字，四季花开安乐窝。想见日餐云母粉，不知江上有风波。 
六十六
程蔼人孝廉元吉，晴岚太史之子，年少工诗。咏《蝴蝶》云： 小雨苔痕新掠过，午晴花气乱飞来。 《即事》云： 满院秋声催落日，一庭黄叶聚诗人。 
六十七
壬子春，余在杭州，钱塘曹江庐明府以小照属题。卷中诗甚多，余独爱吴嵩梁一首。询之，云是西江高才生也。癸丑春，王葑亭给谏书来，云： 有诗人吴某南来，索书为介。 余大喜，扫榻以待。又迟半年，始从扬州来，人果倜傥。读所著作，以未窥前豹为恨。忽于除夕前七日五鼓，梦兰雪来，诵其旧句，数联俱超妙，而以噬不寐》一联为稍逊。言未终，惺惺欲醒，而佳句亦沉沉渐忘。余亦惊怖，如健步捕亡人，苦相捉留，而竟冥然逝矣。仅记《不寐》云： 不倒喜传丹诀好，将衰愁见圣人难。 晨起录出，觉二句未尝不佳，而终不如前所诵之超超玄箸也，为闷闷者久之。因思人海寻针，针非不在海底也，然而不可寻矣，探汤求雪，雪非不在汤中也，然而不可求矣。天仙化人之句，未尝不在人心也。然而兰雪不能知，我亦不能再梦矣。文字之奇，一至于此。
六十八
吾乡孙诵芬舍人传曾，性耽吟咏，余久采其佳句入《诗话》矣。今春寄其诗来，属为评定。再录其《秋夜》云： 满林空翠淡烟遮，秋入深宵爽气加。人静莎虫悲砌月，烛残点鼠啮瓶花。洗心只合依三竺，开卷殊难遍五车。光范一书原不上，未须哀怨感琵琶。 《初夏》云： 粉蝶时依草，蛛丝惯恋花。 俱妙。
六十九
口头话，说得出便是天籁。诵芬《冬暖》云： 草痕回碧柳舒芽，眼底翻嫌岁序差。可惜轻寒重勒住，不然开遍小桃花。 黄蛟门《竹枝》云： 自拣良辰去踏青，相邀女伴尽娉婷。关心生怕朝来雨，一夜东风侧耳听。 范瘦生有句云： 高手不从时尚体，好诗只说眼边情。 又某有句云： 阶前不种梧桐树，何处飞来一叶风?  贪着夜凉窗不掩，秋虫飞上读书灯。 
七十
杭州胡沧来涛隐于桥桃师史之术，诗笔甚清。余每到杭州，必相款洽。不幸年未五十而亡。录其《车遥遥》云， 别酒初行第一尊，征夫结束车在门。别酒匆匆三酌过，征夫出门车上坐。天涯万里车遥遥，山程驿店柳花飘。向暮停车侵晓发，人在车中长白发。依依相伴不相离，唯有车前故乡月。勿恨当时造毂人，行与不行由君身。门前芳草年年长，几时草上归轮响? 其他佳句，如：《云共庵，》云： 夕阳明似画，僧貌古于松。 《雪霁》云： 山容带粉消难尽，檐泪如珠滴未干。 《湖上》云； 湖波骤长连宵雨，山雾徐收过午风。， 《落叶》云； 辞柯早带新霜色，委砌空含旧雨情。 俱极清妙，置之樊榭集中，几不可辨。
七十一
孙碧梧女子有句云： 檐前绿堕莺偷果，帘外红翻燕掠花。 张瑶瑛女子有句云： 虫飞成阵知新暖，花瓣穿棂识暮春。 二人风调相似。
张嫁王甥健莽。甥来随园，张《在家闻子规》云： 小院春深绿树肥，闺人任尔自高飞。渡江休去歌新曲，尚有秦淮客未归。， 又有句云： 野店未过先见旆，茅庵将近便闻钟。  守贫似病医无益，习静如禅悟却难。 《九月桂》云： 瞥见有花疑八月，迟开故意近重阳。 俱可传也。
七十二
有人以某巨公之诗，求选入《诗话》。余览之倦而思卧，因告之曰； 诗甚清老，颇有工夫；然而非之无可非也，刺之无可刺也，选之无可选也，摘之无可摘也。孙兴公笑曹光禄 辅佐文如白地明光锦，裁为负版挎；非无文采，绝少剪裁 是也。 或曰： 其题皆庄语故耳。 余曰： 不然。笔性灵，则写忠孝节义，俱有生气；笔性笨，虽咏闺房儿女，亦少风情。 
七十三
康熙间，叔父健磐公访戚镇江，寓某铁匠家，与其妻张淑仪有文字之知，彼此暗投笺札，唱和甚欢，而终不及于乱。微言挑之，则正色曰： 妾故老秀才某之女。幼嗜文墨，父亡，为媒者所诳，误嫁贱工，一字不识。彼方炽炭，我自吟诗，为此郁郁。得遇君子，聆音识曲，使我几句荒言，得传播于士大夫之口足矣。至于情欲之感， 发乎情止乎礼义 可也。 再三言，则涕泣立誓，以来生为订。健磐公心敬之，不忍强也。归家后，诵其佳句云： 懒妆撩鬓易，私泣拭痕难。 送健磐公归云： 三月桃花怜妾命，六桥烟柳梦君家。 逾两年，再过京口，访之，则铁铺不开，全家不知何往矣。后二十年，在粤中，又遇一刘铁匠者，不能作字，而能吟诗。每得句，教人代写。《月夜闻歌》云： 朱栏几曲人何处?银汉一泓秋更清。笑我寄怀仍寄迹，与人同听不同情。 健磐公尝笑谓余曰： 同一铁匠也，使张女当初得嫁刘某，便称嘉偶矣。 
七十四
客冬香亭在杭州归，得诗一册，示余。《满楼观雪》云： 压白万山巅，衬黑一湖水。 余以为首句人人能道，次句古人所无，非亲历者不知。又； 树隐放湖宽 ，五字亦妙。
七十五
钱塘陈文水孝廉涸设帐于香亭家，性爱苦吟，诗境高洁。为录其《吴山西爽阁》云； 杰阁凭虚起，登临好是闲。凉秋半城树，残雨一湖山。道侣淡相对，诗人去不还。江声、樊榭俱有西爽阁诗。兹游太寂寞，觅径返柴关。 《湖村晚步》云： 几折湖村路，身闲兴自幽。虫声多在草，野色半依楼。树有瓜棚倚，池惟菱叶浮。农人荷锄返，三五话凉秋。 《题天竺寺》云： 求心不可得，慧日正东升。涧道白泉响，山光一路清。偶因松篁转，忽见宫殿生。入拜观音像，无言恰有情。 又： 残雨飞遥甸，晴雷走断云。 我持一筇逸，山为六朝忙。 皆佳句也。或云： 为 字改 笑 字，更有味。 
七十六
金陵张香岩秀才培，以《秋雨斋诗》见示。年甫弱冠，而诗笔甚清。《晚过通济寺》云： 半壁残秋月，藤萝绕寺斜。鼯飕惊客至，踏落数枝花。 《怀秦楞香》云： 皓月人千里，清风酒一樽。无端下林叶，深夜暗敲门。 {夜梦游秦淮》云： 雨余山色浮天远，月下潮声泊岸多。醉后不知身是梦，半桥疏柳听渔歌。 其人玉貌珊珊，殆亦风情不薄者耶?
七十七
周青原舍人，一家能诗。余已录其室沈氏、其子之桂之诗矣。今春，其幼子之桐亦以诗来，殆不减谢家昆玉也。《和钮牧村(元夕招饮即送赴皖上)》云： 移宾作主是今朝，绿酒行珍折柬邀。江馆雪泥传彩笔，桃花红雨送春潮。笛吹骊唱成三弄，月满琼楼第一宵。笑指烟江襟带水，皖公山色正相招。 余爱其音节清苍。其他如： 江空风任来三面，舟小人如聚一床。 真能写坐小船光景。《立秋》云： 日斜残暑催应去，人瘦新凉得更多。 《明妃怨》云： 妾未承恩想报恩，女儿身愿犯边尘。只怜照影黄河水，恰比君王照妾真。 就馆邗江，其主人非解文墨者；又有句云： 百卷书堆绣阁宽，故园花事未阑珊。如何苦抱湘灵瑟，来向齐王殿上弹? 庄穆堂有押 床 字句云： 岸平山似排千笠，波稳人如卧一床。 与周语意相同。
七十八
偶过僧寺，见山水一幅，上题云： 鸳鸯湖上惜无山，烟雨楼头独倚栏。两眼放开无着处，不如自己画来看。 其人姓陈，名情，不知何许人也。
七十九
长洲女孟文辉，适震泽秀才王慕澜，诗思清妙。今录其《秋日》云： 远树蝉声秋意浓，卷帘拂拂度金风。绣余无事消长夜，独数秋花深浅红。 《秋夜》云： 秋夜月明风细，淡淡碧云天际。此时无限愁心，那更莎虫鸣砌! 北榻羲皇梦醒，南山雨过云停。一派洞庭秋色，满窗月透疏棂。 俱妙。
八十
甲辰春，余过南昌，读谢太史蕴山《题姬人小影》诗而爱之，已采入《诗话》矣。忽忽八九年，先生观察南河，余寄声问安，并讯佳人消息。先生答书云： 姬姓姚，名秀英，字云卿，吴县人。生而桅嫡贤淑，持家之余，兼通书史。 《维扬郡斋看桃花》云： 何须种核海边求?锦浪掀空艳欲流。绿绽枝头风乍暖，红看帘外雨初收。仙源只许刘郎问，佳实宁容曼倩偷?颊面他年作光悦，花前暗嘱一樽酬。 《游百花洲》云： 小苑墙低弱柳长，绮罗香散绿池塘。花洲一曲吴江梦，仿佛风回响膘廊。 《姑苏上冢》云： 不到山塘十五年，旧时女伴话依然。双亲奠酹悲泉路，一弟零丁又各天。 《清江即事》云： 碧云暮合望侬来，官舫银灯驿路催。底事多愁兼善病，探春懒上禹王台? 不信前身是月华，浮云夫婿宦为家。廿年行遍江南路，又看淮蠕雪作花。 夫人无子，为先生纳篷室卢氏，生一子，而躬自抚养之。故先生掌教白鹿书院，以诗寄云： 米盐凌杂必躬亲，那得偷闲写洛神?小妇持家如大妇，故人织素胜新人。十年出入肩常并，百里云山梦更真。屈指归期槐夏过，云香屋名看拥桂轮新。 余按：庄姜因无子而美愈彰，马后因无子而贤愈显。有子无子，何须掉罄?余幼有句云： 花如有子非真色，诗到无题是化工。 又云： 脉望成仙因食字，牡丹无子始称王。 
