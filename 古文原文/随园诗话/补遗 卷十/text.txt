一
六朝诗有足法者。写景则《咏雨》云： 细落疑含雾，斜飞为带风。 《咏月》云： 山明疑有雪，岸白不关沙。 雨住便生热，云晴时作峰。 言情则： 莫嫌春茧薄，犹有万重丝。 若不信侬来，请看霜上迹。摘门不安横，无复相关意。 又： 回黄转绿无定期，世事反复君所知。 人寿百年能几何?后来新妇变为婆。 
二
左思之才，高于潘岳，谢眺之才，爽于灵运。何也?以其超隽能新故也。齐高祖云： 三日不读谢眺诗，便觉口臭。 宜李青莲之一生低首也。
三
诗家两题，不过 写景、言情 四字。我道：景虽好，一过目而已忘，情果真时，往来于心而不释。孔子所云 兴、观、群，怨 四字，惟言情者居其三。若写景，则不过 可以观 一句而已。因取闲时所录古人言情佳句，如吴(按：民国本作 哭 。)某云： 平生不得意，泉路复何如? 《赠友》云： 乍见还疑梦，相悲各问年。 《寄远》云： 路长难计日，书远每题年。无复生还想，还思未别前。 七盲如； 相见或因中夜梦，寄来都是隔年书。 重来未定知何日，欲别殷勤更上楼。  凉月不知人散尽，殷勤还下画帘来。 饯虽难忍临期泪，诗尚能传别后情。 三尺焦桐七条线，子期、师旷两沉沉。 最怕酒阑天欲晓，知君前路宿何村? 愿将双泪啼为雨，明日留君不出城。  垂老相逢渐难别，大家期限各无多。 若比九原泉路隔，只多含泪一封书。 
四
或《瘗旅客》云： 半面为君申一恸，不知何处是家乡。 无情之情，转觉深远。
五
近时孙廷扬{送客之楚》云： 落日苍苔正晚钟，送君聊复坐从容。亦知少驻终成别，毕竟权留胜再逢。黄叶亭空听络纬，白蓣江冷梦芙蓉。倘经回雁峰头过，珍重平安信一封。 此诗亦复情深。
六
诗不能作甘盲，便作辣语、荒唐语，亦复可爱。国初阎某有句云： 杀我安知非赏鉴，因人决不是英雄。 《咏汉高》云： 能通关内风云气，不讳山东酒色名。 英雄本不羞贫贱，歌舞何曾损帝王? 可以谓之辣矣!或《赠道士》云： 炼成云母堪炊饭，收得雷公当吏兵。 或《自述》云： 我向大罗看世界，世界不过手掌大。当时只为上升忙，不及提向瀛洲卖。 可以谓之荒唐矣!
七
宋人绝句有补采者，如： 人老簪花不自羞，花应羞上老人头。醉中扶过平康里，十里珠帘半上钩。  一百二十四门生，春风初长羽毛成。衰翁渐老儿孙小，他日知谁略有情。  暮鼓晨钟自击撞，关门欹枕有残缸。白灰拨尽通红火，卧听萧萧雪打窗。 沙软波清山路微，手持筇杖着深衣。白鸥不信忘机久，见我犹穿岸柳飞。 冢上为亭鬼莫嗔，冢头人是冢中人。凭栏莫问兴亡事，除却虚空总是尘。 天一峰前是我家，满床书籍旧生涯。春城恋酒不归去，老却碧桃无限花。 闲把罗衣泣凤凰，先朝曾教舞衣裳。春来却羡庭花落，得逐晴风出苑墙。 
八
每见今人知集中诗缺某体，故晚年必补作此体，以补其数：往往吃力而不讨好。不知唐人：五言工，不必再工七言也；古体工，不必再工近体也；是以得情性之真，而成一家之盛。试观李、杜、韩、苏全集，便见大概。
九
诗有见道之言，如梁元帝之 不疑行舫往，惟看远树来 ，庾肩吾之 只认己身往，翻疑彼岸移 ：两意相同，俱是悟境。王梵志云： 昔我未生时，冥冥无所知。天公忽生我，生我复何为?无衣使我寒，无食使我饥。还你天公我，还我未生时。 八句是禅家上乘。陈后山云： 美人梳洗时，满头间珠翠。岂知两片云，戴着几村税? 四语是《小雅》正风。
十
胡书巢太守官罢，两次捐复，家资搜括已尽，第三次再捐。余寄宋人《咏被虏女子》诗云； 到底不知颜色误，马前犹自买胭脂。 胡卒不听以行，未及补官而卒。余为刻其《碧腴斋诗集》，而葬之于金陵瑶坊门外。有童子作《讨蚊檄》云： 成群结队，浑家流贼之形，鼓翅高吟，满眼时文之鬼。 盖憎其师之督责时文故也。语虽恶，恰有风趣。
一十二
余曾两题漂母祠，后有所感，又作一首，云： 莫说英雄解报恩，也须早贵似王孙。倘教漂母身先死，谁辇千金到九原? 
一十三
吾乡厉太鸿与沈归愚，同在浙江志馆，而诗派不合。余道：厉公七古气弱，非其所长，然近体清妙，至今为浙派者，谁能及之?如： 身披絮帽寒犹薄，才上篮舆趣便生。 压枝梅子多难数，过雨杨花贴地飞。 白日如年娱我老，绿阴似水送春归。 《入都会试途中除夕》云： 荒村已是裁春帖，茅店还闻索酒钱。  烛为留人迟见跋，鸡防失旦故争先。 皆绝调也。
一十四
唐人最重五律，所以刘长卿有 长城 之号。近日吴门何岂匏锦专工此体。《听铁师弹琴》云： 抱琴来几年，孤寺夕阳天。往往辍残课，泠冷调古弦。未秋先落叶，无壑忽鸣泉。自觉疏慵甚，来听输鹤先。 通首一气呵成，殊难得也。其他佳句如： 衣着旧棉重，窗糊新纸明。 呈诗多越座，避酒或凭栏。 皆是作诗，不是描诗。
一十五
田实发进士咏《晓钟》云： 雨云魂梦初惊后，名利心思未动前。 亦妙。
一十六
扬州陈又群实孙{秋闺月》云： 欲眠初卷幔，月已到床前。因怯衾稠冷，依然不敢眠。 又，《遣兴》云； 远山明向斜阳后，春睡浓于细雨时。 甘肃吴承禧有句云： 收心强学人端坐，改字频忘墨倒磨。 又曰： 却笑山居人懒甚，落花不扫待风来。 
一十七
乙卯春，余在扬州。巡漕谢香泉侍御移尊寓所，有梦楼侍讲、香岩秀才、歌者计赋琴。门下士刘熙即席云： 谢公清兴轶云霄，宾馆移尊慰寂寥。地足骋怀宁厌小，客仍是王不须招。无边烟景刚三月，盖世才人聚一宵。定有德星占太史，千秋高会续红桥。  一枝玉树冠群芳，入座题襟兴倍长。从古佳人是男子，见《东汉书，。于今问字有歌郎。计郎学诗于随园。酒倾长夜真如海，灯照名花别有光。细数平生游宴处，几回似此最难忘? 
一十八
离随园数武，地名小桃源，有东岳道院羽士徐景仙直青，颇爱吟咏。《溪上》云： 野塘深柳夕阳斜，断岸无人噪晚鸦。风满绿荷香不定，蜻蜓飞上水藻花。 《漫兴》云： 药炉丹鼎伴闲身，山似屏遮树作邻。自得桃源为地主，不成仙也胜凡人。 他如： 鹤声带月啼萧寺，树里开山对蒋山。 皆佳。
一十九
枚少时虽受知于傅文忠公，而与福敬斋公相从未侔面。前年，蒙其在西藏军中通书问讯，见怀四诗，情文双美。今年五月，在楚征苗薨逝。枚不禁泣下，赋二诗哭之。后见外孙陆昆圃代作四章，更觉庄重，遂加润色，远寄京师，而自己所撰，又不忍割舍，故留于《诗话》中。云： 铜柱勋名万口传，骑鲸人去未华颠。马援力疾犹临阵，祖逖英年早着鞭。底事三军刚洗甲，忽教一柱不擎天?圣恩加到难加处，王爵追封到九泉。 塞外高吟诗四章，远教驿使寄袁羊。未曾识面成知己，才得通书便断肠。万里魂归凭马革，九重亲到奠椒浆。谁知朝野衔哀外，别有闲鸥泣数行? 
二十
王荆公行新法，自知民怨沸腾，乃咏《雪》云： 势大直疑埋地尽，功成才见放春回。村农不识仁民意，只望青天万里开。 祖无择笑曰： 待到开时，民成沟中瘠矣! 荆公初召用度支判官，不就，修起居注，不就。赍册吏拜而求之，乃逃于厕。授知制诰，方起。故有人见其《雪》诗而刺之，云： 不知落得几多雪，作尽北风无限声。 又，咏《泉》云： 流到前溪无一语，在山作得许多声。 余少时读《荆公传》云： 寡识不知《周礼》伪，好谀忘却仲尼尊。 
二十—
弟香亭诗才清婉，而近日从澳门寄诗来，殊雄健，信乎江山之助，不可少也!《渡海》云： 万顷碧琉璃，双瞳忽净洗。内洋水色碧如翡翠，至大洋则黑。数点山浮空，四面天垂水。腾身登巨航，渐入重洋里。雨细风不生，水摇浪自起。变态出须臾，奇光闪黄紫。溅沫泼头上，埋舟入井底。尾低头倏昂，左仄右复欹。人若釜内鱼，身作箕中米。惴惴忍颠危，频频问遐迩。出险试凝眸，得岸已在彼。拂拭湿衣裾，检点旧行李。回首一长吁，已渡海来矣。 《越岭至深澳》云： 海风大于天，海山横截浪。山裹风轮中，人行山顶上。风欲拔山飞，山怒与风抗。业已路断绝，强就天依傍。头仰方惧压，踵旋顿迷向。细径曲沿边，侧身与石让。心共悬旌摇，舆作纸鸢放。崎岖万千盘，变幻顷刻状。耻为杨朱泣，强学王尊壮。五体及百骸，安放难稳当。官途竟至此，嗒然神气丧。 又，《忆随园》云： 十年杖履畅追寻，花里弹棋月下吟。过去何曾嫌日永，别来倏已及春深。画非共赏难娱目，诗未经看不放心。万里漫言归路远，梦魂常到旧山林。 
二十二
余尝有句云： 水常易涸终缘浅，山到成名毕竟高。 偶阅《词科掌录》载：沈归愚咏《北固山》云： 铁瓮日沉残角起，海门月暗夜潮收。 《渡江》云： 帆转犹龙冲岸出，水声疑雨挟舟飞。 严遂成《曲谷》云； 雕盘大漠寒无影，冰裂长河夜有声。 《太行山》云： 孕生碧兽形何怪，压住黄河气不骄。 二人四诗，皆气体沉雄，毕竟名下无虚。
二十三
燕以均年虽老，而诗极风趣。近咏《七夕》云： 相看只隔一条河，鹊不填桥不敢过。作到神仙还怕水，算来有巧也无多。 
二十四
人但知满口公卿者为俗，而不知满口不趋公卿者为尤俗，必也。素其位而行，不忮不求，无适无莫，其斯谓之君子乎?{唐阙史》载；中书舍人路群之高淡，给事中卢宏正之富贵，雪中相过，所服不同，所言不同，而两意相忘，相好特甚。时人两美之。余尝与亚相庄滋圃赴尹文端公小饮，赋七古，有句云： 赤也端章点也狂，夫子难禁莞尔笑。 
二十五
宋人诗云； 梧桐直不甘凋谢，数叶迎风尚有声。 又云； 曾经玉貌君王宠，还拟人看似昔时。 此四句，皆为失时者言，恰有余味。
二十六
余少年时，最怕早起。国初人有句云： 从来甘寝处，最是欲明天。 凡种松者，初往上长，到五六十年后，便不锐上，而枝叶平铺。六朝人有句云： 泉高下溜急，松古上枝平。 每见雀斗，必一齐下地。李铁君有句云； 斗禽双坠地，交蔓各升篱。 游天台，夜闻雨，自觉败兴，不料早起，而路已干，可游。查他山有句云： 梦里似曾听雨过，晓来仍不碍山行。 方知物理人情，无有不被古人说过者。
二十七
代人悼亡，最难落笔。然古人有亡于礼者之礼，则自有亡于情者之情。吴兰雪《过竹士瘦吟楼哭纤纤夫人》云： 片纸吹来已断肠，青青潘鬓乍成霜。今生文字因缘重，此去人天离别长。三岛旧游云惨绿，一楼残梦月昏黄。罗衣单薄仙风冷，鹤背先愁怯晚凉。 书奁药裹乱成堆，日日题笺傍镜台。一代红妆归间气，九闺彩笔杖仙才。生前手草教亲定，病里心花更怒开。闻说前宵犹强坐，挑灯为和一诗来。 文采谁传绛幔经，寄生小凤乍梳翎。夫人继沈散花女史女风珍为女。床前诗卷抛犹满，画里眉峰惨不青。蝴蝶飘来秋影瘦，水仙梦到夜凉醒。旁人只赏流传句，不管酸心不要听。 
二十八
金陵燕子矶有永济寺，往来士大夫，往往阻风小泊，辄有题句。国朝相国张文端英、鄂文端尔泰，墨迹淋漓，尚存僧舍。老僧默默，曾刻一集，竟被火焚。余二十七岁游此寺，今八十一矣。今春又为风阻，遣家人抄存。尹少宰会一云： 芙蓉几朵领花宫，钟磐声高递远风。一岭白云归老纳，半潭秋水住渔翁。香林鸟语天机活，古塔龙吟地势雄。为问攒眉陶处士，可能大醉与禅通? 收缆停舟燕子矶，穿云拾级叩僧扉。远公卓锡闲随鹤，惠海蓬头自补衣。欲向三乘窥妙相，却因一语悟真机。此间早识黄梅熟，何必风幡问是非? 张宗伯廷璐云： 一径秋阴蹋藓苔，翠萝深处寺门开。悬岩石色窗中出，绕阁江声树杪来。露有禅房容徙倚，尚留先泽重徘徊。流光五十余年事，又到蒲公旧讲台。康熙壬戌，先公有《赠蒲公和尚，诗。 李炯云： 偶因江水阻，散步过林巅。雾隐三台洞，云生一线天。倚松惊戏鼠，坐石盥流泉。惟爱钟山色，朝朝作紫烟。 又： 山开榆力健，桥仄柳身支。 亦佳。
二十九
金纤纤女子诗才既佳，而神解尤超。或问曰； 当今诗人，推两大家，袁、蒋并称，何以袁诗远至海外，近至闺门，俱喜读之，而能读蒋诗者寥寥? 纤纤曰： 乐有八音，金、石、丝、竹、匏、土、革、木，皆正声也。然人多爱听金，石、丝、竹，而不甚喜听匏，土、革，木。于试操此意，以读两家之诗，则任、沈之是非，即邢、魏之优劣矣。 人以为知言。纤纤又语其郎君竹士云： 圣人曰， 《诗》三百，一言以蔽之，曰思无邪。 余读袁公诗，取《左传》三字以蔽之曰： 必以情。 古人云：情长寿亦长。其信然耶? 
三十
礼亲王世子汲修主人能诗念旧，近致书王梦楼太史，以故人贾虞龙孝廉诗，属其转寄随园，刻入《诗话》，因梦楼与贾君本系旧交故也。其诗尤工七古，篇长不能备录，录其《梦楼斋中夜话》云； 黄叶愁风雨，青衫感岁华。年来贫到骨，久住即成家。奇数真三黜，吟情尚八叉。多君车笠意，深夜笑言哗。 《别内》云； 莫讶频斟金叵罗，匆匆马首欲如何?已迟婚嫁欢情少，为历饥寒絮语多。聊向左家供杖屦，休疑王粲滞关河。他时谱就《房中》曲，留得金徽好和歌。 又句云： 夜月故人千里梦，他乡诗思一天秋。 
三十一
方大章秀才诗，初学明七子，后受业门下，幡然改辙，专主性灵，可谓一变至道。近命其门人王鼎来谒，诗颇清新。《过陈山人崖居》云： 为有僵佟癖，诛茅古洞根。山泉飞过屋，崖石巧为门。灶冷青苔长，云屯白昼昏。我来相揖罢，唏发淡忘言。 《过野寺》云： 片片闲云傍水限，方知香界少尘埃。路于红树丛中出，门向青山缺处开。老衲偶然行药去，游人都为听泉来。偶留鸿爪题新句，一扫空廊壁上苔。 又句云： 诗思因春长，归心在腊先。 行尽深山方见寺，参完古佛未逢僧。 俱佳。
三十二
余过同里与从子湘湄、笛生谈诗，其二子皆髫也，倚膝而听，若领解者。余问， 能诗否? 其长者陶姓，呈其《咏秋海棠》云： 初过凉雨拓窗纱，绿叶凄凄映晚霞。秋夜月明如水好，上阶先照海棠花。 其弟陶容《舟行》云； 远望青山似白云，忽闻岸上有人声。夜深那有人来到?却见扳罾一盏灯。 
三十三
阮芸台学士提学浙中，尝制团扇一柄，自写折枝于上，命多士咏之。钱塘诸生陈文杰赋《团扇词》一篇，末句云： 歌得《合欢}词一曲，想教留赠合欢人。 学士大加称赏，批其旁云： 不知谁是合欢人。 即以团扇赠之。
三十四
余过吴江梨里，爱其风俗醇美；家无司阍，以路无乞丐也，夜户不闭，以邻无盗贼也，行者不乘车，不着屐，以左右皆长廊也。士大夫互结婚姻，丝萝不断。家制小舟，荡摇自便，有古桃源风。诗人徐山民邀余住其家三日，率其妻吴珊珊女士，双拜为师。二人诗，天机清妙，已分刻《同人集》及《女弟子集》中矣。又见山民《寄内书》云： 心随书至，何嫌十里之遥，船载人归，当在一更以后。 想见其唱随风致，有刘纲夫妇之思。随放棹吴江，访唐陶山明府。同行者陈秋史、徐懒云、陈竹士、侄笛生。行至八坼，大风阻舟，四人联句云： 荒荒月色逼人寒，头压低篷拥被看。一夜北风吹作雪，天教于此卧袁安。 如吼风声浪欲奔，篷窗人语听昏昏。东船西舫相依住，一夜真成水上村。 笛生《调山民》云： 妆楼上有女门生，应怨先生太不情。已过一更程十里，夺人夫婿一齐行。 懒云《调竹士》云； 留人今夕且团囤，明日分飞雁影单。君欲寻梅问消息，我能替竹报平安。 时懒云先欲辞归，竹士托寄内子梅卿书，故有此诗。时嘉庆丙辰十一月十三日。
三十五
吴江多闺秀。徐秀芳，彩霞，山民堂姊也，俱归李氏，以姊妹为妯娌，唱酬无虚日，惜皆早卒。山民仅记秀芳《重九》云； 满帘秋色正重阳，懒去登高倚绣床。旧日愁怀尽抛却，近时诗思已全荒。庭梧叶落寒初动，篱菊花开晚更香。一卷残书聊自遣，消闲此外别无方。 彩霞《读秀芳姊遗稿》云： 一卷丛残稿，蹉跎录未成。开缄双落泪，看杀不分明。 又，陈素芳《春雨次韵》云； 到地初融絮点残，洒空兼润鹊声干。暗添芳草迷香径，尽洗新花出药阑。帘阁夜吟穷百箭，池塘幽梦失三竿。遥山断浦皆生色，未怕春衫有薄寒。 {新绿》云： 烟景乍惊梅实七，风情多学柳眠三。 素芳，即吴江茂才李会恩之聘室，未嫁而卒。又，潘掌珍字湘苹，《寒食对雪》云； 今年寒食雪连绵，偏遇佳辰三月天。应是司霜怜好景，故将美玉种春田。难分飞絮盈阶白，只觉残花点地鲜。却笑城南游玩客，春衫空典买舟钱。 《哭丰儿》云： 苦雨凄风暑气微，忍寒扶病启窗扉。偶然想到亡儿话，掩泪回身换袷衣。儿病中常嘱母当保重。 
三十六
又有朱文虎字荔生者，惯作无题诗。《闺情》云： 融字阑干白石街，自挑花虱拔金钗。新晴微觉莓苔滑，独自闺房换绣鞋。 好风连夜小桃开，雌蝶雄蜂次第来。采得盆中红豆子，娇憨捉臂要人猜。 又有句云： 芦随小港绿三里，云漏斜阳红半天。 
三十七
又有朱尔澄字春池者，《冬夜客舍》云： 客舍灯残淡月斜，夜深岑寂感年华。故园手植梅千树，每到花开不在家。 《过孙明府潢寓斋》云： 携屐盘盘松径回，疏钟远渡寺门开。茶烟透处棋声落，傲吏闲时冷客来。山拥翠鬟罗卷轴，湖浮明镜倒楼台。眼前便觉红尘隔，竹下谈诗坐石苔。 
三十八
诗往往有畸士贱工脱口而出者，如成容若青衣某有诗云： 一杯一杯又一杯，主人醉倒玉山颓。主人大醉卷帘起，招入青山把客陪。 又，芦墟缝人吴鲲有诗云： 小雨阴阴点石苔，见花零落意徘徊。徘徊且自扫花去，花扫不完雨又来。 
三十九
无锡杨某妻薛氏，有色，尝以诗答夫之从弟，夫疑之，讼于府。太守巴公焚其诗，不以奸科，而许其离异。妇有予尚幼，乃托为子之词，呈府求复合，太守许之。杨有族某利其财，勿许妇归，转讼于金匮县尹邵无恙。邵置笔札于庭，命妇赋诗见志。成绝句云： 人间无路事茫茫，欲诉哀衷已断肠。一曲琵琶千古恨，愿郎留妾妾归郎。 尹大喜，追偿器用，许其复合，而令族弟他徙，以绝后侮。判云： 因母子而夫妇重谐，不过体太守全伦之意，远兄弟而男女有别，亦以绝小人渔色之心。 有周生者，咏其事云： 忍使文君怨白头?蘼芜许为故夫留。使君身是圆通佛，消尽人间弃妇愁。 葛洪何处返仙凫，曾为怜才护薛姝。从此双鱼仍比目，衔珠应傍贺家湖。 
四十
满洲王公耐溪敬作江宁固山府，好贤礼士。金陵诗人蔡芷衫、曹淡泉、余秋农诸人，俱从之游。诗才清妙，雅有唐音。今春，袖其稿来。《秦淮泛舟》云： 青鬟雅小发垂髫，戏倚雕栏学语娇。最是系人幽兴处，绛纱窗里篆烟飘。 《赠诗会诸友》云： 锦绣篇成妙入神，西园清夜绝微尘。归迟莫虑无灯月，自有文光照见人。 
四十一
吴江严蕊珠女子，年才十八，而聪明绝世，典环簪为束惰，受业门下。余问： 曾读仓山诗否? 曰： 不读不来受业也。他人诗，或有句无篇，或有篇无句。惟先生能兼之。尤爱先生骈体文字。 因朗背《于忠肃庙碑》干余言。余问： 此中典故颇多，汝能知所出处乎? 曰： 能知十之四五。 随即引据某书某史，历历如指掌。且曰： 人但知先生之四六用典，而不知先生之诗用典乎?先生之诗，专主性灵，故运化成语，驱使百家，人习而不察。譬如盐在水中，食者但知盐味，不见有盐也。然非读破万卷、且细心者，不能指其出处。 因又历指数联为证。余为骇然。因思虞仲翔云： 得一知己，死可无恨。 余女弟子虽二十余人，而如蕊珠之博雅，金纤纤之领解，席佩兰之推尊本朝第一：皆闺中之三大知己也。蕊珠扶其母夫人出见，年六十二岁矣。白发飘萧，呼余为伯父。余愕然。夫人曰： 伯父抱我怀中，赐果，而忘记乎? 询之，乃李玉洲先生之女孙，余尝住其家故也。记抱时夫人才四岁耳。方知人果寿长，便有呼彭祖为小儿之意。满座为之冁然。
四十二
余二十七岁，权知溧水。离任时，吏民泣送，有以万民衣披我身者，金字辉煌，皆合郡人姓名也。车中感成一律云； 任延才学种甘棠，不料民情如许长。一路壶浆擎父老，万家儿女绣衣裳。早知花县此间乐，何必玉堂天上望?更喜双亲同出境，白头含笑说儿强。 此诗，《全集》忘载，故载之《补遗》及《诗话》中，
四十三
圣祖不饮酒，最恶吃烟。南巡，驻跸德州，传旨戒烟。蒋陈锡《往水恭记》云； 碧碗水浆潋滟开，肆筵先已戒深杯。瑶池宴罢云屏敞，不许人间烟火来。 
四十四
嘲嗜烟者，董竹枝云； 不惜千金买姣童，口含烟奉主人翁。看他呼吸关情甚，步步相随云雾中。 又，《嘲女子吃烟者》云： 宝奁数得买花钱，象管雕镀估十千。近日高唐增妾梦，为云为雨复为烟。 
四十五
德清蔡石公先生会试，有妓爱而狎之，蔡赋{罗江怨》词以谢云： 功名念，风月情，两般事，日营营，几番搅扰心难定。待要倚翠偎红，舍不得黄卷青灯，玉堂金马人钦敬。欲待要附风攀龙，舍不得玉貌花容，芙蓉帐里恩情重。怎能两事兼成：遂功名，又遂恩情，三杯御酒嫦娥共。 后竟中康熙九年状元。其词正而不腐，故录之。
四十六
古无自刻文集者，惟五代和凝以其文镂板行世，人多讥之。至今庸夫浅士，多有集行世，殊为可嗤。然素无一面，而为之代刻其诗文以行世者，古未有也。近日满洲赵碌亭氟德侍御，绝无交往，而为我镌《自寿诗》十四首，自以隶、楷二体书之，备极精工，与李调元太史同有嗜痂之癖。二人者，吾没齿不能忘也。至于书之改卷为页，则始于唐，见《万物原始》。不可不知。
四十七
周青原侍郎未第时，梦为九天玄女召去，命题公主小像。周有警句云： 冰雪消无质，星辰系满头。 玄女爱其奇丽，为周治心疾而醒。
四十八
秦松龄太史咏《鹤》云： 高鸣常向月，善舞不迎人。 世祖赏其有身份，即迁学士。
四十九
余摘近人五言可爱之句，如费榆村之 水清鱼可数，树秃鸟来稀 ， 苔新初过雨，石古欲生云。 岑振祖《过丹阳》云： 乡心随落雁，帆影过奔牛。 可称巧对。
五十
榆村又有句云： 读书不知味，不如束高阁。蠹鱼尔何如?终日会糟粕。 此四句，可为今之崇尚考据者，下一神针。
五十一
余年逾八十，偶病河鱼之疾。医者连用大黄，人人摇手，余斗胆服之，公然无恙。又病中无事，好吟自家《诗集》。严历亭司马寄诗相嘲云： 医学都凭放胆为，将军专断敌方摧。休论功业文章事，病也无人学得来。 自家诗稿自长吟，元气淋漓病敢侵?从此鸡林论价值，少须十倍紫团参。 追算当年求挽日，重生今始七龄人。不禁惹我疑心起，逃学儿童病不真。 
五十二
豫亲王扈跸滦河，佳句已梓入前卷中矣。其时蒲快亭孝廉从行，得诗十章。兹录其《过青石梁》云： 梁亘长虹起，危峰驾六鳌。不知牛、斗近，但觉马蹄高。岚翠沾衣袂，岩花拂佩刀。白云浑似海，南望首频搔。 《广仁岭》云： 飞磴盘云上，青天豹尾悬。五丁开不到，双峡断何年?亭倚高霞出，山围大漠圆。滦阳看咫尺，瑞霭落吟边。 
五十三
严小秋丁巳二月十九夜，梦访随园。过小桃源，天暗路滑，满地葛藤，非平日所行之路。不数武，见二碑，苔藓斑然，字不可识。时半钩残月，树丛中隐约有茅屋数间，一灯如豆。急趋就之，隔窗闻一女郎吟曰： 默坐不知寒，但觉春衫薄。偶起放帘钩，梅梢纤月落。 又一女郎吟曰： 瘦骨禁寒恨漏长，勾人肠断月茫茫。伤心怕听旁人说，依旧春风到海棠。 方欲就窗窥之，忽闻犬吠惊觉。此殆女鬼而能诗者耶?
五十四
小秋妹婿张卓堂士淮，弱冠，以瘵疾亡。弥留时，执小秋手曰： 子能代理吾诗稿，择数句刻入随园先生{诗话》中，吾虽死犹生也。 余怜其志而哀其命，选其《春雨》云： 雨声淋沥响空庭，酿就轻寒洗尽春。一夜听来眠不得，那禁愁煞惜花人。 《病中》云： 病真空蓄三年艾，梦醒忙温一卷书。 夜深还累妻煎药，仆懒翻劳客请医。 小秋哭之云： 心高徒陨命，身死不忘名。 小秋妹佩秋润兰亦能诗，赠小秋云； 梅能傲雪香能永，枫不经霜色不红。 哭夫云： 身在众中嫌赘物，心期地下伴亡人。 果不一年，亦以疾亡。
