一
辛亥端阳后二日，广西刘明府大观袖诗来见。方知官桂林十余年，与比部李松圃、岑溪令李少鹤诸诗人，皆至好也。席间谈及广西官况清苦，独宰天保三年，为极乐世界。其地离桂林二千余里，乾隆四年，改土归流，方设府、县。岁有三秋，狱无一犯。每月收公牒一二纸，胥吏辰来听役，午即归耕。县中无乞丐、倡优、盗贼，亦不知有樗捕、海菜、绸缎等物。养廉八百金，而每岁薪、米、鸡、豚，皆父老儿童背负以供。月下秧歌四起，方知桃源风景，尚在人间。刘《率郡人种花》云； 锄芸植嘉卉，人力助天工。此乐真吾有，分春与众同。暮烟生远水，樵唱散遥空。领得山中趣，横琴坐远风。 《甘棠渡》云： 渡头溪水系渔船，细雨潆潆叫杜鹃。花片打门春已暮，牧童犹枕老牛眠。 
二
吾乡安乐山樵著《燕兰小谱》，皆南北伶人之有色艺者。盖在古人《南部烟花录》、《北里志》之外，别创一格。余采一二，以备佳话。其节义可风者，如张柯亭为某明府所昵，某以罪被诛。柯亭在戏场，奔赴市曹，一恸几绝。诗美之云： 树覆巢倾事可哀，感恩相伴逐舆台。不知金风分飞后，曾为东楼一恸来。 徐双喜身长，嘲之云； 婀娜多姿柳带牵，临风摇扬玉楼前。若教嫁作曹交妇，纵不齐眉也及肩。 《嘲留须而复剃者》云： 儿童瞥见多相笑，西子麻胡两失真。 赠最佳者云： 如意馆中春万树，一时都让郑樱桃。 
三
赵秋谷有《海沤小谱》，半载天津妓名。《赠仙姬》八首最佳，摘其尤者，云： 晚凉新点曲尘纱，半月微明绛缕霞。不忘当筵强索饮，春腮初放小桃花。 新蝉嘈嘈送斜阳，小蝶翩翩过短墙。记得临行还却坐，满头花映读书床。 
四
孔子论诗，但云兴、观、群、怨，又云 温柔敦厚 ，足矣!孟子论诗，但云 以意逆志 ，又云 言近而指远 ，足矣!不料今之诗流，有三病焉：其一填书塞典，满纸死气，自矜淹博。其一全无蕴藉，矢口而道，自夸真率。近又有讲声调而圈平点仄以为谱者，戒蜂腰、鹤膝、叠韵、双声以为严者，栩栩然矜独得之秘。不知少陵所谓 老去渐于诗律细 ，其何以谓之律?何以谓之细?少陵不言。元微之云： 欲得人人服，须教面面全。 其作何全法，微之亦不言。盖诗境甚宽，诗情甚活，总在乎好学深思，心知其意，以不失孔、孟论诗之旨而已。必欲繁其例，狭其径，苛其条规，桎梏其性灵，使无生人之乐，不已慎乎!唐齐已有《风骚旨格》，宋吴潜溪有《诗眼》：皆非大家真知诗者。
五
乾隆辛未，余送黄文襄公至浦口，见随行一员，疑为把总；与之谈，方知戊午同年，姓福，名安，字仁山。品端而性爽，遂成莫逆。累官至赣南道。率其幼子来随园作别，余止而觞之，嗣后不通消息矣。庚戌春间，余扫墓杭州，归见几上有诗扇一柄，云是祭陵钦差图大人留赠。初不知为谁，阅札，方知即当年福公之子图敏，字时泉，官礼部侍郎。事隔四十余年，尚能念旧。欲修书作谢，而公竟卒于路，为凄然者久之。扇上诗云； 忆昔儿时此地过，册年重到鬓双皤。先生归日应惊笑，来唱《皇华》即是他。 
六
乾隆庚戌，金陵风雅，于斯为盛。吾乡孙补山宫保为总督，沧州李宁圃翰林为知府，泾阳张荷塘孝廉宰上元，辽州王柏崖廪生为典史，西江陶莹明经为茶引所大使，盱眙毛俟园孝廉为上元广文，随园唱和，殆无虚日。诸公诗，《诗话》中已采入矣。近又得俟园《游邢园》一绝云： 一溪春水一桥横，宠柳娇花夹岸迎。侬自过桥闲处立，放开来路让人行。 此所谓诗外有诗也。俟园因余爱诵其诗，故见赠云： 水惟善下能成海，山不矜高自极天。 又云： 谁云智慧能消福?不信穷愁始著书。 
七
王春溪明府在济南，三月三日与李子乔诸人，夜泛大明湖，分得 南 字。王吟云： 久客风尘倦，今宵酒意酣。相随贤有七，刚值日重三。新月如钩上，明湖似镜涵。蒙蒙烟水里，幽梦到江南。 子乔读而笑曰： 君得毋将官江南乎? 已而荣选新阳，人惊为诗谶。戊申入阉齿痛．，有句云： 易牙思妙术，凿齿鲜良方。 一时主司帘官，俱称其典雅。
八
近时，兄弟怡怡者，多不概见。休宁戴友衡孝廉咏《黄山连理松》云： 狮子峰前连理松，柯交叶互碧重重。为怜同气难分剖，纵使风来不化龙。 殊有寄托。又，《江上竹枝》云： 欲雨不雨江上霞，青帘茅屋酒人家。长年阁桨不归去，淡月一丛芦苇花。 亦颇清妙。惜未中年，遽亡。其师吴竹桥太史为余诵之。
九
芜湖令陈岸亭湛深禅理，诗故清旷。录其《忆梅》云： 春心忽忽在花先，盼到花时倍惘然。一夜梨云空有梦，二分明月已如烟。传来芳讯知何日，别后婵娟近一年。愁绝西溪三百树，冷香飞不到窗前。  巡遍檐牙十二时，红罗白伫渺难知。相思雪海应同涨，一笛江城忍便吹?何逊官忙开阁少，陆郎路远寄书迟。断烟细雨相思苦，拟作逋仙寄内诗。 
十
诗家百体，严沧浪{诗话》，胪列最详，谓东坡、山谷诗，如子路见夫子，终有行行之气。此语解颐。(按：此语并非《诗话》语，乃《答吴景仙书，语。)即我规蒋心余能刚而不能柔之说也。然李、杜、韩、苏四大家，惟李、杜刚柔参半，韩、苏纯刚，白香山则纯乎柔矣。
一十一
陈去非云： 扬子云好奇，惟其好奇，所以不能奇。 陆放翁云： 后人不知杜诗所以妙处，但以有出处为工，其去杜也愈远。 余爱二人之言，故摘录之。
一十二
东坡诗云： 惆怅东阑一枝雪，人生能得几清明? 此偷杜牧之 砌下梨花一堆雪，明年谁倚此阑干 句也。然风调自别。有人说欧公好偷韩文者，刘贡父笑曰： 永叔虽偷，恰不伤事主。 亦妙语也。
一十三
晁以道问邵博； 梅二诗，何如黄九? 邵曰： 鲁直诗到人爱处，圣俞诗到人不爱处。 其意似尊梅而抑黄。余道：两人诗，俱无可爱。一粗硬，一平浅。
一十四
卢仝《月蚀诗》，有 官爵及董秦 之句。人疑藩将董秦来降，赐名李忠臣，现在贵官，卢仝不应讥之。姚宽《西溪丛话》以为 董秦 者，汉之幸臣董贤、秦宫也。此说似有理。
一十五
癸卯春，余游黄山，见绝壁之上刻 江丽田先生弹琴处 。疑是古之仙家者流，不复相访。今辛亥三月间，宣州参戎杨公大壮，同一琴客江某来，道其姓氏，盖即丽田先生。余惊喜，往访。见骨格清整，白须飘然，隐天都峰下五十余年，终身不娶。有贵客过者，必逾垣而避。洵异人哉!杨诵其《咏古梅》云： 托根幽谷不知年，雾锁云封得自全。 盖自况也。杨与之过陵阳，作绝句云： 山城重驻有前缘，再到陵阳二月天。笑指宦囊无别物，一船书画一神仙。 
一十六
余刻《诗话》、《尺牍》二种，被人翻板，以一时风行，卖者得价故也。近闻又有翻刻《随园全集》者。刘霞裳在九江寄怀云： 年来诗价春潮长，一日春深一日高。 余戏答云： 左思悔作《三都赋》，枉是便宜卖纸人。 
一十七
今州县大堂有《戒石箴》，曰： 尔俸尔禄，民膏民脂。下民易虐，上天难欺。 人但知为宋高宗语也。后读张端义《贵耳集》，方知是蜀王孟昶语。本二十四句，而高宗摘取之。犹云 清慎勤 三字，今奉为圣经贤传；而不知司马昭训长史之言，见《三国志》。．
—十八
余在沭阳署中，赋《落花》诗，已五十四年矣。今秋，门人方甫参携其尊甫《碧浔居士诗》来，盖当时和余之作。中一首云； 独对园林感不支，残红零落满阶墀。《明妃曲》唱离乡日，金谷魂消堕地时。一夜雨偏添别恨，数声莺尚恋空枝。殷勤好向风前约，莫负春来隔岁期。 又： 玉漏愁听三月雨，金铃谁护五更风?  山鸟解人怜惜意，故含花片往来飞。 皆佳句也。读之，想见其为人。在当时不急急以诗来见，其高雅可知。甫参在余门二十余年，亦迟至今年七月，方袖诗来。岂非风骚显晦，亦有一定之时耶?先是，碧浔弱弟子云，以诗受业余门，尚在甫参之前，亦未言及乃兄之能诗。余《诗话》中载子云诗甚多，今裁知其渊源有自云。碧浔，讳正溶，新安人。
一十九
香奁诗，至本朝王次回，可称绝调。惟吾家香亭可与抗手。录其《无题》云： 回廊百折转堂坳，阿阁三层锁凤巢。金扇暗遮人影至，玉扉轻借指声敲。脂含垂熟樱桃颗，香解重襟豆蔻梢。倚烛笑看屏背上，角巾钗索影先交。  一帘花影拂轻尘，路认仙源未隔津。密约夜深能待我，吃虚心细善防人。喜无鹦鹉偷传语，剩有流莺解惜春。形迹怕教同伴妒，嘱郎见面莫相亲。 碧桃花下访临邛，含笑开门有病容。带一分愁情更好，不多时别兴尤浓。枕衾先自留虚席，衣钮迟郎解内重。亲举纤纤偎颊看，分明不是梦中逢。 惺惺最是惜惺惺，拥翠偎红雨乍停。念我惊魂防姊觉，教郎安睡待奴醒。香寒被角倾身让，风过窗棂侧耳听。天晓余温留不得，隔宵密约重叮咛。 其他佳句，如； 他日悲欢凭妾命，此身轻重恃郎心。 常防过处留灯影，偏易行来触瑟声。  劝君莫结同心结，一结同心解不开。 皆妙。余戏谓； 诗中境界，非亲历者不知。然阿兄虽亲历，亦不能如此之细腻风光也。 近又见诒庭张观察亦工此体。《无题》云： 真珠楼翠倚香帷，赤玉阑干白玉墀。人与桃花争一面，春将柳叶斗双眉。画裾绣凤晨风举，宝镜盘龙夜月移。珍重瀛壶无限好，文莺端合占琼枝。  每从梦里说相思，梦好翻嫌入梦迟。去后情怀凭酒遣，来时欢喜有灯知。羊权缩地真无术，张硕逢仙更有期。一树夭桃浓着色，梳妆楼上绣帘垂。 其他佳句，如： 常启镜奁如对月，应知蝶梦不离花。 不敢当庭愁月掩，未曾却扇怕花羞。 水摇鬓影疑钗坠，身比花香惹蝶亲。 观察又有《山窗》一绝云： 空阶入夜雨萧萧，剔尽银灯漏转遥。为怕客中听不得，小窗先日剪芭蕉。 亦七绝中之姜白石也。观察名裕谷，中州名臣仪封先生之曾孙。
二十
梁山舟侍讲以书名重海内。余过其家，见笺绢塞满两屋。余笑云： 君须有彭祖八百年之寿，才还清此债。 梁为一笑，赋诗自忏云； 誓墓归来王右军，暮年都付代书人。小生那敢希前哲，只合从人役苦辛。 可笑涂鸦逾四纪，半生白日此中颓。书家纵有凌烟阁，耻把千秋托麝煤。 我自无心结蛇蚓，错传韦陟五云如。世间到底无真赏，认煞题名一字书。 从来得失寸心知，无佛称尊或有之。未必西家胜东宅，却教屈了效颦施。  手未支离眼未昏，业缘欲断竟何因?从今誓啮工锤指，懒作供官设客人。 语似谦而实傲。
二十一
吾乡多闺秀，而莫盛于叶方伯佩荪家。其前后两夫人、两女公子、一儿妇，皆诗坛飞将也。先娶周夫人瑛清，《甲戌闻捷》云： 双眉欲展意犹惊，起听铜钲屋外声。不惜雕梁驱乳燕，泥金帖子挂题名。 秦家上计动经年，闺梦何由向日边?今日离情暂抛却，知君身到大罗天。 《春蚕词》云： 蚕生戢戢满庭隅，但愿蝇无鼠也无。大妇裹盐呼小妇，前村趁早聘狸奴。 典衣买叶不论钱，要趁晴明乍暖天。却似灵和殿前柳，春来三起又三眠。 《令阿缃入学》云； 低鬟怜阿姊，与汝亦齐肩。且令抛针线，相随共简编。双行知宛转，坐咏爱清圆。试看俱成诵，今朝若个先? 其他佳句，如；《都门即景》云； 捣杏新添调酪碗，赏瓜不惜买冰钱。 《首夏》云： 花因辞树偏多态，鸟为催春已变声。 《夏日卧病》云： 小倦何心烧白术，薄阴有信近黄梅。 《柳绵》云： 乍从野水官桥见，只傍鞭丝帽影飞。 继娶李夫人含章，《刺绣词》云： 朝绣长短桥，暮绣东西岭。生不识西湖，道是西湖景。罗稀不受针，缣密不容线。绣好有人知，绣苦无人见。 《夏书》云： 午楼风暖试轻纱，语燕声中日未斜。满地绿阴帘不卷，游丝飞上蜀葵花。 《长沙节署感赋》云： 廿年咏絮鸣环地，今日随君幕府开。时外摄中丞事。画阁乍迎新使节，春风犹忆旧妆台。殊恩象服惭难称，遗爱棠阴待补栽。闻道江城舆颂美，如冰乐令又重来。 夫人为吾同年李鹤峰之女。鹤峰曾抚湖北，故有感而作也。《万固寺》云： 山寺不知路，忽闻流水声。溪随岩石转，塔与白云平。古木上无际，幽禽时一鸣。松根堪小憩，试汲碧泉清。 《题李白诗后》云： 千仞翔孤风，高歌一代中。在天犹补谪，入世岂能容?胆落高骠骑，恩深郭令公。再回唐社稷，诸将莫言功。 《望桂儿不至》云； 济南秋八月，接汝数行书。报说重阳日，能回上谷车。已惊枫落后，又到雪飞初。何事归期误?临风一倚闾。 二篇皆一气呵成，真唐人高手也。其佳句，如：《咏始皇》云； 车载辊掠山有鬼，舟行缥渺海无仙。 《望岱》云： 海外天光明野马，寰中人影动蜉蝣。 《并头蕙兰》云： 风静谢庭群从集，月明湘浦二妃归。 《重至都门》云： 每历旧游疑隔世，暂休征旆当还家。 《常州道中》云： 路已近家翻觉远，人因垂老渐知秋。 又，《两儿下第》云： 得失由来露电如，老人为尔重踟蹰。不辞羽铩三年翮，可有光分十乘车。四海几人云得路，诸生多半壑潜鱼。当年蓬矢桑弧意，岂为科名始读书? 见解高超，可与《三百篇》并传矣。
其女公子令仪《春阴》云： 碧窗人起怯春寒，小立闲庭露未干。墙外杏花阶下草，引人长倚碧阑干。 《舟夜》云： 小艇低昂睡不成，夜深犹自促归程。满窗凉月白于雪，船底忽闻鱼簖声。 《初夏偶成》云： 踯躅花开暮雨余，送春天气此幽居。棋枰半取残笺补，诗草时寻退笔书。节序关心殊苦乐，韶华过眼有乘除。年来怕上苏堤望，愁见垂杨绿映裾。 其佳句，如：《村景》云： 帆影多从窗隙过，溪光合向镜中看。 《偶成》云： 多病阶前时晒药，畏寒窗外亦垂帘。 
其长媳长生，吾乡陈句山先生之女孙也。《春晓》云： 翠幕沉沉不上钩，晓来怕看落花稠。纸窗一线横斜裂，又放春风入画楼。 《太真春睡图》云： 秘殿春寒倚绣茵，君前底事效横陈?马嵬更有长眠处，也傍梨花一树春。 《寄外》云： 弱岁成名志已违，看花人又阻春闱。两上春官；以回避不得与试。纵教裘敝黄金尽，敢道君来不下机?  频年心事托冰纨，絮语烦君仔细看。莫道闺中儿女小，灯前也解忆长安。 《春日信笔》云： 软红无数欲成泥，庭草催春绿渐齐。窗外忽闻鹦鹉说，风筝吹落画檐西。 《春园偶赋》云： 卖饧声里日初长，春满闲庭花事忙。楼外软风莺梦暖，篱边疏雨蝶衣凉。碧桃重似垂头睡，红药残如半面妆。看尽韶光应不倦，题诗长倚小回廊。 其佳句，如：《硖石道中》云： 树远作人立，山深疑雨来。 《春夜》云： 湿云压树暝烟重，淡月入帘花气幽。 《闻家大人旋里》云： 去郡定多遮道吏，还山已是杖乡人。 
余旧咏《西施》，有云： 妾自承恩人报怨，捧心常觉不分明。 自道得题之间，载入集中。今读陈夫人《题〈捧心图〉》云： 眉锁春山敛黛痕，君王犹是解温存。捧心别有伤心处，只恐承恩却负恩。 与余意不谋而合。
方伯次媳周星薇，亦工吟咏，少年早夭，以故诗多失传。仅录其《悼鹦鹉》云： 羽毛才就惨奇霜，敲断银环恨渺茫。连日诵经知有意，昨宵说梦已非祥。绿衣原自藏金屋，丹诏何年下玉皇?应伴飞琼充鸟使，彩霞深处任回翔。 
陈夫人之妹淡宜，亦工诗。《都中寄姊》云： 钨原分手隔天涯，风雨联床愿尚赊。两地空烦诗代简，三春只有梦还家。病多渐识君臣药，别久愁看姊妹花。他日相思劳远望，五云深处是京华。 
二十二
闻芷方伯精研《易》理，不屑为词章之学；然偶尔挥毫，皆超隽不凡。有《雁字》二十首，为尹文端公所赏。录三首，云： 绿章可待乞天公，笺奏遥传碧落中。不断数行如曳白，有何羁怨惯书空?斜阳闪背金泥灿，霁雪梳翎玉箸工。最是关山飞欲倦，数行小草最匆匆。  来凭月敕去风支，纪录春秋特笔垂。鸳阙联班曾视草，龙湫绝顶好临池。挥成欲献《凌云赋》，过去难摹没字碑。最后失群余片影，西风吹散碎金词。 点染天池付雁王，只今真种更飘扬。将斜复整回波秀，渐远如无削牍忙。体变八分犹鸟迹，天开一画本鸿荒。银河秋老稀乌鹊，锦字重劳讯报章。 
二十三
琴柯公子见赠四律，余已梓入《续同人集》矣。兹又录其《寒山即事》云： 山寺不知路，微闻清磐音。松崖春寂寂，石屋昼阴阴。幽坐见空色，寒流无古今。披襟成小住，只愧俗缘深。 又填《金缕曲》写怀云： 挨过酴酸节，怪春来画楼灯影，几番轻别。孤馆悄悄帘不卷，怕放杨花飞入，定添了安仁鬓雪。憔悴天涯人一个，料青衫不为琵琶湿。思往事，计何拙!寻春偶傍栏干立，又侵阶茸茸细草，染成愁碧。沾尽落红三月雨，不见去年蝴蝶。定怪我游踪未歇。几度问春春不应，遣深更杜宇低低说。羁枕畔，正愁绝。 
二十四
支公云： 北入学问，如显处观月。 言其博而寡要，今之考据家也。 南人学问，如牖中窥日，约而能明。 今之著作家也。《世说》称； 王平北相对使人不厌，去后亦不见思。 我道是梅圣俞诗。 王夷甫太鲜明。 我道是东坡诗。 张茂先我所不解。 我道是鲁直诗。
二十五
宋太祖曰： 李煜好个翰林学士，可惜无才作人主耳! 秀才郭磨《南唐杂咏》云； 我思昧昧最神伤，予季归来更断肠。作个才人真绝代，可怜薄命作君王！ 
二十六
余好诗如好色，得人佳句，心不能忘。近又得王孝廉芑《偶过行宫赋诗》云： 街子似嫌春不去，平明催扫绣球花。 方扶南《过周公瑾墓》云； 一事不如张子布，墓前飞过白头翁。 汪易堂赋《野树》云： 散才幸免搜林斧，留得清阴与路人。 刘悔庵《偶成》云： 小蝶过墙如使至，短筇在手当孙扶。 又曰： 通宵玩月宁知旦，排日闻歌直到秋。 吾乡王星望先生有句云： 萧纲断酒二百日，王奂长斋十一年。 
二十七
孟子曰； 尽信书，不如无书。 此是晚年悟道之言。若早见及于此，则捐阶焚廪，舜不告而娶之说，俱付之齐东野语而已矣。即如葛伯以七十里诸侯，而夺童子之黍肉，此是恶丐行径，汤遣一小卒擒之足矣，安用起兵以征之哉?余尝谓：书中最可信者，莫如{尚书》、《论语》。然《尚书》开口便称 粤若稽古帝尧 ，则其相隔必有千百年。若相离不远，史官必不称 粤若稽古康熙、稽古顺治 也。《论语》称陈成子、鲁哀公，都是孔子亡后二人之谥法，可见《论语》之传述，亦去圣人亡后百十年后，追述其言。能无所见异词、所闻异词之虑哉?一管仲也，而忽贬忽褒，若出两口。子路往见丈人，至则行矣；子路不仕无义一节说话，是向何人饶舌?亦犹赵盾假寐，钮麂触槐死矣，所叹不忘恭敬等语，是何人听得?师旷瞽矣，何以见王子晋火色不寿。此种疑窦，不一而足。故尝有句云： 双眼自将秋水洗，一生不受古人欺。 
二十八
海虞女子吴静定生氏，嫁项生肇基而寡。妇扃户自经，姑救之曰； 我在，汝不得死。 妇泣而志之。越二年，姑亡，妇又自经，叔母救之曰： 姑与夫未葬，汝不得死。 妇乃复生。遂析家财为三，分其叔、季，葬舅姑与夫，而不食死，年二十六。妇生时，好观《纲鉴》。吴竹桥太史为之立传，录其噬咏史》云： 不学何须诋霍光，托孤寄命报先王。匡、张、孔、马多经术，青史于今若个芳?  更有名儒莽大夫，紫阳书法胜南、狐。当，年奇字人争问：曾识 纲常 二字无? 
二十九
蒋心余太史自称 诗仙 ；而称余为 诗佛 ，想亦广大教主之义。弟子梅冲为作《诗佛歌》云： 心余太史不世情，独以诗佛称先生。先生平生不好佛，攒眉入社辞不得。佛之慈悲罔不包，先生见解同其超。佛之所到无不化，先生法力如其大。二声忽作狮子吼，喝破炎摩下方走。天上地下我独尊，双管兔毫一只手。人间游戏撒金莲，急流勇退全其天。小仓山居大自在，一吟一咏生云烟。有时披出红袈裟，南天门边缚夜叉。八万四千宝塔造，天魔龙象争纷挈。有时敷坐如善女，低眉微笑寂无语。天外心从何处归?鹊巢于顶相尔汝。眼前指点说因由，千山顽石皆点头。三唐、两宋摄其总，四大海水八毛孔。一心之外无他师，六合以内皆布施。先生即佛佛即诗，佛与先生两不知。我是如来大弟子，夜半传衣得微旨。放胆为作《诗佛歌》，愿学佛者从隗始。 
三十
金陵小市，买得水精方印，从横二寸七分，上镌十六字云： 好学忘老，存心对天；行乐一世，传名千年。 印质不甚莹彻，而阳文篆书甚苍劲，语句亦可爱。
三十一
洞庭山人徐坚，字友竹，工丹青篆刻，兼能诗，与余交三十余年矣。今春相遇姑苏，以《纫园诗》见示。《红桥暮泛》云： 春风一棹渚烟开，雨洗平皋净碧苔。薄暝花光辞松竹，夕阳人影散楼台。邻船歌吹移灯去，野店鱼虾入馔来。转眼寒梅便零落，共拼酩酊莫催回。 《东行》云： 驱人名利路何穷，叹息劳劳来往同。取次相逢不相识，鞭丝帽影各匆匆。 《抵家》云： 换得轻朋越浒关，此身真个到家山。家山毕竟风光好，久住人偏看等闲。 其他佳句，如： 秋风不顾征衣薄，夜雨还同别泪多。  此际柴门深夜火，几人团坐望归人。 
三十二
友竹与秋帆尚书至好。又尝小住扬州汪令闻家。汪故余戚也。尔时宴饮酣嬉，发无二色；而今则彼此皤然，年垂八十矣。班荆道故，不觉凄然。其族侄龙饮尤聪俊，赏鉴书画，一时无两，不幸中年化去。其诗亦散失，但记其《无子》警句云： 空费医钱九千万，阿娇金屋总无儿。 
三十三
白下秀才司马章，字石圃，风神潇洒，年少多情；与周麟官校书有三生之约，而格于家范，乃撰《双星会》曲本，以舒结辖。余录其《辛亥记游·浪淘沙》云： 春到风城中，游运方通。闲来指点过桥东，记得当时心醉处，蛛网尘封。人去翠楼空，聚散匆匆。今年花似旧时容。可惜如花人已去，欲折谁同? 又《南柯子》云： 渡口传桃叶，溪头说范云。笑他街市语纷纷，都把文郎情事作新闻。心结愁千缕，人归瘦几分。内人不解问殷勤：今日眉头真个为谁颦? 又们临江仙》云： 午睡昏沉偏恋枕，梦魂寻到天涯。几回梦得到卿家：知郎新病渴，亲试六班茶。敛笑问侬何好事，将人谱入琵琶，哝哝低语怨郎差。觉来嫌梦短，红日已西斜。 
三十四
老友何献葵刺史，喜谈诗，而不轻作。常云： 诗无生趣，如木马泥龙，徒增人厌。 尝住随园，得 梅子肥时落地轻 七字，卒亦懒于成章也。其长子春巢工填词，余已载入《诗话》矣。今年献葵亡，春巢乞余志墓，袖近作见示。《秦淮感旧》云： 十年不作白门游，忽把孤帆卸石头。闻说旧人都不在，春风愁上十三楼。  迢迢一水远通江，郎去潮来妾倚窗。羡煞载郎船上桨，随波来去总双双。 《千金亭》云： 空亭千古对平波，野渡斜阳犹客过。莫怪无人留一饭，报恩人少受恩多。 《赠钓叟》云： 萍开风起水生纹，一叶飘然泛夕曛。鱼在绿波竿在手，船头开坐看秋云。 他如： 湖边客到花先笑，树里僧归路半阴。 闲云未必忘舒卷，流水何曾管是非? 雨足田车开架树，日斜耕犊稳驮人。 皆佳句也。其次子兰庭《怀兄》云： 远漏声声滴，寒宵故故长。遥思千里客，不觉九回肠。月白鸦翻树，灯昏鼠坠梁。布衾频转侧，有梦到钱塘。 《重到》云： 门巷重来认未差，昏黄月色淡云遮。生憎一幅湘帘影，不隔莺声只隔花。 《放舟》云： 茅屋疏篱绿水湾，泉声入涧响潺谖。篙师莫怪蒲帆满，有客推篷爱看山。 其佳句，如： 插新花似延佳客，读旧书如遇故人。  百岁开怀能几日?一生知己不多人。 烟平疑积水，灯远若孤星。 俱妙。
春巢在金陵得端砚，背有刘慈绝句云： 一寸干将切紫泥，专诸门巷日初西。如何轧轧鸣机手，割遍端州十里溪? 跋云： 吴门顾二娘为制斯砚，赠之以诗。顾家于专诸旧里。时康熙戊戌秋日。 后晤顾竹亭，云： 顾二娘制砚，能以鞋尖试石之好丑，人故以 顾小足 称之。 春巢因调《一剪梅》云： 玉指金莲为底忙?昔赠刘郎，今遇何郎。墨花犹带粉花香，制自兰房，佐我文房。片石摩挲古色苍顾也茫茫，刘也茫茫。何时携取过吴阊?唤起情郎，吊尔秋娘。 
三十五
如皋女子石氏学仙，戊辰进士石公为崧之女也。适彰德太守沙公次子又文，善书画，工琴棋。皋邑剪彩贴绒花鸟，自学仙始。著有《冰莲绣阁诗抄》。《过故居》云： 风回玉笛夕阳斜，谁傍山阳谱《落花》?喜得春回梁上燕，不曾飞到别人家。 《答吴门女子感怀》云： 兰思蕙怨惺惺语，柳絮春风字字新。自古伤心同此病，深愁多付有才人。 又有熊澹仙者，幼颖悟，妙解声律，适陈氏；配非其偶，郁郁不乐之意，时形诸吟咏。《见蝶》云： 晓露零香粉，春风拂画衣。轻纨原在手，未忍扑双飞。 《村女》云： 柔桑枝上听鸣鸠，晓起提筐过翠畴。借问谁家春梦好，半窗红日未梳头。 《红树》云： 老树经霜色更鲜，半竿斜日影前川。渔郎指点烟波外，错认桃源二月天。 《感旧》云： 刺绣余闲就塾时，也从花里谒名师。贪看夜月憎眠早，倦挽春云上学迟。琴案屡吟《秋柳》句，锦笺频写《落花》诗。而今回忆皆尘梦，怅望当年旧董帷。 调《蝶恋花·咏刺绣美人》云： 二八红闺春似水，几日金针，抛却奁箱里。贪睡朦胧慵不理，帘前鹦鹉频催起。手展鲛绡重着意，鸳谱拈来，几朵花争丽。绣到双飞私自喜，背人笑向红窗倚。 
三十六
句容骆氏，相传为右丞之后，故大家也。有秋亭女子名绮兰者，嫁于金陵龚氏，诗才清妙。余《诗话》中录闺秀诗甚多，竟未采及；可谓国中有颜子而不知。辛亥冬，从京口执讯来，自称女弟子，以诗受业。{游西湖》云： 渺渺平湖漠漠烟，酒楼斜倚绿杨前。南屏五百西方佛，散尽天花总是莲。 《春闺》云： 春寒料峭乍晴时，睡起纱窗日影移。何处风筝吹断线?飘来落在杏花枝。 《云根山馆题壁》云： 寂寂园林日未斜，一庭红影上窗纱。主人难免花枝笑，如此开时不在家。 《对雪》云： 登楼对雪懒吟诗，闲倚阑干有所思。莫怪世人容易老，青山也有白头时。 四首一气卷舒，清机徐引，今馆阁诸公能此者，问有几人?
三十七
山左任城东关外有泉，相传李白浣笔处也。上有祠堂，祀太白及贺监、少陵三贤。乾隆辛亥，沈清齐观察启震葺而新之，土中得诗碣，署 木兰山人刘浦题 ，不知何时人。其词曰： 藓蚀残碑枕废池，开元吟客剩荒祠。空庭古柏吹风处，秋草寒泉落日时。谁采涧毛修冷寺?我沽村酒读遗诗。唐宫汉寝无人记，独有才名到处知。 未几，巡漕使者和希斋琳阁学入都，河帅李香林尚书祖饯于祠中。希斋和云： 太白楼临杜老池，此间合祀有专祠。林泉竟属先生地，风雅刚逢我辈时。梁绕骊歌将进酒，壁留鸿爪共题诗。他年重过应相访，直与三公作旧知。 香林云： 当年浣笔有清池，此日名泉葺旧祠。花竹新栽游赏地，歌筵初敞饯行时。标题不亚羲之序，重修浣笔泉，和希斋作记。赓韵如吟白也诗。文水堂前风月好，几人惆怅为心知。 漕帅管公干珍云： 谪仙人去剩空池，剔藓疏泉认古祠。宦迹已沉灵武后，笔花犹及盛唐时。入门合进临波酒，立石重摹出土诗。拊景漫增兴废感，好将觞咏记新知。 中丞惠公龄云： 女墙东处瓮方池，上有云烟罨古祠。谁向寒泉谈旧迹?空余文藻忆当时。低徊不少飞觞饮，感慨争留过客诗。拍槛欲狂呼太白，要从旷世结心知。 进士顾礼琥云： 仙在高楼月在池，池光千载抱遗祠。幸逢元老重开宴，转惜先生不并时。绿水澜洄沉彩笔，旧碑林立待新诗。吴都狂客今初到，未要寻常贺令知。 转运阿公林保云： 谪仙遗迹剩荒池，合祀于今拜古祠。盖世才名犹在耳，斯人重聚复何时?难寻缥缈神仙路，谁补苍茫客恨诗?愧我毫端尘未浣，空凭流水寄心知。 陈公兰森云： 泅水源流故有池，泉开浣笔辟丛祠。风云余墨人千古，仙圣同龛祀一时。胜地从今频集宴，残碑自昔纪题诗。漫言兴寄形骸外，大雅欣逢尽旧知。 观察沈公启震云： 源分泅水辟方池，座列三贤葺旧祠。人地废兴原有数，主宾今古宛同时。新移竹影亭前画，细辨苔痕壁上诗。樽酒落成兼送别，高情留与后来知。 诸诗俱各清妙，辑而存之，后世想见圣世升平，公卿风雅矣。
三十八
桐城汪稼门先生云： 欧阳公《醉翁亭》连用 也 字，仿唐人杜牧《阿房宫赋》 开妆镜也 、 弃脂水也 ；杜牧又仿汉人边孝先《博寨赋》 分阴阳也 、 象日月也 ；不知诗亦有之，《墙有茨》三章，均用 也 字，《桑扈》三章，均用 矣 字，《樱木》三章，均用 之 字，《细衣》三章，均用 兮 字。又如《螽斯》三章，首句不易一字，《桃夭》、《兔置》皆然。《汉广》三章，末句不易一字，《麟趾》、《驺虞》皆然。 此论，古人所未有。先生守苏州，廉声为一时冠。然公余不废吟咏。游栖霞山成六韵云： 探幽临胜地，慰我廿年思。高节明僧绍，鸿文江总持。寒云封旧宅，古藓覆残碑。佛法青松护，泉源白鹿知。春催花信早，僧讶客来迟。欲采长生药，灵崖有紫芝。 《咏敝带》云： 人情交久情愈真，肯轻舍旧复图新?凡物关心亦类此，低徊临别尤酸辛。忆我初年通仕籍，带下双双垂影帛。左垂刀佩共坚贞，右拂玉环同洁白。学制惭无夺锦才，戋戋拘束准绳来。但期顺下如流水，岂肯随风着点埃。无那星霜历悴悴，神采渐与当时异。绸缪莫撷茧腾花，暗淡徒存鸡肋意。为凭染人施力覃，浓于河畔草拖蓝。翻旧从新费裁剪，化两为一惩奢贪。重加矜惜风尘外，相依仍作胫衣带。裙履风流我自惭，腰肢瘦损君应怪。个中伸缩有谁知，苏州犹似霍州时。惭愧香山恩意厚，搜肠难续《故衫》诗。香炮光销伴岑寂，俯视带垂增阅历。物理从来有菀枯，人心底事劳欣戚?温凉异态春复春，惟我与汝臭味亲。殷勤什袭藏诸笥，留作衰年老故人。 
三十九
鲍步江之女茴香居士，名之蕙，适丹徒张翊和，合刻《清娱阁集》，丐余为序。舸斋游广陵，鲍寄云： 秣陵僧院广陵船，几日游踪附彩笺。怀渴得梅浓较酒，诗狂乘兴乐于仙。二分新月扶残醉，四美佳辰媚少年。珍重宵深风露冷，征衫多半未装绵。 张和云： 卅载休言岁月虚，缥缃差拟茂先车。鬓丝理为茶烟湿，眉妩成从墨沈余。到处胜游常背汝，得来佳句转先余。何年始践诛茅愿?同向湖山赋遂初。 又，《即事》云； 夜雨催归直到明，草痕新与涨痕平。朝曦十里空潆路，双橹飞如小燕轻。 二人才调相匹，故知秦嘉、徐淑，不得擅美于前。
四十
满洲伊小尹汤安，相国永公之从子，幼即工诗，来作江防司马。《春郊即事》云： 春郊揽辔值新晴，骑马悠悠自在行。雪满沟塍占岁稔，烟浮村落觉寒轻。清风似剪能裁柳，黄犊初肥好劝耕。犹有村氓知礼数，春醪肯为使君倾。 谢余馈肉云： 捧来西子颦俱美，制自东坡肉亦尊。 
四十一
西江曹星湖龙树，大宗伯地山同年之侄也。出知如皋，与余未识面，而时时以诗往来。《劝农》云： 九陌干畴绣错开，停舆荫借绿云槐。羡渠扶杖迎官者，白发飘萧领队来。 农忙翻为看官闲，戴白垂髫喜动颜。莫道使君耕未晓，使君来也自田间。  鸦鬟小女学当家，阿母教同坐绩麻。触目新红春似海，抽身偷戴满头花。 《桃叶渡》云； 小艇盈盈隔，红楼处处家。昔时花映水，今日水流花。 数首皆有芬芳悱恻之情。
四十二
乾隆戊午科，余与阿广庭相公，同出四川邓逊斋先生之门。榜下一别，于今五十四年矣。公出将入相，以忠勋爵至上公，而余乞养还山，卖文为活。先生常向人云： 我门生不多，而一文一武，足胜人干百。 余闻之赧然。哭先生有句云： 共说师门原不忝，敢云文武竟平分? 诗载集中。后公在杭州，勾当公事，托今观察方次耘驰檄见招；而余适游武夷，无由进谒。今年冬，奇丽川抚军陛见，公在宫门，垂问余甚殷。奇公于路上吟一绝见寄云： 中侍传宣递膳牌，平明待诏立金阶。白头宰相关心甚，问了黄河问简斋。 
