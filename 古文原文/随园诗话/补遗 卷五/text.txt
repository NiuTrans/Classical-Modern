一
如皋汪楚白之子为霖，字春田，家故富饶，而性爱风雅。作部郎时，曾随驾射箭，得中二枝；上喜，赐以花翎。出守思恩府。平生喜读余诗，有 先生宗白我推袁，万古心香共此源 之句。《登独秀峰》云： 拔地超天起一峰，当空高插碧芙蓉。绝无依倚成孤立，细绎磨崖识旧封。蹑级数登三百六，群山遥列几千重。我来顶上凭栏望，万户炊烟暮霭浓。 《游栖霞》云： 乘兴寻秋日日来，堤壶携砚上高台。有官到底难捐俗，毕竟斜阳喝道回。 《厌雨》云： 竟同恶客驱还至，却共闲愁灭复生。 
二
庚辰余就医薛生白家，遇赵君曾益，谈论甚洽；忽忽三十余年。今年，赵官湖北，忽寄诗来，且云故是尹文端公弟子。尹三公子秉臬楚南时，曾寄诗云： 相国江南开府日，栽培桃李卅余年。只今老去叨三釜，敢忘文成割半毡。廉使爱才垂下问，书生薄命负前缘。囊中一卷风檐草，手泽于今尚宛然。 其诗一气呵成，允推老手。其他佳句，如： 小阁飞花春欲去，幼时熟境梦常来。 茅掀屋角添虚白，土缺墙头见远青。 皆妙。
三
何兰庭、张香岩，同余游天台，何有句云： 灯前笑向妻孥别，遇着桃花便不归、 张在斑竹赠妓云： 劝侬莫向天台去，恐被桃花留住君。 香岩之兄月楼寄弟云： 故园亦有桃千树，莫恋天台久不回。 三人共用桃花事，而皆有风趣。狄小同亦有句云； 天台山下征人路，不为求仙也再来。 
四
钱林，字昙如，吾乡玛沙先生之幼女也，年未及笄。《偶成》云： 独坐西窗下，萧萧雨不成。芭蕉三两叶，多半作秋声。 《落花》云： 觅路乍迷三里雾，含情如怨五更风。 皆佳句也。昙如生时，家中梦有严大将军来，及坠地，娟好妍静，兆乃大奇。其五兄名枚者，戊申孝廉，生于镇江观察署中。是日，适余到署，观察即以我名赐之，长有父风。《题孟庙》云： 杨墨风交煽，仪秦辩复腾。斯文天未丧，夫子道相承。浩气中能养，微言绝更兴。齐、梁无地主，周、孔有云仍。功业尊同禹，经纶小试滕。介应班柳下，醇目过兰陵。七国知矜式，千秋肃豆登。秩宗昭祀典，庙貌仰觚棱。画壁前朝古，丰碑历代增。岩岩泰山色，相对各峻峭。 又，《无题》云： 荡漾愁心已倦排，明明月又入空斋。寄将眼泪惟清簟，付与针箱有旧钗。肠到九回偏未断，人难再得始为佳。无端十一年间事，次第随风入酒怀。 
五
吴兴幼女严静，甫九龄，善书，兼工墨竹。莆田吴荔娘题云； 绣阁遥邻墨妙亭，开帘煤麝动芳馨。晴窗书破洪儿纸，谁识金銮未十龄。 琅歼袅袅影纵横，千尺寒梢一笔成。我看丹青先比较，此君风韵却输卿。 赋茗才华总角年，挥毫风致自翩翩。他时理棹若溪上，好结香闺翰墨缘。 荔娘，年亦十有四。
六
余中年以后，遇妓席无欢。人疑遁入理学，而不知看花当意之难也。偶读祝芷塘一绝，为之莞然。词云： 自笑眉愁递酒波，厌厌长夜奈卿何?摩登伽自无神咒，不是阿难定力多。 
七
柳依依者，乩仙也。自言维扬女子，归方氏，年才十八；遇乱被虏，绝水浆七日，誓死全贞，竟得脱免。书《黄金缕》一阕云： 身裹絮棉难着枕，淡月补窗，乱写飞花影。莫怪青春归步紧，枝头杜宇声声请。 又书一绝云： 归去虚空踏月行，五铢衣重白云轻。自从饮得银河水，吐向毫端一色清。 
八
张若瀛诗，好游戏，咏《眼镜》云： 终日耳边拉短纤，何时鼻上卸长枷? 闻者皆笑。《赠兄竹杖》云： 珍重提携竹一枝，枯筇也有化龙时。须知手足关心切，不待颠危始助持。 恰有意义。《眼镜》结句云： 天涯莫道无同调，磨面驴儿是一家。 
九
真州方又晖《春词》云： 鬓含蝉翼影依微，酒晕红潮落翠衣。妒杀梁间新燕子，向人只管学双飞。 又晖少时绝美，今鬃鬟矣；《以所欢让人》云： 老大啼春真强舌，甘将乔木让新莺。 
十
湘潭张紫岘九钺年十三，登采石太白楼作歌，人呼 太白后身 。中有数联云： 乾坤浩荡日月白，中有斯人容不得。空携骏马五花裘，调笑风尘二千石。自从大雅久沉沦，独立寥寥今古春。待公不来我亦去，楼影萧萧愁杀人。 果有青莲风味。《将发蓼城寄蔡芷衫》云； 寒云随落叶，渺渺上征衣。淮水正东下，离鸿犹北飞。逢人得消息，入梦见依稀。尺素聊凭寄，梁园亦倦归。 《吊西征战士》云： 裹来马革心原壮，熏作檀香骨未枯。昨夜魂随骠骑出，过河还杀五单于。 
一十一
陈豹章有别业在庐江，曰小砾山庄。依山结屋，吟啸其中，作一联云： 王伯舆终当为情死；孟东野始以其诗鸣。 《山庄》云； 藩草诛茅风岭东，几湾流水小桥通。慈菇叶润檐牙雨，粳稻花香屋角风。不断情根连理木，暂羁行脚寄居虫。比邻晨夕时相过，桑柘阴间载酒筒。 
一十二
将军魁林，提兵塞外，别其兄传公云： 君去松林莫回首，夕阳天外有孤鸿。 同年成城谪戍塞外，寄诗家人云； 令威纵有归来日，只恐人民半已非。 读者皆为怆然。
一十三
山东道上妓女最多，佳者绝少，过客题诗壁上者亦多，佳者亦少。独有无名氏末二句云： 最是低眉可怜处，在山泉水本来清。 用心慈厚，深得风人意旨。
一十四
前朝山阴祁忠悯公彪佳，少年美姿容，夫人亦有国色，一时称为 金童玉女 。后殉国难，赴池而死。余游寓山，为公读书之地，遗像犹存。园中竹上或题诗云： 孤忠愿逐水波清，闻说降幡竖石城。龙种已潜宁惜死，豸冠端坐俨如生。一拳石耸含云气，四负堂开照月明。今日丰碑傍古岸，苔斑犹似旧纵横。 末书 岳峰 二字，不知何人所作。旁又有无名氏在竹上刻三字，云： 此人通。 
一十五
壬子三月，余游石梁上方广寺，壁上有诗云： 万山围处泉声急，竹树森森碧汉齐。两寺云分峰上下，一桥水并涧东西。潭深白日雷霆起，秋老苍松鹳鹤栖。欲向洞天寻旧迹，未离尘网路多迷。 又五古一首，太长不能备录，摘其尤佳者，如： 人从涧底行，步步踏泉脉。岩同狻猊蹲，怒欲攫人食。幸凭腰脚健，浑忘衣履湿。虽非深冬时，仿佛飞残雪。 末署 沃洲外史陆以诚题 。余归后访之，方知新昌教官也。悔过新昌，竟未一访。
一十六
有医者扇上画李铁拐，求刘霞裳题。刘调之曰： 星冠霞佩踏云行，足跛犹嫌路不平。修到神仙无妙药，世间何处觅医生? 
一十七
同年徐芷亭方伯《荆州怀古》云： 英雄争战几时休，巨镇天开楚上游。月夜与谁游赤壁?江山从古重荆州。帆樯影带巫阳雨，草树声含鄂渚愁。凭吊兴亡已陈迹，严城画角动人愁。 此诗通首雄伟，而选《越风》者，改第四句为： 伯图何处问孙刘? 是点金成铁矣。余尝谓：一切诗文，总须字立纸上，不可字卧纸上。人活则立，人死则卧。用笔亦然。徐之原句是立，改句是卧：识者辨之。
—十八
青阳吴文简公名襄，字七云。《锡老堂诗集》，半多应制之作。其佳者，如：《雨花庵》云： 黄花应笑客，白发未还家。 《送徐澄斋出使琉球》云： 嗣王册命今三锡，使者才名第一流。 《金山》云： 海气笼天横北固，江涛卷雪走东洋。 
一十九
陈明经捷，字露书，文简公高弟也。《五溪》云： 几家帘影人沽月，一路铃声马踏冰。 颇能得其师承。
二十
子臣弟友，做得到便是圣人；行止坐卧，说得着便是好诗。余尝过桥下，则船篷便有须臾之黑，上山转几个弯，则路便峻。徐诜若秀才有句云： 犬吠知逢市，篷阴识过桥。 又云： 但觉路几曲，不知身渐高。  只因新水绿，愈觉夕阳红。 徐《阻风燕子矶》云： 隔涧归来踏浅沙，森森古木乱啼鸦。野人问我居何处，笑指孤篷即是家。 刘曾咏《雪》云： 塔顶松尖消也未，呼童先为出门看。 皆眼前实事，而何以人不能道耶?
二十一
真州太常卿施朝斡，字铁如，与余有世谊。自幼吟诗，熟精《文选》，于汉、魏源流，最为淹贯。《闻曲》云： 琵琶弦急对秋清，弹出关山离别情。借问黄河东去水：几时流尽断肠声? 真唐人高调也。余尤爱其《倚枕》诗，有 平世受凡才 五字，真乃包括 十七史 。试观三国、南北朝人才，略差一筹，立形优拙。何也?用人之际，那容滥竽?不比太平时，尸位者多也。又有句云： 山水清音自幽独，英雄末路即文章。 
二十二
姜西溟老而未遇，揆叙《送行》云： 青衫难作还乡客，白发偏欺下第人。 姚启圣尚书《述怀》云： 千里波涛孤枕上，万家饥溺梦魂中。 一悲一壮。
二十三
丽川方伯《和高青丘〈梅花诗〉》九首，《诗话》第二卷中，仅载数联。今见全璧，为再录二首，云： 枝头何处认轻痕，霜亦精神雪亦温。一径晓风寻旧梦，半林寒月失孤村。吟情欲镂冰为句，离恨应敲玉作魂。寄语溪桥桥上客，莫从香里误柴门。  点额谁教入汉宫，冻云合处路难通。朦胧斜照月疑路，瓣瓣擎来雪又空。无梦不随流水去，有香只在此山中。松间竹外谁知己?地老天荒玉一丛。 谢蕴山观察《种梅》诗风调，亦与奇公相埒。词云： 修得多生到此花，不分山墅与官衙。惜春如命恒支俸，种树成围便是家。香色都空寒彻骨，栽培要厚玉生芽。他年留作甘棠爱，何用诗笼壁上纱? 
二十四
红粉能诗者多，青衣能诗者最少。近江宁陈方伯有侍者陈鹏，投诗求见。《端午》云： 羁游当令节，随俗采兰芽。铸尽平生错，飘零何处家?吟看松雨细，醉倚竹风斜。插艾儿时事，而今两鬓华。 又： 残蝉过雨急，疏磬度风迟。 亦五言佳句。询其踪迹，故是旧家子弟。字仪庭，号宾来，武昌人也。
二十五
金载羹、聚升昆季，俱有清才。载羹《燕子》云： 呢喃似说绿杨晴，双剪参差拂水轻。衔得海棠花入垒，画梁红雨落无声。 聚升《水烟》云： 舟向小溪浮，横空练不收。人喧知近岸，橹响辨行舟。鸟去栖何处?萤飞入远流。须臾烟灭后，明镜一轮秋。 《晚起》云： 菜市声喧眠最稳，饼师叫过日将西。小童已报黄粱熟，倦倚藜床听鸟啼。 一名忠鼎，一名忠萃。
二十六
余幼作《无题》诗云： 泪珠洗面将毫染，诗句焚灰和酒吞。 胡稚威见而赏之曰： 此少年颇有诗胆。 余自笑二句皆凿空：首句用李后主事，尚可拉扯：至次句，则全是杜撰矣。不料今年偶翻张泌《妆楼记》载：姚月华女子慕杨达之诗，读数过，便烧灰和酒吞之，谓之 款中散 。又，牛应贞女梦裂书而食之，每食一部，则文体一变。杨巨源序其集曰《遗芳》。方知用典，竟有无心而暗合者。
二十七
铁冶亭侍郎选《长白山诗》，皆满洲已故之人，命余校勘。余摘其句之佳者，如：国柱《伊犁》云： 举头惟有日，过此便无关。 观补亭保《路行》云： 云气常随马，秋声半在山。 冥心契道妙，谢客养苔痕。 福增格云： 阴崖春色减，废寺夕阳多。 伊福讷云， 落叶聚空巷，饥乌投远林。 寨音布云： 风定树犹怒，日高霜尚飞。 鄂文端云： 山果随风坠，秋花出叶开。  一杖立斜日，满园飞落花。 皆妙。
冶亭侍郎，典试江南，先有人抄其两绝句来，云： 镇日丹铅笑未遑，书生习气总荒唐。文魔字债轮番应，客到时闲客去忙。  不信烟霞癖已成，闲游到处结鸥盟。同行尽道山中好，多少山人喜入城。 后冶亭入场，于开门放水菜时，即托监临以诗幅见寄。佳句如： 水落鱼龙依岸近，天高星斗上船红。 秋悬野色明沙觜，天纵江声到石头。 愁里逢春惊老至，中年得女当儿看。 俱妙。
二十八
梦谢山侍郎诗亦奇伟，惜多累句。由中年殂谢，未尽其才故也。惟《广武原》一首最佳。词云； 秋高广武原，日落断云奔。天地一龙斗，风尘千里昏。平沙生朔气，残垒驻征魂。拨马寻遗迹，荒郊战骨存。 
二十九
余与鳌沧来交好，尝许寄其曾祖于襄勤公诗来，而至今未到。余于《白山诗选》中，得其《登万寿阁》云： 古寺荒凉草木平，十年人到倍伤情。满城黄叶飞秋色，虚阁寒涛夹雨声。赋税何劳频仰屋，关山行看会休兵。依然故国音书绝，潦倒风尘白雁横。 《闻笛》云： 缭绕飞空短笛声，高天露下共凄清。愁来江汉人何处，望里关山月倍明。万里孤云随绝漠，十年羸马更长征。谁知一曲终宵怨，霜雪无端两鬓生。 二首皆唐音。
三十
英梦堂相公，生有诗骨，吐属不同。《除夕》云： 老趣随时异，流光过眼非。善忘心转暇，迟听语因稀。腊酒催拈管，春灯照掩扉。不干儿辈事：鞍马六街飞。 《出郊》云： 隔宵意先乐，今日出郊行。风定有禽语，雪消添雨声。当春山气重，入夜客身轻。预拟重来日，垂杨听早莺。 
三十一
德少司空龄在京师，每见余诗，必加称许。托张宏勋栋时时致意。因隔内外城，终不得一见。近见其诗，不在梦堂相公之下。《剑州道中》云： 武连坡下乱烟生，剑阁峰头夕照明。一鸟不喧寒濑寂，满山黄叶马蹄声。 《琉璃河口占》云： 白发苍颜老侍臣，又随豹尾踏芳尘。琉璃河畔毵毵柳，应识三朝扈跸人。 
三十二
余与香岩游天台，小别湖楼，已一月矣；归来几上堆满客中来信，花事都残。香岩有句云： 案前堆满新来札，墙角开残去后花。 又，《别西湖》云： 看来直似难忘友，想去还多未了诗。 一片性灵，笔能曲达。
三十三
诗有寄托便佳。管松年秀才落第，咏《梳妆》云： 闻说梳妆要入时，不嫌傅粉更涂脂。寄声虢国夫人道，淡扫蛾眉恐不宜。 祝芷塘太史在长安，咏《燕》云： 野店江村少是非，芹泥春暖试乌衣。如何楚楚红襟燕，但向雕梁高处飞? 小门生汪口口咏《蚊》云： 乍停纨扇便成团，隐隐雷声夜未阑。漫道纱橱凉似水，明中易避暗中难。 
三十四
有人抄吴江三女诗来：一王素芬梦兰，《宫词》云： 寂寞空庭锁绿苔，长门何日为君开?泪珠滴地成盐汁，底事羊车引不来? 宴罢临春怅落晖，名花无主自芳菲。穿帘怕见寻香蝶，故向愁人作对飞。 袁湘佩兰贞，《春闺》云： 数竿修竹傍溪栽，零落残红带雨开。正是春愁无奈处，卖花声过小桥来。 陆兰姹素心，《即事》云： 曲折篱墙傍水开，落红一雨点苍苔。芹泥满地日初暖，燕子一双花外来。 更有姚栖霞者，幼即能诗，年十七而卒。其父岱摘其诗中 燕剪剪春愁不剪，翻含愁入小窗来 之句，抄存一册，名曰《剪春集》。《晚凉》云： 影移深树乱鸦啼，目送残阳渐渐低。江有意流凉月去，云无心托暮山栖。 {寄怀邻姊》云： 秋老江关落木初，登楼凝望渺愁余。遥山雨洗螺痕淡，只恐愁眉更不如。 《临终》云； 永夜沉沉更漏迟，无眠起坐强支持。意中多少难言事，尽在低声唤母时。 浮生修短总虚花，幻迹拼归梦里家。试问窗前今夜月；照人还得几回斜? 他如《黄梅》云： 晴还疑雨昏昏过，天亦如人黯黯愁。 皆系不祥之言。
三十五
诗有天籁最妙。尹似村《偶成》云； 娇儿呼阿爷，树上捉蝴蝶。老眼看分明，霜粘一黄叶。 陈竹士《山中口占》云： 酌酒松树阴，醉卧云深处。人闲云不闲，松边自来去。 
三十六
松江李砚会刻其亡姊一铭心敬及子妇归懋仪佩珊二人诗，号《二余集》，曹剑亭给谏为之作序。一铭嫁常熟归氏，早卒；懋仪乃一铭所生，仍归李氏。集中《晚眺》云： 垂柳斜阳外，如眉媚态生。因怜双黛薄，羞对远山横。 懋仪《赠玉亭四姑于归》云： 闻道云英下九天，翠蛾新扫倍生妍。定知茂苑无双士，始配瑶华第一仙。玉镜晓妆花并笑，金樽夜泛月同圆。征兰他日符佳梦，应见云芝茁玉田。  咏絮清才拟谢家，神争秋水貌争花。鸡晨问寝常携手，雨夜联诗共品茶。君在潇湘吟水月，我归江海玩烟霞。萍踪重聚知何日?回首乡关感岁华。 《夜泊》云： 旷野秋清夜寂寥，明星几点望迢遥。双轮历碌才停响，又向江头听暮潮。 《送粮艘出海》云： 无事量沙成万斛，但闻挟纩遍三军。 雄伟绝不似闺阁语。剑亭有女洪珍，咏《月中桂》云； 万古此秋色，一天生异香。 亦有奇气，惜不永年。
三十七
余第五女，嫁六合汪氏，家信来云：松江廖织云女史，汪氏戚也，索余{诗话》，愿来受业。余问其门楣，方知是合肥令廖古檀之女，素以诗画擅长，嫁马氏而寡。古檀有《盥香轩诗话》。故是风雅门风。以画册见贻。题《白桃花》云； 五更风雨惜秾春，晓起看花为写真。双颊断红浑不语，可怜最是息夫人。 《杏花》云： 社后春将闹，风吹蕊欲肥。美人帘外立，初试水红衣。 织云札来云：其表姊徐磬山庄焘，亦工诗画，爱随园诗，有私淑之心。何松江闺秀之多，而老人佛缘之广耶?
三十八
自余作《诗话》，而四方以诗来求入者，如云而至。殊不知诗话，非选诗也。选则诗之佳者，选之而已，诗话必先有话，而后有诗。以诗来者干人万人，而加话者，惟我一人。搜索枯肠，不太苦耶?松江太守李宁圃先生寄三友人诗来，余以此言复之。而过后撷看，见其佳者，又不能自已。录张风扬翔《夜泊》云： 榜歌声起欲黄昏，初月微茫漏白痕。小泊夜深灯火暗，一丛林影数家村。 {过商州》云； 重关已过数峰西，绕尽羊肠踏尽梯。满耳水声千涧曲，四围山色一城低。 李振声东皋《早发》云： 宵征鸡未唱，梦醒客犹慵。残月留高树，深山隐曙钟。烟团鸦背重，雪衬马蹄松。渐觉晨光动，邮亭过几重。 《舟中》云： 暮烟入城郭，灯火作依稀。远水衔天尽，孤云抱月飞。簟凉知露重，酒醒觉风微。坐待东方白，轻桡破浪归。 
三十九
同年许红桥朝谓余曰： 余在粤东有句云： 天低冬日犹堪畏，梅早春风不待催。 颇觉真切。《过仪真》云： 芦飞两岸白，雁叫一天秋。 自谓佳矣。偶见僧玉峰有句云： 芦花两岸白，江水一天秋。 自愧不如僧之高浑。 又云： 有友呼僮烹茶，僮酣睡。厉声喝之，僮惊扑地。因得句云： 跌碎梦满地。 五字奇险，酷类长吉。 
四十
京口张石帆工诗，尤善歌诗；每诗成，必拍板高吟，听者神移。尝与鲍步江论生平得意诗。鲍以《宿焦山》对，云； 水光终夜晓，海气不成秋。 张亦以《宿焦山》对，云： 烟鸟去无尽，风潮来不知。 
四十一
荆溪任绣怀锦者，《看红叶》云： 放棹西湖发浩歌，诗情画意两如何?莫嫌秋老山容淡，山到秋深红更多。 结二句，为老年人吐气。
四十二
端阳水嬉，姑苏最盛：干船鳞列，歌吹喧阗；然嬉游者意不在龙舟也。汪比部秀峰诗云； 暖日烘云景物新，衣香鬓影漾芳津。少年绮扇篷窗下，不看龙舟只看人。 又，《夜午》云： 半规明月印窗纱，酒醒乡思更觉赊。堪笑西风无赖甚，吹人残梦落谁家? 秀峰，婺州人，生长杭州，家素饶裕，慕顾阿瑛、徐良夫之为人，爱交名士，少即与吾乡杭、厉诸公交往。晚刻本朝《闺秀诗》一百卷。赵云松赠诗云： 论交及见诸前辈，刻集能传众美人。 
四十三
壬子春，余在西湖，徐谨庵大耘以诗来谒。有佳句云： 燕语只因寻旧垒，莺啼却为别春风。  自能免俗方知乐，总不关心便是仙。  世间亦有闲于我，江上轻云水上鸥。 俱可爱也。又有陈春嘘昶明府，诵其《宝石湖楼与明太守夜饮》云： 画楼窈窕镜波清，良会无多趁晚晴。北海有容天下量，西湖端为我曹生。梅花香泛杯中酒，杨柳丝牵醉里情。饮罢不须烧烛照，卷帘春月万山明。 
四十四
近得鄂筠亭敏守杭州《修楔西湖诗》，首唱云： 修楔三春好，风花二月天。黄堂无底事，白发有诸贤。笔濯西湖水，花摇鹫岭烟。风光征往事，不减永和年。 一时作者如云。四十年来，风流歇绝。今年，余在湖楼，招女弟子七人作诗会。太守明希哲先生保从清波门打桨见访，与诸女士茶话良久；知是大家闺秀，与公皆有世谊，乃留所坐玻璃画船、绣褥珠帘，为群女游山之用。而独自骑马还衙。少顷，遣人送华筵二席、玉如意七枝，及纸笔香珠等物，分赠香闺为润笔。一时绅士艳传韵事，以为昔日筠亭太守所未有也。汪解元润之夫人潘素心赋排律三十韵，其曰： 欲话天台胜，西湖折简忙。传经来绣谷，设帐指山庄。云母先生座，金钗弟子行。词宗新染翰，郡伯远贻筐。白璧光如许，红裙礼未将。天当桐叶闰，闰四月。人岂竹林狂?来者七人。画舫玻璃嵌，轻簪翡翠妆。逍遥孤屿外，容与断桥旁。送别凭圆月，催归带夕阳。千秋传韵事，佳话在钱塘。 孙臬使女云凤，亦有 羲之虚左推前辈，坡老留船泛夕晖 之句。太守有十二金钗，能琴者名悟桐，能诗者名袖香，最小者名月心：会前一日，皆执贽余门。
四十五
潘石舟明府，素心女子之父也，作官有惠政，诗亦清逸。摘其《市居》云： 人声春社散，月色夜航开。 《镇远》云： 头缠白布苗人语，马踏黄花使者来。 《贵阳》云： 十五洞蛮依阿画，八千里路召奢香。 《吴山》云： 江上风帆湖上酒，总输高顶坐观人。 
四十六
吴下女子葛秀英，字玉贞，秦澹园鏊之篷室，母梦吞梅花而生，幼时有老尼见而惊，曰： 此青玄宫道贞女也。 劝其出家，父母不许。及长，适秦秀才，二年而卒，年才十九。秦为刻其《澹云楼诗》。《春夜》云： 碧罗衫子怯余寒，花向闲阶带月看。我与嫦娥原约定，不教辜负好阑干。 又有句曰： 人间尽是埋忧地，除却蓬莱莫寄身。 味其词，其超凡而去宜也。尤长于词，《咏杨花·减字木兰花》云： 柳棉如许，搅碎春魂飘泊去。风约萍开，一半相逢在水涯。漫天飞舞，帘外斜阳粘忽住。咏絮无才，孤负东风为送来。 《听雨桂殿秋》云： 衣袂冷，上高楼，繁云遮断碧山头。小窗独坐听秋雨，荷叶芭蕉各自愁。 
四十七
颜鉴堂希源有《百美新咏图》，邵无恙帆亦有《历代宫闱杂咏图》，皆乞余为序。余衰老才尽，作散骈两体文以应之。录卷中诗之有意趣者。总题，则《吕燕昭》云： 娉婷玉貌是耶非，绝代风姿见亦稀。我欲呼来谈往事，春风尽化彩云飞。 《孙方仅》云： 天生佳丽尽堪传，遗臭流芳本较然。漫说贞淫编失次，《新台》犹列《柏舟》前。 分题，则鉴堂题《楚莲香》云； 高卷湘帘出艳妆，不关花气自闻香。蝶蜂也似缠头客，乱逐游踪上下狂。 《薛瑶英》云： 衣着龙绡稳称身，风鸾吟作满堂春。可知憔悴西秦道，曾有当时握手人? 无恙题《启母》云： 候野欢歌谢未遑，八年三过感台桑。宫阉欲换唐虞局，生得佳儿嗣夏王。 《妲己》云： 百尺璇台帝宠新，牝鸡莫漫怨司晨。宫中也爱歌《樱木》，曾许宜生进美人。 又，咏《朱希真》云： 袖中空有生花笔，嘉偶常稀怨偶多。 咏《鲁仲子》云： 倘教掌上文都有，世上应无误嫁人。 用意皆翻空出新。又，咏《齐姜》云： 伯业全开一醉中，美人杀妾遣英雄。如何尽迓嬴隗返，不见齐姜入晋宫? 余尝疑晋文不迎齐姜，犹汉高之不封纪信也。恐姜竟先亡，信或无子耶?鉴堂官盐大使，盖隐于下位者也。《与王甥天津分舟》云： 甥舅欣同一叶舟，渭阳往事记悠悠。想因载得离情重，故使分开两处愁。 《山塘驿》云： 竹屋夜灯青，山窗秋月白。驿夫多故人，笑认曾来客。 
四十八
女弟子金纤纤《病起》诗云： 碧梧移影上林扉，西院无人晓日微。病起名香闻不得，花间小立当熏衣。 
四十九
芷塘太史携夫人及女公子，扫外舅李鹤峰中丞之墓。五律后四句曰： 女小随娘拜，爷言要汝闻。生前多酌我，莫把酒浇坟。 《望雨》云； 晓傍霞窗度绮朝，夜搴月幌候清宵。无端听得萧萧响，却是桐花满院飘。 此二诗，经许多诗流看过，忽而不取。余独手录之，取其真而有味。
五十
洪稚存在史馆，得一诗人，必通书相告。今春，盛称蜀中翰林张船山问陶之才，仿青田《二鬼诗》，作《两生行》送张还蜀，云： 一生居坊南，一生住坊北。车声马声不得停，十里路中常若织。我马见君马，鸣声一何高。君僮与我僮，望着手即招。我来时多子来少，马系寺门僮醉倒。青天如磨旋不休，醉里有时来压头。心痴直欲走天外，下瞰日月方开眸。朝沽三升暮盈斗，吸尽东西两坊酒。朝衣典尽百不忧，尚有身上青羔裘。一生皇然开笑口，那着酒钱街上走?一生无聊想更奇，酒尽伏舐垆边泥。有时忽下床，有时忽出门。人来雪里衣尽白，疑是送酒柴桑人。幕天席地原无碍，十万人中两人醉；醉中分手亦不辞，泪堕黄公酒垆内。君不见：长安莫复轻酒人，酒人腹里饶经纶。容卿百辈等闲事，烂醉尚复嘘《阳春》。一篇我作们临行曲》，马带离声僮欲哭。从此长安少一生，酒星只照南头屋。 船山答云： 读君《两生行》，涕笑一时作。黑夜关门读不休，打窗奇鬼争来攫。怀诗急走心茫然，远登云栈如登天。人言彼上即吾上，藏诗可以经千年。莫惊鬼夺诗，我为公呵护。且复立斯须，和此好诗去。是时下界冬已残，风狂雪虐天漫漫。一生牵衣愁欲绝，一生和诗呕出血。城南万柳秃无枝，天诏酒星绾离别。重读《两生行》，如见两生情。句句若吾语，大痛难为赓。翩然一跃入杯底，绕地万人呼不起。双丁两陆偏同时，万古声名今日始。酒星抱月来，掷入两生杯。两生惊起糟丘台，欢呼轰作隆冬雷。忽闻门外征马语，两僮泣下纷如雨。马声高朗童声低，似诉两生离别苦。一生闻之悲，一生闻之喜。两生悲喜人不知，天外浮云地中水。君不见：开天盘古氏，其情最可怜。九州莽莽无人烟，独坐独行一万年。又不见：上帝生平亦孤寂，举酒招人人不得。九天费尽百神谋，仅夺唐朝一长吉。两生把盏同轩眉，居然日日相追随。一生偶送一生去，临歧何必吞声悲?我马莫怜君马独，君僮莫向我僮哭。云天万里好联吟，共把长空当诗屋。 
五十一
闺秀金兑诗，已采入《诗话》矣。今又寄其母毛仲瑛谷诗来，风格清老，足见渊源有自。《新晴》云： 雨歇干林后，晴开二月天。断霞明极浦，新绿上平田。野水失溪岸，远山横暮烟。忽闻高阁外，几树已鸣蝉。 又，《春深》云： 山窗残梦破，满树落花飘。 
五十二
余与吴门蒋元葵进士为己未同年。家业甚富，而中道零落。其子升吉，人尤潇洒，长于填词。余到苏州，必主其家。其第三女犹孩也。后三十年，族侄孙鸿魁寄其诗来，读之，不愧谢家风味。《落花》云； 春梦无凭冷夕阳，万花飘落最堪伤。马嵬坡远空垂泪，金谷楼高枉断肠。吹去未能忘故态，飞来犹自带余香。东皇早去铅华尽，蜂蝶徒劳过粉墙。 《寄兰如姊》云： 水国重阳近，苍凉院宇空。千林飘落叶，一雁下西风。念远书难寄，登高目易穷。遥思故园菊，香满小楼东。 《送妹》调《卖花声》云： 剩得几多春，十二时辰。满庭飞絮糁花茵。添阵潺潺帘外雨，深院黄昏。独坐掩重门，愁倒芳樽，便无离别也销魂。明日那堪南浦去，又送行人。 
五十三
戊戌仲春，西泠女子小卿同妹右卿将之楚，再遇皖江，泊大观亭下。小卿登亭赋诗；右卿病，不克偕，倚枕而和，录稿于亭壁。至今十余年，不知何家闺秀。小卿云： 入楚才逢此壮观，春云树杪见朱栏。空亭啼鸟山花早，古殿无人暮雨寒。正苦浮家吊湘水，那能分泪寄长安?时兄官关中。小乔况复愁欹枕，每到登临放眼难。  右卿云： 晚泊蓬莱江上寒，高亭烟树雨初残。今朝万壑云中见，昨日孤舟天际看。小病支离空怅望，何时风月倚阑干?片帆西去重回首，寄语青山兴未阑。 鲁星村过而和云： 空亭游览寻常事，不意香闺有二难。 
五十四
胡小霞者，会稽女子，名云英，嫁赵连城。夫妇能诗。《诫婢》云： 宝鸭篆烟消，呼奴理茶具。泥饮人未归，阵阵纱窗雨。 二十字中，深情无限。殁后，赵郎仿元相《杂忆》诗云： 孤灯破壁照黄昏，白雨潇潇扰梦魂。忆得夜深同倚槛，花梢一拈尚留痕。 
五十五
余少时游吴山，见道士才八九岁，踞案上，与五六十翁下棋，辄胜。心怪而问之。或曰： 此天生次国手也。 姓钱，名选，字仲举。此后，余官京师，与道士别六十余年矣。今年游吴山，道士亦白发苍苍，出诗见示。《寄张处士》云； 闻说先生负郭居，小桥曲巷路何如?稻花蟹大客常满，竹叶酒香诗有余。九月山中秋水落，三年海上雁声疏。知君自是神仙裔，何日来看玉局书? 有陈道士名真濂者，来访之，赠句云： 花影不愁双履破，江光都被一窗收。 《咏棋》云： 始交犹两立，既接不俱生。 余谓此二道人俱善弈，又工诗，亦奇。
五十六
西泠诗会，有女弟子某，国色也。香岩必欲见之，着家奴衣，随余轿步往。值其病，废然而返。后信来，招我谈诗，香岩喜，仍易服跟轿，冒大雨走五里许，值其家座上有识香岩者，香岩望见大惊奔还，衣服尽湿，身陷坎宫。乃赋诗自嘲云： 听说凌波有洛神，思量觌面唤真真。谁知两次成虚往，始信三王少夙因。红粉得知应笑我，青衣着尽不如人。襄王那有阳台梦，空惹巫山雨一身。 
五十七
余丙辰入都，犹及见中州少司农吕公耀曾，长髯鹤立，望而知为正人。后五十余年，公曾孙仲笃来宰上元；未几，其叔树村亦从介休来，与余交好。已采其诗入《诗话》矣。近又得仲笃《登金山》云： 山自中央出，江从万里来。秋生扬子渡，人上妙高台。铁瓮潮声落，金陵霁色开。中泠泉莫辨，汲取试螺杯。 《泛舟城南》云； 野水蒹葭外，飘然一泛舟。波光凌日动，人影带烟流。自得庄周意，能消宋玉愁。快谈忘夜短，长啸入高秋。 二首，皆不落宋、元以后。其他佳句，如：《和树村》云： 三径已荒虚北望，片帆无恙喜南来。 《寓斋即事》云： 汾水南来能到海，华山西去欲齐天。 仲笃，名燕昭。仲笃又有《夜坐》云： 秋入暮天碧，衣沾白露冷。不知山月高，先见梧桐影。 笔意高超，有 羚羊挂角 之意。
五十八
 恩怨 二字，圣人不讳。故曰： 以直报怨，以德报德。 是怨未尝不报也。汉盖勋怨苏正和，后苏受诬，勋救之，苏因此来谢。勋拒不见，曰： 我为国家，非为君也。 怨之如故。使正和有当杀之罪，勋必杀之。不然，如苏模棱刘仁轨，匿怨沾名，岂正人哉!偶读奇丽川方伯题卢湘鹾《美人宝剑图》一绝，不觉心花怒开。诗云： 美人如玉剑如虹，平等相看理亦同。笔上眉痕刀上血，用来不错是英雄。 
五十九
凡地必须亲历，方知书史之讹。相传：禹王《岣嵝碑》在衡岳者为真。余甲辰十月，亲至衡山之巅，见山有粗石一块，长四尺许，篆刻此文，并非碑也；且有斧凿新痕，转不如山下李邕所书《岳麓寺碑》之古。李碑虽断，背有邕跋语百余字，如 庭前无讼，堂上有琴 之句，极古雅。被明人以丑劣行书，羼镌其上，殊可恶也！相传；江西南昌城隍庙，有吴王孙权铜鼎。余亲至鼎下观之，乃后五代杨氏太和年民间所铸，记姓名而已。字阳文歪斜，非孙权所铸。《广舆记》载：广西桂林府开元寺，有褚遂良《金刚经碑》。余到寺相寻，仅存焦土，中屹然一碑，乃后五代楚王马殷之弟马宾所书，非褚公也。字小楷，亦不甚工。又载：天台石梁长数十丈，人不能过。余往观，石梁长不满三丈，阔二尺，厚二丈有余，山顶瀑布三条，冲梁而下。初行者或未免目眩；山僧及舆夫过往如飞。桥尾有前明郑妃小铜殿一座，高不满七尺，平平无奇。石上镌云： 冰雪三千丈，风雷十二时。 二语殊切。少陵诗称； 若耶溪，云门寺，布袜青鞋从此始。 似是一大名胜。壬子三月，余慕而往游，山在平地，数峰高丈许，溪流不及镜湖。深悔为少陵诗所误。盖少陵亦系耳闻，并未亲到也。
六十
和韵诗，有因难而见巧者。张止原居士在苏州作《白桃花》诗，第八句用 今 字韵。一时和者数十人，押 今 字无一佳者；余亦知难而退。不料刘霞裳和云； 刘郎去后情怀减，不肯红妆直到今。 余夸为独绝。使作者不姓刘，亦妙，而况其姓刘乎?使不押 今 字，恐反无此巧妙也。顾伴檠孝廉澍有句云： 化去蝶魂终带粉，重来人面竟消红。 亦妙。
六十一
沈谦之在蒋树存先生家文宴，坐客王虚舟、杜雪川、沈腧翁、徐葆光等共七人。沈有句云： 松老固应三径在，竹深只合七贤来。 中笏山在都中，立春后三日，与胡稚威、周元木、姚念兹等共十人小集。申有句云： 春风帘外刚三日，旧雨樽前恰十人。 
六十二
金陵有二诗人：一蔡芷衫元春，一燕山南以筠。蔡专主风格浑古，燕专尚心思雕刻：两家不可偏废也。余偶作《消夏十二题》，和者甚多，而读山南诗，为之叫绝。《补竹》云： 小楼西畔曲栏东，新旧琅歼补几丛?天向墙头加倍绿，日从窗上不教红。有林便入真高士，乍到还欹是醉翁。毕竟心空能解事，进门先带一身风。 《采莲》云； 儿女也知香解暑，不争莲子只争花。 《辞客》云： 就是嫦娥辞不去，嘱他来也要黄昏。 能句句不脱 消夏 二字，如此构思，李长吉真欲呕出心头血矣!
一时同作者：曹言路《辞客》云； 非关隐者逃名久，惟恐郎官带热来。 《把钓》云： 胸无得失浑忘我，影有浮沉一任他。 《曝书》云： 恰羡便便人晒腹，郝隆比我善收藏。 金绍鹏《辞客》云； 竹尽许看休问主，座毋遽集致挥蝇。 陈文富《补竹》云： 忽看林外窗全隐，似觉篱边径转深。 罗春霆《试香》云： 风怕不来烟怕出，湘帘卷处两踌蹰。 王光晟《待月》云： 莫怪嫦娥迟出海，从来怕见早眠入。 俱妙。
毛俟园咏《临帖》云： 窗开浓绿里，纸展硬黄时。 《把钓》云： 为贪临水去，不羡得鱼归。 陶怡云《待月》云； 疑有树遮帘预卷，要迎风坐榻频移。 《曝书》云： 开函忽见干蝴蝶，藏自何年记得无? 王孔翔《待月》云： 松径日斜移榻早，水亭灯上放帘迟。 岳树仁尤长于结句，《待月》云： 徘徊不见姬娥面，树密墙高最恼人。 《把钓》云： 忽见水中添一影，始知客到把头回。 《避蚊》云： 营缘有隙争先入，钻刺无功更乱哗。还是青蝇知去就，不来水竹野人家。 
凡学琴者，先和弦必弹 仙 、 翁 二音。山南有句云： 有缺未能成雅乐，不修那得到仙翁。 正喻夹写，一巧至此。又有《消寒》九首，余录其《袖手》云： 严寒无事不蹉跎，有手难伸唤奈何。伏案书频将口揭，吟诗墨亦倩人磨。虽然善舞情都减，未免旁观事太多。欲折梅花还忍俊，空从树下一婆娑。 《糊窗》云： 惊飘小雪沙沙响，丑替寒家事事遮。小女戏将针刺破，要从隙里嗅梅花。 《曝背》云； 晒倦坐几头近膝，生寒愁把面朝天。衰年自笑难担荷，梅影松痕压一肩。 余幼时畏冷，以口揭书破，先生呵责；刚糊一窗纸，小妹以针刺破之。山南诗真，所以可爱。芷衫有少陵之风。咏《古道》云： 九折原通蜀，千盘复向秦。可怜嘶老马，长此怨离人。冰雪关河气，风尘阅历身。年年杨柳发，犹自傍前津。 又《古台》云； 项王空戏马，刘表但呼鹰。 《古松》云： 鹤巢知几换，龙气欲盘空。 
六十三
丙辰余荐鸿词入都，宣州同征士梅华豁兆颐，最为交好。时先生年六旬，而余才弱冠。因先生授馆于文穆公家，以诗献公。蒙公奖许。至今五十七年矣，诗不省记。其时所教文穆公子数人，皆孩也，其第八子缪有儿名冲者，以诗文受业于余。才气横溢，常嫌其鸿文无范。半年，从新安归，以诗来，学力大进。《芜湖遇顺风》云： 江行已三日，不迟亦不快。知我将他行，乃示神通大。一声天乐鸣波中，高浪挟我凌长空。不知两岸孰鞭叱，一齐倒走如飞龙。洲渚玲珑树疏密，层层遮抱如相恤。好峰十里早揖迎，转瞬已嗟交臂失。中流抚掌同笑歌，天公今日赐太多。我谢天公赐不领，误我好景当如何? 《题画》云； 青峰如野人，常爱拥蓑笠。苍然翠满身，云开影犹湿。 又，佳句如； 心逐野僧依寺定，梦如芳草入春多。 书声出寺清于梵，松影来窗信似潮。 俱佳。
六十四
癸巳年，余与蒋心余、金棕亭游扬州建隆寺，与老僧梦因分韵，赋《送春》诗，忽忽二十年矣。犹记其《探梅》云： 扶筇踏遍千峰秀，忽见溪梅横数枝。却怪天寒开未足，想逢月闰故还迟。深栖岩壑尘应远，历尽冰霜气不衰。花落漫随流水去，出山只恐世人知。 《登金山》云： 一叶乘风白浪堆，维舟独上妙高台。乱云时复生虚壁，疑有苍龙听法来。 今年，渡江与赵伟堂学博游焦山，见其徒孙巨超以诗见示，追忆畴昔，不觉凄怆。盖儒释三人都已化去。而巨超诗笔清超，想见宗风。见赠云； 廿年前遇古邗沟，复见双峰雪满头。天下骚坛名独占，越中山水屐重游。诗成只恐蛟龙听，事往空惊岁月流。相约黄梅时雨节，携筇还上竹简楼。 《山居》云： 帘卷西风雨乍晴，闲凭小阁听流莺。白云无事长来往，莫怪山僧不送迎。 其他断句，则： 一条帘卷窗前月，几点星摇树里天。  露浓疑是雨，花堕不因风。 
六十五
巨超之外，又有僧碧岩悟霈者，《柳枝词》云： 春风游子唱离歌，杨柳其如送别何。毕竟不知攀折苦，长条更比去年多。 《海云楼坐雨》云： 晓来细雨落潮初，闲客江城兴岂孤?隔院漏听莲叶转，压栏花倩竹枝扶。山亭铭碣残余晋，海国风涛怒入吴。不是阴霾阻归棹，何能信宿此蓬壶！ 
六十六
焦山释担云，海盐人，能诗。初至焦山，谓人曰： 此我旧居之地。 人不之信，后游五州山，见壁间《宋故宫》诗云： 玉殿尘埋王气终，凤凰已去凤林空。西湖歌舞浮云外，南渡江山落照中。古寺有僧吟夜月，野花无主泣春风。劫灰五百余年后，暮草荒烟思不穷。 曰： 我之旧作也。 山僧惊异。告曰： 此焦山僧郎月之诗，寂去已三十三年矣，其风度语言，与君相似。 后示寂焦山枯木堂。诗稿散失。
六十七
圆津庵在河南内丘县南官道旁。康熙间，吕光禄谦恒曾过其庵，题诗云： 花界浓阴日影微，倦途偶憩发清机。长松匝院僧初饭，曲磴环亭鸟自飞。廿载重来如有悟，百年强半渐知非。路旁车马劳劳者，磅礴谁能一解衣? 后其子耀曾奉命使黔，又题诗云； 昔侍严亲此地过，重来风木恨如何?随行人忆当年少，相去时惊廿载多。户外松阴仍幂房，篱边菊影自婆娑。追思往事浑如梦，敢以《皇华》续《蓼莪》?  乾隆甲申，其孙燕昭赴河南，过其庵，见壁上墨迹犹新，和云： 驿柳参差晓翠匀，寻幽萧寺不辞频。非关此地林泉胜，犹见先人手泽新。风木兴怀追往事，莺花如旧正阳春。他年重过长安道，取次纱笼拂壁尘。 事隔百年，诗题三代，亦德门佳话也。
六十八
香亭癸未，同年太常寺少卿戴璐，字菔塘，《送徐溉余、夏渠庄赴伊犁》云： 朝衫乍脱理征轺，惜别无端折柳条。廊望方期偕出谷，壮游何意远题桥?路逾葱岭书凭雁，人到榆关学射雕。回首槐阴同调盛，晨星细数最魂消。 香亭称其音节近唐人，为余诵之。
六十九
观补亭总宪保，与弟德定圃尚书保，昆季皆丁巳翰林，前余一科。观督学皖江，适余宰江宁；每秋闱到省，必长夜深谈。余服其明达，有古大臣风，勖以尹文端公，而先生意犹未惬，其胸襟可想。德公少余一岁，风采奕奕。都门别后十余年，丁丑天子南巡，余以迎驾故，握手宫门，遂成永诀。今抄得观公{送人守杭州》云： 当年使节小勾留，惜别时时作梦游。何日移家邻葛岭，几人出守得杭州?文忠遗迹诗千卷，武穆精灵土一丘。惟有孤山林处士，梅花开落不曾休。 德公{春晓燕郊》云； 初日出岭晨霞明，一鞭款段春郊行。煮茶野店试新汲，叱犊隔林闻晓耕。前溪浩淼新涨满，远坞断续荒鸡鸣。盘山尺咫望不到，浮岚暖翠生遥情。 壬戌余与曾南村尚增、黄笠潭树纶，同以翰林外用。补亭戏品题云： 黄如鹿，只宜野放，不宜鞍辔，非百里才。曾如象，宜驮宝瓶，排班午门，官不离身。君有治才，肯受驱驾，遇孙阳、伯乐，颇堪千里，而其心终在深山大泽间。 后果如其言。
七十
白下布衣张士堂，字月楼，咏《七夕》云： 闻说今宵会女、牛，多情我代数更筹。不知自嫁天孙后，此是千秋第几秋? 银汉迢迢月影横，人间天上不分明。如何际此团圆乐，不听云中笑语声? 张道渥司马亦有句云： 待无天地缘方尽，修到神仙会也难。 
七十一
京口诗人，皆奉梦楼先生之教，诗多清雅，有世子申生小心清洁之意。高君青士风雅妍静，耽于道教，而性爱吟诗，近亦出余门下。《过兰若看菊》云： 秋事在僧房，诗人觅晚香。沉沉三径月，淡淡一庭霜。地僻宜花瘦，僧闲笑蝶忙。东篱莫漫采，留取作重阳。 《净慈寺访超尘上人》云： 湖湾凡几曲，幽折到南屏。萝暗欲无路，松阴落满庭。自缝云水衲，手写《妙莲经》。一笑相逢处，前山烟霭青。 又： 涛寒响逼歌喉细，茶暖香分酒色浓。  竹影暗移僧舍午，水声凉送客衣秋。 亦佳句也。
七十二
壬子余因相士之言不验，重游天台，舟泊燕子矶，遇唐柘田明府仁植，谈诗竟日。将坐船让我，而己换小舟，尾予而行。别后见寄云： 神仙劫后百无忧，风雨横江放胆游。公借侬船侬借福，大家安稳到瓜洲。 支筇重到女仙家，笑杀桃源洞口花。刘、阮有知应艳羡，输公两度吃胡麻。 
七十三
 生面果能开一代，古人原不占千秋。 此余赠赵云松诗也。 作宦不曾逾十载，及身早自定千秋。 此云松见赠诗也。近至扬州书院，见壁上有秀才吴楷集余第一句，配赵之第二句，作对联赠掌教云松，天然雅切。闻吴君亦美少年，惜其病，未得一见。
七十四
近日山西多诗人，余已将何、刘两公诗，载入《续同人集》矣。今又有胥明府讳绳武者，读《小仓山房文集》见寄云： 不为韩、柳不欧、苏，真气行间辟万夫。所说尽如人意有，此才岂但近时无?扫除理障言皆物，游戏文心唾亦珠。喜是名山藏未得，传抄今已遍寰区。 声名在世任推排，自擅千秋著述才。天为斯文留此老，我思亲炙待将来。风回海上波争立，春到人间花怒开。比拟先生一枝笔，迂儒秃管枉成堆。。
七十五
署江宁令汪君苍霖，常为枚道某藩瑶华主人之贤，能诗工画，爱士怜才；惜枚路远年衰，不及见天人眉宇，为今生恨事。忽庆大司马桂以《听泉图》属题，展卷，见其画笔高妙，直逼云林，诗亦唐人高调。其词曰： 主人爱幽僻，坐石听鸣泉。入耳宛寂若，会心应泠然。属余为写照，结想羲皇前。衣绦静以古，骨相清且妍。胸襟澹秋水，气宇和春烟。写来奈笔拙，布置惭周全。拈花眼前理，指月空中禅。似闻空际音，朱琴弹古弦。临流发深省，听响通真诠。何必奏丝竹?即景真云仙。尝闻谢幼舆，合置丘壑间。君兼知仁乐，而藉图画宣。我性本疏旷，山水思静便。安得常赓歌，同乐尧时天? 
