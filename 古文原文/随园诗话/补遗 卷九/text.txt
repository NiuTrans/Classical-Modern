一
班史称河间献王云： 夫惟大雅，卓尔不群。 盖盛称贤王之难得也。本朝文运昌明，天潢之裔，皆说《礼》敦《诗》。前已载瑶华主人、檀樽世子诗矣。今又接到豫亲王世子思元主人诗文四册，殷殷请益。其好学虚怀之意，尤可敬也。录其{从军行》云： 拔剑请长缨，从军古北平。黄云迷野戍，白雪淡荒城。旗卷龙蛇影，弓争霹雳声。燕然勒铭者，投笔本书生。 《咏桂》云： 月里亭亭花发时，天香不散任风吹。繁条细蕊无心折，欲折还须第一枝。 其他佳句，如《观瀑》云； 气喷青嶂雨，凉泻碧天秋。 《秋思》云： 啼蛰欲和相思韵，儿女偏怜薄命花。 草能蠲忿人宜佩，花到将残蝶竞扶。 录见赠一章，入《同人集》中，以志光宠。记《答谢瑶华主人》七律，有二句云： 宗子久钦龙风质，仙才多出帝王家。 可以移赠。
二
又记瑶华主人《赋得 寒梅着花未 》一律云： 把手问乡关，来时腊雪间。冻枝犹倔强，老铁可弯环。数点先胎玉，千重对面山。只应颜色好，无那鬓毛斑。此兴谁堪寄，何时梦得闲?南楼明月共，东阁绮筵攀。霜菊根难萎，烟蒲绿早删。凭君勤恳意，消息慰孤鹇。 末自跋云： 此那东甫祭酒课士题也。友人卢药林请赋之，因见诸人赋此题者，不过一首梅花诗而已。如{随园诗话》中所谓 相题行事 者，竟无一人。因书此以质之仓山居士。 大道无形，惟在心心相印耳，诗岂易言哉?
三
檀樽主人又有《游香界寺》诗云： 暮天微雨歇，松子落深岩。石磴千峰逼，危桥夕照衔。秋声惊客梦，凉意上吟衫。空际妙香发，天花自不凡。 《黑蝶》云： 谱翻别派写滕王，蝉翼轻翱堕马妆。栩栩漆园才入梦，果然身到黑甜乡。 佳句如《秋柳》云； 夕照村墟残万缕，东风楼阁忆三眠。 《寄人》云： 燕台十月清霜冷，江上三春细雨多。 俱能独写性灵，迥非凡响。
四
近日金陵多少年英俊之士，年逾弱冠，而落笔清妙者，有五人焉：一严小秋文俊，《偶成》云： 无缘飘泊少人知，寓目园林任所之。有节竹能经雪压，无根萍总受风欺。好花易惹游人梦，衰柳难留宿鸟枝。独步苍苔添逸兴，月明楼上听吟诗。 又； 好山当户青于画，修竹盈窗绿上书。 青山含月隐深树，红叶随风飞半天。 一金桐轩德荣，《春烟》云： 细草如茵卷翠帘，林阴深处袅轻烟。远山一角人难画，新柳千行昼欲眠。花气小窗风定后，莺声两岸雨余天。剧怜薄暮长江外，罨霭全迷渡口船。 古寺迷离望不真，晴烟漠漠罩江村。漫山树色浓无影，隔浦岚光淡有痕。嫩绿池塘风荡漾，晚花庭院月黄昏。碧纱剩有熏炉伴，缭绕余香尚满轩。 又； 秋生桐叶怯，凉到葛衣知。 一庄穆堂元燮，《闺情》云； 锦幕低随小院门，阑干深处月黄昏。醉褰翠袖拈花影，笑把银灯照酒痕。好梦醒时云鬓乱，浓香熏罢绣衾温。更阑玉臂还同看，可有蛇医旧印存? 又： 月阶坐久惊花梦，病颊秋深褪粉光。 裹山云似絮，远牧马如羊。 一司马颐菁高，《闺情》云： 云情瑷谴画楼西，呼婢熏香翠袖低。不识檀郎千里外，可曾听见子规啼? 《访白秋水不值》云： 秋风吹我到君家，秋色犹存野菊花。料得高人行未远，案头杯有带烟茶。 又： 酒醉一枕上，船过几渡头。 一王西林汝翰，《再宿随园》云： 昔年身宿蕊珠宫，此日重披立雪风。山鸟多情如识我，骚坛有主合依公。花栽潘令开应早，琴对师襄鼓易工。一几乌皮书万卷，分明此景旧时同。 《舟行有见》云： 雾鬓烟鬟水上头，兰桡斜倚蓼花洲。眼波欲逐川流去，眉翠如含风色愁。细雨拟教樯燕寄，闲情敢望珉珠投?分飞八字帆何驶，还想前途一并舟。 又，《春寒》云： 人间富贵来多晚，天上阳和转亦难。 山翠湿沾帽，水风凉上衣。 独笑对花语，卷帘迎明月。 此五人者，离随园不过二三里。老人不负住秀才村，故录之，亦以勖其再进也。
五
黄蛟门《重到张香岩家》云： 不到华堂廿载余，重来还认旧楼居。墙间半渍儿时墨，架上犹存校过书。满院枇杷阴不改，侵阶萱草茂于初。木公金母多情甚，音问频频说久疏。 此诗情文双至，家亦近随园。
六
和余《八十自寿》诗者多矣，余最爱程望川宗落押 愁 字韵云： 百事早为他日计，一生常看别人愁。 和 朝 字韵云： 八千里外常扶杖，五十年来不上朝。 将 杖朝 二字拆开一用，便成妙谛。
七
吾乡方伯张松园朝缙先生，受知于福敬斋公相、毕秋帆制府，而气局恢宏，架架大才，亦与两贤相似。口不谈诗，而兴到偶作，迥不犹人。《清明后一日和旭亭韵迟随园不至》云： 天亦多情惜好春，故将春仲闰三旬。花当极盛难评色，水到长流不染尘。偶泛烟波摇画舫，每因诗酒盼才人。嫦娥忽掩今宵月，鬓影钗光看未真。 方伯九姬，最爱者春芳叶氏，年将四旬，而风貌嫣然，似服仙家苟草者。以扇索诗，余即席赠云： 一朵仙云出画堂，刘桢平视讶神光。牡丹开到三春暮，终是群花队里王。 八人者皆不悦，而夫人读而喜之。适余向方伯借车，夫人以肩舆相借，因再续云： 偶向公孙借后车，竟逢王母赐花舆。坐来似欲乘风去，想见天衣重六铢。 
八
溧阳王云谷，与余同寓苏州铜局，代主人杨仁山款待甚殷，诵其《咏秋月》云： 八月西风夜气寒，桂花香冷露初湾。中庭地白三更后，独鹤与人相对看。 可谓清绝，不食人间烟火。
九
苏州陈竹士秀才与余同游四明，一路吟咏甚多。见赠云： 神仙从古恋烟霞，一首诗成万口夸。到处探奇逢地主，避人祝寿走天涯。生来不饮偏知酒，先生不饮，而严于评酒。老去忘情尚爱花。路走二千年八十，山游不遍不归家。 《咏蚕》云： 蚕娘辛苦说天晴，听唱罗敷《陌上行》。蓬底绿云吹不断，采桑风送剪刀声。 《湖庄》云： 晓寒临水重，春梦近花多。 《钱塘江阻风》云； 水能驱岸走，风不放潮归。 皆妙。
十
己未座主留松裔讳保先生，于诸门生中待余最厚。乾隆七年，今上有保荐阳城马周之旨，公欲荐余，疏已定矣。余以亲老家贫，苦辞而出。今公去世已久，幸从赵碌亭先生处得公事略，为之立传。又采录其{游天台国清寺》云： 风定幡空月满廊，悄然铃铎梵音长。依依归鸟寻巢语，淡淡闲花带露香。籁静境随云共化，心空声与色俱忘。周围缓步饶幽趣，微妙还须叩法王。 《西湖断桥残雪》云： 湖旁积雪景堪描，点缀春寒属断桥。绝似钱塘苏小小，残妆剩粉不曾消。 
一十一
今年二月，余小住真州，京江女弟子骆佩香迟余不至，寄诗云： 柳外江波绿泼醅，高楼延倚首频回。心怜春雨花朝过，目盼先生桂楫来。新作羹汤储夕膳，旧眠吟榻扫尘埃。真州底事勾留久?不到寒闺举酒杯。 
一十二
香亭弟家居八年，有终老林泉之意。今岁因家事浩繁，治生无策，复作出山之云。恐余尼其行也，不以相告，引见后，方知之。离别之际，黯然神伤：盖余年八十，弟亦六十有六矣。别后，寄诗{留别》云： 不忍留行不送行，去留无计共伤情。明知衰朽深怜弟，怕以穷愁更累兄。未历风波先破胆，欲言离别强吞声。痴心五载乃寻约，还想重来事耦耕。 岭峤分襟昔已伤，此行双鬓更苍凉。人当垂老何堪别?花到残枝那得香。誓及来生情可想，会期他日梦偏长。殷勤苦嘱双眶泪，不许临歧洒一行。 
一十三
乙卯二月，在扬州见巡漕谢香泉先生，乃程鱼门所拔士也，倜傥不凡。《游泰山》五古数章，直追韩、杜，以篇长不能备载，仅录其《飞瀑崖》云； 石罅中峰劈，飞濠曳练来。自天张水乐，平地起风雷。题咏此间遍，幽复众妙该。封峦经七二，御帐望中开。 又，{跨虹桥南，见唐陶山勒石绝句，欣然如见故人，时唐宰荆溪诗以寄之》云： 失喜陶山入望来，丹崖赤字独徘徊。吟情正忆鸣琴暇，罨画溪头日几回。 陶山名仲冕。余读之，方知楚南有此诗人，方以不得一见为恨。不料十月间，陶山宰吴江，忽以书至，云爱而不见，今秋以重价购余《全集》。方知天涯又得此知己也。以诗赐观。《扫墓》云： 梦里瞢腾色笑微，九原长恨隔春晖。羊肠细路通樵径，马鬣新阡隐石围。雾满藤萝侵屐湿，草枯蚱蜢傍衣飞。可怜身上拈残线，游子而今尚未归。 余尤爱其五言十字云： 云开如让月，风定为留花。 
一十四
陶山有二友：一何君焕，一胡君大观，皆有诗来。何《春望》云： 池馆依稀小谢家，每凭朱槛玩春华。巢分院语东西燕，雨过枝添向背花。田树短篱皆种芋，人归村坞半收茶。渔童小结甲零网，溪畔冲风一笠斜。 《偶兴》云： 风爱约萍行别涧，花如扶槛睡春阴。 胡《客中》云： 乡心秋雨集，旅况夜灯知。 《登城楼》云； 江浮鸭绿晴方好，山带螺青雨后来。 二人诗皆可入画。
一十五
曹星湖龙树，江西孝廉，宰如皋，政尚宽和，邑多瑞应。乾隆癸丑春，有白乌集署，星湖诗云： 曙色遥分小院东，才栖画戟又帘栊。哺成巢子头先白，衔尽桃花口未红。可到瑶池曾浴羽?还疑雏鹤学迎风。生成一种幽闲性，莫怪丰标太不同。 未几，邑中麦有一茎二穗至八穗及连理者，又赋诗云： 四野农歌作美谈，荐随春韭赛随蚕。挛生也与人同孕，并种浑如玉出蓝。镰趁日中阴琐碎，糊喧树外亩东南。何当写入丹青里，共庆民间帝泽覃? 一时绅士和者干余首。
星湖又有《崇川夜舟》云： 西风吹送一帆斜，树杪危蹲几个鸦。两岸沙滩明似昼，又添霜月与芦花。 《游栖霞》云： 晴日树中疑雨至，隔江风里有云来。 真乃天机清妙。
一十六
扬州方立堂孝廉之父绳楼居士，有《盲诗》一首云： 情至不能已，氤氲化作诗。屈原初放日，蔡女未归时。得句鬼神泣，苦吟天地知。此中难索解，解者即吾师。 数言恰有神悟。又，《与王晴江进士集平山堂》云： 每逢登眺感遗踪，顿觉尘心似酒浓。不信但听亭子上，迷人楼打醒人钟。 末首云： 江左风流聚一坛，无名终恐是方干。 先生困于巾褐，二句殊可伤也。又，《赠朱草衣》云： 才高双眼白，吟苦一肩高。 第二句，酷肖诗人穷相。
一十七
余在观音门阻风，偕小秋访林铁箫，晚与诸诗人小集六松山庄。栖碧僧有句云； 树密聚啼鸟，庵荒住懒僧。 天上若无难走路，世间那个不成仙? 有情山鸟啼深树，无事闲僧扫落花。 董容庵有句云： 鏖尾尽听前辈语，春风先上酒人颜。 刘寿轩有句云： 蓬门久盼高轩过，蜡屐偏偕好雨来。 栖碧僧梦人出对句云： 月出波微动。 僧答曰： 风生树渐鸣。 
—十八
京江左兰城尝云： 凡作诗文者，宁可如野马，不可如疲驴。凡为士大夫者，宁可在官场有山林气，不可在山林有官场气。 有味哉其言！
一十九
昆圃外孙访戚于吴江之梨里镇，有闻其自随园来者，一时欣欣相告，争投以诗，属其带归，采入《诗话》。佳句如邱笔峰《野泛》云： 棹惊归浦鸭，犬吠过桥僧。 沈云巢《杨花》云： 夜月不知来去影，征衫偏点别离人。 屠荻庄《醒庵分韵》云： 老衲一龛依古佛，斜阳半壁恋诗人。 汝阶玉《即事》云： 寒忆衣裘春日典，贫愁薪米闰年添。 
二十
处州山水清佳，而朴野已甚。余壬寅春游雁宕山，过缙云县，见县官讼堂养猪，为之一笑。伊小尹太守到任后，寄诗来云； 弹丸十邑宰官分，四野谁歌挟纩温?山地畸零休论顷，人家三五便成村。清秋露冷猿啼树，黑夜风号虎到门。利用厚生当务急，就中俗吏恐难论。 又： 四面青山秋意早，一城红叶市声稀。 皆酷是处州光景。
二十一
族弟舒亭知守大同，寄诗册属余为序。余家有阿连，而竟不知，殊自愧也!录其《施竹田丈招同泛湖访恒上人》云； 破晓重湖一望收，段家桥畔系扁舟。山寒无处不宜酒，木落有时还带秋。烟景落谁佳句里?好风吹我上方游。慈云佛火殊清绝，始信花宫胜十洲。 《闲吟》云： 倦枕余闲午梦长，萧萧梧叶下虚廊。六时且喜得常静，一雨便成如许凉。花鸟心情闲甲子，湖山风月好家乡。征程千里怀人处，回首旗亭又夕阳。 又，《游圆通寺》云； 路回依树曲，屋小抱山幽。 又，《同严历亭、江砚香送李宁圃从江宁移守松江，宴随园听孙啸壑弹琴》云： 六朝风景记当时，伯氏樽开酒敢辞?珂马声嘶芳草渡，江云影入绿波池。喜无俗客开三径，别有清风向七丝。即此仙源欣共到，芳亭倚遍夕阳迟。 其清妙不减樊榭。
二十二
青衣郑德基，久选其诗入《诗话》矣。今秋从邳州归，又送诗来。再录其《濠梁题壁》云： 粉壁题诗半有无，好花看遍又非初。十年再到重游路，似理儿时旧日书。 《呈袁椒园先生》云： 奔走天涯岁又阑，孤飞聊借一枝安。琴除自赏知音少，衣代人裁合体难。 吴江唐陶山明府席上，出青衣吴振邦、钱圣达两人九月同游石湖登上方山诗，吴云： 短棹双飞漾白蓣，平湖秋淡胜于春。岭悬一线云边路，客倚残霞画里身。石洞黄花留夕照，佛楼清磬送游人。重寻旧日题诗处，藓壁模糊认不真。 钱云： 策杖登山最上头，一湖帆影去来舟。芦花点白明如雪，枫叶烘丹画出秋。落帽西风传塔语，如钩新月挂钟楼。招邀共举茱萸会，携得双螯酒一瓯。 又有 红蓼滩边一钓人 ，七字可绘作小照。余谓诗有因贵而传者，有因贱而传者，如此等诗，出于士大夫之手，而不出于奴星；则余反不采录矣。
二十三
昔曹子桓以金币购孔融文章，韩昌黎以光芒夸李、杜：皆追慕古人，非生同时者也。四川李太史雨村先生，名调元，与余路隔七千里，素无一面，而蒙其抄得随园诗，爱入骨髓。时方督学广东，遂代刻五卷，以教多士。生前知己，古未有也。二十年来，余虽风闻其说，终不敢信。今秋，先生寄信来，与所刻《随园诗》、《童山集》。其最擅场者，以七古为第一。噬观钱塘潮》云： 八月十五钱塘潮，吴侬拍手相呼招。士女杂坐列城下，人声反比潮声高。江头日上潮未起，渔子孥舟泊沙觜。笳鼓乍鸣人竞看，一齐东向沧溟指。忽闻江上声如雷，迢迢一线海门开。万马奔腾自天下，群龙踣跳随波来。潮头十丈飞霜霰，水气横空扑人面。天为破碎城为摇，百万貔貅初罢战。迨遇不闻市声死，群儿夸强弄潮水。小舸颠簸似浮萍，一时出没烟波里。我是人海中一粟，睹此目眩身局促。明朝风静渡钱塘，犹恐再遇灵胥纛。 即此一首，可想见先生之才豪力猛矣。又《登峨嵋》有句云： 但见云堆平地上，始知身在半天中。 方知非有才者不能怜才。
二十四
和希斋大司空，为致斋公相之弟，征苗功大，皇上加封伯爵。而公位愈尊，心愈下，寄书黄小松司马云： 袁简斋圣世奇才，久思立雪。客中携《小仓山集》一部，朝夕捧诵，虔等梵经，如亲仪范 ，云云。又寄随园札云： 我辈当如生龙活虎，变化不测。宋儒之为道拘，犹士大夫之为位拘也。读先生之文，知先生之为人。以故愿为弟子之心，拳拳不释。 呜呼!此丙辰五月间公亲笔也。不料至八月，而公竟薨于军中。余感知己恩深，伤心一恸。除赋诗哭公外，访求公诗，仅得《西招杂咏》十余首，录其{中秋德庆道中}云： 山峻肩舆缓，征人夜未休。久忘家万里，惊见月中秋。去岁姜肱被，今宵王粲楼。喜成充国计，含笑解吴钩。 《答瑶圃中丞问客况》云： 遥想归旌绕乱山，山容新沐簇烟鬟。行人云际须眉露，恍驾鸾骖拾翠还。 山云初起电光斜，山雨吹来风力加。一霎小楼云雨过，最高峰上落梅花。 《西招四时吟》云： 莫讶春来后，寒容似转添。小窗欣日色，大漠渺人烟。风怒沙能语，山危雪弄权。略存桃李意，塞上也争妍。  山阳四五月，嫩绿傍溪生。草长刚盈寸，花稀不识名。开窗纨扇废，挟纩伫罗轻。树有浓阴处，都翻弦索声。藏中妇女，无论贵贱，多于树阴连臂踏歌。 《春夜》云； 银釭闪闪漏迢迢，风送边声助寂寥。残月印窗天似晓，寒鸡惊梦酒初消。频年客况春尤甚，一片乡心鬓易凋。莫以沐猴讥项氏，夜行衣锦笑班超。 
二十五
赵子昂云： 诗用虚字便不佳。 余按曹盂德亦有此论。不知歌必曼其声裁韵多，舞不长其袖则态少：此《三百篇》中所以多 兮 字也。然唐人恰有诗曰： 险觅天难问，狂搜海亦枯。不同文易赋，为著也之乎。 则又虚字不可多用之明证矣。
二十六
余曾咏《夏姬》云： 国色当年出楚宫，自餐苟草泣东风。谁知杀过三夫后，竟与巫臣共始终。 后见宋孙爽《孟子》 伯夷目不视恶色 《疏》引 史记》云： 晋杀巫臣而娶夏姬。 遂删此诗。后考{史记》，并无此语。再按晁公武《读书志》言：孙爽《疏》兼取陆善经之说，如云： 于莫执中，教人不可执中也。 此解尤奇，而今本无之。盖此《疏》乃邵武士人伪作，见《朱子语录》。
二十七
汉平、勃安刘之功，起兵诛诸吕，不诛审食其。唐五王起兵复唐室，不诛诸武，而徒诛竖于无能为之二张，宜其留后患也。余幼时尝作诗曰： 我为五王谋，兴唐欲灭周。全家诛产、禄，远谪辟阳侯。 同学徐鉴元笑曰： 君爱其貌似莲花耶? 
二十八
陈季常作龟轩。东坡诗云； 人言君畏事，欲作龟头缩。 非讥其惧内也。坡《别季常》云： 家有红颊儿，能唱绿头鸭。 是季常有妾矣。又曰： 开门弄添丁，啼笑杂呱泣。 是季常有子矣。
二十九
余出门归，必录人佳句，以壮行色。嘉庆初元，小住扬州，得许祥龄《过筱园》云： 楼当曲处疑无地，竹到疏时始见天。 孙光甲《红叶》云： 偷来花样山全改，费尽秋心树不知。 汪兰圃《夜坐》云： 半夜月明乌鹊噪，一天风急斗星摇。 程赞宁《金山》云： 不知风浪连天涌，只觉楼台尽日浮。 《江塔》云： 晓风断渡铃先语，落日中流影渐斜。 郑奇树《遣兴》云： 花落有人常闭阁，风来无客自开门。 林远峰《登大观台》云： 遥看万户炊烟起，一个人家一朵云。 严翰鸿《舟行》云： 船头水响知风顺，林际钟来识寺深。 顾云亭《大江遇风》云： 不信山头还有岸，但看人面总无魂。 亦有七字甚佳者，如汪砚香之 开到桃花雨便多 、张紫珍之 云压炊烟势不高 ，皆佳。
三十
石门孝女闻璞以无兄弟，故不嫁，训蒙养母，有齐婴儿之风。《春暮》云： 桃花落尽柳花飞，啼鸩声中绿又肥。愁绝新来双燕子，帘前相对说春归。 钱塘徐紫珊诗未刻而人死矣。有人记其{过亡姬墓》诗云： 伤心人出武林城，陇上松间鸟雀声。地下想来无日月，人间愁杀是清明。一杯冷酒梨花谢，二月春寒细草生(按：原作 共 ，据民国本改。)。老泪无多收拾起，赤山桥畔听弹筝。 《赠谋吉地卜葬者》云： 踏遍千山与万山，寻龙不见又空还。算来此去无多路，只在灵台方寸间。 
三十二
余在扬州，年家子方维璋、杨兆品两郎舅，各以诗来，皆翩翩少年。方《踏春词》云； 一层层灿赤城霞，亚字阑干曲曲遮。行过长堤忽回首，碧桃深处阿谁家? 《虹桥修楔》云： 名园此日小勾留，荡漾春风意未休。风雨不来波不起，采兰人上木兰舟。 杨《咏美人梳头》云； 低头才理发鬈鬈，待月临风独倚栏。偶堕鬓边花点点，隔宵抹丽不曾干。 丝丝委地怕沾尘，忙握牙梳半欠身。如鉴发光如玉指，未成云鬓也怜人。 兰膏润后绿油油，蜿若游龙绕指柔。分付小鬟合双镜，要从三面看梳头。 伶人天然官，色艺俱佳，而天性跳荡，如野马在御，躁躞不能自止。余赠云： 何必当筵舞鬓斜，但呼小字便妍华。万般物是天然好，野卉终胜剪彩花。 我欲怜卿先自怜，春蚕老去枉缠绵。摩挲便了三生愿，与汝同超色界天。 
三十四
古无别号，所称 五柳先生 、 江湖散人 者，高人逸士，偶然有之，非若今之市侩村童，皆有别号也。作俑自史卫王家纨挎子弟，闲居无俚，创为 云麓十洲 之号，此后，好事者从风而靡。前朝黄东发、本朝姜西溟两先生辨之详矣。近日士大夫凡遇歌场舞席，有所题赠，必讳姓名而书别号，尤可嗤也！伶人陈兰芳求题小照，余书名以赠云： 可是当年陈子高?风姿绝胜董娇娆。自将玉貌丹青写，镜里芙蓉色不凋。 叔子何如铜雀妓?古人谐语最分明。老夫自有千秋在，不向花前讳姓名。 
三十五
以诗受业随园者，方外缁流，青衣红粉，无所不备。人嫌太滥。余笑曰： 于不读《尚书大传》乎?东郭于思问子贡曰： 夫子之门，何其杂也? 子贡曰： 医门多疾，大匠之门多曲木，有教无类，其斯之谓欤? 近又有伶人邱四、计五亦来受业。王梦楼见赠云： 佛法门墙真广大，传经直到郑樱桃。 布衣黄允修客死秦中，临危，嘱其家人云： 必葬我于随园之侧。 自题一联云： 生执一经为弟子，死营孤冢傍先生。 
三十六
青浦邵明经西樵圮，余甲子分房之荐卷也。后三十年，《过随园》云： 白首再投前荐主，绛帷宁拒老门生? 余读而感焉，问其年登八十，家有园林，在朱家角。余甲寅到松江，顺道访之，拟师生再作盘桓，而西樵殁矣I所镌出游山居诗甚多，仅记其《病足》一联云： 跬步疑分域，同居怅各天。 《梧巢》云： 高树送声疑雨至，虚窗弄影怯灯孤。 
三十七
山阴王梅卿女子，能诗，精音律。自伊父被议殁后，茕茕无依。余虑名门之女，竟至流落，故认为继女，而教陈竹士秀才聘为继室。合卺后，子固、叔姬双双归宁。梅卿献诗，情词悱侧。并云： 俟干阿奶百年之后，愿持三年之服。 余感其天良，为之泪下。诗曰： 等闲扶上碧云端，得遂依依膝下欢。风力尽催花絮堕，日光能破雪冰寒。回生法试慈悲大，入骨恩深报答难。愿化衔环双喜鹊，为爷百岁报平安。 梅卿有诗稿百余首，余选其尤佳者，交梓人刊入《闺秀集》中。竹士两娶才女，先纤纤，后梅卿，亦奇1梅卿初名雅三。
三十八
雅三父名谋文，字达溪，为交河令，《狱中寄女》诗云： 寻常小别已牵愁，况我年衰作楚囚。劝饮花前何日再?课诗灯下此生休。舟倾宦海真如梦，柝搅离魂又到秋。料得闺中垂发女，也应北望泪双流。 此诗梅卿记之，而诵与余听者也。
三十九
两雄相悦，如变风变雅，史书罕见。余在粤东，有少艾袁师晋，见刘霞裳而悦之，誓同衾枕；忽为事阻，两人涕泗涟如。余赋诗咏之。不料事隔十载，偕严小秋秀才游广陵，遇计五官者，风貌儒雅，亦慕严不已；竟得交欢尽意焉。为严郎贫故，转有所赠。余书扇赠云： 计然越国有精苗，生小能吹子晋箫。哺啜可观花欲笑，芳兰竟体笔难描。洛神正挟陈思至，严助刚为宛若招。自是人天欢喜事，老夫无分也魂消。 临别，彼此洒泪。小秋作{离别难》词云； 花落鸟啼日暮，悲流水西东。悔从前意挚情浓。问东君仙境许依通，为底事玉洞桃花，才开三夕，偏遇东风?最堪怜，任有游丝十丈，留不住飞红。春去也，五更钟。隔云烟、十二巫峰。恨春波一色摇绿，曲江头明日挂孤篷。偏逢着杜宇啼时，将离花放，人去帷空。断肠处，洒尽相思红泪，明月二分中。 
四十(按：本卷以下十余条原缺，据乾隆本补。)
前人《吊张江陵相公》云： 恩怨尽时方论定，封疆危日见才难。 张船山太史题其曾祖遂宁相国祠堂云： 功名立后田园尽，恩怨消时俎豆公。 余哭西林相公云： 边疆功过青天在，将相荣华碧水沉。 三诗意境，不谋而合。
四十一
扬州巨商汪令闻，余姻戚也。己卯、庚辰间，余及见其盛时，招致四方名士徐友竹、方南塘、曹学宾诸公，有琴歌酒赋之欢，然其徽言佳句，竟不传也。今三十余年矣，余过扬州，其孙号源波者，以诗来见。有句云， 高峰匿景昼如晦，野草作花秋似春。 又云： 特地篷窗高卷起，不辞风露为看山。 皆清峭可爱。问其近况，久不名一钱矣。吁！家产尽而后诗人生，异哉！
四十二
李松云太守修莫愁湖，游者题咏甚多。有姑苏名士朱滋年题三首云： 亭台好占水云涯，水上雕窗透碧纱。爱煞梁间双燕子，栖来犹恐是卢家。 传神妙笔等分香，雾鬓云鬟浅淡妆。道是洛神生劫后，题诗合写十三行。 玉勒金鞍几辈过，看诗人比看潮多。争呼十五双鬟女，教唱随园《水调歌》。 盖墙上见余诗而作也。
四十三
乾隆乙卯，秋闱榜发。主试刘云房、钱云岩两先生入山见访。余告之曰： 今科第二名孙原湘，余之诗弟子也。渠癸卯落第时，室人席佩兰以诗慰之，有 人间试官不敢收，让与李、杜为弟子 之句。今孙郎出二公门下，唐钱、刘与李、杜并称，伊妇之诗，竟成谶耶? 二公大喜。余将此语札致佩兰。渠覆书云： 读先生札，夫妇笑吃吃不休，因兰《贺外》诗，与老人心心相印也。 其诗载《女弟子集》中。
四十四
余憎人自称别号，前已论之详矣。偶翻《杨升庵集》，有《讥别号》诗，云： 曾子名参字未传，如今别号转纷然。子规本是能言鸟，恰又教人唤杜鹃。 
四十五
圣祖南巡，偶觅《乐府解题》一书，出干金，竟不可得。后见郭茂倩解乐府云： 藁砧 者，砍也。 山上山 者，出也。 大刀头 ，擐也。 破镜飞上天 ，半月也。言夫在何处， 山上复有山 ，已出门也。 何当大刀头 ，还期不过半月。盖隐语也。 余按：汉景帝时，夏侯宽为乐府令。武帝乃立乐府采诗。郑樵云： 乐府有因声而造歌者，有因歌而造声者，亦有声有歌者，无声无歌者。崔豹以义说名，吴兢以事解目，其失传一也。 
四十六
丁酉二月，陈竹士秀才寓吴城碧风坊某氏。一夕，梦有女子傍窗外立，泣且歌曰： 昨夜春风带雨来，绿纱窗下长莓苔。伤心生怕堂前燕，日日双飞傍砚台， 东风几度语流莺，落尽庭花鸟亦惊。最是夜阑人静后，隔窗悄听读书声。 及晓，告知主人。主人泫然曰： 此亡女所作。 
四十七
余过观音门，有《题燕子矶》诗，不知何人之作，虽刻画 燕子 二字，有伤大方，然其苦心难没。诗云： 满岸蒹葭伴侣稀，金陵化石影依依。潮回似欲衔泥去，浪急还疑贴水飞。绝似谢安高第在，还猜杜甫片帆归。矶边莫怪春风冷，岁岁苍苔换羽衣。 又： 山峻喜添龙虎势，台空懒傍凤凰飞。 
四十八
香亭在南安舟中书《所见》云： 沿滩鱼网列西东，十网扳来九网空，能狎风波无耐性，也难江上作渔翁。 又： 每到急流争捷处，大船让与小船先。 俱诗外有诗。
四十九
乙卯春，余偕陈竹士游四明，渠《路上》诗云： 风外潺潺识坝来，百夫缆曳客船回。波心一掷如飞弩，怒把春江水划开。 
五十
梅卿与竹士别后寄余诗云： 一春邗上侍清游，赏尽名花扫尽愁。明月招人骑白鹤，轻风先我别红楼。 无端小病孤清兴，寄父原约送至苏州，以病不果。独唱骊歌上钓舟。拟遣梦魂随膝下，奈他潮水不西流。金陵在江之东。 
五十一
王符《潜夫论》曰： 脂蜡所以明灯，太多则晦，书史所以供笔，用滞则烦。 近今崇尚考据，吟诗犯此病者尤多。赵云松观察嘲之云： 莫道工师善聚材，也须结构费心裁。如何绝艳芙蓉粉，乱抹无盐脸上来? 
五十二
诗空谈格调，不主性情，杨诚斋道是 钝根人所为 。近又有每动笔专摹古样者。不知铸钱有范，而人之求之者，买钱不买范也。遗腹子祭墓，备极三牲五鼎，而终不知乃翁之声音笑貌在何所，岂不可笑！
五十三
六朝人称诗之多而能工者沈约也；少而能工者谢眺也。余读二人之诗，爱谢而不爱沈。佛书性理，俱叠床架屋，至数十万言，不若《论语》、《大学》数章之有味。记某有句云： 闻香知梦醒，见性觉经烦。 
五十四
初，相士胡文炳决我六十三而生子，七十六而考终。六十三果生阿迟，心以为神，故临期自作生挽诗索和。不料过期不验，乃又作《告存》诗以解嘲。奇丽川中丞抚苏州，镌白玉印见赠，一曰 仓山叟 ，一曰 乾隆壬子第一岁老人 。其见爱甚笃，而落想尤奇。
五十五
余四妹嫁扬州汪氏，以娩难亡。妹夫楷亭为梓《绣余吟稿》。丙辰春，见女士程友鹤云著《绿窗遗稿》，有硗岩老人序云； 其诗不在家楷亭室人之下。 余读之怃然。《咏蝴蝶》云： 东风为剪五铢衣，觅叶寻香伴亦稀。未必邻家春独好，如何偏欲过墙飞? 《冬夜》云； 帘垂小阁夜生寒，睡鸭香消漏已残。独有梅花心耐冷，一枝和月上阑干。 断句如： 柳飞三径雪，花落一庭烟。 一湾流水下孤鹜，几点远峰横落霞。 俱佳。
五十六
乾隆丙辰，余觅馆京师，蒙征士蘧云墀先生，荐与河南张太守讳学林者司书记事，聘定矣，以路远不果行。乃书扇赠云： 十年独坐早知名，又见星轺奉使旌。入谒过蒙追夙好，先生任粤西，与家叔有旧。攀车无那动离情。寒花偶有难开色，德水长流不断声。此日渔阳禾正好，期公一笑比河清。 今又嘉庆丙辰矣，在扬州遇其孙口口，出前扇见示。诗虽不佳，而音尘若梦，乃录而存之。
五十七
郑夹潦诋昌黎《琴操》数篇为《兔园册子》，语似太妄，然《羡里操》一篇，文王称纣为 天王圣明 。余心亦不以为然，与《大雅》诸篇不合，不如古乐府之《琴操》曰： 殷道涸涸，浸浊烦兮，炎炎之虐，使我愆兮。 其词质而文。要知大圣人必不反其词以取媚而沽名。余《文集》中辨之也详。
五十八
刘宾客诗云： 集中惟觉祭文多。 余按：刘公本传，七十七而薨，宜其祭文之多也。今余年又过之，而平生乐道人之善；凡王侯、公卿及交厚者，不忍其湮没，《文集》中碑志、墓铭、哀词之类，不止二三百首。在当日诸公必不料余为后死之人，而余亦不料天为诸公身后事，而使我后死也。呜呼！
五十九
余雅不喜诗坛、吟社之说，大概起于前明末年鸱张门户之恶习。李、杜、韩，苏，坛筑何处?社结何方?惟刘文房有句云： 遥闻诗将会河南。 以诗称 将 ，似为坛坫先声。
六十
布衣刘南庐死四十年矣，墓在通州。林铁箫来，诵其佳句云； 溪冷鹿驮红叶雨，门闲犬有白云心。 又曰； 茶烹雨里烟俱湿，笑向风前齿亦凉。 铁箫诵毕别去，不十日而病死于观音门僧寺中。余为葬于瑶坊门外，题石碣云 清故诗人林铁箫之墓 。犹记其《龙江关》云： 一带寒山入暮烟，风帆沙鸟尚依然。回思岁月如流水，再过江头十五年。 
六十一
 貌将花自许，人与影相怜。 又： 欲语先为笑，将归又转身。 此种绮语，非六朝人不能。唐人李建勋《殴妓》诗云c 当时心已悔，彻夜手犹香。 只此十字，胜罗虬之《比红》百首远矣！
六十二
赵云松观察渡江见访，曰： 一幅蒲帆两草鞋，借名送考到秦淮。老夫别有西来意，半为栖霞半简斋。 余请其小饮，以诗辞云： 灵山五百阿罗汉，一个观音请客难。 
六十三
《潇湘录》： 高宗患头风，宫人穿地置药炉，有金色虾蟆跳出，头戴 武 字。 此杜诗所云 王母顾之笑 是也，以为刺杨妃者，误。
六十四
余咏宋子京有句云： 人不风流空富贵，两行红烛状元家。 家香亭袭之，赠张船山云； 天因著作生才子，人不风流枉少年。 似青出于蓝。余咏桂林山云： 奇山不入中原界，走入穷边才逞怪。桂林天小青山大，山山都立青天外。 某太史袭之，作《高黎贡山歌》云： 巨灵开荒划世界，奇峰驱出中原外。走入穷边绝徼中，掀天负地逞雄怪。 似青出于蓝而不如蓝。
六十五
润笔之说，始于陈皇后以黄金丐相如作{长门赋》。而《北史》所载：高颖笑郑译草上柱国制词曰 笔干 是也。宋汤思退草刘婉仙制词，高宗赐金数万。君之于臣，尚且如此，则刘叉所攫者，何足算哉?王安石制诰，以所得润笔钱制中书省，欲表廉也。后祖无择代其职，尽取为公费。安石大怒，乃文致其罪而窜之。第古人以有韵者谓之文，无韵者谓之笔，见《文心雕龙》。故谢元善为诗，任随工于笔，称 任笔沈诗 。又，刘孝绰 三笔六诗 。皆见《南史》。
六十六
尝读《古诗纪》，而叹六朝之末，诗教大衰：凡吟咏者，皆用古乐府旧题，而语意又全不相合。甚至二陆之仿{三百篇》，傅长虞之《孝经诗》、《论语诗》、《周易、周官诗》，编抄经句，毫无意味。其他《饮马长城窟》，而并无一字及 马 ，《秋胡行》，而反称尧、舜：尤可笑也！至于 妃呼希 、 伴阿那 ，则本来有音无乐矣。初唐陈子昂起而扫空之。杜少陵、白香山创为新乐府，以自写性情。此三唐之诗之所以盛也。
六十七
骆佩香孀居后，咏《月》云： 不是嫦娥甘独处，有谁领袖广寒宫? 余喜其自命不凡，大为少妇守寡者生色。
