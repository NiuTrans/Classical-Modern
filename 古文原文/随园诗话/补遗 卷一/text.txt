一
《诗》始于虞舜，编于孔子。吾儒不奉两圣人之教，而远引佛老，何耶?阮亭好以禅悟比诗，人奉为至论。余驳之曰： 《毛诗三百篇》，岂非绝调?不知尔时，禅在何处?佛在何方? 人不能答。因告之曰： 诗者，人之性情也。近取诸身而足矣。其言动心，其色夺目，其味适口，其音悦耳：便是佳诗。孔子曰； 不学诗，无以言。 又曰： 诗可以兴。 两句相应。惟其言之工妙，所以能使人感发而兴起；倘直率庸腐之言，能兴者其谁耶? 
二
李玉洲先生曰： 凡多读书，为诗家最要事。所以必须胸有万卷者，欲其助我神气耳。其隶事、不隶事，作诗者不自知，读诗者亦不知：方可谓之真诗。若有心矜炫淹博，便落下乘。 又有人问先生曰： 大题目用全力了却，固见力量；倘些小题，亦用长篇，岂不更见才人手段? 先生笑曰： 狮子搏兔，必用全力：终是狮子之愚。 
三
同一乐器：瑟曰鼓，琴曰操。同一著述；文曰作，诗曰吟。可知音节之不可不讲。然音节一事，难以言传，少陵 群山万壑赴荆门 ，使改 群 字为 千 字，便不入调。王昌龄 不斩楼阑更不还 ，使改 更 字为 终 字，又不入调。字义一也；而差之毫厘，失以千里。其他可以类推。
四
沈云椒侍郎未遇时，馆于陈梅岑家；其时梅岑尚髫也。然梅岑诗笔清新，实为先生传授。谚云： 开口乳要吃得好。 此之谓也。梅岑尝诵先生《午日秦淮》云： 菖蒲绿映石榴红，罂盎东西放几丛。不辨谁家妆阁底，远山多在画屏中。  阑干影里绮疏横，艾酒齐酣笑语迎。楼上衣风楼下水，一帘香雾不分明。  丹符风飑佛幡如，扇影参差漾碧虚。一片湖光星万点，家家水阁上灯初。  柳阴槛外泊船头，都向尊前听短讴。却到中流清景好，蒋王山上月如钩。 《晚过枫桥》云： 雨不成丝柳带烟，暮天远水正无边。客愁最怕钟声搅，不向枫桥夜泊船。 《泛舟城北》云： 最是长条柳，依依一怆情。芦花犹未白，已解作秋声。 
五
郑玑尺先生咏《镜》云： 朱颜谁不惜?白发尔先知。 可谓佳矣。后闻俞鹤龄秀才咏《镜》有 白发朱颜管一生 ，七字尤佳。其妙处在一 管 字。
六
赵云松《过苏小坟》云： 苏小坟邻岳王墓，英雄儿女各千秋。 孙九成《过琵琶亭》云； 为有琵琶数行字，荻花枫叶也千秋。 句法相似。
七
近日有巨公教人作诗，必须穷经读注疏，然后落笔，诗乃可传。余闻之，笑曰：且勿论建安、大历，开府、参军，其经学何如，只问 关关雎鸠 、 采采卷耳 ，是穷何经、何注疏，得此不朽之作?陶诗独绝千古，而 读书不求甚解 ；何不读此疏以解之?梁昭明太子《与湘东王书》云： 夫六典、三礼，所施有地，所用有宜。未闻吟咏情性，反拟《内则》之篇；操笔写志，更摹《酒诰》之作。 迟迟春日 ，翻学《归藏》； 湛湛江水 ，竟同《大诰》。 此数言振聋发聩；想当时必有迂儒曲士，以经学谈诗者，故为此语以晓之。
八
人问： 杜陵不喜陶诗，欧公不喜杜诗：何耶? 余曰： 人各有性情。陶诗甘，杜诗苦，欧诗多因，杜诗多创：此其所以不合也。元微之云： 鸟不走，马不飞，不相能，胡相讥?  
九
宋人《渔父》词云： 归来月下渔舟暗，认得山妻结网灯。 又云： 不愁日垂还家错，认得芭蕉出槿篱。 二语相似。余寓西湖德生庵，夜深断桥独步，常恐迷路，紧望僧庵灯影而归，方觉二诗之妙。
十
凡菱笋、鱼虾，从水中采得，过半个时辰，则色味俱变；其为菱笋、鱼虾之形质，依然尚在，而其天则已失矣。谚云： 死蛟龙，不若活老鼠。 可悟作诗文之旨。然人莫不饮食也，鲜能知味也。作者难，知者尤难。
一十一
尹文端公出将入相，垂四十年，常谦谦然不自喜。惟小妻张氏以所生女入宫，为皇子妃，诰封一品夫人，逢人必夸。故《纪恩》诗曰： 瑞日瞳胧展翠屏，环阶拜舞祝慈宁。争传王母瑶池会，竟见仙班列小星。 
一十二
余屡觅同年杨兼山大琛诗不得。今年到苏州，得其《古香堂诗稿》。《秦宫》云； 五丈旗飘复道宽，晓妆人试绿云盘。虚悬照胆秦宫镜，不见长城白骨寒。 《舟中》云： 断云作意横遥岭，明月多情送短篷。最爱风标两公子，一生消受绿芦风。 又： 春衣典尽还赊酒，鹤俸分来又买花。 皆骀荡可喜。
一十三
庚申初春，余与兼山及诸同年在京师游陶然亭。兼山《次壁间田退斋少宰韵》云： 欲雨不雨春昼阴，城南亭子同登临。雪痕消尽苇根出，磬响断时禽语深。且喜僧寮无俗韵，漫将宦迹托沉吟。丁香几树才含萼，记取花时策杖寻。 兼山晚年宠妾，与夫人反目。余戏之曰： 君可记四十年前《赠内》诗乎? 兼山请诵之。曰：  百杵午窗频捣药，一灯子夜尚缝衣。 此与唐明皇、王夫人，脱阿忠半臂作生日何殊?读之可作《同心院》矣。 兼山笑而不答。田少宰讳懋，山西相公从典之子，立朝有声。
一十四
杭堇浦论七律，不喜拗体。余道诗境甚宽，实有因拗转峭者。因诵倪紫珍先生《客中忆西湖》云； 江水不如湖水澄，南峰凉暖时堪登。入云但问采樵客，踏叶偶随归寺僧。一掬泉因瘦蛟活，满山桂与青霞蒸。白波渺渺未可渡，空倚葛陂三尺藤。 似此八句，一调平仄，便索然无味矣。杭亦以为然。先生官御史，古貌清标，识余于未第时。余学写殿试卷，先生教以偏旁点画：致足感也。记其《渡江遇风》云： 越阴已夙戒，涉波复新懦。忽然冯夷怒，叶舟竟掀播。命只比毛轻，心已拼甑破。且守柁樯立，独抱忠信卧。须臾洪涛平，白鸥浮一个。 《在试院中答厉衣围侍郎》云： 文入彀中须赏识，棋于局外易分明。 《赠丹桂》云： 老干十年看独立，丹心一点早平分。 其存心之公正可想。《宿泸溪》云： 避风先泊岸，过雨更观澜。 皆妙。先生名国琏。
一十五
李谨珲芝游灵隐寺：云林大师出示右军《感怀札》，纸墨残缺，如裂春冰。又出山谷、襄阳二札。李题云： 玉印何时勒，贞观十五年。不多完笔墨，一半补云烟。稀世无人信，名山有佛怜。我来长跪读，深幸见残笺。 《观梅》云： 步步梅花里，迟迟过石梁。两山清涧合，一路白云香。偶约探春侣，同登选佛场。羡他修得到，愧我半生忙。 又： 顾我忽无影，前峰落照微。 十字亦超。
一十六
余游武夷，至大藏峰；望半字山，穴中有桥板梁柱，大小百千根，参差堆架，灰墨色，长短不齐，既不朽烂，又不倾落。其下湍急，舟难停泊。有某官，击以鸟枪，落木梯数片。朱子云： 是尧时民，避洪水居此。水平时，人下而木存。 想亦有理。余还杭州后，与孙景高世讲谈及之。孙出所藏虹桥板一片，长尺许，薄三分，云得自张芑堂，张又得于吴达夫。梁山舟题云： 虹桥之板长径尺，付与幽人镇玉格。延陵家藏东海题，题处天然一角白。书不可信字可传，非松非柏无人识。即今散落市廛中，君独何缘收拾得。当年吹堕武夷峰，仙凡惝恍将毋同。须防一夜风霜起，飞上青天化断虹。 主人题云： 虹桥遗迹倩谁搜，千载犹看片板留。莫道仙踪渺难问，有人曾向武夷游。  九曲环溪锁翠烟，仙风吹堕几何年?题来好句尤珍重，慰我平生嗜古缘。 
一十七
人馈得心大师鸡子四十，师大吞咽。人笑之。师作偈云： 混沌乾坤一口包，也无皮血也无毛。老僧带尔西天去，免在人间受一刀。 
一十八
金陵山川之气，散而不聚；以故土著者绝少传人。王、谢渡江，多作寄公，亦复门户不久；此其证也。然街衢宏阔，民气淳静，至今士大夫外来者，犹喜家焉。桐城姚姬传太史掌教钟山，有移居之志。赋诗云； 又向金陵十日留，依然双阙望牛头。交游聚处思移宅，衰病行时爱棹舟。萧寺风多疑作雨，后湖烟淡总如秋。僧书拟共舒王读，不吊兴亡惹泪流。 余谓第四句尤合余意。余当未衰时，亦喜舟行，畏陆行也。
太史七古雄厚，惜篇长难录。录其《岳阳楼见月》云： 高楼深夜静秋空，荡荡江湖积气通。万顷波平天四面，九霄风定月当中。云间朱鸟峰何处?水上苍龙瑟未终。便欲拂衣琼岛外，止留清啸落湘东。 《吊王彦章》云； 乱世鸟飞难择木，男儿豹死自留皮。 《哭刘耕南》云； 别来书到长安少，死去才教天下空。 《淮上》云： 只愁天上桃花水，浸失淮南桂树山。 《钓台》云： 可怜高鸟尽，回忆钓鱼矶。 皆绝妙也。己巳岁，余《中秋夜渡江》云： 世上夜深秋正半，江心风定月当中。 亦与先生《岳阳》三四联相似。先生从父南青讳范，在长安与余有车笠之好，学问淹博，而不喜吟诗。余改官江南，送行诗麻集，而南青无有也。余调之云： 南青爱人如老妪，初入翰林殊栩栩。平时著述千万言，临别赠我无一语。 
一十九
闺秀吾浙为盛。庚戌春，扫墓杭州，女弟子孙碧梧邀女士十三人，大会于湖楼，各以诗画为贽。余设二席以待之。徐裕馨，相国文穆公之孙女也，画法南田，诗吟中、晚。《即景》云： 读罢《黄庭》卷懒开，静中消息费推裁。吹灯欲禁花留影，刚卷珠帘月又来。 《暮秋》云： 寒蝶低飞月满枝，海棠红冷桂凋时。笑侬竞比黄花瘦，青女多情知未知? 《画眉》云： 柳梢枝上晓风柔，梦醒雕栏语未休。莫向碧纱窗畔唤，美人犹是未梳头。 《暮春》云： 残红片片卸檐前，树有余香蝶尚怜。士女不来芳草外，秋千犹系绿杨边。中庭风静游丝落，绣户帘垂紫燕穿。恰好送春诗未就，瑶台有妹赠云笺。 《夜雨》云： 夜雨小窗多少，春唤子规去了。起来收拾余花，又把五更风恼。 
二十
汪绅，字巽为，号顺哉，秋御先生之女也。《春日山居》云： 山居无事起常迟，不断溪声雨过时。最爱学飞新燕子，帘钩低拂影差池。 《闻虫》云； 四壁乱虫鸣，闻声暗自惊。独怜秋一色，可奈月三更。叹息余如助，丁宁梦未成。可知为客者，缘尔倍关情。 《秋月》云： 古戍鸣寒柝，孤城急暮砧。 俱饶有唐音。孙春岩观察滇南，娶姬人王氏，名玉如，善画工诗，与女公子云凤、云鹤闺房唱和，有林下风。《喜弟自滇至》云： 既见翻疑误，凝眸各审详。九年云出岫，一夕雁成行。别后沧桑换，途中岁月长。旧容惊半改，乡语叹全忘。对月秋垂泪，听猿夜断肠。逢人问消息，觅便寄衣裳。剪烛心方慰，回头意转伤。自余离故土，赖尔奉高堂。感逝餐应减，思儿鬓恐霜。弟能支菽水，妹可护温凉。闻已调琴瑟，曾无弄瓦璋。当年送我处，今日遇君场。彼此皆如梦，依依两渺茫。 此诗置白太傅集中，几不可辨。钱塘陆飞，字筱饮，乾隆乙酉解元。性高旷，善画工诗，慕张志和之为人，自造一舟，妻孥茶灶，悉载其中，遨游西湖，以水为家。《扬州遇雪》云； 雨随微霰集，船与断冰争。 《渡钱江》云： 万弩尚余沉铁在，群山浑欲勒潮回。 《爆竹》云： 组袍易裂抛宜远，浊酒能醒近未妨。 
近来习尚，丈夫多臂缠金镯，手弄椰珠。余颇以为嫌。而谨厚者，亦复为之。陆作诗刺之云； 我闻远贾多艰虞，缠金或以资穷途。途穷未必非怀宝，怀藏亦足来萑苻。世人金多挥不足，举袖满堂黄映肉。指环臂钏乃女子，男化女儿何日始?南方草木椰最久，实大如瓜浆作酒。何年落子比玄珠，一串摩尼时在手。有手不弄琴与书，有手不把犁与锄：可惜白日空摩挲，不有博弈犹贤乎? 
余尝求陈望之先生诗而不得，《诗话》中所载甚少。近日王梦楼从楚中归，诵其《月夜登黄鹤楼》云： 丹楼天外峙，皓月空中行。银涛与玉魄，相进出光明。树暗汉阳渡，云低鄂渚城。不知何处笛，解作落梅声。 《泛舟登伯牙台》云： 伯牙台畔晓莺飞，梅子山前绿渐肥。舟共凫鹭聊泛泛，柳遮楼阁似依依。人琴千古知谁在?江汉残春照鬓稀。我欲临风弹一曲，落红成阵乱斜晖。 
二十四
丙辰召试者二百余人，今五十五年矣，存者惟钱箨石阁学与余两人耳。庚戌五月，相访嘉禾，则已中风，半身不遂；年八十有三，犹能酾酵清谈。家徒壁立，卖画为生，官至二品，屡掌文衡，而清贫如此：真古人哉!刻《箨石斋诗集》四十九卷，最后，题春圃弟《茶舫图》云； 清凉山后阿兄题，大令名看小令齐。三月柳遮江路水，十年人隔夕阳低。 拳拳念旧，盖物稀为贵，理应然也。先生吟诗，多率真任意，有夫子自道之乐。其《村居》云： 村居谁为闭门高?夜雨频添水半篙。杨柳初丝亚文杏，木兰如玉照樱桃。王官谷小云同住，华子冈深犬夜嗥。短杖一枝扶便出，西轩北陌又东皋。 《先人别业》云： 屋于高处非忘世，志欲终焉此读书。 皆有骀宕之致。先生名载，嘉兴人。
二十五
家常语入诗最妙。陈古渔布衣咏《牡丹》云： 楼高自有红云护，花好何须绿叶扶。 国初徐贯时《寄妾》云： 善保玉容休怨别，可怜无益又伤身。 
二十六
秋霜初下，木叶未凋，而浮萍先悴。松江张梦喈之女玉珍有句云： 梧阴尚覆阶前草，秋信先残水面花。 虽眼前景，无人道过。又《赠归燕》云； 空巢为汝殷勤护，重到休迷故主楼。 真仁人之言。玉珍嫁太仓秀才金瑚，有孝子之称。
二十七
凡攻经学者，诗多晦滞。独苏州江郑堂藩诗能清拔；王兰泉司寇之高弟子也。《登齐云山》云： 危梯高百步，曲折径通幽。人与鸟争路，僧邀云住楼。山收千里翠，石放众溪流。空际闻钟磬，声从何处求? 《寓楼》云： 东风料峭觉衣单，楼阁虚空梦未残。病里已教花事去，愁来肯放酒杯宽?画图劝客看山色，书卷留人忍夜寒。去岁家书今岁达，老亲为我定加餐。 《送兰泉从方伯升司寇入都》云： 民情爱冬日，朝命转秋官。 抑何工切！
二十八
余十二岁，受王交河先生兰生知，入学；十五岁，受李安溪先生清植知，补增；十九岁，受帅兰皋先生念祖知，食饩。感知己之恩，求王、李二公诗不可得。近在汪松萝《清诗大雅》中，得帅公《春园》云： 群香多扑鼻，空翠总沾衣。良以得春趣，因之忘世机。径幽当晓寂，禽小见人飞。我意适如此，看云何处归。 又，《秋信》云： 柳残池受月，花落径添泥。 《弹琴》云： 耳边犹有韵，空外绝无声。 
二十九
彭湘南布衣，与陈沧洲先生同乡交好。陈殁后，无所依归，以选诗为生。癸酉来金陵，年七十余矣，杖头挂古钱数枚，朱履白发，招摇过市。为余言：沧洲诗宗少陵；诵其《石峡看月》云： 薄暮村难辨，依微古渡旁。空江悬网罟，落日下牛羊。水落滩声缓，山高树影凉。开篷看月色，夜久渐为霜。 他如： 夜雨邻灯舟似市，经年旅泊水为家。  竹榻耳随天籁寂，纸窗云共佛香飘。 皆佳。
三十
松江提督张云翼，以公侯世职；而《严滩》一首，独出新裁。其词云： 漫整荷衣拜逸民，滩声犹自动星辰。富春近日谁渔父?天子当年有故人。名到先生才是隐，贤如光武不称臣。只因曾作梅家婿，外氏家风爱隐沦。严先生为梅福之婿，事见《逸史》。 又； 明月到楼忘是夜，桃花无水不成春。 俱有意思，不似贵人笔墨。
三十一
康熙末年，布衣能诗者，金陵有屈思齐景贤，苏州有李客山果。二人俱落落孤高，与朱草衣别一风格。客山诗，余见甚少。屈长于五古，工夫胜草衣，而性灵不如。在僧壁见《与马秋田、沈方舟、姚玉亭观秋色》云： 香阁层峦上，登临落照边。钟声传下界，人语近诸天。红叶齐争艳，秋花静可怜。萧然林壑外，归鸟度寒烟。 《莫愁湖》云： 一自美人去，至今芳草生。 诗境冷淡，可以想见其人。余宰江宁，从不来一见。
三十二
天长陈烛门以刚壬辰进士，与王孟亭同年，论诗两不相合：以王好险拗，而陈平和故也。陈长于投赠。《赠顾侠君》云： 心厌承明恋钓槎，题名江上有笼纱。鼓钟清庙元和笔，箫管扬州大业花。重碧千卮倾北道，软红十丈忆东华。相看淮海诗人尽，携手平山日又斜。 
三十三
沈阳唐俊公英司关九江，四方诗人游者，必有唱和。余于《诗话》中已详言其坛坫之盛；先生诗，尚未见也。近始得其《归舟即景》云： 逸兴忙中减，兹游片刻清。岸虫随橹急，渔火贴波明。山暗残阳灭，江寒夜气生。莫教惊野浦，恐散白鸥盟。 《环翠亭纳凉》云： 古亭雅集趁新凉，明月依人照异乡。老树静风鸦睡稳，山衙报漏鼓声忙。向平心事谁知己?庾亮襟期自笑狂。《白雪阳春》歌满座，不堪回首少年场。 读之，想见盛世升平，官领闲曹之乐。其子名寅保，貌如冠玉，早入翰林，出锡山嵇公之门：人以为先生礼士尊贤之报也。
三十四
杜紫纶先生选《唐人叩弹集》，专尚中、晚。学者从兹入手，可免粗硬槎丫之病。而宗法少陵、山谷者，意颇轻之。先生《虎丘雨后》云： 六宫花老泪胭脂，点点残红坠晚枝。自是东风无着处，本来西子有归时。锦帆冷落青帘舫，玉管阑珊《白伫》词。双桨绿波留不住，半塘烟柳雨如丝。 先生翰林前辈，与余同试光明殿，恰未一握手。
三十五
沈归愚言沈方舟诗，藏少弋家。少弋已亡，求之不得。杭堇浦言方舟诗在福建布政使张廷枚家。或少弋即方伯之宗人，未可知也。沈诗音节沉雄，得明七子梗概，而新颖过之。足迹所到，足以助其豪宕之气。如《下朝阳》云； 似闻风雨作，前有大滩来。一气双江合，孤城百粤开。鳌身移岛屿，蜃口出楼台。倚棹怀湘子，桥成力大哉。 余每过滩，先闻声响，读此方知其妙。他如叫、泊》云： 竹喧归鸟后，村静饲蚕时。 《天启德陵》云： 内竖一朝祠宇遍，爱书三案士林空。 《怀宗思陵》云： 一剑割将公主爱，九门报道寺人开。 《泰山》云： 四岳共推青帝长，一峰还古丈人尊。 皆脍炙人口。有长安陶友兰者，爱其诗，临卒，命以《方舟诗集》置棺中为殓。亦异人哉!
三十六
虎丘山塘有白傅旧堤，其碑为居民埋匿。汪松萝掘得之。沈赋诗云： 片石苔封阅岁华，凭君磨洗认龙蛇。从今觅得春风路，送与吴娘踏落花。 王昊庐宗伯捐赀赎甲寅难妇百余口。沈赠云： 红泪千行溅铁衣，倾家不惜援重围。挥金欲笑曹瞒吝，只赎文姬一个归。 
三十七
雍正间，宣城有布衣葛鹤、字云衢者，诗笔颇清，年未四十而亡。陈古渔诵其佳句云： 巢倾争宿鸟，鞭响过桥驴。  衣雨屡迁孤客馆，秋风先瘦异乡人。 
三十八
诗用眼前之典，能贴切便佳。陈烛门《赠李天山》云： 老人吹火窥刘向，天子临轩问长卿。  杨兼山《在户部岁暮》云； 孙簿当年犹祭灶，崔丞近日只哦松。 姚姬传《赠陶生》云； 贫无素业弹长铗，行入朱门着小冠。 语俱妙。而姚诗似有所讽。
三十九
诗有无心而相同者。陶篁村《偶成》云： 闭户浑如坐佛幢，弹琴作伴影成双。多情只有萧萧竹，时带斜阳绿到窗。 姚姬传亦有《凉阶》一首云： 凉阶今夕又飞萤，倚槛风前已涕零。人迹不如修竹影，每随明月到中庭。 陶《题阅江楼》云： 木落天空阔，鼍鸣岸动摇。 亦奇伟可喜。沈方舟《出峡》云； 舟掷波心去，人穿石罅来。 王兰泉《舟至玉屏》云： 人从激箭流中坐，船在崩崖罅里行。 
四十
丙子，年家子陶时行以胡氏《一房山诗集》见示，作者六七人。壬寅秋，余过芜湖。主人漱泉淳邀游其处，屋不甚多；而窗对赭山，门临湖水，洵鸠江一胜景也。集中管松崖太史干珍云： 日夕山水碧，泠然秋更清。微风湖面至，初月竹稍生。排雁银筝柱，跳鱼玉尺声。不愁归路晚，村火似星明。 淡霞山明府如水云： 入室菊排三径秀，开窗风送一山秋。 仲烛亭蕴檠秀才云： 小阁乍开双白板，秋山刚借一屏风。 宋笠田明府树谷云： 沙外鸥眠闲胜客，竹间禽语妙于诗。 主人《晓起》云： 残月林中挂，晴云空际生。北窗幽梦觉，天色欲微明。露沮蕉花重，烟凝竹叶清。迎风倾两耳，恰好一蝉鸣。 
四十一
出入权贵人家，能履朱门如蓬户，则炎凉之意，自无所动于中。宋人咏《松》云： 白云功成谢龙去，归来自挂千年松。 汪易堂苍霖咏《菊》云： 不蒙春风荣，讵畏秋气肃? 可谓见道之言。汪又有《白桃花》云： 褪尽铅华露一丛，轻阴漠漠淡烟笼。渔郎错认仙源路，洞口春深雪未融。 《七夕呈冰玉主人》云： 神光瑷谴有无中，灵驾云衢一水通。欲乞天孙为补拙，明朝移巧到城东。 皆言外有意。
四十二
宝山徐水乡，名崧，不事举业，专攻诗，年三十三而卒。卒前十日，病卧床，语其父云； 儿往谒洞庭阴君矣。惟一生心血在诗，可以遗稿付吾友浦翔春藏之。 其时浦犹未知其死也，梦与水乡谈甚乐，自言已死四日矣。今游赵秋谷先生门下，讲诗工夫大进，一笑而去。浦为刻其诗，号《百删小草》。《海上秋兴》云： 鱼鳞千户县初成，高筑回塘似带横。天任孤城沦碧海，帝争尺土与苍生。扶桑日射帆樯出，碣石云开岛屿明。极目滔滔烟水阔，秋风无浪总堪惊。 《吊韩蕲王》云： 宋家犹有西湖在，且自骑驴遣暮年。 《此夕》云： 明知惜玉须完璞，无那看花想折枝。 皆有性灵。孔北海云： 今之后生，喜谤前辈。 水乡咏《鹦鹉》刺之云： 怪侬巧弄无多舌，才解人言便骂人。 又刺元稹云： 君臣儿女情无二，报国曾无薄行流。 
四十三
水乡有友吕步瀛，字仙客，亦工诗而早亡。《赠冯云九》云： 名士门生羽士师，仙坛步上少年时。男儿只道封侯易，误到头颅白未知。 冯弃儒入道，故吕羡之。亡何，二人俱亡。
四十四
余尝谓陆放翁、康对山俱一入权门，名为小损。然士大夫宁为权门之草木，勿为权门之鹰犬。何也?草木不过供其赏玩，可以免祸，恰无害于人；为其鹰犬，则有害于人，而己亦终难免祸。东坡《咏马季长》云： 不碍依梁冀，何须害李公! 虽是落第二层身份而言之，亦可悲也。
四十五
王兰泉方伯诗，多清微平远之音。拟古乐府及初唐人体，最擅长。自随阿将军征金川，在路间寄《南斗集》一册。读之，做诡奇险，大得江山之助；方信古人云 读万卷书，行万里路 ，缺一不可也。
《过瓮子洞》二首云： 急溜从东来，锐石忽西拒。水为石所搏，奔流竟回注。岂知限坡飑，欲走不得去。回旋蹴浪花，蓄势作驰骛。何为一叶舟，竟往杀其怒?舟水相撞舂，进退屡独豫。乘间突而前，奇绝诧径度。 大石如覆舟，小石如断臼。其色侔猪肝，其状肖熊首，其积累重赢，其裂豁破缶。谲诡非一形，争出扼溪口。三石更颀然，似结烟霞友。临空出窍穴，大小靡不有。俾受篙师篙，真宰信非偶。 《舁舆短歌》云： 下山走坂丸，上山逆水船。下用四人夹，上用四人牵。长绳系板当胸穿，舁者二耦趋而前。二十四足相后先，如鱼逐队蚁附膻，如羊倒挂禽齐骞，我身托舆舆托肩。肩上尺木垣以缘，莫怪倪倪走不前，脚底千峰方刺天。 
四十六
人间： 惧内之说，始自何时? 余戏云：始于专诸。《越绝书》称专诸与人斗，有万夫莫当之气；闻妻一呼，即还：岂非惧内之滥觞乎?五代时，朱温虽凶暴，亦有专诸之风。其他文学之士，如王、谢两公，张稷、李阳诸典故，固无论矣。人又问： 惧内可见于诗歌否? 余只记唐中宗宠韦后，优人因裴谈与宴，知君臣同病，唱《回波词》曰： 回波尔似栲栳，怕妇也是大好。外边只有裴谈，内里无如李老。 后喜，以束帛赐之。
四十七
 哥 字最俗，不入诗文。惟唐时张元一主司郎中《咏静乐县公主》云； 马带桃花锦，裙拖绿草罗。定知帏帽底，仪容似大哥。 其时，武懿宗短丑，而其妹甚长，人呼妹为 大哥 。公主与则天并行，则天命元一嘲之，故云尔也。此外，白香山诗有 何似沙哥领崔嫂，碧油幢引向东川 。沙哥者，杨汝士小名。居易，则杨之妹婿也。元世祖称其臣董文炳为 董大哥 ，亦奇。
四十八
仪真石大年有《渔父》词云； 橛头艇子送生涯，来往苕溪与若耶。手把一竿春又老，钓丝牵上野桃花。 浦翔春《渔父》词云： 水之涯，山之麓，蓼花行，芦花宿，不脱蓑衣酣睡足。得鱼换酒笑向天，月落空江自歌曲。 二诗俱妙。石又有句云： 手劈芭蕉充茧纸，眼看蝌蚪学虫书。 
四十九
路途行役之诗，明将军瑞有句云： 沿途听爆竹，逐驿读春联。 邵元直孝廉有句云： 行旌最喜晴，畏热转思雨。 皆行路之实情实景也。邵又有句云： 马蹄易碍非芳草，鸦背难留是夕阳。  浮生若寄谁非梦，到处能安即是家。  剧怜车马驰驱苦，幸喜山川应接忙。 皆妙。又， 车前细雨织成帘 七字，亦颇是路中雨景。
五十
杨升庵曰： 诗至杜而极盛；然诗教之衰自杜始。理学至程、朱而极明；然理学之暗自程、朱始。非杜与程、朱之过也，是尊杜与程、朱者之过也。 《客座赘语》曰： 李于鳞诗律细而调高；然似吴中暴富儿局面，止是华美精致。若杜少陵，便如累世老财主，家中百物具足；即偶然陈朽间错，愈见其为富有也。 两段议论甚佳，故录之。
五十一
余丁巳流落长安，馆高怡园先生家三月。后四十余年，先生亡矣。余感其德，为撰墓志以报。不料又隔数年，张蒙泉果寄《梦中缘》一册来，云：先生亡时，贫甚，家有九棺未葬，夜见梦于童君二树，以笺纸索画梅十幅。童素不相识，惊醒，则案上有余所作墓志存焉。所谓 短而癯者 ，即其貌也。以告蒙泉。蒙泉曰： 得毋高公欲假君画以归土耶? 盖其时二人同客中州，而童画甚贵重故也。童欣然握笔，及画成，买者无人。适河南施我真太守来，见之叹曰： 画梅助葬，真盛德事。， 乃取其画，而助葬资二百金。题诗曰； 十幅梅花十万钱，诗中之伯画中仙。耶溪太守捐清俸，了却幽人梦里缘。 张招同人和其诗，号《梦中缘》云。高公名景藩，官至观察。
五十二
余亲家徐题客画《穿云沽酒图》。余题云： 玉貌仙人衣带斜，腰间瓶插绿梅花。穿云何事频来往?天上嫌无卖酒家。 后读《王荆公集》，有句云： 花前若遇余杭姥，为道仙人忆酒家。 与余意似不谋而合。
五十三
某太史诗集四十余卷，余与交好，欲采数言入《诗话》，苦其太多，托门下士周午塘代勘之。周戏题见覆云： 何苦老词坛，篇篇别调弹。披沙三万斛，检得寸金难。 余不觉大笑，戏和云： 消夏闲无事，将人诗卷看。选诗如选色，总觉动心难。。
五十四
黄煊，号补山，泰州别驾也。有昏夜献金者，题其函云： 感君厚意还君赠，不畏人知畏己知。 余仿其意，题《镜》云： 从无好丑向人说，只等君看自己知。 
五十五
泾县赵星阁先生青藜，乾隆元年春阉第一人也，后官侍御，以耳聋去官。为人古淡朴质，有诗集高尺许，记其祝某云： 退食常随鹤，闲行不杖鸠。 《夜行》云： 高树引凉生腋下，远山衔月挂舆前。 又，《阻风》云； 客舟牢系客心飞。 七字尤妙。
五十六
余买小仓山废园，旧为康熙间织造隋公之园，故仍其姓，易 隋 为 随 ，取随之时义大矣哉之意。居四十余年矣，忽于小市上购得前朝顾尚书东桥先生手书诗幅，题云： 茂慈词丈就北山之麓，构园，名随园，索余赋诗。因赠云： 霜松雪竹忆归初，千载犹堪借客居。雨过泉声飞卷幔，云生岚翠拥行裾。金尊座对贤人酒，石室山藏太史书。共说高情丘壑在，苍生凝望意何如?  又曰： 谁向山居同掖咏?主人原是谢公才。 读其诗，想见主人亦是词馆文学之士而归隐者。北山之麓，当即在小仓山左右。末署 天启五年，友弟顾起元书 。事隔二百年，而园名与余先后相同，事亦奇矣。惜茂慈二字，是字非名，终不知其为谁也。后考邑志：茂慈名润生，焦弱侯之长子，守云南殉节。
五十七
余丙辰年过广西全州，见江上山凹有匣，非石非木，颇类棺状。甲辰再过观之，其匣如故，丝毫无损。相传武侯藏兵书处。或用千里镜睨之，的系是木匣，非石也；但其上似无盖耳。庚戌夏间，偶阅朱国祯《涌幢小品》云： 嘉靖时，上遣南昌姜御史访求奇书，入全州，张云梯募健卒探取，乃一棺；中函头颅甚巨，两牙长尺许，垂口外，如虎豹状。卒取其骨下山。卒暴死，姜埋其骨，而复奏焉。 余曾戏题石壁云： 万叠惊涛百尺崖，山凹石匣有谁开?此中毕竟藏何物?枉费行人万古猜。， 尔时未见《涌幢》所载，故用疑猜；若见此书，亦无可猜矣。惜武夷山之红桥板，不得姜御史搭云梯而一探之!
五十八
康熙辛亥，赵斗瞻从晋入都，道经定州清风店，宿逆旅。主人家姓陈，号继鸣。壁上有绝句一首云； 马足飞尘到鬓边，伤心羞整旧花钿。回头难忆宫中事，衰柳空垂起暮烟。 后跋云： 妾，广陵人也。从事西宫，曾不一年，被虏旗下，出守秦中，马上琵琶，逐尘而去；逆旅过此，语不成章，非敢言文，惟幸我梓里同人见之，知妾浮萍之所归耳。时庚寅秋杪也。广陵叶眉娘题。 
五十九
桐城张映沙若瀛倜傥负气，作热河巡检。銮舆驾临，有太监某，横索金帛，其势汹汹。知县遁矣，张以理谕之，太监大骂。张命役擒下，重杖二十。总督方公大惊，以为颠，据实参奏。上嘉其官卑而能执法，将太监登时充发，而擢张为河北同知。余按：唐敬宗五坊小儿，骚扰百姓。长安令崔发遣人拘之，尚未讯也，中官率百余人，持棒直入，殴崔几薨。敬宗犹怒其擅拘中人，下崔于狱。以今较昔，圣主之圣，庸主之庸，岂不相悬万万哉?映沙恃圣明在上，得行其志。在北路时，有上公庄头，强赎民田，戴花翎来说情者数辈。映沙尽行挥去，拘强赎者杖之，众为慑伏。映沙虽刚正，而喜诙谐。桐城土俗呼 叔叔 为 椒椒 。其时族弟曾敞编修，乡试分房，有叔某为大兴县丞，遵例迎送。榜后，门生有献狐裘二袭者。映沙赋诗嘲之云： 恩旨分房第一遭，马前迎送有椒椒。鹿鸣宴罢怀银器，虎榜人来捏纸包。白发门生双膝屈，蓝圈文字七篇高。莫言分校无他乐，夫妇同时着大毛。 
六十
人有以诗重者，亦有诗以人重者。古李、杜、韩、苏，俱以诗名千古。然李、杜无功业，不得不以诗传。韩、苏有功业，虽无诗，其人亦传也，而况其有诗乎?金陵方伯康茂园先生，清风惠政，人所共知。在睢宁治河，落水中，神扶以起。余记其事，载文集中。公岂藉诗以传者哉?然重其人，则其诗亦因人而重。今春三月，诗弟子陈熙为抄一册见寄。录其《繁峙学署有怀》云； 吾怀仲夫子，负米欣然归。吾爱楚老莱，翩跹舞斑衣。人生离膝下，忽忽欲何之?忆我少年时，井里从儿嬉。甫壮营薄禄，出门意迟迟。一官为亲喜，山城复羁縻。官冷饭不足，嗟哉无蚱遗!感此伤客心，晨昏忍暂违。寒风生四壁，瑟瑟砭人肌。以我念母日，知母忆儿时。忆儿怜其少，忆母虑其衰。人生愿为儿，结念常在兹。 《登焦山》云： 浮玉摇天碧，回澜障海门。人从初地入，峰到上方尊。吴楚当轩合，云山远水吞。我寻高士宅，三诏石犹存。 此两首，一征仁孝之思，一存清妙之旨：读者如食绥山桃，虽不得仙，亦足以豪矣。公讳基田，丁丑科进士，山西兴县人。
六十一
鳌沧来明府有妹名洁，为紫庭太史之女。性爱吟诗，年十六，适四品宗室魁明，年二十而寡，守志抚孤。尝寄沧来云； 织尽人间寡女丝，三更涕泪一灯知。近来焚却从前稿，不为怀兄不作诗。  儿女干啼湿哭余，偷闲才得寄家书。望兄好继襄勤业，莫使官声竟不如。 沧来，襄勤公成龙之曾孙也，历宰吴下，清慎勤敏，绰有祖风。
六十二
俗称女子不宜为诗，陋哉言乎！圣人以《关雎》、《葛覃》、《卷耳》，冠《三百篇》之首，皆女子之诗。第恐针黹之余，不暇弄笔墨，而又无人唱和而表章之，则淹没而不宣者多矣。家龙文弟妇黄氏雅宜、香亭篷室吴氏香宜，俱有窈窕之容，同居一室，互相切磋。黄咏《灯花》云： 银钍夺月吐光华，影入窗棂透碧纱。未忍轻挑私问汝，不知何喜报吾家。 吴咏《梅》云： 为爱春寒花放迟，游人偏采未开时。依心恰爱天然好，不忍临风折一枝。 《春晴》云： 细雨连宵湿软尘，今朝晴放一窗春。柳丝低舞花添笑，都似风前得意人。 皆清妙可诵。又有淑端内史者，见二人诗而爱之，赠一绝云： 诵君佳句爱君才，未对菱花卷已开。想是瑶池曾结伴，诗仙逃下一双来。 余按：苟奉倩云： 女子以色为主，而才次之。 李笠翁则云； 有色无才，断乎不可。 有句云： 蓬心不称如花貌，金屋难藏没字碑。 龙文候补粤西，家无担石，而家信来，诡云娶妾。雅宜答以诗云： 郎君新得意，志气入云骄。未置黄金屋，先谋贮阿娇。 盖揶揄之也。香宜知余采其诗入《诗话》，以诗谢云： 有志红窗学咏诗，绛帷深幸侍良师。微名也许登《诗话》，荣似儿夫及第时。 戏香亭也。雅宜名桢，香宜名蕙，淑端姓孟，名楷。
六十三
梁山舟侍讲南山扫墓，见方姓人家张壁一帧，乃康熙二十六年丁卯科《题名录》一纸，即市卖之。物完好如故，且刻板精洁，比近日百倍。正榜仅五十名，副榜十名，同考十二房，并主司官爵、表字、乡贯，一一详载于尺幅。又监临提调三场题目皆全。解元於潜伍涵芬，第七名即查声山先生也。榜姓邱，百余年故纸，居然不毁，亦一奇也。梁中乾隆丁卯举人，是科有重预鹿鸣之周名天相者，因题其后云： 我年二十五，卯岁领乡荐。再上六十年，此榜实羔雁。忆余乡赋时，群集随诸彦。领袖鹤发翁，谓中《录》第四十二名。周翁天相，钱塘人。巍然灵光殿。风貌既甚古，章服亦不贱。私窃问姓名，爱莲分一瓣。少年曾筮仕，秩视诸侯半。归卧田里间，后生蔑由见。恭逢盛典举，重预嘉宾宴。今后卅年余，翁久随物变。即余同年生，八九已露电。乃于山人庐，忽睹纸半片。上镌千佛名，一佛曾识面。当年取士严，额解才大衍。主司及同考，一一载乡贯。字迹颇工整，首尾无漫漶。想见玲卖时，狼籍坊市遍。此纸逾百年，独再优昙现。贤哉方山子，拾得常自玩。藏弃比吟笺，装背作画卷。某也后进入，彰美在所先。率书五字诗，留下一重案。 余道：此与康熙年间，吴鳞潭祭酒在启圣祠掘得元人题名三碑：一蒙古，一色目，一汉人：皆有正副。余买得绍兴十八年朱子《题名碑》相仿。
