<strong>铁拐修真求道</strong>
点绛唇
流水行云，气清奇，将谁依附？烟云名声，留与幽人付。<br/>犬吠天空，鹤唳乘风去，难凭据，八仙何处，演卷从头顾。
说话八仙者，铁拐、钟离、洞宾、果老、蓝采和、何仙姑、韩湘子、曹国舅，而铁拐先生其首也。
铁拐姓李，名玄，铁拐乃其后假身别名也。先生质非凡骨，学有根源。状貌魁梧，挹五行之秀气；心神宣朗，识灭地之玄机。年方弱冠，不务家人生理，即慕大道金丹。以为天地皆虚，人生皆幻。世情嗜欲，悉伐性之斧斤，富贵功名，皆迷心之鸩毒，纵贵为天子，富有四海，亦身外之浮云。且无而始有，有而必无，又一定之常理。人生自有乐境，何必维系俗情，羁延岁月。反观在乎自尽，何不觉察夫梦，放浪形骸。于是立志修真。
遂别亲友，寻清幽之谷，依深穴之岩，垒石为门，拨茅为席，澄心净虑，服气炼形，寝食屡忘，数载不辍。又思自用私心，终非实际；管窥蠡测，终非大观。
一旦思有老君者，吾宗姓之仙祖，有大上老君至道之名，流行于世。闻在华山居住；典型模范，何不倾心师事，任性修真，以毕吾愿？于是束装长往，披星戴月，宿水餐风，一路玩景适情。有诗言志：
谁把红炉大冶调？陶将皮袋出英豪。<br/>男儿识得机关巧，脱出风尘便是高。
吟罢，勇往前行。在路非止一日，看看行到华山。那山果然奇妙岧峣，有松柏交翠参天，突兀千寻，云烟掠地。霞鹜齐飞，骚客寄豪吟之兴；岩泉一碧，幽人怀长往之思。当日有诗为证：
泉瀑涓涓净，山花霭霭飞；<br/>白云回合处，应是至人栖。
吟罢，家爨晚烟，山印新月。先生自思：暮夜叩门，不敬莫大。乃留宿山下。未知来日进见老君、宛邱何如？
