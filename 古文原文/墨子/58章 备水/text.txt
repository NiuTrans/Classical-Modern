城内堑外周道，广八步。备水谨度四旁高下。城地中徧下，令耳其内，及下地，地深穿之，令漏泉。置则瓦井中，视外水深丈以上，凿城内水耳。
并船以为十临，临三十人，人擅弩，计四有方，必善以船为轒辒。二十船为一队，选材士有力者三十人共船，其二十人擅有方，剑甲鞮瞀，十人人擅苗。
先养材士，为异舍食其父母妻子以为质，视水可决，以临轒辒，决外堤，城上为射■，疾佐之。
