高允从祖弟祐祐曾孙德正祐从子乾昂季式
高允，字伯恭，勃海蓚人，汉太傅裒之后也。曾祖庆，慕容垂司空。祖父泰，吏部尚书。父韬，少以英朗知名，同郡封懿雅相推敬。亦仕慕容垂，为太尉从事中郎。道武平中山，以为丞相参军，早卒。
允少孤夙成，有奇度，清河崔宏见而异之，叹曰： 高子黄中内润，文明外照，必为一代伟器，但吾恐不见耳。 年十余岁，祖父泰丧，还本郡。允推财与二弟而为沙门，名法净，未久而罢。性好文学，担笈负书，千里就业。博通经史、天文、术数，尤好《春秋公羊》。曾作《塞上公诗》，有混欣戚、遗得丧之致。
神蒨三年，太武舅阳平王杜超行征南大将军，镇鄴，以允为从事中郎，年四十余矣。超以方春而诸州囚不决，表允与中郎吕熙等分诣诸州，共评狱事。熙等皆以贪秽得罪，唯允以清平获赏。府解，还家教授，受业者千余人。
四年，与卢玄等俱被征，拜中书博士，迁侍郎。与太原张伟并以本官领卫大将军乐安王范徒事中郎。范，太武宠弟，西镇长安，允甚有匡益，秦人称之。寻被征还。乐平王丕西讨上邽，复以本官参丕军事。以谋平凉州之勋，赐爵汶阳子。后奉诏领著作郎，与司徒崔浩述成国记。
时浩集诸术士，考校汉元以来，日月薄蚀，五星行度，并讥前史之失，别为魏历以示允。允曰： 善言远者，必先验于近。且汉元年冬十月，五星聚于东井，此乃历术之浅事。今讥汉史而不觉此谬，恐后之讥今，犹今之讥古。 浩曰： 所谬云何？ 允曰： 案《星传》，金、水二星，常附日而行，冬十月，日旦在尾、箕，昏没于申南，而东井方出于寅北，二星何因背日而行？是史官欲神其事，不复推之于理。 浩曰： 欲为变者，何所不可？君独不疑三星之聚，而怪二星之来。 允曰： 此不可以空言争，宜更审之。 时坐者咸怪，唯东宫少傅游雅曰： 高君长于历，当不虚言也。 后岁余，浩谓允曰： 先所论者，本不经心，及更考究，果如君语。以前三月聚于东井，非十月也。 又谓雅曰： 高允之术，阳源之射也。 众乃叹服。允虽明于历数，初不推步有所论说。惟游雅数以灾异问允。允曰： 昔人有言，知之甚难。既知，复恐漏泄，不如不知也。天下妙理至多，何遽问此。 雅乃止。寻以本官为秦王翰傅。后敕以经授景穆，甚见礼待。又诏允与侍郎公孙质、李灵、胡方回共定律令。
太武引允与论刑政，言甚称旨。因问允 万机何者为先 。时多禁封良田，又京师游食众。允因曰： 臣少也贱，所知唯田，请言农事。古人云：方一里则为田三顷七十亩，方百里则田三万七千顷。若劝之，则亩益三升；不劝，则亩损三升。方百里损益之率，为粟二百二十二万斛，况以天下之广乎？若公私有储，虽遇饥年，复何忧乎？ 帝善之，遂除田禁，悉以授百姓。
初，崔浩荐冀、定、相、幽、并五州士数十人，各起家为郡守。景穆谓诰曰： 先召之人，亦州郡选也，在职已久，勤劳未答。今可先补前召，外任郡县；以新召者代为郎吏。又守令宰人，宜使更事者。 浩固争而遣之。允闻之，谓东宫博士管恬曰： 崔其不免乎！苟逞其非而校胜于上，何以能济？辽东公翟黑子有宠于太武，奉使并州，受布千疋。事发，黑子问允： 主上问我，首乎？讳乎？ 允曰： 公帏幄宠臣，答诏宜实。 中书侍郎崔鉴、公孙质等咸言宜讳之。黑子以鉴等为亲己，怒而绝允，而不以实对，终获罪戮。
时著作令史闵湛、郄性巧佞，为崔浩信待。见浩所注《诗》、《书》、《论语》及《易》，遂上疏言马、郑、王、贾不如浩之精微，请收藏境内诸书，班浩所注。并求敕浩注《礼》、《传》。浩亦表荐湛有著述才。湛等又劝浩刊所撰国史于石，以彰直笔。允闻之，谓著作郎宗钦曰： 闵湛所营分寸之间，恐为崔门万世之祸，吾徒无类矣。 未几而难作。
初，浩之被收，允直中书省。景穆使召允，留宿宫内。翌日，命骖乘至宫门，谓曰： 入当见至尊，吾自导卿，脱至尊有问，但依吾说。 既入见，景穆言允小心慎密，且微贱，制由于浩，请赦之。帝召允谓曰： 国书皆浩作不？ 允曰： 《太祖记》，前著作郎邓彦海所撰；《先帝记》及《今记》，臣与浩同作，然而臣多于浩。 帝大怒曰： 此甚于浩，安有生路？ 景穆曰： 天威严重，允迷乱失次耳。臣向问，皆云浩作。 帝问： 如东宫言不？ 允曰： 臣罪应灭族，不敢虚妄。殿下以臣侍讲日久，哀臣乞命耳。实不问臣，不敢迷乱。 帝谓景穆曰： 直哉！此亦人情所难，而能临死不移。且对君以实，贞臣也，宁失一有罪，宜宥之。 允竟得免。于是召浩前，使人诘，惶惑不能对。允事事申明，皆有条理。时帝怒甚，敕允为诏，自浩以下，僮吏以上，一百二十八人皆夷五族。允持疑不为，频诏催切，允乞更一见，然后为诏。诏引前，允曰： 浩之所坐，若更有余衅，非臣敢知。直以犯触，罪不至死。 帝怒，命介士执允。景穆拜请，帝曰： 无此人忿朕，当有数千口死矣！ 浩竟族灭，余皆身死。宗钦临刑叹曰： 高允其殆圣乎！ 
景穆后让允，以不同己所导之言而令帝怒。允曰： 夫史籍，帝王之实录，将来之炯诫，今之所以观往，后之所以知今。是以言行举动，莫不备载，故人君慎焉。然浩世受殊遇，荣曜当时，私欲没其公廉，爱憎蔽其直理，此浩之责也。至于书朝廷起动之迹，言国家得失之事，此为史之本体，未为多违。然臣与浩实同其事，死生义无独殊。诚荷殿下再造之慈，违心苟免，非臣之意。 景穆动容称叹。允后与人言曰： 我不奉东宫导旨者，恐负翟黑子也。 
景穆季年，颇亲近左右，营立田园，以收其利。允谏曰： 殿下，国之储贰，四海属心，言行举动，万方所则。而营立私田，畜养鸡犬，乃至贩酤市厘，与人争利，议声流布，不可追掩。夫天下者，殿下之天下，富有四海，何求而不获何欲而弗从？而与贩夫贩妇竞此尺寸？愿殿下少察过言，斥出佞邪，所在田园，分给贫下。如此，则休声日至，谤议可除。 景穆不纳。景穆之崩也，允久不进见，后见，升阶歔欷，悲不能止。帝流泪，命允使出。左右莫知其故，相谓曰： 允无何悲泣，令至尊哀伤，何也？ 帝闻之，召而谓曰： 汝不知高允悲乎？崔浩诛时，允亦应死。东宫苦请，是以得免。今无东宫，允见朕悲耳。 先是，敕允集天文灾异，使事类相从，约而可观。允依《洪范传》、《天文志》，撮其事要，略其文辞，凡为八篇。帝览而善之，曰： 高允之明灾异，亦岂减崔浩乎？ 及文成即位，允颇有谋焉，司徒陆丽等皆受重赏，允既不蒙褒异，又终身不言。其忠而不伐，皆此类也。
给事中郭善明，性多机巧，欲逞其能，劝文成大起宫室。允谏曰： 臣闻太祖道武皇帝既定天下，始建都邑。其所营立，必因农隙。今建国已久，宫室已备，永安前殿，足以朝会万国；西堂温室，足以安御圣躬；紫楼临望，可以周视远近。若广修壮丽为异观者，宜渐致之，不可仓卒。计斫材军士及诸杂役须二万，丁夫充作，老小供饷，合四万人，半年可讫。古人有言： 一夫不耕，或受其饥，一妇不织，或受其寒。 况数万之众，其所损费，亦已多矣！ 帝纳之。
允以文成纂承平之业，而风俗仍旧，婚娶丧葬，不依古式，乃谏曰：
前朝之世，屡发明诏，禁诸婚娶，不得作乐。及葬送之日，歌谣鼓舞，杀牲烧葬，一切禁绝。虽条旨久班，而不革变，将由居上者未能悛改，为下者习以成俗，教化陵迟，一至于此。《诗》云 尔之教矣，人胥效矣。 人君举动，不可不慎。《礼》云：嫁女之家，三日不息火；娶妻之家，三日不举乐。今诸王纳室，皆乐部给伎以为嬉戏，而独禁细人不得作乐，此一异也。
古之婚者，皆采德义之门，妙简贞闲之女，先之以媒娉，继之以礼物，集僚友以重其别，亲御轮以崇其敬。今诸王十五便赐妻别居。然所配者，或长少差舛，或罪入掖庭，而以作合宗王，妃嫔籓懿，失礼之甚，无复此过。今皇子娶妻，多出宫掖，令天下小人，必依礼限，此二异也。
凡万物之生，靡不有死，然葬者藏也，死者不可再见，故深藏之。昔尧葬谷林，农不易亩；舜葬苍梧，市不改肆。秦始皇作为地市，下锢三泉，死不旋踵，尸焚墓掘。由此推之，尧舜之俭，始皇之奢，是非可见。今国家营葬，费损巨亿，一旦焚之，以为灰烬。上为之而不辍，而禁下人之必止，此三异也。
古者，祭必立尸，序其昭穆；使亡者有冯，致食飨之礼。今已葬之魂，人直求貌类者，事之如父母，宴好如夫妻，损败风化，黩乱情礼，莫此之甚。上未禁之，下不改绝，此四异也。
夫大飨者，所以定礼仪，训万国，故圣王重之。至乃爵盈而不饮，肴乾而不食，乐非雅声则不奏，物非正色则不列。今之大会，内外相混，酒醉喧哓，罔有仪式，又俳优鄙亵，污辱视听。朝廷积习以为美，而责风俗之清纯，此五异也。
今陛下当百王之末，踵晋乱之弊，而不矫然厘改，以厉颓俗，臣恐天下苍生，永不闻见礼教矣。
允如此非一，帝从容听之。或有触迕，帝所不忍闻者，命左右扶出。事有不便，允辄求见，帝知允意，逆屏左右以待之。礼敬甚重，晨入暮出，或积日居中，朝臣莫知所论。或有上事陈得失者，帝省而谓群臣曰： 君父一也，父有是非，子何为不作书于人中谏之，使人知恶，而于家内隐处也？岂不以父亲，恐恶彰于外也。今国家善恶，不能面陈，而上表显谏，以此，岂不彰君之短，明己之美。至如高允者，真忠臣矣。朕有是非，恆正言而论，至朕所不忍闻者，皆侃侃论说，无所避就。朕闻其过，而天下不知其谏，岂不忠乎。汝等在左右，不曾闻一正言，但伺朕喜以求官。汝等以弓刀侍朕，待立劳耳，皆至公、王，此人执笔匡我，不过著作郎。汝等不亦愧乎！ 于是拜允中书令，著作如故。司徒陆丽曰： 高允虽蒙宠待，而家贫布衣，妻子不立。 帝怒曰： 何不先言？今见朕用之，方言其贫！ 是日，幸允第，唯草屋数间，布被温袍，厨中盐菜而已。帝叹息曰： 古人之清贫，岂有此乎！ 即赐帛五百疋，粟千斛，拜长子忱为长乐太守。允频表固让，帝不许。
初与允同征游雅等，多至通官，封侯，及允部下吏百数十人，亦至刺史、二千石；而允为郎二十七年不徙官。时百官无禄，允恆使诸子樵采自给。初，尚书窦瑾坐事诛，瑾子遵亡在山泽，遵母焦没入县官。后焦以老得免，瑾之亲故，莫有恤者。允愍焦年老，保护在家，积六年，遵始蒙赦。其笃行如此。转太常卿，本官如故。允上《代都赋》，因以夫讽，亦《二京》之流也。时中书博士索敞与侍郎傅默、梁祚论名字贵贱，著议纷纭。允遂著《名字论》以释其惑，甚有典证。复以本官领秘书监，解太常卿，进爵梁城侯。
初，允与游雅及太原张伟同业相友。雅尝论允曰： 夫喜怒者，有生所不能无也。而前史载卓公宽中，文饶洪量，褊心者或之弗信。余与高子游处四十余年，未见是非愠喜之色，不亦信哉。高子内文明而外柔弱，其言呐呐不能出口，余常呼为 文子 。崔公谓余云： 高生丰才博学，一代佳士，所乏者矫矫风节耳。 余亦然之。司徒之谴，起于纤微，及于诏责，崔公声嘶股战，不能一言。宗钦以下，伏地流汗，都无人色。高子敷陈事理，申释是非，辞义清辩，音韵高亮。明主为之动容，听者无不称善。仁及寮友，保兹元吉，向之所谓矫矫者，更在斯乎！宗爱之任势也，威振四海，尝召百司于都坐，王公以下，望庭毕拜，高子独升阶长揖。由此观之，汲长孺可卧见卫青，何抗礼之有！向之所谓风节者，得不谓此乎！知人故不易，人亦不易知。吾既失之于心内，崔亦漏之于形外。钟期止听于伯牙，夷吾见明于鲍叔，良有以也。 其为人物所推如此。
文成重允，常不名之，恆呼为 令公 。令公之号，播于四远矣。
文成崩，献文居谅闇，乙弗浑专擅朝命，谋危社稷。文明太后诛之，引允禁中，参决大政。又诏允曰： 朕稽之旧典，欲置学官于郡国。卿儒宗元老，宜与中秘二省，参议以闻。 允表：请制大郡立博士二人、助教四人、学生一百人；次郡立博士二人、助教二人、学生八十人；中郡立博士一人、助教二人、学生六十人；下郡立博士一人、助教一人、学生四十人。其博士取博关经典，履行忠清，堪为人师者，年限四十以上。助教亦与博士同，年限三十以上。若道业夙成，才任教授，不拘年齿。学生取郡中清望，人行修谨，堪循名教者，先尽高门，次及中等。帝从之，郡国立学，自此始也。
后允以老疾，频上表乞骸骨。诏不许。于是乃著《告老诗》。又以昔岁同征，零落将尽，感逝怀人，作《征士颂》。盖止于应命，其有命而不至，则阙焉。
其著《颂》者：中书侍郎、固安侯范阳卢玄子真，郡功曹史博陵崔绰茂祖，河内太守、下乐侯广宁燕崇玄略，上党太守、高邑侯广宁常陟公山，征南大将军从事中郎勃海高毗子翼，征南大将军从事中郎勃海李金道赐，河西太守、饶阳子博陵许堪祖根，中书郎、新丰侯京兆杜铨士衡，征西大将军从事中郎京兆韦阆友规，京兆太守赵郡李诜令孙，太常博士、钜鹿公赵郡李灵武符，中书郎中、即丘子赵郡李遐仲熙，营州刺史、建安公太原张伟仲业，辅国大将军从事中郎范阳祖迈，征东大将军从事中郎范阳祖侃士伦，东郡太守、蒲阴子中山刘策，濮阳太守、真定子常山许琛，行司隶校尉、中都侯西河宋宣道茂，中书郎燕郡刘遐彦鉴，中书郎、武恆子河间邢颖宗敬，沧水太守、浮阳侯勃海高济叔仁，太平太守、原平子雁门李熙士元，秘书监、梁郡公广平游雅伯度，廷尉正、安平子博陵崔建兴祖，广平太守、列人侯西河宋愔，州主簿长乐潘符，郡功曹长乐杜熙，征东大将军从事中郎中山张纲，中书郎上谷张诞叔术，秘书郎雁门王道雅，秘书郎雁门闵弼，卫大将军从事中郎中山郎苗，大司马从事中郎上谷侯辩，陈郡太守、高邑子赵郡吕季才，合三十四人。
其词曰：
紫气干天，群雄乱夏，王龚徂征，戎车屡驾。扫荡游氛，克剪妖霸，四海从风，八垠渐化。政教无外，即宁且壹，偃武櫜兵，唯文是恤。帝乃虚求，搜贤采逸，岩隐投竿，异人并出。
亹亹卢生，量远思纯，钻道据德，游艺依仁；旌弓既招，释褐投巾，摄斋升堂，嘉谋日陈；自东徂南，跃马驰输，僭冯影附，刘以和亲。茂祖茕单，夙离不造，克己勉躬，聿隆家道；敦心《六经》，游思文藻，终辞宠命，以之自保。燕、常笃信，百行靡遗，仕不苟进，任理栖迟；居冲守约，好让善推，思贤乐古，如渴如饥。子翼致远，道赐悟深，相期以义，和若瑟琴；并参幕府，俱发德音，优游卒岁，聊以寄心。祖根运会，克光厥猷，仰缘朝恩，俯因德友；功虽后建，爵实先受，班同旧臣，位并群后。士衡孤立，内省靡疚，言不崇华，交不遗旧；以产则贫，论道则富，所谓伊人，实邦之秀。卓矣友规，禀兹淑量，存彼大方，摈此细让；神与理冥，形随流浪，虽屈王侯，莫废其尚。赵实名区，世多奇士，山岳所锺，挺生三李；矫矫清风，抑抑容止，初九而潜，望云而起。诜尹西都，灵惟作傅，载训皇宫，载理云雾；熙虽中夭，迹阶郎署，余尘可挹，终亦显著。仲业深长，雅性清到，宪章古式，绸缪典诰；时逢嶮艰，常一其操，纳众以仁，训下以孝；化洽龙川，人归其教。迈则英贤，侃亦称选，闻达邦家，名行素显；志在兼济，岂伊独善，绳匠弗顾，功不获展。刘、许履忠，竭力致躬，出则骋说，入献其功；輶轩一举，桡燕下崇，名彰魏世，享业亦隆。道茂夙成，弱冠播名，与朋以信，行物以诚；怡怡昆弟，穆穆家庭，发响九皋，翰飞紫冥。频烦省闼，亦司于京，刑以之中，政以之平。猗欤彦鉴，思参文雅，率性任真，器成非假；靡矜于高，莫耻于下，乃谢硃门，归迹林野。宗敬延誉，号为四俊，华藻云飞，金声夙振；中遇沈痾，赋诗以讯，忠显于辞，理出于韵。高沧朗达，默识该通，领新悟异，发自心胸；质侔和璧，文照雕龙，燿姿天邑，衣锦旧邦。士元先觉，介焉不惑，振袂来庭，始宾王国；蹈方履正，好是绳墨，淑人君子，其仪不忒。孔称游、夏，汉美卿、云，越哉伯度，出类逾群；司言秘阁，作牧河、汾，移风易俗，理乱解纷。融彼滞义，涣此潜文，儒道以析，九流以分。崔、宋二贤，诞性英伟，擢颖闾阎，闻名象魏；謇謇仪形，邈邈风气，达而不矜，素而能贵。潘符标尚，杜熙好和，清不洁流，浑不同波；绝悕龙津，止分常科，幽而逾显，损而逾多。张纲柔谦，叔术正直，道雅洽闻，弼为兼识；拔萃衡门，俱渐鸿翼，发愤忘食，岂要斗食。率礼从仁，罔愆于式，失不系心，得不形色。郎苗始举，用均已试，智是周身，言足为志；性协于时，情敏于事，与今而同，与古而异。物以利移，人以酒昏，侯生洁己，唯义是敦；日纵醇醪，逾敬逾温，其在私室，如涉公门。季才之性，柔而执竞，届彼南秦，申威致命；诱之以权，矫之以正，帝道用光，边王内庆。群贤遭世，显名有代。志竭其忠，才尽其概。体袭硃裳，腰纫双佩，荣曜当时，风高千载；君臣相遇，理实难阶。昔因朝命，与之克谐，披衿散想，解带舒怀。此昕犹昨，存亡奄乖，静言思之，衷心九摧。挥毫颂德，潜尔增哀。
皇兴中，诏允兼太常至兗州祭孔子庙。谓允曰： 此简德而行，勿有辞也。 后允从献文北伐，大捷而还，至武川镇，上《北伐颂》，帝览而善之。帝时有不豫，以孝文冲幼，欲立京兆王子推，集诸大臣，以次召问。允进跪上前，涕泣曰： 臣不敢多言以劳神听。愿陛下上思宗庙托附之重，追念周公抱成王之事。 帝于是传位于孝文，赐允帛百疋，以标忠亮。又迁中书监，加散骑常侍。虽久典史事，然不能专勤属述。时与校书郎刘模有所缉缀，大较依续崔浩故事，准《春秋》之体而时有刊正。自文成迄于献文，军国书檄，多允作也。末乃荐高闾以自代。以定议之勋，进爵咸阳公。寻授怀州刺史。
允秋月巡境，问人疾苦。至邵县，见邵公庙废毁不立，乃叹曰： 邵公之德，阙而不祀，为善者何望！ 乃表修葺之。允于时年将九十矣，劝人学业，风化颇行。然儒者优游，不以断决为事。后正光中，中书舍人河内常景追思允，率郡中故老，为允立祠于野王之南，树碑纪德焉。
太和二年，又以老乞还乡，章十余上，卒不听许，遂以疾告归。其年，诏以安车征允，敕州郡发遣。至都，复拜镇军大将军，领中秘书事。固辞，不许。扶引就内，改定皇诰；又被敕，论集往世酒之败德，以为《酒训》。孝文览而悦之，常置左右，诏允乘车上殿，朝贺不拜。明年，诏允议定律令。虽年渐期颐，而志识无损，犹心存旧职，披考史书。又诏曰： 允年涉危境，而家贫养薄，可令乐部丝竹十人，五日一诣允，以娱其志。 特赐允蜀牛一头、四望蜀车一乘、素几杖各一、蜀刀一口。又赐珍味，每春秋致之。寻诏朝晡给御膳，朔望致牛酒，衣服绵绢，每月送给。允皆分之亲故。是时贵臣之门，并罗列显官，而允子弟，皆无官爵，其廉退若此。迁尚书、散骑常侍。时延入，备几杖，询以政事。
十年，加光禄大夫，金章紫绶。朝之大议，皆谘访焉。其年四月，有事西郊，诏御马车迎允就郊所板殿观瞩。马忽惊奔，车覆，伤眉三处。孝文、文明太后遣医药护疗，存问相望。司驾将处重坐，允启陈无恙，乞免其罪。先是，命中黄门苏兴寿扶侍允，曾雪中遇犬惊倒，扶者大惧，允慰勉之，不令闻彻。兴寿称共允接事三年，不尝见其忿色。恂恂善诱，诲人不倦，昼夜手常执书，吟咏寻览。笃亲念故，虚己存纳，虽处贵重，志同贫素。性好音乐，每至伶人弦歌鼓舞，常击节称善。又雅信佛道，时设斋讲，好生恶杀。
魏初法严，朝士多见杖罚。允历事五帝，出入三省五十余年，初无谴咎。始真君中，以狱讼留滞，始令中书以经义断诸疑事。允据律评刑，三十余载，内外称平。允以狱者人命所系，常叹曰： 皋陶至德也，其后英、蓼先亡；刘、项之际，英布黥而王。经世虽久，犹有刑之余衅。况凡人能无咎乎？ 性简至，不妄交游。献文之平青、齐，徙其族望于代。时诸士人，流移远至，率皆饥寒。徙人之中，多允姻媾，皆徒步造门。允散财竭产，以相赡振，慰问周至，无不感其仁厚。又随其才能，表奏申用。时议者皆以新附致异，允谓取材任能，无宜抑屈。
先是，允被召在方山作颂，志气犹不多损，谈说旧事，了无所遗。十一年正月卒，年九十八。初，允每谓人曰： 吾在中书时有阴德，济救人命，若阳报不差，吾寿应享百年矣。 先卒旬外，微有不适，犹不寝卧，呼医请药，出入行止，吟咏如常。孝文、文明太后闻而遣医李修往脉视之，告以无恙。修入，密陈允荣卫有异，惧其不久。于是遣使备赐御膳珍羞，自酒米至于盐醢，百有余品，皆尽时味。及床帐衣服，茵被几杖，罗列于庭。王官往还，慰问相属。允喜形于色，语人曰： 天恩以我笃老，大有所赍，得以赡客矣。 表谢而已，不有他虑。如是数日，夜中卒，家人莫觉。诏给绢一千疋、布二千疋、绵五百斤、锦五十疋、杂彩百疋、谷千斛，以周丧用。魏初以来，存亡蒙赍者莫及，朝廷荣之。将葬，赠侍中、司空公、冀州刺史，将军、公如故。谥曰文，赐命服一袭。
允所制诗赋咏颂箴论表赞诔、《左氏释》、《公羊释》、《毛诗拾遗》、《杂解》、《议何郑膏肓事》凡百余篇，别有集，行于世。允尤明算法，为《算术》三卷。
子忱，字士和，位长安太守，为政宽惠，百姓安之。后例降爵为侯，卒，子贵宾袭。忱弟怀，字士仁，恬淡退静，位太尉、东阳王丕谘议参军。
子绰，字僧裕。少孤，恭敏自立。身长八尺，腰带十围。沈雅有度量，博涉经史。稍迁洛阳令，为政强直，不避豪右，京邑惮之。延昌初，尚书右丞。后为御史中尉元匡奏高聪及绰朋附高肇，诏并原罪。历豫、并二州刺史，卒，谥文简。
允弟推，字仲让，早有名誉。太延中，以前后南使不称，妙简行人，游雅荐推应选。诏兼散骑常侍使宋，南人称其才辩。卒于建业，赠临邑子，谥曰恭。
推弟燮，字季和，亦有文才。太武每诏征，辞疾不应，恆笑允屈折久官，栖泊京邑，常从容于家。州辟主簿，卒。孙市宾，永熙中，开府从事中郎。
始神蒨中，允与从叔济、族兄毗及同郡李金俱被征。济位沧水太守、浮阳子。卒，赠冀州刺史，谥曰宣。子矫袭。
矫弟遵，字世礼。贱出，其兄矫等常欺侮之，及父亡，不令在丧位。遵遂驰赴平城，归允。允为作计，乃为遵父举哀，以遵为丧主，京邑无不吊集，朝贵咸识之。徐归奔止。免丧后，为营宦路。遵感成益之恩，事允如诸父。涉历文史，颇有笔札。随都将长广公侯穷奇等平定三齐。以功赐爵高昌男，补安定王相。撰太和、安昌二殿画图。后与中书令高闾增改律令，进中书侍郎。假中书令，诣长安，刊燕宣王庙碑，进爵安昌子。使济、兗、徐三州，观风理讼。进中都令。及新制衣冠，孝文恭荐宗庙，遵形貌庄洁，音气雄暢，常兼太祝令；跪赞礼事，为俯仰之节，粗合仪矩，由是帝颇识待之。后与游明根、高闾、李冲等入议律令，亲对御坐，时有陈奏。出为齐州刺史。建节历本州，宗乡改观，而矫等弥妒毁之。
遵性不廉清。在中书时，每假归山东，必借备骡马，将从百余，屯逼人家，不得丝缣满意，则诟詈不去。旬月之间，缣布千数，郡邑苦之。既莅方岳，本意未弭，选召僚吏，多所取红纳。又其妻明氏，家在齐州，母弟舅甥，共相凭属，争取货利。严暴，非理杀害甚多。贪酷之响，帝颇闻之。及车驾幸鄴，遵自州来朝。会有赦宥，遵临还州，请辞。帝于行宫引见诮让之。遵自陈无负。帝厉声曰： 若无迁都赦，必无高遵矣！又卿非唯贪婪，又虐于刑法 。谓： 何如济阴王，犹不免于法。卿何人，而为此行！自今宜自谨约。 还州，仍不悛革。齐州人孟僧振至洛讼遵，诏廷尉少卿邓述穷鞫，皆如所诉。先，沙门道登过遵。遵以道登荷眷于孝文，多奉以货，深托仗之。道登屡因言次，申启救遵，帝不省纳，遂诏述赐遵死。时遵子元荣诣洛讼冤，犹恃道登，不时还赴。道登知事决，方乃遣之。遵恨其妻，不与诀，别处沐浴，引椒而死。
元荣学尚有文才，长于几案。位兼尚书右丞，为西道行台，至高平镇，遇城翻，被害。
遵弟次文，虽无位宦，而赀产巨万。遵每责其财，又结憾于遵，吉凶不相往反。时论责之。毗字子翼，乡邑称为长者，位征南从事中郎。
初，允所引刘模者，长乐信都人，颇涉经籍。允撰修国记，选为校书郎，与其缉著。常令模带持管籥，每日同入史阁，接膝对筵，属述时事。允年已九十，手目稍衰，多遣模执笔而占授裁断之，如此者五六岁。允所成篇卷，模预有功。太和中，除南颍川太守。
王肃之归阙，路经县瓠，羁旅穷悴，时人莫识。模独经给所须，吊待以礼，肃深感其意。及肃临豫州，模犹在郡，征报复之，由是为新蔡太守。在二郡积十年，宽猛相济，颇有声称。迁陈留太守。时年七十余矣，而饰老隐年，昧禁自效。遂家于南颍川，不复归其旧乡矣。
祐字子集，允之从祖弟也。本名禧，以与咸阳王同名，孝文赐名焉。祖展，慕容宝黄门郎。道武平中山，徙京师。卒于三都大官。父谠，从太武灭赫连昌，以功赐爵南皮子。与崔浩共参著作，位中书侍郎、给事中、冀青二州中正。假散骑常侍、蓚县侯，使高丽。卒，赠冀州刺史，假沧水公，谥曰康。祐兄祚袭爵，位东青州刺史。
祐博涉书史，好文字杂说，性通放，不拘小节。自中书学生再迁中书侍郎，赐爵建康子。文成末，兗州东郡吏获一异兽，送之京师，时无识者，诏以问祐。祐曰： 此是三吴所出，厥名鲮鲤。余域率无，今我获之，吴、楚之地，其有归国乎？ 又有人于灵丘得玉印一以献，诏以示祐。祐曰： 印上有籀书二字，文曰 宋寿 ，寿者命也，我获其命，亦是归我之征。 献文初，宋义阳王昶来奔，薛安都等以五州降附，时谓祐言有验。
孝文初，拜秘书令。后与丞李彪等奏曰： 《尚书》者，记言之体；《春秋》者，录事之辞。寻览前志，斯皆司勋之实录也。惟圣朝创制上古，开基《长发》，自始祖以后，至于文成，其间世数久远，是以史弗能传。臣等疏漏，忝当史职，披览国记，窃有志焉。愚谓自王业始基，庶事草创，皇始以降，光宅中土。宜依迁、固大体，令事类相从，纪传区别，表志殊贯，如此修缀，事可备书。著作郎已下，请取有才用者，参造国书。如得其人，三年有成矣。 帝从之。
孝文尝问祐： 比水旱不调，何以止灾而致丰稔？ 祐曰： 尧汤之运，不能去阳九之会。陛下道同前圣，其如小旱何？但当旌贤佐政，则灾消穰至矣。 又问止盗之方。祐曰： 苟训之有方，宁不易息？当须宰守贞良，则盗贼止矣。 祐又上疏云： 今选举不采职政之优劣，专简年劳之多少，斯非尽才之谓。宜弃彼朽劳，唯才是举。又勋旧之臣，年勤可录而才非抚人者，则可加以爵赏，不宜委以方任。所谓王者可私人以财，不私人以官者也。 帝皆善之。加给事中、冀州大中正。时李彪专统著作，祐为令，时关豫而己。出为西兗州刺史，假东光侯，镇滑台。
祐以郡国虽有太学，县党宜有黉序，乃县立讲学，党立教学，村立小学。又令一家之中，自立一碓；五家之外，共造一井，以给行客，不听妇人寄舂取水。又设禁贼之方，令五五相保，若盗发，则连其坐。初似烦碎，后风化大行，寇盗止息。转宋王刘昶傅，以参定律令，赐帛粟马等。昶以其旧官年耆，雅相祗重。拜光禄大夫，傅如故。昶薨，征为宗正卿，而祐留连彭城，久不赴。仆射李冲奏祐无事稽命，处刑三岁，以赎论，免卿任。复为光禄，卒。太常谥曰炀侯。诏曰： 不遵上命曰灵，可谥为灵。 
子和璧，字僧寿，有学尚，位中书博士，早卒。和璧子颢，字门贤，学涉有时誉。袭爵建康子，仕辅国将军、朝散大夫，赠沧州刺史，谥曰惠。子德正袭。
德正幼而敏慧，有风神仪表。初为齐文宣仪同开府参军，寻知管记事，甚相亲狎。累迁相府掾，神武委以腹心。徙给事黄门侍郎，方雅周慎，动见称述。文襄嗣业，如晋阳。文宣在鄴居守，令德正参机密，弥见亲重。文襄之崩，勋将等以缵戎事重，劝文宣早赴晋阳。文宣不决，夜中召杨愔、杜弼、崔季舒及德正等，策始定。以愔从，令德正居守。以为相府司马，专知门下事。
德正与文宣旧昵爱，言无不尽。散骑常侍徐之才馆客宋景业，先为天文图谶学，又陈山提家客杨子术有所援引，并因德正劝文宣行禅代事。德正又固请。文宣恐愔不决。自请赴鄴与愔言，乃定。还，未至而文宣便发晋阳。至平城都，召诸勋将入，告以禅让事，诸将莫敢答者。时杜弼为长史，密启文宣：恐关西因此自称义兵，挟天子而东向，将何以待？之才云：今若先受魏禅，关西自应息心。纵欲屈强，止当逐我称帝。弼无以答。文宣以众意未协，又先得太后旨云： 汝父如龙，汝兄如猛兽，皆以帝王之重，不敢妄据，尚以人臣终。何欲行舜禹事？此正是高德正教汝。 又说者以为昔周武王再驾盟津，然始革命。于是乃旋晋阳。
自是居常不悦。徐之才、宋景业等每言卜筮杂占阴阳纬候，必宜以五月应天命。德正亦敦劝不已，仍白文宣追魏收。收至，令撰禅让诏册、九锡、建台及劝进文表。至五月初，文宣发晋阳。德正又录在鄴诸事条进于文宣。文宣令陈山提驰驿赍事条并密书与杨愔。山提以五月至鄴，杨愔即召太常卿邢邵、七兵尚书崔甗、度支尚书陆操、太子詹事王昕、给事黄门侍郎阳休之、中书侍郎裴让之等议撰仪注。六日，要魏太傅咸阳王坦、录尚书事济阴王晖业等总集，引入北宫，留于东斋，受禅后乃放还宅。文宣发至前亭，所乘马忽倒，意甚恶之。至平城都，便不复肯进。德正与徐之才苦请曰： 山提先去，恐其漏泄，不果。 即命司马子如、杜弼驰驿续入，观察物情。七日，子如等至鄴，众人以事势已决，无敢异言。九日，文宣至城南顿所。时既未行诏敕，诸公文书唯云奉约束，德正及杨愔宣署而已。受禅日，尧难宗染赤雀以献。帝寻知之，亦弗责也。是日，即除德正为侍中，又领宗正卿。寻迁吏部尚书，侍中如故，封蓝田县公。天保七年，迁尚书右仆射，兼侍中，食勃海郡干。德正与尚书令杨愔，纲纪朝政，多有弘益。
文宣末年，纵酒酣醉。德正屡进忠言，帝不悦。又谓左右云： 高德正恆以精神陵逼人。 德正甚忧惧，乃移疾，屏居佛寺，兼学坐禅，为退身之计。帝谓杨愔曰： 我大忧高德正，其疾何以？ 愔知帝内忌之，由是答云： 陛下若用作冀州刺史，病即自差。 帝从之，德正见除书而起。帝大怒，谓曰： 闻尔病，我为尔针！ 亲以刀子刺之，血流沾地。又使曳下，斩去其趾。刘桃枝捉刀不敢下，帝起临陛，切责桃枝，桃枝乃斩足之三指。帝怒不解，禁德正于门下省。其夜，开城门，以氈舆送还家。旦日，德正妻出宝物满四床，欲以寄人。帝奄至其宅，见而怒曰： 我府藏犹无此物。 诘其所从得，皆诸元赂之也。遂曳出斩之，妻出拜谢，又斩之。并其子司徒东阁祭酒伯坚亦见害。
后文宣谓群臣曰： 高德正常言，宜用汉除鲜卑，此即合死。又教我诛诸元，我今杀之，为诸元报仇也。 帝后悔，赠太保、冀州刺史，谥曰康。嫡孙王臣，袭爵蓝田县公，给事中、通直散骑侍郎。德正次子仲武，京畿司马、平原郡守。
颢弟雅，字兴贤，有风度，位定州抚军府长史。天平中，追赠冀州刺史。子德范，早有令问，位任城太守，卒。
雅弟谅，字修贤，少好学，多识强记，居丧以孝闻。太和末，京兆王愉开府辟召，孝文妙简僚佐，谅与陇西李仲尚、赵郡李凤起等同时应选。正光中，加骁骑将军，为徐州行台。至彭城，属元法僧反，逼谅同之，不从见害。赠沧州刺史。又诏以谅临危授命，复赠使持节、平北将军、幽州刺史，优授一子出身，谥曰忠侯。
谅造《亲表谱录》四十余卷，自五世以下，内外曲尽，览者服其博记。
祐从父弟翼，字次同，豪侠有风神。孝昌末，葛荣作乱，朝廷以翼山东豪右，即家拜勃海太守。翼率合境，徙居河、济间。魏朝因置东冀州，以翼为刺史，封乐城县侯。俄除定州刺史，以贼乱不行。及尔硃兆弑庄帝，翼保境自守，卒。中兴初，赠使持节、侍中、太保、录尚书、六州诸军事、冀州刺史，谥曰文宣。子乾。
乾字乾邕。性明悟俊伟，有智略，美音容，进止都雅。少时轻侠，长而修改，轻财重义，多所交结。起家拜员外散骑侍郎，稍迁员外散骑常侍。魏孝庄之居籓也，乾潜相托附。及尔硃荣入洛，乾东奔于翼。乾兄弟本有从横志，见荣杀害人士，谓天下遂乱，乃率河北流人于河、济间，受葛荣官爵。庄帝遣右仆射元罗巡抚三齐，乾兄弟相率出降。朝廷以乾为给事黄门侍郎，兼武卫将军。尔硃荣以乾前罪，不应复居近要，庄帝听乾解官归乡里。于是招纳骁勇，以射猎自娱。及荣死，乃驰赴洛阳。庄帝见之大喜，以乾兼侍中，加抚军将军、金紫光禄大夫，镇河北。又以弟昂为通直散骑常侍、平北将军。令俱归，招集乡闾，为表里形援。帝亲送于河桥上，举酒指水曰： 卿兄弟冀部豪杰，能令士卒致死。京城傥有变，可为朕河上一扬尘。 乾垂涕受诏，昂援剑起舞，誓以死继之。
及尔硃氏既弑害，遣其监军孙白鸡率百余骑至冀州。托言括马，其实欲因乾兄弟送马收之。乾既宿有报复之心，而白鸡忽至，知欲见图。将先发，以告前河内太守封隆之。隆之父先为尔硃荣所杀，闻之喜曰： 国耻家怨，痛入骨髓，乘机而发，今正其时。谨闻命矣。 
二月，乾与昂潜勒壮士，夜袭州城，执刺史元嶷，射白鸡杀之。于葛荣殿为庄帝举哀，素服，乾升坛誓众，词气激扬，涕泗交集，将士莫不感愤。欲奉次同为王。次同曰： 和乡里，我不及封皮。 乃推隆之为大都督，行州事。隆之欲逃，昂勃然作色，拔刀将斫隆之，隆之惧，乃受命。北受幽州刺史刘灵助节度，俄而灵助被尔硃氏禽。
属齐神武出山东，扬声以讨乾为辞，众情惶惧。乾谓之曰： 高晋州雄材盖世，不居人下。且尔硃弑主肆虐，正是英雄效节之时，今者之来，必有深计。勿忧，吾将诸君见之。 乃间行，与封隆之子子绘，俱迎于滏阳。因说神武曰： 尔硃氏酷逆，痛结人神，凡厥生灵，莫不思奋。明公威德素著，天下倾心，若兵以忠立，则屈强之徒不足为明公敌矣。鄙州虽小，户口不减十万，谷秸之税，足济军资。愿公熟详其计。 神武大笑曰： 吾事谐矣！ 遂与乾同帐而寝，呼乾为叔父。乾旦日受命而去。
时神武虽内有远图，而外迹未见。尔硃羽生为殷州刺史，神武密遣李元忠于封龙山举兵逼其城，令乾率众伪往救之。乾遂轻骑入见羽生，伪为之计。羽生出劳军，彭乐侧从马上禽斩之，遂平殷州。又共定策，推立中兴主。拜侍中、司空公。是时，军国草创，乾父丧，不得终制。及孝武立，天下初定，乾乃表请解职，行三年之礼。诏听解侍中，司空如故，封长乐郡公。
乾虽求退，不谓便见从许，既去内侍，朝政空关，居常怏怏。孝武将贰于神武，欲乘此抚之，于华林园宴罢，独留乾，谓曰： 司空弈世忠良，今日复建殊效。相与虽则君臣，实义同兄弟，宜共立盟约。 勒逼之。乾曰： 臣以身许国，何敢有二？ 乾虽有此对，然非其本心，事出仓卒，又不谓孝武便有异志，遂不固辞，亦不启神武。帝以乾为诚己。
时禁园养部曲稍至千人，骤令元士弼、王思政诣贺拔岳计，又以岳兄胜为荆州刺史。乾谓所亲曰： 难将作矣，祸必及吾。 乃密以启神武。神武召乾问之，乾因劝神武受禅。神武以袖掩其口曰： 勿复言。今启叔复为侍中，门下之事，一以仰委。 及频请而帝不答，乾惧变，启神武，求为徐州。乃以乾为开府仪同三司、徐州刺史。将行，帝闻其与神武言，怒，使谓神武曰： 高乾与朕私盟，今复反覆。 神武闻其与帝盟，亦恶之，乃封其前后密启以闻。帝对神武使诘乾。乾曰： 臣以身奉国，义尽忠贞。陛下既有异图，更言臣反覆。以匹夫加诸，尚或难免，况人主推恶，何以逃命？所谓欲加之罪，其无辞乎！功大身危，自昔然也。若死而有知，差无负庄帝。 诏遂赐死于门下省，年三十七。临死时，武卫将军元整监刑，谓曰： 颇有书及家人乎？ 乾曰： 吾诸弟分张，各在异处，今日之事，想无全者。兒子既小，未有所识，亦恐巢倾卵破，夫欲何言！ 后神武讨斛斯椿等，谓高昂曰： 若早用司空策，岂有今日之举？ 天平初，赠太师、录尚书事、冀州刺史，谥曰文昭。以长子继叔袭祖次同乐城县侯，令第二子吕兒袭乾爵。
乾弟慎，字仲密，颇涉文史，与兄弟志尚不同，偏为父所爱。历位沧州刺史、东南道行台尚书、光州刺史，加骠骑大将军、仪同三司。时天下初定，听慎以本乡部曲数千自随。为政严酷，又纵左右，吏人苦之。乾死，仲密弃州，将归神武。武帝敕青州断其归路，慎间行至晋阳。神武以为大行台左丞，转尚书，当官无所回避。累迁御史中尉，选用御史，多其亲戚乡闾，不称朝望，文襄奏令改选焉。
慎前妻，吏部郎中崔暹妹，为慎弃。暹时为文襄委任，乃为暹高嫁其妹，礼夕，亲临之。慎后妻赵郡李徽伯女也，艳且慧，兼善书记，工骑乘。慎之为沧州，甚重沙门显公，夜常语，久不寝。李氏患之，构之于慎，遂被拉杀。文襄闻其美，挑之，不从，衣尽破裂。李以告慎，慎由是积憾，且谓暹构己，遂罕所纠劾，多行纵舍。神武嫌责之，弥不自安。出为北豫州刺史，遂据武牢降西魏。
慎先入关，周文率众东出，败于芒山，慎妻子尽见禽。神武以其家勋，启慎一房配没而已。仲密妻逆口行中，文襄盛服见之，乃从焉。西魏以慎为侍中、司徒，迁太尉。慎弟昂。
昂字敖曹。其母张氏，始生一男二岁，令婢为汤，将浴之。婢置而去，养猿系解，以兒投鼎中，爓而死。张使积薪于村外，缚婢及猿焚杀之，扬其灰于漳水，然后哭之。
昂性似其母，幼时便有壮气。及长，俶傥，胆力过人，龙犀豹颈，姿体雄异。其父为求严师，令加捶挞。昂不遵师训，专事驰骋，每言： 男兒当横行天下，自取富贵，谁能端坐读书，作老博士也？ 其父曰： 此兒不灭吾族，当大吾门。 以其昂藏敖曹，故以名字之。
少与兄乾数为劫掠，乡闾畏之，无敢违忤。兄乾求博陵崔圣念女为婚，崔氏不许。昂与兄往劫之，置女村外，谓兄曰： 何不行礼？ 于是野合而归。乾及昂等并劫掠，父次同常系狱中，唯遇赦乃出。次同语人曰： 吾四子皆五眼，我死后岂有人与我一锹土邪？ 及次同死，昂大起冢。对之曰： 老公！子生平畏不得一锹土，今被压，竟知为人不？ 
昂以建义初，兄弟共举兵，既而奉魏庄帝旨散众。仍除通直散骑侍郎，封武城县伯。与兄乾俱为尔硃荣所黜，免归乡里。阴养壮士，又行抄掠。荣闻恶之，密令刺史元仲宗诱执昂，即送晋阳。及入洛，将昂自随，禁于驼牛署。既而荣死，庄帝即引见劳勉之。时尔硃世隆还逼宫阙，帝亲临大夏门指麾处分。昂既免缧绁，被甲横戈，与其从子长命，推锋径进，所向披靡。帝及观者，莫不壮之，即除直阁将军，赐帛千疋。昂以寇难尚繁，乃请还本乡招集部曲，仍除通直散骑常侍，加北平将军。
及闻庄帝见害，京师不守，遂与父兄据信都起兵。尔硃世隆从叔殷州刺史羽生，率五千人掩至龙尾坂。昂将十余骑，不擐甲而驰之。乾城守，绳下五百人追救，未及而昂已交兵，羽生败走。昂马槊绝世，左右无不一当百，时人比之项籍。神武至信都，开门奉迎。昂时在外略地，闻之，以乾为妇人，遗以布裙。神武使世子澄以子孙礼见之，昂乃与俱来。后废帝立，除冀州刺史以终其身。仍为大都督，率众从神武破尔硃兆于广阿。又讨四胡于韩陵。昂自领乡人部曲王桃汤、东方老等三千人，神武将割鲜卑兵千余人共相参合。对曰： 敖曹所将部曲，练习已久，不烦更配。 神武从之。及战，神武军小却，兆等方乘之。昂与蔡俊以千骑自栗园出，横击，兆军大败。是日，微昂等，神武几殆。太昌初，始之冀州。寻加侍中、开府，进爵为侯。及兄乾被杀，乃将十余骑奔晋阳。神武向洛阳，令昂为前驱。武帝入关中，昂率五百骑倍道兼行，至崤、陕，不及而还。寻行豫州刺史。天平初，除侍中、司空公。昂以兄乾薨此位，固辞不拜，转司徒公。好著小帽，世因称司徒帽。
神武以昂为西南道大都督，径趣商、洛。昂度河祭河伯曰： 河伯，水中之神；高敖曹，地上之虎。行经君所，故相决醉。 时山道峻阻，巴寇守险，昂转斗而进，莫有当锋。遂克上洛，获西魏洛州刺史泉ＧＣ并将数十人，欲入蓝田关。会窦泰失利，神武召昂。昂不忍弃众，力战全军而还。时昂为流矢所中，创甚，顾左右曰： 吾死无恨，恨不见季式作刺史耳！ 神武闻之，驰驿启季式为济州刺史。
昂还，复为军司、大都督，统七十六都督，与行台侯景练兵于武牢。御史中尉刘贵时亦率众在焉。昂与北豫州刺史郑严祖握槊，贵召严祖，昂不时遣，枷其使。使者曰： 枷时易，脱时难。 昂使以刀就枷刎之，曰： 何难之有？ 贵不敢校。明日，贵与昂坐，外白河役夫多溺死。贵曰： 头钱价汉，随之死。 昂怒，拔刀斫贵。贵走出还营，昂便鸣鼓会兵攻之。侯景与冀州刺史万俟受洛解之乃止。时鲜卑共轻中华朝士，唯怿昂。神武每申令三军，常为鲜卑言；昂若在列时，则为华言。昂尝诣相府，欲直入，门者不听，昂怒，引弓射之。神武知而不责。性好为诗，言甚陋鄙，神武每容之。元年，进封京兆郡公，与侯景等同攻独孤信于金墉。与周文帝战，败于芒阴，死之。
是役也，昂使奴京兆候西军。京兆于傅婢强取昂佩刀以行，昂执杀之。京兆曰： 三度救公大急，何忍以小事赐杀？ 其夜，梦京兆以血涂己。寤而怒，使折其二胫。时刘桃棒在勃海，亦梦京兆言诉得理，将公付贼。桃棒知昂必死，遽奔焉。昂心轻敌，建旗盖以陵阵，西人尽锐攻之，一军皆没。昂轻骑东走河阳城，太守高永洛先与昂隙，闭门不受。昂仰呼求绳，又不得，拔刀穿阖，未彻，而追兵至。伏于桥下。追者见其从奴持金带，问昂所在，奴示之。昂奋头曰： 来，与尔开国公！ 追者斩之以去。先是，昂梦为此奴所杀，以告卢武，将杀之。武谏乃止，果及难。时年四十八。桃棒会丧于路。神武闻之，如丧肝胆，杖永洛二百。西魏赏斩昂首者布绢万段，岁岁稍与之，周亡犹未充。赠太师、大司马、太尉公、录尚书事、冀州刺史，谥曰忠武。西魏寻归敖曹首，犹可识。
先是，有鹊巢于庭中地上，家人怪之，及其首函至，置正当巢处。葬后，其妻张氏常见敖曹夜来旦去，有若生平。傍人莫见，唯犬随而吠之，岁余乃绝。其故吏东方老为南兗州刺史，追慕其恩，为立祠庙。灵像既成，头上坼裂，改而更作，裂如初，见者咸称神异。
子突骑嗣，早卒。文襄复亲简昂诸子，以第三子道额嗣。皇建初，追封昂永昌王，以道额袭。武平末，开府仪同三司。入周，为仪同大将军。隋开皇中，卒于黄州刺史。
昂弟季式，字子通，亦有胆气。太昌初，累迁尚食典御，寻加骠骑大将军。天平中，为济州刺史。季式兄弟贵盛，并有勋于时，自领部曲千余人，马八百疋，衣甲器仗皆备，故能追督境内贼盗，多致克捷。时濮阳人杜灵椿等，又阳平路叔文徒党各为乱，季式并讨平之。有客尝谓季式曰： 濮阳、阳平乃是畿内，何忽遣私军远战？ 季式曰： 我与国家同安危，岂有见贼不讨之理？若以此获罪，吾亦无恨。 
芒山之败，所亲部曲请季式奔梁。季式曰： 吾兄弟受国厚恩，与高王共定天下，一旦倾危而亡之，不义。 是役也，兄昂殁焉。兴和中，行晋州事。解州，仍镇永安。季式兄慎以武牢叛，遣信报季式。季式奔告神武，神武待之如初。武定中，除侍中，寻加冀州大中正、都督。以前后功，加仪同三司。天保初，封乘氏县子。寻迁太常卿。仍为都督，随司徒潘乐征江、淮间。为私使乐人于边境交易，还京，坐被禁止。寻赦之。四年夏，发疽卒。赠侍中、开府仪同三司、冀州刺史，谥曰恭穆。
季式豪率好酒，又恃举家勋功，不拘检节。与光州刺史李元忠生平游款。在济州夜饮，忆元忠，开城门，令左右乘驿马持一壶酒往光州劝之。朝廷知而容之。兄慎叛后，少时解职。黄门郎司马消难，左仆射子如之子，又是神武婿，势盛当时。因退食暇，寻季式，酣歌留宿。旦日，重门并关，消难固请去。季式曰： 君以地势胁我邪？ 消难拜谢请出，终不见许。酒至，不肯饮。季式索车轮括消难颈，又更索一车轮自括颈，引满相劝。消难不得已，笑而从之。方俱脱车轮，更留一宿。及消难出，方具言之。文襄辅政，白魏帝，赐消难美酒数石，珍羞十舆，并令朝士与季式亲狎者，就季式宅宴集。其被优遇如此。
自昂起兵，为羽翼者，有呼延族、刘贵珍、刘长秋、东方老、刘士荣、成五彪、韩愿生、刘桃棒。随其建义者，有李希光、刘叔宗、刘孟和等。名显可知者，列之后云。
东方老，安德鬲人，与昂为部曲。文宣受禅，封阳平县伯，位南兗州刺史。后与萧轨等度江，没。
李希光，勃海蓚人，初随高乾起兵，后位仪同三司、扬州刺史。文宣责陈武帝废萧明，命仪同萧轨率希光、东方老、裴英起、王敬宝步骑数万，以天保七年三月度江，袭克石头城。五将名位相侔，英起以侍中为军司，萧轨与希光并为都督。军中抗礼，动必乖张。顿军丹杨城下，遇霖雨五十余日，故致败。将卒俱死，军士得还者十二三。
刘叔宗名纂，乐陵平昌人，归昂，位车骑将军、左光禄大夫。
刘孟和名协，浮阳饶安人，聚众附昂兄弟，位终大丞相司马，坐事死。其余并不知所终云。
神武初起兵，范阳卢曹亦以勇力称，为尔硃氏守，据蓟。神武厚礼召之，以昂相拟，曰： 宜来，与从叔为二曹。 曹愠曰： 将田舍兒比国士。 遂率其徒自蓟入海岛。得长人骨，以髑髅为马皁；胫长丈六尺，以为二槊。送其一于神武，诸将莫能用，唯彭乐强举之。未几，曹遇疾，恫声闻于外。巫言海神为崇，遂卒。其徒五百人皆服斩衰，葬毕潜散。曹身长九尺，鬓面甚雄，臂毛逆如猪鬣，力能拔树。性弘毅方重，常从客雅服，北州敬仰之。尝卧疾，犹申足以举二人。蠕蠕寇范阳，曹登城射之，矢出三百步，投弓于外，群虏莫能弯，乃去之。时有沙门昙赞，号为神力，唯曹与之角焉。昙赞闻叫声则胜。
论曰：高允践危祸之机，抗雷电之气，处死夷然，忘身济难，卒悟明主，保己全名。自非体邻知命，鉴昭穷达，亦何能若此。宜光宠四世，终享百龄。有魏以来，斯人而已。僧裕艺用有闻，聿修之义。世礼贪而无道，能无及乎？子集学业优道，知名前世，儒俊之风，门旧不殒。德正受终之际，契协乱臣，虽钟淫虐，而名亦茂矣！乾邕兄弟，不阶尺土之资，奋臂河朔，自致勤王之举，神武因之，以成霸业。但以非颍川元从，异丰沛故人，腹心之寄，有所未允。露其启疏，假手天诛，枉滥之极，莫或过此。昂之胆力，气冠万夫，韩陵之下，风飞电击。然则齐氏元功，一门而已。其余托而义唱，亦足称云。
