长孙嵩五世孙俭俭子平长孙道生曾孙幼幼孙曾炽炽弟晟从祖绍远绍远子览弟澄长孙肥
长孙嵩，代人也。父仁，昭成时为南部大人。嵩宽雅有器度，昭成赐名焉。年十四，代父统事。昭成末年，诸部乖乱，苻坚使刘库仁摄国事，嵩与元他等率部众归之。
刘显之谋难也，嵩率旧人及庶师七百余家叛显走。将至五原，时寔君之子渥亦聚众自立，嵩欲归之。见于乌渥，称逆父之子，劝嵩归道武。嵩未决，乌渥回其牛首，嵩僶俛从之，见道武于二汉亭。道武以为南部大人，累著军功。后从征中山，除冀州刺史，赐爵钜鹿公。历侍中、司徒、相州刺史，封南平公。所在著称。明元即位，山阳侯奚斤、北新侯安同、白马侯崔宏等八人坐止车门右，听理万机，故世号八公。
晋将刘裕之伐姚泓，明元假嵩节，督山东诸军事，傅诣平原，缘河北岸列军，次于畔城。军颇失利。诏假裕道。裕于舟中望嵩麾盖，遗以酃酒及江南食物。嵩皆送京师。诏嵩厚答之。又敕简精兵为战备，若裕西过者，便率精锐，南出彭、沛；如不时过，但引军随之。彼至崤、陕间，必与姚泓相持，一死一伤，众力疲弊。比及秋月，徐乃乘之，则裕首可不战而县。于是叔孙建等。寻河趣洛，遂入关。嵩与建等自城皋南济，晋诸屯戍皆望尘奔溃。裕克长安，嵩乃班师。
明元寝疾，问后事于嵩。嵩曰： 立长则顺，以德则人服。今长皇子贤而世嫡，天所命也，请立。 乃定策，诏太武临朝监国，嵩为左辅。
太武即位，进爵北平王、司州中正。诏问公卿： 赫连、蠕蠕，征讨何先？ 嵩与平阳王长孙翰、司空奚斤等曰： 赫连土居，未能为患。蠕蠕世为边害，宜先讨大檀。及则收其畜产，足以富国；不及则校猎阴山，多杀禽兽，皮肉筋角以充军实，亦愈于破一小国。 太常崔浩曰： 大檀迁徙鸟逝，疾追则不足经久，大众则不能及之。赫连屈丐土宇不过千里，其刑政残害，人神所弃，宜先讨之。 尚书刘洁、武京侯安原请先平冯跋。帝默然，遂西巡狩。后闻屈丐死，关中大乱，议欲征之。嵩等曰： 彼若城守，以逸待劳。大檀闻之，乘虚而寇，危道也。 帝乃问幽征于天师寇谦之。劝行，杜超之赞成，崔浩又言西伐利。嵩等固谏不可，帝大怒，责嵩在官贪污，使武士顿辱。寻迁太尉。久之，加柱国大将军。自是舆驾征伐。嵩以元老，多留镇京师，坐朝堂平断刑狱。薨，年八十，谥曰宣王。后孝文追录先朝功臣，以嵩配飨庙庭。
子颓，善骑射，弯弓三百斤。袭爵，加侍中、征南大将军。有罪黜为戍兵。后复爵。薨，谥曰安王。
子敦，字孝友，位北镇都将。坐黩货，降为公。孝文时，自讼先世勋重，复其王爵。薨。谥简王。
子道，字念僧，袭爵。久之，随例降为公，位左卫将军。卒，谥慎。
子悦，袭爵。建义初，复本王爵，寻降为公，位光禄少卿。卒，赠司空。
嵩五世孙俭，仕周知名。俭，本名庆明。曾祖地汾，安东将军、临川公。祖酌，恆州刺史。父戫，员外散骑侍郎，早卒。
俭方正有操行，神彩严肃，虽在私室，终日俨然。性不妄交，非其同志，虽贵游造门，亦不与相见。太昌中，边方骚动，俭初假东夏州防城大都督，从尔硃天光破宿勤明达等，以功赐爵索卢侯。周文临夏州，以为录事参军事，深敬器之。及贺拔岳被害，周文赴平凉，凡有经纶谋策，俭皆参预。从平侯莫陈悦，留俭为秦州长史、防城大都督，委以后事，别封信都县伯。渭州刺史可硃浑元奔东魏后，河渭间人情离阻。刺史李弼令俭权镇渭州。俭将十余骑冒难赴之。复随机安抚，羌胡悦服。转夏州刺史。甚得人和。时西夏州仍未内属，而东魏遣许和为刺史。俭以信义招之，和乃归附。即以俭为西夏州刺史，总统三夏州诸军事。
荆襄初附，周文表授俭都督三荆等十二州诸军事、荆州刺史、东南道行台仆射。所部郑县令泉璨为百姓所讼，推按获实。俭即大集寮属，遂于事前引己过，肉袒自罚，舍璨不问。于是属城肃励，莫敢犯法。魏文帝玺书劳之。周文又与俭书曰： 近闻公部内县令有罪，遂自杖三十，用肃群下，闻之嘉叹良久不可言。 俭清正率下，兼怀仁恕。有窃盗者，原情得实，诲而放之。荆蛮旧俗，少不敬长。俭殷勤劝导，风俗大革。务广耕桑，兼习武事，故边境无虞，人安其业。吏人表请为俭构清德楼，树碑刻颂，朝议许之。吏人又以俭秩满，恐有代至，诣阙乞留俭，朝廷嘉而许之，在州遂历七载。
征授大行台尚书，兼相府司马。常与群公侍坐，及退，周文谓左右曰： 此人闲雅，孤每与语，常肃然畏敬，恐有所失。 他日，周文谓俭曰： 名实须相称，尚书志安贫素，可改名俭，以彰雅操。 迁尚书左仆射，加侍中。后除东南道行台仆射、大都督十五州诸军事、荆州刺史。时梁岳阳王萧詧内附，初遣使入朝。至荆州，俭于事列军仪，具戎服，以宾主礼见使。容貌魁伟，音声如钟，大为鲜卑语，遣人传译以答问。客惶恐不敢仰视。日晚，俭乃著裙襦纱帽，引客宴于别斋。因叙梁国丧乱，朝廷招携之意，发言可观。使人大悦，出曰： 吾所不能测也。 
魏废帝二年，授东南道大都督、荆襄等三十三州镇防诸军事。及梁元帝嗣位于江陵，外敦邻睦，内怀异计。俭密启陈攻取之谋。于是征俭入朝，问以经略。俭陈谋，周文深然之，乃命还州，密为之备。寻令柱国于谨伐江陵。事平，以俭元谋，赏奴婢三百口。遂令俭镇江陵，进爵昌宁郡公。后移镇荆州，授总管荆襄等五十二州诸军事、行荆州刺史。及周闵帝初，赵贵等将图晋公护，俭长子僧衍预其谋，坐死。护乃征俭，拜小冢宰。保定四年，拜柱国。朝议以俭操行清白，勋绩隆重，乃下诏褒美之，兼赐以杂采粟麦，以彰其美。
天和初，转陕州，总管七州诸军事、陕州刺史。俭尝诣阙奏事，时大雪，雪中待报，自旦达暮，竟无惰容。其谨悫若此。以疾还京，诏以俭旧居狭隘，赐甲第一区。
后薨于夏州总管。临终遗令：敛以时服，素车载柩，不设仪仗，亲友赠襚，一无所受。诸子并奉行之。又遗启请葬周文帝陵侧，并以所赐宅还官，诏皆从之。赠本官，加凉瓜等十州诸军事、凉州刺史，追封鄫国公，谥曰文。荆州人仪同赵超等六百九十七人，诣阙请为俭立庙树碑，诏许之。
建德元年，诏曰： 故柱国、鄫国公俭，临终审正，爰吐德音。以所居之宅本因上赐，制度宏丽，非诸子所居，请以还官，更迁他所。昔叔敖辞沃壤之地，萧何就穷僻之乡。以古方令，无惭曩哲。而有司未达大体，遽以其第外给。夫追善念功，先王令典，岂得遂其谦挹，致乖惩劝！令以本宅还其妻子，俾清风远播，无替聿修。 
次子隆，位司金中大夫。从长潮公元定代陈，没江南，卒。隆弟平，最知名。
平字处均，美容仪，有器干，颇览书记，为周卫王侍读。时武帝逼于宇文护，与卫王谋诛之，王常使平通意于帝。护诛，拜开府仪同三司。宣帝置东京官属，以平为少司寇，与宗伯赵芬分掌六府。隋文龙潜时，与平情好款洽。及为丞相，恩礼弥厚。时贺若弼镇寿阳，帝恐其怀贰，遣平代之为扬州总管，赐爵襄阳公。弼果不从，平麾壮士执弼，送京师。
隋开皇三年，征拜度支尚书。平见天下州县多罹水旱，百姓不给，奏令人间每秋家出粟麦一石以下，贫富为差，储之闾里，以备凶年，名曰义仓。帝深嘉纳。自是州里丰衍。后转工部尚书，名曰称职。时有人告大都督邴绍非毁朝庭为愦愦者，上怒，将斩之。平进谏曰： 谚云： 不痴不聋，不作大家翁。 此言虽小，可以喻大。邴绍之言，不应闻奏。陛下又复诛之，恐百代之后，有亏圣德。 上于是赦绍。因敕群臣，诽谤之罪，勿复以闻。后突厥达头可汗与都蓝可汗相攻，各遣使请援。上遣平持节宣谕，令其和解。平至，陈利害，遂各解兵。可汗赠平马二百疋。还，进所得马，上尽以赐之。未几，遇谴，以尚书检校汴州事，寻除汴州刺史，后历许、贝二州，俱有善政。
鄴都俗薄，前后刺史，多不称职。朝庭以平为相州刺史，甚有能名。在州数年，坐正月十五日百姓大戏，画衣裳鍪甲象，上怒免之。俄而上念平镇淮南时事，进位大将军，拜太常卿、吏部尚书。卒官，谥曰康。
子师孝，性轻狡好利，数犯法。上以其不克负荷，遣使吊平。以师孝为勃海郡主簿。属大业之季，恣行贪浊，一郡苦之。后为王世充所害。
长孙道生，嵩从子也。忠厚廉谨，道武爱其慎重，使掌机密。与贺毗等四人，内侍左右，出入诏命。明元即位，除南统将军、冀州刺史。后取人美女以献，明元切责之，以旧臣不加罪黜。太武即位，进爵汝阴公，迁廷尉卿。从征蠕蠕，与尉眷等率众出白黑两漠间，大捷而还。太武征赫连昌，道生与司徒长孙翰、宗正娥清为前驱，遂平其国。昌弟定走保平凉，宋遣将到彦之、王仲德寇河南以救定。诏道生与丹阳王太之屯河上以御之。遂诱宋将檀道济，邀其前后，追至历城而还。除司空，加侍中，进封上党王。薨，年八十二，赠太尉，谥曰靖。
道生廉约，身为三司，而衣不华饰，食不兼味。一熊皮鄣泥，数十年不易，时人比之晏婴。第宅卑陋。出镇后，其子弟颇更修缮，起堂庑。道生还，叹曰： 昔霍去病以匈奴未灭，无有家为。今强寇尚游魂漠北，吾岂可安坐华美也！ 乃切责子弟，令毁其宅。太武世，所在著绩，每建大议，多合时机。为将有权略，善待士众。帝命歌工历颂群臣曰： 智如崔浩，廉如道生。 及年老，颇惑其妻孟氏，以此见讥。与从父嵩俱为三公，当世以为荣。
子瓬，位少卿，早卒。瓬子观，少以壮勇知名，后袭祖爵上党王。时异姓诸王袭爵，多降为公，帝以其祖道生佐命先朝，故特不降。以征西大将军、假司空，督河西七镇诸军讨吐谷浑。部帅拾寅遁藏，焚其所居城邑而还。孝文初，拜殿中尚书、侍中。吐谷浑又侵逼，复假观司空讨降之。后为征南大将军。薨，谥曰定。葬礼依其祖靖王故事，陪葬云中金陵。
子冀归，六岁袭爵，降为公。孝文以其幼承家业，赐名幼，字承业。承业聪敏有才艺，虚心爱士，为前将军，从孝文南讨。宣武时，为扬州刺史、假镇南大将军、都督淮南诸军事。梁将裴邃、虞鸿袭据寿春，承业诸子骁果，邃颇难之，号曰： 铁小兒 。诏河间王琛总众援之。琛欲决战，承业以雨久，更须持重。琛弗从，遂战，为贼所乘，承业后殿。
初，承业既总强兵，久不决战，议者疑有异图。朝庭重遣河间王琛及临淮王彧、尚书李宪等三都督，外声助承业，内实防之。
会鲜于修礼反于中山，以承业为大都督北讨。寻以本使达鄴城，诏承业解行台，罢大使，遣河间王琛为大都督，郦道元为行台。承业遣子子裕奉表，称与琛同在淮南，俱当国难。琛败臣全，遂生私隙。且临机夺帅，非策所长。书奏，不纳。琛与承业前到呼沲，承业未欲战，而琛不从。行达五鹿，为修礼邀击，琛不赴之，贼总至，遂大败。承业与琛并除名。寻而正平郡蜀反，复假承业镇西将军、讨蜀都督。频战有功，除平东将军，复本爵。后除尚书右仆射。未几，雍州刺史萧宝夤据州反，复以承业为行台讨之。承业时背疽未愈，灵太后劳之曰： 卿疹源如此，朕欲相停，更无可寄，如何？ 承业答曰： 死而后已，敢不自力。 时子彦亦患脚瘅，扶杖入辞。尚书仆射元顺顾相谓曰： 吾等备为大臣，各居宠位，危难之日，病者先行，无乃不可乎！ 莫有对者。
时薛凤贤反于正平，薛修义屯聚河东，分据盐池，攻围蒲坂，东西连结，以应宝夤。承业乃据河东。时有诏废盐池税，承业上表曰： 盐池天资贿货，密迩京畿，唯须宝而护之，均赡以理。今四境多虞，府藏罄竭，然冀、定二州，且亡且乱，常调之绢，不复可收。仰惟府库，有出无入，必须经纶，出入相补。略论盐税，一年之中，准绢而言，犹不应减三十万疋也。便是移冀、定二州置于畿甸，今若废之，事同再失。臣前仰违严旨，不先讨关贼，径解河东者，非是闲长安而急蒲坂。蒲坂一陷，没失盐池，三军口命，济赡理绝。天助大魏，兹计不爽。昔高祖升平之年，无所乏少，犹创置盐官而加典护。非为物而竞利，恐由利而乱俗也。况今王公素餐，百官尸禄，租征六年之粟，调折来岁之资。此皆出入私财，夺人膂力，岂是愿言，事不获已。臣辄符司监将尉，还率所部，依常收税，更听后敕。 及雍州平，除雍州刺史。
孝庄初，封上党王，寻改冯翊王，后降为郡公。迁司徒公，加侍中、兼尚书令、大行台，仍镇长安。节闵立，迁太尉公、录尚书事。及韩陵之败，斛斯椿先据河桥，谋诛尔硃。使承业入洛，启节闵诛世隆兄弟之意。孝武初，转太傅，以定策功，更封开国子。承业表请回授其姨兄廷尉卿元洪超次子恽。初，承业生而母亡，为洪超母所抚养，是以求让。许之。
武帝入关，承业时镇武牢，亦随赴长安，位太师、录尚书事，封上党王。大统元年，薨，赠假黄钺、大丞相、都督三十州诸军事、雍州刺史，谥曰文宣。
承业少轻侠，斗鸡走马，力争杀人，因亡抵龙门将陈兴德家。会赦，乃免。因以后妻罗前夫女吕氏妻兴德兄兴恩以报之。罗年大承业十余岁，酷妒忌。承业雅相敬爱，无姬妾。童侍之中在承业左右嫌疑致死者，乃有数四。前妻张氏二子，子彦、子裕。罗生三子：绍远、士亮、季亮。兄弟皆雄武。
子彦本名隽，有膂力，以累从父征讨功，封槐里县子。孝武帝与齐神武构隙，加子彦中军大都督、行台仆射，镇恆农，以为心膂。及从帝入关，封高平郡公，位仪同三司。以从征窦泰、战沙苑功，加开府、侍中。及东复旧京，以子彦兼尚书令、行司州牧，留镇洛阳。后以不利，班师。大统七年，拜太子太傅。
子彦少常坠马折臂，肘上骨起寸余。乃命开肉锯骨，流血数升，言戏自若。时以为逾于关羽。末年石发，举体生疮，虽亲戚兄弟以为恶疾。子彦曰： 恶疾如此，难以自明。世无良医，吾其死矣！尝闻恶疾蝮蛇螫之不痛，试为求之，当令兄弟知我。 及于南山得蛇，以股触之，痛楚号叫，俄而肿死。文帝闻之。恸哭曰： 失我良将！ 赠雍州刺史。
子裕位卫尉少卿。启舍凡阶十七级，为子义贞求官。除左将军，加通直散骑常侍。又以父勋，封平原县伯。
义贞弟兕，字若汗。性机辩，强记博闻，雅重宾游，尤善谈论。从魏孝武西迁，别封鄴县侯。周天和初，进骠骑大将军、开府仪同三司。历熊、绛二州刺史，并有能名。袭爵平原县公。卒，子炽嗣。
炽字仲光，性敏慧，美姿容，颇涉群书，兼长武艺。建德初，周武帝崇尚道法，求学兼经史者为通道馆学士，炽应其选。隋文帝作相，自御正上士擢为丞相府功曹参军，加大都督，封阳平县子，迁稍伯下大夫。以平王谦，拜仪同三司。及帝受禅，炽率官属先入清宫，即授内史舍人、上仪同三司，摄东宫右庶子，出入两宫，甚被委遇。累迁太常少卿，改封饶阳县子，进位开府仪同三司，改授吏部侍郎。大业中，历位大理卿、户部尚书。吐谷浑寇张掖，令炽击之，追至青海，以功授银青光禄大夫。六年，帝幸江都宫，留炽东都居守，摄左候卫将军。卒官，谥曰静。子安世，通事谒者。炽弟晟。
晟字季晟，性通敏，略涉书记，善弹工射，矫捷过人。年十八，仕周为司卫上士。初未知名，唯隋文帝一见深异焉，谓曰： 长孙武艺逸群，又多奇略。后之名将，非此子邪？ 及突厥摄图请婚，周以赵王招女妻之。周与摄图各相夸竞，妙选骁勇以充使者，因遣晟副汝南公宇文神庆送千金公主至其牙。前后使人数十辈，摄图多不礼之，独爱晟，每共游猎，留之竟岁。尝有二雕，飞而争肉，因以箭两只与晟，请射取之。晟驰往，遇雕相玃，遂一发双贯焉。摄图喜，命诸子弟贵人皆相亲友，冀昵近之，以学弹射。其弟处罗侯号突利设，尤得众心，为摄图所忌，密托心腹，阴与晟盟。晟与之游猎，因察山川形势，部众强弱。皆尽知之。还，拜奉车都尉。
开皇元年，摄图曰： 我，周家亲也。今隋公自立而不能制，何面目见可贺敦！ 因与高宝宁攻陷临渝镇，约诸面部落，谋共南侵。文帝新立，由是大惧，修长城，发兵屯北境。命阴寿镇幽州、虞庆则镇并州，屯兵为之备。
晟先知摄图、玷厥、阿波、突利等叔侄兄弟各统强兵，俱号可汗，分居四面，内怀猜忌，外示和同，难以力征，易可离间。因上书曰： 臣于周末，忝充外使，匈奴倚伏，实所具知。玷厥之于摄图，兵强而位下，外名相属，内隙已彰，鼓动其情，必将自战。又处罗侯者，摄图之弟，奸多而势弱，曲取众心，国人爱之，因为摄图所忌。又阿波首鼠，介在其间，颇畏摄图，受其牵率，唯强是与，未有定心。宜远交而近攻，离强而合弱。通使玷厥，说合阿波，则摄图回兵，自防右地。又引处罗，遣连奚、，则摄图分众，还备左方。道尾猜嫌，腹心离阻，十数年后，承衅讨之，必可一举而空其国。 
上省表大悦，因召与语。晟口陈形势，手画山川，写其虚实，皆如指掌。上深嗟异，皆纳用焉。因遣太仆元晖出伊吾道，使诣玷厥，赐以狼头纛，谬为钦敬。玷厥使来，引居摄图使上。反间既行，果相猜贰。授晟车骑将军，出黄龙道，赍敝赐奚、、契丹等，遣为乡导，得至处罗侯所，深布心腹，诱令内附。
二年，摄图号四十万骑，自兰州入，至于周盘，破达奚长儒军。更欲南入，玷厥不从，引兵而去。时晟又说染干诈告摄图曰： 铁勒等反，欲袭其牙。 摄图乃惧，回兵出塞。
后数年，突厥大入，发八道元帅出拒之。阿波至凉州，与窦荣定战，贼帅累北。时晟为偏将，使谓之曰： 摄图每来，战皆大胜。阿波才入，便即致败，此乃突厥之耻。且摄图之与阿波，兵势本敌，今摄图日胜，为众所崇，阿波不利，为国生辱。摄图必当因此以罪归于阿波，成其夙计，灭北牙矣。 阿波使至，晟又谓曰： 今达头与隋连和，而摄图不能制。可汗何不依附天子，连结达头，相合为强？此万全之计。岂若丧兵负罪，归就摄图，受其戮辱耶！ 阿波纳之，因留塞上。后使人随晟入朝。时摄图与卫王军遇，战于白道，败走。至碛，闻阿波怀贰，乃掩北牙，尽获其众而杀其母。阿波还无所归。西奔玷厥，乞师十余万，东击摄图，复得故地。收散卒，与摄图相攻。阿波频胜，其势益强。摄图又遣使朝贡，公主自请改姓，乞为帝女，上许之。
四年，遣晟副虞庆则使于摄图，赐公主姓为杨氏，改封大义公主。摄图奉诏，不肯起拜。晟进曰： 突厥与隋俱是大国天子，可汗不起，安敢违意。但可贺敦为帝女，则可汗是大隋女媚，奈何不敬妇公？ 摄图笑谓其达官曰： 须拜妇公。 乃拜受诏。使还称旨，授仪同三司、左勋卫车骑将军。
七年，摄图死，遣晟持节拜其弟处罗侯为莫何可汗，以其子雍闾为叶护可汗。处罗侯因晟奏曰： 阿波为天所灭，与五六千骑在山谷间，当取之以献。 时召文武议焉。乐安公元谐曰： 请就彼枭首，以惩其恶。 武阳公李充请生将入朝，显戮而示百姓。上问晟，晟曰： 阿波之恶，非负国家。因其困穷，取而为戮，恐非招远之道。不如两存之。 上曰： 善。 
八年，处罗侯死，遣晟往吊，仍赍陈国所献宝器，以赐雍闾。
十三年，流人杨钦亡入突厥，诈言彭国公刘昶共宇文氏女谋欲反隋，遣其来密告公主。雍闾信之，乃不修贡。又遣晟出使，微观察焉。公主见晟，言辞不逊，又遣所私胡人安遂迦共钦计议，扇惑雍闾。晟还，以状奏。又遣晟往索钦，雍闾欲勿与，谬曰： 客内无此色人。 晟乃货其达官，知钦所在，夜掩获之，以示雍闾。因发公主私事。国人大耻。雍闾执遂迦等，并以付晟。使还，上大喜，加授开府，仍遣入蕃，涖杀大义公主。雍闾又表请婚，佥议将许之。晟奏曰： 臣观雍闾反覆无信，特共玷厥有隙，所以依倚国家。纵与为婚，终当必叛。今若得尚公主，承藉威灵，玷厥、染干必又受其征发。强而更反，后恐难图。且染干者，处罗侯之子，素有诚款，于今两世。臣前与相见，亦乞通婚，不如许之，招令南徙。兵少力弱，易可抚驯，使敌雍闾，以为边捍。 上曰： 善。 又遣慰喻染干，许尚公主。
十七年，染干遣使随晟来逆女。以宗女封安义公主以妻之。晟说染干南徙，居度斤旧镇。雍闾疾之，亟来抄略。染干伺知动静，辄遣奏闻，是以贼来，每先有备。
十九年，染干因晟奏雍闾作攻具。欲打大同城。诏发六总管，并取汉王节度，分道出塞讨之。雍闾惧，复共达头同盟，合力掩袭染干，大战于大长城下。染干败绩，其兄弟子侄尽见杀，而部落亡散。染干与晟独以五骑逼夜南走。至旦，行百余里，收得数百骑。乃相与谋曰： 今兵败入朝，一降人耳，大隋天子岂礼我乎！玷厥虽来，本无冤隙，若往投之，必相存济。 晟知怀贰，乃密遣使者入伏远镇，令速举烽。染干见四烽俱发，问晟： 城上烽然，何也？ 晟绐之曰： 城高地迥，必遥见贼来。我国家法，若贼少，举二烽；来多，举三烽；大逼，举四烽。使见贼多而又近耳。 染干大惧，谓其众曰： 追兵已逼，且可投城。 既入镇，晟留其达官执室以领其众，自将染干驰驿入朝。帝大喜，进晟左勋卫骠骑将军，持节护突厥。晟遣降虏觇候雍闾，知其牙内屡有灾变；夜见赤虹，光照数百里。天狗陨，雨血三日；流星坠其营内，有声如雷。每夜自惊，言隋师且至。并遣奏知。寻以染干为意弥豆启人可汗。赐射于武安殿，选善射者十二人，分为两朋。启人曰： 臣由长孙大使得见天子，今日赐射，愿入其朋。 许之。给箭，六发皆入鹿，启人之朋竟胜。时有鸢群飞，上曰： 公善弹，为我取之。 十发俱中，并应丸而落。是日，百官获赉，晟独居多。寻遣领五万人，于朔州筑大利城以处染干。安义公主死，持节送义城公主，复以妻之。晟又奏： 染干部落归者既众，虽在长城内，犹被雍闾抄略。往来辛苦，不得宁居。请徙五原，以河为固。于夏、胜两州间，东西至河，南北四百里，掘为横堑。令处其内，任情放牧，免于抄掠，人必自安。 上并从之。
二十年，都蓝大乱，为部下所杀。晟因奏曰： 贼内携离，其主被杀。乘此招诱，必并来降。请遣染干部下，分头招尉。 上许之，果尽来附。达头恐怖，又大集兵。诏晟部领降人，为秦州行军总管，取晋王广节度，出讨达头。达头与王相抗，晟进策曰： 突厥饮泉，易可行毒。 因取诸药，毒水上流。达头人畜饮之多死，大惊曰： 天雨恶水，其亡我乎！ 因夜遁。晟追之，斩首千余级，俘百余口。王大喜，引晟入内，同宴极欢。有突厥达官来降，时亦预坐。说言突厥之内，大畏长孙总管，闻其弓声谓为霹雳，见其走马称为闪电。王笑曰： 将军震怒，威行域外，遂与雷霆为比，一何壮哉！ 师旋，授上开府仪同三司，复遣还大利城，安抚新附。
仁寿元年，晟表奏曰： 臣夜登城楼，望见碛北有赤气，长百余里，皆如雨足，下垂被地。谨验兵书，此名洒血。其下之国，必且破亡。欲灭匈奴，宜在今日。 诏杨素为行军元帅，晟为受降使者，送染干北伐。
二年，军次北河，逢贼帅思力俟斤等领兵拒战，晟与大将军梁默击走之，贼众多降。晟又教染干分遣使者，往北方铁勒等部，招携取之。三年，有铁勒思结、伏具、浑、斛薛、阿拔、仆骨等十余部，尽背达头来降附。达头众大溃，西奔吐谷浑。晟送染干，安置于碛口。事毕，入朝。
遇文帝崩，匿丧未发。炀帝引晟于大行前委以内衙宿卫，知门禁事，即日拜左领军将军。遇杨谅作逆，敕以本官为相州刺史，发山东兵马，与李雄等共经略之。晟辞以子行布在逆地。帝曰： 公终不以兒害义，其勿辞也。 于是驰遣赴相州。谅破，追还，转武卫将军。
大业三年，炀帝幸榆林，欲出塞外，陈兵耀武，经突厥中，指于涿郡。仍恐染干惊惧，先遣晟往喻旨，称述帝意。染干听之，因召所部诸国，奚、、室韦等种落数十，酋长咸萃。晟见牙中草秽，欲令染干亲自除之，示诸部落，以明威重。乃指帐前草曰： 此根大香。 染干遽取嗅之，曰： 殊不香也。 曰： 国家法，天子行幸所在，诸侯并躬亲洒扫，耘除御路，以表至敬之心。今牙中芜秽，谓是留香草耳。 染干乃悟，曰： 奴罪过！奴之骨肉，皆天子赐也。得效筋力，岂敢有辞？特以旁人不知法耳。 遂拔所佩刀，亲自芟草。其贵人及诸产落争放效之。乃发榆林北境，至于其牙，又东达于蓟，长三千里，广百余步，举国就役而开御道。帝闻益喜焉。后除淮阳太守，未赴任，复为右骁卫将军。
五年，卒，年五十八，帝悼惜之。后突厥围雁门，帝叹曰： 向使长孙晟在，不令匈奴至此！ 
晟好奇计，务立功名。性至孝，居忧毁瘠，为朝士所称。大唐贞观中，追赠司空、上柱国，谥曰献。少子无忌嗣。其长子行布，亦多谋略，有父风。起家汉王谅库直。后遇谅并州起逆，率从南拒官军，留行布守城。遂与豆卢毓闭门拒守谅，城陷，遇害。次子恆安，以兄功授鹰扬郎将。
绍远字师，少名仁。宽容有大度，雅好坟籍，聪慧过人。父承业作牧寿春，时绍远年十三。承业管记有王硕者，文学士也，闻绍远强记，遂白承业，求验之。承业命试之。硕乃试以《礼记月令》。于是绍远读数纸，才一遍，诵之若流。硕叹服之。起家司徒府参军事。后以别将讨平河东蜀薛，封东阿县伯。
魏孝武西迁，绍远随承业奔赴，以功别封文安县子。大统二年，除太常卿，迁中书令，仍袭父爵。后例降为公，改冯翊郡。恭帝二年，累迁录尚书事。周文每谓群臣曰： 长孙公任使处，令人无反顾忧；汉之萧、寇，何足多也。其容止堂堂，足为当今模楷。 六官建，拜大司乐。周闵践祚，复封上党郡公。
初，绍远为太常，广召工人，创造乐器，唯黄钟不调，每恆恨之。尝经韩使君佛寺，闻浮图三层上铎鸣，其音雅合宫调，因取而配奏，方始克谐。乃启明帝曰： 魏氏来宅秦、雍，虽祖述乐章，然黄钟为君，天子之正位，往经创造，历稔无成。方知水行将季，木运伊始，天命有归，灵乐自降。此盖乾坤祐助，宗庙致感。方当降物和神，祚隆万世。 诏曰： 朕以菲薄，何德可以当之。此盖天地祖宗之祐，亦由公达鉴所致也。 俄改授礼部中大夫。时犹因魏氏旧乐，未遑更造，但去小吕，加大吕而已。绍远上疏陈雅乐，诏并行之。绍远所奏乐，以八为数。故梁黄门侍郎裴正上书，以为昔者大舜欲闻七始，下洎周武，爰制七音。持林钟作黄钟，以为正调之首。诏与绍远详议。
正曰： 天子用八，非无典故；县而不击，未闻厥理。且黄钟为天，大吕为地，太蔟为人。今县黄钟而击太蔟，便是虚天位专用人矣。 
绍远曰： 夫天不言，四时行焉。地不言，万物生焉。人感中和之气，居变通之道。今县黄钟而击太蔟，是天子端拱，群司奉职。从此而议，何往不可？ 
正曰： 案《吕氏春秋》曰： 楚之衰也，为作巫音；齐之衰也，为作大吕。 且大吕以下七钟，皆是林钟之调，何得称为十一月调？专用六月之均，便是欲迎仲冬，犹行季夏。以此而奏，深非至理。 
绍远曰： 卿之所言，似欲求胜。若穷理尽性，自伐更深。何者？案《周礼》祀天乐云： 黄钟为宫，大吕为角。 此则大吕之用，宛而成章。虽知引吕氏之小文，不觉失周公之大礼。且今县大吕，则有黄钟、林钟，二均乃备。春夏则奏林钟，秋冬则奏黄钟，作黄钟不击大吕，作林钟不击黄钟。此所谓左之右之；君子宜之，右之左之，君子有之。而卿不县大吕，止有黄钟一宫，便是季夏之时仍作仲冬之调。以此为至理，无乃不可乎！然《周礼》又云： 乃奏黄钟，歌大吕，以祀天神。 谓五帝及日月星辰也。王者各以夏之正月，祀感帝于南郊。又朝日以春分，夕月以秋分，依如正礼，并用仲冬之调。又曰： 奏太蔟，歌应钟，以祭地祇。 谓神州及社稷。以春秋二仲，依如正礼，唯奏孟春之宫。自外四望、山川、先妣、先祖，并各周宫，不依月变。略举大纲，则三隅可反。然则还相为宫，虽有其义，引《礼》取证，乃不月别变宫。且黄钟为君，则阳之正位，若随时变易，是君无定体。而卿用林钟，以为正调，便是君臣易位，阴阳相反。正之名器，将何取焉？ 
正曰： 今用林钟为黄钟者，实得相生之义。既清且韵，妙合真体。然八音平浊，何足可称？ 
绍远曰： 天者阳位，故其音平而浊，浊则君声。地者阴位，故其音急而清，清则臣调。然急清者于体易绝，平浊者在义可久。可久可大，王者之基。至于郑、卫新声，非不清韵，若欲施之圣世，吾所不取也。 于是遂定，以八为数焉。
寻拜京兆尹，历少保、小司空，出为河州刺史。河右戎落，向化日近，同姓婚姻，因以成俗。绍远导之以礼，大革弊风。政存简恕，百姓悦服。入为小宗伯。
武帝读史书，见武王克殷而作七始，又欲废八县七，并除黄钟之正宫，用林钟为调首。绍远奏云： 天子县八，百王共轨。下逮周武，甫修七始之音。详诸经义，又无废八之典。且黄钟为君，天子正位，今欲废之，未见其可。臣案《周礼》奏黄钟，歌大吕，此则先圣之弘范，不易之明证。愿勿轻变古典，趣改乐章。 帝默然久之，曰： 朕欲废八县七者，所望体本求直，岂苟易名。当更思其义。 后竟行七音。
属绍远遘疾，未获面陈。虑有司遽捐乐器，乃与乐部齐树书曰： 伏闻朝廷前议，而欲废八县七。然则天子县八，有自来矣。古先圣，殊涂一致；逮周武克殷，逆取顺守，专用干戈，事乖揖让。反求经义，是用七音，盖非万代不易之典。其县八笋虡，不得毁之。宜待吾疾瘳，当别奏闻。 此后绍远疾笃，乃命其子览曰： 夫黄钟者，天子之宫。大吕者，皇后之位。今废黄钟之位，是禄去王室。若用林钟为首，是政出私门。将恐八百之祚，不得同姬周之永也。吾既为人臣，义无寝默，必舆疾固争阙庭。 后疾甚，乃上遗表曰： 谨案《春秋》隐公《传》云： 天子用八。 周礼云天子县二八，倕氏之钟十六，母句氏之磬十六。汉成帝获古磬十六。《周礼图》县十六。此数事者，照烂典章。扬搉而言，足为龟镜。伏惟陛下受图苍帝，接统玄精，秦、汉以还，独为称首。至如周武，有事干戈，臣独鄙之，而况陛下。以臣自揣余息，匪夕伊朝。伏愿珍御万机，不劳改八从七。 帝省表涕零，重赠柱国大将军，谥曰献，号乐祖，配飨庙庭。子览嗣。
览字休因，性弘雅，有器度，喜愠不形于色。略涉书记，尤晓钟律。周明帝时，为大都督。明帝以览性质淳和，堪为师表，使事鲁公，甚见亲善。及鲁公即位，是为武帝，超拜车骑大将军。每公卿上奏，必令省读。览有口辩，声气雄壮，凡所宣传，百僚属目。帝每嘉叹之。览初名善，帝谓曰： 朕以万机委卿先览。 遂赐名焉。及诛宇文护，以功进封薛国公，累迁小司空。从平齐，进位柱国。武帝崩，受遗辅政。宣帝时，位上柱国、大司徒，历同、泾二州刺史。隋文帝为丞相，转宜州刺史。开皇二年，将有事于江南，征为东南道行军元帅，统八总管出寿阳，水陆俱进。师临江，陈人大骇。会陈宣帝殂，览欲乘衅灭之，监军高颎以礼不伐丧，乃还。文帝命览与安德王杨雄、上柱国元谐、李充、左仆射高颎、右卫大将军虞庆则、吴州总管贺若弼等同宴。上曰： 朕昔在周朝，备展诚节。但苦被猜忌，每致寒心。为臣若此，竟何情赖！朕与公等，共享终吉。罪非谋逆，一无所问。朕亦知公至诚侍太子，宜数参见之。柱臣素望，实属于公。宜识朕意。 其恩礼如此。又为蜀王秀纳览女为妃。后为泾州刺史。卒官。
子洪嗣，位宋顺临三州刺史、司农少卿、北平太守。
澄字士亮，年十岁，司徒李琰之见而奇之，遂以女妻焉。十四从父承业征讨，有智谋，勇冠诸将。以功封西华县侯。及长，容貌魁岸，风仪温雅。魏大统中，历位豫、渭二州刺史。以军功，别封永宁县伯，寻进覆津县侯。
魏文帝与周文及群公宴，从容曰： 《孝经》一卷，人行之本，诸君宜各引《孝经》之要言。 澄应声曰： 夙夜匪懈，以事一人。 座中有人次云： 匡救其恶。 既出西阁，周文深叹澄之合机，而谴其次答者。
周孝闵帝践阼，拜大将军，进爵义门郡公。出为玉壁总管，颇有威信。卒于镇，赠柱国，谥曰简。自丧初至及葬，明帝三临之。典祀中大夫宇文容谏曰： 君临臣丧，自有节制。今乘舆屡降，恐乖典礼。 帝不从。其为上所追惜如此。子嵘嗣。
瓬弟礼，少以父任为散骑侍郎，与襄城公卢鲁元等内侍。恭敏有才志。太武宠信之，曰： 其父亲近吾祖，子在我左右，不亦宜乎。 
长孙肥，代人也。昭成时，年十三，以选内侍。少有雅度，果毅少言。道武之在独孤及贺兰部，常侍从，御侮左右，帝深信仗之。登国初，与莫题等俱为大将，屡有军功。后从平中山，以功赐爵琅邪公。迁卫尉卿，改爵卢乡。时中山太守仇儒不乐内徙，亡匿赵郡，推赵准为主。妄造妖言云： 燕东倾，赵当续。欲知其名，淮水不足。 准喜而从之，自号钜鹿公，儒为长史。据关城，连引丁零，杀害长吏。肥讨破准于九门，斩仇儒，禽准。诏以儒肉食准，传送京师，辕之于市，夷其族。除肥兗州刺史。
姚平之寇平阳，道武征肥与毗陵王顺等为前锋。平退保柴壁，帝进攻屠之。遣肥还镇兗州，抚慰河南，威信著于淮泗。善策谋，勇冠诸将。前后征讨，未尝失败。故每有大难，令肥当之；南平中原，西摧羌寇，肥功居多，赏赐千计。后降爵蓝田侯。卒，谥曰武，陪葬金陵。子翰袭爵。
翰少有父风。道武时，以善骑射，为猎郎。明元之在外，翰与元磨浑等潜谋奉迎。明元即位，与磨浑等拾遗左右。以功累迁平南将军。率众镇北境，威名甚著。太武即位，封平阳王。蠕蠕大檀之入寇云中，太武亲征之。遣翰与东平公娥清出长川讨大檀。大檀北遁，追击克获而还。迁司徒。从袭赫连昌，破之。翰清正严明，喜抚将士，薨，太武为之流涕，亲临其丧。丧礼依安城王叔孙俊故事。谥曰威，陪葬金陵。
子成袭爵，降为公，位南部尚书。卒，陪葬金陵。翰弟陵，位驾部尚书。性宽厚，好学爱士。封吴郡公，赠吴郡王。谥恭，陪葬金陵。
论曰：昭成之末，众叛亲离。长孙嵩宽厚沈毅，任重王室，历事累世，邈为元老。生则宗臣，殁祀清庙，美矣！俭器识明允，智谋通赡，堂堂焉有公辅之望，謇謇焉有王臣之节。而处朝廷之日少，在方岳之日多，何哉？平识具该通，出内流誉，取诸开物成务，盖亦有隋之榱桷也。道生恭慎廉约，兼著威名，见知明主，声入歌奏。二公并列，晖炫朝野，门祉世禄，荣被后昆。虽汉世八王，无以方其茂绩；张氏七叶，不能譬此重光。子彦勇烈绝伦，绍远乐声特妙；炽乃早称英俊，览乃独擅雄辩。不然则何以并统师旅，俱司礼阁，钟鼎不坠，且公且侯？晟体资英武，兼包奇略。因机制变，怀彼戎夷，倾巢尽落，屈膝稽颡。塞垣绝鸣镝之旅，渭桥有单于之拜。惠流边朔，功光王府，保兹世禄，不亦宜乎！肥结发内侍，雄武自立，军锋所指，罔不弃散，关、张万人敌，未足多也。翰有父风，不殒先构，临丧加礼，抑有由哉！
