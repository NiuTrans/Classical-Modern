裴骏从孙敬宪庄伯从弟安祖裴延俊裴佗子让之孙矩皇甫和
裴果裴宽裴侠子祥肃裴文举裴仁基
裴骏，字神驹，小名皮，河东闻喜人也。父双硕，位恆农太守、安邑子，赠东雍州刺史、闻喜侯。骏幼而聪慧。亲表称为神驹，因以为字。弱冠，通涉经史，方检有礼度，乡里宗敬焉。盖吴作乱于关中，汾阴人薛永宗聚众应之，来袭闻喜。县令忧惶，计无所出。骏在家闻之，便率历乡豪奔赴之。贼退，刺史以状闻。会太武亲讨盖吴，引见骏。骏陈叙事宜，帝大悦，谓崔浩曰： 裴骏有当世才，其忠义可嘉。 补中书博士。浩亦深器骏，目为三河领袖。转中书侍郎。宋使明僧皓来聘，以骏有才学，假给事中、散骑常侍，于境上劳接。卒，赠秦州刺史、闻喜侯，谥曰康。
子修，字元寄。清辩好学，历位秘书中散、主客令。累迁中大夫，兼祠部曹事，职主礼乐，每有疑议，修斟酌故实，咸有条贯。卒，谥曰恭伯，宣武时追赠东秦州刺史。修早孤，居丧以孝闻。二弟三妹，并在幼弱，抚养训诲，甚有义方。次弟务早丧，修哀伤之，感于行路。爱育孤侄，同于己子，及将异居，奴婢田宅悉推与之，时人以此称焉。
子询，字敬叔。美仪貌，多艺能，音律博弈，咸所闲解。位平昌太守。时太原长公主寡居，与询私奸，明帝仍诏询尚焉。寻以主婿，特除散骑常侍。时本邑中正阙，司徒召询为之。询族叔昞，自陈情愿此官，询遂让焉。时论善之。寻监起居事，迁秘书监，出为郢州刺史。询以凡司戍主蛮酋田朴特，地居要险，众逾数万，足为边捍，遂表朴特为西郢州刺史。朝议许之。梁将李国兴寇边，朴特与部曲为表里声援，郢州获全，朴特颇有力焉。征为七兵尚书。武泰中，以本官兼侍中为关中大使。未及发，于河阴遇害。赠司空公，谥曰贞烈。无子。
修弟宣，字叔令。通辩博物，早有声誉。少孤，事母兄以孝友称。司空李冲有人伦鉴，见而重之。孝文初，征为尚书主客郎，累迁太尉长史。宣上言：自迁都以来，凡战阵之处及军罢兵还之道，所有骸骼无人覆藏者，请悉令州郡戍逻检行埋掩。并符出兵之乡，其家有死于戎役者，皆使招魂复魄，祔祭先灵，复其年租调。身被伤痍者，免其兵役。朝廷从之。出为益州刺史。宣至州绥抚，甚得戎羌之心。后晋寿更置益州，改宣所莅为南秦州。
宣家世以儒学为业，常慕廉退，每叹曰： 以贾谊之才，汉文之世，而不历公卿，将非运也？ 乃谓亲宾曰： 吾本无当世之志，直随牒至此，禄厚养亲，效不光国，可以言归矣。 因奉表求解。宣武不许，乃作《怀田赋》以叙心焉。宣素明阴阳之书，自始患便克亡日，果如其言。赠豫州刺史，谥曰定，寻改为穆。子敬宪嗣。
敬宪字孝虞，少有志行，学博才清，抚训诸弟，专以读诵为业。淡于荣利，风气俊远。郡征功曹不就，诸府辟命，先进其弟，世人欢美之。司州牧、高阳王雍举秀才，射策高第，除太学博士。性和雅，未尝失色于人。工隶草，解音律，五言之作，独擅于时，名声甚重，后进咸共宗慕之。中山将之部，朝贤送于河梁，赋诗言别，皆以敬宪为最。其文不能赡逸，而有清丽之美。少有气病，年三十三卒，人物甚悼之。敬宪世有仁义于乡里，孝昌中，蜀贼陈双炽所过残暴，至敬宪宅，辄相约束，不得焚烧，为物所伏如此。永兴三年，赠中书侍郎，谥曰文。
敬宪弟庄伯，字孝夏。亦有文才，器度闲雅，喜愠不形于色；博识多闻，善以约言辩物。司空、任城王澄辟为行参军，甚加知赏。年二十一，上《神龟颂》，时人异之。文笔与敬宪相亚。临淮王彧北讨，引为记室参军，委以章奏之事。及闻敬宪寝疾，求假不许，遂径自还，亦矜而不问。扶侍兄病，昼夜不离于侧，形容憔悴。因葬敬宪于乡，遇病卒，年二十八。兄弟才学知名，同年俱丧，世共嗟惜之。永安三年，赠通直散骑侍郎，谥曰献。兄弟并无子，所著词藻，莫为集录。
庄伯弟献伯，廷尉卿、济州刺史，少以学尚风流，有名京洛。为政严酷，不得吏人之和，但以清白流誉。卒于殿中尚书。
骏从弟安祖，少聪慧，年八九岁，就师讲《诗》，至《鹿鸣篇》，语诸兄云： 鹿得食相呼，而况人乎。 自此未曾独食。弱冠，州辟主簿。人有兄弟争财，诣州相讼。安祖召其兄弟，以礼义责让之。此人兄弟，明日相率谢罪。州内钦服之。后有人劝其仕进，安祖曰： 高尚之事，非敢庶几，但京师辽远，实惮于栖屑耳。 于是闲居养志，不出城邑。曾天热，舍于树下。有鸷鸟逐雉，雉急投之，遂触树而死。安祖愍之，乃取置阴地，徐徐护视，良久得苏，喜而放之。后夜忽梦一丈夫，衣冠甚伟，著绣衣曲领，向安祖再拜。安祖怪问之，此人云： 感君前日见放，故来谢德。 闻者异焉。
后孝文幸长安，至河东，存访故老，安祖朝于蒲坂。帝与语甚悦，仍拜安邑令，以老病固辞，诏给一时俸以供汤药焉。年八十三，卒于家。
裴延俊，字平子，河东闻喜人也，魏冀州刺史徽之八世孙也。曾祖奣，谘议参军、并州别驾。祖双彪，河东太守，赠雍州刺史，谥曰顺。父山松，州主簿，行平阳郡事，以平蜀贼丁虫功，赠东雍州刺史。延俊少孤，事后母以孝闻。涉猎坟史，颇有才笔。举秀才，射策高第，除著作佐郎，累迁太子洗马，又领本邑中正。及太子恂废，以宫官例免。宣武即位，为中书侍郎。时帝专心释典，不事坟籍，延俊上疏致谏。后除司州别驾。及诏立明堂，群官博议，延俊独著一堂之论。太傅、清河王怿时典众议，读而笑曰： 子故欲远符仆射也。 明帝时，累迁幽州刺史。范阳郡有旧督亢渠，径五十里；渔阳、燕郡有故戾陵诸堨，广袤三十里，皆废毁多时，莫能修复。时水旱不调，延俊乃表求营造。遂躬自履行，相度形势，随力分督，未几而就，溉田百万余亩，为利十倍，百姓赖之。又命主簿郦恽修起学校，礼教大行，人歌谣之。在州五年，考绩为天下最。拜太常卿，历七兵殿中二尚书、散骑常侍、中书令、御史中尉，又以本官兼侍中、吏部尚书。延俊在台阁，守职而已，不能有所裁断直绳也。庄帝初，于河阴遇害。赠仪同三司、都督、雍州刺史。子元直、敬猷，并有学尚，与父同时遇害。元直赠光州刺史。敬猷妻丞相、高阳王雍外孙，超赠尚书仆射。延俊从叔爱丑、桃弓并见称于乡里。
子夙，字买兴。沈雅有器识，仪望甚伟，孝文见而异之。吏部尚书、任城王澄有知人鉴，每叹美夙，以远大许之。位河北太守，以忠恕接下，百姓感而怀之。卒于郡。三子，范、升之、鉴。
鉴字道徽，性强正，有学涉，卒于廷尉卿。鉴居官清苦，时论称之。赠东雍州刺史。
子泽，颇有文学。齐孝昭初，为斋帅，奏舍人。孝昭崩，魏收议为恭烈皇帝，泽正色抗论曰： 魏收死后，亦不肯为恭烈之谥，何容以拟大行。且比皇太后不豫，先帝飧寝失常，圣躬贬损，今者易名，必须加孝。 遂改为孝昭。因此忤旨，出为广州司马。寻历位中书侍郎，兼给事黄门侍郎，以漏泄免。后为散骑侍郎，寻为诽毁大臣赵彦深等，兼咏石榴诗，微以托意，有人以奏武成，武成决杖六十，髡头除名。后主即位，为清河郡守。与祖珽有旧，珽奏除尚书左丞，又引为兼黄门。执政疾其祖珽之党，与崔季舒等同见诛。
泽本劲直，无所回避，及被出追还，折节和光。然好戏笑，无规检，故频败。妻钜鹿魏氏，恩好甚隆，不能暂相离，泽每从驾，其妻不宿。亦至性强立，时人以为健妇夫半。
延俊从祖弟良，字元宾，稍迁尚书考功郎中。时汾州吐京胡薛羽等作逆，以良兼尚书左丞，为西北道行台。时有五城郡山胡冯宜都、贺悦回成等，以妖妄惑众，假称帝号，服素衣，持白伞白幡，率诸逆众，于云台郊抗王师。良大破之。又山胡刘蠡升，自云圣术，胡人信人，咸相影附，旬日之间，逆徒还振。以良为汾州刺史，加辅国将军，行台如故。良以城人饥窘，夜率众奔西河。汾州之居西河，自良始也。孝静初，为卫大将军、太府卿，卒于官。赠吏部尚书，谥曰贞，又重赠侍中、尚书仆射。
子叔祉，粗涉文学，居官甚著声绩，位终司空右长史。
良从父兄子庆孙，字绍远。少孤，性倜傥，重然诺。正光末，汾州吐京群胡薛悉公、马牒腾并自立为王，众至数万。诏庆孙为募人别将，招率乡豪以讨之。庆孙每摧其锋，进军深入，至云台郊；大战郊西，贼众大溃。征赴都，除直后。于是贼复鸠集，北连蠡升，南通绛蜀，凶徒转盛。以庆孙为别将，从轵关入讨，深入二百余里，至阳胡城。朝廷以此地被山带河，衿要之所，明帝末，遂立邵郡，因以庆孙为太守。庆孙务安缉之，咸来归业。尔硃荣之死也，世隆拥众北度，诏庆孙为大都督，与行台源子恭率众追击。庆孙与世隆密通，事泄，追还河内斩之。
庆孙任侠有气，乡曲壮士及好事者多相依附，抚养咸有恩纪。在郡日，逢岁饥凶，四方游客恆有百余，庆孙自以家粮赡之。性虽粗武，爱好文流，与诸才学之士咸相交结。轻财重义，坐客恆满，是以为时所称。
延俊从祖弟仲规，少好经史，颇有志节。咸阳王禧为司州牧，辟为主簿，仍表行建兴郡事。车驾自代还洛，次于郡境。仲规备供帐，朝于路侧。诏仲规曰： 畿郡望重，卿何能自致此也？ 仲规曰： 陛下弃彼玄壤，来宅紫县，臣方跃马吴、会，冀功铭帝籍，岂一郡而已。 孝文笑曰： 冀卿必副此言。 驾还，见咸阳王曰： 昨得汝主簿为南道主人，六军丰赡。元弟之寄，殊副所望。 除司徒主簿。仲规父在乡疾病，弃官奔赴，以违制免。久之，中山王英征义阳，引为统军，奏复本资。于阵战没。赠河东太守，谥曰贞。无子，弟叔义以第二子伯茂后之。
伯茂少有风望，学涉群书，文藻富赡，释褐奉朝请。大将军、京兆王继西讨，引为铠曹参军。南征绛蜀陈双炽，为行台长孙承业行台郎中。承业还京师，留伯茂仍知行台事。以平薛凤贤等，赏平阳伯。再迁散骑常侍，典起居注。太昌初，为中书侍郎。永熙中，孝武帝兄子广平王赞盛选宾寮，以伯茂为文学。后加中军大将军。
伯茂好饮酒，颇涉疏傲。久不徙官，曾为《豁情赋》。天平初迁鄴，又为《迁都赋》。二年，因内宴，伯茂侮慢殿中尚书、章武王景哲。景哲遂申启，称伯茂弃其本列，与监同行，以梨击案，傍污冠服，禁庭之内，令人挈衣。诏付所司，后竟无坐。
伯茂既出后其伯仲规，与兄景融别居。景融贫窘，伯茂了无赈恤，殆同行路，世以此贬薄之。卒，年三十九，知旧叹惜焉。
伯茂末年，剧饮不已，乃至伤性，多有愆失。未亡前数日，忽云吾得密信，将被收掩，乃与妇乘车西逃避。后因顾指壁中，言有官人追逐，其妻方知其病。卒后，殡于家园。友人常景、李浑、王元景、卢元明、魏季景、李骞等十许人于墓傍置酒设祭，哀哭涕泣，一饮一酹，曰： 裴中书魂而有灵，知吾曹也。 乃各赋诗一篇。李骞以魏收亦与之友，寄以示收。收时在晋阳，乃同其作，论叙伯茂，其十字云： 临风想玄度，对酒思公荣。 时人以伯茂性侮傲，谓收诗颇得事实。赠散骑常侍、卫将军、度支尚书，雍州刺史，重赠吏部尚书，谥曰文。伯茂曾撰晋书，竟未能成。无子，兄景融以第二子孝才继。齐武平末，位中书舍人。
叔义亦有学行，累迁太山太守，为政清静，吏人安之。迁司徒从事中郎。卒，赠东秦州刺史，谥曰宣。
子景融，字孔明，笃学好属文。举秀才，射策高第，除太学博士，稍迁谏议大夫，领著作。元象中，仪同高岳以为录事参军。弟景龙、景颜被劾廷尉狱，景融入选。吏部拟郡，为御史中尉崔暹所弹，云其贪荣昧进，遂坐免官。病卒。景融卑退廉谨，无竞于时，虽才不称学，而缉缀无倦，文词泛滥，理会处寡。所作文章，别有集录。
景颜颇有学尚，孝静初，为司空长史，在官贪秽，为中尉崔暹所劾，遇病死狱中。
延俊族兄聿，字外兴，以操尚贞立，被孝文所知。为北中府长史。时帝以聿与中书侍郎崔亮清贫，欲以干录优之，乃以亮带野王县事，聿带温县。时人荣之。卒于平秦郡太守，赠洛州刺史。子子袖入关西。
延俊族人瑗，字珍宝，太和中析属河北郡。少孤贫，清苦自立。为汝南王悦郎中令。孝静初，卒于雍州刺史。
延俊从父兄宣明，位华州刺史，有惠政，谥曰简。二子景鸾、景鸿，并有逸才，河东呼景鸾为骥子，景鸿为龙文。景鸾位华州刺史。子文端，齐行台郎。四子，愿、安志、弘、振。景鸿，齐和夷郡守。子叔卿，博涉有孝行，时人号曰 裴曾子 。隋贝丘令。子神举、神符，而神举最知名。
裴佗，字元化，河东闻喜人也。六世祖诜，仕晋位太常卿。因晋乱，避地凉州。苻坚平河西，东归，因居解县。世以文学显，五举秀才，再举孝廉，时人美之。父景惠，州别驾。佗容貌魁伟，聩然有器望。举秀才，以高第除中书博士。累迁赵郡太守，为政有方，威惠甚著，狡吏奸人，莫不改贯，所得俸禄，分恤贫穷。转前将军、荆州刺史，郡人恋仰，倾境饯送。蛮酋田盘石、田敬宗等部落万余家，恃众阻险，不宾王命，前后牧守，未能降款。佗至州，单使宣慰，示以祸福，田敬宗闻风归附。于是合境清晏，襁负至者千余家。后加中军将军，以老乞还。卒，遗令不听请赠，不受赗襚，诸子皆遵行之。
佗性刚直，不好与俗人交游，其投分者必当时名胜。清白任真，不事家产，宅不过三十步，又无田园，暑不张盖，寒不衣裘，其贞俭若此。子让之。
让之字士礼，年十六丧父，殆不胜哀。其母辛氏泣抚之曰： 弃我灭性，得为孝子乎！ 由是自勉。辛氏高明妇人，又闲礼度；夫丧，诸子多幼弱，广延师友，或亲自教授，内外亲属有吉凶礼制，多取则焉。
让之少好学，有文情，清明俊辩，早得声誉。魏天平中，举秀才，对策高第。累迁屯田、主客郎中，省中语曰 能赋诗，裴让之 。为太原公开府记室。与杨愔友善，相遇则清谈竟日。愔每云： 此人风流警拔，裴文季为不亡矣。 梁使至，常令让之摄主客郎。
第二弟诹之奔关右，兄弟五人皆拘系。齐神武问云： 诹之何在？ 答曰： 昔吴、蜀二国，诸葛兄弟各得尽心，况让之老母在此，君臣分定，失忠与孝，愚夫不为。伏愿明公以诚信待物。若以不收处物，物亦安能自信？以此定霸，犹却行而求道耳。 神武善其言，兄弟俱释。
历文襄大将军主簿，兼中书舍人。后兼散骑常侍聘梁。文襄尝入朝，让之导引，容仪醖籍，文襄目之曰： 士礼，佳舍人也。 迁长兼中书侍郎，领舍人。齐受禅，静帝逊居别宫，与诸臣别，让之流涕歔欷。以参掌仪注，封宁都县男。帝欲以为黄门侍郎，或言其体重不堪趋侍，乃除清河太守。至郡未几，杨愔谓让之诸弟曰： 我与贤兄交款，企闻善政，适有人从清河来，云奸吏敛迹，盗贼清靖。期月之期，翻更非速。 
清河有二豪吏田转贵、孙舍兴，久吏奸猾，多有侵削，因事遂胁人取财，计赃依律不至死，让之以其乱法，杀之。时清河王岳为司州牧，遣部从事案之。侍中高德政旧与让之不协，密奏言： 当陛下受禅之时，让之眷恋魏朝，呜咽流涕，比为内官，情非所愿。 既而杨愔请救之，云罪不合死。文宣大怒，谓愔曰： 欲得与裴让之同冢邪！ 于是无敢言者，事奏，竟赐死于家。
让之次弟诹之，字士正。少好儒学，释褐太学博士。尝从常景借书百卷，十许日便返。景疑其不能读，每卷策问，应答无遗。景叹曰： 应奉五行俱下，祢衡一览便记，今复见之于裴生矣。 杨愔阖门改葬，托诹之顿作十余墓志，文皆可观。让之、诹之及皇甫和、和弟亮，并知名于洛下。时人语曰： 诹胜于让，和不如亮。 司空高乾致书曰： 相屈为户曹参军。 诹之复书不受署。沛王开大司马府，辟为记室。迁鄴后，诹之留在河南。西魏领军独孤信入据金墉，以诹之为开府属，号曰 洛阳遗彦 。信败，诹之居南山，洛州刺史王元轨召为中从事。西师忽至，寻退，遂随西师入关。周文帝以为大行台仓曹郎中。卒，赠徐州刺史。
次谳之，字士平。七岁便勤学，早知名。累迁司徒主簿。杨愔每称叹曰： 河东士族，京官不少，唯此家兄弟，全无乡音。 谳之虽年少，不妄交游，唯与陇西辛术、赵郡李绘、顿丘李构、清河崔赡为忘年友。昭帝梓宫将还鄴，转仪曹郎。尤悉历代故事，仪注、丧礼皆能裁正。为许昌太守，客旅过郡，皆出私财供给，人间无所预。代下日，为吏人所怀。仕周，卒伊川太守。
次谋之，字士令。少有风格，邢邵每云 我裴四 。武成为开府，辟为参军，掌书记。
次讷之，字士言。纯谨有局量。弱冠为平原公开府墨曹，掌书记，从至并州。其母在鄴，忽得心痛，讷之是日不胜思慕，心亦惊痛，乃请急而还。当时以为孝感。文宣践阼，幸晋阳。皇太子监国；留讷之与杜台卿并为斋帅，领东宫管记。转太子舍人，奏中书舍人事。卫尉杜弼被其家客诬云 有怨言，诽讪时政 。并称讷之与弼交好，亦知之。坐免官。卒，天统中追赠平州刺史。
长子曰樊，出后让之。次子矩，最知名。
矩字弘大，襁褓而孤；及长，好学，颇爱文藻，有智数。世父让之谓曰： 观汝神识，足成才士，欲求宦达，当资干世之务。 矩由是始留情世事。仕齐，为高平王文学。齐亡，不得调。隋文帝为定州总管，补记室，甚亲敬之。以母忧去职。及帝作相，遣使驰召之，参相府记室事。受禅，迁给事郎，奏舍人事。伐陈之役，领元帅记室。既破丹阳，晋王广令矩与高颎收陈图籍。
明年，奉诏巡抚岭南。未行而高智慧、汪文进等作乱，吴、越道闭。上难遣矩行，矩请速进，上许之。行至南康，得兵数千人。时俚帅王仲宣逼广州，遣其部将周师举图东衡州，矩与大将军鹿愿赴之。贼立九栅，屯大庾岭，共为声援。矩进击破之。贼惧，释东衡州，据原长岭，又击败之。遂斩师举，进军自南海拔广州，仲宣惧而溃散。矩所绥集者二十余州，又承制署渠帅为刺史县令。及还，上大悦，命升殿劳苦之，谓高颎、杨素曰： 韦洸将二万兵，不能早度岭，每患其兵少。裴矩以三千弊卒径至南海，有臣若此，朕亦何忧。 以功拜开府，赐爵闻喜县公，赉物二千段。除户部侍郎，迁内吏侍郎。
时突厥强盛，都蓝可汗妻大义公主即宇文氏女，由是数为边患。后因公主与从胡私通，长孙晟先发其事，矩请出使说都蓝，显戳宇文。上从之，竟如其言。公主见杀后，都蓝与突利可汗构难，屡犯亭鄣。诏太平公史万岁为行军总管，出定襄道，以矩为行军长史，破达头可汗于塞外。万岁被诛，功竟不录。上以启人可汗初附，令矩抚慰之。还，为尚书左丞。其年，文献皇后崩，太常旧无仪注，矩与牛弘、李百药等据齐礼参定。转吏部侍郎，名为称职。炀帝即位，营建东都，矩职修府省，九旬功就。
时西域诸蕃多至张掖与中国交市，帝令矩掌其事。矩知帝方勤远略，诸胡至者，矩诱令言其国俗山川险易，撰西域图记三卷，入朝奏之。其序曰：
臣闻禹定九州，导河不逾积石。秦兼六国，设防止于临洮。故知西胡杂种，僻居遐裔，礼教之所不及，书典之所罕传。自汉氏兴基，开拓河右，始称名号者有四十六国。其后分立，乃五十五王。仍置校尉、都护，以存招抚。然叛服不恆，屡经征战。后汉之世，频废此官；虽大宛以来，略知户数，而诸国山川，未有名目。至如姓氏、风土、服章、物产，全无纂录，世所弗闻。复以春秋递谢，年代久远，兼并诛讨，互有兴亡。或地是故邦，改从今号；或人非旧类，同袭昔名。兼复部人交错，封疆移改，戎狄音殊，事难穷验。于阗之北，葱岭以东，考于前史，三十余国。其后更相屠灭，仅有十存，自余沦没，扫地俱尽，空有丘墟，不可记识。
皇上应天育物，无隔华夷；率土黔黎，莫不慕化。风行所及，日入以来，职贡皆通，无远不至。臣既因抚纳，监知关市，寻讨书籍，访采胡人。或有所疑，即详众口，依其本国服饰仪形，王及庶人各显容止，即丹青摸写为《西图域记》，共成三卷，合三十五国。仍别造地图，穷其要害，从西顷以去，北海之南，纵横所互，将二万里。谅由富商大贾，周游经涉，故诸国之事，罔不偏知。复有幽荒远地，卒访难晓，不可凭虚，是以致阙。而二汉相踵，西域为传，户人数十，即称国王，徒有名号，有乖其实。今者所编，皆余千户，利尽西海，多产珍异。见山居之属，非有国名及部落小者，多亦不载。
发自燉煌，至于西海，凡为三道，各有襟带。北道从伊吾经蒲类海、铁勒部、突厥可汗庭，度北流河水、至拂菻国，达于西海。其中道从高昌、焉耆、龟兹、疏勒，度葱岭，又经汗、苏勒沙那国、康国、曹国、何国、大小安国、穆国，至波斯，达于西海。其南道从鄯善、于阗、硃俱波、喝盘陀，度葱岭，又经护密、吐火罗、挹騑、忛延、漕国，至北婆罗门，达于西海。其三道诸国，亦各自有路，南北交通。其东安国、南婆罗门国等，并随其所往，诸处得达。故知伊吾、高昌、鄯善并西域之门户也，总凑燉煌，是其咽喉之地。
以国家威德，将士骁雄，泛濛汜而扬旌，越昆仑而跃马，易如反掌，何往不至。但突厥、吐谷浑分领羌胡之国，为其拥遏，故朝贡不通。今并因商人，密送诚款，引领翘首，愿为臣妾。圣情含养，泽及普天，服而抚之，务在安辑。故皇华遣使，弗动兵车，诸蕃既从，突厥可灭。混一戎夏，其在兹乎。不有所记，无以表威化之远也。
帝大悦，赐物五百段，每日引矩至御坐，亲问西方之事。矩盛言胡中多诸宝物，吐谷浑易可并吞。帝由是甘心，将通西域，西夷经略，咸以委之。
后迁黄门侍郎，复令往张掖，引致西蕃，至者十余国。大业三年，帝有事于恆岳，咸来助祭。帝将巡河右，复令矩往敦煌，矩遣使说高昌王麹伯雅及伊吾吐屯设等，啖以厚利，导之使入朝。及帝西巡，次燕支山。高昌王、伊吾设等及西蕃胡二十七国谒于道左，皆令佩金玉，被锦罽，焚香奏乐，歌舞喧噪。复令张掖、武威士女盛饰纵观，填咽周互数十里，以示中国之盛。帝见而大悦。竟破吐谷浑，拓地数千里。并遣兵戍之，每岁委输巨亿万计。诸蕃惧慑，朝贡相续。帝谓矩有绥怀略，进位银青光禄大夫。
其年冬，帝至东都。矩以蛮夷朝贡者多，讽帝令都下大戏，征四方奇伎异艺陈于端门街，衣锦绮、珥金翠者以十万数。又勒百官及百姓士女列坐棚阁而纵观焉，皆被服鲜丽，终月而罢。又令交市店肆皆设帷帐，盛酒食，遣掌蕃率蛮夷与人贸易，所至处悉令邀延就坐，醉饱而散。蛮夷嗟叹，谓中国为神仙。帝称矩至诚，谓宇文述、牛弘曰： 裴矩凡所陈奏，皆朕之成算，朕未发，矩辄以闻。自非奉国，孰能若是。 
帝遣将军薛世雄城伊吾，令矩共往经略。矩讽谕西域诸国曰： 天子为蕃人交易悬远，所以城耳。 咸以为然，不复来竞。及还，赐钱四十万。矩又白状，令反间射匮，潜攻处罗。后处罗为射匮所迫，竟随使者入朝。帝大悦，赐矩貂裘及西域珍器。
从帝巡塞北，幸启人帐。时高丽遣使先通于突厥，启人不敢隐，引之见帝。矩因奏曰： 高丽地本孤竹国，周代以之封箕子，汉世分为三郡，晋氏亦统辽东。今乃不臣，列为外域，故先帝欲征之久矣。但以杨谅不肖，师出无功。当陛下时，安得不事，使此冠带之境仍为蛮貊之乡乎？今其使朝于突厥，亲见启人合国从化，必惧皇灵之远暢，虑后服之先亡，胁令入朝，当可致也。 帝曰： 如何？ 矩曰： 请面诏其使，放还本国，遣语其王，令速朝觐。不然者，当率突厥，即日诛之。 帝纳焉。高元不用命，始建征辽之策。
王师临辽，以本官领武贲郎将。明年，复从至辽东。兵部侍郎斛斯政亡入高丽，帝令矩兼掌兵事。以前后度辽功，进位右光禄大夫。
时皇纲不振，人皆变节，左翊卫大将军宇文述、内史侍郎虞世基等用事，文武多以贿闻。唯矩守常，无赃秽之响，以是为世所称。后以杨玄感初平，帝令矩安集陇右，因之会宁，存问曷萨那部落，遣阙达度设寇吐谷浑，频有虏获，部落致富。还而奏状，帝大赏之。后从至怀远镇，诏护北蕃军事。
矩以始毕可汗部众渐盛，献策分其势。将以宗女嫁其弟叱吉设，拜为南面可汗。叱吉不敢受，始毕闻而渐怨。矩又曰： 突厥本淳，易可离间，由其内多有众胡，尽皆桀黠，教导之耳。臣闻史蜀胡悉尤多奸计，幸于始毕，请诱杀之。 帝曰： 善。 矩因遣人告胡悉曰： 天子大出珍物，今在马邑，欲共蕃内多作交关，若前来者，即得好物。 胡悉信之，不告始毕，率其部落，尽驱六畜争进，冀先互市。矩伏兵马邑，诱而斩之。诏报始毕曰： 史蜀胡悉忽领部落，走来至此，云背可汗，请我容纳。今已斩之，故令往报。 始毕亦知其状，由是不朝。
十一年，帝北巡狩，始毕率骑数十万围帝于雁门，诏矩与虞世基宿朝堂以待顾问。及围解，从至东都。属射匮可汗遣其犹子率西蕃诸胡朝贡，诏矩宴接之。
寻从幸江都宫。时四方盗贼蜂起，郡县上奏者不可胜计。矩言之，帝怒，遣矩诣京师接蕃客。以疾不行。及义兵入关，帝遣虞世基就宅问矩方略。矩曰： 太原有变，京畿不静，遥为处分，恐失事机，唯愿銮舆早还。 俄而骁卫大将军屈突通败问至，矩以闻，帝失色。矩素勤谨，未尝忤物，又见天下方乱，恐为身祸，其待遇人，多过其所望，故虽厮役，皆得其叹心。
时从驾骁果数有逃散。帝忧之，以问矩。矩曰： 今车驾留此，已经二年。骁果之徒，尽无家口，人无匹合，则不能久安。臣请听兵士于此纳室。 帝大书曰： 公定多智，此奇计也。 因令矩检校为将士等娶妻。矩召江都境内寡妇及未嫁女皆集宫监。又召诸将帅及兵等恣其所取。因听自首，先有奸通妇女及尼、女官等，并即配之。由是骁果等悦，咸相谓曰： 裴公之惠也。 
宇文化及反。矩晨起将朝，至坊门，遇逆党数人，控矩马诣孟景所。贼皆曰： 不关裴黄门。 既而化及从百余骑至，矩迎拜，化及慰谕之。令矩参定仪注，推秦王子浩为帝。以矩为侍内，随化及至河北。化及僭帝号，以矩为尚书右仆射，加光禄大夫，封蔡国公，为河北道宣抚大使。
及宇文氏败，为窦建德所获。以矩隋代旧臣，遇之甚厚。复以为吏部尚书，转尚书右仆射。建德起自群盗，未有节文，矩为之制定朝仪，旬月之间，宪章颇拟于王者。建德大悦。及建德败时，矩与其将曹旦等于洛州留守。旦长史李公淹及大唐使人魏徵等说旦及齐善行，令矩归顺。旦等从之，乃令矩与徵、公淹领旦及八玺，举山东之地归降。授左庶子，转詹事、户部尚书，卒。
让之第六弟谒之，字士敬。少有志节，好直言。文宣末年昏纵，朝臣罕有言者。谒之上书正谏，言甚切直。文宣将杀之，白刃临颈，谒之辞色不变。帝曰： 痴汉何敢如此！ 杨愔曰： 望陛下放以取后世名。 帝投刀叹曰： 小子望我杀尔以取后世名，我终不成尔名。 遣人送出。齐亡，卒于壶关令。
皇甫和者，字长谐，安定朝那人。其先因官，寓居汉中。祖澄，南齐秦、梁二州刺史。
父征，字子玄，梁安定、略阳二郡守。魏正始二年，随其妻父夏侯道迁入魏。道迁别上勋书，欲以徽为元谋。徽曰： 创谋之始，本不关预，虽贪荣赏，内愧于心。 遂拒而不许。梁州刺史羊灵祐重其敦实，表为征虏府司马，卒。
和十一而孤。母夏侯氏才明有礼则，亲授以经书。及长，深沈有雅量，尤明礼义，宗亲吉凶，多相谘访。卒于济阴太守。子聿道，以干局知名，位广平令。隋大业初，比部郎。
和弟亮，字君翼。九岁丧父，哀毁有若成人。齐神武起义，为大行台郎中。亮率性任真，不乐剧职，除司徒东阁祭酒。思还乡里，启乞梁州褒中，即本郡也。后降梁。以母兄在北，求还。梁武不夺也。至鄴，无复宦情，遂入白鹿山，恣泉石之赏，纵酒赋诗，超然自乐。复为尚书殿中郎，摄仪曹事。以参撰禅代仪注，封榆中男。亮疏慢自任，无干务才，每有礼仪大事，常令余司摄焉。
性质朴纯厚，终无片言矫饰。属有敕下司，各列勤惰。亮三日不上省，文宣亲诘其故。亮曰： 一日雨，一日醉，一日病酒。 文宣以其恕实，优容之，杖胫三十而已。所居宅洿下，标榜卖之。将买者或问其故，亮每答云： 为宅中水淹不洩，雨即流入床下。 由此宅终不售。其淳实如此。
以兼散骑常侍，聘陈使主，以不称免官。后除任城太守，病不之官，卒于鄴。赠骠骑大将军、安州刺史。
裴果，字戎昭，河东闻喜人也。祖思贤，魏青州刺史。父遵，齐州刺史。果少慷慨有志略。魏太昌中，为阳平郡丞。周文帝曾使并州，与果遇。果知非常人，密托附焉。永安末，盗贼蜂起，果从军征讨。乘黄骢马，衣青袍，每先登陷阵，时人号为 黄骢年少。 永熙中，授河北郡守。
及齐神武败于沙苑，果乃率其宗党归阙。周文嘉之，赐田宅奴婢牛马什物等。从战河桥，解玉壁围；摧锋奋击，所向披靡。大统九年，又从战芒山。于周文前挺身陷阵，禽东魏都督贺娄焉逻兰。勇冠当时，众人莫不叹服。以此周文愈亲待之。补帐内都督，迁帅都督、平东将军。后从开府杨忠平随、安陆，以功加大都督，除正平郡守。正平，果本郡也，以威猛为政，百姓畏之，资贼亦为之屏息。迁司农卿。又从大将军尉迟迥伐蜀，果率所部为前军。开剑阁，破季庆堡，降杨乾运，皆有功。废帝三年，授龙州刺史，封冠军县侯。俄而州人张遁、李拓驱率百姓，围逼州城；时粮仗皆阙，兵士又寡。果设方略以拒之，贼便退走。于是出兵追击，累战破之；旬日之间，州境清晏。转陵州刺史。
周孝闵帝践阼，除隆州刺史，加持节、骠骑大将军、开府仪同三司，进爵为公。历眉、复二州刺史。果性严猛，能断决。抑挫豪右，申理屈滞，历牧数州，号为称职。卒于位。赠本官，加绛、晋、建州刺史，谥曰质。子孝仁嗣。
孝仁幼聪敏，涉猎经史，有誉于时。起家舍人上士，累迁长宁镇将，扞御齐人，甚有威边之略。历建、谯、亳三州刺史。
裴宽，字长宽，河东闻喜人也。祖德欢，魏中书侍郎、河内郡守。父静虑，银青光禄大夫，赠汾州刺史。宽仪貌瑰伟，博涉群书，弱冠为州里所称。亲殁，抚诸弟以笃友闻，荥阳郑孝穆尝谓其从弟文直曰： 裴长宽兄弟，天伦笃睦，人之师表，吾爱之重之，汝可与之游处。 年十三，以选为魏孝明帝挽郎，释褐员外散骑侍郎。
及孝武西迁，宽谓其诸弟曰： 君臣逆顺，大义昭然。今天子西幸，理无东面以亏臣节。 乃将家属避难于大石岭。独孤信镇洛阳，始出见焉。时汾州刺史韦子粲降于东魏，子粲兄弟在关中者咸已从坐。其季弟子爽先在洛，窘急乃投宽，宽开怀纳之。遇有大赦，或传子爽合免，因尔遂出，子爽卒以伏法。独孤信知而责之，宽曰： 穷来见归，义无执送，今日获罪，是所甘心。 以经赦宥，遂得不坐。
大统五年，授都督、同轨防长史，加征虏将军。十三年，从防主韦法保向颍川，解侯景围。景密谋南叛，伪亲狎于法保。宽谓法保曰： 侯景狡猾，必不肯入关，虽托款于公，恐未可信。若伏兵以斩之，亦一时之功也。如曰不然，便须深加严警，不得信其诳诱，自贻后悔。 法保纳之。然不能图景，但自固而已。
十四年，与东魏将彭乐、乐恂战于新城，因伤被禽。至河阴，见齐文襄。宽举止详雅，善于占对，文襄甚赏异之；解锁付馆，厚加礼遇。宽乃裁所卧氈，夜缒而出，因得遁还，见于周文帝。帝顾谓诸公曰： 被坚执锐，或有其人；疾风劲草，岁寒方验。裴长宽为高澄如此厚遇，乃能冒死归我，虽古之竹帛所载，何以加之。 乃手书署宽名下，授持节、帅都督，封夏阳县男，即除孔城城主。
十六年，迁河南郡守，仍镇孔城。废帝元年，进使持节、车骑大将军、仪同三司、散骑常侍。周孝闵帝践阼，进爵为子。宽在孔城十三年，与齐洛州刺史独孤永业相对。永业有计谋，多谲诈。或声言春发，秋乃出兵；或掩蔽消息，倏忽而至。宽每揣知其情，出兵邀击，无不克之。
天和三年，除温州刺史。初，陈氏与周通和，每修聘好。自华皎附后，乃图寇掠。沔州既接敌境，于是以宽为沔州刺史。陈将程灵洗攻之，力屈城陷。陈人乃执宽至扬州，寻被送岭外，经数载，复还建鄴，遂卒于江左。子义宣后从御正杜果使于陈，始得将宽柩还。隋开皇元年，文帝诏赠襄、郢二州刺史。义宣，位司金二命士、合江令。
宽弟汉，字仲霄。操尚弘雅，聪敏好学，尝见人作百字诗，一览便诵。魏孝武初，解褐员外散骑侍郎。大统五年，除大丞相府士曹行参军，转墨曹。汉善尺牍，尤便簿领，理识明赡，断割如流。相府为之语曰 日下粲烂有裴汉。 武成中，为司车路下大夫，与工部郭彦、太府高宾等参议格令。每较量时事，必有条理。天和五年，加车骑大将军、仪同三司。
汉少有宿疾，恆带虚羸，剧职烦官，非其好也。时晋公护擅权，搢绅等多谄附之以图仕进。汉直道自守，故八年不徙职。性不饮酒，而雅好宾游。每良辰美景，必招引时彦，宴赏留连，间以篇什，当时人物，以此重之。自宽没后，遂断绝游从，不听琴瑟；岁时伏腊，哀恸而已。抚养兄弟子，情甚笃至。借人异书，必躬自录本，至于疾诊弥年，亦未尝释卷。卒，赠晋州刺史。
子镜人，少聪敏，涉猎经史。为大将军、谭公会记室参军，累迁春官府都上士。仕隋，位兵曹郎。汉弟尼，字景尼，性弘雅，有器局，位御正下大夫。卒，赠随州刺史。子之隐，赵王招府记室参军。之隐弟师人，好学有识度，见称于时。起家秦王贽府记室参军，仍兼侍读。
宽族弟鸿，少恭谨，有干略。历官内外。周天和初，拜郢州刺史，转襄州总管府长史，赐爵高邑县侯。从卫公直南征，军败遂没，寻卒于陈。朝廷哀之，赠丰、资、遂三州刺史。
裴侠，字嵩和，河东解人也。祖思齐，举秀才，拜议郎。父欣，西河郡守，赠晋州刺史。侠年七岁，犹不能言。后于洛城见群乌蔽天从西来，举手指之而言。遂志识聪慧，有异常童。年十三，遭父忧，哀毁有若成人。将择葬地而行，空中有人曰： 童子何悲，葬于桑东，封公侯。 侠惧，以告其母。母曰： 神也，吾闻鬼神福善，尔家未尝有恶，当以吉祥告汝耳。 时侠宅侧有大桑林，因葬焉。州辟主簿，举秀才。
魏正光中，解巾奉朝请，稍迁义阳郡守。元颢入洛，使执其使人，焚其赦书。孝庄嘉之，授东郡太守，带防城别将。及孝武与齐神武有隙，征兵，侠率所部赴洛阳。武卫将军王思政谓曰： 当今权臣擅命，王室日卑，若何？ 侠曰： 宇文泰为三军所推，居百二之地，所谓己操戈矛，宁肯授人以柄，虽欲抚之，恐是 据于蒺藜 也 。思政曰： 奈何？ 侠曰： 图欢有立至之忧，西巡有将来之虑。且至关右，日慎一日，徐思其宜耳。 思政然之，乃进侠于帝，授左中郎将。及帝西迁，侠将行而妻子犹在东郡。荥阳郑伟谓侠曰： 天下方乱，未知乌之所集，何如东就妻子，徐择木焉。 侠曰： 既食人禄，宁以妻子易图也？ 遂从入关。赐爵清河县伯，除丞相府士曹参军。
大统三年，领乡兵从战沙苑，先锋陷阵。侠本名协，至是周文帝嘉其勇决，乃曰： 仁者必勇。 因命名侠焉。以功进爵为侯。王思政镇玉壁，以侠为长史。齐神武以书招思政，思政令侠草报书甚壮烈。周文善之曰： 虽鲁仲连无以加也。 除河北郡守。
侠躬履俭素，爱人如子，所食唯菽麦盐菜而已，吏人莫不怀之。此郡旧制，有渔猎夫三十人以供郡守。侠曰： 以口腹役人，吾所不为也。 乃悉罢之。又有丁三十人，供郡守役，侠亦不以入私，并收庸为市官马。岁时既积，马遂成群。去职之日，一无所取。人歌曰： 肥鲜不食，丁庸不取；裴公贞惠，为世规矩。 侠尝与诸牧守俱谒周文，周文命侠别立，谓诸牧守曰： 裴侠清慎奉公，为天下之最。 令众中有如侠者，可与之俱立。众皆默然，无敢应者。周文乃厚赐侠，朝野服焉，号为 独立使君 。
又撰九世伯祖《贞侯潜传》，述裴氏清公，欲使后生奉而行之。宗室中知名者，咸付一通。从弟伯凤、世彦时并为丞相府佐，笑曰： 人生仕进，须身名并裕，清苦若此，竟欲何为？ 侠曰： 夫清者莅职之本，俭者持身之基。况我大宗，世济其美，故能存见称于朝廷，没流芳于典策。今吾幸以凡庸，滥蒙殊遇，固其穷困，非慕名也。志在自修，惧辱先也，翻被嗤笑，知复何言！ 伯凤等惭而退。
再迁郢州刺史，加仪同三司。梁竟陵守孙皓、酂城守张建并以郡来附。侠见之，密谓人曰： 皓目动言肆，轻于去就者也；建神情审定，当无异心。 乃驰启其状。周文曰： 裴侠有鉴，深得之矣。 遣大都督苻贵镇竟陵，而酂城竟不遣监统。及柳仲礼军至，皓还以郢叛，卒如侠言。寻转大将军、拓州刺史，徵拜雍州别驾。
周孝闵帝践作，除司邑下大夫，加骠骑大将军、开府仪同三司，进爵为公。迁户部中大夫。时有奸吏主守仓储，积年隐没至千万者。及侠在官，励精发擿，数旬之内，奸盗略尽。转工部中大夫。有大司空掌钱物典李贵乃于府中悲泣，或问其故，对曰： 所掌官物，多有费用，裴公清严有名，惧遭罪责，所以泣耳。 侠闻之，许其自首。贵自言隐费钱五百万。
侠尝遇疾沈顿，士友忧之。忽闻五鼓，便即惊起，顾左右曰： 可向府耶。 所苦因此而瘳。晋公护闻之曰： 裴侠危笃若此而不废忧公，因闻鼓声，疾病遂愈，此岂非天祐其勤恪也？ 又司空许国公宇文贵、小司空北海公申征并来侯侠疾。所居第屋，不免霜露。贵等还，言之于帝。帝矜其贫苦，乃为起宅，并赐良田十顷，奴隶耕耒粮粟莫不备足。搢绅咸以为荣。卒于位，赠太子少师、蒲州刺史，谥曰贞。河北郡前功曹张回及吏人等感侠遗爱，乃作颂纪其清德焉。
子祥，性忠谨，有理剧才。少为城都令，清不及侠，断决过之。后除长安令，为权贵所惮。迁司仓下大夫。侠之终也，以毁卒。祥弟肃。
肃字神封，贞亮有才艺。少与安定梁毗同志友善。天和中，举秀才。累迁御正下大夫，以行军长史从韦孝宽征淮南。属隋文帝为丞相，肃闻而叹曰： 武帝以雄才定六合，坟土未乾而一朝迁革，岂天道欤！ 文帝闻之，甚不悦，由是废于家。开皇五年，授膳部侍郎。历朔州总管长史、贝州长史，俱有能名。
仁寿中，肃见皇太子勇、蜀王秀、左仆射高颎俱废黜，遣使上书，言： 高颎天挺良才，元勋佐命，愿录其大功，忘其小过。二庶人得罪已久，宁无革心，愿各封小国，观其所为。若得迁善，渐更增益；如或不悛，贬削非晚。 书奏，上谓杨素曰： 肃忧我家事如此，亦至诚也。 于是征肃入朝。皇太子闻之，谓左庶子张衡曰： 使勇自新，欲何为也？ 衡曰： 观肃意欲令如吴太伯、汉东海王耳。 太子甚不悦。肃至京，见上于含章殿。上谓曰： 贵为天子，富有四海，后宫宠幸，不过数人，自勇以下，并皆同母，非为爱憎，轻事废立。 因言勇不可复收之意。既已，罢遣之。未几，上崩。炀帝嗣位，不得调者久之，肃亦杜门不出。后执政者以岭表遐远，希旨授肃永平郡丞，甚得夷人心。岁余卒，夷獠思之，为立庙于鄣江之浦。有子尚贤。
裴文举，字道裕，河东闻喜人也。祖秀业，魏天水郡守，赠平州刺史。父邃，性方严，为州里所推挹。大统三年，东魏来寇，邃乃纠合乡人，分据险要以自固。及李弼略地东境，邃为之乡导，多所降下。周文帝嘉之，特赏衣物，封澄城县子。卒于正平郡守，赠仪同三司、定州刺史。
文举少忠谨，涉猎经史。大统十年，起家奉朝请。时周文帝诸子年幼，盛简宾友。文举以选与诸公子游，雅相钦敬，未尝戏狎。迁著作郎、中外府参军。恭帝二年，赐姓贺兰氏。周孝闵帝践阼，袭爵澄城县子。
齐公宪初开幕府，以文举为司录。及宪出镇剑南，复以文举为总管府中郎。武成二年，就加使持节、车骑大将军、仪同三司。蜀土沃饶，商贩百倍，或有劝文举以利者，文举答之曰： 利之为贵，莫若安身，身安则道隆。非货之谓，是以不为，非恶财也。 宪矜其贫窭，每欲资给之。文举恆自谦逊，辞多受少。
保定三年，迁绛州刺史。邃之任正平也，以廉约自守。每行春省俗，单车而已。及文举临州，一遵其法，百姓美而化之。总管韦孝宽特相钦重，每与谈论，不觉膝前于席。天和初，进骠骑大将军、开府仪同三司，寻为孝宽柱国府司马。六年，入为司宪中大夫，进爵为伯，转军司马。
文举少丧父，其兄又在山东，唯与弟玑幼相训养，友爱甚笃。玑又早亡，文举抚视遗孤，逾于己子，时人以此称之。初，文举叔父季和为曲沃令，终于闻喜川；而叔母韦氏卒于正平县，属东西分隔，韦氏坟陇，遂在齐境。及文举在本州，每加赏募。齐人感其孝义，潜相要结，以韦柩西归，竟得合葬。六年，除南青州刺史。宣政元年，卒于位。子胄嗣，位至大都督。子神，安邑通守。有子知礼。
裴仁基，字德本，河东人也。祖伯凤，周汾州刺史。父定，上仪同。仁基少骁武，便弓马。平陈之役，以亲卫从征，先登陷阵，拜仪同，赐物千段。以本官领汉王谅府亲信。谅反，仁基苦谏见囚。谅败，超拜护军。后改授武贲郎将，从将军李景讨叛蛮向思多于黔安，以功进银青光禄大夫。击破吐谷浑，加授金紫光禄大夫。斩获寇掠靺鞨，拜左光禄大夫。从征高丽，进位光禄大夫。
李密据洛口，帝令仁基为河南道讨捕大使，据武牢拒密。仁基见强寇在前，士卒劳弊，所得军资，即用分赏。临军御史萧怀静止之，众咸怒怀静。怀静又阴持仁基长短，欲有奏劾。仁基惧，杀怀静，以其众归密。密以为河东郡公。其子行俨，骁勇善战。密复以为绛郡公，甚相委昵。
王世充以东都食尽，悉众诣偃师，求决战。密与诸将计。仁基曰： 世充尽锐而至，洛下必虚。可分兵守其要路，令不得东；简精兵三万，傍河西出，以逼东都。世充却还，我且按甲。世充重出，我又逼之。如此，则我有余力，彼劳奔命。兵法所谓彼出我归，彼归我出，数战以疲之，多方以误之者也。 密曰： 公知其一，不知其二。东都兵马有三不可当：器械精一也，决计而来二也，食尽求斗三也。我按兵蓄力以观其弊，彼求斗不得，欲走无路。不过十日，世充之首可悬于麾下。 单雄信等诸将轻世充，皆请战。仁基苦争不得。密难违诸将言，战遂大败。仁基为世充所虏。世充以仁基父子并骁勇，深礼之，以兄女妻行俨。及僭尊号，署仁基为礼部尚书，行俨为左辅大将军。行俨每战，所当皆披靡，号万人敌。世充惮其威名，颇加猜防。仁基知之，甚不自安，遂与世充所署尚书左丞宇文儒童、尚食直长陈谦、秘书丞崔德本等谋。令陈谦于上食之际，持匕首劫世充，行俨以兵应之。事定，然后辅越王侗。事临发，将军张童兒告之，俱为世充所杀。
论曰：裴骏雅业有资，器行仍世，所以布于列位，不替其美。延俊器能位望，有可称乎。伯茂才名，亦时之良也。元化以文学传业，而又修史著美。让之弟兄，修身厉行，观夫出处之迹，良足称乎。矩学涉经史，颇有干局。至于恪勤匪懈，夙夜在公，求之古人，殆未之有。与闻政事，多历岁年，虽处危乱之中，未亏廉谨之节。然与时消息，承望风旨，使高昌入朝，伊吾献地；聚粮且末，师出玉门，关右骚然，颇亦矩之由矣。果及长宽，早知去就。而宽沦迹异域，盖乃命乎。嵩和廉约居身，忠勤奉上，人怀其惠，吏畏其威，虽古之良吏，何以加此。肃历官周、隋，志存鲠正。竟而忠诚慷慨，犯忤龙鳞，固知嫠妇忧宗周之亡，处女悲太子之少，非徒语也。文举之在绛州，世载清德，辞多受少，有廉让之风焉。仁基以武略见知，自升显级，竟而蹈履非所，身名隳坏，时也。
