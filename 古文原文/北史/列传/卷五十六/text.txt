豆卢宁子勣孙毓杨绍子雄王雅子世积韩雄子禽贺若敦子弼弟谊
豆卢宁，字永安，昌黎徒何人。其先本姓慕容氏，燕北地王精之后也。高祖胜，以燕。皇始初归魏，授长乐郡守，赐姓豆卢氏。或云北人谓归义为 豆卢 ，因氏焉，又云避难改焉，未详孰是。父苌，魏柔玄镇将，有威重，见称于时。武成中，以宁勋，追赠柱国大将军、少保、涪陵郡公。宁少骁果，有志气，身长八尺，美姿容，善骑射。魏永安中，以别将随尔硃天光入关。以破万俟丑奴功，赐爵灵寿县男。尝与梁定遇于平凉川，相与肄射，乃相去百步悬莎草以射之，七发五中。定服其能，赠遗甚厚，天光败，从侯莫陈悦。及周文讨悦，宁与李弼来归。
孝武西迁，以奉迎勋，封河阳县伯，后进爵为公。从禽窦泰，复弘农，破沙苑，除卫大将军、兼大都督。大统七年，从于谨破稽胡帅刘平伏于上郡。及梁定反，以宁为军司，监陇右诸军事。贼平，进位侍中、使持节、骠骑大将军、开府仪同三司。九年，从周文迎高仲密，与东魏战于芒山。迁左卫将军，进爵范阳郡公。十六年，拜大将军。羌帅傍乞铁匆及郑五丑等反叛，宁讨平之。恭帝二年，改封武阳郡公，迁尚书右仆射。周孝闵帝践祚，授柱国大将军。武成初，出为同州刺史。迁大司寇，进封楚国公，邑万户，别食盐亭县一千户，收其租赋。保定四年，授岐州刺史。属大兵东讨，宁舆疾从军。薨于同州。赠太保、十州诸军事、同州刺史，谥曰昭。
初，宁未有子，养弟永恩子勣。及生子赞，亲属皆请赞为嗣。宁曰： 兄弟之子犹子也，吾何择焉。 遂以勣嗣。时以此多之。及宁薨，勣袭爵。
勣字定东。生时，周文亲幸宁家称庆，时遇新破齐军，周文因字曰定东。勣聪悟，有器局。初以勋臣子封义安县侯。周闵帝受禅，授稍伯下大夫、开府仪同三司，改封丹阳郡公。明帝时，为左武伯中大夫。勣自以经业未通，请解职游露门学。帝嘉之，敕以本官就学。齐王宪纳勣妹为妃，恩礼愈厚。武帝嗣位，渭源烧当羌因饥作乱，以勣有才略，拜渭州刺史。甚有惠政，华夷悦服，大致祥瑞。乌鼠山俗呼为高武陇，其下渭水所出。其山绝壁千寻，由来乏水，诸羌苦之。勣马足所践，忽飞泉涌出。有白乌翔止前，乳子而后去，有白狼见于襄武，人为之谣曰： 我有丹阳，山出玉浆。济我人夷，神乌来翔。 百姓因号其泉曰玉浆泉。后丁父艰，毁瘁过礼。袭爵楚国公。大象二年，累迁利州总管，寻拜柱国。隋文帝为丞相，益州总管王谦作乱，勣婴城固守。谦将达奚惎等攻之，起土山，凿城为七十余穴，堰江以灌之。勣时战士不过二千，昼夜相拒。经四旬，梁睿军且至，贼解去，授上柱国，赐一子爵中山县公。开皇中，为夏州总管。帝以其家贵盛，勋效克彰，后为汉王谅纳其女为妃，恩遇弥厚。七年，追守利州功，诏食始州临津县邑千户。十年，以疾徵还京师，诏诸王并至勣第，中使顾问，道路不绝。卒，谥曰襄。
子贤嗣。位显州刺史、大理少卿、武贲郎将。次子毓。
毓字道生，少英果，有气节。汉王谅出镇并州，毓以妃兄为王府主簿。以征突厥功，授仪同三司。及炀帝即位，谅纳谘议王頍谋作乱。毓苦谏不从，因谓其弟懿曰： 吾匹马归朝，自得免祸。此乃身计，非为国也。今且伪从，以思后计。 毓兄显州刺史贤言于帝曰： 臣弟毓素怀志节，必不从乱，但逼凶威，不能克遂。臣请从军，与毓为表里，谅不足图也。 帝许之。贤密遣家人赍敕书至毓所，与之计。谅将往介州，令毓与总管属硃涛留守。毓与涛议拒之，涛拂衣不从，毓追斩之。时谅司马皇甫诞以谏被囚，毓出之，与协计，及开府，盘石侯宿勤武等闭城拒谅。部分未定，有人告谅。谅攻之，城陷，见害，时年二十八。谅平，赠大将军，封正义县公，谥曰愍。
子愿师嗣。拜仪同三司。大业初，行新令，五等并除。未几，帝复下诏改封雍丘侯，复以愿师袭。
赞以宁勋，建德初，赐爵华阴县侯。累迁开府仪同大将军，进爵武阳郡公。
永恩少有识度，与宁俱归周文。以迎孝武功，封新兴伯。屡从征讨，皆有功，进位骠骑大将军、开府仪同三司。周孝闵帝践祚，授鄯州刺史，改封沃野县公。保定元年，入为司会中大夫。宁封楚国公，请以先封武阳郡三千户益沃野之封，诏许焉。卒于官。赠少保，谥曰敬。子通嗣。
通字平东，一名会，弘厚有器局。在周，以父功赐爵临贞县侯，改封沃野县公。位开府、北徐州刺史。开皇初，进爵南陈郡公，尚隋文帝妹昌乐县长公主。历定相二州刺史、夏洪二州总管，并以宽惠称。卒官。谥曰安。子宽嗣。
杨绍，字子安，弘农华阴人也，祖兴，魏新平郡守。父国，中散大夫。绍少慷慨有志略，屡从征伐，力战有功。普泰初，封平乡县男。大统元年，进爵冠军县公。四年，为鄜城郡守。绍性恕直，兼有威惠，百姓安之。累迁骠骑大将军、开府仪同三司、鄜州刺史，赐姓叱吕引氏。周孝闵帝践祚，进爵傥城郡公，位大将军。卒，赠成、文等八州刺史。谥曰信。子雄嗣。
雄初名惠，美姿容，有器度，雍容闲雅，进止可观。周武帝时，为太子司旅下大夫。帝幸云阳宫，卫王直作乱，袭肃章门，雄逆拒破之。封武阳郡公，迁右卫上大夫。大象中，进爵邘国公。隋文帝为丞相，雍州牧、毕王贤构作难，雄时为别驾，知其谋，以告文帝。贤伏诛，以功授柱国、雍州牧，仍领相府虞候。周宣帝葬，备诸王有变，令雄率六千骑送至陵所。进位上柱国。
文帝受禅，除左卫将军，兼宗正卿。迁右卫大将军，参预朝政。封广平王，以邘公别封一子。雄请封弟士贵，朝廷许之。或奏高颎朋党者，帝言之于朝，雄深明其虚，帝亦以为然。雄时贵宠，冠绝一时，与高颎、虞庆则、苏威称为 四贵 。雄宽容下士，朝野顾属。帝阴忌之，不欲其典兵马，乃改授司空，外示优崇，而内实夺其权也。雄乃闭门不通宾客。寻改封清漳王。仁寿初，帝以清漳不允声望，命职方进地图，指安德郡示群臣曰： 此号足为名德相称 。乃改封安德王。
大业初，授太子太傅。元德太子薨，检校郑州刺史。迁怀州刺史、京兆尹。帝亲征吐谷浑，诏雄总管浇河道诸军。及还，改封观王。辽东之役，检校左翊卫大将军，出辽东道。次泸河镇，遘疾死，帝为之废朝，诏鸿胪监护丧事。有司请谥曰懿，帝曰： 王道高雅俗，德冠生灵。 乃谥曰德。赠司徒、襄国等十郡太守。
子恭仁，位吏部侍郎。
恭仁弟綝，性和厚，颇有文学。历义州刺史、淮南郡太守。及父薨，起为司隶大夫。辽东之役，杨玄感反，其弟玄纵自帝所逃赴其兄，路逢綝，綝避人偶语久之。司隶刺史刘休文奏之，时恭仁将兵于外，帝寝其事。綝忧，发病而卒。
雄弟达，字士达，有学行，仕周，位仪同、内史下大夫，封遂宁县男。文帝受禅，拜给事黄门侍郎，进爵为子。迁兼吏部侍郎，加开府。转内史侍郎、鄯郑赵三州刺史，俱有能名。平陈后，帝差品天下牧宰，达为第一，擢拜工部尚书，加上开府。达为人弘厚，有局度，杨素每曰： 有君子貌兼君子心者，唯杨达耳。 献皇后及文帝山陵制度，达并参预焉。炀帝嗣位，转纳言，领营东都副监。辽东之役，领右武卫将军。进位左光禄大夫。卒于师。赠吏部尚书、始安侯，谥曰恭。
王雅，字度容，阐熙新纻人也。少沈毅，木讷寡言。有胆勇，善骑射。周文闻其名，召入军，以功赐爵居庸县子。从禽窦泰于潼关。沙苑之战，雅谓所部曰： 彼军殆有百万，今我不满万人，常理论之，实难与敌。但相公神武，以顺讨逆，岂计众寡？大丈夫不以此时破贼，何用生为！ 乃擐甲出战，所向披靡，周文壮之。又从战芒山。时大军失利，诸将皆退，雅独拒之。敌人见其无继，步骑竞进。雅左右奋击，斩九级，敌众稍退，雅乃还。周文叹曰： 王雅举身悉是胆也！ 进爵为伯。累迁骠骑大将军、开府仪同三司。明帝初除汾州刺史。励精为政，人庶悦附，自远至者七百余家。卒于夏州刺史。子世积嗣。
世积容貌魁岸，腰带十围，风神爽拔，有人杰之表。在周，以功拜上仪同，封长子县公。隋文帝受禅，进封宜阳郡公。高颎美其才能，甚善之。尝谓颖曰： 吾辈俱周臣子，社稷沦没，若何？ 颎深拒之。未几，授蕲州总管，平陈之役，以舟师自蕲水趣九江。以功进位柱国、荆州总管。后桂州人李光仕作乱，世积以行军总管讨平之，进位上柱国，甚见隆重。
世积见帝性忌刻，功臣多获罪，由是纵酒，不与执政言及时事。上以为有酒疾，舍之宫内，令医者疗之。世积诡称疾愈，始得就第。及征辽东，世积与汉王并为行军元帅。至柳城，遇疾而还。拜凉州总管，令骑士七百人送之官。
未几，其亲信安定皇甫孝谐有罪，吏捕之，亡抵世积，不纳，由是有憾。孝谐竟配防桂州，事总管令狐熙，熙又不礼焉。甚困穷，因徼幸上变，称： 世积尝令道人相其贵不，道人云： 当为国主。 谓其妻曰： 夫人当为皇后。 又将之凉州，其所亲谓世积曰： 河西天下精兵处，可图大事。 世积曰： 凉州土旷人稀，非用武国。  由是被征，案其事。有司奏： 左卫大将军元旻、右卫大将军元胄、左仆射高颎，并与世积交通，受其名马之赠。 世积竟坐诛，旻胄等免官，拜孝谐为上大将军。
韩雄，字木兰，河南东垣人也。祖景，孝文时为赭阳郡守。雄少敢勇，膂力绝人，工骑射，有将率材略。及孝武西迁，雄便慷慨有立功之志。大统初，遂与其属六十余人于洛西举兵，数日间，众至千人，与河南行台杨琚共为掎角。每抄掠东魏，所向克获。东魏洛州刺史韩贤以状闻，鄴乃遣其军司慕容绍宗与贤合势讨雄。战数十合，雄众略尽，兄及妻子皆为贤所获，将以为戮。乃遣人告雄曰： 若雄至，皆免之。 雄乃诣贤军。即随贤还洛。潜引贤党，谋欲袭之。事泄，遁免。谒周文于弘农，封武阳县侯，遣还乡里，更图进取。雄乃招集义众，从独孤信入洛阳。芒山之役，周文命雄邀齐神武于隘道。神武怒，命三军拜并力取雄，雄突围得免。除东徐州刺史。东魏雍州刺史郭叔略接境，颇为边患。雄密图之，轻将十骑，夜入其境，伏于道侧，遣都督韩仕于略城服东魏人衣服，诈若自河阳叛投关西者，略出驰之。雄自后射之，再发咸中，遂斩略首。除河南尹，进爵为公。寻进骠骑大将军、开府仪同三司、侍中、河南邑中正。周孝闵帝践祚，进爵新义郡公，赐姓宇文氏。明帝二年，除都督、中州刺史。雄久在边，具知敌人虚实，每率众深入，不避艰难。前后经四十五战，虽时有胜负，而雄志气益壮，东魏深惮之。卒于镇。赠大将军、五州诸军事。谥曰威。子禽嗣。
禽字子通，少慷慨，以胆略称。容貌魁岸，有雄杰之表。性又好书，经史百家皆略知大旨。周文见而异之，令与诸子游集。以军功稍迁仪同三司，袭爵新义郡公。武帝伐齐，禽说下独孤永业于金墉城。及平范阳，加上仪同、永州刺史。隋文帝作相，迁和州刺史。陈将甄庆、任蛮奴、萧摩诃等共为声援，频寇江北，前后入界。禽屡挫其锋，陈人夺气。
开皇初，文帝潜有吞江南志，拜禽庐州总管，委以平陈之任，甚为敌人所惮。及大举伐陈，以禽为先锋。禽领五百人宵济，袭采石，守者皆醉，遂取之。进攻姑熟，半日而拔。次于新林。江南父老素闻其威信，来谒军门，昼夜不绝，其将樊巡、鲁世真、田瑞等相继降。晋王遣行军总管杜彦与禽合军。陈叔宝遣领军蔡征守硃雀航，闻禽将至，众惧而溃。任蛮奴为贺若弼所败，弃军降禽。禽以精骑直入硃雀门。陈人欲战，蛮奴捴之曰： 老夫尚降，诸君何事！ 众皆散走。遂平金陵，执陈主叔宝。时贺若弼亦有功，乃下诏晋王曰： 此二公者，朕本委之，悉如朕意。以名臣之功，成太平之业，天下盛事，何用过此！ 又下优诏于禽、弼曰： 申国威于万里，宣朝化于一隅，使东南之人俱出汤火，数百年贼旬日廓清，专是公之功也。高名塞于宇宙，盛业光于天壤。逖听前古，罕闻其匹。班师凯入，诚知非远，相思之甚，寸阴若岁。 及至京，弼与禽争功于上前，弼曰： 臣在蒋山死战，破其锐卒，禽其骁将，震扬威武，遂平陈国。禽略不交阵，岂臣之比！ 禽曰： 本奉明旨，令臣与弼同取伪都。弼乃敢先期，逢贼遂战，致将士伤死甚多。臣以轻骑五百，兵不血刃，直取金陵，降任蛮奴，执陈叔宝，据其府库，倾其巢穴。弼至夕方扣北掖门，臣启关而纳之。斯乃救罪不暇，安得与臣为比！ 上曰： 二将俱合上勋。 于是进位上柱国，赐物八千段。有司劾禽纵士卒淫汙陈宫。坐此不得国公及真食邑。
大军之始出也，上敕有司曰： 亡国物，我一不以入府，可于苑内筑五垛，当悉赐文武百官大射以取之。 及是，上御玄堂，大阵陈之奴婢货贿，会王公文武官七品已上，武职领兵都督已上，及诸考使以射之。
先是，江东谣曰： 黄斑青骢马，发自寿阳涘，来时冬气末，去日春风始。 皆不知所谓。禽本名禽武，平陈之际，又乘青骢马，往返时节与歌相应，至是方悟。后突厥来朝，上谓曰： 汝闻江南有陈国天子乎？ 对曰： 闻之。 上命左右引突厥诣禽前，曰： 此是执得陈国天子者。 禽厉然顾之，突厥惶恐不敢仰视。其威容如此。别封寿光县公，真食千户。以行军总管屯金城，御备胡寇，即拜凉州总管。
俄征还京，恩礼殊厚。无何，其邻母见禽门下仪卫甚盛，有同王者，母异而问之。其中人曰： 我来迎王。 忽不见。又有人疾笃，忽惊走至禽家曰： 我欲谒王。左右问何王，曰： 阎罗王。 禽子弟欲挞之，禽止之曰： 生为上柱国，死作阎罗王，亦足矣。 因寝疾卒。子世谔嗣。
世谔倜傥骁捷，有父风。杨玄感乱，引为将，每战先登。玄感败，为吏所拘。时帝在高阳，送诣行在所。世谔日令守者市酒肴以酣暢，扬言曰： 吾死在朝夕，不醉何为！ 渐以酒进守者，守者狎之，遂饮令醉，因得逃奔山贼，不知所终。
禽母弟僧寿，字玄庆，亦以勇烈知名。周武帝时，为侍伯中旅下大夫。隋文帝得政，从韦孝宽平尉迟迥。以功授大将军。封昌乐县公。开皇初，拜安州刺史。时禽为庐州总管，朝廷不欲其兄弟同在淮南，转熊、蔚二州刺史，进爵广陵郡公。寻以行军总管击破突厥于鸡头山。后坐事免。数岁，复拜蔚州刺史。突厥甚惮之。后检校灵州总管事。从杨素破突厥，进位上柱国，改封江都郡公。
炀帝即位，封新蔡郡公，自是不复任用。大业五年，从幸太原。时有京兆人达奚通妾王氏，能清歌，朝臣多相命观之，僧寿亦预焉。坐除名。寻命复位，卒于京师。子孝基。
僧寿弟洪，字叔明，少骁勇，善骑射，膂力过人。仕周，以军功拜大都督。隋文为丞相，从韦孝宽破尉迟迥，加上开府，封甘棠县侯。及帝受禅，进爵为公。开皇九年，平陈之后，授行军总管。及陈平，晋王广大猎于蒋山，有猛兽在围中，众皆惧，洪驰马射之，应弦而倒。陈氏诸将列观，皆叹伏焉。王大喜，赐缣百匹。寻以功加柱国，拜蒋州刺史，转廉州。
时突厥屡为边患，朝廷以洪骁勇，令检校朔州总管事。寻拜代州总管。仁寿元年，突厥达头可汗犯塞，洪率蔚州刺史刘隆、大将军李药王拒之。遇虏于恆安，众寡不敌，洪四面搏战，身被重创，将士沮气。虏悉众围之，矢下如雨。洪伪与虏和，围少懈。洪率所领溃围而出。死者太半，杀虏亦倍。洪及药王除名，隆竟坐死。炀帝北巡，至恆安，见白骨被野，以问侍臣，曰： 往韩洪与虏战处也。 帝悯然伤之，收葬骸骨，命五郡沙门为设斋供，拜洪陇西太守。
未几，硃崖人王万昌作乱，诏洪平之。以功加金紫光禄大夫，领郡如故。俄而万昌弟仲通复叛，又诏洪平之。还师未几，旋遇疾卒。
贺若敦，河南洛阳人也。其先居漠北，世为部落大人。曾祖贷，魏献文时入国，为都官尚书，封安富县公。祖伏连，仕魏，位云州刺史。父统，勇健不好文学，以祖廕为秘书郎。永安初，从太宰元天穆讨邢杲，以功封当亭子。齐神武初起，以统为颍州长史。执刺史田迅，以州降，拜兗州刺史，赐爵当亭县公。历位北雍、恆二州刺史。卒，赠司空公，谥曰哀。敦少有气干。统之将执田迅也，虑事不果，又以累弱既多，难以自拔，沈吟者久之，敦年十七，进策赞成其谋。统流涕从之，遂定谋归西。时群盗蜂起，大龟山贼张世显潜来袭统，敦挺身赴战，手斩七八人，贼乃走。统大悦，谓左右僚属曰： 我少从军旅，战阵非一，如此兒年时胆略，未见其人。非唯成我门户，亦当为国名将。 
明年，从河内公独孤信于洛阳被围，敦弯三石弓，箭不虚发。信乃言于周文，引至麾下，授都督，封安陵县伯。尝从校猎甘泉宫，时围人不齐，兽多越逸。周文大怒，人皆股战。围内唯有一鹿，俄亦突围而走。敦跃马驰之，鹿上东山。敦弃马步逐，至山半，便乃掣之而下。周文大悦，诸将因得免责。累迁太子庶子。废帝二年，拜右卫将军。俄加骠骑大将军、开府仪同三司，进爵广乡县公。时岷蜀初开，人情尚梗。巴西人谯淹据南梁州，与梁西江州刺史王开业共为表里，扇动群蛮。周文令敦讨平之，进爵武都郡公，拜典祀中大夫。寻为金州都督。蛮帅向白彪、向五子王等聚众为寇，围逼信州。诏敦与开府田弘赴救，未至而城已陷。乃进军追讨，遂平信州。是岁，荆州蛮帅文子荣自号仁州刺史，复令敦与开府潘招讨禽子荣，并虏其众。
武成元年，入为军司马。陈将侯瑱、侯安都等围逼湘州，遏绝粮援，乃令敦度江赴救。敦连战破瑱，乘胜遂次湘州。俄而秋水汛溢，江路遂断。粮援既绝，恐瑱等知其粮少，乃于营内多为土聚，覆之以米，召侧近村人，阳有所访问，随即遣之。瑱等闻之，良以为实。敦又增修营垒，造庐舍，示以持久。湘、罗之间遂废农业。瑱等无如之何。初，土人亟乘轻船，载米粟及笼鸡鸭以饷瑱军。敦患之，乃伪为土人，装船伏甲士于中。瑱军人望见，谓饷船之至，逆来争取，敦甲士遂禽之。又敦军数有叛人乘马投瑱，瑱辄纳之。敦又别取一马，牵以趣船，令船中逆以鞭鞭之。如是者再三，马便畏船不上。后伏兵于江岸，使人乘畏船马以招瑱军。诈云投附。瑱便遣兵迎接，竞来牵马。马既畏船不上，伏兵发，尽杀之。此后实有馈饷及亡奔瑱者，犹谓敦之诈，并不敢受。相持岁余，瑱不能制，求借船送敦度江。敦虑其或诈，谓曰： 舍我百里，当为汝去。 瑱等遂留船，于是将兵去津路百里。敦觇之非诈，勒众而还。在军病死者十五六。晋公护以敦失地无功，除其名。
保定五年，累迁中州刺史，镇函谷。敦恃功负气，顾其流辈皆为大将军。敦独未得，兼以湘州之役，全军而反，翻被除名，每出怨言。晋公护怒，徵还，逼令自杀。临刑，呼子弼谓曰： 吾必欲平江南，然心不果，汝当成吾志。吾以舌死，汝不可不思。 因引锥刺弼舌出血，诫以慎口。建德初，追赠大将军。谥曰烈。
弼字辅伯。少有大志，骁勇便弓马，解属文，博涉书记，有重名。周齐王宪闻而敬之，引为记室。封当亭县公，迁小内史。与韦孝宽伐陈，攻拔数十城，弼计居多。拜寿州刺史，改封襄邑县公。隋文帝为丞相，尉迟迥作乱，帝恐弼为变，遣长孙平驰驿代之。
及帝受禅，阴有平江南志，访可任者，高颎荐弼有文武才干，于是拜吴州总管，委以平陈事，弼忻然以为己任。与寿州总管源雄并为重镇。弼遗雄诗曰： 交河骠骑幕，合浦伏波营，勿使骐驎上，无我二人名。 献取陈十策，上称善，赐以宝刀。
开皇九年，大举伐陈，以弼为行车总管。将渡江，酹酒祝曰： 弼亲承庙略，远振国威，若使福善祸淫，大军利涉；如事有乖违，得葬江鱼腹中，死且不恨。 先是，弼请缘江防人每交代际，必集历阳。于是大列旗帜，营幕被野，陈人以为大兵至，悉发国中士马。既知防人交代，其众复散。后以为常，不复设备。及此，弼以大军济江，陈人弗觉。袭陈南徐州，拔之，执其刺史黄恪。军令严肃，秋毫不犯，有军士于人间酤酒者，弼立斩之。进屯蒋山之白土冈，陈将鲁广达、周智安、任蛮奴、田瑞、孔范、萧摩诃等以劲兵拒战。田瑞先犯，击走之。鲁广达等相继递进，弼军屡却。弼揣知其骄，士卒且惰，于是督万将士，殊死战，遂大破之。麾下士开府员明禽麾诃至，弼命左右牵斩之。摩诃色自若，弼释而礼之。从北掖门入。时韩禽已执陈叔宝。弼至，呼叔宝视之。叔宝惶惧流汗，股栗再拜。弼谓曰： 小国之君当大国卿，拜，礼也。入朝不失作归命侯，无劳恐惧。 
既而弼恚恨不获叔宝，于是与禽相訽，挺刃而出。令蔡徵为叔宝作降笺，命乘骡车归己，事不果。上闻弼有功，大悦，下诏褒扬之。晋王以弼先期决战，违军命，于是以弼属吏。上驿召之，及见。迎劳曰： 克定三吴，公之功也。 命登御坐，赐物八千段，加位上柱国。进爵宋国公，真食襄邑三千户，加宝剑、宝带、金甕、金盘各一，并雉尾扇、曲盖，杂彩二千段，女乐二部，又赐陈叔宝妹为妾。拜右领军大将军。
平陈后六年，弼撰其画策上之，谓为《御授平陈七策》。上弗省，曰： 公欲发扬我名，我不求名，公宜自载家传。 七策： 其一，请广陵顿兵一万，番代往来。陈人初见设备，后以为常，及大兵南伐，不复疑也。其二，使兵缘江时猎，人马喧噪。及兵临江，陈人以为猎也。其三，以老马多买陈船而匿之，买弊船五六十艘于渎内。陈人觇以为内国无船。其四，积苇获于扬子津，其高蔽舰。及大兵将度，乃卒通渎于江。其五，涂战船以黄，与枯荻同色，故陈人不预觉之。其六，先取京口仓储，速据白土冈，置兵死地，故一战而克。其七，臣奉敕，兵以义举。及平京口，俘五千余人，便悉给粮劳遣，付其敕书，命别道宣喻。是以大兵度江，莫不草偃，十七日之间，南至林邑，东至沧海，西至象林，皆悉平定。 
转右武候大将军。弼时贵盛，位望隆重，其兄隆为武都郡公，弟柬万荣郡公，并刺史、列将。弼家珍玩不可胜计，婢妾曳绮罗者数百，时人荣之。
弼自谓功名出朝臣之右，每以宰相自许。既而杨素为右仆射，弼仍为将军，甚不平，形于言色，由是免官，弼怨望愈甚。后数载，下弼狱，上谓曰： 我以高颎、杨素为宰相，汝每昌言此二人唯堪啖饭耳，是何意也？ 弼曰： 颎，臣之故人，素，臣之舅子，臣并知其为人，诚有此语。 公卿奏弼怨望，罪当死，上曰： 臣下守法不移，公可自求活理。 弼曰： 臣恃至尊威灵，将八千兵度江，即禽陈叔宝，窃以此望活。 上曰： 此已格外酬赏，何用追论！ 弼曰： 平陈之日，诸公议不许臣行。推心为国，已蒙格外重赏，今还格外望活。 既而上低徊者数日，惜其功，特令除名。岁余，复其爵位。上亦忌之，不复任使，然每宴赐，遇之甚厚。
十九年，上幸仁寿宫，宴王公，诏弼为五言诗，词意愤怨，帝览而容之。明年春，弼又有罪，在禁所，咏诗自若。上数之曰： 人有性善行恶者，公之为恶，及与行俱。有三太猛：嫉妒心太猛，自是非人心太猛，无上心太猛，昔在周朝，已教他兒子反，此心终不能改邪？ 他日，上谓侍臣曰： 初欲平陈时，弼谓高颎曰： 陈叔宝可平。不作高鸟尽，良弓藏邪？ 颎云： 必不然。 平陈后，便索内史，又索仆射。我语颎曰： 功臣正宜授勋官，不可豫朝政。 弼后语颎： 皇太子于己，出口入耳，无所不尽。公终久何必不得弼力，何脉脉邪！ 意图镇广陵，又求荆州总管，并是作乱处，意终不改也。 
后突厥入朝，上赐之射，突厥一发中的。上曰： 非弼无能当此。 乃命弼。弼再拜祝曰： 臣若赤诚奉国，当一发破的；如不然，发不中也。 弼射一发而中。上大悦，顾谓突厥曰： 此人天赐我也！ 
炀帝之在东宫，尝谓曰： 杨素、韩禽、史万岁三人，俱良将也，优劣如何？ 弼曰： 杨素是猛将，非谋将；韩禽是斗将，非领将；史万岁是骑将，非大将。 太子曰： 然则大将谁也 ？弼拜曰： 唯殿下所择。 弼意自许为大将。及炀帝嗣位，尤被疏忌。大业三年，从驾北巡至榆林。时为大帐，下可坐数千人，召突厥启人可汗飨之。弼以为太侈，与高颎、宇文幹等私议得失，为人所告，竟坐诛，时年六十四。妻子为官奴婢，群从徙边。
子怀亮，慷慨有父风。以柱国世子，拜仪同三司。坐弼为奴，俄亦诛死。
敦弟谊。谊性刚果，有干略。周文据关中，引之左右，累迁仪同三司、略阳公府长史。周闵帝受禅，封霸城县子，加开府，历原、信二州总管。及兄敦以谗毁伏诛，坐免官。从武帝平齐，拜洛州刺史，进封建威县侯。开皇中，位左武候将军、海陵郡公。后以突厥为边患，谊素有威名，拜灵州刺史，进位柱国。谊时年老，犹能重铠上马，甚为北夷所惮。数载，上表乞骸骨，卒于家。子举袭爵。
论曰：周文帝属祸乱之辰，以征伐而定海内，大则连兵百万，系之以存亡，小则转战边亭，不阕于旬月。是以兵无少长，士无贤愚，莫不投笔要功，横戈请奋。豆卢宁、杨绍、王雅、韩雄等，或攀翼云汉，底绩屯夷，虽运移年代，而名成终始，美矣哉！豆卢勣誉宣分竹，毓节见临危，可谓载德象贤也。观德王位登台兗，庆流后嗣，保兹宠禄，实仁厚之所致乎！王世积俊才虽多，适足为害者矣。贺若敦志略慷慨，深入敌境，勍寇绝其粮道，江淮阻其归途。临危而策出无方，事迫而雄心弥厉，故能利涉死地，全师以反。而茂勋莫纪，严刑已及，天下是以知宇文护之不能终其位也。自南北分隔，将三百年。隋文爰应千龄，将一函夏。贺若弼慷慨，申必取之长策，韩禽奋发，贾余勇以争先。隋氏自此一戎，威加四海。稽诸天道，或时有废兴；考之人谋，实二臣之力。其俶傥英略，贺弼居多，武毅威雄，韩禽称重。方于晋之王、杜，勋庸绰有余地。然贺弼功成名立，矜伐不已，竟颠殒于非命，亦不密以失身。若念父临终之言，必不及于斯祸。韩禽累叶将家，威声动俗，敌国既破，名遂身全，幸也。广陵、甘棠，咸有武艺，骁雄胆略，并为当时所推，赳赳干城，难兄难弟矣。
