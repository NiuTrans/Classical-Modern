序传
李氏之先，出自帝颛顼高阳氏。当唐尧之时，高阳氏有才子曰庭坚，为尧大理，以官命族，为理氏。历夏、殷之季。其后理征字德灵，为翼隶中吴伯，以直道不容，得罪于纣。其妻契和氏，摧子利贞逃隐伊侯之墟，食木子而得全，遂改理为李氏。周时，裔孙日乾，聚于益寿氏女婴敷。生子耳，字伯阳，为柱下史。
子孙散居诸国，或在赵，或在秦。在魏者为段干大夫，段干木其后也。别孙忄里为魏文侯兴富国之术焉。在赵者曰昙，以功封柏人，武安君牧其后也。在秦者名兴族，为将军。生子伯祐，建功北狄，封南郑公。伯祐生二子，平燕、内德。子信为秦将，虏燕太子丹。信孙元旷，仕汉为侍中。元旷弟仲翔，位太尉。仲翔讨叛羌于素昌，一名狄道。仲翔临阵殒命，葬狄道川，因家焉。《史记李将军传》所云其先自槐里徙居成纪，实始此也。仲翔曾孙广，仕汉，历文、景、武三帝，位前将军，立功沙漠。广子当户、椒、敢。当户子陵，战殁匈奴。椒。敢历侍中、郎中令、关内侯。生子禹，位至侍中。并事具《史》、《汉》。禹生承公。承公生蜀郡太守先。先生长宗。长宗生博士况。况生孝廉本。本字上明，生巴郡太守次公。次公生临淮太守轨。轨字逸文，生积弩将军隆。隆字业绪，生雍。雍字俊熙，仁魏，历尚书郎、济北、东莞二郡太守。雍生柔。柔字德远，晋举秀才，为相国从事中郎、北地太守。
柔生弇，字秀子，高亮果毅，有智局。晋末大乱，与从兄卓居相国晋王保下。卓位相国从事中郎，保政刑不修，卓率宗族奔于张寔，弇亦随焉。因仕于张氏，为骁骑左监。弇本名良，妻姓梁氏。张骏谓弇曰： 卿名良，妻又姓梁，令子孙何以目其舅氏？昔耿弇以弱年立功，启中兴之业，吾方赖卿，有同耿氏。 乃使名弇。历天水太守、卫将军，封安西亭侯。卒，年五十六，赠武卫将军，建初中，追谥景公。子昶，字仲坚，幼有名誉，年十八而亡。建初中，追谥简公。
凉武昭王皓，字玄盛，小字长生，简公昶之子也。遗腹而诞，祖母梁氏，亲加抚育。幼好学，性沈敏宽和，美器度，通涉经史，尤长文义。及长，颇习武艺，诵孙、吴兵法。常与吕光太史令郭霡及其同母弟宋繇同宿。霡起谓繇曰： 君当位极人臣，李君必有国土之分。家有騧黄马生白额驹。此其时也。 及吕光之末，段业自称凉州牧，以昭王为效谷令。而敦煌护军冯翊郭谦、沙州中从事敦煌索仙等以昭王温毅有惠政，推为宁朔将军、敦煌太守。昭王初难之。会宋繇仕于业，告归，言于昭王曰： 兄忘郭霡言邪？白额驹今已生矣！ 昭王乃从之。寻进号冠军将军，称籓于业。业僭称凉王，其右卫将军索嗣构昭王于业，乃以嗣为敦煌太守，率骑而西，昭王命师击走之。于是晋昌太守唐瑶移檄六郡，推昭王为大都督、大将军、凉公，领秦凉二州牧、护羌校尉，依窦融故事。昭王乃赦境内，建元号庚子，追崇祖考，大开霸府，置左右长史、司马、从事中郎，备置僚寀。广辟土宇，屯玉门、阳关，大田积谷，为东讨之资。立靖恭堂以议朝政，阅武事焉。图赞自古圣帝、明王、忠臣、孝子、烈士、贞女，亲为序颂，以明鉴诫之义。当时文武群公僚佐，亦皆图赞所志。五年，改元为建初。遣舍人黄始、梁兴间行归表于晋。是岁，乃自敦煌徙都酒泉。又以表未报，复遣沙门法泉间行通表建鄴。于时百姓乐业，请勒铭酒泉，乃使儒林祭酒刘彦明为文，刻石颂德。又有白狼、白兔、白雀、白雉、白鸠等集于园间。群下以为白祥，金精所诞，皆应时邕而至；又有神光、甘露、连理、嘉禾众瑞，请史官记其事。昭王从之。上巳日，宴于曲水，命群僚赋诗，昭王亲为之序。于是写诸葛亮训诫以勖诸子焉。昭王以纬世之量，为群雄所奉，兵无血刃，遂启霸业，乃修敦煌旧塞。薨，谥曰武昭王，庙号高祖，陵号建世，武昭王十子，谭、歆、让、愔、恂、翻、豫、宏、眺、亮。世子谭早卒。
后主讳歆，字士业，武诏王第二子也。武昭王薨，府僚奉为都督、大将军、凉公，领凉州牧、护羌校尉，大赦境内，改元为嘉兴。尊母尹氏为太后。在位四年，为沮渠蒙逊所败，国亡。武昭王以魏道武皇帝天兴二年立，后主以明元皇帝泰常五年而亡，据河右凡二世，二十一年。世子重耳奔于江左，遂仕于宋。后归魏，位恆农太守，即皇室七庙之始也。
后主弟让，字士逊，雅量凝重，善于谋略，位宁朔将军，领西羌校尉、辅国将军、晋敦煌太守、新乡侯，赠骠骑大将军，谥曰穆。让弟愔，字士正，位晋昌、敦煌太守。愔弟恂，字士如，有干略，位酒泉、敦煌太守，遇家国之难而终。恂弟翻，字士举，小字武疆，英雄秀出，有雄略，位车骑将军，祈连、酒泉、晋昌郡太守。翻弟豫，字士宁，位西海太守。豫弟宏，字士赞，位前将军、中华令。宏弟眺，字士远，位左将军。眺弟亮，字士融，位右将军。
宝字怀素，小字衍孙，晋昌太守翻之子也。沈雅有度量，骁勇善抚接。遇家难，为沮渠蒙逊囚于姑臧。岁余，与舅唐契北奔伊吾，臣于蠕蠕。其遗众之归附者，稍至二千，宝倾身礼接，甚得其心，众皆为之用，每希报雪。属太武遣将讨沮渠无讳于敦煌，无讳捐城遁走。宝自伊吾南归敦煌，遂修缮城府，规复先业，遣弟怀达，奉表归诚，太武嘉其忠款，拜怀达散骑常侍、敦煌太守；别遣使授宝使持节、侍中、都督西垂诸军事、镇西大将军、开府仪同三司、领护西戎校尉、沙州牧、敦煌公，仍镇敦煌，四品已下，听承制假授。真君五年，因入朝，遂留京师，拜外都大官。转镇南将军、并州刺史，还除内部大官。文成初，代司马文思镇怀荒，改授镇北将军。太安五年薨，年五十三，诏赐命服一袭，赠以本官，谥曰宣。有六子，承、茂、辅、佐、公业、冲。公业早卒。
承字伯业，少有谋略。初，宝欲归款，僚庶多有异议。承时年十三，劝宝速定大计，于是遂决。宝仍令承随表入贺。太武深相器异，礼遇甚优，赐爵姑臧侯。后遭父忧，居丧以孝闻。承应传先封，以自有爵，乃以本封让弟茂，时论多之。承方裕有鉴裁，为时所重。文成末，以散侯出为龙骧将军、荥阳太守，为政严明，甚著声称。延兴五年卒，时年四十五，赠使持节、大将军、雍州刺史，谥曰穆。
长子韶，字元伯，学涉有器量，与弟彦、虔、蕤并孝文赐名焉。韶雅为季父冲所知重。延兴中，补中书学生，袭爵姑臧侯，除仪曹令。时修改车服及羽仪制度，皆令韶典焉。迁给事黄门侍郎。后依例降侯为伯，兼大鸿胪卿，黄门如故。孝文将创迁都之计，诏引侍臣，访以古事。韶对曰： 洛阳九鼎旧所，七百攸墓，地则土中，实均朝贡，惟王建国，莫尚于此。 帝称善。迁太子右詹事，寻罢左右，仍为詹事、肆州大中正。出为安东将军、兗州刺史。帝自鄴还洛，韶朝于路，帝言及庶人恂事曰： 卿若不出东宫，或未至此也。 宣武初，征拜侍中，领七兵尚书，除抚军将军，并州刺史。以从弟伯尚同咸阳王禧之逆，免除官爵。久之，兼将作大匠，敕参定朝仪律令。及吕苟兒反于秦州，除抚军将军、西道都督，行秦州事，与右卫将军元丽，率众讨之。事平，即真，玺书劳勉，复其先爵。时陇右新经师旅，百姓多不安业，韶善抚纳，甚得夷夏之心。
孝明初，自相州刺史入为殿中尚书，行雍州事，后除中军大将军、吏部尚书，加散骑常侍，出为冀州刺史。清简爱人，甚收名誉，政绩之美，声冠当时。明帝嘉之，就加散骑常侍，迁车骑将军，赐剑珮、貂蝉各一具，骅骝马一匹，并衣服寝具。韶以年及悬车，抗表逊位，优旨不许。转定州刺史，常侍如故。及赴中山，冀州父老皆送出西境，相聚而泣。二州境既连接，百姓素闻其德，州内大安。正光五年，卒于官，年七十二。诏赠帛七百匹，赠使持节、散骑常侍、车骑大将军、司空公、雍州刺史，谥曰文恭。既葬之后，有冀州兵千余人，戍于荆州，还径韶墓，相率培冢，数日方还，其遗爱如此。永安中，以克定秦、陇功，追封安城县开国伯，邑四百户。
长子玙，字道璠，温雅有识量。魏永平二年，释褐太尉府行参军，累迁尚书仓部郎中。后汝南王悦为司州牧，悦性质疏冗，情识不伦，朝廷以玙器望兼美，闲于政事，擢为悦府长史，兼知州务。甚得毗赞之方，因除司州别贺。迁光禄少卿。永安初，以本官兼度支尚书，袭封安城县伯，又除司徒右长史，仍兼尚书。及迁都于鄴，留玙于后，监掌府藏。及撤运宫庙材木，以明干见称。加征南将军、金紫光禄大夫，寻兼给事黄门侍郎，监典书事。出为东徐州刺史，为政清静，人吏怀之。解州还，以老疾，不求仕进。齐受禅，追玙兼前将军，导从于圜丘行礼。又摄护军，陪神武神主入太庙。玙意不愿策名两朝，虽以宿德耆旧被征，过事即绝朝请。文宣亦曾命玙预华林宴，顾访旧事，甚重之。天保四年卒，年七十二。
子诠，字世良，任城郡守，赠泾州刺史。
子伯卿，太师府参军事。伯卿子师上，聪敏好学，雅有词致。外祖魏收无子，惟有一女，生师上，甚爱重之，童祇便自教属文，有名于世。后与范阳卢公顺俱为符玺郎，待诏文林馆。与博陵崔君洽同志友善，从驾晋阳，寓居僧寺，朝士谓之康寺三少，为物论推许若此。隋炀帝居蕃，奏为王府记室，终于扬州。
诠弟谧，字世安，位高阳郡守、司农卿、安州刺史。谧子千学，齐武平中尚神武女浮阳长公主，拜驸马都尉、南青州刺史。
谧弟诵，字世业，位假仪同三司、临漳令。诵弟世韫，太子舍人、殿中郎。
玙子孙繁衍，行人号其宅为李东徐村。
玙弟瑾，字道瑜。美容貌，有才学，特为韶所锺爱。清河王怿甚知赏之。怿为司徒，辟参军事。转著作郎，稍迁通直散骑侍郎，与给事黄门侍郎王遵业、尚书郎卢观典修仪注。王、卢即瑾之外兄。临淮王彧谓瑾等三俊，共掌帝仪，可谓舅甥之国。及明帝崩，上谥策文，瑾所制也。庄帝初，于河阴遇害，年三十九，赠冠军将军、齐州刺史。
子产之，字孙侨。容貌短陋，而抚训诸弟，爱友笃至。其舅卢道将称之曰： 此兒风调，足为李公家孙。 位北豫州司马。子仲膺，字公祀。以学行称，位太子洗马。仕周，为东京少吏部上士。隋开皇中，卒于荆州总管司马。
产之弟茜之，字曼容，清通，好文学。齐天保初，历太子洗马，行阳翟郡守，为政清静，吏人称之。迁尚书考功郎中，遇文宣昏纵，见害，时人冤之。
茜之弟寿之，位梁州中从事，性贞介，不负于人。
寿之弟礼之，位司徒骑兵参军。与妻郑氏相重，妻先亡，遗言终不独死。未几，礼之脚上发肿，梦妻云，煮小麦渍之即差，如其言，反创而卒。
礼之弟行之，字义通，小字师子。简静，善守门业，多识前言往行，而不以文学自名。居丧尽礼，与兄弟深相友爱。仕齐，历位都水使者、齐郡太守，带青州长史。任城王敬惮之，州人号曰李御史。仕周，为冬官府司寺下大夫。隋开皇初，封固始县男，除唐州下溠郡太守，称疾不行，卒。行之风素夷坦，为士友所称。其舅子卢思道深所爱好，常赠诗云： 水衡称逸人，潘、杨有世亲，形骸预冠盖，心思出嚣尘。 时人以为实录。及疾，内外多为求医，行之曰： 居常待终，士之道也。贫既愈富，何知死不如生？ 一皆抑绝。临终，命家人薄葬，口授墓志以纪其志曰： 陇西李行之，以某年某月终于某所。年将六纪，官历四朝，道协希夷，事忘可否。虽硕德高风，有倾先构；而立身行己，无愧夙心。以为气变则生，生化曰死，盖生者物之用，死者人之终，有何忧喜于其间哉！乃为铭曰：人生若寄，视死如归。茫茫大夜，何是何非。 言终而绝，二子，夷、道。
行之弟凝之，字惠坚。光州中从事，非其所好，僶俛而就，秩满，径还冀州枣强野舍。凝之明本草药性，恆以服饵自持，虽年将耄及，而志力不衰。笃好古文，精心典礼，以之终老，未尝懈倦。隋仁寿中卒。
产之兄弟，并有器望。邢子才为礼之墓志云： 食有奇味，相待乃餐，衣无常主，易之而出。 时以为实录。诸归相亲，皆如姊妹。茜之死，诸弟不避当时凶暴，行丧极哀。赵郡李荣来吊之，叹曰： 此家风范，海内所称，今始见之，真吾师也。 欲与连类，即日自名劳之。
瑾弟赞，字道璋。少有风尚，辟司徒参军事。卒，赠汉阳郡太守。子脩年，开府参军，早亡。
韶弟彦，字次仲，有学业。孝文初，举秀才，除中书博士，转谏议大夫。后因考课，降为元士。寻行主客曹事，徙郊庙下大夫。时朝仪典章，咸未周备，彦留心考定，号为称职。孝文南伐，彦谏曰： 臣以为蕞尔江、闽，未足亲劳銮驾。 频表虽不见纳，而以至诚见嘉。及六军次于淮南，征为广陵王羽长史，加恢武将军、西翼副将。军还，除冀州赵郡王干长史。转青州广陵王羽长史，带齐郡太守。征为龙骧将军、司徒右长史，转左长史、秦州大中正。出行扬州事，寻征拜河南尹，还至汝阴，复敕行徐州事。寻徽拜平北将军、平州刺史，迁平东将军，徐州刺史。延昌二年夏，大霖雨，川渎皆溢。彦相水陆形势，随便疏通，得无淹渍之害。朝廷嘉之，频诏劳勉。入为河南尹，迁金紫光禄大夫、光禄勋，转度支尚书。出为抚军将军、秦州刺史。时破六韩拔陵等反于北镇，二夏、豳、凉，所在蜂起，而彦刑政甚严。正光五年六月，城人薛珍、刘庆、杜超等因四方离叛，突入州门害彦，推其党莫折大提为帅。永安中，追赠侍中、骠骑大将军、司徒公、雍州刺史，谥曰孝贞。
子燮，字德谐，少有风望，位司徒主簿。卒，赠太常少卿。子士万，有雅望，位高都太守。
燮弟爽，字德明。弟充，字德广。弱冠，太学博士。大将军萧宝夤西讨，德广为行台郎，募众而征，战捷，乃手刃仇人，啖其肝肺。觉宝夤有异志，挺身归阙，朝廷加爵，辞而不受。宝夤遂与万俟丑奴同反，大行台尔天光讨之，请德广为从事中郎。天光用其计，遂定秦、陇。以功除中散大夫。痛父非命，终身不食酒肉。妹夫卢元明嗟重之。
子士英，有文才，王遵业以女妻之。
次僧伽，修整笃业，不应辟命。时郑子默有名于世，僧伽曰： 行不适道，文胜其质，郭林宗所谓墙高基下，虽得必丧，此之徒也。 竟如其言。尚书袁叔德来候僧伽，先灭仆从，然后入门，曰： 见此贤，令吾羞对轩冕。 及卒，叔德为怀旧诗曰： 平生寡俗累，终身无世言。 其见重如此。僧伽弟法藏，内清介，位员外郎。
德广弟德显，位散骑侍郎，赠东秦州刺史。
德显弟德明，敦重有器局，位高阳太守，赠光禄少卿、光州刺史。
彦弟虔，字叔恭。太和初，为中书学生，迁秘书中散，转冀州骠骑府长史、太子中舍人。宣武初，迁太尉从事中郎，出为清河太守。属京兆王愉反，虔弃郡奔阙。宣武闻虔至，谓左右曰： 李虔在冀州日久，恩信著物，今拔难而来，众情自解矣。 乃授虔别将，令军前慰劳。事平，转长乐太守。延昌初，冀州大乘贼起，令虔以本官为别将，与都督元遥讨平之。迁后将军、燕州刺史。还为光禄大夫，加平西将军，兼大司农。出为散骑常侍、安东将军、兗州刺史。追论平冀州之功，赐爵高平男。还京，除河南邑中正，迁领军将军、金紫光禄大夫。孝庄初，授特进、车骑大将军、仪同三司、散骑常侍，又进号骠骑大将军、开府仪同三司。永安三年薨，年七十四，赠侍中、骠骑大将军、太尉公、都督冀定瀛三州诸军事、冀州刺史，谥宣景。
长子唤，字仁明，位尚书左外兵郎。庄帝初，于河阴遇害，年四十，赠度支尚书、安东将军、青州刺史。子裒，章武郡守。裒弟匹，汲郡守。并以干局见知。
唤弟仁曜，位员外散骑侍郎、太尉录事参军。与兄唤同于河阴遇害，年三十八，赠散骑常侍、左将军、兗州刺史。子捴，字道炽，学尚有风仪。魏武定中，司空长流参军。齐天保末，为尚书郎，终于光州司马。
仁曜弟皓，字仁昭，位散骑侍郎。亦遇害河阴，赠征虏将军、凉州刺史。子士元、士操、武定中，并仪同开府参军事。
皓弟晓，事列于后。
虔弟蕤，字延宾，历步兵校尉、东郡太守、司农少卿。卒，赠龙骧将军、豫州刺史。
子谚，字义兴。有干局，起家太学博士，领殿中侍御史，稍迁东郡太守。庄帝初，济、广二州刺史，加散骑常侍。节闵时，与第三弟通直散骑常侍义真、第七弟太常少卿义邕同为尔硃仲远所害。义邕，庄帝居籓之日，以外亲，甚见亲昵。及即位，特蒙信任。尔硃荣之诛，义邕预其事，由是并及祸。节闵初，谚赠侍中、骠骑将军、吏部尚书、冀州刺史，义真赠前将军、齐州刺史，义邕赠安东将军、青州刺史。谚次弟义顺，司空属。第四弟义远，国子博士。庄帝初，并于河阴遇害，赠散骑常侍、征东将军、雍州刺史。
承弟茂，字仲宗。文成末，袭父爵镇西将军、敦煌公。孝文初，除长安镇都将，转西汾州刺史，将军如故。入为光禄大夫，历西兗州刺史，例降为侯。茂性谦慎，以弟冲宠盛，惧于盈满，以疾求逊位。孝文不夺其志，听食大夫禄，还私第。因居中山，自是优游里舍，不入京师。卒年七十一，谥曰恭侯。
子静，字绍安，袭，位东平原太守。卒，子遐，字智远，袭。遐有几案才，位河内太守。从孝庄南度河，于河阴遇乱兵所害。事宁，追赠散骑常侍、车骑大将军、尚书右仆射、秦州刺史，封卢乡伯。
静弟孚，字仲安。恭慎笃厚，历汝南、中山二郡太守。孝庄初，以外亲超授抚军将军、金紫光禄大夫，出为镇东将军、沧州刺史，加散骑常侍。
孚弟季安，粗涉书史，位北海王颢抚军长史。颢为关西都督，复引为长史，委以戎政。卒于军，赠征虏将军、凉州刺史。
茂弟辅，字叔直。有器望，解褐中书博士，迁司徒议曹掾。太和中，孝文为咸阳王禧纳其女为妃，除镇远将军、颍川太守，带长社戍。辅绥怀招集，甚得边和。卒于郡，赠征虏将军、秦州刺史，谥曰襄武侯。
长子伯尚，少有重名，弱冠除秘书郎。孝文每云： 此李氏之千里驹。 稍迁通直散骑侍郎，敕撰《太和起居注》。宣武初，兼给事黄门侍郎，坐与咸阳王禧谋反诛。
伯尚弟仲尚，仪貌甚美，少以文学知名。年二十，著《前汉功臣序赞》，及季父司空冲诔。高聪、邢峦见而叹曰： 后生可畏，非虚言也。 起家京兆王愉府参军。坐兄事，赐死。
仲尚弟季凯，沈敏有识量。坐兄事，与母弟俱徙边，久之，会赦免。遂寓居晋阳，沈废积年。后历位并州安北府长史。孝明崩，尔硃荣阴图义举，季凯豫谋。及庄帝践祚，征拜给事黄门侍郎，封博平县侯，加散骑常侍、秘书监、中军将军。后尔硃世隆以荣之死，谓季凯通知，于是见害。孝武初，追赠侍中、骠骑将军、吏部尚书、定州刺史。
季凯弟延庆，位陈留太守、金紫光禄大夫。延庆弟延度，卫将军、安德太守。
辅弟佐，字季翼，有文武才干。孝文初，兼散骑常侍使高丽，以称旨，还拜常山太守、真定县子。迁怀州刺史，进爵山阳侯，加安南将军、河内公，转相州刺史，所在有称绩。后拜安远将军，敕与征南将军城阳王鸾、安南将军卢阳乌等攻赭阳，各不相节度。诸军以敌强故班师，佐逆战，为贼所败，坐徙瀛州。车驾征宛、邓，复起佐，假平远将军、统军，以功封泾阳县子。沔北既平，以佐为广阳王嘉镇南府长史，加辅国将军，别镇新野。及大军凯旋，孝文执佐手曰： 沔北，洛阳南门，卿勉为朕善守。 孝文崩，遣敕以佐行荆州事。佐在州，威信大行，边人悦附，前后归者二万许家。寻正刺史。宣武初，征兼都官尚书。卒，年七十一，赠秦州刺史，谥曰庄。
子遵袭。遵豪爽有父风，卒于司空司马，赠洛州刺史。子果袭，位司空谘议参军，坐通西魏见杀。
遵弟柬，字休贤。郡辟功曹，以父忧去职，遂终身不食酒肉，因屏居乡里。司空、任城王澄嘉其操尚，以为参军事，累迁济州刺史。卒，赠殿中尚书、相州刺史。
柬弟挺，字神俊，小名提。少以才学知名，为太常刘芳所赏。历位中书侍郎、太常少卿、荆州刺史。时梁将曹敬宗来寇，攻围积时，又引水灌城，城不没者数板，神俊循抚兵人，戮力固守。诏遣都督崔暹、别将王罴、裴衍等赴援，敬宗退走。时寇贼之后，城外有露骸，神俊令收葬之。征拜大司农。孝明末，除镇军将军，行相州事，时葛荣南逼，神俊忧惧，乃故坠马伤足，仍停汲郡，有诏追还。庄帝即位，以神俊人望，拜散骑常侍、殿中尚书，追论固守荆州功，封千乘县侯，转中书监、吏部尚书。神俊意尚风流，情在推引人物，尔硃荣有所用人，神俊不从。见怒，惧，启求解官，除右光禄大夫。寻属尔硃兆入京，乘舆幽执，神俊遂逃人间。孝武初，归阙，拜散骑常侍、骠骑大将军、左光禄大夫、仪同三司。孝静初，除骠骑大将军、华州刺史，入为侍中，薨。年六十四，赠尚书左仆射、司徒公，雍州刺史。
神俊风韵秀举，博学多闻，朝廷旧章及人伦氏族，多所谙记。笃学好文雅，老而不辍。凡所交游，皆一时名士，汲引后生，为其光价，四方才子，咸宗附之。荥阳郑伯献常云： 从舅为人物宗主。 在洛京时，琅邪王诵亦美神俊，故名其子曰俊，庶其似之。梁武帝雅重其名，常云： 彼若遣李神俊来聘，我当今刘孝绰往。 其见重如此。颈多鼠乳。而性通率，不持检度，至于少年之徒，皆与亵狎。北迁鄴，于路见狗，温子升戏曰： 为是宋鹊？为是韩卢？ 神俊曰： 为逐丞相东走？为共帝女南徂？ 沙苑之败，神俊策眇马而走，曰： 丁掾力。 马倒，曰： 丁掾误我。 其不拘若此。既不能方重，识者以此为讥。丧二妻，又欲娶郑严祖妹，神俊之从甥也。卢元明亦将为婚。遂至纷兢，二家阋于严祖之门。郑卒归元明，神俊惆怅不已。时人以神俊为凤德之衰。
冲字思顺，承少弟也，本名思冲，孝文改焉。少孤，为承训养。承常言，此兒器重非恆，方为门户所寄。冲雅有大量，随兄至荥阳，时牧守子弟多侵乱人庶，轻有乞夺，冲与承长子韶独清简皎然，无所求取，时人美焉。献文末，为中书学生，冲善交游，不妄戏杂，流辈重之。孝文初，以例迁秘书中散，典禁中文字。以修敕繁慧，渐见宠待，迁内秘书令，南部给事中。
旧无三长，唯立宗主主督护，所以我隐冒，五十、三十家方为一户。冲以三正所由来远，于是创三长之制上之。文明太后览而称善，引见公卿议之，群臣多有不同。太后曰： 立三长则课有常准，赋有常分，包廕之户可出，侥幸之人可止，何为不可？ 词议虽有乖异，然惟以变法为难，更无异议，遂立三长，公私便之。
迁中书令，加散骑常侍，给事中如故。寻转南部尚书，赐爵顺阳侯。冲为文明太后所幸，恩宠日盛，赏赐月必数千万，进爵陇西公，密致珍宝服御以充其第，外人莫得而知。冲家素清贫，于是室富。而谦以自牧，积而能散，近自姻族，逮于乡闾，莫不分及。虚己接物，垂念羁寒，衰旧沦屈由之跻叙者，亦以多矣，时以此称之。初，冲兄佐与河南太守来崇同自凉州入国，素有微嫌，佐因构成崇罪，饿死狱中。后崇子护为南部郎，深虑为冲陷，常求退避，冲每慰抚之。护后坐赃罪，惧必不济，冲具奏与护本末嫌隙，乞原恕之，遂得不坐。冲从甥阴始孙贫，来冲家，至如子侄。有人求官，因其纳马于冲，始孙辄受而不言。后假方便，借冲。此马主见冲乘马而不得官，后自陈首始末。冲闻大惊，执始孙，以状款奏，始孙坐死。其处要自厉，不念爱恶，皆此类也。
时循旧，王公重臣皆呼名，孝文帝谓冲为中书而不名之。文明太后崩后，孝文居丧，引见待接有加。及议律令，润饰辞旨，刊定轻重，孝文虽自下笔，无不使访焉。冲竭忠奉上，知无不尽，出入忧勤，形于颜色，虽旧臣戚辅，莫能逮之，俱服其明断慎密而归心焉。于是天下翕然。及殊方听望，咸宗奇之。孝文亦深相仗信，亲敬弥甚，君臣之间，情义莫二。及置百司，开建五等，以冲参定典式，封荥阳侯，拜廷尉卿，迁侍中、吏部尚书、咸阳王师。东宫建，拜太子少傅。孝文初依《周礼》置夫嫔之列，以冲女为夫人。及营明堂，诏冲领将作大匠，与司空、长乐公亮共监兴缮。
车驾南伐，加冲辅国大将军，统众翼从。自发都至洛阳，霖雨不霁，仍诏六军发轸，孝文戎服执鞭，御马而出，群臣稽颡于马首之前。孝文曰： 今大军将迈，公等更欲何云？ 冲进，请曰： 发都淫雨，士马困弊，矜丧反旆，于义为允。 孝文曰： 已至于此，何容停驾！ 冲又进曰： 今者之举，天下所不愿，敢以死请。 孝文大怒曰： 方欲经营宇宙，而卿等儒生，屡疑大计，斧钺有常，卿勿复言！ 策马将出。，大司马安定王休、兼左仆射任城王澄等并殷勤泣谏，孝文乃喻群臣曰： 今者兴动不小，勤而无成，何以示后？若不南銮，即当移都于此。光宅土中，几亦时矣，王公等以为何如？议之所决，不得旋踵，欲迁者左，不欲迁者右。 安定王休等相率如右。前南安王桢进曰： 愚者暗于成事，智者见于未行，见至德者不议于俗，成大功者不谋于众。非常之事。廓神都以延王业，都中土以制帝京，周公启之于前，陛下行之于后，固其宜也。请上安圣躬，下慰人望，光宅中原，辍彼南伐。此臣等之愿，亦苍生幸甚。群臣咸唱万岁。孝文初谋南迁，恐众心恋旧，乃示为大举，因以胁定群情，外名南伐，其实迁也。旧人怀土，多所不愿，内惮南征，无敢言者，于是定都洛阳。
寻以冲为镇南将军，侍中、少傅如故。委以营构之任，改封阳平郡侯。车驾南征，以冲兼左仆射，留守洛阳，迁尚书左仆射，仍领少傅，改封清泉县侯。及太子恂废，冲罢少傅。孝文引见公卿于清徽常曰： 今徙极中天，创居嵩、洛，虽大构未成，要自条纪略举。但南有未宾之竖，兼凶蛮密迩，朕取南之计决矣，所行之谋必定。顷来阴阳卜术之士咸劝，朕今征必克。此既家国大事，宜其君臣各尽所见。 冲曰： 征战之法，先之人事，然后卜筮。卜筮虽吉，犹恐人事未备。京师始迁，行业未定，加之征战，以为未可。 帝曰： 仆射之言，非为不合朕意。然咫尺寇戎，无以自安，理须如此。若待人事备，复非天时，将若之何？如仆射之言，便终无征理。 冲机敏有巧思，北京明堂、圆丘、太庙，及洛都初基，安处郊兆，新起宫寝，皆资于冲。勤志强力，孜孜无怠，且理文簿，兼营匠制，几案盈积，剞劂在前，初不劳厌也。然显贵门族，荣益六姻，兄弟子侄，皆有官爵，一家岁禄，万匹有余。年才四十，而鬓发斑白，姿貌甚美，未有衰状。
李彪之入京也，孤微寡援而自立不群，以冲好士，倾心宗附。冲亦重其器学，礼而纳焉，每言之入孝文，公私共相援益。及彪为中尉、尚书，为孝文知待，便谓非复藉冲，更相轻背，唯公坐敛袂而已，无复宗敬之意。冲颇衔之。后孝文南征，冲与吏部尚书、任城王澄并以彪倨傲无礼，遂禁止之，奏其罪状。冲手自作表，家人不知，辞甚激切，因以自劾。孝文览其表，嗟叹久之。既而曰： 道固可谓隘也，仆射亦为满矣！ 冲时震怒，数责彪前后愆悖，瞋目大呼，投折几案，尽收御史，皆泥首面缚，大骂辱詈。冲素性温柔，而一朝暴恚，遂发病荒悸，言语乱错，犹扼腕叫詈，称李彪小人。医药所不能疗，或谓肝藏伤裂，旬余日卒。时年四十九。
孝文始闻冲病状，谓右卫宋弁曰： 仆射执我枢衡，总厘朝务，使我无后顾之忧，一朝忽有此患，朕甚怆怀。 及闻冲卒，为举哀于县瓠，发声悲泣，不能自胜。诏书褒述其美曰： 可谓国之贤也，朝之望也。 于是赠司空公，给东园秘器一具、衣一袭，赠钱三十万、布五百匹、蜡二百斤。有司奏谥曰文穆。葬于覆舟山，近杜预冢，孝文之意也。后车驾自鄴还洛，经冲墓，左右以闻。孝文卧疾，望坟掩涕久之，遣太常致祭。及与留京百官相见，皆叙冲亡没之故，言及流泪，其相痛惜如此。
子延寔，字禧，性温良，少为太子舍人。宣武初，袭父爵清泉县侯。庄帝即位，以母舅之尊，超授侍中、太保，封濮阳郡王。延寔以太保犯祖讳，又以王爵非庶姓所宜，抗表固辞，徙封濮阳郡公，改授太傅。寻转司徒公，出为使持节、侍中、太傅、录尚书事、东道大行台、都督、青州刺史。尔硃兆入京，乘与幽絷，延实以外戚见害于州馆。孝武帝初，反葬洛阳，赠使持节、侍中、太师、太尉公、录尚书事、都督、雍州刺史，谥曰孝懿。
长子彧，字子文，尚庄帝姊丰亭公主，封东平郡公，位侍中、左光禄大夫、中书监、骠骑大将军、开府仪同三司、广州刺史。彧性膏侠，尔硃荣之死也，武毅之士，皆彧所进。孝静初，陷法见害。寻诏复本爵。子道端袭。彧七子，并彭城王勰女丰亭公主所生，以道、德、仁、义、礼、智、信为名。第四子义雄，有识悟，勤学，手不释书。仕齐，位琅邪郡守。义雄弟礼成，最知名。
礼成字孝谐，年七岁，与姑之子兰陵太守荥阳郑颢随魏武帝入关。颢母每谓入曰： 此兒平生，未尝回顾，当为重器。 及长，沈深有行检，不妄通宾客。在魏，历著作郎、太子洗马、员外散骑常侍。周受禅，拜平东将军、散骑常侍。于时贵公子皆竟习弓马，被服多为军容。礼成虽善骑射，而从容儒服，不失素望。后以军功拜车骑大将军、仪同三司，赐爵脩阳侯，拜迁州刺史。时朝廷有所征发，礼成度以蛮夷不可扰，扰必为乱，上表固谏，武帝从之。伐齐之役，从帝围晋阳，齐将席毗罗精兵拒帝，礼成力战击退之。加开府，进封冠军县公，历北徐州刺史、户部中大夫。
礼成妻窦氏早没，知隋文帝有非常之表，遂聘帝妹为继室。及帝为丞相，进位上大将军，迁司武上大夫，委以心膂，及受禅，拜陕州刺史，进封绛郡公，赏赐优洽。累迁襄州总管、左卫大将军。时突厥屡为寇患，缘边要害，多委重臣，由是拜宁州刺史。以疾征还京，终于家。子世师，位度支侍郎。
礼成弟智源，有器重。仕齐，卒于高都郡守。
智源弟信则，方雅廉慎。齐武平中，位南阳王大司马属。信则形短，中书侍郎顿丘李若戏之曰： 弟为府属，可谓名以定体。 信则曰： 名以定体，岂过劣弱？ 寻除尚书仓部郎中。入周，为东京司门下大夫。隋开皇中，卒于沔州刺史。
彧弟彬，字子儒。其父延寔既别封，彬袭祖爵清泉县侯。位中书侍郎，卒于左光禄大夫，赠骠骑大将军、光禄勋、齐州刺史，谥曰献。子桃杖袭。彬弟彰，位通直散骑侍郎，从父在青州，同时遇害。赠左将军、瀛州刺史。
延寔弟休纂，小字锺羌，颇有父风。位终太子舍人，赠骠骑大将军、尚书令、司徒公、雍州刺史，追封乐涫县公，后进封高阳郡公。子昂袭。
昂，魏末为广平郡太守，齐天保中，卒于光禄卿。
昂子道隆，有才识，明剖断。仕齐，位并省尚书左丞。隋开皇中，为尚书比部侍郎。
休纂弟延孝，位尚书屯田郎中。于河阴遇害，赠侍中、车骑大将军、司空公、定州刺史，进封临颍县公。
韶从弟仲遵，有器业，彭城王勰为定州，请为定州开府参军，累迁营州刺史。时四方州镇，逆叛相续，营州城内，咸有异心。仲遵单车赴州，及至，与大使卢同以恩信怀诱，率皆安帖。后明帝又诏卢同为行台，北出慰劳，同疑人情难信，聚兵将往。城人刘安定、就德兴等先有异志，谓欲图己，逐仲遵害之。
韶从祖抗，自凉州渡江左，仕宋，历晋寿、安陆、东莱三郡太守。
抗子思穆，字叔仁。有度量，善谈论，工草隶，为当时所谈。太和十七年，携家累自汉中归魏，位都水使者。及车驾南伐，以本官兼直阁将军，从平南阳，以功赐爵乐平子。宣武践祚，进爵为伯。累迁京兆内史，在郡八年，颇有政绩。卒于营州刺史，赠安东将军、华州刺史。有子十四人。嫡子斌袭，位散骑侍郎，早卒。
斌兄奖，字道休，为庄帝所亲，超赠思穆卫将军、中书监、左光禄大夫，谥曰宣武。奖以戚里恩泽，赐爵广平侯。历中书侍郎、兼散骑常侍、聘梁使主、黄门郎、司徒左长史，行瀛州事。齐天保初，兼侍中、冀瀛沧三州大使，观察风俗，还，拜魏尹。卒，赠济州刺史、中书令。子瑰，位中书舍人黄门郎。
韶族弟琰之，字景珍，小字墨蠡。少知名，号曰神童，从父冲雅所叹异。每曰： 兴吾宗者，其此兒乎！ 恆资给所须，爱同己子。弱冠举秀才，不行。曾游河内北山，便欲有隐遁意。会彭城王勰辟为行军参军，苦相敦引，冲又遣信喻之，久乃应召。寻为中尉李彪启兼著作佐郎，修撰国史。稍迁国子博士，领尚书仪曹郎中，转中书侍郎、司农少卿、黄门郎，修国史。迁国子祭酒，转秘书监，兼七兵尚书，迁太常师。
孝庄初，太尉元天穆北讨葛荣，以琰之兼御史中尉，为北道军司。还，除征东将军，仍兼太常，出为卫将军、荆州刺史，兼尚书左仆射、三荆二郢大行台，寻加散骑常侍。琰之虽以儒素自业，而每语人，言吾家世将种，犹有关西风气。及至州之后，大好射猎，以示威武。尔硃兆入洛，南阳太守赵脩延以琰之庄帝外戚，诬琰之规奔梁国，袭州城，遂被囚执。脩延仍自行州事。城内人斩脩延，还推琰之厘州任。孝武初，征兼侍中、车骑大将军、左光禄大夫、仪同三司。永熙二年薨，朝廷悼惜之，赠侍中、骠骑大将军、司徒公、雍州刺史，谥曰文简。
琰之少机警，善谈论，经史百家，无不悉览，朝廷疑事，多所访质。每云： 崔博而不精，刘精而不博，我既精且博，学兼二子。 谓崔光、刘芳也。论者许其博，未许其精，当时议咸共宗之。又自夸文章，从姨兄常景笑而不许。每休闲之际，恆闭门读书，不交人事。常谓人曰： 吾所以好读书者，不求身后之名。但异见异闻，心之愿也，是以孜孜搜讨，欲罢不能。岂为声名，疾劳世人也？此乃天性，非为力强。 前后再居史事，无所编缉。安丰王延明博闻多识，每有疑滞，常就琰之辨析，自以为不及也。
二子纲、慧，并从孝武帝入关中。纲位宜州刺史，仪同三司。
子充节，少慷慨，有英略。隋开皇中，频以行军总管击突厥有功，位上柱国、武阳郡公、朔州总管。甚有威名，为虏所惮，后有人谮有谋反，征还京师。上怒之，充节素刚，忧愤卒。子大亮。
晓字仁略，太尉虔之子也。少而简素，博涉经史，早有时誉，释褐员外散骑侍郎，尔硃荣之立孝庄，晓兄弟四人，与百僚俱将迎焉。其夜，晓衣冠为鼠噬，不成行而免。其上三兄皆遇害。晓乃携诸犹子，微服潜行，避难东郡。行至成皋，为荥阳令天水阎信所疑，辟易左右，谓晓曰： 观君仪貌，岂是常伦？古人相知，未必在早，必有急难，须悉心以告。天下岂独北海孙宾硕乎？ 晓以能有长者之言，乃具告情实。信乃厚相资给以免。永安初，授轻车将军、尚书左右主客郎，仍转征虏将军、中散大夫，又除前将军、太中大夫。
天平初，迁都于鄴，晓便寓居清河，依从母兄崔甗乡宅。甗给良田三十顷，晓遂筑室居焉。时豪右子弟，悉多骄恣，请托暴乱，州郡不能禁止。晓训勖子弟，咸以学行见称，时论以此多之。晓自河阴家祸之后，属王途未夷，无复宦情，备在名级而已。及迁都之后，因退私门，外兄范阳卢叔彪劝令出仕，前后数四，确然不从。武定末，齐文襄嗣事，高选僚采，召晓及前开府长史房延祐，并为外兵郎。后徙平西将军、太尉府咨议参军事，除顿丘太守。天保中，频历广武、东二郡太守，所在有惠政，为吏人所怀。卒于郡，年五十九，赠本官将军、海州刺史。三子，伯山、仲举、季远。
超字仲举，以字行于世。性方雅善制，白析美须眉，高简宏达，风调疏远。博涉经史，不守章句业，至于吉凶礼制，亲表咸取则焉。弱冠，仕齐为襄城王大司马参军事。时尚书左仆射元文遥以令长之徒，率多寒贱，奏请革选，妙尽高资。仲举与范阳卢昌衡等八人，同见征用。以仲举为司州修武令。仲举莅以宽简，吏人号曰宽明。于时昌衡为平恩令，百姓号曰恩明。故时称卢、李恩宽之政。武平初，持节，使南定。州人并是蛮左，接带边嶂。仲举具宣朝旨，边服清谧，朝廷大嘉之，还，授晋州别驾。及周师围晋州，外无救援，行台左丞侯子钦内图离贰，欲与仲举谋，惮其严正，将言而止者数四。仲举揣知其情，乃谓之曰： 城危累卵，伏赖于公，今之所言，想无他事，欲言而还中止也？ 子钦曰： 告急官军，永无消息，势之危急，旦夕不谋，意欲不坐受夷戮，归命有道，于公何如？ 仲举正色曰： 仆射高氏恩德未深，公于皇家没齿非答。臣子之义，固有常道，何至今日，翻及此言！ 子钦惧泄，夜投周军。城寻破，周将梁士彦素闻仲举名，引与言及时事。仲举曰： 世居山东，受恩高氏，今国维不张，还劳师众，不能死于臣道，岂敢干非其议。 士彦曰： 百里、左车，不无前事，想亦得之。 见逼不已，仲举乃曰： 今者官军远来，方申吊伐，当先德泽，远示威怀，明至圣之情，弘招纳之略，令所至之所，归诚有地，所谓王者之师，征而不战也。 土彦深以为然，益相知重。初，城败之后，公私荡然，军人簿帐，悉多亡毁，户口仓储，无所凭据。事无大小，士彦一委仲举，推寻勾当，丝发无遗，于军用甚有助焉。
鄴城平，仍将家随例入关。仲举以亲故流离，情不愿住，妻伯父京兆尹博陵崔宣猷留不许去。固辞，乃得还鄴。寻有诏，素望旧资，命州郡勒送，仲举惧严命而至。补秋官宾部上士，深乖情愿，乃取急言归。
隋开皇中，秦王俊镇洛州，召补州主簿。友人蜀王府记室范阳卢士彦谓仲举曰： 丈人往经征辟，每致推辞，何为徒劳之任，忽尔降德？ 仲举笑曰： 屈伸之事，非子所知。 寻被敕追赴京，朝廷以仲举婆娑州里，责黜左降为隆州录事参军。寻以疾归，以琴书自娱，优游赏逸，视人世蔑如也。会朝廷举士，著作郎王劭又举以应诏。以前致推迁为责，除冀州清江令，未几，又以疾还。后以资例，授帅都督、洛阳令。彭城刘逸人谓仲举曰： 君之才地，远近所知，久病在家，恐贻时论，具为武职，差若自安。 仲举曰： 吾性本疏惰，少无宦情，岂以垂老之年，求一阶半级？所言武职，挂徐君墓树耳。 竟不起。终于洛阳永康里宅。时年六十三，当世名贤，莫不伤惜之。二子，大师、行师。
大师字君威，幼而爽悟，神情警发，标格严峻，人并敬惮之。身长七尺五寸，风仪甚伟。好学，无所不窥，善缀文。备知前代故事，若指诸掌；商较当世人物，皆得其精。弱冠，州将贺兰宽召补主簿。宽当时位望，又与大师年事不侔，初见，言未及终，便改容加敬，曰： 名下故无虚士。今者非以相劳，自望坐啸有托耳。 每于私室接遇，恆尽忘年之欢。俄而以资调补左翊卫率，寻除冀州司户参军。炀帝初，改州为郡，仍除信都司户书佐。及大业暮年，王涂弛紊，居官者率多侵渔，皆致润屋；大师独守清戒，无所营求，家产益致窘迫。郡丞鞠孝稜益相叹服，曰： 后于岁寒，此言于公得之。 十年，迁渤海郡主簿。及窦建德据有山东，被召为尚书礼部侍郎。武德三年，被遣使京师，因送同安公主，遂求和好。使毕，还至绛州，而建德违约，又助世充抗王师于武牢。高祖大怒，命所在拘留其使。世充、建德寻平，遂以谴徙配西会州。
大师少时，尝筮仕长安，遇日者姓史，因使占。时有从兄子同、妹夫郑师万、河东裴寂同以宿卫简入文资。各使视即日官位，及将来所至。史生曰： 裴二及李，皆当依资叙用，然裴君终致台辅。郑非直今岁虚归，后岁亦当本资不叙。 指大师曰： 君才虽不灭赵元叔，恐赋命亦将同之。 言子同亦无远到。时大师弟行师亦预宾贡，因问史生吉凶。生曰： 此郎虽非裴君之匹，亦至方伯。 既而大师及子同、裴寂并以资补州佐。师万当年差舛，明年而齐资不叙。师万任益州新都县尉。及武德初，裴寂任尚书左仆射、魏国公。大师至是迁播，因独笑曰： 史生之言，于兹验矣。 行师贞观中历太常寺丞、都水使者、邛州刺史，皆如史生之占。
大师既至会州，忽忽不乐，乃为《羁思赋》以见其事。侍中、观公杨恭仁时镇凉州，见赋异之，召至河西，深相礼重，日与游处。
大师少有著述之志，常以宋、齐、梁、陈、魏、齐、周、隋南北分隔，南书谓北为 索虏 ，北书指南为 岛夷 。又各以其本国周悉，书别国并不能备，亦往往失实。常欲改正，将拟《吴越春秋》，编年以备南北。至是无事，而恭仁家富于书籍，得恣意披览。宋、齐、梁、魏四代有书，自余竟无所得。居二年，恭仁入为吏部尚书，大师复还会州。武德九年，会赦，归至京师。尚书右仆射封德彝、中书令房玄龄并与大师亲通，劝留不去，曰： 时属惟新，人思自效，方事屏退，恐失行藏之道。 大师曰： 昔唐尧在上，下有箕山之节，虽以不才，请慕其义。 于是俶装东归。家本多书，因编缉前所修书。贞观二年五月，终于郑州荥阳县野舍，时年五十九。既所撰未毕，以为没齿之恨焉。所制文笔诗赋，播迁及遭火，多致失落，存者十卷。子庆孙、正礼、利王、延寿、安世。
延寿与敬播俱在中书侍郎颜师古、给事中孔颖达下删削。既家有旧本，思欲追终先志，其齐、梁、陈五代旧事所未见，因于编缉之暇，昼夜抄录之。至五年，以内忧去职。服阕从官蜀中，以所得者编次之。然尚多所阙，未得及终。十五年，任东宫典膳丞日，右庶子、彭阳公令狐德棻又启延寿修晋书，因兹复得勘究宋、齐、魏三代之事所未得者。十七年，尚书右仆射褚遂良时以谏议大夫奉敕修《隋书》十志，复准敕召延寿撰录，因此遍得披寻。时五代史既未出，延寿不敢使人抄录，家素贫罄，又不办雇人书写。至于魏、齐、周、隋、宋、齐、梁、陈正史，并手自写，本纪依司马迁体，以次连缀之。又从此八代正史外，更勘杂史于正史所无者一千余卷，皆以编入。其烦冗者，即削去之。始末修撰，凡十六载。始宋，凡八代，为《北史》、《南史》二书，合一百八十卷。其《南史》先写讫，以呈监国史、国子祭酒令狐德棻，始末蒙读了，乖失者亦为改正，许令闻奏。次以《北史》咨知，亦为详正。因遍咨宰相，乃上表。表曰：
臣延寿言：臣闻史官之立，其来已旧，执简记言，必资良直。是以典谟载述，唐、虞之风尤著；《诰誓》斯陈，殷、周之烈弥显。鲁书有作，鹿门贻鉴于臧孙；晋乘无隐，桃园取讥于赵孟。斯盖哲王经国，通贤垂范，惩诫之方，率由兹义。逮秦书既炀，周籍俱湮，子长创制，五三毕纪，条流且异，纲目咸张。自斯以后，皆所取则。虽左史笔削，无乏于时，微婉所传，唯称班、范。次有陈寿《国志》，亦曰名家。并已见重前修，无俟扬榷。
泊紫气南浮，黄旗东徙，时更五代，年且三百。元熙以前，则总归诸晋，著述之士，家数虽多，泛而商略，未闻尽善。太宗文皇帝神资睿圣，天纵英灵，爰动冲襟，用纡玄览，深嗟芜秽，大存刊勒，既悬诸日星，方传不朽。然北朝自魏以还，南朝从宋以降，运行迭变，时俗污隆，代有载笔，人多好事，考之篇目，史牒不少，互陈闻见，同异甚多。而小说短书，易为湮落，脱或残灭，求勘无所。一则王道得丧，朝市贸迁，日失其真，晦明安取。二则至人高迹，达士弘规，因此无闻，可为伤叹。三则败俗巨蠹，滔天桀恶，书法不记，孰为劝奖。
臣轻生多幸，运奉千龄，从贞观以来，屡叨史局，不揆愚固，私为修撰。起魏登国元年，尽隋义宁二年，凡三代二百四十四年，兼自东魏天平元年，尽齐隆化二年，又四十四年行事，总编为本纪十二卷、列传八十八卷，谓之《北史》；又起宋永初元年，尽陈祯明三年，四代一百七十年，为本纪十卷、列传七十卷，谓之《南史》。凡八代，合为二书，一百八十卷，以拟司马迁《史记》。就此八代，而梁、陈、齐、周、隋五书，是贞观中敕撰，以十志未奏，本犹未出。然其书及志，始末是臣所修。臣既夙怀慕尚，又备得寻闻，私为抄录，一十六年，凡所猎略，千有余卷。连缀改定，止资一手，故淹时序，迄今方就。唯鸠聚遣逸，以广异闻，编次别代，共为部秩。除其冗长，捃其菁华。若文之所安，则因而不改，不敢苟以下愚，自申管见。虽则疏野，远惭先哲，于披求所得，窃谓详尽。其《南史》刊勒已定，《北史》勘校粗了。既撰自私门，不敢寝默，又未经闻奏，亦不敢流传。轻用陈闻，伏深战越。谨言。
