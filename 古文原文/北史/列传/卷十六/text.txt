陆俟源贺曾孙彪玄孙师师从叔雄刘尼薛提
陆俟，代人也。曾祖干，祖引，世领部落。父突，道武初帅部人从征伐，数有战功，位离石镇将、上党太守、关内侯。俟少聪慧。明元践祚，袭爵关内侯，位给事中，典选部、兰台事，当官无所挠。太武征赫连昌，诏俟督诸军镇以备蠕蠕。与西平公安颉攻克武牢，赐爵建鄴公，拜冀州刺史。时考州郡，唯俟与河内太守丘陈为天下第一。转武牢镇大将。平凉休屠金崖、羌狄子玉等叛，复转为安定镇大将，追讨崖等，皆获之。迁怀荒镇大将。未期，诸高车莫弗惧俟严急，请前镇将郎孤。太武许之。征俟，至京朝见，言不过周年，孤身必败，高车必叛。帝疑不实，切责之，以公归第。明年，诸莫弗果杀孤以叛。帝闻之大惊，召俟问其故。俟曰： 夫高车之俗，上下无礼，无礼之人，难为其上。臣莅以威严，节之宪网，欲渐加训导，使知分限。而恶直丑正，实繁有徒，故讼臣无恩，称孤之美。孤获还镇，欣其名誉，必加恩于百姓，讥臣为失，专欲以宽惠临之，仁恕待之。无礼之人，易生陵傲，不过期年，无复上下。既无上下，然后收之以威，则人怀怨憝。怨憝既多，败乱彰矣。 帝叹曰： 卿身乃短，虑何长也！ 即日复除散骑常侍。
帝征蠕蠕，破凉州，常随驾别督辎重。又与高凉王那复渡河南略地。仍迁长安镇大将。与高凉王那击盖吴于杏城，获吴二叔。诸将欲送京师，俟独不许，曰： 若不斩吴，恐长安之变未已。一身藏窜，非其亲信，谁能获之？若停十万众追一人，非上策也。不如私许吴叔，免其妻子，使自追吴。 诸将咸曰： 今获其二叔，唯吴一人，何所复至？ 俟曰： 诸君不见毒蛇乎？不断其头，犹能为害。况除腹心之疾，而曰必遗其类，可乎？ 遂舍吴二叔，与之期。及期，吴叔不至，诸将皆咎俟。俟曰： 此未得其便耳，必不背也。 后数日，果斩吴以至，皆如其言。俟之明略独决，皆此类也。迁内都大官。
安定卢水刘超等叛，太武以俟威恩被关中，诏以本官加都督秦、雍诸军，镇长安。帝曰： 超等恃险，不顺王命，朕若以重兵与卿，则超等必合为一；若以轻兵与卿，则不制矣。今使卿以方略定之。 于是俟单马之镇。既至，申扬威信，示以成败，超犹无降意。俟乃率其帐下见超。超使人逆曰： 三百人以外，当以弓马相待；三百人以内，当以酒食相供。 乃将二百骑诣超。超备甚严，遂纵酒，尽醉而还。后伪猎，诣超。与士卒约曰： 今会发机，当以醉为限。 俟乃诈醉，上马大呼，斩超首。士卒应声纵击，遂平之。帝大悦，征拜外都大官。
文成践祚，以子丽有定策勋，进爵东平王。薨，年六十七，谥成王。有子十二人。
长子珝，多智，有父风。文成见而悦之，谓朝臣曰： 吾常叹其父智过其躯，是复逾于父矣！ 少为内都下大夫。奉上接下，行止取与，每能逆晓人意。与其从事者无不爱之。兴安初，赐爵聊城侯。出为相州刺史，假长广公。为政清平，抑强扶弱。州中有德宿老名望素重者，以友礼待之。询之政事，责以方略，如此者十人，号曰十善。又简取诸县强门百余人以为假子。诱接殷勤，赐以衣服，令各归家为耳目。于是发奸擿伏，事无不验。百姓以为神明，无敢劫盗者。在州七年，家至贫约。征为散骑常侍，百姓乞留珝者千余人。献文不许，谓群臣曰： 珝之善政，虽古人何以加之。 赐绢五百匹，奴婢十口。珝之代还也，吏人大敛布帛以遗之。珝皆不受，人亦不取，于是以此物起佛寺焉，因名长广公寺。后袭父爵，改封建安王。
时宋司州刺史常珍奇以悬瓠内附，新人犹怀去就。珝衔旨抚慰，诸有陷军为奴婢者，珝皆免之。百姓欣悦，人情乃定。车驾讨蠕蠕，诏珝为选部尚书，录留台事。及献文将禅位于京兆王子推，任城王云、陇西王源贺并固谏。珝抗言曰： 皇太子圣德承基，四海瞻望，不可横议，干国之纪。臣请刎颈殿庭，有死无贰。 久之，帝乃解。诏曰： 珝直臣也，其能保吾子乎？ 遂以珝为太保，与太尉源贺持节奉皇帝玺绂传位于孝文。延兴四年薨，赠以本官，谥曰贞王。珝有六子，琇、凯知名。
琇字伯琳，珝第五子也。母赫连氏身长七尺九寸，甚有妇德。珝有以爵传琇之意。琇年九岁，珝谓之曰： 汝祖东平王有十二子，我为嫡长，承袭家业。今已年老，属汝幼冲，讵堪为陆氏宗首乎？ 琇对曰： 苟非斗力，何患童幼！ 珝奇之，遂立琇为世子。珝薨，袭爵。琇沈毅少言，雅好读书。以功臣子孙，为侍御长，累迁祠部尚书、司州大中正。会从兄睿事，免官。景明初，试守河内郡。咸阳王禧谋反，令子昙和等先据河内。琇闻禧反，斩昙和首。时以琇不先送昙和，禧败始斩，责其通情，徵诣廷尉。少卿崔振穷罪状，案琇大逆。陆宗大小，咸见收捕。会将赦，先毙于狱。琇弟凯仍上书诉冤，宣武诏复琇爵，子景诈袭。
凯字智君，谨重好学。位太子庶子、给事黄门侍郎。凯在枢要十余年，以忠厚见称。后遇患，频上书乞骸骨。除正平太守，在郡七年，号为良吏。
初，孝文将议革变旧风，大臣并有难色。又每引刘芳、郭祚等，常与规谋，共论政事。而国戚谓遂疏己，怏怏有不平之色。帝乃令凯私喻之曰： 至尊但欲广知前事，直当问其古式耳。终无宠彼而疏国戚旧人意。 乃稍解。及兄琇陷罪，凯亦被收，遇赦乃免。凯痛兄之死，哭无时节，目几失明，诉冤不已。至正始初，宣武复琇官爵。凯大喜，置酒集诸亲曰： 吾所以数年之中抱病忍死者，顾门计耳，今愿已遂。 以其年卒，赠龙骧将军、南青州刺史，谥曰惠。
长子，字道晖，与弟恭之并有时誉。洛阳令贾祯见其兄弟，叹曰： 仆以老年，更睹双璧。 又尝兄弟共候黄门郎孙惠蔚。谓诸宾曰： 不意二陆，复在坐隅。吾德谢张公，无以延誉。 位尚书右户、三公郎，坐事免。后除伏波将军。卒，赠冠军、恆州刺史。拟《急就篇》为《悟蒙章》，及《七诱》、《十醉》，章表数十篇。与恭之晚不和睦，为时所鄙。
子元规位尚书郎。元规子拨，阴阳律历，多所通解，位并州长流参军。
恭之字季顺，有操尚，位东荆州刺史。赠吏部尚书，谥曰懿。恭之所著文章诗赋凡千余篇。子晔，字仁崇，笃志文学，《齐律》序则仁崇之词。位终通直散骑常侍。弟宽，字仁惠，太子中舍人，待诏文林馆。宽兄弟并有才品，议者称为三武。
珝弟归，位东宫舍人、驾部校尉。子珍，夏州刺史，赠太仆卿，谥曰静。
珍子旭，性雅淡，好《易》、纬候之学，撰《五星要决》及《两仪真图》，颇得其指要。太和中，征拜中书博士，稍迁散骑常侍。知天下将乱，遂隐于太行山，屡征不起。卒后，赠并、汾、恆、肆四州刺史。子腾。
腾字显圣，少慷慨有大节。从尔硃荣平葛荣，以功赐爵清河县伯。稍迁通直散骑常侍。及孝武西迁，时使青州，遂留鄴，为阳城郡守。
大统九年，大军东讨阳城，被执。周文帝释而与语，腾盛论东州人物，又叙述时事，辞理抑扬。周文叹曰： 卿真不背本也！ 即拜帐内大都督。未几，除太子庶子，迁武卫将军。腾既为周文所知，国欲立功，不愿内职。
及安康贼黄众宝等作乱，攻围东梁州。城中粮尽，诏腾率军大破之。军还，拜龙州刺史。使通江油路，直出南秦。周文谓曰： 此是卿取柱国之日。 即解所服金带赐之。州人李广嗣、李武等凭据岩险，历政不能制。腾密令多造飞梯，夜袭破之，执广嗣等于鼓下。其党有任公忻，围逼州城，请免广嗣及武，即散兵请罪。腾谓将士曰： 吾不杀广嗣等，可谓堕军实而长寇仇。 即斩广嗣及武，以首示之。于是出兵奋击，尽获之。进位骠骑大将军、开府仪同三司，转江州刺史，进爵上庸县公。陵州木笼獠恃险，每行抄劫，诏腾讨之。獠因山为城，攻之未可拔。腾遂于城下多设声乐及诸杂伎，示无战心。诸贼果弃其兵仗，或携妻子临城观乐。腾知其无备，遂纵兵讨击，尽杀破之。
周明帝初，陵、眉等八州夷夏并反，攻破郡县，腾率兵讨平之。及齐公宪作镇于蜀，以腾为隆州刺史，令宪入蜀兵马镇防，皆委腾统摄。赴公招代宪，复请留之。迁隆州总管，领刺史。
保定二年，资州石槃人反，杀郡守，据险自守，州军不能制。腾率军讨击，尽破斩之。而蛮子反，所在蜂起，山路险阻，难得掩袭。遂量山川形势，随便开道。蛮獠畏威，承风请服。所开之路，多得古铭，并是诸葛亮、桓温旧道。是年，铁山獠抄断内江路，使驿不通。腾乃进军讨之，一日下其三城，招纳降附者三万户。帝以腾母在齐，未令东讨。适有其亲属自齐还朝者，晋公护奏令告腾云： 齐已诛公母兄。 盖欲发其怒也。腾乃发哀泣血，志在复仇。四年，齐公宪与晋公护东征，请腾为副。赵公招时在蜀，复欲留之。晋公护与招书，于是令腾驰传还朝，副宪东伐。
天和初，信州蛮、蜑据江硖反叛，连结二千余里，又诏腾讨之。腾沿江南而下，军至汤口，分道奋击，所向摧破。乃筑京观，以旌武功。涪陵郡守兰休祖又阻兵为乱，方二千余里。复诏腾讨之，巴蜀悉定，诏令树碑纪功绩焉。腾自在龙州至是，前后破平诸贼，凡赏得奴婢八百口，马牛称是。
四年，迁江陵总管。陈遣其将章昭达围江陵，卫王直闻有陈寇，遣大将军赵訚、李迁哲等率步骑赴之，并受腾节度。时迁哲等守外城，陈将程文季、雷道勤夜来掩袭，迁哲等惊乱，不能抗御。腾夜遣开门奋击，大破之。陈人奔溃，道勤中流矢而毙。陈人决龙川宁朔堤，引水灌江陵城。腾亲率将士，战于西堤，破之，陈人乃遁。加位柱国，进爵上庸郡公。建德二年，征拜大司空，寻出为泾州总管。宣政元年冬，薨于京师，赠太尉公，谥曰定。子玄嗣。
玄字士鉴，入关时，年七岁。仕齐为奉朝请、成平县令。齐平，武帝见玄，特加劳勉，即拜地官府都上士。大象末，为隋文帝相府内兵参军。
玄弟融，字士倾，最知名，少历显职。大象末，位至大将军、定陵县公。
弟丽，少以忠谨，入侍左右，太武特亲昵之。举动审慎，初无愆失。赐爵章安子，稍迁南部尚书。太武崩，南安王余立。既而为中常侍宗爱等所杀。百寮忧惶，莫知所立。丽首建大议，与殿中尚书长孙渴侯、尚书源贺、羽林中郎刘尼奉迎文成于苑中而立之。社稷获安，丽之谋也。由是受心膂之任，在朝者无出其右。兴安初，封平原王。丽频让，不听，乃启以让父。文成曰： 朕为天下主，岂不能得二王封卿父子也？ 以其父俟为东平王。丽寻迁侍中、抚军大将军、司徒公，复其子孙，赐妻妃号。丽以优宠既频，固辞不受，帝益重之。领太子太傅。丽好学爱士，常以讲习为业。甚孝，遭父忧，毁瘠过礼。
和平六年，文成崩。先是，丽疗疾于代郡温泉，闻凶欲赴。左右止之曰： 宫车晏驾，王德望素重，奸臣若疾人誉，虑有不测之祸。 丽曰： 安有闻君父之丧，方虑祸难！ 便驰赴。初，乙弗浑悖傲，每为不法，丽数诤之，由是见忌，害之。谥曰简王，陪葬金陵。孝文追录先朝功臣，以丽配飨庙庭。
丽二妻，长曰杜氏，次张氏。长子定国，杜氏所生；次睿，张氏所出。
定国在襁抱，文成幸其第，诏养宫内。至于游止，常与献文同处。年六岁，为中庶子。及献文践祚，拜散骑常侍，赐封东郡王。定国以承父爵，辞，不许。又以父爵让弟睿，乃听之。俄迁侍中、仪曹尚书，转殿中尚书。前后大驾征巡，擢为行台，录都曹事，超迁司空。定国恃恩，不循法度，延兴五年，坐事免官爵为兵。大和初，复除侍中、镇南将军、秦益二州刺史，复王爵。八年，薨于州。赠以本官，谥曰庄王。
子昕之，字庆始，风望端雅。袭爵，例降为公。尚献文女常山公主，拜驸马都尉，历通直郎。景明中，以从叔琇罪，免官。寻以主婿，除通直散骑常侍。历兗、青二州刺史，并有政绩。转安北将军、相州刺史。卒，赠镇东将军、冀州刺史，谥曰惠。初，定国娶河东柳氏，生子安保。后娶范阳卢度世女，生昕之。二室俱为旧族，而嫡妾不分。定国亡后，两子争袭父爵。仆射李冲有宠于时，与度世子伯源婚亲相好。冲遂左右助之，昕之由是承爵，尚主，职位赫弈。安保沈废贫贱，不免饥寒。昕之容貌柔谨，孝文以其主婿，特垂昵眷。宣武时，年未四十，频抚三籓，当世以此荣之。昕之卒后，母卢悼念，伤过而亡。公主奉姑有孝称。神龟初，与穆氏琅邪长公主并为女侍中。又性不妒忌，以昕之无子，为纳妾媵，而皆育女。公主有三女，无男，以昕之从兄希道第四子子彰为后。
子彰字明远，本名士沈。年十六出后，事公主尽礼。丞相、高阳王雍常言曰： 常山妹虽无男，以子彰为兒，乃过自生矣。 正光中，袭爵东郡公，累迁给事黄门侍郎。子彰妻即咸阳王禧女。禧诛，养于彭城王第，庄帝亲之，略同诸姊。建义初，尔硃荣欲循旧事，庶姓封王，由是封子彰濮阳郡王。寻而诏罢，仍复先爵。天平中，拜卫将军、颍州刺史，以母忧去职。元象中，以本将军除齐州刺史，又加骠骑将军，行怀州事，转北豫州刺史，仍除徐州刺史，将军并如故。一年历三州，当世荣之。还朝，除卫大将军、右光禄大夫，行瀛州事。寻拜侍中，复行沧州事。进号骠骑大将军。行冀州事。除侍读，兼七兵尚书，行青州事。
子彰初为州，以聚敛为事，晚节修改，自行青、冀、沧、瀛，甚有时誉。加以虚己纳物，人士敬爱之。除中书监。卒，赠开府仪同三司，谥曰文宣。子彰崇好道术，曾婴重病药中须桑螵蛸。子彰不忍害物，遂不服焉，其仁如此。教训六子，雅有法度。子仰。
仰字云驹，少机悟，美风神。好学不倦，博览群书，《五经》多通大义。善属文，甚为河间邢邵所赏。劭又与子彰交游，尝谓子彰曰： 吾以卿老蜯遂出明珠，意欲为群拜纪可乎？ 由是名誉日高，雅为搢绅所推许。起家员外散骑侍郎，历文襄大将军主簿、中书舍人、兼中书侍郎，以本职兼太子洗马。自梁、魏通和，岁有交聘，仰每兼官宴接。在席赋诗，仰必先成，虽未能尽工，以敏速见美。除中书侍郎，修国史。以父忧去职。居丧尽礼，哀毁骨立，诏以本官起。文襄时镇鄴，嘉其至行，亲诣门以慰勉之。
仰母，魏上庸公主。初封蓝田，高明妇人也。甚有志操。仰昆季六人，并主所出，故邢邵常谓人云： 蓝田生玉，固不虚矣。 主教训诸子，皆以义方。虽创巨痛深，出于天性；然动依礼度，亦母氏之训焉。仰兄弟相率庐于墓侧，负土成坟。朝廷所嗟尚，发诏褒扬，改其所居里为孝终里。服竟，当袭，不忍嗣侯。使迄未应受。
齐天保初，常山王荐仰器干，文宣面授给事黄门侍郎。迁吏部郎中。上洛王思宗为清都尹，辟为邑中正，食贝丘县干。遭母丧，哀慕毁悴，殆不胜丧，遂至沈笃，顿伏床枕，又成风疾。第五弟抟遇疾，临终，谓其兄弟曰： 大兄尪病如此，性至慈爱，抟之死日，必不得使大兄知之，哭泣声必不可闻彻，致有感动。 家人至于祖载，方始告之。仰闻而悲痛，一恸便绝。年四十八。
仰自在朝行，笃慎周密。不说人短，不伐己长，言论清远，有人伦鉴裁，朝野甚悲惜之。赠卫将军、青州刺史，谥曰文。所著文章十四卷，行于世。齐之郊庙诸歌，多仰所制。
子乂字旦，袭爵始平侯。乂聪敏博学，有文才，年十九举司州秀才。历秘书郎、南阳王文学、通直散骑侍郎，待诏文林馆，兼散骑侍郎。迎陈使，还，兼中书舍人，加通直散骑常侍。乂于《五经》最精熟，馆中谓之石经。人为之语曰： 《五经》无对，有陆乂。 
仰第二弟骏，字云骧。自中书舍人历黄门侍郎、散骑常侍，卒于东广州刺史。
骏弟杳，字云迈，亦历中书舍人、黄门常侍，假仪同三司、秦州刺史。武平中，为寇所围。经百余日，就加开府仪同三司。城中多疫疠，死者过半，人无异心。遇疾卒。及城陷，陈将吴明彻以杳有善政，吏人所怀，启陈主，还其尸，家累赀物无所犯。赠开府仪同三司、尚书仆射。子玄卿，位尚书膳部郎。
杳弟骞，字云仪，亦历中书舍人、黄门常侍。武平末，吏部郎中。
骞弟抟，字云征，好学有行检，卒于著作佐郎。
抟弟彦师，字云房，少以行检称。及长好学，解属文。魏襄城王元旭引为参军事，以父艰去职。哀毁殆不胜丧，与兄仰庐于墓次。乡人重之，皆就墓侧存问；晦朔之际，车马不绝。中书令河间邢邵表荐之。未报，彭城王浟为司州牧，召补主簿。后历中外府东阁祭酒。兄仰当袭父始平侯，以彦师昆弟中最幼，表让封焉，彦师固辞而止。世称友悌孝义，总萃一门。为中书舍人、通直散骑侍郎。每陈使至，必高选主客，彦师所接对者，前后六辈。历中书、黄门侍郎。后以不阿宦者，遇谗，出为中山太守，有惠政。数年，征为吏部郎中、散骑常侍，又拜银青光禄大夫，假仪同三司，行郑州刺史，寻除给事黄门侍郎。武平末，车驾如晋阳，北平王镇鄴，委彦师留台机密，以重慎见知。周武帝平齐，授彦师下大夫，转少纳言，赐爵临水县男。及隋文为丞相，彦师遇疾，请假还鄴。尉迟迥将为乱，彦师知之，遂将妻子潜归长安。文帝嘉之，授内史下大夫，拜上仪同。及帝受禅，拜尚书左丞，进爵为子。彦师素多病，未几，以务剧病动，乞解所职，有诏听以本官就第。岁余，转吏部侍郎。隋承周制，官无清浊，彦师在职，凡所任人，颇甄别于士庶，论者美之。后复以病出为汾州刺史，卒官。
睿字思弼，年十余，袭爵抚军大将军、平原王。沈雅好学，折节下士。年未二十，时人便以宰辅许之。娶东徐州刺史博陵崔鉴女。时孝文尚未改北人姓，鉴谓所亲云： 平原王才度不恶，但恨其姓名殊为重复。 睿婚，自东徐还经鄴，见李彪，甚敬悦之。仍与趣京，以为馆客。后为北征都督，击蠕蠕，大破之。迁侍中、都曹尚书。时蠕蠕又犯塞，诏睿讨之，追至石碛，禽其帅赤阿突等数百人。还，加散骑常侍，迁尚书左仆射，领北部尚书。
十六年，降五等之爵，以丽勋著前朝，封睿钜鹿郡公。寻为使持节、镇北大将军、尚书令、卫将军，讨蠕蠕，大破之而还。以母忧解。孝文将有南伐之事，以本官起授征南将军。睿固辞，请终情礼，敕有司敦喻不许。复除使持节、都督恆州刺史，行尚书令。时车驾南征，上表谏，帝不从。睿又表请车驾还代，亲临太师冯熙葬，坐削夺都督三州诸军事。寻进号征北大将军。以有顺迁之表，加邑四百户。时穆泰为定州刺史，以疾病，请恆州自效，乃以睿为定州刺史。未发，遂与泰等同谋构逆，赐死狱中。听免孥戮，徙其妻子于辽西。
睿长子希道，字洪度。有风貌，美须髯，历览经史，颇有文致。初拜中散，迁通直郎。坐父事，徙于辽西。于后得还，从征自效，以军功赐爵淮阳男，拜谏议大夫。累迁前将军、郢州刺史。希道善于驭边，甚有威略。转平西将军、泾州刺史。卒官，赠抚军将军、定州刺史。
希道有六子：士懋字元伟。天平中以其曾祖丽有翼戴之勋，诏特复钜鹿郡公，令士懋袭。位营州刺史。士懋弟士宗，字仲彦，尚书左外兵郎中。士宗弟士述，字幼文，符玺郎中。建义初，并于河阴遇害。士述弟士沈，出继叔昕之。士沈弟士廉，字季脩，建州平北府长史。永安末，尔硃世隆攻陷州城，见害。士廉弟士佩，字季伟，武定中，安东将军、司州从事。
希道弟希悦，尚书外兵郎中。丽季弟骐驎，侍御中散，转侍御史。太和初，新平太守。子高贵，孝昌中，兗州镇东府法曹参军。
高贵子操，字仲志，高简有风格，早以学业知名，雅好文。操仕魏，兼散骑常侍聘梁。使还，为廷尉卿。齐文襄为世子，甚好色，崔季舒为掌媒焉。薛氏寘书妻元氏有色，迎入欲通之。元氏正辞，且哭。世子使季舒送付廷尉罪之。操曰： 廷尉守天子法，须知罪状。 世子怒，召操，命刀环筑之，更令科罪。操终不挠，乃口责之。后徙御史中丞。天保中，卒于殿中尚书。子孔璋，武平中，卒于高阳太守。
高贵弟孟远，位奉朝请。孟远子概之，位司农卿。
概之子爽，字开明。少聪敏，年九岁就学，日诵二千余言。齐尚书仆射杨遵彦见而异之曰： 陆氏世有人焉。 仕齐，位中书侍郎。齐灭，周武帝闻其名，与阳休之、袁叔德等俱征入关。诸人多将辎重，爽独载数千卷书。至长安，授宣纳上士。隋文帝受禅，频迁太子洗马，与左庶子宇文恺等撰《东宫典记》七十卷。朝廷以其博学有口辩，陈人至境，常令迎劳。卒官，赠上仪同、宣州刺史。
子法言，敏学有家风，释褐承奉郎。初，爽之为洗马，常奏文帝云： 皇太子诸子未有嘉名，请依《春秋》之义，更立名字。 上从之。及太子废，上追怒爽曰： 我孙制名，宁不自解？陆爽乃尔多事！扇惑于勇，亦由此人。其身虽故，子孙并宜屏黜，终身不齿。 法言竟坐除名。
源贺，西平乐都人，私署河西王秃发傉檀之子也。傉檀为乞伏炽盘所灭，贺自乐都奔魏。贺伟容貌，善风仪。太武素闻其名。及见，器其机辩，赐爵西平侯。谓曰： 卿与朕同源，因事分姓，今可为源氏。 从击叛胡白龙，又讨吐京胡，皆先登陷阵。以功进号平西将军。太武征凉州，以为乡导，问攻战之计。贺曰： 姑臧外有四部鲜卑，各为之援，然皆臣祖父旧人。臣愿军前宣国威信，必相率请降。外援既服，然后攻其孤城，拔之如反掌耳。 帝曰： 善。 乃遣贺招慰，下三万余落。及围姑臧，由是无外虑，故得专力攻之。凉州平，以功进爵西平公。又从征蠕蠕，击五城吐京胡，讨盖吴诸贼，皆有功，拜散骑常侍。从驾临江，为前锋大将，善抚士卒，加有料敌制胜之谋。
贺为人雄果，每遇强寇，輙自奋击，帝深诫之。贺本名破羌，是役也，帝谓曰： 人之立名，宜保其实，何可滥也？ 赐名贺焉。拜殿中尚书。南安王余为宗爱所杀，贺部勒禁兵，静遏外内，与南部尚书陆丽决议定策，翼戴文成。令丽与刘尼驰诣苑中奉迎，贺营中为内应。俄而丽抱文成，单骑而至。及即位，贺有力焉。以定策勋，进爵西平王。及班赐百寮，敕贺任意取之，辞以江南未宾，汉北不款，府库不宜致匮。固使取之，唯取戎马一疋。
时断狱多滥。贺上书曰： 案律，谋反之家，其子孙虽养他族，追还就戮所以绝罪人之类，彰大逆之辜。其为劫贼应诛者，兄弟子侄在远道隔关津皆不坐。窃惟先朝制律之意，以不同谋，非绝类之罪，故特垂不死之诏。若年十三已下，家人首恶，计所不及。臣愚以为可原其命，没入官。 帝纳之。
出为冀州刺史，改封陇西王。既受除，上书曰： 臣闻人之所宝，莫宝于生命；德之厚者，莫厚于宥死。然犯死之罪，难以尽恕。权其轻重，有可矜恤。今勍寇游魂于北，狡贼负险于南，其在疆场，犹须戍防。臣愚以为自非大逆、赤手杀人之罪，其坐赃及盗与过误之愆应入死者，皆可原命，谪守边境。是则已断之体，更受生成之恩；徭役之家，渐蒙休息之惠。刑措之化，庶几在兹。 帝喜纳之，已后入死者，皆恕死徙边。久之，帝谓群臣曰： 昔源贺劝朕，宥诸死刑，徙充北籓诸戍。自尔至今，一岁所活，殊为不少。济命之理既多，边戍之兵有益。苟人人如贺，朕临天下，复何忧哉！ 群臣咸曰： 非忠臣不能进此计，非圣明不能纳此言。 
贺之临州，鞫狱以情，徭役简省，清约宽裕，甚得人心。时武邑郡奸人石华告沙门道可与贺谋反，有司以闻。文成曰： 贺保无此。 乃精加讯检，华果引诬。乃遣使慰勉之。帝顾左右曰： 贺忠诚，尚致诬谤，其不若是者，可无慎乎！ 时考殿最，贺政为上第，赐衣马器物，班宣天下。后征拜太尉。蠕蠕寇边，贺从驾讨破之。及献文将传位于京兆王子推，时贺都督诸军事屯漠南，乃驰传征贺。贺至，正色固执不可。即诏持节奉皇帝玺绶以授孝文。是岁，河西叛，敕遣贺讨之，多所降破。贺依古今兵法及先儒耆旧说，略采至要，为十二陈图，上之，献文览而嘉焉。又都督三道诸军屯漠南。
时每岁秋冬，遣军三道并出，以备北寇，至春中乃班师。贺以劳役京都，又非御边长计，乃上言，请募诸州镇有武勇者三万人，复其徭赋，厚加振恤，分为三部。二镇之间筑城，城置万人，给强弩十二床，武卫三百乘。弩一床给牛六头，武卫一乘给牛二头。多造马枪及诸器械，使武略大将二人以镇抚之。冬则讲武，春则种植，并戍并耕，则兵未劳而有盈蓄矣。又于白道南三处立仓，运近州镇租粟以充之。足食足兵，以备不虞，于事为便。不可岁常举众。事寝不报。
上书称病乞骸骨，至于再三，乃许之。朝有大议，皆就询访，又给衣药珍羞。太和元年二月，疗疾于温汤。孝文、文明太后遣使屡问消息，太医视疾。患笃，还于京师。乃遗令诸子曰： 吾顷以老患辞事，不悟天慈降恩，爵逮于汝。汝其毋傲吝，毋荒怠，毋奢越，毋嫉妒。疑思问，言思审，行思恭，服思度。遏恶扬善，亲贤远佞，目观必真，耳属必正，忠勤以事君，清约以临己。吾终之后，所葬，时服单椟，足申孝心，皞灵明器，一无用也。 三年，薨，赠侍中、太尉、陇西王印绶，谥曰宣王。赐巉辌车及命服、温明秘器，陪葬金陵。
长子延，性谨厚，少好学，位侍御中散，赐爵广武子。卒，赠凉州刺史，广武侯，谥曰简。子鳞袭。
延弟思礼，后赐名怀，谦恭宽雅有大度。文成末，为侍御中散。父贺辞老，诏受父爵。后持节督诸军屯于漠南，蠕蠕甚惮之。还，除殿中尚书，出为长安镇将、雍州刺史。清俭有惠政，善抚恤，劫盗息止。复拜殿中尚书，加侍中，参都曹事。又督诸军征蠕蠕，六道大将，咸受节度。迁尚书令，参议律令。后便降为公。除司州刺史。又从驾南征，加卫大将军，领中军事。以母忧去职，赐帛三百匹，谷一千石。车驾幸代，诏使者吊慰。
景明二年，除尚书左仆射，加位特进。时诏以奸吏犯罪，每多逃遁，肆眚乃出，并皆释然。自今犯罪，不问轻重，藏窜者，悉皆远流。若永避不出，兄弟代徙。怀乃奏曰： 谨案条例，逃吏不在赦限。窃惟圣朝之恩，事异前宥，诸流徙在路，尚蒙旋返，况有未发，而仍遣边戍？案守宰犯罪，逃走者众，禄润既优，尚有兹失，及蒙恩宥，卒然得还。今独苦此等，恐非均一之法。 书奏，门下以成式既班，驳奏不许。怀重奏曰： 臣以为法贵经通，政尚简要，刑宪之设，所以网罗罪人，苟理之所备，不在繁典。伏寻条例，勋品以下，罪发逃亡，遇恩不宥。虽欲抑绝奸途，匪为通式。谨按事条，侵官败法，专据流外，岂九品已上，人皆贞白也？其诸州守宰，职任清流，至有贪浊，事发逃窜，而遇恩免罪；勋品已下，独求斯例。如此，则宽纵上流，法切于下，育物有差，惠罚不等。又谋逆滔天，经恩尚免，吏犯微罪，独不蒙赦，使大宥之经不通，开生之路致壅；进违古典，退乖今律。臣少践天官，老荷枢要，每见诉讼，出入嗟苦，辄率愚见，以为宜停。 书奏，宣武纳之。其年，除车骑大将军、凉州大中正。
怀又表曰： 昔世祖升遐，南安在位，出拜东庙为贼臣宗爱所贼。时高宗避难，龙潜苑中，宗爱异图，神位未立。先臣贺与长孙渴侯、陆丽等奉迎高宗，纂徽宝命。丽以扶负圣躬，亲所见识，蒙授抚军、司徒公、平原王。兴安二年，追论定策之勋，进先臣爵西平王。皇兴季年，显祖将传大位于京兆王，先臣时都督诸将屯于武川，被征诣京，特见顾问。先臣固执不可，显祖久乃许之，遂命先臣持节授皇帝玺绶于高祖。至太和十六年，丽息睿状秘书，称其亡父与先臣援立高宗，朝廷追录，封睿钜鹿郡开国公。臣时丁艰草土，不容及例。至二十年，除臣雍州刺史。临发奉辞，面奏先帝，申先臣旧勋。时蒙敕旨，但赴所临，寻当别判。至二十一年，车驾幸雍，臣复陈闻。时蒙敕旨，征还当授。自宫车晏驾，遂尔不申。窃惟先臣，远则授立高宗，宝历不坠；近则陈力显祖，神器有归。如斯之勋，超世之事也。丽以父功，而获山河之赏；臣有家勋，不沾茅土之锡。得否相悬，请垂裁处。 诏曰： 宿老元臣，云如所诉，访之史官，颇亦言此。可依授北冯翊郡开国公，食邑九百户。 
又诏为使持节，加侍中、行台，巡行北边六镇，恆、北、朔三州，赈给贫乏，兼采风谣，考论殿最，事之得失，先决后闻。自京师迁洛，边朔遥远，加以连年旱俭，百姓困弊。怀衔命抚导，存恤有方，便宜运转，有无通济。时后父于劲势倾朝野，劲兄子祚与怀宿昔通婚，时为沃野镇将，颇有受纳。将入镇，祚郊迎道左，怀不与相闻，即劾祚免官。怀朔镇将元尼须与怀少旧，亦贪秽狼籍。置酒请怀，曰： 命之长短，由卿之口，岂可不相宽贷？ 怀曰： 今日之集，乃是源怀与故人饮酒之坐，非鞫狱之所也。明日公庭，始为使人检镇将罪状之处。 尼须挥泪而已，无以对之。既而怀表劾尼须。其奉公不挠，皆此类也。时百姓为豪强陵压，积年枉滞，一朝见申者，日有百数。所上事宜，便于北边者，凡三十余条，皆见嘉纳。
正始元年九月，有告蠕蠕率十二万骑，六道并进，欲直趣沃野、怀朔，南寇恆、代。诏怀以本官加使持节、侍中，出据北蕃。指授规略，随须徵发，诸所处分，皆以便宜从事。又诏怀子直寝徵随怀北行。诏赐马一匹、细铠一具、御槊一枚。怀拜受既讫，乃于其庭，跨鞍执槊，跃马大呼。顾谓宾客曰： 气力虽衰，尚得如此。蠕蠕虽畏壮轻老，我亦未便可欺。今奉庙胜之规，总骁捍之众，足以擒其酋帅，献俘阙下耳。 时年六十一。怀至云中，蠕蠕亡遁。旋至恆、代，乃案视诸镇左右要害之地，可以筑城置戍之处，皆量其高下，揣其厚薄，及储粮积仗之宜，犬牙相救之势，凡表五十八条，宣武并从之。卒，赠司徒公，谥曰惠。
怀性宽简，不好烦碎。恆语人曰： 为政贵当举纲，何必须太子细也！如为屋，但外望高显，楹栋平正，足矣。斧斤不平，非屋病也。 性不饮酒，而喜以饮人。好接宾客，雅善音律，虽在白首，至宴居之暇，常自操丝竹。
子子邕，字灵和。少好文雅，笃志于学，推诚待士，士多归之。累迁夏州刺史。时沃野镇人破六韩拔陵首为反乱，统万逆徒，寇害应接。子邕婴城自守，城中粮尽，煮马皮而食之。子邕善绥抚，无有离贰。以饥馑转切，欲自出求粮，留子延伯据守。僚属佥云，未若弃城俱去，更展规略。子邕泣请于众曰： 吾世荷国恩，此是吾死地，更欲何求！ 遂自率羸弱向东夏运粮。延伯与将士送出城，哭而拜辞，三军莫不呜咽。子邕为朔方胡帅曹阿各拔所邀，力屈被执。乃密遣人赍书间行与城中云： 大军在近，汝其奉忠，勿移其操。 子邕虽被囚束，雅为胡人所敬，常以百姓礼事之。子邕为陈安危祸福之端，劝阿各拔令降。将从之，未果而死。拔弟桑生代总部众，竟随子邕降。时北海王颢为大行台，子邕具陈诸贼可灭状。颢给子邕兵，令其先出。时东夏合境反叛，所在屯结。子邕转战而前，九旬之中，凡数十战，乃平东夏。徵税租粟，运粮统万，于是二夏渐宁。及萧宝夤等为贼所败，关右骚扰，时子邕新平黑城，遂率士马并夏州募义人，鼓行南出。贼帅康维摩守锯谷，断绝棠桥。子邕与战，大破之，禽维摩。又攻破贼帅契官斤于杨氏堡。出自西夏，至于东夏，转战千里。至是，朝廷始得委问。除兼行台尚书。复破贼帅纥单步胡提于曲沃，明帝玺书劳勉之。子邕在白水郡破贼率宿勤明达子阿非军，多所斩获。除给事黄门侍郎，封乐平县公。
以葛荣久逼信都，诏子邕为北讨都督。时相州刺史、安乐王鉴据鄴反，敕子邕与都督李神轨先讨平之。改封阳平县公。遂与裴衍发鄴，讨葛荣。而信都城陷，除子邕冀州刺史，与裴衍俱进。子邕战败而殁，赠司空，谥曰庄穆。
子邕弟子恭，字灵顺，聪敏好学。稍迁尚书北主客郎，摄南主客事。时梁亡人许周自云梁给事黄门侍郎，朝士咸共信待。子恭奏以为真伪难辨，请下徐、杨二州密访。周果以罪归阙，诈假职位，如子恭所疑。河州羌却铁匆反，诏子恭为行台讨之。子恭示以威恩，两旬间悉降。朝廷嘉之。正光元年，为行台左丞，巡北边。转为起部郎中。明堂、辟雍并未建就，子恭上书，求加经综。书奏，从之。稍迁豫州刺史。频以军功，加镇南将军，兼尚书行台。元颢之入洛也，加子恭车骑将军；子恭不敢拒之，而频遣间使参庄帝动静。未几，颢败，车驾还洛，录前后征讨功，封临颍县侯，侍中。
尔硃荣之死也，世隆、度律断据河桥，诏子恭为都督以讨之。寻而太府卿李苗夜烧河桥，世隆退走，以子恭兼尚书仆射，为大行台、大都督。节闵帝初，以预定策勋，封临汝县子。永熙中，入为吏部尚书。以子恭前在豫州战功，追赏襄城县男。又论子恭余效，封新城县子。子恭寻表请转授第五子文盛，许之。
天平初，除中书监。三年，拜魏尹，又为齐神武王军司。卒，赠司空公，谥曰文献。子彪。
彪字文宗，学涉机警，少有名誉。魏永安中，以父功赐爵临颍县伯。天平四年，为凉州大中正。及齐文襄摄选，沙汰台郎，以文宗为尚书祠部郎中。皇建二年，累迁泾州刺史。文宗以恩信待物，甚得边境之和，为邻人所钦服，前政被抄掠者，多被放遣。累迁秦州刺史，乘传之府，特给后部鼓吹。时李贞聘陈，陈主云： 齐朝还遣源泾州来在瓜步，真可谓通和矣。 武平三年，授秘书监。
陈将吴明彻寇淮南，历阳、瓜步相寻失守。赵彦深于起居省密访文宗讨捍之计。文宗曰： 国家待遇淮南，失之同于蒿箭。以为宜以淮南委之王琳。琳于昙顼，不肯北面事之明矣。 彦深曰： 弟此良图。但以口舌争来十日，已是不见从。时事如此，安可尽言！ 因相顾流涕。及齐平，与阳休之等十八人入京，授仪同大将军、司成下大夫。隋开皇中，拜莒州刺史。遇病去官，卒。
文宗以贵族子弟升朝列，才识敏赡，以干局见知。然好游贵要之门，时论以为善附会。
子师，字践言。少知名，明辩有识悟，尤以吏事自许。仕齐为尚书左外兵郎中，又摄祠部。后属孟夏，以龙见请雩。时高阿那肱为录尚书事，谓为真龙出见，大惊喜。问龙所在，云： 作何颜色？ 师整容云： 此是龙星初见，依礼当雩祭郊坛，非谓真龙别有所降。 阿那肱忿然作色曰： 汉兒多事，强知星宿！ 祭事不行。师出，窃叹曰： 国家大事，在祀与戎，礼既废也，其能久乎？齐亡无日矣！ 寻周武帝平齐，授司赋上士。
隋文帝受禅，累迁尚书左丞，以明干著称。时蜀王秀颇违法度，乃以师为益州总管司马。俄而秀被征，秀恐京师有变，将谢病。师数劝之，不可违命。秀乃作色曰： 此我家事，何预卿也？ 师垂涕苦谏，秀乃从征。秀发后，州官属多相连坐，师以此获免。后加仪同三司。
炀帝即位，拜大理少卿。帝在显仁宫，敕宫外卫士，不得辄离所守。有一主帅，私令卫士出外，帝付大理。师据法奏徒。帝令斩之。师奏曰： 若陛下初便杀之，自可不关文墨。既付有司，义归恆典。脱宿卫近侍者更有此犯，将何以加之？ 帝乃止。
师居职强明，有口辩，而无廉平之称。卒于刑部侍郎。
子恭弟纂，字灵秀，位太府少卿。遇害河阴，赠定州刺史。子雄。
雄字世略，少宽厚，美姿容。初仕魏，历位秘书郎。在周以伐齐功，封朔方公，历冀、平二州刺史，检校徐州总管。及尉迟迥作乱，时雄家累在相州，迥潜以书诱之。雄卒不顾。隋文帝遗书慰勉之。迥遣其将毕义绪据兰陵，席毗陷昌虑下邑，雄遣众悉平之。陈人见中原多故，遣其将陈纪、萧摩诃、任蛮奴、周罗、樊毅等侵江北。自江陵，东距寿阳，人多应之，攻陷城镇。雄与吴州总管于顗等击走之。悉复故地。进位上大将军，拜徐州总管，迁朔州总管。平陈之役，从秦王俊出信州道。陈平，以功进位上柱国，赐子崇爵端氏县伯，褒为安化县伯，复镇朔方。后岁，上表乞骸骨，征还京师，卒于家。
子嵩嗣，大业中，为尚书虞部郎，讨北海贼。力战死之，赠正议大夫。
刘尼，代人也。曾祖敦，有功于道武，为方面大人。父娄，为冠军将军。尼勇果善射，太武见而善之，拜羽林中郎，赐爵昌国子。宗爱既杀南安王余于东庙，秘之，唯尼知状。尼劝爱立文成。爱自以负罪于景穆，闻而惊曰： 君大痴人！皇孙若立，岂忘正平时事乎？ 尼曰： 若尔，立谁？ 爱曰： 待还宫，擢诸王子贤者而立之。 尼惧其有变，密以状告殿中尚书源贺。时与尼俱典兵宿卫，仍共南部尚书陆丽谋，密奉皇孙。于是，贺与尚书长孙渴侯严兵守卫，尼与丽迎文成于苑中。丽抱文成于马上，入于京城。尼驰还东庙，大呼曰： 宗爱杀南安王，大逆不道。皇孙已登大位。有诏，宿卫之士，皆可还宫。 众咸唱万岁。贺及渴侯登执宗爱、贾周等，勒兵而入，奉文成于宫门外，入登永安殿。以尼为内行长，封东安公。寻迁尚书右仆射，为定州刺史。在州清慎，然率多酒醉。文成末，为司徒。献文即位，以尼有大功于先朝，特加尊重，赐别户四十。皇兴四年，车驾北征，帝亲誓众，而尼昏醉，兵陈不整。帝以其功重，特恕之，免官而已。延兴四年薨，子社生袭。
薛提，太原人，皇始中，补太学生，拜侍御史，累迁晋王丕卫兵将军、冀州刺史，封太原公。有政绩，征拜侍中，摄都曹事。太武崩，秘不发丧，尚书左仆射兰延、侍中和延等议。以皇孙幼冲，宜立长君，征秦王翰置之秘室。提曰： 皇孙有世嫡之重，人望所系，春秋虽少，令问闻于天下。废所宜立而更别求，必有不可。 延等未决，中常侍宗爱知其谋，矫皇后令，征提等入，杀之。文成即位，以提有谋立之诚，诏提弟浮子袭先爵太原公，有司奏降为侯。
论曰：陆俟以智识见称，珝乃不替风范，雅杖名节，自立功名；其传芳铭典，岂徒然也？丽忠国奉主，郁为梁栋。资忠履义，赴难如归，世载克昌，名不虚得。睿、琇以沈雅显达，何末亦披猖？子彰令终之美，家声孔振。仰及彦师俱以孝为本，出处之誉，并可作范人伦。爽学业有闻，亦人誉也。源贺堂堂，非徒武节、观其翼佐文成，廷抑禅让，殆乎社稷之臣。怀干略兼举，出内驰誉，继迹贤孝，不堕先业。子邕功立夏方，身亡冀野。彪著名齐朝。师、雄官成隋代，美矣。刘尼忠国，岂徒骁猛之用？薛提正议忠谋，见害奸阉，痛乎！
