崔鉴兄孙伯谦崔辩孙士谦士谦子彭士谦弟说说子弘度
崔挺子孝芬孙宣猷曾孙仲方仲方从叔昂挺从子季舒挺族孙暹
崔鉴，字神具，博陵安平人也。六世祖赞，魏尚书仆射。五世祖洪，晋吏部尚书。曾祖懿，字世茂，仕燕，位秘书监。祖遭，字景遇，位钜鹿令。父绰，少孤，学行修明，有名于世。与范阳卢玄、勃海高允、赵郡李灵等俱被征，寻以母老固辞。后为郡功曹，卒。鉴颇有文学，自中书博士转侍郎，赐爵桐庐县子。出为东徐州刺史。鉴欲安新附，人有年老者，表求假以守令，诏从之。又于州内铜冶为农具，兵人获利。卒，赠青州刺史、安平侯，谥曰康。子合，字贵和，少有时誉，袭爵桐庐子，位终常山太守。
合弟秉，少有志气，阳平王顺之为定州，秉为卫军府录事，带毋极令。时甄琛为长史，曾因公事，言竞之间，以拳击琛坠床。琛以本县长，笑而不论。其豪率若此。彭城王勰行寿春，秉从行，招致壮侠，以为部下。勰目之，谓左右曰： 吾当寄胆气于此人。 累迁广平内史，大纳财货，为清论所鄙。后为燕州刺史，为杜洛周攻围，坚守历年。朝廷遣都督元谭赴救，谭败，秉奔定州，坐免官。太昌中，除骠骑大将军、仪同三司。频以老病求解，永熙三年，去职。薨，赠尚书令、司徒公，谥曰靖穆。
长子忻，字伯悦，有世干。以郑俨之甥，累迁兼尚书左丞。庄帝初，遇害河阴。追赠殿中尚书、冀州刺史。
忻弟仲哲，早丧所生，为祖母宋氏所养。六岁，宋亡，啼慕不止，见者悲之。性恢达，常以将略自许。以军功赐爵安平县男。及父康于燕被围，泣诉朝廷，遂除别将，与都督元谭赴援，战殁。子长瑜，位至开府中兵参军。
长瑜子子枢，学涉好文词，经辩有才干。仕齐，位考功郎中，参议五礼，待诏文林馆。兼散骑常侍，聘周。使还，除通直散骑常侍，兼知度支。子枢明解世务，所居称职。因度支有受纳风闻，为御史劾，遇赦免。仕周，位至上士。预尉迟迥事，被诛。
子枢次弟子端，亦有才干，而文艺为优。历殿中侍御史，卒于通直散骑侍郎。子端弟子博，武平末，为河阳道行台郎。隋开皇末，卒于泗州刺史。
子博弟子发，有文才，武平末，秘书郎，修起居注。仕隋为秦王文学，卒于国子博士。
长瑜弟叔瓚，颇有学识，性好直言。其妻即齐昭信皇后姊也，文宣擢为魏尹丞。属蝗虫为灾，帝以问叔瓚。对曰： 案《汉书五行志》： 土功不时，蝗虫作厉。 当今外筑长城，内兴三台，故致此灾。 帝大怒，令左右殴之，又擢其发，以溷汁沃其头，曳以出，由是废顿久之。后卒于阳平太守，赠本州刺史。
仲弟叔彦，位抚军。
叔彦弟季通，位司农少卿。季通子德立，好学，爱属文，预撰《御览》，位济州别驾。
季通弟季良，风望闲雅，位太学博士，以征讨功，赐爵蒲阴县子，累迁太尉长史。及康东还乡，季良亦去职归养。后位中军将军、光禄大夫，先康卒于家，赠尚书右仆射，谥曰简。康弟习，字贵礼，有世用，卒于河东太守，赠并州刺史。
鉴兄，字洛祖，行博陵太守。子文业，中书郎、钜鹿太守。文业子伯谦。
伯谦字士逊，贫居养母。齐神武召补相府兼功曹，称之曰： 崔伯谦清直奉公，真良佐也。 转七兵、殿中、左户三曹郎中。弟仲让为北豫州司马，与高慎同叛。坐免官。后历瀛州别驾、京畿司马。文襄将之晋阳，劳之曰： 卿聘足瀛部，已著康歌。督府务总，是用相授。 临别，又马上执手曰： 执子之手，与子偕老，卿宜深体此情。 族弟暹当时宠要，伯谦与之旧寮同门，非吉凶未尝造请，以雅道自居。
天保初，除济北太守，恩信大行，富者禁其奢侈，贫者劝课周给。县公田多沃壤，伯谦咸易之以给人。又改鞭，用熟皮为之，不忍见血，示耻而已。朝贵行过郡境，问人太守政何似？对曰： 府君恩化，古者所无。 诵人为歌曰： 崔府君，能临政。退田易鞭布威德，人无争。 客曰： 既称恩化，何因复威？ 对曰： 长吏惮其威严，人庶蒙其恩惠，故兼言之。 以相府旧寮，例有加授，征赴鄴。百姓号泣遮道，数日不得前。
以弟仲让在关中，不复居内任，除南钜鹿太守。下车导以礼让，豪族皆改心整肃。事无巨细，必自亲览。在县有贫弱未理者，皆曰 我自告白须公，不虑不决 。在郡七年，狱无停囚。每有大使巡察，恆处上第。征拜银青光禄大夫。
伯谦少时读经、史，晚年好《老》、《庄》，容止俨然无愠色，亲宾至，则置酒相娱。清言不及俗事，士大夫以为仪表。卒，赠南充州刺史，谥曰懿。伯谦弟仲让，仕西魏，位至鸿胪少卿。
崔辩，字神通，鉴之从祖弟也。祖琨，字景龙，行本郡太守。父经，赠兗州刺史。辩学涉经史，风仪整峻，献文征拜中书博士、武邑太守。政事之余，专以劝学。卒，赠安南将军、定州刺史，谥曰恭。
长子景俊，鲠正有高风，好古博涉，以经明行修，征拜中书博士。历侍御史、主文中散。孝文赐名为逸。后为员外散骑侍郎，与著作郎韩兴宗参定朝仪。雅为孝文所知重，迁国子博士。每有公事，逸常被诏独进，博士特命自逸始。转通直散骑常侍、廷尉少卿，卒。
子巨伦，字孝宗，幼孤。及长，历涉经史，有文学武艺。叔楷为殷州，巨伦仍为长史、北道别将。在州陷贼，敛恤存亡，为贼所义。葛荣闻其才名，欲用为黄门郎，巨伦心恶之。至五月五日，会集官寮，令巨伦赠诗。巨伦乃曰： 五月五日时，天气已大热，狗便呀欲死，牛复喘吐舌。 以此自晦，获免。结死士，夜中南走，逢贼，俱恐不济。巨伦曰： 宁南死一寸，岂北生一尺！ 便欺贼曰： 吾受敕而行。 贼爇火观敕，火未然。巨伦手刃贼十余人，贼乃四溃，得马数匹。夜阴失道，唯看佛塔户而行。到洛阳，持节别将北讨。初，楷丧之始，巨伦收殡仓卒，事不周固；至是遂偷路改殡，并窃家口以归。寻授国子博士。
庄帝即位，除东濮阳太守。时河北纷梗，人避贼，多入郡界。岁俭饥乏，巨伦倾资赡恤，务相全济。时类高之。元颢入洛，据郡不从，庄帝还宫，封渔阳县男。后除光禄大夫。卒，子子武袭。
初，巨伦有姊，明慧有才行。因患眇一目，内外亲族，莫有求者。其家议欲下嫁之。巨伦姑，赵国李叔胤之妻，闻而悲感曰： 吾兄盛德，不幸早世，岂令此女，屈事卑族！ 乃为子翼纳之。时人叹其义识。
逸弟模，字叔轨。身长八尺，围亦如之。出后其叔，雅有志度。萧宝夤讨关、陇，引为西征别将，屡有战功，封槐里县伯。后行岐州事，击贼，殁于阵。永熙中，赠骠骑大将军、仪同三司、都督、相州刺史。模弟楷。
楷字季则，为广平王怀文学。正始中，以王国官非其人，多被戮，唯楷与杨昱以数谏诤获免。后为太子中舍人、左中郎将。以党附高肇，为中尉所劾。事在《高聪传》。楷性严烈，能摧挫豪强，时人语曰： 莫鋋郁买反彳解孤楷反，付崔楷。 时冀、定数州频遭水害，楷上疏导之便宜，事遂施行。
孝昌初，置殷州，以楷为刺史，加后将军。楷将之州，人咸劝单身述职。楷曰： 单身赴任，朝廷谓吾有进退之计，将士又谁肯固志？ 遂阖家赴州。贼势已逼，或劝减小弱以避之，乃遣第四女、第三男夜出。既而曰： 一朝送免兒女，将谓吾心不固。 遂命追还。及贼来攻，楷率力拒抗，莫不争夺，咸称崔公尚不惜百口，吾等何爱一身？力竭城陷，楷执节不屈，贼遂害之。楷兄弟父子并死王事，朝野伤叹焉。赠侍中、镇军将军、定州刺史。永熙中，又特赠骠骑大将军、仪同三司、都督、冀州刺史。
长子士元，沈雅有学尚。州陷，战没，赠平州刺史。
子育王，少以器干称，仕齐至起部郎。子文豹，字蔚，少有文才，本州大中正。士元弟士谦。
士谦，孝昌初解褐著作佐郎。后贺拔胜出镇荆州，以士谦为行台左丞。孝武西迁，士谦劝胜倍道兼行，谒帝关右，胜不能用。州人刘诞引侯景军奄至，胜与战，败绩，遂奔梁。士谦与俱行。及至梁，每乞师赴援。梁武虽不为出军，而嘉胜等志节，并许其还国。乃令士谦先，且通邻好。周文素闻其名，甚礼之，赐爵千乘县男。及胜至，拜太师长史，以功进爵为子，拜尚书右丞。从周文解洛阳围，经河桥战，加定州大中正、瀛州刺史。又破柳仲礼于随郡，讨李迁哲于魏兴，并有功，进骠骑大将军、开府仪同三司、直州刺史。赐姓宇文氏。恭帝初，转利州刺史。
士谦性明悟，深晓政术，吏人畏而爱之。周保定二年，迁总管、安州刺史，加大将军，进爵武康郡公。天和中，授江陵总管、荆州刺史。州既统摄遐长，俗兼夷夏，又南接陈境，东邻齐寇。士谦外御强敌，内抚军人，风化大行，号称良牧。每年考绩，常为天下之最，屡有诏褒美焉。士谦随贺拔胜之在荆州也，虽被亲遇，而名位未显；及践其位，朝野以为荣。卒于州，阖境痛惜之，立祠堂，四时祭飨。子旷嗣。
士谦性至孝，与弟说特相友爱，虽复年位并高，资产皆无私焉。居家严肃，旷及说子弘度并奉其遗训云。
旷少温雅。大象末，位开府仪同大将军、浙州刺史。旷弟彭。
彭字子彭，少孤，事母以孝闻。性刚毅，有武略，工骑射，善《周官》、《尚书》，并略通大义。仕周，累迁门正上士。隋文帝为相，周陈王纯镇齐州。帝恐其为变，遣彭以两骑征纯入朝。彭未至齐州三十里，因诈病止传舍，遣人召纯。纯疑有变，多将从骑至彭所。彭请间，因顾骑士执而锁之。乃大言曰： 陈王有罪，诏征入朝，左右不得辄动。 左右愕然而去。至，拜上仪同。及践祚，迁监门郎将，兼领右卫长史，赐爵安阳县男。再迁骠骑将军，恆典宿卫。性谨密，在省闼二十余年，当上，在仗危坐终日，未尝有堕容。上每谓曰： 卿当上日，我寝处自安。 又尝曰： 卿弓马固以绝人，颇知学不？ 彭曰： 臣少爱《周礼》、《尚书》，休沐之暇，不敢废也。 上曰： 试为我言之。 彭因说君臣戒慎之义，上称善。观者以为知言。后加上开府，迁备身将军。
上尝宴达头可汗使者于武德殿，有鸽鸣于梁上。命彭射之，中，上大悦，赐钱一万。及使者反，可汗复遣使请崔将军一与相见。上曰： 此必善射闻于虏庭。 遂遣之。及至，可汗召善射者数十人，因掷肉于野，以集飞鸢，遣其善射者射之，多不中。彭连发数矢，皆应弦而落。突厥莫不叹服。仁寿末，进爵安阳县公。炀帝即位，迁左领军大将军。时汉王谅初平，令彭镇遏山东，复领慈州事。卒，赠大将军，谥曰肃。子宝德嗣。
士谦弟说。说本名士约。少有气概，膂力过人，尤工骑射。贺拔胜牧荆州，以为假节、冠军将军、防城都督。又随奔梁。复自梁归西魏。授武卫将军、都督，封安昌县子。从周文复弘农，战沙苑，皆有功，进爵为侯，除京兆郡守。累迁都官尚书、定州大中正，改封安固县侯；赐姓宇文，并赐名说焉。进骠骑大将军、开府仪同三司，加侍中，进爵万年县公。再迁总管、凉州刺史。说莅政强毅，百姓畏之。后除使持节、能和中三州、崇德等十三防诸军事，加授大将军，改封安平县公。建德四年，卒，赠廓、延等五州刺史，谥曰壮。子弘度。
弘度字摩诃衍。膂力绝人，仪貌魁岸，须面甚伟，性严酷。年十七，周大冢宰宇文护引为亲信，累转大都督。时护子中山公训为蒲州刺史，令弘度从焉。尝与训登楼，至上层，去地四五丈，俯临之。训曰： 可畏也！ 弘度曰： 此何足畏？ 欻掷下，至地无所损，训大奇之。后以战功授仪同。从平齐，进上开府、鄴县公。寻从汝南公宇文神举破卢昌期于范阳，郧公韦孝宽经略淮南。以前后勋进位上大将军。袭父爵安平县公。
及尉迟迥反，弘度以行军总管从韦孝宽讨之，所当无不披靡。弘度妹先适迥子为妻。及破鄴城，迥窘迫升楼，弘度直上龙尾追之。迥将射弘度，弘度脱兜鍪谓曰： 今日各图国事，不得顾私。事既如此，早为身计，何所待也？ 迥掷弓于地，骂大丞相极口，自杀。弘度顾弟弘升，使取迥头。进位上柱国。时行军总管例封国公，以弘度不时杀迥，纵致恶言，由是降爵一等为武乡郡公。
开皇初，以行军总管拒突厥于原州。还，拜华州刺史。纳妹为秦孝王妃。寻迁襄州总管。
弘度素贵，御下严急，所在令行禁止，盗贼屏迹。梁主萧琮来朝被止，以弘度为江陵总管，镇荆州。陈人惮之，不敢窥境。以行军总管从秦孝王平陈，赐物五千段。高智慧等作乱，复以行军总管隶杨素。弘度与素品同，而年长于素，素每屈下之，一旦隶素，意甚不平。素亦优容之。及还，以行军总管检校原州事，以备胡。无虏而还。上甚礼之，复以其弟弘升女为河南王妃。仁寿中，检校太府卿。
自以一门二妃，无所降下。每诫其寮吏曰： 人当诚恕，无得欺诳。 皆曰： 诺。 后尝食鳖，侍者八九人。弘度问之曰： 鳖美乎？ 人惧之，皆曰： 美。 弘度大骂曰： 佣奴！ 何敢诳我？汝初未食鳖，安知其美？ 俱杖之八十。官属百工见之，莫不汗流，无敢欺隐。时有屈突盖为武候车骑，亦严刻。长安为之语曰： 宁饮三斗醋，不见崔弘度；宁炙三斗艾，不逢屈突盖。 然弘度居家，子弟班白，动行捶楚，闺门整肃，为当世所称。未几秦王妃以罪诛，河南王妃复被废，弘度忧恚，谢病于家。诸弟乃与之别居，弥不得志。炀帝即位，河南王为太子。帝将复立崔妃，遣中使就第宣旨。使者诣弘升家，弘度不之知。使者反，帝曰： 弘度有何言？ 使者曰： 弘度称疾不起。 帝默然，其事竟寝。弘度忧愤，未几卒。
弘升字上客，在周为右侍上士。从平尉迟迥，以功拜上仪同。寻加上开府，封黄台县侯。隋文受禅，进爵为公，授骠骑将军。历慈郑二州刺史、襄州总管。以戚属故，待遇隆重。及河南王妃罪废，弘升亦免官。炀帝即位，历冀州刺史、信都太守，位金紫光禄大夫，转涿郡太守。辽东之役，检校左武卫大将军事，指平壤。与宇文述等同败，奔还，发病卒。
崔挺，字双根，辩之从父弟也。父郁，位濮阳太守。挺幼孤，居丧尽礼，少敦学。五代同居，后频年饥，家始分析。挺与弟振推让田宅旧资，惟守墓田而已。家徒壁立，兄弟怡然，手不释卷。乡人有赡遗，挺辞而后受，仍亦散之。举秀才，射策高第。拜中书博士，转侍郎。以工书，受敕于长安书文明太后父燕宣王碑，赐爵秦昌子。转登闻令，迁典属国下大夫。以参议律令，赐帛、谷、马、牛等。尚书李冲甚重之。孝文以挺女为嫔。宋王刘昶南镇彭城，诏挺为长史，以疾辞免，乃以王肃为长史，其被遇如此。后拜昭武将军、光州刺史，风化大行。
及车驾幸兗州，召挺赴行在所，问以临边之略，因及文章。帝甚悦，谓曰： 别卿以来，倏焉二载。吾所缀文，以成一集，今当给卿副本。 顾谓侍臣曰： 拥旄者皆如此，何忧哉！ 复还州。及散骑常侍张彝巡行风俗，谓曰： 彝受使巡方，采察谣讼，入境观政，实愧清使之名。 州旧掖城西北数里有斧山，峰岭高峻。北临沧海，南望岱岳。挺于顶上欲营观宇，故老曰： 此岭上，秋夏之际，常有暴雨。相传云是龙道，恐此观不可久立。 挺曰： 人龙相去，何远之有？虬龙倏忽，岂一路乎？ 遂营之。数年间，果无风雨之异。挺既代，即为风雨所毁，遂莫能立。众以为善化所感。时以犯罪配边者多有逃越，遂立重制，一人犯罪逋亡，阖门充役。挺上书，以为《周书》父子罪不相及，以一人犯罪，延及阖门，岂不哀哉！辞甚雅切，帝纳之。
先是，州内少铁，器用皆求之他境。挺表复铁官，公私有赖。孝文将辨天下氏族，仍亦访定，乃遥授挺本州大中正。掖县有人年逾九十，板舆造州。自称少曾充使林邑，得一美玉，方尺四寸，甚有光采，藏之海岛，垂六十岁，忻逢明政，今愿奉之。挺曰： 吾虽德谢古人，未能以玉为宝。 遣船随取，光润果然，迄不肯受，乃表送都。景明初，见代，老幼泣涕追随，缣帛送赠，悉不纳。
散骑常侍赵修得幸宣武，挺虽同州壤，未尝诣门。北海王详为司徒、录尚书事，以挺为司马，固辞不免。世人皆叹其屈，而挺处之夷然。详摄选，众人竞称考第，以求迁叙，挺终无言。详曰： 崔光州考级并未加授，宜投一牒，当为申请。蘧伯玉耻独为君子，亦何故默然？ 挺曰： 阶级是圣朝大例，考课亦国之恆典，至于自炫求进，窃以羞之。 详大相称叹。其为司马，详未曾呼名，常称州号，以示优礼。卒，赠辅国将军、幽州刺史，谥曰景。光州故吏闻凶问，莫不悲感，共铸八尺铜象，于城东广固寺赴八关斋，追奉冥福。
初，崔光贫贱，挺赡遗衣食，常亲敬焉。又识邢峦、宋弁于童幼，世称其知人。历官三十余年，家资不益，食不重味，室无绮罗，闺门之内，雍雍如也。欲诸子恭敬廉让，因以孝为字。及葬，亲故多有赠赗，诸子推挺素志，一无所受。有子六人，长子孝芬。
孝芬字恭梓。早有才识，博学好文章。孝文召见，甚嗟赏之。李彪谓挺曰： 比见贤子谒帝，旨喻殊优，今当为绝群耳。 挺曰： 卿自欲善处人父子之间，然斯言吾不敢闻也。 后袭父爵，累迁司空属、定州大中正。长于剖判，甚有能名，府主任城王澄雅重之。澄奏地制八条，孝芬所参定也。迁廷尉少卿。孝昌初，梁将裴邃等寇淮南，诏行台郦道元、都督河间王荣讨之。敕孝芬持节催令赴接，贼退而还。迁荆州刺史，兼尚书、南道行台，领军司，率诸将以援神俊，因代焉。孝芬遂从恆农道南入，敌便奔散，人还安堵。明帝嘉劳之。
后以元叉之党，与卢同、李奖等并除名，征还。又除孝芬为廷尉。章武王融以赃货被劾，孝芬案以重法。及融为都督，北讨鲜于修礼，时孝芬弟孝演率宗从在博陵，为贼攻陷，遇害。融密启云孝演入贼为逆，遂见收捕。全家投梁，遇赦乃还。后梁将成景俊逼彭城，孝芬兼尚书右丞，为徐州行台。孝芬将发，入辞。灵太后谓曰： 卿女今事我兒，与卿是亲。曾何相负，而内头元叉车内，称此妪须了却！ 孝芬曰： 臣蒙国厚恩，义无斯语；假有斯语，谁能得闻？若有此闻，即此人于元叉亲密，过臣远矣。乞对之，足辨虚实。 太后乃有愧色。孝芬既至，景俊等力屈退走。以孝芬兼尚书，为徐、兗二州行台。
建义初，太山太守羊侃据郡反，引南贼围兗州行台。除孝芬散骑常侍、镇东将军、金紫光禄大夫，仍兼尚书、东道行台，与大都督刁宣往救援。与行台于侃时相接。至便围之，侃突围奔梁。永安中，授西兗州刺史；孝芬倦外役，固辞不行，仍为太常卿。太昌初，兼殿中尚书，后加仪同三司，兼吏部尚书。孝武帝入关，齐神武至洛，与尚书辛雄、刘廞等并被诛。没其家口，天平中，乃免之。
孝芬博闻口辩，善谈论，爱好后进，终日忻然。商榷古今，间以嘲谑，听者忘疲。文笔数十篇。有子八人。
长子勉，字宣祖，颇涉史传。普泰中，兼尚书右丞。勉善附会，世论以浮竞讥之。为尚书令尔硃世隆所亲待，而尚书郎魏季景尤为世隆所知，勉与季景内颇不睦。季景于世隆求右丞，夺勉所兼；世隆启用季景，勉遂帐怏自失。太昌初，除散骑常侍、征东将军、金紫光禄大夫、定州大中正，敕左右厢出入。其家被收之际，逃免。后见齐神武，劳抚之。天平初，遣勉送勋贵妻子赴定州，因得还。属母李氏丧亡，勉哀号过性，遇病卒。无子，弟宣度以子龙子为后。勉弟猷。
猷字宣猷。少好学，风度闲雅。性鲠正，有军国筹略。普泰初，累迁司徒从事中郎。既遭家难，遂间行入关。及谒魏孝武，哀动左右。帝为之改容，目送曰： 忠孝之道，萃此一门。 即以本官奏门下事。大统初兼给事黄门郎、平原县伯。二年，正黄门。行军禽窦泰，复弘农，破沙苑，猷常以本官从军典文翰。五年，除司徒左长史，加骠骑将军。时太庙初成，四时祭祀犹设俳优角抵之戏；其郊庙祭官，多有假兼。猷上疏谏；书奏，并纳焉。迁京兆尹。时婚姻礼嫁聚会之辰，多举音乐。又廛里富室，衣服奢淫，乃有织成文绣者。猷请禁断，事并施行。与卢辩等创修六官。十二年，除浙州刺史。十四年，侯景据河南归款，遣行台王思政赴之。周文与思政书曰： 崔宣猷智略明赡，有应变之才。若有所疑，宜与量其可不。 思政初顿兵襄城，后于颍川为行台，并致书于猷。猷书曰： 襄城控带京洛，实当今之要地，如有动静，易相应接。颍川既邻寇境，又无山川之固，贼若潜来，径至城下。莫若顿兵襄城，为行台所。颍川置州，遣郭贤守。则表里胶固，人心易安，纵有不虞，岂能为患。 使人见周文，其以启闻。周文令依猷策。思政重启，求与朝廷立约，贼若水攻，乞一周为断；陆攻，请三岁为期。限内有事，不烦赴援。过此以往，惟朝廷所裁。乃许之。及颍川没，周文深追悔焉。以疾去职，属大军东征，周文赐以马，随军与之筹略。十七年，进侍中、骠骑大将军、开府仪同三司、本州大中正，赐姓宇文氏。
恭帝元年，周文欲开梁、汉旧路，乃命猷督仪同刘道通等五人开通车路，凿山堙谷五百余里，至于梁州。即以猷为都督、梁州刺史。及周文崩，始、利、沙、兴等诸州阻兵为逆，信、合、开、楚四州亦叛，唯梁州境内，人无二心。利州刺史崔士谦请援，猷遣兵六千赴之。信州粮尽，猷为送米四千斛。于是二镇获全。猷第二女，帝养为己女，封富平公主。
周明帝即位，征拜御正中大夫。时依《周礼》称天王，又不建年号。猷以为世有浇淳，故帝王因以沿革。今天子称王，不足以威天下。请遵秦汉，称皇帝，建年号。朝议从之。除司会中大夫，御正如故。明帝崩，遗诏立武帝。晋公护谓猷曰： 今奉遵遗旨。君以为何如？ 对曰： 殷道尊尊，周道亲亲，今朝廷既遵《周礼》，无容輙违此义。 虽不行，时称其守正。
及陈将蔡皎来附，晋公护议欲南伐，公卿莫敢言。猷独进曰： 前岁东征，死伤过半，比虽加抚循，而创痍未复。近者长星为灾，乃上玄所以垂鉴诫也，岂可穷兵极武，而重其谴负哉？ 议不从。后水军果败，而裨将元定等遂没江南。建德六年，拜少司徒，加上开府仪同大将军。隋文帝受禅，以猷前代旧齿，授大将军，进爵汲郡公。
开皇四年，卒，谥曰明。子仲方嗣。
仲方字不齐。少好读书，有文武才略。年十五，周文帝见而异之，令与诸子同就学。隋文帝亦在其中。由是与帝少相款密。后以明经为晋公宇文护参军，转记室，迁司正大夫，与斛斯征、柳敏等同修礼律。后以军功授平东将军、银青光禄大夫，赐爵石城县男。时武帝阴有灭齐志，仲方献二十策，帝大奇之。复与少内史赴芬删定格式。寻从帝攻下晋州，又令仲方说下翼城等四城，授仪同，进爵范阳县侯。后以行军长史从郯国公王轨禽陈将吴明彻于吕梁，仲方策居多。宣帝嗣位，为少内史。
会帝崩，隋文帝为丞相，与仲方相见，握手极欢，仲方亦归心焉。其夜上便宜十八事，帝并嘉纳之。又劝帝应天受命，从之。及受禅，上召仲方与高颎议正朔服色事。仲方曰： 晋为金行，后魏为水，周为木，皇家以火承木德之统。又圣躬载诞之初，有赤光之瑞。车服旗牲，并宜用赤。 又劝上除六官，依汉魏之旧。并从之。进位上开府，授司农少卿，进爵固安县公。令发丁三万于朔方、灵武筑长城，东至黄河，西拒绥州，南至勃出岭，绵历七百里。明年，复令仲方发丁十万，于朔方已东，缘边险要，筑数十城，以遏胡寇。丁父艰，去职。未期，起为虢州刺史。上书论取陈之策曰：
臣谨案：晋太康元年，岁在庚子，晋武帝平吴。至今开皇六年，岁次丙午，合三百七载。《春秋宝乾图》云： 王者三百年一蠲法。 今三百之期，可谓至矣。陈氏草窃，起于丙子，至今丙午，又子午为冲，阴阳之忌。昔史赵有言曰： 陈，颛顼之族，为水，故岁在鹑火以灭。 又云： 周武王克商，封胡公满于陈。 至鲁昭九年，陈灾，裨灶曰： 岁五及鹑火而后陈亡，楚克之。 楚，祝融后也，为火正，故复灭陈。陈承舜后，舜承颛顼。太岁左行，岁星右转；鹑火之岁，陈族再亡，戊午之年，妫虞运尽。语迹虽殊，考事无别。皇朝五运相承感火德。而国号为隋，隋与楚同分，楚是火正。午为鹑火，未为鹑首，申为实沈，酉为大梁。既当周、秦、晋、赵之分，若当此分发兵，将得岁之助。以今量古，陈灭不疑。臣谓午、未、申、酉并其数极。盖闻天时不如地利，地利不如人和。况主圣臣良，兵强国富，陈既主昏于上，人讟于下，险无百二之固，众非九国之师，独此岛夷，而稽天讨！伏度朝廷，自有宏谟，皞荛所见，冀申萤爝。今唯须武昌以下，蕲、和、徐、方、吴、海等州，更帖精兵，密营渡计；益、信、襄、荆、基、郢等州，速造舟楫，多张形势，为水战之具。蜀、汉二江，是其上流，水路冲要，必争之所。贼虽于流头、荆门、延洲、公安、巴陵、隐矶、夏口、盆城置船，然终聚汉口、峡口，以水战火决。若贼必以上流有军，令精兵赴援者，下流诸将，即须择便横度。如拥众自卫，上江水军，鼓行以前。虽恃九江五湖之险，非德无以为固；徒有三吴百越之兵，无恩不能自立。
上览，大悦。转基州刺史，征入朝。仲方因陈经略，上善之，赐以御袍裤并罗杂彩五百段，进位开府。及大举伐陈，以仲方为行军总管，与秦王会。及陈平，坐事免。未几，复位。
后数载，授会州总管。时诸羌犹未宾附，诏仲方击之，与贼三十余战，紫祖、四邻、望方、涉题、干碉、小铁围山、白男、弱水等赭都诸贼悉平。赐奴婢一百二十口、黄金三十斤。迁代州总管。总被征入朝。会文帝崩，汉王余党据吕州不下。炀帝遣周罗攻之，中流矢卒。及令仲方代总其众，拔之，进位大将军。历户部、礼部尚书，坐事免。寻为国子祭酒，转太常卿。朝廷以其衰老，出拜上郡太守。以母忧去职，岁余起为信都太守。后乞骸骨，优诏许之，卒于家。子焘，位定陶令。宣猷弟宣度，位齐王开府司马、恆农太守。宣度弟宣轨，颇有才学，位尚书考功郎中，与弟宣质、宣静、宣略并早卒。
孝芬弟孝伟，赵郡太守。郡经葛荣离乱后，人皆卖鬻兒女。夏椹大熟，孝伟劝户人多收之，郡内乃安。教其人种殖，招抚遗散，先恩后威，一周之后，流户大至。兴立学校，亲加劝厉，百姓赖之。卒郡，赠瀛州刺史，谥曰简。朝议谓为未申，复赠安北将军、定州刺史。一子昂。
昂字怀远，七岁而孤，事母以孝闻。伯父吏部尚书孝芬尝谓亲友曰： 此兒终当远至，是吾家千里驹也。 
昂性端直，颇综文词。天平二年，文襄引为记室参军，季以腹心之任。及辅国政，召为开府长史，并摄京畿长史事。时勋将亲族宾客，多行不轨，孙腾、司马子如之门尤剧。昂受文襄密旨，以法绳之，未几间，内外齐肃。寻迁司徒右长史。时左府有阳平人吴宾为妄认继嗣事，披诉经久。长史王昕、郎中郑凭、掾卢斐、属王敬宝等穷其狱，始末积年，鞫掠不获实。司徒娄昭付昂推问，即日诘根绪，获其真状。昭叹曰： 左府都官数人，不如右府一长史。 昕、凭甚以为愧。
武定中，文襄普令内外极言得失。昂上书曰： 屯田之设，其来尚矣。曹魏破蜀，业以兴师。马晋平吴，兵因取给。朝廷顷以怀、洛两邑，邻接边境，薄屯丰稔，粮储已赡。准此而论，龟镜非远。其幽、安二州，控带奚贼、蠕蠕；徐、扬、兗、豫，连接吴越强邻。实藉转输之资，常劳私籴之费。诸道别遣使营之，每考其勤惰，则人加劝励，仓廪充实，供军济国，实谓在兹。其次，法狱之重，人命所悬。顷者官司纠察，多不审练，乃闻缘浅入深，未有雪大为小，咸以畏避嫌疑，共相残刻。至如钱绢粟麦，其状难分，径指为赃，罪从此定。乞勒群司，务存获实。如此则有息将来，必无枉滥。 文襄纳之。后除尚书左丞，其年兼度支尚书。左丞之兼尚书，近代未有，朝野荣之。度支水漕陆运，昂设转输相入之差，付给新陈之法，有利于人，遂为常式。右仆射崔暹奏请海沂煮盐，有利军国。文襄以问昂。昂曰： 亦既官煮，须断人灶，官力虽多，不及人广。请准关市，薄为灶税，私馆官给，彼此有宜。 朝廷从之。
武定六年，甘露降宫阙，文武同贺。魏帝问右仆射崔暹、尚书杨愔、崔甗、邢邵、散骑常侍魏收、御史中丞陆操、国子祭酒李泽曰： 可各言德绩感致所由。 次至昂，昂曰： 吉凶两门，不由符瑞，故桑雉之戒，实启中兴；小鸟孕大，未闻福感。所愿陛下，虽休勿休，允答天意。 帝为敛容。后摄都官尚书，上劝田事七条。寻兼太府卿。齐受禅，改散骑常侍，兼大司农卿。二寺所掌，世号繁剧，昂校理有术，下无奸伪。又奏上横市妄费事三十四条。其年，与太子少师邢邵议定国初礼式，仍封华阳县男。又诏删定律令，损益礼乐，令尚书右仆射琡等四十三人在领军府议定。帝寻幸晋阳。将发，敕递相遵率；不者，命昂以闻。昂部分科条，校正今古，手所增损，十有七八。转廷尉卿。
昂号深文，世论不以平恕相许。又与尚书卢斐，别典京畿诏狱，并有残刻之声。至于推绳大事，理可明言是非，不至冤酷。有濮阳子沈子遐，赍侯景铁券，告徐州都督府长史毕义绪期举兵应景；又卫尉卿杜弼门生郝子宽，告弼诽谤，并与元子雄谋逆。帝盛怒，付昂穷鞫。昂皆执正雪免，告者引妄获罪。天保三年，除度支尚书。时有肴藏小吏，因内臣投书告事，又别有飞书告事者，并付昂穷检。昂言笑间，咸得情，告者辞穷，并引嫌状。于是飞书遂绝。转都官尚书，仍兼都官事，食济州北郡干。
文宣幸东山，谓曰： 旧人多出为州，当用卿为令仆，勿望刺史。卿六十外，当与卿本州。中间，州不可得也。 后九卿以上陪集东宫，帝指昂及尉瑾、司马子瑞谓皇太子曰： 此是国家名臣，汝宜记之。 未几，复侍宴金凤台，历数诸人，咸有罪负，至昂，曰： 崔昂直臣，魏收才士，妇兄妹夫，俱省罪过。 十年，除兼右仆射，数日，即拜为真，未几，还为兼。杨愔少时与昂不平，文宣崩后，遂免昂右仆射，除仪同三司、光禄勋。皇建元年，转太常卿。河清元年，兼御史中丞，太常如故。
昂从甥李公统坐高归彦事诛。依律，妇人年六十以上免配宫。时公统母年始五十余而称六十，公统舅宣宝求吏以免其姊。昂弗知，录尚书、彭城王浟发其事，竟坐除名。三年，复为五兵尚书，迁祠部。天统元年，卒，赠赵州刺史。
昂有风调才识，奋立坚正刚直之名。然好揣上情，感激时主，或陈便宜蠲省，或列阴私罪失。深为文宣所知赏，朝之大事，多以委之。情尚严猛，每行鞭挞，虽苦楚万端，对之自若。前则崔暹、季舒为之亲援，后乃高德正是其中表，常有挟恃，意色矜高。以此不为名流归服。有五子。第三子液，字君洽，颇习文藻，有学涉，风仪器局为时论所许。以奉朝请待诏文林馆。隋开皇中，为中书侍郎。
孝伟弟孝演，字则伯，出继伯父。性通率，美须髯，姿貌魁杰，少无宦情，沈浮乡里。位瀛州安西府外兵参军，因罢归。及鲜于修礼起逆，遇害。无子，弟孝直以子士游为后。
孝直字叔广，身长八尺，眉目疏朗，早有志尚。稍迁直阁将军、通直散骑常侍。尔硃兆入洛，孝直以天下未宁，去职归乡里。太昌中，除卫将军、右光禄大夫，辞不赴。卒于家，诫诸子曰： 吾才疏效薄，于国无功。若朝廷复加赠谥，宜循吾意，不得祗受。若致干求，则非吾意。 子士顺，位太府卿。
孝直弟孝政，字季让。十岁挺亡，号哭不绝，见者为之悲惨。志尚贞立，博学经史，雅好辞赋。丧纪特所留情，衣服制度，手能执造。位太尉汝南王悦行参军。
孝芬兄弟孝义慈厚，弟孝演、孝政先亡，孝芬等哭泣哀恸，绝肉蔬食，容貌毁瘠，见者伤之。孝伟等奉孝芬尽恭顺之礼，坐食进退，孝芬不命则不敢也。鸡鸣而起，且温颜色，一钱尺帛，不入私房，吉凶有须，聚对分给。诸妇亦相亲爱，有无共之。始挺兄弟同居，孝芬叔振既亡后，孝芬等承奉叔母李氏，若事所生。旦夕温清，出入启觐，家事巨细，一以谘决。每兄弟出行，有获财物，尺寸以上，皆入李之库；四时分赍，李氏自裁之，如此二十余岁。抚从弟宣伯、子朗，如同气焉。挺弟振。
振字延根。少有学行，居家孝，为宗族所称。为秘书中散，在内谨敕，为孝文所知。孝文南讨，自高阳内史征兼尚书左丞，留京。振既才干被擢，当世以为荣。迁太子庶子。景明初，除长兼廷尉少卿。振有公断，以明察称。河内太守陆琇与咸阳王禧同谋为逆，禧败事发，振穷案之。时琇内外亲党及当朝贵要咸为言之，振研核切至，终无纵缓，遂毙之于狱。其奉法如此。除肆州刺史，在任有政绩。卒于河东太守，赠南兗州刺史，谥曰定。
振历官四十余载，考课恆为称职，议者善之。子子朗，美容貌，涉猎经史，少温厚，有风尚。位侍御史，加平东将军，卒。挺从父子瑜，字仲琏，少孤，有学业，位鸿胪少卿，封高邑男，赠瀛州刺史。子孟舒，字长才，袭父爵，位广平太守。卒，赠殷州刺史、镇东将军，谥曰康。孟舒弟仲舒，位鄴县令。仲舒弟季舒，最知名。
季舒字叔正。少孤，性明敏，涉猎经史，长于尺牍，有当世才具。年十七，为州主簿。为大将军、赵郡公琛所器重，言之齐神武。神武亲简丞郎，补季舒大行台都官郎中。文襄辅政，转大将军中兵参军，甚见亲宠。以魏帝左右，须置腹心，擢拜中书侍郎。文襄为中书监，移门下机事，总归中书。又季舒善音乐，故内伎亦回隶焉。内伎属中书，自季舒始也。文襄每进书魏帝，有所谏请，或文词繁杂，季舒辄修饰通之，得申劝戒而已。静帝报答霸朝，恆与季舒论之，云崔中书是我妳母。转给事黄门侍郎，领主衣都统。虽迹在魏朝，而归心霸府，密谋大计，皆得预闻。于是宾客辐凑，倾身接礼，甚得名誉，势倾崔暹。暹尝于朝堂屏人拜之曰： 暹若得仆射，皆叔父之恩。 其权重如此。
时勋贵多不法，文襄无所纵舍，外议以季舒及崔暹等所为，甚被怨嫉。及文襄遇难，文宣将赴晋阳，黄门郎阳休之劝季舒从，曰： 一日不朝，其间容刀。 季舒性爱声色，心在闲放，遂不请行，欲恣其行乐。司马子如缘宿憾，及尚食典御陈山提等列其过状。由是季舒及暹各鞭二百，徙北边。天保初，文宣知其无罪，追为将作大匠。再迁侍中，俄兼尚书左仆射、仪同三司，大被恩遇。乾明初，杨愔以文宣遗旨，停其仆射。遭母丧解任。起服，除光禄勋，兼中兵尚书。出为齐州刺史。坐遣人度淮平市，亦有赃贿事，为御史所劾，会赦不问。武成居籓，曾病，文宣令季舒疗病，备尽心力。大宁初，追还，引入慰勉。累迁度支尚书、开府仪同三司。营昭阳殿，敕令监造，以判事式。为胡长仁密言其短，出为西兗州刺史。为进典签于吏部，被责免官。又以诣广宁王宅，决韦鞭数十。及武成崩，不得预于哭泣。久之，除胶州刺史，迁侍中、开府，食新安、河阴二郡干。加左光禄大夫，待诏文林馆，监撰《御览》。加特进，监国史。
季舒素好图籍，暮年转更精勤，兼推荐人士，奖劝文学，议声翕然，远近称美。祖珽受委，奏季舒总监内作。珽被出，韩长鸾以为珽党，亦欲出之。属车驾将适晋阳，季舒与张雕议，以为寿春被围，大军出拒，言使往还，须禀节度。兼道路小人，或相惊恐，云大驾向并州，畏避南寇，若不启谏，必动人情。遂与从驾文官，连名进谏。时贵臣赵彦深、唐邕、段孝言等初亦同心，临时疑贰，季舒与争，未决。长鸾遂奏云： 汉兒文官，连名总署，声云谏止向并州，其实未必不反，宜加诛戮。 帝即召已署表官人集含章殿，以季舒、张雕、刘逖、封孝琰、裴泽、郭遵等为首，并斩之殿庭。长鸾令弃其尸于漳水。自外同署，将加鞭挞，赵彦深执谏获免。季舒等家属男女徙北边，妻女及子妇配奚官，小男下蚕室，没入赀产。
季舒本好医术，天保中于徙所无事，更锐意研精，遂为名手，多所全济。虽位望转高，未曾懈怠；纵贫贱厮养，亦为之疗护。
庶子长君，尚书右外兵郎中。次镜玄，著作佐郎。并流于长城。未几，季舒等六人妻，以年老放出。后南安王思好更称朝廷罪恶，以季舒等见害为词，悉召六人兄弟子侄随军趣晋阳。事败，长君等并从戮。六人之妻，又追入官。周武帝灭齐，诏斛律光与季舒等六人同被优赠，季舒赠开府仪同大将军、定州刺史。
挺从祖弟敬邕，性长者，为左中郎将，以军功赐爵临淄男，位营州刺史。库莫奚国有马数百疋，因风入境，敬邕悉令送还，于是夷人感附。卒于太中大夫，赠济州刺史，谥曰恭。
敬邕从弟接，字愿宾。容貌魁伟，放迈自高，不拘检。为中书博士、乐陵内史。雅为任城王澄所礼待，及澄为本部，接了无人王敬，王忻然容下之。后为乐陵太守，还乡卒。
挺族子纂，字叔则。博学有文才，既不为时知，乃著《无谈子论》。寻为廷尉正，每有大狱，多所据明，有当官之誉。时太原王静自廷尉监迁少卿，纂耻居其下，乃与静书，辞气抑扬，无上下礼。入启求解位。后为洛阳令，卒，赠司徒左长史。
纂兄穆，字子和，雅有度量，州辟主簿，卒。穆子暹。
暹字季伦。少为书生，避地勃海，依高乾，以妹妻其弟慎。慎后临沧、光二州，启暹为工史，委以职事。赵郡公琛镇定州，辟为开府谘议，随琛往晋阳。神武与语悦之，以兼丞相长史。神武举兵将入洛，留暹佐琛，凡百后事，一以属暹，握手殷勤，至于三四。琛后以罪被责，暹亦黜免。尉景为并州，起暹为别驾。文襄代景，转暹为开府谘议，仍行别驾事。从文襄镇抚鄴都，加散骑常侍，迁左丞、吏部郎，领定州大中正，主议《麟趾格》。暹亲遇日隆，好荐人士，言邢邵宜亲重。言论之际，邵遂毁暹。文襄不悦，谓暹曰： 卿说子才长，子才专言卿短，此痴人也。 暹曰： 子才言暹短，暹说子才长，皆是实事，不为痴也。 高慎之叛，伪与暹隙，神武后知之，欲发其事而杀暹，文襄苦救得止。迁御史中尉，选毕义云、卢潜、宋钦道、李愔、崔赡、杜蕤、嵇晔、郦伯伟、崔子武、李广皆为御史，世称其知人。文襄欲假暹威势，诸公在坐朝，令暹后通名，因待以殊礼。暹乃高视徐步，两人擎裾而入，文襄分庭对揖。暹不让席而坐，觞再行，便辞退。文襄曰： 下官薄有蔬食，公少留。 暹曰： 适受敕，在台检校。 遂不待食而去，文襄降送之。旬日后，文襄与诸公出之东山，遇暹在道，前驱为赤棒所击，文襄回马避之。
暹前后表弹尚书令司马子如，及尚书元羡、殷州刺史慕容献，又弹太师司州牧咸阳王恆、并州刺史可硃浑道元、冀州刺史韩轨，罪与鄴下诸贵，极言褒美，且诫属之。先是僧尼猥滥，暹奏设科条篇，沙门法上为昭玄都以检约之。
神武如鄴，群官迎于紫陌。神武握暹手劳之曰： 小兒任重才轻，非中尉何有今日？荣华富贵，直是中尉自取，高欢父子无以相报。 赐暹马，使骑之以从，且行且语。暹下拜，马惊走，神武亲为拥之而授辔。魏帝宴华林园，谓神武曰： 自顷所在百司，多有贪暴。朝廷中有用心公平，直言弹劾，不避亲戚者，王可劝酒。 神武降阶跪言： 唯御史中尉崔暹一人，谨奉明旨，敢以酒劝，并臣所射赐物千段，乞以回赐。 帝又褒美之。于是文襄亦催暹酒，神武亲为之抃。文襄退，谓暹曰： 我尚畏羡，何况余人！ 神武将还晋阳，又以所乘马加彩物赐暹。由是威名日盛，内外莫不畏服。
神武崩，未发丧，文襄以暹为度支尚书，监国史，兼右仆射，委以心腹之寄，仍为魏帝侍读。暹忧国如家，以天下为己任。文襄盛宠王昭仪，欲立为正室。暹谏曰： 天命未改，魏室尚存，公主无罪，不容弃辱。 文襄意不悦，苦请乃从之。文襄车服过度，诛戮变常，言谈进止，或有亏失。暹每厉色极言，文襄亦为之止。临淮王孝友被文襄狎爱，数歌舞戏谑于前，顾见暹，辄敛容而止。有狱囚数百，文襄尽欲诛之，每催文帐，暹故缓之，不以时进，文襄意释，竟免。司州别驾司马仲粲、中从事陆士佩并被文襄殴击，付狱将饿杀，暹送食药，为致言而释之。
自出身从官，常日晏乃归。侵晓则与兄弟跪问母之起居，暮则尝食视寝，然后至外斋，对亲宾论事，或与沙门辩玄理，夜久乃还寝。一生不问家产，魏、梁通和，要贵皆遣人随聘使交易，暹唯寄求佛经。梁武帝闻之，缮写，以幡花宝盖赞呗送至馆焉。
然好大言，调戏无节。尝密令沙门明藏著《佛论》而署己名，传诸江表。子达拏，年十三，令儒者权会教其解《周易》两字，乃集朝贵名流，命达拏高坐开讲。同郡眭仲让阳屈服之，暹用仲让为司徒中郎。鄴下为之语曰： 讲义两行得中郎。 仲让官至右丞。此皆暹之短也。
文宣初嗣霸业，司马子如、韩轨等挟旧怨，言暹罪重。高隆之亦言宜宽政网，去纠察法官，黜崔暹，则得远近人意，文宣从之。及践阼，谮毁者犹不息，帝令都督陈山提、舍人独孤永业搜暹家。甚贫匮，得神武、文襄与暹书千余纸，多论军国大事。帝嗟赏之。仍不免众口，流暹于马城，昼则负土供役，夜则置诸地牢。岁余，奴告暹谋反，锁赴晋阳，穷验无实。
先是，文襄疑文宣佯愚，虑其有后变，将阴图之，以问暹。暹曰： 尝与二郎俱在行位，试以手板拍其背而不瞋，乃将犀手板换暹竹者，自揩拭而玩视之，以是知其实痴。不足虑也。 帝既锁暹，责其往昔打背。暹自陈所对文襄之言，明己功以赎死。帝悟曰： 我免祸，乃暹之力。 释而劳之，使行太原郡事，迁太常卿。谓群臣曰： 崔暹清正，天下无双，卿等不及也。 初，文襄欲以最小妹嫁与暹子达拏，会崩，遂寝。至是，宴于宣光殿，群臣多在焉，文宣谓暹曰： 贤子达拏甚有才学，亡兄长女乐安公主，魏帝外甥，胜朕诸妹，思成大兄宿志，故欲作婚姻。 乃以主降达拏。暹寻迁中书监，兼并省右仆射。是时法网已严，官司难于剖决，系狱者千余人。暹初上省，便大录囚，旬月间，断雪略尽。文襄时欲封暹，神武亦欲封之，暹并固辞。文宣数出游，多至暹宅，以暹女为皇太子妃，李后不可，乃止。天保八年，迁尚书右仆射、仪同三司。时调绢以七丈为匹，暹言之，乃依旧焉。帝谓左右曰： 崔暹谏我余酒过多，然我饮酒何所废？ 常山王私谓暹曰： 至尊威严多醉，太后尚不能致言，吾兄弟杜口。仆射独犯颜，内外深相感愧。 十年，卒，帝抚灵哭之，赠开府仪同三司、尚书左仆射、定州刺史，谥曰贞节。
达拏温良廉谨，有识学。位仪同三司、司农卿，周御府大夫。大象中使鄴，属尉迟迥起兵，以为总管司马。迥平，伏诛。初，文宣尝问乐安公主： 达拏于汝何似？ 答云： 甚相敬，唯阿家憎兒。 文宣令宫人召达拏母入而杀之，投漳水。齐灭，达拏杀主以复仇。暹兄谋开。
纂从祖弟游，字延叔，少有风概。为东郡太守。郡有盐户，常供州郡为兵，子孙见丁从役。矜其劳苦，乃为表闻，请听更代，郡内感之。太学旧在城内，游移置城南闲敞处，亲自说经，当时学者莫不劝勉，号为良守。正光中，除南秦州刺史。
先是，州人杨松柏、洛德兄弟数为反叛，游深加招慰，兄弟俱至。松柏既郡之豪帅，感恩奖喻，郡贼咸来归款，且以过在前政，不复自疑，游乃因宴会，一时俱斩。于是外人以其不信，合境皆反。正光五年，秦州城人杀刺史李彦为逆。数日后，游知必不安，谋欲出外，寻为城人韩祖香等所攻。游事窘登楼，慷慨悲叹，乃推下小女而杀之，义不为群小所辱，为祖香等害。永安中，赠散骑常侍、镇北将军、定州刺史。子伏护。
论曰：崔鉴以文业应利用之秋，世家有业，余庆不已，人位继轨，亦为盛哉！辩器业著闻，位不远到；逸德优官薄，仍世恨之。模雄壮之烈，楷忠贞之操，杀身成义，临难如归，非大丈夫亦何能若此矣！士谦昆弟非唯武毅见重，忠公之称，亦足嘉云。挺兄弟风操高亮，怀文抱质，历事著闻，见重朝野，继世承家，门族并著，市朝可变，人焉不绝。至若宣猷之立入朝赞务，则嘉谋屡陈，出抚宣条，则威恩具举。仲方之兼资文武，雅长谋算，伐陈之策，信为深远。弈世载德，夫岂徒然？昂智足立功，能足干事，霸朝委遇，良有以焉。而谢彼仁心，安兹苛政，晚途遭踬，理其宜也。季舒蹈龙逢之节，季伦受分庭之遇，虽遭逢异日，得丧不同，考其遗迹，而荣名一也，盖所谓彼有人焉。
