世宗宣武皇帝讳恪，孝文皇帝第二子也。母曰高夫人。初，梦为日所逐，避于床下。日化为龙，绕己数匝，寤而惊悸，遂有娠。太和七年闰四月，生帝于平城宫。二十一年正月丙申，立为皇太子。
二十三年四月丙午，孝文帝崩。丁巳，太子即皇帝位。谅闇，委政宰辅。五月，高丽国遣使朝贡。六月乙卯，分遣侍臣，巡行州郡，问人疾苦，考察守令，黜陟幽明，褒礼名贤。戊辰，追尊皇妣曰文昭皇后。秋八月戊申，遵遗诏，孝文皇帝三夫人已下，悉免归家。癸丑，增宫臣位一级。冬十月癸未，邓至国王象舒彭来朝。丙戌，谒长陵。丁酉，享太庙。十一月，幽州人王惠定聚众反，自称明法皇帝。刺史李肃捕斩之。是岁，州镇十八水饥，分遣使者，开仓振恤。
景明元年春正月辛丑朔，日有蚀之。壬寅，谒长陵。乙巳，大赦，改元。丁未，齐豫州刺史裴叔业以寿春内属。二月戊戌，复以彭城王勰为司徒。齐将胡松、李居士军屯宛，陈伯之水军逼寿春。夏四月丙申，司徒彭城王勰、车骑将军王肃大破之。己亥，皇弟恌薨。五月甲寅，北镇饥，遣兼侍中杨播巡抚振恤。六月丙子，以司徒、彭城王勰为大司马。秋七月己亥朔，日有蚀之。齐将陈伯之寇淮南。八月乙酉，彭城王勰破伯之于肥口。九月，齐州人柳世明聚众反。冬十月丁卯朔，谒长陵。庚寅，齐、兗二州讨世明平之。丁亥，改授彭城王勰司徒、录尚书事。十一月丁巳，阳平王颐薨。是岁，州镇十七大饥，分遣使者，开仓振恤。高丽、吐谷浑等国并遣使朝贡。
二年春正月丙申朔，谒长陵。庚戌，帝始亲政。遵遗诏。听司徒、彭城王勰以老归第。进太尉、咸阳王禧位太保，以司空、北海王详为大将军、录尚书事。丁巳，引见群臣于太极前殿，告以览政之意。壬戌，以太保、咸阳王禧领太尉，以大将军、广陵王羽为司空。分遣大使。黜陟幽明。二月庚午，进宿卫之官位一级。甲戌，大赦。三月乙未朔，诏以比年连有军旅，正调之外，皆蠲罢。壬戌，青、齐、徐、兗四州大饥，人死者万余口。是月，齐雍州刺史萧衍奉其南康王宝融为主，东赴建鄴。夏五月壬子，广陵王羽薨。壬戌，太保、咸阳王禧谋反，赐死。六月丁亥，考诸州刺史，加以黜陟。秋七月癸巳朔，日有蚀之。乙巳，蠕蠕犯塞。辛酉，大赦。九月丁酉，发畿内夫五万五千人筑京师三百二十坊，四旬罢。己亥，立皇后于氏。乙卯，免寿春营户，并隶扬州。冬十一月丙申，以骠骑大将军穆亮为司空。丁酉，以大将军、北海王详为太傅，领司徒。壬寅，改筑圆丘于伊水之阳。乙卯，仍有事焉。十二月，齐直后张齐杀其主萧宝卷以降萧衍。是岁，高丽、吐谷浑等国并遣使朝贡。
三年春二月戊寅，以旱故，诏州郡掩骸骨。三月，齐建安王宝夤来奔。夏四月，诏抚军将军李崇讨鲁阳反蛮。齐主萧宝融逊位于梁。闰四月丁巳，司空穆亮薨。秋七月丁巳朔，日有蚀之。八月丁卯，以前太傅、平阳公元丕为三老。九月丁巳，行幸鄴。丁卯，诏使者吊比干墓。戊寅，阅武于鄴南。冬十月庚子，帝躬御弧矢射，远及一里五十步，群臣勒铭于射所。甲辰，车驾还宫。十二月壬寅，以太极前殿初成，飨群臣，赐布帛有差。是岁，河州大饥，死者二千余口。西域二十七国并遣使朝贡。
四年春正月乙亥，亲耕籍田。三月己巳，皇后先蚕于北郊。四月癸未朔，以萧宝夤为东扬州刺史，封丹杨郡公、齐王。庚寅，南天竺国献辟支佛牙。戊戌，为旱故，命鞫冤狱。己亥，减膳彻悬。辛丑，澍雨大洽。五月甲戌，行梁州事杨椿大破反氐。六月壬午朔，封皇弟悦为汝南王。秋七月乙卯，三老平阳公元丕薨。庚午，诏复收盐池利。辛未，以彭城王勰为太师。八月，勿吉国贡楛矢。冬十一月己未，封武兴国世子杨绍先为武兴王。
正始元年春正月丙寅，大赦，改元。夏五月丁未朔，太傅、北海王详以罪废为庶人。六月，以旱故，彻乐减膳。癸巳，诏有司修案旧典，祗行六事。甲午，帝以旱故，亲荐享于太庙。戊戌，诏立周旦、夷、齐庙于首阳山。庚子，以旱故，公卿以下，引咎责躬。又录京师见囚，殊死以下皆减一等；鞭杖之坐，悉原之。秋七月丙子，假镇南将军李崇大破诸蛮。八月丙子，假镇南将军元英破梁将马仙琕于义阳。诏洛阳令有大事，听面敷奏。乙酉，元英攻拔义阳。辛卯，英又大破梁军，仍清三关。丁酉，封英为中山王。九月，诏诸州蠲停徭役，不得横有征发。蠕蠕犯塞，诏左仆射源怀讨之。冬十月乙未，诏断群臣白衣募吏。十一月戊午，诏有司依汉、魏旧章，营缮国学。十二月丙子，以苑牧公田分赐代迁户。己卯，诏群臣议定律令。闰月癸卯朔，行梁州事夏侯道迁据汉中来降。乙丑，以高阳王雍为司空。是岁，高丽遣使来朝贡。
二年春正月丙子，封宕昌世子梁弥博为宕昌王。二月，梁州氐、蜀反，绝汉中运路，州刺史邢峦频大破之。夏四月己未，城阳王鸾薨。乙丑，诏曰： 中正所铨，但为门第，吏部彝伦，仍不才举。八坐可审议往代擢贤之礼，必令才学并申，资望兼致。 邢峦遣统军王足西伐，频破梁诸军，遂入剑阁。秋七月戊子，王足击破梁军，因逼涪城。八月壬寅，诏中山王英南讨襄沔。冬十一月戊辰朔，武兴王杨绍先叔父集起谋反，诏光禄大夫杨椿讨之。王足围涪城，益州诸郡戍降者十二三，送编籍者五万余户。既而足引军退。是岁，邓至国遣使朝贡。
三年春正月丁卯朔，皇子昌生，大赦。壬申，梁、秦二州刺史邢峦连破氐贼，克武兴。秦州人王智等聚众，自号王公，寻推秦州主簿吕苟兒为主，年号建明。己卯，杨集起兄弟相率降。二月丙辰，诏求谠言。戊午，诏右卫将军元丽等讨吕苟兒。三月己巳，以戎旅兴，诏停诸作。己卯，乐良王长命坐杀人，赐死。庚寅，平南将军、曲江县公陈伯之自梁城南奔。夏四月丁未，诏罢盐池禁。五月丙寅，诏以时泽未降，春稼已旱，或有孤老馁疾无人赡救，因以致死，暴露沟堑者，令洛阳部尉，依法棺埋。秋七月庚辰，元丽大破秦贼，降吕苟兒及其王公三十余人，秦、泾二州平。戊子，中山王英大破梁徐州刺史王伯敖于阴陵。己丑，诏发定、冀、瀛、相、并、肆六州卒十万，以济南军。八月壬寅，安东将军邢峦破梁将桓和于孤山。诸将所在克捷，兗州平。壬戌，曲赦泾、秦、岐、凉、河五州。九月癸酉，邢峦大破梁军于淮南，遂攻钟离。冬十一月甲子，帝为京兆王愉、清河王怿、广平王怀、汝南王悦讲《孝经》于式乾殿。是岁，高丽、蠕蠕国并遣使朝贡。
四年夏四月戊戌，钟离大水，中山王英败绩而还。六月己丑朔，诏有司准前式，置国子，立太学，树小学于四门。秋八月己亥，中山王英、齐王萧宝夤坐钟离败，除名。辛丑，敦煌人饥，诏开仓振恤。九月己未，诏以徙正宫极，庸绩未酬，以司空、高阳王雍为太尉，尚书令、广阳王嘉为司空，百官悉进位一级。庚申，夏州长史曹明谋反，伏诛。甲子，开斜谷旧道。丙戌，司州人饥，诏开仓振恤。闰月甲午，禁大司马门不得车马出入。冬十月丁卯，皇后于氏崩。自碣石至于剑阁，东西七千里，置二十二郡尉。是岁，西域、东夷四十余国并遣使朝贡。
永平元年春三月戊子，皇子昌薨。丙午，以去年旱俭，遣使者所在振恤。夏五月辛卯，帝以旱故，减膳彻悬。六月壬申，诏依洛阳旧图，修听讼观。秋七月甲午，立夫人高氏为皇后。八月壬子朔，日有蚀之。癸亥，冀州刺史、京兆王愉据州反。丁卯，大赦，改元。九月丙戌，复前中山王英本封。戊戌，杀太师、彭城王勰。癸卯，假镇北将军李平克信都，冀州平。冬十月，豫州彭城人白早生杀刺史司马悦，据城南叛。十二月己未，尚书邢峦克悬瓠，斩早生，禽梁将齐苟兒等。是岁，北狄、东夷、西域十八国并遣使朝贡。高昌国王曲嘉表求内徙。
二年春正月，泾州沙门刘慧汪聚众反，诏华州刺史奚康生讨之。夏四月己酉，武川镇饥，诏开仓振恤。甲子，诏缘边州镇，自今一不听寇盗境外，犯者罪同境内。五月辛丑，帝以旱故，减膳彻悬，禁断屠杀。甲辰，幸华林都亭录囚徒，死罪以下，降一等。六月辛亥，诏曰： 江海方同，车书宜一，诸州轨辙，南北不等。今可申敕四方，远近无二。 秋八月丙午朔，日有蚀之。戊申，以邓至国世子像览蹄为其国王。九月辛巳，封故北海王子颢为北海王。壬午，诏定诸门闼名。冬十月癸丑，以司空、广阳王喜为司徒。庚午，郢州献七宝床，诏不纳。冬十一月甲申，诏禁屠杀含孕，以为永制。己丑，帝于式乾殿为诸僧、朝臣讲《维摩诘经》。冬十二月，诏五等诸侯，其同姓者出身：公，正六下；侯，从六上；伯，从六下；子，正七上；男，正七下。异族出身：公，从七上；侯，从七下；伯，正八上；子，正八下；男，从八上。清修出身：公，从八下；侯，正九上；伯，正九下；子，从九上；男，从九下。是岁，西域、东夷二十四国并遣使朝贡。
三年春二月壬子，秦州沙门刘光秀谋反，州郡捕斩之。癸亥，秦州陇西羌杀镇将赵俊反，州军讨平之。三月丙戌，皇子诩生，大赦。夏四月，平阳郡之禽昌、襄陵二县大疫，自正月至此月，死者二千七百三十人。五月丁亥，冀、定二州旱俭，诏开仓振恤。六月甲寅，诏重求遗书于天下。冬十月辛卯，中山王英薨。丙申，诏太常立馆，使京畿内外疾病之徒，咸令居处。严敕医署分师救疗，考其能否而行赏罚。又令有司集诸医工，惟简精要，取三十卷以班九服。十二月辛巳，江阳王继坐事除名。甲申，诏于青州立孝文皇帝庙。殿中侍御史王敞谋反，伏诛。是岁，西域、东夷、北狄十六国并遣使朝贡。
四年春正月丁巳，汾州刘龙驹聚众反，诏谏议大夫薛和讨之。二月壬午，青、齐、徐、兗四州人饥甚，遣使振恤。三月壬戌，司徒、广阳王嘉薨。夏四月，梁遣其镇北将军张稷及马仙琕寇朐山。诏徐州刺史卢昶率众赴之。五月己亥，迁代京铜龙置天泉池西。丙辰，诏禁天文学。冬十一月，朐山城陷，卢昶大败而还。十二月壬戌朔，日有蚀之。是岁，西域、东夷、北狄二十九国并遣使朝贡。
延昌元年春正月乙巳，以频年水旱，百姓饥弊，分遣使者，开仓振恤。丙辰，以尚书令高肇为司徒，清河王怿为司空。三月甲午，州郡十一大水，诏开仓振恤。以京师谷贵，出仓粟八十万石以振恤贫者。己未，安乐王诠薨。夏四月，诏以旱故，断食粟之畜。丁卯，诏曰： 迁京嵩县，年将二纪，博士端然虚禄。靖言念之，有兼愧慨。可严敕有司，国子学，孟冬使成。太学、四门，明年暮春令就。 戊辰，以旱故，诏尚书与群司鞫理狱讼。辛未，诏饥人就谷六镇。丁丑，帝以旱故，减膳彻悬。癸未，诏曰： 肆州地震陷裂，死伤甚多。亡者不可复追，生病宜加疗救。可遣太医、折伤医并给所须药就疗。 乙酉，大赦，改元。诏立理诉殿、申讼车，以尽冤穷之理。五月丙午，诏天下有粟之家，供年之外，悉贷饥人。自二月不雨至于是月。己未晦，日有蚀之。六月壬申，澍雨大洽。戊寅，通河南牝马之禁。庚辰，诏出太仓粟五十万石，以振京师及州郡饥人。冬十月乙亥，立皇子诩为皇太子。十一月丙申，诏以东宫建，赐天下为父后者爵一级。孝子顺孙廉夫节妇旌表门闾，量给粟帛。十二月己巳，诏守宰为御史弹赦免者，及考在中第，皆代之。是岁，西域、东夷十国并遣使朝贡。
二年春正月戊戌，帝御申讼车，亲理冤讼。二月丙辰朔，振恤京师贫人。甲戌，以六镇大饥，开仓拯赡。己卯，进太尉、高阳王雍位太保。闰月辛丑，以苑牧地赐代迁人无田者。是春，人饥，死者数万口。夏四月庚子，以绢十五万疋振河南郡人。五月甲寅朔，日有蚀之。是月，寿春大水。遣平东将军奚康生等步骑数千赴之。六月乙酉，青州人饥，诏使者开仓振恤。甲午，曲赦扬州。辛亥，帝御申讼车，亲理冤讼。是夏，十三郡大水。秋八月辛卯，诏以水旱饥俭，百姓多陷罪辜，降死以下刑。九月丙辰，以贵族豪门，崇习奢侈，诏尚书严立限级，节其流宕。冬十月，诏以恆、肆地震，人多死伤，重丐一年租赋。十二月丙戌，丐洛阳、河阴二县租赋。乙巳，诏以恆、肆地震，人多离灾，其有课丁没尽，老幼单立，家无受复者，各赐廪粟，以接来稔。是岁，东夷、西域十余国并遣使朝贡。
三年春二月乙未，诏曰： 肆州秀容郡敷城县、雁门郡原平县并自去年四月以来，山鸣地震，于今不已。告谴彰咎，朕甚惧焉。可恤瘼宽刑，以答灾谴。 夏四月，青州人饥。辛巳，开仓振恤。乙巳，上御申讼车，亲理冤讼。秋八月甲申，帝临朝堂，考百司而加黜陟。冬十一月辛亥，诏司徒高肇为大将军、平蜀大都督，步骑十五万，西伐益州。丁巳，幽州沙门刘僧绍聚众反，自号净居国明法王。州郡捕斩之。十二月庚寅，诏立明堂。是岁，东夷、西域八国并遣使朝贡。
四年春正月甲寅，帝不豫。丁巳，崩于式乾殿，时年三十三。二月甲戌朔，上尊谥曰宣武皇帝，庙号世宗。甲午，葬景陵。帝幼有大度，喜怒不形于色，雅性俭素。初，孝文欲观诸子志尚，大陈宝物，任其所取。京兆王愉等皆竞取珍玩，帝唯取骨如意而已。孝文大奇之。及庶人恂失德，孝文谓彭城王勰曰： 吾国疑此兒有非常志相，今果然矣！ 乃见立为储贰。雅爱经史，尤长释氏之义，每至讲论，连夜忘疲。善风仪，美容貌，临朝深默，端严若神，有人君之量矣。
肃宗孝明皇帝讳诩，宣武皇帝之第二子也。母曰胡充华。永平三年三月丙戌，生于宣光殿之东北，有光照于庭中。延昌元年十月乙亥，立为皇太子。
四年正月丁巳，宣武帝崩。是夜，太子即皇帝位。戊午，大赦。己未，征下西讨东防诸军。庚申，诏太保、高阳王雍入居西栢堂决庶政，以任城王澄为尚书令，百官总己以听二王。二月庚辰，尊皇后高氏为皇太后。辛巳，司徒高肇至京师，以罪赐死。癸未，进太保、高阳王雍位太傅，领太尉。以司空、清河王怿为司徒，以骠骑大将军、广平王怀为司空。乙亥，尊胡充华为皇太妃。三月甲辰朔，皇太后出俗为尼，徙御金墉城。丙辰，诏进宫臣位一级。乙丑，进文武群官位一级。夏六月，沙门法庆聚众反于冀州，杀阜城令，自称大乘。秋八月乙亥，领军于忠矫诏杀左仆射郭祚、尚书裴植，免太傅、高阳王雍官，以王还第。丙子，尊皇太妃为皇太后。戊子，帝朝太后于宣光殿。大赦。己丑，进司徒、清河王怿为太傅，领太尉。以司空、广平王怀为太保，领司徒。任城王澄为司空。庚寅，以车骑大将军于忠为尚书令，特进崔光为车骑大将军，并仪同三司。壬辰，复江阳王继本国，复济南王彧先封为临淮王。群臣奏请皇太后临朝称制。九月乙巳，皇太后亲览万机。甲寅，征西大将军元遥破斩法庆，传首京师。安定王燮薨。冬十二月辛丑，以高阳王雍为太师。己酉，镇南将军崔亮破梁将赵祖悦军，遂围硖石。丁卯，帝、皇太后谒景陵。是岁，东夷、西域、北狄十八国并遣使朝贡。
熙平元年春正月戊辰朔，大赦，改元。荆沔都督元志大破梁军。以吏部尚书李平为行台，节度讨硖石诸军。二月乙巳，镇东将军萧宝夤大破梁将于淮北。癸亥，初听秀才对策，第中上已上叙之。乙丑，镇南崔亮、镇军李平等克硖石，斩赵祖悦，传首京师，尽俘其众。三月戊辰朔，日有蚀之。夏四月戊戌，以瀛州人饥，开仓振恤。五月丁卯朔，以炎旱，命厘察狱讼，权停作役。庚午，诏放华林野兽于山泽。秋七月庚午，重申杀牛禁。八月丙午，诏古帝诸陵四面各五十步，勿听耕稼。九月丁丑，淮堰破，梁缘淮城戍村落十余万口，皆漂入海。是岁，吐谷浑、宕昌、邓至、高昌、阴平等国并遣使朝贡。
二年春正月，大乘余贼，复相聚攻瀛州，刺史宇文福讨平之。甲戌，大赦。庚寅，诏遣大使巡行四方，问疾苦，恤孤寡，黜陟幽明。二月丁未，封御史中尉元匡为东平王。三月丁亥，太保、领司徒、广平王怀薨。夏四月丁酉，诏京尹所统年高者，板赐郡各有差。戊申，以开府仪同三司胡国珍为司徒。乙卯，皇太后幸伊阙石窟寺，即日还宫。改封安定王超为北平王。五月庚辰，重申天文禁，犯者以大辟论。秋七月乙亥，仪同三司、汝南王悦坐杀人免官，以王还第。己巳，享太庙。八月戊戌，宴道武以来宗室年十五以上于显阳殿，申家人礼。己亥，诏庶族子弟年未十五，不听入仕。庚子，诏咸阳、京兆二王子女，还附属籍。丁未，诏太师、高阳王雍入居门下，参决尚书奏事。冬十月，以幽、冀、沧、瀛、光五州饥，遣使巡抚，开仓振恤。是岁，东夷、西域、氐、羌等十一国并遣使朝贡。
神龟元年春正月甲子，诏以氐酋杨定为阴平王。壬申，诏给京畿及诸州老人板郡县各有差，及赐鳏寡孤独粟帛。庚辰，诏以杂役户或冒入清流，所在职人，皆令五人相保。无人任保者，夺官还役。乙酉，秦州羌反。幽州大饥，死者三千七百九十人。诏刺史开仓振恤。二月己酉，诏以神龟表瑞，大赦，改元。东益州氐反。三月，南秦州氐反。夏四月丁酉，司徒胡国珍薨。甲辰，改封江阳王继为京兆王。六月，自正月不雨，是月辛卯，澍雨乃降。秋七月，河州人却铁匆聚众反，自称水池王。闰月甲辰，开恆州银山禁。八月癸丑朔，诏京师见囚殊死以下，悉减一等。甲子，却铁匆诣行台源子恭降。九月戊申，皇太后高氏崩于瑶光寺。冬十月丁卯，以尼礼葬高太后于芒山。十二月辛未，诏曰： 人生有终，下归兆域。京邑隐振，口盈亿万，贵贱攸凭，未有定所。今制乾脯山以西，拟为九原。 是岁，东夷、西域、北狄十一国并遣使朝贡。
二年春正月辛巳朔，日有蚀之。丁亥，诏曰： 皇太后捴挹自居，称号弗备。宜遵旧典，称诏宇内，以副黎蒸元元之望。 是月，改葬文昭皇太后高氏。二月乙丑，齐郡王祐薨。庚午，羽林千余人焚征西将军张彝第，殴伤彝，烧杀其子均。乙亥，大赦。丁丑，诏求直言。壬寅，诏以旱故，命依旧雩祈，察理冤狱，掩胔埋骼，振穷恤寡。三月甲辰，澍雨大洽。夏五月戊戌，以司空、任城王澄为司徒，京兆王继为司空。秋八月乙未，御史中尉、东平王匡坐事削除官爵。九月庚寅，皇太后幸嵩高山。癸巳，还宫。冬十二月癸丑，司徒、任城王澄薨。庚申，大赦。诏除淫祀，焚诸杂神。是岁，吐谷浑、宕昌、嚈哒等国并遣使朝贡。
正光元年春正月乙亥朔，日有蚀之。夏四月丙辰，诏尚书长孙承业巡抚北蕃，观察风俗。五月辛巳，以炎旱故，诏八坐鞫见囚，申枉滥。秋七月丙子，侍中元叉、中常侍刘腾奉帝幸前殿，矫皇太后诏，归政逊位。乃幽皇太后北宫，杀太傅、清河王怿，总勒禁旅，决事殿中。辛卯，帝加元服，大赦，改元。内外百官进位一等。八月甲寅，相州刺史、中山王熙举兵欲诛腾。不果，见杀。九月壬辰，蠕蠕主阿那瑰来奔。戊戌，以太师、高阳王雍为丞相。冬十月乙卯，以仪同三司、汝南王悦为太尉。十一月己亥，封阿那瑰为朔方郡公、蠕蠕王。十二月壬子，诏送蠕蠕王阿那瑰归北。辛酉，以司空、京兆王继为司徒。
二年春正月，南秦州氐反。二月，车驾幸国子学，讲《孝经》。三月庚午，幸国子学，祠孔子，以颜回配。甲午，右卫将军奚康生于禁中将杀元叉，不果，为叉所害。以仪同三司刘腾为司空。夏四月庚子，进司徒、京兆王继位太保。壬寅，以仪同三司崔光为司徒。五月丁酉朔，日有蚀之。秋七月己丑，以旱故，诏有司修案旧典，祗行六事。八月己巳，蠕蠕后主郁久闾侯匿代来奔怀朔镇。十二月甲戌，诏司徒崔光、安丰王延明等议定服章。庚辰，以东益、南秦州氐反，诏河间王琛讨之，失利。是岁，乌苌、居密、波斯、高昌、勿吉、伏罗、高车等国并遣使朝贡。
三年春正月辛亥，耕籍田。夏四月庚辰，以高车国主覆罗伊匐为镇西将军、西海郡公、高车国王。五月壬辰朔，日有蚀之。六月己巳，以旱故，诏分遣有司驰祈岳渎及诸山川百神能兴云雨者。命理冤狱，止土功，减膳彻悬，禁止屠杀。冬十一月己丑朔，日有蚀之。己巳，祀圆丘。丙午，诏班历，大赦。十二月癸酉，以太保、京兆王继为太傅，司徒崔光为太保。是岁，波斯、不溪、龟兹、吐谷浑并遣使朝贡。
四年春二月壬申，追封故咸阳王禧为敷城王，京兆王愉为临洮王，清河王怿为范阳王，以礼加葬。丁丑，河间王琛、章武王融并以贪污削爵除名。己卯，蠕蠕主阿那瑰率众犯塞。遣尚书左丞元孚为北道行台，持节喻之。蠕蠕后主郁久闾侯匿代来朝。司空刘腾薨。夏四月，阿那瑰执元孚北遁。秋八月癸未，追复故范阳王怿为河间王。九月丁酉，诏太尉、汝南王悦入居门下，与丞相、高阳王雍参决尚书奏事。冬十一月癸未朔，日有蚀之。丙申，赵郡王谧薨。丁酉，太保崔光薨。十二月，以太尉、汝南王悦为太保。徐州刺史、北海王颢坐贪污，削爵除官。是岁，宕昌、库莫奚国并遣使朝贡。
五年春正月辛丑，祀南郊。三月，沃野镇人破六韩拔陵反，聚众杀镇将，号真王元年。夏四月，高平酋长胡琛反，自称高平王，攻镇以应拔陵。别将卢祖迁击破之。五月，都督北征诸军事、临淮王彧攻讨，败于五原，削除官爵。壬申，诏尚书令李崇为大都督，率广阳王渊等北讨。六月，秦州城人莫折大提据城反，自称秦王，杀刺史李彦。大提寻死，子念生代立，僭称天子，年号天建，置立百官。丁酉，大赦。秋七月戊午，复河间王琛、临淮王彧本封。是月，凉州幢帅于菩提、呼延雄执刺史宋颍，据州反。念生遣其兄高阳王天生下陇东寇。八月甲午，雍州刺史元志西讨，大败于陇东，退守岐州。丙申，诏诸州镇军元非犯配者，悉免为编户。改镇为州，依旧立称。九月壬申，诏尚书左仆射、齐王萧宝夤为西道行台、大都督。复抚军、北海王颢官爵，为都督。并率诸将西讨。乙亥，帝幸明堂，饯宝夤等。吐谷浑主伏连筹遣兵讨凉州。于菩提走，追斩之。城人赵天安复推宋颍为刺史。冬十月，营州城人刘安定、就德兴据城反，执刺史李仲遵。城人王恶兒斩安定以降。德兴东走，自号燕王。十二月，诏太傅、京兆王继为太师、大将军，率诸将西讨。汾州正平、平阳胡叛逆，诏复征东将军、章武王融封爵，为大都督，率众讨之。莫折念生遣兵攻凉州，城人赵天安复执刺史以应之。是岁，嚈哒、契丹、地豆干、库莫奚等国并遣使朝贡。
孝昌元年春正月庚申，徐州刺史元法僧据城反，自称宋王，年号天启。遣其子景仲归梁。梁遣其将豫章王综入守彭城。法僧拥其僚属南入。诏临淮王彧、尚书李宪为都督，安丰王延明为东道行台，俱讨徐州。癸亥，萧宝夤及征西将军崔延伯大破贼于黑水。天生退走入陇，泾、岐及陇悉平。以太师、大将军、京兆王继为太尉。二月，诏追复故乐良王长命爵，以其子忠绍之。戊戌，大赦。三月甲戌，诏五品以上，各荐所知。夏四月辛卯，皇太后复临朝摄政，引群臣面陈得失。壬辰，征西将军、都督崔延伯大败于泾川，战殁。六月癸未，大赦，改元。蠕蠕主阿那瑰大破拔陵。是月，诸将逼彭城，萧综夜潜出降，梁诸将奔退，众军追蹑，免者十一二。秋八月癸酉，诏断远近贡献珍丽，违者免官。柔玄镇人杜洛周反于上谷，年号真王。九月乙卯，诏减天下诸调之半。壬戌，诏五品以上，各举所知。辛未，曲赦南北秦州。冬十月，蠕蠕遣使朝贡。十一月辛亥，诏父母年八十以上者，皆听居官。时四方多事，诸蛮复反。十二月，山胡刘蠡升反，自称天子。
二年春正月庚戌，封广平王怀长子诲为范阳王。壬子，以太保、汝南王悦领太尉。是月，五原鲜于修礼反于定州，年号鲁兴。二月庚申，帝及皇太后临大夏门，亲览冤讼。三月庚子，追复中山王熙本爵，以其子叔仁绍之。夏四月，大赦。戊申，北讨都督河间王琛、长孙承业失利奔还，诏并免官爵。五月丁未，车驾将北讨，内外戒严。前给事黄门侍郎元略自梁还朝，封义阳王。以丞相、高阳王雍为大司马。六月己巳，曲赦齐州。绛蜀陈双炽聚众反，自号始建王。曲赦平阳、建兴、正平三郡。诏假镇西将军、都督长孙承业讨双炽，平之。丙子，改封义阳王略为东平王。戊寅，诏复京兆王继本封江阳王。戊子，诏曰： 自运属艰棘，历载于兹。朕威德不能遐被，经略无以及远，何以苟安黄屋，无愧黔黎！今便避居正殿，蔬食素服。当亲自招募，收集忠勇。其有直言正谏之士，敢决徇义之夫，二十五日，悉集华林东门。人别引见，共论得失。 秋八月丙子，进封广川县公元为常山王。戊子，进武城县公子攸为长乐王。癸巳，贼帅元洪业斩鲜于修礼请降，为贼党葛荣所杀。九月辛亥，葛荣败都督广阳王深、章武王融于博野白牛逻。融殁于阵。荣自称天子，国号齐，年称广安。冬十一月戊戌，杜洛周攻陷幽州，执刺史王延年及行台常景。丙午，税京师田租，亩五升。借赁公田者，亩一斗。闰月，税市，人出入者，各一钱，店舍为五等。梁将元树逼寿春，扬州刺史李宪力屈而降。初留州县及长史、司马、戍主副质子于京师。诏： 顷旧京沦覆，中原丧乱，宗室子女属籍在七庙内为杂户滥门拘辱者，悉听离绝。 是岁，叠伏罗、库莫奚国并遣使朝贡。
三年春正月甲戌，以司空皇甫度为司徒，仪同三司萧宝夤为司空。辛巳，葛荣陷殷州，刺史崔楷固节死之。甲申，诏峻铸钱之制。萧宝夤大败于泾州，北海王颢寻亦败走。曲赦关西及正平、平阳、建兴。戊子，以司徒皇甫度为太尉。己丑，以四方未平，诏内外戒严，将亲征。二月丁酉，诏开输赏格。输粟入瀛、定、岐、雍四州者，官斗二百斛赏一阶；入二华州者，五百石赏一阶。不限多少，粟毕授官。虏贼据潼关。三月甲子，诏将西讨，中外戒严。虏贼走，复潼关。秋七月，相州刺史、安乐王鉴据州反。己丑，大赦。八月，都督源子邕、李神轨、裴衍攻鄴。丁未，斩鉴，相州平。九月己未，东豫州刺史元庆和以城南叛。秦州城人杜粲杀莫折念生，自行州事。冬十月戊申，曲赦恆农已西河北、正平、平阳、邵郡及关西诸州。甲寅，雍州刺史萧宝夤据州反，自号齐，年称隆绪。十一月己丑，葛荣攻陷冀州，执刺史元孚，逐出居人，冻死者十六七。十二月戊申，都督源子邕、裴衍与荣战，败于阳平东北，并殁。是月，杜粲为骆超所杀。超遣使归罪。是岁，蠕蠕遣使朝贡。
武泰元年春正月乙丑，生皇女，秘言皇子。丙寅，大赦，改元。丁丑，雍州人侯终德相率攻萧宝夤。宝夤度渭走，雍州平。二月癸丑，帝崩于显阳殿，时年十九。甲寅，皇子即位，大赦。皇太后诏曰： 皇家握历受图，年将二百，祖宗累圣，社稷载安。高祖以文思先天，世宗以下武继世。大行在御，重以宽仁奉养，率由温明恭顺。实望穹灵降祐，麟趾众繁。自潘充华有孕椒宫，冀诞储两，而熊罴无兆，唯虺遂彰。于时直以国步未康，假称统胤。欲以底定物情，系仰宸极。何图一旦弓剑莫追！皇曾孙故临洮王宝晖世子钊，体自高祖，天表卓异。大行平日养爱特深，义齐若子，事符当璧，允膺大宝。即日践祚。可班宣远迩，咸使知之。 乙卯，幼主即位。仪同三司、大都督尔硃荣抗表请入奔赴，勒兵而南。是月，杜洛周为葛荣所并。三月甲申，上尊谥曰孝明皇帝。乙酉，葬于定陵，庙号肃宗。四月戊戌，尔硃荣济河。庚子，皇太后、幼主崩。
论曰：宣武承圣考德业，天下想望风化，垂拱无为，边徼稽服。而宽以摄下，从容不断，太和之风替矣。比之汉世，元、成、安、顺之俦欤。宣武之后，继以元成，孝明冲龄统业，灵后妇人专制，任用非人，赏罚乖舛。于是衅起宇内，祸延邦畿。卒于享国不长，抑亦沦胥之始也。
