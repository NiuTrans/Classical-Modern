<strong>○采探之法五</strong>
<strong>◎采探</strong>
臣闻兵家之有采探，犹人身之有耳目也。耳目不具，则为废人；采探不设，则为废军耳。一身之聋瞽，徒能废吾之四体；而三军之聋瞽，则其所废者可胜计哉？故候吏不严，君子以为无耳目之军。杜预设绛白之旗，而见敌有辨。马成设烟火之燧，而事皆预知。赵充国之破先零，得高山远望之便。吕蒙之袭关羽，必先缚其屯候，使不闻知，而降其二将。浑镐之讨义武，知其边备不设，故能深入贼境，而大败其师。李之入蔡州，乘其候吏不知，故能直入贼营，而生禽元济。兵家惟其先人，故能有夺人之心。关中之王在于先入，北山之胜在于先据。彼有贼至帐中，军吏未觉，兵至城内，箫鼓未绝，皆由其无采探也。国家承平以来，庙堂恶闻边备，将帅不买间谍。无事而修边防，则谓之引惹边事；有事而论形势，则谓之泄露兵机。所谓夹山之张、合肥之魏、磨盘之王、正阳之边、涂山之石、花靥之解、安丰之倪、小王衡之张、芦塘之朱、桐木之周、九里关之胡、石门之王、桐柏之吴、界山之江，故家遗俗，世相传袭。其所谓子弟，非过淮盗马，则越汉运盐；其所谓牙爪，非私贩铜钱，则私通榷货。河南之地如其室家，商、虢之间即其堂奥。绍兴年间，如张、刘诸臣皆广行招致，以备缓急。近年以来，诸将例皆庸驽不材之士，上自宣招三司帅臣，下而江上诸军将帅，未闻有一人能搜访间谍、收拾遗逸以资听闻者。所谓采探之法，视为何物？甚至边候不严，边铺不设，无赏赉以维人心，无金帛以壮士气。得事者无功，误事者无罪。故士不出境，探不入贼。盱眙、山阳之于涟、海，安丰、花靥之于寿春，桐柏、唐城之于褒信，招信、濠梁之于汴、泗，相隔一水，相望一舍。烟火之气腾空相接，而莫知屯兵之多寡；鸡犬之声朝昏相闻，而不知敌国之虚实。所谓贼将之姓名，贼技之能否，贼势之进退，贼情之勇怯，盖殆若异世之事耳。敢望得其万一哉？此无怪其丧败也。惟能依此置铺，召募间谍，明远斥堠，则屯边之兵无事得以休息，有事不至窘束。是谓采探。
<strong>◎候望</strong>
旧法日递烽烟，其弊有四不可用：一烟雾，二暴风，三雪雨，四尘埃。旧法夜用烽火，其弊有三不可用：一风雨，二烟雾，三尘埃。
新法日递旗号，有三不可用：一阴雨，二烟雾，三尘埃。新法夜递金鼓，有五不可用：一地远，二风逆，三暴雨，四贼鼓，五溪涧。
臣闻兵法：视不相见，故为之旌旗；听不相闻，故为之金鼓。所以传递相报，瞬息百里，而非人力所能及也。然旧法日用烽烟，谓如烧一烟则贼不至，烧二烟则贼尘起，烧三烟则贼步至之类是也。然其患有四：一则烟雾罩占，二则暴风吹鼓，三则雨雪昏暗，四则尘埃遮蔽。此烽烟之不足恃也。旧法夜用烽火，谓如举一火则贼不至，举二火则贼骑至，举三火则贼步至之类是也。然其患有三：一则烽火以双只而见贼之远近，阴雨晦冥则双只不分；二则烽火以纵横而见贼之东西，遇烟雾则纵横不辨；三则烽火以巨细而见贼之多寡，遇尘埃则巨细不测。此烽火之不足恃也。新法日用旗号，谓举青旗则贼不至，举白旗则贼尘起，举黄旗则贼骑至，举赤旗则贼步至之类是也。然其患亦有三：一则阴雨而不辨其高低，二则烟雾而不辨其青黄，三则尘埃而不辨其远近。此旗号之不足恃也。新法夜用金鼓，谓如一金一鼓则四顾平安，二金二鼓则贼兵发动，有金无鼓则贼步起，有鼓无金则贼骑至之类是也。然其患亦有五：一则相去太远，声音不闻；二则风势不顺，声音不接；三则暴雨击剥，声音不辨；四则贼振金鼓，声音混乱；五则溪涧湍急，声音交杂。此金鼓之不足恃也。四者之法既不足恃，故山林江湖之士有所谓聚探、硬探之法者，良所以济四者之不及也。然此四法，行军用师不可时刻废，废则为人掩袭。是谓候望。
<strong>◎聚探</strong>
淮东：
外沙、官庄、马逻三处，地高可以置铺，属喻口差官部辖，所以探东海、山东海道动静。
横沟、渡塘、磨盘三处，地高可以置铺，属楚州差官部辖，所以探涟水、淮阳、狗山动静。
小清口、柴阳、龟山三处，地高可以置铺，属淮阴差官部辖，所以探撩林、利国、清河动静。
栅头、河口、明王山三处，地高可以置铺，属盱眙差官部辖，所以探泗州、灵壁、虹县动静。
淮陵、浮山、朱庄三处，地高可以置铺，属招信差官部辖，所以探五河口、故郡、凤凰山动静。
淮西：
黄溪、义馆、石阜三处，地高可以置铺，属濠染差官部辖，所以探氵崇河、蕲县、鼓楼岗动静。
延陵、马蚌、沙涧三处，地高可以置铺，属涡口差官部辖，所以探宿州、清河、涡河水陆动静。──孝义、新城、厥涧三处，地高可以置铺，属合肥差官部辖，所以探颜庄、故镇河、下蔡动静。──茅涧、石涧、鲁村三处，地高可以置铺，属花靥差官部辖，所以探慈鸦、榷场、寿州动静。
紫金山、淝口、淠口三处，地高可以置铺，属安丰差官部辖，所以探颜湾、颍河西、正阳动静。
已上各系蹋逐到，上件地形高险，可以登陟望远。置铺去处，边郡将帅未尝讨论者（自淠口以西，至梁安滩、蛤蚌及汉江，八十一烽，山皆有望坡。此难概具）。
臣闻独力所胜，不如兼力之为轻；假目于人，不如亲见之为审。事之出于独力之所成就者，有不若兼听集视之为易得其真。至于事不切于其身，利害不系于其心者，往往失于不知缓急之变。采探之法尤患于此。况夫采探之迟速，系乎三军之劳逸；采探之得失，系乎三军之胜负。采探之吏乃万人之司命，一将之权舆也。故古人于先锋立将，白旗立队，札探立铺，皆所以重采探、专候望也。然旧法：惟令安丰有警，则特令安丰之兵传报花靥、霍丘等处；盱眙有警，则特令盱眙之兵传报招信、淮阴等处。不知安丰之人，视霍丘、花靥外戍为不足恤；兼安丰受敌，方自顾不及，奚暇恤其所谓花靥、霍丘之事？盱眙之人，视招信、淮阴别军为不切之务；兼盱眙受敌，方自顾不暇，奚问其所谓招信、淮阴之事？此断递之患每见于边铺，死铺之患每闻于边探也。况入探不远，方见尘埃，贼已邻境，急报本戍已为稽缓，复何责其能报他所之营壁？是皆立治不良，为谋不审，临敌之际多至误事。今日聚探，尽革前弊。谓如沿边十五铺，每铺三十人，每屯各有三人。或遇有故，则甲探报甲，乙探报乙。彼此互见而不至于隔越，远近交通而不至于断绝。是谓聚探。
<strong>◎关递</strong>
硬探，谓遴募胆勇材士，逼入贼境，必更探知虚实。
游奕小探，谓拣募轻捷骁勇马军，往来于边铺候望不到之地，探伺虚实。
臣闻立法之不详，故临事而多阙。人力之所不及，事皆可以言天，而兵家独不敢以言天。故烽候之相远，利害不得而周知；探访之不密，动静不容于遍觉。而后有硬探、游奕小探之制，皆所以济数者之不及也。硬探，谓遴募胆勇材士，远出贼境，必要探知贼人虚实。谓如安丰硬探，直至龙湾、颍口等处；盱眙硬探，直至临壁、青阳等处。游奕小探，谓拣募轻捷骁勇马军，往来于边铺空阙去处，必要探知贼人消息。谓如安丰游奕小探，常出没于花靥、淠口、夹淮等处；盱眙游奕小探，常往来于龟山、栅口、夹淮等处。硬探则差出之日，重借资赏，日帮五券，合千、头目人又加倍支。候其探伺得实，即令正补，仍令添支钱银，买觅间谍，招募奸细。其有贼将至而不知姓名，贼军至而不知多寡，并依军令。游奕小探则差出之日，亦借资赏，日帮三券，头目、合千人又加倍支。候其采探得实，即令正补，亦令添支钱银，以助其用。其有误事，并依军令。如此，召土豪则有其资，买间谍则有其具，被邀劫则可以赎躯，遇关河则可以逃命。是谓关递。
<strong>◎密辨</strong>
掠候。
误候。
臣闻有间可乘，不可谓良谋；有弊可指，不可谓良法。候望之法，固足以测敌人之远近。而其弊患所在，世将皆未之晓也。故候望之弊有二。其一曰掠候，谓烟火则蹂践，而不令然炙；烽火则漂洒，而不令点举；旗号则拔去，而不令展布；金鼓则掠去，而不令鸣击。此掠候也。吾则有聚探、关递之法。
二曰误候，谓烟燧则易一烟为二烟、三烟，而使吾军之不知其情，易一火为二火、三火，而使吾军之不谕其事；旗号则易青为白，而使吾军之不辨其色；金鼓则易金为鼓，而使吾军之不得其实。此误候也。吾则有暗辨之法：烟火则三隐三见、三聚三散，敌不知其数；旗号则三高三低、三展三卷，敌不知其节奏；金鼓则三击三止、三急三缓，敌不得以效学。是谓密辨。
