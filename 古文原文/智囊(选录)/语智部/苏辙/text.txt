【原文】
《元城先生语录》云：东坡御史狱，张安道致仕在南京，上书救之，欲附南京递进，府官不敢受，乃令其子恕至登闻鼓院投进。恕徘徊不敢投。久之，东坡出狱。其后东坡见其副本，因吐舌色动。人问其故，东坡不答。后子由见之，曰： 宜召兄之吐舌也，此事正得张恕力! 仆曰： 何谓也？ 子由曰： 独不见郑昌之救盖宽饶乎？疏云： 上无许、史之属，下无金、张之托 ，此语正是激宣帝之怒耳!且宽饶何罪？正以犯许、史辈得祸，今再讦之，是益其怒也。今东坡亦无罪，独以名太高，与朝廷争胜耳。安道之疏乃云 实天下之奇才 ，独不激人主之怒乎？ 仆曰： 然则尔时救东坡者，宜为何说？ 子由曰： 但言本朝未尝杀士大夫，今乃是陛下开端，后世子孙必援陛下以为例，神宗好名而畏义，疑可以止之。 苏辙
〔评〕此条正堪为李纲荐张所于黄潜善语参看。
