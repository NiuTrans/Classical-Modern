【原文】
阊门有匠，凿金于肆。忽一士人，巾服甚伟，跛曳而来，自语曰： 暴令以小过毒挞我，我必报之! 因袖出一大膏药，薰于炉次，若将以治疮者。俟其熔化，急糊匠面孔，匠畏热，援以手，其人即持金奔去。
又一家门集米袋，忽有躄者，垂腹甚大，盘旋其足而来，坐米袋上，众所共观，不知何由。匿米一袋于胯下，复盘旋而去。后失米，始知之。盖其腹衬塞而成，而躄亦伪也。
