冯子曰： 智者，术所以生也；术者，智所以转也。不智而言术，如傀儡百变，徒资嘻笑，而无益于事。无术而言智，如御人舟子，自炫执辔如组，运楫如风，原隰关津，若在其掌，一遇羊肠太行、危滩骇浪，辄束手而呼天，其不至颠且覆者几希矣。蠖之缩也，蛰之伏也，麝之决脐也，蚺之示创也，术也。物智其然，而况人乎？李耳化胡，禹入裸国而解衣，孔尼较猎，散宜生行贿，仲雍断发文身，裸以为饰。 不知者曰： 圣贤之智，有时而殚。 知者曰： 圣贤之术，无时而窘。 婉而不遂，谓之 委蛇 ；匿而不章，谓之 谬数 ；诡而不失，谓之 权奇 。不婉者，物将格之；不匿者，物将倾之；不诡者，物将厄之。呜呼!术神矣!智止矣!
