【原文】
宣帝时，渤海左右郡岁饥，盗起，二千石不能制。上选能治者，丞相、御史举龚遂可用，上以为渤海太守。时遂年七十岁，召见，形貌短小，不副所闻。上心轻之，［边批：年貌俱不可以定人。］问： 息盗何策？ 遂对曰： 海濒辽远，不沾圣化，其民困于饥寒而吏不恤，故使陛下赤子盗弄陛下之兵于潢池中耳。今欲使臣胜之耶，将安之也？ 上改容曰： 选用贤良，固将安之。 遂曰： 臣闻治乱民如治乱绳，不可急也，臣愿丞相、御史且无拘臣以文法，得一切便宜从事。 上许焉，遣乘传至渤海界。郡闻新太守至，发兵以迎，遂皆遣还，移书敕属县： 悉罢逐捕盗贼吏；诸持锄，钩田器者皆为良民，吏毋得问；持兵者乃为盗贼。 遂单车独行至府。盗贼闻遂教令，即时解散，弃其兵弩而持钩、锄。
［冯述评］
汉制，太守皆专制一郡，生杀在手，而龚遂犹云 愿丞相，御史无拘臣以文法 。况后世十羊九牧，欲冀卓异之政，能乎？
古之良吏，化有事为无事，化大事为小事，蕲于为朝廷安民而已；今则不然，无事弄做有事，小事弄做大事，事生不以为罪，事定反以为功。人心脊脊思乱，谁之过与？
