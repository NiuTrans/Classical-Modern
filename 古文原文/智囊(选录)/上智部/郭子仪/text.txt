【原文】
郭令公每见客，姬侍满前。乃闻卢杞至，悉屏去。诸子不解。公曰： 杞貌陋，妇女见之，未必不笑。他日杞得志，我属无噍类矣！ 
［冯述评］
齐顷以妇人笑客，几至亡国。令公防微之虑远矣。
王勉夫云：〈宁成传〉末载，周阳由为郡守，汲黯、司马安俱在二千石列，同车未尝敢均茵伏。司马安不足言也，汲长孺与大将军亢礼，长揖丞相，面折九卿，矫矫风力，不肯为人下，至为周阳由所抑，何哉？周盖无赖小人，其居二千石列，肆为骄暴，凌轹同事，若无人焉。汲盖远之，非畏之也。异时河东太守胜屠公不堪其侵权，遂与之角，卒并就戮。玉石俱碎，可胜叹恨！士大夫不幸而与此辈同官，逊而避之，不失为厚，何苦与之较而自取辱哉！
