【原文】
王振谓杨士奇等曰： 朝廷事亏三杨先生，然三公亦高年倦勤矣。其后当如何？ 士奇曰： 老臣当尽瘁报国，死而后已。 荣曰： 先生休如此说，吾辈衰残，无以效力，行当择后生可任者以报圣恩耳。 振喜，翌日即荐曹鼐、苗衷、陈循、高谷等，遂次第擢用。士奇以荣当日发言之易。荣曰： 彼厌吾辈矣，吾辈纵自立，彼其自已乎？一旦内中出片纸，命某人入阁，则吾辈束手而已。今四人竟是吾辈人，当一心协力也。 士奇服其言。
［冯述评］
李彦和〈见闻杂记〉云： 言官论劾大臣，必须下功夫，看见眼前何人可代得。代者，必贤于去者，必有益于国家，方是忠于进言。若只做得这篇文字，打出自己名头，毫于国家无补，不如缄口不言，反于言责无损。 此亦可与杨公之论合看。
