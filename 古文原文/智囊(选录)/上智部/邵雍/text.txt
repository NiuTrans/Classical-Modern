【原文】
熙宁中，新法方行，州县骚然，邵康节闲居林下，门生故旧仕宦者皆欲投劾而归，以书问康节。答曰： 正贤者所当尽力之时。新法固严，能宽一分，则民受一分之赐矣。投劾而去何益？ ［边批：正论。］
［冯述评］
李燔［冯注：朱晦庵弟子］常言： 人不必待仕宦有职事才为功业，但随力到处，有以及物，即功业也。 
莲池大师劝人作善事，或辞以无力，大师指凳曰： 假如此凳，欹斜碍路，吾为整之，亦一善也。 如此存心，便觉临难投劾者是宝山空回。
鲜于侁为利州路转运副使，部民不请青苗钱，王安石遣吏诘之，曰： 青苗之法，愿取则与，民自不愿，岂能强之？ 东坡称侁 上不害法，中不废亲，下不伤民 ，以为 三难 ，仕途当以为法。
