【原文】
庄浪土帅鲁麟为甘肃副将，求大将不得，恃其部落强，径归庄浪，以子幼请告。有欲予之大将印者，有欲召还京，予之散地者。刘尚书大夏独曰： 彼虐，不善用其众，无能为也。然未有罪。今予之印，非法；召之不至，损威。 乃为疏，奖其先世之忠，而听其就闲。麟卒怏怏病死。
黔国公沐朝弼，犯法当逮。朝议皆难之，谓朝弼纲纪之卒且万人，不易逮，逮恐激诸夷变。居正擢用其子，而驰单使缚之，卒不敢动；既至，请贷其死，而锢之南京，人以为快。
［冯述评］
奖其先则内愧，而怨望之词塞；擢其子则心安，而巢穴之虑重。所以罢之锢之，唯吾所制。
