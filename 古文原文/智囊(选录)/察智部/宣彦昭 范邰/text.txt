【原文】
宣彦昭仕元，为平阳州判官，天大雨，民与军争簦，各认己物。彦昭裂而为二，并驱出，使卒踵其后。军忿噪不已，民曰： 汝自失簦，于我何与？ 卒以闻，彦昭杖民，令买簦偿军。
范邵为浚仪令，二人挟绢于市互争，令断之，各分一半去，后遣人密察之，有一喜一愠之色，于是擒喜者。
〔评〕李惠断燕巢事，即此一理所推也。
魏雍州厅事有燕争巢，斗已累日。刺史李惠令人掩护，试命纪纲断之，并辞。惠乃使卒以弱竹弹两燕，既而一去一留。惠笑谓属吏曰： 此留者，自计为巢功重；彼去者，既经楚痛，理无固心。 群下服其深察。
