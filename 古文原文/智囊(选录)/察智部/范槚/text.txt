范槚，会稽人，守淮安。景王出藩，大盗谋劫王，布党起天津至鄱阳，分徒五百人，往来游奕。一日晚衙罢，门卒报有贵客入僦潘氏园寓孥者，问： 有传牌乎？ 曰： 否。 命调之，报曰： 从者众矣，而更出入。 心疑为盗，阴选健卒数十，易衣帽如庄农，曰： 若往视其徒入肆者，阳与饮，饮中挑与斗，相执絷以来。 而戒曰： 慎勿言捕贼也。 卒既散去，公命舆谒客西门，过街肆，持者前诉，即收之。比反，得十七人。阳怒骂曰： 王舟方至，官司不暇食，暇问汝斗乎？ 叱令就系。入夜，传令儆备，而令吏饱食以需。漏下二十刻，出诸囚于庭，厉声叱之，吐实如所料。即往捕贼，贼首已遁。所留孥，妓也。于是飞骑驰报徐、扬诸将吏，而毙十七人于狱，全贼溃散。
