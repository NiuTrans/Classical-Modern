【原文】
安重荣虽武人而习吏事。初为成德节度，有夫妇讼其子不孝者。重荣拔剑，授其父使自杀之。其父泣不忍，其母从旁诟夫面，夺剑而逐其子，问之，乃继母也。重荣为叱其母出，而从后射杀之。
韩彦古字子师，延安人，蕲王世忠之子。知平江府。有士族之母，讼其夫前妻子之者，以衣冠扶掖而来，乃其嫡子也。彦古曰： 事体颇重，当略惩戒之。 母曰： 业已论诉，愿明公据法加罪。 彦古曰： 若然，必送狱而后明，汝年老，必不能理对，姑留扶掖之子，就狱与证，徐议所决。 母良久云： 乞文状归家，俟其不悛，即再告理。 由是不敢复至。
