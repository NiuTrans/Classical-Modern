高子业初任代州守，有诸生江槔与邻人争宅址。将哄，阴刃族人江孜等，匿二尸图诬邻人。邻人知，不敢哄，全畀以宅，槔埋尸室中。数年，槔兄千户楫枉杀其妻，槔嗾妻家讼楫，并诬楫杀孜事，楫拷死，无后，与弟槃重袭楫职。讼上监司台，付子业再鞫。业问槔以孜等尸所在，槔对曰： 楫杀孜埋尸其室，不知所在。 曰： 楫何事杀孜？ 槔愕然，对曰： 为槔争宅址。 曰： 尔与同宅居乎？ 对曰： 异居。 曰： 为尔争宅址，杀人埋尸己室，有斯理乎？ 问吏曰： 搜尸槔室否？ 对曰： 未也。 乃命搜槔室，掘地得二尸于槔居所，刃迹宛然，槔服罪。州人曰： 十年冤狱，一旦得雪。 
州豪吴世杰诬族人吴世江奸盗，拷掠死二十余命，世江更数冬不死。子业覆狱牍，问曰： 盗赃布裙一，谷数斛。世江有田若庐，富而行劫，何也。 世杰曰： 贼饵色。 即呼奸妇问之曰： 盗奸若何？ 对曰： 奸也。  何时？ 曰： 夜。 曰： 夜奸何得识贼名？ 对曰： 世杰教我贼名。 世杰遂伏诬杀人罪。
