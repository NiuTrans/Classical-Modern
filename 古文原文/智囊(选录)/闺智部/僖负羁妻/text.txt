【原文】
晋公子重耳至曹，曹共公闻其骈胁，使浴而窥之。曹大夫僖负羁之妻曰： 吾观晋公子之从者皆足以相国，若以相，夫子必反其国，反其国，必得志于诸侯，得志于诸侯而诛无礼，曹其首也，子盍早自贰焉。 乃馈盘餐，置璧焉，公子受餐反璧，及重耳入曹，令无入僖负羁之宫。
〔评〕僖负羁始不能效郑叔詹之谏，而私欢晋客；及晋报曹，又不能夫妻肉袒为曹君谢罪，盖庸人耳。独其妻能识人，能料事，有不可泯没者。
