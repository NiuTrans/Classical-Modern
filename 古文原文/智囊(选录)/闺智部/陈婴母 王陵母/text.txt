【原文】
东阳少年起兵，欲立令史陈婴为王。婴母曰： 暴得大名不祥，不如有所属，事成封侯；不成，非世所指名也。 婴乃推项梁。
王陵以兵属汉，项羽取陵母置军中。陵使至，则东向坐陵母，欲以招陵。陵母私送使者，泣曰： 愿为妾语陵，善事汉王，汉王长者，毋以老妾故持二心。 遂伏剑而死。（边批：干净。）
〔评〕婴母知废，胜于陈涉、韩广、田横、英布、陈豨诸人；陵母知兴，胜于亚父、蒯通、贯高诸人。姜叙讨贼，其母速之，马超叛，杀刺史、太守，叙议讨之，母曰： 当速发，勿顾我。 超袭执叙母，母骂超而死，明大义也；乃楚项争衡，雌雄未定，而陵母预识天下必属长者，而唯恐陵失之，且伏剑以绝其念，死生之际，能断决如此，女子中伟丈夫哉!徐庶之不终于昭烈也，其母存也，陵母不伏剑，陵亦庶也。
