【原文】
唐李景让母郑氏，性严明。景让宦达，发已斑白，小有过，不免捶楚。其为浙西观察使，有牙将逆意，杖之而毙，军中愤怒，将为变。母闻之，出坐厅事，立景让于庭而责之曰： 天子付汝以方面，岂得以国家刑法为喜怒之资，而妄杀无罪，万一致一方不宁，岂唯上负朝廷，使垂老之母含羞入地，何以见汝之先人哉？ 命左右褫其衣，将挞其背，将佐皆为之请，良久乃释，军中遂安。
〔评〕按郑氏早寡，家贫子幼，母自教之。宅后墙陷，得钱盈船，母祝之曰： 吾闻无劳而获，身之灾也。天若矜我贫，则愿诸孤学问有成，此不敢取。 遽掩而筑之，盖妇人中有大见识者。景让弟景庄，老于场屋。每被黜，母辄挞景让。此事可笑，然景让终不肯属主司，曰： 朝廷取士，自有公道，岂可效人求关节乎？ 其渐于义方深矣。
