【原文】
李夫人病笃，上自临候之。夫人蒙被谢曰： 妾久寝病，形貌毁坏，不可以见帝，愿以王及兄弟为托。 李生昌邑哀王。上曰： 夫人病甚，殆将不起，属托王及兄弟，岂不快哉! 夫人曰： 妇人貌不修饰，不见君父，妾不敢以燕媠见帝。 上曰： 夫人第一见我，将加赐千金，而予兄弟尊官。 夫人曰： 尊官在帝，不在一见。 上复言，必欲见之，夫人遂转向嘘唏而不复言。于是上不悦而起，夫人姊妹让之曰： 贵人独不可一见上，属托兄弟耶？何为恨上如此？ 夫人曰： 夫以色事人者，李夫人色衰而爱弛，爱弛则恩绝，上所以恋恋我者，以平生容貌故。今日我毁坏，必畏恶吐弃我，（边批：识透人情。）尚肯复追思闵录其兄弟哉？所以不欲见帝者，乃欲以深托兄弟也。 及夫人卒，上思念不已。
