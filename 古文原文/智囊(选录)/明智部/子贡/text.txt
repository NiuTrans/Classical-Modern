【原文】
鲁定公十五年正月，邾隐公来朝，子贡观焉。邾子执玉高，其容仰；公受玉卑，其容俯。子贡曰： 以礼观之，二君皆有死亡焉。夫礼，死生存亡之体也：将左右、周旋、进退、俯仰，于是乎取之；朝、祀、丧、戎，于是乎观之。今正月相朝而皆不度，心已亡矣。嘉事不体，何以能久!高仰，骄也；卑俯，替也。骄近乱，替近疾。君为主，其先亡乎？ 五月公薨。孔子曰： 赐不幸言而中，是使赐多言也! 
