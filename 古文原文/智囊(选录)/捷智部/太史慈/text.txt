【原文】
太史慈在郡。会郡与州有隙，曲直未分，以先闻者为善。时州章已去，郡守恐后之，求可使者。慈以选行，晨夜取道到洛阳，诣公车门，则州吏才至，方求通。慈问曰： 君欲通章耶？ 吏曰： 然。  章安在？题署得无误耶？ 因假章看，便裂败之，吏大呼持慈，慈与语曰： 君不以相与，吾亦无因得败，祸福等耳，吾不独受罪，岂若默然俱去？ 因与遁还，郡章竟得直。
