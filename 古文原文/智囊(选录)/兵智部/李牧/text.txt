【原文】
李牧，赵北边良将也。尝居雁门备匈奴，以便宜置吏，市租皆输入幕府，为士卒费。日击牛飨士，习骑射、谨烽火、多间谍、厚遇战士，为约曰： 匈奴即入盗，急入收保，有敢捕虏者，斩。 如此数岁，匈奴以牧为怯，虽赵边兵亦以为吾将怯。赵王让李牧，牧如故；赵王怒，召之，使他人代将。岁余，匈奴每来，出战数不利，失亡多，边不得田畜。乃复请李牧。牧固称疾，赵王强起之，牧曰： 必用臣，臣如前，乃可奉令。 王许之，李牧如故约。匈奴终岁无所得，然终以为怯。边士日得赏赐而不用，皆愿一战。于是乃具选车，得千三百乘，选骑得万三千匹，百金之士五万人，彀者十万人，悉勒习战。大纵畜牧，人民满野。匈奴小入，佯北，以数千人委之，单于闻之，大率众来入。牧多为奇阵，张左右翼击之，大破，杀匈奴十余万骑。单于奔走，其后十余岁，不敢近边。
〔评〕厚其遇，故其报重；蓄其气，故气发猛。故名将用死士。兵之力，往往一试而不再，亦一试而不必再也!今之所谓兵者，除一二家丁外，率丐而甲，尪而立者耳。呜呼!尪也，丐也，又多乎哉!
