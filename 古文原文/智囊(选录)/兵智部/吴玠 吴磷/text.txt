【原文】
吴玠每战，选劲弩，命诸将分番迭射，号 驻队矢 ，连发不绝，繁如雨注，敌不能当。
吴璘仿车战余意，立 叠阵法 ，每战以长枪居前，坐不得起；次最强弓，次强弩跪膝俟，次神臂弓。约贼相搏，至百步内，则神臂先发，七十步，强弓并发。次阵如之。凡阵，以拒马为限，铁钩相连。伤则更代之，遇更代则以鼓为节。骑为两翼蔽于前，阵成而骑退，谓之叠阵。战士心定，则能持满④，敌虽锐，不能当也。
〔评〕璘著《兵法》二篇，大略谓，金人有四长，我有四短。当反我之短，制彼之长。四长曰骑兵，曰坚忍，曰重甲，曰弓矢。吾集番、汉所长，兼收而用之：以分队制其骑兵，以番休迭战制其坚忍，以劲弓强弩制其重甲，以远克近、强制弱制其弓矢。布阵之法，则以步军为阵心，翼以马军，为左右肋，而拒马布两肋之间。
