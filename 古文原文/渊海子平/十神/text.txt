《论伤官》
伤官者，其验如神。
伤官务要伤尽；伤之不尽，官来乘旺，其祸不可胜言。伤官见官，为祸百端。
倘月令在伤官之位，及四柱配合、作事皆在伤官之处；又行身旺乡，真贵人也。
伤官主人多才艺、傲物气高，常以天下之人不如己；而贵人亦惮之，众人亦恶之。
运一逢官，祸不可言；或有吉神可解，必生恶疾以残其躯；不然运遭官事。
如运行剥官，财神不旺，皆是安享之人。
仔细推详，万无一失矣！
又云，伤官者，我生彼之谓也；以陽见陰，陰见陽，亦名盗气。
印绶若伤尽，不留一点；身弱忌官星，不怕七杀。
如甲用辛官，如丁火旺，能生土财；最忌见官星，亦要身旺。
若伤官不尽，四柱有官星露；岁运若见官星，其祸不可胜言。
若伤官伤尽，四柱不留一点；又行旺运及印绶运，却为贵也。
如四柱中虽伤尽官星；身虽旺，若无一点财气，只为贫薄。
如遇伤官者，须见其财为妙；是财能生官也。
如用伤官格者，支干、岁运，都要不见官星；如见官星，谓之伤官见官，为祸百端。
用伤官格局，见财方可用。
伤官之杀，甚如伤身七杀，其验如神。
年带伤官，父母不全；月带伤官，兄弟不完；日带伤官，妻妾不完；时带伤官，子息无传。
其余伤官，务要伤尽，则吉，见财方可；轻则远窜之灾，重则刑辟之难。
伤官有战，其命难存。
若月令在伤官之位，及四柱相合，皆在伤官之处；如行身旺乡，贵命也。
伤官之人，多负才傲物，常以他人不如己；君子恶之，小人畏之。
逢官运，无财救，必主大灾；不然主暗昧恶疾，以残其身；或运遭官刑矣！
如四柱虽伤尽官星，身弱逢财运发福，是为伤官见财。
仔细推详，万无一失。
又云，四柱有官而被祸重，四柱无官而被祸则浅。
大凡四柱见官者，或见伤官而取其财；财行得地则发，行败财之地必死。如运支内无财运，干虚露亦不可也。
如【乙亥，己丑，丁亥，庚戌】：丁以壬为官。丑戌本为伤官，只是丑为金库，又时上有庚字作财；此人行申酉限如意，入金脱气遂死矣！
大抵伤了官星，行官运则灾连；太岁亦然。
伤官伤尽最为奇，尤恐伤多返不宜；<br/>此格局中千变化，推寻须要用心机。<br/>火土伤官宜伤尽；金水伤官要见官；<br/>木火见官官有旺；土金官去返成官；<br/>惟有水木伤官格，财官两见始为欢。<br/>伤官不可例言凶，有制还他衣禄丰；<br/>干上食神支带合，儿孙满眼寿如松。<br/>伤官遇者本非宜，财有官无是福基；<br/>时日月伤官格局，运行财旺贵无疑。<br/>伤官伤尽最为奇，若有伤官祸便随；<br/>恃己凌人心好胜，刑伤骨肉更多悲。<br/>伤官不可例言凶，辛日壬辰贵在中；<br/>生在秋冬方秀气，生于四季主财丰。<br/>丙火多根土又连，或成申月或成干；<br/>但行金水升名利，火土重来数不坚。
《伤官说》
伤官若伤尽，却喜见官星。
伤官若论财，见祸不轻来。
伤官若用印，克杀不如刑。
伤官若论财，带合有声名。
伤官用财，不宜印乡。
伤官见官，印运不妨。
杂气财官，印俱不忌。
两戊合一癸，得再嫁。
妻财受克，生子不育。
印绶比肩，不忌财乡。
印绶多根，身旺必贫。
印绶被伤，克父母。
官杀混杂，克父母。
财多身弱，克父母。
干与支同克妻。
辛卯、戊寅不怕杀多。
女命比肩，即姊妹贪合，多谎诈。
财有劫，不怕露就杀。
火命人最好，月支属火，干头有木提出火矣！
癸酉弱格，见杀必凶。
官贵太盛，旺处必倾。
土命不论胞胎，只论日时，不怕官杀混杂；陽干方论，陰干不取。
子怕寅午火，不怕水。寅木不怕金。巳金不怕火。己土不怕木。午火不怕水。未同申金不怕水。己土戌土不怕木。卯木怕酉金。辰土怕寅木。乙日五月不怕杀。
四柱元有病，要去病；不去病不发。
《论食神》
食神者，生我财神之谓也；如甲属木，丙属火，名盗气，故谓之 食神 。何也？殊不知丙能生我戊土中食丙之戊财，故以此名之也。
命中带此者，主人财厚食丰、腹量宽洪、肌体肥大、优游自足、有子息、有寿考。
恒不喜见官星，忌倒食，恐伤其食神；喜财神相生。
独一位见之，则为福人；然终亦不清。
却喜身旺，不喜印绶，亦恐伤其食神也。
如运得地，方可发福；大概与财神相似。
如【己未，己巳，丁未，辛丑】：丁见己为食神，有一丑巳合起金局得之为财；又喜身不弱，所以有官亦有寿也。
如【乙巳，乙酉，癸酉，乙卯】：此命见三乙为食神，见巳酉丑合局为印绶，又有三乙化为伤官。癸用乙为食神，被金局来克乙木，再被三乙木并卯旺克我官；所以名利都无成也。
食神有气胜财官，先要他强旺本干；若是反伤来夺食，忙忙辛苦祸千般。<br/>食神无损格崇高，甲丙庚壬贵气牢；丁己乙辛多福禄，门阑弧矢出英豪。<br/>甲人见丙本盗气，丙去生财号食神；心宽体胖衣禄厚，若临印绶主孤贫。<br/>申时戊日食神奇，惟在秋冬福禄齐；甲丙卯寅来克破，遇而不遇主孤凄。<br/>寿元合起最为奇，七杀何忧在岁时；禁凶制杀干头旺，此是人间富贵儿。<br/>食神居先杀居后，衣禄无亏富贵厚；食神近杀却为殃，终日尘寰慢奔走。
《论正财》
何谓之正财？犹如正官之意；是陰见陽财，陽见陰财。大抵正财，吾妻之财也。人之女赀财以事我，必精神康强，然后可以享用之；如吾身方且自萎懦而不振，虽妻财丰厚，但能目视，终不可一毫受用。
故财要得时，不要财多。
若财多则自家日本有力，可以胜任，当化作官。
天元一气，羸弱贫薄难治。是乐于身旺，不要行克制之乡；克制者，官鬼也。
又怕所生之月令，正吾衰病之地，又四柱无父母以生之；反喜财，又有见财，谓之财多。
力不任财，祸患百出；虽少年经休囚之位，故不如意，事多频并。或中年或末年，复临父母之乡，或三合可以助我者；则勃然而兴，不可御也。
倘少年乘旺，老在脱局，不惟穷途凄惶，兼且是非纷起。
盖，财者，起争之端也。
若或四柱相生，别带贵格，不值空亡；又行旺运，三合财生，是皆贵命。其余福之浅深，皆随入格轻重而言之。
财多生官，要须身健。
财多盗气，本自身柔，年运又或伤财，必生奇祸；或带刑并七杀，凶不可言也。
又云，正财者，喜身旺、印绶，忌官星、忌倒食、忌身弱、比肩劫财。不可见官星，恐盗财之气也；喜印绶者，能生身主弱故也。
且如甲日用己为正财；如身弱，其祸立至。
凡人命带财下生，须出富豪；不螟蛉，必庶出、或冲父母。
身旺无劫财，无官星为妙。
若命中有官星得地，运行喜财星多生官。
兼有财星得地，运行忌见官星，恐克其身；怕身弱也。
大抵财不论偏正，皆喜印绶，必能发福。
如【辛丑，丁酉，丁巳，丁未】：此命丁日身坐财之地，又见巳酉丑金局，故主财旺。盖金得木库居未，能生丁火，故身旺能当其财；运行东南方，宜乎巨富。丁用壬官，用庚金为财，生壬官；身入旺乡，必能发福。
凡用财，不见官星为妙。
如【庚申，乙酉，丙申，丙申】：此命丙日见三申为财，岂不美哉！丙用癸官，用辛为财，见三申一酉为财，故旺。盖缘日弱，火病申死酉，乃为无气，运行西方金乡，身弱太甚；财旺生鬼，败克其身，故不能胜其财，所以贫也。
如【乙卯，癸未，辛酉，戊子】：此命辛日坐酉，乙年坐卯，身与财俱旺；又得癸未食神，戊子印绶助之，宜乎巨富贵也。
如【戊子，丁巳，甲辰，丙寅】：此命甲日生于四月下旬，并透出丙丁火，生其月中之戊土；时又归禄于寅，故财旺矣！然甲木身亦旺。早年行戊午己未运，迤逦行辛酉运，乃见官星则凶；壬戌运有壬克丙，伤官食神之中，失官去财，死丧合家；值五十九岁，入癸亥身旺运，稍可安逸；六十五岁，逢壬辰年死矣。初运伤官见财格，取戊土为财，所以戊午己未二运大旺生土，故财厚矣；及至庚申辛酉西方见官，故凡事费力；虽癸亥为甲木之印绶，然亦忌火冲水，亥中又有壬水。壬辰透出壬水，运中、命中元有之辰，死无疑矣！凡伤官见财格，忌见官星，只喜见财。大忌壬水克火，则火不能生甲木之土财也。
《论偏财》
何谓之偏财？盖陽见陽财，陰见陰财也。然而偏财者，乃众人之财也，只恐兄弟姊妹有夺之，则福不全；若有官星，祸患百出。
故曰：偏财好出、亦不惧藏，惟怕有以分夺，反空亡耳；有一于此，官将不成、财将不住。
经曰： 背禄逐马，守穷途而凄惶也。 
财弱亦待历旺乡而荣。
财盛无所往而不妙，且恐身势无力耳。
偏财主人慷慨、不甚吝财，惟是得地不止。
财丰亦能官旺，何以言之？盖，财盛自生官矣，但为人有情而多诈。
盖，财能利己，亦能招谤，运行旺相，福禄俱臻。只恐太旺，兄弟必多破坏，亦不美。
财多，须看财与我之日干强弱相等，行官乡便可发禄。
若财盛而身弱，运至官乡，是既被财之盗气，复被官之克身；非惟不发禄，亦防祸患。
如命四柱中元带官星，便作好命看；若四柱中兄弟辈出，纵入官乡，发禄必渺矣！
故曰： 要在识其变通 矣！
《正官论》
夫正官者，甲见辛之类；乃陰见陽为官，陽见陰为鬼，陰陽配合成其道也。
大抵要行官旺乡，月令是也。月令者，提纲也。看命先看提纲，方看其余。
既曰正官，运复行得官旺之乡、或是有成局；又行不得伤官之地，并金财旺之乡，皆是作福之处。
正官乃贵气之物，大忌刑冲破害；及于年月时干，皆有官星隐露，恐福渺矣！又须看年时上别有是何入格？作福去处，？方可断其吉凶。
茍一途而执取之，则不能通变，必有差之毫厘，谬以千里之患，经曰： 通变以为神者 是也。
正官或多，反不为福。何以言之？盖人之命，宜得中和之气，太过与不及同；中和之气为福厚，偏党之克为灾殃。
既用提纲作正官，年时支干位，或有一偏官便杂矣！不可不仔细以轻重推测也。
又曰，于月令得之是也，喜身旺、印绶。
如甲用辛官，喜土生官；最怕刑冲破害、陽刃七杀，为贫命；如时干逢杀，乃官杀混杂。盖四柱有刑冲破害，皆未为贵命看。
官来克我，我去克官不为害。
一位若两官不妨。
若月令中有正官，时干支有偏官，便难以正官言之。
且如甲用辛为官，生于八月中气之后，金旺在酉，故谓之正官；如天干不透出辛字，却地支有巳酉丑，虽不能于八月中气之后，亦可言官。大要身旺，时辰归于甲木旺处。
如岁时透出正官，地支又有官格，却不拘八月中气之后。
大率官星须得印绶、身旺则发；若无伤官破印，身不弱者便为贵命。
如命中有官星，而行伤官之运，则不吉；必待印绶、官星旺运可发，必得官。
正官须在月中求，无破无伤贵不休；玉勒金鞍真富贵，两行旌节上皇州。<br/>正气官星月上推，无冲无破最为奇；中年岁运来相助，将相公侯总可为。<br/>正官仁德性情纯，词馆文章可立身；官印相生逢岁运，玉堂金马坐朝臣。<br/>正官大抵要身强，气弱须求运旺方；岁运更逢生旺地，无冲无破是荣昌。<br/>己干为主透官星，须要提纲见丙丁；金水相生成下格，火来拘聚旺财名。<br/>辛日透丙月逢寅，格中返化发财根；官星不许重相见，运到冲刑怕酉申。<br/>八月官星得正名，格中大怕卯和丁；若还柱内去其忌，运亦如之贵显名。
《论偏官》
夫偏官者，盖甲木见庚金之类；陽见陽，陰见陰，乃谓之偏官，不成配偶，犹如经言： 二女不能同居，二男不可并处 是也。
官即七杀，要制伏，盖偏官七杀即小人；小人无知，多凶暴，无忌惮，乃能劳力以养君子，而服役护御君子者。小人也，惟是不惩不戒，无术以控制之，则不能驯伏而为用；故，杨子曰： 御得其道，则驯伏或作使；御失其道，则狙诈或作敌。 小人者，狙诈也，要控御得其道矣；一失控御，小人得权，则祸立见矣！
经曰： 人有偏官，如抱虎而眠，虽借其威，足以摄群畜；稍失关防，必为其噬脐，不可不虑也。 如遇三刑俱全、陽刃在日及时、又有六害；复遇魁罡相冲，如是人之凶不可具述。
制伏得位，运复经行制伏之乡，此大贵之命也。
茍于前者，凶神俱聚，运游杀旺之乡，凶害有不可言者可知也。
如有一杀，而制伏有二三，复行制伏之运，反不作福。何以言之？盖尽法无法，虽猛如狼，不能制伏矣！是又不可专言制伏，要须轻重得所；不可太甚，亦不可不及。须仔细审详而言，则祸福如影响矣！
又云，有制伏则为偏官，无制伏则为七杀；譬诸小人，御之得其道则可使，失其道则难敌，在吾控御之道何如耳！
凡见此杀，勿便言凶，殊不知带此杀者，多有贵命。如遇三刑六害、或陽刃魁罡相冲，如是之凶，不可谓之制伏；但运行制伏，此贵人命也。茍如前凶神俱聚，其运复行杀旺之乡，祸不可言。
大抵偏官七杀，最喜身旺、有制伏为妙。元有制伏，可行杀旺之方；元无制伏，可行制伏之运。
身旺化之，得为偏官；身弱无制伏，则为七杀。
制伏复行制伏运，谓之大运，则为偏官无余烬矣！
月中之气，怕冲与陽刃。其本身弱，若杀强则难制；如身强杀浅，则是假杀为权刃。
如曰七杀不怕刑冲。宜详之！
偏官如虎怕冲多，运旺身强岂奈何；身弱虎强成祸患，身强制伏贵中和。<br/>偏官偏印最难明，上下相生有利名；四库坐财宜向贵，等闲平步出公卿。<br/>戊己若逢见官杀，局中金水更加临；当生有火宜逢火，火退愁金怕木侵。<br/>偏官有制化为权，唾手登云发少年；岁运若行身旺地，功名大用福双全。<br/>偏官不可例言凶，有制还他衣禄丰；干上食神支又合，儿孙满眼福无穷。<br/>陰癸多逢己字伤，杀星须用木来降；虽然名利能高显，争奈平生寿不长。<br/>六丙生人亥子多，杀星拘印返中和；东方行去兴名利，运到西方事转磨。<br/>春木无金不是奇，金多犹恐反遭危；格中取得中和气，福寿康宁百事宜。
《论七杀》
夫七杀者，亦名偏官，喜身旺合杀、喜制伏、喜陽刃；忌身弱、忌见财，生忌无制。
身旺有气为偏官，身弱无制为七杀。
凡有此杀不可便言凶？有正官不如有偏官，多有巨富大贵之人；惟其身旺合杀为妙。
如甲以庚为七杀，喜丙丁制之；乙合之，谓之 贪合忘杀 。
七杀却宜制伏，亦不要制之太过；盖物极则反为祸矣！
身旺又行身旺之运为福。
如身弱又行身弱之乡，祸不旋踵。
四柱中元有制伏，喜行七杀运；元无制伏，七杀出为祸。
如行身旺乡，更有陽刃，贵不可言；但忌财旺，财能生杀故也。岁运临之，身旺亦多灾；身弱尤甚。
甲申、乙酉、丁丑、戊寅、己卯、辛未、癸未，此七日生主杀，性急伶俐、心巧聪明。
如见杀多者，主人凶夭贫薄；月见之重，时见之轻。何也？日七杀，只一位见之，如年时再见，杀多为祸；却要制伏之乡，又要身旺有制伏为权，最怕冲与陽刃大凶。
时七杀只一位，要本身旺，如年月时三处有制伏为福；却要行杀旺运，运三合得地亦发；若无制伏，则要行制伏为福。
行杀旺运无制伏，则祸作。
时上七杀，却不怕陽刃，而亦不畏冲。
如【辛丑，乙未，乙卯，丙子】：此命身旺，生于六月之中，岁干透出辛丑为七杀；喜得丙子合辛丑之杀，乃贵而有权。
如【甲午，丙寅，庚子，丙子】：此命身弱，见火局，又见月令丙寅七杀，时又见丙子；火克庚金，金死于子，身弱杀旺，又无制伏，宜乎带病贫薄。
如【丁巳，戊申，壬子，戊申】：此命身旺，见二戊为七杀，引归于巳；丁与壬合，戊与癸合，金又长生于巳，戊禄在巳；乃壬戊二字俱旺，所以贵也。
《论官星太过》
如壬癸生人，四柱是辰戌丑未巳午，天干不露官星与杀，则官杀暗藏于中为多。若四柱元有为好；若无制伏，须行木运，与三合木局亦好。
大凡官星多则杂，务要除而清之，乃可发福。
若官星多又行官运，亦不济事。
《论官杀混杂要制伏》
官星要纯，不要杂。
假如甲木用辛金为官，若年是辛，月是酉，时上亦是死官，虽多尽不妨，盖纯一尽好；若有金或庚申，则混杂为杀，以伤其身。要行火乡制伏，则发福也。余仿此也。
《论印绶》
所谓印？生我者，即印绶也，经曰： 有官无印，即非真官；有印无官，反成其福。 何以言之？大抵人生得物以相助相生相养，使我得万物之见成，岂不妙乎；故主人多智虑，兼丰厚。
盖印绶畏财，主人括囊。故四柱中及运行官贵，反成其福，盖官鬼能生我；只畏其财，而财能反伤我。
此印绶之妙者，多是受父母之荫、承父之赀财，见成安享之人；若又以两三命相并，当以印绶多者为上。
又主一生少病、能饮食。
或若财多乘旺，必多淹留。
虽喜官鬼，而官鬼多或入格，又不可专以印绶言之。
假如，甲乙日得亥子月生，丙丁日得寅卯月生，戊己日得巳午月生，庚辛日得辰戌丑未月生，壬癸日得申酉月生者是也，其余以类言之。最怕行印绶死绝之运；或运临死绝，复有物以窃之，即入黄泉，无可疑也。
夫印绶者，生我之谓也，亦名生气。以陽见陰，以陰见陽，谓之正印；陽见陽，陰见陰，谓之偏印。喜官星生印，忌财旺破印。
如甲人生亥子月中，水为印，忌火伤官，忌土破印，要行生旺之乡，怕行死绝之地；若行死绝之地，或有物以伤之，则危矣！
印绶之人智虑、一生少病、能饱食丰厚、享见成财禄；若两三命相并，当以印绶多者取之。
最忌财来乘旺，必生淹滞。
若官鬼多，或入别格，又不可专以印绶论。
大凡月与时上见者为妙；而月上最为紧要。
先论月气之后有生气，必得父母之力；年下有生气，必得祖宗之力；于时上见之有生气，必得子孙之力，寿元耐久，晚景优游。
如带印绶，须带官星，谓之官印两全，必为贵命。若官星虽见成，得父母力，为福亦厚也；须行官星运便发，或行印绶运亦发。
若用官不显，用印绶为妙；最怕四柱中岁运临财乡，以伤其印。
若伤印，主破家离祖、出赘；又临死绝之地，若非降官失职，必夭其寿。
如【戊戌，庚申，癸酉，庚申】：此命癸日生于七月中气之后，月时皆是庚申，自坐金库，所以印绶；岁干又透出戊官，谓之官印两全，极为贵命。
如【癸亥，癸亥，甲寅，甲子】：此日用癸为印，印却旺；缘无财星相助，发福不厚也。
如【甲寅，庚午，戊戌，壬子】：此日戊用丁为印绶，有寅午戌火局为好；不合时上壬子水旺，财能冲印，所以失明。生气是丙丁火属木故也。
如【己卯，丁卯，丙辰，壬辰】：此命用卯为印，用癸为官，年在卯日在辰，所以官印两全，少年清要。至四十二、三岁，癸亥运亦不妨；至庚申年，水七杀生于申，乃被庚申破印，故不吉也。
月逢印绶喜官星，运入官乡福必清；死绝运临身不利，后行财运百无成。<br/>印绶官星运气纯，偏官多遇转精神；如行死绝并财地，无救番为泉下人。<br/>印绶无亏享福田，为官承荫有田园；家膺宣敕盈财谷，日用盘缠费万钱。<br/>印绶无亏靠祖宗，光辉宅产耀门风；流年运气逢官旺，富贵双全步月宫。<br/>月生日主喜官星，运入官乡禄必清；容貌堂堂多产业，官居廊庙作公卿。<br/>重重生气若无官，当作清高技艺看；官杀不来无爵禄，总为技艺也孤寒。<br/>重重印绶格清奇，更要支干仔细推；支上咸池干带合，风流浪荡破家儿。<br/>印绶干支喜自然，功名豪富禄高迁；若逢财运来伤印，退职休官免祸愆。<br/>印绶重重享见成，食神只恐暗相刑；早年若不归泉世，孤苦离乡宿疾萦。<br/>丙丁卯月多官杀，四柱无根怕水乡；湿木不生无焰火，身荣除是在南方。<br/>印绶不宜身太旺，纵然无事也平常；除非元命多官杀，却有声名作栋梁。<br/>壬癸逢申嫌火破，格中有土贵方知；北方水运皆为吉，如遇寅冲总不宜。<br/>木逢壬癸水漂流，日主无根罔度秋；岁运若逢财旺运，返凶为吉遇王侯。<br/>贪财坏印莫言凶，须要参详妙理通；运若去财还作福，再行财运寿元终。<br/>印绶如经死绝乡，怕财仍旧怕空亡；逢之定主多凶祸，落水火刑自缢伤。<br/>印绶干头重见比，如行运助必伤身；莫言此格无奇妙，运入财乡福禄真。
《论倒食》
夫倒食者，冲财神之谓也；一名 吞啖煞 。用财神大忌见之，用食神亦忌见之。
倒食者，如甲见壬之类。如甲见丙为食神，能生土财；然壬克丙火，丙火不能生甲木之土财，所谓甲用食神，大忌见之。
凡命中带此二者，主福浅寿薄。
又见庚为七杀，得丙丁火制之，怕见水，反为祸矣！凡命中犯此者，犹尊长之制我身，不得自由也。作事进退悔懒、有始无终、财源屡成屡败、容貌攲斜、身品矮小、胆怯心慌，凡事无成也。
如【丁未，丁未，己亥，丁卯】：此命己亥日，己临亥上，身弱于亥；加以亥卯未木局克身，年月时透出三丁食己。幼年行南方运，赖火生土，身犹旺；纔交乙巳运，为己之七杀，引出亥卯未木局，岁运癸亥，所以死矣！此命非但倒食七杀之祸，而癸亥年与生杀坏印之说同义也。
如【甲戌，丙寅，甲戌，壬申】：此命甲戌日，甲见丙食神，生于正月，甲木旺，身与食神俱旺，本是贵命；不合时上壬申，壬水伤其丙火，申金冲其寅木；又申中有庚七杀，所以利名无成。行己巳运金生之地，见庚子年；庚金为七杀，又见子水，死于非命。
《论劫财》
亦名 逆刃 ，如乙见甲为劫财。
乙以庚为夫，见丙克庚，故克夫；男命则克妻。
五陽见五陰为败财，主克妻害子。
五陰见五陽为劫财，主破耗、防小人，不克妻。
乙以戊己为财，甲见夺己坏戊；丁以庚辛为财，丙能夺辛破庚；类如此也。
兄见弟，弟能败兄之财，夺兄之妻。
弟见兄，兄能劫弟之财，而不敢取弟之妻。
财者，人之所欲，方令弟兄见之，多有争竞，如夷、齐能几人。
男命见劫财多克妻，女命见伤官多克夫。此极论也。
