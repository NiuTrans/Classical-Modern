人生性命当富贵者，初禀自然之气，养育长大，富贵之命效矣。文王得赤雀，武王得白鱼赤乌。儒者论之，以为雀则文王受命，鱼乌则武王受命；文、武受命於天，天用雀与鱼乌命授之也。天用赤雀命文王，文王不受，天复用鱼乌命武王也。若此者，谓本无命於天，修己行善，善行闻天，天乃授以帝王之命也，故雀与鱼乌，天使为王之命也。王所奉以行诛者也。如实论之，非命也。命，谓初所禀得而生也。人生受性，则受命矣。性命俱禀，同时并得，非先禀性，後乃受命也。何以明之？弃事尧为司马，居稷官，故为后稷。曾孙公刘居邰，後徙居邠。後孙古公亶甫三子：太伯、仲雍、季历，季历生文王昌。昌在襁褓之中，圣瑞见矣。故古公曰： 我世当有兴者，其在昌乎！ 於是太伯知之，乃辞之吴，文身断发，以让王季。文王受命，谓此时也，天命在人本矣，太王古公见之早也。此犹为未，文王在母身之中已受命也。王者一受命，内以为性，外以为体。体者，面辅骨法，生而禀之。
吏秩百石以上，王侯以下，郎将大夫，以至元士，外及刺史太守，居禄秩之吏，禀富贵之命，生而有表见於面，故许负、姑布子卿辄见其验。仕者随秩迁转，迁转之人，或至公卿，命禄尊贵，位望高大。王者尊贵之率，高大之最也。生有高大之命，其时身有尊贵之奇，古公知之，见四乳之怪也。夫四乳，圣人证也，在母身中，禀天圣命，岂长大之後，修行道德，四乳乃生？以四乳论望羊，亦知为胎之时已受之矣。刘媪息於大泽，梦与神遇，遂生高祖，此时已受命也。光武生於济阳宫，夜半无火，内中光明。军下卒苏永谓公曹史充兰曰： 此吉事也，毋多言！ 此时已受命。独谓文王、武王得赤雀、鱼乌乃受命，非也。上天壹命，王者乃兴，不复更命也。得富贵大命，自起王矣。何以验之？富家之翁，资累千金。生有富骨，治生积货，至於年老，成为富翁矣。夫王者，天下之翁也，禀命定於身中，犹鸟之别雄雌於卵壳之中也。卵壳孕而雌雄生，日月至而骨节强，强则雄，自率将雌。雄非生长之後，或教使为雄，然後乃敢将雌，此气性刚强自为之矣。夫王者，天下之雄也，其命当王。王命定於怀妊，犹富贵骨生，鸟雄卵成也。非唯人，鸟也，万物皆然。草木生於实核，出土为栽蘖，稍生茎叶，成为长短巨细，皆有实核。王者，长巨之最也。硃草之茎如针，紫芝之栽如豆，成为瑞矣。王者禀气而生，亦犹此也。
或曰： 王者生禀天命，及其将王，天复命之。犹公卿以下，诏书封拜，乃敢即位。赤雀鱼乌，上天封拜之命也。天道人事，有相命使之义。 自然无为，天之道也。命文以赤雀，武以白鱼，是有为也。管仲与鲍叔分财取多，鲍叔不与，管仲不求。内有以相知，视彼犹我，取之不疑。圣人起王，犹管之取财也。朋友彼我无有授与之义，上天自然，有命使之验，是则天道有为，朋友自然也。当汉祖斩大蛇之时，谁使斩者？岂有天道先至，而乃敢斩之哉？勇气奋发，性自然也。夫斩大蛇，诛秦杀项，同一实也。周之文、武命伐殷，亦一义也。高祖不受命使之将，独谓文、武受雀鱼之命，误矣。难曰：《康王之诰》曰： 冒闻於上帝，帝休，天乃大命文王。 如无命史，经何为言天乃大命文王？所谓大命者，非天乃命文王也，圣人动作，天命之意也，与天合同，若天使之矣。《书》方激劝康叔，勉使为善，故言文王行道，上闻於天，天乃大命之也。《诗》曰： 乃眷西顾，此惟予度。 与此同义。天无头面，眷顾如何？人有顾睨，以人效天，事易见，故曰眷顾。天乃大命文王，眷顾之义，实天之命也。何以验之？ 夫大人与天地合其德，与日月合其明，与四时合其序，与鬼神合其吉凶，先天而天不违，後天而奉天时。 如必须天有命，乃以从事，安得先天而後天乎？以其不待天命，直以心发，故有先天後天之勤。言合天时，故有不违奉天之文。《论语》曰： 大哉！尧之为君！唯天为大，唯尧则之。 王者则天不违，奉天之义也。推自然之性，与天合同，是则所谓 大命文王 也，自文王意，文王自为，非天驱赤雀，使告文王，云当为王，乃敢起也。然则文王赤雀，及武王白鱼，非天之命，昌炽佑也。吉人举事，无不利者。人徒不召而至，瑞物不招而来，黯然谐合，若或使之。出门闻吉，顾睨见善，自然道也。文王当兴，赤雀适来；鱼跃乌飞，武王偶见：非天使雀至、白鱼来也，吉物动飞，而圣遇也。白鱼入於王舟，王阳曰： 偶适也。 光禄大夫刘琨，前为弘农太守，虎渡何。光武皇帝曰： 偶适自然，非或使之也。 故夫王阳之言 适 ，光武之曰 偶 ，可谓合於自然也。
