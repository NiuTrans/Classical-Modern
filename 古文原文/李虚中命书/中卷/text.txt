清气阳为天，杳杳而上冲乎阳；浊气阴为地，冥冥而下从其物。（太虚之先，升寂何有？至精感微，而真一生焉，真一运灵而元气自化，自化元气者，乃无中之有，有中之无，广不可量，微不可察，氤氲渐着，混漠无倪，万象之端，朕兆于此。于是有清通澄朗之气，化而为天；浊滞烦昧之气，积而为地。故清者自浊而澄，高者自下而上。天高而浮，地厚而沉。浮者有彰动之象，故为阳；沉者有寂没之理，故为阴。清者上腾，高而纯阳，故充满；浊者下沉，密而纯阴，故冥寂。而万物从化之，故冲于上者为阳，而生万物；沉于下者为阴，而成万物，然而实始于一者也。）
清浊交分，人物混成，造化始于无相，因而三生。（太朴之散乾坤之形，分体一定乎尊卑，有阴阳之相摩，有刚柔之相推，变动以行其道，经纬以成其事。凡垂象于天者，莫非文也，有高下之相倾，广轮之相推，动静之所生，形势之所持。凡其质于地者，莫非礼也，故万物生于其间者，亦且出机入机，出冥入冥，方生方死，方死方生，域于轮转之地，而机之动不能自已，故草木黄落而菊始华，仓庚呜而鹰以化。一根荄之细，不知谁与之扶持，一昆虫之微，不知谁与之生死。戢戢而动植，非物与之雕刻也；芸芸而归根，非物与之揫敛也。自消自息，自智自力，自形自色，曾不知有造化之者，是人物混然而立也。则其光为日月，其文为星辰，其泽为雨露，其威为雷霆，辰集于房，月湛而明，日遄而化，此天之道也。其高为山岳，其大为江湖，其文为草木，其富为百谷，载万物而不慑，生万物而无穷，此地之德也。高而为君父，贵而为王侯，大而为郡牧，下而为庶民，文于仁义忠信，富于财谷布帛，成而祀天地，灵而驱万物，此人之事也。莫大乎天，莫厚乎地，莫灵于人，是以因于天体，成于地仪，范围天地，之化三才，由一而生也。）
天一地二，盖乾坤之体，坤为土也，乾为金，金亦土也，为水母。（天一地二，奇偶之策也。三奇为乾，三偶为坤，是一而两之之义也。故阴阳自始者，谓之太始。阴阳自明者，谓之太极。则万物之始于乾也，亦由天地之所资以始，是以知乾为之太始。万物之所资生于坤也，亦由天地之所资以生，是以知坤为之太极。故乾之卦所以在西北，坤之卦所以在西南。以乾为太始，以坤为太极，可知矣。是以太始之极，一而两之，作乾坤之象，金土同体而异名，有此见一数之终始也矣。）
四正四隅，何遐迩之为正。艮为土也，应乎坤；巽为风也，风出木。（乾坤艮巽，四隅也，而为天地之大纪；坎离震兑，四正也，而为乾坤之大纲。曾不知广轮之艮，而有会通之情也。然则万物之始终，莫盛乎艮，故应乾坤之节制，莫始于巽，故为风，然风非出于木，而鼓舞于万物，为事由动之生息也，故巽继于震。）
坎离未判，以清浊明水火；震兑之前，以左右用金木。（天一地六，相合生水；地二天七，相合生火。言水则含知而内明，言火则崇礼而外照。内明足以应物，外照足以知人。知人者无所不知，应物者无所不应。故清之为水，得天一辰中是，奇内而天一，偶外而地六，其为卦也曰坎；故浊之为火，得地二辰中是，偶合【内】而地二，奇外而天七，其为卦也曰离。夫二者本水火南北之分，为乾坤男女之体，亦由清浊判于自然也。天三地八相合，而生木于东方，木生风以动之，故为卦曰震。地四天九相合，而生金于西方，金生水以泽物而物悦之，故为卦曰兑。然东木受西金之制，而左言木右言金者，是震男兑女，尊卑之义也。）
易八卦者，以刚柔相半；连四象者，分逆顺而生成。（易以八卦兼三才而两立，为天地广轮之体用，故始三，一而为乾，二为坤，生六六九九之变，为四象五行之数，然后圣人分阴分阳，迭用柔刚以相易之，故天地位而成章也，列万汇而象之，以别盛衰矣。四象者，大而为日月星辰，广而为金木水火，八卦由四象而两制之，则有阴中之阳，阳中之阴，寒暑运行而万物化育也。）
二仪分列，各包四象之形；乾坤音土，遂作五行之用。（天地为二仪，则上有日月星辰运于无为，下有金木水火济于有用。金生于土而聚于土者，然乾坤本一而立二，为清浊之别，包括四象为五行，以尽天地之数，备万物之成终也。）
一而两之，道法乎自然；八卦九宫，乘阴阳以数。（道生一，一虽立而道未离也。一生二，二名成，而道斯远矣。是故道非数，而数之所生，一非二，而一之所出。阴阳之在天地，其妙有机，而物之所始，其显有数，而物之所生，始终如一。一有二而不可以相无，然阴虽有佐于阳，阳实始之而无恃焉。阳虽有赖于阴，阴实由之而不与焉。是阳常始而阴常成，阳常唱而阴常和，有自然之理，故阳奇阴偶，迭用生成，而天五地六，二五而成十，五十有五之策，所以行变化而明鬼神也。故乾坤之策，万有一千五百二十，当期之日，当万物之数。四营成易，十有八变成卦，发刚柔而生爻，以八八于四维，则居中者尽乎九也。）
五行分阴阳为十干，清而不下；五支易刚柔为十支，浊而不上。（天地之数各成于五，然始立甲者，本乎土之气，申乾坤皆土之义，始于甲之【乙】丙丁，次生戊己庚辛壬癸，如一之有二，而为十干之气主，曰清则腾而生，故不同下之五行也。五支，言道生一而支散为五，以成五行之数，乃浊者下沉，而生二五如十，则分支列于乾坤之广轮，如甲之生乙，丙之生丁之义，故寅则运于卯，巳则运于午，然而同类为阴阳，而不同支干之生。）
土逐四时之气，故有十二支。十二支以夫妇为体，十干以父子相乘。（四时乃四季也，顺四象之用，然四象为两立成八支，惟土者本天地，各五而两之，则分四支列乎四维，以终四象之变。盖辰戌同体，丑未同形，子阳亥阴、寅阳卯阴之类，如夫妇之同体。甲生乙、乙生丙类，如父子相生，本乎一而为五。）
三才有阴阳之天地，五行运物化之人伦。（分阴阳则为天地，立父子则为人伦，故干阳也，亦有乙丁己辛癸之为阴；支阴也，亦有子寅辰午申戌之为阳，是知阴阳之相覆，奇偶相匹，故万物化成。生者为父为母为子为孙，配之为夫为妇，以别人伦之要也。）
故曰：甲己真宫，乙庚真商，丙辛真羽，丁壬真角，戊癸真徵。（甲木二五之始，名而为土，六位相成于己，故曰真宫。土生始成终，故金次于土，羽水之音，角木之音，徵火之音，此十干皆天之清气生数成于五，至六而为偶，为阴阳之始，作天地之真运。然而真运在天，必自地而得之矣。何则天罡本乎辰也，阳动而阴静，得十二常转位，自甲子为始，至于辰则见戌，是地之功也，故甲之为土明矣，是知真运在天，自地而得之也。）
寅午戌火体，亥卯未木体，申子辰水体，巳酉丑金体，斯非真体，乃五行生旺库之地，土则从四事成之。（四象之体而终皆土，故戊至辛而金之土也。）
六十纳音者，配由十干十二支，周而终之数也。（干支相乘，归天地始终之数，为六十也。）
自生成而言之，则水得一，火得二，木得三，金得四，土得五。感物化而言之，则火得一，土得二，木得三，金得四，水得五。（生成者，天地生成之数，物化则五行支干相成，纳音之数也。）
法乎天地，支干数乘。（此十干配天，十二支配地，而合成万物动静之机，充合端委之数也。）
支干配则甲己子午九，乙庚丑未八，丙辛寅申七，丁壬卯酉六，戊癸辰戌五，巳亥支数四。（自九之数，损之又损也，然于巳亥者，不由巳而存，乾之一二，坤之二三，是道始一至三，错综而生诸数，以合乾坤覆载之功。若夫前所谓支干之配，则道生一，一生二，二生三，三之又三，则九为阳生。言数以甲己为造化之首，子午为阴阳之至，取极之数而先称九，而后损之八七五【违禁关键词】也。）
子寅同途，岁上辰下，未可俱言，其支先甲后子，纳音金者数也，始父母之气而成音，离天地则见名数。（子得同壬，寅得同甲，岁木辰水，如寅为木二合，若见子而得寅者，亦是甲子之金，不可独言木也。甲临于子而金者，是支干化纳音之数也。干支五行，始因天五地五之数变，而纳音九八七六五四之数相成，上下而得，却须坎离五六之数也。）
天五地五，则为造化之先；除其数，则纳音之用。（天地变通，二五为十，终成万物，始一终五皆阳，合之为六则阴，为六五数外，即天地数所纳五行之数也。假令水得五者，是本音以土权碍也，然后有音，故丙子、丁丑共得三十之数，而六五皆土而得纳音为水也。火得一者，是火无音，因水沃之，然后有音，故戊子、己丑共得三十一数，而除六五，而有一数，而纳音得火也。木得三者，盖木有本音，故壬子、癸丑共得二十八数，而有五之数，是三数，而纳音得木也。金得四者，亦金是本音，而甲子、乙丑共得三十四数，而除六五之数，外是四数乃金也。土得二者，盖土本无音，火陶之然后有音，故庚子、辛丑共得三十二数，而除五六之数，而纳音为土也。故经云：先甲后子，纳音金者数也，得此则彼可知也。）
自乾而生顺，从坤而产逆，阴阳机括于五行，五行之体依八卦。（父生顺，母生逆，假如甲己干，正月建丙寅丙丁火，故木生顺，母己之干在木死为逆，故甲为父己为母，在寅之家，天一生水，则由乾为属金，金水也，故自乾生而顺及纳音，即甲子、乙丑金为首，盖乾纳甲子，即是天五地五，于坤数中生，逆其终数而生，亦由先九而后至四数也。阴阳者乾坤，故金土一而两之，以备五行，五行分体用而为八卦。）
火爱乾为会，水利巽而享，岁守坤乡，金藏艮位。（乾纯阳也，处西北，故至亥而显明。水性本下，巽出东南，顺下也，故水巳为利也。坤则成物，岁以终之，故至申，万物介然守礼，用艮终始万物，而在于坤，故金至寅终，藏于土下。）
木落粪本，水流趋末，火显诸用，金蔽于光。（各任性乡，故守坤乡，水趋末则利巽方，火显用则爱于乾，金蔽于光则又藏于艮也。）
水土金性本下，木火性本巍。（水流就湿，土积而载，金重而沉，故曰本下。巍者上也，木性渐上，而火性炎上。）
沉者得形而上腾，升者期卑而高会。（水得土而木生，是土克水而生木，木之克土而上腾，则水土之气自木而上也。火得水而上为既济，盖推五行之性沉者、升者，皆必以形为用也。）
以坎为离，精玄者能知，易兑作震，通鬼神而作旨。（庚申、辛酉木，在巳申酉之中，亦当作金，或卯人遇三酉之类而可言金，余准此推之，则妙穷造化，但以本纳音为用，所谓 易兑作震，通鬼神而作旨 此也，假令丙午水得癸巳月丙寅日戊戌时，巳午未为火之本方，寅戌午之正体，又上下俱火，虽纳音为水，多变作炎上之火看，或水多人全在巳午未，生而不犯本命支，更干头有气，亦宜作火看，不可谓之休囚，此所谓以坎为离，精玄妙者为能知。）
故以庚申、乙卯为夫妇之本宗，子癸亥壬丁马丙蛇之寄位。（此论干禄也，季主所谓 先南北之阳，以辨东西之阴 ，阴禄阳而阳禄阴，金自金而木自木，故金木自然而得专位，水火土从造化，故阳寄于阴，而阴寄阳也。）
劳而不息，驿居病方。（五行支病处而为驿，驿所以休息也。）
马得纵横，更观乎干；生而不运，以气建推之。（以申子辰水位，处驿为病也，以寅为驿，所谓马必以气建者，而驿之为马也，且甲子人正月丙为马，然不在正月，亦自得地位建丙亦是马，故曰马得纵横矣。珞琭子云： 见不见之形，无时不有 ，正谓此也。）
出五行之外者，生死在乎我，居清浊之内者，存亡从数焉。（凡修德养性、炼假守真、灵台内静、反复还元、神游六合之外，必造五行之先，则欲生欲死欲隐欲显，皆由乎我，是谓神仙真人矣，岂由天地鬼神时数所拘哉。此欲人之自修，不可专滞乎命，彼生死犹可任，况修德致祥转祸为福。夫人居清浊之内，皆由情性善恶，死生而未能逃五行之数者，何也？盖未尝能炼阳纯阴，炼阴纯阳，虽存念至道，亦不能出于清浊之间，徒自苦形而不逃存亡之数也。）
元命胜负三元者，干禄支命纳音身，各分衰旺之地。（三元各分生旺库之地而为九命，是主禄主三会也。）
干主名禄贵权，为衣食受用之基；支主金珠积富，为得失荣枯之本；纳音主材能器识，为人伦亲属之宗。（干为天元禄，故主贵爵衣食之正本也。支为地元财，命至此比形立象，，始终之元，故主贫富运动荣枯。纳音为人元身命，故主贤愚好丑形貌材能度量，凡有生，则彼我生克爱憎，故为人伦亲眷也。）
支干纳音之气，顺四柱以定休囚；禄马神煞之方，分二仪以求胜负；劫灾天岁遇用处，不能为凶；禄马奇舆逢破处，未始为福。（三元五行，亦各分四季定休旺之气。干中所用神煞乃天之清气，支中所用神煞乃地之浊气，凡言神煞各分天地二气，胜负吉凶支煞自有诸例言。劫灾天岁四煞虽凶，若支干配合有用，则为福禄之神。禄马奇舆虽干之清气，富贵之神，主福禄尊贵，若支神配合为破败者，则反为贫贱凶害之煞。）
四柱者，胎月日时。（三元为万物之本，四柱乃五行之辅佐，亦犹乾坤之有四时，土有四象，人有四肢，故珞琭子云： 根在苗先，实从花后 者，四柱有偏枯，则随所主而论之。）
胎主父母祖宗者十分，主事者二分。（万物之根本，固在我名之先有也。故主祖宗者十分，然而根在物之先，而花实苗之后，虽主事二分，亦当以胎为本气。）
月主时气者十分，主事者六分。（月为建元，分四时之休旺，故主三元气用所出十分，是月与时为宾主，以辅三元，故主立气立事十分，是将来临月分，亦定灾福之六分。）
日主未得气者十分，主事者八分，时主用度进退向背力气胜负皆十分，吉与凶同。（日主月内四时向背之气十分，三元贵贱之气及胎本共时八分，时主元吉凶及胎月日之气皆十分，故言吉凶变异胜负之力同等也。）
九命论互相奔刑，反顺生煞，以别源流。（三元四柱禄马为九命，须递相往来，取刑冲德合，逆顺盛衰，以定清浊之理。）
先看重轻盛衰尊卑逆顺，次分彼我紧慢情意，相续干音亲义四柱，然不合冲类干头配合之理。（先看三元支干本意，以辨四柱之力，有形视形气之厚薄，凡化象之有性，操用度之浅深，勿论得地不得地，辨尊卑之胜负也。四柱相冲，然无配合纳音取宾主，保义情亲，以定胜负。）
大抵年为本则日为主，月为使则时为辅。（年为日之本，日为命主，如君之有臣，父之有子，夫之有妇，国之有王，是胎月生时，为主本之扶援，欲得以序相承顺也。）
主本保合，未有贫贱之人；时日乖违岂有久荣之理。（主本保和相育为贵，年克日减力也，日克年虽主贵气，亦多迍剥，况日时俱克于年，乖离尤甚也。）
三元入墓，日时自旺，虽运并绝逢鬼，鬼亦不能取。（本入墓中却主相辅，行在旺乡，虽逢并绝更来加身，命虽灾而未至死厄。）
四柱集旺运逢于禄马，禄马无用。（三元四柱俱到旺处，或生时又使过，若曾发禄于闲地，虽逢禄马而必灾。）
过与不及，游移颠倒，气数中庸，应期而发。（五行喜刚柔得中，三命忌盛衰太过。）
方信阳唱阴和，须分干正支邪；阴静阳从，更忌禄衰鬼旺。（如乙酉得甲辰，虽天地合，却甲畏辛见，乙畏酉金，火畏死地逢子也。又如戊逢癸亥，是干正支邪，戊午、丙子，支正干邪，然水火阴阳相和，则不如干合为正也。又如丙辰见申为禄衰土，逢壬为鬼，丁人见乙卯癸卯之类。）
必死有生，凶中反吉。（如庚子见丁卯，死而得生；甲子见戊寅，凶中反吉。）
旺衰之理，审量生克；轻重之名，须识向背。（三元旺地，畏忌衰处，好生须临时审其轻重，如壬申、癸酉本重，壬寅、癸卯本轻，却取轻重扶持为用，始分向背之力气。）
轻得地而可敌重衰，重无地而制之轻败。（如土制水，则丙辰、丁巳之土，能制丙子、癸亥之水也。壬申、癸酉之金虽重，却遇戊子、己丑、丙寅、丁卯之火，虽金重亦受制于火，盖火向旺金绝方也。）
各衰各旺，轻重自然。（如辛卯见癸酉，戊午见丙子，乃旺处相敌，支气不比，却有相敌，为变化发扬也。甲寅水见庚午、辛未土，力气各衰，水土和柔，则有化育之道矣，余准此。）
守凶煞者，在其尊者制其卑；生克交加，应得先者令其后。（吉神凶煞，四柱先后，干神可制支煞，更分生克之理。）
五行相敌，二凶一吉。（五行相敌，轻重相等，遇鬼二则为凶，一重为鬼，犹凶中反吉。）
复以轻重之理，方得贵贱之原。（须以六十纳音支干轻重，取衰旺制度，方定贵贱也。）
至如体轻用重，不免漂沉，本重末轻，广谋自胜，主客从容，优游享福。（如庚午、辛未土本轻也，见壬戌、癸亥、丙子之水，是本轻用重，反散流也。辛未年，壬辰月，甲申日，甲戌时，此正应体轻用重之格。如庚子、辛丑土见癸巳、乙卯是本重，广谋自负之人也，五行主客轻重等，以制用有法，水土和柔，金火平适则康宁。）
水得水多，则沉潜伏溺，小巧多权，苗而不秀，声誉汪洋。（然而富贵则无变通，而势不峥嵘矣。）
水得火多，则崇礼贪饕，自恃深虑多忧，猛断后悔。（水遇火多，其性如此，不妨名利也。）
水得木多，则流而不止，执志反柔，临事汗漫，奢俭失中。（水生木，木克土，土散而无止，故此情性也。）
水得金多，则本末常安，多得资援，好义不实，智大多淫，智胜义负则性灵强。
水得土多，则沉静执塞，内利外钝，忍妒多恨，信义无决。（此论五行之性，不取神煞论也。）
火得火多，则崇礼义洎，明外昏内，自华而俭，既旺即已，不可速达。（火星暴而无制，福至则祸来速。）
火得木多，则自恃威福，聪明志懦，动思依辅，静则志明，好辩是非。（仁与礼不足，虽和而多忘。）
火得金多，则志不自胜，好辩而刚，礼义失中，直而招谤。（火金两强，故多克辩。）
火得土多，则立用沉密，利害敢为，言清行浊，执不通变。（火绝得土，土蔽火光，故所适不变利。）
火得水多，则为德不均，巧而忘礼，多易多难，摭取艰险，计深反害。（水火【火水】未济，多智多伤。）
木得木多，则柔懦泛交，曲直自循，多学不实，聪明华洁。（木主仁柔，色以表形。）
木得金多，则克制憔悴，刚而无断，静思悔动，誉义不常。（义胜于仁，反吝于心。）
木得土多，则取舍自信，华而不奢，体柔伏刚，言必鉴人，智不自胜。（仁轻信过，无礼节也。）
木得水多，则漂流不定，言行相违，处吉不宁，趋时委曲。（木华水智，故多顺取。）
木得火多，则驰骋聪明，好学不切，礼繁义乱，明他害己，善恶决发。（火得木而炽，木无以自容。）
金得金多，则刚直尚勇，见义必为，过不自知，忘仁好义，思礼好胜。（金重欲火，故思礼。）
金得木多，则辩分曲直，利害兼资，置德怀忿，朋友失义。（仁义相伐，必有所失。）
金得火多，则口才辩利，好礼忘义，动止宽和，中心鄙吝。（火胜于金，有义礼也。）
金得水多，则计虑不深，为人无恩，临事龌龊，或是或非。（水重金藏，多计无刚。）
金得土多，则失中有成，口俭心慈，作为暗昧，多处嫌疑。（金蔽土中，则求之者成。）
土得土多，则重厚藏密，守信容物，或招毁谤，恩害敢为。（土虽守信，深厚难知。）
土得金多，则信而好义，刚而多躁，不能持重，庶事无容。（金土争丽，两不自持。）
土得木多，则形劳志大，杂好狂徒，用柔爽信，曲直党情。（木克土，则信亏。）
土得火多，则施义忘亲，外明少断，奢俭失中，好礼口惠。（土得火助，信有所毁。）
土得水多，则贪功好进，泛顺伏机，志善若昏，爱恶无义。（土虽克水，水多则土失信。）
诚能以此，更分轻重明作为之性情，消息盈虚依于祸福，然后为能言，以前五行多寡论性情，而复推祸福正气无刑。（如庚禄在申，气当用甲，如诸位中不见庚之刑甲，或他位见甲，即为无庚是也。）
名背之半。（不见正禄，如得己而无乙，亦是所谓得一分三之说，虽背正禄必为福。）
马无害，禄无鬼，食无亡，支合无元，干禄无厄。（如甲子得丙寅为马，见壬午及水，在丙寅六合破刑之上，如不见正气，却见他干在禄位，其禄干亦要无鬼也。倒食、顺食皆要无空亡、亡神也，支神名合，要无元辰，十干合处要无六厄。）
旺无丧，衰无吊，妻无刃，财无飞，孟无孤，季无寡，生无劫，死无败。（如癸丑木命不要卯，此则旺无丧。如壬午木命不要辰，此则衰无吊。阳制阴为妻，不可在羊刃上，故妻欲无刃。命后四辰曰飞廉，我克者为财，不可犯之。四孟之人不得见孤辰在命，四季之人不得见孤宿在地。长生处要不值劫煞，如乙巳、丁酉、乙丑见寅是也。死处忌见八败沐浴金神。）
火无水，水无土，土无木，木须金，金须火。（火无水降亦能自润，水无土壅莫不成流，土无木制旷野安然。木须金克可以成材，金无火锻不能成器。）
体重须鬼，禄轻须官，刑虽全，败虽孤，夫须鲜，妻须倍，吉须显煞，凶须沉昧，天盘须会，地带须连。
