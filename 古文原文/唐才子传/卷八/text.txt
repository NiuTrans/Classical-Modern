<strong>李郢</strong>
郢，字楚望，大中十年崔铏榜进士及第。初居余杭，出有山水之兴，人有琴书之娱，疏于驰竞。历为藩镇従事，后拜侍御史。郢工诗，理密辞闲，个个珠玉。其清丽极能写景状怀，每使人竟日不能释卷。与清塞、贾岛最相善。时塞还俗，闻岛寻卒，郢重来钱塘，俱绝音响，感而赋诗曰： 却到城中事事伤，惠休还俗贾生亡。谁人收得文章箧，独我重经苔鲜房。一命未沾为逐客，万缘初尽别空王。萧萧竹坞残阳在，叶覆闲阶雪拥墙。 其它警策率类此。有集一卷，今传。
<strong>储嗣宗</strong>
嗣宗，大中十三年孔纬榜及第。与顾非熊先生相结好，大得诗名。苦思梦索，所谓逐句留心，每字著意，悠然皆尘外之想。览其所作，及见其人。警联如： 绿毛辞世女，白发人壶翁。 又 片水明在野，万花深见人。 又 黄鹤有归语，白云无忌心。 又 蝉鸣月中树，风落客前花。 又 池亭千里月，烟水一封书。 又 鹤语松上月，花明云里春。 又 一酌水边酒，数声花下琴。 又 宿草风悲夜，荒村月吊人。 《哭彭先生》云： 空阶鹤恋丹青影，秋雨苔封白石床。 《题闲居》云： 鸟啼碧树闲临水，花满青山静掩门。 等句，皆区区所当避舍者也。有集一卷，今传。
<strong>刘沧</strong>
沧，字蕴灵，鲁国人也。体貌魁梧，尚气节，善饮酒，谈古今令人终日喜听。慷慨怀古，率见于篇。大中八年礼部侍郎郑薰下进士。榜后进谒谢，薰曰： 初谓刘君锐志，一第不足取。故人别来三十载，不相知闻，谁渭今白头纷纷矣。 调华原尉。与李频同年。诗极清丽，句法绝同赵嘏、许浑，若出一絇综然。诗一卷，今传。
<strong>陈陶</strong>
陶，字嵩伯，鄱阳剑浦人。尝举进士辄下，为诗云： 中原不是无麟凤，自是皇家结网疏。 颇负壮怀，志远心旷，遂高居不求进达，恣游名山，自称 三教布衣 。大中中，避乱入洪州西山，学神仙咽气有得，出入无间。时严尚书宇牧豫章，慕其清操，尝备斋供，俯就山中，挥谈终日。而欲试之，遣小妓莲花往侍，陶笑不答。莲花赋诗求去曰： 莲花为号玉为腮，珍重尚书送妾来。处士不生巫峡梦，虚劳云雨下阳台。 陶赋诗赠之云： 近来诗思清于水，老去风情薄似云。已向升天得门户，锦衾深愧卓文君。 宇见诗益嘉贞节。陶金骨已坚，戒行通体，夜必鹤氅，焚香巨石上，鸣金步虚，礼星月，少寐。所止茅屋，风雷汹汹不绝。忽一日不见，惟鼎灶杵臼依然。开宝间，有樵者入深谷，犹见无恙。后不知所终。陶工赋诗，无一点尘气。于晚唐诸人中，最得平淡，要非时流所能企及者。有《文录》十卷，今传于世。
<strong>郑巢</strong>
巢，钱塘人。大中间举进士。时姚合号诗宗，为杭州刺史，巢献所业，日游门馆，累陪登览燕集，大得奖重，如门生礼然。体效格法，伏膺无斁，句意且清新。巢性疏野。两浙湖山寺宇幽胜，多名僧，外学高妙，相与往还酬酢，竟亦不仕而终。有诗一卷，今传。
<strong>于武陵</strong>
武陵，名邺，以字行，杜曲人也。大中时，尝举进士，不称意，携书与琴，往来商洛、巴蜀间，或隐于卜中，存独醒之意。避地嘿嘿，语不及荣贵，少与时辈交游。尝南来至潇湘，爱汀洲芳草，况是古骚人旧国，风景不殊，欲卜居未果，归老嵩阳别墅。诗多五言，兴趣飘逸多感，每终篇一意，策名当时，集一卷，今传。
<strong>来鹏</strong>
鹏，豫章人，家徐孺子亭边，林园自乐，师韩、柳为文。大中、咸通间，才名藉甚。鹏工诗，蓄锐既久，自伤年长，家贫不达，颇亦忿忿，故多寓意讥讪。当路虽赏清丽，不免忤情，每为所忌。如《金钱花》云： 青帝若教花里用，牡丹应是得钱人。 《夏云》云： 无限旱苗枯欲尽，悠悠闲处作奇峰。 《偶题》云： 可惜青天好雷电，只能惊起懒蛟龙。 坐是凡十上不得第。韦岫尚书独赏其才，延待幕中，携以游蜀。又欲纳为婿，不果。是年力荐，夏课卷中献诗有云： 一夜绿荷风剪破，嫌它秋雨不成珠。 岫以为不祥，果失志。时遭广明庚子之乱，鹏避地游荆襄，艰难险阻，南返。中和，客死于维扬逆旅，主人贤，收葬之。有诗一卷，今传于世。
<strong>温庭筠</strong>
庭筠，字飞卿，旧名岐，并州人，宰相彦博之孙也。少敏悟，天才雄赡，能走笔成万言。善鼓琴吹笛，云： 有弦即弹，有孔即吹，何必爨桐与柯亭也。 侧词艳曲，与李商隐齐名，时号 温、李 。才情绮丽，尤工律赋。每试，押官韵，烛下未尝起草，但笼袖凭几，每一韵一吟而已，场中曰： 温八吟 。又谓八叉手成八韵，名 温八叉 。多为邻铺假手。然薄行无检幅，与贵胄裴诚、令狐滈等饮博。后夜尝醉诟狭邪间，为逻卒折齿，诉不得理。举进士，数上又不第。出入令狐相国书馆中，待遇甚优。时宣宗喜歌《菩萨蛮》，綯假其新撰进之，戒令勿泄，而遽言于人。綯又尝问玉条脱事，对以出《南华经》，且曰： 非僻书，相公燮理之暇，亦宜览古。 又有言曰： 中书省内坐将军。 讥綯无学，由是渐疏之。自伤云： 因知此恨人多积，悔读《南华》第二篇。 徐商镇襄阳，辟巡官，不得志，游江东。大中末，山北沈侍郎主文，特召庭筠试于帘下，恐其潜救。是日不乐，逼暮先请出，仍献启千余言。询之，已占授八人矣。执政鄙其为，留长安中待除。宣宗微行，遇于传舍，庭筠不识，傲然诘之曰： 公非司马、长史流乎 又曰： 得非六参、簿、尉之类 帝曰： 非也。 后谪方城尉，中书舍人裴坦当制，忸怩含毫久之，词曰： 孔门以德行居先，文章为末。尔既早随计吏，宿负雄名，徒夸不羁之才，罕有适时之用。放骚人于湘浦，移贾谊于长沙，尚有前席之期，未爽抽毫之思。 庭筠之官，文士诗人争赋诗祖饯，惟纪唐夫擅场，曰： 凤凰诏下虽沾命，鹦鹉才高却累身。 唐夫举进士，有词名。庭筠仕终国子助教。竟流落而死。今有《汉南真稿》十卷，《握兰集》三卷，《金筌集》十卷，诗集五卷，及《学海》三十卷。又《采茶录》一卷。及著《乾巽子》一卷，《序》云 不爵不觥，非炰非炙，能悦诸心，庶乎乾巽之义 等，并传于世。
<strong>鱼玄机</strong>
玄机，长安人，女道士也。性聪慧，好读书，尤工韵调，情致繁缛。咸通中及笄，为李亿补阙侍宠。夫人妒，不能容，亿遣隶咸宜观披戴。有怨李诗云： 易求无价宝，难得有心郎。 与李郢端公同巷，居止接近，诗筒往反。复与温庭筠交游，有相寄篇什。尝登崇真观南楼，睹新进士题名，赋诗曰： 云峰满目放春情，历历银钩指下生。自恨罗衣掩诗句，举头空羡榜中名。 观其志意激切，使为一男子，必有用之才，作者颇赏怜之。时京师诸宫宇女郎，皆清俊济楚，簪星曳月，惟以吟咏自遣，玄机杰出，多见酬酢云。有诗集一卷，今传。
<strong>邵谒</strong>
谒，韶州翁源县人。少为县厅吏，客至仓卒，令怒其不搘床迎待，逐去。遂截髻著县门上，发愤读书。书堂距县十余里，隐起水心。谒平居如里中儿未着冠者，发鬅鬠，野服。苦吟，工古调。咸通七年抵京师，隶国子。时温庭筠主试，悯擢寒苦，乃榜谒诗三十余篇，以振公道，曰： 前件进士，识略精微，堪裨教化，声词激切，曲备风谣，标题命篇，时所难著，灯烛之下，雄辞卓然。诚宜榜示众人，不敢独专华藻，仍请申堂，并榜礼部。 已而释褐。后赴官，不知所终。它日，县民祠神者，持帻舞铃，忽自称 邵先辈降 。乡里前辈皆至，作礼问曰： 今者辱来，能强为我赋诗乎 巫即书一绝云： 青山山下少年郎，失意当时别故乡。惆怅不堪回首望，隔溪遥见旧书堂。 词咏凄苦，虽椽笔不逮，乡老中晓声病者，至为感泣咨嗟。今有诗一卷，传于世。
<strong>于濆</strong>
濆，字子漪，咸通二年裴延鲁榜进士。患当时作诗者，拘束声律而入轻浮，故作《古风》三十篇以矫弊俗，自号 逸诗 。今一卷，传于世。观唐诗至此间，弊亦极矣，独奈何国运将弛，士气日丧，文不能不如之。嘲云戏月，刻翠粘红，不见补于采风，无少裨于化育，徒务巧于一联，或伐善于只字，悦心快口，何异秋蝉乱鸣也。于濆、邵谒、刘驾、曹邺等，能反棹下流，更唱瘖俗，置声禄于度外，患大雅之凌迟，使耳厌郑、卫，而忽洗云和；心醉醇醲，而乍爽玄酒。所谓清清泠泠，愈病析酲。逃空虚者，闻人足音，不亦快哉。晋处士戴颙春日携斗酒，往树下听黄鹂，曰 此俗耳针砭，诗肠鼓吹 者，岂徒然哉。于数子亦云。
<strong>李昌符</strong>
昌符，字若梦，咸通四年礼部侍郎萧仿下进士。工诗，在长安与郑谷酬赠，仕终膳部员外郎。尝作《奴婢诗》五十首，有云： 不论秋菊与春花，个个能噇空肚茶。 无事莫教频入库，每般闲物要些些 等句。后为御史劾奏，以为轻薄为文，多妨政务，亏严重之德，唱诽戏之风。谪去，匏系终身。有诗集一卷，行于世。
<strong>翁绶</strong>
绶，咸通六年中书舍人李蔚下进士。工诗，多近体，变古乐府，音韵虽响，风骨憔悴，真晚唐之移习也。后亦间关，名不甚显。固知闾巷之人，欲砥行立名者，非附青云之上，恶能施于后世哉。有诗今传。
<strong>汪遵</strong>
遵，宣州泾县人。幼为小吏，昼夜读书良苦，人皆不觉。咸通七年韩衮榜进士。遵初与乡人许棠友善，工为绝句诗，而深自晦密。以家贫难得书，必借于人，彻夜强记，棠实不知。一旦辞役就贡，棠时先在京师，偶送客至灞、浐间，忽遇遵于途，行李索然，棠讯之曰： 汪都何事来 遵曰： 此来就贡。 棠怒曰： 小吏不忖，而欲与棠同研席乎 甚侮慢之。后遵成名五年，棠始及第。洛中有李相德裕平泉庄，佳景殊胜，李未几坐事贬朱崖，遵过，题诗曰： 平泉风景好高眠，水色岚光满目前。刚欲平它不平事，至今惆怅满南边。 又《过杨相宅》诗云： 倚伏従来事不遥，无何平地起青霄。才到青霄却平地，门对古槐空寂寥。 俱为时人称赏。其余警策称是。有集今传。汪遵，泾之一走耳。拔身卑污，夺誉文苑。家贫借书，以夜继日，古人阅市偷光，殆不过此。昔沟中之断，今席上之珍，丈夫自修，不当如是耶与夫朱门富家，积书万卷，束在高阁，尘暗签轴，蠹落帙帷，网好学之名，欺盲聋之俗，非三变之败，无一展之期，谚曰： 金玉有余，买镇宅书。 呜呼哀哉！
<strong>沈光</strong>
光，吴兴人。咸通七年礼部侍郎赵骘下进士。工文章古诗，标致翘楚，大得美称。尝作《洞庭乐赋》，韦岫见之曰： 此乃一片宫商也。 又如《太白酒楼记》等文，皆仪表于世。有诗集及《云梦子》五卷，并传世。光风鉴澄爽，神情俊迈。后仕终侍御史云。
<strong>赵牧</strong>
牧，不知何处人。大中、咸通中，累举进士不第。有俊才，负奇节，遂舍场屋，放浪人间。效李长吉为歌诗，颇涉狂怪，耸动当时。蹙金结绣，而无痕迹装染。其余轻巧之词甚多。同时有刘光远，亦慕长吉，凡作体效犹，能埋没意绪。竟不知所终。俱有诗传世。
<strong>罗邺</strong>
邺，余杭人也。家赀钜万，父则为盐铁吏，子二人，俱以文学干进。邺尤长律诗。时宗人隐、虬，俱以声格著称，遂齐名，号 三罗 。隐雄丽而坦率，邺清致而联绵，虬则区区而已。咸通中，数下第，有诗云： 故乡依旧空归去，帝里如同不到来。 崔安潜侍郎廉问江西，邺适飘蓬湘、浦间，崔素赏其作，志在弓旌，竟为幕吏所沮。既而俯就督邮，不得志，踉跄北征，赴职单于牙帐。邺去家逾远，万里沙漠，满目谁亲，因兹举事阑珊无成，于邑而卒。邺素有英资，笔端超绝，其气宇亦不在诸人下。初无箕裘之训，顿改门风，崛兴音韵，驰誉当时，非易事也。而跋前疐后，绝域无聊，独奈其命薄何！孔子曰： 才难 ，信然。有诗集一卷，今传。
<strong>胡曾</strong>
曾，长沙人也。咸通中进士。初，再三下第，有诗云： 翰苑几时休嫁女，文章早晚罢生儿。上林新桂年年发，不许闲人折一枝。 曾，天分高爽，意度不凡，视人间富贵亦悠悠。遨历四方，马迹穷岁月，所在必公卿馆谷。上交不谄，下交不渎，奇士也。尝为汉南节度従事。作《咏史诗》，皆题古君臣争战废兴尘迹。经览形胜，关山亭障，江海深阻，一一可赏。人事虽非，风景犹昨，每感辄赋，俱能使人奋飞。至今庸夫孺子，亦知传诵。后有拟效者，不逮矣。至于近体律绝等，哀怨清楚，曲尽幽情，擢居中品，不过也。惜其才茂而身未颖脱，痛哉。今《咏史诗》一卷，有咸通中人陈盖注，及《安定集》十卷行世。
<strong>李山甫</strong>
山甫，咸通中累举进士不第，落魄有不羁才。须髯如戟，能为青白眼。生平憎俗子，尚豪侠，虽箪食豆羹，自甘不厌。为诗托讽，不得志，每狂歌痛饮，拔剑斫地，少摅郁郁之气耳。后流寓河、朔间，依乐彦稹为魏博従事，不得众情，以陵傲之，故无所遇。尝有《老将诗》曰： 校猎燕山经几春，雕弓白羽不离身。年来马上浑无力，望见飞鸿指拟人。 此伤其蹇薄无成，时人怜之。后不知所终。山甫诗文激切，耿耿有齐气，多感时怀古之作。今集一卷、赋二卷，并传。
<strong>曹唐</strong>
唐，字尧宾，桂州人。初为道士，工文赋诗。大中间举进士，咸通中，为诸府従事。唐与罗隐同时，才情不异。唐始起清流，志趣澹然，有凌云之骨，追慕古仙子高情，往往奇遇而已，才思不减，遂作《大游仙诗》五十篇，又《小游仙诗》等，纪其悲欢离合之要，大播于时。唐尝会隐，各论近作。隐曰： 闻兄《游仙》之制甚佳，但中联云： 洞里有天春寂寂，人间无路月茫茫， 乃是鬼耳。 唐笑曰： 足下《牡丹》诗一联，乃咏女子障， 若教解语应倾国，任是无情也动人。  于是座客大笑。唐平生志甚激昂，至是薄宦，颇自郁悒，为《病马》诗以自况，警联如： 尾盘夜雨红丝脆，头捽秋风白练低。 又云： 风吹病骨无骄气，土蚀骢花见卧痕。 又云： 饮惊白露泉花冷，吃怕清秋豆叶寒。 皆脍炙人口。忽一日昼梦仙女，莺服花冠，衣如烟雾，倚树吟唐咏天台刘、阮诗，欲相招而去者，唐惊觉，颇怪之。明日暴病卒，亦感忆之所致也。有诗集二卷，今传于世。人云：有德者或无文，有文者或无德。文德兼备，古今所难。《典论》谓文人相轻，従古而然，各以所长，相轻所短。矛盾之极，则是非锋起，隙始于毫末，祸大于丘山，前后类此多矣。夫以口舌常谈，无益无损，每至丧清德，负良友，承轻薄子之名，乏藏疾匿瑕之量。如此，功业未见其超者矣。君子所慎也。
<strong>皮日休</strong>
日休，字袭美，一字逸少，襄阳人也。隐居鹿门山，性嗜酒，癖诗，号 醉吟先生 ，又自称 醉士 ；且傲诞，又号 间气布衣 ，言已天地之间气也。以文章自负，尤善箴铭。咸通八年礼部侍郎郑愚下及第。为著作郎，迁太常博士。时值末年，虎狼放纵，百姓手足无措，上下所行，皆大乱之道，遂作《鹿门隐书》六十篇，多讥切谬政。有云： 毁人者自毁之，誉人者自誉之。 又曰： 不思而立言，不知而定交，吾其惮也。 又曰： 古之杀人也怒，今之杀人也笑。 又曰： 古之置吏也将以逐盗，今之置吏也将以为盗 等，皆有所指云尔。日休性冲泊无营，临难不惧。乾符丧乱，东出关，为毗陵副使，陷巢贼中，巢惜其才，授以翰林学士。日休惶恐，跼踧欲死，未能劫。令作讠韯文以惑众，曰： 欲知圣人姓，田八二十一；欲知圣人名，果头三屈律。 贼疑其衷恨必讥己，遂杀之。临刑神色自若，无知不知皆痛惋也。日休在乡里，与陆龟蒙交拟金兰，日相赠和。自集所为文十卷，名《文薮》，及诗集一卷，《滑台集》七卷，又著《皮氏鹿门家钞》九十卷，并传。夫次韵唱酬，其法不古，元和以前，未之见也。暨令狐楚、薛能、元稹、白乐天集中，稍稍开端。以意相和之法渐废间作。逮日体、龟蒙，则飙流顿盛，犹空谷有声，随响即答。韩偓、吴融以后，守之愈笃，汗漫而无禁也。于是天下翕然，顺下风而趋，至数十反而不已，莫知非焉。夫才情敛之不盈握，散之弥八纮，遣意于时间，寄兴于物表，或上下出入，纵横流散，游刃所及，孰非我有，本无拘缚惉懘之忌也。今则限以韵声，莫违次第，得佳韵则杳不相干，岨峿难入；有当事则韵不能强，进退双违。必至窘束长才，牵接非类，求无瑕片玉，千不遇焉，诗家之大弊也。更以言巧称工，夸多斗丽，足见其少雍容之度。然前修有恨其迷途既远，无法以救之矣。
<strong>陆龟蒙</strong>
龟蒙，字鲁望，姑苏人。幼而聪悟，有高致，明《春秋》，善属文，尤能谈笑。诗体江、谢，名振全吴。家藏书万卷，无少声色之娱。举进士一不中。尝従张搏游，历湖、苏二州，将辟以自佐。又尝至饶州，三日无所诣，剌吏率官属就见，龟蒙不乐，拂衣去。居松江甫里，多所撰论。有田数百亩，屋三十楹。田苦下，雨涝则与江通，故常患饥。身自畚锸，菻刺无休时，或讥其劳，曰： 尧、舜霉瘠，禹胼胝。彼圣人也，吾一褐衣，敢不勤乎 龟蒙嗜饮茶，置小园顾渚山下，岁人茶租，薄为瓯蚁之费。著书一编，继《茶经》、《茶诀》之后，又判品张又新《水说》为七种。好事者虽惠山、虎丘、松江，不远百里为致之。又不喜与流俗交，虽造门亦罕纳。不乘马，每寒暑得中，体无事时，放扁舟，挂蓬席，赍束书、茶灶、笔床、钓具，鼓棹鸣榔，太湖三万六千倾，水天一色，直入空明。或往来别浦，所诣小不会意，径往不留。自称 江湖散人 ，又号 天随子 、 甫里先生 。汉涪翁、渔父、江上丈人，尝谓即已。后以高士征，不至。苦吟，极清丽。与皮日休为耐久交。中和初，遘疾卒。吴融诔文曰： 霏漠漠，淡涓涓，春融冶，秋鲜妍。触即碎，潭下月；拭不灭，玉上烟。 今有《笠泽丛书》三卷，《诗编》十卷，赋六卷，并传。
<strong>司空图</strong>
图，字表圣，河中人也。父舆，大中时为商州刺史。图，咸通十年归仁绍榜进士。主司王凝初典绛州，图时方应举，自别墅到郡上谒，去，阍吏遽申司空秀才出郭门。后人郭访亲知，即不造郡斋。公谓其尊敬，愈重之。及知贡，图第四人捷，同年鄙薄者谤曰： 此司空图得一名也。 公颇闻，因宴全榜，宣言曰： 凝叨忝文柄，今年榜贴，专为司空先辈一人而已。 由是名益振。未几，凝为宣歙观察使，辟置幕府。召拜殿中侍御史，不忍去凝府，台劾，左迁光禄寺主簿。卢相携还朝，过陕虢，访图，深爱重，留诗曰： 氏族司空贵，官班御史雄。老夫如且在，未可叹途穷。 就属于观察使卢渥曰： 司空御史，高士也。 渥遂表为僚佐。携执政，召拜礼部员外郎，寻迁郎中。丁黄巢乱，间关至河中，僖宗次凤翔，知制诰、中书舍人。景福中，拜谏议大夫，不赴。昭宗在华州，召为兵部侍郎，以足疾自乞，听还。图家本中条山王官谷，有先人田庐，遂隐不出，作亭榭素室，悉画唐兴节士文人像。尝曰： 其宦情萧索，百事无能。量才一宜休，揣分二宜休。耄而聩三宜休。 遂名其亭曰 三休 。作文以伸志，自号 知非子 、 耐辱居士 。言涉诡激不常，欲免当时之祸。初以风雨夜得古宝剑，惨淡精灵，尝佩出入。性苦吟，举笔缘兴，几千万篇。自致于绳检之外，豫置冢棺，遇胜日，引客坐圹中，赋诗酌酒，沾醉高歌。客有难者，曰： 君何不广耶生死一致，吾宁暂游此中哉。 岁时祠祷，与闾里父老鼓舞相乐。时寇盗所过齑粉，独不入谷中，知图贤，如古王蠋也。士民依以避难。后闻哀帝遇弑，不食扼腕，呕血数升而卒，年七十有二。先撰自为文于濯缨亭一鸣窗，今有《一鸣集》三十卷，行于世。
<strong>僧虚中</strong>
虚中，袁州人。少脱俗従佛，虽然读书工吟不缀。居玉笥山二十寒暑，后来游潇湘，与齐己、顾栖蟾为诗友。住湘西宗城寺。长沙马侍中希振敬爱之，每其来，延纳于书阁中。虚中好炙柴火，烧豆煮茶，烟熏彩翠尘暗，去必复饰，初不介意。尝题阁中曰： 嘉鱼在深处，幽鸟立多时。 益见赏重。时司空图悬车告老，却扫闭门，天下怀仰。虚中欲造见论交，未果，因归华山人寄诗曰： 门径放莎垂，往来投刺稀。有时开御札，特地挂朝衣。岳信僧传去，天香鹤带归。他时周召化，无复更衰微。 图得诗大喜，《言怀》云： 十年华岳山前往，只得虚中一首诗。 其见重如此。今有《碧云集》一卷，传于世。顾栖蟾者，亦洞庭人，以声律闻，今不见其作也。
<strong>周繇</strong>
繇，江南人。咸通十三年郑昌图榜进士。调福昌县尉。家贫，生理索寞，只苦篇韵，俯有思，仰有咏，深造阃域，时号为 诗禅 。警联如《送人尉黔中》云： 公庭飞白鸟，官俸请丹砂。 《望海》云： 岛间应有国，波外恐无天。 《甘露寺》云： 殿锁南朝像，龛禅外国僧。 又 山従平地有，水到远天无。 又 白云连晋阁，碧树尽芜城。 《江州上薛能尚书》云： 树翳楼台月，帆飞鼓角风。 又 郡斋多岳客，乡户半渔翁 等句甚多，读之使人竦，诚好手也。落拓杯酒，无荣辱之累，所交游悉一时名公。集今传世。同登第有张演者。工诗，间见一二篇，亦佳作也。尝谓禅家者流，论有大小乘，有邪正法，要能具正法眼，方为第一义，出有无间。若声闻、辟支、四果，已非正也，况又堕野狐外道鬼窟中乎！言诗亦然。宗派或殊，风义必合。品则有神妙，体则有古今，才则有圣凡，时则有取舍。自魏晋以降，递至盛唐，大历、元和以下，逮晚年，考其时变，商其格制，其邪正了然在目，不能隐也。经云：过而不改，是谓过矣。悟门洞开，慧灯深照，顿渐之境，各天所赋。观于时以诗禅许周繇，为不入于邪见，能致思于妙品，固知其衣冠于裸人之国。昔谓学诗如学仙，此之类欤。
