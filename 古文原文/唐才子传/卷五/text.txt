<strong>卢仝</strong>
仝，范阳人。初隐少室山，号玉川子。家甚贫，惟图书堆积。后卜居洛城，破屋数间而已。一奴，长须，不裹头；一婢，赤脚，老无齿。终日苦哦，邻僧送米。朝廷知其清介之节，凡两备礼征为谏议大夫，不起。时韩愈为河南令，爱其操，敬待之。尝为恶少所恐，诉于愈，方为申理，仝复虑盗憎主人，愿罢之，愈益服其度量。元和间，月蚀，仝赋诗，意讥切当时逆党，愈极称工，余人稍恨之。时王涯秉政，胥怨于人。及祸起，仝偶与诸客会食涯书馆中，因留宿，吏卒掩捕，仝曰： 我卢山人也，于众无怨，何罪之有 吏曰： 既云山人，来宰相宅，容非罪乎 苍忙不能自理，竟同甘露之祸。仝老无发，奄人于脑后加钉。先是生子名 添丁 ，人以为谶云。仝性高古介僻，所见不凡近。唐诗体无遗，而仝之所作特异，自成一家，语尚奇谲，读者难解，识者易知。后来仿效比拟，遂为一格宗师。有集一卷，今传。古诗云： 枯鱼过河泣，何时悔复及。作书与鲂鱮，相戒慎出入。 斯所以防前之覆辙也。仝志怀霜雪，操拟松栢，深造括囊之高，夫何户庭之失。噫，一蹈非地，旋踵逮殃，玉石俱烂，可不痛哉！
<strong>马异</strong>
异，睦州人也。兴元元年礼部侍郎鲍防下进士第二人。少与皇甫湜同砚席，赋性高疏，词调怪涩，虽风骨棱棱，不免枯瘠。卢仝闻之，颇合己志，愿与结交，遂立同异之论，以诗赠答，有云： 昨日仝不同，异自异，是谓大同而小异。今日仝自同，异不异，是谓同不往而异不至。 斯亦怪之甚也。后不知所终。集今传世。
<strong>刘叉</strong>
叉，河朔间人，一节士也。少尚义行侠，傍观切齿，因被酒杀人亡命，会赦乃出。更改志従学，能博览，工为歌诗，酷好卢仝、孟郊之体，造语幽蹇，议论多出于正。《冰柱》、《雪车》二篇，含蓄风刺，出二公之右矣。时樊宗师文亦尚怪，见而独拜之。恃故时所负，自顾俯仰不能与世合，常破履穿结，筑环堵而居休焉。闻韩吏部接天下贫士，步而归之，出入门馆无间。时韩碑铭独唱，润笔之货盈缶，因持案上金数斤而去，曰： 此谀墓中人所得耳，不若与刘君为寿。 愈不能止。其旷达至此。初。玉川子履道守正，反关著述，《春秋》之学，尤所精心，时人不得见其书，惟叉惬意，曾授之以奥旨，后无所传。叉刚直，能面白人短长，其服义则又弥缝若亲属然。后以争语不能下客，去游齐鲁，不知所终。诗二十七篇，今传。
<strong>李贺</strong>
贺，字长吉，郑王之孙也。七岁能辞章，名动京邑。韩愈、皇甫湜览其作，奇之而未信，曰： 若是古人，吾曹或不知，是今人，岂有不识之理。 遂相过其家，使赋诗。贺总角荷衣而出，欣然承命，旁若无人，援笔题曰《高轩过》。二公大惊，以所乘马命联镳而还，亲为束发。贺父名晋肃，不得举进士，公为著《讳辩》一篇。后官至太常寺奉礼郎。贺为人纤瘦，通眉，长指爪，能疾书。旦日出，骑弱马，従平头小奴子，背古锦囊，遇有所得，书置囊里。凡诗不先命题，及暮归，太夫人使婢探囊中，见书多，即怒曰： 是儿要呕出心乃已耳！ 上灯，与食，即従婢取书，研墨叠纸足成之。非大醉吊丧，率如此。贺诗稍尚奇诡，组织花草，片片成文，所得皆惊迈，绝云翰墨畦径，时无能效者。乐府诸诗，云韶众工，谐于律吕。尝叹曰： 我年二十不得意，一生愁心，谢如梧叶矣。 忽疾笃，恍惚昼见人绯衣贺赤虬腾下，持一版书，若太古雷文，曰： 上帝新作白玉楼成，立召君作记也。 贺叩头辞，谓母老病，其人曰： 无上比人间差乐，不苦也。 居倾，窗中勃勃烟气，闻车声甚速，遂绝。死时才二十七，莫不怜之。李藩缀集其歌诗，因托贺表兄访所遗失，并加点窜，付以成本。弥年绝迹。乃诘之，曰： 每恨其傲忽，其文己焚之矣。 今存十之四五。杜牧为序者五卷，今传。孟子曰： 其进锐者其退速。 信然。贺天才俊拔，弱冠而有极名。天夺之速，岂吝也耶若少假行年，涵养盛德，观其才，不在古人下矣。今兹惜哉！
<strong>李涉</strong>
涉，洛阳人，渤之仲兄也。自号清溪子。早岁客梁园，数逢乱兵，避地南来，乐佳山水，卜隐匡庐香炉峰下石洞间。尝养一白鹿，甚驯狎，因名所居曰白鹿洞。与弟渤、崔膺昆季茅舍相接。后徙居终南，偶従陈许辟命，従事行军。未几，以罪谪夷陵宰，十年蹭蹬峡中，病疟成痼，自伤羁逐，头颅又复如许。后遇赦得还，赋诗云： 荷蓑不是人间事，归去沧江有钓舟。 遂放船重来访吴、楚旧游，登天台石桥，望海得风水之便，挂席浮潇、湘、岳阳，逢张祜话故，因盘桓。归洛下，营草堂，隐少室。身自耕耘，妾能织纴，稚子供渔樵，拓落生计，伶俜酒乡，罕交人事。大和中，宰相累荐，征起为太学博士，致仕。卒。妻亦入道。涉工为诗，词意卓荦，不群世俗。长篇叙事，如行云流水，无可牵制，才名一时钦动。初，尝过九江皖口，遇夜客，方跧伏，问何人曰： 李山人。 豪首曰： 若是，勿用剽夺。久闻诗名，愿题一篇足矣。 涉欣然书曰： 暮雨潇潇江上村，绿林豪客夜知闻。他时不用藏名姓，世上如今半是君。 大喜，因以牛酒厚遗，再拜送之。夫以跖、蹻之辈，犹曰怜才，而至宝横道，君子不顾，忍哉。诗集一卷，今传。
<strong>朱昼</strong>
昼，广陵人。贞元间，慕孟郊之名，为诗格范相似，曾不远千里而访之，不厌勤苦，体尚奇涩。与李涉友善，相酬唱。昼《古镜》诗云： 我有古时镜，初自坏陵得。蛟龙犹泥蟠，魑魅幸月蚀。磨久见菱蕊，青于蓝水色。赠君将照心，无使心受惑。 凡如此警策者稍多，今传于世。
<strong>贾岛</strong>
岛，字阆仙，范阳人也。初，连败文场，囊箧空甚，遂为浮屠，名无本。来东都，旋往京，居青龙寺。时禁僧午后不得出，为诗自伤。元和中，元、白变尚轻浅，岛独按格入僻，以矫浮艳。当冥搜之际，前有王公贵人皆不觉，游心万仞，虑入无穷。自称碣石山人。尝叹曰： 知余素心者，惟终南紫阁、白阁诸峰隐者耳。 嵩丘有草庐，欲归未得，逗留长安。虽行坐寝食，苦吟不辍。尝跨蹇驴张盖，横截天衢，时秋风正厉，黄叶可扫，遂吟曰： 落叶满长安。 方思属联，杳不可得，忽以 秋风吹渭水 为对，喜不自胜。因唐突大京兆刘栖楚，被系一夕，旦释之。后复乘闲策蹇访李余幽居，得句云： 鸟宿池中树，僧推月下门。 又欲作 僧敲 ，炼之未定，吟哦引手作推敲之势，傍观亦讶。时韩退之尹京兆，车骑方出，不觉冲至第三节，左右拥到马前，岛具实对，未定推敲，神游象外，不知回避。韩驻久之曰： 敲字佳。 遂并辔归，共论诗道，结为布衣交，遂授以文法，去浮屠，举进士。愈赠诗云： 孟郊死葬北邙山，日月风云顿觉闲。天恐文章浑断绝，再生贾岛在人间。 自此名著。时新及第，寓居法乾无可精舍，姚合、王建、张籍、雍陶，皆琴樽之好。一日，宣宗微行至寺，闻钟楼上有吟声，遂登，于岛案上取卷览之，岛不识，因作色攘臂，睨而夺取之曰： 郎君鲜醲自足，何会此耶 帝下楼去。既而觉之，大恐，伏阙待罪，上讶之。他日，有中旨，令与一清官谪去者，乃授遂州长江主簿。后稍迁普州司仓。临死之日，家无一钱，惟病驴、古琴而已。当时谁不爱其才，而惜其命薄。岛貌清意雅，谈玄抱佛，所交悉尘外之人。况味萧条，生计岨峿。自题曰： 二句三年得，一吟双泪流。知音如不赏，归卧故山秋。 每至除夕，必取一岁所作置几上，焚香再拜，酹酒祝曰： 此吾终年苦心也。 痛饮长谣而罢。今集十卷，并《诗格》一卷，传于世。
<strong>庄南杰</strong>
南杰，与贾岛同时，曾従受学。工乐府杂歌，诗体似长吉，气虽遒壮，语过镌凿，盖其天资本劣，未免按抑，不出自然，亦一好奇尚僻之士耳。集二卷，今行。
<strong>张碧</strong>
碧，字太碧。贞元间举进士，累不第，便觉三山跬步，云汉咫尺。初慕李翰林之高躅，一杯一咏，必见清风，故其名字皆亦逼似，如司马长卿希蔺相如为人也。天才卓绝，气韵不凡，委兴山水，投闲吟酌，言多野意，俱状难摹之景焉。有《歌行集》二卷传世。子瀛。
<strong>朱放</strong>
放，字长通，南阳人也。初，居临汉水，遭岁歉，南来卜隐剡溪、镜湖间。排青紫之念，结庐云卧，钓水樵山。尝著白接，鹿裘笋屦，盘桓酒家。时江浙名士如林，风流儒雅，俱従高义。如皇甫兄弟，皎、彻上人，皆山人良友也。大历中，嗣曹王皋镇江西，辟为节度参谋。有《别同志》曰： 潺湲寒溪上，自此成离别。回首望归人，移舟逢暮雪。频行识草树，渐老伤年发。唯有白云心，为向东山月。 未几，不乐鞅掌，扁舟告还。贞元二年，诏举韬晦奇才，特下聘礼，拜左拾遗，不就，表谢之。忘怀得失，以此自终。放工诗，风度清越，神情萧散，非寻常之比。集二卷，今行于世。
<strong>羊士谔</strong>
士谔，贞元元年礼部侍郎鲍防下进士。顺宗时，累至宣歙巡官，为王叔文所恶，贬汀州宁化尉。元和初，宰相李吉甫知奖，擢为监察御史，掌制诰。后以与窦群、吕温等诬论宰执，出为资州刺史。士谔工诗，妙造梁《选》，作皆典重。早岁尝游女几山，有卜隐之志，勋名相迫，不遂初心。有诗集行于世。
<strong>姚系</strong>
系，河中人。贞元元年进士，与韦应物同时。有诗名，工古调，善弹琴，好游名山，希踪谢、郭，终身不言禄，禄亦不及之也。与林栖谷隐之士往还酬酢，兴趣超然。弟伦，诗亦清丽，有集，并传。
<strong>麹信陵</strong>
信陵，贞元元年郑全济榜及第。仕为舒州望江县令，卒。工诗，有集一卷，今传。
<strong>张登</strong>
登，初隐居。性刚洁，幅巾短褐，交友名公。后就辟，历卫府参谋，迁廷尉平。久之，拜监察御史。贞元中，改河南士曹掾，迁殿中侍御史、漳州刺史，退居告老。尝晚春乘轻车出南薰门，抵暮诣宜春门入，关吏捧牌请书官位，登醉题曰： 闲游灵沼送春回，关吏何须苦见猜。八十老翁无品秩，三曾身到凤池来。 其狷迫如此。数年，坐公累被劾，吏议捃摭不堪，感疾而卒。有集六卷，权德舆为序云。
<strong>令狐楚</strong>
楚，字壳士，敦煌人也。五岁能文章。贞元七年尹枢榜进士及第。时李说、严绶、郑儋继领太原，高其才行，引在幕府，由掌书记至判官。德宗喜文，每省太原奏疏，必能辨楚所为，数称美之。宪宗时，累擢知制诰。皇甫镈荐为翰林学士，迁中书舍人，拜中书侍郎、同平章事。楚工诗，当时与白居易、元稹、刘禹锡唱和甚多。有《漆奁集》一百三十卷，行于世。自称曰： 白云孺子 。
<strong>杨巨源</strong>
巨源，字景山，蒲中人。贞元五年刘太真下第二人及第。初为张弘靖従事，拜虞部员外郎，后迁太常博士、国子祭酒。大和中，为河中少尹，入拜礼部郎中。巨源才雄学富，用意声律，细挹得无穷之源，缓隽有愈永之味。长篇刻琢，绝句清泠，盖得于此而失于彼者矣。有诗一卷，行于世。
<strong>马逢</strong>
逢，关中人。贞元五年卢顼榜进士。佐镇戎幕府，尝従军出塞。得诗名，篇篇警策。有集今传。
<strong>王涯</strong>
涯，字广津，贞元八年贾棱榜及第。博学工文，尤多雅思。梁肃异其才，荐于陆贽。又举宏辞。宪宗时，知制诰、翰林学士，俄拜中书侍郎、平章事。长庆中，节度剑南，召为御史大夫，迁户部尚书，监盐铁使。进仆射。涯榷盐苛急，百姓怨之。及甘露祸起，就诛，悉诟骂，投以瓦砾，须臾成堆。性啬，不蓄妓妾，家财累钜万，尝布衣蔬食。酷好前古名书名画，充积左右，有不可得，必百计倾陷以取之。及家破，往来人得卷轴，皆剔取奁盒金玉牙锦，余弃道途，车马践踏，悉损污矣。惜哉！善为诗，风韵遒然，殊超意表。集十卷，今传。否泰递复，盈虚消息，乃理之常。夫物盛者，衰之渐也；散者，积之极也。有能终满而不覆者乎！况图书人变化之际，神物所深忌者焉。前修耽玩成癖，往往杀身，犹非剽剥而至也。王涯掊克聚敛，以邀穹爵，逼孤凌弱，以积珍奇，知己之利，忘人之害，至于天夺其魄，鬼瞰其家，一旦飘零，殊可长叹。孟子曰： 死矣，盆成括。 《传》曰： 货悖而入者，亦悖而出。 不亦宜哉。庶来者之少戒云。
<strong>韩愈</strong>
愈，字退之，南阳人。早孤依嫂，读书日记数千言，通百家。贞元八年擢第。凡三指光范上书，始得调。董晋表署宣武节度推官。汴军乱，去依张建封，辟府推官。迁监察御史。上疏论宫市，德宗怒，贬阳山令。有善政，改江陵法曹参军。元和中，为国子博士、河南令。愈以才高难容，累下迁，乃作《进学解》以自谕。执政奇其才，转考功、知制诰，进中书舍人。裴度宣慰淮西，奏为行军司马。贼平，迁刑部侍郎。宪宗遣使迎佛骨入禁中，因上表极谏，帝大怒，欲杀，裴度、崔群力救，乃贬潮州刺史。任后上表，陈情哀切，诏量移袁州刺史。召拜国子祭酒，转兵部侍郎、京兆尹、兼御史大夫。长庆四年卒。公英伟间生，才名冠世，继道德之统，明列圣之心。独济狂澜，词彩灿烂，齐、梁绮艳，毫发都捐。有冠冕珮玉之气，宫商金石之音，为一代文宗，使颓纲复振，岂易言也哉固无辞足以赞述云。至若歌诗累百篇，而驱驾气势，若掀雷走电，撑决于天地之垠，词锋学浪，先有定价也。时功曹张署亦工诗，与公同为御史，又同迁谪，唱答见于集中。有诗赋杂文等四十卷，今行于世。
<strong>柳宗元</strong>
宗元，字子厚，河东人。贞元九年苑论榜第进士。又试博学宏辞，授校书郎，调蓝田县尉，累迁监察御史里行。与王叔文、韦执谊善，二人引之谋事，擢礼部员外郎，欲大用，值叔文败，贬邵州刺史，半道，有诏贬永州司马。遍贻朝士书言情，众忌其才，无为用心者。元和十年，徙柳州刺史。时刘禹锡同谪，得播州，宗元以播非人所居，且禹锡母老，具奏以柳州让禹锡，而自往播，会大臣亦有为请者，遂改连州。宗元在柳多惠政，及卒，百姓追慕，立祠享祀，血食至今。公天才绝伦，文章卓伟，一时辈行，咸推仰之。工诗，语意深切，发纤穠于简古，寄至味于淡泊，非余子所及也。司空图论之曰： 梅止于酸，盐止于咸，饮食不可无，而其美常在酸咸之外，可以一唱而三叹也。子厚诗在陶渊明下，韦应物上，退之豪放奇险则过之，而温厉靖深不及也。 今诗赋杂文等三十卷，传于世。
<strong>陈羽</strong>
羽，江东人。贞元八年，礼部侍郎陆贽下第二人登科，与韩愈、王涯等共为龙虎榜。后仕历东宫卫佐。羽工吟，与灵一上人交游唱答。写难状之景，了了目前；含不尽之意，皎皎言外。如《自遣》诗云： 稚子新能编笋笠，山妻旧解补荷衣。秋山隔岸清猿叫，湖水当门白鸟飞。 此景何处无之，前后谁能道者二十八字，一片画图，非造次之谓也。警句甚多。有集传于世。
<strong>刘禹锡</strong>
禹锡，字梦得，中山人。贞元九年进士。又中博学宏辞科，工文章。时王叔文得幸，禹锡与之交，尝称其有宰相器。朝廷大议，多引禹锡及柳宗元与议禁中。判度支盐铁案，凭藉其势，多中伤人。御史窦群劾云： 挟邪乱政。 即日罢。宪宗立，叔文败，斥朗州司马。州接夜郎，俗信巫鬼，每祠，歌《竹枝》，鼓吹俄延，其声伧伫。禹锡谓屈原居沅、湘间，作《九歌》，使楚人以迎送神。乃倚声作《竹枝辞》十篇，武陵人悉歌之。始，坐叔文贬者，虽赦不原。宰相哀其才且困，将澡用之，乃悉诏补远州刺史，谏官奏罢之。时久落魄，郁郁不自抑，其吐辞多讽托远，意感权臣，而憾不释。久之，召还，欲任南省郎，而作《玄都观看花君子》诗，语讥忿，当路不喜，又谪守播州。中丞裴度言： 播，猿狖所宅，且其母年八十余，与子死决，恐伤陛下孝治，请稍内迁。 乃易连州，又徙夔州。后由和州刺史入为主客郎中。至京后，游玄都咏诗，且言： 始谪十年，还辇下，道士种桃，其盛苦霞。又十四年而来，无复一存，唯兔葵燕麦动摇春风耳。 权近闻者，益薄其行。裴度荐为翰林学士，俄分司东都，迁太子宾客。会昌时，加检校礼部尚书，卒。公恃才而放，心不能平，行年益晏，偃蹇寡合，乃以文章自适。善诗，精绝，与白居易酬唱颇多，尝推为 诗豪 ，曰： 刘君诗在处，有神物护持。 有集四十卷，今传。
<strong>孟郊</strong>
郊，字东野，洛阳人。初隐嵩少，称处士。性介，不谐合。韩愈一见为忘形交，与唱和于诗酒间。贞元十二年李程榜进士，时年五十矣。调溧阳尉。县有投金濑、平陵城，林薄蓊蘙，下有积水。郊间往坐水傍，命酒挥琴，裴回赋诗终日，而曹务多废。县令白府，以假尉代之，分其半俸。辞官家居。李翱分司洛中，日与谈宴，荐于兴元节度使郑余庆，遂奏为参谋，试大理评事，卒。余庆给钱数万营葬，仍赡其妻子者累年。张藉谥为贞曜先生，门人远赴心丧。郊拙于生事，一贫彻骨，裘褐悬结，未尝俯眉为可怜之色。然好义者更遗之。工诗，大有理致，韩吏部极称之。多伤不遇，年迈家空，思苦奇涩，读之每令人不欢，如 借车载家具，家具少于车。 如《谢炭》云 吹霞弄日光不定，暖得曲身成直身 ，如 愁人独有夜烛见，一纸乡书泪滴穿 ，如《下第》云 弃置复弃置，情如刀剑伤 之类，皆哀怨清切，穷人冥搜。其初登第，吟曰： 昔日龌龊不足嗟，今朝旷荡思无涯。春风得意马蹄疾，一日看尽长安花。 当时议者，亦见其气度窘促，卒漂沦薄宦，诗谶信有之矣。天实为之，谓之何哉！李观论其诗，曰 高处在古无上，平处下顾二谢 云。时陆长源工诗，相与来往，篇什稍多，亦佳作也。有《咸池集》十卷，行于世。
<strong>戴叔伦</strong>
叔伦，字幼公，润州金坛人。师事萧颖士为门生。赋性温雅，善举止，能清谈，无贤不肖，相接尽心。工诗。贞元十六年陈权榜进士。尝在租庸幕下数年，夕惕匪怠。吏部尚书刘公与祠部员外郎张继书，博访选材，日揖宾客，叔伦投刺，一见称心，遂就荐。累迁抚州刺史。政拟龚、黄，民乐其治，圜扉寂然，鞠为茂草，诏书褒美，封谯郡男，加金紫。后迁容管经略使，威名益振，治亦清明，仁恕多方，所至称最。德宗赋《中和节诗》，遣使者宠赐，世以为荣。还，上表请为道士，未几卒。叔伦初以淮、汴寇乱，鱼肉江上，携亲族避地来鄱阳。肄业勤苦，志乐清虚，闭门却扫，与处士张众甫、朱放素厚，范、张之期，曾不虚月。诗兴悠远，每作惊人。有《述稿》十卷，今传于世。
<strong>张仲素</strong>
仲素，字绘之。贞元十四年李随榜进士，与李翱、吕温同年。以中朝无援不调，潜耀久之，复中博学宏辞，始任武康军従事。贞元二十年，迁司勋员外郎，除翰林学士。时宪宗求卢纶诗文遗草，敕仲素编集进之。后拜中书舍人。仲素能属文，法度严确。魏文帝有云： 文以意为主，以气为辅，以词为卫。 此言得之矣。其每词未达而意先备也。善诗，多警句。尤精乐府，往往和在宫商，古人有未能虑及者。集一卷，及《赋枢》三卷，今传。
<strong>吕温</strong>
温，字和叔，河中人。初従陆贽治《春秋》，梁肃为文章。贞元十四年李随榜及第。中宏辞。与王叔文厚善，骤迁左拾遗，除侍御史。使吐蕃，留不得遣弥年。温在绝域，常自悲惋。元和元年还，进户部员外郎。与窦群、羊士谔相爱。群为中丞，荐温为御史，宰相李吉甫持久不报。会吉甫病，夜召术上，群等因奏之，事见群传。上怒，贬筠州，再贬道州刺史，诏徙衡州，卒官所。温藻翰粗赡，一时流辈咸推尚。性险躁，谲怪而好利。今有集十卷，行于世。
<strong>张籍</strong>
籍，字文昌，和州乌江人也。贞元十五年封孟绅榜及第。授秘书郎，历太祝，除水部员外郎。初至长安，谒韩愈，一会如平生欢，才名相许，论心结契。愈力荐为国子博士。然性狷直，多所责讽于愈，愈亦不忌之。时朝野名士皆与游，如王建、贾岛、于鹄、孟郊诸公集中，多所赠答，情爱深厚。皆别家千里，游宦四方，瘦马羸童，青衫乌帽，故每邂逅于风尘，必多殷勤之思，衔杯命素，又况于同志者乎。声调相似，况味颇同。公于乐府古风，与王司马自成机轴，绝世独立。自李、杜之后，风雅道丧，至元和中，暨元、白歌诗，为海内宗匠，谓之 元和体 ，病格稍振，无愧洪河砥柱也。乐天赠诗曰： 张公何为者业文三十春。尤工乐府词，举代少其伦。 仕终国子司业。有集七卷，传于世。
<strong>雍裕之</strong>
裕之，蜀人。有诗名。贞元后数举进士不第，飘蓬四方。为乐府，极有情致。集一卷，今传。
<strong>权德舆</strong>
德舆，字载之，秦州人。未冠，以文章称诸儒间。韩洄黜陟河南，辟置幕府。复従江西观察使李兼府为判官。德宗闻其材，召为太常博士，改左补阙，中间累上书直言，迁起居舍人。贞元十五年知制诰，进中书舍人。宪宗初，历兵部侍郎、太子宾客。以陈说谋略多中，元和五年自太常卿拜礼部尚书、同中书门下平章事。德舆善辩论，开陈古今，觉悟人生。主辅相，尚宽，不甚察察。封扶风郡公。德舆能赋诗，工古调乐府，极多情致。积思经术，无不贯综，手不释卷。虽动止无外饰，其酝藉风流，自然可慕。贞元、元和间，为荐绅羽仪。有文集，今传，杨嗣复为序。
<strong>长孙佐辅</strong>
佐辅，朔方人。举进士下第，放怀不羁。弟公辅，贞元间为吉州刺史，遂往依焉。后卒不宦，隐居以求志。然风流酝藉，一代名儒。诗格词情，繁缛不杂，卓然有英迈之气。每见其拟古、乐府数篇，极怨慕伤感之心，如水中月，如镜中相，言可尽而理无穷也。集今传。
<strong>杨衡</strong>
衡，字中师，霅人。天宝间避地西来，与符载、崔群、李渤同隐庐山，结草堂于五老峰下，号 山中四友 ，日以琴酒寓意，云月遣怀。衡诗工，苦于声韵奇拔，非常格敢窥其涯涘。尝吟罢，自赏其作，抵掌大笑，长谣曰： 一一鹤声飞上天！ 谓其响彻如此，人亦叹伏。试大理评事。往来多山僧道士，为方外之期。诗一卷，今传于世。
