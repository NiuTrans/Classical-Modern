<strong>崔道融</strong>
道融，荆人也，自号 东瓯散人 ，与司空图为诗友。出为永嘉宰。工绝句，语意妙甚，如《铜雀妓》云： 歌咽新翻曲，香销旧赐衣。陵园风雨暗，不见六龙归。 《春闺》云： 寒食月明雨，落花香满泥。佳人持锦字，无雁寄征西 。《寄人》云： 澹澹长江水，悠悠远客情。落花相与恨，到地一无声。 《寒食夜》云： 满地梨花白，风吹碎月明。大家寒食夜，独贮远乡情 等尚众。谁谓晚唐间忽有此作，使古人复生，亦不多让，可谓出乎其类，拔乎其萃者矣。人悉推服其风情雅度，犹恨出处未能梗概之也。有《东浮集》十卷，自序云： 乾宁乙卯夏，寓永嘉山斋，收拾草稿，得五百余篇， 今存于世。
<strong>聂夷中</strong>
夷中，字坦之，河南人也。咸通十二年礼部侍郎高湜进士，与许棠、公乘亿同袍。时兵革多务，不暇铨注，夷中滞长安久，皂裘已弊，黄粮如珠，始得调华阴县尉，之官惟琴书而已。性俭，盖奋身草泽，备尝辛楚，率多伤俗闵时之举，哀稼穑之艰难。适值险阻，进退维谷，才足而命屯，有志卒爽，含蓄讽刺，亦有谓焉。古乐府尤得体，皆警省之辞，裨补政治，乐而不淫，哀而不伤，正国风之义也。其诗一卷，今传。
<strong>许棠</strong>
棠，字文化，宣州泾人也。苦于诗文，性僻少合。既久困名场，时马戴佐大同军幕，为词宗，棠往谒之，一见如旧交，留连累月，但従事诗酒而已，未尝问所欲。一旦，大会宾客，命使以棠家书授之，棠惊愕不喻其来，启缄，即知戴潜遣一介恤其家矣。古人温良泛爱，振穷周急，谦退不伐，亦皆绝异之姿也。咸通十二年李筠榜进士及第，时及知命，尝曰： 自得一第，稍觉筋骨轻健，愈于少年，则知一名乃孤进之还丹也。 调泾县尉，之官，郑谷送诗曰： 白头新作尉，县在故山中。高第能卑宦，前贤尚此风。 后潦倒辞荣。初作《洞庭诗》，脍炙时□，号 许洞庭 ，云。今集一卷，传世。
<strong>公乘亿</strong>
亿，字寿山，咸通十二年进士。善作赋，擅名场屋间，时取进者法之，命中。有赋集十二卷、诗集一卷，今传。
<strong>章碣</strong>
碣，钱塘人，孝标之子也。累上著不第，咸通末以篇什称。乾符中，高湘侍郎自长沙携邵安古来京及第，碣恨湘不知己，赋《东都望幸》诗曰： 懒修珠翠上高台，眉月连妍恨不开。纵使东巡也无益，君王自领美人来。 后竟流落，不知所终。碣有异才，尝草创诗律，于八句中，足字平侧，各従本韵，如 东南路尽吴江畔，正是穷愁薄暮天。鸥鹭不嫌斜雨岸，波涛欺得逆风船。偶逢岛寺停帆看，深羡渔翁下钓眠。今古若论英达算，鸱夷高兴固无边。 自称变体。当时趋风者亦纷纷而起也。今有诗一卷，传于世。
<strong>唐彦谦</strong>
彦谦，字茂业，并州人也。咸通末举进士及第。中和，王重荣表为河中従事，历节度副使，晋、绛二州刺使。重荣遇害，彦谦贬汉中掾。兴元节度使杨守亮留署判官，寻迁副使，为阆州刺使。卒。彦谦才高负气，毫发逆意，大怒叵禁。博学足艺，尤长于诗，亦其道古心雄，发言不苟，极能用事，如自己出。初师温庭筠，调度逼似，伤多纤丽之词，后变淳雅，尊崇工部。唐人效甫者，惟彦谦一人而已。自号 鹿门先生 。有诗集，传于世。薛廷珪序云。
<strong>林嵩</strong>
嵩，字降臣，长乐人也。乾符二年礼部侍郎崔沆下进士，官至秘书省正字。工诗善赋，才誉与公乘亿相高，功名之士，翕然而慕之，有诗一卷，赋一卷，传于世。
<strong>高蟾</strong>
蟾，河朔间人。乾符三年孔缄榜及第。与郑郎中谷为友，酬赠称 高先辈 。初累举不上，题省墙间曰： 冰柱数条搘白日，天门几扇锁明时。阳春发处无根蒂，凭仗东风次第吹。 怨而切。是年人论不公，又下第。《上马侍郎》云： 天上碧桃和露种，日边红杏倚云栽。芙蓉生在秋江上，莫向春风怨未开。 意亦指直马怜之。又有 颜色如花命如叶 之句，自况时运蹇窒，马因力荐，明年，李昭知贡，遂擢挂。官至御史中丞。蟾本寒士，遑遑于一名，十年始就。性倜傥离群，稍尚气节。人与千金无故，即身死亦不受。其胸次磊块诗酒能为消破耳。诗体则气势雄伟，态度谐远，如狂风猛雨之来，物物竦动，深造理窟，亦一奇逢掖也。诗集一卷，今传。
<strong>高骈</strong>
骈，字千里，幽州人也。崇文之孙。少闲鞍马弓发，善射，有膂力。更剉锐为文学，与诸儒交，硁硁谈治道。初事朱叔明为府司马，迁侍御史。一日校猎围合，有双雕并飞，骈曰： 我后大富贵，当贯之。 遂一发联翩而坠，众大惊，号 落雕御史 。骈为西川节度，筑成都城四十里，朝廷疑之。以宴间咏风筝云： 依稀似曲才堪听，又被风吹别调中。 明日诏下，移镇渚宫，亦谶之类也。仕至平章事，封渤海郡王。初骈以战讨之勋，累拜节度，手握王爵，口含天宪，国家倚之。时巢贼日日甚，两京亦陷，大驾蒙尘，遂无勤王之意，包藏祸心，欲便徼幸。帝知之，以王铎代为都统，加侍中。骈失兵柄，攘袂大诟，一旦离势，威望顿尽，方且弃人间事，绝女色，属意神仙。鄱阳离侩吕用之会妖术，役鬼神，及狂人诸葛殷、张守一等相引而进，多为谬悠长年飞化之说，羽衣鹤氅，诡辩风生，骈事之若神。造迎仙楼，高八十尺，日同方士登眺，计鸾笙在云表而下，用之等叱咤风雷，或望空揖拜，言睹仙过，骈辄随之。用之曰： 玉皇欲补公真官，吾谪限亦满，必当陪幢节同归上清耳。 其造怪不可胜纪。至以用之、守一、殷等为将，分掌兵将，皆称将军，开府置官属，礼与骈均。卒至叛逆首乱，磔尸道途，死且不悟。裹骈以破毡，与子弟七人，一坎而瘗，名书于唐史叛臣传，亦何足道矣。有诗一卷，今传。大顺中，谢蟠隐为之序。
<strong>牛峤</strong>
峤，字延峰，陇西人，宰相僧孺之后。博学有文，以歌诗著名。乾符五年孙偓榜第四人进士，仕历拾遗、补阙一尚书郎。王建镇西川，辟为判官。及伪蜀开国，拜给事中。卒。有集，本三十卷，自序云： 窃慕李长吉所为歌诗，辄效之。 今传于世。
<strong>钱珝</strong>
珝，吴兴人，起之孙也。乾符六年郑蔼榜及第。昭宗时，仕为中书舍人。工诗，有集传于世。
<strong>赵光远</strong>
光远，丞相隐之犹子也。幼而聪悟。咸能、乾符中称气焰。善为诗。温庭筠、李商隐辈梯媒之。恃才不拘小节，皆金鞍骏马。尝将子弟恣游狭邪，著《北里志》，颇述青楼红粉之事，及有诗等传于世。光远等千金之子，厌饫膏粱，仰荫承荣，视若谈笑，骄侈不期而至矣。况年少多才，京邑繁盛，耳目所荡，素少闲邪之虑者哉。故辞意多裙裾妖艳之态，无足怪矣。有孙启、崔珏同时恣心狂狎，相为唱和，颇陷轻薄，无退让之风。惟卢弼气象稍严，不迁狐惑，如《边庭四时怨》等作，赏音大播，信不偶然。区区凉德，徒曰贵介，不暇录尚多云。
<strong>周朴</strong>
朴，字见素，长乐人，嵩山隐君也。工为诗，抒思尤艰。每有所得，必极雕琢。时诗家称为月锻年炼，未及成篇，已播人口，取重当时如此。贯休尤与往还，深为怜才。而朴本无夺名竞利之心，特以道尊德贵，美价益超耳。乾符中，为巢贼所得，以不屈，竟及于祸，远近闻之，莫不流涕。林嵩得其诗百余篇为二卷，僧栖浩序首，今传于世。周朴山林之癯，槁衣粝食，以为黔娄、原宪不殄天物，庶足保身而长年。今则血染缊袍，魂散茅宇，盗跖不仁，竟嚼虎口，天道福善祸淫，果何如哉！古称饰变诈为奸轨者，自足乎一世之间；守道循理者，不免于饥寒之患，杀戮无辜，乱世之道。每读至止，未尝不废书抚髀欷歔也。
<strong>罗隐</strong>
隐，字昭谏，钱塘人也。少英敏，善属文，诗笔尤俊拔，养浩然之气。乾符初举进士，累不第。广明中，遇乱归乡里，时钱尚父镇东南，节钺崇重，隐欲依焉。进谒，投素作，卷首《过夏口》云： 一个祢衡容不得，思量黄祖谩英雄。 镠得之大喜遇，以书辟曰： 仲宣远托刘荆州，盖因乱世；夫子乐为鲁司寇，祇为故乡。 隐曰： 是不可去矣。 遂为掌书记。性简傲，高谈阔论，满座风生。好谐谑，感遇辄发。镠爱其才，前后赐予无数，陪従不顷刻相背。表迁节度判官、盐铁发运使。未几，奏授著作郎。镠初授镇，命沈崧草表谢，盛言浙西富庶。隐曰： 今浙西焚荡之余，朝臣方切贿赂，表奏，将鹰犬我矣。 镠请隐为之，有云： 天寒而麋鹿曾游，日暮而牛羊不下。 又为贺昭宗改名表云： 左则姬昌之半字，右为虞舜之全文。 作者称赏。转司勋郎中。自号 江东生 。魏博节度罗绍威慕其名，推宗人之分，拜为叔父，时亦老矣，尝表荐之。隐恃才忽睨，众颇憎忌。自以当得大用，而一第落落，传食诸侯，因人成事，深怨唐室。诗文凡以讥刺为主，虽荒祠木偶，莫能免者。且介僻寡合，不喜军旅。献酬俎豆间，绰绰有余也。隐初贫来赴举，过钟陵，见营妓云英有才思。后一纪，下第过之。英曰： 罗秀才尚未脱白 隐赠诗云： 钟陵醉别十余春，重见云英掌上身。我未成名英未嫁，可能俱是不如人。 与顾云同谒淮南高骈，骈不礼。骈后为毕将军所杀，隐有延和阁之讥。又以诗投相国郑畋，畋有女殊丽，喜诗咏，读隐作至 张华谩出如丹语，不及刘侯一纸书 。由是切慕之。精爽飞越，莫知所従。隐忽来谒，女従帘后窥见迂寝之状，不复念矣。隐精法书，喜笔工苌凤，谓曰： 笔，文章货也。今助子取高价。 即以雁头笺百幅为赠，士大夫踵门问价，一致千金。率多借重如此。所著《谗书》《谗本》、《淮海寓言》、《湘南应用集》、《甲乙集》、《外集》、《启事》等，并行于世。《易》戒毋以小善为无益而弗为，小恶为无伤而弗去也。罗隐以褊急性成，动必嘲讪，率成谩作，顷刻相传。以其事业非不五鼎也，学术非不经史也，夫何齐东野人，猥巷小子，语及讥诮，必以隐为称首。凋丧淳才，揄扬秽德，白日能蔽于浮翳，美玉曾玷于青蝇，虽亦未必尽然，是皆阙慎微之豫。阮嗣宗臧否不挂口，欲免其身。如滑稽玩世东方朔之流，又不相类也。
<strong>罗虬</strong>
虬，词藻富赡，与族人隐、邺齐名，咸通间称 三罗 ，气宇终不逮。广明庚子乱后，去従鄜州李孝恭为従事，虬狂宕无检束，时雕阴籍中有妓杜红儿，善歌舞，姿色殊绝，尝为副戎属意。会副戎聘邻道，虬久慕之，至是请红儿歌，赠以缯彩。孝恭以为副戎所贮，従事则非礼，勿令受贶，虬不称意，怒，拂衣起，诘旦，手刃杀之。孝恭以虬激己坐之，顷会赦。虬追其冤，于是取古之美女有姿艳才德者，作绝句一百首，以比红儿，当时盛传，此外不见有他作。体固凡庸，无大可采。《序》曰： 红儿美貌年少，机智慧悟，不与群妓等。余知红者，择古灼然美色，优劣于章句间。 其卒章云： 花落尘中玉堕泥，香魂应上窈娘堤。欲知此恨无穷处，长倩城乌夜夜啼。 情极哀切。初以白刃相加，今曰 余知红者 ，虬实一狂夫也。且拘律之道大爽，姑录为笑谈耳。
<strong>崔鲁或作橹</strong>
鲁，广时间举进士。工为杂文，才丽而荡。诗慕杜紫微风范，警句绝多。如《梅花》云： 强半瘦因前夜雪，数枝愁向晚来天。 又 初开已入雕梁画，未落先愁玉笛吹。 《莲花》云： 何人解把无尘袖，盛取清香尽日怜。 《山鹊》云： 一番春雨吹巢冷，半朵山花咽嘴香。 又《别题》云： 云生柱础降龙地，露洗林峦放鹤天 等，皆绮制精深，脍炙人口。颇嗜酒，无德，尝醉辱陆肱郎中，旦日惭甚，为诗谢曰： 醉时颠蹶醒时羞，麹蘖催人不自由。叵耐一双穷相眼，不堪花卉在前头。 陆亦谅之。悠悠乱世，竟无所成。鲁诗善于状景咏物，读之如咽冰雪，心爽神怡，能远声病，气象清楚，格调且高，中间别有一种风情，佳作也。诗三百余篇，名《无机集》，今传。
<strong>秦韬玉</strong>
韬玉，字中明，京兆人。父为左军军将。韬玉少有词藻，工歌吟，恬和浏亮。慕柏耆为人，然险而好进，谄事大阉田令孜，巧宦，未期年，官至丞郎、判盐铁、保大军节度判官。僖宗幸蜀，従驾。中和二年，礼部侍郎归仁绍放榜，特敕赐进士及第，令于二十四人内安排，编入春榜，令孜引擢工部侍郎。韬玉歌诗，每作人必传诵。《贵公子行》云： 阶前莎毯绿未卷，银龟喷香挽不断。乱花织锦柳捻线，妆点池台画屏展。主人功业传国初，六亲联络驰朝车。斗鸡走狗家世事，抱来皆佩黄金鱼。却笑书生把书卷，学得颜回忍饥面。 又潇水出道州九疑山中，湘水出桂林海阳山中，经灵渠，至零陵与潇水合，谓之 潇湘 ，为永州二水也。清泚一色，高秋八九月，才丈余，浅碧见底。过衡阳，抵长沙，入洞庭。韬玉赋诗云： 女娲罗裙长百尺，搭在湘江作山色。 又云： 岚光楚岫和空碧，秋染湘江到底清。 由是大知名，号为绝唱。今有《投知小录》三卷，行于世。
<strong>郑谷</strong>
谷，字守愚，袁州宜春人。父史，开成中为永州刺史。谷幼颖悟绝伦，七岁能诗。司空侍郎图与史同院，见而奇之，问曰： 予诗有病否 曰： 大夫《曲江晚望》云： 村南斜日闲回首，一对鸳鸯落渡头。 此意深矣。 图拊谷背曰： 当为一代风骚主也。 光启三年，右丞柳玼下第进士，授京兆鄠县尉，迁右拾遗、补阙。乾宁四年，为都官郎中，诗家称 郑都官 。又尝赋《鹧鸪》警绝，复称 郑鹧鸪 云。未几，告归，退隐仰山书堂，卒于北岩别墅。谷诗清婉明白，不俚而切，为薛能、李频所赏，与许棠、任涛、张蠙、李栖远、张乔、喻坦之、周繇、温宪、李昌符唱答往还，号 芳林十哲 。谷多结契山僧，曰： 蜀茶似僧，未必皆美，不能舍之。 齐已携诗卷来袁谒谷，《早梅》云： 前村深雪里，昨夜数枝开。 谷曰： 数枝非早也，未若一枝佳。 已不觉投拜，曰： 我一字师也。 尝従僖宗登三峰，朝谒之暇，寓于云台道舍，编所作为《云台编》三卷。归编《宜阳集》三卷。及撰《国风正诀》一卷，分六门，摭诗联，注其比为君臣贤否、国家治乱之意。今并传焉。
<strong>齐己</strong>
齐己，长沙人。姓胡氏，早失怙恃。七岁颖悟，为大沩山寺司牧，往往抒思，取竹枝画牛背为小诗。耆夙异之，遂共推挽入戒。风度日改，声价益隆。游江海名山，登岳阳，望洞庭，时秋高水落，君山如黛，唯湘川一条而已。欲吟杳不可得，徘徊久之。来长安数载，遍览终南、条、华之胜。归过豫章，时陈陶近仙去，已留题有云： 夜过修竹寺，醉打老僧门。 至宜春，投诗郑都官云： 自封修药院，别下著僧床。 谷曰： 善则善矣，一字未安。 经数日，来曰： 别扫如何 谷嘉赏，结为诗友。曹松、方干皆己良契。性放逸，不滞土木形骸，颇任琴樽之好。尝撰《玄机分别要览》一卷，摭古人诗联，以类分次，仍别讽、赋、比、兴、雅、颂。又撰《诗格》一卷。又与郑谷、黄损等共定用韵为葫芦、辘轳、进退等格，并其诗《白莲集》十卷，今传。
<strong>崔涂</strong>
涂，字礼山，光启四年郑贻矩榜进士及第。工诗，深造理窟，端能竦动人意，写景状怀，往往宣陶肺腑。亦穷年羁旅，壮岁上巴蜀，老大游陇山。家寄江南，每多离怨之作。警策如 流年川暗度，往事月空明。 《巫娥》云： 江山非旧主，云雨是前身。 如： 病知新事少，老别故交难。 《孤雁》云： 渚云低暗度，关月冷相随。 《山寺》云： 夕阳高鸟过，疏雨一钟残。 又： 谷树云埋老，僧窗瀑照寒。 《鹦鹉州》云： 曹瞒尚不能容物，黄祖何因解爱才。 《春夕》云： 胡蝶梦中家万里，杜鹃枝上月三更。 《陇上》云： 三声戍角边城暮，万里乡心塞草春。 《过峡》云： 五千里外三年客，十二峰前一望秋 等联，作者于此敛衽。意味俱远，大名不虚。有诗一卷，今传。
<strong>喻坦之</strong>
坦之，睦州人。咸通中举进士不第，久寓长安，囊罄，忆渔樵，还居旧山。与李建州频为友。频以诗送归云： 従容心自切，饮水胜衔杯。共在山中住，相随阙下来。修身空有道，取事各无媒。不信升平代，终遗草泽才。 又 彼此无依倚，东西又别离。 盖困于穷蹇，情见于辞矣。同时严维、徐凝、章八元，枌榆相望，前后唱和亦多。诗集今传。
<strong>任涛</strong>
涛，筠川人也。章句之名早擅。乾符中，应数举，每败垂成。李常侍骘廉察江西，素闻涛名，取其诗览之，见云： 露抟沙鹤起，人卧钓船流。 大加赏叹曰： 任涛奇才也，何故不成名会当荐之。 特与放乡里杂役，仍令本贯优礼。时盲俗互有论列，骘判曰： 江西境内，凡为诗得及涛者，即与放役，岂止一任涛而已哉。 未几，涛逝云，有才无命，大可怜也。诗集今传。
<strong>温宪</strong>
宪，庭筠之子也。龙纪元年李瀚榜进士及第，去为山南节度府従事。大著诗名。词人李巨川草荐表，盛述宪先人之屈，辞略曰： 蛾眉先妒，明妃为去国之人；猿臂自伤，李广乃不侯之将。 上读表恻然称美，时宰相亦有知者，曰： 父以窜死，今孽子宜稍振之，以厌公议，庶几少雪忌才之恨。 上颔之。后迁至郎中，卒。有集文赋等传于世。
<strong>李洞</strong>
洞，字才江，雍州人，诸王之孙也。家贫，吟极苦，至废寝食。酷慕贾长江，遂铜写岛像，戴之巾中。常持数珠念贾岛佛，一日千遍。人有喜岛诗者，洞必手录岛诗赠之，叮咛再四，曰： 此无异佛经，归焚香拜之。 其仰慕一何如此之切也。然洞诗逼真于岛，新奇或过之。时人多诮僻涩，不贵其卓峭，唯吴融赏异。融以大才，八面受敌，新律著称，游刃颇攻骚雅。尝以百篇示洞，洞曰： 大兄所示中一联 暖漾鱼遗子，晴游鹿引麑。 绝妙也。 融不怨所鄙，而善其许。洞诗大略，如《终南山》云： 残阳高照蜀，败叶远浮泾，劚竹烟岚冻，偷湫雨雹腥。  远平丹凤阙，冷射五侯厅。 《赠司空图》云： 马饥餐落叶，鹤病晒残阳。 又曰： 卷箔清溪月，敲松紫阁书。 《送僧》云： 越讲迎骑象，蕃斋忏射雕。 《归日本》云： 岛屿分诸国，星河共一天。 《夜》云： 药杵声中捣残梦，茶铛影里煮孤灯。 皆伟拔时流者。昭宗时，凡三上，不第。裴公第二榜，帘前献诗云： 公道此时如不得，昭陵恸器一生休。 果失意，流落往来，寓蜀而卒。初，岛任长江，乃东蜀，冢在其处，郑谷哭洞诗云： 得近长江死，想君胜在生。 言死生不相远也。洞尝集岛警句五十联，及唐诸人警句五十联为《诗句图》，自为之序。及所为诗一卷，并传。
<strong>吴融</strong>
融，字子华，山阴人。初力学，富辞，调工捷。龙纪元年李瀚榜及进士第。韦昭度讨蜀，表掌书记。坐累去官，流浪荆南，依成汭。久之，召为左补阙，以礼部郎中为翰林学士，拜中书舍人。天复元年元旦，东内反正，既御楼，融最先至，上命于前座跪草十数诏，简备精当，曾不顷刻，皆中旨，大加赏激，进户部侍郎。帝幸凤翔，融不及従，去客阌乡，俄召为翰林承旨，卒。为诗靡丽有余，而雅重不足。集四卷及制诰一卷，并行。
<strong>韩偓</strong>
偓，字致尧，京兆人。龙纪元年礼部侍郎赵崇下擢第。天复中，王溥荐为翰林学士，迁中书舍人。従昭宗幸凤翔，进兵部侍郎、翰林承旨。尝与崔胤定策诛刘季述。昭宗反正，论为功臣。帝疾宦人骄横，欲去之。偓画策称旨，帝前膝曰： 此一事终始以属卿。 偓因荐座主御史大夫赵崇，时称能让。李彦弼倨甚，因谮偓漏禁省语，帝怒曰： 卿有官属，日夕议事，奈何不欲我见韩学士耶 帝励精政事，偓处可机密，卒与上意合。欲相者三四，让不敢当。偓喜侵侮有位，朱全忠亦恶之，乃构祸贬濮州司马。帝流涕曰： 我左右无人矣！ 天祐二年，复召为学士，偓不敢入朝，挈其族南依王审知而卒。偓自号 玉山樵人 。工诗，有集一卷。又作《香奁集》一卷，词多侧艳新巧，又作《金銮密记》五卷，今并传。
<strong>唐备</strong>
备，龙纪元年进士。工古诗，多极讽剌，颇干教化，非浮艳轻斐之作。同时于渎者，共一机轴，大为时流所许。备诗有 天若无雪霜，青松不如草；地若无山川，何人重平道 又曰： 狂风拔倒树，树倒根已露，上有数枝藤，青青犹未悟。 又： 一日天无风，四溟波自息。人心风不吹，波浪高百尺。 又《别家》云： 兄弟惜分离，拣日皆言恶。 于渎《对花》云： 花开蝶满枝，花谢蝶来稀，惟有旧巢燕，主人贫亦旧 等诗，发为浇俗，至今人话间，必举以为警戒，足见之矣。余诗多传。
<strong>王驾</strong>
驾，字大用，蒲中人，自号 守素先生 。大顺元年杨赞禹榜登第，授校书郎，仕至礼部员外郎。弃官嘉遁于别业，与郑谷、司空图为诗友，才名藉甚。图尝与驾书评诗曰： 国初雅风特盛，沈、宋始兴之后，杰出江宁，宏思至李、杜极矣。右丞、苏州，趣味澄敻，若清流之贯远。大历十数公，抑又其次。元、白力勍而气孱，乃都市豪估耳。。刘梦得、杨巨源亦各有胜会。浪仙、无可、刘得仁辈，时得佳致，亦足涤烦。厥后所闻，徒褊浅矣。河汾蟠郁之气，宜继有人。今王生者寓居其间，沉渍益久，五言所得，长于思与境偕，乃诗家之所尚者。则前所谓必推于其类，岂若神跃色扬而已哉。 驾得书，自以誉不虚己。当时价重，乃如此也。今集六卷，行于世。
<strong>戴思颜</strong>
思颜，大顺元年杨赞禹榜进士及第，与王驾同袍。有诗名，气宇盘礴，每有过人，遂得名家，岂泛然矣。有集今传。
<strong>杜荀鹤</strong>
荀鹤，字彦之，牧之微子也。牧会昌末，自齐安移守秋浦时，妾有妊，出嫁长林乡正杜筠，生荀鹤。早得诗名，尝谒梁王朱会忠，与之坐，忽无云而雨，王以为天泣不祥，命作诗，称意，王喜之。荀鹤寒畯，连败文场，甚苦，至是遣送名春官。大顺二年裴贽侍郎下第八人登科。正月十日放榜，正荀鹤生朝也。王希羽献诗曰： 金榜晓悬生世日，玉书潜记上升时。九华山色高千尺，未必高于第八枝。 荀鹤居九华，号 九华山人 。张曙拾遗亦工诗，又同年，尝醉谑曰： 杜十五大荣，而得与曙同年。 荀鹤曰： 是公荣。天下只知有荀鹤，若个知有张五十郎耶 各大笑而罢。宣州田頵甚重之，常致笺问。梁王立，荐为翰林学士，迁主客员外郎。颇恃势悔慢缙绅，为文多主箴刺，众怒欲杀之，未得。天祐元年卒。荀鹤苦吟，平生所志不遂，晚始成名，况丁乱世，殊多忧惋思虑之语，于一觞一咏，变俗为雅，极事物之情，足丘壑之趣，非易能及者也。与太常博士顾云初隐一山，登第之明年，宁亲相会，云撰集其诗三百余篇，为《唐风集》三卷，且序以为： 壮语大言，则决起逸发，可以左揽工部袂，右拍翰林肩，吞贾、喻八九于胸中，曾不芥蒂。或情发乎中，则极思冥搜，神游希夷，形兀枯木，五声劳于呼吸，万象贫于抉剔，信诗家之雄杰者矣。 荀鹤嗜酒，善弹琴，风情雅度，千载犹可想望也。
