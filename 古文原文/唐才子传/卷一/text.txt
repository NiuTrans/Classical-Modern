魏帝著《论》，称 文章经国之大业，不朽之盛事，年寿有时而尽，未若文章之无穷 。诗，文而音者也。唐兴尚文，衣冠兼化，无虑不可胜计。擅美于诗，当复千家。岁月苒苒，迁逝沦落，亦且多矣。况乃浮沉畏途，黾勉卑宦，存没相半，不亦难乎！崇事奕叶，苦思积年，心神游穹厚之倪，耳目及晏旷之际，幸成著述，更或凋零，兵火相仍，名逮于此，谈何容易哉！夫诗，所以动天地，感鬼神，厚人伦，移风俗也。发乎其情，止乎礼义，非苟尚辞而已。溯寻其来，国风、雅、颂开其端，《离骚》、《招魂》放厥辞；苏、李之高妙，足以定律；建安之遒壮，粲尔成家；烂漫于江左，滥觞于齐、梁，皆袭祖沿流，坦然明白。铿锵愧金石，炳焕却丹青，理穷必通，因时为变，勿讶于枳橘，非土所宜；谁别于渭、泾，投胶自定，盖系乎得失之运也。唐几三百年，鼎钟挟雅道，中间大体三变，故章句有焦心之人，声律至穿杨之妙，于法而能备，于言无所假。及其逸度高标，余波遗韵，临高能赋，闲暇微吟，旧格近体、古风乐府之类，芳沃当代，响起陈人，淡寂无枯悴之嫌，繁藻无淫妖之忌，犹金碧助彩，宫商自协，端足以仰绪先尘，俯谢来世，清庙之瑟，薰风之琴，未或简其沉郁，两晋风流，不相下于秋毫也。余遐想高情，身服斯道，究其梗概行藏，散见错出，使览于述作，尚昧音容，洽彼姓名，未辨机轴，尝切病之。顷以端居多暇，害事都捐，游目简编，宅心史集，或求详累帙，因备先传，撰拟成篇，斑斑有据，以悉全时之盛，用成一家之言，各冠以时，定为先后，远陪公议，谁得而诬也。如方外高格，逃名散人，上汉仙侣，幽闺绮思，虽多微考实，故别总论之。天下英奇，所见略似，人心相去，苦亦不多。至若触事兴怀，随附篇末。异方之士，弱冠斐然，狃于见闻，岂所能尽。敢倡斯盟，尚赖同志相与广焉。庶乎作九京于长梦，咏一代之清风。后来奋飞可畏，相激百世之下，犹期赏音也。传成凡二百七十八篇，因而附录不泯者又一百二十家，厘为十卷，名以《唐才子传》云。有元大德甲辰春引。
<strong>六帝</strong>
夫云汉昭回，仰弥高于宸极；洪钟希叩，发至响于咸池。以太宗天纵，玄庙聪明，宪、德、文、僖，睿姿继挺，俱以万机之暇，特驻吟情，奎璧腾辉，衮龙浮彩，宠延臣下，每锡赠酬。故上有好者，下必有甚焉者矣。
<strong>王绩</strong>
绩，字无功，绛州龙门人，文中子通之弟也。年十五游长安，谒杨素，一坐服其英敏，目为神仙童子。隋大业末，举孝廉高第，除秘书正字。不乐在朝，辞疾，复授扬州六合县丞。以嗜酒妨政，时天下亦乱，遂托病风，轻舟夜遁。叹曰： 网罗在天，吾将安之！ 乃还故乡。至唐武德中，诏征以前朝官待诏门下省，绩弟静谓绩曰： 待诏可乐否 曰： 待诏俸薄，况萧瑟，但良酝三升，差可恋耳。 （待诏）江国公闻之曰： 三升良酝，未足以绊王先生。 特判日给一斗。时人呼为 斗酒学士 。贞观初，以疾罢归。河渚间有仲长子光者，亦隐士也，无妻子。绩爱其真，遂相近结庐，日与对酌。君有奴婢数人，多种黍，春秋酿酒，养凫雁、莳药草自供。以《周易》、《庄》、《老》置床头，无他用心也。自号 东皋子 。虽刺史谒见，皆不答。终于家。性简傲，好饮酒，能尽五斗，自著《五斗先生传》。弹琴、为诗、著文，高情胜气，独步当时。撰《酒经》一卷、《酒谱》一卷。李淳风见之曰： 君酒家南、董也。 及诗赋等传世。
论曰：唐兴迨季叶，治日少而乱日多，虽草衣带索，罕得安居。当其时，远钓弋者，不走山而逃海，斯德而隐者矣。自王君以下，幽人间出，皆远腾长往之士，危行言逊，重拨祸机，糠核轩冕，挂冠引退，往往见之。跃身炎冷之途，标华黄、绮之列。虽或累聘丘园，勉加冠佩，适足以速深藏于薮泽耳。然犹有不能逃白刃、死非命焉。夫迹晦名彰，风高尘绝，岂不以有翰墨之妙，骚雅之奇美哉！文章为不朽之盛事也。耻不为尧、舜民，学者之所同志；致君于三、五，懦夫尚知勇为。今则舍声利而向山栖，鹿冠舄几，使于锦绣之服；柴车茅舍，安于丹雘之厦；藜羹不糁，甘于五鼎之味；素琴浊酒，和于醇饴之奉；樵青山，渔白水，足于佩金鱼而纡紫绶也。时有不同也，事有不侔也。向子平曰： 吾故知富不如贫，贵不如贱，第未知死何如生。 此达人之言也。《易》曰： 遯之时义大矣哉！ 
<strong>崔信明</strong>
信明，青州人。少英敏，及长，强记，美文章。高孝基语人曰： 崔生才冠一时，但恨位不到耳。 隋大业中，为尧城令。窦建德僭号，信明弟仕贼，劝信明降节，当得美官。不肯従，遂逾城去，隐太行山中。唐贞观六年，诏即家拜兴势丞，迁秦川令，卒。信明恃才蹇亢，尝自矜其文。时有扬州录事参军荥阳郑世翼，亦骜倨忤物，遇信明于江中，谓曰： 闻君有 枫落呈江冷 之句，仍愿见其余。 信明欣然多出旧制。郑览未终，曰： 所见不逮所闻！ 投卷于水中，引舟而去。今其诗传者数篇而已。
<strong>王勃</strong>
勃，字子安，太原人，王通之诸孙也。六岁善辞章。麟德初，刘祥道表其材，对策高第。未及冠，授朝散郎。沛王召署府修撰。时诸王斗鸡，会勃戏为文檄英王鸡，高宗闻之，怒，斥出府。勃既废，客剑南，登山旷望，慨然思诸葛之功，赋诗见情。又尝匿死罪官奴，恐事泄，辄杀之，事觉当诛，会赦除名。父福畤坐是左迁交趾令。勃往省觐，途过南昌，时都督阎公新修滕王阁成，九月九日，大会宾客，将令其婿作记，以夸盛事。勃至入谒，帅知其才，因请为之。勃欣然对客操觚，顷刻而就，文不加点，满座大惊。酒酣辞别，帅赠百缣，即举帆去，至炎方，舟入洋海溺死，时年二十九。勃属文绮丽，请者甚多，金帛盈积，心织而衣，笔耕而食。然不甚精思，先磨墨数升，则酣饮，引被覆面卧，及寤，援笔成篇，不易一字，人谓之腹稿。尝言人子不可不知医，时长安曹元有秘方，勃尽得其术。又以虢州多药草，求补参军。倚才陵藉，僚吏疾之。有集三十卷，及《舟中纂序》五卷，今行于世。勃尝遇异人，相之曰： 子神强骨弱，气清体羸，脑骨亏陷，目睛不全。秀而不实，终无大贵矣。 故其才长而命短者，岂非相乎
<strong>杨炯</strong>
炯，华阴人。显庆六年举神童，授校书郎。永隆二年，皇太子舍奠，表豪俊，充崇文馆学士。后为婺州盈川令。卒。炯恃才凭傲，每耻朝士矫饰，呼为 麒麟楦 。或问之，曰： 今假弄麒麟戏者，必刻画其形覆驴上，宛然异物，及去其皮，还是驴耳。 闻者甚不平，故为时所忌。初，张说以《箴》赠盈川之行，戒其苛刻，至官，果以酷称。炯博学善文，与王勃、卢照邻、骆宾王以文辞齐名，海内称四才子，亦曰 四杰 ，效之者风靡焉。炯尝谓： 吾愧在卢前，耻居王后。 张说曰： 盈川文如悬河，酌之不竭。耻王后，愧卢前，谦也。 有《盈川集》三十卷行于世。
<strong>卢照邻</strong>
照邻，字昇之，范阳人。调邓王府典签，王爱重，谓人曰： 此吾之相如也。 后迁新都尉，婴病去官。居太白山草阁，得方士玄明膏饵之。会父丧，号恸，因呕，丹辄出，疾愈甚。家贫苦，贵宦时时供衣药，乃去具茨山下，买园数十亩，疏颍水周舍，复豫为墓，偃卧其中。自以当高宗时尚吏，己独儒；武后尚法，己独黄老；后封嵩山，屡聘贤士，己已废；著《五悲文》以自明。手足挛缓，不起行已十年，每春归秋至，云壑烟郊，辄舆出户庭，悠然一望。遂自伤，作《释疾文》，有云： 覆焘虽广，嗟不容乎此生；亭育虽繁，恩已绝乎斯代。 与亲属诀，自沉颍水。有诗文二十卷及《幽忧子》三卷行于世。
<strong>骆宾王</strong>
宾王，义乌人。七岁能赋诗。武后时，数上疏言事，得罪贬临海丞，鞅鞅不得志，弃官去。文明中，徐敬业起兵欲反正，往投之，署为府属。为敬业作檄传天下，暴斥武后罪。后见读之，矍然曰： 谁为之 或以宾王对，后曰： 有如此才不用，宰相过也。 及败亡命，不知所之。后宋之问贬还，道出钱塘，游灵隐寺，夜月，行吟长廊下，曰： 鹫岭郁岧峣，龙宫隐寂寥。 未得下联。有老僧燃灯坐禅，问曰： 少年不寐，而吟讽甚苦，何耶 之问曰： 欲题此寺，而思不属。 僧笑曰： 何不道 楼观沧海日，门对浙江潮。  之问终篇曰： 桂子月中落，天香云外飘。扪萝登塔远，刳木取泉遥。云薄霜初下，冰轻叶未凋。待入天台寺，看余渡石桥。 僧一联，篇中警策也。迟明访之，已不见。老僧即骆宾王也。传闻桴海而去矣。后，中宗诏求其文，得百余篇及诗等十卷，命郗云卿次序之，及《百道判集》一卷，今传于世。
<strong>杜审言</strong>
审言，字必简，京兆人，预之远裔。咸亨元年宋守节榜进士，为隰城尉。恃高才，傲世见疾。苏味道为天官侍郎，审言集判，出谓人曰： 味道必死。 人惊问何故，曰： 彼见吾判，当羞死耳。 又曰： 吾文章当得屈、宋作衙官，吾笔当得王羲之北面。 其矜诞类此。坐事贬吉州司户。乃武后召还，将用之，问曰： 卿喜否 审言舞蹈谢。后令赋《欢喜诗》，称旨，授著作郎，为修文馆直学士。卒。初，审言病，宋之问、武平一往省候，曰： 甚为造化小儿相苦，尚何言！然吾在，久压公等。今且死，但恨不见替人也。 少与李峤、崔融、苏味道为 文章四友 。有集十卷，今不存，但传诗四十余篇而已。
<strong>沈佺期</strong>
佺期，字云卿，相州人。上元二年郑益榜进士。工五言。由协律、考功郎受赇，长流驩州。后召拜起居郎，兼修文馆直学士。常侍宫中，既侍宴，帝诏学士等为《回波》舞，佺期作弄辞悦帝，诏赐牙绯。历中书舍人。佺期尝以诗赠张燕公，公曰： 沈三兄诗清丽，须让居第一也。 诗名大振。自魏建安迄江左，诗律屡变。至沈约、鲍照、庾信、徐陵以音韵相婉附，属对精致。及佺期、之问，又加靡丽。回忌声病，约句准篇，著定格律，遂成近体，如锦绣成文，学者宗尚。语曰： 苏、李居前，沈、宋比肩。 谓唐诗变体，始自二公，犹始自苏武、李陵也。有集十卷，今传于世。
<strong>宋之问</strong>
之问，字延清，汾州人。上元二年进士。伟貌辩给。甫冠，武后召与杨炯分直习艺馆，累转尚方监丞。后游龙门，诏従臣赋诗，左史东方虬诗先成，后赐锦袍。之问俄顷献，后览之嗟赏，更夺袍以赐。后求北门学士，以有齿疾不许，遂作《明河篇》，有 明河可望不可亲 之句，以见志。诌事张易之，坐贬泷州。后逃归，匿张仲之家。闻仲之谋杀武三思，乃告变，擢鸿胪簿，迁考功郎，复媚太平公主。以知举贿赂狼藉，下迁越州长史。穷历剡溪山水，置酒赋诗，日游宴，宾客杂遝。睿宗立，以无悛悟之心，流钦州，御史劾奏赐死。人言刘希夷之报也。徐坚尝论其文， 如良金美玉，无施不可 。有集行世。
<strong>刘希夷</strong>
希夷，字廷芝，颍川人。上元二年郑益榜进士，时年二十五，射策有文名。苦篇咏，特善闺帷之作，词情哀怨，多依古调，体势与时不合，遂不为所重。希夷美姿容，好谈笑，善弹琵琶，饮酒至数斗不醉，落魄不拘常检。尝作《白头吟》，一联云： 今年花落颜色改，明年花开复谁在。 既而叹曰： 此语谶也。石崇谓 白首同所归 ，复何以异。 乃除之。又吟曰： 年年岁岁花相似，岁岁年年人不同。 复叹曰： 死生有命，岂由此虚言乎！ 遂并存之。舅宋之问苦爱后一联，知其未传于人，恳求之，许而竟不与。之问怒其诳己，使奴以土囊压杀于别舍，时未及三十，人悉怜之。有集十卷及诗集四卷，今传。希夷天赋俊爽，才情如此，想其事业勋名，何所不至，孰谓奇蹇之运，遭逢恶人，寸禄不沾，长怀顿挫，斯才高而见忌者也。贾生悼长沙之屈，祢衡痛江夏之来，倏焉折首，无何殒命。以隋侯之珠，弹千仞之雀，所较者轻，所失者重，玉迸松摧，良可惜也。况于骨肉相残者乎！
<strong>陈子昂</strong>
子昂，字伯玉，梓州人。开耀二年许旦榜进士。初，年十八时，未知书，以富家子，任侠尚气弋博，后入乡校感悔，即于州东南金华山观读书，痛自修饬，精穷坟典，耽爱黄、老、《易·象》。光宅元年，诣阙上书，谏灵驾入京。武后召见，奇其才，遂拜麟台正字，令云： 地籍英华，文称暐晔。 累迁拾遗。圣历初，解官归。会父丧，庐冢次。县令段简贪残，闻其富，造诈诬子昂，胁取赂二十万缗，犹薄之，遂送狱。子昂自筮封，惊曰： 天命不祐，吾殆穷乎！ 果死狱中，年四十三。子昂貌柔雅，为性褊躁，轻财好施，笃朋友之义。与游英俊，多秉钧衡。唐兴，文章承徐、庾余风，天下祖尚，子昂始变雅正。初，为《感遇诗》三十章，王适见而惊曰： 此子必为海内文宗。 由是知名，凡所著论，世以为法，诗调尤工。尝劝后兴明堂、太学，以调元气。柳公权评曰： 能极著述，克备比兴，唐兴以来，子昂而已。 有集十卷，今传。呜呼！古来材大，或难为用。象以有齿，卒焚其身。信哉，子昂之谓欤！
<strong>李百药</strong>
百药，字重规，定州人。幼多病，祖母以 百药 名之。七岁能文。袭父德林爵。会高祖招杜伏威，百药劝朝京师，中道而悔，怒，饮以石灰酒，因大利几死，既而宿病皆愈。贞观中，拜中书舍人，迁太子庶子。尝侍帝，同赋《帝京篇》，手诏褒美，曰： 卿何身老而才之壮，齿宿而意之新乎！ 百药才行，天下推服。好奖荐后进。翰藻沉郁，诗尤所长。有集传世。
<strong>李峤</strong>
峤，字巨山，赵州人。十五通五经，二十擢进士，累迁为监察御史。武后时，同凤阁鸾台平章事。后因罪贬庐州别驾，卒。峤富才思，有所属缀，人辄传讽。明皇将幸蜀，登花萼楼，使楼前善《水调》者奏歌，歌曰： 山川满目泪沾衣，富贵荣华能几时不见只今汾水上，惟有年年秋雁飞。 帝惨怆，移时，顾侍者曰： 谁为此 对曰： 故宰相李峤之词也。 帝曰： 真才子！ 不待终曲而去。峤前与王勃、杨炯接，中与崔融、苏味道齐名，晚诸人没，为文章宿老，学者取法焉。今集五十卷，《杂咏诗》十二卷，《单题诗》一百二十首，张方为注，传于世。
<strong>张说</strong>
说，字道济，洛阳人。垂拱四年，举学综古今科，中第三等，考策日封进，授太子校书。令曰： 张说文思清新，艺能优洽。金门对策，已居高科之首；银榜效官，宜申一命之秩。 后累迁凤阁舍人。睿宗时，兵部侍郎、同平章事。开元十八年，终左丞相、燕国公。说敦气节，重然诺。为文精壮，长于碑志。朝廷大述作，多出其手。诗法特妙，晚谪岳阳，诗益凄婉，人谓得江山之助。今有集三十卷，行于世。子均，开元四年进士，亦以诗鸣。 
<strong>王翰</strong>
翰，字子羽，并州人。景云元年卢逸下进士及第。又举直言极谏，又举超拔群类科。少豪荡，怯才不羁，喜纵酒，枥多名马，家蓄妓乐。翰发言立意，自比王侯。日聚英杰，纵禽击鼓为欢。张嘉贞为本州长史，厚遇之。翰酒间自歌，以舞属嘉贞，神气轩举。张说尤加礼异，及辅政，召为正字，擢驾部员外郎。说罢，翰出为仙州别驾。以穷乐畋饮，贬岭表，道卒。翰工诗，多壮丽之词。文士祖咏、杜华等，尝与游従。华母崔氏云： 吾闻孟母三迁，吾今欲卜居，使汝与王翰为邻，足矣。 其才名如此。燕公论其文，如琼杯玉斝，虽烂然可珍，而多玷缺云。有集今传。太史公恨古布衣之侠，湮没无闻，以其义出存亡死生之间，而不伐其德，千金驷马，才啻草芥。信哉，名不虚立也。观王翰之气，其若人之俦乎！ 
<strong>吴筠</strong>
筠，字贞节，华阴人。通经义，美文辞。举进士不中，隐居南阳倚帝山为道士。天宝中，玄宗遣使召至京师，与语甚悦，敕待诏翰林。献《玄纲》三篇。帝问道，对曰： 深于道者，惟《老子》五千言，其余徒费纸札耳。 复问神仙治炼之术，曰： 此野人之事，积岁月求之，非人主所宜留意。 筠每陈设名教世务，帝重之。初，筠爱会稽山水，往来天台、剡中，与李白、孔巢父相遇酬唱，至是因荐于朝，帝即遣使召之。筠性高鲠，其待诏翰林时，恃承恩顾。高力士素奉佛，尝短筠于上前。筠故多著赋文，深诋释氏，颇为通人所讥云。后知天下将乱，苦求还嵩山，诏为立道观。大历间卒。弟子谥为宗元先生。善为诗。有集十卷，权德舆序之。
<strong>张子容</strong>
子容，襄阳人。开元元年常无名榜进士。仕为乐城令。初与孟浩然同隐鹿门山，为死生交，诗篇唱答颇多。后值乱离，流寓江表，尝送内兄李录事归故里云： 十年多难与君同，几处移家逐转蓬。白首相逢征战后，青春已过乱离中。行人杳杳看西日，归马萧萧向北风。汉水楚云千万里，天涯此别恨无穷。 后竟弃官归旧业。有诗集，兴趣高远，略去凡近。当时哲匠，咸称道焉。
<strong>李昂</strong>
昂，开元二年王丘下状元及第。天宝间仕为礼部侍郎，知贡举，奖拔寒素甚多。工诗，有《戚夫人楚舞歌》一篇，播传人口，真佳作也。
<strong>孙逖</strong>
逖，博州人。幼而有文，属思警敏，援笔成篇。开元二年，举手笔俊拔、哲人奇士隐沦屠钓及文藻宏丽等科，第一人及第。玄宗引见，擢左拾遗，集贤殿修撰。改考功员外郎，迁中书舍人。与颜真卿、李华、萧颖士皆同时，称海内名士。仕终刑部侍郎。善诗，古调今格，悉其所长。集二十卷，今传。
<strong>卢鸿</strong>
鸿，字浩然，隐居嵩山。博学，善八分书，工诗，兼画山水树石。开元初，玄宗备礼征再三，不至。诏曰： 鸿有泰一之道，中庸之德，钩深诣微，确乎自高。诏书屡下，每辄辞托，使朕虚心引领，于今有年。虽有素履幽人之介，而失考父滋恭之谊。礼有大伦，君臣之义，不可废也。有司其赍束帛之具，重宣兹旨，想其翻然易节，副朕意焉。 鸿遂至东都，谒见不拜，宰相问状，答曰： 礼者，忠信所薄。臣敢以忠信见帝。 召升内殿，置酒。拜谏议大夫，固辞，复下诏许还山。将行，赐隐居服，官营草堂。鸿到山中，广精舍，従学者五百人。及卒，诏赐万钱营葬。后皮日休为《七爱诗》谓： 傲大君者，必有真隐，卢征君是也。 工诗，今传甚多。
<strong>王泠然</strong>
泠然，山东人。开元五年，裴耀卿下进士，授将仕郎，守太子校书郎。工文赋诗。气质豪爽，当言无所回忌，乃卓荦奇才，济世之器。惜其不大显而终。有集今传。
<strong>刘慎虚</strong>
慎虚，嵩山人。姿容秀拔。九岁属文，上书，召见，拜童子郎。开元十一年，徐征榜进士，调洛阳尉，迁夏县令。性高古，脱略势利，啸傲风尘。后欲卜隐庐阜，不果。交游多山僧道侣。为诗情幽兴远，思雅词奇，忽有所得，便惊众听。当时东南高唱者数十人，声律婉态，无出其右，惟气骨不逮诸公。永明已还，端可杰立江表。善为方外之言。夫何不永，天碎国宝，有志不就，惜哉！集今传世。
<strong>王湾</strong>
湾，开元元年常无名榜进士。与学士綦毋潜契切。词翰早著，为天下所称。往来吴、楚间，多有著述。如《江南意》一联云： 海日生残夜，江春入旧年。 诗人以来，罕有此作。张燕公手题于政事堂，每示能文，令为楷式。曾奉使登终南山，有赋。志趣高远，识者不能弃焉。
<strong>崔颢</strong>
颢，汴州人。开元十一年源少良下及进士第。天宝中，为尚书司勋员外郎。少年为诗，意浮艳，多陷轻薄，晚节忽变常体，风骨凛然。一窥塞垣，状极戎旅，奇造往往并驱江、鲍。后游武昌，登黄鹤楼，感慨赋诗。及李白来，曰： 眼前有景道不得，崔颢题诗在上头。 无作而去。为哲匠敛手云。然行履稍劣，好蒱博，嗜酒。娶妻择美者，稍不惬，即弃之，凡易三四。初，李邕闻其才名，虚舍邀之。颢至献诗，首章云： 十五嫁王昌。 邕叱曰： 小儿无礼！ 不与接而入。颢苦吟咏，当病起清虚，友人戏之曰： 非子病如此，乃苦吟诗瘦耳。 遂为口实。天宝十三年卒。有诗一卷，今行。
<strong>祖咏</strong>
咏，洛阳人。开元十二年杜绾榜进士。有文名，殷璠评其诗： 翦刻省静，用思尤苦，气虽不高，调颇凌俗，足称为才子也。 少与王维为吟侣，维在济州，寓官舍，赠祖三诗，有云： 结交二十载，不得一日展。贫病子既深，契阔余不浅。 盖亦流落不偶，极可伤也。后移家归汝坟间别业，以渔樵自终。有诗一卷，传于世。
<strong>储光羲</strong>
光羲，兖州人。开元十四年严迪榜进士。有诏中书试文章。尝为监察御史。值安禄山陷长安，辄受伪署。贼平后，自归，贬死岭南。工诗，格高调逸，趣远情深，削尽常言，挟风雅之道，养浩然之气。览者犹聆《韶》、《濩》音，先洗桑濮耳，庶几乎赏音也。有集七十卷，《正论》十五卷，《九经分义疏》二十卷，并传。
