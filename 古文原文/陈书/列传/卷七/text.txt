徐世谱鲁悉达周敷荀朗子法尚周炅
徐世谱，字兴宗，巴东鱼复人也。世居荆州，为主帅，征伐蛮、蜒。至世谱，尤敢勇有膂力，善水战。梁元帝之为荆州刺史，世谱将领乡人事焉。
侯景之乱，因预征讨，累迁至员外散骑常侍。寻领水军，从司徒陆法和讨景，与景战于赤亭湖。时景军甚盛，世谱乃别造楼船、拍舰、火舫、水车以益军势。将战，又乘大舰居前，大败景军，生擒景将任约，景退走。因随王僧辩攻郢州，世谱复乘大舰临其仓门，贼将宋子仙据城降。以功除使持节、信武将军、信州刺史，封鱼复县侯，邑五百户。仍随僧辩东下，恒为军锋。又破景将侯子鉴于湖熟。侯景平后，以功除通直散骑常侍、衡州刺史资，领河东太守，增邑并前一千户。
西魏来寇荆州，世谱镇马头岸，据有龙洲，元帝授侍中、使持节、都督江南诸军事、镇南将军、护军将军，给鼓吹一部。江陵陷没，世谱东下依侯瑱。绍泰元年，征为侍中、左卫将军。高祖之拒王琳，其水战之具，悉委世谱。世谱性机巧，谙解旧法，所造器械，并随机损益，妙思出入。
永定二年，迁护军将军。世祖嗣位，加特进，进号安右将军。天嘉元年，增邑五百户。二年，出为使持节、散骑常侍、都督宣城郡诸军事、安西将军、宣城太守，秩中二千石。还为安前将军、右光禄大夫。寻以疾失明，谢病不朝。四年卒，时年五十五。赠本官，谥曰桓侯。
世谱从弟世休，随世谱自梁征讨，亦有战功。官至员外散骑常侍、安远将军，枳县侯，邑八百户。光大二年，隶都督淳于量征华皎。卒，赠通直散骑常侍，谥曰壮。
鲁悉达，字志通，扶风郿人也。祖斐，齐通直散骑常侍、安远将军、衡州刺史，阳塘侯。父益之，梁云麾将军、新蔡、义阳二郡太守。悉达幼以孝闻，起家为梁南平嗣王中兵参军。侯景之乱，悉达纠合乡人，保新蔡，力田蓄谷。时兵荒饥馑，京都及上川饿死者十八九，有得存者，皆携老幼以归焉。悉达分给粮廪，其所济活者甚众，仍于新蔡置顿以居之。招集晋熙等五郡，尽有其地。使其弟广达领兵随王僧辩讨侯景。景平，梁元帝授持节、仁威将军、散骑常侍、北江州刺史。
敬帝即位，王琳据有上流，留异、余孝顷、周迪等所在蜂起，悉达抚绥五郡，甚得民和，士卒皆乐为之用。琳授悉达镇北将军，高祖亦遣赵知礼授征西将军、江州刺史，各送鼓吹女乐，悉达两受之，迁延顾望，皆不就。高祖遣安西将军沈泰潜师袭之，不能克。齐遣行台慕容绍宗以众三万来攻郁口诸镇，兵甲甚盛，悉达与战，败齐军，绍宗仅以身免。
王琳欲图东下，以悉达制其中流，恐为己患，频遣使招诱，悉达终不从。琳不得下，乃连结于齐，共为表里，齐遣清河王高岳助之。相持岁馀，会裨将梅天养等惧罪，乃引齐军入城。悉达勒麾下数千人，济江而归高祖。高祖见之，甚喜，曰： 来何迟也。 悉达对曰： 臣镇抚上流，愿为蕃屏，陛下授臣以官，恩至厚矣，沈泰袭臣，威亦深矣，然臣所以自归于陛下者，诚以陛下豁达大度，同符汉祖故也。 高祖叹曰： 卿言得之矣。 授平南将军、散骑常侍、北江州刺史，封彭泽县侯。世祖即位，进号安左将军。
悉达虽仗气任侠，不以富贵骄人，雅好词赋，招礼才贤，与之赏会。迁安南将军、吴州刺史。遭母忧，哀毁过礼，因遘疾卒，时年三十八。赠安左将军、江州刺史，谥曰孝侯。子览嗣。弟广达，别有传。
周敷，字仲远，临川人也。为郡豪族。敷形貌眇小，如不胜衣，而胆力劲果，超出时辈。性豪侠，轻财重士，乡党少年任气者咸归之。
侯景之乱，乡人周续合徒众以讨贼为名，梁内史始兴王毅以郡让续，续所部内有欲侵掠于毅，敷拥护之，亲率其党捍卫，送至豫章。时观宁侯萧永、长乐侯萧基、豊城侯萧泰避难流寓，闻敷信义，皆往依之。敷愍其危惧，屈体崇敬，厚加给恤，送之西上。俄而续部下将帅争权，复反，杀续以降周迪。迪素无簿阀，恐失众心，倚敷族望，深求交结。敷未能自固，事迪甚恭，迪大凭仗之，渐有兵众。迪据临川之工塘，敷镇临川故郡。侯景平，梁元帝授敷使持节、通直散骑常侍、信武将军、宁州刺史，封西豊县侯，邑一千户。
高祖受禅，王琳据有上流，余孝顷与琳党李孝钦等共图周迪，敷大致人马以助于迪。迪擒孝顷等，敷功居多。熊昙朗之杀周文育，据豫章，将兵万馀人袭敷，径至城下，敷与战，大败之，追奔五十馀里，昙朗单马获免，尽收其军实。昙朗走巴山郡，收合馀党，敷因与周迪、黄法等进兵围昙朗，屠之。王琳平，授散骑常侍、平西将军、豫章太守。是时南江酋帅并顾恋巢窟，私署令长，不受召，朝廷未遑致讨，但羁縻之，唯敷独先入朝。天嘉二年，诣阙，进号安西将军，给鼓吹一部，赐以女乐一部，令还镇豫章。
周迪以敷素出己下，超致显贵，深不平，乃举兵反，遣弟方兴以兵袭敷。敷与战，大破方兴。仍率众从都督吴明彻攻迪，破之，擒其弟方兴并诸渠帅。诏以敷为安西将军、临川太守，馀并如故。寻征为使持节、都督南豫、北江二州诸军事、镇南将军、南豫州刺史，增邑五百户，常侍、鼓吹如故。五年，迪又收合馀众，还袭东兴。世祖遣都督章昭达征迪，敷又从军。至定川县，与迪相对。迪绐敷曰： 吾昔与弟戮力同心，宗从匪他，岂规相害。今愿伏罪还朝，因弟披露心腑，先乞挺身共立盟誓。 敷许之，方登坛，为迪所害，时年三十五。诏曰： 使持节、散骑常侍、都督南豫州缘江诸军事、镇南将军、南豫州刺史西豊县开国侯敷，受任遐征，淹时违律，虚衿奸诡，遂贻丧仆。但夙著勤诚，亟劳戎旅，犹深恻怆，愍悼于怀。可存其茅赋，量所赙恤，还葬京邑。 谥曰脱。子智安嗣。
敷兄彖，共敷据本乡，亦授临川太守。
荀朗，字深明，颍川颍阴人也。祖延祖，梁颍川太守，父伯道，卫尉卿。朗少慷慨，有将帅大略，起家梁庐陵王行参军。侯景之乱，朗招率徒旅，据巢湖间，无所属。台城陷后，简文帝密诏授朗云麾将军、豫州刺史，令与外籓讨景。景使仪同宋子仙、任约等频往征之，朗据山立砦自守，子仙不能克。时京师大饥，百姓皆于江外就食，朗更招致部曲，解衣推食，以相赈赡，众至数万人。侯景败于巴陵，朗出自濡须截景，破其后军。王僧辩东讨，朗遣其将范宝胜及弟晓领兵二千助之。侯景平后，又别破齐将郭元建于踟蹰山。梁承圣二年，率部曲万馀家济江，入宣城郡界立顿。梁元帝授朗持节、通直散骑常侍、安南将军、都督南兗州诸军事、南兗州刺史。未行而荆州陷。
高祖入辅，齐遣萧轨、东方老等来寇，据石头城。朗自宣城来赴，因与侯安都等大破齐军。永定元年，赐爵兴宁县侯，邑二千户，以朗兄昂为左卫将军，弟晷为太子右卫率。寻遣朗随世祖拒王琳于南皖。
高祖崩，宣太后与舍人蔡景历秘不发丧，朗弟晓在都微知之，乃谋率其家兵袭台。事觉，景历杀晓，仍系其兄弟。世祖即位，并释之。因厚抚慰朗，令与侯安都等共拒王琳。琳平，迁使持节、安北将军、散骑常侍、都督霍、晋、合三州诸军事、合州刺史。天嘉六年卒，时年四十八。赠南豫州刺史，谥曰壮。子法尚嗣。
法尚少倜傥，有文武干略，起家江宁令，袭爵兴宁县侯。太建五年，随吴明彻北伐。寻授通直散骑侍郎，除泾令，历梁、安城太守。祯明中，为都督郢、巴、武三州诸军事、郢州刺史。及隋军济江，法尚降于汉东道元帅秦王。入隋，历邵、观、绵、豊四州刺史，巴东、燉煌二郡太守。
周炅，字文昭，汝南安城人也。祖强，齐太子舍人、梁州刺史。父灵起，梁通直散骑常侍、庐、桂二州刺史，保城县侯。炅少豪侠任气，有将帅才。梁大同中为通直散骑侍郎、硃衣直阁。太清元年，出为弋阳太守。侯景之乱，元帝承制改授西阳太守，封西陵县伯。景遣兄子思穆据守齐安，炅率骁勇袭破思穆，擒斩之。以功授持节、高州刺史。是时炅据武昌、西阳二郡，招聚卒徒，甲兵甚盛。景将任约来据樊山，炅与宁州长史徐文盛击约，斩其部将叱罗子通、赵迦娄等。因乘胜追之，频克，约众殆尽。承圣元年，迁使持节、都督江、定二州诸军事、戎昭将军、江州刺史，进爵为侯，邑五百户。
高祖践祚，王琳拥据上流，炅以州从之。及王琳遣其将曹庆等攻周迪，仍使炅将兵掎角而进，为侯安都所败，擒炅送都。世祖释炅，授戎威将军、定州刺史，带西阳、武昌二郡太守。
天嘉二年，留异据东阳反，世祖召炅还都，欲令讨异。未至而异平，炅还本镇。天康元年，预平华皎之功，授员外散骑常侍。太建元年，迁持节、龙骧将军、通直散骑常侍。五年，进授使持节、西道都督安、蕲、江、衡、司、定六州诸军事、安州刺史，改封龙源县侯，增邑并前一千户。其年随都督吴明彻北讨，所向克捷，一月之中，获十二城。齐遣尚书左丞陆骞以众二万出自巴、蕲，与炅相遇。炅留羸弱辎重，设疑兵以当之，身率精锐，由间道邀其后，大败骞军，虏获器械马驴，不可胜数。进攻巴州，克之。于是江北诸城及谷阳士民，并诛渠帅以城降。进号和戎将军、散骑常侍，增邑并前一千五百户。仍敕追炅入朝。
初，萧詧定州刺史田龙升以城降，诏以为振远将军、定州刺史，封赤亭王。及炅入朝，龙升以江北六州七镇叛入于齐，齐遣历阳王高景安帅师应之。于是令炅为江北道大都督，总统众军，以讨龙升。龙升使弋阳太守田龙琰率众二万阵于亭川，高景安于水陵、阴山为其声援，龙升引军别营山谷。炅乃分兵各当其军，身率骁勇先击龙升，龙升大败，龙琰望尘而奔，并追斩之，高景安遁走，尽复江北之地。以功增邑并前二千户，进号平北将军，定州刺史，持节、都督如故，仍赐女妓一部。太建八年卒官，时年六十四。赠司州刺史，封武昌郡公，谥曰壮。子法僧嗣，官至宣城太守。
史臣曰：彼数子者，或驱驰前代，或拥据故乡，并识运知归，因机景附，位升列牧，爵致通侯，美矣。昔张耳、陈馀自同于至戚，周敷、周迪亦誓等昵亲，寻锋刃而诛残，斯甚夫胡越矣。雠隙因于势利，何其鄙欤！
