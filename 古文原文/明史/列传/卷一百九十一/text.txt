◎列女三
○徐贞女刘氏余氏虞凤娘林贞女王贞女倪美玉刘烈女上海某氏谷氏白氏高烈妇于氏(台氏)胡氏王氏刘孝女崔氏高陵李氏烈妇柴氏周氏(王氏)荆娲宋氏李氏陈氏蕲水李氏(婢阿来)万氏(王氏五烈妇明伦堂女)陈氏鸡泽二李氏姜氏六安女石氏女(谢氏)庄氏冯氏唐烈妻陈氏(刘氏)唐氏(颜氏)卢氏于氏(萧氏杨氏)仲氏女何氏赵氏倪氏(王氏韩氏)邵氏(李氏)江氏杨氏张氏石氏(王氏等)郭氏姚氏朱氏(徐氏女)定州李氏胡敬妻姚氏熊氏丘氏(乾氏黄氏)洗马畈妇向氏雷氏商州邵氏吕氏曲周邵氏王氏吴之瑞妻张氏韩鼎允妻刘氏江都程氏六烈江都张氏(兰氏等)张秉纯妻刘氏陶氏田氏和州王氏方氏陆氏(子道弘妻)于氏项淑美(王氏)甬上四烈妇夏氏
徐贞女，宣城人。少字施之济。年十五，里豪汤一泰艳之，倚从子祭酒宾尹，强委禽焉。女父子仁不受，夜趣施舁女归。一泰恚甚，胁有司摄施妇，欲庭夺以归，先使人捽之济父子及媒妁数人，殴之府门，有司莫能制。徐氏被摄，候理，次城东旅舍，思不免，夜伺人静，投池中死，衣上下缝纫不见寸体。观者皆泣下，共舁古庙，盛夏郁蒸，蝇不敢近。郡守张德明临视，立祠城东祀之。
刘氏，京师人。有松江人戍边者，诈称无妻，娶刘。既而遇赦归，绐刘曰： 吾暂归省。 久之不复至，刘抵松访之，夫拒不纳。刘哭曰： 良人弃我，我将安归。 乃翦发为尼，行乞市上，人多怜而周之。刘置一棺，夜卧棺中数十年。邻火起，刘入棺，呼曰： 乞与阖棺，以毕吾事。 遂焚死。
余氏，黄冈宋蒙妾。蒙妻刘，举子女各一人，余无所出。及蒙卒，刘他适，妾辛勤育之。日事纺绩，非丙夜不休。壶政严肃，亲属莫敢窥其门。逾二十年，忽谓子女曰： 吾命将尽，不能终视若辈，惟望若辈为上流人尔。 越数日，无疾而逝。
虞凤娘，义乌人。其姊嫁徐明辉而卒，明辉闻凤娘贤，恳其父欲聘为继室。女知，泣谓父母曰： 兄弟未尝同妻，即姊妹可知。 父执不听，女绝口不言，自经死。
林贞女，侯官人。父舜道，官参政。女幼许长乐副都御史陈省子长源，既纳币，长源卒。女蓬首削脂泽，称疾卧床，哭无声而神伤。或谓未成妇，何自苦。答曰： 子名氏、岁月饰而椟之以归陈，忍自昧哉！ 固请于父，欲赴陈丧，父为达其意。陈父答曰： 以凶归，所不忍，以好归，畴与主之？姑俟丧除。 女大悲咤曰： 是欲缓之，觊夺吾志也。 遂不食，积七日，呕血死。
王贞女，昆山人，太仆卿宇之孙，诸生述之女，字侍郎顾章志孙同吉。未几，同吉卒。女即去饰，白衣至父母前，不言亦不泣，若促驾行者。父母有难色，使妪告其舅姑，舅姑扫庭内待之。女既至，拜柩而不哭，敛容见舅姑，有终焉之意。姑含泪曰： 儿不幸早亡，奈何累新妇。 女闻姑称新妇，泪簌簌下，遂留执妇道不去。早晚跪奠柩前，视姑眠食外，辄自屏一室，虽至戚遣女奴候视，皆谢绝，曰： 吾义不见门以外人。 后姑病，女服勤，昼夜不懈。及病剧，女人候床前，出视药灶，往来再三，若有所为。群婢窥之而莫得其迹，姑既进药则睡，觉而病立间，呼女曰： 向饮我者何药？乃速愈如是。 欲执其手劳之，女缩手有难进之状。姑怪起视，已断一指煮药中矣。姑叹曰： 吾以天夺吾子，常忧老无所倚。今妇不惜支体以疗吾疾，岂不胜有子耶！ 流涕久之。人皆称贞孝女云。
倪美玉，年十八归董绪。绪居丧过毁得疾，谓妻曰： 吾无兄弟，又无子。吾死，父母祀绝矣。当以吾屋为小宗祠，置祀田数亩，小宗人递主之，春秋享祀，吾父母获与焉，吾无憾矣。汝必以此意告我叔父而行之。 绪卒，倪立从子为后。治丧毕，携其女及田二十亩嘱其姒曰： 以此累姆。 及夫叔父自外郡至，泣拜致夫命，叔父如其言。事竣，妇出拜谢，即入室卧不食。居数日，沐浴整衣曰： 亡夫召我矣。 举手别父母亲属而逝，年二十二。
刘烈女，钱塘人。少字吴嘉谏。邻富儿张阿官屡窥之，一夕缘梯入。女呼父母共执之，将讼官。张之从子倡言刘女诲淫，缚人取财。人多信之。女呼告父曰： 贼污我名，不可活矣，我当诉帝求直耳。 即自缢。盛暑待验，暴日下无尸气。嘉谏初惑人言，不哭。徐察之，知其诬也，伏尸大恸。女目忽开，流血泪数行，若对泣者。张延讼师丁二执前说，女傅魂于二曰： 若以笔污我，我先杀汝。 二立死。时江涛震吼，岸土裂崩数十丈，人以为女冤所致。有司遂杖杀阿官及从子。
上海某氏，既嫁，夫患疯癞，舅姑谋夺以妻少子。妇觉，密告其夫，夫泣遣之归宁。妇潜制殓具，夫既死，舅姑不以告，不阖棺，露置水滨，以俗忌恶疾也。妇闻，盂饭沦鸡，偕幼妹至棺所，抱尸浴之，敛以衣衾，阖棺设祭。祭毕，与妹诀，以巾幕面，投水死。
谷氏，余姚史茂妻。父以茂有文学，赘之于家。数日，邻人宋思徵责于父，见氏美，遂指逋钱为聘物，讼之官。知县马从龙察其诬，杖遣之。及谷下阶，茂将扶以行。谷故未尝出闺阁，见隶人林立，而夫以身近己，惭发赪，推茂远之。从龙望见，以谷意不属茂也，立改判归思。思即率众拥舆中而去，谷母随之至思舍。谷呼号求速死，断发属母遗茂。思族妇十余人，环相劝尉，不可解，乘间缢死。从龙闻之大惊，捕思，思亡去。茂感妻义，终身不娶。
白氏，清涧惠道昌妻。年十八，夫亡。怀娠六月，欲以死殉。众谕之曰： 胡不少待，举子以延夫嗣。 氏泣曰： 非不念良人无后，但心痛不能须臾缓耳。 七日不食而死。
高烈妇，博平诸生贾垓妻。垓卒，氏自计曰： 死节易，守节难。况当兵乱之际，吾宁为其易者。 执姑手泣曰： 妇不能奉事舅姑，反遗孤孙为累。然妇殉夫为得正，勿过痛也。 遂缢。
于氏，颍州邓任妻。任病，家贫，药饵不给，氏罄嫁笥救之。阅六月病革，氏聘簪二，绾一于夫发，自绾其一，抚任颈哽咽曰： 妾必不负君。 纳指任口中，令啮为信。任殁三日，缢死。
州又有台氏，诸生张云鹏妻。夫病，氏单衣蔬食，祷天愿代，割臂为糜以进。夫病危，许以身殉，订期三日。夫付红帨为诀，氏号泣受之。越三日，结所授帨就缢，侍婢救不死，恨曰： 何物奴，败我事！令我负三日约。 自是，水浆不入口，举声一号，热血迸流。至七日，顿足曰： 迟矣，郎得毋疑我。 母偶出栉沐，扃户缢死。
胡氏，诸城人，遂平知县丽明孙女也。年十七，归诸生李敬中，生一女而夫卒。初哭踊甚哀，比三日不哭，盥栉拜舅姑堂下，家人怪之，从容答曰： 妇不幸失所天，无子，将从死者地下，不得复事舅姑，幸强饭自爱。他日叔有子，为亡人立嗣，岁时奠麦饭足矣。 姑及其母泣止之，不可，乃焚香告柩前，顾家人曰： 洗含汝等亲之，不可近男子。 遂入户自经，母与姑槌门痛哭疾呼，终不顾而死。
王氏，淄川成象妻。夫死，痛哭三日，唇焦齿黑。父不忍，予之水，谢勿饮。又三日，气息渐微，强起语父曰： 翁姑未葬，夫亦露殡，奈何？ 父许任其事，氏就枕叩头而瞑，年十七。
刘孝女，京师人。父兰卒，矢志不嫁，以养其母。崇祯元年，年四十六矣，母病殁，女遂绝粒殉之。
崔氏，香河王锡田妻。崇祯二年，城破，氏与众诀曰： 我义不受辱。 涕泣乳其女，将自缢，家人力持不得遂。兵及门，众俱奔，氏仓皇缢于户后，恐贼见其貌，或解之也。
高陵李氏，镇抚刘光灿妻。夫殁，励志苦守。崇祯四年，贼陷高陵。年七十九，其家掖之走，曰： 未亡人弃先夫室何往？ 语未已，贼露刃入。即取刀自刺，流血淋漓。贼壮其烈，与饮食，怒不受，以碗击贼，骂曰： 吾忍死四十九年，今啜贼食耶！ 遂遇害。
烈妇柴氏，夏县孙贞妻。崇祯四年，夫妇避贼山中。贼搜山，见氏悦之，执其手。氏以口啮肉弃之曰： 贼污吾手。 继扳其肱，又以口啮肉弃之曰： 贼污吾肱。 贼舍之去，氏骂不绝声，还杀之。
周氏，新城王永命妻，登州都督遇吉兄女也。幼通《孝经》、《列女传》。崇祯五年，叛将耿仲明、李九成等据登州反，纵兵淫掠。一小校将辱之，氏绐之去，即投缳死。明日，贼至，怒其诳己，支解之。事平，永命侦贼所在，击斩之，以其首祭墓。时蓬莱浦延禧妻王氏，年二十，守节抚孤。九成叛，城陷，叔允章至其家，问所向。答曰： 儿岂向患难中求活。 时有麻索在床头，叔以手振之曰： 欲决计于此乎？ 氏首肯，从容就缢。
荆娲，陕西淳化人，姓高氏。兄起凤，邑诸生。崇祯五年，流贼掠继母秦氏及荆娲去，起凤驰赴贼营请赎。贼索二马，起凤倾赀得一马，予之。贼止还其母。起凤与妹诀曰： 我去，汝即死。 贼令劝妹从己，且欲留为书记。起凤大骂不从，被杀。百计胁荆娲，大骂求死。贼悦其色，割发裂衣以恐之。娲益骂不已，贼乃杀之，年甫十六。巡按吴甡上其事，兄妹皆旌。
陈丹余妻宋氏。丹余为郧阳诸生。崇祯六年，贼至被掠，并执其女，迫令入空室。前有古槐，母女抱树立，骂曰： 吾母子死白日下，岂受污暗室中。 大骂不行。贼断其手，益大骂，俱被害。
黄日芳妾李氏、陈氏。日芳知霍丘县，崇祯八年，赍计簿入郡。流贼突至，围城。二人相谓曰： 主君未还，城必不守，我两人独有一死耳。 密缝内外衣甚固，城陷，南望再拜，携赴藏天涧死。越三日，日芳至，号哭涧侧。两尸应声浮出，颜色如生，手尚相援。
蕲水李氏，诸生何之旦妻。流贼至蕲，执而逼之去，不从，则众挟之。李骂益厉，啮贼求死。贼怒，刺之，创遍体，未尝有惧色，贼断其颈死。从婢阿来抱李幼女，守哭。贼夺女将杀之，不与，伏地以身庇之。刺数十创，婢、女俱死。
万氏，和州儒士姚守中妻，泉州知府庆女孙也。生六子，皆有室。崇祯八年，流贼陷其城，恸哭孀姑前，命诸妇曰： 我等女子也，誓必死节。 诸子环泣，急麾之曰： 汝辈男子，当图存宗祀，何泣焉？ 长子承舜泣曰： 儿读书，惟识忠孝字耳，愿为厉鬼杀贼，何忍母独死。 遂负母投于塘。诸妇女孙相随死者十数人，仅存子希舜，求其尸，其聚塘坳，无一相离者。
流贼陷和州，王氏一时五烈妇；王用宾妻尹氏，用贤妻杜氏，用聘妻鲁氏，用极妻戴氏，又王氏良器女，刘台妻也。五人同匿城西别墅，誓偕死。及贼登陴，呼声震地。五人相持泣曰： 亟死亟死，毋污贼刃。 结缳，缳断，适用贤所佩剑挂壁上，杜趋拔之，争磨以刭，次第死。州又有女，失其姓，与诸妇共匿明伦堂后。其四人已为贼执，用帛牵之。独此女不肯就执，多方迫之不得。四妇劝之，泣曰： 我处女也，可同男子去耶？ 以头抢地。贼搴其足而曳之，女大骂。贼怒，一手搴足，以刀从下劈之，体裂为四。
陈氏，泾阳王生妻。有子方晬，生疾将死，以遗孩属陈。陈曰： 吾当生死以之。 流贼至，陈抱子避楼上。贼烧楼，陈从楼檐跳下，不死。贼视其色丽，挟之马上，陈跃身坠地者再。最后以索缚之，行数里，陈力断所系索，并鞍坠焉。贼知不可夺，乃杀之。贼退，家人收其尸，子呱呱怀中，两手犹坚抱如故。
鸡泽二李氏。一同邑田蕴玺妻。遇乱，蕴玺兄弟被杀。李抱女同姒王抱男而逃。王足创难行，令李速去。李曰： 良人兄弟俱死，当存此子以留田氏后。 遂弃己女，抱其子赴城，得无恙。一嫁曲周郭某。遭乱，举家走匿。翁姑旋被杀，李携幼男及夫弟方七岁者共逃，力罢，不能俱全。或教之舍叔而抱男，李曰： 翁姑死矣，叔岂再得乎！子虽难舍，然吾夫在外，或未死，尚可期也。 竟弃男，负叔而走。
宋德成妻姜氏，临清人。德成知赞皇县，寇入署，姜投井。贼出之，逼令食，骂曰： 待官兵剿汝，醢为脯，吾当食之。 以簪自剔一目示贼曰： 吾废人也，速杀为幸。 贼怒杀之。
六安女，失其姓。崇祯中，流贼入境，见其美，将犯之。以帕蒙其头，辄坏之，曰： 毋污我发。 被以锦衣，又掷之曰： 毋污吾身。 强拥诸马上，复投地大骂请死。贼怒刃之，既而叹曰： 真烈女。 
石氏女，失其邑里，随父守仁寓五河。崇祯十年，流贼突至，执欲污之。女抱槐树厉声骂贼。贼使数人牵之不解，剒其两手，骂如初。又断其足，愈骂不绝，痛仆地佯死。贼就褫其衣，女以口啮贼指，断其三，含血升许喷贼，乃瞑。贼拥薪焚之，厥后所焚地，血痕耿耿，遇雨则燥，旸则湿。村人骇异，掘去之，色亦入土三尺许。
又当涂举人吴昌祚妻谢氏，为乱卒所掠。谢以手抱树，大骂不止。卒怒，断其附树之指，复拾断指掷卒面，卒磔杀之。
周彦敬妻庄氏。彦敬，栖霞知县。氏读书知大义，乱起，乡人悉窜山穴中。庄以男女无别，有难色。彦敬强之曰： 不入，且见杀。 庄曰： 无礼不如死，君疑我难死乎！ 既引刀自裁。彦敬感其义，终身不复娶。
梁凝禧妻冯氏。凝禧，随州诸生。崇祯十年，闻贼警，夫妇买舟避难。行至西河，贼追急，登岸奔魏家砦。夫妇要同死，氏诀凝禧曰： 同死固甘，但君尚无子，老母在堂，幸速逃，明早可于此地寻我。 凝禧遂逃，次早果得尸于分手处。
唐烈妻陈氏。烈，孝感诸生。崇祯十年，从夫避难山砦。贼突至，夫与子俱奔散，陈独行山谷间。砦人曰： 非唐氏妪乎？事迫矣，可急入保。 陈问夫与子至未，曰： 未也。 陈泣曰： 我茕茕一妇人，靡因而至。诸君虽怜而生我，我何面目安兹土耶！夫存亡未知，依人以生不贞，弃夫之难不义。失贞与义，何以为人！吾其行也。 卒不入。已，贼至，逼去不从，大骂死。
又刘氏，怀宁人，应天府丞颜素之孙妇也。崇祯末，乱兵焚掠江市。其舅与夫先在南京。刘孑身出避，仓皇无所之，见男妇杂走登舟，慨然曰： 吾侪妇人，保姆不在，义不出帷，敢乱群乎！ 遂投江死。
唐氏，广济潘龙跃妻。崇祯十三年避贼灵果山。贼至，加刃龙跃颈，索钱。唐跪泣，乞以身代夫，不许。女巽跪泣，乞以身代父，不许。唐知夫不免，投于塘，女从之。贼怆然释其夫。
又颜氏，长乐诸生黄应运妻。城陷，兵至其家，欲杀应运生母詹氏，颜泣诉，愿身代。及颜方受刃，妾曾又奔号曰： 此我主母，无所出，愿杀我以全其命。 卒感其义，两释之。
颍州卢氏，王瀚妻。家贫，舂织终岁。崇祯十四年大饥，夫患疫。氏语夫曰： 君死，我当从。 及夫死，时溽暑，氏求亲戚敛钱以葬曰： 我当死，但酷热无衣棺，恐更为亲戚累，迟之秋爽耳。 闻者咳之。及秋，尽粜其新谷，置粗布衣，余买酒蔬祀夫墓。归至家，市梨数十进姑，并贻妯娌，语人曰： 我可死矣。 夜半自缢。
于氏，汝州张铎妻。崇祯十四年，贼破城，氏谓两婢曰： 吾辈今日必死，曷若先出击贼，杀贼而毙，不失为义烈鬼。 于是执梃而前，贼先入者三，出不意，悉为所踣。群贼怒，攒刺之，皆死。
萧氏，万安赖南叔妻。夫早丧，无子，遗一女。寇大起，筑室与女共居。盗突至，率女持利刃遮门，詈曰： 昔宁化曾氏妇，立砦杀贼。汝谓我刃不利邪！犯我必杀汝。 贼怒，纵火焚之，二人咸烬。
又杨氏，安定举人张国纮妾。崇祯十六年，贼贺锦攻城急。国纮与守者议，丁壮登陴，女子运石。杨先倡，城中女子从之，须臾四城皆遍。及城陷，杨死谯楼旁。事定，家人获其尸，两手犹抱石不脱。
仲氏女，湖州人，随父贾汉阳。崇祯中，汉阳陷，从群妇将出城，贼守门者止之。有顷，贼大肆淫掠，见女美，执之。女剺面披发，大骂。贼具马，命二贼挟之上，连坠伤额，终不肯往。贼露刃迫之曰： 身往何如头往？ 笑曰： 头往善。 遂被害。
邝抱义妻何氏。抱义，临武诸生。崇祯末，氏为贼所执，乃垢面蓬发绐以病疫，贼惧释之。及贼退，家人咸喜，何泣曰： 平昔谒拜伯叔，犹赭颜汗发。今匿身不固，以面目对贼，牵臂引裾，虽免污辱，何以为人！ 竟忿恚不食死。
汤祖契妻赵氏。祖契，睢州诸生。氏知书，有志节。崇祯十五年，贼陷太康，将抵睢。氏语家人曰： 州为兵冲，未易保也。脱变起，有死耳。 及城破，属祖契负其母以逃，而己阖户自经，家人解之，投井，复为家人所阻，怒曰： 贼至不死，非节也，死不以时，非义也。 贼至，环刃相向，牵之出，厉声诃贼，遂遇害。
萧来凤妻倪氏。来凤，商城贡生，慷慨有大节。贼逼受职，不屈死，倪自经从之。又有宋愈亨，深泽举人，寇至投井死。妻王氏曰： 夫既如此，吾敢相负。 媳韩生男甫六日，愿从死，相对缢。
邵氏，邹县张一桂妻，同妾李氏遇贼。欲迫李行，邵骂曰： 亡夫以妾托我，岂令受贼辱。 贼怒杀之。李知不免，绐曰： 我有簪珥埋后园井旁。 贼随李发之，至则曰： 主母为我死，我岂独生。 即投井。贼下井扶之，李披发破面骂不已，扭其衣欲令并死井底，叫声若雷。贼知不可强，乃刃之。
宗胤芳妻江氏，鲁山人。子麟祥，进士。流贼之乱，江与麟祥妻袁氏率孙女、孙妇九人登楼，俱悬于梁。视其已死，乃引刀自刭。
曹复彬妻杨氏。复彬，江都诸生。城破，复彬创仆地，杨匿破屋中。长女蒨文，年十四，趣母决计。次女蒨红，年十二，请更衣死。杨止之，复彬执不可，乃为三缳，次第而缢。
梁以樟妻张氏，大兴人。以樟知商丘县。崇祯十五年，流贼围商丘，急积薪楼下，集婢女其上，俱令就缢。谓子燮曰： 汝父城守，命不可知，宗祀惟汝是赖。 属乳媪匿民家。自缢死。家人举火，诸尸俱烬。
郑完我母石氏，甘州卫人。完我，南阳府同知，既之官，妻王氏奉石家居。崇祯十六年，贼围甘州，石预戒家人积薪室中。及城陷，携王及一孙女纵火自焚。寇退，出尸灰烬间，姑媳牵挽不释手。女距三尺许，覆以瓮，启视色如生。
郭氏，长治宋体道妻。崇祯十五年，任国琦作乱，同居诸妇皆罗跪，呼郭不出，独匿垝垣。贼怒，诘其不跪，瞪目厉声曰： 我跪亦死，不跪亦死，已安排不活矣。 贼加数刃，迄死骂不绝口。
姚氏，桐城人，湘潭知县之骐女，诸生吴道震妻。年十九，夫亡，以子德坚在襁褓，忍死抚之。越二十六年，至崇祯末，流贼掠桐城。兄孙林奉母避潜山，氏偕行。贼奄至，孙林格斗死，德坚负氏逃。氏曰： 事急矣，汝书生焉能负我远行，倘贼追及，即俱死，汝不能全母，顾反绝父祀乎！ 叱之去，德坚泣弗忍，氏推之坠层崖下。须臾贼至，叱曰： 出金可免。 氏曰： 我流离远道，安得有金。 贼令解衣验之，骂曰： 何物贼奴，敢作此语！ 贼怒，刃交下死。
朱氏，无为人，徐毕璋妻。年十七，归璋。璋有妹名京，年十五，未字。崇祯十五年，流贼破城。朱方怀孕，奔井边，谓京曰： 吾妊在怀，井口狭，可推而纳之。 京曰： 唯。 纳毕，即哭呼曰： 父母安在乎，吾伴嫂死矣！ 跃而入。
李氏，定州人，广平教授元荐女，归同里郝生。崇祯十六年，州被兵。生将奉亲避山中，留李与二子居其母家。生控马将发，李哭拜马前，指庭中井诀曰： 若有变，即洁身此中，以衣袂为识，旁有白线一行者，即我也。 比城破，藏二子他所，入井死。兵退，生出其尸，颜色如生。
胡敬妻姚氏。敬，孝感贡生。流贼陷孝感，姚乘舟避难南湖，欷歔不已。邻舟妇解之曰： 贼入黄，从未杀人，何畏也？ 姚曰： 我非畏杀，畏其不杀耳。 闻贼将入湖，叹曰： 贼至而死，辱矣。 遂携二女僮投水死。
熊氏，武昌李荩臣妻，大名知县正南女。荩臣父周华，官赣州知官，荩臣从父之任，留妇于家。崇祯十六年，武昌陷，妇匿林薮中，为贼所得，夺刀自刎。贼去，邻妪救活之。明年，李自成率残卒南奔，妇只身窜山谷。有胡姓者，欲为子娶之。妇曰： 吾颈可断，汝不闻前事乎！ 已，荩臣自江西归，遇贼被杀。妇恸三日，自缢死。
丘氏，孝感刘应景妻。崇祯末，为贼所执，逼从，不可。贼曰： 刃汝。 丘曰： 得死为幸。 贼注油满瓮，渍其衣，语同类曰： 此妇倔强，将巘之。 丘哂曰： 若谓死溺、死焚、死刃有间乎？官兵旦夕至，若求如我，得哉！ 贼怒，束于木焚之，火炽，骂不绝口。同邑乾氏，年十七，归高文焕。文焕卒，无子，拔刀自裁。母及姑救之，越三日复苏。自是断荤，日不再食。崇祯十六年，闻贼陷德安，将及孝感。从子高骞将扶避山砦，氏曰： 吾老矣，岂复出门求活。行吾四十年前之志，可也。 投后园池中死。
邑又有黄氏，张挺然妻。崇祯末，贼帅白旺陷德安，授挺然伪掌旅。黄泣止之，不听。贼令挺然取妇为质，黄携十岁儿匿青山砦。挺然诱以利，劫以兵，且使亲戚招之，皆不应。已而破砦，焚己居以穷黄，黄匿愈深，竟不可得。挺然寄儿金簪，儿以绾发，黄怒，拔弃之曰： 何为以贼物污首！ 久之，贼败，挺然走死襄阳，黄耕织以抚其子，乡人义之。
蕲水洗马畈某氏，为贼所执，不从。贼刃其腹，一手抱婴儿，一手捧腹，使气不即尽以待夫。夫至，付儿，放手而毙。
向氏，黄陂人。年十八，归王旦士。未久，贼陷黄陂，被执。贼持刀迫之，氏骂不绝口。贼指众曰： 若非汝父母，即舅姑兄弟，必尽杀，而后及汝。 氏曰： 我义不辱，与家人何与！ 夺刃自刎。贼怒，立磔之。
刘长庚妾雷氏。长庚为同州诸生。贼陷潼关，将及州，长庚拜家庙，召妻及二子曰： 汝年长，且有子，当逃。 召雷及所生女曰： 汝年少，当从吾死。 雷曰： 妾志也。 长庚携酒登楼，谓妾曰： 汝平日不饮，今当共醉。 妾欣然引满。长庚且饮且歌，夜半遍题四壁，拔刀示妾曰： 可以行乎？ 对曰： 请先之。 夺刀自刎。长庚乃解所系条，缢于梁。女方七岁，横刀于壁，以颈就之而死。
邵氏，商州人，布政使可立女，侍郎雒南薛国用子匡伦妻也。流贼将至，避之母家。商州陷，贼驱使执爨，骂曰： 吾大家女，嫁大臣子，肯为狗贼作饭耶！ 贼怒，斫其足，骂益厉，断舌寸磔之。
关陈谏妻吕氏。陈谏，云梦诸生。族有安氏者，殉其夫关坤，吕每谈及，辄感慨欷歔曰： 妇人义当如是。 崇祯末，寇陷邻郡，吕谓夫曰： 贼焰方张，不如早为之所。 取鱼网结其体甚固。俄寇至，俾缝衣，吕投剪破贼面，骂曰： 贼敢辱我针黹乎！手可断，衣不可缝。 贼怒，磔之，投于水。
邵氏，曲周李纯盛妻。寇至，姑姊妹俱避地洞中。邵为寇所得，问洞所在。绐之行，寇喜随之，径往井傍，投井死。洞中五十余人俱获免。
王氏，宛平刘应龙妻。年十六，嫁应龙。家贫，以女红养舅姑。应龙父子相继亡，王事姑抚子。阅二十年，贼陷都城，泣拜其姑曰： 留长孙奉事祖母，妇死已决。 遂携幼子投井死。
吴之瑞妻张氏。之瑞，宿松诸生。福王时，城陷，军士欲污之。张恐祸及夫与子，绐曰： 此吾家塾师，携其子在此。吾丑之，若遣去，则惟命。 夫与二子去已远，张乃厉声唾骂，撞石死。
韩鼎允妻刘氏。鼎允为怀宁诸生。福王时，城溃。舅姑双柩殡于堂，刘守不去。贼欲剖棺，刘抱棺号哭，贼释之。一女年十三，贼欲纵火，而数盼其女。刘绐之曰： 苟不惊先柩，女非所惜也。 贼喜投炬，携女去。刘送女，目门外池示之，女即投池死。贼怒，刃刘，刘骂不绝口死。
江都程氏六烈。程煜节者，江都诸生也。其祖姑有适林者，其姑有适李者，其叔母曰刘氏、邹氏、胡氏。而煜节之妹曰程娥，未字。城被围，与刘约俱死，各以大带置袖中。城破，女理发更衣，再拜别其母，遂缢死。刘有女甫一岁，啼甚惨。刘乳之，复以糕饵一器置女侧，乃死。邹与胡亦同死。适林者，投井死。适李者，遭掠，绐卒至井旁，大骂投井死。时称一门六烈。
张氏，江都史著馨妻。年二十六，夫亡。及城陷，抚其子泣曰： 向也抚孤为难，今也全节为大。儿其善图，吾不能顾矣。 遂赴水死。
又兰氏，孙道升继妻。其前妻女曰四，兰所生女曰七，皆嫁古氏。次曰存，孙女曰巽，皆未嫁。其弟道乾、道新并先卒。道乾妻王氏，子天麟妻丁氏，道新妻古氏，其从弟子启先妻董氏。江都之围，诸妇女各手一刃一绳自随。城破，巽先缢死。兰时五十四，引绳自缢死。王氏、丁氏投舍后汪中死。古氏亦五十四，守节三十年，头尽白，投井死。有女嫁于吴，生女曰睿，方八岁，适在外家，从死于井。董氏以带系门枢，缢死。存病足，力疾投井死。董氏之娣，有祖母曰陈氏，方寄居，与董氏同处，亦自缢死。四与七同缢于床死。
同时有张廷铉者，妻薛氏，城破自缢死。廷铉之妹曰五，遇卒鞭挞使从己，大呼曰： 杀即杀，何鞭为！ 遂杀死。
张秉纯妻刘氏。秉纯，和州诸生。家故贫，氏操井臼，处之怡然。国亡，秉纯绝粒死。氏一勺水不入口，阅十有六日，肌骨销铄，命子扶至柩前祭拜，痛哭而绝。
陶氏，当涂孙士毅妻，守节十年。南都覆，为卒所掠，缚其手介刃于两指之间，曰： 从我则完，否则裂。 陶曰： 义不以身辱，速尽为惠。 兵不忍杀，稍创其指，血流竟手，曰： 从乎？ 曰： 不从。 卒怒，裂其手而下，且剜其胸，寸磔死。陶母奔护，亦被杀。
田氏，仪真李铁匠妻，姿甚美。高杰步卒掠江上，执犯之，田以死拒。挟马上，至城南小桥，马不能渡。田绐卒牵衣行，睹中流急湍，曳二卒赴水，并溺死。
王氏，和州诸生张侣颜妻。南都不守，刘良佐部卒肆掠。氏同母匿朝阳洞，卒攻洞急，氏以子付母曰： 贼势汹汹，我少妇，即苟免，何面目回夫家。此张氏一线，善抚之。 言讫，挺身跳洞外，洞高数十仞，乱石巉岩若锋刃，碎身死焉。
方氏，桐城钱秉镫妻。避寇寓南都。岁祎，饘粥不给，以女红易米食其夫，己与婢仆杂食糠籺。客过，洁茗治馔，取诸簪珥，与秉镫游者，未尝知其贫也。秉镫与阮大铖同里，有隙，避吴中。方挈子女追寻，得之。已而吴中亦乱，方知不免，乃密纫上下服，抱女赴水死。
陆氏，嘉定黄应爵妻。少丧夫，家贫，纺绩自给逾三十年。甫殁，嘉定城破。子道弘妻，亡其姓，持二女仓卒欲赴井。长女曰： 若使母先投，必恋念吾二女，不如先之。 乃挽妹亟入，道弘妻继之，并溺死。
于氏，丹阳荆潹妻。潹父大澈为乱兵所杀。于闻变，知不免，谓潹曰： 请先杀妾。 潹不忍，怒曰： 君不自杀，欲留为乱兵污耶！ 潹恸哭从之。
项淑美，淳安人，适方希文。希文好蓄书。杭州不守，大帅方国安溃兵掠江浒，数百里无宁宇。希文避山间，载书以往。会幼子病疹，希文出延医，淑美与一妪一婢处。是夕，乱兵突至，纵火肆掠。婢挽淑美衣，欲与俱出，正色叱曰： 出则死于兵，不出死于火，等死耳，死火不辱。 时妪已先去，见火炽复入，呼曰： 火至，奈何弗出？ 淑美不应，急取书霍左右，高与身等，坐其中。须臾火迫，书尽焚，遂死。贼退，希文归，则余烬旋而成堆，若护其骨者。一恸，灰即散，乃收骨瘗先兆。
先是，有慈谿王氏，归同里方姓。甫逾月，火起，延及其屋。夫适他出，氏坚坐小楼不下，遂被焚，骸骨俱烬，惟心独存。夫归，捧之长号，未顷即化。
甬上四烈妇。钱塘张氏，鄞县举人杨文瓒妻。国变后，文瓒与兄文琦，友华夏、屠献宸，俱坐死。张纫箴联其首，棺殓毕，即盛服题绝命诗，遍拜族戚。吞脑子不死，以佩带自缢而卒。文琦妻沈氏亦自缢。夏继妻陆氏结帨于梁，引颈就缢，身肥重，帨绝堕地。时炎暑，流汗沾衣，乃坐而摇扇，谓其人曰： 余且一凉。 既复取帨结之而尽。有司闻杨、华三妇之缢，遣丐妇四人至献宸家，防其妻朱氏甚严。朱不得间，阳为欢笑以接之，且时时诮三妇之徒自苦也。数日，防者稍懈，因谓之曰： 我将一浴，汝侪可暂屏。 丐妇听之，阖户自尽。时称 甬上四烈妇。 
夏氏，黔国公沐天波侍女也。沙定州之乱，天波出走，母陈、妻焦亦避外舍。惧贼迫，焦谓姑曰： 吾辈皆命妇，可陷贼手乎！ 举火自焚死。夏归其母家，获免。后天波自永昌还，夏复归府，则已薙为尼矣。天波感其义，俾佐内政。及天波从亡缅甸，夏遂自经。时城中大乱，死者载道，尸为乌犬所食，血肉狼籍，夏尸弃十余日，独无犯者。
