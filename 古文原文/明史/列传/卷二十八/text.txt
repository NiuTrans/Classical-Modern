魏观陶垕仲(王佑)刘仕貆(王溥徐均)王宗显(王兴宗吕文燧王兴福苏恭让赵庭兰)王观(杨卓罗性)道同(欧阳铭)卢熙(兄熊王士弘倪孟贤郎敏)青文胜
魏观，字杞山，蒲圻人。元季隐居蒲山。太祖下武昌，聘授国子助教，再迁浙江按察司佥事。吴元年，迁两淮都转运使。入为起居注。奉命偕吴琳以币帛求遗贤于四方。洪武元年，建大本堂，命侍太子说书及授诸王经。未几，又命偕文原吉、詹同、吴辅、赵寿等分行天下，访求遗才，所举多擢用。三年，转太常卿，考订诸祀典。称旨，改侍读学士，寻迁祭酒。明年坐考祀孔子礼不以时奏，谪知龙南县，旋召为礼部主事。五年，廷臣荐观才，出知苏州府。前守陈宁苛刻，人呼 陈烙铁 。观尽改宁所为，以明教化、正风俗为治。建黉舍。聘周南老、王行、徐用诚，与教授贡颍之定学仪；王彝、高启、张羽订经史；耆民周寿谊、杨茂、林文友行乡饮酒礼。政化大行，课绩为天下最。明年擢四川行省参知政事。未行，以部民乞留，命还任。
初，张士诚以苏州旧治为宫，迁府治于都水行司。观以其地湫隘，还治旧基。又浚锦帆泾，兴水利。或谮观兴既灭之基。帝使御史张度廉其事，遂被诛。帝亦寻悔，命归葬。
陶垕仲，名铸，以字行，鄞人。洪武十六年，以国子生擢监察御史。纠弹不避权贵。劾刑部尚书开济至死，直声动天下。未几，擢福建按察使。诛赃吏数十人，兴学劝士，抚恤军民。帝下诏褒异。布政使薛大方贪暴，垕仲劾奏之。大方辞相连，并逮至京。讯实，坐大方罪，诏垕仲还官。垕仲言： 臣父昔为方氏部曲，以故官例徙凤阳。臣幼弱，依兄抚养，至于有成。今兄亦为凤阳军吏。臣叨圣恩，备位司宪。欲推禄养报生育恩，使父母兄弟得复聚处，实戴圣天子孝治天下至意。 帝特许迎养，去徙籍。垕仲清介自持，禄入悉以赡宾客。未几，卒官。
时广西佥事王佑，泰和人。按察使寻适尝咨以政体。佑曰： 蛮方之人渎伦伤化，不及此时明礼法、示劝惩，后难治 适从之，广西称治。蜀平，徙佑知重庆州。招徕抚辑，甚得民和。坐事免官，卒。
刘仕貆，字伯贞，安福人。父闬，元末隐居不仕。仕貆少受父学。红巾贼乱，掠其乡，母张氏率群妇女沉茨潭死。贼械仕貆，久之得释。洪武初，以供役为安福丞张禧所辱，仕貆愤，益力学。十五年应 贤良 举，对策称旨，授广东按察司佥事，分司琼州。琼俗善蛊。上官至，辄致所产珍货为贽。受则喜，不受则惧按治，蛊杀之。仕琼者多为所污。仕貆廉且惠，轻徭理枉，大得民和。虽却其贽，夷人不忍害也。辱仕貆者张禧，适调丞琼山，以属吏谒，大惭怖。仁貆待之与他吏等。未几，朝议省佥事官，例降东莞河泊使。渡河遇风，殁于水。同僚张仕祥葬之鸦矶。
后有王溥者，桂林人。洪武末为广东参政，亦以廉名。其弟自家来省，属吏与同舟，赠以布袍。溥命还之，曰： 一衣虽微，不可不慎，此污行辱身之渐也。 粮运由海道多漂没，溥至庾岭，相度形势，命有司凿石填堑，修治桥梁，易以车运。民甚便之。居官数年，笥无重衣，庖无兼馔。以诬逮下诏狱，僚属馈赆皆不受，曰： 吾岂以患难易其心哉！ 事白得归，卒。
时有徐均者，阳春主簿也。地僻，土豪得盘踞为奸。邑长至，辄饵以厚赂。从而把持之。均至，吏白： 应往视莫大老。 莫大老者，洞主也。均曰： 此非王民邪？不来且诛！ 出双剑示之。大老恐，入谒。均廉得其不法事，系之狱。诘朝，以两瓜及安石榴数枚为馈，皆黄金美珠也。均不视，械送府。府官受赇纵之归，复致前馈。均怒，欲捕治之，而府檄调均摄阳江，阳江大治。以忧去官。
王宗显，和州人，侨居严州。胡大海克严，礼致幕中。太祖征婺州，大海以宗显见。太祖曰： 我乡里也。 命至婺觇敌。宗显潜得城中虚实及诸将短长，还白太祖。太祖喜曰： 我得婺，以尔为知府。 既而元枢密同佥宁安庆与守将帖木烈思贰，遣都事缒城请降，开东门纳兵，与宗显所刺事合。改婺州为宁越府，以宗显知府事。宗显故儒者，博涉经史。开郡学，聘叶仪、宋濂为《五经》师；戴良为学正；吴沉、徐源等为训导。自兵兴，学校久废，至是始闻弦诵声。未几，卒官。
太祖之下婺也，又以王兴宗为金华知县。兴宗，故隶人也，李善长、李文忠皆以为不可。太祖曰： 兴宗从我久，勤廉能断，儒生法吏莫先也。 居三年，果以治行闻。迁判南昌，改知嵩州。时方籍民为军，兴宗奏曰： 元末聚民为兵，散则仍为民。今军民分矣，若籍为军，则无民，何所征赋？ 帝曰： 善。 迁怀庆知府。上计至京，帝以事诘诸郡守，至兴宗，独曰： 是守公勤不贪，不须问。 再迁苏州，擢河南布政使。陛辞，帝曰： 久不见尔，老矣，我须亦白。 宴而遣之，益勤其职。后坐累得白，卒于官。
同时有吕文燧，字用明，永康人。元末盗起，文燧散家财，募壮士得三千人，与盗连战，破走之。三授以官，皆不受。太祖定婺，置永康翼，以文燧为左副元帅兼知县事。寻召为营田司经历，擢知庐州府。浙西平，徙知嘉兴。松江民作乱，寇嘉兴，文燧栅内署，帅壮士拒守。李文忠援至，贼就擒，诸将因欲屠城。文燧曰： 作乱者贼也，民何罪？ 力止之。满三载，入朝。奉诏持节谕阇婆国，次兴化，疾卒。明年，嘉兴佐贰以下坐盐法死者数十人，有司以文燧尝署名公牍，请籍其家。帝曰： 文燧诚信，必不为奸利，且没于使事，可念也，勿籍。 
一时郡守以治行称者，又有王兴福、苏恭让二人。
兴福，随人。初守徵州，有善政，迁杭州。杭初附，人心未安。兴福善抚辑，民甚德之。秩满当迁，郡人遮道攀留。兴福谕遣之曰： 非余能惠父老，父老善守法耳。 太祖嘉之，擢吏部尚书。坐事左迁西安知府，卒官。
恭让，玉田人。举 聪明正直 。任汉阳知府，为治严明而不苛。有重役，辄诣上官反复陈说，多得减省。
而知汉阳县者赵庭兰，徐人。亦能爱民任事。朝廷尝遣使征陈氏散卒，他县多以民丁应，庭兰独言县无有。汉阳人言郡守则称 恭让 ，言县令则称 庭兰 云。
王观，字尚宾，祥符人。性耿介，仪度英伟，善谈论。由乡荐入太学，擢知苏州府。公廉有威。黠吏钱英屡陷长官，观捶杀之。事闻，太祖遣行人赍敕褒之，劳以御酒。岁大｛山昆｝，民多逋赋，部使者督甚急。观置酒，延诸富人，劝贷贫民偿，辞指诚恳，富人皆感动，逋赋以完。朝廷嘉其能，榜以励天下。守苏者前有季亨、魏观，后有姚善、况钟，皆贤，称 姑苏五太守 ，并祀学宫。
杨卓，字自立，泰和人。洪武四年进士，授吏部主事。逾年，迁广东行省员外郎。田家妇独行山中，遇伐木卒，欲乱之。妇不从，被杀。官拷同役卒二十人，皆引服。卓曰：： 卒人众，必善恶异也，可尽抵罪乎？ 列二十人庭下，熟视久之，指两卒曰： 杀人者，汝也！ 两卒大惊，服罪。坐事谪田凤阳，复起为杭州通判。有兄弟争田者，累岁不决，卓至，垂涕开谕，遂罢争。卓精吏事，吏不能欺。而治平恕，民悦服焉。病免，卒。
卓同邑罗性，字子理。洪武初举于乡，授德安同知。有大盗久不获，株连系狱者数百人。性至郡，悉出所系。约十日得贼即尽贷。众叩头愿尽力，七日果得。尝治蔬圃，得窖铁万余斤。会方赋铁造军器，民争求售。性曰： 此天所以济民也，吾何预焉。 悉以充赋。秩满赴京，坐用枣木染军衣，谪戍西安。性博学。时四方老师宿儒在西安者数十人，吴人邹奕曰： 合吾辈所读书，庶几罗先生之半。 年七十卒。
道同，河间人。其先蒙古族也。事母以孝闻。洪武初，荐授太常司赞礼郎，出为番禺知县。番禺故号 烦剧 ，而军卫尤横，数鞭辱县中佐吏，前令率不能堪。同执法严，非理者一切抗弗从，民赖以少安。
未几，永嘉侯朱亮祖至，数以威福撼同，同不为动。土豪数十辈抑买市中珍货，稍不快意，辄巧诋以罪。同械其魁通衢。诸豪家争贿亮祖求免。亮祖置酒召同，从容言之。同厉声曰： 公大臣，奈何受小人役使！ 亮祖不能屈也。他日，亮祖破械脱之，借他事笞同。富民罗氏者，纳女于亮祖，其兄弟因怙势为奸。同复按治，亮祖又夺之去。同积不平，条其事奏之。未至，亮祖先劾同讪傲无礼状。帝不知其由，遂使使诛同。会同奏亦至。帝悟，以为同职甚卑，而敢斥言大臣不法事，其人骨鲠可用。复使使宥之。两使者同日抵番禺，后使者甫到，则同已死矣。县民悼惜之，或刻木为主祀于家，卜之辄验，遂传同为神云。
当同未死时，布政使徐本雅重同。同方笞一医未竟，而本急欲得医，遣卒语同释之。同岸然曰： 徐公乃亦效永嘉侯耶？ 笞竟，始遣。自是上官益严惮，然同竟用此取祸。
先是有欧阳铭者，亦尝以事抗将军常遇春。
铭，字日新，泰和人。以荐除江都县丞。兵燹后，民死徙者十七八。铭招徕拊循，渐次复业。有继母告子不孝者，呼至案前，委曲开譬，母子泣谢去，卒以慈孝称。尝治廨后隙地，得白金百两，会部符征漆，即市之以输。迁知临淄。遇春师过其境，卒入民家取酒，相殴击，一市尽哗。铭笞而遣之。卒诉令骂将军，遇春诘之。曰； 卒，王师，民亦王民也。民殴且死，卒不当笞耶？铭虽愚，何至詈将军？将军大贤，奈何私一卒，挠国法？ 遇春意解，为责军士以谢。后大将军徐达至，军士相戒曰： 是健吏，曾抗常将军者，毋犯也。 铭为治廉静平恕，暇辄进诸生讲文艺，或单骑行田间，课耕获。邑大治。秩满入觐，卒。
卢熙，字公暨，昆山人。兄熊，字公武，为兖州知府。时兵革甫定，会营鲁王府。又浚河，大役并兴。熊竭心调度，民以不扰。后坐累死。熙以荐授睢州同知。有惠爱，命行知府事。适御史奉命搜旧军，睢民滥入伍者千人，檄熙追送。熙令民自实，得尝隶尺籍者数人畀之。御史怒，系曹吏，必尽得，不则以格诏论。同官皆惧。熙曰： 吾民牧也。民散，安用牧？ 乃自诣御史曰： 州军籍尽此矣。迫之，民且散，独有同知在耳，请以充役。 御史怒斥去，坚立不动。已，知不能夺，乃罢去。后卒于官。贫不能丧，官为具殓。丧归，吏民挽哭者塞道，大雨，无一人却者。
又王士弘者，知宁海县。靖海侯吴祯奉命收方氏故卒。无赖子诬引平民，台、温骚然。士弘上封事，辞极恳切。诏罢之，民赖以安。
倪孟贤，南昌人。知丽水县。民有卖卜者，干富室不应，遂诣京告大姓陈公望等五十七人谋乱。命锦衣卫千户周原往捕之。孟贤廉得实，谓僚属曰： 朝廷命孟贤令是邑，忍坐视善良者横被茶毒耶？ 即具疏闻。复令耆老四十人赴阙诉。下法司鞫实，论告密者如律。
又乐平奸民亦诣阙诉大姓五十余家谋逆，饶州知州郎敏力为奏辨。诏诛奸民，而被诬者得尽释。
青文胜，字质夫，夔州人。仕为龙阳典史。龙阳濒洞庭，岁罹水患，逋赋数十万，敲扑死者相踵。文胜慨然诣阙上疏，为民请命。再上，皆不报。叹曰： 何面目归见父老！ 复具疏，击登闻鼓以进，遂自经于鼓下。帝闻大惊，悯其为民杀身，诏宽龙阳租二万四千余石，定为额。邑人建祠祀之。妻子贫不能归，养以公田百亩。万历十四年，诏有司春秋致祭，名其祠曰 惠烈 。
赞曰：太祖起闾右，稔墨吏为民害，尝以极刑处之。然每旌举贤能，以示劝勉，不专任法也。尝遣行人赍敕并钞三十锭、内酒一尊，赐平阳知县张〈石楚〉。又建阳知县郭伯泰、丞陆镒，为政不避权势，遣使劳以酒醴，迁其官。丹徒知县胡梦通、丞郭伯高，金坛丞李思进，坐事当逮，民诣阙，言多善政。帝并赐内尊，降敕褒劳。永州守余彦诚、齐东令郑敏等十人坐事下狱，部民列政绩以请，皆复官。宜春令沈昌等四人更擢郡守。其自下僚不次擢用者，宁远尉王尚贤为广西参政，祥符丞邹俊为大理卿，静宁州判元善为佥都御史，芝阳令李行素为刑部侍郎。至如怀宁丞陈希文、宜兴簿王复春，先以善政擢，已知其贪肆，旋置重典。所以风厉激劝者甚至，以故其时吏治多可纪述云。
