蹇义夏原吉(俞士吉李文郁邹师颜)
蹇义，字宜之，巴人，初名瑢。洪武十八年进士。授中书舍人，奏事称旨。帝问： 汝蹇叔后乎？ 瑢顿首不敢对。帝嘉其诚笃，为更名义，手书赐之。满三载当迁，特命满九载，曰： 朕且用义。 由是朝夕侍左右，小心敬慎，未尝忤色。惠帝既即位，推太祖意，超擢吏部右侍郎。是时齐泰、黄子澄当国，外兴大师，内改制度，义无所建明。国子博士王绅遗书责之，义不能答。
燕师入，迎附，迁左侍郎。数月，进尚书。时方务反建文之政，所更易者悉罢之。义从容言曰： 损益贵适时宜。前改者固不当，今必欲尽复者，亦未悉当也。 因举数事陈说本末。帝称善，从其言。
永乐二年兼太子詹事。帝有所传谕太子，辄遣义，能委曲导意。帝与太子俱爱重之。七年，帝巡北京，命辅皇太子监国。义熟典故，达治体，军国事皆倚办。时旧臣见亲用者，户部尚书夏原吉与义齐名，中外称曰 蹇、夏 。满三考，帝亲宴二人便殿，褒扬甚至。数奉命兼理他部事，职务填委，处之裕如。十七年以父丧归，帝及太子皆遣官赐祭。诏起复。十九年，三殿灾，敕廷臣二十六人巡行天下。义及给事中马俊分巡应天诸府，问军民疾苦，黜文武长吏扰民者数人，条兴革数十事奏行之。还治部事。明年，帝北征还，以太子曲宥吕震婿主事张鹤朝参失仪，罪义不匡正，逮义系锦衣卫狱。又明年春得释。
仁宗即位，义、原吉皆以元老为中外所信。帝又念义监国时旧劳，尤厚倚之。首进义少保，赐冠服、象笏、玉带，兼食二禄。历进少师，赐银章一，文曰 绳愆纠缪 。已，复赐玺书曰： 曩朕监国，卿以先朝旧臣，日侍左右。两京肇建，政务方殷，卿劳心焦思，不恤身家，二十余年，夷险一节。朕承大统，赞襄治理，不懈益恭。朕笃念不忘，兹以已意，创制 蹇忠贞印 赐卿。俾藏于家，传之后世，知朕君臣共济艰难，相与有成也。 时惟杨士奇亦得赐 贞一 印及敕。寻命与英国公辅及原吉同监修《太宗实录》。义视原吉尤重厚，然过于周慎。士奇尝于帝前谓义曰： 何过虑？ 义曰： 恐卤莽为后忧耳。 帝两是之。杨荣尝毁义。帝不直荣。义顿首言： 荣无他。即左右有谗荣者，愿陛下慎察。 帝笑曰： 吾固弗信也。 宣宗即位，委寄益重。时方修献陵，帝欲遵遗诏从俭约，以问义、原吉。二人力赞曰： 圣见高远，出于至孝，万世之利也。 帝亲为规画，三月而陵成，宏丽不及长陵，其后诸帝因以为制。迨世宗营永陵，始益崇侈云。
帝征乐安，义、原吉及诸学士皆从，预军中机务，赐鞍马甲胄弓剑。及还，赉予甚厚。三年从巡边还。帝以义、原吉、士奇、荣四人者皆已老，赐玺书曰： 卿等皆祖宗遗老，畀辅朕躬。今黄发危齿，不宜复典冗剧，伤朝廷优老待贤之礼。可辍所务，朝夕在朕左右讨论至理，共宁邦家。官禄悉如旧。 明年，郭琎代为尚书。寻以胡濙言，命义等四人议天下官吏军民建言章奏。复赐义银章，文曰 忠厚宽宏 。七年诏有司为义营新第于文明门内。
英宗即位，斋宿得疾。遣医往视，问所欲言。对曰： 陛下初嗣大宝，望敬守祖宗成宪，始终不渝耳。 遂卒，年七十三。赠太师，谥忠定。
义为人质直孝友，善处僚友间，未尝一语伤物。士奇常言： 张咏之不饰玩好，傅尧俞之遇人以诚，范景仁之不设城府，义兼有之。 子英，有诗名，以荫为尚宝司丞，历官太常少卿。
夏原吉，字维喆，其先德兴人。父时敏，官湘阴教谕，遂家焉。原吉早孤，力学养母。以乡荐入太学，选入禁中书制诰。诸生或喧笑，原吉危坐俨然。太祖诇而异之。擢户部主事。曹务丛脞，处之悉有条理，尚书郁新甚重之。有刘郎中者，忌其能。会新劾诸司怠事者。帝欲宥之，新持不可。帝怒，问： 谁教若？ 新顿首曰： 堂后书算生。 帝乃下书算生于狱。刘郎中遂言： 教尚书者，原吉也。 帝曰： 原吉能佐尚书理部事，汝欲陷之耶！ 刘郎中与书算生皆弃市。建文初，擢户部右侍郎。明年充采访使。巡福建，所过郡邑，核吏治，咨民隐。人皆悦服。久之，移驻蕲州。成祖即位，或执原吉以献。帝释之，转左侍郎。或言原吉建文时用事，不可信。帝不听，与蹇义同进尚书。偕义等详定赋役诸制。建白三十余事，皆简便易遵守。曰： 行之而难继者，且重困民，吾不忍也。 浙西大水，有司治不效。永乐元年，命原吉治之。寻命侍郎李文郁为之副，复使佥都御史俞士吉赍水利书赐之。原吉请循禹三江入海故迹，浚吴淞下流，上接太湖，而度地为闸，以时蓄泄。从之。役十余万人。原吉布衣徒步，日夜经画。盛暑不张盖，曰： 民劳，吾何忍独适。 事竣，还京师，言水虽由故道入海，而支流未尽疏泄，非经久计。明年正月，原吉复行，浚白茆塘、刘家河、大黄浦。大理少卿袁复为之副。已，复命陕西参政宋性佐之。九月工毕，水泄，苏、松农田大利。三年还。其夏，浙西大饥。命原吉率俞士吉、袁复及左通政赵居任往振，发粟三十万石，给牛种。有请召民佃水退淤田益赋者，原吉驰疏止之。姚广孝还自浙西，称原吉曰： 古之遗爱也。 亡何，郁新卒，召还，理部事。首请裁冗食，平赋役；严盐法、钱钞之禁；清仓场，广屯种，以给边苏民，且便商贾。皆报可。凡中外户口、府库、田赋赢缩之数，各以小简书置怀中，时检阅之。一日，帝问： 天下钱、谷几何？ 对甚悉，以是益重之。当是时，兵革初定，论 靖难 功臣封赏，分封诸藩，增设武卫百司。已，又发卒八十万问罪安南、中官造巨舰通海外诸国、大起北都宫阙。供亿转输以钜万万计，皆取给户曹。原吉悉心计应之，国用不绌。
六年命督军民输材北都，诏以锦衣官校从，治怠事者。原吉虑犯者众，告戒而后行，人皆感悦。
七年，帝北巡，命兼摄行在礼部、兵部、都察院事。有二指挥冒月廪，帝欲斩之。原吉曰： 非律也，假实为盗，将何以加？ 乃止。
八年，帝北征，辅太孙留守北京，总行在九卿事。时诸司草创，每旦，原吉入佐太孙参决庶务。朝退，诸曹郎御史环请事。原吉口答手书，不动声色。北达行在，南启监国，京师肃然。帝还，赐钞币、鞍马、牢醴，慰劳有加。寻从还南京，命侍太孙周行乡落，观民间疾苦。原吉取齑黍以进，曰： 愿殿下食此，知民艰。 九载满，与蹇义皆宴便殿，帝指二人谓群臣曰： 高皇帝养贤以贻朕。欲观古名臣，此其人矣。 自是屡侍太孙，往来两京，在道随事纳忠，多所裨益。
十八年，北京宫室成，使原吉南召太子、太孙。既还，原吉言： 连岁营建，今告成。宜抚流亡，蠲逋负以宽民力。 明年，三殿灾，原吉复申前请，亟命所司行之。初以殿灾诏求直言，群臣多言都北京非便。帝怒，杀主事萧仪，曰： 方迁都时，与大臣密议，久而后定，非轻举也。 言者因劾大臣。帝命跪午门外质辨。大臣争詈言者，原吉独奏曰： 彼应诏无罪。臣等备员大臣，不能协赞大计，罪在臣等。 帝意解，两宥之。或尤原吉背初议。曰： 吾辈历事久，言虽失，幸上怜之。若言官得罪，所损不细矣。 众始叹服。
原吉虽居户部，国家大事辄令详议。帝每御便殿阙门，召语移时，左右莫得闻。退则恂恂若无预者。交阯平，帝问： 迁官与赏孰便？ 对曰： 赏费于一时，有限；迁官为后日费，无穷也。 从之。西域法王来朝，帝欲郊劳，原吉不可。及法王入，原吉见，不拜。帝笑曰： 卿欲效韩愈耶？ 山东唐赛儿反，事平，俘胁从者三千余人至。原吉请于帝，悉原之。谷王叛，帝疑长沙有通谋者。原吉以百口保之，乃得寝。
十九年冬，帝将大举征沙漠。命原吉与礼部尚书吕震、兵部尚书方宾、工部尚书吴中等议，皆言兵不当出。未奏，会帝召宾，宾力言军兴费乏，帝不怿。召原吉问边储多寡，对曰： 比年师出无功，军马储蓄十丧八九，灾眚迭作，内外俱疲。况圣躬少安，尚须调护，乞遣将往征，勿劳车驾。 帝怒，立命原吉出理开平粮储。而吴中入对如宾言，帝益怒。召原吉系之内官监，并系大理丞邹师颜，以尝署户部也。宾惧自杀。遂并籍原吉家，自赐钞外，惟布衣瓦器。明年北征，以粮尽引还。已，复连岁出塞，皆不见敌。还至榆木川，帝不豫，顾左右曰： 夏原吉爱我。 崩闻至之三日，太子走系所，呼原吉，哭而告之。原吉伏地哭，不能起。太子令出狱，与议丧礼，复问赦诏所宜。对以振饥、省赋役、罢西洋取宝船及云南、交阯采办诸道金银课。悉从之。
仁宗即位，复其官。方原吉在狱，有母丧，至是乞归终制。帝曰： 卿老臣，当与朕共济艰难。卿有丧，朕独无丧乎？ 厚赐之，令家人护丧，驰传归葬，有司治丧事。原吉不敢复言。寻加太子少傅。吕震以太子少师班原吉上，帝命鸿胪引震列其下。进少保，兼太子少傅、尚书如故，食三禄。原吉固辞，乃听辞太子少傅禄。赐 绳愆纠缪 银章，建第于两京。
已而仁宗崩，太子至自南京。原吉奉遗诏迎于卢沟桥。宣宗即位，以旧辅益亲重。明年，汉王高煦反，亦以 靖难 为辞，移檄罪状诸大臣，以原吉为首。帝夜召诸臣议。杨荣首劝帝亲征。帝难之。原吉曰： 独不见李景隆已事耶？臣昨见所遣将，命下即色变，临事可知矣。且兵贵神速，卷甲趋之，所谓先人有夺人之心也。荣策善。 帝意遂决。师还，赉予加等，赐阍者三人。原吉以无功辞。不听。
三年，从北巡。帝取原吉橐糗尝之，笑曰： 何恶也？ 对曰； 军中犹有馁者。 帝命赐以大官之馔，且犒将士。从阅武兔儿山，帝怒诸将慢，褫其衣。原吉曰： 将帅，国爪牙，奈何冻而毙之？ 反覆力谏。帝曰： 为卿释之。 再与蹇义同赐银印，文曰： 含弘贞靖。 帝雅善绘事，尝亲画《寿星图》以赐。其他图画、服食、器用、银币、玩好之赐，无虚日。五年正月，两朝实录成，复赐金币、鞍马。旦入谢，归而卒，年六十五。赠太师，谥忠靖。敕户部复其家，世世无所与。
原吉有雅景，人莫能测其际。同列有善，即采纳之。或有小过，必为之掩覆。吏污所服金织赐衣。原吉曰： 勿怖，污可浣也。 又有污精微文书者，吏叩头请死。原吉不问，自入朝引咎，帝命易之。吕震尝倾原吉。震为子乞官，原吉以震在 靖难 时有守城功，为之请。平江伯陈瑄初亦恶原吉，原吉顾时时称瑄才。或问原吉： 量可学乎？ 曰： 吾幼时，有犯未尝不怒。始忍于色，中忍于心，久则无可忍矣。 尝夜阅爰书，抚案而叹，笔欲下辄止。妻问之。曰： 此岁终大辟奏也。 与同列饮他所，夜归值雪，过禁门，有欲不下者，原吉曰： 君子不以冥冥堕行。 其慎如此。
原吉与义皆起家太祖时。义秉铨政，原吉筦度支，皆二十七年，名位先于三杨。仁、宣之世，外兼台省，内参馆阁，与三杨同心辅政。义善谋，荣善断，而原吉与士奇尤持大体，有古大臣风烈。
子瑄，以荫为尚宝司丞。喜谈兵。景泰时，数上章言兵事，有沮者，不获用。终南京太常少卿。
俞士吉，字用贞，象山人。建文中，为衮州训导。上书言时政，擢御史。出按凤阳、徽州及湖广，能辨释冤狱。成祖即位，进佥都御史。奉诏以水利书赐原吉，因留督浙西农政。湖州逋粮至六十万石，同事者欲减其数以闻。士吉曰： 欺君病民，吾不为也。 具以实奏，悉得免。寻为都御史陈瑛所劾，与大理少卿袁复同系狱。复死狱中，士吉谪为事官，治水苏、松。既而复职，还上《圣孝瑞应颂》。帝曰： 尔为大臣，不言民间利病，乃献谀耶！ 掷还之。宣德初，仕至南京刑部侍郎，致仕。
李文郁，襄阳人。永乐初，以户部侍郎副原吉治水有劳。后坐事谪辽东二十年。仁宗即位，召还，为南京通政参议，致仕。
邹师颜，宣都人。永乐初，为江西参政，坐事免。寻以荐擢御史，有直声。迁大理丞，署户部。与原吉同下狱。仁宗立，释为礼部侍郎。省墓归，还至通州，卒，贫不能归葬。尚书吕震闻于朝，宣宗命驿舟送之。诏京官卒者，皆给驿，著为令。
赞曰：《书》曰 敷求哲人，俾辅于尔后嗣 。蹇义、夏原吉自筮仕之初，即以诚笃干济受知太祖，至成祖，益任以繁剧。而二人实能通达政体，谙练章程，称股肱之任。仁、宣继体，委寄优隆，同德协心，匡翼令主。用使吏治修明，民风和乐，成绩懋著，蔚为宗臣。树人之效，远矣哉。
