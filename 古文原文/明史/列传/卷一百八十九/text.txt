◎列女一
妇人之行，不出于闺门，故《诗》载《关雎》、《葛覃》、《桃夭》、《芣苜》，皆处常履顺，贞静和平，而内行之修，王化之行，具可考见。其变者，《行露》、《柏舟》，一二见而已。刘向传列女，取行事可为鉴戒，不存一操。范氏宗之，亦采才行高秀者，非独贵节烈也。魏、隋而降，史家乃多取患难颠沛、杀身殉义之事。盖挽近之情，忽庸行而尚奇激，国制所褒，志乘所录，与夫里巷所称道，流俗所震骇，胥以至奇至苦为难能。而文人墨客往往借俶傥非常之行，以发其伟丽激越跌宕可喜之思，故其传尤远，而其事尤著。然至性所存，伦常所系，正气之不至于沦澌，而斯人之所以异于禽兽，载笔者宜莫之敢忽也。
明兴，著为规条，巡方督学岁上其事。大者赐祠祀，次亦树坊表，乌头绰楔，照耀井闾，乃至僻壤下户之女，亦能以贞白自砥。其著于实录及郡邑志者，不下万余人，虽间有以文艺显，要之节烈为多。呜呼！何其盛也。岂非声教所被，廉耻之分明，故名节重而蹈义勇欤！今掇其尤者，或以年次，或以类从，具著于篇，视前史殆将倍之。然而姓名湮灭者，尚不可胜计，存其什一，亦足以示劝云。
月娥刘孝妇(甄氏)诸娥丁氏(石氏)杨氏(张氏等)贞女韩氏(黄善聪)姚孝女(蔡孝女招远孝女)卢佳娘(施氏)吴氏(毕氏)石孝女汤慧信义婢妙聪徐孝女高氏孙义妇梁氏马氏义姑万氏(陈氏)郭氏(幼谿女)程氏王妙凤(唐贵梅张氏)杨泰奴(张氏)陈氏(秀
水张氏欧阳金贞)庄氏(唐氏)王氏(易氏)钟氏四节妇宣氏(孙氏)徐氏义妾张氏龚烈妇(江氏)范氏二女(丁美音)成氏(兴安二女子)章银儿(茅氏)招囊猛凌氏(杜氏)义妇杨氏史氏(林端娘)汪烈妇窦妙善石门丐妇贾氏胡氏陈宗球妻史氏叶氏胡贵贞孙氏江氏(严氏)
月娥，西域人，元武昌尹职马禄丁女也。少聪慧，听诸兄诵说经史，辄通大义。长适芜湖葛通甫，事上抚下，一秉礼法。长姒卢率诸妇女，悉受其教。太祖渡江之六年，伪汉兵自上游而下，卢曰： 太平有城郭，且严兵守，可恃。 使月娥挟诸妇女往避之。未几，寇至，城陷，月娥叹曰： 吾生诗礼家，可失节于贼邪！ 抱幼女赴水死。诸妇女相从投水者九人，方盛暑，尸七日不浮，颜色如生。乡人为巨穴合葬之故居之南，题曰十女墓。娥弟丁鹤年，幼通经史，皆娥口授也。后通甫与卢皆死于寇。
刘孝妇，新乐韩太初妻。太初，元时为知印。洪武初，例徙和州，挈家行。刘事姑谨，姑道病，刺血和药以进。抵和州，夫卒，刘种蔬给姑食。越二年，姑患风疾不能起，昼夜奉汤药，驱蚊蝇不离侧。姑体腐，蛆生席间，为啮蛆，蛆不复生。及姑疾笃，刲肉食之，少苏，逾月而卒，殡之舍侧。欲还葬舅冢，力不能举丧，哀号五载。太祖闻之，遣中使赐衣一袭、钞二十锭，命有司还其丧，旌门闾，复徭役。同时甄氏，栾城李大妻，事姑孝。姑寿九十一卒，甄庐墓三年，旦暮悲号，亦被旌。
孝女诸娥，山阴人。父士吉，洪武初为粮长。有黠而逋赋者，诬士吉于官，论死，二子炳、焕亦罹罪。娥方八岁，昼夜号哭，与舅陶山长走京师诉冤。时有令，冤者非卧钉板，勿与勘问。娥辗转其上，几毙，事乃闻，勘之，仅戍一兄而止。娥重伤卒，里人哀之，肖像配曹娥庙。
唐方妻，浙新昌丁氏女，名锦孥。洪武中，方为山东佥事，坐法死，妻子当没为官婢。有司按籍取之，监护者见丁色美，借梳掠发，丁以梳掷地，其人取掠之，持还丁。丁骂不受，谓家人曰： 此辈无礼，必辱我，非死无以全节。 肩舆过阴泽，崖峭水深，跃出赴水，衣厚不能沈，从容以手敛裙，随流而没，年二十八，时称其处为夫人潭。
郑煁妻石氏。煁，浦江郑泳孙也。洪武初，李文忠荐诸朝，屡迁藏库提点，坐法死。石当遣配，泣曰： 我义门妇也，可辱身以辱门乎！ 不食死。
杨氏，慈谿人，字同邑郑子琜。洪武中，子琜父仲徽戍云南。明制，子成丁者随遣，子琜亦在戍中。杨年甫十六，闻子琜母老弟幼，请于父母，适郑养姑，以待子琜之返。子琜竟卒戍所，杨与姑抚诸叔成立，以夫从子孔武为嗣，苦节五十余年。其后，郑焕妻张氏，嫁未旬日；泰然妻严氏生子一兰，方孩抱；栻妻王氏事夫痫病，狂不省人事，服勤八年弗怠；三人皆杨氏夫族，先后早寡，皆以节闻。万历中，知府邹希贤题曰郑氏节门，以比浦江郑氏义门云。
贞女韩氏，保宁人。元末明玉珍据蜀，贞女虑见掠，伪为男子服，混迹民间。既而被驱入伍，转战七年，人莫知其处女也。后从玉珍破云南还，遇其叔父赎归成都，始改装而行，同时从军者莫不惊异。洪武四年嫁为尹氏妇。成都人以韩贞女称。其后有黄善聪者，南京人。年十三失母，父贩香庐、凤间，令善聪为男子装从游数年。父死，善聪习其业，变姓名曰张胜。有李英者，亦贩香，与为伴侣者逾年，不知其为女也。后偕返南京省其姊。姊初不之识，诘知其故，怒詈曰： 男女乱群，辱我甚矣。 拒不纳。善聪以死自誓。乃呼邻妪察之，果处子也。相持痛哭，立为改装。明日，英来，知为女，怏怏如失，归告母求婚。善聪不从，曰： 若归英，如瓜李何？ 邻里交劝，执益坚。有司闻之，助以聘，判为夫妇。
姚孝女，余姚人，适吴氏。母出汲，虎衔之去，女追掣虎尾，虎欲前，女掣益力，尾遂脱，虎负痛跃去。负母还，药之获愈，奉其母二十年。后成化间，武康有蔡孝女，随母入山采药。虎攫其母，女折树枝格斗三百余步。虎舍其母，伤女，血歕丈许，竹叶为赤，女亦获全。后招远有孝女，不知其姓。父采石南山，为蟒所吞。女哭之，愿见父尸同死。俄顷大雷电击蟒堕女前，腹裂见父尸。女负土掩埋，触石而死。
卢佳娘，福清李广妻。婚甫十月，广暴卒，卢恸绝复苏，见广口鼻出恶血，悉餂食之。既殓，哭辄僵仆，积五六日，家人防懈，潜入寝室自经。后其县有游政妻倪氏殉夫，亦然。又有施氏，滁州彭禾妻。正德元年，禾得疾不起，握手诀曰： 疾惫甚，知必死。汝无子，择婿而嫁，毋守死，徒自苦也。 施泣曰： 君尚不知妾乎！愿先君死。 禾固止之，因取禾所呕血尽吞之，以见志。及禾殁，即自经。
吴氏，潞州廪生卢清妻。舅姑殁于临洺，寄瘗旅次。清授徒自给，后失廪，充掾于汴，愤耻发狂死。吴闻讣，痛绝，哭曰： 吾舅姑委骨于北，良人死，忍令终不返乎！ 乃寄幼孤于姊兄，鬻次女为资，独抵临洺，觅舅姑瘗处不得，号泣中野。忽一丈夫至，则清所授徒也，为指示，收二骸以归。复冒暑之汴，负夫骨还。三丧毕举，忍饿无他志。学正刘崧言于知州马暾，赎其女，厚恤之。年七十五乃卒。后有毕氏，河间邓节妻。年饥，携家景州就食，舅姑相继亡，节亦寻殁，俱藁葬景州。氏年三十三，无子女，独归里中，忍饥冻，昼夜纺织，积数年，市地城北八里庄，独之景州，负舅姑及夫骨还葬。
石孝女，新昌人。襁褓时，父潜坐事籍没，系京狱。母吴以漏籍获免，依兄弟为生。一日，父脱归，匿吴家。吴兄弟惧连坐，杀置大窖中，母不敢言。及女长，问母曰： 我无父族何也？ 母告之故，女大悲愤。永乐初，年十六，舅氏主婚配族子。女白母曰： 杀我父者，吴也。奈何为父仇妇？ 母曰： 事非我主，奈何？ 女颔而不答。嫁之日，方礼宾，女自经室中。母仰天哭曰： 吾女之死，不欲为仇人妇也。 号恸数日亦死。有司闻之，治杀潜者罪。汤慧信，上海人。通《孝经》、《列女传》，嫁华亭邓林。林卒，妇年二十五，一女七岁。邓族利其居，迫使归家，妇曰： 我邓家妇，何归乎？ 族知不可夺，贸其居于巨室。妇泣曰： 我收夫骨于兹土，与同存亡，奈何弃之。 欲自尽，巨室义而去之。妇寻自计曰： 族利我财耳。 乃出家资，尽畀族人，躬绩纴以给。
岁大水，居荒野沮洳中。其女适人者，操舟来迎，不许。请暂憩舟中，亦不许，曰： 我守此六十年，因巨浸以从汝父，所甘心焉，复何往！ 母女方相牵未舍，水至，汤竟溺死。
义婢妙聪，保安右卫指挥张孟喆家婢也。永乐中，调兵操宣府。孟喆在行。北寇入掠，妻李谓夫妹曰： 我命妇，与若皆宦门女，义不可辱。 相挈投井中，妙聪亦随入，见二人俱未死，以李有娠，恐水冷有所害，遂负之于背。贼退，孟喆弟仲喆求三人井中，以索引嫂妹出，而婢则死矣。
徐孝女，嘉善徐远女也。年六岁，母患臁疮。女问母何以得愈，母谩曰： 儿吮之乃愈。 女遂请吮，母难之。女悲啼不已，母不得已听之，吮数日，果愈。
高氏女，武邑人，适诸生陈和。和早卒，高独持门户，奉翁姑甚孝。及宣德时，翁姑并殁，氏以礼殡葬，时年五十矣。泣谓子刚曰： 我父，洪武间举家客河南虞城。父死，旋葬城北，母以刺木小车辋识之。比还家，母亦死，弟懦不能自振。吾三十年不敢言者，以汝王母在堂，当朝夕侍养也。今大事已毕，欲舁吾父遗骸归合葬。 刚唯唯，随母至虞城，抵葬所，冢累累不能辨。氏以发系马鞍逆行，自朝及夕，至一小冢，鞍重不能前，即开其冢，所识车辋宛然。远近观者咸惊异，助之归，启母窆同葬。
孙义妇，慈谿人。归定海黄谊昭，生子湑。未几夫卒，孙育之成立，求兄女为配。甫三年，生二子，湑亦卒。时田赋皆令民自输，孙姑妇相率携幼子输赋南京，诉尚书蹇义，言： 县苦潮患，十年九荒，乞筑海塘障之。 义见其孤苦，诘曰： 何为不嫁？ 对曰： 饿死事极小，失节事极大。 义嗟叹久之，次日即为奏请，遣官偕有司相度成之，起自龙山，迄于观海，永免潮患。慈谿人庙祀之塘上。
梁氏，大城尹之路妻。嫁岁余，夫乏食出游山海关，卖熟食为生。又娶马氏，生子二，十余年不通问。氏事翁姑，艰苦无怨言。夫客死，氏徒步行乞，迎夫丧，往返二千里，迄扶柩携后妻二子以归，里人叹异。
余佈妻马氏，吴县人。归五年，夫死无子，家酷贫。姑欲夺其志，有田二亩半，得粟不以与妇，马不为动。姑潜纳他人聘，一夕鼓吹临门，趣治妆，马入卧室自经死，几上食器，糠籺尚存。
义姑万氏，名义颛，字祖心，鄞人，宁波卫指挥佥事钟女也。幼贞静，善读书。两兄文、武，皆袭世职，战死，旁无期功之亲。继母曹氏，两嫂陈氏、吴氏，皆盛年孀居。吴遗腹仅六月，姑旦暮拜天哭告曰： 万氏绝矣，愿天赐一男，续忠臣后。我矢不嫁，共抚之。 已果生男，名之曰全。姑喜曰： 万氏有后矣。 乃与诸嫠共守，名阀来聘，皆谢绝之，训全读书，迄底成立。全嗣职，传子禧、孙椿，皆奉姑训惟谨。姑年七十余卒。姑之祖斌及父兄并死王事，母及二嫂守贞数十年，姑更以义著。乡人重之，称为四忠三节一义之门。
后有陈义姑者，沙县陈穗女。年十八，父母相继卒，遗二男，长七岁，次五岁。亲族利其有，日眈眈于旁。姑矢志抚弟，居常置帚数十。族兄弟暮夜叩门，姑燃帚照之，亟启户具酒食款。叩者告曰： 吾辈夜行灭火，就求烛耳。 自此窥伺者绝意。及二弟毕婚，年四十五乃嫁，终无子。二弟迎归，母事之。
郭氏，大田人。邓茂七之乱，乡人结寨东岩。寨破，郭褓幼儿走，且有身，为贼所驱。郭奋骂，投百尺岩下，与儿俱碎乱石间，胎及肠胃迸出，狼籍岩下。贼据高瞰之，皆叹曰： 真烈妇也！ 瘗之去。同时有幼溪女，失其姓名。茂七破沙县，匿草间，为二贼所获。遇溪桥，贞女曰： 扶我过，当从一人而终。 二贼争趋挽，至桥半，女视溪流湍急，拽二贼投水中，俱溺死。
程氏，扬州胡尚絅妻。尚絅婴危疾，妇刲腕肉啖之，不能咽而卒。妇号恸不食二日。怀孕四月矣，或曰： 得男可延夫嗣，徒死何为？ 答曰： 吾亦知之，倘生女，徒苟活数月耳。 因复食，弥月果生男。明年殇，即前语翁姑曰： 媳不能常侍奉，有娣姒在，无悲也。 复绝食，越二日其姑抚之曰： 尔父母家二百里内，若不俟面诀乎？ 妇曰： 可急迎之。 日饮米沈一匙以待。逾十有二日，父母遣幼弟至，妇曰： 是可白吾志。 自是滴水不入口，徐简中奁簪珥，令办后事，以其余散家人并邻妪尝通问者，复自卜曰： 十八、九日皆良，吾当逝。向曾刲肉救夫，夫不可救，以灰和之置床头，附吾左腕，以示全归。 遂卒。
王妙凤，吴县人。适吴奎。姑有淫行。正统中，奎商于外。姑与所私饮，并欲污之，命妙凤取酒，挈瓶不进。频促之，不得已而入。姑所私戏紾其臂。妙凤愤，拔刀斫臂不殊，再斫乃绝。父母欲讼之官，妙凤曰： 死则死耳，岂有妇讼姑理邪？ 逾旬卒。
唐贵梅者，贵池人。适同里朱姓。姑与富商私，见贵梅悦之，以金帛贿其姑，诲妇淫者，百端勿听，加箠楚勿听，继以炮烙，终不听。乃以不孝讼于官。通判某受商赂，拷之几死者数矣。商冀其改节，复令姑保出之。亲党劝妇首实，妇曰： 若尔，妾之名幸全，如播姑之恶何？ 夜易服，自经后园梅树下。及旦姑起，且将挞之。至园中乃知其死，尸悬树三日，颜如生。
其后，嘉靖二十三年，有嘉定张氏者，嫁汪客之子。其姑多与人私，诸恶少中有胡岩者，最桀黠，群党皆听其指使。于是与姑谋，遣其子入县为卒，而岩等日夕纵饮。一日，呼妇共坐，不应。岩从后攫其梳，妇折梳掷地。顷之，岩径入犯妇。妇大呼杀人，以杵击岩。岩怒走出，妇自投于地，哭终夜不绝，气息仅属。诘旦，岩与姑恐事泄，絷诸床足守之。明日召诸恶少酣饮。二鼓共缚妇，槌斧交下。妇痛苦宛转曰： 何不以利刃刺我。 一人乃前刺其颈，一人刺其胁，又椓其阴。举尸欲焚之，尸重不可举，乃火其室。邻里救火者蹋门入，见嚇然死人，惊闻于官。官逮小女奴及诸恶少鞫之，具得其实，皆以次受刑。妇死时年十九。邑故有烈妇祠，妇死前三日，祠旁人闻空中鼓乐声，火炎炎从祠柱中出，人以为贞妇死事之征云。
杨泰奴，仁和杨得安女。许嫁未行。天顺四年，母疫病不愈。泰奴三割胸肉食母，不效。一日薄幕，剖胸取肝一片，昏仆良久。及苏，以衣裹创，手和粥以进，母遂愈。母宿有膝挛疾，亦愈。后有张氏，仪真周祥妻。姑病，医百方不效。一方士至其门曰： 人肝可疗。 张割左胁下，得膜如絮，以手探之没腕，取肝二寸许，无少痛，作羹以进姑，病遂瘳。
陈氏，祥符人。字杨瑄，未嫁而瑄卒。女请死，父母不许，欲往哭，又不许。私剪发，属媒氏置瑄怀。汴俗聘女，以金书生年月日畀男家，号定婚帖。瑄母乃以帖裹其发，置瑄怀以葬。女遂素服以居。亡何，父母谋改聘，女缢死。后五十三年，至正德中，瑄侄永康改葬瑄，求陈骨合焉。二骨朽矣，发及定婚帖鲜完如故。葬三年，岐谷、丫瓜产墓上。
张氏，秀水人。年十四，受同邑诸生刘伯春聘。伯春负才名，必欲举于乡而后娶。未几卒，女号泣绝发，自为诗祭之。持服三年，不逾阃，不茹荤。服阕，即绝饮食，父母强谕之，终不食，旬日而卒。年二十，舅姑迎柩合葬焉。又有江夏欧阳金贞者，父梧，授《孝经》、《列女传》。稍长，字罗钦仰，从梧之官柘城。梧艰归，舟次仪真，钦仰坠水死。金贞年甫十四，惊哭欲赴水从之，父母持不许。又欲自缢，父母曰： 汝未嫁，何得尔？ 对曰； 女自分无活理，即如父母言，愿终身称未亡人。 大声哀号不止。及殓，剪发系夫右臂以殉。抵家，告父母曰： 有妇，以事姑也。姑既失子，可并令无妇乎？愿归罗，以毕所事 。 父母从之。后父知广元县，姑病卒，女乃归宁。有讽他适者，曰： 事姑毕矣，更何待？ 女曰： 我昔殓罗郎时，有一束发缠其手，谁能掘冢开棺，取发还我，则易志矣。 遂止。生平独卧一楼，年六十余卒。
庄氏，海康吴金童妻。成化初，广西流寇掠乡邑，庄随夫避新会，佣刘铭家。铭见庄美，欲犯之，屡诱不从。乃令党梁狗同金童入海捕鱼，没水死。越三日不还，庄求之海宾，尸浮岸侧，手足被缚，肿腐莫可辨。庄以衣识之，归携女赴水，抱夫尸而没。翼日，三尸随流绕铭门，去而复还。士人感异殡祭之，然莫知铭杀也，后梁狗漏言，有司并捕考，处以极刑。
唐氏，汝阳陈旺妻，随其夫以歌舞逐食四方。正德三年秋，旺携妻及女环儿、侄成儿至江夏九峰山。有史聪者，亦以傀儡为业。见妇、女皆艳丽，而旺且老，因绐旺至青山，夜杀之。明日，聪独返，携其妇、女、幼侄入武昌山吴王祠，持利刃胁唐。唐曰： 汝杀吾夫，吾不能杀汝以复仇，忍从汝乱邪？ 遂遇害。贼裹以席，置荆棘中。明日，徙蓑衣园，贼又迫环儿，临以刃。环儿哭且詈，声振林木，贼亦杀之，瘗粪壤中而去。其年冬至，贼被酒，成儿潜出告官，擒于葛店市，伏诛。
王氏，慈谿人。聘于陈，而夫佳病，其父母娶妇以慰之。及门，即入侍汤药。未几，佳卒，王年甫十七，矢志不嫁。姑张氏曰： 未成礼而守，无名。 女曰： 入陈氏门，经事君子，何谓无名？ 姑乃使其二女从容讽之。妇不答，截发毁容。姑终欲强之，窘辱万状。二小姑陵之若婢，稍不顺即爪其面，姑闻复加构楚。女口不出怨言，曰： 不逼嫁，为婢亦甘也。 夜寝处小姑床下，受湿得伛疾，私自幸曰： 我知免矣。 鞠从子梅为嗣，教之。成化初领乡荐，卒昌其家。后有易氏，分宜人，嫁安福王世昌。时世昌已遘疾，奄奄十余月，易事之，衣不解带。世昌死，除丧犹缟素。姑怜之，谓： 汝犹处子，可终累乎？ 跪泣曰： 是何言哉？父母许我王氏，即终身王氏妇矣。 自是独处一楼，不窥外户四十余年。方世昌疾，所吐痰血，辄手一布囊盛之。卒后，用所盛囊为枕，枕之终身。
钟氏，桐城陶镛妻。镛以罪被戍，卒于外。钟年二十五，子继甫在抱，负镛骨四千余里归葬。乃断发杜门，年八十二以节终。继亦早卒，妻方氏年二十七，子亮甫二岁。其兄怜之，微叩其意，方以死誓。景泰中，亮举乡试，业于太学，卒。妻王氏年二十八，妾吴氏二十二，皆无子，扶榇归葬。贫不能支，所亲劝之嫁，两人哭曰： 而不知我之为节妇妇乎！ 乃共以纺绩自给。越二十六年，县令陈勉以闻，诏旌三代。人称之曰四节里。
宣氏，嘉定张树田妻。夫素狂悖，与宣不睦。夫病，宣晨夕奉事。及死，誓身殉。时树田友人沈思道亦死，其妇孙与宣以死相要，各分尺帛。孙自经，或劝宣曰： 彼与夫相得，故以死报，汝何为效之？ 宣叹曰： 予知尽妇道而已，安论夫之贤不贤。 卒缢死。
徐氏，慈谿人，定海金杰妻也。成化中，杰兄以罪逮入京，杰往请代。濒行，徐已有身，杰谓曰： 予去，生死不可知，若生男善抚之，金氏鬼庶得食也。 已而悔曰： 我几误汝，吾去无还理，即死，善事后人。 徐泣曰： 君以义往，上必义君，君兄弟当同归，无过苦也。即如君言，妾有死耳，敢忘付托乎？ 已果生男，无何兄得还，杰竟瘐死。徐抚孤恸曰： 我本欲从汝父地下，奈金氏何？ 强营葬事。服阕，父母劝他适，截发断指自誓，食澹茹苦六十余年，视子孙再世成立，乃卒。
义妾张氏，南京人。松江杨玉山商南京，娶为妾。逾月以妇妒，遣之归。张屏居自守，杨亦数往来，所赠千计。后二十余年，杨坐役累，罄其产，怏怏失明。张闻之，直造杨庐，拜主母，捧杨袂大恸。乃悉出向所赠金珠，具装，嫁其二女，并为二子娶妇，留侍汤药。逾年杨死，守其柩不去。既免丧，父母强之归，不从，矢志以殁，终身不见一人。
龚烈妇，江阴人。年十七嫁刘玉，家贫，力作养姑。姑亡，相夫营葬。夫又亡，无以为敛。里有羡妇色者，欲助以棺。龚觉其意，辞之。既又强之，龚恐无以自脱，乃以所生六岁男、三岁女寄食母家。是夜，积麦稿屋中，举火自焚，抱夫尸死。又江氏，蒙城王可道妻。夫贫，负贩糊口，死不能敛。比邻诸生李云蟾合钱敛之，卜日以葬。及期，率众至其家，阒然无声，厨下灯微明，趋视之饮食毕具，盖以待舁棺者，妇已缢死灶旁矣。众惊叹，复合钱并葬之。
会稽范氏二女，幼好读书，并通《列女传》。长适江，一月寡。次将归傅，而夫亡。二女同守节，筑高垣，围田十亩，穿井其中，为屋三楹以居。当种获，父启圭窦率佣以入，余日则塞其窦，共汲井灌田。如是者三十年。自为茔于屋后，成化中卒，竟合葬焉。族人即其田立祠以祀。
又有丁美音，溆浦丁正明女。幼受夏学程聘，年十八将嫁，学程死，美音誓不再嫁。父母曰： 未嫁守节，非礼也。何自苦如此？ 美音啮指滴血，吁天自矢。当道交旌之，赍以银币约百金，乃构室独居，鬻田自赡，事舅姑，养父母。乡人名其田为贞女田。
成氏，无锡人，定陶教谕缯女，登封训导尤辅妻也。辅游学靖江，成从焉。江水夜溢，家人仓卒升屋，成整衣欲上，问： 尔等衣邪？ 众谢不暇。成曰： 安有男女裸，而尚可俱生邪？我独留死耳。 众号哭请，不应。厥明，水退，坐死榻上。
后崇祯中，兴安大水，漂没庐舍。有结筏自救者，邻里多附之。二女子附一朽木，倏沈倏浮，引筏救之，年皆十六七，问其姓氏不答。二女见筏上男子有裸者，叹曰： 吾姊妹倚木不死，冀有善地可存也，今若此，何用生为！ 携手跃入波中死。
章银儿，兰谿人。幼丧父，独与母居。邑多火灾，室尽毁，结茅以栖母。母方疾，邻居又火，银儿出视，众呼令疾避。银儿曰： 母疾不能动，何可独避。 亟返入庐，欲扶母出，烈焰忽覆其庐，众莫能救。火光中，遥见银儿抱其母，宛转同焚死，时弘治元年三月也。
义妹茅氏，慈谿人。年十四，父母亡，独与兄嫂居。其兄病痿卧。值倭入县，嫂出奔，呼与偕行。女曰： 我室女，将安之！且俱去，谁扶吾兄者！ 贼至，纵火，女力扶其兄避于空室，竟被燔灼并死。
招囊猛，云南孟琏长官司土官舍人刁派罗妻也。年二十五，夫死，守节二十八年。弘治六年九月，云南都指挥使奏其事。帝曰： 朕以天下为家，方思励名教以变夷俗。其有趋于礼义者，乌可不亟加奖励。招囊猛贞节可嘉，其即令有司显其门闾，使远夷益知向化，无俟核报。 
张维妻凌氏，慈谿人。弘治中，维举于乡，卒。妇年二十五，子四岁亦卒。其兄讽之改图，妇痛哭啮唇，噀血洒地，终身不归宁。舅姑慰之曰： 不幸绝嗣，日计无赖，吾二人景逼矣，尔年尚远，何以为活？ 妇曰： 耻辱事重，饿死甘之。 乃出簪珥为舅纳妾，果得子，喜曰： 张氏不绝，亡夫墓门且有寒食矣。 后舅病疯，姑双目瞽，妇纺绩供养，二十年不衰。后有杜氏，贵池曹桂妻。年二十四，夫亡，遗腹生女，悲苦无计。日讽姑为舅纳妾，果生一子。产后，妾死，杜以己女托于族母，而自乳其叔。逾年翁丧，劝者曰： 汝辛苦抚孤，宁能以叔后汝乎？ 杜曰： 叔后吾翁，异日生二子，即以一子后我夫，吾志毕矣。 后卒如其言。
义妇杨氏，王世昌妻，临漳人。弘治中，世昌兄坐事论死。世昌念兄为嫡子，请代其刑。时杨未笄，谋于父母宗族曰： 彼代兄死为义士，我顾不能为义妇邪？愿诉于上代夫死。 遂入京陈情，敕法司议，夫妻并得释。
史氏，杞县人。字孔弘业，未嫁而夫卒。欲往殉之，母不许。女七日不食，母持茗逼之饮，双蛾适堕杯中死，女指示曰： 物意尚孚我心，母独不谅人邪！ 母知不可夺，翌日制素衣缟裳，送之孔氏。及暮，辞舅姑，整衣自经死。白气缕缕胜屋上，达旦始消。又有林端娘者，瓯宁人，字陈廷策。闻廷策讣，寄声曰： 勿殓，吾将就死。 父曰： 而虽许字，未纳币也。 对曰： 既诈矣，何币之问？ 父谨防之。曰： 女奚所不可死，顾死夫家韪耳。 父曰： 婿家贫，无以周身。 曰： 身非所恤。 又曰： 婿家贫，孰为标名？ 曰： 名非所求。 遂往哭奠毕，自克死期，理帛自经，三拱而绝。陈故家青阳山下，山下人言妇将尽时，山鸣三昼夜。
汪烈妇，晋江诸生杨希闵妻也。年二十三，夫死，无子，欲自经。家人防之谨，不得间。氏闻茉莉有毒能杀人，多方求之，家人不知也，日供数百朵。逾月，家人为亡者斋祭，妇自撰祭文，辞甚悲。夜五鼓，防者稍懈，取所积花煎饮之，天明死。
窦妙善，京师崇文坊人。年十五，为工部主事余姚姜荣妾。正德中，荣以瑞州通判摄府事。华林贼起，寇瑞，荣出走。贼入城，执其妻及婢数人，问荣所在。时妙善居别室，急取府印，开后窗投荷池。衣鲜衣前曰： 太守统援兵数千，出东门捕尔等，旦夕授首，安得执吾婢？ 贼意其夫人也，解前所执数人，独舆妙善出城。适所驱隶中，有盛豹者父子被掠，其子叩头乞纵父，贼许之。妙善曰： 是有力，当以舁我，何得遽纵。 贼从之。行数里，妙善视前后无贼，低语豹曰： 我所以留汝者，以太守不知印处，欲藉汝告之。今当令汝归，幸语太守，自此前行遇井，即毕命矣。 呼贼曰： 是人不善舁，可仍纵之，易善舁者。 贼又从之。行至花坞遇井，妙善曰： 吾渴不可忍，可汲水置井傍，吾将饮。 贼如其言，妙善至井傍，跳身以入，贼惊救不得而去。豹入城告荣取印，引至花坞，觅井，果得妙善尸。越七年，郡县上其事，诏建特祠，赐额贞烈。
石门丐妇，湖州人，莫详其姓氏。正德中，湖大饥，妇随其夫及姑走崇德石门市乞食。三人偶相失。妇有色，市人争挑之。与之食不顾，诱之财亦不顾。寓东高桥上，不复乞食者二日。伺夫与姑皆不至，聚观者益众，妇乃从桥上跃入水中死。
贾氏，庆云诸生陈俞妻。正德六年，兵变，值舅病卒，家人挽之避，痛哭曰： 舅尚未敛，妇何惜一死。 身服斩衰不解。兵至，纵火迫之出，骂不绝口，刃及身无完肤，与舅尸同烬。年二十五。
鄞县诸生李珂妻胡氏，年十八归珂。阅七年，珂死，遗男女各一，胡誓不逾阈。邻火作，珂兄珮往救之，曰： 阿姆来，吾乃出。 珮使妻陈往，妇以七岁男自牖付之，属曰： 幸念吾夫，善视之。 陈曰： 婶将何如？ 绐之曰： 取少首饰即出。 陈去，胡即累衣箱塞户，抱三岁女端坐火中死。
陈宗球妻史氏，南安人。夫死将殉有期矣，尚为姑酿酒。姑曰： 妇已决死，生存岂多日，何辛苦为？ 曰： 政为日短，故酿而奉姑。 将死，告舅曰： 妇有丧，幸毋髹棺。 遂缢。
叶氏，定海人。许聘慈谿翁姓，而父母俱殁，遂育于翁。年十四，翁资产日落，且失其姑，舅待之如奴，劳勚万状，略无怨色。舅以子幼，欲鬻之罗姓者，叶恚曰： 我非货也，何辗转贸易为？ 日哽咽垂涕。既知不可免，伪为喜色，舅遂宽之。夜月上，绐诸姒曰： 月色甚佳，盍少犹夷乎？ 趋门外良久。诸姒并劝曰： 夜既半矣，盍就寝。 遂入，及晨觅之，则氏已浮尸于河矣，起之色如生。
胡贵贞，乐平人。生时，父母欲不举，其邻曾媪救之归，与子天福同乳，欲俟其长而配焉。天福年十八，父母继亡，家甚落。贵贞父将夺以姻富家，女曰： 我鞠于曾，妇于曾，分姑媳，恩母子，可以饥寒弃之邪？ 乃依从姑以居，荜舍单浅，外人未尝识其面。其兄乘天福未婚，曳以归，出视求聘者金宝笄饰。女知不免，潜入房缢死。
孙氏，吴县卫廷珪妻。随夫商贩，寓浔阳小江口。宁王陷九江，廷珪适他往，所亲急邀孙共逃。孙谓两女金莲、玉莲曰： 我辈异乡人，汝父不在，逃将安之？今贼已劫邻家矣，奈何？ 女曰： 生死不相离，要当为父全此身耳。 于是母子共一长绳自束，赴河死。
江氏，余干夏璞妻。正德间，贼至，抱方晬弟走，不得脱。贼将缚之，曰： 诚愿与将军俱，顾吾父年老，惟一弟，幸得全之。 贼以为信，纵令置所抱儿，出遂大声骂贼，投桥下死。
后隆庆中，有高明严氏，贼掠其境，随兄出避，遇贼，刃及其兄。女跪泣曰： 父早丧，孀母坚守，恃此一兄，杀之则祀殄矣，请以身代。 贼悯然为纳刃。既而欲污之，则曰： 请释吾兄即配汝。 及兄去，执不从，竟剖腹而死。
