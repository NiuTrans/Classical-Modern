昔在帝尧，聪明文思，光宅天下。将逊于位，让于虞舜，作《尧典》。
曰若稽古，帝尧，曰放勋，钦、明、文、思、安安，允恭克让，光被四表，格于上下。克明俊德，以亲九族。九族既睦，平章百姓。百姓昭明，协和万邦。黎民于变时雍。
乃命羲和，钦若昊天，历象日月星辰，敬授民时。分命羲仲，宅嵎夷，曰暘谷。寅宾出日，平秩东作。日中，星鸟，以殷仲春。厥民析，鸟兽孳尾。申命羲叔，宅南交，曰明都。平秩南讹，敬致。日永，星火，以正仲夏。厥民因，鸟兽希革。分命和仲，宅西，曰昧谷。寅饯纳日，平秩西成。宵中，星虚，以殷仲秋。厥民夷，鸟兽毛毨。申命和叔，宅朔方，曰幽都。平在朔易。日短，星昴，以正仲冬。厥民隩，鸟兽氄毛。帝曰： 咨！汝羲暨和。期三百有六旬有六日，以闰月定四时，成岁。允厘百工，庶绩咸熙。 
帝曰： 畴咨若时登庸？ 
放齐曰： 胤子朱启明。 
帝曰： 吁！嚣讼可乎？ 
帝曰： 畴咨若予采？ 
驩兜曰： 都！共工方鸠僝功。 
帝曰： 吁！静言庸违，象恭滔天。 
帝曰： 咨！四岳，汤汤洪水方割，荡荡怀山襄陵，浩浩滔天。下民其咨，有能俾乂？ 
佥曰： 于！鲧哉。 
帝曰： 吁！咈哉，方命圮族。 
岳曰： 异哉！试可乃已。 
帝曰， 往，钦哉！ 九载，绩用弗成。
帝曰： 咨！四岳。朕在位七十载，汝能庸命，巽朕位？ 
岳曰： 否德忝帝位。 
曰： 明明扬侧陋。 
师锡帝曰： 有鳏在下，曰虞舜。 
帝曰： 俞予闻，如何？ 
岳曰： 瞽子，父顽，母嚚，象傲；克谐以孝，烝烝乂，不格奸。 
帝曰： 我其试哉！女于时，观厥刑于二女。 
厘降二女于妫汭，嫔于虞。
帝曰： 钦哉！ 
慎微五典，五典克从。纳于百揆，百揆时叙。宾于四门，四门穆穆。纳于大麓，烈风雷雨弗迷。
帝曰： 格！汝舜。询事考言，乃言底可绩，三载。汝陟帝位。 
舜让于德，弗嗣。
