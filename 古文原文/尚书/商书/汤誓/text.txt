伊尹相汤伐桀，升自陑，遂与桀战于鸣条之野，作《汤誓》。
王曰： 格尔众庶，悉听朕言，非台小子，敢行称乱！有夏多罪，天命殛之。今尔有众，汝曰：『我后不恤我众，舍我穑事而割正夏？ 予惟闻汝众言，夏氏有罪，予畏上帝，不敢不正。今汝其曰： 夏罪其如台？ 夏王率遏众力，率割夏邑。有众率怠弗协，曰： 时日曷丧？予及汝皆亡。 夏德若兹，今朕必往。 
 尔尚辅予一人，致天之罚，予其大赉汝！尔无不信，朕不食言。尔不从誓言，予则孥戮汝，罔有攸赦。 
