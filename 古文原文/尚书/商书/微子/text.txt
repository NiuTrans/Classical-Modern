殷既错天命，微子作诰父师、小师。
微子若曰： 父师、少师！殷其弗或乱正四方。我祖厎遂陈于上，我用沈酗于酒，用乱败厥德于下。殷罔不小大好草窃奸宄。卿士师师非度。凡有辜罪，乃罔恒获，小民方兴，相为敌仇。今殷其沦丧，若涉大水，其无津涯。殷遂丧，越至于今！ 
曰： 父师、少师，我其发出狂？吾家耄逊于荒？今尔无指告，予颠隮，若之何其？ 
父师若曰： 王子！天毒降灾荒殷邦，方兴沈酗于酒，乃罔畏畏，咈其耇长旧有位人。
今殷民乃攘窃神祗之牺牷牲用以容，将食无灾。
降监殷民，用乂仇敛，召敌仇不怠。罪合于一，多瘠罔诏。
商今其有灾，我兴受其败；商其沦丧，我罔为臣仆。诏王子出，迪我旧云刻子。王子弗出，我乃颠隮。自靖，人自献于先王，我不顾行遁。 
