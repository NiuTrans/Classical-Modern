女真即古肃慎国也，东汉谓之挹娄，元魏谓之勿吉，隋唐谓之靺鞨。开皇中，遣使贡献，文帝因宴劳之。使者及其徒起舞于前，曲折皆为战斗之状。上谓侍臣曰： 天地间乃有此物，常作用兵意。 其属分六部，有黑水部，即今之女真。其水掬之则色微黑，契丹目为混同江。其江甚深，狭处可六七十步，阔处百余步。唐太宗征高丽，靺鞨佐之，战甚力。驻跸之败，高延寿、高惠真以众及靺鞨兵十余万来降，太宗悉纵之，独坑靺鞨三千人。开元中，其酋来朝，拜为勃利州刺史，遂置黑水府，以部长为都督、刺史，朝廷为置长史监之。赐府都督姓李氏，讫唐世朝献不绝。五代时始称女真。后唐明宗时，尝寇登州渤海，击走之。其后避契丹讳，更为女直，俗讹为女质。居混同江之南者谓之熟女真，以其服属契丹也，江之北为生女真，亦臣于契丹。后有酋豪受其宣命为首领者，号 太师 。契丹自宾州混同江北八十余里建寨以守，予尝自宾州涉江过其寨，守御已废，所存者数十家耳。
女真酋长乃新罗人，号完颜氏。完颜犹汉言 王 也。女真以其练事，后随以首领让之。兄弟三人，一为熟女真酋长，号万户。其一适他国。完颜年六十余，女真妻之以女亦六十余。生二子，其长即胡来也。自此传三人，至杨哥太师无子，以其侄阿骨打之弟谥曰文烈者为子。其后杨哥生子闼辣，乃令文烈归宗。
金主九代祖名龛福，追谥景元皇帝，号始祖，配曰明懿皇后。八代祖名讹鲁，追谥德皇帝，配曰思皇后。七代祖名佯海，追谥安皇帝，配曰节皇后。六代祖名随阔，追谥定昭皇帝，号献祖，配曰恭靖皇后。五代祖孛堇名实鲁，追谥成襄皇帝，号昭祖，配曰威顺皇后。高祖太师名胡来，追谥惠桓皇帝，号景祖，配曰昭肃皇后。曾祖太师名核里颇，追谥圣肃皇帝，号世祖，配曰翼简皇后。曾叔祖太师名蒲刺束，追谥穆宪皇帝，号肃宗，配曰静宣皇后。曾季祖太师名杨哥，追谥孝平皇帝，号穆宗，配曰贞惠皇后。伯祖太师名吴刺束，追谥恭简皇帝，号康宗，配曰敬僖皇后。祖名旻，世祖第二子，咸雍四年岁在戊申生，即阿骨打也。灭契丹，谥大圣武元皇帝，号太祖。同母弟二人，长曰吴乞买，次曰撒也。阿骨打卒，吴乞买立，更名晟，谥文烈皇帝，号太宗，配曰明德皇后。今主名亶，阿骨打之孙，绳果之子。绳果追谥景宣皇帝，亶之配曰屠姑坦氏。
阿骨打八子，正室生绳果，于次为第五，又生第七子，乃燕京留守易王之父。正室卒，其继室立，亦生二子，长曰二太子，为东元帅，封许王，南归至燕而卒。次生第六子曰蒲路虎，为兖王、太傅、领尚书省事。长子固碖力本切，侧室所生，为太师，凉国王，领尚书省事。第三曰三太子，为左元帅，与四太子同母。四太子即兀术，为越王，行台尚书令。第八子曰邢王，为燕京留守；打球坠马死。自固碖以下皆为奴婢。绳果死，其妻为固碖所收，故今主养于固碖家。及吴乞买卒，其子宋国王与固碖、粘罕争立，以今主为嫡，遂立之。
吴乞买，乙卯年卒。长子曰宗磐，为宋王、太傅，领尚书省事，与滕王、虞王皆为悟室所诛。次曰贤，为沂王，燕京留守。次曰滕王、虞王。袁王撒也，称揞邬感切板揞板，彼云大也孛极烈，吴乞买时为储君，尝谋尽诛南人。
闼辣封鲁王，为都元帅，后被诛。其子太拽马亦被囚，因赦得出。庶子乌拽马名勖，字勉道，今为平章。
粘罕者，吴乞买三从兄弟，名宗干，小名乌家奴，本曰粘汉，言其貌类汉儿也，其父即阿卢里移赍。粘罕为西元帅，后虽贵，亦袭父官，称曰阿卢里移赍孛极烈都元帅。 孛极烈 ，彼云 大官人 也。其庶弟名宗宪，字吉甫，好读书，甚贤。
悟室者，女真人。 悟 作 邬 音，或云悟失，名希尹，封陈王，为左相。诛宋、兖，滕、虞凡七十二王，后为兀术族诛。
回鹘自唐末浸微，本朝盛时，有入居秦川为熟户者。女真破陕，悉徙之燕山、甘、凉、瓜、沙。旧皆有族帐，后悉羁縻于西夏，唯居四郡外地者，颇自为国，有君长。其人卷发深目，眉脩而浓，自眼睫而下多虬髯。士多瑟瑟珠玉，帛有兜罗绵、毛鬤、狨锦、注丝、熟绫、斜褐。药有腽肭脐、硇砂。香有乳香、安息、笃耨。善造宾铁刀剑、乌金银器。多为商贾于燕，载以橐驼过夏地，夏人率十而指一，必得其最上品者，贾人苦之。后以物美恶杂贮毛连中，毛连以羊毛缉之，单其中，两头为袋，以毛绳或线封之。有甚粗者，有间以杂色毛者则轻细。然所征亦不赀。其来浸熟，始厚赂税吏，密识其中下品，俾指之。尤能别珍宝，蕃、汉为市者，非其人为侩则不能售价。奉释氏最甚，共为一堂，塑佛像其中，每斋必刲羊，或酒酣以指染血涂佛口，或捧其足而鸣之，谓为亲敬。诵经则衣袈裟，作西竺语，燕人或俾之祈祷，多验。妇人类男人，白晢，着青衣，如中国道服。然以薄青纱幂首而见其面。其居秦川时，女未嫁者先与汉人通，有生数子年近三十始能配其种类。媒妁来议者，父母则曰，吾女尝与某人某人昵，以多为胜，风俗皆然。其在燕者皆久居业成，能以金相瑟瑟为首饰，如钗头形而曲一二寸，如古之笄状。又善结金线相瑟瑟为珥及巾环，织熟锦、熟绫、注丝、线罗等物。又以五色线织成袍，名曰 克丝 ，甚华丽。又善捻金线别作一等，背织花树，用粉缴，经岁则不佳，唯以打换达靼。辛酉岁，金国肆眚，皆许西归，多留不反。今亦有目微深而髯不虬者，盖与汉儿通而生也。
嗢熟者，国最小，不知其始所居，后为契丹徙置黄龙府南百余里，曰宾州。州近混同江，即古之粟末河黑水也。部落杂处，以其族类之长为千户统之。契丹、女真贵游子弟及富家儿月夕被酒，则相率携尊，驰马戏饮。其地妇女闻其至，多聚观之。闲令侍坐，与之酒则饮，亦有起舞歌讴以侑觞者，邂逅相契，调谑往反，即载以归。不为所顾者，至追逐马足不远数里。其携去者父母皆不问，留数岁，有子，始具茶食、酒数车归宁，谓之拜门，因执子贌之礼。其俗谓男女自媒，胜于纳币而昏者。饮食皆以木器，好置蛊，他人欲其不验者，乃三弹指于器上，则其毒自解，亦间有遇毒而毙者。族多李姓，予顷与其千户李靖相知。靖二子亦习进士举，其侄女嫁为悟室子妇。靖之妹曰金哥，为金主之伯固碖侧室。其嫡无子，而金哥所生今年约二十余，颇好延接儒士，亦读儒书，以光禄大夫为吏部尚书。其父死，托宇文虚中、高士谈、赵伯璘为志，高、宇以赵贫，命赵为之，而二人书、篆其文、额，所濡甚厚。曾在燕识之，亦学弈、象戏、点茶。靖以光禄知同州，冒墨有素，今亡矣。其论议亦可听，衣制皆如汉儿。
渤海国，去燕京、女真所都皆千五百里，以石累城足，东并海。其王旧以大为姓，右姓曰高、张、杨、窦、乌、李，不过数种。部曲、奴婢无姓者皆从其主。妇人皆悍妒，大氐与他姓相结为十姊妹，迭稽察其夫，不容侧室及他游，闻则必谋置毒死其所爱。一夫有所犯而妻不之觉者，九人则群聚而诟之。争以忌嫉相夸，故契丹、女真诸国皆有女倡，而其良人皆有小妇、侍婢，唯渤海无之。男子多智谋，骁勇出他国右，至有 三人渤海当一虎 之语。契丹阿保机灭其王大諲撰，徙其各帐千余户于燕，给以田畴，捐其赋入，往来贸易，关市皆不征，有战则用为前驱。天祚之乱，其聚族立姓大者于旧国为王，金人讨之，军未至，其贵族高氏弃家来降，言其虚实，城后陷。契丹所迁民益蕃，至五千余户，胜兵可三万。金人虑其难制，频年转戍山东，每徙不过数百家，至辛酉岁尽驱以行。其人大多富室，安居逾二百年，往往为围池，植牡丹多至三二百本，有数十干丛生者，皆燕地所无，才以十数千或五千贱贸而去。其居故地者令归契丹，旧为东京，置留守，有苏、扶等州。苏与中国登州青州相直，每大风顺，隐隐闻鸡犬声。阿保机长子东丹王赞华封于此，谓之人皇。王不得立，鞅鞅，尝赋诗曰： 小山压大山，大山全无力，羞见当乡人，从此投外国。 遂自苏乘筏浮海归唐明宗。善画马，好经籍，犹以筏载行。其国初仿唐置官司，国少浮图氏，有赵崇德者为燕都运，未六十余，休致为僧，自为大院，请燕竹林寺慧日师住持，约供众僧三年费。竹林乃四明人，赵与予相识颇久。
古肃慎城，四面约五里余，遗堞尚在，在渤海国都外三十里，亦以石累城脚。
黄头女真者皆山居，号合苏馆女真。合苏馆，河西亦有之，有八馆在黄河东，今皆属金人，与金粟城、五花城隔河相近。三城八馆旧属契丹，今属夏人。金人约以兵取关中，以三城八馆报之，后背约，再取八馆，而三城在河西，屡争不得。其一城忘其名。其人戆朴勇騺，不能别死生，金人每出战，皆被以重札，令前驱，谓之硬军。后役之益苛，廪给既少，遇卤掠所得复夺之，不胜忿，天会十一年遂叛。兴师讨之，但守遏山下，不敢登其巢穴。经二年，出斗而败，复降，疑即黄头室韦也。金国谓之黄头生女真，髭发皆黄，目精多绿亦黄而白多，因避契丹讳，遂称黄头女真。
盲骨子，《契丹事迹》谓之朦骨国，即《唐书》所谓蒙兀部。大辽道宗朝，有汉人讲《论语》至 北辰居所而众星拱之 ，道宗曰： 吾闻北极之下为中国，此岂其地邪？ 至 夷狄之有君 ，疾读不敢讲，则又曰： 上世獯鬻猃狁荡无礼法，故谓之夷，吾修文物，彬彬不异中华，何嫌之有？ 卒令讲之。道宗末年，阿骨打来朝，以悟室从。与辽贵人双陆，贵人投琼不胜，妄行马。阿骨打愤甚，拔小佩刀欲剚之，悟室急以手握鞘，阿骨打止得其柄，杙其胸，不死。道宗怒，侍臣以其强悍，咸劝诛之。道宗曰： 吾方示信以待远人，不可杀。 或以王衍纵石勒、张守珪赦安禄山终致后害为言，亦不听，卒归之。至叛辽，用悟室为谋主。阿骨打且死，属其子固碖善待之。
大辽盛时，银牌天使至女真，每夕必欲荐枕者。其国旧轮中、下户作止宿处，以未出适女待之。后求海东青使者络绎，恃大国使命，惟择美好妇人，不问其有夫及阀阅高者，女真浸忿，遂叛。初，女真有戎器而无甲，辽之近亲有以众叛，间入其境上，为女真一酋说而擒之，得甲首五百。女真赏其酋为阿卢甲移赍。彼云第三个官人，亦呼为相公。既起师，才有千骑，用其五百甲攻破宁江州。辽众五万御之，不胜，复倍遣之，亦折北，遂益至二十万。女真以众寡不敌，谋降。大酋粘罕、悟室、娄宿等曰： 我杀辽人已多，降必见剿，不若以死拒之。 时胜兵至三千，既连败辽师，器甲益备，与战，复克。天祚乃发蕃、汉五十万亲征。大将余都姑谋废之，立其庶长子赵王，谋泄，以前军十万降。辽军大震。天祚怒国人叛己，命汉儿遇契丹则杀之。初，辽制：契丹人杀汉儿者皆不加刑。至是摅其宿愤，见者必死，国中骇乱，皆莫为用。女真乘胜入黄龙府五十余州，浸逼中京。中京，古白霫城。天祚惧，遣使立阿骨打为国王。阿骨打留之，遣人邀请十事，欲册帝，为兄弟国及尚主。使数往反，天祚不得已，欲帝之，而他请益坚。天祚怒曰： 小夷乃欲偶吾女邪？ 囚其使不报。已而中京被围，逃至上京。过燕，遂投西夏。夏人虽舅甥国，畏女真之强，不果纳。初，大观中，本朝遣林摅使辽，辽人命习仪，摅恶其屑屑，以 蕃狗 诋伴使。天祚曰： 大宋兄弟之邦，臣吾臣也，今辱吾左右，与辱我同。 欲致之死，在廷恐兆衅，皆泣谏，止枚半百而释之。时天祚穷，将来归，以是故恐不加礼，乃走小勃律，复不纳，乃夜回，欲之云中。未明，遇谍者言娄宿军且至，天祚大惊。时从骑尚千余，有精金铸佛，长丈有六尺者，他宝货称是，皆委之而遁。值天微雪，车马皆有辙迹，为敌所及。先遣近贵谕降，未复。娄宿下马，跽于天祚前曰： 奴婢不佞，乃以介胄犯皇帝天威，死有余罪。 因捧觞而进，遂俘以还。封海滨王，处之东海上。其初走河西也，国人立其季父于燕，俄死，以其妻代。后与郭药师来降，所谓萧太后者。
宁江州去冷山百七十里，地苦寒，多草木，如桃李之类，皆成园。至八月则倒置地中，封土数尺，覆其枝干。季春出之，厚培其根，否则冻死。每春水始泮，辽王必至其地，凿冰钓鱼，放弋为乐。女真率来献方物，若貂鼠之属，各以所产量轻重而打博，谓之 打女真 。后多强取，女真始怨。暨阿骨打起兵，首破此州，驯至亡国。辽亡，大实林牙亦降。大实，小名。林牙，犹翰林学士。虏俗大概以小名居官上。后与粘罕双陆争道，粘罕心欲杀之而口不言。大实惧，及既归帐，即弃其妻携五子宵遁。诘旦，粘罕怪其日高而不来，使召之。其妻曰： 昨夕以酒忤大人，大音柁。畏罪而窜。 询其所之，不以告。粘罕大怒，以配部落之最贱者，妻不肯屈。强之，极口嫚骂，遂射杀之。大实深入沙子，立天祚之子梁王为帝而相之。女真遣故辽将余都姑帅兵经略屯田于合董城。城去上京三千里。大实游骑数千，出入军前。余都姑遣使打话，遂退。沙子者，盖不毛之地，皆平沙广漠，风起扬尘至不能辨色，或平地顷刻高数丈。绝无水泉，人多渴死。大实之走，凡三昼夜始得度，故女真不敢穷追。辽御马数十万牧于碛外，女真以绝远未之取，皆为大实所得。今梁王、大实皆亡，余党犹居其地。
合董之役，令山西、河北运粮给军。予过河阴，县令以病解，独簿出迎，以线系槐枝垂绿袍上。命之坐，恳辞。叩其故，以实言曰： 县馈饷失期，令被挞柳条百，惭不敢出。某亦罹此罚，痛楚特甚，故不可坐。创未愈，惧为腋气所侵，故带槐以辟之。 
余都姑之降，金人以为西军大监军。久不迁，常鞅鞅。其军合董也，失其金牌。金人疑其与林牙暗合，遂质其妻子。余都姑有叛心。明年九月，约燕京统军反。统军之兵皆契丹人。余都姑谋诛西军之在云中者，尽约云中、河东、河北、燕京郡守之契丹汉儿，令诛女真之在官在军者。天德知军伪许之，遣其妻来告。时悟室为西监军，自云中来燕，微闻其事而未信。与通事汉儿那也回，行数百里，那也见二骑驰甚遽，问之曰： 曾见监军否？ 以不识对。问为谁，曰： 余都姑下人。 那也追及悟室曰： 适两契丹云 余都姑下人 ，既在西京，何故不识监军？北人称云中为西京。恐有奸谋。 遂回马追获之，搜其靴中，得余都姑书曰： 事已泄，宜便下手。 复驰告悟室，即回燕，统军来谒，缚而诛之。又二日，至云中。余都姑微觉，父子以游猎为名，遁入夏国。夏人问： 有兵几何？ 云： 亲兵三二百。 遂不纳。投达靼，达靼先受悟室之命，其首领诈出迎，具食帐中，潜以兵围之。达靼善射，无衣甲，余都姑出敌不胜，父子皆死。凡预谋者悉诛，契丹之黠、汉儿之有声者皆不免。
金国旧俗多指腹为昏姻，既长，虽贵贱殊隔亦不可渝。婿纳币皆先期拜门，戚属偕行，以酒馔往。少者十余车，多至十倍。饮客佳酒则以金银杯贮之，其次以瓦杯，列于前以百数。宾退则分饷焉，男女异行而坐，先以乌金银杯酌饮，贫者以木。酒三行，进大软脂、小软脂、如中国寒具。蜜袴，以松实、胡桃肉渍蜜和糯粉为之，形或方或圆或为柿蒂花，大略类浙中宝阶袴。人一盘，曰 茶食 。宴罢，富者瀹建茗，留上客数人啜之，或以粗者煎乳酪。妇家无大小皆坐炕上，婿党罗拜其下，谓之 男下女 。礼毕，婿牵马百匹，少者十匹，陈其前。妇翁选子姓之别马者视之， 塞痕 则留，好也。 辣辣 则退。不好也。留者不过什二三，或皆不中选，虽婿所乘亦以充数，大氐以留马少为耻。女家亦视其数而厚薄之，一马则报衣一袭。婿皆亲迎。既成昏，留妇氏执仆隶役，虽行酒进食，皆躬亲之。三年，然后以妇归。妇氏用奴婢数十户，奴曰 亚海 ，婢曰 亚海轸 。牛马十数群，每群九牸一牡，以资遣之。夫谓妻为 萨那罕 ，妻谓夫为 爱根 。契丹男女拜皆同，其一足跪，一足着地，以手动为节，数止于三。彼言 捏骨地 者，即跪也。
女真旧绝小，正朔所不及。其民皆不知纪年，问之，则曰： 我见草青几度矣。 盖以草一青为一岁也。自兴兵以后，浸染华风。酋长生朝皆自择佳辰，粘罕以正旦，悟室以元夕，乌拽马以上巳。其他如重午、七夕、重九、中秋、中下元、四月八日皆然。亦有用十一月旦者，谓之 周正 。金主生于七月七日，以国忌用次日。今朝廷遣贺使以正月至彼，盖循契丹故事，不欲使人两至也。
金国治盗甚严，每捕获，论罪外，皆七倍责偿。唯正月十六日则纵偷一日以为戏。妻女、宝货、车马为人所窃，皆不加刑。是日，人皆严备，遇偷至，则笑遣之。既无所获，虽畚微物亦携去。妇人至显入人家，伺主者出接客，则纵其婢妾盗饮器。他日知其主名，或偷者自言，大则具茶食以赎，谓羊、酒、肴馔之类。次则携壶，小亦打袴取之。亦有先与室女私约，至期而窃去者，女愿留则听之。自契丹以来皆然，今燕亦如此。
女真旧不知岁月，如灯夕，皆不晓。己酉岁，有中华僧被掠至其阙，遇上元，以长竿引灯球，表而出之以为戏。女真主吴乞买见之，大骇，问左右曰： 得非星邪？ 左右以实对。时有南人谋变，事泄而诛。故乞买疑之曰： 是人欲啸聚为乱，克日时立此以为信耳。 命杀之。后数年至燕颇识之，至今遂盛。
胡俗奉佛尤谨，帝、后见像设皆梵拜。公卿诣寺，则僧坐上坐。燕京兰若相望，大者三十有六，然皆建院。自南僧至，始立四禅，曰 太平 、 招提 、 竹林 、 瑞像 。贵游之家多为僧，衣盂衣钵也甚厚。延寿院主有质坊二十八所。僧职有正、副判录，或呼 司空 ，辽代僧有累官至检校司空者，故名称尚存。出则乘马佩印，街司、五伯各二人前导。凡僧事无所不统，有罪者则挞之，其徒以为荣。出家者无买牒之费。金主以生子肆赦，令燕、云、汴三台普度，凡有师者皆落发。奴婢欲脱隶役者，才以数千属请即得之，得度者亡虑三十万。旧俗奸者不禁，近法益严，立赏三百千，它人得以告捕。尝有家室则许之归俗，通平民者杖背流递，僧尼自相通及犯品官家者皆死。
蒲路虎性爱民，所居官必复租薄征，得蕃、汉间心，但时有酒过。后除东京留守，治渤海城。来令止饮。行未抵治所，有一僧以㮦柃瘿盂遮道而献，㮦柃，木名，有文缕可爱，多用为碗。曰： 可以酌酒。 蒲路虎曰： 皇帝临遣时宣戒我勿得饮，尔何人，乃欲以此器导我邪？ 顾左右令洼勃辣骇，彼云敲杀也。即引去。行刑者哀其亡辜，击其脑不力，欲令宵遁而以死告。未毕，复呼使前，僧被血淋漓。蒲路虎曰： 所以献我者意安在？ 对曰： 大王仁慈正直，百姓喜幸，故敢奉此为寿，无它志也。 蒲路虎意解，欲释之，询其乡，以渤海对。蒲路虎笑曰： 汝闻我来，用此相鹘突耳，岂可赦也！ 卒杀之。又于道遇僧尼五辈共辇而载，召而责之曰： 汝曹群游已冒法，而乃敢显行吾前邪！ 皆射杀之。
金国之法，夷人官汉地者皆置通事。即译语官也，或以有官人为之。上下重轻皆出其手，得以舞文招贿，三二年皆致富，民俗苦之。有银珠哥大王者，银珠者，行第六十也。以战多贵显，而不熟民事。尝留守燕京，有民数十家负富僧金六七万缗，不肯偿，僧诵言欲申诉。逋者大恐，相率赂通事，祈缓之。通事曰： 汝辈所负不赀，今虽稍迁延，终不能免，苟能厚谢我，为汝致其死。 皆欣然许诺。僧既陈牒，跪听命。通事潜易它纸，译言曰： 久旱不雨，僧欲焚身动天以苏百姓。 银珠笑，即书牒尾，称 塞痕 者再。庭下已有牵拢官二十辈驱之出。僧莫测所以，扣之，则曰： 塞痕，好也，状行矣。 须臾出郛，则逋者已先期积薪，拥僧于上，四面举火。号呼称冤，不能脱，竟以焚死。
胡俗旧无仪法，君民同川而浴，肩相摩于道。民虽杀鸡，亦召其君同食，炙股烹䔕，音蒲，肉也。以余肉和藄菜捣臼中，糜烂而进，率以为常。吴乞买称帝亦循故态，今主方革之。
金国新制，大氐依仿中朝法律。至皇统三年颁行其法。有创立者率皆自便，如殴妻至死，非用器物者不加刑，以其侧室多，恐正室妒忌。汉儿妇莫不唾骂，以为古无此法，曾臧获不若也。
北人重赦，无郊霈。予衔命十五年，才见两赦：一为余都姑叛，一为皇子生。
盲骨子，其人长七八尺，捕生麋鹿食之。金人尝获数辈至燕。其目能视数十里，秋豪皆见。盖不食烟火，故眼明。与金人隔一江，常渡江之南为寇，御之则返，无如之何。
金国天会十四年四月，中京小雨，大雷震，群犬数十争赴土河而死，所可救者才二三尔。
