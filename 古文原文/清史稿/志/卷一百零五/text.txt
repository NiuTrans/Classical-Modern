<strong>舆服四卤簿附</strong>
皇帝卤簿太上皇卤簿皇太子仪卫皇后仪驾太皇太后仪驾皇太后仪驾皇贵妃以下仪仗采仗亲王以下仪卫固伦公主以下仪卫额驸仪卫职官仪卫
清自太宗天聪六年定仪仗之制，凡国中往来，御前旗三对，伞二柄，校尉六人，其制甚简。自天聪十年改元崇德，始定御仗数目及品官仪从。迨世祖入关定鼎，参稽往制，量加增饰。原定皇帝仪卫有大驾卤簿、行驾仪仗、行幸仪仗之别，乾隆十三年，复就原定器数增改釐订，遂更大驾卤簿为法驾卤簿，行驾仪仗为銮驾卤簿，行幸仪仗为骑驾卤簿。三者合，则为大驾卤簿。而凡皇后仪驾、妃嫔仪仗采仗以及亲王以下仪卫，均视原定加详。兹依乾隆朝所定者标目，而以原定器数及崇德初年所定者附见於后。又太上皇卤簿、皇太子仪卫，皆一时之制，非同常设，亦并著於篇。庶考因革者，得以沿流溯源，详稽一代之制焉。
皇帝大驾卤簿，圜丘、祈穀、常雩三大祀用之。大阅时诣行宫，礼成还宫，亦用之。其制，前列导象四，次宝象五，次静鞭四。次前部大乐，其器大铜角四，小铜角四，金口角四。次革辂驾马四，木辂驾马六，象辂驾马八，金辂驾象一，玉辂驾象一。次铙歌乐，铙歌鼓吹与行幸乐并设，名铙歌乐。其器金二，铜鼓四，铜钹二，扁鼓二，铜点二，龙笛二，平笛二，云锣二，管二，笙二，金口角八，大铜角十六，小铜角十六，蒙古角二，金钲四，画角二十四，龙鼓二十四，龙笛十二，拍板四，仗鼓四，金四，龙鼓二十四，间以红镫六。次引仗六，御仗十六，吾仗十六，立瓜、卧瓜各十六，星、钺各十六，出警、入跸旗各一，五色金龙小旗四十，次翠华旗二，金鼓旗二，门旗八，日、月旗各一，五云旗五，五雷旗五，八风旗八，甘雨旗四，列宿旗二十八，五星旗五，五岳旗五，四渎旗四，神武、朱雀、青龙、白虎旗各一，天马、天鹿、辟邪、犀牛、赤熊、黄罴、白泽、角端、游麟、彩狮、振鹭、鸣鸢、赤乌、华蟲、黄鹄、白雉、云鹤、孔雀、仪凤、翔鸾旗各一。五色龙纛四十，前锋纛八，护军纛八，骁骑纛二十四。次黄麾四，仪锽氅四，金节四，进善纳言、敷文振武、褒功怀远、行庆施惠、明刑弼教、教孝表节旌各二。龙头幡四，豹尾幡四，绛引幡四，信幡四。羽葆幢四，霓幢四，紫幢四，长寿幢四。次鸾凤赤方扇八，雉尾扇八，孔雀扇八，单龙赤团扇八，单龙黄团扇八，双龙赤团扇八，双龙黄团扇八，赤满单龙团扇六，黄满双龙团扇六，寿字黄扇八。次赤素方伞四，紫素方伞四，五色花伞十，五色妆缎伞十，间以五色九龙团伞十。次九龙黄盖二十，紫芝盖二，翠华盖二，九龙曲柄黄盖四。次戟四，殳四，豹尾枪三十，弓矢三十，仪刀三十。次仗马十。次金方几一，金交椅一，金瓶二，金盥盘一，金盂一，金盒二，金炉二，拂二。次九龙曲柄黄盖一。前引佩刀大臣十人，提炉二，玉辇在中。后扈佩刀大臣二人，豹尾班执枪佩仪刀侍卫各十人，佩弓矢侍卫二十人，领侍卫内大臣一人，侍卫班领二人。后管宗人府王、公二人，散秩大臣一人，前锋护军统领一人，给事中、御史二人，各部郎中、员外郎四人，侍卫班领一人，署侍卫班领一人，侍卫什长二人。次黄龙大纛二，领侍卫内大臣一人，司纛侍卫什长二人，建纛亲军四人，鸣佩螺亲军六人。太宗崇德元年，备大驾卤簿，玉玺四颗。黄伞五，团扇二。纛十，旗十。大刀六，戟六。立瓜、卧瓜、骨朵各二，吾仗六。马十。金椅、金杌、香盒、香炉、金水盆、金唾壶、金瓶、乐器全设。嗣复定仪仗数目，用金漆椅一，金漆杌一，蝇拂四，金唾盂一，金壶一，金瓶、金盆各一，香炉、香盒各二。曲柄伞一，直柄伞四，扇二，节四。骨朵二，立瓜、卧瓜各二，吾仗六，红仗四。锣二，鼓二，画角四，箫二，笙二，架鼓四，横笛二，龙头横笛二，檀板二，小铜钹四，小铜锣二，大铜锣四，云锣二，锁呐四。世祖入关，一仍旧制。迨顺治三年以后，更定皇帝卤簿，有大驾卤簿、行驾仪仗、行幸仪仗之别。大驾卤簿之制，曲柄九，龙伞四，直柄九龙伞十六，直柄瑞草伞六，直柄花伞六，方伞八。大刀二十，弓矢二十，豹尾枪二十，龙头方天戟四。黄麾二，绛引幡四，信幡、传教幡、告止幡、政平讼理幡各四，仪锽氅八，羽葆幢四，青龙、白虎、朱雀、神武幢各一，豹尾幡、龙头竿幡各四。金节四。销金龙纛、销金龙小旗各二十。金钺六。马十。鸾凤扇八，单龙扇十二，双龙扇二十。拂子二，红镫六，金香炉、金瓶、金香盒各二，金唾壶、金盆、金杌、金交椅、金脚踏各一。御仗六，星六。篦头八。棕荐三十。静鞭三十。品级山七十二。肃静旗、金鼓旗、白泽旗各二，门旗八，日、月、风、云、雷、雨旗各一，五纬旗五，二十八宿旗各一，北斗旗一，五岳旗五，四渎旗四，青龙、白虎、朱雀、神武、天鹿、天马、鸾麟、熊罴旗各一。立瓜、卧瓜、吾仗各六。画角二十四，鼓四十八，大铜号、小铜号各八，金、金钲、仗鼓各四，龙头笛十二，板四串。凡郊祀大典，万寿、元旦、冬至三大朝会及诸典礼皆用之。
法驾卤簿，与大驾卤簿同，惟彼用铙歌乐，此则用铙歌鼓吹。其器大铜角八，小铜角八，金钲四，画角二十四，龙鼓二十四，龙笛十二，拍板四，仗鼓四，金二，龙鼓二十四，间以红镫六，视铙歌乐为减。又御仗、吾仗、立瓜、卧瓜、星、钺皆各六，五色金龙小旗二十，五色龙纛二十，九龙黄盖十，豹尾枪二十，弓矢二十，仪刀二十，佩弓矢侍卫十人，其赤满单龙团扇、黄满双龙团扇及五色妆缎伞皆不设，亦均较大驾为减。又玉辇改设金辇，馀均与大驾卤簿同。凡祭方泽、太庙、社稷、日月、先农各坛，历代帝王、先师各庙，则陈之。若遇庆典朝贺，则陈於太和殿庭。其制，九龙曲柄黄华盖设於太和殿门外正中，次拂、炉、盒、盂、盘、瓶、椅、几在殿檐东、西。次仪刀、弓矢、豹尾枪亲军、护军相间为十班，暨殳戟，均在丹陛东、西。次九龙曲柄黄盖、翠华盖、紫芝盖、九龙黄盖、五色九龙伞、五色花伞，自丹陛三成，相间达於两阶。阶下静鞭、仗马列甬道东、西。紫、赤方伞、扇，幢、幡、旌、节、氅、麾、纛、旗、钺、星、瓜、仗，列丹墀东、西。玉辇、金辇在太和门外，五辂在午门外，宝象在五辂之南，卤簿乐即铙歌鼓吹。在宝象之南，朝象即导象。在天安门外。若於圆明园行庆贺礼，则陈於正大光明殿阶下，至大宫门外，惟辇辂仪象不设。若御楼受俘，则设九龙曲柄黄华盖於楼檐下，设丹陛卤簿於午门外左右两观下，设丹墀卤簿於阙左右门至端门北，设仗马於两角楼前，设辇辂仪象於天安门外，设静鞭於两角楼夹御道左右，设金鼓铙歌大乐铙歌鼓吹与前部大乐并列，曰金鼓铙歌大乐。於午门前。设丹陛大乐於卤簿之末，其器云锣二，方响二，箫二，笛四，头管四，笙四，大鼓二，仗鼓一，拍板一。
銮驾卤簿，行幸於皇城则陈之。其制，前列导迎乐，先以戏竹二，次管六，笛四，笙二，云锣二，导迎鼓一，拍板一。次御仗四，吾仗四，立瓜、卧瓜、星、钺各四，次五色金龙小旗十，五色龙纛十。次双龙黄团扇十，黄九龙伞十。次九龙曲柄黄华盖一。皆在皇帝步辇前。次前引佩刀大臣十人，后扈佩刀大臣二人，步辇在中，次豹尾班侍卫执枪十人，佩仪刀十人，佩弓矢十人，殿以黄龙大纛。原定行驾仪仗，销金九龙伞十，销金龙纛十，销金龙小旗十，双龙扇十。金钺四，星四，御仗四，吾仗四，立瓜、卧瓜各四。凡车驾出入，执事人马上排列。
骑驾卤簿，巡方若大阅则陈之。其制，前列铙歌大乐。间以铙歌清乐，器用大铜角八，小铜角八，金口角八，云锣二，龙笛二，平笛二，管二，笙二，铜鼓四，金二，铜点二，铜钹二，行鼓二，蒙古角二。次御仗六，吾仗六，立瓜、卧瓜、星、钺各六。次五色金龙小旗十，五色龙纛十。次单龙赤团扇六，双龙黄团扇六，五色花伞十。次豹尾枪十，弓矢十，仪刀十。次九龙曲柄黄华盖一。皆在皇帝轻步舆前，若乘马则在马前。次前引佩刀大臣十人，后扈佩刀大臣二人，轻步舆在中。次豹尾班侍卫执枪十人，佩仪刀十人，佩弓矢十人，殿以黄龙大纛。驻跸御营，朝陈蒙古角，夕陈铙歌乐。大阅则陈卤簿於行宫门外。原定行幸仪仗，妆缎伞十，销金龙纛十，销金龙小旗十。双龙扇六，单龙扇四。豹尾枪十，大刀十，弓矢十。金钺六，星六，御仗、吾仗、立瓜、卧瓜各六。金二，笙二，云锣二，管二，笛四，金钲四，铜钹四，鼓二，锁呐八，铜点二，小号、大号各八，蒙古号六。凡车驾行幸，执事人步行排列。
太上皇卤簿，原定无之。嘉庆元年，因授玺礼成，陈太上皇卤簿於宁寿宫。其制，引仗六，御仗十六，吾仗十六，立瓜、卧瓜各十六，星、钺各十六，旗、纛二百二十四，麾、氅、节各四，旌十六，幡十二，幢二十，扇八十六，伞六十六，戟殳各四，豹尾枪、弓矢、仪刀各三十，金交椅、金马杌各一，拂二，金器八，银水、火壶各一，雨伞二，盘线镫二，红镫六。乐器备设，笙、管、云锣、平笛、钹、点鼓各二，金及金钲、铜鼓、扁鼓、仗鼓各四，架鼓、金口角各十二，龙笛十四，大铜角、小铜角、蒙古画角各二十四，龙鼓四十八。
皇太子仪卫，清自康熙五十二年后不复建储，故国初虽有皇太子仪仗，几同虚设。乾隆六十年，以明年将行内禅，九月，议定皇太子出入内朝，用导从侍卫四人，乾清门侍卫二人。如出外朝及城市内外，随从散秩大臣一人，侍卫十人，领侍卫内大臣一人，乾清门侍卫四人。前设虎枪六，后设豹尾枪八。是年复谕礼臣，以册立皇太子典礼既不举行，其一切仪仗制造需时，亦毋庸另行备办。原定皇太子仪仗，曲柄九龙伞三，直柄龙伞四，直柄瑞草伞二，方伞四，双龙扇四，孔雀扇四。白泽旗二。金节二。羽葆幢二，传教幡、告止幡、信幡、绛引幡各二，仪锽氅二。销金龙纛十，销金龙小旗十。豹尾枪十，弓矢十，大刀十，马八，金钺四，立瓜、卧瓜、骨朵、吾仗各四。拂二。画角十二，花匡鼓二十四，大铜号八，小铜号二，金、金钲、仗鼓各二，龙头笛二，板二。金香炉、金瓶、金香盒各二，金唾壶，金盆各一，金杌一，金交椅一，金脚踏一。
皇后仪驾，原名卤簿。吾仗四，立瓜四，卧瓜四，五色龙凤旗十。次赤、黄龙、凤扇各四，雉尾扇八，次赤、素方伞四，黄缎绣四季花伞四，五色九凤伞十。次金节二。次拂二，金香炉二，金香盒二，金盥盘一，金盂一，金瓶二，金椅一，金方几一。次九凤曲柄黄盖一。凤舆一乘，仪舆二乘，凤车一乘，仪车二乘。原定太皇太后卤簿，销金龙凤旗八。金节二。吾仗四，立瓜四，卧瓜四。黄曲柄九凤伞一，黄直柄花伞四，红直柄瑞草伞二，青黑直柄九凤伞各二，红方伞二，黄、红销金龙、凤扇各二，金黄素扇二，红鸾凤扇二。拂二，金香炉二，金瓶二，金香盒二，金唾壶一，金盆一，金杌一，金交椅一，金脚踏一。凡万寿节、元旦、冬至及诸庆典，銮仪卫先时陈设。皇太后、皇后卤簿并同。太皇太后仪驾暨皇太后仪驾，均与皇后仪驾同。惟车、舆兼绘龙凤文。
皇贵妃仪仗，吾仗四，立瓜四，卧瓜四。赤、黑素旗各二，金黄色凤旗二，赤、黑凤旗各二。金黄、赤、黑三色素扇各二，赤、黑鸾凤扇各二，赤、黑瑞草伞各二，明黄、赤、黑三色花伞各二。金节二。拂二，金香炉、香盒、盥盘、盂各一，金瓶二，金椅一，金方几一。七凤明黄曲柄盖一。翟舆一乘，仪舆一乘，翟车一乘。原定皇贵妃仪仗，红、黑凤旗各二，金节二，吾仗二，立瓜二，卧瓜二。红曲柄七凤伞一，红直柄花伞二，红直柄瑞草伞二，红方伞二，金黄素扇二，红绣扇二。拂二，金香炉一，金瓶二，金香盒一，金唾壶一，金盆一，马杌一，交椅一，脚踏一。贵妃仪仗同。
贵妃仪仗，吾仗二，立瓜二，卧瓜二。赤、黑素旗各二，赤、黑凤旗各二，金黄、赤、黑三色素扇各二，赤、黑鸾凤扇各二，赤、黑瑞草伞各二，金黄、赤、黑三色花伞各二。金节二。拂二，金香炉、香盒、盥盘、盂各一，金瓶二，金椅一，金方几一。七凤金黄曲柄盖一。翟舆一乘，仪舆一乘，仪车一乘。
妃采仗，原名仪仗。吾仗二，立瓜二，卧瓜二。赤、黑凤旗各二。赤、黑素扇各二，赤、黑花伞各二，金黄素伞二。金节二。拂二，银质饰金香炉、香盒、盥盘、盂各一，银瓶二，银椅一，银方几一。七凤金黄曲柄盖一。翟舆一乘，仪舆一乘，仪车一乘。原定妃仪仗，黑凤旗二。金节二。吾仗二，立瓜二，卧瓜二。红直柄花伞二，红直柄瑞草伞二，金黄素扇二。拂二，银质饰金香炉、香盒各一，瓶一，唾壶一，盆一，马杌一，交椅一，脚踏一。
嫔采仗，原名仪仗。视妃采仗少直柄瑞草伞二。馀同。
亲王仪卫，原名仪仗。以下并同。吾仗四，立瓜四，卧瓜四，骨朵四。红罗绣五龙曲柄盖一。红罗绣四季花伞二，红罗销金瑞草伞二，红罗绣四季花扇二，青罗绣孔雀扇二。旗枪十，大纛二，条纛二。豹尾枪四，仪刀四。马六。遇大典礼，则陈於府第，出使用以导从。常日在京，用曲柄盖一。红罗伞扇各二。吾仗、立瓜、卧瓜、骨朵全。马四。前引十人，后从六人。因事入景运门，带从官三人。原定有红罗绣花曲柄伞一，豹尾枪二，大刀二。兹改为五龙曲柄盖一，豹尾枪四，仪刀四。馀同。崇德初年，定亲王销金红伞二，纛二，旗十，立瓜、骨朵各二，吾仗四。
世子仪卫，吾仗四，立瓜四，卧瓜二，骨朵二。红罗四龙曲柄盖一。红罗绣四季花伞一，红罗销金瑞草伞二，红罗绣四季花扇二，青罗绣孔雀扇二。旗枪八，大纛一，条纛一。豹尾枪二，仪刀二。马六。常日用红罗伞、扇各二，吾仗、立瓜、卧瓜、骨朵全。马四。前引八人，后从六人。原定吾仗二，立瓜二，有红罗绣花曲柄伞一，无豹尾枪，兹增为吾仗四，立瓜四，改曲柄伞为四龙曲柄盖，添豹尾枪二。馀同。崇德年所定，无世子仪仗。
郡王仪卫，吾仗四，立瓜四，卧瓜二，骨朵二。红罗绣四龙曲柄盖一。红罗销金瑞草伞二，红罗绣四季花扇二，青罗绣孔雀扇二。旗枪八，条纛二。豹尾枪二，仪刀二。马六。常日用红罗伞、扇各二，吾仗、立瓜、卧瓜、骨朵全。马二。前引八人，后从六人。原定有红罗绣花曲柄伞一，无豹尾枪、仪刀。兹改曲柄伞为四龙曲柄盖，增豹尾枪二，仪刀二。馀同。崇德初年，定郡王销金红伞一，纛一，旗八，卧瓜二，吾仗四。
郡王长子仪卫，原定及崇德年所定均无。吾仗二，立瓜二，卧瓜二，骨朵二。红罗销金瑞草伞一，红罗绣四季花扇二。旗枪六，条纛一。马四。常日用伞一，吾仗、立瓜、卧瓜、骨朵全。前引六人，后从六人。
贝勒仪卫与郡王长子同。原定红罗销金伞二，兹减一。馀同。崇德初年，定贝勒销金红伞一，纛一，旗六，骨朵二，红仗二。自世子以下至贝勒，因事入景运门，带从官二人。
贝子仪卫，吾仗二，立瓜二，骨朵二。红罗销金瑞草伞一，红罗绣四季花扇二。旗枪六，条纛一。常日用吾仗、立瓜、骨朵全。前引四人，后从六人。原定红罗销金伞二，兹减一。馀同。崇德初年定贝子彩画云红伞一，豹尾枪二，旗六，红仗二。
镇国公、辅国公仪卫，吾仗二，骨朵二。红罗销金瑞草伞一，青罗绣孔雀扇一。旗枪六。常日用吾仗、骨朵全。前引二人，后从八人。原定同。崇德初年，定镇国公红伞一，豹尾枪二，旗六，红仗二。辅国公减豹尾枪一。馀同。自贝子以下、辅国公以上，因事入景运门，带从官一人。
镇国将军仪卫，杳黄伞一，青扇一，旗枪六。常日前引二人，后从六人。原定有金黄伞一，无青扇。兹改为杏黄伞一，增青扇一。馀同。自镇国将军以下，原定均照崇德初年定制。
辅国将军仪卫，与镇国将军同。常日前引一人，后从四人。原定常日前引二人，兹减一。馀同。
奉国将军、奉恩将军仪卫，原定无奉恩将军。青扇一，旗枪四。常日后从四人。原定无青扇。
固伦公主仪卫，吾仗二，立瓜二，卧瓜二，骨朵二。金黄罗曲柄绣宝相花伞一，红罗绣宝相花伞二，青罗绣宝相花扇二，红罗绣孔雀扇二。黑纛二。前引十人，朝贺日随侍女五人。原定曲柄伞用红罗，兹改金黄罗。馀同。崇德初年，定固伦公主清道旗二。红仗、吾仗各二。销金红伞一，青扇一。拂子二，金吐盂、金水盆各一。
和硕公主仪卫，吾仗二，立瓜二，卧瓜二，骨朵二。红罗曲柄绣宝相花伞一，红罗绣宝相花伞二，红罗绣孔雀扇二。黑纛二。前引八人，随朝侍女四人。原定同。崇德初年，定和硕公主红仗、吾仗各二。销金红伞一，青扇一。拂子二，金水盆一。
郡主仪卫，吾仗二，立瓜二，骨朵二。红罗绣宝相花伞二，红罗绣孔雀扇二。前引六人，随朝侍女三人。原定同。崇德初年，定郡主吾仗二，销金红伞一，青扇一，拂子二。
县主仪卫，吾仗二，立瓜二。红罗绣宝相花伞一，青罗绣宝相花扇二。前引二人，随朝侍女三人。原定同。崇德初年，定县主红仗二，销金红伞一，拂子二。
郡君随朝侍女二人，县君随朝侍女二人，乡君随朝侍女一人，俱无仪仗。原定郡君以下无仪仗。崇德初年，定郡君红仗二，销金青伞一，县君红仗二。
亲王福晋视固伦公主，惟曲柄伞用红色，随朝侍女四人。世子福晋视和硕公主，郡王福晋视郡主，郡王长子福晋、贝勒夫人均视县主，随朝侍女二人。贝子夫人、公夫人随朝侍女一人。自贝子夫人以下无仪仗。自将军夫人以下无随朝侍女。原定同。惟福晋皆称妃，又别定侧妃、侧夫人仪仗。其制，亲王侧妃视嫡妃少青罗花扇二。馀同。世子侧妃纛二，吾仗、立瓜、骨朵各二，红罗绣花伞、红罗绣孔雀扇各二。郡王侧妃吾仗、立瓜各二，红罗绣花伞一，青罗绣花扇二。贝勒侧夫人及贝子夫人均无仪仗。崇德初年，定亲王妃清道旗二，红仗、吾仗各二，销金红伞一，青扇一，拂子二，金唾盂、金水盆各一。郡王妃同，惟少红仗、金唾盂。贝勒夫人红仗二，销金红伞一，拂子二。贝子夫人以下无仪仗。
额驸仪卫，固伦公主额驸，红仗二，红伞一，大小青扇二，旗枪十，豹尾枪二。常日前引二人，后从八人。和硕公主额驸，红棍四，杏黄伞二，大、小青扇二，旗枪十。常日前引二人，后从八人。郡主额驸，红棍四，杏黄伞一，大、小青扇二，旗枪十。常日前引二人，后从八人。县主额驸，杏黄伞一，青扇一，旗枪六。常日前引二人，后从六人。郡君额驸，青扇一，旗枪六。常日前引二人，后从六人。县君额驸，青扇一，旗枪四。常日无前引，惟后从二人。乡君额驸，青扇一，旗枪二。常日惟后从一人。
职官仪卫，原名仪从。民公视和硕公主额驸。侯，金黄棍四，馀视郡主额驸。其有加级者，棍得用红。伯，大、小青扇二，馀视侯。子，金黄棍二，杏黄伞一，大、小青扇二，旗枪八。前引、后从视侯。男，金黄棍二，杏黄伞一，大、小青扇二，旗枪六。常日前引二人，后从六人。
京官，一品视子，二品视男。三品，金黄棍二，杏黄伞一，大、小青扇二，旗枪六。常日前引二人，后从四人。四品，杏黄伞一，大、小青扇二，旗枪四。常日无前引，惟后从二人。馀官均用青素扇一。常日惟后从一人。宗室、觉罗之有职者，各从其品，惟扇柄及棍皆髤以朱。以上仪卫，於京外得全设，常日在京，不得用旗、伞、黄棍。文官三品以上，得用甘蔗棍二。武官三品以上，得用棕竹棍二。自一品至九品，均得用扇，扇各用清、汉字书衔。若进皇城，扇棍及前引人均不得入。文武大臣因事入景运门，带从官一人。
直省文官，总督，青旗八，飞虎旗、杏黄伞、青扇、兵拳、雁翎刀、兽剑、金黄棍、桐棍、皮槊各二，旗枪四，回避、肃静牌各二。巡抚，青旗八，杏黄伞、青扇、兽剑、金黄棍、桐棍、皮槊各二、旗枪二，回避、肃静牌各二。凡二品以上大臣陛见到京，入景运门，带从官一人。布政使、按察使，青旗六，杏黄伞、青扇、金黄棍、皮槊各二，回避、肃静牌各二。各道青旗四，杏黄伞、青扇各一，桐棍、皮槊各二，回避、肃静牌各二。知府与道同。府倅、知州、知县，青旗四，蓝伞一，青扇一，桐棍、皮槊各二，肃静牌二。县佐，蓝伞一，桐棍二。学官，蓝伞一。杂职，竹板二。河道、漕运总督视总督，学政、盐政、织造暨各钦差官三品以上视巡抚。四品以下视两司。
武官，提督，青旗八，飞虎旗、杏黄伞、青扇、兵拳、雁翎刀、兽剑、刑仗各二，旗枪四，回避、肃静牌各二。总兵官，青旗八，飞虎旗、杏黄伞、青扇、兽剑、旗枪、大刀各二，回避、肃静牌各二。副将，青旗六，杏黄伞一，青扇二，金黄棍二，回避、肃静牌各二。参将、游击、都司，青旗四，杏黄伞一，青扇一，桐棍二，回避、肃静牌各二。守备，青旗四，杏黄伞一，青扇一，桐棍二。各省驻防将军视内都统。副都统以下均与京职同。顺治三年，定京官仪从，公，掌扇贴方金一。职官掌扇，一品贴圆金四，二品贴圆金三，三品贴圆金二，四品用洒金掌扇，五品至七品俱用素黑掌扇，八品、九品俱用白掌扇。六年，定公以下四品官以上用大、小洒金扇各一，文官用甘蔗棍二，武官用棕竹棍二。八年，定民公、和硕公主额驸，杏黄伞二，旗十，大、小扇二，贴方金四。侯、郡主额驸，杏黄伞一，旗十，大、小扇二，贴方金三。伯，杏黄伞一，旗十，大、小扇二，贴圆金一。一品官，杏黄伞一，旗八，大、小扇二，贴圆金四。二品官，杏黄伞一，旗六，大、小扇二，贴圆金三。三品官，杏黄伞一，旗六，大、小扇二，贴圆金二。四品官，旗四，洒金大、小扇二。五品以下官如三年例。京城内不得排列旗、伞，惟於外用之。宗室、觉罗各官，扇柄及棍皆丹漆。凡入皇城，惟用小扇。九年，定公以下、汉文官三品以上，皇城外坐暗轿，四人舁之，掌扇各书官衔，兼满、汉字。康熙初年，定公、和硕公主额驸，旗十，杏黄伞二，金黄棍四。侯、伯、郡主额驸，旗十，杏黄伞一，金黄棍四。都统，镇国将军，内大臣，县主额驸，子，满、汉大学士，尚书，左都御史，旗八，杏黄伞一，金黄棍二。辅国将军，郡君额驸，护军统领，前锋统领，副都统，男，满、汉侍郎，学士，步军总尉及三品官，旗六，杏黄伞一，金黄棍二。四品官旗四。京城内一品官以上惟用伞、棍，二品官并不用伞。四年，定在京文官三品以上、武官散秩大臣以上，一人引马前导，其馀各官禁之。七年，定在京各官停用伞、棍，民公以下俱照顺治八年例，出京用鞍笼閒马前导。康熙七年，定外官仪从。总督，杏黄伞二，金黄棍二，旗八，扇二，兵拳二，雁翎刀二，飞虎旗二，兽剑二，桐棍二，槊棍二，枪四，回避、肃静牌各二。巡抚，杏黄伞二，金黄棍二，旗八，扇二，兽剑二，桐棍二，槊棍二，枪二，回避、肃静牌各二。布政使、按察使，杏黄伞二，金黄棍二，旗六，扇二，槊棍二，回避、肃静牌各二。各道掌印、都司、知府，杏黄伞一，旗四，桐棍二，槊棍二，回避、肃静牌各二。同知、通判、知州、知县，蓝伞一，扇一，桐棍一，槊棍一，回避牌二。州同、州判、县丞，蓝伞一，桐棍二。典史、杂职，竹板二。提督，杏黄伞二，金黄棍二，旗八，扇二，兵拳二，雁翎刀二，飞虎旗二，枪二，兽剑二，刑仗二，回避、肃静牌各二。总兵，杏黄伞二，金黄棍二，旗八，扇二，大刀一，兽剑二，枪二，回避、肃静牌各二。副将，杏黄伞二，金黄棍二，旗六，扇二，回避、肃静牌各二。参将、游击、都司，杏黄伞一，旗四，扇一，桐棍二，回避、肃静牌各二。守备，杏黄伞一，旗四，扇一，棍二。崇德初年，定固伦额驸，彩画云红伞一，豹尾枪二，红仗二。超品公、和硕额驸，金黄伞一，豹尾枪二，旗六，后从十人。民公、郡主额驸，金黄伞一，豹尾枪一，旗六，后从八人。都统、子、尚书、县主额驸，金黄伞一，旗六，后从六人。内大臣、大学士、副都统、护军统领、前锋统领、侍郎、郡君额驸，旗六，后从四人。一等侍卫、护卫、参领、前锋参领、县君额驸、学士、满启心郎、郎中，旗四，后从四人。二等侍卫、护卫、佐领、汉启心郎、员外郎，旗二，后从二人。三等侍卫、护卫、护军校、主事以下官员，止用后从一人。
