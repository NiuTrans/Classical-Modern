<strong>地理十五</strong>
△湖南
湖南：禹贡荆州之域。明属湖广布政使司，置偏沅巡抚。清初因之。康熙三年，析置湖南布政使司，为湖南省，移偏沅巡抚驻长沙。雍正二年，改偏沅巡抚为湖南巡抚，并归湖广总督兼辖。七年，置永顺府，升岳州之澧州。十年，升衡州之桂阳州。乾隆元年，升辰州之沅州为府。嘉庆二年，升辰州之乾州、凤凰、永绥三厅。二十二年，置晃州厅。光绪十八年，置南州厅。领府九，直隶厅五，直隶州四，属州三，县六十四。东至江西义宁；三百五十里。西至贵州铜仁；一千七百三十五里。南至广东连州；八百二十里。北至湖北监利。三百五十里。广一千四百二十里，袤一千一百五十里。北极高二十四度四十九分至二十九度三十七分。京师偏西二度十四分至七度四十三分。宣统三年，编户四百二十八万八千一百六十四，口二千二百五万二千一百五十九。其名山：衡岳、九疑、都庞、骑田、萌渚、幕阜。其巨川：湘、沅、资、澧。其泽：洞庭。驿道：自长沙北达湖北蒲圻；东南出插岭关达江西萍乡；南达广西全州；西达贵州玉屏。铁路幹：粤汉中段。支：萍株。航路：自长沙南达湘潭，北达汉口。电线：自长沙北达汉口，南通桂林，西通洪江，东通江西萍乡、安源。
长沙府：冲，繁，难。巡抚治；布政、提学、提法三司，巡警、劝业、盐法、长宝四道同治。府隶之。明隶湖广布政使司。康熙中，偏沅巡抚自沅州徙驻，为省治。雍正二年改湖南巡抚。东北至京师三千五百八十五里。广一千里，袤五百九十里。北极高二十八度十三分。京师偏西三度四十分。领州一，县十一。长沙冲，繁，难。倚。东：天井。西：谷山。北：罗洋、石宝、麻潭、智度、铜山。巨川则大江，洞庭湖汇湘、沅、资、澧入焉。湘江自湘潭、善化入，纳潦浒河及白沙河。又西北，右合下泥港，左桐树港，纳八曲河，迳铜官山，至靖港，为古新康江口。又西北，会乔口河，入湘阴。浏阳河在县南，源出大围山，西北流，经县界入湘。陶关在县西南。有乔头镇巡司。乔头、长沙二驿。长株铁路。善化冲，繁，难。倚。南：昭山。西：岳麓。西北：金盘。东南：锡山，湘水在西，自湘潭入，西北流，左纳观音港，至瓦官口，靳江水从西南来注之。北过水陆洲，入於长沙。东：浏渭水自浏阳入，北合金塘港，至长沙入湘水。又西，卯江水，一名满官江，源出宁乡嵇架山，东北与螺陂河水合，入长沙，是为八曲河。南有暮云市废巡司。有驿。长株铁路。湘潭冲，繁，难。府西南一百里。西：乌台。东：石潭。南：晓霞。东北：昭山，其下有昭潭。西北：韶山。西南：隐山。东南：凤凰山。湘水自衡山入，东南流，过晚洲，屈而北，朱亭港水注之。又东北，过淦田市，东与醴陵县界。又北，过空冷峡，又东北至於凿石浦。屈而西，涓水自西南来会。水迳县西易俗乡，又名曰易俗河。又北至湘河口，左合涟水。又东北过县治南，又西北为峨洲，入於善化。其西靳江水自宁乡入，迤东至善化入湘水。二镇：朱亭，县丞驻；下滠，旧有巡司，废。又永宁巡司亦废。黄茅巡司，乾隆二十六年置，后迁县东株洲市，更名。有南岸驿。有商埠，光绪三十一年奏开。有长株、株萍铁路。湘阴冲，繁，难。府北一百二十里。北：黄陵。东：神鼎。东南：玉池。东北：汨罗山、玉笥山。西北：锡山。湘水在西，自长沙入，北合门泾江，又北流，西别出为濠河水，西北与资水分流，其合处曰临资口。其正渠又北至县治西南，白水江注之。又北过芦林潭，锡江水合濠河水自西来会。又北合汨水，西与湄水合。又西北会罗水，为汨罗江，西北流，歧为二，至屈潭复合。西北过屈罗戍南，分流注湘水。湘水西北至磊石山，入於洞庭湖。镇三：营田，萧婆、大荆。县丞治林子口。西北有营田巡司，后废。新市、大荆镇二巡司。湘阴、归义二驿。宁乡冲。府西北一百里。南：石鼓。北：香林。东：天马。东南：嵇山。西：大沩山，沩水出，东南流，右纳黄绢水，左瑕溪，至双江口，流沙河水自西南来注之。又东北，左合玉堂江水，右乌江水，又东北至县治南，屈而东，会平江水，又东北入於长沙，为新康江。又有靳江水在县南，源出湘乡，迤东至湘潭入湘。有唐市镇。有驿。浏阳繁，疲，难。府东一百五十里。西：洞阳山。北：道吾。东北：大光山。又大围山，浏水出，西南至双江口，小溪水自东来会。又过县治西南，浏渭水北流入焉。又西与小河水合，西北入於长沙。北：石柱峰，潦浒河出，西南流，屈西北至长沙为涝塘水。又南川水即澄潭江，自江西万载入，西南过江口入於醴陵，其下流是为渌水也。永兴、居仁二镇。梅子园一巡司，澄潭江，后迁县西永安市。醴陵简。府东南一百八十里。北：小沩山。东：王乔。东南：大屏。西南：君子山。湘水渎自湘潭入。又南渌江水，有二源：北源曰南川水，自浏阳入，西南至双江口，萍水自南来会；水出江西萍乡县，是为南源。又西过县治南，右纳姜湾水，又西与铁江水合。水一名北江，自攸县入，北合清水江，又北流为泗汾河。水又北入渌水，至渌口入於湘。有插岭关。渌口镇巡司及驿，与醴陵驿为二。株萍铁路。益阳冲，难。府西北二百里。北：五溪山。南：小庐。西：修山。西北：紫云。西南：浮丘山。益阳江在南，一名茱萸江，即资水，自安化入，东合泥溪、沾溪、桃花江、志溪诸水，过县治南，别出为兰溪水。合乔江，东北流，北别出为甘溪，入沅江。东有乔江水，首受资水，自沅江入。西：西林港，歧为二，一东北入湘阴，一东南入长沙，皆合湘水。北有益水，出五溪山，东与甘溪水合，至沅江入资。有瓦湖镇。有驿。湘乡冲，疲，难。府西南二百一十里。北：仙女山。东：东台。西：石佛。西北：灵羊。西南有大禹山。涟水一名湘乡河，自邵阳入，北合金竹水，又北与蓝田水会。东北流，左纳西阳水，屈东南至大江口，侧水合崖源水自西南来注。又东北过石鱼山东，青陂水南流合焉，东北至湘潭入湘水。虞塘、定胜二镇。县丞治永丰市。娄底巡司。明置武障，乾隆三年徙改。攸繁，疲，难。府东南二百八十里。东：司空。东北：罗浮。西北：明月山。攸水在东，源出江西萍乡县西，合阳升江水，西南至县治东南入洣水。水自茶陵入，亦名曰茶陵江也。洣水又西与阴山江合，入衡山。东北有凤岭巡司，雍正十一年置。安化简。府西二百六十里。东：移风。南：浮青。北：大峰。西北：小辰。西南：大熊山。山与新化接界。资水在西，一名邵河，自新化入。西北合渠水，屈东北流，过县治北，屈而东，敷溪水自南来注。又东纳善溪水，入於益阳。东南有蓝田水，亦自新化入，东北至湘乡入涟水。又归溪水，源出县西司徒岭，西南流，与湄江合。屈东南，至湘乡合蓝田水。茶陵州繁，难。府东南四百八十里。西：云阳。东：皇雩。东北：景阳山，即茶山。洣水自酃入，亦曰茶陵江，西北流，右纳洮水，北过州治东，茶水自东北来注，又西北入攸。有视渡口巡司，治州南视渡关，后迁高冈南关。
宝庆府：难。隶长宝道。旧隶湖广布政使司，康熙三年来属。东北距省治五百里。广六百六十里，袤六百三十里。北极高二十七度四分。京师偏西五度六分。领州一，县四。邵阳繁，难。倚。南：四望。东：大云。东北有龙山。西北：首望。资水自武冈入，东纳辰溪水，东北过府治北。邵水出龙山，南合桐江、檀江，屈西北流注之，北与渔溪合。西北会高平水，入新化。又涟水亦出龙山，东北入湘乡。又烝水源出邪姜山，合大云水，至衡阳入湘。又西洋江出西北隆回乡，南至武冈，流合洞口水。有隆回巡司。其黑田铺巡司，乾隆二十五年置，后废。通判驻桃花坪。新化繁，难。府西北一百八十里。北：大熊山。东北有黄柏界山，皆与安化接界。南：梅山、长龙。西南：文仙。西北：清虚，一名大西山。资水在东，自邵阳入，西北过县治北，云溪水合洋溪自西南来注之。又北与油溪水合，入安化。西有渠江水，源出冷溪山，北至安化入资水。东有蓝田水，上源曰墨溪，出邵阳，亦入安化。高平水出西南首望山，东南流，入邵阳，注资水。西北有苏溪镇巡司，乾隆四十年废。城步难。府西南四百二十里。乾隆三年改隶靖州，七年复。东：罗汉山。东南：金紫山，与广西全州接界。西南：金童，又有蓝山。西北：枫门山。东北：青角山，即古路山，资水所出，一名都梁水，又名济水。北流屈东，左会款溪水，入武冈。又有巫水，源出东北巫山，南屈而西为渔渡江，县东南诸水皆入焉。至县治西南，左纳界背水，西北与清溪水合，入绥宁。西南有长平水，又曰蓝山水，亦入绥宁，为临川水。又有长滩水，出县南，南至广西龙胜厅，曰贝子溪，其下流是为浔江。同官水亦南入龙胜，为太平溪，流合贝子溪。有横岭峒巡司，本寨头司，乾隆元年置，后迁横岭更名。江头汛巡司治莫宜峒，乾隆六十年置长安营，同知驻。辖瑶峒五：曰蓬峒、牛栏、莫宜、扶城、横岭。为寨四十有八。武冈州繁，疲，难。府西南二百八十里。西北有武冈山，州以是名。又西北，天尊山，山与绥宁接界。南：云山。东南：宝方，又名资胜山。资水在南，自城步入，东合威溪。又东过州治南，左合渠水，右纳石门水，又东北流，蓼溪水自西来会。蓼溪一曰高沙市水，出绥宁。又北合洞口水，水上源曰平溪，出黔阳。东南流，右纳岳溪水，东合西洋江，至平溪口入资水。资水又北，屈而东，迳紫阳山，曰紫阳河，龙江水北流入焉。又东南与夫夷水会，入邵阳。西北：｛艹那｝溪自绥宁入，至黔阳入沅水。州同驻高沙市。峡口、石门司二巡司。紫阳、蓼溪二废司。新宁繁，难。府西南三百里。西：花溪。南：金城。西南：峎山。东南：大云。东北：高桂。又有紫云山，山与武冈、东安接界。夫夷水在南，一名罗江水，其上源曰西延水，自广西全州入，东北流，左纳深冲水，又北至县治西南，新寨水自西来注之。屈东过笔架山，合水头水，又东北纳涷江水，合小溪水，入武冈，为资水别源。东有靖位镇巡司，康熙二十三年废。
岳州府：冲，繁，疲，难。隶岳常澧道。旧隶湖广布政使司。康熙三年来属。初沿明制，领州一，县七。雍正七年，澧升直隶州，石门、安乡、慈利割隶。西南距省治三百里。广三百八十里，袤三百四十里。北极高二十九度二十四分。京师偏西三度三十四分。领县四。同知一。道光元年移治君山，后废。有岳州商埠，光绪二十四年奏开。巴陵冲，繁，疲，难。倚。城内巴丘山。东：大云、铜鼓，皆与临湘县接界。东南：灵屋、五龙。大江在西北，洞庭湖在西南。君山、扁山、石城山皆在湖中。湖周八百馀里，南连青草，西接赤沙，谓之三湖，湘、沅、资、澧诸水咸汇焉。东北至三江口，合大江，古谓之五渚。大江又东北入临湘。有城陵矶，天险也。南有新墙河，即微水，自临湘入，西南流，左纳沙港，迤西至灌口，入洞庭湖。水出东南清水岭，西南至湘阴合汨水。氵邕湖在东南，一名翁湖，又东为角子湖。杨林街，县丞。鹿角镇，主簿。东：岳阳驿。旧有青冈驿，顺治十六年置，有丞，乾隆十六年裁。临湘冲，繁。府东北九十里。东：黄皋。西南，微落。东南：大云。又龙窖山，跨湖北通城、蒲圻诸县，微水所出，迤西迳土城，左纳马港，西南入巴陵。大江在县西，自巴陵入，东北过彭城山，松阳湖水自东南来注之。又东北与白泥湖水合，过鸭栏矶，入湖北嘉鱼。黄盖湖在东北，县东诸水皆汇焉，北注清江口，入大江。东南有桃林、长安巡司，城陵矶，乾隆二十六年徙长安镇，更名，寻复故。云溪、长安二驿。鸭栏矶、长安二镇。华容疲，难。府西北一百八十里。北：黄湖。东：石门、墨山。东北：东山。东南：鼓楼山。大江右渎自湖北监利入，东屈而南，入巴陵。北华容河，西涌水，皆首受大江水，自湖北石首入，东南流入洞庭湖。澧水在县南，自安乡入，合赤沙湖，亦注洞庭。东北大荆湖及团湖，合流入大江。黄家穴司巡司。黄家、鼓楼二镇。平江疲，难。府东南二百四十里。北：永宁。西：湖源。东：道岩。东南：连云。东北：幕阜山，一名天岳山，下有天岳关。又有汨水，自江西义宁入，西南流，右纳红桥水，左纳白铅诸水，又西南至白湖口，屈而北，锺洞水南流西屈注之。又西合卢水，又西北与暹江水合，屈西南过县治南，左纳晋坑水。又西北至将军山，昌山自东北来会，迤西入於湘阴。东有长寿巡司。
常德府：冲，繁，难。隶岳常澧道。旧隶湖广布政使司，康熙三年来属。东南距省治四百十五里。广四百二十里，袤六百二十里。北极高二十九度一分。京师偏西五度十分。领县四。商埠，光绪三十二年奏开。武陵冲，繁，疲，难。倚。西有平山，即武陵山，亦名河洑。北有阳山。东北：药山。东南：善德山。沅水自桃源入，南迳河洑洲，屈而东，至府治东南，歧为马家吉河水。又东南流，枉水自西南来注之。又东过牛鼻滩，北别出为小河水，东北汇连山湖，合渐水。沅水又东南入龙阳。渐水在北，一名澹水，源出安福，南流屈东，右纳马家吉河水，又东北至马家洲，歧为二，一东与小河水合，一东北合麻河水，至沙夹入沅水。东北有冲天湖、直山湖、官塘湖，皆合渐水。县丞一，治牛鼻滩。北有大龙巡司，乾隆四十一年置，后废。有麻河驿。桃源冲，繁，难。府西南八十里。北：纛旗。南：绿萝。西南：桃源。沅水在南，自沅陵入，东过高都镇，左纳大洑溪，又东北与小洑溪合。屈而东，夷望溪东流北屈注之。又东合水溪，过县治东南，屈而北，延溪水自西来入。又东北与白洋河合。河出慈利，曰龙潭河，东南入县境，合兰溪、汤溪，又南流为漆家河，入沅水，又东南入武陵。新店、郑家店二巡司。又高都、郑家店二废巡司。新店、郑家店、桃源三驿。苏溪、麻溪、高都三镇。龙阳冲。府东南八十里。南：横山，一名龙阳山，县以此名。北：宝台。东南：军山。东北：洞庭湖。沅水自武陵入，东过小河口，屈而南，沧浪水自西南来注之。东过县治东北，南别出为支港，东通后江湖，至沅江县合资水。其正渠又东北至鼎港口，小河水分流来注之。又东北流为西河，渐水合小河水自西来会，入於洞庭。其入湖处谓之西河口也。东南有龙潭桥巡司。龙阳驿。小江、鼎口二镇。沅江简。府东南二百七十一里。西南：烟波山，西北：赤山，东北：明山，并滨洞庭湖。湖水西自龙阳受资水。资水自益阳入，迤东至毛角子口，南别出为乔江水，至湘阴会湘水。其正渠北屈而西，又西北过县治东，白泥湖水首受益水，自西南来注之。又北至小河口，歧为二，一东北流，至益阳江口入洞庭，一西北与沅水合，汇於洞庭湖。
澧州直隶州：冲，繁，难。岳常澧道驻。旧为岳属州，雍正七年升，割石门、安乡、慈利来隶，并置安福。十三年增永定。东南距省治六百有五里。广四百三十五里，袤二百有五里。北极高二十九度三十七分。京师偏西四度四十四分。领县五。西北：天供、大清。东南：关山、彭山、铜山、大浮。澧水在南，自安福入，东北流，东别出为内河，屈东南至道口，道水自西南来注之。又东至六冢口合澹水。水出石门东，过州治北，屈而南，又东至伍公嘴，涔水自西北来会。又南合澧水，至汇口入於安乡。东有虎渡水，一名后小江，首受大江水，自湖北公安入，南流为一箭河水，其左岸则安乡县界也。又南至汇口入澧水。州判驻津市镇。清化、顺林二巡司。兰松水、马二驿。汇口、三汊河、津市、嘉山四镇。顺林司。后废。石门难。州西南九十里。雍正七年自岳州来属。西：石门。北：燕子。西北：层步，一名层山。又西北有卢黄山。澧水在南，又曰零阳河，自慈利入，北屈而东，与渫水合。水出西北龙门洞，东南流，右纳黄水，左纳温水，又东南至渫口入澧水。澧水又东过县治南，双溪水自北来注之。又东北合朝阳溪水，入安福。又道水自慈利入，亦东北流入安福。西北有水南渡巡司。安乡简。州东南一百二十里。雍正七年自岳州来属。北：黄山。东：石家。西：石龟。西北：古田。澧水在西，自州入，南至汇口，西别出为羌口河。又西南流为麻河，至武陵入渐水。其正渠东南汇於大鲸湖。又东过县治南，长河水首受大江，北自公安来注之。又东南入南洲。又东，后江水，亦受大江，自湖北石首入，南流为景港水，至南洲入澧水。大溶湖北受澧水，注於沅。康熙十八年置焦圻、南平二驿，后废。有羌口镇。慈利简。州西南一百六十里。雍正七年自岳州来属。北：道人。东北：星子。西南：零阳。又有云朝山。澧水在西，自永定入，东至褚溪口，右合九渡水，又东北与九谿河水合。水出湖北鹤峰州，即古溇水也。又东过县治北，右纳零溪水。入石门。又道水亦东北入石门。又龙潭河出西南，南至桃源入沅水。澧水在境为洲渚者八，为潭者二，为滩濑者百三十二。有麻寮所、九谿卫城巡司。安福难。州西南六十里。雍正七年以慈利县九谿卫地置，析澧州地益之，治裴家河，来属。北：大铜。东：营驻。西南：大浮山，山跨石门、桃源、武陵诸县。澧水在北。自石门入，迤东流，左纳合溪，右纳恶蛇溪，又东入澧州。又道水在县南，亦自石门入，东北至澧州入澧水。有添平所、新安市巡司，乾隆三十二年废。永定疲，难。州西南三百四十里。雍正十三年以慈利永定卫置，析安福县地益之，治旧卫城，来属。南：天门。西南：崇山。西北：马耳。东北：香炉。澧水在南，自桑植入，南屈而东，武溪水自南来注之，又东与大庸溪合。又东流，左纳无事溪，右纳仙人溪，又过县治东南，西溪水北流入焉，又东合社溪入慈利。又九渡水出县南，东北至慈利入澧水。大庸所城在县西。
南州直隶厅：繁，疲，难。隶岳常澧道。本华容县地，咸丰四年，湖北石首县藕池口决，江水溢入洞庭，淤为洲。光绪十七年置厅，治九都市，并析华容、巴陵、安乡、武陵、龙阳、沅江诸县地益之。东南距省治五百四十里。广一百一十里，袤九十里。北极高二十九度二十一分。京师偏西四度一十三分。北：太阳山。东：明山。西南：清介。东南：洞庭湖。寄山、团山皆在湖中。西有澧水自安乡入，东南迳白板口，歧为二，一西南至天心湖合沅水，一东与后江水合，又西南至冷饭洲，汇於洞庭。又有游桥水，首受后江，南至麻濠口入洞庭。又涌水自华容入，东南流，至厅治东北，南别出为神童港，与游桥水会。迤东过明山，其北岸则华容县界也，又东至锯子口入洞庭湖。
衡州府：冲，繁，难。隶衡永郴桂道。旧隶湖广布政使司。康熙三年来属。乾隆中增置清泉。东北距省治三百八十里。广四百六十里，袤二百九十五里。北极高二十六度五十六分。京师偏西四度五分。领县七。衡阳冲，繁，疲，难。倚。城内金鼇山。北：岣嵝山。西北：九峰、黄龙。西南：大云山。东南：湘水左渎自清泉入，北过府治东，北受烝水。水出邵阳东，合等江水，至陡江口，岳山水南流入焉。右纳演陂，南流，武水自西南来会，纳清化河，其右岸则清泉县界也。东北迳石鼓山入湘水。又北，东入於衡山。有寒溪镇。县丞治查江市。有衡阳驿。清泉疲，难。倚。乾隆二十一年析衡阳县东南乡置，来属。东：清泉山，县以此名。南：回雁峰，衡岳之首峰也。南：雨母。西南：七宝、探山。湘水自祁阳入，迤东流，右界常宁县，栗江水自西北来注之。又东过茭河口，西北过府治东。合耒水。北屈而东入衡山。西南：柿江水、清化水，皆东北至衡阳入烝水。东南有新城市巡司。廖田驿。衡山冲，繁，难。府东北一百里。西北：衡山，是为南岳。东：灵山。东北：凤凰。东南：杨山，又名武阳山。湘水自衡阳入，东北合龙隐港水，至茶陵江口，洣水合永乐江自东南来注之。北过县治东，为观湘洲。右纳石湾港，左纳樊田港，又北，东入湘潭。又涓水源出湘乡，东合兴乐江，东北至湘潭入湘水。有草市、永寿二巡司。雷家镇有驿。耒阳冲，繁，难。府东南一百五十里。西：石臼。东：侯计山，跨安仁、永兴二县。东南：天门。东北：明月。耒水自永兴入，东北流，右纳肥江，西北至城南，屈东北，浔江水自东来注之，西北入清泉。其东马水从之，亦至清泉入耒水。罗渡镇有废巡司。有驿。常宁难。府西南一百二十里。北：憩山。西南：塔山、液麻山。东南有逍遥。东北：盟山。西北：湘水右渎自祁阳入，合吴水。又东北，左与清泉分岸。又东与宜水合。水出县南西江山，北迳县治西，左有蓝江，右有潭水，皆流合焉，又东北至江口市入湘水。湘水又东北流，右纳盐湖，至茭河口，舂水北流西屈来会。水自桂阳州入，一名茭源河，其东岸则耒阳县界也。湘水又北入清泉。有杉树堡。西南壤接瑶峒。安仁简。府东南一百五十里。南：大湖山。西：金紫。北：军山。东北：排山。东南：大松山。西北：永乐江自永兴入，北与浦阳港合。又北流，左纳油陂港，右纳莲花港，北至安平市，大坪港西流合焉。又过城西北，宜阳港水自南来注之，西北至衡山入洣水。有潭湖镇、安平镇废巡司。酃简。府东南三百里。北：青台。南：泰和。东南：万阳。西南：屏水山。山与桂东接界，洣水出焉。迤北至双江口，漠渡水北流西屈注之。又西合春江，即云秋水，东北合洣水入茶陵，是为茶陵江。其东沔渡水，北为洮水，下流合於洣水。
永州府：冲，繁。隶辰沅永靖道。总兵驻。旧属湖广布政使司。康熙三年来属。北距省治六百七十里。广三百四十里。袤五百九十里。北极高二十六度九分。京师偏西四度五十三分。领州一，县七。江蓝同知一，嘉庆十九年移治江华县涛墟市，后又迁於锦田所城。通判一，道光十二年移治新田县杨家铺。零陵冲，繁，难。倚。城内万石山。西：西山。北：万石。东北：岿山。东南：阳明山。西南：石城山、永山。湘水自东安合西南石头江入，至府治西北，东南潇水自道州合麻江水入，北与永水迳袁家渡至城南，合愚溪及钴鉧潭来会，是为潇湘。湘水北与芦洪江水合，又北，东入祁阳。黄溪水出东南，马子江出西南，并流合湘水。县丞驻泠水滩。北有黄杨堡巡司，后废。有驿。祁阳冲，繁。府东北一百里。北有祁山，县以是名。南：白水。东南：乐山。东北：七星，即大云山。西北：四望山。湘水自零陵入，东纳浯溪，过县城南，合祁水。水一名小东江，古曰氵毛口，源出西北腾云岭，东南流，烟江水自北来会，入湘水。湘水迤东过白水镇，白江水合黄溪水自西南来注之。屈东北，与清江水合。水出县北镇潭山，即古馀溪水也。东有归阳市巡司，乾隆二十一年移治排山驿，寻复故。文明市有永隆废巡司。有驿。有白水、乐山、文明、沙镇、大营五镇。东安简。府西九十里。北：东山。西北：舜峰。东北：高霞。东南：伏虎。湘水自广西全州流入，北屈而东，清溪江合宥江水自西北来注之，东与石期江水合，又东北入零陵。芦洪江源出东北八十四渡山，东南流，左会龙合江，东南至零陵入湘水。有芦洪市巡司，石期市废司。渌埠、石期、荆塘三镇道州难。府南一百五十里。城内元山。北：宜山。西北：潇山、营道山。西南：营山。又都庞岭界接永明，盖五岭之第三岭也。潇水在东。即古营水，又曰泥江，自宁远县入，西北至青口，与南源沱水合。水自江华入，北屈而西，合掩水，东北至州治南，营道水自西南来注之，今谓之小营水。又东北，左纳宜江，会潇水。其会流处曰三江口。潇水又北纳麻江水，入零陵。有白滩营。永安关界广西灌阳。瑶山在东南。宁远简。府东南一百八十里。南：九疑山，跨道州、江华、蓝山诸县。北：阳明山、黄溪山。东北：舂陵，一名仰山。潇水在南，源出九疑三分石，西北至江口会瀑水。水出东南舜源峰，即古泠水也，北流合漭水。又西北过县治，都溪水自东北来注之，入潇水。东北白江水，北入祁阳。其西大竹源水，一名杨柳溪，亦东北至祁阳。有梅冈镇。九疑鲁观巡司。永明难。府西南二百二十里。北：永明岭。即都庞岭。东南：马山。西南：荆峡镇山，其下有镇峡关，界接广西恭城县。掩水源出西北大掩峰，北过县治西，右合古泽水，屈而东，角马河水自东南来注之，东北至道州会沱水。西南沐水，南合遨水，西至桃川所城，右纳皋泽，左纳扶灵，西南入於恭城，其下流是为平乐水也。西南周棠寨巡司。又有白面墟司巡检，后迁东南枇杷所城，更名，寻废。桃川废司。白象镇。瑶山在县西。江华繁。府南二百二十里。东：豸山。南：吴望。西南：苍梧岭，即临贺岭，又名萌渚岭，跨广西富川、贺县，盖五岭之第四岭也。沱水在东，上源曰中河，自蓝山入，南屈而东，前河、后河皆流合焉，又西南迳锦田所城。宜迁水出广东连山，西北流注之，西与灵江合。又西北合冯水，今谓之练江水也，至县城东曰东河。西河曰萌渚水，自西南来会，又西北入道州。西南有锦冈巡司、锦田废司。瑶山在县东。新田简。府东南二百八十里。南：七贤、蓝山。西北：舂陵山，与桂阳州宁远县接界。舂水出焉，俗曰乌江水，东南迳夫人山，又南至县城西南为西河水，东河水自东北来注之，又东屈而北，入於桂阳。东南白面墟废司。东有瑶山。
桂阳直隶州：繁，疲，难。隶衡永郴桂道。旧桂阳州隶衡州府。雍正十年升为直隶府，仍所领。东北距省治六百三十里。广二百二十七里，袤二百五十里。北极高二十五度四十九分。京师偏西四度零五分。领县三。东：鹿峰。西：大凑，一名宝山。西北：坛山。西南：石门。东南：神渡。舂水自新田入，北过象鼻嘴，漼水合鼠峡水自西北来注之，即桂水也。屈东会锺水，纳泮溪，又北与枫江水合，至常宁入湘水。东南：仰天湖，屯湖水出，西北流，左合麻沦江，又北与泉田水合。屈东北，莲蓬溪水北流来会，又东北入郴州。南牛桥镇、北泗州寨二废巡司。临武简。州西南一百四十里。北：八源，一名东山。西：舜峰。西南：华阴。又有西山，古名桐柏山，溱水出焉，东北流，左纳贝溪，与秀溪水合。屈而北，武溪水合石江水自西来会。又东，赤土溪水南流合焉，东南入宜章。有赤土镇。瑶山在县南。蓝山简。州西南一百五十里。北：蓝山。西：九疑。南：南风坳，界接广东连州，锺水出焉，西流屈北会岿水。水出九疑山，曰九疑水，亦谓之舜水，东北迳县治南，左纳濛溪，屈而东，毛俊水合华荆津水自东南来注之，又北与蓝溪水合，东北入嘉禾。西南中河，入江华为沱水，下流合於潇水。有毛俊镇。大桥镇巡司，后迁临武营，更名。瑶山在县南。嘉禾简。州西南一百一十里。西：晋岭，即蓝山。北：石门。西北：石燕山。锺水在南，自蓝山入，东北流，至县城东北，含溪水自西来注之，北至桂阳州入舂水。东南泮溪水，源出临武，北与芹溪水合，亦至桂阳州入舂水。有两路口废巡司。
郴州直隶州：冲，繁，难。隶衡永郴桂道。旧隶湖广布政使司。康熙三年来属。北距省治六百八十里。广三百四十里，袤二百三十里。北极高二十五度四十八分。京师偏西三度四十九分三十秒。领县五。东：马岭山。东南：五盖。西南：灵寿山。又黄岑山即骑田岭，又名腊岭，盖五岭之第二岭也。耒水左渎自兴宁入，西北流，梓塘江自东南来注之，东北合郴水。出黄岑山，一名黄水，东北与沙江合。又北受千秋水，过县治东，北合骡溪，又北至郴江口入耒水。耒水东北入永兴，西有屯湖水，北迳栖凤山，曰栖凤水，又东北至永兴入耒水。南有良田市巡司。有驿。永兴冲，繁。州北八十里。城内三台山。西：高亭。南：土富。北：金鹅。东北：桃源。西南：白豹山。耒水自州入，北合注江水，屈西过县城西南，左纳灵江，西北至森口，屯湖水合高亭水自西南来会，东北入耒阳。东大步江，源出兴宁县，合潦溪水，东北至安仁为永乐江。北安福、西南高亭二巡司，后废。有驿。宜章冲，繁，难。州南九十里。北：黄岑。东北：漏天。南：西山。西南：莽山。溱水在南，亦曰武水，自临武入，东南流，岑水合浯水自西北来注之，东南入广东乐昌。县北章水，南至乐昌为罗渡水，入武水。县南长乐水，东北流，屈西，又东北至广东乳源，为武阳溪，亦入武水。东赤石、西南白沙二巡司。有驿。有瑶山在县南。兴宁疲，难。州东北八十里。东：石牛。西：九峰。北：七宝。南：浦溪山。东南耒水自桂阳入，迤西至丰溪口，沤江自东北来注之，西北与资兴江水合。水出县东，即古清溪，亦谓之乙陂江，又西北合雷溪水，入郴州。县北程江，西南至永兴入耒水。东北小江水，一名大步江，亦西北入永兴。又东春江，至酃合洣水。有涤口巡司，州门镇废巡司。桂阳简。州东南一百六十里。南：屋岭。东：洞灵。西：义通。西南：大官。东南：东岭。耒水在南，出耒山，西北合渌水，秀溪水自西南来会。又西北与寿江水合，入兴宁。北沤江自桂东入，右纳淇江，为北水河，西北至兴宁入耒水。县南屋岭水，南与蓝田合，又南入仁化为恩溪。又益将河出东岭，左合孤山水，东北至崇义为积龙水，下流合于章水。有益将、文明市二巡司。山口镇、濠村镇有二废巡司。瑶山在县南。桂东简。州东北二百七十里。西：紫台山。南：乌春。东：胸膛。东北：都寮山。又有屏水山，沤江出焉，一名澄江，南与螺川水合。西过县城南，桂水自西北来会，又南为严溪，左东溪、右白竹皆流合焉，西纳双坑水，与大江水合，南流入桂阳。东南：泥湖山，大坪水出，入江西龙泉，为遂江水，入赣水。左溪水亦至龙泉合遂江水。西南有高分镇废巡司。
辰州府：冲，繁，难。隶辰沅永靖道。旧隶湖广布政使司。康熙三年来属。初沿明制，领州一，县六。乾隆元年，沅州升府，黔阳、麻阳割隶。东距省治八百五里。广三百五十里，袤六百五十里。北极高二十八度二十三分。京师偏西六度二十二分。领县四。沅陵冲，繁，难。南：南山，一名客山。西北：小酉。东北：壶头、明月。东南：圣人山。沅水在南，自泸溪入，东北合蓝溪，至府治西南，酉水合明溪、小酉溪自西北来注之。东北合深溪，北屈而东，左纳朱洪溪、洞庭溪，右纳怡溪，迤东入桃源。又冷溪出东南，北与三渡水合，又东北至桃源为夷望溪，入沅水。通判驻浦市。县丞驻荔溪市。有马底镇、船溪二巡司。池蓬、明溪、会溪三废巡司。辰阳、马底二驿。泸溪简。府西南七十里。明，卢溪，清初改。东：权山。西：天桥，一名羊乔。北：虎头。西南：踏湖山。沅水在东，自辰谿合浦溪入，北至县城南，武水合沱江水自西来注之。水出乾州厅，曰武溪水，又名卢水也。沅水又东北入沅陵。西北潭溪水，西南大能水，皆流合武水。又太平溪出西南，东南至麻阳入沅水。南有溪洞废巡司。辰谿冲。府西南一百一十里。南：五岘。西：大酉。北：熊头。西南：房连、龙阳山。东南：沅水自黔阳入，北过茶龙山，合麻溪水，北入溆浦。又西北复入县东，右纳柿溪，迤西过县城南，辰水自西来会，东北入泸溪。县南龙门溪，北流合辰水。有黄溪口巡司。山塘驿。有渡口、普市二镇。溆浦繁，疲，难。府东南二百七十里。东：红旗。东南：顿家。西北：卢峰。西南：大溆山。沅水在西，右会溆水，一名双龙江，源出县南金字山，迳龙潭溪，进马江自东南来注之。屈而北，左纳猫儿江，右纳柿溪江，又北与龙湾江水合。又西北流，宣阳江东北自圣人山来会，西至县治东南，大潭水南流合焉，又西合沅水，东北入辰谿。南有龙潭巡司。瑶山在县南。
沅州府：冲。隶辰沅永靖道。本明沅州，隶辰州府。乾隆元年升为府。东北距省治一千一百三十五里。广二百八十里，袤二百五十五里。北极高二十七度二十三分。京师偏西七度零三分三十秒。领县三。芷江冲，繁，难。倚。乾隆元年，以州地置。北：明山。东北：武阳。东：花山。东南：高明。西南：罗山。西北：米公山。潕水即无水，自晃州入，东北流，左纳柳林溪、粟米溪，屈东南，过府治南，杨溪东流屈北注之，与五郎溪合。东屈而南，丰溪水自东北来入，东南入黔阳。西南：中和溪，出晃州东南，至黔阳入沅水。县丞治榆树湾，怀化、便水二巡司。晃州、便水、罗旧、怀化四驿。黔阳冲。府东南九十里。本隶辰州府。乾隆元年来属。南：赤宝。北：紫霄。东：龙标。东北：钩崖。东南：罗公山。沅水在西，自会同入，东至托口寨，左合中和溪，右合渠水，屈东北至县城西，与潕水会。其会流处曰清江口，即古无口也。又东南流，错入会同，迤东北复入县东，供溪水北流西屈注之。水出绥宁，其上流为｛艹那｝溪水，东北入辰谿。东：石桥、安江二巡司，道光十二年废。瑶山在东南。麻阳难。府西北一百二十里。本隶辰州府。乾隆元年来属。北：纱帽。南：西晃。东：苞茅。东南有齐天。东北：雄山，其下有雄关。辰水在南，一名麻阳江，自贵州铜仁入，东与密粟溪水合。左纳铜信溪，右纳石桥溪，过县治东南，屈而北，乐濠溪自西北来注之，又东合太平溪，至辰谿入沅水。县丞治岩门寨，有高村巡司。岩门驿。
永顺府：难。隶辰沅永靖道。明为永顺等处军民宣慰使司。领土州三：南渭、施溶、上溪；长官司六：腊惹峒、麦著黄峒、驴迟峒、施溶峒、白崖峒、田家峒。隶湖广都司。雍正四年改流官置厅，隶辰州府。七年升为府。东南距省治一千八十里。广五百里，袤五百五十里。北极高二十九度二分，京师偏西六度四十分。领县四。永顺难。倚。本永顺宣慰司地。雍正七年置，治猛峒。东南距旧司治三十里。东：飞霞山、贺虎。东北：蟠龙。东南：羊峰。西北：万笏。酉水中源自保靖合入逝溪，东与喇集溪合。溪出龙山，曰汝池河，东南过府治西南，小溪水自北来注之，南与牛路河合，入酉水。酉水又南屈而东，左纳施溶溪，入沅陵。东南：明溪，亦南至沅陵入酉水。东北：上洞河，出县北，过十万坪入桑植，是为澧水南源。府经历驻刘家寨。王村巡司。田家峒废司。驿三：王村、毛坪、高望界。龙山简。府西北二百二十里。雍正七年析永顺宣慰司地置，治麂皮坝。乾隆元年又省大喇土司地入焉。南：洛塔。东南：铁炉。西南：八面山。酉水在南，即北河，又名更始水。三源，其北源曰白水河，自湖北宣恩缘界流入，南迳县治西北，中界湖北来凤县，又南流，果利河自东北来注之。又南与皮渡河合，为卯洞河，西南错入酉阳州。其中源曰邑梅河，出秀山，北流东屈来会，又东复入县西南境。其右岸则保靖县界也。东与洗车河合，入保靖。东南：汝池河，至永顺入酉水。有隆头巡司。保靖难。府西南一百四十里。本保靖宣慰司地。领五寨、筸子坪二长官司。雍正四年改流官置厅，隶辰州府。七年改为县来属，治茅坪，西南距旧司治半里。西：烟霞、洛浦。北：云台。南：吕洞山。酉水自四川酉阳州入，迤东流，左界龙山，又东屈而南。其南源牛角河，出贵州松桃厅，东流屈北来会。又东过县治北，左纳蒙冲溪。又东与白溪水合，入永顺。张家寨巡司。保靖、白栖关二站。桑植简。府东北一百二十里。本桑植安抚司地。领美坪等苗峒凡十有八。雍正四年，改流官置厅，隶岳州府。七年改为县，析慈利县安福所地益之。治安福所城。乾隆元年，复省上峒、下峒、茅冈三土司地入焉。北：天星。东：阳岐。东南：簸箕山。澧水三源：西北源曰夹石河，出栗山坡，东南为绿水河，又东至两河口；南源上峒河，自永顺北流来会，又东与凉水口河合；河出西北七眼泉，是为澧水北源。东屈而南，至县治西北，长酉水自东北来注之。又南入永定。又有绳子溪，出东北红花岭，东南至慈利入溇水。有下峒废巡司。
靖州直隶州：繁，难。隶辰沅永靖道。本隶湖广布政使司。康熙三年来属。雍正五年，割天柱隶贵州黎平。东北距省治一千六十里。广三百七十里。袤三百六十里。北极高二十度三十五分。京师偏西七度。领县三。南：侍郎。东：鸿陵。西：飞山。西北：艮山。西南：青萝。渠水在东，古谓之叙水，自通道入，北至县治东南，右纳老鸦溪，左纳潩溪，西北入会同。西南有四乡河，源出贵州开泰，东北至通道入渠水。有零溪巡司。会同难。州北九十里。北：岩屋。西北：八仙。东北：金龙。沅水在西北，自贵州天柱县入，东北错入黔阳。又东迳县东北，巫水合若水溪自东南来注之，入於黔阳。西：渠水自靖州入，北迳县治西北，右纳平川，与吉朗溪合。水出贵州开泰，又名郎江水，西北至黔阳入沅水。西南堡子巡司。洪江司，废。通道难。州南九十里。东：玉柱。东南：福湖。又佛子山，渠水出焉，西北过犁嘴山，播阳河自西南来会。河出开泰，曰六冲江，又名洪州江也。北与四乡河水合，北至县治西南，临川河入焉，又东北入靖州。西南有播阳废巡司。绥宁繁，难。州东南一百二十里。北：宝鼎。东北：蓝溪。又有枫门山，巫水在西，即洪江，古谓之运水，又曰雄溪，自城步入，西北至界溪口，莳竹水自南来注之。又北流为竹舟江，西北至会同入沅水。又蓼溪水，源出东北鸡笼山，东为武阳水，又东北入武冈州，是为高沙市水也。南：长平水自城步入，西流，右纳驾马溪，又西与双江水合，西北至通道合渠水。有青陂、双江二巡司。
乾州直隶厅：繁，难。隶辰沅永靖道。明为镇溪军民千户所，隶辰州府泸溪县。康熙三十九年改为乾州。四十七年置厅，治镇溪所城，仍隶辰州府。嘉庆元年升直隶厅。辖苗寨一百一十有五。东北距省治九百六十五里。广一百二十里，袤九十里。北极高二十八度十二分。京师偏西六度五十九分。东：镇溪。西：武山，武水出焉，一名武溪，又名卢溪，迤东过厅治西，屈而南，万溶江自凤凰厅北流东屈注之。又东与镇溪水合，东南入泸溪。有河溪、乾州二废巡司。镇溪、喜鹊二营，皆嘉庆二年置。
凤凰直隶厅：繁，难。镇筸总兵、辰沅永靖道驻。明为五寨、筸子坪二长官司，隶保靖宣慰使司。康熙四十三年，改流官置通判，辰沅靖道佥事徙驻。雍正四年改凤凰营。乾隆五十二年改厅，升通判为同知。嘉庆元年升直隶厅。辖红苗寨一百有五。东北距省治一千五十里。广一百八十四里，袤一百二十里。北极高二十七度五十三分。京师偏西七度三分。南：南华山。西：凤凰山，上有凤凰营，又有凤凰营司巡检，后废。东南：观景。南：二华。西南：都督。沱江自贵州铜仁入，迤东北流，乌巢江自北来注之。东过厅治北，又东北入於泸溪，是为武水最南源也。又，万溶江源出西北天星砦山，东屈而北，左纳龙爪溪，西北至乾州合武水。西南：乐濠溪，东南至麻阳入辰水。祐营，知事驻。得胜营、五寨站有巡司。
永绥直隶厅：繁，难。隶辰沅永靖道。绥靖总兵驻。明，镇溪千户所、崇山卫地，隶辰州府泸溪县。雍正元年置厅吉多营，仍隶辰州府。嘉庆元年升直隶厅。七年移治花园堡。辖红苗寨二百二十有八。东北距省治一千一百五十九里。广九十里，袤一百五十五里。北极高二十八度四十三分。京师偏西七度。南：大排吾山。西：苞茅。西南：蜡尔。牛角河即酉水南源，自贵州松桃厅缘界流入，北至茶洞城，其左岸则四川酉阳州界也。屈而东北，界保靖县。东过厅治北，腊尔堡河自西南来注之，东北入保靖。西南：高岩河，源出犀牛潭，入乾州为镇溪，入武水。茶洞，废知事，隆团、排补二砦废司。有花园砦。
晃州直隶厅：冲。隶辰沅永靖道。本芷江晃州堡地，属沅州府。嘉庆二十二年析置直隶厅，移凉伞通判治焉。东北距省治一千二百四十五里。广五十二里，袤一百四十五里。北极高二十七度二分。京师偏西七度二十二分。西：龙溪。西南：尖坡。东南：宝骏山。潕水在南，一名无水，又名氵舞水。上流曰镇阳江，自贵州玉屏入，东北与龙溪合。过厅治南，左纳木多溪，东流会平溪，东北入芷江。东南：中和溪，一名罗岩江，亦东北流入芷江。晃州、凉伞二巡司。有驿。
