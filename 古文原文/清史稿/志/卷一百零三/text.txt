<strong>舆服二</strong>
皇帝冠服皇后冠服太皇太后皇太后附皇贵妃以下冠服
皇子亲王以下冠服皇子亲王福晋以下冠服
文武官冠服命妇冠服士庶冠服
崇德二年，谕诸王、贝勒曰： 昔金熙宗及金主亮废其祖宗时冠服，改服汉人衣冠。迨至世宗，始复旧制。我国家以骑射为业，今若轻循汉人之俗，不亲弓矢，则武备何由而习乎？射猎者，演武之法；服制者，立国之经。嗣后凡出师、田猎，许服便服，其馀悉令遵照国初定制，仍服朝衣。并欲使后世子孙勿轻变弃祖制。 乾隆三十七年，三通馆进呈所纂嘉礼考，於辽、金、元各代冠服之制，叙载未能明晰。奉谕： 辽、金、元衣冠，初未尝不循其国俗，后乃改用汉、唐仪式。其因革次第，原非出於一时。即如金代朝祭之服，其先虽加文饰，未至尽弃其旧。至章宗乃概为更制。是应详考，以徵蔑弃旧典之由。衣冠为一代昭度，夏收殷冔，不相沿袭。凡一朝所用，原各自有法程，所谓礼不忘其本也。自北魏始有易服之说，至辽、金、元诸君浮慕好名，一再世辄改衣冠，尽去其纯朴素风。传之未久，国势浸弱。况揆其议改者，不过云衮冕备章，文物足观耳。殊不知润色章身，即取其文，亦何必仅沿其式？如本朝所定朝祀之服，山龙藻火，粲然具列，皆义本礼经，而又何通天绛纱之足云耶？ 盖清自崇德初元，已釐定上下冠服诸制。高宗一代，法式加详，而犹於变本忘先，谆谆训诫。亦深维乎根本至计，未可轻革旧俗。祖宗成宪具在，所宜永守勿愆也。兹就乾隆朝增改之制，以类叙次，而仍以初定者附见於篇。
皇帝朝冠，冬用薰貂，十一月朔至上元用黑狐。上缀朱纬。顶三层，贯东珠各一，皆承以金龙四，馀东珠如其数，上衔大珍珠一。夏织玉草或藤竹丝为之，缘石青片金二层，里用红片金或红纱。上缀朱纬，前缀金佛，饰东珠十五。后缀舍林，饰东珠七，顶如冬制。
吉服冠，冬用海龙、薰貂、紫貂惟其时。上缀朱纬。顶满花金座，上衔大珍珠一。夏织玉草或藤竹丝为之，红纱绸里，石青片金缘。上缀朱纬。顶如冬吉服冠。
常服冠，红绒结顶，不加梁，馀如吉服冠。
行冠，冬用黑狐或黑羊皮、青绒，馀俱如常服冠。夏织藤竹丝为之，红纱里缘。上缀朱氂。顶及梁皆黄色，前缀珍珠一。
端罩，紫貂为之。十一月朔至上元用黑狐。明黄缎里。左、右垂带各二，下广而锐，色与里同。
衮服，色用石青，绣五爪正面金龙四团，两肩前后各一。其章左日、右月，万寿篆文，间以五色云。春、秋棉、袷，冬裘、夏纱惟其时。
朝服，色用明黄，惟祀天用蓝，朝日用红，夕月用月白。披领及袖皆石青，缘用片金，冬加海龙缘。绣文两肩，前、后正龙各一，腰帷行龙五，衽正龙一，襞积前、后团龙各九，裳正龙二、行龙四，披领行龙二，袖端正龙各一。列十二章，日、月、星、辰、山、龙、华、蟲、黼黻在衣，宗彝、藻火、粉米在裳，间以五色云。下幅八宝平水。十一月朔至上元，披领及裳俱表以紫貂，袖端薰貂。绣文两肩，前、后正龙各一，襞积行龙六。列十二章，俱在衣，间以五色云。
龙袍，色用明黄。领、袖俱石青，片金缘。绣文金龙九。列十二章，间以五色云。领前后正龙各一，左、右及交襟处行龙各一，袖端正龙各一。下幅八宝立水，襟左右开，棉、袷、纱、裘，各惟其时。
常服褂，色用石青，花文随所御，裾左右开。
行褂，色用石青，长与坐齐，袖长及肘。
常服袍，色及花文随所御，裾四开。行袍同。
行裳，色随所御。左右各一，前平，后中丰，上下敛。横幅石青布为之，毡、袷惟时。冬用鹿皮或黑狐为里。
雨冠之制二：冬顶崇，前檐深；夏顶平，前檐敞。皆明黄色，月白缎里。毡及油绸、羽缎惟其时。
雨衣之制六，皆明黄色：一，如常服褂，而长与袍称。自衽以下加博。上袭重衣。领下为襞积。无袖。斜帷相比，上敛，下递丰。两重俱加掩襟，领及钮约皆青色。一，以毡及羽缎为之，月白缎里。不袭重衣。馀制同。领及钮约如衣色，油绸为之，不加里。钮约青色。一，如常服褂而加领，长与袍称。毡羽缎为之，月白缎里。领及钮约如衣色。一，如常服袍而袖端平，前施掩裆，油绸不加里。领用青羽缎，钮约青色。外加袍袖如衣色。一，如常服褂，长与坐齐。毡、羽缎为之，月白缎里。领及钮约如衣色。一，如常服袍而加领，长与坐齐。油绸为之，不加里。袖端平，前加掩裆，领用青羽缎，钮约青色。
雨裳之制二，皆明黄色：一，左右幅相交，上敛下递博。上前加浅帷为襞积。两旁缀以纽约，青色。腰为横幅，用石青布，两末削为带系之。一，前为完幅，不加浅帷，馀制同。
朝珠，用东珠一百有八，佛头、记念、背云、大小坠杂饰，各惟其宜，大典礼御之。惟祀天以青金石为饰，祀地珠用蜜珀，朝日用珊瑚，夕月用绿松石，杂饰惟宜。绦皆明黄色。
朝带之制二，皆明黄色：一，用龙文金圆版四，饰红蓝宝石或绿松石，每具衔东珠五，围珍珠二十。左右佩帉，浅蓝及白各一，下广而锐。中约镂金圆结，饰宝如版，围珠各三十。佩囊文绣、燧觿、刀削、结佩惟宜，绦皆明黄色，大典礼御之。一，用龙文金方版四，其饰祀天用青金石，祀地用黄玉，朝日用珊瑚，夕月用白玉，每具衔东珠五。佩帉及绦，惟祀天用纯青，馀如圆版朝带之制。中约圆结如版饰，衔东珠四。佩囊纯石青，左觿、右削，并从版色。
吉服带，用明黄色，镂金版四，方圆惟便，衔珠玉杂宝各从其宜。左右佩帉纯白，下直而齐。中约金结如版饰。馀如朝带制，常服带同。
行带，色用明黄，左右佩系以红香牛皮为之，饰金花文银镮各三。佩帉以高丽布，视常服带帉微阔而短，中约以香牛皮束，缀银花文佩囊。明黄绦，饰珊瑚。结、削、燧、杂佩各惟其宜。初制，皇帝冠用东珠宝石镶顶，束金镶玉版嵌东珠带。康熙二十三年，定凡大典礼祭坛庙，冠用大珍珠、东珠镶顶，礼服用黄色、秋香色、蓝色五爪、三爪龙缎。雍正元年，定礼服用石青、明黄、大红、月白四色缎，花样三色，圆金龙九，龙口珠各一颗。腰襕小团金龙九。周身五彩云，下八宝平水、万代江山。
皇后朝冠，冬用薰貂，夏以青绒为之，上缀朱纬。顶三层，贯东珠各一，皆承以金凤，饰东珠各三，珍珠各十七，上衔大东珠一。朱纬上周缀金凤七，饰东珠九，猫睛石一，珍珠二十一。后金翟一，饰猫睛石一，珍珠十六。翟尾垂珠，凡珍珠三百有二，五行二就，每行大珍珠一。中间金衔青金石结一，饰东珠、珍珠各六，末缀珊瑚。冠后护领垂明黄绦二，末缀宝石，青缎为带。
吉服冠，薰貂为之，上缀朱纬。顶用东珠。
金约，镂金云十三，饰东珠各一，间以青金石，红片金里。后系金衔绿松石结，贯珠下垂，凡珍珠三百二十四，五行三就，每行大珍珠一。中间金衔青金石结二，每具饰东珠、珍珠各八，末缀珊瑚。
耳饰，左右各三，每具金龙衔一等东珠各二。
朝褂之制三，皆石青色，片金缘：一，绣文前后立龙各二，下通襞积，四层相间，上为正龙各四，下为万福万寿文。一，绣文前后正龙各一，腰帷行龙四，中有襞积。下幅行龙八。一，绣文前后立龙各二，中无襞积。下幅八宝平水。皆垂明黄绦，其饰珠宝惟宜。
朝袍之制三，皆明黄色：一，披领及袖皆石青，片金缘，冬加貂缘，肩上下袭朝褂处亦加缘。绣文金龙九，间以五色云。中有襞积。下幅八宝平水。披领行龙二，袖端正龙各一，袖相接处行龙各二。一，披领及袖皆石青，夏用片金缘，冬用片云加海龙缘，肩上下袭朝褂处亦加缘。绣文前后正龙各一，两肩行龙各一，腰帷行龙四。中有襞积。下幅行龙八。一，领袖片金加海龙缘，夏片金缘。中无襞积。裾后开。馀俱如貂缘朝袍之制。领后垂明黄绦，饰珠宝惟宜。
龙褂之制二，皆石青色：一，绣文五爪金龙八团，两肩前后正龙各一，襟行龙四。下幅八宝立水。袖端行龙各二。一，下幅及袖端不施章采。
龙袍之制三，皆明黄色，领袖皆石青：一，绣文金龙九，间以五色云，福寿文采惟宜。下幅八宝立水，领前后正龙各一，左右及交襟处行龙各一。袖如朝袍，裾左右开。一，绣文五爪金龙八团，两肩前后正龙各一，襟行龙四。下幅八宝立水。一，下幅不施章采。
领约，镂金为之，饰东珠十一，间以珊瑚。两端垂明黄绦二，中贯珊瑚，末缀绿松石各二。
朝服朝珠三盘，东珠一，珊瑚二，佛头、记念、背云、大小坠珠宝杂饰惟宜。吉服朝珠一盘，珍宝随所御。绦皆明黄色。
采帨，绿色，绣文为 五穀丰登 。佩箴管、縏袠之属。绦皆明黄色。
朝裙，冬用片金加海龙缘，上用红织金寿字缎，下石青行龙妆缎，皆正幅。有襞积。夏以纱为之。
太皇太后、皇太后冠服诸制与皇后同。初制，皇后冠服，凡庆贺大典，冠用东珠镶顶，礼服用黄色、秋香色五爪龙缎、凤皇翟鸟等缎。太皇太后、皇太后冠服，凡遇受贺诸庆典，冠用东珠镶顶，礼服用黄色、秋香色五爪龙缎、绣缎、妆缎。
皇贵妃朝冠，冬用薰貂，夏以青绒为之。上缀朱纬。顶三层，贯东珠各一，皆承以金凤，饰东珠各三，珍珠各十七，上衔大珍珠一。朱纬上周缀金凤七，饰东珠各九，珍珠各二十一。后金翟一，饰猫睛石一，珍珠十六，翟尾垂珠，凡珍珠一百九十二，三行二就。中间金衔青金石结一，东珠、珍珠各四，末缀珊瑚。冠后护领垂明黄绦二，末缀宝石。青缎为带。吉服冠与皇后同。
金约，镂金云十二，饰东珠各一，间以珊瑚，红片金里。后系金衔绿松石结，贯珠下垂，凡珍珠二百有四，三行三就。中间金衔青金石结二，每具饰东珠、珍珠各六，末缀珊瑚。耳饰用二等东珠，馀同皇后。朝褂、朝袍、龙褂、龙袍、采帨、朝裙皆与皇后同。
领约，镂金为之，饰东珠七，间以珊瑚。两端垂明黄绦二，中贯珊瑚，末缀珊瑚各二。
朝服朝珠三盘，蜜珀一，珊瑚二。吉服朝珠一盘。绦明黄色。
贵妃冠服袍及垂绦皆金黄色，馀与皇贵妃同。
妃朝冠，顶二层，贯东珠各一，皆承以金凤，饰东珠九，珍珠十七，上衔猫睛石。朱纬。上周缀金凤五，饰东珠七，珍珠二十一。后金翟一，饰猫睛石一，珍珠十六，翟尾垂珠，凡珍珠一百八十八，三行二就。中间金衔青金石结一，饰东珠、珍珠各四，末缀珊瑚。冠后护领垂金黄绦二，末缀宝石。青缎为带。吉服冠顶用碧〈王亚〉〈王厶〉。馀同贵妃。
金约，镂金云十一，饰东珠各一，间以青金石，红片金里。后系金衔绿松石结，贯珠下垂，凡珍珠一百九十七，三行三就。中间金衔青金石结二，每具饰东珠、珍珠各六，末缀珊瑚。耳饰用三等东珠。馀同贵妃。朝褂、朝袍、龙褂、龙袍、领约、朝裙、朝珠皆与贵妃同。
采帨，绣文为 云芝瑞草 。馀与贵妃同。
嫔朝冠，顶二层，贯东珠各一，皆承以金翟，饰东珠九，珍珠十七，上衔子。朱纬。上周缀金翟五，饰东珠五，珍珠十九。后金翟一，饰珍珠十六，翟尾垂珠，凡珍珠一百七十二，三行二就。中间金衔青金石结一，饰东珠、珍珠各三，末缀珊瑚。冠后护领垂金黄绦二，末缀宝石。青缎为带。吉服冠与妃同。
金约，镂金云八，饰东珠各一，间以青金石，红片金里。后系金衔绿松石结，贯珠下垂，凡珍珠一百七十七，三行二就。中间金衔青金石结二，每具饰东珠、珍珠各四，末缀珊瑚。耳饰用四等东珠。馀与妃同。
朝褂，与妃同。龙褂，绣文两肩前后正龙各一，襟夔龙四。馀同妃制。朝袍、龙袍俱用香色。馀与妃同。
朝服朝珠三盘，珊瑚一、蜜珀二。吉服朝珠一盘。绦用金黄色。领约、朝裙皆与妃同。采帨不绣花文。馀同妃制。初制，皇贵妃、贵妃、妃、嫔冠服，凡庆贺大典，皇贵妃、贵妃冠顶用东珠十二颗，妃冠顶用东珠十一颗。礼服用凤凰、翟鸟等缎，五爪龙缎、妆缎、八团龙等缎。至黄色、秋香色，自皇贵妃以下，概不许服。嫔冠顶用东珠十颗，礼服用翟鸟等缎，五爪龙缎、妆缎、四团龙等缎。
皇子朝冠，冬用薰貂、青狐惟其时。上缀朱纬。顶金龙二层，饰东珠十，衔红宝石。夏织玉草或藤竹丝为之。石青片金缘二层，里用红片金或红纱。上缀朱纬。前缀舍林，饰东珠五。后缀金花，饰东珠四。顶如冬朝冠，吉服冠红绒结顶。
端罩，紫貂为之，金黄缎里。左右垂带各二，下广而锐，色与里同。龙褂，色用石青。正面绣五爪金龙四团，两肩前后各一，间以五色云。
朝服之制二，皆金黄色：一，披领及裳俱表以紫貂。袖端薰貂。绣文两肩前后正龙各一，襞积行龙六，间以五色云。一，披领及袖俱石青，片金缘，冬加海龙缘。绣文两肩前后正龙各一，腰帷行龙四，裳行龙八，披领行龙二，袖端正龙各一。下幅八宝平水。蟒袍亦金黄色，片金缘，绣文九蟒，裾左、右开。
朝珠不得用东珠，馀随所用，绦皆金黄色。
朝带，色用金黄，金衔玉方版四，每具饰东珠四，中衔猫睛石一，左右佩绦如带色。吉服带亦色用金黄，版饰惟宜，佩绦如带色。
雨冠、雨衣、雨裳，均用红色，毡、羽纱、油绸，各惟其时。初制，皇子冠服，凡庆贺大典，冠用东珠十三颗镶顶，礼服用秋香等色，五爪、三爪龙缎，满翠八团龙等缎，束金镶玉嵌东珠带。
亲王朝冠，与皇子同。吉服冠，冬用海龙、薰貂、紫貂惟其时。夏织玉草或藤竹丝为之。红纱绸里。石青片金缘。上缀朱纬。顶用红宝石，曾赐红绒结顶者，亦得用之。
端罩，青狐为之，月白缎里，若曾赐金黄色者，亦得用之。补服用石青色，绣五爪金龙四团，前后正龙，两肩行龙。朝服、蟒袍蓝及石青随所用，若曾赐金黄色者，亦得用之。馀与皇子同。
朝珠、朝带、吉服带、雨冠、雨衣、雨裳，均与皇子同。崇德元年，定亲王冠顶三层，上衔红宝石，中嵌东珠八。前舍林，嵌东珠四。后金花，嵌东珠三。带用金镶玉版四片，嵌东珠四。顺治九年，定冠顶共嵌东珠十，舍林、金花各增嵌东珠一。带四片，每片嵌东珠四。服用五爪四团龙补、五爪龙缎、满翠四补等缎。
亲王世子朝冠，顶金龙二层，饰东珠九，上衔红宝石。夏朝冠前缀舍林，饰东珠五。后缀金花，饰东珠四。吉服冠、端罩、补服、朝服、蟒袍、朝珠皆与亲王同。
朝带，色用金黄，金衔玉方版四，每具饰东珠三。左右佩绦如带色。吉服带与亲王同。顺治九年，定亲王世子冠顶三层，共嵌东珠九。带用金镶玉版四片，每片嵌东珠三。服与亲王同。
郡王朝冠，顶金龙二层，饰东珠八，上衔红宝石。夏朝冠前缀舍林，饰东珠四。后缀金花，饰东珠三。吉服冠、端罩皆与亲王世子同。
补服，用石青色，绣五爪行龙四团，两肩前后各一。朝服、蟒袍、朝珠皆与亲王世子同。
朝带，色用金黄，金衔玉方版四，每具饰东珠二，猫睛石一。佩绦如带色。吉服带与亲王世子同。崇德元年，定郡王冠顶三层，上衔红宝石，中嵌东珠七。前舍林，嵌东珠三。后金花，嵌东珠二。带用金镶玉版四片，嵌绿松石四。顺治九年，定冠顶共嵌东珠八，舍林、金花各增嵌东珠一。带四片，每片嵌东珠二。服与亲王同。
贝勒朝冠，顶金龙二层，饰东珠七，上衔红宝石。夏朝冠前缀舍林，饰东珠三。后缀金花，饰东珠二。吉服冠、端罩皆与郡王同。
补服，色用石青，前后绣四爪正蟒各一团，朝服通绣四爪蟒文，蟒袍亦如之，均不得用金黄色，馀随所用。朝珠绦用石青色。馀同郡王。朝带色用金黄，金衔玉方版四，每具饰东珠二。佩绦皆石青色，吉服带色用金黄，版饰惟宜。佩绦亦皆石青色。崇德元年，定贝勒冠顶三层，上衔红宝石，中嵌东珠六。前舍林，缀东珠二。后金花，缀东珠一。带用金镶玉版四片，嵌宝石四。顺治九年，定冠顶共嵌东珠七，舍林、金花各增嵌东珠一。带四片，每片嵌东珠二。服用四爪两团龙补及蟒缎、妆缎。
贝子朝冠，顶金龙二层，饰东珠六，上衔红宝石。夏朝冠前缀舍林，饰东珠二。后缀金花，饰东珠一。吉服冠顶用红宝石。皆戴三眼孔雀翎。孔雀花翎有三眼、双眼、单眼之分，遇赏均得戴用。端罩制同贝勒。补服色用石青，前后绣四爪行蟒各一团。朝服、蟒袍、朝珠皆与贝勒同。
朝带，色用金黄，金衔玉方版四，每具饰东珠一。吉服带与贝勒同。崇德元年，定贝子冠顶二层。上衔红宝石，中嵌东珠五。前舍林，后金花，各嵌东珠一。带用金镶玉版四片，每片嵌蓝宝石一。顺治九年，定冠顶共嵌东珠六，舍林增嵌东珠一，馀如旧。带四片，每片嵌东珠一。服与贝勒同。
镇国公朝冠，顶金龙二层，饰东珠五，上衔红宝石。夏朝冠前缀舍林，饰东珠一。后缀金花，饰绿松石一。吉服冠，入八分公顶用红宝石，未入八分公用珊瑚，皆戴双眼孔雀翎。端罩紫貂为之，月白缎里。补服前后绣四爪正蟒方补。朝服、蟒袍、朝珠与贝子同。
朝带，金衔玉方版四，每具饰猫睛石一。吉服带与贝子同。崇德元年，定镇国公冠顶二层，上衔红宝石，中嵌东珠四。前舍林，嵌东珠一。后金花，嵌绿松石一。带如贝子。顺治九年，定冠顶共嵌东珠五，馀如旧。带四片，每片嵌猫睛石一。服用四爪方蟒补。馀与贝勒同。
辅国公朝冠，顶金龙二层，饰东珠四，上衔红宝石。馀皆如镇国公。崇德元年，定辅国公冠顶二层，上衔红宝石，中嵌东珠三。前舍林，嵌绿松石一。后金花，嵌宝石一。带如镇国公。顺治九年，定冠顶共嵌东珠四，舍林、金花、带、服色俱与镇国公同。
镇国将军朝冠，顶镂花金座，中饰东珠一，上衔红宝石。吉服冠顶用珊瑚。补服前后绣麒麟。馀皆视武一品。崇德元年，定镇国将军冠顶上衔红宝石，带用金镶圆版，嵌红宝石四。顺治九年，定冠顶中节嵌东珠，带用金镶方玉版，各嵌红宝石一。补服绣麒麟，馀与镇国公同。
辅国将军朝冠，顶镂花金座，中饰小红宝石，上衔镂花珊瑚。吉服冠顶亦用镂花珊瑚。补服前后绣狮。馀皆视武二品。崇德元年，定辅国将军冠顶上衔蓝宝石，带用圆金版。顺治九年，定冠顶改衔红宝石，中节嵌小红宝石一。带如镇国将军。补服绣狮。馀与镇国公同。
奉国将军朝冠，顶镂花金座，中饰小红宝石一，上衔蓝宝石。吉服冠顶亦用蓝宝石。补服前后绣豹。馀皆视武三品。崇德元年，定奉国将军冠顶上衔水晶石，带用玲珑金方铁版。顺治九年，定冠顶上衔红宝石，中节嵌小蓝宝石一。带用起花金圆版。补服绣豹。馀与镇国公同。
奉恩将军朝冠，顶镂花金座，中饰小蓝宝石一，上衔青金石。补服前后绣虎，馀皆视武四品，惟衣裾四启。带用金黄色，凡宗室皆如之，觉罗用红色。顺治九年，定奉恩将军冠顶上衔蓝宝石，中节嵌小蓝宝石一。带用起花金镶银圆版。补服绣虎，馀与镇国公同。
固伦额驸吉服冠，顶用红宝石，戴三眼孔雀翎。吉服带用金黄色。馀与贝子同。崇德元年，定固伦额驸冠服与贝子同。顺治八年，定冠顶嵌东珠六。舍林嵌东珠二。金花嵌东珠一。带用金镶玉圆版四片，每片嵌东珠一。
和硕额驸吉服冠，顶用珊瑚，戴双眼孔雀翎。朝带色用石青或蓝，金衔玉圆版四。馀与镇国公同。崇德元年，定和硕额驸冠服与超品公同，如封爵在公以上者，仍照本阶服用。顺治八年，定冠顶嵌东珠四，舍林嵌东珠一。金花嵌绿松石一。带用金镶玉圆版四片，每片嵌猫睛石一。
郡主额驸朝带，用镂金圆版四，每具饰绿松石一。馀视武一品。崇德元年，定郡主额驸冠顶上衔红宝石，嵌东珠一。带用金圆版四片，嵌绿松石四。顺治八年，定冠、带与侯、伯同。康熙元年，定用四爪蟒补服。
县主额驸冠服，视武二品。崇德元年，定县主额驸冠顶上衔红宝石。带用金圆版四片，每片嵌红宝石四。
郡君额驸冠服，视武三品。崇德元年，定郡君额驸冠顶上嵌蓝宝石。带用金圆版四片。
县君额驸朝带，用金方铁版四。馀与武四品同。崇德元年，定县君额驸冠顶上衔水晶石。带用金方铁版四片。
乡君额驸朝带，用金方铁版四。馀与武五品同。崇德元年，定乡君额驸冠用金顶。带用金圆铁版四片。并按固伦额驸若爵在贝子以上、和硕额驸爵在镇国公以上者，冠服各从其品。郡主额驸以下皆如之。
民公朝冠，冬用薰貂，十一月朔至上元用青狐。顶镂花金座，中饰东珠四，上衔红宝石，夏顶制同。吉服冠顶用珊瑚。
端罩，貂皮为之，蓝缎里。补服，色用石青，前后绣四爪正蟒。
朝服，蓝及石青诸色随所用。披领及袖俱石青，片金缘，冬加海龙缘。两肩前后正蟒各一，腰帷行蟒四，中有襞积。裳行蟒八。十一月朔至上元，披领及裳俱表以紫貂，袖端薰貂。两肩前后正蟒各一，襞积行蟒四，皆四爪。曾赐五爪蟒缎者，亦得用之。蟒袍，蓝及石青诸色随所用，通绣九蟒。
朝珠，珊瑚青金绿松蜜珀随所用，杂饰惟宜。绦用石青色，朝带色用石青或蓝，镂金玉圆版四，每具饰猫睛石一。佩帉下广而锐，吉服带佩帉下直而齐，版饰惟宜。雨冠、雨衣、雨裳俱用红色。崇德元年，定民公冠顶上衔红宝石，中嵌东珠一。带用金圆版四片，嵌绿松石四。顺治二年，定冠用起花金顶，上衔红宝石，中嵌东珠三。带用金镶圆玉版四片，各嵌绿松石一。八年，定冠顶嵌东珠四，带片各嵌猫睛石一。
侯朝冠，顶镂花金座，中饰东珠三，上衔红宝石。朝带镂金衔玉圆版四，每具饰绿松石一。馀皆如公。
伯朝冠，顶镂花金座，中饰东珠二，上衔红宝石。朝带镂金衔玉圆版四，每具饰红宝石一。馀皆如侯。
子朝冠，顶镂花金座，中饰东珠一，上衔红宝石，补服前后绣麒麟。馀皆视武一品。
男朝冠，顶镂花金座，中饰小红宝石，上衔镂花珊瑚。补服前后绣狮。馀皆视武二品。顺治二年，定侯、伯冠用起花金顶，上衔红宝石，中嵌东珠一。带用金镶方玉版四片，每片嵌红宝石一。六年，定冠顶嵌东珠二，带改用圆玉版。八年，定侯冠顶东珠三。带片各嵌绿松石一。
皇子福晋朝冠，顶镂金三层，饰东珠十，上衔红宝石。朱纬。上周缀金孔雀五，饰东珠七，小珍珠三十九。后金孔雀一，垂珠三行二就。中间金衔青金石结一，饰东珠各三，末缀珊瑚。冠后护领垂金黄绦二，末亦缀珊瑚。青缎为带。吉服冠顶用红宝石。
金约，镂金云九，饰东珠各一，间以青金石，红片金里。后系金衔青金石结，贯珠下垂，三行三就。中间金衔青金石结二、每具饰东珠珍珠各四，末缀珊瑚。耳饰左右各三，每具金云衔珠各二。
朝褂，色用石青，片金缘。绣文前行龙四，后行龙三。领后垂金黄绦，杂饰惟宜。吉服褂色用石青，绣五爪正龙四团，前后两肩各一。朝袍用香色，披领及袖皆石青，片金缘，冬加海龙缘。肩上下袭朝褂处亦加缘，绣文前后正龙各一，两肩行龙各一，襟行龙四，披领行龙二，袖端正龙各一，袖相接处行龙各二。裾后开。领后垂金黄绦，杂饰惟宜。蟒袍用香色，通绣九龙。
领约，镂金为之，饰东珠七，间以珊瑚。两端垂金黄绦二，中贯珊瑚，末缀珊瑚各二。采帨月白色，不绣花文，结佩惟宜。绦皆金黄色。朝裙片金缘，冬加海龙缘，上用红缎，下石青行龙妆缎，皆正幅，有襞积。夏以纱为之。
朝服朝珠三盘，珊瑚一，蜜珀二。吉服朝珠一盘。珍宝随所御。绦皆金黄色。
亲王福晋吉服褂，绣五爪金龙四团，前后正龙，两肩行龙。馀皆与皇子福晋同。侧福晋冠顶等各饰东珠九。服与嫡福晋同。并按崇德元年，定亲王嫡妃冠顶嵌东珠八，侧妃嵌东珠七。顺治九年，定嫡妃冠顶增嵌东珠二。服用翟鸟四团龙补、五爪龙缎、妆缎、满翠四补等缎。侧妃冠顶增嵌东珠二。服与嫡妃同。
世子福晋朝冠，顶镂金二层，饰东珠九，上衔红宝石。朱纬。上周缀金孔雀五，饰东珠各六。后金孔雀一，垂珠三行二就。中间金衔青金石结一，饰东珠各三，末缀珊瑚。冠后护领垂金黄绦二，末亦缀珊瑚。青缀为带。
金约，镂金云八，饰东珠各一，间以青金石。后系金衔青金石结，垂珠三行三就。中间金衔青金石结二，每具饰东珠珍珠各四，末缀珊瑚。馀皆与亲王福晋同。顺治九年，定世子嫡妃冠服如亲王侧妃。其侧妃冠顶嵌东珠八。服与嫡妃同。
郡王福晋朝冠，顶镂金二层，饰东珠八，上衔红宝石。朱纬。上周缀金孔雀五，饰东珠各五。后金孔雀一，垂珠三行二就。中间金衔青金石结一，末缀珊瑚。冠后护领垂金黄绦二，末亦缀珊瑚。青缎为带。吉服冠与世子福晋同。
金约，镂金云八，饰东珠各一，间以青金石。后系金衔青金石结，垂珠三行三就。中间金衔青金石结二，末缀珊瑚。
吉服褂，绣五爪行龙四团，前后两肩各一。馀皆与世子福晋同。崇德元年，定郡王嫡妃冠顶嵌东珠七，侧妃嵌东珠六。顺治九年，定嫡妃冠服与世子侧妃同。其侧妃冠顶嵌东珠七。服用蟒缎、妆缎，各色花、表缎。
贝勒夫人朝冠，顶镂金二层，饰东珠七，上衔红宝石。朱纬。上周缀金孔雀五，饰东珠各三。后金孔雀一，垂珠三行二就。中间金衔青金石结一，末缀珊瑚。冠后护领垂石青绦二，末亦缀珊瑚。吉服冠与郡王福晋同。
金约，镂金云七。馀同郡王福晋。耳饰亦与郡王福晋同。
朝褂，绣四爪蟒，领后垂石青绦。吉服褂前后绣四爪正蟒各一。馀与郡王福晋同。
朝袍，蓝及石青诸色随所用，领、袖片金缘，冬用片金加海龙缘。绣四爪蟒，领后垂石青绦。蟒袍通绣九蟒。领约、朝珠、采帨绦用石青色。馀皆与郡王福晋同。崇德元年，定贝勒嫡夫人冠顶嵌东珠六。侧夫人嵌东珠五。顺治九年，定嫡夫人冠顶、服饰如郡王侧妃，其侧夫人冠顶嵌东珠六。服与嫡夫人同。
贝子夫人朝冠，顶镂金二层，饰东珠六。金约镂金云六，吉服褂前后绣四爪行蟒各一。馀皆与贝勒夫人同，崇德元年，定贝子嫡夫人冠顶嵌东珠五。侧夫人嵌东珠四。顺治九年，定嫡夫人冠顶服饰如郡王侧妃。其侧夫人冠顶嵌东珠五。服与嫡夫人同。
镇国公夫人朝冠，顶镂金二层，饰东珠五。金约镂金云五。吉服褂绣花八团。馀皆与贝子夫人同。崇德元年，定镇国公嫡夫人冠顶嵌东珠四。顺治九年，定嵌东珠五。服如贝子夫人。其侧夫人冠顶嵌东珠四。服与嫡夫人同。
辅国公夫人朝冠，顶镂金二层，饰东珠四。金约镂金云四。馀皆与镇国公夫人同。崇德元年，定辅国公夫人冠顶嵌东珠三。顺治九年，定冠顶嵌东珠四。服如贝子夫人。其侧夫人冠顶嵌东珠三。服与嫡夫人同。
镇国将军夫人冠、服均视一品命妇。
辅国将军夫人冠、服均视二品命妇。
奉国将军淑人冠、服均视三品命妇。
奉恩将军恭人冠、服均视四品命妇。
固伦公主冠、服制如亲王福晋。崇德元年，定固伦公主冠顶嵌东珠八。顺治九年，定冠顶增嵌东珠二。服用翟鸟五爪四团龙补、五爪龙缎、妆缎、满翠四补等缎。
和硕公主朝冠、金约，制如亲王世子福晋。馀与固伦公主同。崇德元年，定和硕公主冠顶嵌东珠六。顺治九年，定冠顶增嵌东珠二。服与固伦公主同。
郡主朝冠、金约，制如郡王福晋。馀与和硕公主同。崇德元年，定郡主冠顶嵌东珠六。顺治九年，定冠顶增嵌东珠二。服与和硕公主同。
县主朝冠、金约，制如贝勒夫人。吉服褂制如郡王福晋。馀与郡主同。崇德元年，定县主冠顶嵌东珠五。顺治九年，定冠顶增嵌东珠二。服用蟒缎、妆缎，各样花、素缎。
郡君朝冠、金约，制如贝子夫人。朝褂、龙袍、领约、朝珠、采帨、吉服褂、蟒袍均如贝勒夫人。馀同县主。崇德元年，定郡君冠顶嵌东珠四。顺治九年，定冠服与县主同。
县君朝冠、金约，制如镇国公夫人。吉服褂制如贝子夫人。馀皆与郡君同。崇德元年，定县君冠顶嵌东珠三。顺治九年，定冠顶增嵌东珠二。服与郡君同。
镇国公女乡君朝冠、金约，制如辅国公夫人。吉服褂制如镇国公夫人。馀同县君。
辅国公女乡君朝冠，顶镂金二层，饰东珠三。金约镂金云三。馀与镇国公女乡君同。崇德元年，定乡君冠顶嵌东珠二。顺治九年，定镇国公女乡君冠顶嵌东珠三。服与县君同。
王、贝勒侧室女，封授视嫡降二等。冠、服各视所降品级服用。贝子、镇国公、辅国公侧室女，虽降等食五品、六品俸，其冠服仍与乡君同。
民公夫人朝冠，冬用薰貂，夏以青绒为之。顶镂花金座，饰东珠四，上衔红宝石。前缀金簪三，饰以珠宝。护领绦用石青色。吉服冠，薰貂为之，顶用珊瑚。金约青缎为之，红片金里。中缀镂金火焰，饰珍珠一，左右金龙凤各一。后垂青缎带二，亦红片金里。耳饰左右各三，每具金云衔珠各二。
朝褂，色用石青，片金缘。绣文前行蟒二，后行蟒一。领后垂石青绦，杂佩惟宜。朝袍，蓝及石青诸色随所用。披领及袖皆石青，冬用片金加海龙缘。绣文前后正蟒各一，两肩行蟒各一，襟行蟒四，中无襞积。披领行蟒二，袖端正蟒各一，袖相接处行蟒各二。后垂石青绦，杂佩惟宜。吉服褂色用石青，绣花八团。
蟒袍，蓝及石青诸色随所用，通四爪九蟒。领约镂金为之，饰红蓝小宝石五。两端垂石青绦二，中贯珊瑚。末缀珊瑚各二。
朝珠，朝服用三，吉服用一。珊瑚、青金、蜜珀、绿松随所用，杂饰惟宜。绦用石青色。采帨，月白色，不绣花，杂饰惟宜。绦皆石青色。朝裙，夏片金缘，冬加海龙缘，上用红缎，下石青行蟒、妆缎，皆正幅，有襞积。崇德元年，定未入八分公夫人冠顶服饰，惟正室视其夫品级服用。
侯夫人朝冠，顶镂花金座，中饰东珠三，上衔红宝石，馀皆如民公夫人。
伯夫人朝冠，顶镂花金座，中饰东珠二，上衔红宝石，馀皆如侯夫人。
子夫人朝冠，顶镂花金座，中饰东珠一，上衔红宝石，馀皆如伯夫人。
男夫人朝冠，顶镂花金座，中饰红宝石一，上衔镂花红珊瑚。吉服冠顶镂花珊瑚。馀皆如子夫人。
文一品朝冠，顶镂花金座，中饰东珠一，上衔红宝石。补服前后绣鹤，惟都御史绣獬豸。朝带镂金衔玉方版四，每具饰红宝石一。馀皆如公。
武一品补服，前后绣麒麟。馀皆如文一品。
文二品朝冠，冬用薰貂，十一月至上元用貂尾，顶镂花金座，中饰小红宝石一，上衔镂花珊瑚。吉服冠顶亦用镂花珊瑚。补服前后绣锦鸡。朝带镂金圆版四，每具饰红宝石一。馀皆如文一品。
武二品补服，前后绣狮。馀皆如文二品。
文三品朝冠，顶镂花金座，中饰小红宝石一，上衔蓝宝石。吉服冠顶亦用蓝宝石。补服前后绣孔雀，惟副都御史及按察使前后绣獬豸。朝带镂花金圆版。馀皆如文二品。
武三品朝冠，冬用薰貂，补服前后绣豹。馀皆如文三品。惟朝服无貂缘及无端罩。一等侍卫戴孔雀翎。端罩猞猁猻，间以貂皮，月白缎里。馀如武三品。
文四品朝冠，顶镂花金座，中饰蓝宝石一，上衔青金石。吉服冠顶亦用青金石。补服前后绣雁，惟道绣獬豸。蟒袍通绣四爪八蟒。朝带银衔镂花金圆版四。馀皆如文三品。
武四品补服，前后绣虎。馀皆如文四品。二等侍卫戴孔雀翎。端罩红豹皮为之，素红缎里。朝服冬、夏均翦绒缘，色用石青，通身云缎，前后方襕行蟒各一，腰帷行蟒四，中有襞积。领、袖俱石青妆缎，馀如武四品。
文五品朝冠，顶镂花金座，中饰小蓝宝石一，上衔水晶石。吉服冠顶亦用水晶。补服前后绣白鹇，惟给事中、御史绣獬豸。朝服色用石青，片金缘，通身云缎，前后方襕行蟒各一，中有襞积。领、袖俱用石青妆缎。朝带银衔素金圆版四。馀皆如文四品。
武五品补服，前后绣熊。馀皆如文五品。惟无朝珠。三等侍卫戴孔雀翎。端罩黄狐皮为之，月白缎里。朝服冬、夏俱翦绒缘。馀如武五品，惟得用朝珠。
文六品朝冠，顶镂花金座，中饰小蓝宝石一，上衔砗磲。吉服冠顶亦用砗磲。补服前后绣鹭鸶，朝带银衔玳瑁圆版四。馀皆如文五品，惟无朝珠。五品官以下，惟京堂、翰詹、科道得用貂裘、朝珠。六品官以下，惟太常寺、鸿胪寺、光禄寺、国子监所属官，坛庙执事、殿庭侍仪得用朝珠。
武六品补服，前后绣彪。馀皆如文六品。蓝翎侍卫朝冠顶饰小蓝宝石一，上衔砗磲，戴蓝翎。端罩、朝服、朝珠均同三等侍卫。馀如武六品。
文七品朝冠，顶镂花金座，中饰小水晶一，上衔素金。吉服冠顶亦用素金。补服前后绣鸂鶒，朝带素圆版四。蟒袍通绣四爪五蟒。馀皆如文六品。
武七品补服，前后绣犀牛。馀皆如文七品。
文八品朝冠，镂花阴文，金顶无饰。吉服冠同。补服前后绣鹌鹑。朝服色用石青云缎，无蟒。领、袖冬、夏皆青倭缎，中有襞积。朝带银衔明羊角圆版四。馀皆如文七品。
武八品补服如武七品。馀皆如文八品。
文九品朝冠，镂花阳文，金顶。吉服冠同。补服前后绣练雀。朝带银衔乌角圆版四。馀皆如文八品。
武九品补服，前后绣海马。馀皆如文九品。
未入流冠服制如文九品。
凡雨冠，民公、侯、伯、子、男，一、二、三品文、武官，御前侍卫，乾清门侍卫，上书房、南书房翰林，批本处行走人员，皆用红色。四、五、六品文、武官，雨冠中用红色，青缘。七、八、九、品文、武官，雨冠中用青色，红缘。雨衣、雨裳，民公、侯、伯、子，文、武一品官，御前侍卫，各省督、抚，皆用红色。二品以下文、武官，皆用青色。其明黄色行褂，则领侍卫大臣、御前大臣、侍卫班长、护军统领、健锐营翼领及凡诸臣之蒙赐者，皆得用之。
凡带，亲王以下、宗室以上，皆束金黄带。觉罗红带。其金黄带、红带，非上赐者，不得给予异姓。
凡朝珠，王公以下，文职五品、武职四品以上及翰詹、科道、侍卫，公主、福晋以下，五品官命妇以上均得用。以杂宝及诸香为之。礼部主事，太常寺博士、典簿、读祝官、赞礼郎，鸿胪寺鸣赞，光禄寺署正、署丞、典簿，国子监监丞、博士、助教、学正、学录，除在坛庙执事及殿廷侍仪准用，其平时燕处及在公署，仍不得用。
凡孔雀翎，翎端三眼者，贝子戴之。二眼者，镇国公、辅国公、和硕额驸戴之。一眼者，内大臣，一、二、三、四等侍卫，前锋、护军各统领、参领，前锋侍卫，诸王府长史，散骑郎，二等护卫，均得戴之。翎根并缀蓝翎。贝勒府司仪长，亲王以下二、三等护卫及前锋、亲军、护军校，均戴染蓝翎。
凡坐褥，亲王冬用貂，夏用龙文赤缯。世子、郡王冬用猞猁猻、缘貂，夏蟒文青缯。贝勒冬用猞猁猻，夏青缯施采。贝子冬用白豹，夏采缯缘青缯。均藉红白毡。镇国公冬用全赤豹皮，夏青花赤缯。辅国公冬用方赤豹皮，夏赤花皂缯。均藉红毡。镇国将军视一品，辅国将军视二品，奉国将军视三品，奉恩将军视四品。民公冬用全虎皮，夏皂缯。侯、伯冬均用方虎皮，夏侯用缘花皂缯。伯用青云缯。均藉红毡。子、男各从其品。固伦公主额驸视贝子。和硕公主额驸视镇国公。郡主额驸冬用獾，夏皂褐缘红褐。均藉红毡。郡君额驸视三品。县君额驸视四品。乡君额驸视五品。文、武官一品冬用狼，夏红褐。二品冬用獾，夏红褐缘皂褐。三品冬用貉，夏皂褐缘红褐。四品冬用青山羊，夏皂布。均藉红毡。五品冬用青羊，夏青布。六品冬用黑羊，夏椶色布。七品冬用鹿，夏灰色布。八品冬用狍，夏土布。九品冬用獭，夏与八品同。均藉白毡。
凡寒燠更用冠服，每岁春季用凉朝冠及夹朝衣，秋季用暖朝冠及缘皮朝衣。於三、九月内，或初五日，或十五日，或二十五日，酌拟一日。均前一月由礼部奏请，得旨，通行各衙门一体遵照。
凡文、武候补、候选官顶带均与现任同。崇德元年，定都统、尚书冠顶上衔红宝石。带用金圆版四片，嵌红宝石四。内大臣、大学士、副都统、护军统领、前锋统领、侍郎冠顶上衔蓝宝石。带用金圆版四片。一等侍卫、护卫参领、学士、满启心郎、郎中冠顶上衔水晶。带用金铁版四片。二等、三等侍卫，护卫，佐领，汉启心郎，员外郎冠用金顶。带用金圆铁版四片。护军校、主事冠用金顶。带用金圆铁版二片。顺治二年，定一品官冠用起花金顶，上衔红宝石，中嵌东珠一。带用金镶方玉版四片，每片嵌红宝石一。二品官冠用起花金顶，上衔红宝石，中嵌小红宝石。带用起花金圆版四片，嵌红宝石一。三品官冠用起花金顶，上衔红宝石，中嵌小蓝宝石。带用起花金圆版四片。四品官冠用起花金顶，上衔蓝宝石，中嵌小蓝宝石。带用起花金圆版四片，银镶边。五品官冠用起花金顶，上衔水晶，中嵌小蓝宝石。带用素金圆版四片，银镶边。六品官冠用起花金顶，上衔水晶。带用玳瑁圆版四片，银镶边。七品官冠用起花金顶，中嵌小蓝宝石。带用素银圆版四片。八品官冠用起花金顶。带用明羊角圆版四片，银镶边。九品官冠用起花银顶。带用乌角圆版四片，银镶边。顺治九年，定武官补服一品、二品用狮，三品用虎，四品用豹。又雍正五年，定奉国将军及三品官冠用起花珊瑚顶。六品官冠用水晶石顶。
一品命妇朝冠，顶镂花金座，中饰东珠一，上衔红宝石。馀皆如民公夫人。
二品命妇朝冠，顶镂花金座，中饰红宝石一，上衔镂花珊瑚。吉服冠顶亦用镂花珊瑚。馀皆如一品命妇。
三品命妇朝冠，顶镂花金座，中饰红宝石一，上衔蓝宝石。吉服冠顶亦用蓝宝石。馀皆如二品命妇。
四品命妇朝冠，顶镂花金座，中饰小蓝宝石一，上衔青金石。吉服冠顶亦用青金石，朝袍片金缘，绣文前后行蟒各二，中无襞积。后垂石青绦，杂饰惟宜。蟒袍通绣四爪八蟒。朝裙片金缘，上用绿缎，下石青行蟒妆缎，均正幅，有襞积。馀皆如三品命妇。
五品命妇朝冠，顶镂花金座，中饰小蓝宝石一，上衔水晶。吉服冠顶亦用水晶。馀皆如四品命妇。
六品命妇朝冠，顶镂花金座，中饰小蓝宝石一，上衔砗磲。吉服冠顶亦用砗磲。馀皆如五品命妇。
七品命妇朝冠，顶镂花金座，中饰小水晶一，上衔素金。吉服冠顶亦用素金。蟒袍通绣五蟒。馀皆如六品命妇。崇德元年，定命妇冠、服各视其夫官阶。皇后侍从妇女冠用金顶，上衔红宝石。贵妃侍从妇女冠用金顶，上衔水晶石。亲、郡王妃侍从妇女与妃侍从妇女同。贝勒夫人侍从妇女冠用金顶。贝子夫人侍从妇女冠不用顶。首饰嵌珍珠、宝石、绿松石。
会试中式贡士朝冠，顶镂花金座，上衔金三枝九叶。吉服冠顶用素金。状元金顶，上衔水晶。授职后，各视其品。举人公服冠，顶镂花银座，上衔金雀。公服袍，青绸蓝缘。披领如袍式。公服带，制如文八品朝带。吉服冠，顶银座，上衔素金。贡生吉服冠，镂花金顶。馀同举人。监生吉服冠，素银顶。馀同贡生。生员冠，顶镂花银座，上衔银雀。公服袍，蓝绸青缘。披领如袍式。公服带，制如文九品朝带。吉服冠，顶与监生同。外郎、耆老，冠顶以锡。从耕农官，袍以青绒为之。顶同八品。祭祀文舞生冬冠，骚鼠为之，顶镂花铜座，中饰方铜，镂葵花，上衔铜三角，如火珠形。袍以绸为之，其色南郊用石青，北郊用黑，各坛庙俱用红，惟夕月坛用月白。前后方襕销金葵花。带用绿绸。武舞生冠顶上衔铜三棱，如古戟形。袍以绸为之，通销金葵花。馀俱与文舞生同。乐部乐生，冠顶镂花铜座，上植明黄翎。乐部袍红缎为之，一，前后方襕绣黄鹂，中和韶乐部乐生执戏竹人服之；一，通织小团葵花，丹陛大乐诸部乐生服之。带均用绿云缎。卤簿舆士冬冠，以豹皮及黑毡为之，顶镂花铜座，上植明黄翎，袍如丹陛大乐诸部乐生。带如祭祀文舞生。卤薄护军袍石青缎为之，通织金寿字，片金缘。领、袖俱织金葵花。卤簿校尉冬冠，平檐，顶素铜，上植明黄翎。袍、带俱同卤簿舆士。顺治三年，定庶民不得用缎绣等服。满洲家下仆隶有用蟒缎、妆缎、锦绣服饰者，严禁之。九年，定凉帽、暖帽圆月，惟职官用红片金，庶人则用红缎。僧道服，袈裟、道服外，许用绢纺丝素纱各色，布袍用土黑、黑二色。康熙元年，定军民人等有用蟒缎、妆缎、金花缎、片金倭缎、貂皮、狐皮、猞猁猻为服饰者，禁之。三十九年，定八旗举人、官生、贡生、生员、监生、护军、领催许服平常缎纱。天马、银鼠不得服用。汉举人、官生、贡生、监生、生员除狼皮外，例亦如之。军民胥吏不得用狼狐等皮。有以貂皮为帽者，并禁之。又兵民人等鞍辔不得用绣缎、倭缎、搭线、镶缘及镀金为饰。雍正元年，以职官不按定例，悬带数珠，马项下悬红缨，使人前马。又有越分者，坐褥至以绸为之。令八旗大臣、统领衙门及都察院严行稽察，如大臣等徇情疏忽，同罪。至诸王间赏所属人员数珠等物，并行文本旗记档，岁应汇奏。二年，又申明加级官员顶带、补服、坐褥越级僣用之禁。官员军民服色有用黑狐皮、秋香色、米色、香色及鞍辔用米色、秋香色者，於定例外，加罪议处。该管官员不行举发亦如之。
