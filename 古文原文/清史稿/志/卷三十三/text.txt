<strong>地理五</strong>
△江苏
江苏：禹贡扬及徐、豫三州之域。明为南京。清顺治二年改江南省，设布政使司，置两江总督辖江南、江西，驻江宁。又设淮扬总督，寻裁。及江宁巡抚。治苏州。又设凤庐安徽巡抚，寻裁。十八年，分府九：安庆、徽州、宁国、池州、太平、庐州、凤阳、淮安、扬州，直隶州四：徐、滁、和、广德，属安徽，江南左布政使领之。康熙元年，安徽设巡抚。三年，分江北按察使往治。五年，扬州、淮安、徐州复隶江南。六年，江南更今名，改左布政使为安徽布政使司，驻江宁。右布政使为江苏布政使司，治苏州。统江宁、苏州、常州、松江、镇江、扬州、淮安府七，徐州直隶州一。雍正二年，升太仓、邳、海、通四州为直隶州。十一年，徐州升府，邳还为州，属之。乾隆二十五年，移安徽布政使司安庆，增设江宁布政使司，析江宁、淮安、徐、扬四府，通、海二直隶州属之，与江苏布政使司对治。三十二年，增海门直隶厅，属江宁。光绪三十年，又设江淮巡抚，驻清江浦。寻复故。广九百五十里，袤千一百三十里，积三十七万二千五十四方里。北极高三十一度五分至三十五度十分。京师偏东五分至五度三分。宣统三年，编户三百二十一万三千四百八十三，口九百三十五万六千七百五十五。领府八，直隶州三，直隶厅一，州三，厅四，县六十。
江宁府：冲，繁，难。隶江宁道。明，应天府。江宁布政、交涉、提学三使，江安粮储、江南劝业、巡警、盐法四道，江宁将军、副都统，织造兼督龙江西新税关驻。顺治初，因明制，县八。雍正八年，改溧阳属镇江。北距京师二千四百四十五里。广二百里，袤三百里。北极高三十二度四分。京师偏东二度二十八分。领县七。上元冲，繁，难。倚。附郭有清凉山、师子山、富贵山。北：紫金山、幕府山。东：乌龙山、圣游山。有朱湖洞，道书三十一洞天。清江门内有小仓山。石城门内冶城山。南：大江自安徽当涂入，受秦淮河水，为草鞋夹。左与江浦分岸，得观音山水。有燕子矶。秦淮河上承句容赤山湖水，合庐山水，迳通济门，一入江宁，一入城。又西北流，至下关入江。新开河东北，乾隆四十五年濬，赐名便民。有市曰石埠桥。又东为黄天荡。镇四：淳化、靖安、土桥、石步。草鞋夹、燕子矶、栖霞街、湖熟有汛。一驿：金陵。淳化巡司。有铁路。商埠：下关。光绪二十一年马关条约四埠之一。江宁冲，繁，难。倚。南：聚宝山雨花台设炮台。大江西迳下关镇。港七：铜井、烈山，北曰河口、绿新墅，又北大胜关，古新林浦也，西北曰北河，曰下关，分受秦淮河水。镇三：江宁、秣陵、金陵。大胜、秣陵有汛。有驿。江宁、秣陵巡司二。有铁路。句容冲，难。府东九十里。县有句容山，以此名。北：华山。东北：铜山。东南：茅山。大江西来。港二：罗丝沟、下蜀港。赤山湖出绛岩山，秦淮水源於此，亦曰绛岩湖。汇亭水、黄堰河、蒲里溪，曰南源，与北源合於白米湖，又西入上元。镇五：白土、常宁、东阳、下蜀、龙潭。龙潭巡司。有驿。溧水简。府东南一百四十里。南：芝山、中山一曰独山。东：庐山，秦淮水别源所出。石臼湖西南，迳城北流入秦淮，明故运道也，今淤。一驿：孔家。江浦冲。府西北四十里。东北：十三公山、九连山。西：龙洞山。大江西南自安徽和州入，右与江宁分岸。为口四：曰乌江，曰老西江，曰新河，曰老河。受浦子口河，东北入六合。滁水右渎自安徽滁州入，亦曰后河，东与来安分岸，复尽入境，曰前河，右出支津至东葛镇，又东北迳岔河集，会沙河入六合。镇三：高望、香泉、葛城。二驿：江淮、东葛。浦口巡司一。江淮有驿丞，裁。有铁路。六合简。府北一百二十里。南：瓜步山。西南：晋王山。大江西南自江浦入，右与上元分岸。折东南为通江集口支津，北抵城隍湖。有沙洲圩炮台。又东划子口。滁河西自江浦入，迳皂河口，北为汊河，又南屈曲流入江。税课局大使驻。镇四：瓜步、长芦、宣化、竹镇。有堂邑驿丞，裁。瓜步巡司一。高淳简。府东南二百四十里。东：大游山。东北：荆山。南：固城湖，又东播为胥河。西：丹阳湖，北接石臼湖。有水自芜湖东入丹阳湖，又东南入固城湖。或云禹贡中江也。镇三：广通、固城、水阳。广通巡司一。
淮安府：冲，繁，疲，难。隶淮扬海道。顺治初，因明制，州二，县九。雍正二年，升海、邳为直隶州，赣榆、沭阳属海，宿迁、睢宁属邳。九年，析山阳、盐城地置阜宁。南距省治五百里。广三百八十里，袤二百七十里。北极高三十三度三十二分。京师偏东二度五十二分。领县六。山阳冲，繁，疲，难。倚。漕标副将驻。北运河南流，乌沙、涧河诸水注之。东六草荡，南白马湖，汇洪泽湖水，与宝应错，东北会於运河。北黄河故道。咸丰三年徙，今堰存。河所经南北岸，设同知、管河县丞、主簿、巡检，弁官废置不常。咸丰十年裁。板徬镇有钞关巡司一。镇二：北神、庙湾。菱陵、高堰、杨家庙有汛。驿一：淮阴。驿丞裁。阜宁繁，疲，难。府东北一百六十里。雍正九年置。东北：大海。有堰曰范公堤。射阳湖上承苔大纵湖水，汇淮水为湖，又东流，会诸水入海。运盐河受射阳湖水，迳城南流，循范公堤入盐城。西有黄河故道。镇三：马逻、北沙、蒙龙。草堰巡司一。盐城繁，难。府东南二百四十里。东：大海。港二：新洋、斗龙。有新兴、五佑盐场，盐课大使驻。运盐河自草堰口环城流，至便仓镇入兴化。苔大纵湖西南与兴化错。县西诸水所汇。有天妃徬，徬官裁。小关、刘庄、新阳、沙沟有汛。镇九：上冈、大冈、沙沟、冈门、新河、安丰、清沟、喻口、新兴。上冈、沙沟巡司二。清河冲，繁，疲，难。淮扬道治所。江北提督、总兵驻。旧置总河，后省入总漕。自府城徙此，光绪三年裁。里河同知及河库道均先后裁。府西北三十五里。北：清江浦。明陈瑄开，宋沙河也。运河西北自桃源入，歧为盐河。又东为中河口，水经谓之中渎水，出山阳白马湖。又东迤南至清口屈而东，迳三徬，与清江浦合，东南入山阳，是为淮南运河。南：六塘河自桃源入，东北迳刘家庄入沭阳。盐河东北流，迳西坝，淮安分司运判驻，乾隆二十八年移海州。又东至周庄入安东。西南：洪泽湖，西有黄河故道。镇十：王家营、洪泽、老子、西坝、渔沟、官亭、大河口、涧桥、马头、周桥。王家营、马头、河北、渔沟有汛。一驿：清口。有驿丞，裁。涧桥巡司一。安东繁，疲，难。府东北六十里。西南盐河自清河入，贯县境，入海州，与六塘河合。东北：一帆河自海州入，南至旗杆村。水经，淮水东左右各合一水，至淮浦入海。东北：黄河故道。淮海河务兵备道驻，咸丰十年裁。镇三：太平、长乐、鱼场口。五港、佃湖有汛。佃湖巡司一。桃源冲，繁，难。府西北一百二十里。运河自宿迁南来，迳古城驿，入清河，歧为六塘河，一曰北盐河，东北流入沭阳。洪泽湖西南与清河错。西北有黄河故道。镇七：三义、河北、崔镇、众兴、张泗冲、白洋河、赤鲤湖。崔镇、洋河、三义有汛。二驿：桃源、古城。驿丞裁。有巡司。
扬州府：冲，繁，疲，难。隶淮扬海道。两淮盐运使驻。顺治初，因明制，州三，县七。康熙十一年，海门圮於海，并通州。雍正三年，通州升直隶州，以如皋、泰兴往属。九年，析江都置甘泉。乾隆三十二年，析泰州置东台。西南距省治二百十里。广三百五十里，袤二百三十里。北极高三十二度二十七分。京师偏东二度五十六分。领州二，县六。江都冲，繁，疲，难。倚。大江西自六合历扬子入，东迳七濠口。监制同知驻。又东迳裕民洲，为夹江，歧为二。又东为三江口，东南流，与江合。三江口与天福洲对，设炮台，守备驻。裁盐务巡道。又东迳扬子港，入泰兴。运河北入，环城南，迳新河湾，分流，西入扬子。又南流至瓜洲口，有炮台。总兵驻。又东迳连城洲，分入江。盐河导运河水东北入泰州，白塔龙儿河水注之。有榷关。镇三：瓜洲、万寿、宜陵。瓜洲、大桥、马桥、沙洲有汛。广陵驿丞裁。瓜洲、万寿巡司二。甘泉冲，繁，疲，难。倚。雍正九年置。西北：蜀冈、甘泉山。北：邵伯湖，与高邮错。运河合湖水南流，至壁虎桥入江都，绿洋湖、乔墅荡分流入之。镇三：邵伯、上官、大仪。一驿：邵伯。有汛。上官、邵伯二巡司。扬子冲，繁。府西南七十里。明为仪真。雍正二年，改 真 为 徵 。宣统元年，复曰扬子。西北有铜山、界墩山。南滨大江。西自六合入，有里世洲、沙漫洲二水自林家桥、王家坝北来注之。又西分流至泗源沟入江。税课大使驻。新河出月塘集，西南流，亦入江。一镇：新城。有水驿驿丞。清江芒稻河徬官，裁。青山、旧港、黄泥港有汛。旧江口巡司一。高邮州冲，繁。府北一百二十里。西南：神居山。运河北迳税务桥，盐河西流注之。又迳车逻坝，南澄子河注之，南汇为绿洋湖。马霓河东南流，入於清水潭，受运河北泄诸水，东积为草荡，三阳河南来注之。高邮湖西北，一曰甓社湖，北接界首湖，南赤岸湖，与甘泉错。水高、永南有汛。二驿：界首、孟城。界首、时保巡司二。兴化疲，难。府东北一百六十五里。东：大海，有堤。盐河并堤流，西受界河、海沟、横泾诸水，东出为大团河、八灶、七灶河，东北会斗龙港，入於海。有刘庄、草堰、丁溪三场，盐课大使驻。北有吴公湖、苔大踪湖，与盐城、宝应错。石、白驹三徬，有徬官。镇三：安丰、陵亭、芙蓉。安丰巡司一。宝应冲，繁。府北二百四十里。运河北自山阳入，迳八口铺，东溢为瓦沟溪。又南流，迳汜水镇，至界首，有界首湖，入高邮。其西宝应湖，汇淮流下潴之水。苔大踪湖东北，周二百里，分支入运河。衡阳有汛。一驿：安平，有驿丞，裁。衡阳、槐楼巡司二。泰州繁，疲，难。府东一百二十里。盐河西自江都入，夹城东流，一曰里下河，有溱潼水注之。至白米镇，左通串场河，右出支津，入泰兴。又东迳海安镇，左歧为界河，东南入如皋。盐河东北自东台入，西南流，迳淤溪达鳅鱼港，又西南与之合。有泰坝，泰州分司运判驻。鲍湖东北。镇四：海安、安乡、斗门、樊汊。海安、曲塘有汛。海安、安乡巡司二。东台繁，疲。府东二百四十里。乾隆三十二年置。东：大海，有堤。盐场七：东台、何垛、梁垛，安丰、富安、角斜、拼茶。盐课大使驻。又小海场大使，裁。里下河自泰州环城北流，又东溢为支河入海。盐河出县西海道徬，西南流，错出复入，至淤溪入泰州。水利同知驻东台场。草堰四徬有徬官。一镇：西溪。巡司裁。王家港有汛。
徐州府：要，冲，繁，难。隶淮徐道。徐州镇总兵驻。顺治初为直隶州。领萧、砀山、丰、沛。雍正十一年，升府。置铜山县。又以降直隶邳州来隶，及所领宿迁、睢宁。东南距省治七百三十里。广三百二十里，袤一百八十里。北极高三十四度五分。京师偏东五十八分。领州一，县七。铜山冲，繁，难。倚。雍正十一年置。东北有铜山，故名。微山湖，东北出为荆山河，即引河，一曰徐州河，承湖水至卞塘入邳州，与运河合。资河一曰奎河，东南流入萧县。黄河故道西北。一镇：卞塘。郑集三堡有汛。利国、东岸二驿，驿丞裁。双沟、利国巡司二。萧简，难。府西五十里。南：丁公山。西：岱山。西北为岱山湖。又东南有龙山河。资河自铜山入，东南迳轴山西，左出支津入灵壁，正渠入宿州。其西望川湖，迳大海子东，亦入宿。镇二：白土、永安。一驿：桃山。张山店巡司一。砀山冲，繁，疲，难。府西北一百六十里。东北：芒砀山。利民沟一曰小神湖，东南流，屈而西，入永城。西沙河，西南迳鼎新集，入河南夏邑。城北为黄河故道。周家寨、蟠龙集有汛。丰简。府西北一百五十里。东南：华山。新开河北流迳章固镇，又北入鱼台。旧濬以导黄河，今堤存。丰水一曰泡河，班志泡水也，入泗，湮。一镇：吴康。沛冲。府西北一百二十里。西：七山。有栖山圩，乾隆四十六年河决，县没，徙此。四十七年建城。咸丰元年河决，城复没，迁夏镇。十一年仍还旧治。东：微山湖。西有聂庄铺小河口。运河自滕入，屈曲流入湖。泗水自山东鱼台入，亦曰南清河，受金沟水，为金沟渡，东合三河口水，自此入运。有彭口、杨庄二徬。徬官裁。夏镇、栖山圩有汛。夏阳巡司一。邳州冲，难。府东北一百五十里。旧治下邳。康熙二十八年迁治艾山南。七年河决，移今治。雍正三年升直隶州。十一年来属。南：葛峄山，即距山。北：艾山、石埠山。西北：黄石山。运河自峄错入，迳泇口，岔河东北注之。至徐塘口合徐川河水，又南合沂水，入宿迁。武河，古武水，一曰治水，左通沂河，右入武原水，复出数支津，与燕子、柴沟等并入运。武原水即泇河，自兰山入，东会沂水，达宿迁之黄墩湖，入黄河。城南有黄河故道。镇三：直河、新安、泇口。姚湾、泇口有汛。旧城巡司一。宿迁冲，繁，难。府东一百里。北：〈山司〉峿山、马陵山。东：五华峰。南：斗山。运河自邳州入，南合六塘河水，入桃源。西北：骆马湖，汇沂河、山涧诸水为巨浸。北：沭河自郯城入，南得桃花涧水，再错沭阳，折东北，迳燕集圩仍入之。西南：故黄河，有堤。镇三：白洋河、小河口、邵店。顺河、〈山司〉峿有汛。二驿：锺吾、〈山司〉峿。锺吾有驿丞，裁。〈山司〉峿巡司一。睢宁简。府东南一百二十里。有池山、官山。西：九顶山。西南：峰山、荆山、英公山。东南：池山。白塘河出小李集，东南流，合沈家河，即今涸沙河，东入宿迁。又潼水，水经注所谓潼陂水入睢者，湮。镇二：高绍、辛安。
通州直隶州：繁，难。隶常镇通海道。顺治初，因明制，属扬州府。县一，海门。康熙十一年，县省。雍正二年，升直隶州，割扬州府之如皋、泰兴来属。西距省治五百三十里。广三百里，袤百三十里。北极高三十二度三分。京师偏东四度十一分。领县二。东：军山、剑山。西：黄泥山、马鞍山，五峰并峙。东北：天竺山。南：狼山，设炮台。狼山镇总兵驻。东北：大海，产盐，置场五：吕四、馀东、馀西、金沙、石港，盐课大使驻。又马塘、馀中二场，乾隆元年裁。西亭场，三十三年裁。通州分司运判驻石港，税课大使亦驻。南：大江西自如皋入，东行达老洪港，会於海。盐河自如皋西入江，东分流，循城而南，又东入於海。镇二：狼山、石港。石港、金沙、馀东、吕四有汛。狼山巡司裁。吕东巡司一。如皋繁，难。州西北一百二十里。东，濒海。盐场二：丰利、掘港。盐课大使驻。大江西自靖江入，又东入通州，北通运盐河。河西北自泰州入，循城南，分为二。一南流入江。一东迳丁堰，又分流，至岔河，为盐场诸水。又南流，迳白蒲镇入通州。镇四：丁堰、掘港、丰利、白蒲。马塘、丰利有汛。主簿驻掘港。西场、石庄巡司二。泰兴疲，难。州西二百四十里。大江西北自江都入，右与丹徒分岸，为庙港。纳李薛河，又南与丹阳分岸，东至界港。界河自靖江缘界而西入之，又东入靖江，分支为老龙河，至黄桥，折南注界河。黄桥有汛。口岸、黄桥、印庄，巡司三。
海州直隶州：繁，难。隶淮扬海道。顺治初，因明制，属淮安府。县一。雍正二年升直隶州，又割淮安府之沭阳来属。西南距省治八百二十里。广百七十五里，袤百九十里。北极高三十四度二十三分。京师偏东二度五十六分。领县二。东北：云台山，濒海。东：高公岛。西：金墅汛，设炮台。北：鸭岛、竹岛。东北：鹰游山。盐场三：中正、临兴、板浦。盐课大使驻。又白驹、莞渎二场，乾隆元年裁。海州分司运判驻板浦，有太平局、中富局、大义甿、富民甿、中兴甿盐垣。盐河自安东入，迳新安镇，合南北六塘河入海，其东支津与海通。西南：青伊湖、硕顷湖，北播为蔷薇河。南有一帆河，受盐河水入安东。镇五：板浦、高桥、莞渎、石湫、新坝。板浦、房山、吴家集有汛。高桥、惠泽巡司二。赣榆难。州北八十里。北：吴山。西：徐山、界山。东：兰山。南：泊船山、武强山。东，濒海，自山东日照入，有秦山望海墩，设炮台。大沙河自郯城、青口河自莒，南流入海。兴庄河水出西北吴山中。镇四：临洪、青口、荻水口、中冈站。青口巡司一。乾隆十六年，省荻水司改。沭阳难。州西南一百二十里。西北：张仓山。东北：韩山、万山。沭河，古涟水，自宿迁入，东流为新挑河。后河循城东北入青伊湖，又南与沙礓河合，迳阳沟，六塘水注之，达於海。镇六：汤沟、侯镇、华冲、高流、阴平、刘庄。吴家集有汛。县丞驻高流。
海门直隶厅：冲，繁。隶常镇通海道。旧本沙洲。乾隆初，设沙务同知。三十三年，割通州之安庆、南安十九沙，崇明之半洋、富民十一沙，及天南沙，置厅。移苏州府海防同知来治。西距省治五百七十里。广一百四十里，袤三十七里。北极高三十一度五十五分。京师偏东四度四十五分。东南，濒海。西，大江，西南自通州入，右与昭文分岸。又东错崇明，折东北，由界洪复入，东南至蓼角嘴入海。白茆口为江海潮所会。界河承海水西流，环治而南，入於江。
苏州府：最要。冲，繁，疲，难。分巡苏州道治所。江苏布政、提学、提法三使，巡警、劝业二道，织造兼督浒墅榷关驻。雍正八年，按察使自江宁移此。宣统二年改提法使。顺治初，因明制，州一，县七。雍正二年，升太仓为直隶州，割崇明、嘉定属之。又析长洲置元和，昆山置新阳，常熟置昭文，吴江置震泽。乾隆元年，又设太湖厅。光绪三十年，设靖湖厅，隶府。北距京师二千七百里。广二百里，袤二百四十里。北极高三十一度二十三分。京师偏东四度一分。领厅二，县九。太湖厅府西南九十八里。乾隆元年置，移吴江同里抚民同知来驻，治洞庭东山。东山一曰胥母山，有莫釐峰。太湖环厅治，积三万六千顷。天目山水西南自浙之临安、馀杭合苕、霅溪水，至大钱口；其西合宣、歙诸山水，迳长兴箬溪，至小梅口，与宜兴、荆溪诸县水，西北汇为湖。又东北，播为吴淞江。又东为淀山湖，达黄浦入於海。甪头、下扬湾村巡司二。靖湖厅简。光绪三十年置，设抚民通判，治洞庭西山。有缥缈峰。吴冲，繁，疲，难。倚。南：横山。西：皋峰、姑苏灵岩山。东南：香山。西南有天平、楞伽、灵岩、穹窿、邓尉诸山。西北：运河自浙江秀水历吴江、元和入，受太湖水，自胥口东迳木渎，与光福塘、箭泾诸水会，又迳跨塘至胥门，越来溪注之。北出为横塘，与县南鲇鱼口水并入运河。商埠，城南青阳场，马关条约四埠之一。镇三：横塘、横泾、木渎。县丞驻木渎。光福巡司一。乾隆十一年，省木渎司改。长洲冲，繁，疲，难。倚。西：高景山。西北：卑犹山。西：运河自吴入，有寒山汛。西北迳射渎，会金墅港水，又西北入无锡。射渎水东出为长荡，浒墅、乌角、白鹤诸溪并与运河合。娄江支津自元和缘界入，东北，左溢为尚泽荡，右阳城、西湖，北后湖，迳南荡，迳陆港折东入新阳。浒墅有榷关。镇三：陆墓、蠡口、望亭。浒墅、黄埭有汛。吴塔巡司一。有铁路。元和冲，繁，疲，难。倚。雍正二年置。东北：维亭山。西有虎丘。唐白居易凿渠南达运河，今谓之山塘。东南：江宁山。吴淞江自吴江北迤东入新阳。运河亦自其县入。其南：澄湖，溢为萧淀湖，又东南为长白诸荡。尹山湖，县东南。其北：独墅湖，有黄天荡。又阳城湖东北西湖跨长洲。中湖、东湖俱与新阳错。镇二：甪直、维亭。沙河、周庄、章练塘有汛。二驿：姑苏、望亭。县丞二，驻甪直、章练塘。周庄巡司一。有铁路。昆山疲，难。府东七十里。吴淞江东迳三江口，屈曲流入青浦。南有淀山湖，北溢为棋盘荡、陈墓荡，又北白莲湖，歧为商羊潭、杨氏田湖，迳直港与吴淞合。致和塘水自元和环城流，东会新洋江入太仓。镇三：安亭、泗桥、蓬阆。石浦巡司一。有铁路。新阳疲，难。府东七十里。雍正二年置。西北；昆山、绰墩山。吴淞江自元和东入，复错出。新洋江一曰新阳江，纳吴淞水，北入致和塘。有傀儡湖、鳗鲤湖、巴城湖、雉城湖。巴城、雉城今湮。一镇：兵墟。大王庙有汛。巴城巡司一。有铁路。常熟繁，疲，难。府北九十里。苏松粮储道驻。乾隆三十二年移省。北：大江。福山与隔江狼山对，设炮台，总兵驻。西北：崇德山、河阳山。西南：宛山。北：大江自江阴入，左与通州分岸，有捍海塘。元和塘水即运河，自长洲入，北迳福山塘。又黄泗浦水西北流，并入江。东北：大海。有塘。东南：昆承湖，一名隐湖，与尚湖相对，亦曰八字湖。镇二：庆安、福山。鹿苑、唐市有汛。黄泗浦巡司一。昭文繁，难。府北九十里。雍正二年，析常熟东境置。东北：大江自常熟入，又东入太仓。其港口以许浦、白茆为大。白茆受吴中诸水。许浦北海舶出入长江道，此为深水。针路、白茆、许浦，及茜泾、下张七鸦，宋为昆山、常熟五大浦。自白茆岳庙起，北至周泾口入江，长二千九百丈，亦名里睦塘。镇二：梅李、许浦。薛家沙、支塘、徐六泾有汛。白茆巡司一。吴江冲，繁，难。府南四十里。北：吴淞江，鲇鱼口水北流入之。运河二源，一南塘河，一官塘河，东汇为诸荡，与汾湖合。庞山湖东受太湖水，溢为九里湖，又东同里湖，其南为叶泽湖，有元鹤、韩郎荡。莺脰湖，县南。镇三：简村、八赤、盛泽。同里有汛。一驿：松陵。县丞驻盛泽。汾湖、同里巡司二。震泽繁，难。府南四十里。雍正二年置。东临运河，自吴江入，至平望镇，西塘河来会。西临太湖，合诸港漾水注唐家湖，东入吴江。横塘西导乌程诸水，歧为三，东与莺脰湖会。横塘之西曰震泽塘，东曰梅堰塘，为孔道。镇二：平望、严幕。震泽有汛。平望、震泽巡司二。
松江府：要，繁，疲，难。隶苏松太道。江南提督驻。顺治初，因明制，县三。十二年，析华亭置娄县。雍正二年，又析华亭置奉贤，析上海置南汇，析青浦置福泉，改金山卫为县。乾隆八年，福泉省。嘉庆十年，又析上海南汇地设川沙厅，隶府。西北距省治一百六十里。广一百六十里，袤一百四十里。北极高三十一度。京师偏东四度二十七分。领厅一，县七。川沙厅繁，疲，难。府东南二百四十里。故明川沙堡。乾隆二十四年，改董漕同知为川沙海防同知。嘉庆十年，析置为抚民同知。东：大海。有捍海塘三，曰外圩塘、钦公塘、东护塘。夹护塘河二。盐河迳界浜入宝山。其左御寇河，椿树浦水引黄浦东入，与盐河合。三尖嘴、海中、曹家路有汛。华亭繁，疲，难。倚。东南有柘山、金山。海中有捍海塘。松江上承太湖，东迳笠泽，与东江、娄江而三。今娄江塞，而东江合松江出海，祗一江耳。黄浦江为吴淞支津，首受泖、淀诸水，屈曲流，大洋泾水会之。春申塘水东引黄浦支流，合千步泾，会於北俞塘。又分流迳颛桥入黄浦。柘林营东南，水利通判驻。有盐场曰袁浦，大使驻。镇五：亭林、叶谢、曹泾、柘林、沙冈。柘林、亭林、张泽有汛。都司驻柘林，县丞驻曹泾。亭林巡司一。有铁路。娄疲，难。倚。顺治十二年置。西北有横云山、机山、天马山。南：泖湖，源出华亭谷，与青浦金山错，古三泖也。斜塘上承泖湖，自青浦入，东歧，合古浦塘及支津，贯城至华亭界，为南俞塘。其北出者为通波塘。斜塘东南合秀州塘、大蒸塘，入金山，为黄浦，又东入上海。有横浦盐场，大使驻。一镇：枫泾。天马镇、泗泾、枫泾有汛。县丞驻白龙潭。小徵巡司一。有铁路。奉贤疲，难。府东九十里。明於华亭置青村所守御、千户，隶金山卫。雍正二年析置。南，濒海，有塘。有青村盐场，大使驻。青村港，县西，有汛。南桥塘水上游望河泾，自华亭引黄浦水东入姚泾，又东会萧塘，为南桥塘，左得金汇塘，上承南汇界河水，又东为青村港。西有龙泉港，亦受望河泾，错出复入，迳阮港镇，折东抵柘林营而止。镇三：陶宅、南桥、四团。县丞驻四团。南桥巡司一。金山疲，难。府南七十二里。雍正二年置。故明金山卫，属华亭。初治卫城，寻徙洙泾镇。东南：秦山、查山。海中有金山，县以此名。今隶华亭。东北：泖港，横潦泾西流入之，汇平湖诸水，曰三秀塘。纳秀州塘，迳城南，东达掘挞泾，南汇诸水合泖港入黄浦。南有盐河，循卫城西溢为黄姑塘，歧为里界河、黄浦界河，并北流而合，至大泖港与横潦泾会，又北为黄浦。折东与娄分岸，入华亭。有浦东盐场，大使驻。典史驻卫城。一镇：洙泾。张堰巡司一。洙泾、张堰、吕港有汛。上海冲，繁，疲，难。府东北九十里。苏松太道驻。黄浦江自华亭入，夹城流，东北至虹口。吴淞江西北来与之合，又东北入於海。吴淞江自嘉定入，纳盘龙浦水、横沥水，迳新泾，又东为古沪渎，迳新闸北、泥城桥、老闸会黄浦江。西堧欧、美各国互市租界，道光二十三年英约五口通商之一。吴淞岸东北四十五里，光绪二十四年开为商埠，海舶殷辏，利尽东南。租界有会审公堂，理华、洋狱讼。有海关，苏松太道监督。又南洋军械制造局，西南。镇四：吴淞、乌泾、吴会、闵行。塘桥、引翔港、闵行有汛。黄浦、吴淞巡司二。有铁路。南汇繁，疲，难。府东一百二十里。雍正二年置。故明南汇守御所。东：大海。捍海塘二：内东护塘；外外护塘，即钦公塘。西黄浦江自华亭入，迳闸港，折北，左与上海分岸。县西纵河曰鹤坡塘，在新阳镇。会南七灶诸港水，至分水墩，是为港闸。西会金汇塘，入奉贤。县号穷海，独饶盐。东护塘内有运盐河，南自奉贤入。一镇：下沙。置盐场三，盐课大使驻。周浦有汛。县丞驻泥城。三林庄巡司一。青浦繁，疲，难。府西北五十里。东：鉶山、佘山。东南：凤凰山、薛山。北：福泉山。西：卢山、辰山。北：吴淞江。淀山湖西受太湖水，播为诸荡，南与泖湖合。北会朱家港水入於江。有赵屯浦、大盈浦、顾会浦、盘龙浦，俱分受吴淞水，入黄浦。镇六：泗泾、金泽、朱家角、赵屯、七宝、白鹤江。北鉶山、小徵有汛。县丞驻七宝。淀山、新泾巡司二。
太仓直隶州：繁，疲，难。隶苏松太道。顺治初，因明制，属苏州府，县一。雍正二年，升直隶州，析州置镇洋县，又割苏州府之嘉定属之，析其地置宝山，同隶州。西南距省治一百二十里。广一百五十里，袤一百四十里。北极高三十一度二十九分。京师偏东四度二十五分。领县四。北有穿山。东北：大海，有塘。七鸦口设炮台。一镇：双凤。璜泾有汛。州同驻刘河镇。七浦巡司一。昔太仓之水八百五十。南路之水，娄江独任之。北路之水，七浦、杨林分任之。故七浦以辅娄江，杨林又以辅七浦。杨林南有湖川塘。湖川南朱泾，为古娄江北道。又贯南北者，有盐铁塘，南出吴淞入海。北道白茆达江。雍正中，发帑疏濬两江，兼治白茆，以补三江之缺。镇洋繁。倚。雍正二年置。东：大海。县东刘河口，一曰娄河口，有汛。娄江入海处。禹贡中江也。 刘 即 娄 ，声近字。上承致河塘，自新阳入，为太仓塘。自城南南马头东合新塘港，又东入海。新塘港即旧湖川塘，迳小塘子入刘河。南：盐铁塘水环城流，西北与七浦塘合。有徬官，裁。茜泾河西抵漕塘河，东迳花双入海。茜泾城，乾隆三年筑。镇二：沙头、茜泾。甘草巡司一。崇明冲，繁。州东北五十七里。东：金鼇山、茶山。东北：海中设汛。海环县治，港沙绮错。有望海台，当沙港南，与崇宝沙对，设炮台，总兵驻。施翘河水西南夹城流，又东与十欃口合，入於海。东：盐滩，有场，巡盐大使驻。雍正八年，於县设太通巡道。乾隆五年移通州，六年裁。镇三：新镇、豹貔、杨家河。上沙、中沙、外沙、下沙有汛。县丞驻五欃。大安有废巡司。崇海巡司一。嘉定疲，难。州南三十六里。初属苏州府。雍正二年来隶。东南：鹤槎山。吴淞江东入，缘界流，北为盐铁塘水，入镇洋。县北刘河，古娄江也。横沥水北流迳县城，又东与之合。练祁塘水承吴淞西来，环城流，迳罗店，入宝山。镇三：外冈、安亭、南翔。县丞驻南翔，有汛。诸翟巡司一。有铁路。宝山繁，疲，难。州东九十里。雍正二年置。故嘉定县吴淞所，明宝山厅。东南有宝山故城。山北设汛。东濒大海，有塘。南为吴淞口，黄浦江入海处，设炮台，控扼东南，为军港要塞。崇宝沙，海中，与崇明对。蕴藻滨水自嘉定迳陈行镇，界泾水西北迳罗店，合练祁塘水会之。歧为二，东至胡巷口，南至虹口，并入黄浦。又北泗塘水引蕴藻滨水南迤东环城流，西有采綯港。镇四：高桥、江湾、大场、罗店。旧炮台、胡巷口、杨行、江湾、月浦有汛。县丞驻高桥。有铁路。
常州府：冲，繁，疲，难。隶常镇通海道。顺治初，因明制，县五。雍正二年，总督查弼纳以苏、松、常赋重事繁，疏请太仓等十三州县各析为二，析武进置阳湖，无锡置金匮，宜兴置荆溪。东南距省治二百八十里。广一百六十里，袤一百八十里。北极高三十一度五十二分。京师偏东三度二十四分。领县八。武进冲，繁，疲，难。倚。府西偏。西北：黄山、固山。毗陵江西北自丹阳入，东南至桃花港入江阴。运河循城流，迳奔牛镇入丹阳。滆湖北受运河，西受坛、溧、洮湖诸水，汇为湖，又西溢为大圩荡，南与湖塘河会，入宜兴。镇三：奔牛、青城、阜通。西埠、孟河、魏村有汛。一驿：毗陵。奔牛、孟河巡司二。有铁路。阳湖繁，难。倚。府东偏。雍正二年置。以县东阳湖名。东：芳茂山。东北：舜山。南：太湖，有马迹山，旧置寨，有汛。运河自无锡迳丁堰、戚墅堰，北商河水合舜河水东西分流入之。戚墅港合宋建湖，至白荡歧为三，一东入无锡达闾江，一黄堰河达百迹，一薛堰河达下埠，并入太湖。其武进支津曰宜荆漕河，一曰西蠡河，西南流，会滆湖水，并湖行入宜兴。一镇：横林。马迹巡司一。有铁路。无锡冲，繁。府东南九十里。北：九龙山。西：舜山、锡山。其东惠山，有泉。太湖，西南。又东溢为五里湖，南出为长广溪，西迳吴塘门，仍入太湖。运河东南自长洲入，夹城流，东纳漕河，即白塘圩，支津出江阴，首受大江，北流，迳高桥，与之合。镇一：潘葑。一驿：锡山。清宁有汛。高桥巡司一。有铁路。金匮繁，难。府东九十里。雍正二年置。以城内金匮山名。东北有斗山、胶山。北：横山。南：夹山、前山。运河东南自长洲入，常昭漕河首受太湖，东缘长洲界，左与无锡分岸，环城入之。又分流，南北入常熟、江阴。又自东亭屈而西为百渎港，东流会於鹅真荡，与长洲错。一镇：望亭。黄埠墩有汛。巡司一。有铁路。江阴繁，疲，难。府东七十里。江苏学政驻，光绪三十一年裁。北：君山。东北：绮山、定山、黄山。东：马鞍山。隔江与天生港对，有炮台。北：大江西自武进入，漕河首受江水，迳四河口入无锡。应天河分漕河水，屈曲流，迳华墅东南，为南长河。横河，城东至泗港北入江。有青草、寿星诸沙。镇三：杨舍、夏港、申浦。沙洲、杨舍有汛。顾山巡司一。宜兴疲，难。府南一百二十里。西北：有〈了凵〉山、东北：羊山、金鹅、罗科山。西：大坯山。北：滆湖，与武进、阳湖错，受长荡湖水。其支津湖塘河自武进入，歧为二，至吴渎口入於太湖。县东有东氿、西氿，金坛、溧阳诸水会之。漕河北与二氿合，汇为羊山诸荡。又东北为横荡，迳百渎港入太湖。一镇：杨港。和桥有汛，县丞驻。锺溪、下邾巡司二。荆溪疲，难。府南百二十一里。雍正二年置。南：荆溪，县以此名。南：白云、茗岭、君山、啄木岭。西：芙蓉山、国山。三国吴天玺元年封禅为中岳，有摩崖，右群峰相缪不一名。东：铜官山。西南：章山。东南：茶山、兰山。濒太湖东西二氿，与宜兴错。杨港河、文定港水分流入之。其南沙河自溧阳戴步流并潴焉。东南：蜀山河，合川步水，东歧为施塘，并注之。又东至大浦口，其南莲花荡自湖汊汇诸山水，至乌溪口，并入太湖。徐舍有汛。湖汊、张渚巡司二。靖江难。府东一百五十里。东北：孤山。南滨大江，西自泰兴入，东：张黄港。右与江阴分岸，又东迳县南入如皋。港口八。迤东歧为界河，折南至张黄港复合。港南紫气河，漩洑深洪，海舶入江处。界河自港北环县流，西达界港入於江。西有团河。镇三：陈阜、生祠、新丰市。新港巡司一。
镇江府：最要，冲，繁，疲，难。常镇通海道治所。长江水师提督、京口副都统驻。顺治初设镇海将军，乾隆二十八年裁。顺治初，因明制，县三。雍正八年，以江宁府之溧阳来属。光绪三十年，又设太平厅，隶府。东南距省治三百七十里。广二百十里，袤一百三十六里。北极高三十二度十二分。京师偏东二度五十七分。领厅一，县四。太平厅简。府东七十里。光绪三十年置，设抚民同知，治太平洲，江中。丹徒冲，繁，疲，难。倚。西北：金山，临江，有中泠泉。北：北固山。焦山，江中，南北与象山、连城洲对，又东圌山、五峰山，隔江与高桥对，皆设炮台。大江，城北迳孩溪，复南绕圌山，分支为大小夹江，有宝晋、天福、补沙诸洲。运河南自丹阳入，迳雩山西、洪山东，折西环城北流，所谓南运河。粮艘渡江入伊娄河，至邗沟，为北运河，并入於江。横越徬有徬官。西：高资河，东西与新开河合。河为乾隆四十五年巡抚吴坛濬，出排湾西经高资入句容。商埠，县北二里，外国互市租界，咸丰十年英法条约长江三口之一。有新关，常镇道监督。镇五：丹徒、高资、谏壁、大港、新丰。朱家圩有汛。二驿：京口、炭渚。京口有驿丞，裁。高资、安港、丹徒巡司三。有铁路。丹阳繁，疲，难。府东南七十里。东北有九龄山。大江北自丹徒播为夹江，迳姚家桥入，东与江合。运河东南迳七里桥，漕河会之。又西南播为香草河。简渎河环城流，入於江。包港东北导运河水与夹江合。北有练湖。镇二：吕城、延陵。一驿：云阳。吕城、包港巡司二。有铁路。金坛疲，难。府南一百六十里。西：茅山，一曰三茅峰。南：长荡湖，与溧阳错，古洮湖也。漕河环城为濠，南会於白龙荡，又南受湖水入溧阳。薛步水出薛步镇，东流分为二，一入漕河，一南与漕河遇，入於湖。东有钱资荡。湖溪巡司一，裁。溧阳繁，疲。府南二百四十里。雍正八年来隶。西：曹姥山、铁冶山一曰铁岘。北：涪山，峙洮湖中，湖与金坛错。三塔荡西南溢为升平荡。前马荡水出溧水庐山，合高淳诸水，东迳为荡入中河，东南流与漕河合，古中江也。五代杨行密筑五堰，江自是不复东，禹迹中湮矣。镇三：举善、甓桥、广道。
