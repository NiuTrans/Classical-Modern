<strong>地理二十六</strong>
△青海
青海：禹贡西戎之域。袤延二千馀里。至京师五千七十里。东及北界甘肃，西界西藏，南界四川。三代属西羌。汉为张掖、武威、金城、陇西四郡之西塞外，蜀郡之北徼外，属先零、烧当等诸羌地。王莽时，置西海郡。历后汉、魏、晋，皆诸羌所居。东晋后，又为吐谷浑所据。隋平吐谷浑，置西海、河源等郡。隋末，吐谷浑复据之。唐龙朔三年，吐蕃灭吐谷浑，尽有其地。宋亦为吐蕃地。元为贵德州及吐蕃朵甘思等处，属吐蕃等处宣慰司。明为西番地。正德四年，始为蒙古部酋所据。清初，有元太祖弟哈布图哈萨尔之裔，号顾实汗，自西北侵有其地，遣使通贡。自分部众为左右二境。左境东自西宁边外栋科尔庙，西至嘉峪关边外洮赉河，南自西宁边外博罗充克克河北岸，北至凉州边外西喇塔拉。右境东自栋科尔庙，西至噶斯池，南自松潘边外漳腊岭，北至博罗充克克河南岸。康熙三十七年，悉众内附。雍正元年，台吉札什巴图尔子罗卜藏丹津诱众犯边，大军讨平之，越岁而定。三年一贡，分三班，九年一周。置互市於西宁日月山。开拓新边，增设安西镇於布隆吉尔，辟地千馀里。三年，编其部落为四，旗二十九，后又增置土司四十。设西宁办事大臣以统辖之。广千馀里，袤千馀里。面积二百四十万方里。人十五万口。北极高三十一度四十五分至三十八度三十分。京师偏西十四度三十分至十七度。东：阿木尼末伦山。东南：阿木尼塞尔泰山。西南：阿木尼那凌通布山。西北：阿木尼巴延尊崔山、阿木尼洞舒山；阿木尼天沁察罕山，其峰甚峻，无雪而白，故名；阿木尼兀善通布山。西：阿木尼巴尔布安山，其峰高险，色黑，故名。西北二百馀里，有阿木尼厄枯山，东北近甘、凉二州之边，有阿木尼冈噶尔山，又名龙寿山。凉州边外有阿木尼巴延哈拉山，又名大荒山。又阿木尼扣肯古尔板山，在黄河东岸哈尔吉山东，山有二峰独高，积雪不消；其一为阿木尼麻禅母孙山，即大雪山也。番语称祖为 阿木尼 。西海十三山，番俗皆分祭之，而以大雪山为最。凡环绕青海之滨者，亦有十三山，土人皆名乌尔图，谓之 十三角 云。又南旷野中，有汉陀罗海山、西索克图山、西南索克图山，地多瘴气。西南：乌克陀罗海山，高峰壁立。黄河西岸、青海西南，有固尔班伊玛图山，三山相接，皆名伊玛图，绕独罗池。有苏罗巴颜喀喇山，在伊玛图山东北，石崖色黑，多冷瘴，故名。南：黄河北岸有巴尔陀罗海冈。近青海南岸有巴汉哈图岭。巴汉哈图岭东，伊克哈图岭；其西南，察察岭。察察岭东，纳布楚尔岭。南少西，苏罗岭，即苏罗巴颜喀喇山之东支。黄河西岸、苏罗岭东，登诺尔台岭。拖孙池东南，忒伯呼图岭。有海努克岭。东北，布呼图岭。西，乌苏图搜吉岭。青海西南，殷德尔碧柳图岭，相近有好来岭。青海西南二百馀里，乌兰布拉克岭。西宁边外，纳拉萨拉岭。其西，齐布秦尔岭；相近有哈拉岭，即拉喇山也。洮州卫边外，有达尔济岭，即讬礼岭也。洮河发源西倾山之脊，岭最高大，其上平坦，草木茂盛。东南有和尔河，源出纳拉萨拉岭，西北流，入青海。北少东，哈尔济河，源出青海北岸哈尔济山，东南流，入青海。北：伊克乌兰和硕河，源出巴颜山，南流入青海。其西，巴汉乌兰和硕河，南流入青海。东南：巴颜池，周四十馀里。西南：多罗池，周一百五十馀里。洮赉河亦作滔来、陶赖、讨来，在肃州南，下流合张掖河，即古呼蚕水也。汉书地理志禄福县， 呼蚕水出南羌中，东北至会水，入羌谷 。寰宇记： 呼蚕水一名潜水，俗谓之禄福河，西南自吐谷浑界流入。 一统志： 按今讨来河发源州西南五百馀里番界中，有三派，最西曰讨来河，其西又有辉土巴尔呼河，北流，与讨来河合。又东北百馀里，南有巴哈、额济纳二河，分流而合，又北与讨来河会为一，又东北流入边。绕州南，至州东北，合西来之水，又东北出边，过金塔寺，稍折而北，又转东与张掖河合，又北入居延海。 布隆吉尔河，在今安西州北，即南籍端水也。一统志： 按舆图及新志，今有苏赖河，亦名布隆吉尔河，发源靖逆卫南山，曰昌马河。北流转而西，迳旧柳沟卫北，会十道沟水为苏赖河。又西迳安西卫北，又西迳沙州卫西北，党河自南来注之。又西北流，潴为合拉池。其流长七百馀里。池方数十里，即古南籍端水也。今三卫屯田，俱藉此水灌溉。 塞尔腾海，在旧沙州卫西南，水出雪山之阴，西北流，潴为泽，为青海要道。西尔噶拉金河，即党河，在沙州卫西，古氐置水也。汉书地理志龙勒县， 有氐置水，出南羌中，东北入泽，溉民田 。一统志： 按舆图，今有党河在西，会南来一水，又折北流，绕沙州旧城之东、新城之西，入苏赖河，溉田甚广，当即古氐置水。 穆鲁乌苏河，又作胡胡乌苏河，在黄河西大雪山北，源出索诺木达什岭，北流四十馀里，折东北，合南来之密喇河、北来之萨尔哈卜齐海、阿尔昂诸水，东流入黄河。噶斯池，在黄河上流鄂灵海东北、固尔班蒙滚陀罗海山东南。有三池：一名鄂博图噶斯池，周二十五里；一名多木达噶斯池，周十五里；一名察罕噶斯池，周十馀里。俱在黄河鄂博池之东，番名固尔班噶斯池。
青海和硕特部二十一旗：元太祖弟哈布图哈萨尔七传至阿克萨噶勒泰，生子二。长，阿鲁克特鲁尔，今内札萨克科尔沁、杜尔伯特、郭尔罗斯、札赉特、阿鲁科尔沁、四子部落、茂明安、乌喇特八部之祖也。次，乌鲁克特穆尔，十传至哈尼诺颜洪果尔，生六子。其第四子图鲁拜琥，号顾实汗，后裔繁衍。游牧青海者十九旗。又有游牧西套之阿拉善旗，游牧察哈尔之和硕特旗。顾实汗长兄哈纳克土谢图，其裔为青海和硕特部所属之西右翼中旗。顾实汗季弟色楼哈坦巴图尔，其裔为青海和硕特部所属之西右翼后旗。此二旗合顾实汗裔为二十一旗。顾实汗第三兄昆都伦乌巴什，其裔为游牧珠勒都斯之中路和硕特旗，游牧科布多之新和硕特旗。青海和硕特部在西宁边外。北极高三十四度三十三分。京师偏西十五度十四分。西前旗顾实汗之子。康熙四十二年封多罗郡王。雍正三年授札萨克，世袭。佐领八。牧地在布喀河南岸。东至乌图起尔沙陀罗海，南至西拉库图尔、果库图尔，西至察罕乌苏呼鲁恭纳，北至布喀河滨纳令布楞。班禅商上堪布喇嘛牧场，在旗境额勒池水南。前头旗顾实汗之孙。康熙四十年封多罗贝勒。五十六年晋封郡王。雍正三年授札萨克，世袭。佐领十一。牧地南当黄河之曲，有小哈柳图河，入於黄河。东至拉布楞希拉得布沙，南至和讬果尔希里克，西至巴尔鄂博巴颜乌拉，北至额尔德尼布乌鲁勒卜达巴。黄河重源，再显於巴颜喀喇山之东麓，二泉流数里，合而东南流，曰阿尔坦河。阿尔坦，蒙古言 金 也，水色微黄似之。东北流三百馀里，至鄂屯塔拉，为古星宿海，元史所谓火惇脑儿也，直西宁边外西南一千一百馀里。星宿海於群山环绕中，有地平旷，可三百里，有泉千百，随地涌出，大小错列，望若列星。阿尔坦河自西南来，皆汇入焉。东北流百馀里，又东南注札凌海。海周三百馀里，东西长，南北狭，河亘其中而流。番语谓白为 札 ，长为 凌 ，以其水色白也。又东南注鄂凌海。海在札凌东五十馀里，周亦三百馀里，形如匏瓜，西南广，东北狭。番语谓青为 鄂 ，言水色青也，即元史所谓汇二巨泽，名阿剌脑儿者也。由海东北流出，折东南，南抵巴颜浑岭下，复正南流百五十里，水色始变绿而黄。又东南流，曲曲七百馀里，绕大雪山南，古积石山也。番名阿木尼麻禅母逊阿林。阿木尼谓 祖 ，麻禅谓 险恶 ，母逊谓 冰 ，犹言 大冰山 也。山自巴颜喀喇东来，当黄河北岸，绵亘三百馀里，上有九峰，甚高，冬夏积雪。在西宁边外西南五百三十馀里。元史谓之亦耳麻不莫剌。黄河依山南麓东流，折而东北，有三坤都伦河前后自东南来注之。三坤都伦者，一曰德特坤都伦，出赖楚山，西北流三百馀里入黄河，即元史纳邻哈喇河，自白狗岭北流者。一曰都尔达都坤都伦，出纳克多木精山，西北流，屈曲三百数十里入黄河，当河流自南转东北处，即元史乞里马出河，自威茂州西北岷山之北北流者。一曰多拉坤都伦，源出冈芧山，西北流六百数十里入黄河，正当大河於乌兰莽鼐山麓折而西北流之处，即元史鹏拶山西北七百里，过札塞塔失地与河合者。黄河既纳此三水，势甚盛，至乌兰莽鼐山下，始折而西北流二百里，小哈柳图河自东北来入之。小哈柳图源出东北鲁察布拉山，二源，西南流百里合，又西入河，当游牧西、土尔扈特南、前旗东。前左翼头旗顾实汗之孙。康熙四十三年封多罗贝勒。雍正元年晋郡王，三年授札萨克，世袭。佐领九。牧地在大通河南岸。东至阿木达赖台，南至固尔班塔拉之北沙克图，西至齐擦擦呢布楚勒，北至巴颜布拉克。大通河源出青海西北阿木尼尼库山南诺尔，东南流，曰乌兰木伦河。又东，哈尔浑河自北来注之。又东北，曲曲流，南受一水，又东北，满楚喀河自西北来注之。东迳甘州边外番大山，东南流八百里，北受小水六，南受小水五，至西大通堡南，又东南会湟水，又东南入黄河，即古浩亹水也。河北为西右翼前旗游牧地。西后旗顾实汗之裔。康熙五十五年封多罗贝勒。雍正三年授札萨克，世袭。佐领九。牧地跨柴集河，其水北注盐池。东至锡喇盐海子、察罕讬罗海，南至合约尔巴尔克，西至布隆吉尔河源，北至果库图尔、希拉库图尔。盐池在青海西南，周百馀里，产青盐。蒙古名达布逊淖尔。其水自锡喇库特尔山之莫和尔河，与布拉克地之察罕乌苏河，西来汇为此池。又自池东南流出，会西来之巴尔虎河。又七十馀里，柴集河自东南来入之，名曰盐河。复东南流，沦於功额池。凡青海蒙古与西宁一郡军民，并各种番、回，食盐皆取给於此。北右翼旗顾实汗之孙。康熙四十四年封辅国公。雍正元年晋贝勒，后降固山贝子。三年，授札萨克，世袭。佐领六。牧地在青海北岸。东至沙拉哈吉尔，南至库库诺尔齐津，西至吹吉乌立图阿拉尔，北至乌兰和硕。有伊克乌兰和硕、巴哈乌兰和硕二河，在旗境西，西北自库德里山南流百馀里，入库库诺尔。北左翼旗顾实汗之孙。康熙四十四年封辅国公。雍正元年晋固山贝子。三年，授札萨克，世袭。佐领三。牧地在布隆吉尔河南岸。东至哈喇诺尔，南至科尔鲁克，西至窝果图尔，北至伊克柴达木。乌兰乌苏河出东南沙碛中，西北行五百馀里，入达布逊诺尔。南左翼后旗顾实汗之裔。康熙五十年封辅国公。雍正三年授札萨克，世袭。佐领一。牧地在大通河南岸，青海正北。东至吉噶素台鄂兰布拉克，南至和洛海，西至布都克图乌兰和硕，北至青海。北前旗顾实汗之裔。康熙五十年封辅国公。雍正三年授札萨克，世袭。佐领二。牧地在青海西岸。东至科依特陀罗海，南至柴吉希巴立台，西至车吉，北至哈达图。南右翼后旗顾实汗之裔。康熙五十年封辅国公。雍正三年授札萨克，世袭。佐领四。牧地在青海东岸。东至贺尔，南至哈沙图，西至哈拉素布鲁汉，北至库库诺尔。坤都伦河自察罕鄂博图山两源合而南入西宁河。有世宗圣制碑，在旗界。西右翼中旗顾实汗伯兄之裔。雍正三年，领公中札萨克，授一等台吉，世袭。佐领一。牧地跨柴达木河。东至诺木罕河，南至诺木罕木鲁，西至滔赉，北至希勒沿。舒哈河自旗西无名海子流出，西北入於沙。柴达木河出河源北托逊淖尔，西流至西拉珠尔格塔拉，阿拉克淖尔水东来入之，合而西北流，格德尔古河、乌兰乌苏河、布隆吉尔河俱自其东注之，又西入於沙。西右翼前旗顾实汗之裔。雍正三年授札萨克一等台吉，世袭。佐领二。牧地在大通河北岸。东至察罕阿尔吉永安，南至约呼赉口，西至柴达木察罕巴彦讬罗海，北至希立永安。南右翼中旗顾实汗之裔。康熙五十九年封辅国公。雍正三年授札萨克。乾隆四十年，降一等台吉，世袭。佐领五。牧地当鲁察布拉山之西。东至库克乌松，南至齐克特尼诺尔，西至僧克图木齐，北至库克乌松西山。鲁察布拉山，旧作罗插普拉，即禹贡之西倾山也，一名西彊山，亦名嵹台山，在洮州厅西南三百三十馀里。史记夏本纪 道九山 ，索隐 九山古分三条，马融以西倾为中条。郑康成分四列，汧为阴列，西倾次阴列 。汉书地理志陇西郡临洮， 禹贡西倾山在县西 。北史吐谷浑传： 阿豺升西彊山观洮江源。 水经注： 山东即洮水源。嵹台，西倾之异名也。 括地志： 西倾山今嵹台山，在洮州临潭县西南三百六十六里。 元和志： 嵹台山在临潭县西南三百里。 一统志： 西倾山，番名罗插普喇山，近黄河自东折而西北之东岸，绵亘千馀里。凡黄河以南诸山，无大於此者。洮河发源於此。 南左翼中旗顾实汗之裔。康熙五十年封辅国公，晋贝子、贝勒，后降袭札萨克一等台吉，世袭。佐领四。牧地西滨黄河。有恰克图河，东南来流入之。东至巴哈图尔根，南至阿尔坦果尔，西至伊克图尔根，北至巴哈图尔根。恰克图河在洮州厅西六百馀里黄河东岸，源出伊克图尔根山，东北流，折而北，会巴哈图尔根山之水，折而西北流百馀里，有伊西克山之水，自东北来会，又西北入黄河。又有硕尔浑河，旧作硕尔郭尔，在恰克图河之北，源出古尔班图尔哈山，会三小水，西北流入黄河。北左末旗顾实汗之裔。雍正三年授札萨克一台吉，世袭。佐领四。牧地东至柴吉沁。南至盐海，西至哈唐和硕，北至和特克。北右末旗顾实汗之裔。雍正三年授札萨克一等台吉，世袭。佐领二。牧地在布喀河源沙尔诺尔之西。东至色尔柯克达巴，南至察罕陀罗海，西至萨尔鲁克，北至库尔鲁克。布喀河在青海西，源出青海西北阿木尼厄枯山南，名喀喇锡纳河，南流与英额池水会。池周一百五十馀里，其水东南流，会於喀喇锡纳河。复东南流，至天沁察罕峰北，与沙尔诺尔水会，即所称善池也。诺尔周六十馀里，其水东流，至天沁察罕峰前，亦入喀喇锡纳河，又东流，受北来之罗子河、西尔哈河。又东，受北来之济拉玛尔台河，乃名布喀河。又东流注青海。其河受六大水，岸阔流深，夏月人不可渡。青海左右诸水，无有大於此者。东上旗顾实汗之孙。雍正三年授札萨克一等台吉，世袭。佐领一。牧地在青海东北岸。东至阿拉赖达巴木鲁，南至柴吉，西至青海，北至乌尔肯希巴立台。南左翼次旗顾实汗之裔。雍正三年授协理台吉。九年，晋札萨克一等台吉，世袭。与前左翼头旗共佐领九。牧地有盐池。东至沙拉图，南至海达克，西至努克孙山鄂昔齐，北至乌兰墨尔河。盐池在青海西南，周百馀里，产青盐。柴集河自东南来注之。南左翼末旗顾实汗之裔。康熙三十六年封贝勒，后削爵。雍正三年授札萨克一等台吉，世袭。佐领二。牧地当博罗充克克河源。东至囊吉立图巴尔布哈，南至图禄根河，西至恰克图北山木鲁，北至恰克图河。博罗充克克河，旧作波洛冲科克，即古湟水，一名洛都水者也。在西宁府西北边外，当青海之东，源出噶尔藏岭，元人所谓祁连山，明志之热水山也。有三泉，一曰伊克乌拉古儿台，一名土尔根乌拉古尔台，一名察哈乌拉古尔台，南流汇为一水，名博罗充克克河。其东有布虎图岭二泉，亦南来合，曰昆都伦河，东南流，与巴哈图河合流入博罗充克克河。又东南流，至栋科尔庙南，有土尔根察罕河，自西南来会，水势始盛。转东流，入西宁边镇海营，是为西宁河，即湟水也。又东流三百馀里，南至庄浪卫降唐堡入大通河。汉书地理志金城郡临羌， 西北至塞外，有西王母石室、仙海、盐池，北则湟水所出，东至允吾入河 。水经注： 湟水出塞外，东迳西王母石室，东南流，迳龙夷城，故西零之地也。又东南，迳卑禾羌海北，有盐池，世谓之青海。东流迳湟中城北，故小月氏之地也。又东，右控四水，导源四溪，东北流注於湟。又东迳赤城北而东入，迳戎峡口，右合羌水，又东迳临羌县故城北，又东，卢溪水注之。又东迳临羌新县故城南，又东，右合溜溪、伏溜、石杜、蠡四川，左会临羌溪水。又东，龙驹川水注之。又东，长宁川水注之。又东，牛心川水注之。又迳西平城北，又东迳土楼南，右则五泉注之。又东，右合葱谷水，又东迳东亭北，东出漆峡，东流，右则漆谷常溪注之，左则甘夷川水入焉。又东，安夷川水注之。又东迳安夷县故城。又东，左合宜春水，又东，勒且溪水注之。又东，左则承流谷水南入，右会达扶东西二溪水，东流，期顿、鸡谷二水北流注之。又东，吐那孤、长门两川南流入之。又东迳乐都城南，东流，又合来谷、乞斤二水，左会阳非、流溪、细谷三水，东迳破羌县故城南，六谷水自南、破羌川自北，左右翼注之。又东迳小晋兴城北，又东与閤门河合，即浩亹河也。又东迳允吾县北，为郑伯津，与涧水合。又东迳允街县故城南，又东迳枝阳县，逆水注之。 后汉书注： 湟水一名洛都水，西自吐谷浑界入，在今湟水县。 元和志： 湟水一名湟河，亦谓之洛都水，出青海东北乱山中，东南流，至兰州西南入黄河。 唐书吐蕃传： 湟水至濛谷，抵龙泉，与黄河合。 元史河源附录： 湟水源自祁连山下，正东流一千馀里，注浩亹河，与黄河合。 册说： 西川河源出西塞外海夷部落，东流，由石峡入境，至卫西北，受北川河，又东合南川河，而经城北，名西宁河。又至卫东北，受沙塘川水，又东南经碾白堡，名湟河。又东南接庄浪所界，合西大通河。又东合庄浪河，又东南至兰州西南入黄河。北川河，番名阿尔坦河，源出西宁边外，北至阿尔坦山，南流，会二小水，入北川河。又南流，入西宁北川边内。又东南流，至西宁城南，入湟河。南川河番名西喇苦特河，源出西宁边外西南西喇苦特山，东北流，至西宁城西北入湟河。又喀喇河在西宁边外西北湟河之东，源出察罕鄂波图岭，合二小水，东南流，入西宁边内，又流五十馀里，入湟河。南右翼末旗顾实汗之裔。康熙三十六年封辅国公，晋固山贝子。雍正元年削爵。三年，授札萨克一等台吉，世袭。佐领一。牧地在黄河北岸，有锡尼诺尔。东至乌兰布拉克，南至黄河舒尔古勒渡口，西至西拉珠尔格西山木鲁，北至巴颜布拉克。锡尼诺尔在旗东界，其南岸与乌兰河北入黄河之处相直。黄河自此北折，东迳贵德厅北，入西宁府界。西右翼后旗顾实汗之裔。雍正三年授札萨克一等台吉，世袭。佐领一。牧地跨柴达木河。东至希昔，南至诺们罕木鲁，西至乌拉斯台，北至柴达木。西左翼后旗顾实汗弟之裔。雍正三年授札萨克一等台吉，世袭。佐领一。牧地跨柴达木河。东至巴彦陀罗海，南至桑陀罗海，西至乌尔图，北至玛尼图沙纳图。
青海绰罗斯部二旗：本准噶尔族。乾隆十九年，准噶尔平，其族遂微。附牧赛音诺颜部者曰额鲁特。附牧青海者曰绰罗斯。辖旗二：南右翼头旗，北中旗。北极高三十六度十八分。京师偏西十五度四十二分。南右翼头旗准噶尔族。康熙四十二年封多罗贝勒。雍正元年晋郡王。三年授札萨克。乾隆三十年降贝勒，世袭。佐领四。牧地当青海东南岸。东至博尔巴齐他尔、察罕鄂博、哈拉乌素，南至固尔班他拉贡诺尔，西至窝尔登诺尔、伊克察罕哈达，北至青海。察罕陀罗海，南有巴颜淖尔，东北有蒙古图布拉克，会东来二水，又东北有乌兰布拉克。二水合流而西，会南来之巴颜淖尔水，为和尔必拉，北入青海。北中旗准噶尔族。康熙五十五年授公品级一等台吉兼札萨克。雍正三年晋辅国公。乾隆十五年晋固山贝子，世袭。佐领二有半。牧地在青海西北岸。东至济尔玛尔台，南至布喀沿。西至西尔哈落萨。北至济尔玛尔台。西尔哈河，西北出槐满阿林，东南流，又有罗色河，西北出库得里阿林，西南流来合，南入布喀河。又西北，济尔玛尔台河，屈曲南入布喀河，其南岸即和硕特北前旗也。
青海辉特部南一旗：姓伊克明安。有卓哩克图和硕齐者，其子号青诺颜，游牧青海。雍正元年来降。三年，授札萨克一等台吉。九年，晋辅国公，世袭。佐领一。牧地当巴彦诺尔之南。东至巴彦诺尔东山木鲁，南至窝兰布拉克、僧里鄂博、哈立噶图，西至博尔楚尔、哈立噶图河，北至纳兰萨兰。北极高三十六度十八分。京师偏西十五度四十二分。巴彦诺尔在青海东南，周四十馀里。水西北流出，屈曲三百数十里，入和尔必拉。
青海土尔扈特部四旗：元臣翁罕，数传至博第苏克，自称青海土尔扈特台吉。顺治八年始通贡。雍正三年，编辖旗四。北极高三十五度十五分。京师偏西十七度十五分。南中旗翁罕之裔。雍正三年授札萨克一等台吉，世袭。佐领四。牧地当登努尔特达巴罕之阳，东至果库图尔，南至果库图尔山木库尔，西至库克乌松，北至衮阿尔台。西旗翁罕之裔。雍正三年授札萨克一等台吉，世袭。佐领四。牧地在阿屯齐老图，有阿勒淖尔泊。东至衮阿尔台，南至黄河，西至哈尔古尔希立，北至库克乌苏唐素楞。南前旗翁罕之裔。雍正元年授札萨克一等台吉，世袭。佐领一。牧地当大哈柳图河之南，小哈柳图河之北。东至古鲁半博尔齐沙拉图，南至黄河，西至宗科尔，北至恰克图。大哈柳图河，蒙古曰伊克哈柳图，在洮州厅西六百馀里黄河北岸，源出纳莫哈山乌兰俄尔吉岭，当布库吉尔地。三源，东流百馀里，折而西南，合流，又西北流，入黄河。小哈柳图河，源出鲁察布拉山，二源，西南流百里合，又西入河。当旗境东。察汉诺们罕喇嘛游牧在旗境东北。南后旗翁罕之裔。雍正三年授札萨克一等台吉，世袭。佐领三。牧地当硕罗巴颜哈拉山之阳，曰鄂博图。东至莫古立源，南至衮阿尔台，西至库克乌松木鲁，北至登纳吉尔尼。萨尔哈布齐海河，自西来屈曲而南，有哈尔浑舍里小河，旧以为阿尔坦河，自北来会，合而南入黄河。呼呼乌苏河，在阿尔坦河之西北，源出苏罗达巴罕，南入黄河。
青海喀尔喀部一旗：南右一旗。元太祖之裔。徙牧青海，隶和硕特族。雍正元年来归。编旗一。乾隆三年，授公中札萨克一等台吉。佐领一。牧地在青海南岸。东至察罕哈达，南至南山木鲁，西至乌兰布拉克，北至青海。北极高三十六度三十五分。京师偏西十六度三十二分。自东而西，有阿木尼塞尔沁阿林、伊克哈图达巴罕、巴哈哈图达巴罕、巴哈察罕哈达、伊克察罕哈达诸山。东有和尔河。西，札哈苏太河。中，无名河六。俱北流入青海。达赖商上堪布喇嘛牧场在柴积河南。以上各部共二十九旗及察罕诺门为一盟，不设盟长，归西宁办事大臣统辖。
土司青海所属凡四十：玉树四司。一司、二司在木鲁乌苏河东。三司、四司在河西。阿拉克硕二司、白利、阿萨克、阿永，在河南。尼牙木错、固察、拉布，在河北。札武三司在河东。隆布、吹冷多尔多，在布垒、布楚两河间。上格尔吉在布楚河西。中格尔吉、下格尔吉、哈尔受、隆坝二司、隆东绰火尔、觉巴拉、苏尔莽、叶尔吉、列旺、安图、兴巴、拉尔吉，俱在河北。桑色尔、巴颜囊谦，在河南。洞巴在河西。苏鲁克在索克河南。称多在玛楚河西。蒙古尔津、永河普，在黄河西。二阿里克，在齐普河东。西北境有阿克达木山、巴萨通拉木山，皆长数百里。极西北二十里，有锡津乌蓝拖罗海山，讬克讬乃乌蓝木伦河出其西南。为勒科尔乌蓝达布逊山。喀齐乌蓝木伦河，东流八百馀里，会乌苏河，以下通称木鲁乌苏河。有阿克达木河，出阿克达木山，屈曲流七八百里，北注之。折北流，会讬克讬乃乌蓝木伦河。又转东，受南来之布辉伯河。又东，受南来大水二，入玉树司界。折西南，有那木齐图乌兰木伦河，出瀚海地，东流千馀里，折南注之。又南折东，迳拉玛察喀山，北受齐齐尔纳河。又东南为布垒河，入四川雅州所属土司界，是为金沙江上源。阿克河出巴萨通拉木山，南流折东入喀喇乌苏河。河自前藏东流入境，行三百馀里，折南流，有索克河出阿克达木山西，屈曲东流八百里而南注之，仍南入前藏界。布楚河上源曰格尔吉河，出上格尔司境，东南流，迳各司南，至洞巴司西，折南入前藏界，是为澜沧江上源。玛楚河出固察司东，东南流，入雅州土司界，是为雅龙江上源。黄河发源巴颜喀喇山东麓，名阿尔坦河，东北流，汇为大泽，名鄂端诺尔，即星宿海也。又东贯查灵海，南入鄂灵海，会西来乌兰河，至永河普司东，又折东入额鲁特界。齐普河上源有二，曰图声图河，曰得尔多河，北流而合，环阿里克境，西北入黄河。以上纳赋於西宁办事大臣。
