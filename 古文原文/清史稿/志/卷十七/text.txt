<strong>灾异三</strong>
洪范曰： 木曰曲直。 木不曲直，则为咎徵。凡恒雨、狂人、服妖、鸡祸、鼠妖、木冰、木怪、青眚、青祥，皆属之於木。
顺治二年二月，河源霪雨。三年二月，当涂恒雨。四月，南雄霪雨。四年四月，章丘霪雨四十馀日。六月，高邮大雨数昼夜；丘县霪雨，平地水深二尺；萧县暴雨三阅月；永安州、安邑大雨。秋，寿元霪雨四十馀日，即墨暴雨连绵，水与城齐，民舍倾颓无算。五年春，新城霪雨六十馀日，水没城及半；莒州大雨两月；武城霪雨一百日；东平大雨渰禾。五月，衡水霪雨数旬；咸阳大雨四十馀日。八月，句容大雨，屋舍倾圮无算；陵川霪雨害稼；沁水霪雨两月馀。六年五月，凤阳霪雨八昼夜；阜阳、淮河霪雨昼夜不息。秋，沁水霪雨两月馀，民舍倾倒。七年二月，全椒大雨。四月，射洪大雨三昼夜，城内水深丈许，人畜淹没殆尽。五月，平阳霪雨四十馀日。六月，桐乡霪雨。七月，解州、莱阳、万泉霪雨；安邑大雨二十馀日，倾圮民舍。八年春，嘉兴、海盐、桐乡霪雨。五月，潞安霪雨八十馀日，伤禾稼，房舍倾倒甚多。六月，江阴霪雨六昼夜，禾苗烂死；吴平大雨倾盆，一昼夜方息；当涂大雨。秋，沁水大雨，东阿霪雨，青浦大雨弥日。九年五月，阳信、霑化霪雨四十馀日，平地水深二尺；合浦大雨，城淹四尺。六月，寿阳霪雨四十馀日；襄陵霪雨两匝月，民舍漂没甚多；稷山霪雨；博兴大雨倾盆四十七昼夜。七月，济宁、东平霪雨害稼。九月，遵化州霪雨弥月。
十年五月，文安、大城、保定大雨如注十昼夜，平地水深二丈。六月，文登大雨三日，昌平霪雨，蓬莱霪雨四十馀日。十一年二月，兰州大雨二十馀日。六月，亳州霪雨，坏民庐舍。七月，澄迈大雨，三日方止。十二年八月，鹤峰州霪雨不止，田中水深三四尺。十三年五月，常山大雨。十五年二月，济宁州霪雨伤麦，万泉霪雨伤麦。秋，垣曲霪雨，儋州霪雨七昼夜，田禾多没，城垣倾圮，兴安、白河、洵阳霪雨四十馀日；平湖大雨数昼夜，平地水深二尺许。十六年正月，震泽、嘉定霪雨六十日方霁。二月，仪徵大雨弥月，平地水深丈馀。三月，萧县霪雨二十馀昼夜。秋，铜山霪雨三月馀，禾尽烂死；宿州大雨二十馀日，田庐漂没殆尽；虹县霪雨六十馀日，平地水深丈馀，淹没田庐；梧州霪雨四十馀日；成都霪雨城圮。十七年五月，崇明大雨一昼夜；和平大雨，平地水深丈馀，漂没田庐无算。十八年六月，贵阳大雨，武宁霪雨二月未止。闰七月，孝感霪雨三日，杀麦。
康熙元年八月，朝城霪雨七昼夜；曲沃霪雨二十日，坏城垣庐舍无算；成安霪雨五昼夜；永年霪雨匝月；吉州大雨，坏城垣庐舍；萧州大雨弥月，城垣倾圮；解州大雨四十日；猗氏大雨二十馀日，民舍倾圮。四年春，蠡县霪雨二十馀日。六月，府谷大雨。闰六月，延安霪雨弥月，坏庐舍。七月初七日，大城霪雨五昼夜，城垣倒坏十之六七，民房坍塌不下数万间；东阳大雨，坏民舍。五年六月，福山霪雨两月，禾稼尽伤。十一月，襄垣、武乡大雨。六年六月，惠来大雨，平地水深三尺；房县霪雨伤禾。七月，温州大风雨，坏城垣庐舍；瑞安大风雨，坏城垣庐舍。七年四月，太平大雨如注。五月，太平积雨旬馀。六月，龙门大雨七日；武强霪雨；井陉大雨如注。七月，灵寿霪雨两昼夜不止；元氏大雨七昼夜，城外水高数丈；真定府、怀来大雨七昼夜；内丘霪雨，淹没民舍；房县霪雨伤禾。八年六月，嘉兴霪雨昼夜不息。九年五月，湖州霪雨连旬；德清霪雨连旬，田畴尽没。六月，东阳大雨如注。
十年八月，嘉兴大雨。十一年秋，宁波霪雨。十二年正月，海宁霪雨，至四月止。六月，高要霪雨四日，平地水深数尺，民舍倾圮；宿州大雨连绵两日；阳江大雨。十三年正月，桐庐霪雨，至二月方止。四月，海丰霪雨十六日，平地水深数尺。六月，开平霪雨陷民居；高明霪雨，伤损禾稼。十五年五月，海宁霪雨匝月，伤禾；大冶霪雨。十六年七月，高密霪雨二十馀日，田禾淹没。十七年正月，永年霪雨匝月。四月，平湖霪雨匝月。五月，金华霪雨伤稼。七月，太平霪雨，民舍倾圮；莱州、胶州大雨伤稼；万载霪雨数昼夜。十八年八月，曲沃霪雨二十五日，城垣庐舍倾倒无算；太平霪雨；临晋雨二十馀日，民舍尽圮；猗氏霪雨弥月不止；解州、安邑霪雨连旬；夏县霪雨月馀，城垣倾倒，民居损坏，田禾淹没；广灵霪雨匝月不止；汉中霪雨四十日，如倾盆者一昼夜，淹没民居；定远厅霪雨四十日；甘泉霪雨弥月；兴安大雨，田禾尽淹。十九年二月，襄垣大雨四十馀日。六月，高邮霪雨连旬，坏民舍无算。七月，龙门大雨，平地水深尺许；镇洋霪雨累月；长子大雨四十日不止，城垣倾圮；蒲县霪雨四旬，伤禾。八月，上海骤雨，城内水高五尺；咸阳大雨四十馀日。十一月，震泽霪雨三日。
二十年三月，处州大雨，至五月始止。四月，宁波霪雨一月。七月，阶州大雨月馀，倾倒民房千馀间。二十一年三月，平远州霪雨；绍兴霪雨九旬，禾苗尽淹。五月，金华大雨五十馀日。二十二年春，苏州霪雨十二日，杀麦；青浦霪雨伤麦；阳湖恒雨杀麦；海宁大雨，至四月始止；桐乡恒雨，至四月始止；平湖自二月至四月大雨不止；湖州恒雨；石门恒雨伤麦；天台霪雨至四月不止，二麦无收；太平霪雨，麦无收；浦江霪雨；衢州恒雨至四月，无麦；严州自春徂夏，阴雨连绵，二麦无收。五月，灵川大雨；通州霪雨，台州霪雨，麦无收。六月，兖州大雨，平地水深三尺，田庐苗稼尽淹。二十三年春，恩县霪雨；剡城霪雨，两月不止。夏，昌乐霪雨害稼。七月十三日，临县大雨，至八月初八日止，平地水溢；太平霪雨四十馀日。八月，遂安霪雨两月；隰州霪雨五十馀日，坏民舍甚多。二十四年四月，湖州大雨。六月，灵寿霪雨害稼；固安大雨，坏民舍。十月，福州大雨数昼夜。十二月，歙县霪雨四十馀日，和顺大雨连月。二十五年四月，宣平大雨五日，漂没田庐，溺者无算；丽水大雨四昼夜，漂没庐舍无算。闰四月，处州大雨，水高於城丈馀；松阳大雨四昼夜；景宁大雨三昼夜。六月，青州霪雨伤稼；寿光大雨兼旬。十一月，琼州大雨连日如注，民舍多圮。二十六年六月，新城霪雨害稼。七月，章丘霪雨四十日，民舍倾圮千馀间。二十七年五月，玉屏大雨，坏城垣。二十八年四月，惠来大雨，庐舍淹没无算。二十九年二月，开平大雨，至五月乃止。五月，湖州大雨一月，田庐俱损。七月，绍兴大雨弥月，平地水深丈许，漂没田庐人畜无算。
三十年六月，湖州霪雨害稼。闰七月，介休霪雨，东城圮数十丈。三十一年三月，武定大雨，平地水深丈许。秋，镇安霪雨害稼。三十二年四月，丘县霪雨四十馀日。八月，咸阳霪雨，墙垣倒者甚多。三十三年正月，海丰霪雨；咸阳大雨，水深二尺。十月，邹平霪雨害稼。三十四年四月，卢龙大雨，坏城垣百馀丈。五月，房县霪雨伤麦。六月，苏州、青浦霪雨伤稼；固安大雨，平地水深丈馀。三十五年春，长山霪雨害稼。六月，昌邑霪雨害稼；乐平大雨弥月，沁州霪雨，三月方止。八月，饶阳大雨，七日方止；定州大雨八昼夜，伤稼；静乐大雨两昼夜；铜山霪雨，坏民居。九月，武定大雨七昼夜。冬，即墨霪雨六十日。三十六年正月，香山霪雨匝月。二月，遵化州大雨如注。三十七年八月，房县霪雨伤稼。三十八年六月，南乐大风雨，拔树。七月，杭州大雨，平地水高丈馀。八月，桐乡、石门霪雨伤稼。三十九年正月，夏县大雨坏城。
四十年九月，高密霪雨伤稼。四十一年四月，阳江霪雨，坏民居甚多。六月，宁阳、青州霪雨。八月初八日，香山大风雨，拔树倒墙；宝鸡霪雨。四十二年五月，庆云霪雨，三旬不止。六月，东明、定州霪雨三旬不止；霑化霪雨连日，漂没民舍无算；高苑霪雨六十日；昌邑、掖县霪雨害稼；高密霪雨弥月，禾稼尽没。八月，邹平大雨害稼；齐河霪雨四十馀昼夜，民舍倾圮无算；濰县、平度霪雨害稼。四十三年六月，沂州大雨；兴安大雨，漂没田庐。四十四年五月，莱州霪雨害稼；高邮霪雨阅月；盐城霪雨越三月不止，平地水深数尺。十一月，江夏霪雨害稼。四十五年六月，东莞暴雨，平地水深五六尺，民居多圮。秋，宿州霪雨连月不止，伤稼。四十六年九月，吴川大雨四昼夜，倾圮民房无数。四十七年四月，石阡府霪雨。五月，嘉兴大雨三日，田禾尽没；海丰大雨三月，田庐悉被淹没。六月，桐乡恒雨，伤禾。七月，崇明霪雨百日；杭州暴风雨，田禾尽淹；江山大雨，坏民舍。四十八年三月，沛县大雨六十日，湖州大雨连旬，铜山霪雨凡五月，咸阳大雨至五日始止。四月，石门霪雨伤麦。六月，宿州大雨如注，田禾尽没；东平大雨，淹没田禾；汶上大雨三昼夜，田禾淹没；茌平霪雨两月，民舍倾倒无算。秋，莱阳、荣成、文登霪雨害稼。四十九年秋，青浦霪雨十八日，桐乡霪雨伤稼，东流大雨，淹没田禾。
五十年十二月除夕，平乐骤雨达旦。五十一年七月二十二日，灵川大雨七昼夜。九月，鹤庆、龙川霪雨。五十二年四月，灵川大雨，平地水深数尺。五月，石城霪雨三月。七月，奉议州大雨，二旬始止，官署民房悉被淹没。五十三年五月，遂安大雨连日，淹没田禾。五十四年三月，震泽霪雨二十馀日。五十五年四月，武宁霪雨匝月。五月，湖州暴雨，平地水高六七尺；桐乡霪雨，淹没田禾。秋，桐庐大雨，平地水高尺许。五十六年七月，掖县大雨，平地水深三尺；香山大风雨，坏屋舍；鸡泽霪雨四日。五十七年三月，海阳霪雨，至五月始止。五十八年六月，鸡泽霪雨四昼夜；莱州霪雨，坏民舍无算。七月，昌乐、诸城、即墨、掖县霪雨害稼，坏民舍；莱阳、文登大雨水，房舍田禾尽没。八月十九日，海阳大雨，损房舍无算。五十九年五月，龙南大雨阅月。六十年七月，高苑大雨，田禾尽淹。六十一年六月，霑化霪雨匝月。十二月，钦州大风雨，坏城垣二十馀丈。
雍正元年五月十九日，香山大雨，市可行舟；湖州恒雨，自秋及冬不绝。二年三月，麻城霪雨伤麦。夏，献县大雨六十馀日。三年五月，上海霪雨害稼；海丰大雨，至七月方止；东光大雨四十馀日。七月，青城霪雨两月。八月，平原霪雨凡百日。九月，顺德大雨三月。四年五月，震泽霪雨为灾；当涂、无为大雨弥月，田禾尽淹；南陵霪雨，至秋不绝。六月，濰县大风雨，坏民庐舍；庆阳大雨，平地水深四五尺。七月，阳信霪雨连旬。八月，杭州、嘉兴、湖州大雨；青浦、苏州、昆山霪雨十馀日，害稼。五年二月，吴兴霪雨，锺祥雨至四月不绝。五月，镇海霪雨弥月。六月，揭阳、饶平霪雨一月。七月，惠来大雨害稼。六安州、霍山霪雨四十馀昼夜；阳信霪雨七昼夜，民舍倾圮甚多。六年五月，平利大雨，冲塌城垣六十馀丈。七年三月，阳春大雨，坏民居。八年五月，日照霪雨四十馀日。六月，东阿、泰安、肥城大雨七昼夜，坏民田庐殆尽；昌乐、诸城、掖县、胶州、濰县、日照、莱州霪雨两月，坏庐舍无算。七月，丘县大雨伤禾。八月，嘉兴大雨，水害稼；邹平、铜陵霪雨害稼。冬，齐河大风雨，伤禾稼。九年二月，连州大风雨，拔树倒屋。六月，蒲台霪雨害稼。秋，普安州霪雨，至次年春乃霁。十年六月，宁津大雨，平地行舟。十一年三月，沔阳霪雨。六月二十八日，景宁大雨。桥梁道路冲塌甚多。十二年春，五河霪雨。十三年五月，广阳霪雨四十馀日。
乾隆二年八月，平阳大风雨七昼夜，田禾尽没；祁州霪雨害稼；蔚州大雨三昼夜。九月，长子大雨，禾尽没。三年秋，祁州大雨。四年五月，高要霪雨，坏民房。六月，琼州霪雨阅月；东明大雨，平地水深三尺。五年七月，绛县大雨害稼。六年五月，宁都霪雨。七年春，商南霪雨一百馀日。五月，山阳大雨，盐城霪雨害禾稼。秋，泰州霪雨，阜阳霪雨一百二十馀日。八年四月，庆阳霪雨氵夹旬。九年六月，资阳、仁寿、射洪暴雨如注，坏民房。七月，遂安霪雨六昼夜。
十年四月十六日，安远骤雨，平地水高一丈馀，冲倒民房七百馀间。十一年五月，平度大雨，漂没田禾；胶州霪雨害稼。六月，文登大雨伤禾；寿光、诸城霪雨阅月，田禾尽没。十一月，高密霪雨两月。十二年六月，福山、栖霞、文登霪雨匝月。七月，海丰大风雨，坏城垣数十丈；平阴、荣成大风雨，晚禾尽没。十二年四月初五日，清河大风雨，民舍倾圮无数。五月，泰州、通州大风雨，拔木坏屋。十四年秋，清河霪雨两月。十五年五月，高密霪雨害稼。六月，麻城大雨连旬，冲塌民房。十六年秋，平度州大雨两月，福山、栖霞、荣成霪雨害稼。十七年八月，海丰大雨，淹没田禾。十八年，高平自七月至十月霪雨；诸城大风雨，损禾。九月，解州阴雨连旬。十九年八月，石门大雨淹禾稼；桐乡大雨数昼夜，淹禾稼；嘉兴大风雨一昼夜，伤稼；日照霪雨。
二十年二月至四月，苏州霪雨，麦苗腐。三月，蕲州大风雨，坏民居三百馀家；荆门州霪雨两月不绝。五月，澄海狂风骤雨，冲倒城垣五十七丈，民房三百馀间。六月，苏州大雨伤稼，高邮霪雨四十馀日。七月，赣榆大风雨害稼，石门、桐乡霪雨害稼。八月，东明大风雨拔木，田禾尽淹；沂州恒雨。十月，潮州霪雨损麦。二十一年五月，介休霪雨，淹田禾六十馀顷。七月，曲沃霪雨数十日，庐舍多坏；芮城霪雨四旬，房舍多圮；和顺霪雨二十馀日，害稼。八月，庆阳霪雨。二十二年夏，惠来霪雨连绵。七月，介休霪雨，淹田禾八十馀顷，庐舍冲塌大半。二十三年六月，介休大雨三日，淹没田禾；陵川霪雨连月不止，房舍多圮。秋，长子大雨伤禾。二十四年四月，潮阳霪雨。六月二十九日，即墨大风雨一昼夜，大木尽拔，田禾淹没。七月，潞安大雨两月。二十五年五月，泰州连雨四十日。二十六年六月，鸡泽霪雨。秋，垣曲霪雨四昼夜不止，城垣尽圮。二十七年四月，永年霪雨匝月始霁。七月，苏州大风雨，积水经月，田禾尽没；海盐大雨坏民居；嘉善大雨，风拔木坏屋；桐乡暴雨十馀日。二十八年七月，来凤霪雨三昼夜，怀集多雨。二十九年八月，通渭雨经旬。
三十一年六月，即墨大雨三日，西南城垣颓。七月，临邑霪雨三昼夜，平地水深数尺，坏民舍无算；黄岩大雨如注，平地水深丈馀，溺死无算。三十二年，南丰自正月雨至七月不绝。三十三年八月，永昌霪雨五十馀日。三十四年夏，湖州霪雨连旬。七月，仁和、海宁大风雨，淹没田禾。三十五年八月，寿光大风雨害稼。三十六年五月，曲阜大雨，沂水霪雨。七月，长子大雨伤禾。三十七年八月，嘉兴、石门、桐乡大雨，自辰至午，水高丈馀。三十八年七月二十九日，蓟州大风雨，拔木，熟禾尽损。三十九年六月，云和大雨，二昼夜不息。七月，桐乡大风雨，坏庐舍无算。
四十二年四月，山阳大风雨，拔木；代州大雨六日，水深数尺。四十四年春，江陵霪雨弥月。四十五年六月，常山大雨，民房多圮。四十六年正月，文登大风雨，伤稼。六月，济南雨，水害稼；临邑霪雨连月。四十七年八月，东昌、文登大雨，水坏民庐舍。四十八年秋，绥德州霪雨。
五十二年三月，山阳大雨倾盆，水高丈馀，漂没人畜无算。五十三年秋，文登、荣成霪雨害稼。五十四年七月，潼关霪雨连旬，民居倾圮。五十五年四月，通州大雨，麦尽损。五月，莘县霪雨，两月始止。七月，济南、临邑、东昌大雨，平地水深数尺，禾尽淹。五十六年五月，保康大雨，水冲没田庐，溺人无算；嘉兴霪雨两月。五十七年六月，房县霪雨，至九月始止。五十八年八月，文登大雨。五十九年七月，青浦大雨十昼夜；嘉兴大风雨，坏民舍；昌黎、新乐霪雨害稼。六十年五月二十一日，江山大雨一昼夜，坏庐舍，淹毙人畜。六月，石门霪雨。
嘉庆元年六月，滕县大雨如注七昼夜。二年六月，武进大风雨，拔木坏屋。七月，宁都霪雨，坏民居。四年二月，监利大雨如注，平地水深尺许。七月，文登大风雨，伤稼。五年六月，金华大雨三日，伤稼。六年六月，邢台、怀来、宁津大雨数昼夜，坏庐舍；清苑、新乐霪雨四十馀日。七年四月，义乌霪雨，禾尽淹没。九年三月，桐乡恒雨，伤麦。五月，嘉兴、苏州霪雨，伤稼。十年三月，嘉兴、石门恒雨，伤麦。六月，黄岩大风雨，损稼。十一年夏，乐亭霪雨四十馀日。十三年五月，嘉兴、石门大风雨，害稼。闰五月，新城大雨水，湖州霪雨。秋，汉阳霪雨弥月。十五年夏，临邑霪雨四十馀日。十六年三月，永嘉霪雨匝月。七月，栖霞霪雨四十馀日。九月，荣成霪雨害稼。十七年春，嘉兴、石门、桐乡霪雨伤麦。十八年秋，东阿、曹县霪雨四十馀日，田禾尽伤。十九年秋，汉阳霪雨伤稼。二十一年夏，滕县大雨，平地水深数尺。二十三年五月二十日夜，济南大雨水，坏城垣庐舍，民多溺死。六月，文登大雨，平地水深数尺，民多溺死。八月十三日，永嘉大雨如注十昼夜，平地水深数尺。二十四年六月，文登大风雨，害稼。二十五年七月，新城大雨九日，平地水深丈馀；宣平霪雨，坏田禾。
道光元年七月，泾州霪雨，冲没桥梁田庐人畜。八月，临邑霪雨连旬。二年五月，莘县霪雨伤稼。八月，章丘、东阿霪雨四十馀日，坏田庐禾稼。三年三月，湖州霪雨，至五月不止；昌平霪雨伤麦；内丘大雨，三旬始止。四月，嵊县霪雨，至九月始止。五月，金华、永嘉霪雨害稼；礼县暴雨，漂没民舍。七月，青浦霪雨两月；泰州大雨，平地水深数尺，禾稼尽淹。四年二月，德州霪雨。五年八月，贵阳大雨，二十日始止。六年六月，宜昌大雨连绵，十日不止，损田禾。七年夏，恩施霪雨伤稼。八年七月，武城霪雨。十年五月，通山，崇阳霪雨连旬，漂没田庐甚多。六月，恩施霪雨伤稼。八月，宣平大雨如注，民舍尽漂没。十一年五月，永嘉大雨水，歉收；江夏霪雨弥月。六月，宜城、穀城霪雨二十馀日，伤稼。七月，菏泽、滕县霪雨百馀日，平地水深数尺；曹县大雨，水深二尺。十二年，光化霪雨，自六月至八月，禾苗尽伤；宜城大雨，昼夜不绝；定远厅、保康霪雨两月。七月，郧阳大雨七昼夜，坏官署民房大半。冬，房县霪雨害稼。十三年夏，湖州霪雨害稼。十四年四月，咸宁大风雨，拔木坏房。七月，丽水大风雨，平地水深数尺。十五年夏，即墨霪雨伤稼，文登、荣成大雨六十馀日。八月，宜城霪雨伤稼。十七年五月，崇阳、宜城霪雨害稼。十八年六月，益都、临淄大雨水。十九年春，栖霞霪雨，南乐大雨。四月，招远大雨十馀日；荣成大雨，至七月不止。九月，武进恒雨伤稼。二十年五月，邢台大雨，平地水深三尺。六月，平谷霪雨匝月不止。二十一年二月，武进恒雨伤麦。二十二年七月，丽水大雨，漂没田庐。冬至夜，滕县大雨如注。二十三年五月，平度霪雨伤田禾。二十四年七月初九日，嵊县大风雨，溺死男妇七十馀人。冬，松阳大雨连旬，坏田舍无数。二十五年春，枣阳霪雨八十馀日。六月，滕县大雨，平地水深数尺，人多溺死。二十六年五月，东平大雨害稼。六月，乐平霪雨。二十八年，潜江自二月至七月雨不止。六月，光化大雨，平地水深数尺，三月始退，溺毙人无算；保康霪雨两月，坏田庐无算。七月十四日，永嘉大风雨，坏孔子庙及县署。十九日，景宁大风雨三昼夜，坏田庐无算。二十九年六月，乐亭大雨伤禾稼。七月，青浦霪雨五十日，湖州霪雨伤禾。三十年五月二十五日，两当暴雨，漂没人畜。
咸丰元年六月，礼县霪雨四十馀日，伤禾。二年，青县大雨伤禾。三年四月，静海霪雨害稼。六月，永嘉、青田、景宁霪雨十昼夜；保康大雨十六日，漂没田舍甚多；房县霪雨七昼夜不止，坏田舍无算。七月，宜城大雨匝月，坏城垣一百五丈；远州霪雨害稼。四年夏，湖州霪雨。五年七月初十日，景宁大雨如注，田庐尽坏。六年六月，昌平大雨伤稼。七年春，崇阳霪雨。八年四月，海囗县大雨损禾苗。九年五月，苏州大雨伤禾。十年二月，苏州霪雨阅月。六月，宁津、东光大雨伤稼。十一年十一月，罗田大雨伤禾。
同治元年七月，蓬莱、黄县、福山、招远、莱阳、宁海大雨连绵，禾稼尽淹。二年春，应城霪雨伤麦。五月，青县大雨伤禾。三年六月初十日，定海暴风疾雨，坏各埠船，溺死兵民无数。四年六月至七月，莱阳大雨，平地水深七八尺，禾稼淹没，房舍倾圮无算。五年秋，鱼台霪雨，水深数尺，伤禾稼。六年八月，郧阳霪雨三昼夜，坏官署民房甚多。七年五月，皋兰、金县大雨，至七月乃止。秋，景宁大雨，倾没田庐无算。八年春，江夏霪雨损麦。四月，嵊县大雨，坏田庐。九年六月，潜江霪雨伤稼。十年七月，东光、新乐、曲阳霪雨十馀日。十一年五月，东平霪雨害稼。十一月，青县大雨害稼。十二年七月，太平大风雨，坏城垣数十丈，民房数百间。八月，化平厅霪雨不止，坏民舍。
光绪元年六月，日照大风雨，平地水深数尺。二年六月初八日，黄岩大风雨，拔木坏屋，田禾淹没殆尽。三年六月，高陵大雨如注，平地水深三尺，田禾尽没。四年九月，东平大雨伤禾稼。五年五月，登州各属大雨四十馀日。六月二十一日，永嘉大风雨，坏官厅民居。八月，莘县霪雨十日方止。六年三月，福山大雨。七年秋，滦州霪雨连旬。八年秋，宜城霪雨伤禾稼。冬，均州霪雨弥月。九年六月，化平厅大雨，水深四五尺，伤禾稼。十年八月，太平大雨，冲没庐舍。十二年七月十四日，太平大风雨，二十日始止。十三年闰四月，德安大雨三日，水高五六尺。十五年七月二十六日夜，德安大雨如注，城崩百四十馀丈，淹毙男妇七十馀人。十六年六月，山丹骤雨坏城郭。二十二年春，宁津大雨坏民居。二十五年七月，秦安大雨连旬。二十七年七月，山丹大雨，平地水深数尺。
雍正三年七月，灵川五都廖家塘有村民同众入山砍竹不归，一百四十馀日始抵家，所言多不经。
道光十七年，崇阳乡民好服尖头帽鞋，站步不稳，识者谓之服妖。
顺治二年十二月，上海小南门姜姓家鸡翼下各生一爪。三年八月，揭阳牝鸡鸣数日乃已。四年四月，淄川民间讹言鸡两翅生骨，食之杀人，验之果然。五月，忠州民家杀鸡，腹内有一婴儿；汉阳鸡翅生爪。五年，崇明民家鸡翼中生爪；巫山民间鸡翅端皆生一爪如距；杭州民家鸡生四足；湖州民家鸡生四翼，能飞。十一年，合肥郑家庄产一鸡，三嘴、三眼、三翼、三足，色黄，比三日死。十六年，崇明民家雄鸡生二卵。十八年，镇泽民家雄鸡生卵。
康熙十一年，广平民家抱一雏鸡，四足四翼。十二年，平湖民家鸡生四足四翼。二十二年，迎春乡民间雌鸡化为雄。二十三年，麻城民田姓家鸡生一卵，膜内皆有纹，其色朱；后七日又生一卵，有图；又数日，毛成五色，飞去。
雍正二年，麻城鸡翅遍生人指。五年，通州雌鸡化为雄。
乾隆三十九年冬，庆元雄鸡自断其尾。六十年，贵阳民家雄鸡生二卵，色赤甚鲜。
嘉庆十一年，乐清民家鸡生四足。十七年，宜昌民间鸡生四足，后二足微短，行不著地；又有三足者，其一生於尾下，如鼎足然。
道光元年秋，青浦民家鸡翼两旁生爪；湖州民家鸡两翅皆生五爪，飞去；永嘉鸡翅生爪，食之杀人。十二年，永嘉民家鸡四足，不能啼。二十二年，良乡民家牝鸡化为雄，能鸣，无距。三十年六月，蕲水县民家雌鸡化为雄，冠距俨然，唯啼声微弱。
咸丰五年，随州民家雄鸡生卵。
同治元年六月，定远厅民家鸡生三足。六年，锺祥民家雏鸡生三翅。
光绪九年，兴山民家雌鸡化为雄。三十年，宁州民家鸡生三足，后一足微短，行不著地。
康熙二十年五月，巴东鼠食麦，色赤，尾大；江陵鼠灾，食禾殆尽。二十一年，西宁鼠食禾。二十二年夏，崇阳田鼠结巢於禾麻之上。二十八年，黄冈鼠食禾，及秋，化为鱼。二十九年，孝感鼠食稼。四十二年，西乡、定远厅遍地生五色鼠。四十七年，黄济鼠食禾。四十八年七月，崖州有鼠千万啣尾渡江。五十二年五月，高淳、丹阳有鼠无数，食禾殆尽。六十一年夏，延安田鼠食稼。秋，安定黑鼠为灾，食禾殆尽，有乡民掘地得一鼠，身后半虾蟆形，疑其所化也；清涧黄鼠食苗殆尽；葭州田鼠食苗。
雍正五年十一月，铜陵群鼠衔尾渡江。
乾隆元年，文县鼠害稼。四年四月，什邡县白鼠昼见罗寺经堂中，异香满室。秋，彭泽群鼠衔尾渡江，食禾。十四年二月，中卫田鼠食麦。十八年，池州田鼠丛生，忽入水化为鱼。二十五年五月，池州田鼠丛生，有赤鹰来食之，遂灭。
道光四年，高淳鼠食麦。二十八年五月，沔阳常平仓忽有鼠数千头在梁上，移时方散。
咸丰元年六月，德化群鼠衔尾渡江。四年，襄阳群鼠食禾。
同治七年，山丹田鼠食苗。九年二月，皋兰土块化为鼠。
光绪五年五月，三原鼠食禾殆尽。二十一年，西宁群鼠食苗。二十四年，皋兰田鼠食麦。
顺治六年十二月，咸宁木冰。十年十月，当涂雨木冰。十一月，江阴木冰，潜山木冰，宿州雨木冰。十二月，海宁木冰。
康熙元年十二月，嘉定木介。二十年正月朔，仪徵木冰。三十年正月朔，江浦雨木冰。三十一年正月朔，仪徵木冰。
雍正二年十二月，掖县木介。
乾隆十一年正月，湖州雨木冰。二十年十二月，东流雨木冰。二十三年冬，诸城雨木冰。二十五年正月，曲阜雨木冰。五十五年十二月，黄岩木介，宣平木介。五十七年十二月辛卯，南陵雨木冰，五十八年正月，金华木冰。六十年冬，湖州木冰。
嘉庆三年十一月，崇阳木冰。
道光二十五年十二月，黄县雨木冰。二十九年正月，登州木介。
咸丰三年冬，湖州木冰。四年十一月，黄冈雨木冰。十二月，武昌雨木冰。
同治二年正月，黄县雨木冰。四年正月，武昌雨木冰。
光绪七年十二月，黄冈雨木冰。
顺治元年，南陵上北乡郭氏墓域有黄檀一株，腹内突产修竹数竿，外并无竹，观者诧为异。二年七月，石门资福院僧锯木，中有 太平 二字，墨痕宛然。三年，钱塘李树生桃实；太苍街银杏树孔中吐火，而木本无伤。四年五月，昆山西门外民家李树生黄瓜。六年二月，封川李树生桃。十一年七月初二日，婺源西宁村有枫树自仆，居民薪其枝殆尽，十九夜有声，树忽自起。十二年三月，卢龙城东南角楼壁中出火，焚楼柱。十三年五月，曲阳文庙东古杨树一株忽自焚，火数十丈，竟日不绝。十八年五月，石门李树生黄瓜，长二寸，有子。
康熙三年六月，卢龙滦河溢，涌出材木无算，时修清节祠，適所用，有如夙构，人咸惊异。十三年春，含山、嘉定李树生黄瓜。十六年，桐乡李树生黄瓜。十九年，封川李树结桃实。二十二年四月，东阳、义乌李树生桃，栌木开梨花。二十三年，海盐乡民锯树，中有 王大宜 三字，清晰如写。二十八年，黄冈李树生黄瓜。四十五年四月，宁州通边镇白杨开花，状如红莲。四十八年，秦州槐树生莲花。五十一年十一月，宿州树头生火。
雍正五年，津县西镇门内有唐开元所植荔支，是岁忽枯，至九年复活，枝叶茂盛，不逊於前。
乾隆元年，高淳李树生黄瓜。五年，掖县县署古桐自焚。十五年九月，应城水陆寺枫树夜放光，伐之乃灭。四十八年六月，桐乡李树生黄瓜。六十年夏，竹城大雨溪涨，有巨木数百，顺流而下，时修学宫无材，適符其数；永嘉七圣庙大樟树自焚，中藏竹箸无数。
嘉庆元年秋，郧阳汉川水中涌出巨木无算。二年，枝江城东古树作息哮声。
道光二年，曹县李树生瓜。三年，随州李树生瓜。
咸丰六年六月，丽水大树无故自倒。八年，黄安有大椿树，每至午，树中有笑声。九年，武进李树生瓜。
同治三年，京山李树结桃实。五年，分宜玉虚观古梓杪产素心兰。
光绪三年，黄冈枫生梨实。二十二年，皋兰民家杏树开牡丹二朵。
顺治七年正月二十七日夜，望江西方有青气亘天。
康熙十七年六月十二日，平湖青眚见。
