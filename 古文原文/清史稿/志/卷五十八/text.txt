<strong>礼二吉礼二</strong>
郊社仪制郊社配飨祈穀雩祀天神太岁朝日夕月
社稷先农先蚕地祇岳镇海渎山川直省神祇
郊祀之制太祖御极，焚香告天，建元天命。天聪十年，设圜丘德盛门外，方泽内治门外，坛壝始备。会征服察哈尔，获元玉玺，躬亲告祭，遂祀天南郊。旧制，祭飨用生牢，颁百官胙肉。帝曰： 以天胙而享於家，是亵也。 谕改神前分享用熟荐。寻征朝鲜，祭告天地，并祀北郊。世祖入关宅帝位，於是冬至祀圜丘，奉日、月、星辰、云、雨、风、雷配。夏至祀方泽，奉岳、镇、海、渎配。南北分飨。著为例。四年，定郊祀荐生牢如初，惟躬祀南郊进胙牛一。十四年，诏言： 人君事天如父，岁止一郊，心有未尽。惟营殿禁中，岁时致祀，配以太祖、太宗，庶昭诚敬。 礼臣乃援唐天宝四时孟月择吉祭上帝故事，谓构上帝殿奉先殿东，元旦，万寿，三节，夏冬二至，亲诣致虔，仪物如郊祀。惟内祭初安神位时读祝辞，不用胙，不进酒，不燎牛。从之。至是始有禁中祀天礼。十七年，敕廷臣议合祭仪，奏言仿明会典，前期一日，祭告各坛庙，定从祀十二坛。是岁四月，禁中大飨殿遂合祀天、地、日、月暨诸神。圣祖嗣位，诏罢之。
康熙二年，定郊祀躬亲行礼，无故不摄。四十六年，冬至大祀，会天寒，群臣以代请，勿许。四十八年，帝违和，始令李光地摄行郊坛大礼。越二年，祀圜丘如初。嗣是帝年逾六十，兼病足，复令大臣摄之。明年冬至，斋戒，犹力疾升坛省俎豆，量力拜跽，退处幄次，俟摄事者礼讫始还宫。臣工固请停躬诣，犹勿许。六十一年，祀南郊，始遣世宗恭代，距宾天止五日也。雍正八年冬至，遇圣祖忌日，礼臣援旧例请代，下大学士九卿议。奏言周礼春官称大祭祀王不亲则摄行。唐、宋制，大祀与国忌同日，乐备不作。议者谓飨神不可无乐，未若摄祀之当乎礼也，遣代便。可其奏。乾隆七年，定议周礼祀天用玉辂，唐、宋参用大辇，今亲祀南郊，前期诣斋宫，宜御玉辇。是日，帝乘礼舆，易銮辂，自降辇至礼成，如仪。十四年，展拓两郊坛宇，更新幄次。越四载蒇事，规制始大备。仁宗中叶，自制南北郊说，祀典如故。咸丰八年、九年，帝疾不能亲，犹宫内致斋，届日诣大高殿皇穹宇行礼。穆宗、德宗，冲龄践阼，皆遣代。定亲政日躬行。宣统缵绪，监国摄政王行之。
郊社之仪，天聪十年，礼部进仪注，迄顺治间，始定郊祀前期斋戒阅祝版玉帛香，省牲，祀日迟明，礼部太常官诣皇穹宇行礼。奉神牌置坛所，司祝奉祝版，帝出宫乘辇，陪祀王公集午门金水桥从行，馀序立桥南迎送。驾至昭亨门降辇，前引大臣十人，次赞引官、对引官导入更衣幄次，更祭服出，讫盥，诣二成拜位前，分献官各就位。典仪赞 迎神燔柴 ，司乐官赞 举迎神乐 ，赞引奏 升坛 ，帝升一成。上诣香案前，跪上炷香，又三上香，复位，行三跪九叩礼。典仪赞 奠玉帛 ，司乐赞 举乐 ，帝诣神位前，跪搢玉帛奠案，复位。典仪赞 进俎 ，司乐赞 举乐 ，诣神位前，跪受俎拱举，复位。典仪赞 行初献礼 ，司乐赞 举初献乐 ，乐作，舞干戚舞，帝诣神位前，跪奠爵，俯伏。读祝官捧祝跪读讫，行三叩礼。自上香至献爵，配位前仪同。复位，易文舞。亚献、终献舞羽籥，仪如初献，不用祝，分献官、陪祀官随行礼。三献毕，饮福受胙，帝升坛至饮福位，跪，奉爵官酌福酒，奉胙官奉胙，跪进，受爵、胙，三叩，兴，复位。率群臣行三跪九叩礼，彻馔送神，司乐、典仪赞讫，率群臣行礼如初。有司奉祝，次帛，次馔，次香，各诣燎所，唱 望燎 。帝诣望燎位，半燎，礼成，还大次，解严。太常官安设神牌，如请神仪。若遣代，则行礼三成阶下，升降自西阶，读祝跪二成阶下。罢饮福、受胙礼。送燎，退立西偏。馀如制。雍正元年，令陪祀官先莅坛祗候。
方泽，前期但阅祝版。上香毕，奠玉帛，用瘗貍。馀与郊天同。
南郊，诣坛斋宿，自顺治十一年著例，无常仪。乾隆七年定制，前一日，銮仪卫严驾陈午门外太和门阶下。巳刻，太常卿诣乾清门奏请诣斋宫，帝御礼舆出太和门，降舆乘辇，警跸鸣钟鼓，至昭亨门外降。寺卿导入门左，诣圜丘视坛位。分献官分诣神库、神厨视笾豆牲牢。帝出内外壝南左门，至神路西升辇，如斋宫。从祀官俟帝入，退归斋所。翼日届时，寺卿导入大次，更礼服出，复导驾诣坛行礼，毕，还宫。
三十五年，高宗六旬，命礼臣酌减升级次数及降辇步行远近。议言郊前一日乘步辇如斋宫，自此易礼舆，至神路西降，步诣皇穹宇上香，遣亲王视坛。祀日自斋宫至神路西阶下降辇步入，礼成，即於降辇处乘舆还宫。行礼时，初升至二成拜位，即升坛上香，复位迎神，升阶行奠玉帛礼，以次进俎，三献暨饮福、受胙，并於此行之。还拜位，谢福胙，送神，乃卒事。方泽亦如之。允行。犹虑子孙玩视大典，复於三十九年谕诫，年未六旬，毋减小节，著为令。次年，祀南郊，命诸皇子旁侍观礼。越四年，於是帝年七十矣，谕迎神献爵暨祖宗配位前上香悉如旧，其献帛爵诸礼，自本年南郊始，令诸皇子代陈。五十一年，帝以春秋高，步履或逊，敕坛上读祝拜位增设小幄次，然备而未用也。五十九年，祀方泽，配位前献帛爵，仍皇子代行。历仁宗朝，郊祀各仪节，悉遵高宗旧制云。
嘉庆十八年，林清变起，计日敉平，会长至祀圜丘，谕先一日赴坛不升辇，自宫至皇穹宇入斋宫，并御肩舆，用答嘉贶。宣统嗣位，监国摄行郊祀，祀日诣坛，不斋宿，百官不迎送。出入升降，仍由右门，在右阶行礼。拜位设第二成，视帝位少后。去黄幄。即於行礼处受胙，毕，进福酒、胙肉。馀同亲祀仪。
郊祀配飨顺治五年冬至，祀圜丘，奉太祖配。十四年谕曰： 太祖肇兴帝业，太宗继述皇猷，功德并隆，咸宜崇祀。 以后大祀天地，益奉太宗配飨。於是上辛祈穀，上帝位东奉太祖神位，卜吉奉太宗位於其西。夏至配方泽如初礼。十七年，行大飨殿合祀礼，寻罢。康熙六年冬至，祀南郊，用礼臣言，奉世祖配飨上帝，越九日，配飨皇地祇，诣方泽行礼。九年，祈穀亦如之。雍正二年，奉圣祖配大飨殿，次太宗。十三年冬，高宗嗣服，谕言： 皇考世宗，德侔造化，宜祀郊坛。 命议礼以闻。议者谓宜乾隆二年冬至配圜丘，三年孟春上辛配大飨殿，夏至配方泽。帝意以为祔庙后配飨，去夏至近、冬至远。先配方泽，前后已歧。若俟南郊，时日又旷。考之旧典，世祖、太宗配飨天地，莫不先圜丘后方泽，时或翼日、或旬日，礼仪粲然。稽之经传，成周郊祀后稷以配天，宗祀文王於明堂，即月令所谓 季秋，大飨帝 也。召诰 三日丁巳用牲于郊 。释者谓非常祀而祭天，以告即位也。宋皇祐三年，以大庆殿为明堂，合祭天地，三圣并侑，古者因事而郊，不必定在二至。因谕来年世宗配天大礼，准此行事。逾岁，遂诹吉夏至前奉世宗配圜丘。馀如议。
先是部臣进升配仪，未议及祗见上帝。帝曰： 皇考祔庙，先见祖宗，然后升座，今行配飨，先见上帝，於义始允。 已，所司具仪上。於是祀南郊奉世宗神位祗见上帝，夏至祀方泽，祗见皇地祇，位并次世祖。嗣是升配皆先祗见，以为常。嘉庆四年，奉高宗配飨，道光元年，奉仁宗配飨，并如仪。
三十年，帝弗豫，遗命罢郊配，略谓： 禘郊祖宗，伊古所重，我朝首太祖讫仁宗。厚泽深仁，允宜配飨郊坛，礼隆报本。若世世率行无已，益滋后人疵议，此不能不示限制也。 文宗践阼，遂敕王大臣集议，礼亲王全龄等佥云： 大行皇帝功德懿烁，郊配断不可易，请仍遵成宪。 礼部侍郎曾国藩疏言： 郊配之罢，不敢从者二，不敢违者三。大行皇帝仁爱之德，同符大造，粒我烝民，后稷所以配天也。御宇卅载，无一日暇逸，无斯须不敬，纯亦不已，文王所以配上帝也。具合撰之实，辞升配之文，臣心何能自安？不敢从者一。大行皇帝德盛化神，即无例可援，犹应奏请，矧有成宪，曷敢稍逾！传曰： 君行意，臣行制。 在上自怀谦德，为下宜守成规。不敢从者二。坛壝规模，尺寸有定，一砖一石，皆按九五阳数，不能增改。幄内止容豆笾，幄外几无馀地。大行皇帝虑亿万年后，或议广坛壝，或议狭幄制，故定为限制，以身作则。严谕集议，尚未裁决遵行，则后人孰肯冒大不韪？将来必至修改基址，轻变旧章。不敢违者一。唐垂拱间，郊祀奉高祖、太宗、高宗并配，开元十一年，从张说议，而罢太宗、高宗。宋景祐间，郊祀奉艺祖、太宗、真宗并配，嘉祐七年，从杨畋议，而罢太宗、真宗。我朝顺治间，大飨殿合祀，后亦罢其礼。大行皇帝虑亿万年后，或援唐、宋旧例，妄行罢祀，因谕以非天子不议礼，增配尚所不许，罢祀何自而兴？不敢违者二。我朝孝治天下，遗命尤重，圣祖不敢违孝庄文皇后遗命，未敢竟安地宫。仁宗不敢违高宗遗命，故虽丰功伟烈，庙号未获祖称。此而可违，家法何在！且反覆申明，处己卑屈，处祖崇高，大孝大让，亘古盛德。不敢违者三。默计皇上仁孝深心，不升配歉在阙礼，遽升配歉在违命，且多将来之虑。他日郊祀时，上顾遗训，下顾万世，或悚然而难安，礼臣益无所辞咎。 帝颇韪其言。已复博谘廷议，手降敕谕，谓： 周人郊祀后稷，唐、宋及明，或三祖并侑，或数帝分配。我朝历圣相承，靡不奉配。第配位递增，坛制有定。皇考德泽，列祖同符，应如所请。俟祔礼成，仍奉升配，并体遗训，昭示限制。自后郊祀配位，定为三祖五宗，永为恒式。 於是咸丰二年夏大祀圜丘、方泽，三年春上辛祈穀，并奉宣宗配，位次高宗。
十一年，帝崩，穆宗以郊配大典，遗命定三祖五宗，圣心不自安。乃集群臣议，并奉两宫皇太后稽众询谋，礼亲王世铎等先后疏言： 礼贵制宜，孝当承志，两朝遗训，宜谨遵循。 帝勉从之。遂停文宗郊配。同治建元，云南学政张锡嵘援孝经明堂严父配天义，谓宜以季秋祀上帝大飨殿，奉显皇帝配。世铎等益以钦定孝经衍义释之，谓迭飨并侑，非礼所宜。议遂寝。
祈穀顺治间，定岁正月上辛祭上帝大飨殿，为民祈穀。帝亲诣行礼，与冬至同。惟不设从坛，不燔柴。十七年，诏飨帝大典，不宜有异，自后祈穀、燔柴以为常，并改大飨殿合祀上帝百神在圜丘举行。康熙二十九年，圣祖亲制祝文。四十八年，帝疾，不能亲，遣官代。会江、浙、鲁、豫水旱洊臻，仍自制祝文祈之。故事，上辛在正月五日前，改用次辛。雍正八年，上辛为正月二日，部臣因元旦宴，请展十日，不许。先期斋戒如故。十三年正月十日上辛，未立春，帝曰： 此非乘阳义也。 命礼臣集议。奏言： 礼月令，立春日，天子迎春东郊，乃祈穀上帝。此礼本在立春后，请循例用次辛，或立春后上辛。 从之。乾隆十六年，和亲王等以大飨为季秋报祀，义殊祈穀，请更锡名。群臣亦言非明堂本制，袭称大飨，名实未协。得旨，改曰 祈年 。
凡祈穀，驾如南郊，至西天门内神路西降辇，入祈年左门，诣皇乾宫上香。礼成，诣祈年坛视位，毕，仍出左门升辇至斋宫。三十七年，更定前一日辇入西天门，自斋宫东乘礼舆，讫西砖城左门止。步诣皇乾殿上香，毕，还斋宫，亲王视坛位。祀日出斋宫，乘辇，至甬道正中，易礼舆，至神路西降。自砖城步就幄次，入左门，礼同圜丘。四十七年正月四日上辛，礼臣先期请改次辛便，帝曰： 上辛在正月三日前，为须隔年斋戒也；在四日前，为因圣母祝釐也。兹非昔比，奚改为？其仍用上辛，著为例。 又谕： 孟春祈穀，所以迓阳气，兆农祥。考诸经传，是立春后上辛，非元旦后上辛也。惟在月初，旧腊，即当斋戒。然太庙祫祭，大礼攸关，宫中拜神，国俗所在。若以斋期行此，似非专一致敬之道。 因下廷臣议。寻奏： 上辛以立春后所得为准，与其用十二月上辛，不如用正月上辛，以重岁首。如值三日前，则改次辛。或四日前，则应一日斋戒，是日未入斋宫，宫殿拜祭，各不相妨。毋庸改期。 允行。咸丰四年，祈穀，帝患宿疾，敕礼臣酌损仪文。侍郎宋晋请仍旧贯遣代行。帝曰： 是非轻改旧章也，应天以实不以文，此意宜共喻之。 
雩祀关外未尝行。顺治十四年夏旱，世祖始祷雨圜丘，前期斋三日，冠服浅色，禁屠宰，罢刑名。届期，帝素服步入坛，不除道，不陈卤簿，坛上设酒果、香镫、祝帛暨熟牛脯醢，祭时不奏乐，不设配位，不奠玉，不饮福、受胙。馀如冬至祀仪。其方泽、社稷、神祇诸坛，则遣官莅祭。既得雨，越三日，遣官报祀。定躬祷郊坛仪自此始。越三年又旱，卜吉致斋，步至南郊，躬亲告祭。於时天无片云，顷之乃大雨。报祀如初。康熙九年夏旱，诏百官修省，礼部祈雨。明年，帝亲祷。自后躬祀以为常。二十六年，亲制祝文祈告，雨立降。又尝设坛宫禁，跽祷三昼夜，日惟淡食，越四日，步祷天坛，雨骤澍，步还宫，衣履霑湿云。
乾隆七年，御史徐以升奏言： 春秋传： 龙见而雩，为百穀祈膏雨也。 祭法： 雩宗，祭水旱也。 礼月令： 雩，帝用盛乐，命百县雩祀，祀百辟卿士有益於民者，以祈穀实，是为常雩。 周礼： 稻人，旱又共雩敛。 春秋书雩二十有一，有一月再雩者，旱甚也。是又因旱而雩。考雩义为吁嗟求雨，其制，为坛南郊旁，故鲁南门为雩门，西汉始废，旱辄祷郊庙。晋永和立坛南郊，梁武帝始徙东，改燔燎从坎瘗。唐太宗复旧制。宋时孟夏雩祀上帝。明建坛泰元门东，制一成，旱则祷。我朝雩祭无坛，典制似阙，应度地建立，以符古义。 下礼臣议。议言： 孟夏龙见，择日行常雩，祀圜丘，奉列祖配。四从坛，皆如礼。孟夏后旱，则仿唐制，祭神祇、社稷、宗庙。七日一祈，不足，仍分祷。旱甚，大雩。令甲，祈雨必望祭四海，至是罢之。又行大雩，用舞童十六人，衣玄衣，分八列，执羽翳，三献，乐止，乃按舞。歌御制云汉诗八章，毕，望燎。馀同常雩。至久雨祈晴，宜仿春秋传鼓用牲，通考禜祭制，伐鼓祀少牢。禜祭国门，雨不止，则伐鼓用牲於社。罢分祷，停僧道官建坛讽经。其直省州、县旧置耤田坛祀，仍依雍正四年例。孟夏行常雩，患旱，先祭境内山川，次社稷。患霪潦祈晴，如京师式。 十七年，增祈雨报祭乐章。
二十四年，常雩不雨，帝步祷社稷坛，仍用玉。六月大雩，亲制祝文，定仪节。前一日，帝常服视祝版，诣坛斋宿，去卤簿，停乐。出宫用骑，扈驾大臣常服导从。至南郊，步入坛，视位上香。祀日，帝雨冠素服步祷，从臣亦如之。不燔柴，不晋俎，不饮福、受胙。三献毕，舞童舞羽、歌诗，退，皆如仪。帝率群臣三拜，彻馔，望燎。礼成，还宫。
三十七年，帝以年老，命酌损仪节视圜丘。
嘉庆十八年，以钦天监雩祀择日，频年恒在立夏节，殊乖古义，敕立夏后数日蠲吉行。著为例。
道光十二年六月大雩，亲制祝文，省躬思过。是夕雨。报谢如常仪。御史陈焯请再申虔祷。帝曰： 祭法有祈有报。以报为祈，非礼也。其勿逾旧制。 
天神顺治初，定云、雨、风、雷。既配飨圜丘，并建天神坛位先农坛南，专祀之。雍正六年，谕建风神庙。礼臣言： 周礼槱燎祀飌师，郑康成注风师为箕星，即虞书六宗之一。马端临谓，周制立春丑日，祭风师国城东北，盖东北箕星之次，丑亦应箕位。汉刘歆等议立风伯庙於东郊。东汉县邑，常以丙戌日祀之戌地。唐制就箕星位为坛，宋仍之。今卜地景山东，適当箕位，建庙为宜。岁以立春后丑日祭。 允行。规制仿时应宫，锡号 应时显佑 ，庙曰宣仁。前殿祀风伯，后殿祀八风神。明年，复以云师、雷师尚阙专祀，谕言： 虞书六宗，汉儒释为乾坤六子，震雷、巽风，并列禋祀。易言雷动风散，功实相等。记曰： 天降时雨，山川出云。 周礼以云物辨年岁，是云与雷皆运行造化者也。并官建庙奉祀。 於是下所司议，寻奏： 唐天宝五载，增祀雷师，位雨师次，岁以立夏后申日致祭，宋、元因之。明集礼，次风师以云师，郡、县建雷雨、风云二坛，秋分后三日合祭。今拟西方建雷师庙，祭以立夏后申日。东方建云师庙，祭以秋分后三日。 从之。乃锡号云师曰 顺时普应 ，庙曰凝和；雷师曰 资生发育 ，庙曰昭显；并以时应宫龙神为雨师，合祀之。
嘉庆二年旱，祷雨既应，仁宗莅坛报祀，入坛中门降舆，至壝南门外，盥毕入，升坛。以次诣云、雨、风、雷神位上香，二跪六拜。初献即奠爵、帛，读祝，不晋俎，不饮福胙。馀如故。
太岁殿位先农坛东北，正殿祀太岁，两庑祀十二月将。顺治初，遣官祭太岁，定孟春为迎，岁暮为祖。岁正月，书神牌曰 某干支太岁神 ，如其年建。岁除祭毕，合祝版燎之。凡祭，乐六奏，承祭官立中阶下，分献官立甬道左右，行三跪九拜礼。初献即奠帛，读祝，锡福胙，用乐舞生承事，时犹无上香仪也。
乾隆十六年，礼臣言同属天神，不宜有异，自是二祭及分献皆上香。太岁、月将神牌，旧储农坛神库，至是亦以殿庑具备，移奉正屋。临祭，龛前安神座。毕，复龛。旧制，祭太岁遣太常卿行礼，两庑用厅员分献。二十年，改遣亲王、郡王承祭。次年，定太常卿为分献官。
雍、乾以来，凡祈祷，天神、太岁暨地祇三坛并举，遣官将事，陪祀者咸与焉。前期邸斋一日，承祭官拜位。天神坛在南阶下，太岁与常祀同，俱三跪九拜。天神用燎，太岁两庑不分献，不饮福、受胙。
朝日、夕月，初以大明、夜明从祀圜丘，罢春秋分祀。顺治八年，建朝日坛东郊，夕月坛西郊。
朝日用春分日卯刻，值甲、丙、戊、庚、壬年，帝亲祭，馀遣官。乐六奏，舞八佾。凡亲祭，入自坛北门，至甬道更衣大次，盥毕，升西阶就位，行三跪九拜礼。奠献遣有司行。遣代则行礼阶下，惟读祝时跽坛上。初日坛用露祭。雍正四年，始援社稷例，立龛坛下芘风雨。乾隆十一年，具服殿成，罢更衣大次。是岁春分翼日日食，高宗莅祭，不乘辇，不奏乐，不陈卤簿。三十九年躬祭，入櫺星左门，如幄次行礼，以年高酌减礼文，非恒式也。
夕月用秋分日酉刻，奉星辰配，凡丑、辰、未、戌年，帝亲祭，馀遣官。乐六奏，仪视日坛稍杀，亲临较少。升坛行礼，二跪六拜，初献奠玉帛，读祝，馀如朝日仪。遣官则拜坛下。乾隆三年戊午，例遣官，帝因初举祀典，仍亲祭如礼。五十五年，酌损节文，如日坛例。嘉庆五年庚申，效高宗故事，仍亲祭，不遣官。十九年，定亲祭仪，祀配位用亲王、郡王上香。二十三年，世宗忌日值月坛斋期，谕陪祀执事官改常服，馀如故。
社稷之祀自京师以至直省府、州、县皆有之，其在京师者，建坛端门右。世祖宅帝位，祭告如仪。定制，岁春、秋仲月上戊日，祭大社、大稷，奉后土句龙氏、后稷氏配。祭日，帝亲莅，坛上敷五色土，各如其方。乐七奏，舞八佾。帝出阙右门降辇，道北门出入，祭时出拜殿，至壝北门外就位，自北阶升坛上香，诣正位奠献。有司分祭配位。升北阶，降西阶，不晋俎，三跪九拜。馀仪如北郊旧例。
祭日逢国忌，不改期，易素服。康熙三年，遇太宗忌日，始改中戊。
雍正二年，平青海，告祭行献俘礼。自是平定藩部，献俘以为常。
乾隆十七年，改送燎为望瘗。明年，增望瘗乐章。
三十七年，以年老更仪节。幄次先设拜殿，帝御辇至坛外门，易礼舆，入右门，至拜殿东阶下，乃降。升阶行礼，礼成，升舆如初。故事，祭日遇风雨，拜位香案徙殿中，神位祭品露设如故。帝曰： 社稷之制，不立栋宇，以承天阳。今神牌藏神库，是在栋宇内也。移奉殿中，复何嫌忌？ 四十一年，定祭日遇风雨，神牌安奉殿内，祭器、乐虡移设拜殿，猝遇则用木龛覆神牌，其拜殿别设香案。嘉庆五年，仁宗诣坛祈雨，视春秋致祭仪，惟祭品用脯醢、果实，不饮福。前三日及祭日，王、公、百官皆斋戒，禁屠宰，不理刑名。馀悉如故。并谕亲诣祈祷、报祀均步行，以隆典礼。
其在府、州、县者，顺治元年建，岁祭亦用上戊，府称府社、府稷，州、县则云某州、县社、稷。
世宗缵业，制定祭品，羊一，豕一，帛一、笾、豆四，鉶、簠、簋各二。有司斋二日，届期朝服祭於坛。乾隆八年，始颁祝文，各直省定例，为民祈报，会城布政使主之，督若抚陪祀。道官驻地，府、州、县主之，道陪祀。十六年，以尊卑未协，诏互易之。督、抚、道官或出巡，仍令布政使暨府、州、县官摄祭。武官自将军以下，皆陪祀。社、稷以次诸祭，悉准此行。
先农天聪九年，禁滥役妨农。崇德元年，禁屯积米穀，令及时耕种，重农贵粟自此始。顺治十一年，定岁仲春亥日行耕耤礼。先期，户、礼二部尚书偕顺天府尹进耒耜暨穜棱种。届期，帝亲飨祭献如朝日仪。毕，诣耕耤所，南乡立。从耤者就位。户部尚书执耒耜，府尹执鞭，北面跪以进。帝秉耒三推，府丞奉青箱，户部侍郎播种，耆老随覆。毕，尚书受耒耜，府尹受鞭。帝御观耕台，南乡坐，王以下序立。三王五推，九卿九推，府尹官属执青箱播种，耆老随覆。毕，帝如斋宫。府尹官属、众耆老行礼。农夫三十人执农器随行。礼毕，从府、县官出至耕耤所，帝赐王公坐，俟农夫终亩，鸿胪卿奏礼成，百官行庆贺礼。赐王公耆老宴，赏农夫布各一匹，作乐还宫。其秋，年穀登，所司上闻，择日贮神仓，备供粢盛。寻定先农岁祭遣府尹行，大兴、宛平县官陪祀。
唐熙时，圣祖尝临丰泽园劝相。雍正二年，祭先农，行耕耤。三推毕，加一推。颁新制三十六禾词。赏农夫布各四匹，罢筵宴。颁赐各省嘉禾图。
乾隆三年，帝初行耕耤礼，先期六日，幸丰泽园演耕，届日飨先农，行四推。二十三年谕曰： 吉亥耤亩，所重劭农。黛耜青箱，畚镈蓑笠，咸寓知民疾苦至意。吾民雨犁日耘，袯襫维艰，炎湿遑避。设棚悬彩，义无所取。且片时所用，费中人数十户产也，其除之。 三十七年，群臣虑帝春秋高，籥罢亲耕，不许。命仍依古制三推。嘉庆以降，仍加一推如初。
直省祭先农，清初未举行。雍正二年，耤田产嘉禾，一茎三四穗。越二年，乃至九穗。谕言： 国以民为本，民以食为天。礼，天子耤千亩，诸侯百亩。是耕耤可通臣下，守土者允宜遵行。俾知稼墙艰难，察地力肥硗，量天时晴雨。养民务本，道实由之。 於是定议：顺天府尹，直省督抚及所属府、州、县、卫，各立农坛耤田。自五年始，岁仲春亥日，率属祭先农行九推。十月朔，颁时宪书，豫定次年耕耤吉期，下所司循用。祭品礼数，如社稷仪。
先蚕清初未列祀典。康熙时，立蚕舍丰泽园，始兴蚕绩。雍正十三年，河东总督王士俊疏请祀先蚕，略言： 周礼郑注上引房星，以马神为蚕神。蚕、马同出天驷，然天驷可云马祖，实非蚕神。淮南子引蚕经，黄帝元妃西陵氏始蚕，其制衣裳自此始。汉祀菀窳妇人、寓氏公主，事本无稽。先蚕之名，礼经不载。隋始有坛，建宫北三里，高四尺。唐会要，遣有司飨先蚕如先农。宋景德三年，命官摄祀。有明釐正祀典，百神各依本号，如农始炎帝，止称先农神，则蚕始黄帝，亦宜止称先蚕神。按周制，蚕於北郊。今京师建坛，亦北郊为宜。 部议然之。侍郎图理琛奏立先蚕祠安定门外，岁季春吉巳，遣太常卿祀以少牢。未及行。
乾隆七年，始敕议亲蚕典礼，议者以郊外道远，且水源不通，无浴蚕所。考唐、宋时后妃亲蚕，多在宫苑中，明亦改建西苑。高宗鉴往制，允其议。命所司相度，遂建坛苑东北隅。三面树桑柘。坛东为观桑台，前桑园，后亲蚕门。其内亲蚕殿，后浴蚕池，池北为后殿。宫左为蚕妇浴蚕河。南北木桥二，南桥东即先蚕神殿也。左曰蚕署，北桥东曰蚕所，皆符古制云。
是岁定皇后飨先蚕礼，立蚕室，豫奉先蚕西陵氏神位。届日辰初刻，后礼服乘凤辇出宫，至内壝左门降，入具服殿，妃、嫔从。盥讫，升中阶，就南阶上拜位，六肃，三跪，三拜。谢福胙礼三减一。不读祝。爵三献。凡拜跪，妃、嫔坛下皆行礼。馀如飨先农仪。礼成还宫。越日，行躬桑礼。先是筑台桑田北，置蚕母二人，蚕妇二十七人，蚕宫令、丞各一人承其事。后散斋一日，从采桑妃、嫔以下毕斋。是日昧爽，从桑侍班公主等祗候南门内。巳初刻，后出宫，妃、嫔从，诣西苑，入具服殿。传赞分引妃、嫔、公主等就采桑位，典仪奏请后行礼。出诣桑畦北正中，相仪二人，忌进筐、钩，后右持钩，左提筐，东行畦外。内监扬采旗，鸣金鼓，歌采桑辞，后东西三采毕，歌止。相仪忌受筐、钩。后御观桑台，以次妃、嫔、公主等五采，命妇九采。讫。蚕母北面跪，典仪举筐授之，祗受退。切之，授蚕妇，洒於箔。后御茧馆，传赞引妃、嫔等行礼讫。还宫。蚕事毕，蚕母、蚕妇择茧贮筐以献。卜吉行治茧礼，后复诣坛临织室，缫三盆，手遂布於蚕妇以终事。寻侍郎三德疏言： 亲蚕典礼，为旷世钜仪，请将坛址宫殿规制，兴工告成日期，宣付史馆。 诏从之。九年三月，始亲蚕如仪。
寻定后不亲莅，遣妃代行。行礼阶下，升降自东阶。不饮福、受胙，不陪祀。十四年，礼部请遣妃代祀。时皇贵妃未正位中宫，帝谕曰： 妃所代，代后也。位未正，何代为？ 因命内府大臣行礼。洎皇后册立，始亲飨。嗣后或躬亲，或官摄，或妃代，并取旨行。
其行省所祭，惟乾隆五十九年，定浙江轩辕黄帝庙蚕神暨杭、嘉、湖属蚕神祠，岁祭列入祀典，祭器视先农。
地祇顺治初，定岳、镇、海、渎既配飨方泽，复建地祇坛，位天坛西，兼祀天下名山、大川。三年，定北镇、北海合遣一人，东岳、东镇、东海一人，西岳、西镇、江渎一人，中岳、淮渎、济渎一人，北岳、中镇、西海、河渎一人，南镇、南海一人，南岳专遣一人，将行，先遣官致斋一日，二跪六拜，行三献礼。
八年，封兴京永陵山曰启运，东京陵山曰积庆，福陵山曰天柱，昭陵山曰隆业，并列祀地坛。十六年，徙东京陵祔兴京，罢积庆山祀。明年，用礼臣言，改祀北岳於浑源。康熙二年，赐号凤台山曰昌瑞，并祀之。六年，遣祭如初制。惟南镇、南海各分遣一人。十六年，诏封长白山神秩祀如五岳。自是岁时望祭无阙。
二十四年，东巡祀泰岳，祝版不书御名。先一日致斋。太常赍祝版、香、帛、爵，有司备祭品牲荐。届日衣龙衮，出行宫。乐备不作。至庙内降舆。入中门，俟幄次，出盥毕，诣殿中拜位，二跪六拜。奠、献如常仪。不饮福、受胙。明年，复改祀北岳、混同江。逾二年，始望祭。
三十五年正月，为元元祈福，始遣大臣分行祭告，凡岳五：曰东岳泰山、南岳衡山、中岳嵩山、西岳华山，北岳恒山。镇五：曰东镇沂山、南镇会稽山、中镇霍山、西镇吴山、北镇医巫闾山。海四：曰东海、南海、西海、北海。渎四：曰江渎、淮渎、济渎、河渎。又兀喇长白山。翕河乔岳自此始。明年，朔漠平，遣祭岳、镇、海、渎如故。雍正二年，赐号江渎曰涵和，河渎曰润毓，淮渎曰通佑，济渎曰永惠。并赐东海为显仁，南为昭明，西为正恒，北为崇礼。乾隆二年，封泰宁山曰永宁，附祀地坛如故事。
越十年，以来岁奉太后秩岱宗，敕群臣议礼。奏言： 古者因名山以升中，有燔柴礼。圣祖因仪文度数，书缺有閒，议封禅者多不经。定以祀五岳礼致祭，允宜遵行。 明年莅泰安，前一日，诣岳庙三上香，一跪三拜。翼日祭，如圣祖祀岳仪。又明年，巡省中州，祀中岳，如初。十六年，巡江、浙，遣祭江、淮、河神。自是南巡凡六，皆躬祭。十九年，巡吉林，望祭北镇，长白山亦如之。
二十六年，用礼臣议，改岳、镇、海、渎遣官六人，长白山、北海、北镇一人，西岳、西镇、江渎一人，东岳、东镇、东海、南镇一人，中南二岳、济淮二渎一人，北岳、中镇、西海、河渎一人，南海一人。当是时，海神庙飨，所在多有，惟北海尚阙。四十三年，始建山海关北海神庙。凡祈祷地坛行礼，位北阶下，三跪九拜，用瘗。光绪初元，加太白山神曰保民，医巫闾山神曰灵应。二十七年，两宫幸西安，遣官祭所过山川，并告祭华、嵩二岳，如礼。
其他山川之祀，自圣祖北征朔漠，驻跸噶尔图，命大学士祭山川，出卡伦，命官祭域外山川。自是浙江、大沽、大通海神皆建庙修祀。雍正间，建湘江神、武昌江神庙，并赐号广东海阳山神曰安流襄绩。高宗缵业，定星宿海、西域山川、伊犁阿布拉山诸神祀。又以松花江导源长白，依望祭北海制行。大军西征，祭阿勒台、珠尔库、博克达、阿拉克四山。复赐太白山、洞庭山、库伦汗山、金山诸神号。川、陕平，建终南山神庙。木兰秋狝，议定兴安大岭山祀典，常祭用少牢，告祭太牢，岁仲春望祭行礼，如祀五镇仪。帛、尊、羊、豕各一，簠、簋各二，爵三，笾、豆各十。秋狝，王大臣致祭，登一，鉶二，馀同春祭。别建庙以祀，锡号协义昭灵。又封江西庐岳神曰溥福广济。自仁宗迄德宗，封江南、湖北、山东、台湾、安东、江神、汉神、海神，黄陂木兰山、西藏瓦合山、四川峨眉山神，皆以时肇封或崇祀。综稽一代祀典，河神别见河渠篇，其馀名山大川锡号尚多，不悉举云。
直省神祇顺治初，令各府、川、县建坛，岁春秋仲月，有司致祭。雍正三年，定制，有司斋二日，朝服莅事，仪视社稷坛。乾隆八年，颁各省祀神祇祝文。二十二年，定各府、州、县祭境内山川，以春秋仲月戊日。其风、雷诸神，特锡封庙号以祀。自世宗至德宗末，代有增锡。凡列祀典者，有司随时致虔，用羊一、猪一、果五盘、帛一、尊一、爵三，读祝叩拜如故事。
