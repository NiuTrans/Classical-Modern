<strong>兵九</strong>
△海防
国初海防，仅备海盗而已。自道光中海禁大开，形势一变，海防益重。海防向分南北洋。山东烟台归北洋兼辖。闽、浙、粤三口，归南洋兼辖。兹取沿海各省有海防者分述之：曰东三省，曰直隶，曰山东，曰江南，附江防，曰浙江，曰福建，曰广东。
奉天沿海，南自牛庄至金、盖各州，转东至鸭绿江口，西则自山海关至锦州，地皆滨海，口岸凡三十九处。康熙初，廷议锦州一带筹备沿边。旋定金州旅顺口设水师战船，隶金州副都统督率训练，战船皆木质旧式。雍正四年，将军噶尔弼以自旅顺海口至凤凰城，水程千里，仅恃旅顺水师一营，议增二营，联络巡哨。道光二十一年，耆英以奉省海防经营不易，有移民内徙之议，海防渐重。咸丰之季，欧舰北犯津、沽，奉天亦严海防。同治四年，崇厚调天津洋枪队千人赴营口屯驻。五年，以奉天兵船拙重，调天津轻利兵船十馀艘赴长岛驻防。复增新练洋枪队五百人於营口。十一年，瑞麟以南洋自制兵舰告成，炮械咸备，乃商拨兵舰一艘，巡防牛庄海口。光绪初年，以俄罗斯有窥北边，沿海亦有俄舰游弋，乃於制兵外加饷练兵，凡选练马步队四千二百馀人。又增绿营兵四千人，调拨吉林、黑龙江、蒙古马队各二百馀人驻营口，与宋庆豫军协同防守。其东边道之练军马步队一千三百人，则分驻凤凰城、大孤山、北河、长甸河口及安东等处。额设正兵，几同虚设，海上有警，全恃客军。金州与海参威毗连之处，尤为重要。李鸿章遣镇东等四炮舰巡防奉省海口。八年，鸿章以北洋迤东口岸，惟奉天旅顺口为首冲，乃在旅顺之黄金山顶，仿筑德国新式炮台，设巨炮多尊，并建筑兵房、子药库，近山要路，复设行营炮垒，海口内则布置水雷，沿海岸可登陆处，择要埋藏地雷，陆路则有护军营八哨，毅军十一营，水路则有快炮船、蚊炮船各二艘，表里依护。其次为营口，海滩平衍，敌易抄袭，复调劲旅接应后路。十年，将军定安於营口创设水雷营，电线火药，建雷库十间存储。十七年，李鸿章以大连湾为渤海门户，筑老龙头等处炮台六座，仿西洋曲折式，兵房、药库皆备。二十六年，将军增祺以岫岩、安东沿海，虽有北洋兵舰巡防，而海滨港汊纷歧，乃增造大号水师船八艘，布列於沙河、大孤山、太平沟等处。
至吉林、黑龙江之海防，以有松花、黑龙二江，贯省境而趋海，旧制二省各设水师营巡防，水师船止运船三十艘，桨船二十艘，每为运粮及采东珠、取桦皮之用，亦称水手营，非战舰也。
吉林海防，首重珲春。松花江虽可行海舶，而江水浅处为多。同治四年以后，屡有俄罗斯兵船，乘江水涨时，驶入至阿勒楚喀及伯都讷境内。将军岐元拟於三姓设水师营，不果。光绪六年，府丞王家璧有整顿东省水师改造战舰之议。李鸿章以长江水师船不適用於松花、黑龙二江，宜於吉林、三姓左近，择水深溜大之处设船厂，造小号兵轮船，如广东蚊炮船之式，入水不深，上可行驶伯都讷、省城附近，下可巡行黑河口，转入黑龙江，以佐陆军，备俄船侵入。并拨开花炮、新式马枪、快枪等，为吉省练兵之用。时将军铭安、及督办宁古塔等处防务吴大澂、喜昌，以俄患未平，於吉省沿江沿边，增练防军马步队五千人，各旗及西丹又募千五百人，练成即赴珲春驻守，并设护江关，防范水路。又虑俄国海军船坚力猛，水关不能阻其冲突，乃择要依山建筑炮台，以御俄舰。
黑龙江省於光绪三年始筹办海防，通省额兵及西丹共一万人，增鄂伦春兵五百人，兼习新式枪炮。黑省近俄，俄人环黑龙江左岸盘踞，达二千馀里，每相间百馀里，辄有俄兵屯驻之所，刁斗相闻。故黑省防务，重在陆而不在海。其江流入海之口，在省境东北隅，虽额设师船三十馀艘，仅循例操演。
东三省海防，奉天尤重。自日占旅、大，辽东半岛藩篱尽撤。而吉、黑二省，向受俄患，北海屡警，防务益形棘手云。
直隶津、沽口，为南北运河、永定、大清、子牙五河入海处，北连辽东，有旅顺、大连以为左翼，南走登、莱，有威海卫以为右翼，为北洋第一重镇。顺治初，天津巡抚雷兴疏言，大沽海口为神京门户，请置战船以备海防。下所司议行。雍正四年，於海口芦家嘴创设天津水师营，令满洲兵丁驻紥，学习水师，特简都统大员，守御海口。复自天津城南门外起至庆云县止，所有沿海各州县，设立海拨二十五处，分置守兵，扼要防范。
乾隆四年，直隶总督高斌请拓天津水师营、汛，增驻满兵一千，合旧额为三千。及道光六年，那彦成奏请裁撤海口官兵，改归大名镇。十二年，琦善奏天津地处海隅，与山东登州、奉天锦州遥相拱卫，沙线分歧，非熟习海径者，无由曲折而至。且海口二十里外，有拦港沙一道，融结天成，俨若海口外卫。总兵陆路营伍，足资捍卫，所有天津水师，无庸复设。於是水师营遂裁。二十年，又据琦善奏英舰到粤，难保不分投窜扰，天津密迩京畿，尤宜慎重防堵。遂复严旨派员驻紥要隘，协同防御。二十一年，天津海口增驻官兵，建炮台营房，近海村落，招集团练，修筑土堡，互为策应。二十二年，令直隶沿海营兵，善於凫水及谙习风涛驾驶之技者，饬统兵官训练，并增设巡哨兵船，以芦台为北塘后路，设通永镇标十五营驻守。二十三年，令天津水师营每年拨战船六艘，分三路巡防，与奉天、山东师船，定期会哨，以登州、岫岩城、锦州三处为呈票考验之地。有畏避风浪，巡哨贻误者，严惩之。三十年，令讷尔经额察视海防。
咸丰八年，令僧格林沁在大沽口及双港修筑炮台，设水路木筏，及沿岸营垒，调宣化镇兵会大沽协兵，守护海口炮台。又令史荣椿等由天津赴山海关履勘海防要隘。同治元年，令曾国藩、薛焕等购买外洋兵船巨炮，统以镇将，酌分数艘，驻泊天津海口。九年，山东巡抚丁宝桢以大沽、北塘等处为京师门户，虑直隶兵力不足，调山东旧部十八营，赴直隶边境候调。十年，直隶总督李鸿章增设大沽协海口六营，酌定营制。修筑大沽口南北两岸炮台，与北塘相犄角，调遵化练军千人移驻。十三年，又以北洋海防，仅恃大沽、北塘二海口炮台，后路尚恐单薄，乃就运河北岸，用三合土建筑新城，四围设大小炮台，护以金刚墙，引海河为城濠，屯驻重兵，与大沽防营相应。
光绪元年，李鸿章复於大沽、北塘、新城各处，增筑洋式炮台营垒，购置铁甲快船、碰船、水雷船，以备攻守。二年，令总兵周盛传率淮军马步二十馀营，建筑新城炮台。三年，成之。六年，李鸿章以北塘迤东至山海关，延长数百里，调宋庆、郭松林二军，分驻沿海蒲河口、秦皇岛等处，并增建炮台。又以淮、练各军驻天津，防守大沽、北塘各口。以鲍超全军三十营驻昌黎、乐亭，防守大清河、洋河各口。以山海关防军，兼顾金山嘴、秦皇岛、老龙头各处。时曾国荃建议直隶海防，不宜远守营口，宜以重兵守山海关。乃命曾国荃统率安徽、湖北、山西各军赴山海关驻守。八年，李鸿章於大沽、北塘炮台下埋伏水雷，大沽口内设拦河木筏，山海关内外筑三合土大炮台一，土炮台二，濒海营墙，均仿炮台建筑。又宁海城临海受敌，於炮台墙外，悉以沙土掩护。其时大沽南北岸炮台大小共数十座，辅以水雷铁舰，沿岸以陆军驻守。十一年，因京东沿海空虚，调练军各营，移驻滦州、昌黎等处。二十三年，直隶总督王文韶以武毅军训练初成，率前后二军及马队一军，周历山海关沿海一带，以重防务。自欧舰来窥，僧格林沁战败，廷议始专津、沽之防。中日之役，旅顺、威海相继沦陷，而津海未开战事。及拳匪肇衅，联军北犯，沽口炮台，毁於一旦，北洋沿海防务，遂日形懈弛云。
山东海岸绵亘，自直隶界屈曲而南以达江苏，其间大小海口二百馀处。东北境之登、莱、青三府，地形突出，三面临海。威海、烟台岛屿环罗，与朝鲜海峡对峙，为幽、蓟屏藩。海禁既开，各国商帆战舰，历重洋而来，至山东成山而折入渤海，以达沽口。故创练海军，以威海、旅顺为根据地。欲守津、沽，先守威、旅。齐、鲁关山，遂与畿疆并重矣。
顺治十一年，令苏利为水军都督，驻军碣石，为山东防海之始。乾隆五十五年，以胶州、文登、即墨等营，兼防海口，以总兵驻登州，统水师三营，战船十二艘，修治各海口炮台。道光二十一年，以芝罘岛扼东海之口，拨兵防守。蓬莱、黄县、荣城、宁海、掖县、胶州、即墨所属之十三岛，编练民团，互为防卫。三十年，以濒海之三汛师船，四县水勇，合并防守海口，并扼要安设大炮。咸丰元年，登州总兵陈世忠以海寇夺掠官船，山东水师无多，会闽、粤大号师船，合力截捕。三年，於登、莱、青三府举办联庄团练，给以兵械。八年，饬天津镇总兵赴山东，详勘海丰一带海口。九年，以海丰县之大沽河有防营故址，饬崇恩等拨兵防守。十年，文煜令青州等沿海各城满、绿营兵，勤加训练，分守城官兵之半以守海口。同治九年，丁宝桢以东境海口纷歧，惟有扼要防守。其文登县属之马头石岛，福山县属之烟台，蓬莱县属之庙岛，掖县属之小石岛，为洋船北来所必经，第居险要，共拨兵六千馀人分守。十一年，拨大号兵船一艘，驻泊登州洋面。光绪元年，丁宝桢以山东之东三府，三面环海，外寇随处可登，宜扼要屯守。其要地有三：一、烟台，於通申冈设防营，驻兵三千。烟台山下及八蜡庙、芝罘岛之西，共建浮铁炮台三座。芝罘岛之东，筑沙土曲折炮台一座。一、威海卫，於刘公岛之东口，建浮铁炮台一座，而於岛口内筑沙土曲折炮台，於口外海面密布水雷，其北口内亦建沙土浮铁炮台，可作兵轮船水寨之用。一、登州，於城北建沙土高式炮台，城内建沙土圆式炮台。长山之西，建沙土曲折炮台，与郡城相犄角。炮台用克鲁伯后膛大炮，参用阿姆司脱朗前膛大炮。兵丁用格林炮、克鲁伯四磅炮、亨利马悌尼快枪，请求行阵攻守之法。六年，以新购外洋蚊炮船驻防烟台海面。十二年，许景澄建议山东胶州湾当南北洋之中，东为浮山，西为灵山，口狭而水深，宜规画形势，为新练海军屯港，与旅顺口东西相应。是年，李鸿章於威海卫南北岸筑炮台，布水雷。十七年，於威海黄泥岩增筑新式炮台，又於南岸龙庙嘴炮台外，增筑赵北口炮台。刘公岛新筑地阱炮台，设后膛巨炮於隧道。其西之黄岛，水中之日岛，亦设炮台，与南岸相应。刘公岛又设大铁码头，为海军寄椗上煤之所，防务益周密。
东省形势，以威海、胶州为要口，於海军屯泊尤宜。乃甲午一役，威海水陆之防，既毁於日本，而德因教案，曾以大队铁舰夺踞胶州湾，辟商埠，开铁路，浸窥腹地。东省海防，遂无所藉手云。
江南海防，自海州南历长江、吴淞江二口，稍折而西，至松江奉贤县境之海湾，南接浙江洋面，其间港口罗列。惟江阴、吴淞二处，一为长江之筦键，一为苏、松之门户，防务尤重。至江阴以上，以江流深广，外海兵舰商船，溯流而上，西达夔、渝，三千里流域，虽皖、赣、楚、蜀各有江防，实以江南当下游之冲。自狼、福山以迄京口、金陵，炮垒防营，星罗棋布。上游防卫，与下游繁简迥殊。而江苏辖境，长江千里，兵舰炮台，无异海防，水陆营汛，亦与海疆联络。故安徽省以上江防，即隶於苏省海防焉。
自海州南抵江口，乃昔年黄河入海处，泥沙积久，凝结内海，称五条沙，海潮甚急。海舶北赴燕、齐者，必东行一昼夜以避其沙，故淮、海州郡，得稍宽海防者，以五条沙为之保障也。自狼、福山口南抵吴淞，沙凝潮急，略同北境。惟长江、吴淞二口，水深溜大，巨舰可直驶内江，故海口防务，视海滨倍重。
清初平定江南，分八旗劲旅驻京口，以镇海大将军统之，设水师营，造沙唬船以习水战。旋以沙唬船难涉大洋，乃改造鸟船。时郑成功据台湾，以师船进窥江表，由京口薄金陵，梁化凤击败之。顺治十四年，命梁化凤为水军都督，率军万人，驻防崇明、吴淞。以松江府三面临海，设提督，驻重兵。康熙六年，因崇明孤悬大海，严出海之禁。十四年，以提督统八营驻崇明。二十三年，减存四营，列汛六十有八。太仓州为元代海运放洋之口，明代置兵屯守，清初设游击，以刘河营移驻茜泾镇。雍正四年，分设宝山县，列汛五十有七。上海县当黄浦江之冲，原有墩台十七座，康熙二年，以墩台距海较远，乃建外塘斥堠。其南为金山县，踞青浦、南汇之上游，设参将驻守，列汛七十有八。常熟之福山，与隔江之狼山对峙，常熟、昭文濒海之口，为许浦、徐陆泾、白第港，康熙间，设墩堡戍守，列汛二十有四。通州为狼山营汛地，如皋为掘港营汛地，皆近海要区也。其北境之海州，为南北襟要，海口之大者凡九，最北为荻水口，其东北云台山，清初曾徙民内地，阻塞入海之道，康熙二十年复开通，设通海营，列汛五十有五。淮安府昔为淮河入海之处，设庙湾、盐城二营，会哨巡防，列汛四十有二。扬州府北之兴化，南之泰州，为滨海之县，清初设守备，康熙十一年，设游击镇之，列汛凡十。雍正八年，以福山营为江海门户，於江苏镇标四营内分兵船二艘隶之，与狼山营会哨。此清初至雍正年江南之海防也。
乾隆至道光，江海清平，防汛率循旧制。及道光中叶，海警骤起，东南戒严。二十一年，以宝山海口为江南要区，屯驻大营，分设游缉之兵。吴淞亦屯兵，增设濠垒。二十二年，令耆英等周历吴淞、狼山、福山、圌山关各处，整顿战船炮械。二十三年，以江阴鹅鼻嘴为由海入江要口，设险守御。又防堵瓜洲及南河、灌河、射阳湖之口。令璧昌等察沿海城邑，联络保障。所用炮位，设局开铸，并造水师舢板船，筑炮台於江岸南北。二十四年，璧昌因狼、福山江面太宽，於刘闻沙、东生洲、顺江洲、沙圩等处，修筑炮堤。水师各营，增大小战船一百三十馀艘，分厂制造。二十七年，李星沅筹防泖湖，贮石沈船，增置木牌，并存储炮位，分布重兵。而其时所筑炮台，实止因土为堤，且器械窳旧，布置多疏，非特不足御欧洲巨舰，咸丰间，粤寇东下，沿江防戍，咸望风奔靡。及湘军底定东南，军势始振。
同治元年，谕薛焕等购西洋兵舰，在上海等要口防守。四年，曾国藩於狼山镇标，每营增造大舢板船二十号，仿红单船之式，多设炮位，巡缉内洋。海门设绥海营，置大舢板船二十号，酌设兵轮，分防北岸海汊。七年，更定内洋水师五营，外洋水师六营之制。以兵轮四艘，分隶苏松、狼山、福山三镇总兵，驻防海口。九年，南洋初设兵轮统领，驾驶出洋，周历岛屿。十三年，调陕防武毅军马步二十二营，赴山东、江南沿海適中之地驻防日本。时台湾告警，李宗羲以苏、松之门户，吴淞为要，长江之关键，江阴为先，而镇江府属之焦山、象山，对岸之天都庙，江宁府属之乌龙山，省城外之下关，均为扼要。以大木方石为基，捣三合土，筑炮台炮门，护以铁柱铁板，空其下以藏炮兵。先筑乌龙山炮台十六座，以次江阴、天都庙、象山、焦山、下关各筑明暗炮台，置巨炮。北岸之沙州圩、吴淞口，及江阴北岸之刘闻沙，亦一律增建炮台，以严防务。
光绪元年，刘坤一於江阴鹅鼻嘴炮台外，复於下游增筑炮台。其北岸之十圩港，亦增筑炮台，与南岸相犄角。又修改焦山、圌山关、乌龙山等处炮门，以期合法。五年，以外海兵轮统领驻吴淞口，凡沿海各省兵轮，悉归调遣。七年，令彭玉麟筹办江阴至吴淞口一带海防。重修圌山关、东生洲两岸旧筑炮堤，并筑营垒，置大炮。又改天都庙旧式炮台为明炮台。八年，左宗棠举办沿海渔团，选渔户精壮者五千人隶吴淞镇，给以粮械，随时操练。彭玉麟以狼、福山为长江总口，长江下游虽修治炮台，而江面空虚，铁甲大战舰无多，止有海防，未能海战。议造铁甲小兵舰十艘，专顾内洋，与炮台相掩护。十年，令安徽疆臣筹备上游江防。乃於安庆城外，筑明暗炮台各一座，石营一座。拦江矶北岸，建明炮台二座，石营一座，南岸建明炮台、石营各一座。西梁山建明炮台四座，石营一座，土营二座。东梁山就其形势，筑石城、炮堤各一道，以控制江面。十年，曾国荃以新购西洋十四口径八百磅子大炮及开花子弹，分置江阴、吴淞二口炮台。又购马梯尼快枪二千枝，分给各营。又於吴淞炮台增兵八营，江阴炮台增兵十二营，扼守江海总路。十三年，又增建吴淞、江阴炮台，以铁木石土各料筑成，各设新式后膛大炮，其旁佐以哈乞开司炮。江阴之四门大炮台，分建於小角山、黄山二处。黄山旧炮台所存之八十磅子后膛炮，移设於大石湾明炮台。凡炮台之门，各建炮房，护以三合土墙。又田鸡炮为军中利器，於江干要隘，建炮房，置田鸡炮，以资操练。二十二年，张之洞以江南各炮台分为四路，南路狮子林、南石塘各台为一路，南北岸各台为一路，象山、焦山、圌山关、天都庙各台为一路，江宁之狮子山、幕府山、锺山、下关各台为一路，设总管炮台官四员，以新购外洋四十馀磅子快枪炮三十具分置各炮台。二十五年，以长江水师兵力单弱，皖省防军尤少，令沿江督抚，不分畛域，节节设防。
三十一年，以东南各省新军，次第练成，命兵部侍郎铁良至江南考察江海防务。旋铁良覆陈江南之沿江海炮台，分为四路，曰吴淞，曰江阴，曰镇江，曰金陵。第一路吴淞炮台，在宝山县南，分设三台，置前后膛大小炮三十四具，炮勇三百馀人，水旱雷营二哨，雷勇一百馀人，以盛字五营驻防。第二路江阴炮台，在县城北，於长江南北岸分设炮台，南岸置前后膛大小炮三十七具，北岸置炮二十具，炮勇共四百馀人，水旱雷营三哨，雷勇二百馀人，以合字、南字等八营分两岸驻守。第三路镇江炮台五处，曰圌山关，曰东生洲，曰象山，曰焦山，曰天都庙。南岸各台置炮十五具，北岸各台置炮六具，炮勇二百馀人，以新湘二旗驻防。溯江至镇江府城，南岸象山，北岸天都庙，中流焦山，分设三台，象山置炮十八具，焦山六具，天都庙九具，炮勇三百馀人，以武威六营、新湘三旗驻防。金陵城外炮台七处，曰乌龙山，曰幕府山，曰下关，曰狮子山，曰富贵山，曰清凉山，曰雨花台。乌龙山在省城外四十里，於南岸分设五台，置炮十二具，炮勇一百馀人。幕府山在北门外，炮台依次置炮七具，迤西老虎山置炮四具，炮勇一百馀人。下关炮台在城外东面对岸，东岸置炮二具，西岸置炮十具，炮勇一百馀人。狮子山在城内，分设东西二台，置炮八具，炮勇九十人。富贵山在锺山之麓，置炮六具，炮勇四十馀人。清凉山在西门内，依城为炮台，置炮二具，炮勇十四人。雨花台在聚宝门外，置炮二具，炮勇十四人。
安徽省炮台分为四路，曰东西梁山，曰拦江矶，曰前江，曰棋盘山。梁山夹江对峙，东台置炮十四具，西台十二具，以精锐营步兵三哨为炮兵。拦江矶炮台在省城外四十里西岸，置炮十五具，以续备步队中营驻台为炮兵。前江口炮台在上游十馀里，踞东岸高阜，分上下二台，置炮十二具，由续备中营拨兵分驻。棋盘山炮台在安庆东门外北岸，置大小炮六十八具，以步兵前营驻防。
江西省炮台分为四路，曰马当，曰湖口，曰金鸡坡，曰岳师门。马当在彭泽县东南岸，分设五台，置炮五具，炮勇六十人。湖口炮台在县城北之东西岸，分设二台，置炮十具，炮勇七十人。金鸡坡炮台在九江府十里外东西岸，分设三台，列东西北三面，置炮十二具，炮勇二百人。岳师门炮台在九江东门外，分上下二台，沿江岸建筑，置炮二十一具，炮勇七十人。
湖北省炮台，仅田家镇一路，分中南北三台，置炮三十一具，炮勇五十人。
自同治间，经营江海防务，历四十馀年，始称完密云。
浙江东南境濒海者，为杭、嘉、宁、绍、温、台六郡，凡一千三百馀里。南连闽峤，北接苏、松。自平湖、海盐西南至钱塘江口，折而东南至定海、舟山，为内海之堂奥。自镇海而南，历宁波、温、台三府，直接闽境，东俯沧溟，皆外海。论防内海，则嘉兴之乍浦、澉浦，海宁之洋山，杭州之鳖子门，绍兴之沙门为要。论防外海，则定海县与玉环厅皆孤峙大洋。定海为甬郡之屏藩，玉环为温、台之保障，尤属浙防重地。定海之东，其远势罗列者，首为海中之马迹山。山北属江苏境，山南属浙江境，而五奎山亦为扼要。陈钱山则在马迹之东北，山大而隩广，可为舟师屯泊之所。迤南经岱山、普陀山，出落迦门，至东霍山，与陈钱山南北相为犄角。其南有昌国外之韭山，均可驻泊舟师。自宁波而南，内有佛头、桃渚、松门、楚门诸山，外有茶盘、牛头、积穀、石塘、大小鹿山，为温、台所属水师会哨之所。由玉环厅而更南，历渔山、三盘、凤凰、北屺、南屺而至此关，则接闽省防地矣。
清初平定浙江后，沿明制严海防。顺治八年，令宁波、温州、台州三府沿海居民内徙，以绝海盗之踪。康熙二年，於沿海立椿界，增设墩堠台寨，驻兵警备。四年，以钦差大臣巡视浙江海防。七年，命偕总督出巡沿海，直至福建边境，提督则每年必巡历各海口，增造巨舰，备战守。二十九年，命江、浙二省疆臣，会勘辖境海面，分界巡哨，勒石於洋山，垂为定制。雍正五年，以提标之游击、守备二员，统率兵丁，改隶水师。六年，定沿海商船渔船之帆樯符号，以别奸良，并增设汛弁。选福建之精练水兵至浙，教练浙军十二营水战诸务，巡游海口。七年，增建沿海要口台，增设巡船，及防汛移驻之区，总兵官出巡之制。乾隆五十九年，以五奎山为浙洋扼要之地，拨定海标兵驻守。道光二十年，奇明保等以杭州之鳖子门，为钱塘通海要口，於潮神庙江狭之处，屯兵防守。二十一年，令沿海疆臣，仿定海土堡之法，凡近海村落，招募团练，筑土堡，互相联络。三十年，以渔山孤悬海外，令黄岩镇总兵以舟师靖盗。光绪六年，谭锺麟以浙省沿海各口，巨舰之可深入者，距省最近为乍浦，次则宁波之镇海、定海、石浦，台州之海门，温州之黄华关，旧有炮台三十馀座，惟海门镇炮台建筑合法。其澉浦之长山，乍浦之陈山，定海之舟山，海门镇之小港口各炮台，咸加修改。镇海之金鸡、招宝二山，於原有炮台外，增筑金鸡山嘴炮台一座。十三年，刘秉璋以浙江海防，首重舟山，次以招宝、金鸡二山为要塞。乃酌度形势，分建宏远、平远、绥远、安远炮台四座，置克鲁伯后膛大小铜炮，东御蛟门海口。十四年，炮荣光以浙江原有之营勇炮兵，已陆续汰弱留强，加以整练，镇海新筑炮台，及改造旧式炮台，皆已竣工，增置新购后膛巨炮，以新练之军驻守。十九年，谭锺麟以浙江水师船仅五十馀艘，增红单船八艘，助巡洋面。二十五年，刘树棠以浙江武备新军左营操法最精，其陆军水师前敌驻防洋枪队各营，步伐分合进退，亦均娴熟，饬分驻宁、台、三门湾各隘，并澉浦、乍浦沿海口岸。三十三年，张曾易攵建言，浙江象山港在定海之南，深入象山境六十六里，口宽而水深，群山环绕，作海军根据地最宜。寻谕南北洋大臣勘度经营。
浙江海岸绵长，省垣据钱塘江上游，外恃龛、赭二山为口门，江狭沙横，俨如天堑，敌舰卒难阑入。道光以后，海疆屡警，虽宁、台戒严，而不致牵动全局。中法之役，法舰曾至宁波洋面，招宝山炮台卻之。此后遂无欧舰之踪。惟象山港天然形胜，与胶澳、旅顺鼎峙而三，惜筑港未成云。
福建东南沿海凡二千馀里，港澳凡三百六十馀处，要口凡二十馀处。额设水师二万七千七百馀人，分三十一营，大小战船二百六十六艘。自清初以迄乾隆，削平郑氏，三定台湾，及嘉庆间靖海之役，福建用兵海上，较他省为多。岛屿星罗，处处与台、澎相控制，故海防布置，尤为繁密。其州郡滨海者，为福宁、福州、兴化、泉州、漳州五府，而台湾障其东方。五府防务，各有注重之处。福宁重在各港口，自北境之南关山、沙埕港口迤逦而西南，为乌岐港口、盐田港口、白马门口、金垂港口、飞鸾江口、东冲总口，海舶之轻利者，随处可入。其外海岛屿较大者，为东西台、七星礁、浮瀛、大小崳山，足资屏卫。此福宁之防也。福州重在闽江，以江口内为省治所在。其外自北境松崎、江户，经东西洛、南北竿塘、鼇江口，至闽江近口之琅崎岛、金牌、五虎门，皆扼要之所。入口经大小屿、罗星塔，乃同、光间所创建之海军船厂、军械制造局，咸在於是。出口沿海而南，经梅花江口、龙江口，少东即海坛岛，水师重镇所在。其外海之岛，若猴屿受闽江之冲，东永当长乐之臂，较白大、东沙诸岛为要。此福州之防也。兴化重在海滨诸岛，自三江口经鹿耳、大小丘，循平海卫、湄洲屿，至双溪港口，乃沿海之境。其外海岛屿，为平海、南日二岛，列汛置官，视为重地，而湄洲亦兴郡屏藩。此兴化之防也。泉州重在金、厦二岛。自北境惠安峰、崎港口，经雒阳江、晋江、安海港三口。其南为金州镇。又西经大登、小登，即厦门岛。岛北为同安港口。金、厦二门，远控台、澎，近卫泉、漳，为海防重地。其外海之永宁、定安、乌浔诸岛，亦设汛置兵。此泉州之防也。漳州重在南澳，鼓浪屿为南境尽处，尤擅形势。其沿海之境，自九龙江口折而西南，经六鼇港、漳江二口，循铜山而南，为诏安港口。其南隔海为南澳镇，南疆要地，与粤海共之。其外海岛屿，首为乌丘，最当冲要。而鼓浪屿当海门之口，与镇海城炮台同为重地。此漳州之防也。中国沿海各省，自浙洋而北，海滨淤沙多而岛屿少，其海岸径直，故防务重在江海总口，而略於海岸。自浙洋而南，岛屿多而淤沙少，其海岸纡曲，故防务既重海口，而巨岛与海岸亦并重焉。
顺治十七年，王命岳以闽省之海门与厦门相望，左为镇海卫，乃漳州府之门户，同安县之高浦城等处，地近厦门，为泉州府屏卫，乃屯兵於镇海、高浦二城，而分营以防邻近隘口。雍正四年，浙闽总督高其倬奏陈操练沿海水师，并令闽洋水师巡视本省各口，兼赴浙洋巡缉。嘉庆四年，令闽省水师仿商船式改造战船八十艘，编为两列。自泉州之崇武，分南北犄角。由崇武而南，令南澳、铜山、金门及提标后营各镇将率船巡缉。崇武而北，令海坛、闽安及金门右营各镇将率船巡缉。道光二十年，谕邓廷桢招募练勇，严守澎湖，以扼闽省赴台湾之路。二十二年，谕怡良等屯兵福州金牌各要口。其距省二十里外之洪塘河及少岐，均沈船布椿设防。闽省门户在外洋者，为五虎、芭蕉二口。入口为壶江，水势稍狭，无险可扼。进至金牌、长门，有巨石横亘中流，扼守较易。又进乃闽安之南北岸，为水路总汇，两山夹峙，可称天险。光绪六年，於南岸建铁门暗炮台六、明炮台八，北岸建铁门暗炮台七。七年，又於长门建暗炮台四、明炮台六，悉仿洋式。二十四年，增祺因闽省滨海，屯戍空虚，增练旗、绿各营，以厚兵力。二十五年，许应骙以漳州之鼓浪屿设防尚未周备，增建炮台，置新式炮。
综闽省海防，所注重者，随时异宜。当康熙间，以郑氏由台、澎据海坛、金、厦，故海防独重泉、漳。其时水师以沙唬船不適於海战，改造鸟船。施琅之平台湾，即藉鸟船之力。及嘉庆间，海盗蔡牵窜扰浙、闽、粤三省洋面，而闽省当其中，宁、福、兴、泉、漳五郡皆剽掠经由之境，故列郡咸重海防。其时水师利用巨舰，李长庚造霆船三十艘，置大炮四百馀具，屡败牵於闽海，卒合闽、浙水师之力，围而歼之。最后为光绪中法之战，法人以大队铁舰专攻福州，故海防独重闽江口，而各郡无惊。同治以后，创船厂，造铁舰，筑炮台，制枪炮，海防渐臻严密。乃马江失律，尽隳前功，良足慨耳。
台湾西与福、兴、泉、漳四府相值，距澎、厦各数百里。其山脉北起鸡笼，南尽沙马碕。东西沃野，一岁三熟。宋称毗舍那国。明季日本、荷兰人迭踞之。顺治间，郑成功占台湾、金、厦，时犯泉、漳。康熙初，姚启圣以闽省水师三百艘讨之，先克金、厦。二十二年，施琅以水师二万克台湾，乃置台湾府，设厅县各官，铸铁币，开学校，筑城垣，逐生番，戍兵万有四千，遂为海外重镇。康熙六十年，朱一贵之叛，施世骠由厦门率水师六百艘进攻，七日而克之。乃以总兵官镇台湾，副将守澎湖。乾隆间，福康安平林爽文之乱，台湾北境乃渐展拓。其山后之地，至嘉庆间始辟之。光绪十三年，开台湾为省治，设巡抚以下各官，为中国海南右臂。及中日之战，割让於日本，而疆事益不可问云。
广东南境皆濒海，自东而西，历潮、惠、广、肇、高、雷、廉七郡，而抵越南。其东境始於南澳，与闽海接界。潮郡支山入海，有广澳、赤澳诸岛，皆水师巡泊所在。迤西为惠州，民性剽悍，与潮郡无异，设碣石镇总兵以镇之。又西为广州境，其海湾深广。自新安折而北，又折而南，至香山，是为内海，群岛环罗，为广州省治之外护。又西为金州、马鞍诸山，则肇郡阳江之屏障也。又西为高州海，多暗礁暗沙，海防较简。又西为雷州，其南幹突出三百馀里，三面皆海。渡海而南为琼州。又西为廉、钦，与越南错壤。廉州多沙，钦州多岛，襟山带海，界接华夷。琼州孤悬海表，其州县环绕黎疆，沿海多沈沙，行舟至险，水师可寄泊港口仅有六七处。此全境海防之形势也。
广州海防，自零丁洋过龙穴而北，两山斜峙，东曰沙角，西曰大角，由此入内洋，为第一重隘。进口七里有山曰横当，前有小山曰下横当，左为武山，亦曰南山，为海船所必经，乃第二重隘。再进五里曰大虎山，西曰小虎山，又西曰狮子洋，乃黄埔入省城之路，为第三重隘。历朝於此虽筑垒驻兵，而设备未周。欧舰东来，粤东首当其冲。道光禁烟之役，英舰进薄广州内海，林则徐督粤，屡战卻之。其时布防较密，而壁坞皆循旧式。至光绪间，彭玉麟、张之洞守粤，始有曲折掩护之炮台，后膛连珠之枪炮，防务益严矣。
清初规制，设大小兵船一百数十艘，仅能巡防内洋，不能越境追捕，遇有寇盗，则赁用民船。康熙五十六年，始建广州海滨横当、南山二处炮台。乾隆五年，以广东战船年久失修，谕疆吏加意整顿。四十六年，巴延三以各海口时有寇船出没，於石棋村总口设立专营，与虎门营汛联络。五十八年，吴俊以东莞米艇坚固灵捷，便於追捕海寇，造二千五百石大米艇四十七艘，二千石中米艇二十六艘，一千五百石小米艇二十艘，分布上下洋面，配置水兵，常年巡缉。嘉庆五年，於沙角建炮台。九年，倭什布以粤海穷渔伺刦商船，遇水师大队出巡，辄登陆肆扰，遂无宁岁，乃规画水陆缉捕事宜。十五年，设水师提督驻虎门，扼中路要区，以二营驻香山，一营驻大鹏，为左右翼。二十年，就横当炮台加筑月台，又於南山之西北，增建镇远炮台，置炮多具。二十二年，建大虎山炮台，置炮三十二具。
道光十年，於大角山增建炮台一，置炮十六具。十五年，在虎门炮台置六千斤以上大炮四十具。又於南山威远炮台前环筑月台，亦置炮位於横当之阴，及对岸芦湾山，增建永安、巩固二炮台，沙角、大角并增建了望台。十九年，林则徐筹防粤海，以零丁洋入口之要隘数重，历年虽增筑炮台，而武山、横当海面较狭，设大木排八千排，分为二道，大铁练七百丈，临以炮台，辅以水兵，以阻敌船来路。时邓廷桢因虎门当粤海中路，亦於横当山前海狭之处，增设练排。又於武山下威远、镇远二炮台之间，增大炮台一座，置炮六十具，以护排练。二十年，林则徐以大鹏营所辖尖沙嘴一带海门岛屿，为海舶东赴惠、潮，北往闽、浙所必经，乃於尖沙嘴之石脚上官涌偏南之处，皆建炮台，并药库兵房。二十三年，祁宇等以广东民风宜於团练，招集已得十万人，以升平社学为团练总汇之所，推及韶州、廉州等处。二十七年，增筑高要县属琴沙炮台，并虎门广济墟兵卡。同治十年，瑞麟以钦州海面与越南接界，调拨兵轮，会同舟师巡洋。时闽、沪二厂兵轮次第告成，粤省亦仿造兵轮，以备巡防。
光绪六年，刘坤一修整大黄窖及中流砥柱、虎门各炮台，威远及下横当共筑炮台六十馀座，沙角及浮舟山各炮台亦依次建筑。八年，曾国荃以琼、廉二郡洋面，与越南沿海相通，拨兵轮八艘，拖船二艘，赴北海驻防。九年，国荃以虎门为省城门户，而黄埔、长洲、白兔、轮冈、鱼珠、沙路尤为要区，乃於南岸屯重兵，为炮台犄角，兼顾后路。十年，彭玉麟办理广东军务，就粤省原有各炮台，修整改造，并於炮台后辟山开路，以藏弁兵。筑绵亘墙濠，联络各炮台声势。自虎门、大角、沙角以次各隘，节节设防。其新会、香山、顺德等县，选练精壮渔团，及新编靖海营兵，防堵各口。十一年，玉麟以省城要口虽已严防，而横门、磨刀门、厓口皆可由海口互达，窥伺后路，浅水兵轮尚未造成，先造舢板船百艘，编为水师，以散御整，藉固内口。十二年，张之洞於广州驻防兵内，选千五百人，习洋枪洋炮，以旗营水师并入，编为两翼，分防海疆。十四年，张之洞、吴大澂以琼州一岛，内绥黎族，外通越南，就琼州原有制兵，酌设练军，并加练饷，一洗绿营积弊，旧额四千九百馀人，按七底营抽练，共编练一千七百五十人。崖州等处水师，加以整顿，原有拖船，亦配拨练军，以二艘驻崖州，二艘驻儋州，二艘驻海口，二艘驻海安。其守兵二千人，匀拨紧要塘汛。三十三年，以广东民风不靖，已裁之广东水师提督，复其旧制，以资镇慑。此粤海防务之概略也。
历朝海疆有警，若大沽，若吴淞，若马江，迭遭挫败。惟林则徐、彭玉麟先后守粤，忠勇奋励，身当前敌，将士用命，敌舰逡巡而退云。
