<strong>地理二十八</strong>
△察哈尔
察哈尔八旗：东南距京师四百三十里。当直隶宣化、山西大同边外。明插汉，本元裔小王子后。嘉靖间，布希驻牧察哈尔之地，因以名部。天聪六年，征林丹汗，走死。其子孔果尔额哲来降，即其部编旗，驻义州。康熙十四年，其子布尔呢兄弟叛，讨诛之，迁部众驻牧宣化、大同边外。又以来降之喀尔喀、厄鲁特编为佐领隶焉。乾隆二十六年，设都统，驻张家口。其地东界克什克腾，西界归化城土默特，南界直隶独石、张家二口及山西大同、朔平，北界苏尼特及四子部落。袤延千里。北极高四十二度二十分。京师偏西十分。镶黄旗察哈尔驻苏明峰，在张家口北三百四十里。东南距京师七百五十里。明，万全右卫边外。汉，上谷郡。牧地当张家口之北。东界正白旗察哈尔，西界正黄旗察哈尔，南界镶黄旗牧厂，北界苏尼特右翼，广一百六十里，袤一百九十里。其山：东曰漠尔图山。南，哈石郎山。北，青羊山蒙名博罗虎插、红羊山蒙名乌兰虎插。东南，阿哈鲁虎山、骆驼山。西南，额类山。东北，白鹿山蒙名布虎图。西北，衣尔哈图山。东南：大红泉蒙名伊克乌兰。西南：滚布拉克泉。北：小红泉。正黄旗察哈尔驻木孙忒克山，在张家口西北三百二十里。东南距京师七百六十里。汉，且如县地。牧地当张家口厅之西北，喀喇乌纳根山南。东界镶黄旗察哈尔，西界正红旗察哈尔，南界陆军部右翼牧厂，北界四子部落。广一百一十里，袤二百八十里。其山：东曰额尔吉纳克山。南，乌尔虎拖罗海山。北，大鲜卑山蒙名伊克阿勒特、兴安山。西南，插汉和邵山。东北，榆树山蒙名乌里雅苏台。西：七金河，蒙名贺尔博金，源出贺尔博金山，南流入希尔池。东南：兆哈河，源出平地，南流，会乌尔古河。又南，蒙古几河自西来注之。又南，苏尔紥河自东北来注之。又南流，从大同天镇入边，迳柴沟堡，西北入怀安，为东洋河。蒙古几河源出平地，东流会兆哈河，南入边城，弩里河南流从之。镶红旗察哈尔驻布林泉，在张家口西北四百二十里。东南距京师八百三十里。汉，雁门郡北境。牧地当山西陶林厅之东北代哈泊。东界正红旗察哈尔，西界镶蓝旗察哈尔，南界丰镇，北界四子部落。广五十里，袤二百里。其山南曰鸭儿山。北，阿尔达布色山。东南，格尔白山。西南，乌尔姑苏台山。北：漠惠图河，源出敖托海泉，西流入镶蓝旗察哈尔，会安达河。东南：莽喀图河，源出正红旗察哈尔，西北流，会阿拉齐河，入黛哈池，即奄遏下水海。正红旗察哈尔驻古尔板拖罗海山，在张家口西北三百七十里。东南距京师八百里。汉，雁门郡北境。牧地当山西陶林厅之东北、丰镇厅之北，奇尔泊。东界正黄旗察哈尔，西界镶红旗察哈尔，南界陆军部右翼牧厂，北界四子部落。广五十五里，袤二百八十里。其山：东曰阿拍挞兰台山。北，伊克和洛图山。东北，哈撤克图山。西北，插汉峰。南：昆都伦泉、葫芦苏台泉。北：诺尔孙泉，东南流入正黄旗察哈尔，为纳林河，又东南注希尔池。镶白旗察哈尔驻布雅阿海苏默，在独石口西北二百四十五里。东南距京师七百七十里。明，开平卫西北边。汉，上谷郡北境。牧地当独石口厅治西北。东及南界陆军部牧厂，西界正白旗察哈尔，北界正蓝旗察哈尔。广五十六里，袤一百九十七里。其山：南曰巴汉得儿山。西北，铁柱山蒙名阿尔坦噶达苏。其北，西尔哈池。西北：红盐池蒙名乌兰池、魁素池。正白旗察哈尔驻布尔噶台，在独石口西北二百九十里。东南距京师八百二十里。明，龙门卫边外。汉，上谷郡北境。牧地当独石口厅治之西北。东及北界镶白旗察哈尔，西及南界镶黄旗察哈尔。广七十八里，袤二百九十五里。其山：南曰清凉黑山蒙名魁屯喀喇。西，喀喇峨博图山，一名黑山。东南，伊克得儿山，一名大马鬛山。西北：翁翁泊、黑水滦蒙名喀喇乌苏。镶蓝旗察哈尔驻阿巴汉喀喇山，在杀虎口东北九十里。东南距京师一千里。明，大同府西北边外。汉，雁门郡沃阳县地。牧地当山西宁远厅之北。东界镶红旗察哈尔，西界山西归化，南界山西大同，北界四子部落。广一百一十五里，袤一百六十里。其山：东曰克丑山。西，乌兰插伯山。东北，衣马图山。东南，朔隆峰。其水：南曰察哈音图河，源出阿尔站岭，西南流，会弩衡格尔、虎虎乌苏二河，入乌兰木伦河。东南，阿拉齐河，源出朔隆峰，东流至镶红旗察哈尔，纳巴尔哈孙河，入黛哈池。东北，朱喇马台河，源出席喇峰，西南流，会喀喇乌苏河、纳札海河，为土尔根河，即黑河之上源。黑河，源出海拉苏台坡，与镶红旗察哈尔接界，西北流，有纳札海、朱喇马台等河，皆自东北来，与黑水河会。又西流，受德布色黑河，折西南，合哲尔德河，始名伊克土尔根河，又西入归化。正蓝旗察哈尔驻札哈苏台泊，在独石口东北三百六十里。东南距京师八百九十里。明，开平卫北境。金，桓州地。牧地当直隶独石口厅治之北。东界克什克腾，西界镶白旗察哈尔，南界内务府正白旗羊群牧厂，北界阿巴噶左翼。广二百六十五里，袤九十五里。其水：东曰戈贺苏台河，源出额默黑特站西，北流，会察察尔台、戈贺苏台、奴黑特等河，入阿霸垓右翼。
