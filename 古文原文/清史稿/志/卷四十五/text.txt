<strong>地理十七</strong>
△福建
福建：禹贡扬州南境。明置福建行中书省，改承宣布政使司。清初为福建省，置闽浙总督。康熙二十三年，海岛平，以其地置台湾府。雍正十二年，升福宁州为府，永春、龙岩为直隶州。增置霞浦、屏南、福鼎。光绪十三年，升台湾府为行省，与福建分治。后入日本。东至海；百九十里。西至江西石城；千五百五十五里。南至海；二百七十里。北至浙江景宁。四百六十里。广九百一十里，袤九百七十五里。南至诏南县南境，北极高二十三度四十四分。北至浦城县北境，北极高二十八度。东至长乐县东境，京师偏东三度一十七分。西至武平县西境，偏西二十二分。宣统三年，编户二百三十七万六千八百五十五，口一千四百二十二万九千九百六十三。领府九，直隶州二，厅一，县五十七。
福州府：冲，繁，疲，难。清为省治。闽浙总督兼巡抚，布政、提法、交涉、提学四司，盐、粮、巡警、劝业四道，福州将军、副都统驻。道光二十三年，与英订约五口通商之一。租界在闽江北岸，曰南台，与府城对。航路：厦门、福州、三都澳。驿路：北逾仙霞岭达浙江江山；西南达广东黄冈。电线由福州北通杭州，西南通广州，东通马尾、川石山，东北通三都澳。海线由川石山东通台湾淡水，由厦门东北通上海，西南通香港。北至京师六千一百三十四里。广三百七十七里，袤四百十二里。北极高二十六度三分。京师偏东三度。领县十。闽冲，繁，疲，难。倚。府东偏。东：鼓山，为郡之镇。东南：九仙、大象、南台。南：方山。海自浙江温州迤西南入福宁，环府之罗源、连江，至县东百九十里，为五虎门。其外大洋，其内闽江口。闽江，闽大川，上汇富屯、沙、建三溪，至侯官分二派入：北派承洪山江，东迳中洲为南台江，至中岐为马头江，合大定江、演江，亦曰东峡江，至罗星塔；南派泽苗江入，为陶江，迳螺洲，左合黄山水，又东南为阴崎江，又东为乌龙江，右合榕溪，又东，亦曰西峡江，又东来会。又东过青洲，右纳太平港水，迳员山，又北支津北抵亭头乡。又东为琅琦江，复歧为二，一西北出五虎门，一东南与长乐分岸，为广石江。梅花江出白猴屿，并入焉。其下历兴化、泉、漳至粤，水程二千里，陆千二百里。闽海关总口二：一驻南台，海防同知同；一驻闽安镇，副将同。顺治十五年筑城，置战船，南北岸炮台。县丞驻营前，雍正十二年徙三水部。关外、镇口、中洲三镇。巡司三：闽安、五虎门、永庆。三山、大田二驿。侯官冲，繁，疲，难。倚。府西偏。西南隅：闽山。北隅：越王。东北隅：冶山。南：方山。西南：怡山。西：清泉。西北：雪峰。北：莲花、寿山。西北：梧桐岭。城南闽江，西北上承闽清大溪入，迳大竺，左合陈溪，至小箬，仍错出复入，右合鼋溪，左大目溪。又东南，左合黄石溪，至过山洲，合陈塘溪，为马渎江。又东过怀安洲，歧为二：北派东南左合五峰山水，为石岊江，又为螺江、金锁江，至城西为洪山江，分流复合，左合西湖水；南派右纳楼梯岭水，又南大樟溪自永福入，合浯溪、潢溪、喆溪、印溪，歧为泽苗港，先后来会，为泽苗江，又东南并入闽。北宦溪出莲花山，北会板桥塘水，折西，右合长箕岭水，迳下密，折东北为日溪，为密溪，入连江。西湖、东湖、南湖并堙。西河场。县西：西江口，大使驻。闽画地为埕，漉海水曝之，与江、淮、浙煮盐异。县丞驻大湖。梅岭、大穆、芋原、辽沙四镇。竹崎、五县寨二巡司。白沙、芋原二驿。长乐疲，难。府东南百里。东：壶井山。东南：龙泉。西南：岱遇。东北：越迁。北、东、南际海。北界闽之马江口。太平港自七岩山循界西北分入，一入其营前，一合资圣溪及文洽浦，自东水关贯城东出。又北，合考溪入洋屿。又东至筹港为广石江、梅花江、陈塘港，入猫屿。其外东沙、北犬、南犬，南为磁澳。江西有仙岐寨、蕉山寨，西至漳港为漳江。又南至壶井澳为壶井江。又南至铁炉屿为巴头港，三溪入。其外双帆石、东洛屿、西洛屿。又南迳御国山、小祉、大祉，为松下江口，至福清界。宋建炎初，陈可大始兴水利。乾道四年，徐謩为斗门及湖塘陂堰，溉田都二千八十三顷。磁澳镇。广石、筹港、泽里、厚福四汛。猫屿、蕉山、小祉废巡司。福清冲，繁，疲，难。府南少东百三十五里。城北隅：灵鹫山。东：瑞岩。东南：郭庐、海坛、南日。东南际海。自长乐迤西南为鼓屿、猫屿。屿头龙江口、海口。江上源崔溪，出西北百丈岭，东汇龙潭山水、无患溪，曰西溪。至城南，左合东皋山水，为龙首河，潴为琵琶洋入。又东南三山、高山、天马山，至莲盘。北际御国山。有大扁屿、东沙。自鼓屿迤东南为大练门。海坛南有三十六派湖。其北：军山、钟山，西：水马山，南：南茭山、草屿、东甲、西甲。又西：南日山，迤北：大岴、小岴，至迳江口。南日江上游，迳江上承苏渔溪入，西南江口桥至莆田界。牛头门、薛峰头、上迳诸汛。锦屏、江口二废巡司。宏路、蒜岭二驿。连江疲，难。府东北百里。城北：龙漈山。西北：白岩、云居。城南：金鼇。东南：定岐。东北：马鞍。东际海。自罗源迤南为北茭。其南北竿塘山，与闽南竿塘直连江口。江即鼇江，上汇罗源罗溪、长潭溪及凤板溪，闽清雪峰水，宁德排楼溪於五县寨口。又东至罗仑渡为宝溪，又东为鼇江。左合财溪、利安溪及雪溪；又东迳东岱为岱江。右合蟾步江，左珠浦，又东与东北鲤溪迳燕窝并入焉。东湖溉田四万馀亩。定海、北茭、小埕三镇。东岱巡司。罗源冲。府东北百六十里。治凤山南麓。城北：文殊山、席帽。西：四明。西北：洪福〈石万〉。东南：松崎。东北际海。自宁德迤南为鉴江口，东与东冲口直循东洛、西洛，又西可门、濂澳门、松崎江口。城西：罗川出蒋山，合九溪、四明溪，歧为南北溪。复合，东迳禹步迹，县北九龙溪合起步溪来会，与白水溪、小护溪、大护溪并达於松崎江。其东南至连江界。西南：凤板溪、长潭溪，西：霍口溪，上承侯官密溪。左纳苏洋溪，屈东，南为罗溪。左纳老人山水，又东南入连江。西北杨溪入宁德。鉴江、濂澳、松山、上地四镇。古田冲，疲。府西北二百七十里。城北：翠屏山。城西：北台。西南：九龙。东：盖竹。大溪二源，东溪出杉洋镇黄居岭，西南右会太平山水，左纳甘棠溪，又西南，左合石马山水，右纳富洋溪，又东，迳城东，为东溪。屈南，西溪自其右来会。南迳鸣玉滩，错闽清复入。剑溪自南平入，左合赤凌溪、岭头水，折东南，迳小武当山北来会。曰水口，亦名塔溪，又东南入闽清。东：苏洋溪、老人山水，西南入罗源。柯潭、平湖，各溉二十顷馀。县丞驻水口。黄田镇。并有驿。白溪、西溪二废巡司。屏南疲，难。府西北二百二十里。雍正十二年析古田置。东南：罗经山。南：仙字岩。西南：灵峰。城西：双溪，南源出水竹洋，北源出天台岭，合为龟溪。又南至棠口为棠口溪。右合白溪，折东南，其南龙漈溪、黛溪，并入宁德。西南：甘棠溪。西：富洋溪、牛溪。闽清简。府西北百二十里。城西南：台山。西：鼎峰。西北：白云。南：金钟。东北：凤皇。城东建江，西北自古田入，合东溪，错入，合石步坑水；又东南，右合大雄溪，错侯官东北，陈溪注之。又南，梅溪，出马坑岭，会瞿昙溪。又西，左合峰洋溪，折东北，左合演水溪。又北迳城西，环而东南，合盖平、仁寿、孝顺、金沙诸里小溪来会，曰闽清口，屈东北入侯官。清窑镇。洋头塘汛。永福疲。府西南百四十里。东北：摩笄山。北：文殊岩。城南：大张。南：陈山。东：观猎。西南：高盖，道书第七福地。城东大樟溪，西南上承德化浐溪入，合洑溪为洑口溪。又东北，左合东洋村及上下漈水，又东迳嵩口，至重光寺。右纳游溪，为西溪、为东溪，又东北，左合龟洋溪、漈溪，为双溪。右纳游洋支津为大溪。又东北，左合梧岭水，右十八溪，又东北迳大樟山北，是为大樟溪，入侯官。白叶湖，宋乾道二年修，溉十顷。大樟镇。漈门巡司。
福宁府：冲。隶福州道。总兵驻。明，州，领县三。雍正十二年为府，割福建之寿宁来隶，增霞浦。乾隆四年，复析置福鼎。西南距省治五百四十五里。广三百二十四里，袤二百三里。北极高二十六度五十四分。京师偏东三度四十一分。领县五。霞浦冲，繁。倚。西南：霞浦山，县以此名。城北：龙首。南：罗浮。东：箬山。西：慧日。西北：望海。东、南、西际海。自福鼎迤南，小崳山、乌崎港。杨家溪纳梓柏洋溪为赤溪，折东为雉溪入。又南三沙，迤西小皓，瓜溪入。又西松山，赤岸溪合倒流溪、三涧水入。又西百茶村，欧公河入。又西南渔洋垾，后垅溪入。又迤东南武崎山。又南废大金山千户所。又南罗浮山，是为三都澳，商埠、海关在焉。又西叶山。又南北壁。又南东冲口。又西至福安界。其北獃头山，霞浦溪入。又北盐田关，柘溪入。其西坪溪、坑口溪、富溪，并入福安。斗门闸溉田万顷。东冲、大金、古镇、斗米、牙城五镇。柘洋、三沙二巡司。高罗、杨家溪二废司。福鼎冲，繁。府东北二百十里。治桐山南麓。东：福鼎山，县以此名。东：福全。东南：茭阳。西：铁樟。南：太姥。东南际海。自浙江平阳迤西南为沙埕港。桐山溪出西北金尖山，屈东北，合金钗溪、茭溪、南溪，折南为乌溪。合透埕溪、贯岭溪，迳城东而南，合龙山溪为夹城溪，又东南为关盘港。会三叉河、前歧溪、象溪，其西南会董江为白水江，又东南迳金屿门入。又西屏风山，有福安塘、弹江入。又西黄崎山，筼筜溪入。又西北九曲港，王柄溪会才溪、蔗溪、跃鲤溪、秋溪入。又西峡门，硖门溪合濮阳溪入，又西至霞浦界。西南：樟柏洋溪入霞浦，管洋溪入浙江泰顺。沙埕、峡门、南关三镇。秦屿，参将驻。有巡司。潋城废司。福安疲，难。府西北百三十里。城北隅：铜冠山。城东：鹤山。北：扆山。东北：大东。西：福源。东南：马顶、城山。南：重金。南际海。自霞浦迤西南，为官井洋、白马门口。大溪二源：东溪北上承浙江泰顺，宁寿后溪，自缘界入，右会蟾溪；西溪上承宁寿托溪来会，为交溪，至城西栖云潭，右合秦溪，是为大溪。又东南，左纳坑口西坪水，折西南，会松洋溪，为三江口。又南为苏江，右合薛阪，左赤石关水。又东南为印江，黄崎江入。又东南，迳白马门、达官井洋，入於海。有白石关巡司。白石镇废司。宁德疲，难。府西南百三十里。西：白鹤山。东：官扈。东南：金瓯。南：勒马。北：霍童山，白玉蟾云 三十六洞天第一 ，高二十里，周五十里。东南际海。自福安迤西南为云淡门，松洋溪支津西北自寿宁入，纳麻阳峡水为南门溪。显圣溪缘屏南界合双溪来会，为外渺溪。又东南，左合赤溪，迳铜镜为金乘港入。又西南北溪，西北上承屏南龙漈溪入，迳石堂山合黛溪。又南，东为金溪。又东南，覆鼎屿、白匏山、青山。其南，青屿门。北溪南支合钟洋溪，纳杨溪，迳城北为蓝田溪。又东南合古溪，又东合蒲岭水，为飞鸾江，合焦溪入。又西南至罗源界。其松洋溪经流东南入福安。东湖、飞鸾镇。霍童巡司。石堂二废司。寿宁简。府西北二百八十里。城北隅：真武山。北：立茂。东：丛珠。西：天马。托溪即北溪，西北自浙江庆元入，为九岭溪。又东南合西溪，至斜滩会南溪。其北蟾溪出西北大熟岭，会茗溪贯城东出，迳笔架山，屈东南，缘界并入福安达交溪。又北，西溪出庆元界青田隘，东合官台山官田洋水，又东为葛家渡溪。又北后溪自浙江景宁入，为上地溪，合小东水。又东，折北，错泰顺复入。又东南为百步溪，右合武溪，复错泰顺与西溪合。下游亦注交溪。西南松洋溪自政和入，迳芹山至泗洲桥，支津西南出，又东南至溪口，并入宁德。里老桥陂溉田二百馀亩。渔溪巡司。
延平府：冲，难。延建邵道治所。明，领县七。雍正十二年，割大田隶永春。东南距省治三百六十里。广三百里，袤三百十八里。北极高二十六度三十九分。京师偏东一度四十九分。领县六。南平冲，繁，难。倚。南：九峰山。东南：屏山。城西：虎头。东北：演仙。西北：莲花。西南：金凤。剑江一曰建江，为闽江上流。二源：东北东溪，上承建安建溪入，迳高桐，左合埂埕溪，右群仙洋、大小湆水，迳城东而南；西北西溪，上承顺昌大溪入，迳上洋口，左合鸬甪溪，又东南，右合黄泥溪，至双溪口，右纳沙溪，又东南，折东北，迳城南来会，是为剑江。右合十里庵口溪、南平里溪、罗源溪，左纳吉溪。又东南，左合岳溪，右金钢岭水，尤溪亦自南来会。又东，左合武步溪入古田。东溪、黯淡滩、南溪、龙窟滩险甚。嵢峡巡司。又大历废司。大横、剑浦二驿。顺昌繁，难。府西少北百二十里。北：华阳山。西：凤山。西南：大明。西北：七台。城南大溪，二源：西北富屯溪，上承邵武大溪入，东南，左合顺溪，右大幹溪，迳城西而南，亦曰礶砧溪；西金溪，自将乐入，合交溪、娄杉溪来会，是为大溪。右合洄村溪水、南溪，又东，右合石溪、棋溪，入南平。镇四：仁寿、上洋、大幹、安抚。仁寿废巡司。将乐疲。府西二百二十里。城北：西台山、龟山。东：莲花。西：钟楼。东南：天阶、乌石。东北：封山、石帆。南：仙人塘。西南：五龙。城南金溪，西北上承泰宁大溪入，迳万全北，合常溪、竹洲溪、将溪，屈东南，右合三溪寨水，左望江溪、獬村溪，又东，右纳池湖溪、水口溪，折东北，至城东南，是为金溪。龙池溪合沙溪自北来会。又东，左合安福口溪，迳三涧渡，右合常口溪、漠村溪，左濑口溪、黄坑口溪，又东入顺昌。西北瓜溪，屈西北入泰宁。万安巡司。沙繁，难。府西南百二十里。城北：凤冈山。西：岩山。西北：陶金。西南：吕峰。北：将军。东北：马笠。东：玉山。南：七朵。其下沙溪，二源：一太史溪，西南上承永安燕水溪入，迳莘口，右合西霞坂水，左明溪，又北，右合蒋坑水，左斑竹溪、陇东溪，至城东南；东溪出顺昌界天柱山曰半溪，东南至漈口，又会瓦溪，合幼溪，又南迳城东来会，是为太史溪。又东，左合鸬甪溪、玉溪、杨溪、下涌溪、下湖溪，右洛溪、琅溪、丹溪、高溪、渔溪，入南平。北乡砦巡司。永安繁，难。府西南三百里。城东二山，南登云塔，北栟榈。西北：黄杨岩。东南：斗山。东北：贡川。城北燕水溪，西北上承清流九龙滩水入，迳大岭，屈东，左合罗峰溪；右〈木缘〉岭水，至八仙岩。东连城姑田溪自西南来会，是为燕水溪。又东，右会南溪及浮流溪、林田水、桂溪，至城北，右合大梅溪，左益溪，又东北为贡溪，左纳坊溪、田沙溪，右合青溪，其东南黄田岭水，北合乌阬水为西霞坂水。其北明溪自归化入，又东并入。镇二：西洋、星桥。安沙、小陶二巡司。英果、黄杨、湖口三废司。尤溪繁，难。府南百六十里。城北：永山。西南：鸬甪。西：璠山。东南：石井。南：眠象。东：参拜。尤溪城南二源：湖田溪西南上承大田县溪入，迳高才，左合包溪，右漈头溪及汶水，又北，左合新桥溪，右宝溪，至城南；青印溪出沙界罗岩峰，东南右合新坑水，左麻溪、小溪，迳城西来会，是为尤溪。又东为云潭，右合双髻山源湖水，左华南溪，又东，左合塔兜，右资寿溪，入南平。明溪北自归化入，又东入沙。官陂西南溉田数千顷，波及德化界。高才坂巡司。
建宁府：冲，繁。隶延建邵道。明领县八。雍正十二年，割寿宁属福宁。东南距省治四百八十里。广四百九十五里，袤四百三十里。北极高二十七度四分。京师偏东二度。领县七。建安冲，疲，难。府东南。东北隅：黄华山。城南：覆船山。东北：马鞍山。东南：象山。西南：龙池。建溪亦曰建江，二源：松溪东北自政和入，屈西南，左合川石漈，右东游、横谷、坤口、千源诸溪，又西南，左合东苌溪、沙溪，至城东南为东溪；又西，西溪自瓯宁迳城西南来会，是为建溪。又南迳太平驿，右合古老岭、下溪、秦溪及其支津，左纳百丈溪、房村口溪，入南平。双溪、大官陂各溉田十一顷。迪口县丞。房村巡司。太平一驿。瓯宁冲，繁。附府西北。北：天湖山。西北：乌石。东：东山。城西：龙首。城南：覆船。东北：天堂。西溪二源：建阳溪自县入，东南迳叶坊驿；柘溪自浦城入，迤西南，左合蓬岭水来会，为双溪口，又南，右合吉阳溪、兴贤溪、跃鳞溪，左紫溪、宜均溪，至城北分流，复合於临江门外，是为西溪。百丈溪出县西北山，合登仙里水，东游溪出东北仑口，并入建安。巧溪出西黄源岭，入顺昌。凤坑水出东北白石山，东入松溪。将军山下陂溉田千馀顷。吉阳、营头二巡司。叶坊、城西二驿。建阳冲，疲。府西北百二十里。城西隅：大潭山。西三十里，太平、九峰、唐石。西北：芦峰。北：阑干。东北：砚山。南：莲台。西南：五峰。建阳溪亦建溪，二源并西北：崇溪自崇安入，曰北溪，左合陈溪，又南折东，左合芹溪，至河船，右合石船溪，左锦溪及油溪，屈西南至城东南；西溪出西北毛虚漈山，会竹溪、瓦溪，屈南，右合化龙溪，折东，右合莒溪、马伏溪，左龙口溪，迳玉枕峰西，又东来会，是为建溪，亦曰交溪。迤东南迳樟滩，左合窑溪、将溪，右长湍溪、吴墩溪、徐墩溪，入瓯宁。油陂溉田五十顷。西：麻沙镇。南：盖竹镇。南槎巡司。建溪一驿。崇安冲，繁。府西北二百四十里。南：武夷山，道书第十六洞天，周百二十里，峰三十六，岩三十七，岸壁红腻，棱叠可爱。北：黄石。东北：济拔。西北：三髻。西：白华。东：仙洲。东南：寨山。崇溪二源：东溪出东北石臼里。汇岑阳、寮竹诸山水，西南，左合小浑溪，右浴水溪、岚溪、新丰溪，至大浑里，右合大漈溪，又西南至林渡；西溪出西北分水岭，会大安源、双溪，又东，左合温林、观音二寨水来会，是为崇溪。又南过押衙洲，分流复合，迳城东，右合黄龙溪。又南，左合梅溪，迤西右合九曲溪，屈南至黄庭，右合黄石溪及籍溪，又东南入建阳，为北溪。芦陂溉田万馀顷。镇二：温岭、黄亭。五夫里巡司。兴田、裴村、大安三驿。浦城冲，繁。府东北二十七里。治黄华山南麓。城东隅：越王山。城北：横山。东北：太姥、盖仙、仙霞岭。南：回隆。西南：西阳。东南：金斗。柘溪、南浦溪出东北柘岭西南，右合灰坞漈、上溪，左半源、渔仓、里洋诸水，又西，右合渔梁溪，左官田溪，侧城西南，冻蕤夹岸，亦曰梅花溪。新溪出西北百丈山，合洪源溪来会，是为柘溪。又南，右合东源溪，左大石溪，又西南，右合临江溪，左富岭溪，迳曹村，右合石陂溪，又南入瓯宁。北盆亭溪，西会小竿岭、梨岭水，詹溪，入江西广丰，注信溪。富岭，县丞治。镇一：渔梁。巡司二：庙湾、溪源。驿二：小关、人和。松溪简。府东百六十里。治蹲狮子山南麓石壁山。东：王认山。东南：七峰。西：皆望。东北：鸾峰。松溪二源，分出浙江龙泉小梅、庆元温屿而合，迳木城隘入。西南迳旧县塘，左纳新窑水，又西，右纳松源溪，又西至城东南，右合杉溪、白石溪，又西南入政和。吴村，县丞驻。渭田巡司。政和简。府东百四十五里。东：池栋山。东南：大风。南：飞凤、洞宫山，道书三十七洞天。东北：天柱峰。西北：南禅。松溪自其县入，迳常口，迤东南至西津渡。七星溪迳铁山口，合石龟溪、胡屯溪，又西合茶溪，迳城南合官湖，又西南来会。又南，亦曰当阳溪，左合小层溪，右山表溪，入建安为东溪。东北新阬水，出天柱山，东南双涧溪出溪门岭，合下园溪、李洋水，并入寿宁。又南和溪出西表岭，入宁德。范屯诸陂四十有四。下庄巡司。又苦竹废巡司。
邵武府：冲，疲。隶延建邵道。明属福建布政司。顺治三年，隶武平道及分守建南道。康熙六年并废，改。东南距省六百七十里。广二百二十里，袤二百六十里。北极高二十七度二十一分。京师偏东一度五分。领县四。邵武冲，繁，疲，难。倚。西南：殊山，为郡祖龙。西：登高。南：福山。东：鸡鸣。东南：浮潭。北：云际。东北：泉山。邵武溪即大溪，西北上承光泽交溪入，中合中坊溪，左勋溪。又东南，左合田段漠口，右和顺高家渡龙斗溪，迳紫云滩，右合溪西镇龙桥药村水。又东至城北，左合石鼓溪、石樵溪，又东南，右合鹿口溪、铜青溪、大竹溪。折东，左合拿口上下溪，右密溪。又南，左合骄溪，至板孔滩，右合外石，左卫闽溪。又南，右合谢坊，左下黄溪、绣溪，至水口，右合桃溪，又东南入顺昌。官坊溪出东南官尖峰，西南入泰宁，注龙湖溪。黄溪溉田四十顷。乌坂城，城东。黄土关，西南。有黄土三盐场。水口、拿口巡司二。光泽冲，难。府西北八十里。城东：罗嘉山。西南：管蜜。西北：大和、昂山。东北：乌君坞。西溪上承马岭山水，自江西新城入，东迳罗家渡，右会象牙山岩岭隘，左石螺山水，为西溪。迤北，左得小禾山水，又东至水口，左纳朱溪，右陈溪，折北合大岭水，至册下。左合马丫山、何家山、上下原诸水，迳城西，支津入城为九曲溪。又北，过牛洲至城东，复与云岩水来会。又东至乌洲。北溪东北自铅山马铃隘入，迳云际关南会大棋山水。又西南，左合延寮，右火烧关水，至举贤，右合苦株阬，左肩盘岭水，又西迳小寺州，右纳冷水坑水。又西南，右合峰坳水，又南迳城东来会，是为交溪。又东南，右合花园水，入邵武。西北大和山水，其西牛田水，并入芦溪。松林陂溉田八顷。清化镇。大寺巡司。建宁疲，难。府西南二百十里。西北：白鹿山。北：何家。东南：大弋。城东：南山。西：凤山。城南：濉江，西南上承宁化宁溪入，左合都溪及里源溪，又北，右合金铙山水，又东北，右合百丈岭水，是为濉溪，迳城东而北，汇为何潭。又东，右合开山溪，迳横口，左纳永城溪，右合武调溪及冯家漈溪，又北，东入泰宁。东南黄土岭水，东入归化。双溪、张家陂各溉田七顷。泰宁简。府西南百四十里。城西隅：炉峰山。北：钟石。西：青莲。东北：旗山。南：石山。大溪亦东溪，东北上承邵武官坊溪入，右会龙湖。东溪纳龙湖，迳济桥，右纳交溪，左合梅林溪及朱口溪。又西南，合龙门溪及将溪，至山夹桥，左纳黄溪，至城东，右合杉溪，汇於何潭，是为城东三涧。折西，左合福冲溪、均福溪、二十四溪，至南会保，右合瑞溪、石塘溪，建宁濉江亦自西来会，是为双溪口。折南，右合龙安溪、金口溪，又东南为布溪，入将乐。乐思坝本鸬甪陂，溉田四十顷。
汀州府：冲，繁，疲。隶汀漳龙道。东北距省治九百七十五里。广三百五十五里，袤四百三十里。北极高二十五度四十七分。京师偏东二分。领县八。长汀冲，繁。倚。今治南城。北：卧龙山。东：马鞍。城南：圆珠、宣严。西：玉女。东北：翠峰。东南：七宝。鄞江即汀水，东北自宁化入，右合将军山、天井山水，又西南出龙门峡，右合梓步溪，又南为湘洪峡，右合小湘溪。折西，右合北溪及东溪，又西南，右合篁竹岭水，迳城南，右会西溪。又南，左合南溪，又东南，左合锺家坑诸水。又西南，左合黄风溪，濯田溪合桃杨隘水、腊溪、黄峰水、桐木坑水，迳濯田自其西来会。又南，左合羊角溪，右纳小澜溪，入上杭，下至广东下埔为韩江，至澄海入海。东：虎忙岭水，其南牛尾岭水，又南八仙岩水，并入连城。其西矶头水，入上杭。西北贡水，即湖汉水，入江西瑞金，为贡江，行七百馀里，下流与章江会为赣江。大城寨巡司。馆前、临汀、三洲三驿。宁化简。府东北六十里。城北：翠华山。南：五灵。西南：南山。东：墨瓦。东北：宝螺。西北：西华。大溪二源：西溪西南出狐栖岭，东汇为蛟湖，折北，左会陈家坑水、觉溪，折东至城东南；东溪，北出建宁界三都岭，又南，左合罕坑，右若竹岭水来会，是为大溪。有乌路峡。右合合溪及上坪村诸水，与其南安乐水、罗溪并入清流。西南龙萝山水，入长汀。西北宁溪，东北入建宁。七里圳导竹篙岭水自新安桥至西溪三百五十丈，溉田数千顷。县丞驻泉上里。石牛、安远二巡司。清流简。府东北二百里。城北：屏山。南：龙山。东：东华。东北：国母崠。东：隘岭。清溪即大溪，西北上承宁化大溪入，左合三港溪、郑家坑溪，右合安乐水，迳城南，右合严坊水，左嵩溪、梓材坑水，又东南至罗口。文川溪，上承连城清溪入，合楮岭水，会罗溪。又东北，合官坊溪来会。又东，左合油瓶、隔右、洞口水，又东入永安。东北梦溪合芹溪、炭山水入注之。铁石矶废巡司。归化简。府东北二百九十里。南：楼台鼓角山。西南：银瓶玉盏。东：龟山。东南：南山。西：黄牛。北：蛾眉。东北：龙西嶂。明溪西出永安界五通坳，会大岭水，迳城北，右合黄溪而东，左合隘门叉，右雪山水。又珩溪、小明溪，又东左合瀚溪，又东为沙溪，左合无尘坑，右吕源水，至紫口坊。右合夏阳溪，折东南，左合紫云台水，与南大吉溪、胡坊溪并入永安。西北铺溪出黄婆山，会宁化泉、上里水。又北建宁水，自长岭隘入，合枫溪来会，折东，左合鼇坑，右丘地、茶坑二水，又东北入将乐。东北瓦溪入沙。大陂圳西北长二十里，溉田数万亩。夏阳巡司。明溪驿。连城简。府东南百四十里。北：蟠龙山、萧坑。南：银屏。东：莲峰。东南：天马。东北：马坑。文川溪源自西南五磜，东北，右会金鸡山，左张坊水，迳城南而东，合草笠山水。折北，左合李坊水，至麻潭，右合楮岭水。又西北，左纳虎忙岭、牛尾屴二水，折东北入清流。西南丰头溪，源自郎村隘，左会冈上水，右会牛尾屴南水。又西南，左合莒溪、苎园溪，右纳八仙岩水，入上杭。东南曲溪，其南赖源水，并东北入永安。少西大东溪，又西隔溪，并东南入宁洋。北团寨巡司。上杭冲，繁。府南二百四十里。北：紫金山。东北：覆箩。东：冷洋。东南：铁障。南：横琴。西：展旗。西南：羊厨。城南大溪二源：鄞江西北自长汀入，屈东南，左合射溪、金山溪，右九华溪，至水铺塘，右纳檀溪，至九洲关；丰头溪东北自连城入，右纳矶头水，左合九曲溪、苦竹溪，又西南来会，是为大溪。屈南，迳城东而南，濑溪自西南来会。横琴冈一曰龙翔溪，又南，左合安乡溪，至樟树潭，左纳丰稔溪，又西南，右合白沙磜水，又东南，左会永定溪，右合磜头水，入广东大埔，注神泉河。县丞驻峰市。平西、篮屋二驿。武平简。府西南二百六十里。北：交椅山。东：梁野。西：灵洞。武平溪二源：东北大丰溪，源自永平寨东，左会当风岭水，右合渔溪，左灵聚溪，西南，左合下黄溪、黄沙溪，为化龙溪，至朱阬西北；大溪自江西会昌入，左合石径岭水，径武平所东，屈南，右合溪头水来会，是为武平溪。又西南，左合岩前寨水，入广东镇平，注大溪。东中保水，东南象洞水，并入上杭。北大顺溪，东北，左纳石子岭水，入长汀。西南马战崠水，西北张阬水，分入江西长宁、会昌。象洞、永平二巡司。永定繁，难。府东南三百六十里。北：龙冈山。南：挂榜。西：印匣。西北：黎袍崠。东北：寒袍崠。东：圆岭。永定溪东北上承龙岩、文笔山水，迳富岭北，屈西南，左合分水岭水，右文溪、武溪，至溪口，右合凉伞寨，左湖雷水，迳城东。又西南，左合当风坳，右分水坳水，入上杭。东南金丰溪，出岩背山，西会下佛子隘水，屈西南，左合高头水、莒溪、香南溪，右鸣岐岭、新村水，入广东大埔。西北丰稔溪，出茫荡洋山，错上杭，会大丰坝水复入，合合溪、香溪、跳鱼溪、跃鳞溪、汤湖溪，再错复入，合小大阜漈水仍入之。三层岭、太平砦二巡司。兴化废司。
漳州府：冲，繁，疲，难。汀漳龙道。漳州总兵驻。明，领县十。清初因之。雍正十二年，升龙岩为直隶州。漳平、宁洋割隶。嘉庆元年，析平和、诏安地增置云霄厅。东北距省治六百八十里。广二百七十里，袤二百九十里。北极高二十四度三十二分。京师偏东一度二十分。领县七，厅一。龙溪冲，繁，疲，难。倚。城西北隅：登高山。北：天柱。西北：九龙。南：名第。东：文山。东南：龙漈。西：天宝。九龙江西北上承漳平九龙溪入，迳涵口，又南为华崶溪。又东南，左合石兀山水，迳下漳，左纳高层溪，右三脚灶水，入为汰溪。碧溪至香洲渡，左纳龙津溪为郭溪，又东为柳营江。南门溪上承南靖大溪入为梅溪，支津入城。又东，合龙漈山水，至三叉河歧为石码港，又东北来会，为福河。又东为锦江，过许茂乌礁歧为二，分出二洲间，并入海澄，与南溪合入海。通判驻石码。镇四：东关外、木屐、石尾、玉洲。驿三：江东、甘棠、丹霞。有新岱巡司。九龙、柳营江二废司。海澄难。府东南五十里。雍正十一年割漳浦之镇海卫来隶。西南：儒山。北：文圃。南：席帽。东：吴养。西南：侯山。东南：鹿石。东、南、北际海。北自同安迤西南为浮宫港。南溪，西南上承南靖马坪溪，缘界为马口溪，又东南为倒港，歧为二：一东北迳白水营北入；一东北迳城南，复歧为二，一东夹洲入，一北迳城西而北为普贤港，迳沈屿为卢沈港，会龙溪、石码港、锦江，又东过恒溪、玉枕二洲，迳胡使二屿、圭屿与海沧港，达同安鼓浪屿入焉。镇四：镇海、浯屿、海沧、海门。海门、濠门、岛美三废巡司。南靖繁，疲。府西四十里。南：林壁山、西天山、独坐。东北：岩仓岭。东：峡口。西南：麒麟。西北：朝天岭。城南双溪二源：大溪亦西溪，西南自和平入，为高港，西北迳长窑墟，折东北为小溪口，左纳博平岭水，折东南为鲤鱼溪、船场溪，合象溪，纳琯溪，至旗尾渡；小溪亦东溪，西北自漳平入为员沙溪，又南合沄水、阬水，折东合鹅髻山水，又南迳金山北，出涌口至太监岭，西合涵溪，折东，左纳苦竹村水，又南来会，为双溪口。折东，迳城南，为湖山溪，又东南为峡口溪，又东入龙溪。马坪溪自平和缘界合老灶山水，又北，东入漳浦。龙磜陂溉田三千馀亩。巡司二：和溪、永丰。又九龙砦废司。驿一：平南。漳浦冲，繁，难。府南百二十里。城北：罗山。南：梁山，西麓盘陀岭。西南：将军。东：海云。东北：太武。东南：良山。东南际海。自海澄迤西南为井尾澳，黄女江入。又南将军澳。迤西虎头山，山北六鼇废所。又西竹屿、浮头港。李澳川西北上承平和五寨溪入，右合崎溪，又东南为秦河，又东南迳龙头保入，又西南为古雷城，至云霄厅界。其北杜浔溪入。南溪上承南靖马坪溪，缘界合小溪，又东迳大帽山北入海澄。县丞驻佛昙。镇一：杜浔。驿二：临漳、盘陀岭。平和冲，繁。府西南二百里。东北：长卢山。东：九牙。南：天马。西北：象湖。东南：大桻，四溪出焉。曰河头溪，西会官寮山水为合溪、粗溪，又西迳楼宅山，至城南。又西，右合大芦溪，入广东大埔，注清远河。曰高山溪，东北，左会小坪山水，右合南胜溪。又东北为琯溪，左合高溪、碧微溪，右九团溪，又东北入南靖。曰河上溪，东南会白石山水为三合溪，又东南合佛几岭水，入云霄厅。曰徐阬溪，西南会陈溪、天马山水，又南，左合下陂溪、马溪入诏安。东南五寨溪，东入漳浦为李澳川。高港溪东北入南靖为大溪。南靖故城，县丞驻。镇二：南胜、庵后。有琯溪巡司。诏安冲，繁。府西南二百五十里。城西：良峰山。西北：金鸡。北：乌山。东：奇山。东南：川陵。东南际海。自云霄厅迤西南为铜山废所，东北与古雷城直为石城屿。其西渐山、八尺门汛。其间后澳港、大陂溪合梅洲溪入，有金石废司。其南南浦，又西南宫前，迤西北悬钟废所。东溪东北上承平和徐阬溪，合下陂溪，又南，右合白叶洞水，又东南合赤溪，迳城东园林歧为二，一自东沈村循甲州而东，一自奥雅头右合磁窑溪，迳牛姆礁，入於海。南南澳，总兵驻。又西至广东饶平界。新陂溉二千馀亩。镇九：悬钟、云澳、青澳、西炮台、草寮尾、红花岭、分水关及铜林之后林村、宫前村。铜山场大使。漳潮巡司。驿二：南诏、大碑塘。长泰简。府东北三十八里。西北：良冈山。北：董峰。东：天柱、蜈蚣。东北：内方。龙津溪出东北林口隘，东南，左合芹果溪，又南左合白桐山水，右歧为岩溪，注高层溪，入龙溪。又南，左合马洋溪、可垅溪，折西迳城南，又西南迳鼎山北入龙溪。有朝天岭废巡司。云霄厅中。府西南百六十里。嘉庆三年，析平和、诏安置。东：大臣山。南：马山。西：将军。西南：直武崎。西北：呈奇岭。东南际海。自漳浦迤西南，杜浔港入。又西，西林溪，西北上承平和白石溪入厅北，又南迳大田，左合岭脚水，右纳龙头水，又南迳为西林溪，右合将军山水，侧城东南，右合御史岭水，与杜浔港达於漳江。陈岱港出城东南盘石，东南流，迳八尺门，入於海。石蛇尾、梅州二镇。
龙岩直隶州：繁，难。隶汀漳龙道。清初因明制为县，属漳州。雍正十二年，为直隶州，割漳州之漳平、宁洋隶之。东北距省治九百二十里。广二百二里，袤百九十一里。北极高二十五度九分。京师偏东三十九分。领县二。城内：大崶山。城北：后山。南：奇迈。东：东宝。西：虎岭。城南龙川，出州西九曲岭，会大小池水，东为罗桥溪，迳城南，汇为石鼓潭。右合陈陂溪及曹溪，又东为东溪，迳观音座山，汇为瓮口潭。左合傅溪，又东北为雁石溪，左合〈山艮〉溪、硿头溪。其北藿溪，上承连城大东溪入，合隔溪，迳溪口，右合长坂溪，左纳小东溪。有雁石巡司。適中驿。漳平难。州东百七十里。西北：古漈山。北：三山。西：龙停。东：东关。南：覆鼎。东北：凌云。城南九龙溪二源：东源西北上承宁洋大溪入，为九鹏溪，又东南，左纳藿溪、西阬水，又南迳盐场塘西；西源雁石溪自州来会，是为九龙溪，又东，右合吴地溪，迳城南，汇为九龙潭，又东南，右合黄畬铺水，至华口塘，左纳感化溪，右合下折溪，二溪相交如十字然，又东南，与南三脚灶水并入龙溪。东北古格岭水，入安溪。后溪洋陂溉田六顷有奇。有永福里镇。归化、芦溪南废巡司。宁洋简。州东北百八十里。北：金凤山。南：香寮。西：芙蓉。西北：杀狐岭。城南大溪三源：北溪出西北梨子岭，会百种畬洞水，迳城北，会西溪，至城南，会南溪，是为大溪；又南，右合西溪，又东南，并入漳平；东溪出县西炉山峰，西南流，合热水、小溪水入龙岩。
兴化府：冲，繁。隶兴泉永道。清初因明制。北距省治二百四十里。广二百十里，袤八十五里。北极高二十五度二十六分。京师偏东二度四十七分。领县二。莆田冲，繁，疲，难。倚。南：壶公山。东南：五侯。西南：天马、龟山。西北：夹漈。北：浮山。东北：澄渚。东：持久。东南际海。自福清迤南为黄竿。北荻芦溪，会澳溪为洙溪，汇为北洋太平陂，达迎仙港。延寿溪上承九鲤湖，东为莒溪，汇为北洋延寿陂，达涵头港。木兰溪上承仙游仙溪，东为濑溪，又东堰为南洋木兰陂，达白湖港。三港既会，是为三江口，又东入焉。又南：美南。东南：青山。沥〈山寻〉塘，唐筑，溉田百四十顷。县丞驻平海。盐场大使三，驻涵江、前沁、东峤。湄州、忠门二镇。涵江二巡司。大洋凌厝废司。莆阳驿。仙游难。府西七十里。治大飞山南麓。西北：仙游山。东：铁山。北：将军。东北：石所。南：白岩。城南仙溪，西北自德化入，为大目溪，右合古濑溪，又东，右纳金沙溪，左合大济溪，为三会溪。右合神堂溪，迳城南，又东北，左合走马山水，右纳石二岭水，至东渡，左合安吉溪。其北九鲤湖，并入莆田。其南枫亭溪入海。北游洋溪入永福。兴泰、枫亭二巡司。白岭废司。
泉州府：冲，繁，疲，难。隶兴泉永道。提督驻。通判驻蚶江。明，领县七。雍正十二年，升永春为直隶州，割德化隶之。东北距省治四百十里。广二百七十里，袤二百里。北极高二十四度五十六分。京师偏东二度二十五分。领县五。晋江。冲，繁，疲，难。倚。城北：清源山。东南：法石。南：狮山。西南：石塔。北：双阳。东北：凤山。东南际海。自惠安迤西，其洛阳港入为洛阳江，会长溪入白屿。晋江上承南安黄龙江，东南为笋江、浯江、溜石江，至磁灶，迳法石汛为蚶江入。少南，陈埭、玉兰浦、植璧港入金屿。屿南石湖即日湖。又东东埔，东北与崇武所直。又西深沪湾，又西南围头镇，又西北石菌、白沙。九溪自南安入，为安海港，合灵源山水入，又西至南安界。县丞驻石狮。浔美场大使。镇二：浦边、围头。巡司二：鹧鸪、雒阳。又庵上废司。驿一：晋安。南安繁，疲，难。府西四十五里。城北：葵山。西北：鹊髻。南：灵秀。西：九日。西南：觉海。城南金溪二源：自永春入者桃溪、小姑溪，合於便口，又东南歧为二，一南合高田山水，一东合泸溪、凌斜溪。复合为双溪口；自南安入者蓝溪，东迳珠渊汛，左合洞后埔水，右英溪、归溪，又东亦歧为二，东与永春水会，东南迳金鸡山为金溪，至城南为黄龙江，一南合囷山、蠏阬山水，至白石复歧，一东迳娘子桥，一南迳官厝，合柏峰山水为九溪，并入晋江。县丞驻罗溪。莲河场大使驻营前。镇一：洪濑。巡司驻大盈。又澳头、莲河二废司。驿一：康店。惠安冲，繁，难。府东北五十里。东北：龙屈岭。西北：大帽山。东：五公。东南：松洋。南：锦田。西南：盘龙。城西：登科。东际海。自莆田迤西为横屿、洋屿、沙格澳、傅埭、添崎港入，又南峰尾澳、峰崎港入岱屿、吉屿，又南黄崎澳，又南小岞，东北与莆禧所直。胡埭出石佛岭，合藩厝水，迤西大岞，又西崇武澳、獭窟澳，又西下按澳。峰崎港支津西南迳走马埭，合龙津溪、马山埭入。其北洛阳港，至晋江界。又北大溪，入仙游。镇三：崇武、沙格、黄崎。门头乡，盐大使驻。良兴巡司。涂岭废司。驿一：锦田。同安冲，繁，疲，难。府西南百三十里。北：三秀山。东北：大轮、北辰山。东：九跃。南：宝盖。西：西山、夕阳。南际海。自南安迤南为大嶝屿，莲溪入。又西北石寻港，抵城南，东溪、西溪入。又南下店、浔尾，后溪、深青溪入。迤东高埔、离埔、洲屿、白屿。其南大岛二，东曰金门，有北大武山，县丞驻。其北官澳，其东峰上，又东料罗。西曰厦门，故嘉禾屿，东南与澎湖直，有洪济山。道光二十二年，金陵条约为商埠。分巡兵备道。光绪甲午后，水师提督驻。五通渡、高崎汛、筼筜港入金、厦之间。悬屿有大担门、小担门，南抵海澄、浯屿。厦门西南隅鼓浪屿，有德、英、日、法领事署。镇六：店头、新墟、下店、大路尾、浯屿、高崎。通判驻马家巷。浯州、祥丰二盐大使。灌口、石浔、刘五店三巡司。驿二：大轮、深青。安溪疲，难。府西一百五里。西：蓬莱、驷马。南：黄龙山。黄蘖又名午山，为县中众山之宗。北：凤山、翠屏、雪山。东南：北观、金龟。西南：龙塘。西北：鹤顶、佛耳、朝天诸山。县南三里，蓝溪亦曰清溪，源二。西北源出龙岩、漳平东北古格岭，东南流入县。东南迳桃舟隘，西受梯子岭水，南流迳连德坂，南折而东北，迳龟坝南来会，又东北错入永春洲，永春洞口溪自北来注之，又折而东南，复入县。又东迳小横乡南，受熊田溪，溪亦自永春入。又东南受汉阪水，又南至魁斗西，受东溪、三层溪，又东南迳县治西，曰吴埔溪，又南合西源。西源出县西南北岸山东麓，东北流，受白叶山水，又东北迳举溪坝南，受留山水，又东北受溪益水，复合九峰山后溪、胡坑诸水，又折而东南，迳五里埔北，受龙门岭水，又东曰澚江，又东与西北源合。合而环县东南，是为蓝溪。又东迳罗渡南、田隙乡北，入南安。有长坑、湄上二镇。
永春直隶州：繁，难。隶兴泉永道。明，县，属泉州府。清初因之。雍正十二年，为直隶州。泉州德化、延平大田割隶。东北距省治四百十里。广百八十五里，袤百八十八里。北极高二十五度一十八分。京师偏东一度一十八分。领县二。西北：大鹏山、雪山。东：昆仑。东南：花石。西：陈岩。西南：龙山。北：浮空。东北：乐山；雪山，桃溪出，为陈岩溪，合锦溪为埔兜溪，左合新田溪，又东迳东平山为洑溪，左合冷水坑水。又北，东为磁灶溪、石鼓溪，合龟龙溪，又东为州前溪，留湾溪，左合新溪支津，又东南与小姑溪并入南安。新溪出西北天马山，其经流东入仙游。西北熊田溪自德化入，屈西南为碧溪，右合上窑水、南洋水，其西洞口溪，并入安溪。黄坂镇。德化难。州西北三十里。治龙浔山南麓。北：绣屏。东北：石牛。东：龙门。东南：天马。南：双鱼。西：五华。西北：戴云，浐溪出，为东埔水，会李山水，南，西为白泉溪；又南，右合黄洋溪、花桥溪，为石溪、苏溪、涂坂溪，右合龙潭水，左盖竹溪、郭坂溪、丘店溪，又东为西门溪，至城南，是为浐溪。右合大云溪、黄斜溪，左丁溪。又东北，左合龙门溪，右碧潭水，至高漈。左合龙潭水及上云溪，又东北迳岱山，左合南埕溪，折西北，左合卢溪，又东北入永福。西北小尤溪、锦屏山水、汤岭水，分入大田、永春、尤溪。东北石牛洞水，入仙游。内洋镇。小尤、杨梅诸废巡司。大田简。州西北二百六十五里。南：大仙山。西南：台阁。东：银瓶。东南：文笔。北：双髻。东北：白鹤。县前溪上承小尤溪，东南自德化入，合龙背岭水为梓溪。又西北，左合小坑水，折东北为汤泉溪，至城南，汇为塔兜潭。又东北迳京口，右合仙峰溪，左上华水，至漈头，英果溪合渡头溪自其西来会，又北入尤溪。西南沈口溪，入宁洋。其南武陵安水入漳平。有桃源巡司。花桥废司。
