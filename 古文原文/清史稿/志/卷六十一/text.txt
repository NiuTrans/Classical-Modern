<strong>礼五吉礼五</strong>
宗庙之制时飨祫祭加上谥号东西庑配飨醇贤亲王庙
谒陵
宗庙之制清初尊祀列祖神御，崇德建元，立太庙盛京抚近门东。前殿五室，奉太祖武皇帝、孝慈武皇后。后殿三室，奉始祖泽王、高祖庆王、曾祖昌王、祖福王，考、妣俱南乡。并设床榻、衾枕、楎椸、帷幔，如生事仪。太宗受尊号，躬率群臣祭告，其太牢、少牢色尚黑。复嗣考祭仪，定祭品，牛一，羊一，豕一，簠、簋各二，笾、豆各十有二，炉一，镫二，各帛一，登、鉶、尊各一，玉爵三，金匕一，金箸二。帛共篚，牲共俎。尊实酒，疏布幂勺具。阶前设乐部，分左、右悬。祀日陈法驾卤簿。
世祖定燕京，建太庙端门左，南乡。朱门丹壁，上覆黄琉璃，卫以崇垣，周二百九十一丈。凡殿三，前殿十一楹，阶三成，陛皆五出。一成四级，二成五级，三成中十一，左、右各九。中奉太祖、太后神龛。中殿九楹，同堂异室，奉列圣、列后神龛。后界朱垣，中三门，左、右各一。为后殿，亦九楹，奉祧庙神龛，俱南乡。前殿两庑各十五楹，东诸王配飨，西功臣配飨。东庑前、西庑南燎炉各一。中后殿两庑庋祭器。东庑南燎炉一。戟门五，中三门内外列戟百二十，左、右门各三。其外石梁五。桥北井亭三，南神库、神厨。西南奉祀署，东南宰牲亭。其盛京太庙尊为四祖庙云。
顺治四年，定盛京守庙首领马法秩视拖沙喇哈番，馀马法视护军校。
五年冬，追尊泽王为肇祖，庆王为兴祖，昌王为景祖，福王为显祖，与四后并奉后殿，致祭如时飨仪。
八年，孝端文皇后祔庙，奉神主祗见太祖、太后暨太宗，代行三跪九拜礼，位次太宗，复一跪三拜。毕，遂行大飨。祀后殿则遣官。凡升祔，先一日遣告，至日祗见、奉安、大飨，著为例。十八年，世祖祔庙，位次太祖西旁，东乡。康熙九年，孝康章皇后祔庙，位次世祖。二十七年，孝庄文皇后祔庙，届期世祖及章后神主避立於旁，始行祗见礼，位次文后。凡祔庙主，以卑避尊，后仿此。五十七年，孝惠章皇后升祔，议者以孝康祔庙久，欲位其次。大学士王掞议曰： 陛下圣孝格天，曩时太皇太后祔庙，不以跻孝端上，今肯以孝康跻孝惠上乎？ 议者不从，帝果以为非是，令改正焉。
雍正元年，礼臣言： 古帝王升祔太庙，必以皇后配飨。周祀閟宫，汉於别寝，唐、宋有坤仪、奉慈殿以展孝思。自是配庙者，皇后字上一字与庙谥同，祀别庙者，但有谥无庙号。其配位或一帝一后，或一帝二后。宋太宗、徽宗则四后先后升祔，礼制不同。本朝太祖三后，唯孝慈祔庙称高后，太宗二后，孝端、孝庄并称文后，世祖三后，孝惠、孝康并称章后，孝献但祀孝陵飨殿，定制然也。今圣祖祔庙，仁孝作配，允宜同飨。第庙谥曰仁，与尊谥複，改题孝诚，与孝恭体备母仪，并宜同祔。其孝昭、孝懿，应集廷臣详议。 寻议定： 夏、商逮六朝，皆一帝一后，唐睿宗二后，宋太祖三后，太宗四后。祔庙之制，朱子诸儒咸无异说。谨按前典，孝昭、孝懿应与孝诚、孝恭并称仁皇后，同祔太庙。 从之。
案仪，一元后，一继立，一本生，并列如序。首孝诚，次孝昭，次孝懿，次孝恭。於此奉帝、后神主，以次安东旁，西乡，位次太宗。
乾隆二年，世宗暨孝敬后祔庙，位西旁，东乡，居世祖次。四十二年，孝圣后升祔，次孝敬。
明年，高宗诣盛京，徙建四祖庙大清门东，南北袤十一丈一尺五寸，东西广十丈三尺五寸。正殿五楹，东、西配庑各三楹。正门三，东、西门各一。敕大臣监视落成。
嘉庆四年，高宗暨孝贤、孝仪二后祔庙，位东旁，西乡，次圣祖。道光元年，仁宗暨孝淑后祔庙，位西序，东乡，次世宗。
三十年，宣宗遗谕及祔庙事，略谓： 礼经天子七庙，周礼小宗伯辨庙祧昭穆，汉七庙六室，唐九代十一室，宋九世十二室，议礼纷纷，不一而足。我朝首太祖讫仁宗，巍然七室，不参酌今古，必至贻笑后嗣。朕薄德承基，何敢上拟祖考，祔庙断不可行。其奉先殿、寿皇殿、安佑宫为古原庙，制可仍旧。 乃下廷臣议，於是礼亲王全龄等主遵成宪。侍郎曾国藩亦言： 万难遵从。古者祧庙，为七庙亲尽言，有亲尽不祧者，则必世德作求，不在七庙数。若殷三宗，周文、武是也。大行皇帝於皇上为祢庙，非七庙亲尽比，而功德弥纶，又当与列祖、列宗同为百世不祧之室。且诸侯大夫尚有庙祭，况尊如天子，敢废祔典？ 帝俞其请。诏曰： 天子七庙，特礼之常制，非合不祧之室言也。皇考祔庙称宗，於制为允。 遂於咸丰二年，奉宣宗暨孝穆、孝慎、孝全三后祔庙，位东序，西乡，次高宗。明年，奉孝和睿皇后升祔，次孝淑。
文宗少时为康慈太后抚育，十一年帝崩，穆宗体大行遗志，上尊谥曰孝静。同治建元，祔庙次孝全。四年，文宗暨孝德后祔庙，位西序，东乡，次仁宗。於时太庙中殿，九楹咸序。
洎穆宗崩御，而祔次尚虚。光绪三年，惇亲王奕誴等躬往相度，集议所宜。侍讲张佩纶请仿殷、周制，立太宗世室，百世不祧。展后殿旁垣左右各建世室。侍郎袁保恒谓周制世室在太祖庙旁，居昭穆上，后世同堂异室，以近祖为尊。请以中殿太祖左右为世室九楹，东西各展两楹，别建昭穆六代亲庙。太祖居中，两旁各六楹，为左右世室。太祖至穆宗同为百世不祧，不必俟亲尽递升。其左右隙地，更建两庙，各三楹，为三昭三穆，循次继入，藉省迁移。鸿胪寺卿徐树铭言： 古者庙前寝后，庙以祭飨，今前殿是；寝以藏衣冠，今中殿、后殿是。兹所当议者，藏衣冠寝殿耳。应就中殿左建寝殿，祭飨仍在前殿。列祖、列宗，百世不祧，若建世室后殿旁，反嫌居太祖上。唯增寝室，则昭穆序矣。 其他条议，大率主世室者多。有谓后殿宜增殿宇，移四祖神主其中。改为世室，移太宗居中一室。穆宗祔庙，奉安中殿西第四室者，通政使锡珍说也。有谓中殿两旁建世室，东二西一，中奉太祖主，七庙东一庙奉太宗，二庙奉圣祖；西一庙奉世祖。前殿两旁建六亲庙，世宗以下奉之，斯昭穆不紊。少詹事文治说也。有谓中殿两旁建昭穆二世室，但建方殿，纵横各五楹，移太宗居昭世室，世祖居穆世室，皆北面中一楹。圣祖居昭世室，东面第一楹。中殿仍奉太祖。昭穆各四楹，列圣神位依序上移。穆宗升祔，居昭第三楹。司业宝廷说也。已，阁议以纷更庙制，未可从。
礼亲王世铎等谓： 与其附会古典，不如恪守成规。太庙中殿九楹，中楹仍旧，东西各四楹，请如道光初故事，增修改饰。东次楹又次楹为昭位，太宗暨二后、圣祖暨四后、高宗暨二后、宣宗暨四后神主序焉。西次楹又次楹为穆位，世祖暨二后、世宗暨二后、仁宗暨二后、文宗、孝德后神主序焉。将来穆宗、孝哲后升祔，位居宣宗次。 议上，醇亲王奕譞韪之，奏言： 寓尊崇於变通，较诸说为当。第庙楹有限，国统无穷，增修尚非至计。祧庙为历朝经制，无可避忌。请敕自今以往，毋援百世不祧之文，当循亲尽则祧之礼，庶钜典与天地常存。 於时徐树铭力主宣宗遗谕，以汉、唐增室为非，今用奉先殿增龛成案，亿万年后，势难再加。宜遵祖训，豫定昭穆。内阁学士锺佩贤亦以为言，鸿胪寺少卿文硕且请建穆宗寝庙，而文治、宝廷尤力争并龛简陋，非永制。两宫太后不获已，再下王大臣议，兼询直隶总督李鸿章。鸿章言： 周官，匠人营国，世室、明堂，皆止五室。郑注，五室并在一堂。据此，则朱子所图世室、亲庙以次而南，未尽合制。至建寝殿、增方殿，古制所无，礼亲王等所言，未为无见。我朝庙制，祖宗神灵，协会一室，一旦迁改，神明奚安？太庙重垣，庭墀殿陛，各有恒式。准古酌今，改庙非便。因时立制，自以援奉先殿增龛例为宜。议者或嫌简略，准古礼祔庙迭迁，亦止改涂易檐，并不大更旧庙。今之龛座，犹晋、宋时坎室，晋华垣建议庙堂以容主为限，无拘常数。王导、温峤往复商榷，始增坎室。宋增八室，蔡襄为图。今之增龛，何以异是？ 又谓： 奉先殿即古原庙，与太庙殊。然雍正时奏定奉先殿神牌与太庙〈冓页〉若画一。成宪可循，不得谓增龛之制独不可仿行太庙也。至祧迁虽常典，而藏主之室，礼无明文。郑康成言周祧主藏於太庙及文武世室，是已祧之主与不迁之祖同处一庙，故庙亦名祧。晋藏西储夹室，当时疑其非礼，后世缘为故事。儒家谓古祧夹室，殆为肊辞。庙既与古不同，祧亦未容轻议。唯醇亲王所陈，为能导皇上以大让，酌庙制以从宜。 自此议遂定。
五年，穆宗暨孝哲后祔庙，位东序，西乡，次宣宗。七年，孝贞后升祔，次孝德。宣统元年，孝钦后升祔，次孝贞。是岁考议德宗祔庙事，礼臣言： 兄弟同昭穆，但主穆位空一室。 其馀议礼诸臣，重宗统者，以为异昭穆不便；重皇统者，复以为同昭穆不合。而大学士张之洞独主： 古有祧迁之礼，则兄弟昭穆宜同。今无祧迁之礼，则兄弟昭穆可异。 议乃定。其秋，诏曰： 我朝庙制，前殿自太祖以下七世皆南乡，宣宗以下三世分东西乡，与古所谓穆北乡、昭南乡不同。穆、德二庙，同为百世不祧，宜守朱子之说，以昭穆分左右，不以昭穆为尊卑。礼缘义起，毋因经说异同，过事拘执。德宗祔庙，中殿奉西又次楹又五室穆位，前殿位次西旁文宗坐西乡东穆位。体先朝兼祧之旨，慰列圣在天之灵，垂为定制。奉先殿位序亦如之。 
时飨太宗建国初，遇清明、除夕，躬谒太祖陵，即时飨所由始。崇德元年，建太庙成，凡四孟时飨，每月荐新，圣诞、忌辰、清明、中元、岁暮俱致祭。五月献樱桃，命荐太庙。凡新进果穀，皆先荐乃进御，著为令。顺治元年，定时飨制，孟春择上旬日，三孟用朔日，乐章六奏。二年，命祭太庙如奉先殿仪，读祝、致祭。遣官祭福陵、昭陵、四祖庙，止上香烛、供酒果，不读祝。七月朔，秋祭太庙、四祖庙，中元祭陵，并用牛、羊。寻定四祖庙祭例视京师，牲用生。又飨太庙用熟牛，罢晋胙。八年，定亲飨制，饮福、受胙如圜丘。奏乐备文、武佾舞。康熙十二年，从礼臣言，祭太庙，质明将事。二十四年春，亲飨毕，谕曰： 往见赞礼郎宣祝，至朕名，声不扬。礼称父前子名，子孙通名祖父，岂可慢易？嗣后垂为戒。 
雍正十一年，世宗以庙飨无上香，奠帛、爵无跪献，命大学士礼臣议增。寻议言： 大祀莫重郊坛，孝享莫大配天。宗庙典礼，宜视社稷。祭社稷日，皇帝亲诣上香，太庙自宜一例。至帛、爵俱不亲献，皇帝立拜位前，所以亚郊坛也。仍旧仪便。 报可。
又定太庙神牌如奉先殿制，供奉居中。请牌用太常官，献帛、爵用侍卫，寻改用宗室官。
高宗嗣位，定三年持服内，飨庙御礼服作乐如故，唯斋戒用素服，冠缀缨。乾隆二年，用礼臣言，祝版书列圣尊谥。香帛送燎时行中路，帝转立东旁，俟奉祝帛官出，复位，如祀郊坛式。寻定每日上香，守庙官行礼。朔望用太常官。嗣改宗室王公番行。十二年，谕太庙献帛、爵用宗室官，俾习礼仪、镕气质。敕宗人府王公监视，后复定后殿献帛、爵用觉罗官。
向例，飨庙，帝乘舆出宫，至太和门外改乘辇。入街门，至神路右，步入南门，诣戟门幄次。入升东阶，进前殿门，就拜位。礼成，出如初。凡入门皆左。三十七年，帝年渐高，略减仪节。入庙时，改自阙左门辇入西北门，至庙北门外，舆入。至戟门外东阶下。步入门，升阶进殿。行礼毕，出亦如之。
嘉庆四年，定时飨前殿座次。太祖、太宗、世祖皇考、妣皆南乡，圣祖皇考、妣东位西乡，世宗皇考、妣西位东乡，高宗皇考、妣东次西乡。以后帝、后位次仿此。八年孟春时飨，礼臣卜吉初六日，仁宗以前三日致斋。会逢高宗忌辰，服色未协，命改初八日。嗣是春飨皆择正月初八、九、十等日行之。
道光四年，谕庙飨谢福胙如祀社稷仪，王公百官随行三跪九拜礼。穆宗、德宗初立，时飨、祫祭遣亲王代，逮亲政始躬莅。宣统朝摄政王摄行。
祫祭历代禘、祫分祭，礼说缤纷，罔衷古训。清制有祫无禘。除夕飨庙，实始太宗，世祖本之，著为祭典。顺治十六年，左副都御史袁懋功请举祫祭，以彰孝治。乃定岁除前一日大祫，移后殿、中殿神主奉前殿。四祖、太祖南乡，太宗东位西乡。先一日遣官告后殿、中殿，致斋视牲。届日世祖亲诣，礼如时飨，自是岁以为常。寻定祫祭乐舞陈殿外。
康熙时，御史李时谦请行禘祭。礼臣张玉书上言： 考礼制言禘不一，有谓虞、夏禘黄帝，殷、周禘喾，皆配祭圜丘者；有谓祖所自出为感生帝，而祭之南郊者；有谓圜丘、方泽、宗庙为三禘者：先儒皆辩其非。而宗庙之禘，说尤不一。或谓禘止及毁庙，或谓长发诗为殷禘，雍诗为周禘，而亲庙、毁庙兼祭者。唯唐赵匡、陆淳以为禘异於祫，不兼群庙。王者立始祖庙，推祖所自出之帝，以始祖配之，故名禘。至三年一祫，五年一禘，说始汉儒，后人宗之。汉、唐、宋禘礼，并未考始祖所自出，止五岁中合群庙之祖，行祫禘於宗庙而已。大抵夏、商以前有禘祭，而厥制莫详。汉、唐以后有禘名，而与祫无别。周以后稷为始祖，以帝喾为所自出，而太庙中无喾位，故祫祭不及。至禘祭乃设喾位，以稷配焉。行於后代，不能尽合。故宋神宗罢禘礼。明洪武初或请举行，众议不果。嘉靖中，乃立虚位，祀皇初祖帝，以太祖配，事涉不经，礼亦旋罢。国家初定鼎，追上四祖尊称，立庙崇祀，自肇祖始。太祖功德隆盛，当为万世庙祖，而推所自出，则缔造大业，肇祖最著。今太庙祭礼，四孟分祭前、后殿，以各伸其尊。岁暮祫飨前殿，以同将其敬。一岁屡申祼献，仁孝诚敬，已无不极。五年一禘，可不必行。 遂寝其议。
乾隆三十七年大祫，帝亲诣肇祖位前上香，馀遣皇子亲王分诣，复位行礼如常仪。诣庙节文减之如时飨。六十年将届归政，九庙俱亲上香。嘉庆四年，定岁暮祫祭，前殿座位视时飨。咸丰八年，文宗疾甫平，亲王代行祫祭，然先祭时犹亲诣拜跪焉。其因时祫祭者，古礼天子三年丧毕，合先祖神飨之，谓之吉祭。雍正二年，吏部尚书朱轼言： 皇上至仁大孝，丧三年如一日，今服制竟，请祫祭太庙，即吉释哀。 制可。明年二月，帝诣庙行祫祭，如岁暮大祫仪。自后服竟行祫祭仿此。
加上谥号崇德元年，太宗受尊号，追封始祖为泽王、高祖庆王、曾祖昌王、祖福王，上太祖武皇帝、孝慈皇后尊谥。即日躬祀太庙。翼日，百官表贺。顺治元年，进太祖、孝慈后、太宗玉册、玉宝，奉安太庙。册长八寸八分，广三寸九分，厚四分。册数十，面底二页镌升降龙。宝方四寸二分，厚一寸五分，纽高二寸七分，长四寸二分，广三寸五分，宝盝金质。凡太庙册、宝皆用玉，色青白，册文用骊体，宝文如谥号，曰 某祖某宗某皇帝之宝 ，后曰 某皇后之宝 。
五年，追尊泽王肇祖原皇帝，妣原皇后；庆王兴祖直皇帝，妣直皇后；昌王景祖翼皇帝，妣翼皇后；福王显祖宣皇帝，妣宣皇后。奉安讫，致礼如时飨。越三日，庆贺如仪。七年，上孝端文皇后尊谥。九年，进四祖帝后册宝。十八年，上世祖尊谥，前期斋戒，遣官祭告天地、宗庙、社稷。
届日，帝素服御太和门，阅册、宝讫，大学士奉安采亭，校尉舁行，导以御杖，驾从之。王公百官各於所立位跪俟，随行。至寿皇殿大门外降辇，入左门，采亭入右门。大学士二人跪奉册宝陈案上，帝就位，率群臣行三跪九叩礼。赞引奏 跪 ，奏 进册 ，奉册大学士跪左，进帝跪献。毕，授右跪大学士陈中案。奏 进宝 ，如初。奏 宣册 ，宣册官跪宣： 上尊谥曰体天隆运英睿钦文大德弘功至仁纯孝章皇帝，庙号世祖。 宣册讫，奏 宣宝 ，仪亦如之。行礼三跪九叩，致祭同时飨。毕，奉绢册、宝、祝帛如燎所焚之。大学士二人，奉香册、宝导梓宫奉安，一跪三叩，翼日颁诏天下。凡上大行帝后尊谥，香册、香宝献几筵后，奉安山陵，绢册、宝送燎，玉册、玉宝卜吉藏之太庙，后仿此。
初太祖尊谥曰承天广运圣德神功肇纪立极仁孝武皇帝，太宗曰应天兴国弘德彰武宽温仁圣睿孝文皇帝。圣祖缵业，加太祖 睿武弘文定业 六字，更庙号高皇帝；太宗 隆道显功 四字，庙号如故。用礼臣言，俟世祖祔飨后行礼。明年，上慈和皇太后尊谥。二十七年，上孝庄太皇太后尊谥。五十七年，上孝惠皇太后尊谥，后，圣祖嫡母也。祔庙日，命安神位慈和上。
六十一年冬，世宗谕廷臣： 皇考继统，本应称宗，但经云：祖有功，宗有德。皇考手定太平，论继统为守成，论勋业为开创，宜崇祖号，以副丰功。其确议之。 议言： 按礼经：有虞氏禘黄帝而郊喾，祖颛顼而宗尧。而舜典云：舜格文祖。注曰尧庙。归格艺祖，复释为尧之祖。合之祖颛顼，则有三祖矣。宋陈祥道云：凡配天者皆得称祖。国语展禽谓有虞氏祖高阳而郊尧，尧所以称文祖也。颛顼至尧，并黄帝子孙，故皆称祖。又周礼大宗伯：祫、禘、追享、朝享。解云：古者朝庙合群祖而祭焉，故祫曰朝飨，以合群祖为不足，复禘其所自出，故禘曰追飨。夫祖所自出，始祖也，其下曰群祖，则自始祖以下皆可称祖矣。 又谥议： 帝王功业隆盛，得援祖有功古义称为祖。窃谓唯圣可扬峻德，唯祖可显隆功。 议上，称旨。雍正初元，遂上尊谥，庙号圣祖。复谕： 太祖、太宗、世祖三圣相承，功高德盛；孝庄、孝康、孝惠翼运启期，懿徽流庆；宜并加谥，俾展孝思。 於是加谥太祖曰端毅，太宗曰敬敏，世祖曰定统建极，而孝慈、孝端及三后并尊谥焉。
於时工部奉神主庙室，髤漆饰金，中书、翰林官各一人书新谥。奏遣大学士二人行填青礼，先期祗告天地、社稷。至日，世宗礼服诣太庙行上尊谥礼。毕，还宫，易衮服，诣奉先殿致祭，后仿此。六年，镌造列圣、列后玉宝、玉册暨圣祖皇考、妣册、宝成，奉之太庙。其仪，太庙洁室设黄案，张采幔两旁，中陈册、宝，王大臣朝服将事，帝御礼服恭阅，一跪三拜，安奉采亭，舆导如前仪。供案讫，帝入行礼如初。册、宝集中殿，分藏金匮。帝以次上香，一跪三拜，礼成。
高宗践阼，加列圣、列后尊谥，谕言： 宗庙徽称有制，报本忱悃靡穷。藉抒至情，不为恒式。 
乾隆四十五年，以列朝册、宝玉色参差，命选工琢和阗精璆。越二年工竣，祗阅讫，奉太庙如礼。其旧藏十六分，命赉送盛京太庙，尊藏玉检金绳。自是帝、后祔庙，皆别备册、宝送盛京，永为制。
嘉庆四年，仁宗守遗训，著制，凡列圣尊谥已加至二十四字、列后尊谥已加至十六字不复议加。
功臣配飨，所以显功，宗亲郡王配东庑，文武大臣配西庑。崇德元年，追封皇伯祖礼敦巴图鲁为武功郡王，巴图鲁其名也，配东庑，福晋与焉。并以直义公费英东、弘毅公额亦都配西庑。顺治元年，西庑增祀武勋王扬古利，位直义上。九年，复增祀忠义公图尔格、昭勋公图赖，昭勋为直义子，忠义为弘毅子，父子配侑，世尤荣之。十一年，东庑增祀通达郡王雅尔哈齐、慧哲郡王额尔衮、宣献郡王界堪，通达位武功上，而慧哲、宣献两福晋亦并侑云。
康熙九年，定祀东庑用太牢，岁以为常。
雍正二年，西庑增祀文襄公图海。定功臣配飨仪，前期告太庙。届日陈采亭，列引仗，奉主至庙西阶。拜位在阶下，三跪九拜。奉主大臣摄行，还纳龛位，一跪三拜。
八年，怡亲王允祥配东庑。定王配飨仪，奉主以郡王，迎主用采亭吾仗，至庙东阶，拜位在阶上。代行礼毕，降自东阶，馀如西庑。
九年，进加费英东信勇公，图尔格果毅公，图赖雄勇公，图海忠达公。乾隆中，西庑增祀襄勤伯鄂尔泰，超勇亲王策凌，大学士张廷玉，蒙古王、汉大臣侑食自此始。
四十三年，诏： 祖宗创业艰难，懿亲荩臣，佐命殊功，从古未有。当时崇封锡爵，酬答从优。以后有及身缘事降削者，有子孙承袭易封者，不为追复旧恩，心实未惬。 於是睿亲王多尔衮以元勋懿戚，横被流言，特旨昭雪。礼烈亲王代善，后人改封为巽，已复改为康，郑献亲王济尔哈朗改为简，豫通亲王多铎改为信，肃裕亲王豪格改为显，克勤郡王岳讬改为衍禧，又改为平，均非初号。悉命复旧，并配祀东庑。礼王位宣献下，睿王等以次列序，位怡王上，而徙策凌列怡王次。
嘉庆元年，西庑增大学士傅恒、福康安、协办大学士兆惠。福康安即傅忄互子，并封郡王，异姓世臣，被恩最渥。
道光三年，复增大学士阿桂，功臣凡十有二人。
同治四年，东庑增科尔沁亲王僧格林沁，功王凡十有三人。
凡时飨，帝上香时，分献官上香配位前，各分献不拜。三献毕，退。祫祭同。
醇贤亲王庙光绪十六年，醇贤亲王奕譞薨，中旨引高宗濮议辨，应称所生曰 本生父 ，没称 本生考 ，立庙不祧，祀以天子之礼，合乎 父为士，子为大夫，葬以士，祭以大夫 古义，斯尊亲两全矣。乃定称号曰 皇帝本生考 。复定庙祀典，建庙新赐邸第，额曰醇贤亲王庙。正殿七楹，东、西庑殿，后寝室，各五楹。中门三。门内焚帛亭、祭器亭，其外宰牲亭、神库、神厨。大门三。殿宇正门中覆黄琉璃，殿脊及门四周上覆绿琉璃。其祀仪、乐舞、祭器、祭品视天子礼。凡时飨以四仲月朔，袭王承祭。帝亲行，则袭王陪祀。诞辰、忌日，帝亲诣行礼。
谒陵有清肇迹兴京，四祖陵并在京西北，称兴京陵。太祖定辽阳，景祖、显祖二陵徙盛京东南，称东京陵。嗣是太祖陵当盛京东北，称福陵；太宗陵当盛京西北，称昭陵。崇德间，定岁暮、清明祭兴京陵，用牛一，遣守陵官行礼。东京陵用牛二，遣宗室、觉罗大臣行礼。福陵用牛一、羊二，遣大臣行礼。国忌、诞辰、孟秋望日，燃香烛，献酒果，奠帛、读祝、行礼。朔、望用牛一，具香烛、酒果，遣守陵官致祭，不读祝、奠帛。
顺治八年，封兴京陵山曰启运，东京陵山曰积庆，福陵山曰天柱，昭陵山曰隆业，并从祀方泽，置陵官、陵户。定祀仪，冬至用牛一、羊一、豕一，馀同前。清明、岁暮、孟秋望日亦如之。十三年，诏立界碑，禁樵采。十五年，移东京陵改祔兴京，罢积庆山祀。明年，尊称为永陵，飨殿、暖阁如制。
康熙二年，相度遵化凤台山建世祖陵，曰孝陵。先是世祖校猎於此，停辔四顾曰： 此山王气葱郁，可为朕寿宫。 因自取佩鞢掷之，谕侍臣曰： 鞢落处定为穴。 至是陵成，皆惊为吉壤。岁以清明、中元、冬至、岁暮为四大祭。并改建福陵、昭陵地宫。工竣，以奉安祗告，致祭如大飨。安神位隆恩殿，制龛座、宝床、帷幔、衾褥、楎椸如太庙式。
凡因公谒陵，三品以上官罗城门外行礼。遇祭日，二品以上许入城随守陵官陪祭。归，谒辞。
凡谒陵，东迳石门，王、贝勒在隆恩门外三跪九拜，当直官启门，贝子以下、三品官以上则否，皆奉祀官为导，遇祭日免。是时三陵建功德碑，嗣凡起陵，皆立碑，如故事。
八年，定四时大祭，遣多罗贝勒以下，奉国将军、觉罗男以上行礼。
明年秋，奉太皇太后、皇太后率皇后谒孝陵。前一日，躬告太庙，越日启銮。陈卤簿，不作乐。既达陵所，太皇太后坐方城东旁，奠酒举哀。皇太后率皇后等诣明楼前中立，六肃、三跪、三拜，随举哀、奠酒，复三拜。还行宫。凡皇太后谒陵仿此。次日，帝复谒隆恩殿，行大飨礼。又次日，殿前设黄幄，焚楮帛，读文致祭，礼成。还京，仍告太庙。越二日，御太和殿，百官表贺。
明年秋，车驾至盛京，谒福陵、昭陵毕，召将军等赐以酒，并谕守陵总管、副总管曰： 尔等职司典祀，凡祭品必亲虔视，务尽诚敬，副朕孝思。 还御大清门受贺，燕赉群臣，颁守陵官军。其永陵遣王大臣致祭，复遣官分诣颖亲王、克勤郡王、直义公费英东诸勋贵墓酹酒。还京日，仍告庙如仪。
二十一年，滇平，诣两京谒陵，如初礼。还京，祗告奉先殿。自是靖寇难，谒陵告祭以为常。
六十年，御极周甲，命世宗率皇子、皇孙诣盛京，皇子祭昭陵，皇孙祭永陵，帝亲往福陵大祭。
雍正元年，定圣祖陵曰景陵。其明年，清明谒祭如典。八年冬至，会圣祖忌辰，礼臣言准陵寝大祭，用太牢，献帛、爵，读祝文。遣官承祭具朝服。十三年清明、冬至大飨，改遣公爵番行。七月望日，将军、侍郎等承祭，其朔、望、忌辰，则定总管掌关防承祭，行三跪九叩礼。
乾隆元年，命宗室辅国将军等六人徙驻沈阳，给田庐，岁时致祀。二年，谕改朔、望承祭贝勒、公、大臣番行。复虑仪节不齐，增赞礼郎二人导引退，仍不赞。三年清明，谒世宗泰陵。
六年，定三陵四时大飨。忌辰祭飨，题派移驻将军二人行礼。七年，增置三陵爵垫，备礼仪。
八年，定谒陵如太庙亲祀仪，载入仪注。已，奉皇太后谒祖陵，礼节准康熙时例。自后三谒皆如之。
四十三年秋，先后谒永陵、福陵，因谕： 睠怀辽沈旧疆，再三周历，心仪旧绪，蕲永勿谖。夫奕耍升平景运，皆昔日艰难开创所贻。后世子孙，当览原巘而兴思，拜松楸而感悟。默念天眷何以久膺，先泽何以善继。知守成之难，兢业无坠。庶熙洽之盛，亿万斯年。不然，轻故都，惮远涉。或偶诣祖陵，漠不动心，视同览古，是忘本也。盛京根本重地，发祥所自，后世不可不躬亲阅历，其毋负朕言！ 
嘉庆五年清明，诣昌瑞山谒高宗裕陵，先敷土，次大飨。陵寝官豫取洁土储筐，俟帝如更衣次易缟素，执事从官素服，冠去缨，随至方城。有司进黄布护履，帝纳履，从臣亦如之，自东磴道升至宝城石栏东，陵寝大臣合土以筐，随驾至敷土处跪进。帝拱举，敷毕，授筐，降，脱履。於是更袍服，冠缀缨，执事官俱易。礼臣请行大飨，帝诣隆恩殿行礼。读祝，三献。
凡清明日谒陵敷土，在丧服期，帝亲行。十年，帝初谒永陵，御素服，诣启运殿后阶，三跪九拜，有司进奠几，三拜三奠爵。讫，举哀。翼日朝服行大飨。谒福陵、昭陵亦如之。后复以祭器乖误，革盛京礼部侍郎世臣职。因谕 丰沛旧都，大臣不应忘卻 。下其谕各公署，其重祀如此。
道光八年，谒裕陵、昌陵，军机大臣随入门，命著为例。九年，奉皇太后诣盛京谒三陵，如仪。
咸丰元年谒东陵，五年谒西陵，孝贞皇后谒泰陵，陵寝女官为导，入门皆由左，至明楼前行礼，六肃三跪三拜。女官进奠几，后三拜三奠爵，西飨举哀。次谒昌陵、慕陵如初礼。同、光间悉依此行。
凡孝陵、景陵以下，世宗曰泰陵，高宗裕陵，仁宗昌陵，宣宗慕陵，文宗定陵，穆宗惠陵，并在直隶易、遵化二州，称东西陵，东陵凤台山，封昌山；西陵太平峪，封永宁山；并祀方泽。设奉祀官，置庄园。
隆恩殿大飨用祝币，其日燃明镫，用牛一、羊二、尊四，帝、后同案位，设奉先制币一，羹饭脯醢器十八，饼果器六十五。牲实俎，帛实筐。酒实尊，承以舟。疏布幂勺具。皇贵妃祔祀，则西旁东乡，素帛一，减饼果十一器。
凡冬至暨庆典不举哀。遣官祭飨用朝服。升降自西阶，出入皆门右。皇子谒陵，至下马碑降骑，至隆恩门外升左阶。三跪九拜，不赞，不奠酒。
妃园寝设官如制，建飨殿，设神位。四时遣官尊酒，二跪六拜，不赞。出人殿左门。朔、望则奉祀官行礼。光绪间，帝谒西陵，诣庄顺皇贵妃寝园，一跪三拜三奠酒。并谕礼臣，祭品仪节从优。是后清明、中元、冬至、忌辰遣王公致祭，饼果增至六十五器。
宣统初，德宗葬兴隆峪，号崇陵。
皇太子园寝与妃园寝同。嘉庆间，帝亲临端慧皇太子园寝，三奠三爵，从臣随行礼，每奠一拜。载其仪入会典云。
