<strong>地理二十五</strong>
△外蒙古
外蒙古喀尔喀：古北狄地。唐、虞，山戎。夏，獯鬻。周，玁狁。秦、汉曰匈奴。汉初冒顿并有漠南，旋复北徙。后汉仍为北匈奴地。元魏曰蠕蠕，后入突厥。唐初入回纥。贞观四年来朝，以其地为瀚海、燕然、金微、幽陵、龟林、卢山六都督府，又置皋兰、高阙、鸡田、榆溪、鸡鹿、蹛林、寘颜等七州，皆隶燕然都护府。其后并有九姓诸部，尽得匈奴故地。五代至宋，回纥渐衰，与室韦妪厥律诸部散居其地，羁属於辽。金大安初，蒙古始盛。元太宗七年，建都和林，初立元昌路，后改转运和林使司，前后五朝都焉。世祖迁都大兴，於和林置都元帅府。大德十一年，立和林等处行中书省，统和林总管府。皇庆元年，改和林路为和宁路。顺帝太子阿裕锡哩达赖汗依王保保於此，明兵破之，顺帝孙特古斯特穆尔汗遁於土喇河。七传至本雅失里，又为明所败。后诸部共立讬克讬布哈之子号小王子。又数传，徙幕东方，其留漠北部落曰喀尔喀。清崇德三年，遣使朝贡。康熙二十八年，厄鲁特噶尔丹兴兵攻破喀尔喀，七旗举族款塞内附，安置喀伦边内，噶尔丹遂并其地。三十五年，圣祖亲征，噶尔丹窜死，朔漠平。喀尔喀诸部复还旧牧，为部三：一曰土谢图汗，一曰车臣汗，一曰札萨克图汗。又善巴自为一部，曰赛音诺颜。共部四，为旗八十有六。东至黑龙江呼伦贝尔城，南至瀚海，西至阿尔台山，北至俄罗斯。广五千里，袤三千里。北极高四十二度至五十一度三十分。京师偏东三度至偏西二十六度。人约七十万口。
土谢图汗部：驻土拉河。直大同边外漠北。至京师二千八百馀里。南界瀚海，西界翁金河，北界楚库河，东南界苏尼特、四子部落诸部，西北界唐努乌梁海。所部佐领积三十七旗，以分设赛音诺颜部，析二十一旗隶之，后增四旗，凡二十旗。乾隆四十六年，诏世袭。北极高四十五度三十三分。京师偏西十一度二十四分。土谢图汗本旗其汗为噶尔丹所破，来降。康熙三十年，许仍旧号世袭。佐领一。牧地在杭爱山东、喀里雅尔山南，跨鄂尔坤、喀鲁哈二河。西：杭爱山，在鄂尔坤河源之北，其山最高大，山脉自西北阿尔泰山来，东趋，逾鄂尔坤、杜喇诸水，为大兴安、肯特诸山。又自山西库库岭北折，环绕色楞格河上流诸水发源之处。杭爱译言 橐驼 也，山形似之。当即古之燕然山。有鄂尔坤河，自附牧赛音诺颜之额鲁特旗界，东北经章鄂山东麓，又经西尔哈阿济尔罕山西麓，又东北出山，折而西北流，有济尔玛台河自南来会。喀鲁哈河，源出翁金河北土喇、鄂尔坤二河间平地，西北流，转东北，入土喇河。鄂尔坤河又东北经吉拉哈吉图布拉克地南，有西拉索博太河，北自布龙山南支阜，合三水南流来注之，又东北经喀里雅拉山西南麓，中有大洲。又北流，有伊奔河，自西北布龙山东南支阜，合三水来注之。又东北循山，会哈拉河、衣鲁河。又正北流，至布龙山东北支阜，入色楞格河。右翼左旗土谢图汗之从子，康熙三十年授札萨克一等台吉。传至乾隆二十一年，其孙累以功晋和硕亲王，世袭。佐领七有半。牧地跨色楞格河、土喇河之合流，南至达什尔岭，北至罕台山。色楞格河自赛音诺颜部东北入，有厄赫河自西北大山东南流，合翁佳河诸水来会，水势始盛。稍东，有市呼图河自南合三水来注之。又东北，受北来一水。又东北，有一河自西南沙昆沙拉之北，东北流，合东南一水，北来注之。又东，受西南一小水，又东迳布龙山北麓。山脉西南自巴颜济鲁克山、赛堪山绵亘而东北，为厄鲁墨得依山。又东为西拉克山、布昆沙拉山，又东北为此山蜿蜒至两河合处，为色楞格、鄂尔坤界。色楞格河自山北麓，又东北，鄂尔坤河自南合土喇诸河，东北流来会。土喇河东南来，纳喀鲁哈河，东北折而北流，又合鄂尔坤河，当西十度北极出地四十九度处。东有布噶勒台河。中右旗土谢图汗之弟，康熙二十五年授札萨克，三十年封多罗贝勒。雍正元年，晋其子郡王，世袭。佐领三。牧地当土喇河曲处。东北：达什隆山。土喇河循都兰喀拉折而西北流，曲曲四百馀里，有喀鲁哈河自西南来会。左翼中旗土谢图汗裔，康熙三十年封多罗郡王，兼札萨克，世袭。佐领十四。牧地当阿尔泰军台所经。北纬四十四度二十分。西经七度五十分。东北有札尔噶山。中旗土谢图汗裔，康熙三十年封多罗郡王。乾隆二十二年，改为札萨克固山贝子，世袭。佐领四。牧地在肯特山西南；当土喇河源。西北：哈麻尔岭。西南：达什隆山。东北：肯特山，山高大，为漠北群山东至大海之祖。山西阜曰即龙岭，又西曰特勒尔济岭。凡诸岭以南，水皆流入克鲁伦河，以北，水皆流入敖嫩河。敖嫩河源在克鲁伦河源西北小肯特山；土人呼为阿即格肯特山，山南为喀尔喀地，山北为俄边。岭北麓水即楚库河源，北流入色楞格河者。岭南幹山西南麓水，即土喇河源，西南流，折而西北，会鄂尔坤河入色楞格河者。此岭为漠北一大分水岭也。自小肯特山东北行，为大兴安山，包络黑龙江诸水之北而东入海。一支折而南，分为二幹：一东南，为大肯特山起顶，又东南为必尔喀岭诸山，为北黑龙、南喀鲁伦诸水之界，绵亘千馀里，至会合处；一西南为图拉源山，又南为噶拉泰岭，折而西南为兴安岭，为东克鲁伦、西土喇诸水，又西南而西北，至土喇会鄂尔坤河处。自此而西北，群山皆以阿尔泰山为祖。若论漠北大分水之处，一东至东海，一北至北海，则莫高肯特山矣。汗山，在兴安岭北、土喇河南岸，元秘史谓之不儿罕山。天山，在图拉河之西，约出长城三千里。山不甚高，藩名汗河岭。汗山之北为库伦，即苦另山，山甚峻。土喇河即图拉河，发源敖嫩河源之西南数十里许、特勒尔济岭之西，曰土喇色钦。色钦，蒙古语 河源 也。西南流，与北源喀拉图鲁河会。西南流，哈溪河自西北合东来喀拉鄂模水、西北来空乌鲁河，东南流来会。又南，噶尔泰河自东南大山西流来会。又西南，迳启拉萨山西。又西南，阿拉克他河自北来注之。又西，特勒尔济河合东占河二水，东南流，会奎罗河。左翼后旗土谢图汗裔。康熙三十二年授札萨克一等台吉。乾隆十九年封辅国公，寻晋贝子、贝勒、郡王。五十七年降镇国公，世袭。佐领四。牧地当阿尔泰军台所经。翁金河至是潴於胡尔哈鄂伦诺尔。诺尔直漠南河套八百里许，旧作呼拉喀五郎鄂模，周二十馀里。诺尔东北有哈喇哈达山、彻彻山、上凯山，皆沙海中孤屿也。翁金水，源西十三度三分，极四十六度九分。诺尔西九度四分，极四十五度二分。自西北而东南，行大漠中，近千里也。中右末旗土谢图汗裔。康熙五十八年授札萨克一等台吉。乾隆二十四年封辅国公，世袭。佐领一。牧地跨土喇河。西北：达什隆山。土喇河自中旗汗山北麓，会色勒弼河，又西至色勒弼岭南，曲曲西南，至杜兰喀喇山之北，山南即大漠。西十度，极四十七度五分。南经宁夏九度，经套北阴山六度。河随山折，西北流入中右旗境，南岸即度兰支阜，绵亘北岸，即色勒弼岭支阜，又北行为查木勒山。左翼左中末旗土谢图汗裔。康熙五十年封札萨克辅国公，世袭。佐领一。牧地当喀鲁哈河源。喀鲁哈河流出平地，在翁金河之北二百里，鄂尔坤河北折之东四百里。西十二度，极四十六度七分。有二泉，西北流而合，又西北，有一水西南自科洛尔昆山东北流来会。山在额尔德尼昭之东南。又北流，迳昆库勒山，西折，东北经科克内山西。又北流，折而东北，曲曲数百里，与土喇河会。水口东即查木勒山西麓也。水源流长七百馀里。右翼右旗土谢图汗裔。康熙三十年授札萨克一等台吉。乾隆二十年封辅国公，世袭。佐领一。牧地东至锡伯格图，南至诺昆陀罗海，西至乌逊珠尔东山，北至齐克达噶图岭。左翼前旗土谢图汗裔。康熙三十年授札萨克一等台吉。乾隆三年封辅国公，世袭。佐领三。牧地跨喀鲁哈河。西北：乌噶勒札山。右翼右末旗土谢图汗裔。雍正九年，以功授札萨克一等台吉。十年封辅国公，世袭。佐领一。牧地当哈拉河源。东：恰克图山。南：乌里雅呼岭。北：诺不图布拉克山。东南：达喇勒济山。西南：哈玛尔岭。哈拉河源出土喇河北与汗山相对之色勒弼岭。北有那林河、布勒哈太二河，阿达海河、松纳拉河均来会。又北，通勒河。东北至阿即格肯特山西麓，合三源，西南流，又折西北，有一河自东北合数水来注之。又西迳陀罗什山北、哈达图尔山南，纳博罗河、查克都勒河，西北折，迳都拉逊那拉酥查克丹地之东，大松林也。又北迳喀里雅喇山东麓，又北入鄂尔坤河。源委六百馀里。中左旗土谢图汗裔。初授一等台吉。乾隆三年，晋辅国公、贝子品级。二十三年授札萨克。后遂以功品级一等台吉，世袭。佐领一。牧地东至察奇尔哈喇，南至善达勒，西至阿尔噶棱，北至阿鲁哈朗。左翼右末旗土谢图汗裔。康熙三十六年，授札萨克一等台吉，世袭。佐领五。牧地当阿尔泰军台之东。达库伦之驿於是分道。左翼末旗土谢图汗裔。康熙三十年授札萨克一等台吉，世袭。佐领一。牧地当阿尔泰军台之东。左翼中左旗土谢图汗裔。雍正十年授札萨克一等台吉，世袭罔替。佐领一。牧地当阿尔泰军台之西。中次旗土谢图汗裔。康熙五十八年授札萨克一等台吉，世袭。佐领一。牧地当左翼中旗之东。右翼右末次旗土谢图汗裔。康熙三十五年授札萨克一等台吉，世袭。佐领一有半。牧地跨鄂尔坤河、色楞格河。东：萨尔金河。西：塔里雅那台河。北：札勒图尔河。东北：桑喀勒图河。东南：札克图勒河。右翼左后旗土谢图汗裔。雍正八年授札萨克一等台吉，世袭。佐领一。牧地当土喇河、喀鲁哈河之合流。南：达什隆山。西：珠格楞岭。中左翼末旗土谢图汗裔。康熙三十三年授车棱札布一等台吉，兼札萨克，世袭。佐领四。牧地当鄂尔坤河、色楞格河之合流。鄂尔坤河自东南向西流入色楞格河。色楞格河自西南来，环绕山北，东北流，过俄罗斯之楚库柏兴，又北流入柏海儿湖。东：乌雅勒噶河。西：萨尔金河。北：察罕乌苏河。东北：博拉河。右翼左末旗土谢图汗裔。康熙三十年封札萨克辅国公，后降一等台吉兼札萨克，世袭。佐领一。牧地当哈拉河、伊逊河东南哈台山北二百里。有哈拉河南流，受南来揆河，折西北，迳右翼右末旗东北。左得博罗河、查克杜儿河，又北注鄂尔坤河。土喇河北岸诸山，有色尔毕谷口三处，及松吉纳山岭三处，皆自各山发源，流入土喇、鄂尔坤。又东北，衣鲁河，自东南合三水来注之。又正北流至布龙山支阜，与色楞格河会。东北：敏吉河。西北：札克都勒河。以上统盟於汗阿林。满语 山 。在库伦南。
赛音诺颜部：直甘肃凉州边外西套之北。至京师三千馀里。格埒森札之孙图蒙肯护持黄教，唐古特达赖喇嘛贤之，授赛音诺颜号。康熙中，其孙善巴来归，旋以善巴从弟策凌从征有功，始自为一部。乾隆中，以善巴曾孙诺尔布札布袭赛音诺颜号，世袭与三汗同。所部东界博罗布尔哈苏多欢，南界齐齐尔里克，西界库勒萨雅孛郭图额金岭，北界齐老图河。辖旗二十二。北极高四十五度四十四分。京师偏西十二度五十分。赛音诺颜本旗初，信顺额尔克岱青诺颜善巴率属来归。康熙三十五年封和硕亲王。乾隆三十一年，许仍其赛音诺颜旧号，世袭。佐领四有半。牧地当鄂尔坤河源，在北纬四十七度、西经十四度五十分处。西北：库尔布拉克灰图山。鄂尔坤河出旗境，二水合东流，北纳一水，入土谢图汗部。西：塔楚河，源出都兰喀喇山东南大幹南麓，二水南流而合，会东北来三水，折流迳塔奇驿，西南至阿勒察图山。中左末旗善巴再从弟策凌，康熙六十年授札萨克。雍正元年封多罗郡王。九年，晋和硕亲王，世袭。佐领四。牧地当塔米尔、哈绥、齐老图三河源。北：伊克沙巴尔山。东北：绰咙山。西北：鞥克岭。西南：库克岭。塔米尔河亦曰他米勒，有南北两源。南源出杭爱山北麓，在鄂尔坤河之西者曰阿索郭特河，西北流，合三涧而东北流，有西北来二水皆会，又东北，始曰塔米尔河，又北而会阿索郭特河，皆杭爱以北水也。又东北，会东南来一水，其东即苏巴勒干山。又东北受朝木多河、齐齐尔里克河，并会诸小水，东北与北源合。北源出枯库岭东麓，在杭爱山西北，有二涧，东北流而合，又东北合三涧水，并纳诸小水，始曰塔米尔河，北岸连山，即哈瑞河诸源也。又东流，受四水，潴为台鲁勒倭黑池，广数十里，中有一山。又东流，有察罕乌伦河，自西北来会，其南岸即布拉干北山也。又东北百数十里，而南源自西南来会，又东折北，会鄂尔坤河。此水两源，俱五百馀里始合入鄂尔坤。自杭爱山以北、枯库岭以东，诸泉皆会焉。喀绥河亦曰哈瑞河，即古和林河，出杭爱西南榦山，在齐老图源之南，流数百里，合北来伊逊都兰喀喇地山南二水，又东北，有一河合二水自南来会，始曰喀绥河。又东北，有朱萨兰河自西合二水东流来会，又东北，会瑚伊努河，入色楞格河。河源流都长九百里。齐老图河即石河，源出杭爱西界山下之额尔哲伊图察罕泊，泊周六十里，在鄂勒白稽山之南榦大山下，西北经隔山之桑锦达赉泊。自泊东北流出，迳乌尔图乌雅山南麓，稍东，会西北来一水，又东，会西南来二水，始曰齐老图河。右翼右后旗赛音诺颜之裔。康熙三十年授札萨克镇国公。雍正二年封固山贝子。乾隆二十一年，晋多罗贝勒。寻以功晋郡王，世袭。佐领二。牧地当拜塔里克河源。北：札克额沁山。拜塔里克旧作贝德勒克，源出枯库岭南麓，其北麓隔山即塔米尔河源也。三水南流，合而西南，有查克河自北山合五水南流三百馀里来会，迳库伦伯勒齐尔之地。又南有察罕帖睦尔河，东北自索阿都依岭合二水西南流来会。又南出两山间，西南流平地中百数十里，西弥河自南合一水北流来会，又西南潴为察罕泊。源流八百馀里。中右旗亲王策凌次子。雍正十年封辅国公。乾隆二十年封多罗贝勒。二十一年，晋郡王，世袭。佐领一。牧地当推河源。北：库克岭。推河亦曰颓河，旧作拖衣河，源出杭爱山尾南麓，西南流，会三小水，又西南，有乌可克河，西北自乌可克岭合三水东南流来会。岭在杭爱山西南，岭南水入推河，岭北水为塔米尔河南源。推河又南，有雅马图河自东北合三水西流来会，即鄂尔吉图都兰喀喇山西水也。又南受库塞楞图河。稍南，有一水自东合二涧来会，又南迳两山间，额勒屯图河自东合三水来会，皆都兰喀喇山西南麓水也。又南出山，曲曲流平地中百八十里，迳博济和硕驿东，又南折西流，潴为鄂洛克泊，形东西长四十里。西十五度五分，极四十五度六分。源流五百馀里。此水东三百里为塔楚河。中前旗赛音诺颜之裔。康熙三十年授札萨克镇国公。雍正元年，晋固山贝子。乾隆二十年，晋贝勒，世袭。佐领一。牧地跨济尔玛台河、鄂尔坤河、翁金河。济尔玛台河出右翼中右旗，东流，迳额鲁特旗入土谢图汗部界。鄂尔坤河自与姑洛河会，东南流两山间，折而东北，入额鲁特旗境。北岸山即杭爱东南支阜，南岸即西自都兰喀喇绵亘而东之杭亦哈马勒山。隔山而南即翁金河也。翁金河出右翼左末旗，二水合东流，迳右翼中左旗、中前旗，北合二水，亦入土谢图汗部界。中左旗赛音诺颜之裔。康熙二十五年授札萨克。三十年，封多罗郡王，后降贝勒，世袭。佐领三。牧地有特尔克河、伊第尔河，合於齐老图河，为色楞格河。伊第尔旧作厄得勒，亦作依得尔。色楞格河南源有四，稍北者曰厄得勒河，源出喀尔喀西界鄂勒伯稽山，共合七水，行四百馀里，而齐老图河合诸源水自西南来会。又东北，受南来一水，疑即特尔克河也。又东北，循山麓流百馀里，而乌里雅苏台河自西南来会。又东北三十里，而阿济勒克河自南来会，始曰色楞格河。中末旗赛音诺颜之裔。康熙三十一年授一等台吉兼札萨克。雍正二年封辅国公。乾隆二年，晋镇国公，世袭。佐领一。牧地哈绥河至是合於色楞格河。右翼中左旗赛音诺颜之裔。康熙四十六年授札萨克一等台吉，后晋辅国公，世袭。佐领四。牧地当翁金河源。南：阿哈尔山。翁金河亦作翁吉，又作瓮金，两源出鄂尔吉图都兰喀喇山东行大榦山中。其西隔山即塔楚河源也。其北隔山即鄂尔坤河，东南流出平地合焉。又东南，会西南来一水，又东，会北来一水，又东南，迳杭亦哈马勒山前，受二水。又东南，曲曲流八百馀里，於大漠潴为呼拉喀乌浪诺尔，周二十馀里。右翼末旗赛音诺颜之裔。康熙三十年授札萨克一等台吉。雍正十年封辅国公，世袭。佐领二。牧地墨特河至是合於拜塔里克河。北：札木图岭。东北：库首库尔岭。墨特河疑即察罕帖睦尔河也，东北自索阿都依岭合二水西南流来会。南有绷察罕诺尔，广二十馀里。其北三十里有济尔哈朗图池，广十里许。又东北有伊洛河，北自山麓克库池南流，迳哈拉图科山西麓，又南数十里涸。哈拉图科山南有鄂洛克池，山东百里即推河也。右翼前旗赛音诺颜之裔。康熙三十年授札萨克一等台吉。三十五年封辅国公，世袭。佐领一。牧地胡努伊河至是合於哈绥河。胡努伊旧作呼纳衣，又作库诺衣，源自西南山中，东北四百里，迳赛坎山北麓，又东北入哈绥河。赛坎山甚高大，即巴颜济鲁克山之北行正榦，又折而东北，为厄勒黑图诸山。中后旗赛音诺颜之裔。康熙五十一年授札萨克一等台吉。乾隆元年封辅国公，世袭。佐领一。牧地有布尔噶苏台河合於札布噶河。布尔噶苏台河出旗北马喇噶山，山脉自阿尔泰顶南行，分一榦东行，为乌苏郭玛山。又东连峰相接，东南数百里，为伯勒奇那克科克伊山。又东为昂奇山。又东北行为马喇噶山。此水源即马喇噶山东北将折东南之南麓也。出山南流，会东来二水、西北来一水。又南有乌海河，西北自昂奇山两源合东南流来会。又南与西喇河会。二源既合，西南流，迳巴颜山北麓，曰札布噶河。又有乌里雅苏台河，出旗境，西流八百馀里，纳苏布拉河来会。北有布音图河源。左翼左旗赛音诺颜之裔。乾隆三十一年封札萨克辅国公，世袭。佐领二。牧地当札布噶河源。札布噶旧作查巴哈，又作札布堪，源有二，最东者曰西喇河，出库伦伯勒齐尔西北大山，凡四水，南流并为二支，又西南百馀里合焉。又西南受北来一水，又南受东来之西喇河，又西受北来一水。又西南，布尔噶苏台河自北来会，即西源也，出北马喇噶山南麓，南流会二水，又南有乌海河，两源合东南流来会，又南流与西喇河会。二源既合，迳巴颜山北麓，曰札布噶河。又南入札萨克图汗旗南界。左翼中旗赛音诺颜之裔。初授一等台吉。乾隆二十二年，晋贝子品级，授札萨克。后降袭公品级，世袭。佐领一。牧地跨哈绥河。左翼右旗赛音诺颜之裔。康熙三十年授札萨克一等台吉，世袭。佐领三。牧地在哈鲁特山。左翼左末旗赛音诺颜之裔。康熙三十五年授札萨克一等台吉，世袭。佐领一。牧地跨塔米尔河、胡努伊河。右翼中末旗赛音诺颜之裔。康熙五十一年授札萨克一等台吉，世袭。佐领一。牧地拜塔里克河东支至是潴於察罕诺尔，其西支在青素珠克图诺们罕游牧诺尔，当西十度、北极出地四十五度七分，库伦伯勒齐尔地南界，形如瓜，周百里，东西长，诺尔东有呼里图克白尔池，广十馀里。又东为西弥河源。又东为一小河，又东为绷察罕诺尔。右翼左末旗赛音诺颜之裔。康熙三十六年授札萨克一等台吉，世袭。佐领一。牧地跨翁金河。东有图鲁根山。右末旗赛音诺颜之裔。乾隆三年授一等台吉。四年授札萨克，世袭。佐领一。牧地当伊第尔河源。南：雪山。西北：索郭图岭。伊第尔河出鄂勒白稽山，即杭爱山顶之西南大榦也。隔山西即桑锦达赉泊，西十六度九分，北极出地四十九度。两水自山麓东流而合，又东，会七水，名伊第尔河。又东北会齐老图河，以入於色楞格河。右翼中右旗赛音诺颜之裔。康熙三十五年授札萨克一等台吉，世袭。佐领无。牧地当济尔玛台河源。济尔玛台旧作朱勒马台，亦作朱尔马台，源出额黑铁木儿山南麓，东南流，绕布库铁木儿山足三面，东北流，曲曲二百馀里，潴为池，曰察罕鄂模，广数十里。又东北流，有布勒哈尔台河，南自达尔湖喀喇巴冷孙地之池水东北流来会。又东北入鄂尔坤河。右翼后旗赛音诺颜之裔。康熙三十一年授一等台吉兼札萨克，世袭。佐领一。牧地当哈绥河北岸、色楞格河南岸。中后末旗赛音诺颜之裔。康熙四十八年授札萨克一等台吉，世袭。佐领一。牧地跨齐老图河。中右翼末旗赛音诺颜之裔。康熙三十五年授札萨克一等台吉，世袭。佐领无。牧地当塔米尔河南岸。东北：乌尔图特莫尔河。附额鲁特部本旗准噶尔之裔。康熙三十六年来降。四十四年封札萨克辅国公。雍正元年，晋固山贝子，世袭。佐领一。牧地跨济尔玛台河、鄂尔坤河。西：察汗山。东南：博勒克山。鄂尔坤河自中前旗境折而东北，迳西尔哈阿济尔罕山西麓之额尔德尼昭，即大喇嘛寺也。河迳其西及章鄂山之东麓。山亦高大，即杭爱之东支阜，唐时回鹘牙帐西之乌德鞬山也。又东北出山，折而西北流三百馀里，济尔玛台河自西南来会。额鲁特前旗噶尔丹同祖弟丹津之孙，号丹津阿喇布坦，康熙四十一年来降，封多罗郡王。四十二年授札萨克。乾隆十三年，降固山贝子，世袭。佐领一。牧地当塔米尔河北岸，隶赛音诺颜部。东南有温奎诺尔。以上统盟於齐齐尔里克。
车臣汗部：驻克鲁伦翁都尔多博，直古北口边外漠北。至京师三千五百里。格埒森札之孙谟罗贝玛号车臣汗。东界额尔德尼陀罗海，南界塔尔滚柴达木，西界察罕齐老图，北界温都尔罕。辖旗二十三。北极高四十五度三十四分。京师偏西五度三十四分。车臣汗本旗故车臣汗阿喇布坦之子，康熙二十七年，率众十馀万户来降，仍其故号。雍正六年，赐印文曰格根车臣汗，世袭。佐领二。牧地跨喀鲁伦河。东：乌兰温都尔山。南：阿尔图山。西：塔奇勒噶图山。北：哈喇莽鼐山。东北：色勒格图山。东南：鄂尔楚克山。西南：库特肯额里雅山。喀鲁伦河自右翼中前旗境拖诺山南麓，稍折东北流数十里，又东北迳克勒和硕山北麓，入左翼右旗境。左翼中旗乌默客之叔，康熙二十八年授札萨克。三十年封多罗郡王。乾隆二十年，晋和硕亲王，世袭。佐领二。牧地在科勒苏河之东，跨喀鲁伦河。东：卜固尼和硕山。西有特克玛尔图山。西北：图木斯泰山。科勒苏河出西南大山，两源，东北合二水，北入敖嫩河。东北：喀鲁伦河，入旗南界，有固尔班博尔龙山，三峰并峙，在南岸沙中，至库鲁诺尔南，入中左旗境。中右旗乌默客之叔，康熙二十八年授札萨克。三十年封固山贝子。三十五年，晋多罗郡王，世袭。佐领四。牧地喀尔喀河至是潴於贝尔诺尔。喀尔喀河在齐齐哈尔城西，源出摩克讬里山，西北流入於贝尔诺尔。又北流出，曰鄂尔顺河，入呼伦诺尔。贝尔诺尔旧作布伊尔湖，亦作布育里鄂模，元之捕鱼儿海子也。明蓝玉破脱古思帖木儿处。东北有沙喇勒济河。右翼中旗乌默客之族叔，康熙二十八年授札萨克。三十年封多罗贝勒，世袭。佐领八。牧地在喀鲁伦河之南乌纯地。西：伊克噶札尔阿齐图山。中末旗乌默客之族，康熙三十年授札萨克固山贝子，世袭。佐领三。牧地在喀鲁伦河之南博罗布达。北：库特肯额里雅山。东北：伊克阿尔图山。西北：额尔克纳克山。东南：鄂斯奇山。中左旗乌默客之族，康熙二十八年授札萨克。三十年封固山贝子，世袭。佐领二有半。牧地在喀鲁伦河之布色鄂埒客。东：和尔盖山。北：伯尔克山。中后旗乌默客之族，康熙二十八年授札萨克。三十年封固山贝子，后降辅国公，世袭。佐领一有半。牧地跨敖嫩河。南：色勒格图山。北：达喇特河。东北：莽阿泰河。敖嫩河自大肯特山北麓会北来一水，又东有一河，西北合二水，东南流来会。稍东南，启查鲁河西南自大肯特山折向东南支阜，东北流来会，折东北流，又折东，巴拉喀河合二水自西南毕尔喀岭东北流来会。又东南流，呼玛拉堪河自南大山合两源北流来会。又东北流，有一河合两源西北自大兴安山东南流来会。大兴安山，土人曰阿母巴兴安，甚高大，自此绵亘而东，直抵黑龙江入海处。山之南为喀尔喀界，山之北为俄界。又南，北合科勒苏河。左翼前旗乌默客之族，康熙二十八年授札萨克。三十年封镇国公，世袭。佐领一有半。牧地当索岳尔济山北，滨喀尔喀河。索岳尔济山袤延数百里，其西麓临大漠，东北与齐齐哈尔城相近。喀尔喀河有数源，最东者出阿鲁特拉奇岭西麓，有池广数十里，西南流，南源合三水来会。又西南流，有一河自北合三源来会。又西分为二支，一南流，有阿母巴哈尔浑河合三水自南来会。又西，合北支西流，伊兰塞罕河自北大山西南流来会。又一河自西北合三源南流注之。又西南，受哈尔浑河。又西，噶尔查布鲁克图河自东南合噶尔图思台及噶尔巴哈尼二河北流注之。又西会和尔和河，折西北，迳喀勒河朔之北，其北岸有小山，受东北来之呼鲁思太河，折而西流，曰喀尔喀河。西南流，分支渠，汇为贝尔诺尔。右翼中右旗乌默客之族，康熙五十年授一等台吉。五十一年授札萨克。雍正二年封辅国公，世袭。佐领一有半。牧地在达尔汉彻根。东：依札噶尔山。南：巴噶额里彦山。西：鄂罗克依山。西北：依尔盖山。左翼后旗乌默客之族祖，康熙三十年授札萨克一等台吉，世袭。佐领二有半。牧地在察汉布尔噶苏台。东有鄂尔布勒山。西有布哈山。北：乌兰温都山。西南：布勒格图山。左翼后末旗乌默客族，康熙五十年授札萨克一等台吉，世袭。佐领一有半。牧地在乌尔图。西：鄂尔布勒山。右翼后旗乌默客族，康熙三十年授札萨克一等台吉，世袭。佐领三。牧地在巴颜济鲁克。西：阿克索那山。南：乌尼格特山。中末右旗乌默客族，雍正十三年授一等台吉。乾隆十四年授札萨克，世袭。佐领一。牧地东至特克什乌苏，南至多木达哲尔克特山，西至鄂尔和山，北至库登图山。东北：讬克台山。西北：阿尔图山。东南：布哈山。西南：乌斯奇山。右翼中左旗乌默客族，康熙五十二年授札萨克一等台吉，世袭。佐领一。牧地在腾格里克。东南：库里彦山。北：僧库尔河。右翼前旗乌默客族，康熙三十年授札萨克一等台吉，世袭。佐领一有半。牧地在喀喇莽鼐。西北：色布素勒山。东：萨喇克河。右翼左旗乌默客之叔，康熙四十年授札萨克一等台吉，世袭。佐领半。牧地在额尔得墨。东：鄂博克图山。北：得勒山。西南：鄂尔楚克山。中末次旗乌默客族，康熙三十四年授札萨克一等台吉，世袭。佐领一有半。牧地在白尔格库尔济图。东：哈尔噶朗图山。南：图木斯图山。西北：得勒山。左翼右旗乌默客之叔，康熙四十年授札萨克一等台吉，世袭。佐领一。牧地跨喀鲁伦河。东：特格里木图山。西：哈噶勒噶山。北：玛勒胡尔山。东北：图木斯图山。西南：讬克特依山。喀鲁伦河自喀勒和朔北麓，又东北会塔尔河，旧名他拉即儿即河，自毕尔喀岭西南麓，合二源东南流沙土中，隐见不常。又东北数十里，迳厄窝得哈尔哈小山西北麓，即北岸厄莫勒山之西南麓也。折东流，至东南麓，两岸沙漠，又东北入左翼中旗境。中右后旗乌默客族，康熙三十六年授札萨克一等台吉，世袭。佐领半。牧地在肯特山东，当喀鲁伦、敖嫩二河源。东：得勒格尔罕山。南：巴颜乌兰山。西北：罕台山。西：塔尼特河。东北：塔喇塔河。有喀鲁伦河，即胪朐河，北史之怯绿怜河也。源出肯特山东南支峰西南麓。两源西流而合，又西，有一河，东北亦自肯特山南麓西南来注之。又西南流，迳肯特山顶之南，受北来衣鲁河。又西南，受西北即龙河。又西南，至布塞山东南麓，受撒内河，东自毕尔喀岭西麓西流合东南一水来会。又东南，有一河，北自忒勒儿吉岭东南流来会。又西南，白勒肯河自土喇色钦东麓东南流来会。又西南，至噶拉太岭之东，循两山间，折而东南流，迳巴颜乌兰山西麓，入右翼中前旗境。又东经车臣汗旗、左翼右旗、左翼中旗、中左旗、左翼左旗、中左前旗、中前旗境，凡二千数百里，东北入枯伦湖。敖嫩河乃黑龙江上源，亦名俄侬河，元之斡难河也，自肯特山西忒勒尔吉岭西北小肯特山东麓，折东南流，纳东北一水，经忒勒尔吉岭北麓，有一水自岭西北东流来会，亦敖嫩一源也，又东入中后旗境。左翼左旗乌默客叔，康熙三十五年授一等台吉。四十年授札萨克，世袭罔替。佐领一有半。牧地跨喀鲁伦河。南：巴彦罕山。西：鄂喇霍图山。喀鲁伦河自库鲁鄂模南稍东，迳西拉得克西博格山之阴，又东百里，中有沙洲曰术尔呼术，东北流，入旗境必拉城南。隔河而南，有乾诸可客蒲山，绵亘东北百里许，即塔本陀罗海也。又东迳杜勒鄂模南，入中左前旗境。中左前旗乌默客裔，康熙三十六年，授贡楚克一等台吉兼札萨克，世袭。佐领一。牧地跨喀鲁伦河。喀鲁伦河自杜勒鄂模南入旗境。又东，河心有沙洲，南岸为塔本陀罗海之北麓。折东南流，又东入中前旗境。中前旗乌默客裔，康熙二十八年授济农及札萨克。三十年封固山贝子。乾隆二十二年，降一等台吉兼札萨克，世袭。佐领五。牧地跨喀鲁伦河。东：札尔噶山。北：鄂克讬木山。喀鲁伦河自塔本陀罗海北麓，折东南流，又东迳南岸小山北麓，折东北至南岸大山东北麓，东南流，折向正北，又东北流，中有沙洲，其东南岸外，则杜勒鄂模也。又东北，曲曲注阿勒坦厄莫尔山东北，潴为枯伦湖，在黑龙江齐齐哈尔城西千三百馀里也。湖自西南而东北，长径二百馀里，东西阔百馀里，周可五六百里。枯伦今作呼尔，即古之具伦泊也。右翼中前旗乌默客裔，初授二等台吉。乾隆十九年晋一等台吉。二十年，封辅国公兼札萨克，后降一等台吉，世袭。佐领一。牧地当喀鲁伦河曲处。东：库里叶山。北：巴颜乌兰山，绵亘东南二百里许。喀鲁伦河自噶拉太岭之东，西南至两山间，循山麓东南流，迳巴颜乌兰山西麓，至南岸山尽处，稍折东流，有僧库尔河南流沙中来注之。喀鲁伦河又东南，自沙地经拖诺山南麓，入车臣汗旗境。以上统盟於巴尔和屯。即巴拉斯城。
札萨克图汗部：驻杭爱山阳，直甘肃、宁夏边外漠北。至京师四千馀里。东界翁锦锡尔哈勒珠特，西界喀喇乌苏额埒克诺尔，南界阿尔察喀喇讬辉，北界特斯河，接唐努乌梁海。本元裔，号札萨克图汗。康熙二十七年，沙喇兵败，为噶尔丹所戕。其弟策旺札布率族来归，封和硕亲王，诏仍袭汗号。辖旗十九。北极高四十三度三十五分。京师偏西十九度九分。札萨克图汗兼管右翼左旗策旺札布，以从征退缩削爵。雍正四年，诏其族格埒克延丕勒袭汗号，兼郡王爵，领右翼左旗札萨克事，世袭。佐领三。牧地有博格尔诺尔。东南：札布噶河，自赛音诺颜部左翼左旗界西南流，迳巴颜山北麓尼鲁班禅喇嘛游牧，折西流，席喇乌苏河南自阿尔洪山水所汇之大泊来会。又西北流，乌里雅苏台河东来入之。博格尔诺尔，旧作白格尔察罕鄂模，在库克西勒克山之南、都忒岭之东。又有都鲁泊。中左翼左旗札萨克图汗之族。康熙三十五年封多罗贝勒兼札萨克。乾隆二十二年，以功晋郡王品级。四十六年，诏以贝勒世袭。佐领二。牧地当特斯河源。东：库兰阿济尔噶山。北：伯尔克山。东北：巴彦集鲁克山。特斯河源出阿尔泰东北大幹之唐努山西南麓，西南流山中，受南北来四水，又西南入乌梁海境。曲曲西潴为乌布萨泊。泊在阿尔泰顶之东南麓六十里。左翼中旗札萨克图汗之族。雍正五年授札萨克二等台吉。乾隆二十一年晋一等台吉。二十三年封辅国公，复晋镇国公，世袭。佐领一。右翼后旗札萨克图汗之族。康熙三十年授札萨克一等台吉，世袭。佐领一。与左翼中旗同游牧。牧地当札布噶河西岸。左翼右旗札萨克图汗之族。康熙二十九年授札萨克。三十年封多罗贝勒。雍正十二年降镇国公，世袭。佐领一。牧地在都尔根诺尔之南。诺尔在科布多城西、伊克阿拉克泊之西南，北与喀喇诺尔相联，形如葫芦，亦札布噶河之支流所汇也。左翼前旗札萨克图汗之族。康熙二十八年授札萨克。三十年授一等台吉。五十年封辅国公，世袭。佐领二。左翼后末旗札萨克图汗之族。雍正四年授札萨克一等台吉，世袭。佐领一。与左翼前旗同游牧。牧地在奇勒稽思诺尔之东，一作柯尔奇思诺尔，在阿尔泰顶东南，去两旗札萨克驻处八百里。东南：札布噶河、空归河。西南：伊克阿拉克池水所汇也，周百数十里，西南相联一泊曰爱拉克诺尔，南与喀喇诺尔相直。右翼右末旗札萨克图汗之族。雍正二年授札萨克一等台吉，世袭。佐领二。牧地当德勒格尔河西岸、桑锦达赉之东。德勒格尔河一作哈喇台尔河，源出唐努山南、锡巴里喀伦北，东北流，当阿哈里喀伦之北，有一小水西北来入之。折东南流，与德勒格尔河会。又东南流，讬尔和里克河北自博尔图斯喀伦，两源并导，百里而合，又南，德勒格尔河自西来会。又南流，布克绥河自西北来会。又南入齐老图河。中左翼右旗札萨克图汗之族。初授二等台吉。乾隆二十一年封辅国公并札萨克，世袭。佐领一。牧地当桑锦达赉之南。桑锦达赉泊在旗境及中左翼左旗之间。西南有色楞格河。右翼右旗札萨克图汗之族。康熙二十八年授札萨克。三十年封固山贝子，后降辅国公，世袭。佐领一。牧地在乌喇特界内库埒谟多。左翼后旗札萨克图汗之族。康熙三十年授札萨克一等台吉。三十六年晋辅国公，世袭。佐领一。牧地在伊克敖拉里克察罕郭勒。北：乌兰泊。中右翼末旗札萨克图汗之族。康熙四十三年授一等台吉。五十三年授札萨克。雍正二年封辅国公，世袭。佐领一。牧地当济尔哈河，至是潴於察罕诺尔。所部察罕诺尔有二，一在左翼右旗之西，其南为齐齐克泊，接科布多界；一即此，济尔哈河所潴也。右翼后末旗札萨克图汗之族。康熙三十六年授札萨克一等台吉，世袭。佐领一。牧地在奇齐格讷洪果尔阿齐喇克。中右翼左旗札萨克图汗之族。乾隆二十年授札萨克一等台吉，世袭。佐领一。牧地在左翼左旗西南。右翼前旗札萨克图汗之族。康熙二十八年授札萨克。三十年授一等台吉，世袭。佐领一有半。牧地在阿尔察图、和岳尔敖拉、雅苏图、鄂和多尔、纳默格尔诸界。左翼左旗札萨克图汗之族。乾隆二十一年授札萨克一等台吉，世袭。佐领一。牧地在奇勒稽思诺尔、爱拉克诺尔之南，跨空归河。空归河又名空阴河，旧作空格依河，出昂奇山南麓，合三水西南流，入札布噶河。中右翼末次旗罗卜藏台吉之孙。康熙四十八年授札萨克一等台吉，世袭。佐领一。牧地有特们诺尔、委衮诺尔，两诺尔水皆发源乌里雅苏台军营城北大山，东北流，潴为两大泊，委衮在北，特们在南，中隔一岭，南北相望，形拟蝌蚪也。中左翼末旗罗卜藏台吉之裔。雍正十二年授二等台吉。乾隆二十二年授一等台吉兼札萨克，世袭。佐领一。牧地当德勒格尔河东岸。附辉特一旗额鲁特部辉特族人罗卜藏，为噶尔丹所虐，来归。乾隆二十年授其孙一等台吉。三十年授札萨克，世袭。佐领一。牧地当济尔哈河东岸。济尔哈河自旗南界合三源东北流，至札萨克图汗部中右翼末旗界，潴为察罕诺尔。以上统盟於札克毕赖色钦毕都尔诺尔。
喀尔喀四部八十六旗，统称外札萨克。自雍正中用兵准噶尔，即於乌里雅苏台筑城驻兵，城以木为之，中实以土，高丈六尺，厚一丈，在乌里雅苏台河北岸。光绪七年，收还伊犁，改订条约，许俄人在乌里雅苏台通商，俟商务兴旺，再设领事。定边副将军治之。总统四部兵，内蒙古各部兵统於各部札萨克。盖内札萨克多从龙功臣，而游牧之地悉附近盛京、直隶、山西、陕西一带，与外札萨克之后来归附远在漠北者有别。兼理札萨克图汗、赛音诺颜两部事。又设库伦办事大臣，库伦在土喇河上游西岸，人三万口，喇嘛教徒甚众。其胡土克图殿宇严庄，蒙民每夏从诸部来顶礼者，道路不绝。理俄罗斯边事。康熙六十年与俄立约，定为陆路通商埠，各遣官监视。乾隆二年，并停京师贸易，统归恰克图办理，总其权於库伦大臣。互市处在恰克图南买卖城，有路南通库伦，北达上乌丁斯克，与新修铁路接。有俄国领事署。贸易茶最盛。车臣汗、土谢图汗两部事亦归监理。
杜尔伯特部十六旗：至京师六千馀里。元臣孛罕之裔，姓绰罗斯。六传至额森，即乜先，生二子。长伯罗纳哈勒，为杜尔伯特部祖；次额斯墨特达尔诺颜，为准噶尔部祖。杜尔伯特本分牧额尔齐斯河。乾隆十八年，为准噶尔所逼，率族来归，编所部佐领左翼旗十一，特固斯库鲁克达赖汗旗、中旗、中左旗、中前旗、中后旗、中上旗、中下旗、中前左旗、中前右旗、中后左旗、中后右旗。右翼旗三，前旗、前右旗、中右旗。附辉特旗二。下前旗俱在科布多河，下后旗俱在乌布萨泊南、杜东辉西。授札萨克，世袭。设科布多参赞大臣以辖之。同游牧科布多金山之东乌兰固木地。东至萨拉陀罗海、纳林苏穆河，南至哈喇诺尔、齐尔噶图山，西至索果克河，北至阿斯哈图河。北极高四十九度十分至二十分。京师偏西二十四度至二十七度二十分。科布多一作和卜多，其水源名索果克河，盖即索和克萨里也。东流，南合瑚尔噶泊、辉美泊、和通泊水，东北流，西合噶斯河，折而东南流，迳辉特下前旗、杜尔伯特右翼旗，南合塔尔巴泊、讬尔博泊水，北合乌里雅苏图河、根德克图泊、戴舒尔泊水，遂名科布多河。东南流，经科布多城西，布彦图河出阿尔泰乌梁海旗西北流来会。又东流入阿勒克泊。纳林苏穆河，发源特斯河南沙地，西南流，与古萨尔泊水会，西北入乌布萨泊。乌布萨泊在左翼旗北，西与北接唐努乌梁海界。喀喇奇拉河、古萨尔泊水，俱出左翼界，北流，萨克里哈拉河亦出左翼界，东流，俱潴於乌布萨泊。又东，特斯河、和赖河，东北特里河，北伊尔河、博尔河、札尔河、齐塔齐河，西有哈拉莽鼐山水，俱流入乌布萨泊。南：哈喇泊水、札布噶河，自札萨克图汗部西北流，东纳空归河，又西北会奇勒稽思泊、爱拉克泊水，西流，南合都尔根泊、哈喇泊水，迳明阿特旗，汇於阿拉克泊。
明阿特部一旗：系出於乌梁海。后为札萨克图汗部中左翼左旗之属。乾隆三十年，撤出设一旗，隶科布多大臣辖。牧地在科布多城西。东界起塔拉布拉克至齐尔噶图山、科布多河止，南界起齐尔噶图山至茂垓止，北界起茂垓至塔拉布拉克止，俱与杜尔伯特连界。北极高四十八度五十分。京师偏西二十六度二十分。
阿尔泰乌梁海七旗：东界起都噜淖尔至哈叨乌里雅苏台止，与额鲁特连界；南界起乌兰波木、乌龙古河至巴噶诺尔止，与塔尔巴哈台所属土尔扈特连界；西界起碑尔素克讬罗垓至巴尔哈斯淖尔止，与喀伦连界；北界起巴尔哈斯淖尔至哈窦里达巴止，与喀伦连界。曰左翼副都统旗、散秩大臣旗各一，总管旗二；右翼散秩大臣旗一，总管旗二。北极高四十九度二十分。京师偏西二十九度十分。哈屯河二源，东曰喀喇河，西曰噶老图河，俱出阿尔泰乌梁海旗北境阿尔泰山北麓，二源合为纳尔噶河，东北流，鄂依满河入之。又东北流，札尔满河入之。折东流，达尔钦图河自西南来汇。又东北流，始曰哈屯河。又东北流，迳阿尔泰诺尔乌梁海旗，西纳乌赖河、僧玛尔达河，东纳喀达林河。又北流，会亨吉河，入唐努乌梁海界。阿尔泰河亦自科布多西北流来会，又西北入俄罗斯界。西南：华额尔齐斯河，源出阿尔泰山。
阿尔泰诺尔乌梁海部二旗：在索果克喀伦外。东界起哈勒巴哈雅山至布古素山、博罗布尔噶苏河止，南界起博罗布尔噶苏至讬申图山、习伯图山、达尔钦图河止，西界起达尔钦图河至阿尔占山、巴勒塔尔罕山、呼巴图噜山止，北界起呼巴图噜山至阿尔泰诺尔、伯勒山、楚勒坤诺尔、哈勒巴哈雅山止。北极高五十三度。京师偏西二十五度四十分。旗东北有阿尔泰泊，绰尔齐河、沙尔河、巴什库斯河、阿斯巴图河，合北流潴焉。东纳格吉河，西纳巴哈齐里河、伊克齐里河、郭尔达尔河，北流为阿尔泰河，又西北入唐努乌梁海界，会哈屯河。
博东齐旗、布图库旗：均杜尔伯特族。乾隆二十一年来归，编置佐领。同牧於呼伦贝尔。隶呼伦贝尔都统辖，黑龙江将军节制。
新土尔扈特部二旗：在科布多城西南。至京师七千馀里。元为乃蛮国，太祖灭之。后为和林行省所属地。明属卫拉特。初，始祖翁罕裔舍棱为准噶尔台吉。七传至贝果鄂尔勒克。其长子卓立甘鄂尔勒克，即徙牧俄国一支之祖。数传至渥巴锡，来款，赐牧新疆，号旧土尔扈特。其次子卫衮察布察一支，依准噶尔，传至舍棱，为准噶尔台吉。大军征准噶尔，舍棱奔俄。乾隆三十六年来归，编佐领，设札萨克，赐牧，号新土尔扈特。二旗：曰新左旗，曰新右旗。自为一盟，曰青色特启勒图。隶科布多大臣兼辖。光绪三十二年，划隶阿尔泰办事大臣。牧地当金山南、乌隆古之东。东至奔巴图、扪楚克乌兰、布勒幹和硕，南至胡图斯山、乌龙古河，西至清依勒河、昌罕阿璊、那彦鄂博，北至绰和尔淖尔、那郭幹诺尔之中山。北极高四十六度。京师偏西二十七度二十分。拜塔克，地以山名，其山至哈布塔克西、青吉斯河南岸。由拜塔克西南行，至奇台界，唐时以沙陀部为沙陀州，此其故壤也。乌隆古河二源，东曰布尔干河，西曰青吉斯河。布尔干河出新和硕特旗北，合喀喇图泊水，南流，经札哈沁旗东南流。青吉斯河出旗境北，合哈泊水，西南流，合哈弼察克河。又东南，与布尔干河合，为乌隆古河。折西流，迳阿尔泰乌梁海旗，潴为赫萨尔巴什泊。
新和硕特部一旗：在科布多城南。至京师七千馀里。和硕特台吉巴雅尔拉瑚之族蒙衮。乾隆三十七年来归，附新土尔扈特贝子旗。后为所虐，移牧杜尔伯特近处。嘉庆元年，给札萨克印，隶科布多大臣兼辖。光绪三十二年，划隶阿尔泰办事大臣。牧地当金山东南哈弼察克，西临青吉斯河。东至和讬昂鄂博，西至扪楚克乌兰，北至奔巴图、哈弼察克河。北极高四十七度。京师偏西二十七度。哈弼察克一作哈布塔克，地以山名，在镇西府西北四百里。北六十里即布拉干郭勒河南山北之地，饶水草，宜畜牧。
札哈沁部一旗：初为准噶尔宰桑。乾隆十九年，大军获之。其随来之札哈沁，即令统辖。四十年，设一旗。嘉庆五年，增设一旗。隶科布多大臣。牧地在科布多城南。东界起德杜库库图勒至巴尔噜克止，与喀尔喀连界；南界起昂吉尔图至哈布塔克山止，与巴尔库勒连界；西界起和讬昂鄂博至布尔干河东岸止，与阿尔泰乌梁海连界；北界起惠图僧库尔至土古里克止，与喀尔喀屯田兵官厂连界；东北界由土古里克起至德杜库库图勒止，与喀尔喀连界。北极高四十六度五十分。京师偏西二十六度十分。
科布多额鲁特部一旗：本台吉达木拜属，有罪削爵，以其众属科布多大臣辖。东界起齐尔噶朗图至布古图和硕止，南界起布古图和硕至哈叨乌里雅苏台止，东南均与喀尔喀屯田兵连界，西界起哈叨乌里雅苏台至都噜诺尔止，北界起都噜诺尔至习集克图河止，西北均与阿尔泰乌梁海连界。北极高四十八度五十分。京师偏西二十七度三十分。以上并隶科布多大臣定边左副将军辖。
阿拉善额鲁特部一旗：在河套以西，袤延七百馀里。至京师五千里。本汉北地郡西境，及武威、张掖二郡北境地。晋为前凉、后凉、北凉所有。唐属河西节度使。广德初，陷於西番。宋景德中，陷於西夏。元属甘肃行中书省。明末为额鲁特蒙古所据。元太祖弟哈布图哈萨尔之裔，世驻牧河西套。后为噶尔丹所灭，其酋逃窜近边。康熙二十五年，上书求给牧地，诏於宁夏、甘州边外画疆给之。东至宁夏府边外界；南至凉州、甘州二府边外界，西至古尔鼐接额济纳土尔扈特界，北逾戈壁接札萨克图汗部界。三十六年，编佐领，授札萨克，封多罗贝勒，驻定远城。雍正二年，晋郡王。乾隆三十年，晋和硕亲王，世袭。佐领八。牧地当贺兰山西、龙头山北。北极高三十八度至四十二度。京师偏西十度至十八度。城北有吉兰泰盐池，名曰 吉盐 ，归阿拉善王管辖。自为部，不设盟。贺兰山在旗东，土人名阿拉善山。山有树木，青白如駮马，北人呼駮为 贺兰 。其山与河东望云山形势相接，逦迤向北，经灵武西北，迳保静西，又北迳怀远西，又北迳定远，又东北抵河。抵河之处名乞伏山，在黄河西，从首至尾像月形，南北约长五百馀里，边城之钜防也。山之东，山口自北而南曰宁靖、镇北，至独树，凡十九口。又南接边城曰青羊沟、乾沟，至小关儿，凡十九口。又南则石空寺堡及胜金关也。西山口自北而南曰归德、红儿，至黄峡，凡十三口。又南，山势迤逦而西，其南曰山嘴口、金塔口、杏树口、赤木口，东接边城曰大佛寺口、三岔沟口。其西曰靖湖埻，至崇庆，凡六口，镇北口、宁安口、向阳埻口、杀虎埻口。龙首山一名龙头山，俗呼为甘峻山，在旗西南，与山丹接界，蒙名阿喇克鄂拉，绵亘广远，东大山之脉络也。距山丹城三里。山尽处为宁远堡。山南为内地，蒙古俱於山北游牧。旗南有松陕水，自古浪县北流，迳县东，又东北至土门堡流出边。又东北至旗界，潴为泽。汉志： 苍松县南山，松陕水所出，北至揟次入海。 一统志： 按陕音峡，松陕水即今古浪河，边外积水处总曰海。 有谷水，即三岔河，自河州府城东，东北流，迳镇番东北出边，土人呼为郭河，至旗界入白亭海子。地形志： 武威郡襄城县有武始泽。 水经注： 马城河又东北迳武威县故城，东届此水流两分，一水北入休屠泽，一水又东流入潴野。 有水磨川，一名云川，自永昌城西，东北流，迳新城堡北、水磨堡西，又东流迳永昌城北、宁远堡西，北流出边。经旗界，潴为大泽，蒙古名沙喇鄂模。有休屠泽，即古潴野。汉志： 武威县，休屠泽在东北，古文以为潴野泽。 水经注： 武威北有休屠泽，俗谓之西海，其东有潴野泽，俗谓之东海，通谓之潴野。 有鱼海，即白亭海，一名小阔端海子，五涧谷水流入此海。有沙喇鄂模，在休屠泽西。水磨川自宁远堡北出边，注入其中，方广三四十里。有昌宁湖，直永昌东北、宁远堡北四十里，东至镇番界，多水草杨木。明季青把都游牧於此。有长草湖，在宁罗山北。有伯颜湖，直平番东北边外。有双泉，直永昌西北，亦名双井。有马跑泉，直永昌北。有高泉、平泉、赤诺泉。有三井，直镇番西北，有乱井儿。有青盐池、鸳鸯白盐池、小白盐池，皆在镇番西北边外。有红盐池，在山丹城北，池产红盐，其根可作器。定远城北有盐池，所谓吉兰泰池也。
额济纳旧土尔扈特部一旗：在阿拉善旗之西，当甘肃甘州府及肃州边外。袤延八百里。至京师五千五百馀里。本汉居延县地，张掖郡都尉治此。后汉安帝时，改置张掖居延属国，别领居延一城。献帝建安末，立为西海郡。魏、晋因之。永嘉以后，地属前凉、后凉、北凉、西凉，相继割据。元魏为凉州所辖地。隋、唐为甘州、肃州北境。大历中，陷於吐蕃。宋景德中，地属西夏，曰威福军。元，亦集乃路，属甘肃行中书省。明，甘州、肃州二卫边外地。元臣翁罕裔。明季为准噶尔所偪，徙居俄境之额济拉河。额济拉即窝尔吉译音之变。土尔扈特居俄久，常遣使入贡。康熙四十二年，其汗阿玉奇之嫂携其子阿喇布珠尔入藏礼佛，准噶尔阻其归路，乃款塞乞内属，赐牧色尔腾。旋定牧额济纳河。雍正七年，封多罗贝勒。乾隆十八年，授札萨克，世袭。佐领一。以来归在先，故亦称旧土尔扈特。不设盟长。牧地跨昆都伦河。东至古尔鼐，南至毛目县丞民地，西至大戈璧，北至阿济山。北极高四十一度。京师偏西十七度。旗境有扫林山。明冯胜拔肃州，进至扫林山亦集乃路，即此。别笃山今曰毕道山。明纪，洪武五年，副将军傅友德下额济纳路，次别笃山，即此。东：旗杆山。北：阿济山。自哈密北逾天山，至巴里坤池，又北渡大砂碛几三四百里，有阿吉山，亦曰阿济山。山脉自西北阿尔泰山南来，蜿蜒东趋，横带瀚海中，起伏不断，为喀尔喀西路之南境，其长殆三四千里。东南：合黎山，即禹贡弱水所经也。水经云， 合离山在酒泉会水县东北 ，注以为即合黎山。史记正义，山在张掖县西北二百里。行都司志云在高台所北十里、镇夷所东北三十里，与黑山相接。黑山在镇夷所东北，屹立沙漠中，一名紫塞。其山口东南至肃州百四十里。东北有狼心山，在金塔寺堡北，南去镇夷所城五百里，为往来要路。又有孤仁山，在金塔寺堡东北三百五十里，凡往来哈密北山者，必聚於此。南有毛目城。额济纳河在西套额鲁特西界。又弱水源出山丹西南，自与张掖河合，其下通名为张掖河。又讨来河发源肃州西南番界中，有三派，最西曰讨来河，其西又有哈土巴尔呼河，北流百馀里，与讨来河合，又东北百馀里，南有巴哈、额济纳二河，合流而北，与讨来河会为一，又东北流入边，绕州南至州东北，合西来之水，又东北出边，过金塔寺，折北转东，与张掖河合，又北入居延海。昆都伦河自甘肃肃州北流，经旗境，分二道，汇为泽，俱曰居延海。旗东有泽曰大苦水，南直甘肃张掖县边外。大苦水之东有二泽，曰骗马湖，东南有泽曰沙枣湖，亦曰沙枣泉，在肃州东北金塔寺北，沙枣湖之东，直山丹县边外，有泽曰丰盈大泉。以上诸泽，皆潴於沙。又东有昌宁湖、鱼海、白海，其上源皆在甘州府、凉州府界。
南路旧土尔扈特部四旗：在喀喇沙尔城北，当天山之南，珠勒都斯。至京师八千六百馀里。本古西戎地。汉及魏、晋为乌孙国地。北魏，高车国地。周，突厥地。隋，西突厥地。唐，鹰娑都督府地。宋属西州回鹘。明为回部所据。乾隆二十三年，回疆平，入版图。三十六年，元臣翁罕裔渥巴锡挈所部内附，遂以其地赐之，是为南路旧土尔扈特，与中路和硕特同游牧，编置佐领。设旗四：曰南路汗旗，曰中旗，曰右旗，曰左旗。授札萨克，世袭。隶伊犁将军辖。牧地有珠勒都斯河，东逾天山，至博尔图岭，南至扣克纳克岭，西至天山，北至喀伦。北极高四十二度五十分。京师偏西三十度四十分。天山一名祁连，一名雪山，一名白山，又曰折罗漫山。自叶尔羌西南蜿蜒而来，曰葱岭，至辟勒玉山分脉。其东南一支，绕和阗而东行，其西北一支，绕英吉沙尔、喀什噶尔之西，又北行，达布鲁特境，东行绕乌什之北，又迳阿克苏之北，又迳库车、喀喇沙尔、吐鲁番之北，绵亘七八千里，而至哈密东北百馀里，为北天山，又百馀里截然而止，则在巴里坤之东，名盐池山，伏入地中矣。此山为南路回疆、西路伊犁之分界。山阳为自哈密至叶尔羌南路，山北则由巴里坤至伊犁北路也。盐池山之南，沙碛漫野，即希尔哈戈壁，所谓 千里瀚海 也。其山伏地千馀里，至嘉峪关外沙州之东，突兀起顶，东行名祁连山，所谓南天山也。再东行至洞素达巴罕过脉，东北行至巴图尔达巴罕，北分一支，至八宝山，形如莲华，尊成岳体，乃西宁、凉州、甘州、肃州四郡之镇山也。又自镇素达巴罕东行，至野马川之东，景阳岭自南而北，东分一支结凉州诸山，西分一支与察罕鄂博过脉，西行至祁连达巴罕，过脉向北，分一支结甘州诸山。珠勒都斯山，在喀喇沙尔城北珠勒都斯之地，北连雪山，回环千馀里，水草丰茂。博尔图岭亦名博罗图塔克，在辟展西南，当喀喇沙尔东北境，其山与阿勒癸山南北相接，形如锁钥，西通准部，南界回疆，天山南路一大关隘也。山多积雪，博罗图河发源北麓，入北谷口西行，通珠勒都斯，出西南谷口，西南行，即喀喇沙尔境。扣克纳克岭亦名库克纳克达巴罕，在爱呼木什岭西五十里，额什克巴什河发源南麓。山脉自天山正幹之额什克巴什山分支，东行六十里至此。
中路和硕特部三旗：至京师八千六百馀里。旧为四卫拉特之一。牧青海、伊犁诸境，后徙俄罗斯。乾隆三十六年，从土尔扈特汗渥巴锡来归，诏附南路土尔扈特部同游牧珠勒都斯，编置佐领。设旗三：曰中路中旗，曰中路右旗，曰中路左旗。授札萨克，世袭。归伊犁将军辖。牧地在南路旧土尔扈特部之西。东至乌沙克塔尔，南至开都河，西至小珠勒都斯，北至察汗通格山。北极高四十二度五十分。京师偏西三十一度十分。察汗通格山在乌沙克塔勒西，西南距喀喇沙尔城百九十五里，地有废城，城西有泉，委折而南，经乌沙克塔勒城东，分导灌田，自辟展西入纳林奇喇塔克、博罗图塔克谷口，循博罗图郭勒，逾塔什海，至其地，为喀喇沙尔东北境。开都河俗名通天河，源出大雪山，经喀喇沙尔西门外，水势甚宽。东南流，上源曰珠勒都斯河，出布古尔东北山，数水合西南流，西纳达赖克河。折东流，歧为二，复合，南北纳十馀水而东，北纳玛尔什河，经库勒尔北，折东南流，注塔里木河。一统志载叶尔钦有塔里母河，下流与西北来之海多河合。海多河即开都河，塔里母河即塔里木河也。小珠勒都斯河出自阿尔泰阴克逊之北源处，极四十三度十分，西三十一度三十分，即和硕特牧地也。
北路旧土尔扈特部三旗：在塔尔巴哈台城东，当金山之西南霍博克萨里。至京师九千七百馀里。本汉时匈奴西境、乌孙北境。北魏，蠕蠕地。后周时入於突厥。唐，西突厥地。明时为卫拉特地。旧为准噶尔台吉游牧处。乾隆二十年，准部平，入版图。三十六年，元臣翁罕裔衮札布来归，遂以其地赐之，是为北路旧土尔扈特部，编置佐领。设旗三：曰北路旗，曰右旗，曰左旗。授札萨克，世袭。隶塔尔巴哈台大臣辖，伊犁将军节制。牧地东至噶札尔巴什诺尔，西至察汉鄂博，南至戈壁，北至额尔齐斯河。北极高四十六度三十分。京师偏西二十九度十分。有萨里山，即赛儿山。东：噶札尔巴什诺尔，即赫萨尔巴什泊，在哈莽奈山北，凡金山东南乌龙古河、布尔干河、青吉斯河皆汇焉。广七十里，袤三十里，馀波入於沙碛。泊以东即新土尔扈特牧地。北有额尔齐斯河，一源为华额尔齐斯河，一源为喀喇额尔齐斯河，均出阿尔泰山，二河合为额尔齐斯河。西北流，纳苏布图河，罕达海图河、奇喇河，与克木齐克河、固尔图河、博喇河、哈布河、喀喇哈布河、讷恰库河、塔尔巴哈台河。又西北，潴为宰桑诺尔。俄侬河、果莫孙河汇其东南，纳林河、哈流图河汇其东北，阿布达尔摩多河汇其西。复从诺尔西北溢为额尔齐斯河，科尔沁河入之。又西北布昆河，又北乌柯尔乌苏，又东北流，纳林河、莫依璘河、布克克图尔玛河皆入之。又东北流，经塔尔巴哈台北境、科布多西北境，入俄罗斯界。
东路旧土尔扈特部二旗：在库尔喀喇乌苏城西南，当天山之北，济尔噶朗。至京师九千五百馀里。本汉时乌孙国地。北魏为蠕蠕地。后周时入於突厥。唐为西突厥地。后为嗢鹿州都督府地。明时为卫拉特地。旧为准噶尔各鄂拓克及各台吉游牧处。乾隆二十年，准部平，入版图。元臣翁罕裔纳札尔玛穆特来归，遂以其地赐之，是为东路土尔扈特部，编置佐领。设旗二：曰右旗，曰左旗。授札萨克，世袭。统隶伊犁将军节制。牧地跨济尔噶朗河。东至奎屯河，南至南山，西至库尔喀喇乌苏屯田，北至戈壁。北极高四十四度二十分。京师偏西三十一度二十分。济尔噶朗河三源，发库尔喀喇乌苏南山，名古尔班恰克图水。山中产金，置济尔噶朗金厂。古尔班恰克图水北流，迳土尔扈特喇嘛寺，又西北流，迳布尔哈齐军台西，为济尔噶朗河，又曰多木达喀喇乌苏，言於三喀喇乌苏居中也。布尔哈齐庄南五里许，沙阜涌泉，势甚湍急，北迳庄东，为布尔哈齐水，西北流，入於济尔噶朗河。济尔噶朗河又西北流，入库尔喀喇乌苏河。济尔噶朗厂西南有山曰额布图岭，发泉，东北流为额布图河，又曰固尔班喀喇乌苏，其水自东北折而西北流，入库尔喀喇乌苏河，又西入喀喇塔拉额西柯诺尔。东：奎屯河，在库尔喀喇乌苏城东南，源出额林哈毕尔噶山。山产金，置厂。奎屯河北流出山，疏西流渠一，曰树窝子商户渠。又北流，迳库尔喀喇乌苏城东。又北流，东西各引渠一，东曰河沿子商户渠，西曰民户渠。户屯之北为兵屯河，迳兵屯东，折而西北流，迳军台西，为库尔喀喇乌苏河。
西路旧土尔扈特部一旗：在伊犁城东，当天山之北，晶河东岸。至京师一万馀里。本汉时乌孙国地。北魏时为悦般国。寻为蠕蠕所并。后周时入於突厥。唐初西突厥地，后为嗢鹿州都督府地。元，阿勒穆尔地。明时为卫拉特地。旧为准噶尔各鄂拓克及各台吉游牧处。乾隆二十年，准部平，入版图。元臣翁罕裔罗卜藏诺颜来归，遂以其地赐之，是为西路旧土尔扈特部，编置佐领。设西路旗一，授札萨克，世袭。隶伊犁将军节制。牧地东至精河屯田，南至哈什山阴，西至讬霍木图台，北至喀喇塔拉额西柯诺尔。北极高四十四度四十分。京师偏西三十二度五十分。哈什山在庆绥城西南，山之阳即伊犁哈什河源所出，合十馀水，西流来会，曰伊犁河。有晶河，旧作精河，源出安阜城南山，其山即伊犁哈什河北岸山阴也。山有峡口，曰登努勒台。新唐书地理志云，黑水守捉又七十里有东林守捉，又七十里有西林守捉。又经黄草泊、大漠小碛，渡石漆河，逾车岭，至弓月城。过思浑川、蛰失密城，渡伊丽河，盖即由登努勒台至伊犁矣。石漆河或晶河之旧称，河三源并出，为古尔班晶河，准语晶，谓 蒸笼 也。河滨沙土，湿暖如蒸，故名。西北流出山，经西路一旗土尔扈特游牧一百科树之西，北距安阜城九十里。又西北流，导西流渠一。又西北流，导东流渠一。又西北流，迳晶河旧城西。又北流，入喀喇塔拉额西柯诺尔。喀喇塔拉额西柯诺尔即盐海子也，在精河城北。库尔喀喇乌苏河出库尔喀喇乌苏城南山中，三水合北流，迳城东及北，合南来一水；又西北，济尔噶朗河自其南注之。又西，敦穆达河亦自其南注之，合流潴焉，曰盐海子。
唐努乌梁海部：本明时兀良哈部族。至京师八千馀里。清初来附，属乌里雅苏台定边副将军辖。共二十五佐领。二佐领在德勒格尔河东岸；二佐领在库苏古尔泊东北；四佐领当贝克穆河折西流处；四佐领当噶哈尔河源；三佐领当谟和尔阿拉河源；十佐领在西北，跨阿尔泰河、阿穆哈河。又附札萨克图汗部所属乌梁海五佐领，赛音诺颜部所属乌梁海十三佐领，哲布尊丹巴呼图克图门徒所属乌梁海三佐领。东南至土谢图汗及赛音诺颜部、札萨克图汗部，西南至科布多，北至俄罗斯。北极五十五度四十分。京师偏西二十四度二十分。南：唐努山，延亘千馀里。又有穆逊山。西北：敖兰乌纳瑚山、鄂尔噶汉山，与唐努山相接。阿努河、察罕米哈河、阿穆哈河，皆出其北麓。北：塔尔噶克山，其南为额尔齐克山。有克穆河，即剑河，元史谦河，亦即此水。河出穆逊山西北之讬罗斯岭南麓，曰华克穆河，南流，经哲布尊丹巴呼图克图门徒所属乌梁海三佐领之西。又南流，陶讬泊水自东来汇。陶讬泊水出穆逊山西麓，两源并发，合流曰乌鲁河，西流潴为陶讬泊。和金哈河汇其北，有二水汇其南。复从泊西北流出，入於华克穆河。华克穆河折西流，迳札萨克图汗部所属乌梁海一佐领之西北，又西流，布斯河出章哈山北麓自南来汇。又西，多集玛河自北来会。又西流，哈尔吉河自南来汇。又西流，有札噶泊，周数十里，当唐努山北，近吉里克卡伦隔山之东，潴为泊。其水东北流，哈拉穆楞河自东南来汇。又东北流，南入於华克穆河。又折而北流，经札萨克图汗部所属乌梁海一佐领境，纳东来一小水，又北流，会贝克穆河。自发源至此，一千一百馀里。贝克穆河源出讬罗斯岭南麓，在华克穆河源之西，水南流潴为伯鲁克泊。复南流，博尔鲁克河自南来汇。折西流，阿萨斯河亦出讬罗斯岭，潴为图集泊，从泊流出，自北来会。又西流，库克穆河自南来汇。又西流，哈彦萨拉克穆出讬罗斯岭西麓，潴为特尔里克泊，复从泊中流出，与北来之伯集克穆合，入於贝克穆河。克穆齐克河出唐努山北麓，其南隔山即乌布萨泊也。克穆齐克河东北流，巴尔鲁克河自南合一水来汇。又东北，阿克河自西来汇。又东流，北纳一小水，南纳集尔噶瑚河。又东流，北纳一小水，南纳札达克河，东入大克穆河。大克穆河西流，谟什克河、巴拉克河皆自南来入之。又西流，乌兰乌苏河自北来入之。又西流，谟和尔阿拉河、额锡穆河、察汉河、拉尔河、特穆尔乌苏河、札库尔河合三水，皆来汇。图兰河出塔尔噶克山西南麓，南流，合鄂克河，入於大克穆河。察汉米哈河发源鄂尔噶汉山北麓，北流，迳敖兰乌纳瑚山西，西北流入阿努河。阿穆哈河亦发源鄂尔噶汉山西北麓，北流，迳乌梁海十佐领之东，折而东北流，入阿努河。特里泊出唐努山北麓，西北流为泊，又西北流，入於华克穆河。额赫河即厄赫河，上源为库苏古尔泊，在唐努山乌梁海东南境。伊克杭哈河、纳林杭哈河、哈拉锡尔河、纳林和罗河俱出穆逊山南麓，南流潴焉。复自泊东南流出，曰额赫河，南北合数水。库克陀罗盖河、达尔沁图河、鄂依拉噶河、阿勒浑博勒尔河俱出卡伦外，东南流来会。又东迳札萨克图汗部、赛音诺颜部境，又东南入土谢图汗部界，北纳努拉河、布科倭河，东南会色楞格河。有德勒格尔河，出唐努山东南，东流逾卡伦，东南流，西纳伊克河，罗河、讬尔和里克河，出德勒格尔河源东，皆东南流，入札萨克图汗部界。哈屯河自科布多北流入界。阿尔泰河亦自科布多西北流来会，又西北入俄界。苏特泊在鄂尔噶汉山南。以上隶伊犁将军节制。
