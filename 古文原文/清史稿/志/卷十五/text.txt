<strong>灾异一</strong>
传曰：天有三辰，地有五行，五行之沴，地气为之也。水不润下，火不炎上，木不曲直，金不从革，土爰稼穑，稼穑不熟，是之谓失其性。五行之性本乎地，人附於地，人之五事，又应於地之五行，其洪范最初之义乎？明史五行志著其祥异，而削事应之附会，其言诚韪矣。今准明史之例，并折衷古义，以补前史之阙焉。
洪范曰： 水曰润下。 水不润下，则为咎徵。凡恒寒、恒阴、雪霜、冰雹、鱼孽、蝗蝻、豕祸、龙蛇之孽、马异、人痾、疾疫、鼓妖、陨石、水潦、水变、黑眚、黑祥皆属之於水。
顺治九年冬，武清大雪，人民冻馁；遵化州大雪，人畜多冻死。十年冬，保安大雪匝月，人有冻死者；西宁大雪四十馀日，人多冻死。十一年冬，滦河大雪，冻死人畜无算。十三年冬，武强大雪四十日，冻死者相继於涂；昌黎、滦州大雪五十馀日，人有陷雪死者。
康熙三年三月，晋州骤寒，人有冻死者；莱阳雨奇寒，花木多冻死。十二月朔，玉田、邢台大寒，人有冻死者；解州、芮城大寒，益都、寿光、昌乐、安丘、诸城大寒，人多冻死；大冶大雪四十馀日，民多冻馁；莱州奇寒，树冻折殆尽；石埭大雪连釂，深积数尺，至次年正月方消；南陵大雪深数尺，民多冻馁；茌平大雪，株木冻折。十一年三月，文水大雪严寒，人多冻死。冬，昌化大雪，平地深三尺。十五年十一月，咸阳大雪深数尺，树裂井冻。十六年九月，临淄大雪深数尺，树木冻死；武乡大雨雪，禾稼冻死；沙河大雪，平地深三尺，冻折树木无算。二十二年十一月，巫山大雪，树多冻死；太湖大雪严寒，人有冻死者。二十四年四月，定陶烈风寒雨，人有冻死者。二十七年，郝昌大雪，寒异常，江水冻合。二十八年冬，衢州大雪，寒异常。二十九年十一月，高淳大雪，树多冻死；武进大寒，木枝冻死。十二月，庐江大寒，竹木多冻死；当涂大雪，橘橙冻死；阜阳大雪，江河冻，舟楫不通，三月始消；宜都大雪囗树，飞鸟坠地死；竹谿大雪，平地四五尺，河水冻；三水大雪，树俱枯；海阳大寒，冻毙人畜；揭阳大雪杀树；澄海大雨雪，牛马冻毙。三十年冬，房县酷寒，人多冻死。四十二年春，房县雨雪大寒。五十五年冬，高淳大雪盈丈。五十七年七月，通州大雪盈丈。十二月，太湖、潜山大雪深数尺。五十八年正月，嘉定严寒，太湖、潜山大雪四十馀日，大寒。
雍正五年冬，屯留大雪严寒，井冻。
乾隆五年正月，嵊县大雨雪，奇寒；福山大寒。九年正月，曲沃大寒，井中有冰。十三年十二月，上海大寒雨雪。十六年三月，武强大雪，平地深尺许，人畜多冻死。二十二年正月，丰顺雨雪大寒，人畜冻毙。二十四年冬，永年大寒。二十六年冬，福山大寒，树多冻死；文登、荣成大雪寒甚；娄县大寒，河冰塞路；临朐大寒，井水冻；馀姚大寒，江水皆冰。五十七年六月，房县大寒如冬。五十九年七月，湖州寒如冬。
嘉庆元年正月，青浦雨雪大寒，伤果植；滦州大寒井冻，花木多萎；永嘉大风寒甚，冰冻不解；湖州大雪，苦寒杀麦；义乌奇寒如冬；桐乡大风雪寒。十二月，金华大雪，麦几冻死。三年五月初五日，青浦大寒，厨灶皆冰。十年十二月，枣阳大雪，结寒冰厚五尺。十九年秋，招远、黄县大寒，海冻百馀里，两月始解。二十四年十二月，南乐大雪，平地深数尺，人畜多冻死。
道光十一年冬，元氏、南乐大雪，井冻，冰深四五尺。十一年十二月朔，抚宁大雪，平地深三尺，飞鸟多冻死。二十一年正月，登州府各属大雪深数尺，人畜多冻死。冬，高淳大雪深五尺，人畜多冻死；黄川大雪深数尺，经两月始消，民多冻馁；罗田大雪深丈馀，民多冻馁。
咸丰八年七月，大通大雪厚二尺，压折树枝，穀皆冻，秕不收。九年六月，青浦夜雪大寒；黄岩奇寒如冬，有衣裘者。十一年十二月，临江府及贵溪大寒，树多冻折；蒲圻大雪，平地深五六尺，冻毙人畜甚多，河水皆冰。
同治元年六月，崇阳大寒。冬，咸宁冰冻奇寒。四年正月十四日，三原大风雪，人多冻死；枣阳雨雪连旬，树多冻死。十六日，锺祥、郧阳大雪；汉水冰，树木牲畜多冻死。十二年十一月，三原大雪六十馀日，树多冻死。
光绪二年五月，遂昌奇寒，人皆重棉。
顺治四年三月，献县、肃宁昏雾，四昼晦。十四年十月二十八日，东阳大雾，竟日不散。十五年正月朔，潜江大雾，昼晦。
康熙元年三月初八日，临榆昏雾竟日。十六年，清河阴雾四十馀日。二十年三月，桐乡恒阴。二十二年三月，萧县重雾伤麦。三十年正月，江浦大雾蔽天。四十三年八月，庆云昏雾障天。六十一年六月，濰县浓雾如烟。
雍正二年十二月十五日，掖县大雾。
乾隆元年十一月二十一日，海阳大雾。二十六年八月初四日，独山州宿雾冥濛，近午始霁。三十三年二月十六日，梧州大雾。
嘉庆元年三月二十六日，宜城昏雾，昼晦。四年十二月朔，蓬莱大雾竟日，气如硫磺。十五年正月，荣成大雾。
道光六年五月，肃州大雾。二十九年正月，云梦昼晦六阅月，天气阴霾。三十年正月朔，登州阴雾。
咸丰元年十二月除夕，泰安、通渭大雾。二年正月二十四日，陵川大雾，昼晦。
同治元年正月庚寅，青浦大雾，著草如棉，日午始散。二年正月二十四日，陵县大雾，昼晦。三月十六日，泾州大雾，通渭、泰安大雾，至四日乃止。六年二月，日照大雾。
光绪十一年，邢台大雾。
顺治元年四月，栖霞陨霜杀麦。二年八月，垣曲陨霜。六年四月，庄浪陨霜杀麦。七年四月，灵台陨霜杀麦。十五年四月，东昌陨霜杀麦。六月，高唐陨霜。十六年三月，荣河陨霜杀麦。十七年春穀雨后，岳阳霜屡降；万全陨霜杀麦。
康熙二年四月二十三日，高苑陨霜杀麦。六月，雒南、商南陨霜三次。三年四月二十一日夜，清河风霜并作。二十三日，新城、邹平、阳信、长清、章丘、德平陨霜杀麦。二十四日，益都、博兴、高苑、宁津、东昌、庆云、鸡泽陨霜杀麦。十一年四月，乐安陨霜杀麦。五月，通州陨霜杀麦。七月，岢岚州、吉州陨霜杀禾。十二年正月四日，寿光陨霜杀麦。十四年四月，平度、掖县、莱阳、昌乐、安丘、馆陶、滨州、蒲台陨霜杀麦。五月，冠县陨霜杀麦。十五年四月，武强陨霜杀麦。十七年春，砀山、颍上、铜山陨霜杀麦。十八年三月，无极陨霜杀麦。十九年四月，榆社陨霜杀菽。六月，沂州陨霜。八月，高州大雪。二十一年三月，太平陨霜杀麦。二十二年七月，静乐陨霜杀禾。二十三年四月，仪徵、静宁州陨霜杀麦。二十六年七月，西宁陨霜。二十七年三月，临潼陨霜杀麦。七月，岳阳陨霜杀禾。二十九年三月，商州陨霜。四月，长治陨霜。三十年五月，长治陨霜。八月，武进陨霜杀稼。五月朔，平远雨雪。六月，龙川陨霜杀禾。三十三年八月，怀来陨霜杀稼。三十四年七月，盂县陨霜杀禾。八月十五日，岚县、永宁州、中卫、绛县、垣曲陨霜杀禾。三十五年八月，静宁、介休、沁州、沁源、临县、陵川、和顺、延安各处陨霜杀稼。三十六年七月，乐平、保德州陨霜杀禾。八月，岳阳陨霜杀禾；沁、涿霜灾。九月，龙门大雪；西乡陨霜杀稼。三十七年七月，阳高陨霜杀禾。四十四年三月，砀山、湖州大雪。六月，桐乡、湖州大雪；狄道州陨霜杀禾。四十七年二月，鹤庆陨霜杀麦。四十八年七月，德州陨霜杀禾。五十年正月，潮阳陨霜。五十六年二月，泾阳陨霜杀麦。七月，通州大雪盈丈。五十九年七月，安定陨霜杀禾。八月，德州陨霜杀禾。六十年五月，临朐陨霜杀麦。
雍正元年八月，怀安陨霜杀禾。二年八月，江浦陨霜杀稼。六年七月，甘泉陨霜杀禾。八年八月，沁州陨霜杀禾稼。九年八月，沁州复陨霜杀禾稼。
乾隆四年四月，通州陨霜杀麦。八年七月，无为大雪。八月初一日，东光陨霜杀禾。十年七月，广陵陨霜杀禾。十二年六月丙子，苏州雨雪，己卯、庚辰又微雪。十三年四月，同官陨霜杀麦。十六年四月，同官陨霜杀麦。九月，龙川陨霜杀禾。二十年七月，正宁陨霜杀禾。八月，葭州陨霜杀禾。二十七年七月，会宁、正宁陨霜杀禾。二十八年五月，和顺陨霜杀稼。三十一年三月，高邑陨霜。五十一年五月，通渭陨霜杀麦。五十二年七月，宣平陨霜杀菽。五十五年三月，平度、邹平、临邑陨霜杀麦。四月，范县陨霜杀麦。五十六年三月，寿光、安丘、诸城陨霜杀麦；平阴陨霜杀麦，数日后复发新苗。
嘉庆十年三月，东平、济宁、莘县陨霜杀麦。十三年四月，靖远、乐清陨霜杀禾。十四年立夏前三日，江山雨雪。十九年八月，望都陨霜杀稼。二十二年八月，涿州、望都陨霜杀稼。二十五年八月，贵阳陨霜杀稼。
道光十二年四月，诸城陨霜杀麦。七月，望都、宁津陨霜杀禾。十五年四月，黄县陨霜杀麦。十八年八月，元氏陨霜杀禾。十九年八月，狄道州陨霜杀禾。二十年七月，临朐陨霜杀禾。二十二年四月初八，秦州陨霜杀麦。
咸丰九年二月，沁源陨霜杀麦。
同治九年二月，沁源陨霜杀麦。
光绪二年八月初八日，宁津、东光、临榆陨霜杀禾。十八年四月，化平川厅陨霜。二十八年八月，庄浪陨霜杀禾。
顺治元年，沙河大雨雹。二年三月，平乐雨雹，大如鹅卵。五月二十四日，武乡雨雹，大如鹅卵；南雄雹，拔木。四月，文安大雨雹，伤麦。四年五月，岑溪雨雹，大如碗。五年二月，丘县大雨雹。三月，海丰雨雹，小者如鸡卵，损麦。闰三月三日，昆山雨雹，大如斗，破屋杀畜。六年六月，临淄大雨雹；寿光大雨雹，平地深数尺，木叶尽脱。九月，定远厅雨雹，伤麦。十月十五日，咸宁大雨雹，所过赤地。七年五月，应山大雨雹；信阳雨雹，伤麦。六月，武乡雨雹，其形如刀。八年二月十六日，顺德雨雹，大如斗，击毙牛马。五月，丘县大雨雹；汾西雨雹，大者如拳，小者如卵，牛畜皆伤，麦无遗茎。七月，黎城雨雹，大如鹅卵。九年四月二十三日，潞安雨雹，大如鸡卵，屋瓦俱碎；长治雨雹，大如鸡卵。五月十六日，临县雨雹，大如鸡卵，积地尺许；岚县大雨雹，伤禾；胶州雨雹，大如鸡卵。六月，临县雨雹，阳曲雨雹，大如鹅卵。十年四月四日，贵池雨雹，大如碗，屋瓦皆碎；武宁雨雹如石，杀鸟兽；崇阳雨雹，人畜树木多伤。五月，海宁雨雹，大如鸡卵，屋无存瓦，树无存枝；泾阳雨雹，大如拳；永寿雨雹，大如拳，小如卵，积地五寸，二日始消，大伤禾稼。十月十日，袁州雨雹，大如栲栳者甚多，有一雹形如杵，长可一丈一尺有奇。十一年二月十五，苍梧大雨雹。三月，松滋大雨雹。五月，长乐雨雹；汉阳雨雹，大如鸡卵，平地深一尺。六月，雒南大雨雹，积地尺许，人不能行。十四年六月初三，猗氏大雨雹；霸、蓟等七州，宝坻等二十一县雨雹。十五年三月，宁波大雨雹，击毙牛羊，桑叶尽折；镇海大雨雹。闰三月朔，上虞、龙门大雨雹，倏忽高尺许，或如拳，有巨如石臼，至不能举，人畜多击死。十六年闰三月初四，顺德大雨雹。四月，萧县大雨雹，杀麦。六月，清涧雨雹，大如鹅卵。八月，胶州雨雹，伤稼。九月，新河雨雹，伤数十人，至三月始消。十七年四月壬寅，清河雨雹，大如斗。十一月，鹤山雨雹，大如鸡卵。十八年正月二十七日，顺德大雨雹，伤人畜；揭阳雨雹，大如拳，屋瓦皆碎。三月初六，萍乡雨雹，其状或方或圆，或如犁，屋瓦皆碎。八月，怀安雨雹，大如鸡卵，厚盈尺。冬，清涧雨雹，大如鹅卵，有径尺者，积数尺。
康熙元年三月二十一，海宁大雨雹；河间雨雹，大如斗。五月，怀安大雨雹，人畜有伤；龙门大雨雹；榆社大雨雹，人畜多伤。二年正月二十八，望江雨雹。二月，安陆雨雹。三月朔，襄阳雨雹。四月十六日，镇洋大雨雹。六年六月，香河雨雹，大如碗，平地深数尺，田禾尽伤，屋瓦皆碎，远近数十里。八月，保安州大雨雹，伤人畜；宣化大雨雹，伤禾；怀来大雨雹，伤人畜。七年五月，新安雨雹，大如甑，屋舍禾稼尽伤。十二年三月，行唐大雨雹。七月，卢龙雨雹，大如斗。十七年三月，连山雨雹，大如拳，击死牛畜。十八年正月，惠州雨雹，大如拳。十九年七月，阳曲雨雹，大如鸡卵，有大如硙碾者，击死人畜甚多。二十六年四月，平湖雨雹，大如升，小如拳。六月二十四日，文县雨雹，大如鸡卵，割之，内有小鱼、松苔。三十三年二月，开平大雨雹。五月，汶上雨雹，大者径尺，击死数人。三十四年三月，江夏雨雹，大如豆，中有黑水。三十六年闰三月，黄安大雨雹。四月，湖州大雨雹，三十七年正月十六，灵川雨雹，大如鸡卵；安南雨雹，大如拳，麦无收。三十九年七月，元氏大雨雹。四十年二月，鹤庆大雨雹。四十二年三月，桐乡大雨雹，损菜菽；湖州大雨雹；龙门大雨雹，或如拳、如臂、如首，或长或短，或方或圆，积深二三尺，坏民居无算，虎豹雉兔毙者甚多；崖州大雨雹，如霜，著树皆萎；蒲县雨雹。四十三年六月，翁源大雨雹；蒲县雨雹，伤禾。七月，定襄雨雹，伤禾。四十四年三月，桐乡大雨雹；湖州大雨雹。八月，密云雨雹，伤禾。四十六年二月，湖州雨雹。三月初四日，陵川雨雹；琼州雨雹，大如拳。六月，东明大雨雹，麦尽伤。四十八年二月初六日，荔浦雨雹，大如鹅卵，积地尺许。夏，大埔雨雹，白如茧，积地数尺；江浦、来安雨雹。五月十六日，鸡泽大雨雹，伤人百馀。秋，代州雨雹。五十一年五月，解州雨雹；沁源雨雹，大如鸡卵。七月，黄冈雨雹，击毙人畜。五十二年三月二十七日，全州大雨雹，屋瓦皆飞。五十三年五月，固安西雨雹。七月朔，平大街雨雹，伤禾。五十四年三月，江浦雨雹，大如升，伤麦。五十五年夏，新乐雨雹，大如碗；浮山雨雹，大如鸡卵，田禾尽伤；崇阳雨雹。五十七年三月，龙川雨雹，大如斗，坏民舍，牛马击毙无算。五十九年六月，鸡泽雨雹，大如鸡卵，伤禾。六十年三月，连平雨雹，毁民舍；镇安、慈谿、上虞、馀姚雨雹，小者如碗，大者如斗。七月，柏乡大雨雹，如鸡卵，伤禾。六十一年四月，平定、乐平冰雹。五月，安丘大雨雹。十一月初十日，香山雨雹。十二月，赣州雨雹，大如鸡卵，伤牲畜。
雍正元年正月，鹤庆大雨雹。三月，融县雨雹。二年五月，福山雨雹，大如鸡卵。八月，秦州雨雹，击毙牛马鸟雀无算；东安雨雹，伤稼。三年正月，定州大雨雹。三月，昆山大雨雹。夏，长宁雨雹，大如鸡卵，伤鸟兽甚多。四年正月，甘泉雨雹，大者如斗，小者如升，屋舍尽毁。三月，吴川雨雹。五月，舒城雨雹，大如斗。六年五月，商南大雨雹，损屋舍。七年四月，惠来大雨雹，如鸡卵，伤禾。高平、岑溪雨雹，树皆折。七月，静宁州雨雹，大如碗。八年六月，安远大雨雹，击毙禽畜甚多。八月，海宁、沁州大雨雹，毁屋舍。十年二月，连州大雨雹，损麦。八月，白水雨雹。九月，湖州、桐乡大雨雹。十一年三月，海宁雨雹；桐乡雨雹，伤麦。八月，阳信雨雹，大如鸡卵，深三尺馀，田禾尽损。冬，嘉兴雨雹，伤麦。十二年三月，无为大雨雹；鹤庆大雨雹；蒲圻大雨雹。四月，湖州雨雹，损麦。
乾隆元年二月，广州大雨雹。三月，荣经冰；方山大雨雹。五月十七日，青城雨雹，大如胡桃。六月，郧西雨雹，鸟兽多击死。七月二十五日，南和大雨雹；平乡大雨雹，毁房庐，伤田禾；怀安雨雹，伤禾。九月，长子大雨雹，片片著禾如刈。十一月，京山雨雹。三年正月十四日，武宁雨雹，大者重四五斤。四月，白水大雨雹，伤麦。四年三月，北流雨雹；富平、临清雨雹，伤禾。四月丙戌，苏州大雨雹，损麦；昆山大雨雹，损麦。五年六月，绛县雨雹，伤禾。六年秋，广灵雨雹，伤稼。七年三月，毕节雨雹，大如鸡卵。四月，涿州雨雹，大如鸡卵。八年四月初五日，安州雨雹，大如鸡卵，深三尺。初九日，昆山大雨雹，损麦。闰四月，高邑大雨雹。七月，高苑大雨雹，伤麦。十年五月，涿州雨雹。初八日，青城雨雹，大如酒杯。六月丁未，同官雨雹，大如弹；戊午，又雨雹，坏庐舍无算。八月，庆阳大雨雹，伤禾。十一年三月，礼县大雨雹。四月，金乡、鱼台、莒州雨雹，大如鸡卵，伤麦。五月，曲沃雨雹，大如车轮。十二年六月十一日，高平、文镇大雨雹，伤稼。七月二十五日，安化雨雹，伤禾。十三年正月初二日，鹤庆、信宜、象州、恩县、遂安雨雹，大如斗，伤麦。四月初四日，上海雨雹，伤麦豆；昆山大雨冰雹，击死人畜无算。五月十一日，泰州、通州大雨雹，坏屋。十三日，滕县大雨雹，大如臼，民舍损坏无算。六月，乐平雨雹，伤稼。秋，怀来、怀安、西宁、蔚州、保安雨雹成灾。十二月，忠州、西乡大雨雹，伤禾。十四年二月初七日，忠州雨雹。四日，太平雨雹。六月朔，高邑大风雹。十月，乐平、稷山雨雹，伤禾。十一月，正定府属雨雹，伤稼。十五年五月，彭泽大雨雹，重三十馀斤。五月初四日，宜昌大雨雹。六月十五日，胶州、滨州大雨雹，伤人畜禾稼。八月戊子，白水雨雹，伤稼。九月，郧县、房县大雨雹，伤人畜。十二月，信丰大雨雹。十六年三月，荣成大雨雹。十八年四月二日，定番州大雨雹，坏民舍百馀间。二十年三月，黄冈雨雹，长三十馀里，大者径尺。四月初三，玉屏大雨雹，坏屋。五月十七日，高平大雨雹，人有击毙者。二十一年六月，潮阳大雨雹，周遭二十馀里，禾稼多伤。二十二年八月，即墨大雨雹，深尺许。二十三年三月，龙川大雨雹；东湖雨雹，大如卵，积盈尺者十馀里。四月二十九日，永平大雨雹，形如钵，人有击毙者。五月，中部雨雹，大如卵，厚尺许；庄浪、环县大雨雹。六月十六，长子大雨雹，十一日方止。二十三年三月，宜昌雨雹，大如卵，积地盈尺。四月，陵川雨雹，大如鸡卵，深盈尺。十一月，武宁大雨雹，重五六斤。二十八年十月，罗田雨雹。二十九年二月，庆元大雨雹。三十年三月，临邑大雨雹，鸟兽死者相枕藉。六月二十四日，乐平雨雹，伤稼。三十一年五月，鄞县冰雹。三十二年五月，邢台大雨雹，深尺许。三十三年四月，莒州大雨雹。三十五年五月二十三，东平大雨雹。三十九年二月，乐平雨雹，伤麦。五月，黄县大雨雹，厚积数寸。四十年三月十七日，屏山大雨雹。四十二年六月二日，寿阳雨雹，深者四尺，浅者二尺，月馀方消。四十三年五月，房县雨雹，或方或圆，或如砖，伤人畜无算；合肥大雨雹。四十四年四月，平度大雨雹。五月，黄县雨雹，伤麦。四十七年四月戊子，宝鸡雨雹，伤麦。五月，文登大雨雹，伤禾。五十年二月二十三，泸溪雨雹。三月，潜江雨雹。五十四年五月初四，洛川大雨雹。五十五年二月，荆州大风雹。四月初六，青浦雨雹，大如拳，击死一牛。八月，江陵大雨雹。五十六年二月，永安州大雨雹。十月初八日，东光大雨雹。五十七年五月三日，泰州大雨雹；莒州雨雹，大如鹅卵，厚三尺，伤禾稼；禹城、陵县、寿光大雨雹。七月，黄县大雨雹，伤禾。五十八年三月，武宁雨雹，坏民舍。五十九年四月，黄州雨雹，大如碗，人畜多击毙。十二日，江山大雨雹。
嘉庆元年正月，平谷大雨雹，形如鸡卵。四月，邢台雨雹，大者如斗。二年六月，中部雨雹，大如卵，小如杏，伤人畜；枝江雨雹，大如鸡卵，鸟兽击伤。十二月，云和冰雹，大如斗，屋瓦皆碎。三年四月，宜城雨雹，大如鸡卵。四年四月，襄阳大雨雹。五年四月，白河县雨雹，大如鸡卵，深尺馀。五月，滕县雨雹，大如碌碡。七月，延安大雨雹，屋瓦皆碎，秋禾无存。六年五月，博兴大雨雹，坏官民厅舍。十年八月，中部雨雹，大如卵，积地五寸。十一年，滦州大雨雹，平地积尺许。十二年二月，贵阳雨雹，大如马碲。四月，沂水大雨雹，如杯者盈尺，有大如碌碡者。八月，武强大雨雹，有如鹅卵者，屋瓦皆碎，禾叶尽脱；邢台雨雹。十三年春，武强大雨雹。十四年四月，蓟州雨雹，伤麦；襄阳大雨雹；荆门州大雨雹。六月，南乐雨雹，大如鸡卵。十五年三月，宜都雨雹，伤麦。八月，章丘雨雹；东光雨雹。十六年三月，枝江大雨雹。十七年三月，宜都雨雹，禾尽伤。秋，博野雨雹，成灾。二十一年四月，栖霞雨雹，伤麦；定远厅大雨雹，鸟兽多毙。二十二年五月，滕县雨雹，平地深半尺，禾黍尽伤。二十三年五月，苏州大雨雹；湖州大雨雹。
道光四年五月，日照大雨雹，伤禾。十月，曲阳大雨雹盈尺。五年四月八日，罗田雨雹，损麦豆无数；苏州雨雹。五月，皋兰大雨雹。八月初九，复雨雹。六年四月十七，云梦雨雹，大如拳。七年十二月，宣平雨雹，折树碎瓦。十三年五月癸未，临朐雨雹，大如马首。秋，博野等十三州县雨雹。十月二十四日，宜城雨雹。十四年四月三日，三原雨雹，伤禾。初六，诸城雨雹，伤麦。十六年二月十六日，湖州大雨雹。四月二日，光化大雨雹。十七年七月十三日戊子，平谷大雨雹，如鸡卵，秋禾尽平，屋瓦皆碎。十八年五月，通渭大雨雹。七月十八日丁巳，滦州雨雹，大如卵，秋禾尽损。十九年三月，元氏雨雹，厚尺许。二十年四月，黄安大雨雹，伤稼。七月二十六日，随州大雨雹，伤稼。二十一年八月，陵县大雨雹。九月又雨雹。二十三年五月二十二日，孝义厅大雨雹，状如砖，有重数十斤者，人畜触之即毙。七月十二日，云和雨雹，大如斗，屋瓦皆碎，损伤人畜甚多。二十五日，安定雨雹，大如鸡卵，山巅有径尺者，数日不化。二十六日，随州大雨雹，禾稼多伤。二十五年正月，崇阳大雨雹。四月，安丘大雨雹，损麦，三日不消。二十七年春，龙川大雨雹。夏，黄岩大雨雹。二十九年四月，应山雨雹，大如拳，鸟雀多击死。六月，兴山大雨雹，伤稼。七月，西宁大雨雹。三十年三月，黄冈雨雹，大如瓜，小如弹丸，坏稼伤人。
咸丰元年三月甲子，大雨雹，伤人畜，坏屋宇；怀来大雨雹。五月丙午，东光大雨雹，屋瓦皆毁，伤人畜。三年三月，崇仁雨雹，大者如碗，小者如拳，屋瓦尽毁。四年四月，黄安雨雹，重十馀斤，损麦。九年七月，黄冈雨雹，大如卵。十年七月，罗田大雨雹，伤禾无数；麻城雨雹，大如鸡卵，击毙牛马；黄安大雨雹，树俱折。十一年十一月，麻城、罗田、宜都雨雹，大如鸡卵，伤禾稼，损屋舍。
同治元年六月，东湖大雨雹，击毙牛马无算。六月，狄道州雨雹，大如鸡卵，禾蔬尽伤。二年五月，元氏雨雹，大如拳，禾稼尽伤，田庐俱损。六月，孝感雨雹，大如鸡卵。四年正月十三日，日照大雨雹，伤禽兽；武昌、黄囗、宜都雨雹，大如鸡卵。二月，青田大雨雹，损麦。四月，均州雨雹，大如鸡卵，破屋折树。五月，房县大雨雹，数百里禾稼尽伤。五年正月，均州大雨雹，积地深数尺。四月，随州、江陵大雨雹，损麦。五月，通渭、泰安大雨雹，伤牛马。六年七月，怀来、青县大雨雹，秋禾损。九月十六日，高淳雨雹，大如拳，损屋舍。七年三月十八日，黄安、江夏大雨雹，鸟兽多击死。八年五月十一日，肥城雨雹，平地深尺许，大如鹅卵。八月十三日，滦州大雨雹，阔十五里。九月，泰安大雨雹。九年三月十四日，潜江雨雹，大如鸡卵。五月二十三日，阶州大雷电，雨雹如注。十年二月，青田大雨雹。四月，上饶大雨雹。五月二十二日，阶州、白马关大雨雹，平地水深数尺，淹毙二百馀人。十一年二月，新城大雨雹。三月十一日，嘉兴大雨雹；柏乡大雨雹，重者十七斤；湖州大雨雹；景宁雨雹，大如碗；青田尤甚。十三年三月，黄冈雨雹，大如升，数十里麦尽损。四月乙未，青浦雨雹，有重至十馀斤者。
光绪元年四月二十二日，邢台雨雹，大如核桃，积地二寸许。二年四月，惠民大雨雹，鸟雀多击死。三年四月十五日，沔县雨雹，大如鸡卵。六年夏，均州雨雹，大如鸡卵。八年四月十一日，均州雨雹，大如鹅卵，袤百馀里，广十馀里；二十五日，复雨雹，灾尤重。八月，皋兰雨雹，大如鸡卵。九年七月初四日，山丹雨雹，大如鸡卵。九月初二日，孝义厅雨雹，大如鸡卵。十年五月二十五日，兴山大雨雹，伤稼。八月，滦州大雨雹。十二年五月二十日，庄浪大雨雹，无极大雨雹。十四年六月十三日，新乐大雨雹，三十村禾尽损。十五年五月，化平川厅雨雹如蛙形，伤禾稼。十九年五月，狄道州雨雹，大如碗。二十二年九月，南乐大冰雹。二十四年四月二十四日，泾州雨雹，大如鸡卵。五月，河州大风雨雹，平地水深三尺。二十五年五月初五日，海城雨雹，大如鸡卵，击死牛羊一千有馀。二十六年八月，南乐大雷雨雹。三十年七月，山丹大雨雹，伤禾。三十一年七月二十四日，洮州雨雹，大如鸡卵，伤禾。
顺治二年正月初一日，上元大雪雷雨。三年五月初一日，齐河雷火焚孔子庙；夏，阳城大雷，人有震死者。十二月初二日，吴川雷鸣，岑溪大雷雨。五年十月，揭阳大雷雨霹雳。六年正月十一日，潞安雨雪雷电。五月初九日，石门大雷雨；安丘雷击二人。十一月二十五日，镇洋大雷电。七年正月二十七日，震泽大雷电。八月，河源雷震大成殿。冬至后二日，解州雷鸣。十二月除夕，上元大雪雷电。九月，泾阳雷震，十月朔，雷；江阴雷；萧县雷。十二月二十八日，胶州雷。除夕，昆山雷，临邑雷震。九年正月朔，黄陂震雷大雪，蕲水震雷大雪，应山大雷电。二月二十六日，石门雷震死三人。十月十五日，杭州大雷电。十六日，揭阳雷大震。十一月十四日，上海大雷，凡震三次；青浦雷。十二年九月，震泽雷电大雨。十月二十五日，香山雷鸣；二十七、二十八日，复鸣。十二月十三日，遂安雷震柏山庵。十三年二月二十九日，锺祥震雷。十月，安丘雷震大雨。十四年正月十四日，辽州雷电大震。十一月十一日，永安州大雷电。十八日，杭州大雷电，铜陵雷。三十日，咸宁大雪雷电。十五年十一月，咸阳大雪雷鸣。十六年十二月，高淳大雷。十七年十一月，鹤山大雨雷电。十八年正月十七日，阳信、海丰大雷。
康熙元年二月，鹤庆雷鸣。三年正月，通州迅雷达旦，望江雷击南城楼。五年十二月，封州雷鸣。六年正月，南乐迅雷。十二月，开平大雷雨，凤凰洲雷鸣，揭阳雷，澄海雷鸣，钦州雷电。七年八月，平远州雷击右营守备署。八年二月十四夜，思州雷火起大成殿北角。十一月，西充大雷电。十二月，黄岩大雷。九年正月，乌城大雷电。十二月，苏州雷电。七月，东阳大风雨雷电。十二年正月初六日，富阳大雷电。十月十四日，贵州雷，东流大雨。十月，婺源雷震儒学櫺星。十二月，雷震孔子庙戟门。十三年正月，苏州雷，青浦雷，嘉定震雷自四鼓达旦。十二月除夕，桐乡雷电交作。十六年正月初一日，湖州雷震大雪。十七年正月，巢县雷。十八年正月朔，苏州震雷，沛县雷。十九年正月朔，苏州雷。二十年正月，宿州雷雨雹。二十一年正月，宿松雷电。二十二年正月，解州雷电，石门雷电。二十三年正月，丹阳雷电雨雪，含山大雷电，兖州雷震。二十四年正月十七日，巢县雷。二十五年十一月，信宜雷鸣。二十八年正月，沛县雷电。十一月初九日，义乌大雷电。十二月十六日，巢县大雷。三十一年正月，武进雷电。三十三年正月初十日，巢县雷。十二日，琼州雷鸣。十四夜半，莱县大雷电。十二月，青浦雷电大雨。三十四年正月初一日，琼州雷。三十六年正月初一日，昆山雷，青浦雷。三十七年十二月除夕，开平雷鸣。三十八年十二月初三日，吴川雷大震，次日又震。三十九年正月，解州雷。四十二年十二月，湖州雷。四十三年正月二十日，苏州雷鸣。十一月二十八日，钦州雷鸣，揭阳雷鸣。十二月，澄阳雷鸣，普宣雷鸣。四十五年正月，巢县大雷。四十九年正月初七日，香山雷鸣。十一月二十一日，景宁雷鸣。五十年十一月，大埔雷。十二月，阳春雷鸣。除夕，平乐雷电霹雳，骤雨达旦。五十三年十二月，泾州大雷电，福山大雷雹，湖州雷鸣。五十四年正月朔，大埔雷鸣。十一月，阜阳雷鸣。五十五年十月，通州雷。十一月，铜陵雷震。五十六年正月，湖州雷。十月二十五日，香山雷鸣。五十九年七月，南笼大雷雨。九月，通渭县暴雷，震死一人。六十年十一月，潮阳雷鸣，岑溪雷鸣。六十一年十一月，顺德大雷，广宁雷电。十二月，钦州雷电大作，风雨暴至，吹塌城垣二十馀丈；阳春大雷雨，揭阳雷鸣，澄海雷鸣。
雍正十二年二月初八日，蒲圻大雷电。十月，揭阳雷鸣。
乾隆元年三月，邢台雷震府学奎星楼，海阳震雷霹雳。二年十一月，赣县大雷电。十二月二十五日，普宁雷鸣。九年二月十一日，昆山雷击马鞍山浮图末级。十月十五日，岐山雷电风雨。十年四月十五日，横州雷击大成殿西柱。十二年四月二十五日，顺潭村狂风迅雷大作，树木尽拔，倒屋二千馀间，压毙三十馀人。十月朔，胶州雷。十三年十二月初八日，上海大雷。十四年十二月，信丰大雷电雨雹，毕节大雷电。十六年十月，平度、海盐震雷。十七年五月十一日，长子大风雷。十一月二十七日，揭阳雷鸣。十八年十二月，宜都大风雨雷电。二十年正月，赣榆大雷电雨雪。二十二年除夕，龙川雷鸣。二十四年十一月十一日，荆门州大雷。二十八年十月初四日，武进大雨雷电。三十五年十二月，嘉善雷电。三十六年十二月戊寅，苏州大雷电，湖州雷电。三十九年十月，阳湖大雷。四十年十一月初六日，房县大雷电。四十六年十二月十二日，桐乡雷电。五十五年十二月二十四日，黄岩大雷雨，苏州大雷电。除夕，云梦大雪大雷。五十七年十二月乙巳，南陵雷电交作。五十九年十二月，江山大雷电。
嘉庆六年正月，阳湖雷。七年正月十七日，东光雷电。十年十一月，滕县大雪闻雷。十九年十二月，滕县雨雪闻雷。二十年二月，湖州雷电大雪。二十三年二月，金华雷电。
道光三年正月十四日，湖州雷。二月十五日，监利大雷。五年冬至后一日，章丘雷。七年十二月，湖州大雷雪。十二月，崇阳大雨雷电。十二年十二月，丽水雷电大雪。十三年十二月，宜城雷电雨雹。十八年十月，太平大雷。十一月二十九日，云梦大雷。十二月除夕，湖州大雷电；青浦大雷电；随州大雷。十九年正月，湖州大雷，枣阳雷鸣，云梦雷鸣。十二月，文登大雷。除夕，靖远雷电大雨。二十年正月十六日，武定大雷震。二十一年正月三十日，定远雨雪雷鸣。二十二年冬至夜，滕县雷鸣。二十三年十月，应城雷电。二十四年十月，崇阳雷。十二月，鄱阳大雨雷电，丽水雷电，即墨雷电。二十五年正月，崇阳大雷电。七月，榆林雷震。二十六年五月二十五日，滕县雷火焚城南楼，贵阳雷。二十七年冬，武昌雷震，黄冈大雷。二十九年六月，武昌雷震。
咸丰二年八月，崇阳雷鸣。四年正月十三日，平乡雨雪雷鸣。十月初六日，应山雷。八年十一月二十三日，南安雷震。十一年十月初一日，东光雷电。十一月十二日夜，宜都大雷。
同治元年冬，方山雷震北峰塔。二年正月初十日，定远厅雷鸣。三年正月，青浦雷。四年正月十三日，平乡雨雪雷鸣，震教堂；东光大雨雪雷电；永嘉大雷电；太平雪中闻雷；武昌震雷；黄冈震雷；随州雷电；麻城震雷；枣阳大雨迅雷；陵县大雷电；日照大雷电；房县雷；曹县大雷电；菏泽大雷电。五年正月初八日，均州雷电，郧县大雷电，房县雷。十四日，孝义厅大雪雷电。十一年十一月，临榆大雨雷震。
光绪元年八月甲戌，青浦雷震南门塔。五年十一月十五日，京山大雷雨，安陆大雷电；夜，蕲水雷电四次。八年八月二十八日，玉田大雷，自二更彻夜。十一年十月二十日，东光闻雷。十二年十一月二十八九两夜，德安大雷。十三年正月，德安大雷而雨。
顺治八年二月，柴胡塞出大鱼，长十丈馀，形似海猪。
康熙元年正月朔，台州见二巨鱼斗於江内，三日，其一死，肉重四百馀斤。三年三月，莱阳羊圈口潮上巨鱼，长六丈馀，声如雷，旋死。五年三月三日，绥德州天雨鱼。十一年，海康鲸鱼入港，长五丈，阔二丈，以千人拽之岸。十五年十二月，海盐有大鱼，长十丈馀，形如车轮，头似马首。二十一年六月，綦江县雨鱼。二十二年四月，海宁海滨有鱼长二十馀丈，无鳞，有白毛，土人呼之为海象。二十六年四月，文县雨鱼。三十四年七月，嘉定有二巨鱼斗於海，声如雷，其一死者虎首人身，长丈馀，腥闻数里。四十二年八月，青浦龙安桥下有二大鱼上游，形如船，旁有小鱼无数。四十七年二月初，台州有巨鱼至中津桥，向人朝拜，十二日随潮而逝。
乾隆五年，黄县海出大鱼六丈，其骨专车四。十三年，涪州弹子溪巨鱼见，长约丈馀，相传岁歉则上，是岁果大荒。二十六年三月二十三日，平湖海滨来一大鱼，其声如牛，长六丈七尺，径一丈四尺。
咸丰四年五月，黄岩有巨鱼数十入内港，色黄如牛，大者重五六斤。六年六月，平湖金门山一鱼死海滨，取得一齿，形如钩，重十三斤。十一年，平湖鲤鱼数十头从空飞过。
顺治三年七月，延安蝗；安定蝗；栾城蝗，蔽天而来；元氏蝗，初蝗未来时，先有大鸟类鹤，蔽空而来，各吐蝗数升；浑源州蝗。九月，洪洞蝗，宣乡蝗。四年三月，元氏、无极、邢台、内丘、保定蝗。六月，益都、定陶旱蝗，介休蝗，山阳、商州雹蝗。七月，太谷、祁县、徐沟、岢岚蝗；静乐飞蝗蔽天，食禾殆尽；定襄蝗，坠地尺许；吉州、武乡、陵州、辽州、大同蝗；广灵、潞安蝗；长治飞蝗蔽天，集树折枝；灵石飞蝗蔽天，杀稼殆尽。八月，宝鸡蝗，延安蝗，榆林蝗，泾州、庄浪等处蝗。九月，交河蝗，落地积尺许。五年五月，衡水蝗。六年三月，阳曲蝗，盂县蝗。五月，阳信蝗，害稼。六月，德州、堂邑、博兴蝗。七年七月，太平、岢岚蝗，介休、宁乡蝗。十年十一月，文安、府谷蝗。十三年正月，徐海蝗。三月，玉田大旱蝗。五月，定陶大旱蝗。七月，昌平、密云、新乐、临榆蝗，滦河蝗，东平蝗。冬，昌黎大雨蝗。十五年三月，邢台、交河、清河大旱蝗，害稼。
康熙四年四月，东平、真定、日照大旱蝗。五年五月，萧县蝗；任县飞蝗自东来蔽日，伤禾；日照、江浦大旱蝗。六年六月，杭州大旱蝗；灵寿、高邑大旱，蝗，害稼。八月，东明、滦州、灵寿蝗。八年八月，海宁飞蝗蔽天而至，食稼殆尽。九年七月，阳囗大旱蝗，食稼殆尽。丽水、桐乡、江山、常山大旱蝗。六月，宁海、天台、仙居大旱蝗，定陶大旱蝗，虹县、凤阳、巢县、合肥、溧水大旱蝗。七月，全椒、含山、六安州、吴山大旱蝗，济南府属旱蝗害稼，丽水蝗，桐乡、海盐、淳安大旱蝗，元城、龙门、武邑蝗。十一年二月，武定、阳信蝗害稼。三月，献县、交河蝗。五月，平度、益都飞蝗蔽天，行唐、南宫、冀州蝗。六月，长治、邹县、邢台、东安、文安、广平蝗。定州、东平、南乐蝗。七月，黎城、芮城蝗，昌邑蝗飞蔽天，莘县、临清、解州、冠县、沂水、日照、定陶、菏泽蝗。十六年三月，来安蝗，三河、内丘蝗。十八年正月，苏州飞蝗蔽天。夏，全椒蝗。七月，宁津、抚宁、五河、含山蝗。二十一年，信阳、莒州蝗。二十三年四月，东安蝗，永年蝗。二十五年春，章丘、德平蝗。六月，平定、无极、饶阳、井陉蝗。二十六年，东明、槀城蝗。二十九年五月，临邑、东昌、章丘蝗。七月，平陆、武清蝗。三十年五月，登州府属蝗。六月，浮山、翼城、岳阳蝗，万泉飞蝗蔽天，沁州、高平落地积五寸，乾州飞蝗蔽天，宁津、邹平、蒲台、莒州飞蝗蔽天。七月，昌邑、濰县、真定、卢龙、平度、曲沃、临汾、襄阳蝗，平阳、猗氏、安邑、河津、蒲县、稷山、绛县、垣曲、中部、宁乡、抚宁等县蝗。三十一年春，洪洞、临汾、襄陵、河津，夏，浮山蝗。三十三年五月，高苑、乐囗、宁阳蝗。三十六年，文安、元氏蝗。三十八年，遵化州、晋州、卢龙、抚宁蝗。三十九年秋，祁州、卢龙、抚宁蝗。四十三年，武定、滨州蝗。四十四年九月，密云、卢龙、新乐、保安州蝗。四十六年，邢台、肃宁、平乡蝗。四十八年秋，昌邑、卢龙、昌黎蝗。五十年夏，莘县、邹县、庐州蝗。五十三年秋，沛县、合肥、庐江、舒城、无为、巢县蝗。五十七年二月，江浦、天镇蝗。五十九年，胶州、掖县蝗。
雍正元年四月，铜陵、无为蝗，乐安、临朐大旱蝗，江浦、高淳旱蝗，栖霞、临朐蝗。三年冬，海阳、普宣蝗。十三年九月，东光、获鹿、蒲台蝗。
乾隆三年六月，震泽、日照旱蝗。四年六月，东平、宁津蝗。五年八月，三河飞蝗来境，抱禾稼而毙，不为灾。九年七月，阜阳、亳州、滕县、滋阳、宁阳、鱼台蝗。献县、景州蝗。十三年夏，兰州、郯城、费县、沂水、蒙阴旱；诸城、福山、栖霞、文登、荣成蝗；高密、栖霞尤甚，平地涌出，道路皆满。十五年夏，掖县飞蝗蔽天。十六年六月，诸城、交河、祁州蝗；河间蝗，有鸟数千自西南来，尽食之。十七年四月，柏乡、鸡泽、元氏、东明、祁州蝗。七月，东阿、乐陵、惠民、商河、滋阳、范县、定陶、东昌蝗。十八年秋，永年、临榆、乐亭蝗。二十年六月，苏州大雨蝗。二十三年夏，德平、泰安蝗，有群鸟食之，不为灾。二十四年夏，高邮大旱，蝗集数寸。二十八年三月，临邑、静海、滦州、文安、霸州、蒲台飞蝗七日不绝。二十九年夏，吴川大旱，蝗损禾；东昌、安丘蝗。三十年三月，黄安、宁阳、滋阳蝗。三十三年七月，武清、庆云蝗。三十七年二月，景宁飞蝗蔽天，大可骈三尺；淄川、新城蝗；凤阳旱蝗，三十九年二月，安丘、寿光、沂水蝗。八月，文登蝗。四十三年三月，黄安、南陵旱蝗。九月，武昌蝗；江夏县、潜江大旱蝗。四十九年冬，济南大旱蝗。五十年六月，日照县大旱，飞蝗蔽天，食稼；苏州、湖州、泰州大旱蝗。五十一年五月、七月，房县、宜城、枣阳、阳春旱蝗；罗田、麻城大旱蝗。五十二年四月初二日，麻城蝗，积地寸许。七月，黄冈、宜都、麻城、罗田、荆门州蝗。五十三年六月，平度县大旱，飞蝗蔽天，田禾俱尽。五十六年六月，宁津、东光大旱，飞蝗蔽天，田禾俱尽。五十七年五月，武城、黄县、高唐旱蝗。五十八年春，历城旱蝗，有蟲如蜂，附於蝗背，蝗立毙，不成灾。七月，安丘、章丘、临邑、德平蝗。
嘉庆七年，蓬莱、莘县、高唐、邹平、诸城、即墨、文登、招远、黄县蝗。十年春，博兴、昌邑、诸城蝗；临榆蝻生。夏，滕县飞蝗蔽天，食草皆尽。秋，昌邑蝗，食稼；宁海蝗。十九年，菏泽、曹县、博兴蝗。
道光三年，莘县、抚宁蝗。四年，东平、清苑、望都、定州蝗。五年七月，清苑、定州飞蝗蔽天，三日乃止；内丘、新乐、曲阳、长清、冠县、博兴旱蝗。六年二月，滦州、抚宁蝗。十四年五月，潜江、枣阳旱蝗，云梦旱蝗。十五年春，黄安、黄冈、罗田、江陵、公安、石首、松滋大旱蝗。五月，均州、光化蝗。七月，滨州、观城、钜野、博兴、穀城、应城蝗。八月，安陆、玉山、武昌、咸宁、崇阳蝗；黄陂、汉阳大旱蝗。十六年夏，定远蝗，紫阳蝗，宜都、黄冈、随州、锺祥旱蝗。七月，穀城、郧县、郧西蝗。十七年春，应城蝗蝻。五月，郧县旱蝗；秋，复旱蝗。十八年夏，郧县蝗，应山大旱蝗，博兴旱蝗。八月，东光蝗，不为灾。十九年九月，应山蝗。二十三年三月，郧西旱蝗。二十五年七月，光化、麻城蝗。二十七年夏，应城蝻生，元氏旱，霑化蝗。十月，临邑蝗。
咸丰四年六月，唐山、滦州、固安、武清蝗。五年四月，静海、新乐蝗。六年三月，青县、曲阳蝗。六月，静海、光化、江陵旱蝗，宜昌飞蝗蔽天，松滋蝗。八月，昌平蝗，邢台蝗，香河、顺义、武邑、唐山蝗。七年春，昌平、唐山、望都、乐亭、平乡蝗；平谷蝻生，春无麦；青县蝻虸生；抚宁、曲阳、元氏、清苑、无极大旱蝗；邢台有小蝗，名曰蠕，食五穀茎俱尽；武昌飞蝗蔽天；枣阳、房县、郧西、枝江、松滋旱蝗；宜都有蝗长三寸馀。秋，咸宁、汉阳、宜昌、归州、松滋、江陵、枝江、宜都、黄安、蕲水、黄冈、随州蝗；应山蝗，落地厚尺许，未伤禾；锺祥飞蝗蔽天，亘数十里；潜江蝗。八年三月，抚宁、元氏蝗蝻生。六月，均州、宜城蝗害稼，应城飞蝗蔽天，房县、保康、黄岩蝗害稼。秋，清苑、望都、蠡县、归州蝻虸生。十月，黄陂、汉阳蝗。十一月，宜都、松滋蝗。十年六月，枣阳、房县蝗。
光绪三年夏，昌平、武清、滦州、高淳、安化旱蝗。秋，海盐、柏乡蝗。四年九月，灵州蝗。七年六月，武清蝗。七月，临朐蝗。八年春，玉田蝻生。九年夏，邢台蝗。十七年三月，宁津旱蝗伤稼。三十三年五月，山丹蝗。
顺治五年，杭州民家猪生三耳八足；蒙阴县民家猪产象，旋卒。九年八月，香山寺前猪生二人头，只眼，头上一角，人身猪足，无毛。
康熙元年八月，天门民家猪生一豕，一身、二首、八蹄、二尾。十二年九月，揭阳民家猪产麒麟。十八年二月，栖霞民家猪生异兽，旋毙。五十一年，深泽县民家豕生子，大物，大倍别子，色白，无毛，二目骈生顶上。
雍正五年，博山民家猪产象，长鼻，白色。
嘉庆十年，乐清民家豕生象。十八年，黄岩民家豕生象。
同治三年，新闰民家豕生象，未几即毙。
光绪元年，豕生象，色灰白，无毛。十三年，皋兰民家豕生一象。
顺治六年十一月，仪徵有四龙见于西南。十一年，涞水县兴云寺梁上有蛇，身具五彩，十日后变为白色；六月十五日，狂风骤雨，霹雳不绝，殿中若有龙斗，及霁，蛇乃不见。
康熙元年七月二十九日，嘉兴二龙起海中，赤龙在前，青龙在后，鳞甲发火，过紫家埭，倒屋百馀间，伤一人；九月初九夜半，火龙见。二年四月十六日，崇明龙见；三台东南出一蛇，长数丈，腰围约三尺，身有鳞甲，赤光。三年五月二十一日，京山龙见，鳞甲俱现。七月朔，镇洋大风海溢，有龙下麋场，伤数人。八月初四日，天晴无云，黄龙见于东南。七年七月，咸宁有龙游于县署前，雨霁，不能升跃，市人系其颈以游於市。十二年六月，深泽马铺民家龙起，大风雨，破壁而去。十二月十八日，丹阳见两龙悬空，移时始去。十三年夏，永嘉龙见；万载大水，龙出。十七年六月，咸宁大墓山有龙突现头角，三日，鳞甲晃如赤金，白昼飞腾，穿山为河，伤民畜。十八年十月十五日，镇洋龙见于东南。二十一年十月，青浦、兴化龙见。二十六年六月，黄县龙昼见于朱家村，烟雾迷濛，火光飞起。三十六年三月，毕节龙见赤水河。四十年八月，独山州南羊角村有龙见。四十一年六月初九日，鳌泉有白龙跃于平地，飞去。四十五年五月初六日，金山之岩有龙出，金光闪烁。四十七年，灵州井中有龙，时见其首尾，数日，忽大雨霹雳，腾空而去。六十年六月，金坛学宫前悬一龙，腥气逆鼻，焚香祷之，腾空而去。七月十三日，南笼大雷雨，龙见于城西。
雍正二年七月，北流飞龙见。十二月，木门海子起烟雾，有蛟龙飞出之状。五月，横州有龙起。七年春，安定文苇塔见一龙腾空而去。九年四月，安南有龙见于东北。六月，青浦龙见于沙滩。
乾隆二年二月，潮阳白龙见。三年正月，枝江龙见于城西。九月，青浦龙斗於泖，自西南至东北入海。五年五月，高邮大风，有白龙舞空中，鳞甲俱现。六年六月十三日，昆山东乡设网村有白龙扌卷去民房十七家。二十五日，席家潭有白龙卷去周家庄大舟并二人，坠巴城镇三里岸渚，复扌卷去镇民盛某，掷地，身无恙。九年六月十二日，浮山有龙飞入民间楼舍，须臾烟起，楼尽焚。七月壬辰，建□天顿黑，有白龙尾垂二丈馀。十二年八月，高州龙见于小华山。十四年七月初五日，高淳龙起於永丰圩下，首尾鳞甲俱现。十五年七月，正宁秦家店有龙破屋而升，俄大雷雨。十九年秋，济南巨治河有龙斗。二十年五月二十日，澄海狂风骤雨，有双龙自东而来，由蓬州所东门经过，冲倒城垣五十七丈，民房三百馀间，有压毙者。二十一年六月，招收、龙井地方有龙自空冉冉而下。二十六年五月二十七日，葭州赤龙见于张体两川围中。六月初七日，高平火龙见于石末村。七月十四日，泰安蛟起夏辉村西河，高二丈，彩色灼烂，横飞东南，风云随之。二十九年四月十三日，天门乌龙见，头角爪甲俱现。四十三年三月，安丘龙见。四十六年八月十二日，莒州群龙见于吴山东北。五十五年五月，定海舟山龙起，漂没田庐，淹毙人口；越三日，龙斩三段，尾不见，其鳞巨如葵扇。五十六年六月，莒州赤龙见于龙王峪，先大后小，长数丈，所过草木如焚。六十年春，青浦有白龙自东至金泽镇南，去地祗三四尺，所过屋瓦皆飞。
嘉庆六年，东湖修孔子庙，见白龙乘风飞去。九年，曲阳济渎河水暴发，见龙车数乘涉水而没，水退。十四年五月，有龙戏于瑞州城隍庙江均河，水立丈馀。二十年六月，黄冈柳子巷蛟起，伤一百四十馀人，冲没田宅无算。二十一年六月，蛟见于婴武水。
道光四年七月，麻城龙见于月望岩。五年七月甲辰，武进龙见于芙蓉湖。六年六月初五日，宜都蛟起，坏民居，溺人无算。七年五月初十日，房县汪家河水溢，蛟起，坏民田无算。九年十一月二十二日，滕县见青龙，长约数十丈，鳞甲俱现。十年六月，松滋城原寺出龙，过洋州上升。七月十二日，永嘉起蛟，裂山而出，漂没田庐，淹毙人畜无算。十六年七月甲申，武进有龙陷地成潭。二十八年五月，监利龙见于洪湖。七月二十三日，太平五龙同见空中，是夜飓风大作。
咸丰二年五月十七日，枝江天无片云，有白龙降于瓦窑湖，蜿蜒行数里，忽腾去。三年七月初七日，西乡白龙见，长数十丈。七月十五日，黄陂龙见于聂口，鳞甲宛然，拥船只什物於空中。十一月，西宁西纳川降孽龙，臭闻数里。五年七月二十三日，石首风雷大作，顷之二龙接尾而上。六年五月，鄱阳县两头蛇见。七年五月初八日，来凤县曾氏塘风雨骤至，有物长丈馀，乘风入塘，形似牛，身备五色，目灼灼有光，水喷起。八年六月十七日，云梦有龙入城，坏庐舍无数，绕城东北去。十年三月，麻城龙见。五月，松滋天鹅塘出龙，行陆地，所过禾稼尽偃。十一年冬，平湖有二龙斗于海。
同治三年，苏州有龙斗。四年正月，宜城龙见于芳草洲。六年五月初五日，高淳见三龙。十年三月二十二日，湖州有龙斗，狂风骤雨，拔木覆舟。五月十二日，高淳龙见。七月底，城有蛟起于井中。
光绪十九年正月，灵台龙见于井中。二十一年十月，大通龙见于惠广寺。
顺治十年四月，吴川有山马二：一渡石堑，一自城东南角入。
康熙三年七月，毕节民家马生驹，五足。五年六月，孝丰有马见于鱼池乡之安市，毛鬃如凡马，背有肉鞍，往来田间，月馀不知所终。十五年五月，南乐生员赵豪马生双驹，一牝一牡。二十六年，平远州民家马产双驹。
雍正八年二月，江津县民家马产双驹。
乾隆二十一年夏，丰顺汤坑寨有白马成队，夜出食禾，驱之不见。
道光二十九年二月，定州中谷村民家白马产二青骡。
同治元年，西宁镇海营骡马同胎而生。
顺治八年，歙县民吴全妻吕氏一产四男。
康熙元年，莱阳民徐维平妻生男四目、四手、四足。十一年，晋州民郭好刚妻冯氏一产四男。十三年，东阳民某姓兄弟，其妇俱孕，及产，一产鲇鱼，鱼头蛇身；一产猕猴，手爪俱备。十六年，毕节民彭万春女七岁出痘，及愈，变为男。十七年春，清河民家生子无首，两目在乳，口在脐，殆形天类欤？二十五年五月，忠州民雷氏女化为男，后为僧。三十二年，德州民王邦彦妻一产四男。三十四年，长治民张自富妻王氏一产三男。三十七年，保安州民岳戍妻李氏一产三男。三十八年，潞城民常通妻一产三男。三十九年，湖州陆氏妇产一男，两首四臂。四十一年，西宁县贾文举妻一产四男。四十四年夏，石首县民张若芝妻一产三男。四十六年，吴县民谭某家女子化为丈夫。五十三年，广元民妇产二蛇，无恙；莱阳县民高万言妻一产四男。五十四年六月，东平州民孙子芳妻一产三男。五十六年，东流民檀上元妻洪氏一产三男；颍上民张某妻一产三男。五十七年，信阳州民邢序妻一产三男。五十八年，兴化县民赵自显妻一产三男；赵城民贾则宜妻一产三男。五十九年，邯郸民王某妻一产三男。六十一年，钜野县民史遍妻一产三男。
雍正元年，郫县民某妻一产三男，青州民李福奎妻一产二男一女，高密民刘巨卿妻一产三男，巢县民马少步妻庞氏一产三男。二年秋，南陵民毛起美妻一产三男，汾阳民贾三聘妻一产三男，简州民王之佐妻一产三男。三年二月，齐河民甄养武妻一产三男，潞城民秦述贤妻郭氏一产三男，襄垣民郝世惠妻武氏一产三男，阳城民张国泽妻刘氏一产三男。四年，陶县民徐来振妻一产三男，襄陵县民栗星奇妻一产三男。五年，东河县民刘虎妻一产三男，阳城民李珍妻一产三男。六年，定兴县民任万通妻、榆次民刘志龙妻俱一产三男，东山村民家产妇生鱼，亭山县民田禹妻一产三男。七年，钱塘县民邵学桂妻吴氏、天台县民褚伯贤妻刘氏、萧山县民高耀妻俱一产三男，新建县民周义士妻夏氏一产三男，彭泽县民罗翰声妻宋氏一产三男，合肥民龚绍衣妻陈氏一产三男，安邑县民冯维明妻薛氏一产三男，施县民王进禄妻崔氏一产三男。八年，商县民孙作圣妻一产三男，黄县民高从义妻一产三男，钱塘县民杨大成妻严氏、遂安县民洪文锡妻毛氏俱一产三男，壶关民某妻李氏一产四男，崇阳县民孙文林妻王氏一产三男，兴安民龚章纯妻一产三男，临海县民项如茂妻林氏、镇海县民陈道才妻应氏俱一产三男。十年，洪洞县民许元生妻郑氏一产三男，赵玉锡妻章氏一产三男，介休民燕居宇妻武氏一产三男，陵川民秦遇妻一产三男，什邡县杜某妇一产三男，永嘉县民李天锡妻林氏一产三男，浮梁县民魏经武妻李氏一产三男，房县民吴士贵妻一产三男。十一年，冀州民白起妻薛氏一产三男，遂安县民姜自周妻胡氏一产三男。十二年春，齐河民刘鈖妻官氏、新城民赵允中妻俱一产三男。六月，潜山民汪祝三妻一产三男，开化县民毕懋增妻一产三男。十三年四月，滦州民张德福妻一产三男。九月，滦州民胡在梁妻一产三男，临海县民荣宗棣妻奚氏一产三男，南昌县民朱中禄妻曹氏一产三男。
乾隆元年，武强民杨守有妻蔡氏一产三男，定远县民罗旌友妻杨氏一产三男。二年二月，平湖监生徐士穀妻张氏一产三男。九月，景州民张自立妻王氏一产三男，静海民娄蒙贵妻某氏一产三男。十一月，石城县民董永瑁妻李氏一产三男。三年六月，甘泉民蒋国泰妻苏氏一产三男。八月，秀水县民葛汉文妻徐氏一产三男，营山县民周铭妻文氏一产三男。十一月，滦州民李廷玺妻一产三男，景州民张世勋妻刘氏一产三男一女。四年四月，妻苏氏一产三男。八月，秀水县民葛汉文妻徐氏一产三男，营山县民周铭妻文氏一产三岳池县民荀稀圣妻李氏一产三男，娄县民何效章妻陆氏一产三男。六月，稷山民张桂妻刘氏一产三男。五年三月，潜山县民冯某妻一产三男。五月，无为生员魏海元子妇一产三男，潞泽营兵丁谢金成妻魏氏一产三男。八年五月，稷山民赵杰妻一产三男。九年五月，大埔民罗淑鄞之妻李氏一产三男。十年，铜山民刘瑞发妻韩氏一产三男，夏名魁妻刘氏一产三男，贵池民吴来盛妻叶氏一产三男。十一年，大埔县民危肇彬妻詹氏一产三男，贵阳民刘允福妻喻氏一产三男。十四年，无极县民袁文孝妻焦氏一胎产四子，两男两女，皆活。十五年，监利县民何名周妻黄氏一产三男。十六年，南昌县民徐仲先妻万氏一产三男，盂县民田世隆妻石氏一产三男。十七年四月，宁河民刘守秀妻赵氏一产三男。十八年，平利县民张宁妻吕氏一产三男。十九年，济阳民贾含福妻谷氏一产三男。二十年，深泽民苏勇妻宋氏、刘邦林妻阎氏俱一产三男，滦州民高宗义妻一产三男。二十一年五月，定州民张照妻徐氏一产三男，济宁州民王尽忠妻一产三男，营山县民魏国平妻陈氏一产三男。二十二年，资阳县生员宋如衡妻苏氏一产三男，浦江县民葛有圣妻徐氏一产三男。二十三年八月初五日，兵丁刘任妻黄氏产一男，越日产一女，午刻又产一男。二十五年，陵川诸生马伯顾妻一产三男，南丰县民邓君奇妻朱氏、安义县民熊壁湘妻彭氏俱一产三男，云梦民冷少松妻许氏一产三男。二十六年七月，凤台县民陈全妻一产三男，武昌县民刘升妻一产三男。二十七年，邹县民田成妻一产三男。二十八年三月，武进县民巢云五妻一产三男。二十九年，武城县民刘成妻高氏一产三男，即墨县民高岱妻王氏一产三男，平陆县民高怀妻一产三男，清水县民乔国祥妻王氏一产三男。三十年，临清州民杨维桐妻一产三男。三十一年，新城民朱振连妻一产三男，临清州刘德员妻一产三男，乐至县民罗景璋妻周氏一产三男。三十二年五月，府谷县民王友妻一产三男。六月，临县民李映实妻一产三男。十月，德州民陈三妻一产三男。三十四年，宁河于邦朝妻苏氏一产三男，黄县民王偲妻高氏一产三男。三十五年，武昌县徐定贵妻一产二男二女。三十八年，高平县民张万全妻李氏一产三男。三十九年二月，诸城县民郭荣妻一产三男。四十年，南昌县民李菁妻梁氏一产三男，乐平县民王彩珍妻廖氏一产三男。四十一年六月，龙里县民家生子，目中有臂三寸许，青阳民曹正送妻董氏一产三男。四十二年，贵池民孙全恺妻谢氏一产三男。四十三年九月，德州民赵楷妻崔氏一产三男，陵川民李鎯妻王氏一产三男，洵阳寄籍楚民张希贤妻雷氏一产三男。四十四年，昭化县民王宰仕妻张氏一产三男，此妇四孕，每产必三，亦异妇也；光化县民许文思妻柯氏一产三男。四十六年，高邮县民于志学妻管氏一产三男，梓潼县民罗全义妻杨氏一产三男。四十七年，宁州民彭国治妻叶氏一产三男。四十八年，茂州民文廷柱妻一产三男。四十九年十一月，新建县民黎献文妻熊氏一产三男。五十年，太平县民傅学妻罗氏一产三男。五十二年二月，房县民张大业妻一产三男，京山县民李群来妻一产三男。五十三年，广州民廖伯万妻朱氏一产三男。五十四年三月，瑞昌县民周全万妻陈氏一产三男，昭化县民张应辉妻刘氏一产三男，宜宾县民万方麟妻陈氏一产三男，简州民蓝学荣妻王氏一产三男，莒州民刘翰阁妻一产三男。五十七年五月，高邮县民闵立礼妻李氏一产三男。五十八年，贵阳女子莫二阳化为男子，石首县民谭盛治妻一产三男，阳信县民王学皆妻张氏一产三男。五十九年，天全州民刘祥远妻熊氏一产三男。六十年，沂水县民赵有佐妻王氏一产三男。
嘉庆二年，莘阳县民杨国玉妻简氏一产三男，分宜县民罗大成妻蓝氏一产三男，邹平民樊梅清妻一产三男，诸城县民王立妻一产三男。四年七月，博兴县民张维庆妻一产三男，溪阳县民吴正彩妻刘氏一产三男。十二月，定州民薛际昌妻赵氏一产三男。五年正月，随州民聂中妻一产三男。六年，营山县龙宣江妻郭氏、广元县民董在义妻俱一产三男，长乐县民张茂荣妻刘氏一产三男，竹山男子李大凤化为女，栖霞邱家村王氏妇化为男子。八年三月，临淄县民王氏妇一产四男，新城民岳景妻一产三男。十年三月，日照县民张延妻徐氏一产三男。十二年二月，诸城县民王授尧妻曲氏一产三男。三月，东阿县民蔡光辉妻金氏一产三男，东乡县民黎凤兰妻赵氏一产三男。十三年五月，留壩县民靡永钳妻陈氏一产三男，应城县民某妻一产三男。十五年正月，黄济县民金泽妻生子无耳目口鼻，两头一角，扣之有声如铜。十八年，益都县民梁氏子骤长一丈有奇。十九年，巴县民刘天才妻一产三男，博兴县民李敬昌妻赵氏一产三男，靖远县民张守和妻王氏一产三男。二十一年六月，武城县武庠生王灵妻刁氏一产三男。九月，湖口县民吴绍荣妻时氏年四十五岁，初胎一产三男，应城县鲁姓妇遗腹一产三男。二十二年正月，彭泽县民何奇峰妻王氏一产三男。二十三年十一月，博兴县民孙在兴妻白氏一产三男。二十四年四月，乐安游氏女春桃年十五岁化为男。二十五年，日照县民宋晳妻周氏一产三男，定海厅民陈宏球妻一产三男。
道光元年九月，日照县民赵希常妻张氏一产三男。三年五月，中卫县民吴兴妻一产三男。五年，乐平县民甘德喜妻陈氏一产三男。六年七月，乐清县民戴万春妻林氏一产三男，麻城民甘学楷妻一产三男。七年，宜城县民张金福妻一产三男，狄道州民潘永周妻一产三男。九年十月，乐陵县民张志芳妻柳氏一产三男。十年七月，滨州民赵登坡妻张氏一产三男。十一年七月，莱阳县民孙洪妻一产三男。十三年，崇阳县民傅调鼎妻一产二男一女。十四年，日照县民马立太妻一产三男。十五年七月，利津县民马恭妻宋氏、商县民张曲寅妻胡氏俱一产三男。十六年，日照县民郭忠妻刘氏一产三男。十七年，乐陵民陈吉顺妻宋氏一产三男，观城县民陈珩妻钱氏一产三男。二十年，贵定民王某妻一产三男。二十二年十一月，南乡有女化为男。二十五年十二月，平度民兰种玉妻一产三男。二十七年十月，公安县民妇产一女，手足各四，三日而口有齿。二十八年四月，葛家坡卢氏女年十二化为男。二十九年，西宁县民张侈伦妻一产三男，玉山县民李前邻妻周氏一产三男。三十年三月，应城县民宋爽先妻张氏一产三男，黄陂县民李允肙妻刘氏一产三男。
咸丰元年，崇阳县民某妇一产五男。二年二月，黄县民王经魁妻一产三男。五月，宜都杜氏女十三化为男。五年，平湖民黄某妻一产四女一男。六年，黄安县民妇产一子，二首一身。十一年，兴国县民曾世红女许字王氏子，幼，即收养夫家，及年十四，化为男，遣归。
同治三年，即墨县民家有男化女，孕生子。四年，秀水陈氏妇产四鼠。五年，东南乡民有女化为男。八年九月，灵州民惠泽之妻孕三岁不产，忽小腹溃裂，子从孔出，如人形，顷之子死，腹复合无痕。十年冬，襄阳民徐氏子生而有佛像三，下作莲花纹，在其左偏。
光绪三年四月，皋兰庠生张文焕妻一产四男。十八年六月，宁州民马寿隆妻生一子，三眼、三足，一眼在额上。三十三年，宁州民冯某家生一子，深目长喙，爪背有毛长寸，能左右顾，啼声如猿。
顺治元年，怀来大疫，龙门大疫，宣化大疫。九年，万全大疫。十三年，西宁大疫。
康熙元年五月，钦州大疫，馀姚大疫。七年七月，内丘大疫。九年正月，灵川大疫。十二年夏，新城大疫。十六年五月，上海大疫。六月，青浦大疫。七月，商州大疫。十九年正月，苏州大疫，溧水疫。八月，青浦大疫。二十年，晋宁疫，人牛多毙；曲阳大疫。二十一年五月，榆次疫。二十二年春，宜城大疫。三十一年三月，郧阳大疫。五月，房县大疫，广宗大疫。六月，富平疫，同官大疫，陕西大疫，凤阳大疫，静宁疫。三十二年七月，德平大疫。三十三年夏，湖州大疫，桐乡大疫。秋，琼州大疫。三十六年夏，嘉定大疫，介休大疫，青浦疫，宁州疫。三十七年春，寿光、昌乐疫。夏，浮山疫，隰州疫。四十一年三月，连州疫。四十二年春，琼州大疫，灵州大疫。五月，景州大疫，人死无算。六月，曲阜大疫，东昌疫，钜野大疫。八月，文登大疫，民死几半。四十三年春，南乐疫，河间大疫，献县大疫，人死无算。六月，菏泽疫。秋，章丘大疫；东昌大疫；青州大疫；福山瘟疫，人死无算；昌乐疫，羌州、宁海大疫；濰县大疫。四十五年夏，房县大疫，蒲圻大疫，崇阳疫。四十六年五月，平乐疫，永安州疫。七月，房县大疫，公安大疫。八月，沔阳大疫。四十七年二月，公安大疫。三月，沁源大疫。五月，灵州大疫，武宁大疫，蒲圻大疫，凉州大疫。四十八年三月，湖州大疫。四月，桐乡大疫，象山大疫，高淳大疫，溧水疫。五月，太湖大疫，青州疫。六月，潜山、南陵、铜山大疫，无为、东流、当涂、芜湖大疫。十月，江南大疫。四十九年秋，湖州疫。五十二年冬，化州大疫，阳江大疫，广宁大疫。五十三年夏，阳江大疫。五十六年正月，天台疫。六十年春，富平疫，山阳疫。六十一年七月，桐乡疫，嘉兴疫。
雍正元年秋，平乡大疫，死者无算。二年六月，阳信大疫。四年四月，上元疫，曲沃疫。五月，大埔疫，献县疫。五年夏，揭阳大疫，海阳大疫。秋，澄海大疫，死者无算。冬，汉阳疫，黄冈大疫，锺祥、榆明疫。六年三月，武进大疫，镇洋大疫，常山疫。四月，太原疫，井陉疫，沁源疫，甘泉疫，获鹿疫，枝江疫，崇阳大疫，蒲圻大疫，荆门大疫。夏，巢县疫，山海卫大疫，郧西大疫。十一年，镇洋大疫，死者无算；昆山疫；上海大疫，宝山大疫。
乾隆七年六月，无为疫。十年十一月，枣阳大疫。十二年五月，蒙阴大疫。十三年春，泰山大疫，曲阜大疫。夏，胶州大疫，东昌大疫，福山大疫。秋，东平大疫。十四年五月，青浦大疫，武进大疫。七月，永丰、溧水疫。二十一年春，湖州大疫，苏州大疫，娄县大疫，崇明大疫，武进大疫，泰州大疫。夏，通州大疫。十一月，凤阳大疫。二十二年四月，桐乡大疫。七月，陵川大疫。二十五年春，平定大疫。六月，嘉善大疫。冬，靖远大疫。三十二年八月，嘉善大疫。三十五年闰五月，兰州大疫。四十年春，武强大疫。四十八年六月，瑞安大疫。五十年冬，青浦大疫。五十一年春，泰州大疫，通州大疫，合肥大疫，赣榆大疫，武进大疫，苏州大疫。夏，日照大疫；范县大疫；莘县大疫；莒州大疫，死者不可计数；昌乐疫；东光大疫。五十五年三月，镇番大疫。八月，云梦大疫。五十七年九月，黄梅大疫。五十八年冬，嘉善大疫。六十年十二月，瑞安大疫。
嘉庆二年六月，宁波大疫。三年五月，临邑大疫。五年五月，宣平大疫。十年二月，东光大疫。三月，永嘉大疫。十六年七月，永昌大疫。十九年闰二月，枝江大疫。二十年春，泰州疫。四月，东阿疫，东平疫。七月，宣州疫，武城大疫。二十一年，内丘大疫。二十三年十一月，诸城大疫。二十四年五月，恩施大疫。二十五年七月，桐乡大疫，太平大疫，青浦大疫。八月，乐清大疫，永嘉大瘟疫流行。冬，嘉兴大疫。
道光元年三月，任丘大疫。六月，冠县大疫；武城大疫；范县大疫；钜野疫；登州府属大疫，死者无算。七月，东光大疫，元氏大疫；新乐大疫；通州大疫；济南大疫，死者无算；东阿、武定大疫；滕县大疫；济宁州大疫。八月，乐亭大疫；青县时疫大作，至八月始止，死者不可胜计；清苑、定州瘟疫流行，病毙无数；滦州大疫；元氏、内丘、唐山、蠡县大疫；望都大疫；临榆疫；南宫、曲阳、武强大疫；平乡大疫。九月，日照大疫，沂水大疫。二年夏，无极、南乐大疫，临榆大疫，永嘉疫。七月，宜城大疫，安定大疫。三年春，泰州大疫。秋，临榆大疫。四年，平谷、南乐、清苑大疫。六年冬，霑化疫。七年冬，武城疫。十一年秋，永嘉瘟。十二年三月，武昌大疫，咸宁大疫，潜江大疫。四月，蓬莱疫。五月，黄陂、汉阳大疫；宜都大疫；石首大疫，死者无算；崇阳大疫；监利疫；松滋大疫。八月，应城大疫，黄梅大疫，公安大疫。十三年春，诸城大疫。四月，乘县大疫。五月，宜城大疫，永嘉大疫，日照大疫，定海厅大疫。十四年六月，宣平大疫，高淳大疫。十五年七月，范县大疫。十六年夏，青州疫，海阳大疫，即墨大疫。十九年九月，云梦大疫。二十二年正月，高淳大疫。夏，武昌大疫，蕲州大疫。二十三年七月，麻城大疫，定南厅大疫。八月，常山大疫。二十七年秋，永嘉大疫。二十八年春，永嘉大疫。二十九年五月，丽水大疫。
咸丰五年六月，清水大疫。六年五月，咸宁大疫。十一年春，即墨大疫。六月，黄县大疫。
同治元年正月，常山大疫。四月，望都、蠡县大疫。六月，江陵大疫，东平大疫，日照大疫，静海大疫。秋，清苑大疫；滦州大疫；宁津大疫；曲阳、东光大疫；临榆、抚宁大疫；莘县大疫；临朐大疫；登州府属大疫，死者无算。二年六月，皋兰大疫，江山大疫。八月，蓝田大疫，三原大疫。三年夏，应山大疫，江山大疫，崇仁大疫。秋，公安大疫。五年五月，永昌大疫。六年二月，黄县大疫。七月，曹县大疫。九月，通州疫，泰安大疫。八年六月，宁远、秦州大疫。七月，麻城大疫。九年秋，麻城大疫。冬，无极大疫。十年五月，孝义厅疫。六月，麻城大疫。十一年夏，新城大疫，武昌县大疫。
顺治六年六月，太平启山县山鸣如雷，移时乃止。十月，阶州山鸣。九年九月，武强天鼓鸣。
康熙元年七月七日，夜闻有声。二年四月二十三日，莱阳有声如海啸，自南起，至子时方息。四年正月初九日，西山鸣，永嘉山鸣，瑞安山鸣。七年八月，泰山鸣。九年夏，黄岩天鼓鸣。十七年十二月二十二日未时，枣强、同官中有声如雷，起自西北。二十四年五月，乐昌有声如雷，自西南之东北。四十七年七月，霑化无云而雷。五十年十月十一日，玉屏南山有声如鸣鼓。五十六年七月，合肥县城墙夜哭三次。六十年十一月十九日午刻，遵化有声自西南来，其声如雷。
雍正七年九月，嘉平无云而雷者三。十二年正月初三，武定有声如雷，自东北至西南，移时乃止。
乾隆六年八月，宜昌峰山有声如牛鸣，声闻数十里，数十昼夜不息，自止。十年五月，宁津无云而雷。十一年四月，分水南慈山夜半石鸣，逾日乃止。十二年正月十三日，解州无云而雷。十二月乙酉，肥城仁贵山有声如雷，移时乃止。十七年二月，忻城夜中有声如雷，移时乃止。十八年五月，池州东南山鸣。二十一年八月，秦州邽山鸣。二十三年三月，东莱清岭鸣声如殷雷。
嘉庆元年二月，荣成有声如雷，自西北向东南。十年三月三日，袁州空中有声。
道光二十年九月，星子五老峰有声如雷。二十六年八月，平湖四城鸣如鸟啾啾不已。
咸丰元年六月，浮梁城隍庙有哭号声。八月二十八日，随州有声如雷。三年七月，元氏天鼓鸣，自东北至西南，数日始止。十年二月，临朐逢山石鼓鸣。
同治元年正月初二日，三原东乡夜闻兵马声。六月，狄道州凤凰山鸣声如雷，数日不息。四年四月，通渭、泰安有声鸣如鼓。六年夏，江山江郎山鸣。二年六月十四日，漳县有巨声三作，声闻数十里。
光绪二十二年四月戊子，南乐无云而雷。二十三年五月，南乐无云而雷。
顺治五年六月，贵池陨石。十年四月，泸州星陨化为石，大如斗。
康熙十三年五月，宁远坠二星，化为红石。十五年五月，青浦星陨，坠地有声，居民掘之，见一黑石，按之尚热，重九十斤，击碎，刀摩之，火光四射。二十年正月二十日，海丰有星陨化为石，其形三角，重九斤。二十四年正月初六，饶平星陨黄冈五丈港，声闻数十里，化为石，其大如斗，其色外青内白。
雍正八年八月，府谷星陨，入土四尺，掘之得一黑石。
乾隆三十五年三月，乐安空中有光如炬，掘地得一石，铁色，大如斗，叩之有声，欲舁之，不语则举，语则虽大力不能举。四十年八月，钜□县属吴家集陨星一，化为黑石。四十七年八月，滕县星陨忠三保杨氏院中，化为石，色青白，重约百斤，孔数百，大容拳，小容粟。五十八年四月，分宜陨石于田，巨声如雷，黑色。
嘉庆二十三年十一月二十五日，长星落，有声如雷，土人视其陨处成一坑，掘之，得一石，长二尺馀，阔尺馀，形方而角圆，击碎之，中分五色。
咸丰十一年七月三十日，光化陨星三，化为石。
同治十二年六月十四日，漳县马成龙川有巨声三作，闻数十里，空中坠石三块，高可四尺五寸。十月，罗田陨石，触地而碎。
光绪二十年正月二十二日，皋兰陨星如火球，土人识其处，掘之，得一铁卵。
顺治十一年二月初九日，香山河水如血，次日复故；崖州东荔枝塘水赤如血，旬日乃已。十二年，万泉井水黑。十三年，江州泉水忽赤如血。十四年三月，毕节双井出红水，龙潭出黑水。十五年四月，潮阳江水变色黑而浊。十八年八月，通州河水黑如墨。
康熙十五年九月，渭水赤。三十二年，襄陵水赤，半月始复。
雍正二年七月，桐乡海水入内河，味如滷。
乾隆三十三年六月，歙县西乡池塘、井泉之水沸起如立，移时乃平。
道光元年六月，曹县城中坑水赤。
咸丰三年七月，应城堰水无故由南趋北，涌起如山，南北水二道中凹见底，移时始合；安陆水斗。四年十一月，蕲水水涌，跃高数尺；青浦水无故自涌。五年六月，云梦池水自溢，高尺许，顷复故。十一月初五，宜昌堰水，无风水自涌起尺许。
光绪四年五月十二日，孝感塘水忽沸起，高二尺许，逾时始定；黄冈水自涌；云梦塘自溢，久之始定。
宣统元年六月，陇水赤三日。
顺治元年八月，东阳大水，邢台大水。二年四月，万载大水，淹没田禾；东安大水。七月，嵊县大水，邢台大水，枣强大水，真定滹沱河溢，鸡泽大水，单阳大水。三年二月，阜阳大水，亳州大水。五月，兖州大水，漂没庐舍，沂州、蒙滇大水。七月，高平大水，临淄大水。四年四月，万载大水。六月，平乐、萧县、铜山、望江、无为、阜阳、亳州大水。七月，瑞安、曲阜、沂水、乐安、汶上、昌乐、安丘大水。八月，高州、高邮大水，宁阳汶水溢。五年春，五河、平原、汶上大水。五月，平乐、永安、密云、献县、新河、柏乡、霸州大水；白河堤决。六月，武强、平乡、南和、永年、枣强、密云、晋州、宿松大水；建德蛟起大水。七月，颍上、亳州、太平、常山大水。六年四月，九江、汉阳、锺祥大水。五月十八日，阜阳淮河涨，平地水深丈许，坏民舍无算。七月，盐城、文安、真定、顺德、广平、大名、河间大水。七年正月，汉阳九真山蛟发水。五月，齐河河决，长清河决，荆隆口平地水深丈馀，村落漂没殆尽，黄河决；剡城、日照大水。六月，苍梧、遂昌、台州、湖州、兴安、安康大水。秋，东阿大水，淹没六十七村；东明、荆隆口决，河溢，陆地行舟；茌平、昌邑濰水决，漂没田禾；石城、胶州、恩县、堂邑、武定府属大水。十月，仙居大水，城北隅塌，坏田庐无数，民多溺死；抚宁、栾城大水。八年正月，石埭、苏州大水；景州河决。四月初七日，潜山蛟出千百条，江暴涨，坏民居无算；望江大雷雨。五月，旌德大雨，蛟发水，平地水深丈馀，溺死人畜无算。八月，乌程、瑞安、高淳、镇洋大水伤禾。十月，广宗、南乐、玉田、邢台、宁河、南和大水。九年二月，东流大潦，湖水出，江涌高丈馀。三月，齐东黄河决。五月，临清、平定、乐平、寿阳、武定、商河、乐陵大水，村落多淹没。六月，乐平、岳阳、平阳、荣河、寿光、昌乐、安丘、高苑大水。七月，蒙阴、秦州、陇西、乌程、锺祥、开平大水害禾稼。八月，普宁、桐乡大水。
十年四月，石首、枝江大水；松滋堤溃。五月，沁水、寿阳、兴安大水；钦州海水溢。六月乙卯，苏州大风雨，海溢，平地水深丈馀，人多溺死；安定、白河雷雨暴至，水高数丈，漂没居民；阳穀大水，田禾淹没，民舍多圮，陆地行舟；文登大雨三日，海啸，河水逆行，漂没庐舍，冲压田地二百五十馀顷。七月，镇洋、萧县、嘉兴大水。八月，莘县、临清大水。十一年三月，武昌县雷山寺蛟起，水平地深丈许；沔阳堤溃大水。五月，兴宁、龙川大水。六月，茌平黄河决，村墟漂没。十二年正月，盐城海溢，人民溺死无算。四月，石埭、嘉兴、锺祥、潜江大水。六月，漳水溢，平地水深丈许，陆地行舟。十三年五月，武强、湖州大水，兴宁大水，陆地行舟。六月，万载、萍乡、宁都大水。十月，平湖、乌程、天台大水。十四年六月，太平、石埭、铜陵大水。秋，望都、高要、安丘大水。十五年三月，台州、临海大水。夏，归州、峡江、宜昌、松滋、武昌、黄州、汉阳、安陆、公安、嵊县大水；宜城汉水溢，浮没民田；当阳水决城堤，浮没田庐人畜无算；荆门州大水，漂没禾稼房舍甚多。秋，苏州、五河、石埭、舒城、婺源大水，城市行舟；锺祥大水；天门汉堤决；潜江大水。十六年四月，湖州、信宜大水。五月，衢州、江山、常山、江陵大水。六月，江夏、汉川、沔阳大水。十一月，仙居、通州、延川大水。十二月，望都、献县大水。十八年五月，龙川、峡江、万载大水。六月，河源、平乐、苍梧、武强大水。八月，淳安、庆元、南昌各府大水。
康熙元年五月，广州大水。六月，洵阳、白河、兴安、榆林大水。七月，孝感、沔阳、广陵、江陵、松滋、钜鹿、兴化、萧县、沛县、宁州大水。八月，天门汉水溢，堤决，舟行城上，成安、锺祥、潜江大水。九月，冀州、阜城大水。二年六月，汉中、汉江、交河大水。七月，永安州、平乐、贵州、咸宁、大冶、蕲州、江陵大水。八月，松滋堤决，大水浸公安，民溺无算；枝江大水，漂没民居，浮尸旬日不绝；宜都、黄冈、锺祥、麻城、钜鹿大水。九月，浦江、当涂、望江大水。十二月，蒲圻、大冶、沔阳、天门大水；江陵郝穴堤溃，大水。三年三月，阜城、万载大水。六月，偏关河水暴发，坏民舍甚多，城内水深丈馀；海宁海决，水入城壕，天门、大埔大水。闰六月，延安、昌黎大水。七月，交河、梧州大水。八月，馀姚、山阴大水害稼，仙居、桐乡大水。十二月，汾州府属大水。四年三月，阜阳、望都大水，凤阳水入城。七月，平定嘉水溢，景州、肥乡、湖州、丽水、萍乡、望都、鸡泽大水，天门水决入城。八月，高邑、仁化、平乐、梧州大水。六年八月，怀来、河间、蠡县大水，莱阳大水高数丈。七年五月，麻城、玉田、大埔大水。六月，栾城、南宫、槀城、磁州大水。七月，赵州、临城、高邑、深泽、安平、永年、蠡县、钜鹿、黄岩、乐清、萍乡大水。八月，交河、高平、苍梧大水。八年六月，三水、茂名、化州大水；房县大水，坏田庐；东莞潦潮大溢。九年，锺祥、应城、蒲圻、崇阳、枝江、凤阳大水，湖州太湖水陡涨丈馀，漂没人畜庐舍无算；青浦、全椒、五河、鄞县、上虞大水；博野等二十九州县大水。
十年秋七月，松滋、宜都大水。八月，文安、安肃、济宁州大水，沭阳、石首大水。十一年，巴县、忠州大水入城，酆都、遂宁、平乐、永安州、任县大水。六月，湖州、宜兴大水，漂没民房，英德、杭州、邢台大水，宜都、潜江、松滋、太平、乌程大水。十二年六月，高要、苍梧、虹县、济南府属大水。十三年三月，苏州大水，霸州等十一州县水。五月，任县、万载大水；琼州海水溢，民舍漂没入海，人畜死者无算。十四年六月，五河、新城、蠡县、肃宁大水。八月，梧州大水。十五年正月，潜江、穀城大水；宜城汉水溢，漂没人畜禾稼房舍甚多。五月，白河、永安州、平乐、武昌、大冶、蒲圻、黄陂、孝感、沔阳、广济、宜城、天门、梧州大水。六月，黄冈、江陵、监利、苏州、青浦大水；广济江决，大水；怀集、震泽、萧县大水。九月，铜山、南乐大水。十六年二月，高邮、铜山、萧县大水。四月，潜江、望江大水。七月，河间、安丘、任县、鸡泽、钦州、苍梧、横州、浔州大水。十七年四月，龙川、和平、湖州大水。六月，钦州、惠来、遂州、合江大水。七月，任县、邢台、萧县、铜山、延安、平乐大水。十八年七月，祁州、肃宁大水。八月，汉中大水，潜江堤决。十九年六月，广济、宜都、宜昌、宜兴、武进、福山、沂水、蒙阴、滕县大水。七月，峡江、宜昌、宜都大水。八月，太湖溢，湖州大水。
二十年四月，常山、封川大水。五月，昌化、汤溪、江陵、监利大水，死者无算；新建等十四州县水。二十一年春，秀水大水。五月，封川、枝江、建德大水入城。十七日，严州府属六邑大水，二十一日方退。六月初五，水复大至。七月，平乐、苍梧、建德、震泽、太湖、宿松、邹平大水。二十二年七月，永安州、苍梧大水。十月，槀城、单县、宁□大水。二十三年正月，铜陵、东昌大水。四月，宁州、莘县、乐安、槀城大水。二十四年正月，饶阳、临城、迁安、献县、河间、乐亭、东平大水。夏，江夏、通城、黄冈、蕲水、麻城、黄陂、黄梅、广济、罗田、锺祥、沔阳、荆州、江陵、监利、孝感、蒲圻、公安、高苑、安平、武强大水。二十五年六月，常山、乐安、寿光、昌乐、蓬莱大水。七月，台州、蓟州大水。二十六年，高明、连州大水。秋，震泽、高苑大水。二十七年五月，澄海、泽州、定远厅大水。二十八年夏，永安州、平乐大水；河源大水，陆地行舟。二十九年八月，馀姚大水，蛟蜃出者以千计，平地水深丈馀；诸暨、上虞皆被水，田禾尽淹；蓟州、宝坻大水。
三十年，永宁河决，淹没田二百馀顷。三十一年二月，新城、新安、邹平大水。七月，嘉定、眉州、釂州、灌县、新津、威远河水涨，损民舍，伤稼。九月十二日，新市河中水忽涌立高丈馀，径围俱有丈馀。三十二年七月，阳高、高邮、保定、顺天、武定、河间大水。三十三年十二月，铜山溢，阳湖、高邮、东明大水。三十四年五月，湖州、桐乡、澄海、公安、三水、乐安、震泽大水。三十五年六月，新安、即墨、槀城大水。七月，江夏江水决；崇阳溪、黄陂、蒲圻、江陵大水；黄潭堤决；枝江大水入城，五日方退，庐舍漂没殆尽。八月，黄冈、饶阳、秦州、歙县、沛县、迁安大水。九月，深泽、荣成大水。三十六年七月，昆山、临榆大水。三十七年五月，婺源、堂邑、凤阳、东昌、五河、新安、建昌大水。三十八年六月，新城、泰顺、建德、新安、无极大水。闰七月，杭州大水。八月，台州大水，平地高丈馀；金华、汤溪、西安、江山、常山、赣县、沔阳大水。三十九年七月，剡城、沂州、高邮大水。
四十年，平乐、鹤庆、广平、连州、广州大水。六月，大埔、黄冈、海阳大水。四十一年五月，英山、澄海、宁县大水。四十二年五月，高唐、南乐、宁津、东阿、江陵、监利、湖州大水；平乐漓江涨，平地水深丈馀，民舍倾圮；青城、阳穀、沂州、平遥、南乐、广平大水；恩县大水，陆地行舟；卫河决。七月，登州府属大水。十一月，汉中府属七州县大水，济南府属大水。四十三年二月，景州、汉江、天门、沔阳、监利大水。五月，连州、山阳大水，平地深丈馀；苍梧、湖州、汉阳、汉川、监利、邢台大水。四十四年，新建、丰城、庐陵、吉水大水。秋，青浦、柏乡、六合大水。十一月，随州涢水溢，坏民居；江夏、嘉兴、汉川、潜江、天门、沔阳、监利、当阳大水。四十五年，清江、新淦、瑞金、穀城、锺祥、天门大水。秋，沛县、铜陵、阜阳大水。四十六年五月，鹤庆、龙门、河源、苍梧、邹平大水。冬，霸州六州县大水。四十七年五月，杭州、高淳、南汇、太平、铜陵、无为、庐江、巢县、太湖、南陵、昆山大水。六月，太湖水溢。七月，西安、常山、江陵、上海、武进、丹阳、苏州大水。冬，当涂、芜湖、翼山大水。四十八年春，颍川、阜阳、临安大水。五月，庆元、江陵、监利、应城、荆门州、汉阳、汉川、孝感、潜江、光化大水。六月，婺源大水，漂没田庐；黄河溢；氵栾河溢；东安、单县、台州大水。四十九年八月，铜陵、无为、舒城、巢县、嵊县大水。十一月，枣强、霸州、庆云、崇阳大水。
五十年五月，沂水大水。十月，平阳大水，漂没居民数百人。五十二年五月，海阳、兴安、鹤庆大水，石城河决，浸入城，田舍漂没殆尽；赣州山水陡发，冲圮城垣。八月，台州、庐州大水。五十三年五月，石城、肃□大水。五十四年春，梧州、镇安府、昆山大水，江夏七州县大水。四月，全州大水，城内深四五尺。五月，澄海大水，堤决；丘县、寿光、获鹿、献县、武定、滨州、海丰、阳信大水；长山河溢，涌起数丈。六月，苏州大水，城水深五六尺，庐舍田地冲没殆尽；杭州、枝江大水。秋，东昌河决。十一月，德平大水。五十五年三月，黄梅、广济、江陵、监利大水。五月，昌化、常山、宁武、建昌、丘县、乐安大水；漳水决，宁阳、济宁、汶上均受其灾；崇阳、黄陵、天门、铜陵、太湖大水。九月，济南府属大水；潜山江水泛溢，田庐尽淹。五十七年三月，万全、光化大水。五月，大埔大水。六月，旌德大水，漂没人民桥梁无算；海丰、普宁、嘉应州、黄定县、崇阳大水。秋，黄陂大水。五十八年正月，清河大水。七月，福山、日照、濰县大水；胶州大水，平地深丈馀，漂没庐舍无算，城垣崩圮。五十九年五月，龙川、海阳、澄海、庆元、桐乡、高邮大水。六月，石首大水，漂没民居殆尽；蒲圻、汉阳、汉川、沔阳大水。七月，横州、宣化、隆安、永淳、苍梧大水。六十一年六月，东阿河决；沂水河决，山东曹、单、濮等州县均受其灾；海州海溢；齐河金龙口河决。
雍正元年夏，东流、房县大水；海阳韩江涨，保康水溢。七月，上海、大埔大水。二年二月，饶阳、肃宣、新乐、三河、宁河大水。四月，饶平大水。五月，澄海大水，堤决四十馀丈；光化汉水溢，伤人畜禾稼；房县大水入城，漂没民居甚多；穀城大水，一月始退；潜江、天门大水入城；锺祥大水，堤决；沔阳、江陵、庆元大水。六月，东阿河决，陆地行舟。七月，泰州海水泛溢，漂没官民田八百馀顷；南汇大风雨，海潮溢，田庐盐场人畜尽没；海宁海潮溢，塘堤尽决；馀姚海溢，漂没庐舍，溺死二千馀人；海盐海水溢；太湖溢；定海大风海溢，漂没庐舍；镇海大风雨，海水溢；鄞县、慈谿、奉化、象山、上虞、仁和、海宁、平湖、山阴、会稽、嵊县、永嘉，於七月十八日同时大水。八月己丑，苏州海溢；乐清大水；即墨大水，民舍多圮。十二月，汉水暴发入城。三年正月，宝坻大水。二月，济南、齐河、济阳、德州大水。四月，广州西江水溢。五月，饶平大水。六月，沂州河决；武强滹沱河溢，平地水深数尺，田禾尽淹没；普宣大水；澄海大水，堤决五百丈。八月十五夜，大埔大水，陆地行舟；曲阳、武强、鸡泽、邢台、枣强、蓟州、清苑、遵化州大水；新安大水，南北堤同日决。四年，济南府属大水。六月，大埔、应城、黄梅、黄冈、江陵、监利大水；蕲州江水高起丈馀；天门大水，陆地行舟。七月，嘉应、信宜、庆阳、汉阳、汉川、黄陂、江夏、武强、祁州、唐州、黄安、平乡、饶平、苍梧、普宣、济宁州、兖州、东昌大水；崇阳蛟起，水浸入城。八月，桐乡、南昌、新建、丰城、进贤、清江、新淦、建昌、德化、高淳、鹤庆大水。十二月，曹县、单县、菏泽、兖州、东昌大水。五年，汉水溢，武昌、安陆、荆州三府堤决。五月，苍梧、安南、荆门州、黄冈、蕲州、广济大水。六月，平鲁山水暴发，漂没民居；庆阳、苍梧、石城大水。七月，临安、孝丰两县蛟出，山水陡发，馀杭、新城、安吉、德清、武康俱被水；蕲州江水涨；罗田、石首、公安、广济、嵊县、安肃、容城大水；霍山蛟发水，黄河高数丈，沿河居民漂没甚众。十月初三日，昌邑海溢，人多溺死；高邮、铜陵、庐江、舒城大水。六年，崇阳、汉阳、潜江大水。七年五月，大庾、南康大水。八年五月，苏州、震泽大水。八年六月，武定、滨州、海丰、利津、霑化、滕县、宁阳、兖州大水；济南小清河决，伤禾稼；莱州霪雨两月，河水暴发，田禾漂没，民多溺死；衡水、沙河、鸡泽、大名、顺德、广平、永年、高苑、博兴、乐安大水；庆云北河溢，清涧、黄河、无定河溢，漂没人畜。九年春，乐安、寿光、东昌、长宁、庆云大水。四月，宜昌溪水暴溢，坏民田。六月，砀山、长山大水。十月，济南、邹平大水。十年四月，富川大水。五月，峨眉大水，冲塌房七十九间，淹毙人口九十五口；荣经、雅安、南安、南昌、抚州、瑞州、吉安大水。六月，黄冈大水。七月，苏州大风雨，海溢，平地水深丈馀，漂没田庐人畜无算；镇洋飓风，海潮大溢，伤人无算；昆山海水溢；宝山飓风两昼夜，海潮溢，高丈馀，人多溺毙；嘉定海溢；崇明海溢，溺人无算；青浦大风海溢。八月，昆山海水复溢，溺人无算。十一年，武强、邢台、饶阳、丰润、蓟州、肃宁、沙河、卢龙、昌黎、献县大水；三河、宁河溢；沙州山水骤发，冲塌民房五百七十馀间。八月，剡城、高淳大水。十二年三月，怀安大水入城。
乾隆元年，锺祥汉水溢；汉川、江陵、沔阳、天门大水。七月，鄞县海水溢，庆元大水。二年二月，乐清、永嘉、瑞安大水。五月，凤台、黄冈大水。七月，武强、饶阳、获鹿、栾城、平山、景州、容城、献县、新乐、新河、高邑、顺天、莘县大水，东昌卫河决。三年七月，黄冈、麻城、柏乡、肃宁、沧州、武强、东安、新安、饶平、献县、遂宁、合江、邢台大水；浑河溢，秋禾被灾者一百九十村；深泽、无极、澬河水溢。四年四月，亳州河决，颍上、阜阳、五河大水。秋，阳穀、寿张大水，禾尽淹；润德泉溢。六年四月，锺祥、天门、沔阳大水。五月，龙川、潮阳、宁都大水。七月，永嘉海溢，瑞州海溢，宝山海溢，苍梧、湖州大水。八月，锺祥南郊大水。七年六月，光化、宜城、江陵、枝江、南安府属、永宁大水；游水发，田庐尽没。七月，盐城河决，毁民居数万间；铜山河决，漂没庐舍；安丘水溢六七里，人有溺毙者；胶河溢；剡城、袁州、江夏、嘉鱼、东流、汉阳、汉川、黄陂、孝感、锺祥大水，颍上、五河、亳州大水。八年夏，黄冈、宜都、兴国、高淳大水。九年，天津、河间、霸州、抚宁大水。五月，澄海大水；东林堤决六十馀丈，冲倒民房数百间；大埔洪水入城，漂没民房一百九十馀间。六月，汉川、遂宁、简州、崇庆、绵州、邛州、成都、华阳、金堂、新都、郫县、崇宁、温江、新繁、彭水、什邡、罗江、彭山、青神、乐山、仁寿、资阳、射洪大水，溺死居民六百馀人。七月，当阳江水暴发，田禾尽淹；绍兴、徽县岩水发，海溢，田禾尽淹；常山大水，溺人无算；淳安江涛暴涨，城市淹没；桐庐江水骤涨，市城水高二丈，凡浸五日方退；昌化、建德、嘉善大水。
十年四月，西桂、普安州大水，潜江、沔阳等九州县大水。五月，泰州海溢；亳县水灾；七沃、沧河大水，淹没人畜无算；渭水溢；秦州藉水溢；白沙北堤决，水入城，民居漂没甚多；陇石、枣阳、江陵大水。十一月，济南大水。十一年，枣阳、潜江、沔阳、袁州、高苑大水。六月，连州、临武大水。七月，凤阳、颍上、亳州大水。十月，江陵、万城堤溃，潜江被水灾甚重。十一月，即墨大水。十二年五月，游仙山水骤发。六月，应州、浑源、大同三州县大水。七月，海宁潮溢；镇海海潮大作，冲圮城垣；苏州飓风海溢；常熟、昭文大水，淹没田禾四千四百八十馀顷，坏庐舍二万二千四百九十馀间，溺死男女五十馀人；昆山海溢，伤人无算；泰州大风潮溢，淹盐城，伤人甚多；枣阳大水，淹没田禾；济阳、德平、平原、霑化、兖州、济宁州、嘉祥、剡城、莒州、蒙阴、日照、兰山大水；东□、赤城水灾。十三年五月，日照海溢、金乡、鱼台、济宁州、宁阳、范县、寿光、胶州、岐山、润德、肥城、潜江、汉川、天门、沔阳、江陵、监利大水，太原汾水溢。九月，郧西、房县大水。十四年三月，寿光海溢，海丰、全州、太湖大水。八月，宜都汉水涨，冲没民居百馀家；沔阳、潜江、天门、江陵、监利、汉川大水。十五年三月，平远大水，连日洪水涨发，坏田屋，漂没人畜无算。五月，乐亭海潮，运河上，田禾尽淹；英山大水，淹没田庐；肃宁、阜平、武进、阜阳大水；淳安水骤发，田禾淹没。六月，日照水溢；随州涢水溢，坏民田舍；富平、容城、祁州大水。十六年三月，濰县海水溢；掖县大风雨，海水溢，漂没人畜。四月，平度海溢；兖州府属大水。七月，东昌、日照、利津、霑化、惠民、蒲台、寿光、永乐大水，滦州河溢。十七年正月，郧县、锺祥、京山等十六州县大水。四月，洛川水。六月，雷州、文登、荣成、遵化、陵县、临邑大水。七月，仁和、海宁水骤至，田禾尽淹。八月，襄阳、枣阳、宜城、穀城、均州、龙川大水。冬，桐乡南栅大水。十八年二月，峡江、潜江、沔阳、天门、吉安、蕲水大水。六月，饶平大水，漂没民房五百六十馀间。八月，海丰、利津海溢，寿光海溢，滨州、霑化、兰山、剡城、日照大水。九月，淮水溢，坏民舍；涑水涨，淹没西王等村；太湖、凤阳、五河大水；信宜大水，淹没庐舍二百馀间，男妇五十馀口。十月，黄河溢，漂没民舍甚多；庆云大水。十二月，天门江溢。
二十年，金乡、鱼台、潜江、沔阳、荆门、江陵、监利、光化大水。十二月，潜江团湖垸堤溃，光化、寿州、凤阳、潮州大水。二十一年十二月，五河、德州、金乡、鱼台、寿张大水，东昌卫河决。二十三年，青浦、金乡、鱼台、济宁州大水，普宁大水入城。二十四年八月，泰州大风潮溢，淹没禾稼；临清卫河决；太湖、潜山大水。二十五年五月，庆元、洵阳、柏乡大水。秋，屏山县百溪水暴涨。二十六年五月，潜江、沔阳等七州县大水。六月，南宫河水溢；云梦河水涨，高涌丈馀，田宅尽淹，死者无算；峡江大水溢；江陵、娄县、固安、永清、宁河、文安、望都、容城、卢龙大水；乐陵、金乡、鱼台、宁阳、汶上、寿张大水。八月，东昌卫河决。二十七年四月，庆云、枣强、安肃、望都大水。七月，丘县漳水溢，淹没田禾；海盐潮溢塘圮，水入城，漂没民居；仁和、钱塘、海宁、馀杭大风雨，山水骤发，灶场、田禾尽淹；平湖、蒲台、义乌、青浦、东昌、德平、黄县大水。二十八年五月，瑞安潮溢，陆地行舟；资阳大水。二十九年二月，南昌、吉安、九江、汉阳、汉川、武昌、江夏大水。四月，黄安、黄州、黄冈、蕲水、广济、石首大水；洞庭湖涨，漂没民居无算。五月，宣平、达州大水。
三十年三月，长清、惠民、诸城大水。七月，府谷河涨；蓟州大水；北山蛟水陡发，漂没房舍。三十一年秋，东昌卫河决，济南、禹城、惠民、商河、利津、金乡、鱼台大水。三十二年，江夏、武昌、黄陂、汉阳、荆门州、黄冈、蕲水、罗田、广济、江陵、枝江大水。三十三年七月，太原、武清、庆云、宁河、南乐、安肃、望都大水。三十四年五月，苍梧、怀集、新乐、溧水大水。六月，太湖溢，武进、潜山、湖州、嘉善大水。十月，江夏、武昌、崇阳、黄陂、汉阳、黄冈、广济、江陵、枝江大水。三十五年春，鄞县、庆元大水。夏，古北口山水暴发，沧州、宝坻、武清、喀喇河屯厅、望都、洵阳、白河、武宁大水，郧西汉水溢。秋，济南、东昌大水。寿光大风雨，海溢，伤民畜无算。三十六年正月，凤阳大水。五月，宁阳、安丘、寿光、博兴大水。秋，五河、邹平、商河、惠民、东昌、德平大水。
四十年春，直隶省四十州县大水。八月，河津汾水溢，近城高数尺，次日退。四十一年六月，海子山水骤发，浪高丈许，坏城垣庐舍，人多溺死。秋，代州秋峪口河决，田庐多没。四十四年六月，临清卫河决；施南清江水溢；锺祥汉水溢，入城，坏民庐舍；江陵大水，田禾尽淹；宜都、武昌大水。四十五年三月，庆元大水。五月，袁州、义乌大水入城，锺祥、沔阳、潜江、荆州三卫大水。六月，常山大雨，湖水暴发，民房多圮；武清、房山、滕县大水。九月，庆元、金华大水。四十六年十二月，宜城、江陵、寿光、博兴大水。四十七年六月十七日，郪、涪二江涨，顷刻水高丈馀，民田庐舍淹没殆尽。中江、三台、射洪、遂安、蓬溪、盐亭同日大水，江夏、武昌、黄陂、汉阳、安陆、德安、瑞安大水。四十八年五月，宣平大水，漂没田禾。六月，江夏、黄梅、武昌三卫、黄冈、广济大水。
五十一年春，霑化、崇阳大水。八月，江陵大水。五十三年五月，宜昌大水，冲去民舍数十间；常山、庆元、南昌、新建、进贤、九江、临榆大水。六月，荆州万城堤决，城内水深丈馀，官署民房多倾圮，水经两日始退。漳河溢；枝江大水入城，深丈馀，漂没民居；罗田大水，城垣倾圮，人多溺死；江夏、汉阳九卫、武昌、黄陂、襄阳、宜城、光化、应城、黄冈、蕲水、罗田、广济、黄梅、公安、石首、松滋、宜都大水。七月，江陵万城堤溃，潜江被灾甚重；汉阳大水。五十四年五月，瑞安、宁海、东湖大水。八月，安州、临榆大水。五十五年七月，长清、滨州大水；运河决，水溢，禹城、平原等县水深数尺。八月，滦州滦河溢；乐亭、武强、高唐大水。五十六年正月，湖州大水。十月，即墨沽河水溢。十一月，保康大水，田庐多没。五十七年十一月，临江、吉安、抚州、九江大水。五十八年春，青浦大水；贵定大水，坏民舍。四月，随州、黄安、南昌大水。七月，海盐潮溢，坏民舍。大名、元城大水。五十九年三月，卫河溢，武城大水，襄阳、光化、宜城、黄安、清苑、蠡县、抚宁大水，滹沱河溢。六十年五月，汉水溢，丽水、分宜、玉山、潜江、沔阳、松滋大水，朱家阜堤决。
嘉庆二年六月，武进、东平、良乡、天津、静海、青县、沧州大水。七月，乐亭、永清大水；宁都霪雨，水骤发，毁民居瓦房一万八千九百三十间，草房一千二百四十五间，淹毙男妇四千三百九十二名。三年夏，武昌、文安大水。四年二月，蠡县大水。七月，长清大水。五年，霸州、河间、任丘、隆平、晋宁、定州大水。六年春，禹城运河决，水至城下；长清、观城、任丘、静海、黄县、平乡大水；滹沱河溢，田禾尽没；镇西堤决。六月，武清、昌平、涿州、蓟州、平谷、武强、玉田、定州、南乐、望都、万全、大兴、宛平、香河、密云、大城、永清、东安、抚宁、南宫、金华大水，滦河溢，永定河溢。七月，义乌大雨，江水入城；新城、缙云大水。七年四月，义乌大水，禾尽没。五月，定海大水，田禾尽没。七月，新城大水，漂没民房一万七千馀间；汉川、沔阳、锺祥、京山、潜江、天门、江陵、公安、监利、松滋等州县连日大雨，江水骤发，城内水深丈馀，公安尤甚，衙署民房城垣仓廒均有倒塌，而人畜无损。九月，郧西大水，锺祥大水，堤决。八年五月，随州大水。冬，黄河溢，大水；东阿河决，坏民田庐舍；东昌河决；蒲台、利津、滨州、霑化、云梦、范县、观城大水。九年三月，南昌、抚州、赣州、九江大水。十年六月，文安、安州、新城、霸州大水。十一年七月，温州、宁波、锺祥、珙县大水。十三年三月，武进、望都、清苑、定州大水。五月，新城、庆元大水。七月，庆元复大水。九月，南宫、袁州、九江大水。十四年四月，望都、房县大水。六月，南宫大水。十五年四月，新林、宜城大水。六月，济南大水。七月，永定河溢，南宫、平度、广元、盐源大水。十月，宜城大水。十六年四月，保定、文安、大城、固安、永清、东安、宛平、涿州、良乡、雄县、安州、新安、任丘大水。秋，肥城、即墨、平度、宁海大水。十七年春，南昌、临江大水。五月，竹溪大水入城。六月，丽水、房县大水。二十年四月，历城、长清大水。二十二年七月，宜城、穀城、婴武大水。二十四年二月，黄县大水，冲塌民房，人多溺死。四月，唐山、滦州大水。二十五年，宣化、宁晋、宁河、宝坻、文安、东安、涿州、高阳、安州、静海、沧州、埠山、大名、南乐、长垣、保安、万全、怀安、西宁、怀来、新河、丰润大水。六月，丽水大水。
道光元年三月，宁津大水。五月，保康、随州、博兴、即墨大水。秋，济南、惠民、商河、霑化、潜江、任康大水。二年正月，锺祥大水，堤决；潜江大水。五月，光化汉水溢；竹山、郧县大水。六月，武城河决；武强河水溢；清苑、唐山、蠡县、任丘、曲阳大水。七月，定远厅、应城大水。八月，霑化徒骇河溢；东昌卫河决，坏民田；长清、日照、菏泽、观城、钜野大水。三年三月，石首、江陵大水；郝穴堤淤；平乡、固安、武清、平谷、清苑、蠡县、任丘、青县、曲阳、玉田、霸州大水。六月，武城河决；江山、黄梅、钜野、通州大水；东昌卫河决。七月，太湖溢；鲍家壩决，下河禾稼尽淹，苏州、高淳大水。四年二月，大兴、宛平等九州县大水。七年五月，房县汪家河水溢，坏田庐无算；西河水溢入城；蕲州大水，漂没田庐人畜；江陵大水。六月，枝江大水入城；日照大水。八月，崇阳山水陡发，城中水深数尺；潜江大水堤溃。九年秋，霑化、长清大水。
十年五月，通山水陡发高数丈，淹没田庐人畜无算；崇阳大水。六月，枝江大水入城，漂没田庐；宜都、兴山大水。十一年，贵筑、黄安、黄冈、麻城、蕲水、公安、宜都大水；石首堤溃。六月，云梦堤决，漂没田庐无算；房县、安陆大水。七月，日照、清苑、惠民、商河、霑化、高淳、武进大水。八月，锺祥大水漫堤，黄陂、汉阳大水。十一月，陆河水大涨，房县、黄州、应山、武昌、南昌、南康、瑞州、袁州、饶州、抚州、文安、清苑大水。十二年夏，松滋堤决；江夏、应山、麻城、郧县大水，民房多坏；玉田大水。七月，锺祥大水，堤决；汉江暴涨，城圮二百四十馀丈，溺人无算；堵水溢，坏官署民房过半；襄阳、宜城大水。八月，均州汉水溢入城，深七尺，民房坍塌无算；应城水溢，青田大水。九月，观城、钜野大水，武城河决。十三年春，平乡大水。四月，贵溪、江山、咸宁、江夏、黄陂大水；武昌大水至城下。五月，公安、宜都、归州大水。六月，汉江溢；黄冈、蕲州、黄梅大水；大兴、宛平、望都、抚宁、石首、公安、松滋大水。五月，丽水、孝义厅大水。六月，榆林大水，淹没田禾；缙云大水。十五年五月，沔县汉水溢，漂没田庐；锺祥大水。七月，霑化、蒲台、邢台大水。十六年春，宁海海溢，淹没民田。七月，锺祥大水堤溃。十八年六月，宜都水溢，南阳淹没民居甚多。七月，恩施清江水溢。十九年正月，惠民、霑化、济宁州大水。三月，枝江大水入城，公安、松滋、郧西大水。四月，锺祥大水堤溃。六月，武昌、临江大水；文昌、天门、公安、枝江、宜都、松滋大水。六月，汶水溢；临邑、陵县大水；玉田大水，相继五年，被灾甚重。秋，静海溢，禾稼尽没；霑化大水；沔县汉水溢。
二十一年夏，武昌、黄陂、汉阳、松滋、黄州、锺祥大水。二十二年五月，江陵大水入城，松滋大水。二十四年七月，嵊县堤溃，溺死七十馀人；江陵大水，城圮；松滋、枝江大水入城；南昌、袁州、饶州、南康、惠民、霑化、蒲台大水。二十五年六月，东平大水。七月，青县、缙云、云和、太平、公安大水，乐亭海溢。二十六年正月，滦河溢。五月，枝江大水入城；青浦大水，漂没数千家。六月，汶水涨，堤决；青县大水。二十七年，盐山等二十六州县大水。二十八年，松滋、安陆、随州大水；黄州大水至清源门；保康大水，田庐多损。六月，南昌、袁州、饶州、南康、陵县大水；云梦山水陡涨，堤尽溃；咸宁、江夏、黄陂、汉阳、高淳、武清大水；蒲圻水涨，高数丈。十二月，随州、应山、黄冈、江陵、公安大水。二十九年四月，应山大水，居民漂没无算；黄冈大水入城；苏州、嘉兴大水；湖州大水，田禾尽淹。五月，兴安、黄陂、汉阳大水，蛮水溢。六月，公安、罗田、麻城、蕲水、归州、宜昌、蒲圻、咸宁、安陆大水，黄州大水入城，枝江大水入城。七月，三原河溢，漂没田舍，溺人甚多；日照大水；武昌大水，陆地行舟。十二月，桐乡大水，田禾尽淹。三十年六月，黄河涨，漂没田庐无算；青田、东平大水。
咸丰元年正月东平，夏太平大水。秋，怀州大水。二年六月，平河、高阳大水。七月，锺祥、穀城、襄阳、潜江、公安大水。三年三月，丽水大水。五月，孝义厅、嵊县、太平大水。六月，左田、如德山水暴涨，平地深丈馀。七月，保定府属大水；宜城汉水溢，堤溃，城垣圮一百五十丈；均州大水入城。四年五月，松阳大水；广昌蛟出水，西南北三面城圮，淹毙男妇以万计，官厅、民舍仅存十之一二。秋，保定府属大水。五年七月，丽水、云和大水；景宁山水暴发，田庐尽坏，黄陂、麻城、黄冈、蕲州、广济陂塘水溢。十二月，锺祥水暴溢。六年五月，嵊县、太平大水。七年夏，松滋、枝江大水。七月，缙云、滨州大水。八年十二月，江陵、松滋、公安大水。十一年六月，锺祥大水堤溃。七月，景宁大水。
同治元年五月，公安大水，日照大水。秋，临江大水。二年春，湖州海水溢。六月，锺祥大水；潜江高家拐堤决；保康大水，淹没田舍；公安大水。秋，郧西大水。三年夏，公安大水。秋，郧西大水。四年四月，公安大水。五年夏，公安、德安、崇阳、咸宁大水。九月，临江、江夏大水。六年三月，罗田大水。五月，江陵、兴山大水。八月，宜城汉水溢，入城深丈馀，三日始退；襄阳、穀城、定远厅、沔县、锺祥、德安大水；潜江朱家湾堤溃。九月，临邑大水，黄河溢。九年六月，滹沱河溢；宜城汉水溢；公安、枝江大水入城，漂没民舍殆尽；归州江水暴溢；黄冈、黄州大水。秋，孝义厅、武昌、黄陂大水。十年夏，武清、平谷大水。秋，公安大水，泗河堤溃。十一年三月，公安、枝江大水。六月，滹沱河溢，漫入滋河；直隶诸郡大水；高淳、甘泉、临朐大水。十二年六月，公安大水。秋，临朐、高淳大水，滦河溢，青县黑港河决。秋，潜江大水。十三年五月，公安大水。秋，甘泉、孝义厅大水；潜江大水深丈馀，宣平北门外洪水泛滥，水高丈许，冲塌民房八十馀间，男妇二十馀人。
光绪元年二月，青浦、鱼台河决，境内淹没过半；潜江大水。二年五月，南昌、临江、吉安、抚州、饶州、南康、九江、潜江大水。六月，青田、宣平大水。八月，邢台白马河溢。三年五月，宣平大水。四年夏，常山大水入城，南昌、临江、吉安、抚州、南康、九江、饶平、广信、武昌大水。五年五月，玉田、蓟运河决；阶州大水；文县大水，城垣倾圮，淹没一万八百三十馀人。六月，文县南河、阶州西河先后水涨，淹没人畜无算。八年三月，武昌、德安大水；常山大水，田禾尽淹，秋复大水。九年正月，玉田、孝义厅、皋兰、顺天大水。十一年五月，黄河溢，惠民徒骇河溢，霑化大水。十三年秋，滦州、洮州大水。十八年六月，南乐卫河决，洮州大水。二十年七月，太平、松门溢，堤尽溃；南乐卫河决。
宣统元年六月，兰州黄河涨，泰安大水。
顺治六年七月二十日，上海晚日中黑气一道，直贯天顶，须臾，海中黑气一道上升，与日中黑气相接如桥，至暮乃灭。七年十月十四戌刻，湖州有黑气一道，自西亘东，长百馀丈。九年正月十五日，黄冈雨黑水如墨。十三年正月初一日，衡水有黑气自西北来，如烟。十四年七月，昆山黑眚见。十一月，含山黑眚见。十五年夏，平湖黑眚见。
康熙二十年八月初四日，澄海见黑气一条入东门，至北门东林村始灭。十月，宜昌夜间黑眚见。三十四年四月，襄陵黑眚见。
雍正六年三月初九日，镇洋见黑气如疋布，良久方散。
乾隆三十五年七月，东光黑气迷漫，移时方灭。三十九年二月朔，高邑黑眚迷人。四十年四月初五日，高邑黑眚，咫尺不辨。
嘉庆元年秋，枣阳有黑气自东向西，啐嚓有声。十四年正月朔，东光有黑气一道，自西北抵东南，长竟天。
道光二十八年六月，昌黎见黑气冲。
咸丰三年三月十六日，中卫有黑黄气二道，直冲天际。五年七月初十，曹县见黑气宽二三丈，长亘天。
同治二年六月，肃州日昃时有黑气长竟天，半夜方灭。
