<strong>礼八嘉礼二</strong>
大婚仪皇子婚仪王公婚礼附公主下嫁仪郡主以下于归礼附
品官士庶婚礼视学仪临雍附经筵仪日讲附策士仪
颁诏仪迎接诏书附进书仪进表笺仪巡狩仪乡饮酒礼
大婚仪清初太祖戊子年，叶赫国贝勒纳林布禄送妹来归，帝率贝勒等迎之，大宴，礼成，时犹未定仪注也。太宗即位后，行册立礼。至顺治八年，世祖大婚，始定纳后仪。先期诹吉行纳采礼，前一日，遣官祭告郊、社、太庙。届日质明，设节案太和殿，礼物具丹陛上，陈文马其下。正、副使俟丹墀东。鸣赞官口赞，使臣三跪九拜讫，升东阶，立陛上。宣制官传制，使臣跪。制曰： 兹纳某氏某女为后，命卿等持节行纳采礼。 大学士入，奉节出，授正使，正使受，偕副使兴，前行降中阶左。执事官纳仪物采亭中。仪仗前导，卫士牵马从，出太和中门，诣后邸。后父朝服跪迎门外道右。既入，使臣陈节中案，执事陈仪物左右案，陈马於庭。使臣传制纳采，以次奉仪物授后父，后父跪受，兴，率子弟望阙行礼。使臣出，跪送如初。前期一日，行纳徵礼。所司具大徵仪物，遣使传制，如纳采仪。大婚前一日，复遣官祭告，届期卤簿、乐悬具。帝御太和殿阅册、宝，制辞曰： 皇帝钦奉皇太后懿旨，纳某氏为皇后。兹当吉月令辰，备物典册，命卿等以礼奉迎。 遣使如册后仪，使臣随册、宝亭出自协和门，驾还宫。
时皇后仪仗陈邸第，封使至，后父率亲属朝服迎门外，后礼服迎庭中，后母率诸妇咸朝服跪。使臣奉册、宝入陈案上，后就案南北面跪，内院官西乡立，读册、宝文，次第授左女官，女官跪接献皇后，后祗受，转授右女官，亦跪接，陈案上盝内。后兴，六肃三跪三叩，礼毕，升辇。女官奉盝置采亭，鼓乐导前，次仪仗，次凤辇。后父母跪送如跪迎仪。辇至协和门，仪驾止。女官奉盝前行置中宫，辇入自中门，至太和殿阶下降辇入宫。
帝御中和殿，率诸王诣皇太后前行礼。毕，诸王退。帝御太和殿，赐后父及亲属宴，王公百官咸与。皇太后御位育宫，即保和殿，赐后母及亲属宴，公主、福晋、命妇咸与。越三日，帝复御太和殿，王公百官上表庆贺，颁诏如制。赐后父母兄弟服物有差。十一年大婚，越三日，后谒皇太后礼毕，始宴。康熙四年大婚，就后邸设纳采宴，公主、辅臣命妇各三人，内大臣、侍卫及公以下、群臣二品以上咸与。
大徵亦如之。赐后祖父母、父母衣服，谢恩如仪。至日，使臣奉册、宝至，后祗受毕，钦天监报时，后升辇。命妇四人导前，七人随后，皆骑。内大臣、侍卫从，至太和殿阶下退。后降辇，内监奉册、宝导至中和殿，命妇退。执事命妇迎侍入宫，奉册、宝内监授守宝内监，退。帝诣太皇太后、皇太后前行礼，御殿、赐宴如初。皇太后率辅臣命妇入宫，赐后母及亲属宴，公主、福晋不与。时加酉，宫中设宴，行合卺礼。翼日，后诣两宫朝见，三日受贺，颁诏如常仪。
同治十一年，纳采、大徵、发册、奉迎，悉准成式。惟届时后升辇，使臣乘马先，内监扶，左右内大臣等骑从。至午门外，九凤曲盖前导，行及乾清门，龙亭止，使臣等退，礼部官奉册、宝陈交泰殿左右案，退。辇入乾清宫，执事者俱退，侍卫合隔扇。福晋、命妇侍辇入宫，宫中开合卺宴，礼成。光绪十五年大婚，越六日，后始朝见皇太后，又越二日，帝受贺，馀仪同。
皇子婚仪先指婚，简大臣命妇偕老者襄事。福晋父蟒服诣乾清门，北面跪，大臣西面传旨： 今以某氏女作配皇子某为福晋。 福晋父三跪九拜，退。择吉，简内大臣、侍卫随皇子诣福晋家行文定礼。福晋父采服迎门外，皇子升堂拜，福晋父答拜，三拜，兴。见福晋母亦如之。辞出，福晋父送大门外。行纳采礼，所司具仪币，并备赐福晋父母服饰、鞍马。以内府大臣、宫殿监督领侍充使。及门，福晋父迎入中堂，谢恩毕，与宴，大臣陪福晋父宴中堂，命妇、女官陪女眷宴内室，毕，使者还朝复命。婚前一日，福晋家赍妆具陈皇子宫，至日，皇子诣帝后前行礼，若为妃嫔出，则并诣焉。
吉时届，銮仪卫备采舆，内府大臣率属二十、护军四十诣福晋第奉迎。采舆陈堂中，女官告 升舆 ，福晋升，父母家人咸送。内校舁行。女官从，出大门乘马。至禁城门外，众步行随舆入，至皇子宫门降，女官导入宫。届合卺时，皇子西乡，福晋东乡，行两拜礼。各就坐，女官酌酒合和以进，皆饮，酒馔三行，起，仍行两拜礼。於时宫所张幕、结采，设宴，福晋父母、亲族暨大臣、命妇咸与，礼成。翌日皇子、福晋夙兴，朝见帝、后，女官引皇子居左稍前，三跪九拜，福晋居右稍后，六肃三跪三拜。见所出妃嫔，皇子二跪六拜，福晋四肃二跪二拜。越九日，归宁。巳宴，偕还，不逾午。
王公婚礼，崇德间定制，凡亲王聘朝臣女为婚，纳采日，府属官充使，是日设宴，牲酒盛陈。婚日宴亦如之。给女父母服物鞍马符例。若外藩亲、郡王，贝勒，台吉女，仪物视爵次为差。婚日宴，牲多少异宜。世子，郡王，贝勒，贝子，镇、辅国公聘娶，仪物暨宴日牲酒，其数递降，皆有差等。顺治间，更婚制，限贝勒以下罢用珠缎。赐婚，王公诣中和殿或位育宫谢恩，其子未受封者，婚礼视其父，已受封则从其爵。康熙初，始令王公纳采易布为缎，馀如故。
公主下嫁仪指婚日，额驸蟒服诣乾清门东阶下，北面跪，襄事大臣西面立。宣制： 以某公主择配某额驸。 祗受命，谢恩退。初定，诹日诣午门，进一九礼，即纳采也。驼马、筵席、羊酒如数。得旨分纳所司。次日燕飨，额驸率族中人朝服谒皇太后宫，礼讫，集保和殿。帝升座，额驸等三跪九拜。御筵既陈，进爵大臣跪进酒，帝受饮，还赐大臣酒，跪饮之。时额驸等行礼惟一拜。彻宴谢恩，一跪三拜。出至内右门外，三跪九拜，退。凡帝前谢恩皆赞，后宫前不赞。是日额驸眷属诣皇太后、皇后宫筵宴如仪。釐降前一日，额驸诣宫门谢恩，内府官率銮仪校送妆奁诣额驸第，内管领命妇偕女侍铺陈。
至日，额驸家备九九礼物，如鞍马、甲胄，诣午门恭纳，燕飨如初定礼。吉时届，公主吉服诣皇太后、帝、后暨所生妃、嫔前行礼。命妇翊升舆，下帘，内校舁出宫，仪仗具列，灯炬前引。福晋、夫人、命妇乘舆陪从，诣额驸第行合卺礼。其日设宴九十席，如下嫁外藩，但用牲酒。成婚后九日，归宫谢恩。公主入宫行礼，额驸诣慈宁门外、乾清门外、内右门外行礼。
天命八年，太祖御八角殿，训公主以妇道，毋陵侮其夫，恣意骄纵，违者罪之。时议谓王化所由始。厥后定制，额驸及其父母见公主俱屈膝叩安，有赉赐必叩首，寻远古辙已。逮道光二十一年，宣宗以为非礼所宜，稍更仪注，额驸见公主植立申敬，公主立答之，舅、姑见公主正立致敬，公主亦如之。如餽物，俱植立，免屈膝，以重伦纪，著为令。
又定下嫁时停进九九礼，并罢筵宴，自后罢宴以为常。明年，改初定进羊九，继此踵行。同治时，定公主归宁，免额驸内右门行礼，馀如前仪。
郡主于归礼，崇德间，定亲王嫁女聘仪，鞍马、甲胄十有五。如嫁外藩，亲王以下纳采用驼、马、羊，准七九数。媵婢八，男、妇五户。顺治时，朝臣聘仪，鞍马、甲胄各七。乾隆时，定郡王媵婢六，男、妇四户。嫁朝臣聘用鞍马七，外藩纳采视崇德时为减。郡主以下，县主、郡君、县君、乡君于归礼，以次递杀。康熙八年，定郡主、县主归宁，禁母家给满洲人口，限用蒙、汉人八名，郡君至乡君，蒙、汉人六名，将军至宗室女，四名。
乾隆三十五年，罢朝臣进纳采礼，外藩如故。不设宴。
品官士庶婚礼凡品官论婚，先使媒妁通书，乃诹吉纳采。自公、侯、伯讫九品官，仪物以官品为降杀。主婚者吉服，命子弟为使，从者赍仪物至女氏第，主婚者吉服迎。从者陈仪物於庭，奉书致命，主婚者受书，告庙醴宾，宾退，送之门，使者还复命。是日设宴具牲酒，公、侯以下，数各有差。婚前一日，女氏使人奉箕帚往婿家，陈衾帷、茵褥、器用具。
届日，婿家豫设合卺宴。婿吉服俟，备仪从。婿承父命亲迎，以采舆如女氏第。女氏主婚者告庙，辞曰： 某第几女某，将以今日归某氏。 乃笄而命之。还醮女内室，父东母西。女盛服出，北面再拜，侍者斟酒醴女，父训以宜家之道，母施衿结帨，申父命，女识之不唯。婿既至，入门再拜。奠雁，出。姆为女加景盖首，出。婿揖降。女从姆导升舆，仪卫前导，送者随舆后。婿先还。舆至门，婿导升西阶，入室逾阈，媵布婿席东旁，御布妇席西旁，交拜讫，对筵坐。馔入，卒食，媵御取盏实酒，分酳婿、妇，三酌用卺，卒酳，婿出。媵御施衾枕，婿入，烛出。是日具宴与纳采同。
品官子未任职，礼视其父，受职者各从其品。士婚礼视九品官。庶民纳采，首饰数以四为限，舆不饰采，馀与士同。婚三日，主人、主妇率新妇庙见，无庙，见祖、祢於寝，如常告仪。
雍正初，定制，汉人纳采成婚，四品以上，绸缎、首饰限八数，食物限十品。五品以下减二，八品以下又减二，军、民绢、果盒亦以四为限。品官婚嫁日，用本官执事，灯六、鼓乐十二人，不及品者，灯四、鼓乐八人。禁糜费，凡官民皆不得用财礼云。
视学仪顺治建元，帝幸太学释奠。先期衍圣公、五经博士至，圣裔五人，元圣及配、哲诸裔各二人，乘传赴京。各氏子孙现列朝官者，各官学师生暨进士、举、贡，咸与观礼。内阁拟经、书，祭酒、司业撰讲章进御。届日，大成门东张大次，彝伦堂设黄幄御座，幄前置御案，左右讲案二，祭酒等奉讲章及进讲副本，书左经右，陈於案。帝礼服乘舆诣学，祭酒、司业率官属诸生跪迎成贤街右。驾入幄，诣大成殿释奠。礼毕，出易衮服，幸彝伦堂，御讲幄。升座，王公立阶上，百官立阶下，衍圣公率博士、各氏裔，祭酒等率官生就拜位，行三跪九叩礼。毕，自王公讫九卿以次赐坐，寻诣堂内跪，一叩。鸿胪官赞 进讲 ，祭酒、司业入，北乡立，所司举经案进御前。赐讲官座，祭酒等一叩，坐。依次宣讲。翰詹四品以下官，监官、师儒、博士、圣贤后裔、肄业诸生圜听。讲毕，退，听讲者咸退。复位序立，跪聆传制。辞曰： 圣人之道，如日中天，讲贯服膺，用资治理，尔师生勉之。 祭酒等三跪九叩，退。赐茶，群臣受饮。一叩，礼成。驾出，咸跪送。翼日，监官、博士暨诸生表谢，帝御太和殿，礼赐如常仪，并赐衍圣公、各官宴礼部。越三日，颁敕太学，诏诸生策励，赉衍圣公冠服，监官、博士等衣一袭，助教、诸生白金有差。
康熙八年，圣祖释奠太学，讲经、悉准成式。
雍正二年，谕： 视学大典，称幸非宜，嗣后更 幸 为 诣 。 
乾隆二年，命闵、冉、言、卜、颛孙、端木六氏博士陪祀观礼，准五氏例行。明年，帝亲视学，圣、贤各裔暨东野氏来观礼者三十二人，送监求学，即召衍圣公等面谕之。谓： 既为圣贤后，当心圣贤心，非徒读其书而已。必躬行实践，事求无愧，方为不负所学。其务勤思勉励，克绍心传。 
三年三月上丁，帝亲诣太学行释菜礼。越六日，临雍讲学，王公大臣，圣贤后裔，以至太学诸生，环集桥门璧水间者以万数。临雍命下，既诹吉，所司设御幄大成门外，其辟雍殿阶陈中和韶乐，太学门内陈丹陛大乐、清乐。殿内经书案、讲案备具如前。帝释奠毕、御彝伦堂，易衮服，临辟雍。太学鸣钟鼓，升座，乐奏，止有节。赞 齐班 ，讲官、侍班、纠仪各官就拜位，赞 跪，叩，兴 ，行二跪六叩礼，兴。若衍圣公入觐，先进讲，大学士以至诸生分班立，行礼讫，满、满讲官入，一叩，就坐，讲四书，帝阐发书义，宣示臣工，圜桥各官生跪聆毕，兴。祭酒讲经，帝阐经义如初礼。馀同视学仪。
先是御史曹学闵上言： 宜考古制，建辟雍於国子监。 格部议。至四十九年，新建国学成，明年将临雍，命大臣规濬圜水，礼乐备举。特旨奖学闵，并令朝鲜使臣随班观礼。礼成，赏赉有差。翼日加赉圣、贤各氏裔及诸生绸帛。
道光三年临雍，命荫生豫听宣讲，谕监官曰： 化民成俗，基於学校，兴贤育德，责在师儒。士先器识，渐摩濡染，厥有由来。尔监臣式兹多士，尚其端教术，正典型，毋即於华，毋邻於固。入孝出弟，择友亲师。庶几成风，绍休圣绪。 
令甲，车驾幸鲁，展礼先师，讲学阙里，豫选圣、贤裔二人直讲，翰林官撰讲章。前一日，张大次奎文阁，设御座诗礼堂。前置案，讲案列西檐下。届日，陈讲章及副本於案，帝出行宫，衍圣公采服率五经博士暨各氏跪迎庙门右。帝入，诣大成殿祭孔子，如上丁仪。驾出，御诗礼堂，升座。衍圣公以下官随至，序立庭中，行三跪九叩礼。讫，进讲，直讲者一跪三叩，兴。讲经书讫，俱退。驾谒孔林。翼日，赐衍圣公等帛、金、书籍有差。简各氏弟子有文行者贡太学，凡登仕版，并进一阶。
经筵仪初沿明制，阁臣例不兼经筵。顺治九年，春、秋仲月一举，始令大学士知经筵事。尚书、左都御史、通政使、大理卿、学士侍班，翰林二人进讲。豫设御案、讲官案，列讲章及进讲副本，左书右经，届时，帝常服御文华殿，记注官立柱西，东面。讲官等二跪六叩，兴，序立左右，侍班官分立其后。纠仪官立东西隅。鸣赞官赞 进讲 ，直讲官诣案前跪，三叩，兴，分就左右案。先后讲四书与经，复位。帝宣示清、汉文御论，各官跪聆毕，大学士奏辞感悦。兴，降阶行二跪六叩礼。毕，帝临文渊阁，赐坐、赐茶。礼成，还宫。赐宴本仁殿。宴毕，谢恩。
康熙十年举经筵，命大学士熊赐履为讲官，知经筵事。顷之，圣祖以春、秋两讲为期阔疏，遂谕日进讲弘德殿。二十四年，定制，以大学士、左都御史、侍郎、詹事充经筵讲官。二月，文华殿成，举行典礼。世宗践阼，居亮阴，未举。
雍正三年八月吉日，诏言： 帝王御宇，咸资典学。朕承庭训，时习简编。味道研经，实敷政宁人之本。兹当释服，亟宜举行。 於是进讲如仪。
乾隆五年，谕曰： 经筵之设，藉献箴规。近进讲章，辞多颂美，殊失咨儆古意。人君敷政，正赖以古证今，献可替否。其务剀切敷陈，期裨政学，庶有当稽古典学实义。 
七年，经筵日雨，礼臣依例请改期。谕曰： 魏文侯出猎遇雨，尚不失信虞人。矧兹大典，复经祭告，讵宜改期？执事诸臣，可衣雨服列班，暂罢阶下行礼、殿内赐茶诸仪。嗣后遇雨仿此。 
翰林院专司日讲，冬、夏至前一日乃辍。十四年，以进呈经史，渐等具文，谕令停止。
五十一年，御经筵，赐宴礼臣随侍者，分东西班，特命歌抑戒诗。
嘉庆中，张鹏展疏请翰林科道日进经义、奏议。诏责其迂。
文宗登极，曾国藩请复日讲旧典，格部议。次年咸丰纪元，正月，遂奉特旨令翰詹诸臣番直，并躬制题目，俾撰讲义，分日呈览。迄光、宣之际，犹依此例云。
策士仪天聪间，始开科取士。顺治初，会试中式举人集天安门考试。十五年，改试太和殿丹墀，定临轩策士制。先期一日，丹陛上正中，太和殿内东偏，分设黄案，东西阁檐下备试桌。届日质明，内阁官朝服捧策题置殿内案上，帝御太和殿，王公百官侍立，鸿胪寺官引贡士诣丹陛下立。大学士取题授礼部官，跪受，置丹陛案上，三叩。举案降左阶，陈御道正中。读卷官执事官各三跪九叩，诸贡士亦如之。毕，驾还宫。徙试桌丹墀左右，北乡。礼部官散题，贡士跪受，三叩，就桌。对策讫，受卷、弥封诸官俟左庑檐下，收封盛入卷箱，收掌官送读卷官校阅，不御殿，王以下官不会集，不陈卤簿。阅卷三日毕，翼辰，前列十卷签拟名次，缄封呈御览。帝御养心殿西暖阁，阁毕，召读卷官入，亲定甲乙授之。出拆弥封，依次缮写绿头签，引十人进乾清门，祗俟西阶下。帝御宫，读卷官捧签入，跪呈。引班官引十人跪丹陛中，依次奏名籍，兴，退。帝亲定一甲三人，二甲七人，授签读卷官，跪受，兴，退，率十人侍立西阶下。驾还便殿。十人先出。读卷官捧卷诣红本房，填写名次毕，交内阁题金榜。
传胪日，设卤簿，陈乐悬，王公百官列侍。贡士皆公服，冠三枝九叶顶冠，立班末。帝御太和殿，读卷等官行礼如初，奉榜授受如奉策题仪。鸿胪寺官引贡士就位，跪听传。制曰： 某年月日，策试天下贡士，第一甲赐进士及第，第二甲赐进士出身，第三甲赐同进士出身。 赞 一甲一名某 ，令出班前跪。赞二三名亦然。赞 二甲一名某等若干名，三甲某等若干名 ，不出班，同行三跪九叩礼。退立。礼部官举榜出中路，一甲进士从，诸进士出左右掖门，置榜龙亭，复行三叩礼。校尉舁亭，鼓乐前导，至东长安门外张之，三日后缴内阁。於是顺天府备伞盖、仪从送状元归第。越五日，状元偕诸进士上表谢恩如常仪。
乾隆五十四年，殿试改保和殿举行。自后为恒例。
颁诏仪清初诏书用满、蒙、汉三体文。顺治间，定制用满、汉二体。颁诏日，太和殿前具卤簿，丹墀内植黄盖、云盘、殿东设诏案，丹陛中设黄案。午门外备龙亭、香亭。天安门楼雉口中豫置朵云金凤，其东筑宣诏台。王公百官朝服集午门，内阁学士奉诏书至乾清门用宝讫，铺黄案。帝御殿，王公以下行礼毕，大学士奉诏书诣殿檐下授礼部尚书，尚书跪受讫，陈丹陛案上。行礼毕，置诏书云盘内，覆黄盖。礼部官奉盘自中路出太和门，百官从至午门外，置龙亭。至天安门外桥南，奉诏书置高台黄案上。各官按序北乡立，宣读官台上西乡立，众跪听宣。先宣满文，次汉文，众行三跪九叩礼。奉诏官取朵云承诏书，系以采绳，自金凤口中衔下。礼部官接受，仍置龙亭。出大清门，赴礼部，望阙列香案，尚书率属行礼。诏书謄黄，刊颁各省。驾不御殿，百官祗俟天安门外桥南，馀仪同。
乾隆间，定制，凡诏书到日，有司备龙亭、旗仗郊迎。朝使降骑，奉诏书置龙亭，南乡，守土官北乡行礼。鼓乐前导，朝使骑以从。及公廨，众官先入序立，龙亭至庭中，朝使东立。俟行礼讫，奉诏书授展读官。跪受，众官皆跪。宣读毕，授诏朝使，复置龙亭，跪叩如初礼。退。长吏謄黄，分颁各属。诏书所过，凡属五里内府、州、县、卫各官，咸出郭门迎送。
进书仪定制，纂修实录、圣训，择吉进呈。帝御殿受书，王公百官表贺。玉牒、本纪次之。康熙十一年，世祖实录成，前期一日，太和殿陛东设表案，阶下列实录案。至日具卤簿，陈乐悬，监修官奉表陈表亭，纂修官奉实录陈采亭，王公百官齐集行礼如仪。校尉分舁香亭、采亭出中道，表亭由左，监修各官从至太和殿丹墀，监修等奉实录与表分陈案上。帝御殿，鸿胪官奏进实录，乐作。礼部官举实录案自中道升，至殿门外，帝兴座，乐止。举案入，乃坐。设案保和殿正中，监修等立阶下齐班，赞 跪 ，则皆跪。赞 进表 ，宣表官跪宣。毕，乐作，众官三跪九叩，退立，乐止。众复跪，宣表官代奏致词云： 某亲王臣某等暨文武群臣奏言，惟世祖皇帝神功圣德，纂述成书，光华万世，群臣欢忭，礼当庆贺。 鸿胪卿宣制答云： 世祖皇帝功德配天，实录纂成，朕心欢庆，与卿等同之。 宣讫，行礼如初。赐茶，俱一叩。驾还。监修等奉实录至乾清门，交送大内，退。
雍正中，圣祖实录与圣训同进，后以为常。乾隆间，定实录、圣训归皇史宬，遣监修等奉藏金匮，副本存内阁。嘉庆十二年，更定举案、奉书，选贝子以下宗室官将事。自仁宗以来，帝仍诣皇史宬拈香，如往制。进玉牒，不上表，不传制。监修等随采亭入中和殿，置案上，展正中四箧。帝立阅，俟进全书览毕，送皇史宬。十年一纂，或不御殿，则於宫中览之。凡实录、圣训、玉牒，并送盛京尊藏。自乾隆年始进本纪，第诹吉藏皇史宬，方略则进二部，一藏史宬，一交礼部刊发。时宪书成，钦天监官岁以十月朔日进，并颁赐王公百官。午门行颁朔礼，颁到直省，督、抚受朔如常仪。
进表笺仪凡万寿节及元日、长至，在京王公百官各进表文，在外将军、都统、副都统、督、抚、提、镇各进贺表、笺，汇齐驿递送部。届日设表案太和殿左楹。表文列采亭，舁至午门外，奉陈於案。帝御殿，宣表行礼讫，并表、笺送内阁收储。皇太后圣寿、皇后千秋，王公暨内外文武表、笺，俱陈午门外。礼讫，亦送内阁。表文初用三体字式，后专用汉文，惟满洲驻防用清文。先期内阁撰拟定式颁发，临期恭进。庆贺三大节表式，在京称 某亲王臣某等 ， 诸王贝勒文武官等 ；在外称 某官臣某等，诚欢诚忭，稽首顿首上言 ，末云： 臣等无任瞻天仰圣，欢忭之至，谨奉表称贺以闻。 进太皇太后、皇太后同。皇太子笺式，首具官同，末云： 臣等无任欢忭踊跃之至，谨奉笺称贺以闻。 
初，元旦、冬至，直省文武五品以上各进贺表、笺，万寿节祗进皇帝表文，并由长官汇进。督、抚不进表、笺，凡遇大典，具本庆贺。寻令各省表、笺通省用总火牌一，专遣赍奉。乾隆时，以布政使、副将不能专达章疏，停附进表、笺例。又定皇后千秋节暨元旦、冬至，永停笺贺。皇太子庆典，京朝官集贺，不具笺，外吏亦免笺贺。
六十年，高宗内禅，称太上皇帝，具贺表式云： 子臣某率王公大臣等谨奏，某岁元旦，太上皇帝亲授大宝，子臣敬承慈命，谨率同王公文武大臣等奉表贺者。 末云： 子臣及诸臣等曷胜钦悦庆忭之至，谨奉表称贺以闻。 贺皇帝登极表式，惟 顿首 下云： 恭逢皇上受宝礼成，登极纪元，谨奉表庆贺者。 馀如前式。
巡狩仪皇帝省方观民，特举时巡盛典。既诹吉，帝御征衣，乘舆出宫，领侍卫内大臣等率禁旅翊卫扈跸，诸臣征衣乘骑以次发。銮辂所经，禁随驾官弁扰吏民、践禾稼。办治粮刍，悉用公帑。将入境，督、抚、提、镇率属迎道右，绅耆量远近忌迎。已驻跸，疆吏等朝行营门外。翼日，望秩方岳，祭昔帝王、先师，咸亲诣。至名贤祠墓则遣官。官吏入觐，询风土人情。临视河防，指授方略。召试献词赋者，拔尤授官。阅方镇兵，藉辨材武。经过州县，赐复蠲租，存问高年，差给恩赉。
顺治八年，定制，驾出巡幸，别造香宝携行，并铸扈从各印，加 行在 字。部院章奏，内阁汇齐，三日一送行在，所过禁献方物。又定乘舆所经，百里内守土官道右迎送。
康熙二十三年，圣祖南巡，定扈从王公大臣及部院员限驾发按次随行。厥后南巡江浙者五，至泰安躬祀岱岳，渡河祠河神，诣江宁谒明太祖陵，四幸五台，一幸西安，大率禁奢尚实，亟勤民事。乾隆间，数奉太后南巡，若河南，若五台，若山东、天津，翠华所莅，百姓蒙庥。六巡江浙，揆示工要，大建堤堰，虽糜巨万帑金不恤也。嘉庆时，幸五台清凉山，行庆施泽，如康熙故事。
乡饮酒礼顺治初元，沿明旧制，令京府暨直省府、州、县，岁以孟春望日、孟冬朔日，举行学宫。前一日，执事敷坐讲堂习礼，以致仕官为大宾，位西北；齿德兼优为僎宾，位东北；次为介，位西南；宾之次为三宾；位宾、主、介、僎后；府、州、县官为主人，位东南。若顺天府则府尹为主人，司正一人主扬觯，教官任之。赞引、读律各二人，生员任之。届日执事牵牲具馔，主人率属诣学，乃速宾。宾至，迓门外，主东宾西，三揖让乃升，相乡再拜。宾即席，延僎、介入，如宾礼。就位，赞 扬觯 ，司正升自西阶，北乡立，宾主皆起立。赞 揖 ，司正揖，宾、介以下答揖。执事举幂酌酒於觯授司正，司正扬觯而语曰： 恭惟朝廷，率由旧章，敦崇礼教，举行乡饮。非为饮食，凡我长幼，各相劝勉。为臣尽忠，为子尽孝，长幼有序，兄友弟恭，内睦宗族，外和乡党。毋或废坠，以忝所生。 读毕，赞 饮酒 ，司正立饮。赞 揖 ，则皆揖。司正复位，宾、介皆坐。赞 读律令 ，生员就案北面立，咸起立旅揖。读曰： 律令，凡乡饮酒，序长幼，论贤良，别奸顽。年高德劭者上列，纯谨者肩随。差以齿，悖法偭规者毋俾参席，否以违制论。敢有譁譟失仪，扬觯者纠之。 读毕复位。赞 供馔 ，有司设馔。赞 献宾 ，则授主以爵，主受之，置宾席。少退，再拜，宾答拜。於僎亦如之。皆坐，有司遍酌，赞 饮酒 ，酒三五行，汤三品，毕，彻馔。僎、主、僚属居东，宾、介居西，皆再拜。赞 送宾 ，各三揖，出，退。
雍正初元，谕： 乡饮酒礼所以敬老尊贤，厥制甚古，顺天府行礼日，礼部长官监视以为常。 乾隆八年，以各省乡饮制不画一，或频年阙略不行。旧仪载图有大宾、介宾、一宾、二宾、三宾，与一僎、二僎、三僎，名号纷歧。按古仪礼： 宾若有遵者，诸公大夫。 注云： 今文读为僎，此乡之人仕至大夫，来助主人乐宾，主人所荣而遵法者。 戴记： 坐僎於西北，以辅主人。 其言主人亲速宾及介，拜至献酬辞让之节甚繁，无一言及僎，所谓 不干主人正礼 者也。嗣后乡饮宾、介，有司当料简耆绅硕德者任之，或乡居显宦有来观礼者，依古礼坐东北，无则宁阙，而不立僎名。五十年，命岁时举乡饮毋旷。每行礼，奏御制补笙诗六章。其制，献宾，宾酢主人后，酒数行。工升，鼓瑟，歌鹿鸣。宾主以下酒三行，司馔供羹，笙磬作，奏南陔，閒歌鱼丽，笙由庚。司爵以次酌酒。司馔供羹者三，乃合乐，歌《关雎》。工告 乐备 ，彻馔。宾主咸起立再拜。宾、介出，主人送门外，如初迓仪。初，乡饮诸费取给公家，自道光末叶，移充军饟，始改归地方指办。馀准故事行。然行之亦仅矣。
