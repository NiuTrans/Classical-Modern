<strong>礼三吉礼三</strong>
历代帝王陵庙传心殿先师孔子元圣周公关圣帝君
文昌帝君祭纛祀炮京师群祀附五祀八蜡直省祭厉
历代帝王庙顺治初，建都城西阜成门内，南乡，正中景德崇圣殿，九楹，东西二庑各七楹，燎炉各一。后为祭器库，前景德门。门外神库、神厨、宰牲亭、井亭、钟楼、斋所咸备。初，明祀历代帝王，元世祖入庙，辽、金诸帝不与焉。至是用礼臣言，以辽、金分统宋时天下，其太祖应庙祀。元启疆宇，功始太祖，礼合追崇。从祀诸臣，若辽耶律赫噜，金尼玛哈、斡里雅布，元穆呼哩、巴延，明徐达、刘基并入之。
届日，大臣一人祭正殿，殿祀伏羲，神农，黄帝，少昊，颛顼，帝喾，唐尧，虞舜，夏禹，商汤，周武王，汉高祖、光武，唐太宗，宋、辽、金太祖、世宗，元太祖、世祖，明太祖，凡廿一帝，祀以太牢。分献官四人祭两庑，庑祀风后、力牧、皋陶、夔、龙、伯益、伯夷、伊尹、傅说、周公旦、召公奭、太公望、召虎、方叔、张良、萧何、曹参、陈平、周勃、邓禹、冯异、诸葛亮、房玄龄、杜如晦、李靖、郭子仪、李晟、张巡、许远、耶律赫噜、曹彬、潘美、张浚、韩世忠、岳飞、尼玛哈、斡里雅布、穆呼哩、巴延、徐达、刘基，凡功臣四十一，祀以少牢。
十四年，圣祖躬祭，届时致斋毕，翼日昧爽，驾出西华门，至庙降，入幄次盥讫，入直殿就位上香。三皇位前，二跪六拜，奠帛、爵，读祝，俱初献时行。凡三献，分献官祀两庑如仪。遣官则衣朝服。王、公承祭，入景德左门，升左阶，位阶上，馀入右门，位阶下，俱三跪九拜，不饮酒、受胙，不陪祀。
十七年，礼臣议言庙祀帝王，止及开创，应增守成令辟，并罢宋臣潘美、张浚祀，从之。於是增祀商中宗、高宗，周成王、康王，汉文帝，宋仁宗，明孝宗。而辽、金、元太祖皆罢祀。圣祖嗣服，以开创功复之。
六十一年，谕： 帝王崇祀，代止一二君，或庙飨其臣子而不及其君父，是偏也。凡为天下主，除亡国暨无道被弑，悉当庙祀。有明国事，坏自万历、泰昌、天启三朝，神宗、光宗、憙宗不应崇祀，咎不在愍帝也。 於是廷臣议正殿增祀夏启、仲康、少康、杼、槐、芒、泄、不降、扃、廑、孔甲、皋、发，商太甲、沃丁、太庚、小甲、雍己、太戊、仲丁、外壬、河亶甲、祖乙、祖辛、沃甲、祖丁、南庚、阳甲、盘庚、小辛、小乙、武丁、祖庚、祖甲、廪辛、庚丁、太丁、帝乙，周成王、康王、昭王、穆王、共王、懿王、孝王、夷王、宣王、平王、桓王、庄王、僖王、惠王、襄王、顷王、匡王、定王、简王、灵王、景王、悼王、敬王、元王、贞定王、考王、威烈王、安王、烈王、显王、慎靓王，汉惠帝、文帝、景帝、武帝、昭帝、宣帝、元帝、成帝、哀帝、明帝、章帝、和帝、殇帝、安帝、顺帝、冲帝、桓帝、灵帝、昭烈帝，唐高祖、高宗、睿宗、玄宗、肃宗、代宗、德宗、顺宗、穆宗、文宗、武宗、宣宗、懿宗、僖宗，辽太宗、景宗、圣宗、兴宗、道宗，宋太宗、真宗、仁宗、英宗、神宗、哲宗、高宗、孝宗、光宗、宁宗、理宗、度宗、端宗，金太宗、章宗、宣宗，元太宗、定宗、宪宗、成宗、武宗、仁宗、泰定帝、文宗、宁宗，明成祖、仁宗、宣宗、英宗、景帝、宪宗、孝宗、武宗、世宗、穆宗、愍帝，凡百四十三位。其从祀功臣，增黄帝臣仓颉，商仲虺，周毕公高、吕侯、仲山甫、尹吉甫，汉刘章、魏相、丙吉、耿弇、马援、赵云，唐狄仁杰、宋璟、姚崇、李泌、陆贽、裴度，宋吕蒙正、李沆、寇准、王曾、范仲淹、富弼、韩琦、文彦博、司马光、李纲、赵鼎、文天祥，金呼噜，元博果密、托克托，明常遇春、李文忠、杨士奇、杨荣、于谦、李贤、刘大夏，凡四十人。是岁，世宗御极，依议行，增置神主，为文鑱之石。
乾隆元年，谥明建文帝曰恭闵惠皇帝，庙祀之，位次太祖。复定帝王庙鹿脯、鹿醢，增鹿一，两庑易醓醢，增豕一。十四年，以唐、虞五臣唯契未祀，乃建殿成汤庙后，有司致飨，如孔庙崇圣祠制。初，帝王庙正殿用青绿琉璃瓦，至十八年重修，改覆黄瓦。
四十九年，谕廷臣： 曩时皇祖敕议增祀，圣训至公，而陈议者未能曲体，乃列辽、金二朝，而遗东西晋、元魏、前后五代。谓南北朝偏安，则辽、金亦未奄有中夏。即两晋诸代，因篡而斥，不知三国正统，本在昭烈。至司马氏以还，南朝神器数易，宋武帝手移晋祚，篡夺无所逃罪，其他祖宗得国不正，子孙但能守成，即为中主。且蜀汉至初唐不乏贤君，安可阙略！洎朱温以下，或起寇窃，或为叛臣，五十馀年，国统不绝如线。周世宗藉馀业，扩疆宇，卓然可称，而斥摈弗列，此数百年间，祀典阒如，又岂千秋公论？他若元魏雄据河北，太武、道武，胥勤治理，并宜表章。昔杨维桢著正统辨，谓正统在宋不在辽、金、元，其说甚当。今通礼祀辽、金，黜两晋诸代，使后世疑本朝区分南北，非礼意也。明神、憙二宗，法纪坠失，愍帝嗣统，事无可为，虽国覆身殉，未可以荒淫例。皇祖彻神、憙，祀愍帝，具见大公。乃议者因复推祀桓、灵，亦思汉之所由亡乎？其再详议。 寻议增祀两晋、元魏、前后五代各帝王，并以唐宪宗平乱，金哀宗殉国，亦宜列祀。允行。
同治四年，以散宜生配飨，位次毕公高。高允配飨，位次赵云。
陵寝之祭，太宗征明，至燕京，即遣贝勒阿巴泰等赴金太祖、世宗陵致祭。顺治建元，礼葬明崇祯帝、后，复诏明十二陵絜禋祀，禁樵牧，给地亩，置司香官及陵户。岁时祭品，户部设之。明年，定春、秋仲日致祭，遣官行。六年，定明陵仍设太监，并置房山、金陵陵户。
八年，定帝王陵寝祀典，淮宁伏羲，滑县颛顼、帝喾，内黄商中宗，西华商高宗，孟津汉光武，郑周世宗，巩宋太祖、太宗、真宗、仁宗，赵城女娲，荣河商汤，曲阜少昊，东平唐尧，中都轩辕，咸阳周文、武、成、康，泾阳汉高祖、唐宣宗，咸宁汉文帝，长安宣帝，富平后魏孝文帝，三原唐高祖，醴泉太宗，蒲城宪宗，酃神农，宁远虞舜，会稽夏禹，江宁明太祖，广宁辽太祖，房山金太祖、世宗，宛平元太祖、世祖，昌平明宣宗、孝宗、世宗，各就地飨殿行之，或因陵寝筑坛，惟元陵望祭。十六年，幸畿辅，亲酹崇祯帝陵，谥曰庄烈愍皇帝。
凡巡幸所莅，皆祭陵、庙，有大庆典，祭告亦如之。康熙二十一年，滇乱平，遣官致祭，颁册文、香、帛，给黄伞一，御仗、龙纛各二，凡成武功，皆祭如典。二十三年，南巡，道江宁，诣明太祖陵，拜奠。谕有司巡察，守陵人防护。越五年，巡会稽，祭禹陵，祝文书御名，行三跪九拜礼。跸江宁，祭明太祖陵，如祀禹仪。凡时巡祭帝王陵寝，仪同祭庙，率二跪六拜，兹盖殊典云。三十八年，复南巡，见明太祖陵圮剥，诏依周封杞、宋例，授明裔一官，俾世守弗替。四十二年，西巡，遣祭女娲氏陵，幸陕，遣祭所经诸陵，惟祀周文、武祝文书御名，尊圣也。
六十一年，遗谕，言： 明太祖起布衣，统方夏，驾轶汉、唐、宋诸君。末叶灾荒，臣工内讧，寇盗外起，以致社稷颠覆。考其嗣主，未有荒坠显迹，盖亦历数使然。且其制度规模，我朝多所依据。允宜甄访支派，量授爵秩，俾奉春秋飨祀。 世宗缵绪，遂授朱之琏一等侯世袭，往江宁、昌平致祭，自是岁举以为常。
帝尧陵向有二：一在平阳，一在濮州。濮州东南穀林，古雷泽也。乾隆元年，修葺釐正，定穀林为旧址，平阳时奠如故。并修神农、虞舜陵庙，置陵户典守。十一年，以陕西古建都地，帝王陵墓多，命疆吏考其不载会典者，所在令有司防护。十三年，车驾幸曲阜，奠少昊陵，嗣是东巡皆躬祭。十六年，选姒氏子姓一人，授世袭八品官，奉祀禹陵。赵城女娲陵，庙中故有塑像，帝斥其黩慢，彻之，改立神位，禁私祷。
十八年，谒泰陵，礼毕，诣房山祭金太祖陵，赉其裔完颜氏官爵、币帛。
二十六年，定帝王陵寝与岳镇海渎、先师阙里皆遣官行。四十一年，礼臣言： 尧陵见正史者，两汉地理志云： 济阴郡成阳有尧冢灵台。 刘向传称 葬济阴 。晋地理志： 成阳舜所渔，尧冢在西。 宋史礼志： 在濮州雷泽东穀林山。 吕氏春秋，帝王世纪，水经注所引述征记，括地志，太平寰宇记，路史，集古录诸说，皆与正史符。后汉元和以来，祀典并於其地行。明洪武虽改祀东平，而隶鲁境则一。乾隆初，定穀林为尧陵，稽古正讹，万世可守。嗣后祭告，率由旧章。其平阳一陵，有司祀之，如东平例。 
已，大理寺卿尹嘉铨请罢明宣宗、世宗二陵祭告，廷议以为： 宣宗有善政，不应以一二事生訾议，唯世宗戮忠亲佞，实与史合，应停飨祀。 从之。
四十九年，南巡至江宁，祭明太祖陵，礼臣具仪上，三奠酒，每奠一拜。帝命用祀少昊陵例，二跪六拜，不必奠酒，著为令。
五十年，幸汤山，道昌平，亲酹明成祖陵，缮葺之，仍建定陵飨殿，并复世宗祀事。
嘉庆元年，罢遣官，敕各省副都统、总兵官举行。九年，谒东陵，道盘山，阅明陵。故事，往长陵奠醊，遣王大臣致奠馀陵。是日仁宗躬诣，三奠毕，乃三拜。
望祭元太祖、世祖陵，向在德胜门外，位畅春园、圆明园南，帝以为乖制。命嗣后行庆典，改於清河以北、昌平以南择地行礼。
道光十六年，定明陵春秋致祭，由袭侯往行，馀以其族官品峻者摄之，或遣散秩大臣，为永制。
光绪七年，谕禁开垦明陵旁近地亩。
传心殿顺治十四年，沿明制举经筵，祭先师孔子弘德殿。康熙十年续举，遣官告祭。二十四年，规建传心殿，位文华殿东。正中祀皇师伏羲、神农、轩辕，帝师尧、舜，王师禹、汤、文、武，南乡。东周公，西孔子。祭器视帝王庙。岁御经筵，前期遣大学士祗告。祭传心殿自此始。
明年，帝将御经筵，诏言： 先圣、先师，传道垂统，炳若日星。朕远承心学，效法不已，渐近自然。施之政教，庶不与圣贤相悖，其躬诣行礼。 祀日具香烛，鉶一，笾、豆各二，奠帛、爵，读祝，以祭。帝御衮服，行二跪六拜礼。太子春秋会讲，亦先祭告焉。月朔望遣太常卿供酒果上香。雍正四年，定本日行祗告礼，自是以为常。
乾隆六年，亲祭传心殿，六十年归政，再行之。历仁宗、宣宗、文宗，并亲诣祗告，后不复行。经筵仪制，别详嘉礼。
至圣先师孔子崇德元年，建庙盛京，遣大学士范文程致祭。奉颜子、曾子、子思、孟子配。定春秋二仲上丁行释奠礼。世祖定大原，以京师国子监为大学，立文庙。制方，南乡。西持敬门，西乡。前大成门，内列戟二十四，石鼓十，东西舍各十一楹，北乡。大成殿七楹，陛三出，两庑各十九楹，东西列舍如门内，南乡。启圣祠正殿五楹，两庑各三楹，燎炉、瘗坎、神库、神厨、宰牲亭、井亭皆如制。
顺治二年，定称大成至圣文宣先师孔子，春秋上丁，遣大学士一人行祭，翰林官二人分献，祭酒祭启圣祠，以先贤、先儒配飨从祀。有故，改用次丁或下丁。月朔，祭酒释菜，设酒、芹、枣、栗。先师四配三献，十哲两庑，监丞等分献。望日，司业上香。
正中祀先师孔子，南乡。四配：复圣颜子，宗圣曾子，述圣子思子，亚圣孟子。十哲：闵子损、冉子雍、端木子赐、仲子由、卜子商、冉子耕、宰子予、冉子求、言子偃、颛孙子师，俱东西乡。西庑从祀：先贤澹台灭明、宓不齐、原宪、公冶长、南宫适、公晳哀、商瞿、高柴、漆雕开、樊须、司马耕、商泽、有若、梁鳣、巫马施、冉孺、颜辛、伯虔、曹血阝、冉季、公孙龙、漆雕徒文、秦商、漆雕哆、颜高、公西赤、壤驷赤、任不齐、石作蜀、公良孺、公夏首、公肩定、后处、鄡单、奚容蒧、罕父黑、颜祖、荣旗、句井疆、左人郢、秦祖、郑国、县成、原亢、公祖句兹、廉洁、燕伋、叔仲会、乐欬、公西舆如、狄黑、邽巽、孔忠、陈亢、公西蒧、琴张、颜之仆、步叔乘、施之常、秦非、申枨、颜哙、左丘明、周敦颐、张载、程颢、程颐、邵雍、朱熹，凡六十九人；先儒公羊高、穀梁赤、伏胜、孔安国、毛苌、后苍、高堂生、董仲舒、王通、杜子春、韩愈、司马光、欧阳修、胡安国、杨时、吕祖谦、罗从彦、蔡沈、李侗、陆九渊、张栻、许衡、真德秀、王守仁、陈献章、薛瑄、胡居仁，凡二十八人。
启圣祠，启圣公位正中，南乡。配位：先贤颜无繇、曾点、孔鲤、孟孙氏，东西乡。两庑从祀：先儒周辅成、程珦、蔡元定、朱松。
九年，世祖视学，释奠先师，王、公、百官，斋戒陪祀。前期，衍圣公率孔、颜、曾、孟、仲五氏世袭五经博士，孔氏族五人，颜、曾、孟、仲族各二人，赴都。暨五氏子孙居京秩者咸与祭。是岁授孔氏南宗博士一人，奉西安祀。
十四年，给事中张文光言： 追王固诬圣，而 大成文宣 四字，亦不足以尽圣，宜改题 至圣先师 。 从之。康熙六年，颁太学中和韶乐。二十二年，御书 万世师表 额悬大成殿，并颁直省学宫。二十六年，御制孔子赞序、颜曾思孟四赞鑱之石。揭其文颁直省。
五十一年，以朱子昌明圣学，升跻十哲，位次卜子。寻命宋儒范仲淹从祀。
雍正元年，诏追封孔子五代王爵，於是锡木金父公曰肇圣，祈父公曰裕圣，防叔公曰诒圣，伯夏公曰昌圣，叔梁公曰启圣，更启圣祠曰崇圣。肇圣位中，裕圣左，诒圣右，昌圣次左，启圣次右，俱南乡。配飨从祀如故。
二年，视学释奠，世宗以祔飨庙庭诸贤，有先罢宜复，或旧阙宜增，与孰应祔祀崇圣祠者，命廷臣考议。议上，帝曰： 戴圣、何休非纯儒，郑众、卢植、服虔、范甯守一家言，视郑康成淳质深通者有间，其他诸儒是否允协，应再确议。 复议上。於是复祀者六人：曰林放、蘧瑗、秦冉、颜何、郑康成、范甯。增祀者二十人：曰孔子弟子县亶、牧皮，孟子弟子乐正子、公都子、万章、公孙丑，汉诸葛亮，宋尹焞、魏了翁、黄幹、陈淳、何基、王柏、赵复，元金履祥、许谦、陈澔，明罗钦顺、蔡清，国朝陆陇其。入崇圣祠者一人，宋横渠张子迪。
寻命避先师讳，加 邑 为 邱 ，地名读如期音，惟 圜丘 字不改。
四年八月仲丁，世宗亲诣释奠。初，春秋二祀无亲祭制，至是始定。牺牲、笾豆视丁祭，行礼二跪六拜，奠帛献爵，改立为跪，仍读祝，不饮福、受胙。尚书分献四配，侍郎分献十一哲两庑。明年，定八月二十七日先师诞辰，官民军士，致斋一日，以为常。又明年，御书 生民未有 额，颁悬如故事。十一年，定亲祭仪，香案前三上香。
乾隆二年，谕易大成殿及门黄瓦，崇圣祠绿瓦。复元儒吴澄祀。三年，升有子若为十二哲，位次卜子商。移朱子次颛孙子师。
是岁上丁，帝亲视学释奠，严驾出，至庙门外降舆。入中门，俟大次，出盥讫，入大成中门，升阶，三上香，行二跪六拜礼。有司以次奠献。正殿，分献官升东、西阶，入左、右门，诣四配、十二哲位前，两庑分献官分诣先贤、先儒位前，上香奠献毕，帝三拜，亚献、终献如初。释奠用三献始此。其祭崇圣祠，拜位在阶下，承祭官升东阶，入左门，诣肇圣王位前上香毕，分献官升东、西阶，入左、右门，分诣配位及两庑从位前上香，三跪九拜。奠帛、读祝，初献时行。凡三献，礼毕。自是为恒式。
十八年，改正太学丁祭牲品，依阙里例用少牢，十二哲东西各一案，两庑各三案。崇圣祠四配，两庑东西各一案，十二哲位各一帛，东西共二篚。其分献，正殿东西，翰林官各奠三爵；西庑国子监四人，共奠三爵；十二哲两庑奉爵用肄业诸生。定两庑位序，按史传年代先后之。
三十三年，葺文庙成，增大门 先师庙 额，正殿及门曰 大成 ，帝亲书榜，制碑记。选内府尊彝中十器，凡牺尊、雷文壶、子爵、内言卣、康侯爵、鼎盟簋、雷纹觚、召仲簋、素洗、牺首罍各一，颁之成均。
五十年，新建辟雍成，亲临讲学，释奠如故。嘉庆中，两举临雍仪。
道光二年诏刘宗周，三年汤斌，五年黄道周，六年陆贽、吕坤，八年孙奇逢，从祀先儒。八年，湖北学政王赠芳请祀陈良，帝以言行无可考，寝其议。未几，御史牛鉴以李颙请，部议谓然，帝斥之。十六年，诏祀孔子不得与佛、老同庙。是后复以宋臣文天祥、宋儒谢良佐侑飨云。咸丰初，增先贤公明仪，宋臣李纲、韩琦侑飨。
三年二月上丁，行释菜礼，越六日，临雍讲学，自圣贤后裔，以至太学诸生，圜桥而听者云集。
七年，增圣兄孟皮从祀崇圣祠，先贤公孙侨从祀圣庙，宋臣陆秀夫、明儒曹端并入之。
十年，用礼臣言，从祀盛典，以阐圣学、传道统为断。馀各视其所行，分入忠义、名宦、乡贤。至名臣硕辅，已配飨帝王庙者，毋再滋议。同治二年，御史刘毓楠以祔祀新章过严，如宋儒黄震辈均不得预，恐酿人心风俗之忧，帝责其迂谬。
是岁鲁人毛亨，明吕棻、方孝孺并侑飨。於是更订增祀位次，各按时代为序。乃定公羊高、伏胜、毛亨、孔安国、后苍、郑康成、范甯、陆贽、范仲淹、欧阳脩、司马光、谢良佐、罗从彦、李纲、张栻、陆九渊、陈淳、真德秀、何基、文天祥、赵复、金履祥、陈澔、方孝孺、薛瑄、胡居仁、罗钦顺、吕棻、刘宗周、孙奇逢、陆陇其列东庑，穀梁赤、高堂生、董仲舒、毛苌、杜子春、诸葛亮、王通、韩愈、胡瑗、韩琦、杨时、尹焞、胡安国、李侗、吕祖谦、黄幹、蔡沈、魏了翁、王柏、陆秀夫、许衡、吴澄、许谦、曹端、陈献章、蔡清、王守仁、吕坤、黄道周、汤斌列西庑，并绘图颁各省。七年，以宋臣袁燮、先儒张履祥从祀。光绪初元，增入先儒陆世仪。自是汉儒许慎、河间献王刘德，先儒张伯行，宋儒辅广、游酢、吕大临并祀焉。
二十年仲秋上丁，亲诣释奠，仍用饮福、受胙仪。
三十二年冬十二月，升为大祀。先师祀典，自明成化、弘治间，已定八佾，十二笾、豆。嘉靖九年，用张璁议，始釐为中祀。康熙时，祭酒王士禛尝请酌采成、弘制，议久未行。至是命礼臣具仪上，奏言： 孔子德参两大，道冠百王。自汉至明，典多缺略。我圣祖释奠阙里，三跪九拜，曲柄黄盖，留供庙庭。世宗临雍，止称诣学。案前上香、奠帛、献爵，跪而不立。黄瓦饰庙，五代封王。圣诞致斋，圣讳敬避。高宗释奠，均法圣祖，躬行三献，垂为常仪。崇德报功，远轶前代。已隐寓升大祀至意。世宗谕言： 尧舜禹汤文武之道，赖孔子以不坠。鲁论一书，尤切日用，能使万世伦纪明，名分辨，人心正，风俗端，此所以为生民未有也。 圣训煌煌，后先一揆。近虽学派纷歧，而显示钦崇，自足收经正民兴巨效。 疏上，於是文庙改覆黄瓦，乐用八佾，增武舞，释奠躬诣，有事遣亲王代，分献四配用大学士，十二哲两庑用尚书。祀日入大成左门，升阶入殿左门，行三跪九拜礼。上香，奠帛、爵俱跪。三献俱亲行。出亦如之。遣代则四配用尚书，馀用侍郎，出入自右门，不饮福、受胙。崇圣祠本改亲王承祭，若代释奠，则以大学士为之。分献配位用侍郎，西庑用内阁学士。馀如故。三十四年，定文庙九楹三阶五陛制。
御史赵启霖请以王夫之、黄宗羲、顾炎武从祀。下部议。先是署礼部侍郎郭嵩焘、湖北学政孔祥霖请夫之从祀，江西学政陈宝琛请宗羲、炎武从祀，并被驳。至是部议谓： 三人生当明季，毅然以穷经为天下倡，德性问学，尊道并行，第夫之黄书，原极诸篇，讬旨春秋；宗羲明夷待访录，原君、原臣诸篇，取义孟子，似近偏激。惟炎武醇乎其醇，应允炎武从祀，夫之、宗羲候裁定。 帝命并祀之。
阙里文庙，有事祭告，具前祭告篇。春、秋致祭同太学。康熙中，圣祖东巡亲祭，礼部具仪。驻跸次日，帝服龙衮，行在仪仗具陈，行礼二跪六拜，配位、十哲、两庑、启圣祠，皆遣官分献。扈从诸臣，文官知府、武官副将以上，衍圣公暨各氏子孙在职者，咸陪祀。圣心犹未安，命更议。寻定迎神、送神俱三跪九拜，惟乐章与国学小异，可令太常司乐及乐舞生先往肄习。帝亲制祝文。祀日诣庙，至奎文阁前降辇，如斋所小憩，自大次出，入大成门，登殿释奠毕，御诗礼堂讲书。礼成，周视庙庭车服、礼器。更常服，驾如孔林，跪奠酒，三爵，三拜，赐衍圣公以下银币有差。留曲柄黄盖陈庙庭。扩孔林地亩，蠲其税。建庙碑，御书文鑱石。又建子思子庙，仿颜、曾、孟三庙制。
三十二年，修文庙成，皇子往祭，行礼杏坛。雍正二年，曲阜庙灾，遣官诣阙里祭慰，敕大臣重建，并令阙里司乐遣人赴太常习乐舞，冠服悉准太学式为之。八年，庙成，黄瓦画栋，悉仿宫殿制。凡登、簋、簠、鉶、笾、豆、尊、爵，颁自上方。勒碑如故事。特诏皇五子往祭。
乾隆八年，定阙里圣庙乐章。二十三年，东巡亲祭如往制。遣大臣祭颜、曾、思、孟专庙。勒御制四贤赞於石。其盛京学宫所需乐器，乾隆中始敕府尹遵皇朝礼器图造作，镈钟、特磬，制出内廷，特颁太学暨各省学宫，并令府丞选佾生精音律者送太常习舞。厥后以热河为时巡所，黉序肇兴，定大成殿龛案如太学式，祭器、乐器亦如之。
至各省府、州、县释奠，以所在印官承祭，礼如太学，顺治初行之。雍正五年，定制各省督、抚、学政上丁率属致祭。学政莅试时，先至文庙行礼，府、州、县官率属於治所文庙行。乾隆六年，敕直省学宫设先贤、先儒神位。同治初，颁从祀先儒位次图。光绪末，升大祀，各省文庙规制、礼器、乐舞暨崇圣祠祭品，并视太学，礼节悉从旧。
元圣周公顺治十七年，给事中黏本盛奏请文庙后别立传圣祠。下部议，礼臣言： 祭祀周公，向在太学。至唐显庆间，以公制礼作乐，功侔帝王，就飨儒宫，欲尊反贬。始定配飨帝王庙，既不与孔子并祭太学，乃反立传圣祠於其后，殊失尊崇本意也。 事遂寝。康熙二十三年，圣祖祀阙里，诏言： 周公古大圣人，制礼作乐，垂法万世，庙在曲阜，应行致祭。 乃遣亲王及礼部尚书往焉。亲制祝文。祭礼，三献。祭品：羊一、豕一、果五盘、尊一、爵三，敕有司治办。明年，授东野氏一人博士，奉祀祠庙。二十六年，御书周公庙碑文，依文庙式，勒之贞珉。乾隆十二年，东巡，增登一，鉶二，簋、簠各二，笾、豆各八，遣亲王一人行礼。其祀配飨鲁公，遣礼部尚书行。明年，幸曲阜，亲诣上香，一跪三拜。自是东巡亲诣以为常。四十三年，依孔氏南宗例，置当阳博士，奉祀陵墓。
关圣帝君清初都盛京，建庙地载门外，赐额 义高千古 。世祖入关，复建庙地安门外，岁以五月十三日致祭。顺治九年，敕封忠义神武关圣大帝。雍正三年，追封三代公爵，曾祖曰光昭，祖曰裕昌，父曰成忠，供后殿。增春、秋二祭。洛阳、解州后裔并授五经博士，世袭承祀。寻定春、秋祀仪，前殿大臣承祭，后殿以太常长官。届日质明，大臣朝服入庙左门，升阶就拜位，上香，行三跪九拜礼。三献，不饮福、受胙。祭后殿二跪六拜。十一年，增当阳博士一人奉冢祀。
乾隆三十三年，以壮缪原谥，未孚定论，更命神勇，加号灵佑。殿及大门，易绿瓦为黄。四十一年，诏言： 关帝力扶炎汉，志节懔然，陈寿撰志，多存私见。正史存谥，犹寓讥评，曷由传信？今方录四库书，改曰忠义。武英殿可刊此旨传末，用彰大公。 嘉庆十八年，以林清扰禁城，灵显翊卫，命皇子报祀如仪，加封仁勇。道光中，加威显。咸丰二年，加护国。明年，加保民。於是跻列中祀，行礼三跪九叩，乐六奏，舞八佾，如帝王庙仪。五月告祭，承祭官前一日斋，不作乐，不彻馔，供鹿、兔、果、酒。旋追封三代王爵，祭品视崇圣祠。加精诚绥靖封号，御书 万世人极 额，摹勒颁行。同治九年，加号翊赞。光绪五年，加号宣德。
直省关帝庙亦一岁三祭，用太牢。先期承祭官致斋，不理刑名，前殿印官，后殿丞、史，陈设礼仪，略如京师。
文昌帝君明成化间，因元祠重建。在京师地安门外，久圮。嘉庆五年，潼江寇平，初寇闚梓潼，望见祠山旗帜，卻退。至是御书 化成耆定 额，用彰异绩。发中帑重新祠宇，明年夏告成，仁宗躬谒九拜，诏称： 帝君主持文运，崇圣辟邪，海内尊奉，与关圣同，允宜列入祀典。 於是大学士朱珪撰碑记，略言： 文昌星载天官书，所谓 斗魁六星，戴匡曰文昌宫 是也。尚书 禋六宗 ，孔疏引郑玄云： 皆天神，司中、司命，文昌第五、第四星也。 周礼大宗伯： 以槱燎祀司中、司命。 郑注谓文昌星。然则文昌之祀，始有虞，著周礼，汉、晋且配郊祀。元命苞云： 上将建威武，次将正左右，贵相理文绪，司禄赏功进士。 是爵禄、科举职司久矣。又言帝君周初为张仲，孝友显化，隋、唐为王通，徵李商隐张亚子庙诗，读孙樵祭梓潼神君文，化书：唐开元命为左丞，通考：僖宗封为济顺王，宋真宗改号英显，哲宗加封辅元开化文昌司禄帝君，元加号宏仁，盖可考见云。 礼官遂定议。
岁春祭以二月初三诞日，秋祭，仲秋诹吉将事，遣大臣往。前殿供正神，后殿则祀其先世，祀典如关帝。咸丰六年，跻中祀，礼臣请崇殿阶，拓规制，遣王承祭，后殿以太常长官亲诣，二跪六拜，乐六奏，文舞八佾，允行。直省文昌庙有司以时飨祀，无祠庙者，设位公所祭之。毕，彻位随祝帛送燎。
旗纛之祭天命十年，定沈阳，还军扈浑河，刲牛祭纛。天聪元年征朝鲜，明年凯旋，并立纛拜天。自是出征班师祭纛以为常，时旗纛附祀关帝庙也。世祖入关后，始行望祭。
凡亲征诹吉启行，先於堂子内门外建御营黄龙大纛，按翼分设八旗大纛、火器营大纛各八，列其后，并北乡。帝御戎服佩刀，出宫乘骑，入堂子街门降。圜殿礼毕，出内门致礼纛神，率从征将士三跪九拜，不赞。礼成乐作，銮驾启行，领侍卫内大臣、司纛侍卫率亲军举纛从。
凯旋致祭，届日陈法驾卤簿，自郊外五里讫堂子门外。驾至郊，降舆拜纛如仪。命将出师亦如之。圣祖征噶尔丹凯旋，翼日为坛安定门外，致祭随营旗纛，用太牢，始遣大臣行礼。雍正初，定三年一祭。
凡旗纛皆庋内府，祭则设之。各省祭旗纛，则遣武官戎服行礼焉。
炮位之祭，天聪五年，造红衣炮，镌曰天佑助威大将军，遂携以毁于子章台，克大凌河，行军携红衣炮始此。
厥后敕汉军赍炮进关。世祖奠鼎燕京，定制以岁季秋朔，陈炮位卢沟桥沙锅村，席地为坛，西乡，以八旗汉军都统将事。分旗翼列，用果品、少牢。届时先镶黄旗炮位，都统御补服，上香，三跪九拜，三献，读祝。馀七炮位亦如之。副都统以次陪祀。圣祖凯旋，设坛德胜门外，祭品如祭纛。世宗亦定三年一祭。
乾隆十四年，满洲火器营始祭八旗子母炮神，总统承祭，如汉军祀炮仪。其后定满洲祀炮依汉军例，季秋赴卢沟桥演炮，即以其日祭焉。三十年，祀炮始用祝版，并专设祭器。
群祀先医，初沿明旧，致祭太医院景惠殿，岁仲春上甲，遣官行礼。祀三皇，中伏羲，左神农，右黄帝。四配：句芒、风后、祝融、力牧。东庑僦贷季、岐伯、伯高、少师、雷公、伊尹、淳于意、华陀、皇甫谧、巢元方、韦慈藏、钱乙、刘完素、李果十四人，西则鬼臾区、俞跗、少俞、桐君、马师皇、扁鹊、张机、王叔和、葛洪、孙思邈、王冰、朱肱、张元素、朱彦修十四人。礼部尚书承祭。两庑分献，以太医院官。礼用三跪九拜。三献。雍正中，命太医院官咸致斋陪祀。
都城隍庙有二，旧沈阳城隍庙，自元讫明，祀典勿替。清初建都后，升为都城隍庙，有司以时致祭。其在燕京者，建庙宣武门内。顺治八年仲秋，遣太常卿致祭，岁以为常。用太牢，礼献如祀先医。万寿节遣祭，加果品。雍正中，改遣大臣，嗣复命亲王行礼。禁城城隍庙建城西北隅。皇城城隍庙建西安门内，曰永佑宫，万寿节或季秋，遣内府大臣承祭，用少牢。
北极佑圣真君庙，建地安门外日中坊桥东，曰灵明显佑宫。顺治中，定制万寿节遣官祭，后改遣大臣。设果盘五、饼饵盘十五、茶盏三、行礼三跪九拜。
火神庙，建日中坊桥西。康熙初，定岁六月二十三日遣太常卿祭，后改遣大臣。用少牢。雍正中，改太牢。帛初用白，乾隆中改用赤。馀如祀北极仪。
东岳庙，在朝阳门外，岁祭以万寿节。
龙神之祭，黑龙潭庙建西北金山巅，圣祖、世宗亲制碑记。乾隆五年，锡号 昭灵沛泽 。玉泉山庙，九年锡号 惠济慈佑 。昆明湖祠，旧曰广润灵雨祠，锡号 安佑普济 ，嘉庆中，加 沛泽广生 。京畿旱，帝亲祷黑龙潭庙。乾隆四十六年，锡号 昭灵广济 。嘉庆间，始列祀典，遣散秩大臣往祭惠济祠。河神庙建绮春园内，祀天后、龙神、河神，并春、秋致祭，遣圆明园大臣将事。仪品俱视都城隍庙。
其祀之无定时、定所，及有司以时专祭者，后土司工之神，顺治初制，凡大兴作，因其方筑左右坛，建采棚，遣官往祭，用少牢饼果。若大工迎吻，祭琉璃窑神暨各门神，如祭司工礼。咸丰间，锡号圆明园春雨轩司工神曰昭休敷禧真君，土母曰夫人。命内府大臣春、秋奉祀。司机神，顺治季年设织造局，始行祭告，礼部长官主之。司仓神，通州三仓，旧惟西仓有祠。京内七仓，惟右翼兴平仓有祠，雍正间重葺。繇是左翼置庙海运仓。京外五仓，置庙储济仓，并立神位。仓场侍郎承祭，用少牢、果品，仓监督陪祀，二跪六拜。诸祭将事以黎明，与祭者咸朝服，此其大凡也。至特旨建祠京师者，具见后简。
若夫直省御灾捍患有功德於民者，则锡封号，建专祠，所在有司秩祀如典。
世祖朝，宿迁祀河神宋谢绪。
圣祖朝，成都祀诸葛亮；福建暨各省祀天后宋林氏女。
世宗朝，各省祀猛将军元刘承忠。先是直隶总督李维钧奏： 蝗灾，土人祷猛将军庙，患辄除。 於是下各省立庙祀。已，两江总督查弼纳亦言： 猛将军庙祀所在无蝗害，无庙处皆为灾。 被诃责。诏言： 水旱蝗灾，疆吏当修省，勿专事祈祷。 钱塘祀伍员，封英卫公；临安祀钱镠，封诚应王；萧山祀宋张夏，封静安公；绍兴祀明知府汤绍忠，封宁江伯，后司事莫龙附焉；汶上祀明尚书宋礼，封宁漕公，老人白英封永济神附焉；灌县祀秦蜀守李冰，封敷泽兴济通裕王，子二郎，为承绩广惠英显王；德清祀元戴继元，封保济显佑侯；徐闻祀故水师副将江启龙，封英佑骁骑将军，后附祀张瑜，锡号 襄靖普佑 ；江南山阳祀唐许远，封威灵显佑王；浮梁祀张巡，锡号 显佑安澜 。
高宗朝，陈留祀河神守才，后建庙江南，曰灵佑观；清河祀明张襄，封彰灵卫漕将军；广西祀蜀将武当，封显佑英济广福王；滨河各县祀故河督朱之锡，封助顺永宁侯。
仁宗朝，追封天后父积庆公，母曰夫人；永绥镇筸祀宋杨灏，封宣威助顺靖远侯；芜湖祀蜀汉孙夫人；曹县祀张桓侯飞、赵将军云；江南山阳祀湖神谭氏，封昭灵显佑水府都君；南昌祀旌阳令许逊，封灵感普济神；直省祀纯阳演正警化孚佑帝君唐吕岩；仁和祀孚顺侯宋蒋崇仁，弟孚惠侯崇义、孚佑侯崇信；会稽祀汉曹娥，封福应夫人；慈谿祀天井潭神宋刘扬祖；义乌祀明漕运总管陈道兴；都昌左蠡镇祀元将军长兴；湖州、苏州祀太湖神明王天英；高邮祀露筋祠神；淮扬运河厅祀康泽灵应侯宋耿裕德；汉城祀窦孝妇；钱塘祀金华将军五代曹杲。
宣宗朝，翁源祀元詹姓三神，并封侯。建德祀故知府王光鼎；浙江新城祀宣灵王周雄；黔阳祀殉难知县周文煜；鄞县祀滨江灵庙神宋晁说之，封孚惠侯；白鹤山庙神唐任侗；茅山庙神张仁皓；长沙祀元李育万，封广济李真人；莆田祀宋长乐钱氏室女；萧山祀江塘神元杨伯远妻王氏；又祀唐董戈管、张实、张耀、张圣，宋卢万，故知县贾国桢、姚文熊；浙江祀太湖神晋张贲；邹溪庙神宋裴肃；仁和祀宋施全为兴福庙神；奉化祀元马称德为进林庙神；滕县祀明冯克利为三界庙神；慈谿祀汉张竟暨子齐芳；杭州祀灵感广大观音大士，加封慈济；郫县祀古蜀王杜宇，开明；绵州祀汉蒋琬；新宁祀宋陈仲真；钦州祀故副将景懋；永定河、张秋镇并祀九龙陈将军；福建归化祀福顺夫人莘氏。
文宗朝，临清、东昌、河南正阳关并祀金龙四大王，靖远、镇远、绥远三侯，俱晋王爵；永城祀观音大士、孚佑帝君；潮阳及江南高堰祀显佑安南神；潮阳祀威显灵佑王；广东祀明石康令罗神；长沙祀晋陶淡暨侄烜，并号陶真人；桂平祀孚应惠济王宋甘佃；连江祀崇福昭惠慈济夫人唐陈昌女，孚济将军黄助暨弟昭远将军；会稽祀回向庙神汉陈德道；杭州、嘉兴、汤阴、武昌并祀宋岳飞；三水祀玄坛正一真神；灵山祀明朱将军统鉴；潮州祀安济王汉王伉；奉化祀汉陈鸿；归善祀明王守仁、后唐何泽、元谭道；歙县祀唐汪华，陈程灵洗暨子文季；严州祀孚惠王唐邵仁祥；镇洋祀元忠正王李禄、宋忠惠侯杨滋；寿宁祀懿政天仙马氏女；全州祀无量寿佛唐周全真，威信侯柴崇泆；攸县祀唐杉仙真人陈皎；淳安祀吴山阴侯贺齐；宜章祀唐武陵侯黄师浩；四会祀宋阮大师子郁、梁化师慈能；南雄祀圣化夫人练氏；淮安祀周王子晋；封普惠祖师。
穆宗朝，加金龙四大王封号至四十字，庙祀封丘、临清、张秋镇、六塘河；封故河督栗毓美诚孚栗大王，附祀郓城神庙；广东祀大鉴禅师卢惠能，灵通侍者陈道明；宝山祀故知县胡仁济；广州祀唐陈四公、五公；广丰祀明太保胡德济；浏阳祀宋指挥温康孟；襄垣祀昭泽王唐焦姓神；山阴祀元杨兴嗣；福建永安祀唐田王李肃；广东祀石龙太夫人冯洗氏，锡号 慈佑夫人 ；上饶祀鹰武将军唐李德胜；善化祀朗公普济真君唐邱姓神，明李真人润济；罗定祀殉难州同金芳，封护国神；贵州祀唐南霁云；会昌祀晋赖公神；新会祀宋戴存仁；上虞祀显应侯宋陈贤，封护国潮神；张秋镇祀明杨四将军，故河督黎世序，封孚惠河神；长沙祀周真人福寿，瞿真人餐岑；温州祀唐杨精义；阳曲祀晋大夫窦犨；孟县祀晋赵武；上虞祀唐桑宪保，封桑王神；滨河祀故祥河同知王仁福，封将军；南安祀宋广泽尊王郭忠；栖霞祀元邱真人处机；麻城祀五脑山土主神张瑞；高要祀太保神宋卢僧；邵阳祀唐郑洞天；黔阳祀唐孝子刘三将军；江都祀汉杜女仙暨康女仙紫霞；平江祀唐杨孝仙耀庭。
德宗朝，瓯宁祀三圣夫人；福建祀白玉蟾真人葛长庚；增城祀宾公佛；上杭祀黄仙师、幸仙师；介休祀空王古佛田志超；双流祀僧大朗；广德祀汉张渤；项城祀傅宗龙；宁武祀明周遇吉；封丘祀汉百里嵩；长乐祀唐郭子仪；长沙祀雷万春；交城祀晋大夫狐突；潞城祀唐李靖；临海祀唐林洪；云阳祀张飞；广西祀汉马援，明王守仁。
光绪二十七年，两宫西狩，回銮，御舟济河，波涛不惊，特加大王、将军诸封号。凡予祀皆有封号，不悉纪，纪其著者。或前朝已封，今复加号，或当代始封，后屡加号，则悉略之。定例，封号至四十字不复加，间有之，非常制，止金龙四大王四十字外加号锡祜，天后加至六十字，复锡以嘉佑云。
五祀，初循旧制，每岁暮合祭太庙西庑下。顺治八年定制，岁孟春宫门外祭司户神，孟夏大庖前祭司灶神，季夏太和殿阶祭中霤神，孟秋午门西祭司门神，孟冬大庖井前祭司井神，中霤门、午门二祀，太常寺掌之，户、灶、井三祀，内务府掌之，於是始分祭，旋复故。逮圣祖釐祀典，再罢之，并停专祀。惟十二月二十三日，宫中祀灶以为常。
八蜡之祭，清初关外举行，庙建南门内，春、秋设坛望祭。世祖入关，犹踵行之。乾隆十年，诏罢蜡祭。时廷臣犹力请行古蜡祭，高宗谕曰： 大蜡之礼，昉自伊耆，三代因之，古制敻远，传注参错。八蜡配以昆蟲，后儒谓害稼不当祭。月令： 祈年於天宗。 蜡祭也。注云 日、月、星、辰 ，则所主又非八神。至谓合聚万物而索飨之，神多位益难定。蜡与腊冠服各殊，或谓腊即蜡，或谓蜡而后腊。自汉腊而不蜡，魏、晋以降，废置无恒。或溺五行家言，甚至天帝、人帝及龙、麟、朱鸟，为座百九十二，议者谓失礼。苏轼曰： 迎猫则为猫尸，迎虎则为虎尸，近俳优所为。 是其迹久类於戏也，是以元、明废止不行。况蜡祭诸神，如先啬、司啬、日、月、星、辰、山、林、川、泽，祀之各坛庙，民间报赛，亦借蜡祭联欢井闾。但各随其风尚，初不责以仪文，其悉罢之。 自是无复蜡祭矣。
祭厉明制，自京师讫郡、县，皆祭厉坛。清初建都盛京，厉坛建地载门外。自世祖入关后，京师祭厉无闻焉。唯直省城隍合祀神祇坛，月朔、望有司诣庙上香，二跪六拜，旸雨愆期则祷。复以城隍主厉坛祀。
顺治初，直省府、州、县设坛城北郊，岁以清明日、七月十五日、十月朔日，用羊三、豕三、米饭三石、香烛、酒醴、楮帛祭本境无祀鬼神。府曰郡厉，县曰邑厉。先期备祭物，有司诣城隍庙以祭厉告。届日设燎炉坛南，奉城隍神位安坛正中。诣神位前跪，三上香，行礼用三拜。送燎，奠三爵，退，神位复初。
