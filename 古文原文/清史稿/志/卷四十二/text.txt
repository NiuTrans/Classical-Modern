<strong>地理十四</strong>
△湖北
湖北：禹贡荆州之域。明置湖广等处承宣布政使司。旋设湖广巡抚及总督。清康熙三年，分置湖北布政司，始领府八：武昌，汉阳，黄州，安陆，德安，荆州，襄阳，郧阳。并设湖北巡抚。雍正六年，升归州为直隶州。十三年，升夷陵州为宜昌府，降归州直隶州为州属焉。以恩施县治置施南府。乾隆五十六年，升荆门州为直隶州。光绪三十年，升鹤峰州为直隶厅。东至安徽宿松；五百五十里。南至湖南临湘；四百里。西至四川巫山；千八百九十里。北至河南罗山。二百八十里。广二千四百四十里，袤六百八十里。面积凡五十八万九千一百一十六方里。北距京师三千一百五十五里。宣统三年，编户五百五万五千九十一，口二千三百九十一万七千二百二十八。共领府十，直隶州一，直隶厅一，县六十。驿道：自武昌西北渡江、汉达河南淅川；自襄阳西渡江达湖南沣州。电线：汉口东通九江，西通成都，南通长沙，北通郑州。铁路：京汉南段，粤汉北段。航路：自汉口以下，黄州、黄口港、蕲州、武穴，汉口以上，金口、宝塔州、新碮、城陵矶、沙巿、宜昌，皆江轮舣泊处。
武昌府：要，冲，难。隶盐法武昌道。明为湖广布政使司治。康熙三年为湖北布政司治。湖广总督及湖北巡抚、布政使、按察使、督粮道驻。广五百三十二里，袤四百七十二里。北极高三十度三十三分，京师偏西二度十四分。领州一，县九。江夏要，冲，繁，难。倚。其名山：荆山、内方、大别。城内黄鹄山，亦名黄鹤山。与城北隅凤凰山，俱置炮台。东有洪山，一名东山，百战地也。西临大江，雄据东南上游，有险无蔽。大江自嘉鱼，迳城西北入武昌，光绪中，沿江岸建纺纱、织布、缫丝、制麻各局。西南：金水，一曰涂水，自咸宁来，汇为斧头湖，北至金口入江。有金口镇巡司。南：南湖，通大江，今为军屯重地。西南：鲇鱼套、南山坡二巡司。东北：浒黄洲废司。西：长江关。有将台、东湖、山坡、土桥四驿。武昌，难。府东一百八十里。南：黄龙。西：樊山。东：石门。有长港，即樊港，纳县南诸湖水，迳樊口入江。大江自江夏来，东北流，迳县北入大冶。西：芦洲。东：安乐矶。西南：金牛镇，县东金子矶巡司移驻此。西：白湖镇巡司，后移葛仙镇。有华容驿。嘉鱼简，难。府西南一百五十里。城西鱼岳山。东南：阴山。东北：赤壁。南：白云。大江自湖南临湘入，右迳陆口入江夏。陆水自南来会，迳嘉鱼口，有太平、岳公诸湖水流合焉。簰洲、石头口二镇，有巡司。有驿。蒲圻冲，难。府西南三百六十里。城内叠秀山。西：茅山。东：黄葛。西北：竹山、茗山。西南：羊楼洞。白鹿山，荆港水出焉。南：陆水，一曰蒲圻河。东：赤马港，与荆港俱入焉。西南：新店。古大嶓水通黄盖湖，下流至嘉鱼石头港入江。有港口巡司。羊楼洞废司。港口、官塘二驿。凤山废驿。铁路。咸宁冲。府东南二百四十里。东：东高山。西：钴鉧。东南：相山。南：桃花尖山。涂水出其西桃花泉，曰白枵港，与西源浚水岭减河会，又西北迳城南金镫山，始为涂水，西北合诸湖港水，入江夏。其北麓东水出，下流入武昌之樊港。又东杨埠桥水，源出石川畈，流合东水，即东水别源也。西有咸宁驿。雍正六年徙入。崇阳繁，疲，难。府南三百六十里。西：岩头。北：葛仙。东：雨山。西南：龙泉山。陆水自通城县流入，曰崇阳河，右合梓木港，左合桂口港，至莎塘铺，流迳花山。至城南，又东折，西北迳仰莲山，又西北至壶头山，为崇阳洪，入蒲圻。有桂口巡司。通城难。府西南五百里。九岭。西南：白面。东南：幕府山，陆水所出，一曰俊水，纳秀水入崇阳。南：黄龙山，新安港水出。东有鲤港，源出蓑荷洞，流合新安港，西入之。兴国州繁。府东南三百八十里。南：阖闾。东：大坡。西：黄姑。北：大银山。西南：龙山。东北：大江自大冶入，又东入江西瑞昌境。富水自西流入，谓之富池口。有富池镇巡司。西南：龙港，北与富水合，移州东北黄颡口巡司驻之。有驿。大冶难。府东南一百五十里。顺治二年自兴国州改隶。东：围炉。北：铁山。西南：铜绿。北：白雉山。光绪间鑛政大兴，铁冶之利甲於全省。东北：磁湖山，产磁石。东：西塞山，下有道士洑，矶临大江。旧设巡司，后移县北。大江，西北自武昌入，为黄石港，东南流入兴国州。有驿。通山难。府南一百八十里。顺治二年自兴国州改隶。南：九宫山。顺治初，李自成为乡人击毙於此。东：沈水。西南：白羊，古青湓山，窝水出，亦曰通羊港，合湄港，自南流入。东南：黄梨山，宝石河出，合桐港，自西流入，东北至兴国州合流，谓之富水。东有黄泥垅旧司，后裁。
汉阳府：冲，繁，疲，难。隶汉黄德道。顺治初，沿明制，属湖广布政司。康熙三年，属湖北布政司。东北距省治十里。广二百七十里，袤四百七十里。北极高三十度三十三分。京师偏西二度二十一分。领州一，厅一，县四。汉阳繁，疲，难。倚。西南：九真。东北：大别，即鲁山，光绪间建铁政局於山下。汉水自汉川入，迳北麓。大江自嘉鱼来，环城而东合焉。西南：太白湖，接沔阳界，汇江、汉支流及诸湖泽，东泄於沌水。出江即沌口也。有沌口镇巡司，后移下蒲潭。又西蔡店镇，西南新滩口镇，汉口镇，仁义、礼智四巡司。光绪二十四年，移礼智司属夏口厅。县及蔡甸二驿。汉川冲，繁。府西北一百二十里。东南：小别，俗名甑山。西南：阳台山，康熙间更名采芝。汉水自沔阳天门来，入汉阳。东：涢水自云梦、应城入，沦河、西河、汊水皆注之，下流至夏口厅入汉，谓之涢口。有刘家堛、小里潭二巡司。县及田儿河二驿。孝感冲，繁，疲，难。府北一百四十里。雍正七年自德安府来属。北：黄茅岭。东北：大悟，一名上界山。又北有澴水，自河南信阳州流入。南：沦河，即澴水下流也，上通涢水，东会滠水入江。太平、双桥二镇。县丞驻东南马溪河巡司，后移东北杨店驿。又北小河溪巡司，嘉庆十一年改驻滠口。有九里关，一名黄岘关，义阳三关之一也。县及小河溪、杨店三驿。铁路。黄陂冲，繁，难。府北一百二十里。雍正七年自黄州府来属。东北：大陂山。东：鲁台山。宋二程夫子於此筑台望鲁，因名。东南：大江自汉阳入，澴河注之，又东入黄冈界。县河即滠水，南合沦河。又武湖即武口水也，承滠水分流，皆入焉。滠口、河口二镇。大成潭、滠口镇二巡司。县及双庙、滠口三驿。沔阳州繁，疲，难。府西南三百二十里。明属承天府。顺治间属安陆。乾隆二十八年来属，析州分置文泉县。三十年省入。东南：黄蓬山、乌林矶。大江自监利来，入嘉鱼境。汉水南派自天门来，入汉川境。又南长夏河，一曰夏水，江水支流也。又有襄水，为汉水支流，即沱潜也。自襄河泽口分流，迳监利县入境，右合夏水，东汇於阳名、太白诸湖。西南：漕河，即玉带河，西北通顺、洛江、恩江等河俱自潜水分流入沔，今皆淤。州判驻仙桃镇。锅底湾、沙镇二巡司。有驿。夏口厅冲，繁，疲，难。府治北。光绪二十四年析汉阳县汉水以北地分置，治汉口镇。自咸丰八年辟商埠，设江汉关。汉黄德道自黄州徙驻。西北：柏泉山。城东大江自汉阳来，至南岸嘴，合汉水，入黄冈界。汉水自汉川缘界会涢水，曰涢口。又东南来会，为汉口。古夏口，亦沔口，其故道襄河口。又东北入黄陂，为滠口。北有铁路自大智门北经黄陂、孝感、应山等县，与河南信阳州路接，为京汉铁路南段。新沟市汛。礼智司巡司。
黄州府：冲，繁，难。隶汉黄德道。顺治初，沿明制，属湖广布政司。康熙三年，属湖北布政司。西北距省治一百八十里。广六百六十五里，袤四百八十里。北极高三十度二十六分。京师偏西一度四十一分。领州一，县七。黄冈冲，繁，难。倚。故城西北黄冈山。城东北大崎。北：淘金山。西：武矶。大江自黄陂来，入蕲水界。东巴水，西举水，自麻城入，会道观河、沙河南入之，谓之举口，亦谓三江口。西北新生洲，与武昌白鹿矶相对。但店、团风、阳逻三镇，与仓子埠四巡司。有齐安驿，李坪、阳逻废驿。黄安简。府西北三百二十里。西北：老山。东北：张家。东南：五云。西南：似马。北：鸡公。紫潭河源出白沙关，合境内诸水南流，至黄冈入江。西：滠水源出北仙居山，下流入黄陂。东南有中和镇、黄陂站二巡司。西北有金局关，一名金山关，相近有大城关，即麻城五关之一也。蕲水冲，繁，难。府东南一百十里。东：斗方。北：茶山。东北：张家。东南：仙女。西南滨江。大江自黄冈来，入蕲州，浠水、巴河自罗田来注之。有兰溪镇、巴河镇二巡司。巴水、浠川二驿。罗田简。府东一百六十里。南：望江。北：鸡笼、桂家。东北：盐堆山，巴水所出，一名平湖乡河。有尤河合汤河、北峰河，迳城东至蕲水界，折西北，合石源河来会。东南有浠水，源出安徽英山，缘界右合乐秋、王家、观音诸河，入蕲水。东北有多云镇巡司。又北有栗子关。东北有瓮门关。西北又有平湖、同罗、松子等关。麻城繁，难。府东北一百八十里。西：大安。西北：羚羊。东南：白臬。举水出县境龟峰、黄蘖诸山，受阎家、柏塔、麻溪、白臬、浮桥诸河，下流至黄冈入江。又木樨二里河与东义州河，并南流，亦至黄冈入巴水。东北：殷山畈，上有阴山关，相近有虎头关巡司。又北木陵山，上有木陵关，与黄土、虎头、白沙暨黄安之大城，为麻城五关。又西鹅笼山巡司，一名铁壁关，后移县西南宋埠。同知驻岐亭镇。有驿。蕲州冲，繁，难。府东一百八十里。东北：百家冶。西北：灵虬。西南：空石。大江自蕲水来，入广济。蕲水源出大浮山，西南流，合三十六水及钴鉧潭入赤东湖，至州西入江，谓之挂口，一曰蕲阳口。有茅山镇、大同镇二巡司。西河驿。又蕲阳水驿。广济冲，繁。府东二百五十里。明隶蕲州领属。顺治初改属。东：大阖。东南：太平。西南：积布，即古高山也。大江自蕲州入，东南流，入黄梅。东有梅川，下流入午山湖。西南有马口湖。通江有马口巡司，后移武穴镇。东南龙坪镇巡司。西南田家镇，水利同知驻。镇对半壁山，束江流最狭处，咸丰中置炮台。有广济、双城二驿。黄梅冲，繁。府东三百五十里。明隶蕲州领属。顺治初改属。西北：黄梅山，县以此名。东南：矿山。东北：冯茂。西南：蔡山。大江在南，自广济入，东南流，迳清江镇，入宿松。县河在县东，即隆斗河，及县西双城河，会诸湖港水，至黄连嘴合流，出急水沟入之。东北县丞驻清江废镇。新开口、亭前、孔垅三镇巡司，均有驿。
安陆府：冲，繁。隶安襄郧荆道。明，承天府，属湖广布政司。顺治三年更名。康熙三年，属湖北布政司。东南距省治五百三十五里。广五百二十里，袤七百四十五里。北极高三十一度十二分。京师偏西三度五十九分。领县四。锺祥繁，疲，难。倚。城南：樠木山。东北：纯德。北：九华。西北：马鞍。西：汉水自宜城来，入荆门州。又东聊屈山，臼水出，即左传所谓成臼。东北：黄仙洞山，敖水出，下流曰直河。西南权水、北丰乐河，皆入於汉。丰乐有驿，设巡司。又丽阳驿，乾隆三十二年自荆门州割隶，移仙居口巡司於此。又石城、郢东二驿。石牌镇，县丞驻。京山繁，难。府东一百五十里。东：京山。西北：大洪。南：子陵。西南：宝香。西：汉水自锺祥入，迳丁口潭，又东南缘潜江界入之。溾水俗名回河，迳城南，皆汇县境诸水入之。中源曰县河，南流入天门界。又富水一曰撞河，源出大洪山，东南会小富水，为双河口，合石板河，入应城。又聊屈山，臼水出，古成臼也，与澨水小河会，曰南河，东南入天门。其东杨水、巾水并从之。有宋河镇巡司，乾隆二十九年自荆门州新城移此。有驿。潜江难。府南二百二十里。汉水自京山来，迳县北，分入天门、沔阳界。东有潜水，一名芦洑河，自汉水别出，南有沱水，自江陵流入，在县西沱埠渊合流，为江、汉会通故道，后淤。东南县河、班湾河、沙口河，皆潜水下流，亦淤。西：夜汊河，上承汉水，旧由大泽口分流，亦谓策口。咸丰时改由吴滩溃口，即吴家改口。西南高家场巡司，有驿。天门冲，繁，难。府东南二百二十里。明为景陵县，隶沔阳州，属承天府。顺治三年直属今府。雍正四年更名。西北有天门山，汉水北派自潜江西南迳县南，下流合南派，入汉川界。又澨水自京山流入，合杨水、巾水，曰三汊河，一曰汊水。禹贡 过三澨 ，即此。至城西分二派，合於城东，北通杨桑湖，东通三台湖，至汉川注於松湖，分流入汉。南岳口市，县丞驻。乾滩镇巡司。有驿。
德安府：冲。隶汉黄德道。顺治初，沿明制，属湖广布政司。康熙三年，属湖北布政司。东南距省治三百二十里。广三百八十里，袤三百八十里。北极高三十一度十八分。京师偏西二度五十五分。领州一，县四。安陆冲。倚。东：章山，即豫章山。西：太平。西北：寿山。涢水亦曰府河，即清发水，左传 吴败楚於柏举，从之及於清发 是也。自随州应山流入，会洑水、瀖水、石河水，至两河口，与杨家河合。南高窍镇，有废巡司。西北漴阳镇。有驿。云梦冲，难。府东南六十里。涢水自安陆来，东南流，入汉川界。北岸有涢河堤，康熙五年重筑，其支津由白河口南分流而东，为县河，会郑家河，入孝感界，通澴河。东兴安、南隔蒲潭、北利塘三镇。兴安有废巡司。有驿。应城难。府南八十里。东南：高楼山。东临涢水。西北有西河，即富水也。富水自京山入，又南，左纳省港，至桂口，右歧为小河，注三台、五当，纳五龙河。又东南，金梁湖为金盆，入汉川。右潼水出县西北潼山，自县南又东，迳安陆入涢，湮。东长江埠，巡司自崎山镇移此。有驿。随州疲，难。府西北一百三十里。北：厉山，一名烈山。西南：大洪山，涢水出焉。西北：溠水，源出栲栳山，南流注之。又左受氵厥水、溧水，右受支水、浪水，下流至夏口厅入汉。西南有章水，东南流，经安陆、应城县界入涢，亦曰杨家河。祝林镇，州同驻。唐县镇，州判驻。环潭，梅丘巡司驻。高城镇，总巡司驻。又有合河店巡司、唐县镇巡司，嘉庆十五年裁。应山冲，繁。府北九十里。左：孔山。西：洞庭。东北：黄茅。西北：瞒箭山，漻水出，西南入随达涢。二水又东南缘界合徐家河，入安陆。东：黄沙河，亦曰环河，出县东北鸡头山，有东河会簸箕港水流合焉，南入孝感。西北有三里店巡司，雍正十年自平里市镇移，后迁平靖关，俗名恨这关，即古之冥阸也。又礼山关即武胜关，一名武阳关，京汉铁路所经之义阳三关，此其二也。广水、马平港、龙泉、太平四镇。县城、平靖关、观音店、广水镇四驿。
荆州府：冲，繁，疲，难。隶荆宜道。将军，左右翼副都统均驻。顺治初，沿明制，属湖广布政司。康熙三年，属湖北布政司。东距省治八百里。广七百二十五里，袤二百十里。北极高三十度二十六分。京师偏西四度二十八分。领县七。江陵冲，繁，疲，难。倚。西北：龙山。北：纪山。大江自松滋西来，迳城南，入公安界。沮水自当阳县合漳水南来注之。西南：虎渡河，自大江分流，下注澧水，入洞庭湖，即禹贡 导江东至於澧 也。东南：夏水，即沱江，为大江支津。又有涌水，则夏水支流也，通江处谓之涌口。漕河在城东北，名草市河，经沙市，名沙市河。又东瓦子湖，一名长湖，汇诸湖水，下流俱达於沔。万城堤在县西南，雍正中筑，乾隆五十三年修，岁遣大臣驻防。沙市，通判驻，有巡司。光绪二十一年开为商埠。与龙湾市、虎渡口巡司三。郝穴口有废司。荆南、丫角庙二驿。公安冲，繁。府西南一百四十里。顺治八年，由斗湖堤徙祝家冈。同治十二年复徙唐家冈。东：太岁。东南：黄山。大江在北，自江陵东入石首界。西：油水，旧由油河口入江，今淤。虎渡河自江陵县南流入境，至黄金口，分一支为东河，合吴达河诸水达荐祖溪。正流南经港口，会孙黄河，东南流，至泗水口，均入湖南注澧水。东北：孱陵镇巡司。东有涂郭市、东南有孟家溪市。有孙黄驿，后裁。石首简。府东南一百八十里。东：石首山。东南：石门。西：阳岐山。大江自公安入，迳县北，入监利界。其支津由藕池口分数道南达洞庭湖。又东焦山河，亦其支流也，自调弦口经焦山，亦达洞庭。南：黄金堤市。西：杨林市。监利繁，疲，难。府东少南二百四十里。东南：狮子山。西：大江自石首来，迳县西南，入湖南华容。东：鲁洑江，即夏水也，自江陵流入。东为大马长川，周环二百馀里，与林长、分盐、龙潭、三汊等河均至沔阳州合於沔水。白螺矶、分盐所、窑圻镇三巡司。朱家河废司。松滋简。府西一百二十里。东：竺园。南：金羊。西：九冈。西南：巴山。大江自枝江入，迳县北，亦曰川江。岷江至此分为三派，下流复合为一，达於江陵。洈水源出西南之起龙山，即古洈山，迳樟木山，右合隔沙河，左天木河，迳文公山，又东曰纸厂河，入公安达洞庭湖。东南磨盘洲巡司，红崖子砦巡司，后废。有县城、涴市二驿。枝江简。府西一百八十里。南有紫山。西：金紫。西南：官木。大江自宜都来，迳县北，入松滋。江中有百里洲。南为外江，北为内江，即江与沱也。东北沮水，又西北白水港，合群溪水注之。有江口巡司。董市镇。宜都简。府西北一百八十里。顺治初属夷陵州。雍正十三年改属。南：羊肠。西南：大梁。东北：石羊。西北：荆门山，对岸即虎牙山。大江自东湖来，迳其间，为绝险处，东南流入枝江。西北清江，即夷水也，自长阳流入，东南流，会汉洋河，至清江口入江。东北沧茫溪，一名玛瑙河，亦入江。白洋在江北岸，顺治初侨治於此，寻复故。东北：普通关废司。西南：聂家河市。北：安福市。又虎脑背市，即古猇亭。
襄阳府：冲，繁，难。隶安襄郧荆道。顺治初，沿明制，属湖广布政司。康熙三年，属湖北布政司。东南距省治六百八十里。广六百七十里，袤二百七十里。北极高三十二度五分。京师偏西四度二十分。领州一，县六。襄阳冲，繁，难。倚。东南：鹿门。西南：虎头。南：岘山。西：隆中山。汉水自穀城来，迳城北，入宜城。城四周有堤，谓之襄阳城堤。对岸即樊城，古重镇也。东北淯水，自河南唐县入，名唐河。合浊水，名唐白河。县别有白水，自东来会。又西北清泥河，东淳河，皆入汉。同知、丞驻樊城。吕堰、双沟二巡司。油房废司。汉江、吕堰二驿。汉江今移城中。宜城冲。府东南一百二十里。西：石梁。东南：赤山。南：太山。汉水自襄阳会潼水入，迳县东，入锺祥。西南蛮水，一曰鄢水，又曰夷水，合瀰水，与其支津木里沟、长渠皆入汉。又沶水自汉中来，合於蛮水，谓之沶口。北疏水，亦名襄水，土人呼涑水，亦自疏口入汉。东南楼子汊、南康坡汊、北羊祜汊，皆汉水之旁出也。西：田家集巡司。南：鄢城驿。南漳简。府西南一百二十里。西南有八叠山，一名柤山，又名沮山，吴朱然、诸葛瑾北出沮中，即此。西有荆山，左氏传所云 荆山九州之险 是也。漳水出焉，下流至当阳会沮水入江。其北深溪河，蛮水入，曰榨洛河，迳大鸿山，至城南，入宜城界。有方家堰巡司，后移保安镇。南有鸡头关，东北有石河铺。枣阳冲，繁，难。府东北一百四十里。东：霸山。东南：资山。南：瀴源山，瀴水所出。东：大阜山，白水所出。又东南昆水，西南浕水，合白水下流入於淯水，至襄阳入汉。西南蔡水，西流亦入淯水。有湖河、鹿头、双河、太平诸镇。穀城简。府西北一百四十里。湖北提督驻。西北：穀城山，县以此名。西南：薤山。南：金斗。东北：汉水自光化入，亦曰穀水。南：筑水，一名南河，东入沔，谓之筑口。北：汎水，一名古羊河，或曰北河，至城东，与筑水合。有花石街、张家集二巡司。张家集后移驻太平店。光化简。府西北一百八十里。西北：三夫山。汉水自均州入，迳城西，有涓水流入，历上涓、中涓、下涓三口入穀城。又黑水、排子、朱寨诸河下流皆入焉。东南旧有茨湖，今湮。有左旗营巡司，后徙县南老河口。均州简。府西北三百九十里。南：武当，一曰太和，亦曰篸上山，明时尊为 太岳 ，浪河、曾水并出焉。汉水自郧远河口入，又东为禹贡沧浪之水。其由浪河入者，有殷家河、萧河，其由曾水入者，有黄沙、小芝、水磨、笃河。又均水自州南流，至光化之小江口，亦入之。有草店、浪河诸镇。光绪四年置孙家湾巡司。
郧阳府：繁，疲，难。隶安襄郧荆道。总兵驻。顺治初，沿明制，属湖广布政司，并设抚治、都御史。康熙三年，属湖北省布政司。六年，罢抚治。东南距省治一千二百五十里。广七百十里，袤四百里。北极高三十二度四十九分。京师偏西五度四十二分。领县六。郧难。倚。北：兜鍪。西：锡穴。西北：老砦。西南：白马。汉水自郧西入均州。堵水自县南流入焉，谓之堵口。又将军河、曲远河、神定河、龙门河、远河俱来入。滔河自陕西商州流入，经县东北，会丹水，入河南淅川。西：黄龙镇巡司。雷峰垩镇、青桐关二巡司，裁。有驿。房简。府西南三百一十里。西南：房山。南：景山，一名雁塞山，沮水出焉。又东，汛水，今名八渡河。北：筑水，源出杨子山。东北有粉水，俱流迳保康入穀城注汉。有三岔口、九道梁二巡司。竹山难。府西南三百六十里。东南：方城，又名望楚山。西南：白马塞山。西：丫角山。南有堵水，一名陡河，源出陕西平利，自竹谿东流入境。右会官渡河、章落河、霍河，左受苦桃河、上元水、嵚峪河、对峙河，又东北流，经房北，至郧入汉。同知驻白河堡。官渡河堡巡司。黄茅关、吉阳关二废司。竹谿简。府西南五百九十里。东：诰轴。西南：峒崎山，有砦最险隘。西北：竹谿河，流合县河，为堵水上源。南秦坪河，东南白沙河，会柿河注堵水。有尹店社、白土关二废巡司。东：县河镇。保康简。府东南三百四十里。东：岮峪山。西有汤浃河，一名汤洋河，水温可疗疾。西北：粉水，东流与筑水会，名曰南河。西南板仓河，北来注之。东南有常平堡废巡司。郧西简。府西北一百三十里。顺治十六年，以西北上津县省入。西：矿山。西北：十八盘山。南有汉水，缘界合仙河、白河，又东迳金兰山，甲河自山阳来会，入郧西。天河源出县西北牛头山，激浪河、麦峪河流入焉。西北：上津堡废巡司。西：江口镇。
宜昌府：冲。隶荆宜道。总兵官驻。顺治初，沿明制，为夷陵州，属荆州府。雍正十三年升为府，更名，属湖北布政司，置东湖为治。鹤峰、长乐，降归州及所属长阳、兴山、巴东来隶。光绪三十年，析荆宜施道为施鹤道，升鹤峰为厅隶之。东距省治一千八十里。广五百九十里，袤四百十里。北极高三十度四十九分。京师偏西五度十五分。领州一，县五。东湖冲，繁，难。倚。旧为夷陵县。明省入夷陵州。雍正十三年复置，更名。光绪二年辟城南为宜昌商埠。东：对马。北：丰宝。南：高笄。东北：方山。西北：黄牛峡，亦称黄牛山。北：西陵峡，一名夷山，古所谓 三峡 之二。大江自归州来经之，至县西，始出峡就平地，东入宜都。东南：虎牙山，对岸为宜都之荆门山，下临虎牙滩。更有流头、使君、鹿角、狼尾等滩，皆奇险。北：黄柏河，下流为长桥溪，由长桥入江。西北：南沱巡司。又南津、西津、白虎诸关。有驿。归州简。府西北三百五里。明属荆州府。雍正六年升为直隶州。十三年复降为州来属。大江自巴东来，东入东湖界。香溪源出兴山县南入之，曰香溪口。江中有新滩、叱滩及石碣、达洞、独石诸滩，又有马肝、白狗、空舲三峡，皆险处也。有南逻口、牛口巡司。州城及建坪二驿。长阳简。府西南七十六里。明隶夷陵州，属荆州府。雍正六年属直隶归州，十三年来属。北：宜阳。西北：佷山。西：资丘。清江自巴东入，迳武落锺离山，一名难留城山，五姓蛮所从出也。清江俗名长阳河，合招徕河，又东迳金紫山，合平乐河、丹水，迳城南，又东入宜都。西有旧关堡、蹇家园二废巡司。有资丘镇。古扞关。兴山简。府北三百十里。明隶归州，属荆州府。康熙中，直属荆州府。雍正六年属直隶归州。十三年来属。西北：神龙、茅麓。北：罗镜。东：仙侣。西：万朝。城南香溪一名县前河，建阳、南阳两河入之，合白沙、九冲河，至城南，始为香溪。又南合大里溪，至峡门口，会大峡水。又西南入归州。有关口垩、青林垩，猫儿关诸隘。又有簝叶坞，出郧、襄间道也。西北：高鸡寨废巡司。巴东冲，难。府西四百二十五里。明隶归州，属荆州府。康熙中，直属荆州府。雍正六年属直隶归州，十三年来属。东：铁峰。北：青铜。南：巴山，一名金字山。西南：安居。大江自四川巫山来，由巫峡流入，迳城北，出东湖西陵峡，下流至黄梅，入安徽宿松县界。三灞河源出县西北九府坪，支流三，其一入西瀼溪，东曰东瀼溪，迳城北，又东迳牛口山。西南：清江，自建始入，下流入归。野山关巡司，后移驻县南劝农亭。县城、火峰口二驿。长乐简。府南一百九十一里。明为五峰司，隶容美宣抚司，属施州卫。雍正十三年置县，以石梁、水浕、长茅三司，及长阳、松滋、枝江、宜都，与湖南石门等县边地益之，来属。西北：金鸡。南：壶坪。西：五峰山。长茅河经县北，会县河入清江。东：汉洋河，源出东北山中，东经百年关北、渔阳关南，下流至宜都，亦入清江。南：白溪河，即渫水之上源。西：南湾潭，县丞驻焉。
施南府：简，难。隶施鹤道。明，施州卫，属湖庆都司。康熙中，因明制，为施州卫，属荆州府。雍正六年，改为恩施县，属直隶归州。十三年升为府，更名，属湖北布政司，增宣恩、来凤、咸丰、利川。乾隆元年，割四川夔州、建始来隶。东距省一千九百八十里。广四百二十八里，袤四百九十四里。北极高三十度十六分。京师偏西七度二分。领县六。恩施繁，难。倚。明为施州卫。雍正六年置县，更名。十三年建府治，遂属焉。以原属支罗等地分入他县。西北：都亭。东北：扞山。东：连珠，一名五峰山，下有五峰关。北：清江，源出四川石龙关东诸山，一曰夷水，又曰盐水。后汉书 廪君乘土船从夷水至盐阳 ，即此。经县东，有忠建河及麒麟、金印诸溪水注之，下流入於大江。崔家坝巡司。木贡，县丞驻。宣恩简。府东南八十里。明为施南宣抚司，属施州卫。康熙时为施南土司。雍正六年属恩施县。十三年置县属府。以忠峒、高罗、木册、东乡、忠建、石虎七司地益之。北：墨达山。南：将军山，白水河出焉，一曰车溪，又曰酉溪，入来凤，下流谓之漫水。溇水出县东北莺嘴荒，一曰九谿河，澧之北源也。忠建河在城东，名玉带溪，自咸丰发源，北入清江。有狮子、东门二关，乾灞巡司。东有东乡镇巡司，后裁。来凤简。府南二百七十里。明，散毛宣抚司，属施州卫。康熙时为散毛土司。雍正六年属恩施县。十三年置县，治司属之桐子园，隶以蜡壁、大旺、东流、卯峒、漫水五司地，属府。东南：翔凤。西北：三尖。西：佛山，与雀儿峰对峙，高峒河水出焉。东有佛塘崖，下有佛塘河，即宣恩之白水河也，流合众川，迳峒东流，入於辰河。有卯峒巡司，滴水、老鸦二关。咸丰简。府西南二百二十五里。明为大田军民千户所，属施州卫。康熙时改设巡司。雍正六年属恩施县。十三年置县，以唐崖、龙潭、金峒三司地益之。城内角楼山。东：小关。西北：龙潭河，一曰唐崖河，自利川入，西南入四川黔江，谓之黔水。西：龙嘴河，亦自利川入，迳万顷湖南入彭水。西南：张家坪巡司。利川简。府西一百七十八里。明，施南司属之官渡灞粗石地。雍正十三年置县，以忠路、忠孝、沙溪三司及恩施属之支罗、南坪堡等处益之。东：金字。西：桂子、七药山，前江出焉，南与后江合流，谓之龙嘴河，即中清河上源也。北有清江。境内水多伏流。有南坪、建南二巡司。建始简。府东北一百二十里。初因明制，属四川夔州府。乾隆元年改属。南：文山。西：石乳。东：州基山。西：石乳山，上有关，马水河出，西南右合桐木溪、木瓜河，迳禄山，右会广润河，至撒毛，入恩施。南有清江，入迳麻根塔口、景阳河，又东入巴东。有龙驹河。大岩岭镇，县丞驻。
荆门直隶州：冲，繁，疲，难。隶安襄郧荆道。明属承天府。顺治初，沿明制，为安陆府属州。乾隆五十六年，升直隶州，属湖北布政司。东南距省治六百里。广二百六十里，袤三百二十五里。北极高三十一度四分。京师偏西四度十六分。领县二。南三十里荆门山。西北：武陵。东：伯夷。西：象山。东南：章山，即内方山。汉水来迳城东，亦曰沔水，东南入潜江。滨汉为堤，亦自内方山达潜江，为五邑保障。西权水，北象河，东南有直江，下流均入汉。又建水一名建阳河，上流古通汉，今淤，下流至江陵汇为湖。有建阳镇、石桥镇二巡司，俱有驿。又城有荆山驿。旧设新城镇、仙居口二巡司，及荆门所、宜门所，后均废。东南有沙洋镇。当阳简。州西南一百二十里。明属州，隶承天府。顺治初，属安陆府。乾隆五十六年还属。东南：紫盖。东北：绿林。玉泉山，玉泉水出焉。北：沮水，自远安来，东南流，合巩河、玉泉水，至麦城南，与漳水会，下流入江。有河溶镇巡司。北：百宝砦。东：淯溪镇。有驿。远安简。州西一百四十里。明属夷陵州，隶荆州府。雍正十三年直属府。乾隆五十六年来属。西北：鸣凤。北：神马。沮水自南漳来，迳县东南流，合福河溪、通天楼河、石洋河、白龙溪、泥水溪、青溪诸水，入当阳界。西北：黄柏河。北：南襄堡，西北：砦洋坪汛。
鹤峰直隶厅：冲，繁，疲，难。光绪三十年，析荆宜施道为施鹤道，厅隶之。顺治初，因明制，为容美土司，属施州卫。雍正六年，属恩施县。十三年置州，以五星坪、北佳坪益之，属宜昌府。光绪三十年，升直隶厅，属湖北布政司。东距省治一千五百五十里。广一百九十五里，袤三百四十五里。北极高三十度。京师偏西六度三十分。东南：柘鸡。东：平山。北：印山。南：天星。西北：巴子山。南：八峰山。有山河，即溇水之上源，东南流，大典河入焉。东北：咸盈河，迳巴东入於清江。有奇峰、邬阳、大崖诸关。山羊隘旧属湖南慈利，雍正时来属，设巡司驻之，后移白果坪。
