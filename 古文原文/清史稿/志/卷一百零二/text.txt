<strong>舆服一</strong>
皇帝五辂皇帝辇舆皇后舆车皇太后舆车附皇贵妃以下舆车
亲王以下舆车亲王福晋以下舆车京外职官舆车庶民附
命妇舆车
自虞廷缋，制创垂衣。车服之朌，式昭庸典。夏絻殷辂，文质异观。迄乎有周，监於二代。巾车典路，司服司常。各隶专官，礼明物备。秦、汉以降，代有异同。品数弥繁，曩篇具载。明初木辂，乃用於郊，崇朴去雕，亦有足尚。清之太祖，肇起东陲，远略是勤，戎衣在御。太宗缵服，遂定辽都。天聪六年，已命礼官考定仪卫，并因易服蔑祖之弊，鉴及金、元。国俗衣冠，一沿旧式。勿忘数典，昭示云礽。世祖入关，抚有中夏。武功耆定，文物浸昌。康、雍两朝，续有制作。朝章国采，斯已粲然。亦越高宗，衣闻克绍。治承熙洽，乡用儒臣。馆辟三通，籀文缉｛典｝。五辂之数，改符周官。参古准今，图详礼器。遂於乘御，增定已多。一代仪文，於斯为盛。自时厥后，上下相承，率蹈前规，尚无侈改。载稽诸制，爰志斯篇。卤簿一门，迾从附著。光、宣之际，海、陆军兴。旗式服章，旧观顿改。已见兵志，兹不複书。玺、宝、印、符，所以昭信。龙、龟、蟲、鸟，纽篆各殊。列代相沿，皆资法守。备详定式，悉按等差。又自海通，国交最重。往来酬赠，仿制宝星。名级攸分，以荣佩戴。逮乎末季，新制渐繁，兼有爵章，行之未久。若斯之类，隐略云尔。
清初仍明旧，有玉辂、大辂、大马辇、小马辇之制，与香步辇并称五辇。大朝日设於太和门东。又凉步辇、大仪轿、大轿、明轿、折合明轿，均左所掌之。冬至大祀、夏至祀方泽、并乘凉步辇，升殿日亦设於太和门东。乾隆七年，定大祀亲诣行礼，均乘舆出宫，至太和门乘辇。祀毕还宫，仍备舆。八年，改大辂为金辂，大马辇为象辂，小马辇为革辂，香步辇为木辂，玉辂仍旧，是为五辂，銮仪卫掌之。遇大朝会，则陈於午门外。十三年，谕定乘用五辂，自今岁南郊始。更造玉辇，改凉步辇为金辇，是为二辇。又定大仪轿为礼舆，改折合明轿为轻步舆，定大轿为步舆，是为三舆。南郊乘玉辇，北郊、太庙、社稷坛，乘金辇，朝日、夕月、耕耤以下诸祀，均乘礼舆。遇大朝会，则并陈於太和门外。行幸御轻步舆，驾出入则御步舆。皇子舆车，俟分封后始制。兹撮集礼器图所载，其乾隆以前所定者为初制，依类附见，用备参稽。
皇帝玉辂，木质髤朱，圆盖方轸，高一丈二尺一寸。盖高三尺一分，青饰，衔玉圆版四。冠金圆顶一尺二寸九分，承以镂金垂云檐八尺一寸，贴镂金云版三层。青缎垂幨亦三层，绣金云龙羽文相间。系带四，绣金青缎为之，属於轸。四柱高六尺七寸九分，相距各五尺六寸，绘金云龙。门垂朱帘，四面各三。座纵八尺五寸，横八尺四寸，环以朱阑，饰间金彩。阑内周布花毯。云龙宝座在中，高一尺三寸，阔二尺九寸。两轮各十有八辐，镂花饰金。贯以轴辕二，长二丈二尺九寸五分，金龙首尾饰两端。轸长一丈一尺一寸五分，径八尺四寸。后建太常，十二斿，亦青缎为之，繰绣日月五星，斿绣二十八宿，里俱绣金龙，下垂五彩流苏。用攒竹髤朱竿，左加闟戟，右饰龙首，并缀朱旄五，垂青緌。升用纳陛五级，左右阑皆髤朱金彩。驾象一，靷以朱绒紃。陈设时，行马二承辕，亦髤朱直竿，两端俱钻铜。初制，玉辂尺寸与大辂同。辂上平盘、滴珠板、轮辐、轮辋、车心、轴首、及驾辕诸索制并同。惟无平盘下十有二槅及左右八槅之饰。辂亭前二柱，饰沥粉贴金升龙，亭柱槛座尺寸，及门槅明栨装饰与亭内软座下诸制，悉同大辂。惟屏风上雕沈香色描金云龙五，屏后下三槅雕木沈香色描金云龙三，下雕云板如其数，较大辂之制少异焉。辂顶、圆盘、天轮、辂亭前诸制，及太常旗、踏梯、行马之类，皆与大辂同。
金辂，亦驾象一。圆盖方轸，黄饰，衔金圆版四。黄缎垂幨三层。系带四，亦黄缎为之，属於轸。后建大旗，十有二斿，各绣金龙。馀如玉辂之制。按金辂之名，改由大辂。初制，大辂高一丈三尺九寸五分，广八尺二寸五分。辂上平盘，前后车棂并雁翅及四垂如意。滴珠板下二辕，各长二丈二尺九寸有奇，俱朱髤镀金铜龙首尾，鳞叶片装钉。平盘下方箱，四周朱髤匡，前后十二槅，内青地绘五彩云鹤，左右八槅，内上青下绿地，绘兽鸟各六。轮二，贯以轴，每轮十八辐辋，皆朱髤，抹金铜鈒花叶片装钉。轮内车心各一，抹金铜鈒莲花瓣轮盘装钉。轴首左右铁插贯之，抹金铜鈒龙顶管心装钉。轴中缠红绒驾辕诸索。辂亭高六尺七寸九分，四柱各长五尺八寸四分。槛座高九寸五分，前后柱戗金云龙文，下山水。门高五尺一寸九分，广二尺四寸九分。左右门各广二尺二寸五分，上四周装雕木沈香色描金香草板十二片。前左右各有槅二扇，明栨全，皆朱髤，抹金铜鈒花叶片装钉。槅编黄线绦，后朱髤屏风，屏前上三槅，雕沈香色描金云龙五。上朱髤板，戗金云龙一。中三槅，沈香色描金云龙三。下三槅，描金云板如其数。屏后上三槅，朱髤戗金龙三。其次戗金云板如其数。中三槅，朱髤戗金龙四。其次沈香色描金云板如其数。下三槅，沈香色云板亦如之。俱抹金铜鈒花叶片装钉。亭内黄线绦编朱髤匡，软座黄绒坠座大索四，下垂莲花坠石，上施花毯草席，并大红织金绮褥。朱髤坐椅一，上靠背雕沈香色描金云龙一，下雕云板一，朱髤福寿板一，并衣黄织金椅靠、坐褥、四围椅裙全。周围施黄绫帷幔，或用黄线罗。亭外青绮缘边红帘十扇，各用拽帘黄线绦二，黄铜圈全。辂顶并圆盘高三尺一分，镀金铜蹲龙顶，带仰覆莲座，高一尺二寸九分垂攀顶黄绒索四。盘高二寸，上加朱髤。其下外四面沈香色地，描金云青饰。辂盖亭内贴金斗拱，承朱髤匡宝盖，斗以八顶，黄绮冒之，名曰黄屋。中并四周绣五彩云龙九。天轮三层，朱髤，上安雕木贴金龙耀叶板八十一片。三层间绘五彩云，衬板数亦如之。盘下四周黄铜装钉，上施金黄绮沥水三层，每层摺片八十有一，间绣五彩云龙文。四角垂青绮络带，各绣五彩云升龙三。圆盘四角连辂座板用攀顶黄线圆绦，并贴金木鱼。辂亭前有左右转角阑干二扇，后一字带左右转角阑干一扇，皆朱髤。内嵌雕木贴金龙，间以五彩云。三扇凡十二柱，各柱首雕木贴金蹲龙一，及描金五彩装莲花抱柱。阑内四周施花毯草席。其后树太常旗二，黄云缎为之，皆十有二斿。每斿内外各绣升龙一。朱髤攒竹竿二，左竿旗腰绣日月北斗，竿首用镀金铜龙头。右竿旗腰绣黻字，竿首用镀金铜戟。各缀抹金铜铃二，垂红缨十有二，上施抹金铜宝盖，下垂青线帉。踏梯一，木质朱髤，抹金铜鈒花叶片装钉。行马架二，木质朱髤，抹金铜叶片装钉，上穿黄绒匾绦。黄布面绢里夹幰衣、油绸雨衣各一，红油合扇梯、红油拓叉各一。贴金铜宝瓶，并木雕贴金仰覆莲座，雕花番草贴金象鞍、鞦辔、毡笼各二副。
象辂，服马四，骖马六，设游环和铃，圆盖方轸。高一丈一尺三寸，盖高二尺六寸五分，红饰衔象牙圆版四。红缎垂幨三层，系带四，亦红缎为之，属於轸。四柱高六尺四寸九分，相距各五尺八寸。座纵一丈五分，横九尺一寸，环以朱阑。辕三，各长二丈二尺三寸，轸长一丈五分，径九尺一寸。后建大赤，十有二斿，各绣金凤。馀制与玉辂同。按象辂为大马辇之改定。初制，大马辇高一丈二尺五寸九分，广八尺九寸五分。辕二，各长二丈五寸九分。辇上平盘、滴珠板、轮辐、轮辋、车心、轴首及驾辕诸索制，并如大辂。亦无平盘下前后十二槅及左右八槅之饰。辇亭高六尺四寸九分，朱髤。四柱长五尺五寸四分。槛座高如辇亭，上四周雕木沈香色描金云板十二片，下亦如之。门高五尺九分，广二尺四寸五分。左右门广较减二寸。前及左右各有槅二扇，后槅三扇，明栨全，皆朱髤，抹金铜鈒花叶片装钉。槅心编黄线绦。亭内软座，上施素毯。馀制与大辂同。辇顶并圆盘高二尺六寸五分，上下皆朱髤。辇盖青饰，铜龙、莲座、宝盖、黄屋诸制悉如大辂。天轮三层亦如之。辇亭前一字阑干一扇，后一字带转角阑干一扇，左右阑干二扇，内嵌绦环板，亦皆朱髤。四扇凡十有二柱，各柱首雕饰同大辂。阑内周布素毯草席，太常旗、踏梯、行马、幰衣、雨衣之类亦如之。惟辂以象驾，辇以马驾，故鞍鞯、鞦辔、铃缨之饰均备焉。
木辂，服马二，骖马四，设游环和铃，圆盖方轸。高一丈一尺六寸五分，盖高三尺六寸一分，黑饰衔花梨圆版四。黑缎垂幨三层，系带四，亦黑缎为之，属於轸。四柱高六尺五分，相距各五尺一寸。座纵九尺，横八尺八寸，环以朱阑。辕三，各长二丈一尺。轸长九尺，径八尺八寸，后建大麾，十有二斿，各绣神武，馀俱如玉辂之制。按木辂为香步辇之改制。初制，香步辇高一丈二尺五寸，座高三尺，方广八尺二寸五分。辇座朱髤，四周雕木五彩云浑贴金龙板十二片，间以浑贴金仰覆莲座，下雕木线金五彩云板二十片。座下四辕，中二辕长三丈五尺九寸，左右辕长二丈九尺五寸有奇，皆朱髤，镀金铜龙首尾装钉，攀辕黄线圆绦八。辇亭高六尺五分，四柱各长五尺八寸。槛高二寸五分，亦皆朱髤，上四周雕木沈香色描金香草板十二片，抹金铜辂鈒花叶片装钉。门较大马辇高逾二寸，广与之同。左右门广二尺二寸。前左右各朱髤十字槅二扇，雕沈香色描金云龙板八片，下云板如其数，俱抹金铜鈒花叶片装钉。亭内布花毯草席，大红织金绮褥，朱髤戗金龙坐椅一。靠背以下诸制与大小马辇并同。辇顶并圆盘高二尺六寸有奇，镀金铜蹲龙顶，馀制同大小马辇。天轮制亦如之。辇亭前左右转角阑干二扇，后一字带左右转角阑干一扇，皆朱髤，嵌雕木贴金龙，间以五彩云。三扇凡十有二柱，各柱首雕饰与大辂同。阑内四周布花毯草席。亭内木雕浑贴金剑山一，朱髤脚踏一，黄缎衣全。踏梯一，木质朱髤，雕贴金行龙五彩云绦环板六片，描金五彩水板十有二片，蹲龙四，皆抹金铜鈒花叶片装钉。其幰衣、雨衣类悉同大小马辇制。
革辂，服马一，骖马三，亦设游环和铃，圆盖方轸。高一丈一尺三寸，盖高二尺五寸五分，泥银饰衔圆黄革四。白缎垂幨三层，系带四，亦白缎为之，属於轸。四柱高五尺五寸九分，座纵一丈六尺，横八尺三寸五分，环以朱阑。辕二，各长一丈九尺五分，轸长一丈六寸，径八尺三寸五分。后建大白，十有二斿，各绣金虎，馀制均与玉辂同。按改小马辇为革辂，始於乾隆八年。初制，小马辇视大马辇高广皆减一尺。下二辕长一丈九尺五分。平盘、滴珠板、轮辐、轮辋诸制悉与大马辇同。辇亭高五尺五寸九分，朱髤。四柱长五尺四寸五分。槛高一寸四分，上四周雕沈香色描金云板十二片，下亦如之。门高五尺，广二尺二寸五分。左右门广较减一寸有奇。前左右各有槅二扇，明栨全，皆朱髤，抹金铜鈒花叶片装钉。槅心编黄线绦。后朱髤屏风，雕沈香色描金云龙五，及沈香色描金云龙绦环板三，云板数亦如之。周围亦抹金铜鈒花叶片装钉。亭座朱髤板上施素毯草席，红织金绮褥。外红帘四扇，其坐椅靠背以下诸制悉同大马辇。辇顶并圆盘高视大马辇减一寸。上饰镀金铜宝珠顶。莲座、宝盖等饰，及天轮、辇亭前诸制，亦与大马辇同焉。
玉辇，木质髤朱，圆盖方座。高一丈一尺一寸，盖高二尺，青饰、衔玉圆版四。冠金圆顶，承以镂金垂云。曲梁四垂，端为金云叶。青缎垂幨二层，周为襞积。系紃四，黄绒为之，属於座隅。四柱高五尺三寸，相距各五尺，绘云龙。门高四尺八寸，冬施青毡门帏，夏易以朱帘，黑缎缘，四面各三。座高二尺四寸，上方七尺六寸，下方七尺七寸，缀版二层，上绘彩云，下绘金云，环以朱阑，高一尺六寸八分，饰间金彩。阑内周布花毯。云龙宝座在中，高一尺三寸。左列铜鼎，右植服剑。辕四，内二辕长三丈八寸五分，外二辕长二丈九尺，金龙首尾衔两端。升用纳陛五级，左右阑皆髤朱，亦饰金彩，舁以三十六人。
金辇，圆盖方轸。高一丈五尺，盖高一尺九寸，饰盖用泥金衔金圆版四。冠金圆顶。檐径七尺一寸。黄缎垂幨二层。柱高五尺，相距各四尺九寸。门高四尺七寸五分。冬垂黄毡门帏，夏易以朱帘，黑缎缘，四面各三。座上方七尺三寸，下方七尺五寸，环以朱阑，高一尺三寸。辕四，内二辕长二丈八尺一寸，外二辕长二丈六尺一寸。舁以二十八人。馀如玉辇之制。按乾隆十三年，改凉步辇为金辇。初制，凉步辇高一丈一尺二寸，座高二尺五寸。辇座朱髤，座板并四面朱髤匡，雕木浑贴金云板二十片，上贴金地雕五彩云绦环板十二片，带仰覆莲座。下四辕，中二辕长二丈八尺五寸，左右二辕长较减二尺，皆朱髤，前后俱镀金铜龙首尾装钉，攀辕黄线圆绦八。辇亭高五尺五寸五分，方四尺八寸，朱髤。门高四尺七寸，广二尺二寸。左右门广亦如之。上四周沈香色描金香草板十二片，前左右各有槅二扇，后槅三扇，明栨全，皆朱髤，编以黄线绦。辇板上施花毯草席，并红织金绮褥。朱髤戗金云龙坐椅一，坐下四周雕木沈香色描金云，其上靠背雕沈香色描金龙一，并五彩云，下雕贴金云板一片，朱髤福寿板一，并衣。亭内设雕木浑贴金剑山一，脚踏一，黄缎衣全。铜火炉及镀金镶嵌宝石铜炉各一，坐褥、椅裙、帘幔之类，悉与大小马辇同。辇顶高二尺五寸，镀金铜宝珠顶，带仰覆莲座，高一尺三寸二分，垂攀顶黄绒索四。顶朱髤，冒以黄毡，四角如意云并缘绦，亦均黄毡为之。周围施金黄绮沥水二层，每层百二十四摺，绣云龙，间以五彩云文。腰绣行龙十六。或大红罗冒顶，如意云缘绦亦红罗为之。四角镀金铜云四朵。亭内宝盖绣五龙，顶用朱髤木匡，冒以黄绮，谓之黄屋。顶心四周绣云龙各一。辇亭四角至辇座攀顶黄线圆绦四，并贴金木鱼。亭外围红毡面、金黄毡缘绦、绢里毡衣一副。辇亭前左右转角阑干二扇，后一字带转角阑干二扇，皆朱髤，雕木玲珑金地五彩妆云板十六片。四扇凡十二柱，各柱首雕饰同大辂。阑内四周施花毯草席，踏梯一，木质朱髤，贴金五彩云玲珑板六片，描金水板十二片。蹲龙四，皆抹金铜鈒花叶片装钉。又镀金铜钩四，金黄线圆绦，数亦如之。红油高凳四，黄毡輓凳二，金黄布夹幰衣、金黄油绸雨衣各一。
礼舆，棻质。高六尺三寸。上为穹盖二层，高一尺三寸。上层八角，饰金行龙。下四角，饰亦如之。冠金圆顶，承以镂金垂云，杂宝衔之。檐纵四尺七寸，横三尺五寸。明黄缎垂幨二层，绣金云龙。四柱高五尺，饰蟠龙，门端及左右阑饰云龙，皆镂金。内设金龙宝座，高一尺七寸，帏用明黄云缎纱毡，各惟其时。左右启櫺，夏用蓝纱，冬用玻璃。直辕二，长一丈七尺六寸五分。大横杆二，长九尺。小横杆四，长二尺二寸五分。肩杆八，长五尺八寸。皆髤朱，绘金云龙。横钻铜，纵加金龙首尾。舁以十六人。按礼舆为大仪轿之改定。初制，大仪轿高四尺八寸五分，顶高一尺三寸，广二尺八寸。顶双层，浑贴金雕九龙，云花番草绦环，销金龙沥水二层，黄绫为之。髤金直竿二，前后横竿如之。短扛四，肩扛倍之。撑竿二。轿顶蹲龙十二，金顶鈒龙文，嵌珊瑚青金松子等石。轿扛装镀金铜龙首尾。黄布幰衣、油绸雨衣、黄毡顶各一。
轻步舆，亦舁以十六人，木质髤朱，不施幰。盖高三尺四寸。倚高一尺五寸八分，象牙为之。座高一尺八寸二分，纵一尺八寸三分，横二尺二寸。踏几高三寸，髤以金。直辕二，长一丈五尺四寸五分，加铜龙首尾。大横杆二，长九尺一寸。小横杆四，长二尺八寸四分。肩杆八，长五尺八寸五分，俱钻铜。馀制与步舆同。按轻步舆之称，改由折合明轿。初制，折合明轿，金漆雕花草兽面。广二尺二寸，高三尺四寸。地平广如轿身。直竿下数亦如大仪轿。装饰、幰衣诸制并与明轿同。
步舆，亦舁以十六人，木质涂金，不施幰。盖高三尺五寸。倚高一尺六寸五分，镂花文。中为蟠龙座，座高一尺八寸五分，纵一尺八寸，横二尺二寸。坐具冬施紫貂，夏以明黄妆缎。四足为虎爪螭首，圆珠承之，周绘云龙。踏几高三寸一分，笼以黄缎。直辕二，长一丈五尺五寸。大横杆二，长七尺六寸，中为双龙首相对。小横杆四，长二尺八寸。肩杆八，长五尺六寸。馀同礼舆之制。按步舆为大轿之改称。初制，大轿单顶朱髤，广三尺，高五尺，贴金。顶广视轿身较赢八寸，高八寸。销金龙沥水一层，黄绫为之。饰金蹲龙四。直竿下数亦如大仪轿。金顶以下诸制并同。
皇后凤舆，木质，髤明黄，高七尺。穹盖二重，高一尺五寸五分。上为八角，下方四隅，俱饰金凤。冠金圆顶，镂以云文，杂宝衔之。檐纵五尺，横三尺七寸六分，明黄缎垂幨，上下皆销金凤。四柱，高四尺七寸，皆绘金凤。櫺四启，网以青紃。前为双扉，高二尺六寸，启扉则举棂悬之，内髤浅红。中设朱座，高一尺七寸。倚高一尺八寸，髤明黄，绘金凤。坐具明黄缎绣彩凤。前加抚式，明黄金凤髤绘亦如之。直辕二，长一丈七尺二寸五分。大横杆二，长八尺，中为铁金双凤相向。小横杆四，长三尺。肩杆八，长五尺一寸。皆髤明黄，横钻以铜，纵加铜金凤首尾。舁以十六人。亲蚕御之。按后妃舆车之制，改定於乾隆十四年。初制，凤舆外并有凤辇，柱高三尺六寸，广五尺二寸。座高一尺八寸，周围阑柱、绦环雕花卉，朱髤贴金饰。宝座在中，下有仙桥，座穿以藤。窗槅编石青线，顶衣用黄结罗为之。销金凤沥水二层。黄缎里衣。外垂珠帘。直竿四，内扛倍之。短扛如内扛之数。俱朱髤。赤金顶鈒凤文，嵌青金、珊瑚、松子等石。扛端装金凤首尾。红油凳四。拓叉二。黄布幰衣、油绸雨衣各一。凤舆制广三尺一寸五分，柱高三尺三寸二分，门高二尺八寸，顶广视面较赢八寸。顶楼六瓣，每瓣广一尺五寸，共高一尺二寸。辕长一丈七尺五寸，轮高五尺，俱施黄油彩绘金凤。赤金顶，镀金叶片装钉。黄素绫衣，上销金凤沥水二层。
仪舆，木质，髤以明黄，高视凤舆减一尺一寸。上为穹盖，高六寸七分。冠金圆顶，涂金檐，纵四尺七寸。四隅系黄绒紃，属於直辕。明黄缎垂幨。四柱，高四尺七寸。门帏红里，亦明黄缎为之。中设朱座，高一尺五寸，倚髤明黄，高一尺六寸，绘金凤。坐具明黄缎，绣彩凤。直辕二，长一丈五尺五寸。横杆二，长七尺七寸，中为铁金双凤相向。肩杆四，长五尺二寸，两端钻铜金。舁以八人。初制，仪舆广三尺二寸，柱高三尺四寸，顶广视面辕较赢三寸，高九寸，辕长与凤舆同，轮较低二寸，俱施黄油。赤金顶，镀金叶片装钉。衣以黄云缎为之。重檐沥水，红缎里。黄布幰衣、油绸雨衣、黄毡顶各一。
凤车，木质，檗明黄，高九尺五寸。穹盖二层，高一尺七寸，上绘八宝，八角饰以金凤，下绘云文，四隅饰亦如之。冠金圆顶，镂云，杂宝衔之。檐纵四尺九寸，横四尺。明黄缎垂幨，盖明黄络，四隅系紃，明黄绒为之，属於轸。四柱，高三尺三寸，左右及后皆绘金凤。中各启櫺，网以青紃，门高三尺，上镂金凤相向。明黄缎帏，黄里。坐具亦明黄缎为之，上绣彩凤。轮径四尺九寸，各十有八辐。辕二，长一丈七尺五寸，两端钻以铁金。轸长六尺二寸。驾马一。
仪车，木质，髤明黄，高九尺五寸。穹盖，上圆下方，高九寸。冠银圆顶，涂金。檐纵五尺五寸，横四尺一寸。四隅系紃，明黄绒为之，属於轸。明黄缎垂幨。四柱，高二尺八寸，不加绘饰，里髤浅红。黄里明黄缎帏。坐具亦明黄缎为之，上绣彩凤。轮径四尺，各十有八辐。辕二，长一丈五尺，钻以铁银，轸长五尺八寸，驾马一。按初制无仪车，有大仪轿，广二尺九寸，高四尺八寸。顶广如仪舆。顶楼八瓣，俱施黄油。贴金云凤绦环，嵌五色宝石。黄绫为衣，上销金凤沥水二层。直横竿各二，短扛四，肩扛倍之，撑竿二，俱朱髤。轿顶饰金凤十二，金顶鈒海马文，嵌青、红、蓝三色宝石。轿扛装镀金铜凤首尾。幰衣诸制与仪舆同。
皇太后舆车之制，与皇后同，惟绘绣加龙，故遂异其名曰龙舆、曰龙凤车。乾隆十六年，皇太后六旬圣寿，皇上自畅春园躬奉慈驾入宫。皇太后御金辇，明黄缎绣寿字篆文。奉辇以二十八人。二十六年、三十六年，皇太后七旬、八旬圣寿，并御是辇，自畅春园入宫。定名曰万寿辇。
皇贵妃翟舆，木质，髤明黄，绘绣皆金翟。横杆中为铁银双翟相向，翟首金。凡杆纵加铜金翟首尾。肩杆四。舁以八人。馀同皇后凤舆之制。按初制，皇贵妃舆车，有翟车、翟轿，无仪舆、仪车之称。翟轿制广二尺九寸，高四尺六寸。顶广二尺五寸。顶楼六瓣。俱施金黄油，彩绘云龙翟鸟，饰五色宝石。金黄绫衣，上销金翟沥水。直竿二，横竿如之。肩扛四，撑竿二，俱朱髤。轿顶饰金翟十。纯素金顶，铜事件全。黄布幰衣、油绸雨衣各一。
仪舆，木质，髤明黄。倚绘金翟。坐具绣彩翟。横杆中为铁银双翟相向。翟首金。馀与皇后仪舆制同。
翟车，木质，髤明黄。盖饰金翟。左右及后均绘金翟。门亦镂金翟相向。坐具绣彩翟。辕钻以铁银。馀如皇后凤车之制。初制，翟车广三尺一寸，柱高三尺三寸有奇，顶高一尺二寸，辕长一丈六尺六寸，轮高四尺八寸，俱施金黄油。金黄云缎衣。重檐沥水，红绢里。纯素金顶，镀金铜事件全。幰衣、雨衣外，金黄毡顶一。
仪车，坐具绣彩翟。馀与皇后仪车制同。
贵妃翟舆、仪舆、仪车，皆木质，髤金黄。盖、幨、坐具皆金黄缎，饰彩绣皆金翟。横杆中为铁银双翟相向，翟首金。凡杆皆纵加金翟首尾。馀俱同皇贵妃舆车之制。
妃嫔翟舆，木质，髤金黄。冠铜圆顶，涂金。直杆加铜髤金翟首尾。肩杆四，髤金。舁以八人。
仪舆，木质，髤金黄。冠铜圆顶，涂金。肩杆二。舁以四人。仪车，木质，髤金黄。冠，铜圆顶，涂金。馀如贵妃舆车制。初制，贵妃、妃、嫔车、轿，与皇贵妃同。惟车轿顶及事件俱铜质镀金。
亲王明轿一，木质，洒金，不施幰。盖、辕、杆皆髤朱饰金。暖轿一，银顶，金黄盖幨，红帏，缎、毡各惟其时。初制，亲王明轿广三尺三寸，地平广与轿面同。俱施羊肝漆洒金，上下雕玲珑花卉。直杆、横杆、撑杆各二，肩杆四，俱朱髤贴金饰。红布幰衣、油绸雨衣各一。
亲王世子明轿一，制同前。暖轿一。红盖，金黄幨，红帏。馀如亲王。
郡王明轿一，暖轿一。红盖，红幨，红帏。馀同亲王世子。初制，郡王以下、贝勒以上，俱坐明轿，八人舁之，如亲王仪。辅国公以上，亦坐明轿，四人舁之。原乘马者听。郡王长子、贝勒明轿一，暖轿一。自贝勒以上，用舆夫八人。红盖，红幨，红帏。馀如郡王。
贝子明轿一，暖轿一。红盖，红幨，青帏。馀如贝勒。
镇国公明轿一，暖轿一。皂盖，红幨，皂帏。馀如贝子。
辅国公明轿一，暖轿一。青盖，红幨，青帏。馀如镇国公。自辅国公以上，用舆夫四。
固伦公主暖轿一，金顶朱轮车一。皆金黄盖，红帏，红缘，盖角金黄幨。初制，固伦公主车轿盖以金黄缎为之，盖角垂檐皆红缘。
和硕公主暖轿及朱轮车，红盖，红帏，盖角金黄缘。馀同固伦公主。和硕公主以下、县主以上，舆用银顶。并按初制，固伦公主车、轿皆红缎为之，盖角亦金黄缘。
郡主暖轿及朱轮车，红盖，红帏，红幨，盖角皂缘。馀如和硕公主。初制，郡主盖、帏与和硕公主同，惟盖角青缘。
县主暖轿及朱轮车，红盖，青幨，盖角青缘。馀如郡主。初制，县主盖、帏俱同和硕公主，惟盖角蓝缘。
郡君车，红盖，红幨，青帏，盖角青缘。初制，郡君车盖红缎为之，蓝帏，盖角蓝缘。
县君车，皂盖，红幨，皂帏，盖角红缘。初制，县君车盖青缎为之，盖角红缘。
镇国公女乡君车，皂盖，皂帏，红幨，盖角青缘。初制，镇国公女乡君车盖、帏亦以青缎为之，盖角蓝缘。
辅国公女乡君车，青帏，盖去缘饰。馀如镇国公女。郡君以下车皆朱轮。并按初制，辅国公女乡君车青盖、蓝帏。
亲王福晋暖轿及朱轮车，红盖，四角皂缘。金黄幨，红帏，朱辕，舆用金顶。自亲王以下、贝勒以上各侧室，均降嫡一等。并按初制，亲王妃车、轿红盖，红帏，金黄垂幨，盖角青缘。其侧妃车、轿亦红盖，红帏，盖角青缘，红垂幨。
亲王世子福晋暖轿及朱轮车，红幨。馀如亲王福晋。初制，亲王世子妃轿、车盖、帏与亲王侧妃同。其侧妃轿、车，红盖，红帏，盖角青缘，青垂幨。
郡王福晋暖轿及朱轮车，皂幨。馀如亲王世子福晋。舆用银顶。初制，郡王妃轿、车盖、帏与亲王世子侧妃同。其侧妃轿、车，红盖，红帏，盖角蓝缘，蓝垂幨。
郡王长子福晋暖轿及朱轮车，四角蓝缘，蓝幨。馀如郡王福晋。初制，郡王长子妃轿、车盖、帏与郡王侧妃同。其侧妃轿、车，红盖，四角青缘，青帏，红幨。
贝勒夫人暖轿及朱轮车，四角皂缘，皂帏。馀如郡王长子福晋。初制，贝勒夫人轿、车与郡王长子侧妃同，其侧夫人轿车，红盖，蓝缘，蓝帏，红幨。
贝子夫人车，红盖，青缘，青帏，红幨。初制，贝子夫人车与贝勒侧夫人同。其侧夫人车，青盖，红缘，青帏，红幨。
镇国公夫人车，朱轮，皂盖，红缘，皂帏。红幨。自公夫人以上，盖、帏均用云缎，镇国将军夫人以下用素缎。并按初制，镇国公夫人车盖、帏与贝子侧夫人同。其侧夫人车，青盖，蓝缘，青帏，红幨。
辅国公夫人车，朱轮，皂盖，青缘，皂帏，红幨。初制，辅国公夫人车盖、帏与镇国公侧夫人同。其侧夫车，青盖，蓝帏，红幨。
镇国将军夫人车，朱轮，皂盖，青缘，皂帏，红幨。初制，镇国将军夫人车盖、帷与辅国公侧夫人同。
辅国将军夫人车，朱轮，青盖，红幨，青帏。初制，辅国将军夫人车盖、帷皆以蓝缎为之，红垂幨。
奉国将军淑人、奉恩将军恭人车，均朱轮，皂盖，皂帏，皂幨。初制，奉国将军淑人及奉恩将军恭人车，盖、帏、幨皆以青缎为之。
民公夫人车，黑辕轮，绿盖，皂缘，绿幨，皂帏。初制，公夫人车，皂盖，青缘。
侯、伯夫人车，四角青缘。馀如民公夫人。初制，侯、伯夫人车，青帏，盖角蓝缘。
子夫人车，皂盖。馀如侯、伯夫人。初制，子夫人车，青盖，绿缘，绿幨，青帏。
男夫人车，皂盖，不缘。馀如子夫人。初制，男夫人车，青盖，青帏，绿幨。
满洲官惟亲王、郡王、大学士、尚书乘舆。贝勒、贝子、公、都统及二品文臣，非年老者不得乘舆。其馀文、武均乘马。
汉官三品以上、京堂舆顶用银，盖帏用皂。在京舆夫四人，出京八人。四品以下文职，舆夫二人，舆顶用锡。直省督、抚，舆夫八人。司、道以下，教职以上，舆夫四人。杂职乘马。
钦差官三品以上，舆夫八人。武职三品仍不得用。武职均乘马。将军、提督、总兵官，年逾七十不能乘马者，奏闻请旨。初制，凡公、侯、伯以下职官，三品以上，坐四人暗轿，镀金装饰，银螭，绣带，青幔。四品以下，坐二人暗轿，或乘车，原乘马者听。其轿、车之制，四、五品素狮绣带。六品以下，素云头素带，青幔。汉武官有坐轿者，禁如例。
乾隆十五年谕： 本朝旧制，文、武满、汉大臣，凡遇朝会皆乘马，并不坐轿。从前满洲大臣内有坐轿者，是以降旨禁止武大臣坐轿，未禁止文大臣。今闻文大臣内务求安逸，於京师至近之地，亦皆坐轿。若谓在部院行走应当坐轿，则国初部院大臣未尝坐轿。此由平时不勤习技业，惟求安逸之所致也。满洲大臣当思本朝旧制，遵照奉行。嗣后文大臣内年及六旬实不能乘马者，著照常坐轿，其馀著禁止。 
庶民车，黑油，齐头，平顶，皂幔。轿同车制。其用云头者禁之。
一品命妇车，黑轮、辕，皂盖，青缘，绿幨，皂帏。
二品命妇车，皂盖，不缘。馀同一品命妇。
三品命妇车，皂盖，皂帏。馀同二品命妇。以上舆用银顶。
四品命妇车，皂盖，青帏，舆用锡顶。馀同三品命妇。
五品命妇以下车，青盖，青幨，青帏。二品以上，盖、帏、幨用缯，馀均用布。并按初制，内大臣、都统、大学士、尚书、左都御史命妇车，青盖，绿缘，绿幨，青帏。散秩大臣、前锋统领、步军统领、副都统、侍郎、学士、副都御史、通政使司通政使、大理寺卿、詹事府詹事命妇车，青盖，青帏，绿幨。头等侍卫，参领，步军总尉，王府长史，太常、太仆、光禄寺各正、少卿，通政司副使，大理寺少卿，国子监祭酒，内阁侍读学士，翰林院读讲学士，侍读，侍讲，詹事府少詹事，庶子，谕德，洗马，郎中，鸿胪寺卿，给事中，监察御史，轻车都尉命妇车，青盖，青帏，青幨。閒散宗室、二等侍卫、佐领、贝勒长史、钦天监监正、内阁侍读、国子监司业、鸿胪寺少卿、通政使司参议、詹事府中允、员外郎、步军副尉、骑都尉命妇车，青盖，蓝帏，青幨。三等侍卫、云骑尉、五品以下官命妇车，蓝盖，蓝帏，青幨。
