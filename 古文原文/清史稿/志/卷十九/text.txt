<strong>灾异五</strong>
洪范曰： 土爰稼穑。 不成则为咎徵。凡恒风霾、晦冥、花妖、蟲孽、牛祸、地震、山颓、雨毛、地生毛、年饥、黄眚、黄祥皆属之於土。
顺治二年七月，湖州大风拔木。三年二月，孝感大风拔木。五年六月，无为州大风，坏屋拔木。八月，海丰飓风，毁庐舍无算。六年正月，潞安飙风大作。五月，五河狂风昼夜不息，大木尽拔。八月，惠来飓风大作，四昼夜不息，毁官署民舍。七年二月，阜阳、襄阳、漳南大风，拔木覆屋。九年五月，东阳大风拔木。十年八月，澄海飓风大作，舟吹陆地，屋飞空中，官署民房尽毁，压毙男妇不计其数，从来飓风未有如此甚者。十一年二月，太湖大风，毁城内牌坊。六月，全椒飓风大作，屋瓦皆飞。十二年六月，石门大风拔木。十三年五月，章丘大风拔木。十四年三月，平乐飓风大作，飞石拔木，民房多倾颓。六月，石门大风毁民居。十六年正月二十八日，嘉应州大风拔木。十七年五月，庆元飓风拔木。
康熙元年八月初三日，宁海飓风三昼夜，宜兴大风雨拔木。二年，遂溪飓风拔木。三年四月，临城大风伤人。七月，清河飓风坏庐舍无算；慈谿大风雨，大木尽拔。八月，嘉兴飓风大作，拔木飞瓦。四年二月，江阴大风拔木。五月，东阳大风雷雨并至，拔木坏屋。七月，嘉应州大风拔木。八月，长乐大风拔木。五年五月，海阳飓风拔木。八月，澄海飓风伤稼。六年四月，信宜大风，墙垣皆颓。七年四月，东阳大风雨，压倒民居七所，拔木无算。六月，太平大风拔木。七月，瑞安大风，毁城垣庐舍。八年四月，大冶大风拔木。六月，海宁大风拔木。九年春，崇阳大风拔木。五月，全椒大风拔木。六月，安县大风拔木，三昼夜乃息。七月，武定大风拔木。
十年正月，平远大风拔木。十一年七月，榆社大风杀稼；琼州飓风大作，官署民房悉圮无存，毁城垣十五丈。九月，吴川飓风，坏城垣庐舍。十二年正月，海阳飓风，拔木坏屋。八月十六日，澄海飓风大作。十三年二月，桐庐大风拔木。十四年二月，武强大风杀稼。三月，玉田大风，扬沙拔木。六月，新城大风拔木。十五年四月至六月，澄海飓风屡作，坏屋拔木。十六年四月，宜城大风拔木。六月，东阳大风，屋瓦皆飞。十七年六月，武强大风拔木。十八年六月，惠州大风，坏文星塔顶。十九年秋，琼州大风拔木。
二十一年三月，望江大风拔木。七月，信宜大风拔木。二十二年二月初五日，单县大风，扬尘蔽天，倏忽变幻五色。二十三年正月，清河大风拔木。二十四年三月，文登大风拔木。二十五年四月，汉中、定远大风拔木。五月，西充、南充大风拔木。六月，岳阳大风拔木。二十六年三月，太湖大风拔木。六月，平乐、苍梧大风拔木坏屋。七月，苏州、昆山、武进大风伤禾。二十七年五月，昌乐、寿光大风拔木。六月，沁水大风拔木。二十八年五月，恩县异风，损坏城楼，吹倒石坊。二十九年四月，郧阳大风拔木。五月二十六日夜，六安狂风暴起，屋瓦皆飞，大木尽拔。八月，黄岩大风拔木。
三十年三月，宁阳大风拔木。四月，江浦大风，屋瓦皆飞。三十一年正月，蓬莱大风，拔木毁屋。二月，沛县大风，拔木毁屋。五月，东昌、丘县大风拔木。六月，高密大风拔木。三十二年六月，营山大风拔木，风过，草木如焚。三十三年十月十六日，邹平怪风，吹倒城垛六座。三十四年秋，长宁大风拔木。三十五年七月二十二日，青浦、泽州大风拔木。二十三日，桐乡、石门、嘉兴、湖州飓风大作，民居倾覆，压伤人畜甚多。八月十一日，海州大风雨，民舍尽倾。三十七年四月，济南大风拔木。七月，苏州大风拔木。三十八年春，青州大风拔木。六月，南乐大风拔木。
四十一年八月，开平飓风，拔木倒墙。十月乙酉，东明大风拔木。四十二年五月，枝江大风拔木。六月，潮阳飓风伤稼。四十四年四月，崇阳大风拔木。五月，历城、霑化、丘县大风拔木。四十五年六月二十夜，什邡大风自东北来，飞瓦拔木。四十六年三月，邹平、长山大风拔木。四十七年五月，惠民飓风大作，毁民舍。七月，台州大风拔木。四十八年四月，太原大风毁牌坊。八月，定海大风雨，孔子庙及御书楼皆圮。四十九年三月，中卫大风拔木。
五十年三月，祁州大风毁南城楼。五月，安丘、诸城大风拔木。五十一年四月，香山飓风拔木。八月，寨城、富川大风拔木。九月，北流大风拔木。五十二年三月，全州大风雨雹，屋瓦皆飞，大木尽拔。六月，潮阳大风坏北桥。五十三年五月，固安大风拔木。六月，顺义大风，树木尽拔。五十四年六月初一日，潮阳飓风拔木。五十五年闰三月朔，解州大风拔木。四月辛亥，静宁州大风拔木。五十六年七月十九日，掖县暴风雨一昼夜，大木尽拔。五十七年五月，澄海飓风拔木。六月，汤溪大风，拔巨木，坏庐舍。七月，日照、黄县大风雨一昼夜，大木尽拔。五十八年五月，乾州大风拔木。六月，宝坻大风拔木。八月十九日夜，揭阳飓风大作，风中如燐火，树木皆枯；澄海飓风大作，民房倾覆，压倒男妇无算。五十九年正月，阳春飓风伤稼。六十年八月，澄海飓风大作，如燐火，毁城垣。六十一年四月，甘泉大风拔木。五月，庆云大风拔木。十二月，钦州大风雨，吹塌城垣二十馀丈。
雍正元年四月，平乡大风拔木。六月，岑溪大风拔木。冬，武宁大风拔木。二年二月，阳信、霑化大风，风中带火。四年五月，高淳、当涂大风拔木。六月，濰县大风雨，坏民舍十二家。五年七月，镇海飓风大作，毁县署大堂。九年二月，连州大风雨，拔木坏屋。六月，阳信大风拔木。十年七月，南汇大风拔木。八月，海阳大风拔木。十月，泰州大风拔木。十一年八月，沂州大风四昼夜。十二年七月，泰州大风，拔木坏屋。十三年八月，高淳大风三昼夜。
乾隆元年五月，翼城大风拔木。二年八月十五日，平阳大风。三年七月，锺祥大风拔木。五年三月，通州大风拔木。六月，掖县大风拔木。六年四月，平定、乐平、孟县大风拔木。八年五月，光化大风拔木。十年三月，栖霞大风拔木。十一年七月十五日，高邮大风拔木。十二年七月，昆山、盐城、清河、福山、栖霞、文登大风，拔木覆屋。十三年三月，鹤庆大风拔木。四月，清河大风雨，民舍倾圮无算。五月，泰州、通州大风拔木。十四年四月，池州大风拔木。六月，高邑大风拔木。十五年三月，武昌暴风起江中，覆舟无数。六月，武宁大风拔木。十六年七月，鹤庆大风。十七年五月十一日，长子县王婆村大风雷，田禾如爇，屋瓦车轮有飞至数里外者。十八年六月，潮阳大风拔木。七月，鸡泽大风拔木。十九年七月，陵川大风害稼。二十年三月，蕲州大风，坏民舍二百馀间，压毙十馀人。五月，高平大风拔木。七月，昌乐大风拔木。二十二年六月，吴川飓风，拔木坏屋。七月，孟县、乐平大风伤稼。二十三年六月二十九日，即墨大风，一夜，大木尽拔。二十四年八月，平定大风害稼。二十六年三月，潜山大风，拔木坏屋。二十七年三月十八日，浔州飓风毁城楼。七月，嘉善大风，拔木坏屋。二十八年二月，歙县大风，拔木覆屋，压毙人畜甚多。三十年三月，临邑大风拔木。三十一年七月，黄县大风拔木。三十二年三月，文登、荣成大风拔木。五月，济宁州大风拔木。三十三年二月，安丘大风损麦。六月十八日，琼州飓风大作，毁官署民房无算。三十四年五月，东平大风拔木。秋，嘉善大风，禾尽偃。三十五年六月，祁县大风拔木。三十六年二月，文登、荣成大风拔木。三十七年八月十七日，庆云夜起异风，拔木无算。三十八年秋，永年、蓟州大风雨拔木，熟禾尽偃。三十九年二月，黄县、文登、荣成大风连日，麦苗尽损。七月，荥阳大风拔木。四十一年，安丘大风蔽日，风内有火光。四十二年四月，山阳大风拔木。四十三年二月，光化大风拔木。四十四年五月，南宫烈风雷雨，树木多拔。四十六年六月，金华、嘉善大风拔木。四十七年六月，新城大风拔木。四十八年二月，文登、荣成大风拔木。六月二十四日，吴川飓风大作，坏官署民房及城垣。四十九年二月，平阴大风拔木。五十年二月，永昌大风拔木。五十一年正月，文登、荣成大风拔木。五十七年七月壬戌，苏州大风毁民舍。五十九年七月，桐乡大风雨竟夜，拔去大成殿前柏二株；湖州、嘉善大风，拔木坏屋。六十年六月，石门大风拔木。
嘉庆元年八月朔，瑞安大风，倾覆民舍，压毙男妇九十一人。二年六月，武进大风拔木。三年四月，宜城大风拔木。四年七月，文登大风拔木。五年四月，黄县大风，拔木坏屋。六年二月初五日，滕县大风，色黄，既而如墨。八年二月，黄县大风，拔木坏屋。九年二月，文登大风损麦。十年六月，庆云大风拔木。十二年二月十七日，肥城暴风，天色忽红忽黑，一夜方止。八月，邢台大风拔木。十六年六月十二日，静海大风拔木，摧折运粮船桅无算。十七年二月，丽水大风拔木。二十二年六月，枣阳大风拔木。二十三年四月，临榆大风拔木。六月，永嘉大风拔木。二十四年七月初八日，平谷有怪风兼雨自南来，房舍皆摧折，禾尽偃，其平如扫。二十五年七月，乐清大风拔木。
道光二年六月，金华大风坏屋。七月，蕲州大风，拔木坏民舍。四年十一月十二日，泰州大风拔木，两昼夜不止。五年六月，罗田大风拔木。六年二月二十六日，黄县大风拔木。五月，肃州烈风拔木。七月，黄岩大风，拔木折屋。八年五月二十六日，黄县大风拔木，屋瓦皆飞。十二年夏，公安大风三昼夜，拔树无算。十四年四月，临朐大风伤禾。六月，黄岩大风拔木，民居多坏。十五年七月，蓬莱、黄县、栖霞、招远大风三日，大木尽拔。八月，曲阳大风害稼。十六年六月二十九日，滦州怪风，毁南城楼。十七年八月，昌平大风拔木。二十年六月十九日，滕县大风自西北来，拔大木数百株。二十二年八月，潜江狂风大作，飞石拔木，坏民居无算。二十三年七月，宁海暴风伤禾。二十六年六月，青浦大风拔木。二十七年三月朔，蓬莱大风拔木。六月，日照大风拔木。二十八年六月壬戌，通州飓风大作，毁屋。七月十四日，永嘉大风兼雨连旬，毁孔子庙及县署。十八日，缙云大风拔木。十月，武昌大风起江中，覆舟，人多溺死。三十年春，滦州大风伤稼。
咸丰二年五月初五日，肃州大风，拔木千馀株。六月，霑化大风拔木。三年三月初三日，宜昌大风拔木，民舍折损无算，牛马有吹去失所在者。五月，随州大风拔木。七月，蓬莱、黄县大风拔木。七年四月，清苑、望都大风拔木。六月，宁津大风伤禾稼。八年四月，华县大风拔木。十年二月，昌平怪风伤人。六月，房县大风拔木。十一年四月，西宁大风拔木。七月，襄阳大风拔木。
同治元年二月初七日，宜都大风拔木。三月戊申，惠民大风拔木。二年二月，枝江大风，覆舟无算。五月，宁津狂风拔木。三年五月，房县大风拔木。六月，嘉兴、桐乡大风拔木。四年正月，宜城大风，覆屋拔木。六年五月，高淳大风拔木。七月，菏泽、曹县大风拔木。九年三月，嘉兴府大风毁屋。四月，柏乡大风毁屋。十年三月，湖州狂风骤雨，拔木覆舟。十一年六月二十七日夜，日照大风雨，偃禾拔木。秋，唐山大风，拔木损禾。十二年五月初六日，固原大风，坏城中回回寺。十三年五月，安陆大风拔木，府学墙颓。
光绪元年六月，皋兰、均州大风拔木。七月，日照、临朐大风伤稼。二年六月，黄岩大风拔木。三年八月，菏泽大风拔木。四年四月，临江大风，覆舟无算。五年五月，蕲州大风拔木。六月十四日，宁海、文登、海阳、荣成大风，拔木坏屋。二十四日，莱阳怪风突起，屋瓦皆飞，民房被揭去樑栋椽柱，不知所之，拔大树无算。七年七月，永嘉大风拔木。八年三月，孝义厅大风拔木。九年三月初八日，安陆大风拔木。十一年五月，光化大风拔木。十二年六月，泾州大风拔木。十五年六月十三日，滦州大风，拔木坏屋。十六年八月十五日，固原大风拔木。二十二年五月，南乐大风拔木。二十三年八月，靖远大风拔木。二十七年六月，金县大风拔木。二十八年四月初四日，曲阳大风拔木。二十九年六月十七日，洮州大风拔木。三十年七月二十二日，东乐大风拔木。
顺治元年七月，平原狂风昼晦。二年十月，全椒昼晦。五年九月，汉阳大风昼晦。六年四月，庄浪风霾杀禾。九月，府谷风霾昼晦。七年十月，东明昼晦。十二年春，乐亭风霾昼晦。十三年七月，高邑大风霾昼晦。八月，邢台风霾。十四年二月，阳城黄霾蔽天，屋瓦皆飞。十六年四月朔，万州昼晦。
康熙元年正月朔，长兴昼晦。九月，昌黎风霾。二年正月，蕲州昼晦。四年正月朔，萧县昼晦。四月辛亥，临邑昼晦。七年二月，咸宁昼晦。十二年七月，乐亭风霾。十三年二月，咸阳大风霾十馀日。三月，朝城昼晦。十四年三月二十六日，冀州起异风，自巳至戌，黄霾蔽天，屋瓦皆飞；怀安、西宁大风霾昼晦；玉田大风，扬沙拔木，阴霾竟日。十五年五月，贵州昼晦如夜。十六年春，清河风霾四十馀日。二十三年四月朔，朝城昼晦。七月望，壁山昼晦。二十四年正月二十三日，文安大风霾，昼晦如夜；武邑黑风昼晦。二十五年二月二十七日，郓城黑风昼晦。二十七年四月朔，西宁、龙门、延安、文县同日昼晦。二十九年三月十九日，广宗风霾，红、黄、黑、白互变。四月初五日，西宁昼晦。三十年三月初四日，宁阳大风昼晦。三十一年正月朔，广宗昼晦，青州、沛县、丘县大风昼晦。二月朔，丘县大风赤霾昼晦，广宗昼晦。三十二年二月十七日，丘县大风霾，空中望之如火。十八日，桐乡大风霾。十九日，湖州大风霾。三十三年四月朔，保安州昼晦。三十四年四月，肃州昼晦。三十五年正月，静乐昼晦。二月十八日，定陶黑风，触器有光，行人不辨咫尺。三十六年三月朔，靖远昼晦。三十七年四月，龙门昼晦。四十二年五月二十二日，巩县大风昼晦。四十四年五月十八日，利津、阳信昼晦。四十五年正月十二，商河狂风昼晦。四十七年六月二十五日，凉州昼晦如夜。四十八年六月，东昌大风霾蔽天。四十九年三月初七日，中卫昼晦者四日。六月初二日，什邡昼晦。五十年五月壬子，诸城昼晦。五十一年二月癸亥，东平、东阿大风，色红黑，自申至亥方止；阳穀黑风昼晦；郯城、莘县大风霾。三月十六日，钜鹿风霾如火，昼晦如夜。六月十日，恩县赤霾蔽天，咫尺不辨人物。十一月二十一日，宿州昼晦。五十三年二月二十一日，井陉风霾蔽天，昼晦。五十五年五月，寿光、临朐大风昼晦。五十七年五月二十二日，新乐大风昼晦。五十九年五月二十六日，青城大风昼晦。六月，太平大风霾。六十年夏，丘县大风霾连日。六十一年七月，元氏、沁州大风霾。
雍正元年三月，青州风霾。四月初七日，献县风霾昼晦；恩县夜起大风，飞石拔木，有顷黑霾如墨，良久复变为红霾，乍明乍暗，逮晓方息；泰安大风霾昼晦。十一日，高密、高苑大风霾昼晦。十七日，邢台、元氏大风霾拔木。八月初八日，掖县大风霾昼晦。二年二月初六日，元氏大风霾。八年正月十一日，高苑大风霾昼晦。
乾隆二年二月初五日，济宁、钜野风霾昼晦。三年正月十四日，武宁昼晦。五年五月，高邮大风霾。八年三月，赣州昼晦。十年三月，蒲台大风昼晦。十七年四月十八日，祁州、新乐风霾损禾。十九年三月朔，庆阳昼晦。二十四年秋，芮城大风霾。二十五年二月初十日，宜昌昼晦。五月朔，昌乐昼晦。二十九年五月二十八日，南陵昼晦。三十二年二月初二日，范县昼晦。二十四日，南宫大风昼晦。三十三年二月，潞安大风昼晦。三十六年二月朔，太原大风昼晦。初二日，高邑大风霾昼晦。三十八年二月初八日，滕县大风霾五色，昼晦。三十九年春，南宫多风霾。四十九年二月初二日，菏泽风霾昼晦。五十年二月二十五日，临清昼晦。四月十八日，南宫、枣强大风霾昼晦。
嘉庆元年三月二十六日，宜城昼晦。二年四月十四日，滦州大风霾昼晦。三年二月二十九日，滦州、昌黎昼晦。十一年十一月，滕县大风五色，昼晦。十二年二月，武强大风霾，色黄，复黑赤。三月十二日，东光大风霾。十五年正月十七日，临邑、章丘、新城风霾昼晦。二十七日，滕县昼晦；南乐大风霾，平地积沙二寸许。二十三年四月，清苑、定州、武强、无极、唐山、临榆大风霾昼晦。二十四年四月朔酉刻，京师昼晦。
道光三年六月朔，枣阳昼晦。四年六月癸巳，沂水昼晦。六年二月二十二日，武强大风霾，昼晦如夜。二十四日，南宫大风霾昼晦凡三日，济南风霾昼晦。十年三月二十八日，中卫昼晦。十一年七月十八日，曹县昼晦。十四年五月十二日，即墨大风霾。十六年正月朔，乐亭风霾。十七年二月甲子，滦州昼晦。十九年三月初六日，元氏大风霾。二十年六月，抚宁昼晦。二十二年六月朔，太平、黄岩、湖州昼晦。二十九年，云梦自正月至五月昼晦凡五阅月。三十年正月，嵊县风霾十馀日。
咸丰元年五月丙午，滦州大风昼晦。二年二月，蓬莱大风昼晦。三年三月十四日，灵州昼晦，翼日始明。五年四月，滦州狂风昼晦。六年四月，南乐昼晦。七年四月初二日，景宁大风昼晦。十一年四月初四日，曹县红霾昼晦。
同治元年二月二十六日，霑化风霾日曀。三月初三日，武强风霾昼晦。二年二月，崇阳大风昼晦。三年六月，菏泽大风昼晦。四年正月十四日，枣阳昼晦。五年正月二十八日，霑化大风霾。九年正月二十五日，霑化大风霾日曀。十一年七月，滦州大风霾。十三年四月，曹县大风昼晦。
光绪三年八月十五日，菏泽、曹县大风昼晦。十年五月十三日，兴山昼晦。二十年二月二十七日，甘州大风昼晦。二十八年四月初四日，曲阳大风昼晦。三十一年，邢台昼晦。
顺治四年九月，新安桃李华。五年秋，太谷桃李华。六年冬，德平桃李华。七年九月，阶州桃再华。十月，铜陵桃李华。十一年九月，广平桃李华。十三年冬，湖州桃李华。十五年十月，宁乡桃李华。十七年冬，唐山牡丹华。
康熙二年十月，通州桃李华。四年十二月，德清吉祥寺牡丹开数茎。六年冬，宁津桃李华。七年秋，肥乡桃李华。八年十一月，西充桃李华。十年八月，唐山海棠华，高邑丁香华。十一年九月，湖州桃李华。十七年十月，阳高桃李华。二十六年八月，新城桃李海棠华。三十年冬，潜江桃李华。三十六年七月，孟县、平定桃李华。三十八年三月，石阡府学宫桂再华。四十三年冬，曲沃桃杏华。四十六年十月，琼州海棠再华。五十四年冬，蒲台李华。五十六年十月，宁津牡丹华。六十年冬，揭阳桃李华。
雍正三年冬，顺德桃李华。八年冬，通州桃李华。九年冬，高淳桃李华。十年八月，通州桃李华。十三年七月，清河李再华。
乾隆三年秋，曲沃桃李华。七年冬至日，崇明牡丹开。九年冬，桐乡桃李华。十年八月，宁津桃李华。十三年五月，玉屏梅花盛开。十四年八月，镇海杏再华。十六年九月，分宜高林寺牡丹开。十八年九月，新安县署牡丹开花一朵，十月又开十朵，历月不萎。九月，太原桃李华。二十年春，普安州桂花盛开。二十四年九月，潞安桃李华。三十年九月，高邑桃李华。三十三年九月，和顺桃李华。四十三年九月，新城桃李华。冬，石门桃李华。四十六年九月，临邑桃李华。四十九年十月，桐乡凤鸣寺牡丹开二花，单瓣紫色。十一月，金华桃李华。五十年秋，通州杏再华。六十年十二月，乐清桃李华。
嘉庆四年九月，邢台桃李华。六年八月，陆川桃李华。
道光三年九月，兴国桃花盛开。九年十月，宜城桃李华。十七年冬，望都、清苑桃杏华。二十二年十月，崇阳桃李华。二十四年九月，滕县桃李华。二十五年十月，锺祥桃再华。二十九年秋，馀姚桃花盛开。三十年九月，竹山桃李牡丹华。
咸丰元年秋，贵溪桃李华。十月，郧县桃李华。四年冬，松滋桃李华。五年十一月，武昌桃李华。九年秋，崇阳桃再华。十月，宜昌桃李华。十年九月，嘉兴桃李华。十一月，麻城桃再华。
同治元年十月，襄阳桃李华。二年冬，通州桃李华。四年冬，房县桃李华。八年冬，黄安桃再华。十二年九月，惠民桃李华。
光绪元年十一月，庄浪桃杏华。四年冬，武昌、光化桃李华。五年冬至时，高淳群花齐放，宛如春色。六年七月，归州桃李华。九月，苍溪桃再华。九年冬，兴山桃李华。十二年九月，南乐杏再华。二十四年十月，南乐桃李华。三十二年秋，靖远桃李华。三十四年八月，固原桃李华。
顺治十七年八月，玉屏黑蟲蔽山，草木皆尽。
康熙十年秋，潮州蟲生五色，大如指，长三寸，食稼。十一年七月，杭州雨蟲，食穗。十二年七月，万载蟲食禾。十三年三月，宁都屋上有生黑蟲者，着人甚痛。十七年七月，崇明出两头蟲，首尾皆喙，啮草如刈。十九年六月，婺源青蟲害稼。二十年二月，郧阳蟲灾。二十一年五月，金华蟲灾。二十二年四月，恩施蟲灾。二十三年五月，渠县有蟲数万斛，似蝗，黑色，头锐，有翅，嗅之甚臭。二十七年七月，苏州、青浦蟲灾。二十九年四月，沁水白黑蟲食禾，结茧。三十年三月，万载青蟲食禾。三十六年，遵化州生蟲，似槐蟲而黑，食稼几尽。三十九年，贵县生蟲，食豆。四十二年，昭化有蟲如蚕，食禾。四十五年二月，房县蟲食禾。夏，霑化有蟲似螳螂而金色，识者曰，此苍诸也，见则岁凶。四十九年五月，井陉五色蟲生。五十六年，鹤庆蟲食禾。五十七年夏，新乐生蟲，青色，伤禾。
雍正二年七月，镇海麦茎生蟲，头红身黑，状如蚕。十年秋，清河禾生蟲，形似蛆，有毛，红色。
乾隆十七年八月，仁和蟲食稼。二十年春，临安蟲灾。二十一年六月，景宁有白蟲无数自南来。二十三年秋，海宁雨蚕。二十四年八月，武邑有乚蟲食禾根。三十年十月，嘉兴蟲灾。三十八年春，青浦河水生蟲，色红，状如蜈蚣，长三四寸，昏暮始见。六十年正月，平度蟲灾。
嘉庆九年夏，洛川蟲伤禾。
道光五年七月，滕县生五色蟲，食禾殆尽。
咸丰元年六月，崇阳蟲灾。九年五月，苏州禾田中出蟲，名曰稻鳖。
同治四年秋，秀水有青蟲如蚕，喙黑，卷叶作网。十三年九月，嘉兴田禾生蟲，食根，似黑蚁，蜂腰，六足，有须。
光绪二年八月，宁津蟲伤稼。十四年春，泰安蟲灾。
顺治元年二月，莱阳民家牛产犊，一体二首。二年二月，交城民家牛产一犊，遍体鳞甲。十年，文县民家牛产两麟。十六年，定州民家牛产麟。
康熙五年，南昌民家牛产麟。十三年七月，巫山民家牛产一犊，三目四耳，舌端有鈌，胸列四蹄，脊后分为二身，各二蹄一尾。十五年，池州民家牛产犊，二首八足。十七年六月，镇洋民家牛产犊，两头。二十八年九月，馀姚北乡民家牛产麟，狼项、马足、麕身，遍体鳞甲，金紫相错。三十八年，景宁民家牛产麟。
雍正七年，镇海民家牛生一犊，遍体鳞纹，色青黑，颔下有髯，项皆细鳞。十一年五月，盐亭民家牛产一麟，高二尺五寸，肉角一，长寸许，目如水晶，鳞甲遍体，两脊傍至尾各有肉粒如豆，黄金色，麕身，八足，牛蹄，产时风雨交至，金光满院，射草木皆黄。十三年二月，绵州民家牛产一犊，首形如龙，身有鳞纹，无毛，落地而殇。
乾隆四年，盛京民家牛产麟。五年，寿州民家牛产麟，一室火光，众以为怪，格杀之，剥皮，见周身鳞甲，头角犹隐ю也；荆州民家牛产麟，遍体鳞甲。二十二年，崇明见三足牛，前一后二。
嘉庆元年，遂安民家牛产麟。二年，平度州民家牛产麟。五年，白河县民家牛产一犊，两首双项，剖腹视之，心赤有二。
道光十二年，永嘉民家牛产犊，两首。
咸丰二年，潜江民家牛产犊，两首。七年，黄岩民家牛产犊，四首。
同治九年，莘县民家牛产犊，两首。
光绪十九年，太平民家牛产麟。七年，京山民家牛产犊，三足，前二后一，识之者谓之豲。三十四年，皋兰民家牛产犊，两首。
顺治元年九月，翼城地震。冬，石首地震。二十二年，祁县地震三次。三年十月十日，石埭地震。四年四月，全椒地震。五年三月甲辰，泾阳、三原、临潼、凤翔地震；戊辰又地震。四月二十四日，榆社地震。八月，潞安地震有声。六年正月，南乐地震。二月初六日，陆川地震。四月，高平、阳城地震。七年八月初十日，高淳地震。八年正月丁卯，苏州、昆山地震。六月，高平地震。九年正月元旦，潜江、太湖地震。十五日，贵池地震，屋瓦皆飞，江波如荡。二月十五日，池州、颍上、阜阳、五河、全椒地震。二十四日，宿松地震。二十六日，铜陵地震。七月，赣榆地震。九月，霍山、六安地震。十年正月，庐江地震。六月乙卯，镇洋地震。七月，海丰地震。九月，乐陵地震。十月二十一日，贵池地震；二十四日复震。十一月二十三日，五河地震。十一年正月朔，潜山、望江、石楼、贵池、铜陵、舒城、庐江地震。五月，庐江又震。四月初六日，萧山地震。五月初八日，宝鸡、定远、沔县地震，坏屋压人。六月，兴安、安康、白河、紫阳、洵阳、兰州、巩昌、庆阳等处地震，声如雷，坏民舍，压死人畜甚众。八月初五日，阳穀、东昌地震，次日又震。初八日辰刻，朝城地震，申刻复震。十二年正月初七日，阳湖、营山地震。二月庚申，昆山、娄县地震。十三年三月初八日，中部地震。十四年三月朔，成都、威州、汶川地震。二十五日，西充地震，次日复震。七月，富阳地震。十五年二月二十四日，惠来地震。五月二十三日，武进地震。八月二十三日，苏州、昆山、上海、青浦地震。十一月，安塞地震有声。十六年正月二十八日，镇平地震。二月初八日，揭阳地震。七月十七日，石埭、贵池地震，声如雷。十七年八月，曹县、兖州地震。十二月二十三日，雒南、商南地震。十八年正月，兖州地屡震。
康熙元年正月二十五日，伏羌地震。三月初四日，西宁、龙门、宣化、赤城、保安州等处地大震，人皆眩仆。六月十七日，太平地震。七月十一日，苍梧、容县、岑溪地震。十一月二十二日，威县地震。二年正月二十五日，锺祥地震，次日复震。五月二十一日，咸宁地震。六月望日，东安地震。十二月，鹤庆地震。三年三月初二日，保安州、龙门地震。初三日，怀来、滦州地震。五月，开平地震。八月十七日，莱阳地震。二十三日，安邑、解州地震。九月丙子，昆山地震。十一月二十一日，顺德地震。四年二月初四日，平阴地震。三月初二日，京师地震有声。初四日，景州地震。四月十五日，滦州、东安、昌平、顺义地震二次，房垣皆倾。七月十七日，大城地震。五年二月二十二日，开平地震，次日又震。三月初八日，交河地震。七月十七日，虹县地震，城倾数十丈，民舍悉坏。九月二十六日，揭阳地震。十二月丁未，苏州地震。六年正月初四日，阳春地震。四月十二日，揭阳地震。六月十七日，庆云地震。八月十四日，邢台、内丘地震，声如雷。九月二十三日，永年、威县地震。七年四月，金华地震。五月癸丑子时，京师地震；初七、初九、初十、十三又震。六月十七日，上海、海盐地震，窗廊皆鸣；湖州、绍兴地震，压毙人畜，次日又震；桐乡、嵊县地震，屋瓦皆落。十八日，香河、无极、南乐地震，自西北起，戛戛有声，房屋摇动。十九日，清河、德清地震有声，房舍皆倾。七月二十日，钱塘地震。二十五日，潜江地震。八年九月甲午寅时，京师地震有声。九年四月初六日，安县地震。五月初七日，揭阳地震。七月己未，吴江、震泽地震有声。八月初七日，开建、安丘地震。十一月冬至前一日，邹县地震。
十年九月初九日，保安州地震。十一年三月初三日，阳曲地震。五月丙寅，沛县、高密地震。六月二十四日，高唐地震。七月二十八日，广平地震。八月癸亥，苏州地震。九月丁亥，平乐地震。十二年二月十二日，庐州地震，声如雷，屋舍倾倒。四月初四日，临县、高淳地震。七月二十三日，宝坻、霸州、万全地震。九月初九日，怀安、赤城、西宁、天镇、绍□、德阳地震。十二月，湖州地震。十三年二月初七日，保德州地震。八月三十日，陇州、怀安地震。九月初九日，府谷地震。十四年六月十二日，曹州府属各州县同时地震。十五年七月十五日，婺源地震。十一月初四日，苏州地震有声。十六年五月十四日，合浦地震。六月，阶州地震，数日乃止。十七年四月初五日，苏州、镇洋、上海、青浦、崇明地震。初七日，海盐地震，屋瓦倾覆。七月二十八日，京师地震。十月初五日，安平地震。十八年三月二十三日，镇洋地震。六月朔，荣成、宁海、文登地震。二十八日，滨州、信阳、海丰、霑化地震。七月初九日，京师地震；通州、三河、平谷、香河、武清、永清、宝坻、固安地大震，声响如奔车，如急雷，昼晦如夜，房舍倾倒，压毙男妇无算，地裂，涌黑水甚臭。二十八日，宣化、钜鹿、武邑、昌黎、新城、唐山、景州、沙河、宁津、东光、庆云、无极地震。八月，万全、保定、安肃地屡震。九月，襄垣、武乡、徐沟地震数次，民舍尽颓。十月，潞安地震。十一月，遵化州地震有声如雷。十九年四月二十五日，琼州地震。十一月，庐陵地震，有声如雷。
二十年春，永嘉、乐清地震。七月十七日，琼州地震。八月十一日，东流地震有声。九月，贵州地震。十月初十日，平远州、潞城地震。十一月初三日，东流、府谷地震。二十一年十月初五日，襄垣地震。初六日，潞安地震。初十日，介休地震，民舍多倾倒。二十二年五月十五日，龙门地震。七月初五日，定襄地震，压毙千馀人。十月初五日，保德州地震，人有压毙者。十一月朔，琼州地震。二十三年五月，封川地震。十月初五日，普州地震。十一月初七日，合浦地震。二十四年二月庚子，永安州、平乐地震。十二月二十四日，蓬莱、福山、文登地震，越二日又震。二十五年七月十七日，宜都、宜昌地震。十月初五日，井陉地震。二十六年九月丁亥丑时，京师地震。十月十六日，蓬莱、栖霞地震，声如雷，月馀乃息。十二月朔，无为地震。二十七年四月，临潼、咸阳地震。二十八年正月十八日，琼州、陆川地震；三月初十日又震。六月朔，荣成、文登地震。二十九年二月，杭州地震。七月，临汾、襄垣地震。九月，襄陵地震。
三十年三月十六日，庆云地震。三十二年三月十九日，海丰地震；二十日又大震，坏民舍。三十三年二月初八日，巢县地震。八月，鸡泽地震。三十四年正月朔，琼州、雷州、全州、柳城地震。十五日，巢县地震。四月初六日，光化、滕县、恩县、丘县、徐沟、太平、真阳、盂县、交城地大震；临汾、翼城、浮山、安邑、平陆震尤甚，坏庐舍十之五，压毙万馀人。八月，平原地震。三十五年正月二十一日，巢县地震。三月十五日，南陵地震。四月甲午，沛县地震。九月辛巳，京师地震。三十六年正月朔，巢县地震；三月三日又震。三十九年三月十六日，贵州地震。十八日，黄冈地震。四月，阳江地震。
四十年三月十二日，长子地震。四十一年正月，鹤庆地震。十一月乙酉，京师地微震。十二月二十三日，琼州地震。四十三年七月十三日，泾阳地震，压毙人畜无数。八月二十日，东光地震。四十四年正月十三日，平遥地震。八月丁酉，京师地震。九月十六夜，庆云地震。四十五年二月丙辰，京师地微震。四十六年七月初四日，苏州地震。十月，兴宁地震；十一月又震。四十七年正月朔，曲沃地震。五月十七日，嘉定地震。六月十二日，凤翔地震。九月十二日，宁陕厅地震。十三日，永年地震。十月十一日，丘县地震。四十八年九月初二日，保德州地震。十二日，凉州、西宁、固原、宁夏、中卫地震伤人；靖远大震，塌民舍二千馀间，城墙倒六百六十馀丈，压毙居民甚多。四十九年三月十四日，灵台、环县地震。八月初三日，黄冈地震。
五十年九月十一日，景宁地震。十月十一日，平乐地震。五十一年九月十二日，庆元、江浦地震；十一月又震。二十五日，高淳、仪徵、丹阳地震。五十二年四月，栖霞地震。七月，全蜀地震。五十三年三月十四日，宁州地震。九月初八日，湖州地震。五十四年正月十四日，镇海地震。五月二十一日，岐山地震。五十五年二月，曲沃地震。八月，枝江地震。五十六年五月二十八日，公安、石首、枝江地震。五十七年五月二十七日，翼城地震。六月初八日，海阳地震。五十八年春，泰安地震。五月十一日，盩厔、丹阳地震。六月朔，德州、阳信、霑化、广灵地震。七月十六日，榆次、怀来地震；八月复震，民居倒坏无数；密云、东安地震，有声如雷。六十年六月初八日，青城地震。六十一年八月初四日，江安地震。十一月，顺德地震。
雍正三年十月，环县地震，坏庐舍。四年六月二十一日，宜昌地震。八月，平乡地震。五年五月二十日，锺祥地震。六年二月初五日，吴川地震。五月，横州地震。八月，蔚州地震。七年六月十七日，德州地震。八月十三日，富川地震声如雷。八年四月十六日，宜昌地震。八月十九日，京师、宁河、庆云、宁津、临榆、蓟州、邢台、万全、容城、涞水、新安、东光、沧州同时地震。十月二十六日，上海地震。二十八日，苏州、震泽、娄县、青浦地震。十一月二十八日，嘉兴、湖州、桐乡地震。九年九月初二日，海阳地震；二十二日又震。十月，泰州地震。十一月初八日，海州地震。二十一日，普宣地震。十年正月初三日，西昌县，会理州、德昌、河西、迷易三所地震。十一月，通州地震。十一年七月十八日，海阳地震，十一月，黄冈地震。十二月，宜昌地震。十二年二月，浦江地震。六月十六日，铜陵地震。十月十三日，潮阳、海阳地震。十二月初一日，清远地震。十三年七月十七日夜，富川地震。二十日，桐乡地震，有声如雷。九月，庆远府属地震。十一月，光化地震。
乾隆元年七月朔，临清地震。初七日，定陶地震。十五日，平原、夏津地震。十一月二十四日，黄山、福山、文登、荣成地震。二年五月初十日，宜昌地震有声。七月二十五日，鸡泽地震有声。九月初七日，高平地震。十月二十四日，长子地震。三年十一月二十四日，芮城、襄垣、安邑、安定、绥德州、天镇地震。二十五日，靖远、庆阳、宁夏、平罗、中卫地震如奋跃，土皆坟起，地裂数尺或盈丈，其气甚热，压毙五万馀人。四年三月二十四日，昌化地震。十一月二十四日，岐山地震。五年三月，万全地震。八月，赤城、怀安地震。十一月二十四日，清润地震声如雷，是夕连震八九次，屋舍倾圮。六年十一月，正宁地震有声。八月二十四日，昌化地震。九年正月，光化地震。十年四月初四日，浮山地震。五月初六日，高淳地震。十一年五月，增城地震有声。六月丁丑，京师地震。十月，广济地震有声。十二年三月初九日，鹤庆地震。十月壬午，同官地震。十三年五月，历城、长山地震。十月，环县地震。十四年正月初三日，鹤庆地震；十三日又震；二十九日复震。三月二十八日，苍梧地震。十五年十二月庚午，同官地震。十六年二月，奉议州地震。十七年二月，崖州地震；四月又震。四月初四日，嘉兴、湖州、桐乡地震。九月十二日，惠来地震。十八年八月，兖州地震。十九年四月，庆元、太原地震。五月，苍梧地震。二十年十一月，娄县、青浦地震。十二月庚子，苏州、湖州、桐乡地震，屋瓦皆鸣。二十一年二月二十二日，荆门州地震，声如雷。五月十四日，青城地震，声如雷。九月朔，阳信地震。十月十六日，青浦、桐乡地震。二十二年十一月十六日，歙县地震；次日复震。二十三年三月二十七日，永平地震，声如雷。二十四年九月初五日，象州地震。二十五年十一月二十日，潞安、长子地震。二十六年三月十一日，嘉兴地震有声。二十八年五月甲申，苏州、湖州地震。二十九年正月丁巳，苏州、湖州地震。五月二十八日，溧水地震。十月初二日，南宫地震。三十年正月甲寅，苏州地震。二月十一日，文登、荣成地震。七月初一日，凤翔地震；十八日又震。伏羌地大震，倒塌屋舍二万八千七百馀间，压毙七百七十馀人。三十一年十一月初二日，南宫地震。三十二年五月二十二日，临潼地震。六月二十日，文登、荣成地震。七月二十五日，南宫地震。十月十六日，婺源地震。三十三年二月，南陵地震。三十四年六月二十五日，苍梧地震。七月十一日，吴川地震。八月初七日，苍梧地又震。十二月二十日，武进、潜山、合肥地震。三十五年正月，溧水地震。十二月二十二日，麻城地震。三十六年七月十五日，庆云地震。三十八年七月二十八日，临清地震。二十九日，陵川地震。三十九年九月，青浦地震。十月，东阿地震。四十年十一月十一日，陵川地震。十二月二十八日，屏山地震。四十二年四月初七日，祁县地震。四十三年三月，光化地震。九月九日，吴川地震，有声如雷。初十日，陆川地震，次日又震。四十四年八月二十日，湖州地震。四十六年三月十六日，乐清地震。四月十六日，瑞安地震。四十七年六月庚寅，苏州地震。四十九年十一月，光化地震。五十年三月初八日，永昌地震。六月初五日，武城地震。八月初十日，黄县、文登地震。五十一年五月十一日，盐亭、遂宁地震。五十四年三月十七日，嘉兴地震；二十日又震。九月二十日，潼关地震，坏民舍，人有压毙者。五十五年正月初八日，济南地震。八月二十四日，乐清地震。十月初六日，文登、荣成地震。五十六年正月初九日，济南地震。二月二十一日，吴川地震有声。五十七年五月癸卯，苏州、湖州地震。五十九年正月，武强地震。三月，临邑地震。六十年十一月二十五日，嘉善地震。
嘉庆元年正月，乐清地震，地裂，涌黑水。二月，诸城地震。二年六月十三日，滦州地震。三年八月，嘉善地震。四年正月二十五日，文登、荣成地震。十二月，临榆地震。五年二月二十六日，昌黎地震。七年九月，崇阳地震。八年二月，紫阳地震。十一月，宜春地震。十年二月十二日，滦州地震。六月六日，邢台地震，有声如雷。十一年十一月十四日，黄县地震。十八日又震。十二年四月初十日，宁津、东光地震。九月十二日，麻城地震。十三年九月，庆元地震。十五年十月十五日，缙云地震。十六年二月二十三日，永嘉、乐清地震。四月初九日，文登地震。八月初十日，打箭炉、百利、甘孜、绰倭地方地震，震毙夷、民四百八十一人。十八年六月，安定地震。八月，郧县地震。九月十一日，永嘉地震。十月初二日，平乐地震有声。二十年四月十九日，光化地震。七月朔，宁津、东光地震。九月十一日，乐陵地震；越十日又震；宣平、三原地震。十月二十一日，湖州地震。二十一年六月十四日，东光地震。秋，均州地震。二十二年四月初八日，文登、荣成地震，声如雷。二十三年十一月十五日，滕县地震。二十四年七月二十五日，贵阳地震。九月，缙云地震。十月十二日，黄县地震；十六日又震。二十五年正月十九日，镇番地震，声如雷。四月，贵阳地震。六月二十二日，南宫地震。
道光元年三月晦日，抚宁地震。六月，紫阳地震。三年三月，宜都地震。六月，文登地震。七月，定远地震。四年十一月十四日，枝江地震。五年六月，保康地震。六年正月晦日，章丘地震。二月二十四日，枝江地震。四月初四日，宜昌阎家坪裂五尺许，广四丈馀。六月，贵阳地震。七年二月，郧县地震。七月，宁津地震。十月，章丘、新城、长清地震。八年八月，兴山地震。十月二十三日，黄县地震。九年五月初四日，宜城地震。十月二十二日，博平、莘县地震；青州、临朐地震，十馀日方止，民舍倾倒，压死数百人。二十三日，黄县、即墨、平度、滕县、长清、章丘地震。十年四月二十二日，南宫、平乡地震。闰四月二十二日，元氏、新乐、荷泽、曹县等处同时地震，房舍倾圮，人有压毙者。十月十六日，武定地震；二十四日又震。十一月朔，黄安地震有声。十一年三月，抚宁地震。四月，临邑地震。九月，武进地震。十二年九月二十三日，临邑地震。十三年四月十八日，定远厅渔渡壩陷十馀丈。十月二十四日，郧县地震。十五年七月初三日，高淳地震。十七年十月辛亥，临朐地震。十八年二月，兴安地陷，水涌如塘。十九年九月乙卯，青浦地震。戊戌，武进地震。二十年正月二十三日，随州地震，屋瓦皆动。二十二年正月十四日，高淳地震。九月，即墨地震。二十三年三月初八日，栖霞地震。二十四年八月二十五日，宁海地震。十月壬戌，青浦地震。二十五年六月辛丑，青浦、苏州地震。十月十四日，嵊县地震，屋舍摇动。二十六年五月十一日，嵊县地震。六月十二日，湖州、定海地震。十月丁巳，青浦地震。二十七年十月辛亥，苏州地震。二十八年六月十四日，永嘉地震。十一月初七日，缙云地震。二十九年三月初五日，抚宁地震。三十年三月二十八日，枝江、松滋地震。
咸丰元年正月甲辰，青浦地震。二月，江陵、公安地震。五月，黄安地震。六月朔，泸溪地震。二年四月十二日，应山地震。十八日，中卫地震，涌黑沙，压毙数百人。十月初六日，黄岩、太平、嵊县地震。十一月壬子，苏州、青浦地震。三年正月，黄岩地震，是年屡震。三月辛亥、壬子，苏州地震；辛酉又震。四月初五日，通州地屡震。二十三日，元氏地震。七月，景州地震。四年五月，安福地陷，广数丈，深不可测。九月朔，江陵地震。十二月初四日，锺祥地震。五年正月辛酉，青浦地震；九月戊寅又震；十月辛卯又震。十二月朔，栖霞地震。初五日，黄县地震。六年五月初六日，来凤地震，武昌县百子畈地裂。七年四月，兴国地震。九月，铅山地震。十月，永丰地震。十二月二十六日，蓬莱地震，有声如雷，自是屡震。八年正月二十七日，蓬莱地复震，十馀日始止；自七年至八年，凡震三十馀次。十二月，宜黄地震。九年三月，恩施地震。十年七月初八日，枝江地震。十一年五月二十五日，栖霞地震。八月朔，宁远地震。
同治元年六月十二日，应城地震有声。三年三月庚午，青浦地震。四年正月二十九日，锺祥地震；二月初四日复震。五年八月十三日，景宁地震。九月十四日，青田地震。六年二月初一日，锺祥地震。三月十五日，江陵地震。八月，太平地震；十二月又震。七年六月初三日，均州、光化、郧县地震。七月初三日，随州安全岩地陷水涌。十年四月，襄阳地震。十一年六月十九日，高淳地震。八月十九日，嘉兴、柏乡地震。十二年正月二十六日，肃州地震。十三年三月二十日，霑化地震。
光绪元年九月，皋兰地震。三年六月丁亥，青浦地震。四年十二月二十八日，襄阳地震。五年五月初十日，陇右诸州县同时地震。十二日，光化地震。十三日，京山地震。六年十月，光化地震。七年四月，太平地震；五月又震。十月二十日，东光地震；二十五日复震。礼县地震，震毙四百八十人，倾倒民房四千有奇，牲畜无算。十一月初二日，西宁丹噶尔厅地震。八年二月初八日，西利地震。七月，南乐、望都地震。九年十二月二十二日，宁津地震。十年十月二十二日，东光地震。十一月二十九日，西利地震。十一年九月二十七日，武昌地震。十三年十二月甲戌，河州地震。十四年五月初五日，霑化、滦州地震。十五年八月，灵川地震；九月又震。十六年正月二十八日，西宁地震。十九年四月十九日，西宁地震，倾圮民房二百馀间，人多压毙。二十一年十二月初四日，山丹地震。二十三年正月二十四日，兰州地震。二十七年春，静宁州地震。二十八年十二月除夕，永昌地震。二十九年五月二十九日，曲阳地震。
顺治元年十一月十二日，盐亭山崩。三年四月，河源桂山崩。六年四月，两当山崩，压毙人畜无算；兰溪大慈山崩。七年六月，武昌马山崩。八年四月二十六日，黄县莱山巨石崩，声闻数里。六月，安丘土山裂丈馀，广二尺馀，深不可测，翼日乃合。八月己巳，同官王益山崩。九年五月，马平槎山崩。十六年秋，成都霪雨，锦屏山崩。
康熙元年秋，萧山大雨，小山崩；平陆山崩；霪雨，四明山崩；两当暴雨，山崩。二年七月，河州大雷雨，井沟山崩，压死居民二十馀口。九月，灌阳大营山崩。六年四月二十一日，开建大紫山崩；台州临海大雨，山崩。十五年七月辛丑，同官济塞山崩，压死四十馀人。十九年八月初二日，平湖雅岩裂。二十年正月，天台方山崩。五月十二日，宣平大莱山陷。三十五年十二月二十七日，保德州康家山崩。四十一年秋，宝鸡霪雨，山崩。四十二年四月初六日，太原奉圣寺山移数步。四十七年，保县熊耳山崩。
雍正七年三月，崖州南山崩。八年五月，兴安大雨，山崩；狄道凤台山崩。十年六月，富川西岭山崩数处。
乾隆四年十一月十四日，泰安县北山崩。十年七月十二日，百泉山崩，压毙二十五人。十五年五月，英山岩崩裂。六月，棠阴大雨，西北山崩。十六年二月，奉议州东咘露村山崩裂，有声如雷。六月十二日，秦州仁寿山崩。十七年二月，忻城山崩，有声如雷。二十一年八月，秦州邽山崩。三十八年五月，庆元白马山崩。三十九年六月，云和大雨，山崩，压毙四人。四十一年十二月，云和五树庄山裂数百丈。五十七年五月，宜黄山崩，压毙数十人。六十年四月，庆元盖竹山崩。
嘉庆五年六月二十一日，义乌霪雨，山崩。二十三日，金华大雨，山崩。九年正月，新城北屯山崩。二十三年七月初五日，狄道州东山崩，压陷田地三十馀亩。八月，永嘉大雨，西山崩，陷地丈许。二十四年五月，东湖山崩。
道光元年夏，新昌上方源山裂。三年七月甲戌，苏州玉遮山裂。四年六月，定远厅五块石山崩，坏市廛民舍。六年六月，宜昌大雨，山崩。十一年六月，狄道州黎家洼山崩，压毙二十馀人。十二年七月，汉城槐木沟岩崩。十三年四月十八日，招远罗岩崩一角，声闻数里。十四年正月十五日，麻城磨石冈巨石裂数块，有声如雷。十五年六月，定远厅霪雨，母猪硐山崩。十八年十一月，恩施山崩。二十四年九月，星子五老峰右岩崩坠，有声如雷。二十七年六月十七日，西宁县北川郭家塔尔山崩，南川田家寨山崩。七月，皋兰县山崩。十月，宜山崩。二十九年五月二十四日，黄冈大崎山裂数十丈，年馀渐合。
咸丰元年六月，礼县霪雨，山崩；袁家崖山崩裂，声震如雷，纵二尺许，横二百丈。十月，兴山仙侣山崩。二年六月朔，狄道马衔山裂；平河大雨，山崩，压倒民房无数。三年三月十六日，云和山裂二百丈。六月二十六日，景宁大雨，山崩，压毙七十三人。郧县青岩崩裂十馀丈；保康大山崩移十里许，毁田庐无算；永嘉大雨，龙泉村山圮覆屋，压伤十九人。四年七月，云和山崩，压毙三十馀人。五年四月，大通县塔破山崩。六年五月初八日，来凤大壩路猲甚山崩，压毙三百馀人。九月，松阳大雷雨，山崩数十丈。
同治四年七月，固原山崩；汉阳铺有平石宽长丈馀，高四尺，忽自行里许始止。十三年七月十二日，宣平北门山崩。八月十一日，西和西山崩，走入城中，压倒城垣二百四十馀丈，民房九十馀处，压死四十九人。
光绪元年正月朔，西宁西川阴山崩。七月，旧洮州东明山崩。三年六月，河州红崖山崩，压毙二百馀人，牲畜无算。五年五月，文县山崩。九年三月，光化马窟山裂。十二年六月，河州草领山崩。十九年五月，狄道州皇后沟山崩，压毙十三人。二十年二月二十七日，河州东八部兰山崩。二十二年二月，河州哈家山崩。二十三年八月，宁远大夫沟山崩。二十六年六月，漳县还山崩，静宁州南五台山崩，河州王家山崩。二十七年六月，皋兰五泉山、三台阁山崖崩。三十一年七月二十四日，洮州泉古山崩。三十二年五月，洮州莽湾山崩。七月，芽坡山崩。三十三年五月，宁远小村槽山崩。
宣统元年六月十五日，秦州雒家川南山崩。
顺治五年三月，上海遍地生白毛。四月，娄县地生白毛。六年六月，杭州、嘉兴地生白毛。八月初三日，莱阳雨白毛。七年六月，苏州、镇洋、震泽、青浦地裂，生白毛。九年十月初四日，永嘉雨絮。
康熙七年六月，上海、海盐、湖州、平湖、宁波地生白毛，长尺许。七月，临安、馀姚地生白毛，长尺许。八月，永嘉、桐乡地生白毛。八年八月，开化县地生白毛。十月，义乌地生白毛。十四年三月，琼州地生白毛，长寸馀。十七年十月二十六日，镇洋雨白毛如雪片。四十六年，太平地生毛。
乾隆二十八年，南陵地生毛，白质黑颖。二十九年五月，武进地生白毛，长数寸。四十一年，婺源地生白毛。
嘉庆十九年七月，青浦遍地生白毛如发。二十三年三月，宜城地生毛，或白或黑，长尺馀。
咸丰元年，江陵地生白毛，长三寸许。二年五月，青浦地生白毛。三年四月，武进地生毛。六年夏，青浦地生毛。七月，武进地生毛。九月，桐乡地生白毛。九年十月，武昌地生毛。
同治元年七月，高阳地生毛。四年六月，罗田遍地生苍白毛，长三寸许；即墨地生毛。五年十一月，潜江地生黑毛，长三寸；江陵地生毛。六年三月，德安地生毛。八月，京山地生毛，或黑或白，长尺馀。十月，随州地生白毛。七年春，应山地生毛。夏，黄安地生毛。
光绪四年冬，光化地生毛。
顺治元年春，荆门大饥。冬，郧县大饥。二年，枣阳、襄阳、光化、宜城大饥，人相食。三年，太平、瑞安、崇阳大饥。四年，苏州、震泽、嘉定、太湖、潜山、石埭、建德、宿松、江山、常山大饥。五年春，广州、鹤庆、嵩明大饥，人相食。夏，惠来、大埔、嘉应州、兴宁、阳春、梧州、北流大饥，斗米可易一子。冬，全蜀饥；六年，全蜀仍饥；灌阳、平阳大饥。七年夏，榆林、青田饥。秋，永宁州、襄垣、萍乡大饥。冬，阜平饥。八年春，平湖、袁州、萍乡、万载饥。夏，寿阳、静乐饥。九年春，苏州大饥。夏，黄陂、孝感、天门饥，民多为盗。十年夏，兴宁、长乐、博罗、阳江、阳春饥。冬，六安饥。十一年，临榆、乐亭、新乐饥。十二年夏，临川、沁州饥。秋，武邑、宁晋饥。冬，金华、东阳、永康、武义、汤溪五县饥。十三年春，琼州饥。秋，东安饥。冬，乌程、寿光饥。十四年，乐亭饥。十五年，永年、抚宁、昌黎、庆云、鸡泽、威县饥。十六年春，阳信、海丰、莒州大饥。夏，胶州饥。十七年夏，遵化州饥。秋，独山州大饥，民多饿毙。冬，滦州饥。十八年春，兴宁饥。夏，南笼府大饥。秋，临安饥。
康熙元年，吴川大饥。二年，合肥饥。三年春，揭阳饥。秋，交河、宁晋饥。四年春，曹州、兖州、东昌大饥。夏，惠来饥。秋，怀远饥。冬，乌城饥。六年，应山饥。七年，无极大饥。十年夏，海盐大饥。秋，临安、东阳大饥。十一年，永康、峡江、大冶饥。秋，遂安、汤溪大饥。十二年，乐亭大饥。十三年春，兴宁、镇平、京山大饥。十四年，东光饥。十五年春，大冶饥。夏，连平饥。十六年春，嘉应州大饥。夏，郧县、郧阳、郧西大饥。十七年秋，曲江饥。十八年春，真定府属饥。夏，兴宁、长乐、嘉应州、平远饥。秋，无为、合肥、庐江、巢县、博兴、乐安、临朐、高苑、昌乐、寿光大饥。冬，满城饥。十九年春，江夏大饥。夏，大同、天镇饥。冬，万泉、遵化州、沧州饥。二十年夏，儋州、永嘉饥。二十一年春，桐乡饥。冬，信宜、真定、保安州饥。二十二年春，宜兴饥。秋，单县饥。二十三年春，济宁州、剡州、费县饥。秋，巴县、江安、罗田饥。二十四年春，沛县饥。二十五年秋，恭城大饥。冬，满城大饥。二十六年，博兴大饥。二十七年秋，蔚州饥。二十八年春，高邑、文登饥。夏，潜江大饥。秋，龙门饥。二十九年夏，黄冈、黄安、罗田、蕲州、黄梅、广济饥。秋，襄垣、长子、平顺饥。三十年春，昌邑饥。秋，顺天府、保安州、真定饥。三十一年春，洪洞、临汾、襄陵饥。夏，富平、盩厔、泾阳饥。秋，陕西饥。三十二年夏，庆阳饥。秋，湖州饥。三十三年，沙河饥。三十四年，毕节饥。三十五年夏，长宁、新安、藁城饥。秋，大埔饥。三十六年夏，广宁、连平、龙川、海阳、揭阳、澄海、嘉应州大饥。秋，庆元、龙南、潜江、酉阳、江陵、远安、荆州、郧西、江陵、监利饥。三十七年春，平定、乐平大饥，人相食。夏，济南、宁阳、莒州、沂水大饥。三十八年春，陵川饥。夏，婺源、费县饥。秋，金华饥。三十九年秋，西安、江山、常山饥。四十年，靖远饥。四十一年春，吴川大饥。夏，沂州、剡城、费县大饥。冬，庆云饥。四十二年夏，永年、东明饥。秋，沛县、亳州、东阿、曲阜、蒲县、滕县大饥。冬，汶上、沂州、莒州、兖州、东昌、郓城大饥，人相食。四十三年春，泰安大饥，人相食，死者枕藉；肥城、东平大饥，人相食；武定、滨州、商河、阳信、利津、霑化饥；兖州、登州大饥，民死大半，至食屋草；昌邑、即墨、掖县、高密、胶州大饥，人相食。四十四年，凤阳府属饥。四十五年春，汉川、锺祥、荆门、江陵、监利、京山、潜江、沔阳、郧县、郧西饥。四十六年秋，东流、宿州饥。四十七年，平乡、沙河、钜鹿饥。四十八年春，无为、宿州饥。夏，沂城、剡城、邢台、平乡饥。秋，武进、清河饥。四十九年，阜阳饥。五十年，通州饥。五十一年，古浪饥。五十二年春，苍梧饥，死者以千计。夏，长宁、连平、合浦、信宜、崖州、柳城饥。五十三年春，阳江饥。冬，汉阳、汉川、孝感饥。五十四年夏，临榆饥；遵化州大饥，人食树皮。五十五年春，顺天、乐亭饥。五十六年春，天台饥。五十七年，广济饥。五十八年春，日照饥。夏，静宁、环县饥。五十九年春，临潼、三原饥。夏，蒲县饥。六十年春，平乐、富川饥。夏，邢台饥。秋，咸阳大饥。冬，兖州府属饥。六十一年夏，井陉、曲阳、平乡、邢台饥。夏，蒙阴、沂水饥。秋，嘉兴、金华饥。冬，怀集饥。
雍正元年夏，通州饥。秋，嘉兴饥。二年春，蒲台大饥。夏，乐清、金华、嵊县饥。冬，英山饥。三年夏，顺德、胶州饥。冬，惠来饥。四年春，嘉应州饥。秋，澄阳江饥。五年冬，江陵、崇阳饥。七年，寿州饥。八年夏，肥城、武城饥。冬，铜陵大饥。九年春，肥城大饥，死者相枕藉；莒州、范县、黄县、招远、文登饥。夏，章丘、邹平大饥。冬，济南大饥。十年，崇明、海宁饥。十一年冬，上海、嘉兴饥。十二年秋，武进大饥。十三年秋，庆远府属大饥。冬，垣曲饥。
乾隆元年夏，海阳饥。三年秋，平阳饥。四年春，葭州饥。夏，砀山饥。五年，巩昌、秦州、庆阳等处饥。六年，甘肃陇右诸州县大饥。七年春，山阳饥。夏，宜都饥。秋，亳州饥。八年春，南昌、饶州、广信、抚州、瑞州、袁州、赣州各府大饥。夏，天津、深州二十八州县饥。九年，高邑大饥。十年，正定、赞皇、无极、藁城、元氏等县饥。十一年春，霑化饥。夏，庆云、宁津饥。十二年，曹州、博山、高苑、昌乐、安丘、诸城、临朐饥。十三年春，曲阜、宁阳、济宁、日照、沂水饥。夏，福山、栖霞、文登、荣成饥，栖霞尤甚，鬻男女。十四年春，安丘、诸城、黄县大饥，饿殍载道，鬻子女者无算。十五年秋，广信饥。十六年春，福山、栖霞饥，民多饿死。夏，南昌、广信饥。冬，建德饥。十七年春，全州饥。夏，同官、洵阳、白河饥。冬，房县饥。十八年春，庆元饥。秋，郧县饥。十九年，罗田饥。二十年，溧水、通州饥。二十一年春，青浦、东流、湖州、石门、金华饥。夏，沂州、武城饥。冬，济南府饥。二十二年夏，博白饥。秋，掖县饥。二十三年春，翁源、苍梧饥。夏，日照饥。二十四年秋，陇右诸州县大饥。二十五年，平定、潞安、长子、长治、和顺、天门饥。二十六年，江夏、随州、枝江饥。二十七年春，济南饥。夏，枣强、庆云饥。二十八年夏，永年、永昌大饥。二十九年秋，东光大饥。三十年春，桐庐饥。秋，吉安、广信、袁州、抚州饥。冬，威远饥。三十一年，济南、新城、德州、禹城饥。三十二年冬，池州大饥。三十三年夏，沂水、日照大饥。三十四年，溧水、太湖、高淳饥。三十五年，兰州、巩昌、秦州各属大饥。三十六年夏，会宁、肥城大饥。秋，新城、宁陕厅饥。三十八年秋，文登、荣成饥。三十九年秋，秦州、镇番大饥。四十年，溧水、武进、高邮、南陵大饥。四十二年秋，陆川饥。四十三年，全蜀大饥，立人市鬻子女；江夏、武昌等三十一州县饥。四十四年春，南漳、光化、房县、随州、枝江饥。夏，秦州属饥。四十五年秋，江陵、保康饥。四十七年，滦州、昌黎、临榆饥。四十八年春，黄县饥。秋，绥德州饥。四十九年春，葭州饥。夏，来凤饥。五十年春，宜城、光化、随州、枝江大饥，人食树皮。夏，章丘、邹平、临邑、东阿、肥城饥。秋，寿光、昌乐、安丘、诸城大饥，父子相食。五十一年春，山东各府、州、县大饥，人相食。五十二年，临榆大饥。五十三年秋，文登、荣成饥。五十四年夏，宜都饥。五十五年秋，禹城饥。五十六年，邢台等八县饥。五十七年，唐山、宁津、武强、平乡饥，民多饿毙。五十八年春，常山饥。五十九年，清苑、望都、蠡县饥。六十年春，蓬莱、黄县、栖霞饥。夏，麻城饥。
嘉庆五年夏，海阳饥。六年，文登、荣成饥。七年冬，乐亭饥。八年夏，秦州各属大饥。九年春，滕县饥。十年夏，黄县、邢台饥。十一年春，中部、通渭饥。冬，安陆饥。十二年，蓟州、昌黎、永安州饥。十三年夏，黄县饥。十五年秋，宁津、东光、章丘饥。十六年夏，霸州、保定、文安、大城、固安、永清、东安、宛平、涿州、良乡、雄县、安州、新安、任丘、滦州、蓟州饥。十七年春，登州府属大饥，秦州各属及镇番、永昌等处大饥。夏，临榆饥。冬，乐清饥。十八年春，肥城、东阿、滕县、济宁、曹县、诸城饥。冬，宜城、房县、竹溪、均州、保康饥。十九年春，宜城、安陆、保康、麻城、郧县饥。夏，襄阳、汉阳、枣阳、南漳饥。秋，高淳饥。二十年，清苑饥。二十一年，武昌县饥。二十二年，固安、武强、内丘饥。二十五年秋，乐清、永嘉饥。
道光元年秋，荣成饥。二年夏，滦州饥。三年春，东阿饥。秋，曲阳饥。四年，皋兰、静宁、西宁、巩昌、秦州等处大饥。五年秋，南乐、静海、文安、大城、宝坻饥。七年春，日照大饥。八年，太平饥。十年冬，江陵饥。十二年春，昌平饥。夏，紫阳大饥，人相食。冬，锺祥、潜江、汉城、蕲川、黄梅、江陵、公安、监利、松滋饥。十三年春，诸城、日照大饥，民流亡。夏，保康、郧县、房县饥，人相食。秋，滦州、抚宁饥。十四年春，归州、兴山大饥，人相食。夏，庄浪及秦州各属饥。秋，青浦饥。冬，定海饥。十五年春，诸城饥。秋，孝义厅大饥。十六年春，登州府属大饥。冬，太平饥。十七年冬，即墨饥。十八年夏，永年饥。二十年冬，滦州、乐亭、抚宁饥。二十一年夏，高淳饥。冬，枝江饥。二十二年冬，蕲州饥。二十三年秋，湖州饥。二十六年秋，平凉县饥。二十七年，南乐饥，人相食。二十九年夏，江陵、公安、石首、松滋、枝江、宜都大饥，饿死者无算。冬，青浦饥。三十年春，湖州、咸宁、崇阳饥。
咸丰二年春，日照大饥。夏，全县大饥。六年，黄县、临朐饥。七年春，肥城、东平大饥，死者枕藉；鱼台、日照、临朐亦饥，人相食。夏，清苑、元氏、无极、邢台大饥。八年秋，兴山饥。
同治元年春，乐亭饥。二年春，孝义厅饥。秋，江山、常山饥。三年，保康饥。四年春，蕲水饥，民有鬻子女者。五年，兰州饥，人相食。六年春，庄浪、金县、皋兰饥。七年春，即墨、孝义厅、蓝田、沔县饥。夏，泾州大饥，人相食。冬，平凉、静宁、古浪、固原、灵台、秦州、永昌等处大饥。八年春，日照饥。九年夏，上饶饥。十年秋，望都、乐亭饥。十三年秋，雄县饥。冬，山丹饥。
光绪元年冬，海州饥。二年春，日照、海阳、滦州饥。三年，高陵大饥，饿毙男妇三千馀人；靖远、平凉、泾州、灵台、礼县、文县、合水大饥。四年，唐县等四十州县饥，庄浪、阶州、成县、灵州、巩昌、秦州各属饥。六年秋，邢台饥。七年，通州等州县饥。九年秋，鹤峰州大饥。十一年夏，霑化饥。十三年冬，洮州、永昌饥。十五年春，鱼台饥。二十一年春，邢台、滦州饥。二十二年夏，太平饥。二十三年，宁津饥。二十四年冬，靖远、静宁、庄浪、丹噶尔饥。二十五年秋，文县饥。二十六年夏，靖远饥。二十七年冬，洮州、静宁、灵台饥。二十九年，洮州仍饥。三十三年秋，皋兰饥。
顺治十五年六月，遂安雨黄沙。
康熙元年十一月，曹县雨土数日。三十一年正月，襄垣雨土。三十七年四月，龙门雨黄沙。四十八年九月，丘县黄埃障天。六十年春，安定雨土。
乾隆四年三月，甘泉雨土。十六年三月十五日，忠州夜雨黄土，着人物皆黄。二十四年二月初七日，蓟州雨黄土。三月，永年雨黄土。四十八年三月十四日，宁陕厅雨土。五十年二月十五日，临清雨土。五十一年正月，文登、荣成雨土。五十九年二月二十六日，翼城雨土。
嘉庆十四年冬，泰州雨土。二十三年四月，唐山雨土二寸许。
道光四年春，霑化雨土。
咸丰三年二月，栖霞雨土。三月，宜昌雨土。六年三月二十三日，咸宁雨土。
同治三年春，麻城雨土。
光绪四年二月二十九日，宜城雨黄沙。三月，蓬莱雨土。
