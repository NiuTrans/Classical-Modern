<strong>礼十一凶礼一</strong>
皇帝丧仪皇后丧仪贵妃等丧仪
五曰凶礼。三年之丧，自天子以至於庶人，无贵贱一也。有清孝治光昭，上自帝后丧仪，下逮士庶丧制，称情立文，详载会典与通礼。兹依次类编，累朝损益，皎然若鉴焉。
皇帝丧仪天命十年，太祖崩。远近臣民，号恸如丧考妣。越五日，奉龙轝出宫，安梓宫沈阳城中西北隅。国制，除夕、元旦备陈乐舞，至是悉罢。时东邦甫建，制阙未详。
崇德八年，太宗崩。男自亲王讫牛录章京、朝鲜世子，女自公主讫奉国将军妻，集清宁宫前，诣几筵焚香，跪奠酒三，起立，举哀。固山额真、昂邦章京、承政以下官及命妇集大清门外，序立举哀。次日，奉梓宫崇政殿，王公百官朝夕哭临三日。其斋所，王、贝勒、贝子、公归第，部、院官宿署，閒散诸臣赴笃恭殿，固山额真等官及命妇，翌日暮还家。
世祖登极，年甫六龄，会天大寒，侍臣进貂裘，卻弗御，帝曰： 若黄里，朕自衣之。唯红，故不服耳。 是日不设卤簿，不作乐。王大臣等谓已即位，冠宜缀缨，於是军民皆缀缨。服官者暂停婚嫁宴会，民间不禁。乃颁哀诏朝鲜、蒙古，制曰： 我皇考盛德弘业，侯服爱戴。本年某月日，龙驭上宾，中外臣民，罔弗哀悼。属在藩服，咸使闻知。祭葬礼仪，悉从俭朴。仍遵古制，以日易月，二十七日释服。 诏到，国王以下举行丧礼如故，时犹在关外也。
顺治十八年，世祖崩，圣祖截发辫成服，王、公、百官、公主、福晋以下，宗女、佐领、三等侍卫、命妇以上，男摘冠缨截发，女去妆饰翦发。既大敛，奉梓宫乾清宫，设几筵，朝、晡、日中三设奠，帝亲诣尚食祭酒，三拜，立，举哀。王、公、大臣、公主、福晋、县君、宗室公夫人诣几筵前，副都统以上序立乾清门外，汉文官赴景运门外，武职赴隆宗门外，咸缟素，朝夕哭临，凡三日。外藩陪臣给白布制服。至四日，王公百官斋宿凡二十七日。过此则日哭临一次，军民服除。音乐、嫁娶，官停百日，军民一月。百日内票本用蓝笔，文移蓝印。禁屠宰四十九日。京城自大丧日始，寺、观各声钟三万杵。越日颁遗诏天安门，群臣素服，三跪九拜。宣毕，举哀。礼部謄黄，颁行各省。听选官、监生、吏典、僧道，咸素服赴顺天府署，朝夕哭临三日。诏至各省，长官帅属素服出郊跪迎，入公廨行礼，听宣举哀，同服二十七日除，命妇亦如之。军民男女十三日除。馀俱如京师。
殷奠，列馔筵二十一，酒尊十一，羊九，楮币九万。读文。帝诣几筵哭，内外传哭，奠酒，率众三拜，举哀，焚燎。设启奠如殷奠仪。届日奉梓宫登大升轝，三祭酒，并祭所过门、桥。帝号泣从，群臣依次随行。将至景山，内外集序，俟灵驾至，跪举哀。奉安寿皇殿讫，设几筵，帝三祭酒，每祭一拜，哀恸无已。皇太后再三抚慰，始还宫。明日行初祭，帝释服。又明日行绎祭，周月行月奠，自是百日内月奠，期年内月奠，仪并视殷奠，唯所陈品币有差。期年满月致祭，不读文。
上尊谥庙号，祗告郊庙社稷。届日殡宫外陈卤簿，作乐，大学士奉册宝陈案上，三叩，退。帝素服御太和门，阅讫，一跪三拜，退立东旁。大学士诣案前，复三叩，奉册、宝列采亭内，如初礼。校尉舁行，御仗前导，车驾从。王公百官先集协和门外，跪迎，随行寿皇殿大门外，册宝亭入，至檐前，帝入自左门，礼部长官先奉绢册宝陈中案，退。大学士诣亭前三叩，奉香册宝陈左案。帝就位，率众三跪九拜，大学士从左案奉册跪进，帝献册，授右旁大学士，跪受，陈中案上。进宝亦如之。乃宣册，宣册官奉绢册宣讫，三叩，退。宣宝仪同。帝率众行礼如初。复诣几筵前致祭，奠帛，读文，三献爵，如仪。焚绢册宝，礼成。翌日颁诏如制。百日内外集序，读文、哭奠如初祭。
是日题神主，大学士一人进观德殿，诣祔庙神主前上香，奉主至寿皇殿外陈案上，并三叩。满、汉大学士各一人，诣香案前复三叩。填青讫，行礼如初。奉主登黄轝，至观德殿前止。大学士进殿，诣祔奉先殿神主前三叩，奉主登安轝，随黄轝后，出景山东门，入东华门，帝素服跪迎景运门内，从至乾清门，轝止。帝诣两神主前各三叩，先后陈案上，三献，九拜，礼成。诹吉升祔，祥吉礼。
大祭如初祭仪。毕，帝升殿，延见群臣。清明、中元、冬至、岁除，并以时致奠。
既卜葬吉，将奉移山陵，前三日，遣告天地、宗社。前一日，设祖奠，仪如启奠。先是王大臣援引古礼，止驾远送，不许。至是奉太后懿旨，不获已，勉遵慈命。届日内外齐集，帝诣梓宫奠酒，尽礼尽哀。辅臣率执事官奉梓宫登轝启行，卤簿前导，册宝后随，帝攀号。俟过，步至东安门外泣奠，群臣从之。所过门、桥皆致祭。途中宿次，朝夕奠献，亲王行礼，群臣举哀。百里内守土官素服跪迎道右。至陵，奠献如在途。
大葬前期，遣辅臣及三品以上官诣陵陈祭。先三日，祗告如常告仪。届日辅臣诣梓宫告迁，三奠酒，奉梓宫登轝，群臣序立，跪举哀。俟轝过，哭从。至地宫，王大臣奉梓宫入，册宝陈左右，掩石门。辅臣率众三奠酒，举哀，卤簿仪仗焚。飨殿成，奉安世祖神位，致祭如时飨。届二十七月，诣太庙祫祭，如岁暮祫祭礼。
康熙六十一年，圣祖崩，大敛，命王公大臣入乾清门瞻仰梓宫，并命皇子、皇孙行礼丹墀上，公主、福晋等咸集几筵殿前，帝及诸皇子成服。以东庑为倚庐，颁遗诏，谕礼臣增订仪节。届时帝立乾清宫外，西乡，大学士奉遗诏自中道出，帝跪，俟过，还苫次。大学士出乾清门，礼部尚书三拜跪受，馀如故时遗诏。
二十七日释服，帝曰： 持服乃人子之道，二十七日服制，断难遵从。 群臣以万几至重，请遵遗诏除服。不允。复疏云： 从来天子之孝，与士庶不同。孝经曰，天子以德教加於百姓、施於四海为孝。书称高宗谅阴，晋杜预谓释服后心丧之文。盖人君主宗庙社稷，祭为吉礼，必除服后举行。若二十七日不除，祀典未免有阙。 复叩首固请，始俞允。既释服，仍移御养心殿，斋居素服三年。灵驾奉安寿皇殿，日三尚食。退观德殿席地坐，有事此进奏。晡奠毕，始还倚庐。
群臣议进尊谥，帝亲刺指血圈用 圣祖 字。礼臣进仪注未惬意，更定。前期并祗告奉先殿，至日阅册、宝讫，帝行一跪三拜礼，东次西乡立，俟册宝亭行始还宫，豫至殡殿倚庐恭俟。会朝鲜贡祭品，设几筵前。群臣咸集，鸿胪寺官引来使入，立仪仗南，北乡，三跪九拜。遣官读文，三祭酒，每祭一拜，众及来使咸举哀行礼。来使复行二跪六拜礼，焚燎，退。外藩敖汉王请谒梓宫，报可。自是蒙藩使者皆得入谒以为常。
雍正初元，将奉移景陵飨殿，廷臣援宋、明二代礼，谓嗣皇帝不亲送梓宫，帝不允。礼臣议奉安地宫后，题太庙神主，令亲王敬奉还京。帝曰： 明季帝王不亲送梓宫，故令王大臣代行。朕既亲往，自宜亲奉以还焉。 先奉移二日，并遣告后土、昌瑞山神。
届日，帝诣梓宫祭酒，率众三拜，举哀毕，趋立大门东旁。梓宫出，跪，举哀。登大升轝，帝跪左。礼臣祭轝，三叩。灵驾发，帝步随。至景山东门，俟宿次。至景陵，帝跪迎红门外，举哀。徒步从，抵三洞桥，跪俟。降大升轝登小轝，安奉飨殿，设几筵，列册、宝。三祭酒，三拜，礼成。帝不忍别，群臣以皇太后为言。无已，翌日还跸。王大臣请御门听政，帝以梓宫未永安，命暂缓。固请之，始行。
既卜葬，届日晨帝诣景陵奠献，躃踊哀恸，祭酒三拜，趋陵寝门外跪哭以俟。龙輴入地宫，复祭酒三拜，出俟幄次。题主、虞祭如常仪，归奉主升祔太庙。二十七月将届满，允吏部尚书朱轼请，祫祭太庙，颁示臣民。
世宗崩，丧礼悉依景陵故事。越日朝奠，特简王、贝子、公数人入内瞻仰，馀集乾清宫廊下行礼。嗣后王公大臣、额驸暨台吉初至者，均得请旨瞻仰。又命宗室三十人、觉罗二十人番上奠献申哀慕。
颁遗诏，大学士奉至乾清宫檐下，帝亲受之，陈案上，三拜。大学士诣黄案前亦三拜。诏出中门，帝跪迎，俟过，始还苫次。诏至直省，军民男女改素服二十七日。梓宫奉移雍和宫，帝徒步随行，群臣谏阻不获，遂留居是宫。至二十七日后始还。月内日叩谒，月外间日一次，二月外三日一次。
时帝欲行三年之丧，廷臣请以日易月，不许。命详稽典礼。寻议上： 一，祭祀，按礼记王制 丧三年不祭，唯祭天地社稷，越绋行事 。註谓 不敢以卑废尊 。是知三年内本应亲行。明吕坤谓祖宗不轻於父母，奉祭不缓於居丧，何可久废？诚以天亲一理，宗庙之祭，亦当并举。谨议：凡遇郊庙、社稷、奉先殿大祀，皇帝躬诣行礼，或遣官恭代，皆作乐。先期斋戒，素服，冠缀缨纬，视祝版，御礼服。朝日，夕月，飨帝王、先师、先农，遣官行礼，咸礼服作乐。届日冠服如斋期。宫内祭神，百日后举行。经筵、耕耤，释服后举行。一，朝会，典礼攸关，元旦朝正，万国瞻仰，朝仪最重。谨议：二十七月内，遇元旦朝贺，吉服升太和殿，不宣表，不作乐，常朝亦然。一，御门听政，典制至钜。昔宋仁宗行三年丧，临朝改服。孝宗时，二十七日后，百官请听政，援书被冕服出应门语固请，乃许。稽之史册，自古为然。谨议：常事及引见俱在便殿，百日后乃御门。一，冠服，按谅阴之制，先儒谓古无可考。史载魏孝文帝、唐德宗释服后仍素服练巾听政，宋仁宗虽用以日易月制，改服临朝，宫中实行三年之丧。盖缟素不可以临朝。前代行三年丧者，亦唯宫中素服而已。谨议：百日内服缟素，百日外易素服，诣几筵仍服缟素，御门莅官听政或诣皇太后宫俱素服，冠缀缨纬。升殿受朝则易吉。祭祀及一切典礼俱礼服。二十七月服满，如百日礼，致祭释服。一，宫中服制，帝后齐体，服制不容有异。二十七日后后素服，遇典礼易礼服，诣几筵仍缟素。妃嫔亦如之。皇子与诸王同。一，在京王公百官，二十七日除服。遇典礼及朝会、坐班吉服，在署治事、入朝奏事俱素服，冠缀缨纬。诣几筵去冠缨。各署进本章用朱印。 制可。
乾隆元年正旦，以御极初元，御太和殿常朝，次年仍罢，著为例。将移泰陵，帝诣梓宫行礼毕，皇太后亦三祭酒，馀如故。向例清明、中元、岁暮、国忌皆朝服行礼毕，素服举哀，唯冬至不更素服。帝以梓宫未葬，且在服内，允礼臣请。承祭执事各官不缀冠缨，仍用素服。
嘉庆四年，居高宗丧，如泰陵故事，唯遗诏到直省，文武官率绅耆摘缨素服出郊跪迎，入公署行礼。听宣毕，举哀，始成服，哭临三日。官吏军民自大事日始，百日不薙发。大葬，帝躬引梓宫御龙輴入地宫。复以朝正大礼元年已行，二十七月内不再举。
仁宗崩热河，越六日，梓宫至京，始大敛，奉安淡泊敬诚殿。又四日，颁遗诏，礼官奉安龙亭，驿送入都。旧制，自太后以下二十七日后俱素服，孝和睿皇后改服缟素，百日后始易。丧将至，群臣出郊哭迎，帝先返，至安定门、东华门，并祗俟哭迎。步随入大内，奉安乾清宫。允礼臣议，丧服已届二十七日，改大祭后除服。又几筵前奠献，陈法驾卤簿，百官会集暨各署用蓝印，俱大祭后停罢。
宣宗崩，梓宫奉移圆明园，安正大光明殿。会衍圣公至京，遇二周月致祭，命赴园随行礼。
文宗崩热河，依宣宗故事，梓宫移东陵。穆宗年尚幼，群臣援康熙二年例，止帝远送。同治二年释服，奉两宫皇太后懿旨，诸庆典及筵宴，俟山陵事毕再行。穆宗、德宗崩，并循斯例。
自世宗亲营泰陵吉壤，工需动用内帑，并谕毋建石像，惜人力。宣宗葬慕陵，规制简约。至同治时，侍郎宋晋言定陵工程宜法慕陵，虽廷臣囿於成宪，而制度毋稍逾侈，时称其俭。宣统初，为德宗营崇陵，颁帑数百万，亲贵主其事，移以营私第，致逾三年未成。逊国后，当道拨款营治，及葬，工甫半，故较旧制为略云。
皇后丧仪太祖癸卯年九月，皇后叶赫纳喇氏崩。越三载，葬尼雅满山。天聪三年，与太祖合葬福陵，制甚简也。入关后，凡遇列后大事，特简大臣典丧仪，会礼臣详议。
顺治六年四月，太宗皇后博尔济吉特氏崩，梓宫奉安宫中，正殿设几筵，建丹旐门外右旁。首亲王讫骑都尉，公主、福晋、命妇咸集。世祖率众成服，初祭、大祭、绎祭、月祭、百日等祭，与大丧礼同。七年，上尊谥曰孝端文皇后，葬昭陵。
圣祖母慈和皇太后佟佳氏，康熙二年二月崩。初违豫，帝时年十一，朝夕侍。及大渐，废餐辍寐。至是截发成服，躃踊哀号，水浆不入，近侍感泣。日尚三食，王公大臣二次番哭。停嫁娶，辍音乐，军民摘冠缨，命妇去装饰，二十七日。馀凡七日。四日后，入直官摘冠缨，服缟素。五日颁诏，文武官素服泣迎，入公署三跪九拜，听宣举哀，行礼如初。朝夕哭临三日，服白布，军民男女素服如京师。上尊谥曰孝康章皇后。梓宫移坝上，帝祭酒行礼攀号，太皇太后、皇太后念帝冲龄，止亲送。与世祖合葬孝陵，升祔太庙。
十二年五月，皇后赫舍里氏崩，辍朝五日，服缟素，日三奠，内外会集服布素，朝夕哭临三日。移北沙河巩奉城殡宫，帝亲送。自初丧至百日，亦躬亲致祭。时用兵三藩，虑直省举哀制服易惑观听，免治丧，馀如故。册谥仁孝。三周后，致祭如陵寝。后葬昌瑞山。世宗登极，谥曰孝诚仁皇后。
十七年二月，皇后钮祜禄氏崩，丧葬视仁孝后，册谥孝昭。世宗加谥曰仁。
二十六年，世祖母博尔济吉特氏崩。先是太皇太后违豫，帝躬侍，步祷南郊，原减算益慈寿。亲制祝文，词义垦笃。太常宣读，涕泗交颐。既遭大丧，悲号无间。居庐席地，毁瘠过甚，至昏晕呕血。自是日始，内外咸集，日三哭临，四日后日二哭临。官民斋宿凡二十七日。寺、观各声钟三万杵。文移蓝印，题本朱印，诏旨蓝批答。值除夕、元旦，群臣请帝暂还宫，不许。唯令元旦辍哭一日。礼臣议上尊谥曰孝庄文皇后。帝以升遐未久，遽易徽号为尊谥，心实不忍。谕俟奉安寝园，称谥以祭。及梓宫启攒夕，攀慕不胜，左右固请升辇，坚不就驾，断去车靷，恸哭步送。遇舁校番上，辄长跽伏泣，直至殡宫，颜悴足疲，凄感衢陌。又传旨还宫日仍居乾清门外幕次。并定志服三年丧，不忍以日易月。群臣交章数请除服，国子生五百馀人咸以节哀顺礼为请，帝骨立长号，勉释衰绖，而有触辄痛，阅三年不改。
初太皇太后病笃时，谕帝曰： 太宗梓宫奉安已久，卑不动尊，未便合葬。若别营茔域，不免劳费。我心恋汝父子，不忍远去，必安厝遵化为宜。 帝遂相孝陵南建飨殿，奉安梓宫，称暂安奉殿，设官奉祀如孝陵制。至世宗改建地宫，号昭西陵，始大葬。
圣祖仁皇后佟佳氏，二十八年七月崩，时由妃立后第二日也。帝辍朝亲临，制四诗悼之，谥曰孝懿，丧仪如孝昭。
世祖皇后博尔济吉特氏，五十六年十二月崩。先是疾大渐，礼臣请如孝康后丧礼。帝言： 孝康升遐，朕甫十岁，辅臣治丧，礼恐未备。后见仁孝后丧仪，条理颇晰，如遇大事，其悉议以行。 及崩，会帝病足，舁近几筵，就榻成服。哭而晕，有间苏。群臣环跽叩劝，乃勉舁侧殿。将移殡宫，设启奠，礼臣请遣皇子代。帝曰： 此初祭，朕必亲奠，宁寿宫中岂能复行此礼耶？ 至日遣代奠爵，仍舁几筵旁榻上行礼。梓宫启行，舁榻哭送，出宁寿宫西门，仰望不见灵驾，乃止哀，还苫次。大祭，足疾少愈，即亲诣殡宫行礼。谥曰孝惠章皇后，葬孝东陵。
雍正元年，世宗母仁寿皇太后乌雅氏崩，丧礼如孝惠，谥曰孝恭仁皇后，与圣祖合葬景陵。时帝遭圣祖丧，斋居养心殿。服竟，仍终太后丧。辅臣援圣祖丧礼请服阕行祫祭，帝曰： 父母之丧，人子之心则一，帝后之礼，国家之制迥殊。今届皇妣释服期，诹日祭告奉先殿，无颁谕中外为也。 
九年九月，世宗皇后那拉氏崩，帝服缟素十三日除，奉移田村，三周年后，殡宫时奠与沙河殡宫礼同，唯承祭各官改补服。高宗立，上尊谥曰孝敬宪皇后。乾隆二年，与世宗合葬泰陵。
十三年三月，帝奉皇太后东巡，皇后富察氏从，还至德州崩，亲制悼亡篇。丧将至，王公大臣诣通州芦殿会集，皇子祭酒，举哀行礼。既至，群臣素服跪迎朝阳门，公主近支王福晋集储秀宫，诸王福晋及命妇集东华门外，咸丧服跪迎梓宫，奉安长寿宫。帝亲临成服，辍朝六日。
中宫之丧，自孝诚仁皇后后，直省治丧仪制久未举行。至是王大臣言： 周礼为王后服衰，註谓诸臣皆齐衰，是内外臣工无异也。明会典载后丧仪，十三布政使司暨直隶、礼部请敕差官讣告。外省官吏军民，服制与京师同。今大行皇后崩逝，正四海同哀之日，应令外省文武官持服如制。 从之。册谥孝贤。
五月，廷臣奏言： 后虽俪体，礼统所尊，升殿视朝，事关典制。孝贤皇后丧仪，应遵祖制，百日后皇帝升殿，文武百官及外藩使臣朝服行礼如常仪。帝两月除沐礼，御门听政，群臣朝服不挂珠，礼毕仍素服。百日后如御门，群臣常服挂珠，庶协礼制分义。 帝曰： 孝贤皇后丧仪，朕皆斟酌古今，不参私意。考明嘉靖七年孝洁陈皇后之丧，张璁援引古礼，谓 丧服自期以下诸侯绝，特为旁期言。若妻丧本三年报服，杀为期年，固未尝绝。上宜为后服期丧 云云。今据议奏，如升殿作乐，凡大朝祀典，自当如例。唯常日视朝，但鸣钟鼓，乐悬而不作。至明年正月，将届期年，一切典礼如常仪。 
时沂州营都司姜兴汉、锦州知府金文醇国恤期内薙发，所司以闻，下部逮治。并申明祖制，禁百日内薙发，违者处斩。谕载入会典。
三十一年，皇后那拉氏薨，时帝幸热河，留京王大臣以闻。诏言： 后自册立以来，尚无失德。去年侍太后南巡，性忽改常，未尽孝道，理应废黜。今仍存其名号，丧仪依贵妃例，内务府大臣承办。 
仁宗母魏佳氏，四十年正月在贵妃位崩，诏称令懿皇贵妃，命皇八子、十二子、十五子、皇孙绵德等穿孝，葬胜水峪。嗣立仁宗为皇太子，遂赠谥孝仪皇后，升祔奉先殿，后复上庙谥为纯皇后，乃升祔太庙。
高宗母崇庆皇太后钮祜禄氏，四十二年正月崩，帝衰服百日，如世宗丧，馀仍素服。亲拟尊谥曰孝圣宪皇后。礼臣上丧仪，援雍正九年例，二十七日内遇郊庙大事，素服致祭，乐设不作。帝曰： 郊庙典重，不应因大丧而稍略。 复下军机大臣议。旋议上： 遇郊庙大祀，遣官致祭，仍作乐，朝服行礼，常祀素服致祭，乐设不作。 制可。颁遗诏，自到省会日始，停嫁娶，王公百官百日，军民一月。辍音乐，王公百官一年，军民百日。馀如故。
先是历代丧礼，百日后服色礼制，未载会典，至是命军机大臣会典丧仪王大臣详议。议上御殿视朝仪注。得旨： 元正朝会，二十七月内不必举行。其常日视朝，百日后行之。 
又议定御用服色： 一，百日内缟素。百日释服后，二十七月内素服。诣几筵，冠摘缨。一，百日内遇祭郊、社、日坛，遣官将事。斋戒日，素服冠缀缨。百日外，亲诣行礼。又斋期，常服不挂珠。阅祝版，先期宿坛，常服挂珠。祭日朝服作乐，还宫乐设不作。一，百日外祭事御龙袍褂。百日内祭奉先殿冠缀缨、青袍褂，百日外珠顶冠、蓝袍、金龙褂。一，二十七月内祭月坛、帝王、先师、先农，俱遣官行礼。一，宫中祀大神，百日后亲诣行礼，龙袍、蓝褂、挂珠。一，二十七日外，遇元旦，前后七日貂褂挂珠，百日外，御门听政，常服不挂珠。一，二十七日外百日内，召见及引见俱在便殿，服缟素。遇万寿节。七日常服。一，阅视大行皇太后册、宝，素服冠缀缨，先期斋戒带牌。一，阅视玉牒，朝服。一，十二月封宝，正月开宝，御龙褂。一，文武传胪不升殿。一，经筵、耕耤，二十七月后举行。一，山陵礼制，二十七月内谒陵，青袍褂，冠摘缨，其往返在途，冠并缀缨。一，内廷主位，二十七日释缟素后，二十七月内常服。遇元旦万寿，俱七日吉服。百日内遇亲蚕，遣王福晋恭代。朝服，百日外二十七月内，依旧行礼，吉服。其文武百官，二十七日缟素，百日内素服，冠缀缨，夏用雨缨冠，诣几筵仍摘缨。一，百日内祭郊庙、社稷、日坛，遣官恭代。先期省牲、视牲咸素服。祭日，承祭、执事各官咸朝服。作乐。百日外二十七月内，亲诣行礼。斋戒日常服挂珠，阅祝版、省视牲、宿坛并补褂。冬貂褂挂珠。祭日，朝服作乐。一，百日外祭堂子，俱蟒袍、补褂、挂珠。百日内祭奉先殿，青袍褂，冠缀缨。百日外补褂、挂珠。一，百日外祭月坛、帝王、先师、先农，遣官行礼，皆素服斋戒。祭日，朝服，作乐。百日内素服行礼，乐设不作。一，二十七月内遇元旦谒堂子，百官皆蟒袍、补褂、挂珠。其前后三日及万寿前后七日皆常服挂珠。一，二十七日外百日内引见官，青袍褂。百日外青褂。一，百日外二十七月内，遇升殿、常朝、坐班俱朝服。遇朔、望常服挂珠。一，奉移山陵，随从官在途青袍褂、冠摘缨。礼成后，神主还京，并百日后随从谒陵，在途俱青袍褂，冠缀缨。谒陵日如之。还京时，仍短襟袍、马褂。一，百日内雨衣、雨冠均青色。百日外雨冠按品级，雨衣仍青色。皇子以下同。 制可。
四月，葬泰东陵，梓宫迳泰陵，命暂停道旁，帝代向陵寝行礼，著为令。
至陵翼日行飨奠礼。初，帝以会典旧称 遣奠 ，称名未当，命儒臣稽所自昉。大学士言： 遣奠之称，礼经并无明文，唯见诸孔颖达士丧礼疏，唐以后相沿用之。盖颖达第用仪礼葬日将行苞牲体之车名为遣车，遂取遣字为奠名，牵合无当。复考仪礼，将行之祭， 彻巾苞牲。 郑康成註： 象既飨而归宾俎也。 又礼记杂记： 大飨既飨，卷三牲之俎归於宾馆，所以为哀也。 郑註： 既飨归宾俎，言孝子哀亲之去也。 是将行之祭，本用飨礼，旧称遣奠，似不若作飨奠为长。 敕下部更正从之。
四十四年四月，帝诣陵释服。谕曰： 朕昔遭皇考大故，思持服三年，因遵圣母慈谕，断以百日。然缟素虽释，其服仍存。嗣值圣母大丧，百日后即不存，非厚前薄后也。盖彼时年力正壮，可终三年丧制。今春秋望七，设存之而弗克尽礼，於心转不安也。 
仁宗皇后喜塔腊氏，嘉庆二年二月崩，奉太上皇敕旨，丧仪如皇后。改为辍朝五日，素服七日。奠醊时，皇子等成服如制。官民俱素服七日，不摘缨，不蓄发。寻谕辍朝期内，仍进章疏，毋废引见诸事。其奏事官暨引见官，俱常服不挂珠。凡停嫁娶、辍音乐，官二十七日，军民七日，馀如仪。册谥孝淑，嗣葬太平峪。
十三年正月，宣宗皇后钮祜禄氏崩，时在福晋位，暂安王佐村园寝，二十五年帝即位，追封孝穆皇后。拟改园寝为陵寝，礼部言： 园寝规制未备，忌辰大祭，朔、望小祭，请如孝淑后殡宫例举行。 制可。遂命大学士戴均元等勘定宝华峪，嗣以地宫渗水，道光十一年，改葬龙泉峪。
越二年，宣宗皇后佟佳氏崩，帝辍朝九日，素服十三日，册谥孝慎。又越二年，卜葬，与孝穆后同吉壤。
二十年正月，皇后钮祜禄氏崩，帝服青袍褂十三日除，临奠仍素服。谥孝全。亦葬龙泉峪。
二十九年十二月，仁宗皇合钮祜禄氏崩，谥曰孝和睿皇后。时帝年七十，二十七日释缟素，数日而崩。咸丰三年，葬昌西陵。
方孝和后崩次日，文宗后萨克达氏崩福晋位，内府治丧，殡田村。次年正月帝即位，追封孝德皇后，其丧仪先期豫改，如大丧礼。同治四年，与文宗合葬定陵。
康慈皇贵太妃，宣宗皇贵妃也。咸丰五年七月，尊为皇太后。俄崩，帝持服百日如制。加谥孝静，升祔奉先殿，改慕陵妃园为慕东陵。同治初元，加庙谥曰成，升祔太庙。
光绪元年二月，嘉顺皇后蒙古阿鲁特氏崩，去穆宗丧未百日，帝释缟素后，率群臣服丧二十七日，仪如故事。谥曰孝哲毅皇后。五年，与穆宗合葬惠陵。
慈安皇太后，钮祜禄氏，文宗后也。七年二月崩，谥曰孝贞显皇后，葬定东陵。
三十四年十月，慈禧太皇太后后德宗一日崩，诏礼部从优具议。寻议百日内上谕用蓝笔，章疏十五日后具奏。王、公、百官、公主、福晋、命妇二十七日内日三哭临。官停嫁娶期年，辍音乐二十七月，京师军民二十七日罢祭祀，馀如大丧礼。谥曰孝钦显皇后，葬定东陵。
贵妃等丧仪顺治初，定制，妃、殡之丧，内务府掌行，临时请旨。
康熙四年，寿康太妃博尔济吉特氏薨，帝辍朝三日，大内及宗室咸素服。王、公、大臣、公主、福晋、命妇毕集。初祭，陈楮币十四万，画缎万，馔筵三十有一，牛一，羊十八，酒九尊，读文致祭。次日绎，陈楮币万，馔筵五，羊三，酒三尊。大祭同初祭。奉移豫祭，陈楮币二万，馔筵十三，羊五，酒五尊。岁时致祭如例。
九年，慧妃博尔济吉特氏薨，辍朝三日，大内、宗室咸素服。三日不祀神。妃宫中女子翦发，内监截发辫，成服，二十七日除。又定金棺至殡宫，初祭陈楮币十四万，画缎千，帛九千，馔筵二十一，羊十九，酒十九尊，设采仗行礼。奉移则陈楮币三万，馔筵十三，羊、酒各五。不直班官员跪迎十里外，俟过随行。次日行奉安礼，如奉移仪。
十三年，太宗懿静太贵妃博尔济吉特氏薨，帝摘冠缨，躬诣致祭，馀同太妃仪。
三十五年，温僖贵妃钮祜禄氏薨，辍朝五日。命所生皇子成服，大祭日除，百日薙发，馀如制。
雍正三年，敦肃皇贵妃年氏薨，辍朝五日。特简王公大臣典丧仪，遣近支王公七，内务府总管一，散秩大臣二，侍卫九十，内府三旗佐领，官民男女咸成服。大祭日除，薙发。日三设奠，内外齐集，百日后至未葬前，日中一设奠，朔望仍三奠，命内管领妻祭酒三爵。奉移日，礼部长官祭轝。金棺启行，王公百官从。礼部长官祭所过门、桥。初祭陈楮币十八万，帛九千，画缎千，馔筵三十五，羊、酒各二十一。大祭同。
又定贵妃晋封皇贵妃，未受册封前薨，罢制金册宝，以绢册宝书谥号。遣正、副使读文致祭，先期遣告太庙后殿、奉先殿。届日内外会集，正、副使赴内阁诣册宝案前一跪三叩，奉册宝出，至午门外陈采舆内，复三叩。校尉舁至殡宫大门外，正、副使行礼如初。奉册宝入中门，陈案上。正使诣香案前三上香，宣讫，读文致祭如仪。乾隆二年，奉移金棺从孝敬后葬泰陵。
八年，寿祺皇贵太妃佟佳氏薨，礼部以辍朝五日请，诏改十日。摘冠缨，亲诣行礼，谥悫惠，馀同贵妃仪。
二十九年，忻妃戴佳氏薨，诏加恩如贵妃例治丧。先是，晋封时金册宝已镌字，未授受，至是陈设金棺前，其绢册宝增书贵妃字焚之。又谕： 嗣后贵妃以上薨逝，王公大臣俱步送暂安处，妃、嫔豫往，满大臣年老艰步履者如之。 故事，皇贵妃金棺至园寝，始制神牌，甚稽时日，三十三年谕： 嗣后遇大祭，即往园寝制造，俟金棺至，刻字填青，大学士等监视。奉安后，陵寝官朝服行礼，奉设飨殿。著为令。 
四十年，奏定皇贵妃以下五等丧。凡请辍朝、素服日期，传行内外齐集，请遣承祭大臣，奉安地宫前期祭告陵寝及金棺前，并所过门、桥奠酒诸事，均礼部掌行。其追封赠谥制牌，会同二部奏办，馀归内府掌仪司牒礼、工二部襄治之。
四十九年，裕皇贵太妃耿氏薨，诏罢朝，仍亲诣奠酒行礼，谥纯懿，馀如故。
嘉庆四年，庆贵妃陆氏薨，帝念其抚育如生母，特追封庆恭皇贵妃，下所司议赠谥典礼。寻议上，豫期工部制绢册宝，寝陵官制神牌，遣告太庙、奉先殿暨高宗几筵，俟高宗梓宫移山陵次日，遣正、副使诣园寝配殿致祭。九年，议定皇贵妃丧，罢坤宁宫致祭酌减为五日，贵妃二日，妃、嫔不停止。
道光十三年，仁宗諴僖皇贵妃刘氏薨，不辍朝，不素服，命僧格林沁穿孝，谥和裕。
同治五年十一月初七日，琳皇贵太妃乌雅氏薨，会初十日慈禧太后万寿，命大内、宗室王公百官展期十二日素服一日。
