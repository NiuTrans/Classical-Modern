<strong>地理十三</strong>
△江西
江西省：禹贡扬州之域。明置江西巡抚，承宣布政使司，南赣巡抚。清初因之。顺治四年，置江南河南江西总督。治江宁。六年，罢河南不辖。九年，移治南昌。寻还旧治。十八年，置江西总督。康熙四年复故。先於三年裁南赣巡抚，为永制。乾隆八年，吉安增置莲花厅。十九年，升赣州宁都县为直隶州。三十八年，升赣州定南县为厅。光绪二十九年，改赣州观音阁通判为虔南厅。三十三年，改铜鼓营为厅，属瑞州。东至安徽婺源县；六百五十八里。南至广东连平州；一千三百里。西至湖南浏阳县；四百二十里。北至湖北黄梅县。三百四十里。广九百七十七里，袤一千八百二十里。北极高二十四度十七分至二十九度五十八分。京师偏东一度五十五分至偏西二度二十四分。宣统三年，编户三百四十三万九千八百七十三，口一千三百五十二万七千二十九。凡领府十三，直隶州一，厅四，州一，县七十四。驿道达各省者五：一，北渡江达湖北黄梅；一，东南逾杉关达福建光泽；一，东逾怀玉山达浙江常山；一，南逾大庾岭达广东南雄；一，西出插岭达湖南醴陵。铁路拟筑者四：曰南浔铁路，自九江而南昌而吉安而赣南，凡三段，备与广东接，此外道瑞、袁通湘，道抚、建通闽，道广、信通浙。为支路亦三。航路则九江为江轮停泊之埠。电线自南昌北通九江，南通广州；又自九江东通芜湖，西通汉口。
南昌府：冲，繁，难。隶粮储道。江西巡抚，布政、提学、提法三司，粮储、巡警、劝业三道驻。东北距京师三千二百四十五里。广四百四十里，袤四百二十五里。北极高二十八度三十七分。京师偏西三十七分。领州一，县七。南昌冲，繁，难。倚。东南：麦山、渐山。南：斜山、虎山。西：赣江，一曰章江，自丰城入，经巿汊汛，歧为二。一东北行，会抚河，仍合经流与东湖通，东北迳蛟溪入新建。东：武阳水，即旴水，西北行，入进贤。万公堤。竿韶镇。三江口、巿汊二巡司。一驿：巿汊。新建冲，繁，难。倚。西：西山，古曰散原，亘奉新、建昌诸县境。西南：逍遥。北：松门。西北：铜山。西南：赣江，上承剑江，自丰城入，流迳瑞河口，蜀江自高安来会。东北行，迳吴城，修水自建昌来会，流合鄱阳湖。经星子，出湖口，入大江。湖即彭蠡也。全湖跨南昌、饶州、南康、九江四府境，为省境诸水所汇。南浔铁路起沙井。巡司驻生米镇，同知驻吴城镇。樵舍、海口、吉山、望湖亭、后河、白马六汛。新兴废驿。丰城冲，繁，难。府南一百三十里。西南：丰城山，县以此名，道书 三十七福地 之一。东：锺山。西南：澄山。西北：马鞍山。南：罗山，富水出；桮山，丰水出。赣江自清江入，流迳县西，东北行，丰水南来合富水会焉。又东北入南昌、新建。东：雩韶水，来自临川，西北行，入赣江。松湖、港口、曲江三镇。大江口巡司。一驿：剑江。进贤冲。府东南一百二十里。城内三台山。西南：麻山。东：栖贤。西：〈石乌〉英山、金山。旴水自南昌入，东北行，迳县西，抵八字，入鄱阳湖。西有军山湖、日月湖、青岚湖，俱流会三阳水入鄱阳湖。巡司驻梅庄。有邬子废司。奉新冲。府西北一百十五里。北：登高山。西南：华林。东南：岐山。西北：药王山。西：百丈山，冯水出，左合侧潭水，右合金港源，又东南至九梓铺，纳龙头溪、白水、华林水，至城南。又东纳鸣溪三溪，入安义界。巡司驻罗坊。靖安简。府西北一百五十五里。北：吴憇山。西北：金城、葛仙山；桃源山，桃源水所出，流合双溪。双溪一曰南河，源出义宁毛竹山，合龙头坳、管家坳、委源诸水，迳高湖，歧为二，环城南北，至鸭婆潭复合。一曰北河，出双坑洞，合烂草湖、大横溪，迳象湖入安义，会冯水。龙头坳镇。武宁繁，难。府西北三百五十里。西北：辽山。西南：大孤。东：辽东山。修水自义宁入，右合洋湖水，左合青坪水，至城南，纳杨浦、凤口水，又西合碛溪、箬溪、鲁溪、中黄、三〈山艮〉水，入建昌。县丞驻木高。箬溪水汛。太平陆汛。高坪巿巡司。义宁州繁，疲，难。府西北三百五十五里。原名宁州，嘉庆三年改。东南：毛竹山。东：旌阳。西：九龙。西北：黄龙、幕阜二山。修水出东南，左合百菖水、杭口水，右东津水，至城西。武宁乡水出大沩山，合东乡水及鹿源水自南来会，又西折北至城东，合安平水、鹤源水，入武宁。查津，同知驻。八叠岭镇有巡司，与排埠塘、杉巿为三。
饶州府：冲，繁，疲，难。隶饶九道。西南距省治三百六十里。广四百八十七里，袤三百四十里。北极高二十八度五十九分。京师偏东一十一分。沿明制，领县七。鄱阳冲，繁，难。倚。北：芝山。东：郭璞山。西：尧山。南：关山。鄱阳湖，西南，鄱江汇焉。有二源，一自安徽祁门来，历浮梁为昌江，一自安徽婺源来，历德兴、乐平为乐安江。流会城东，环城北出，歧为双港，分注鄱阳湖。东有东湖，一名督军，流合鄱江。汛八：八字、团转、强山、馆驿前、黄龙庙、乐安河、螺蛳嘴、棠阴。石门巡司。芝山驿。馀干冲，难。府东南一百十里。西：藏山。东北：万重、武陵。西南：李梅。东南：黄蘗山。西北有康郎山，在鄱阳湖中，湖因名康郎。龙窟河一曰安仁江，自安仁入，流经潼口滩，歧为二，西北行，三馀诸水入焉，流抵饶河口，俱入鄱阳湖。康山、黄丘埠、瑞洪三镇。康山、梅溪、表恩、高溪四汛。瑞洪，县丞驻。一驿：龙津，裁。乐平繁，难。府东一百十七里。东：康山。北：凤游。西：吴溪。东南：石城山。婺江自德兴入，为乐安江，合长乐水、建节水、吴溪、殷河，流迳县南乐安乡，因名。西南流入万年界。仙鹤、八涧二镇。康山驿。浮梁冲，繁，难。府东北一百八十七里。北：孔阜山。东：芭蕉。西：金鱼。西南：阳麻山。东南：大游、小游山。昌江自安徽祁门入，合小北港、苦竹坑水、磨刀港，流迳城南，西南行，会历降水、柳家湾水，入鄱阳。景德、桃树二镇。巡司驻景德。德兴冲，繁。府东二百三十七里。东：银山、铜山。西北：洪雅。东南：大茅山。大溪自安徽婺源入，建节水自弋阳入，合乐平之桐山港、洎山之洎水，为乐安江，并入乐平。白沙巡司。银峰驿。安仁冲。府东南一百八十里。东：张古山。北：蟠象山。东北：青山。西南：积烟。西北：华山。安仁江上源为上饶江，自贵溪入，合玉石涧，迳城南，西北行，与白塔河会，至城西北合蓝溪，入馀干。万年难。府东南一百二十里。城北万年山，县以此名。西南：团湖。西：讬里。西北：轴山。东南：百丈岭，殷河出，合文溪、南溪，入乐平，注乐安江，又西入鄱阳。巡司驻石头街。
广信府：冲，繁，难。隶广饶九道。西北距省治五百六十里。广四百二十五里，袤三百六十里。北极高二十八度二十七分。京师偏东一度三十八分。沿明制，领县七。上饶冲，繁，疲，难。倚。北：茶山。西：铜山。南：铜塘山。东南：铁山、南屏山。上饶江自玉山入，流迳城南，左纳永丰溪，右合〈木诸〉溪，其南有岑阳关，自福建崇安入，又西北并入铅山。郑家坊、八房场二巡司。葛阳驿。玉山冲，繁，疲，难。府东一百里。西：回龙。南：武安山。北：三清、怀玉山。上干溪有二源，一出三清山冰玉洞，一自浙江常山来会，合下干溪，迳城南，为玉溪。又西行，右合仑溪、沙溪，入上饶，为上饶江。县丞驻营盘要口，巡司驻太平桥。一驿：怀玉，裁。弋阳冲，难。府西一百三十里。南：龟峰、军阳山。东：捣药山。上饶江自铅山入，迳黄沙港，合大洲溪，右渎自兴安入，合弋溪，县以此名。又西迳城南，左合军阳水，右纳葛溪，西行入贵溪。大桥汛。县丞驻漆工镇。一驿：葛溪，裁。贵溪冲，繁，难。府西二百五里。南：龙虎山。西：自鸣山。西南：象山。北：百丈岭。贵溪一名芗溪，上流为弋阳江，自弋阳入，流迳县南，纳须溪、箬溪，又西合惠安溪、横石港，会上清溪，西行入安仁。有火烧关，与福建光泽界。县丞驻江浒山。上清镇、鹰潭镇巡司二。芗溪废驿。铅山冲，繁。府西南八十里。西：铅山，县以此名。北：鹅湖。南：凤凰。西南：铜宝。西北：芙蓉山。上饶江自上饶入，流迳县西，至汭口，桐木、紫溪诸水合为汭口水注焉，西行入弋阳。其东大洲溪自上饶入从之。分水、温林、桐木、云际并有关。紫溪、河口二镇。湖坊镇巡司。河口，县丞驻。鹅湖驿。广丰繁，难。府东南五十五里。旧名永丰，雍正九年改。西：鹤山。西北：覆泉。东：双门、三岩山、念青岭。南：平洋山。永丰溪自福建浦城入，合铜鋍、封禁诸山水，又北，左合永平溪，折西南，迳城南，流至水南渡，合西桥诸水，入上饶江。拓阳镇。巡司驻洋口。兴安简。府西八十五里。北：横峰山、重山。南：赭亭山。西：仙岩。葛溪自上饶来，南行注弋阳江，合黄藤港水，又西入弋阳。
南康府：冲。隶饶广九南道。南距省治二百四十里。广三百里，袤一百十里。北极高二十九度三十一分。京师偏西二十五分。沿明制，领县四。星子简。倚。西南有黄龙山。西北有庐山，朱子知南康军讲学处。北：吴章。东北：定山。鄱阳湖在县城外，赣江经焉，北行至都昌。又北入德化。南落星湖，东宫亭湖，鄱阳湖之随地异名者也。谷帘水自德安入，东南行，入鄱阳湖。诸矶、青山、谢师塘、冈窑四汛。渚溪、青山二巡司。都昌疲，难。府东六十里。西：元辰山，道书 五十一福地 。东：阳储。北：檀树。东北：篁竹山。鄱阳湖在西，其中有强山、四望、松门诸山，北流入湖口。北通后港河，自左蠡石流嘴引入，至徐家埠，又北汇西洋桥水入湖口。柴棚、左蠡二镇。棠阴、黄金嘴、猪婆山、左蠡四汛。县丞驻张家岭。巡司驻周溪。一驿：团山，裁。建昌冲，繁。府西南一百二十里。北：将军。西：越山。西南：长山。冯水自安义入，至城南曰南河，流合修水。修水自武宁入，至县西曰西河，右合桃花水、云门水，左合白杨港水、白水，东北入新建注赣江。芦埠、河浒二镇。南浔铁路。安义冲，繁。府西南二百里。南：文山。东：西山。西：台山。北：马山。冯水自奉新入，左纳双溪，右合兆州水，至闵房分流复合，东北汇洪泉水，入建昌。龙江水、东阳、新迳水俱自靖安入，流注修水。
九江府：冲，繁，难。饶广九南道治所。九江镇总兵驻。南距省治三百里。广四百十里，袤七十里。北极高二十九度五十二分。京师偏西二十四分。沿明制，领县五。德化冲，繁，疲，难。倚。南：庐山，道书 第八洞天 ，又与虎溪为 七十二福地 之二。西南：柴桑。东南：天花井山。东南：鄱阳湖，大孤山在其中。湖东北流，行至德化界。大江右渎自瑞昌入，曰浔阳江，流迳城西北，东行合湓水，其支津潴为城门、金鸡、鹤向诸湖，会龙开河，东迳白石矶入湖口。西南：黄河、潘溪入德安。东：女儿港，源出庐山，东北流，入鄱阳湖。城西有钞关。商场：咸丰十一年开，在西门外。南浔铁路止龙开河。巡司三：大姑塘、小池口、城子镇。汛三。一驿：通远。浔阳驿，裁。德安冲，繁。府西南一百二十里。南有博阳山，古敷浅原，前有博阳水。北：孤山。西北：望夫山。谷帘水出康王谷，东南流，入星子。庐山河一名东河，出庐山乌龙潭，西北流。黄河一名北河，出高良山，南流。西河出苦竹源，东南流。三河合於县东北之乌石门，曰三港口。南浔铁路所经。瑞昌简。府西七十里。南：榜山。西：白龙。西北：苏山、鸦髻。西南：清湓山，清湓水出焉，流迳城西，南行入德化。西：瀼溪，西南流入大江。江在县北，自湖北兴国入，纳下曹湖、赤湖，东行入德化。西南：傅阳水，出小坳，东南入德安。黄土岩水出大坳，西北入兴国。北有梁公堤。巡司驻肇陈口。湖口冲，繁，难。府东六十里。长江水师总兵驻。东：武山。西南：旗山。南：上石钟山。北：下石钟山。山西岸为梅家洲，鄱阳湖挟赣江由此入大江。江来自德化，纳清水港、太平关水，东北行，入彭泽。北有长虹堤，水师中营驻。汛十一：上下石钟、洋港、大王庙、马家湾、梅家洲、龙潭、柘矶、八里江、白浒塘、老洲头。镇四：流撕桥、湖口、柘矶、茭石矶。一驿：彭蠡，裁。彭泽冲，繁。府东北一百五十里。南：龙游山。东南：浩山。北：小孤山，山在江中，江畔彭浪矶，与山对峙。东北：马当山，枕大江。江自湖口入，纳马埠水，潴为筲箕港、黄土港，其支津太平关水，入湖口。又东合六口水，至马当山麓，入安徽望江，东流。巡司驻马当。汛六：马当、小孤洑、北风套、芙蓉墩、陆口、金刚料。一驿：龙城，裁。
建昌府：繁，疲，难。隶督粮道。西北距省治三百六十里。广二百二十五里，袤三百七十里。北极高二十七度三十四分。京师偏东一十一分。沿明制，领县五。南城冲，繁，难。倚。城内高空山。东：敛山。西：云盖。东北：白马。西南：麻姑山。旴江一曰建昌江，自南丰入，纳彭武溪、斤竹涧，迳城东，合黎滩水、飞猿水，为东江，东北行，入金谿。巡司驻新丰。蓝田、洑牛二镇。新城冲，繁。府东南一百二十里。西：日山。南：福山。东：飞猨岭。西南：红水岭，黎滩水出，一名中川，合九折水，至南津，左合七星涧，右合九龙潭，迳城南。又西北至港口，左会龙安水，至公口入南城。飞猨水一名东川，源自济源杉岭，周湖并下，西北行，入南城，合黎滩水，为东江。龙安水一名西川，出会仙峰，东北流，注黎滩水。石峡、龙安、五福三镇。极高、同安二巡司。南丰繁，疲，难。府南一百二十里。西：军山。东：大龙。南：石龙。东南：百丈岭。旴江自广昌入，左合瞿溪、洒溪，右九剧水，迳城南而东，合蔓草湖、双港、梓港，入南城。盘州、黄沙、白舍、龙池、仙居五镇。龙池、罗坊二巡司。广昌难。府南二百四十里。西北：金嶂。西南：望军山。东：中华。南：翔凤。东南：血木岭，旴水出焉，西北，右合庚坊、文会、大凌诸港，至南门外，亦曰西大川。又北迳城东，左合学溪、青铜港，入泸溪。白水、头陂二汛。白水、秀岭二巡司。泸溪简。府东北百五十里。南：莲花山。东：石笋。西：鱼山。西南：云溪。东南：五凤山。泸溪自福建光泽入，屈西北至石陂渡，合枧溪，迳城北至三溪口，左合南港水，折东北迳高阜，右合严槎港、税溪，入贵溪为上清溪。有泸溪镇。
抚州府：繁，疲，难。隶督粮道。北距省治二百十里。广三百七十五里，袤三百里。北极高二十七度五十六分。京师偏西十分。沿明制，领县六。临川冲，繁，难。倚。城内香柟山。西：铜山。东：英巨。北：笔架。南：戚姑。东南：灵谷山。汝水即旴江，一曰抚河，自金谿入，西北行，合临水，入南昌界注赣江。临水自崇仁入，东北行，会宜黄水，迳县北注汝水。北有千金陂。航步镇。巡司一驻温家圳，一驻东馆。孔家驿，裁。金谿繁。府东南一百三十里。南：官山。西：柘冈。东：银山、金窟山；云林山，跨抚、建、信三府境。旴水自南城入，迳明山港，合清江，亦曰石门水，会金溪、苦竹水，入临川。清江水出福建光泽，至县之清江桥，曰清江水，西北流，合旴水。三港水出崖山，合青田港、仙岩港，入东乡。一镇：许湾，县丞驻。崇仁繁，难。府西九十里。西有崇仁山，县以此名。东南：沸湖。南：华盖山、相山。东：仙游。北：栎山。临水即宝塘水，自乐安入，迳严陀寨，巴水会焉，折东合罗山右水。西：宁水，迳城南，又东合罗山左水及青水，右孤岭水，至白鹭渡入临川，与宜黄水会。巡司驻凤冈墟。宜黄繁，难。府西南一百二十里。城北隅凤台山。南：黄山。北：曹山。西南有黄土岭，黄水出焉。东南有军山，宜水出焉。二水合流曰宜黄水。合蓝水、曹水，合於城东，入临川，注临水。巡司驻棠阴。乐安简。府西南九十里。东南：鼇头。西：仕山。北：万灵山。东：芙蓉山，鼇溪水出，西合西华山水，至城东，合载兴山、甑盖山水，迳城南至负陂，合远溪、大溪，入永丰。西北：大盘山，宝唐水出，东北合河源、蛟河等水，入崇仁为临水。龙义镇。招携巡司。东乡难。府东北八十里。东：七宝。北：五彩。西：槲山。东北：三港口水，汇花山港、太平桥水，西迳新陂，纳齐冈水，入临川注汝水。其金谿三港入为田埠水，缘安仁界入之。润溪亦三源，合於岩前陂，北入馀干。镇二：白玕、平塘。
临江府：冲，繁。隶盐法道。东北距省治二百十里。广二百五十里，袤一百七十五里。北极高二十七度五十八分。京师偏西一度三分。沿明制，领县四。清江冲，繁，疲。倚。西：章山。东：閤皂山。南：瑞筠山。赣江自新淦入，袁江自新喻入境，合上下横河，绕郡城而北，为清江。自赣江北冲蛇溪江不复合，至城北二十里始复会焉。北行会萧、淦诸水，入丰城。东有梅家畬堤。东北白公堤。樟树镇汛，通判驻。一驿：萧滩，裁。新淦冲，繁。府南六十里。东湓山。南：枫冈山。西：百丈峰。东北：小庐。赣江自峡江入，合沂江、芦岭水、逆口溪，迳城西，又流迳县西南，北行，左合桂湖，右金水，入清江。杯山巡司。金川废驿。新喻繁，难。府西一百二十里。西南：铜山。北：蒙山。南：虎瞰山。袁江一曰渝水，自分宜入，左合严塘江，右板陂水，迳县南，东行入。迳严潭，至城南，亦曰秀水。左合画水、睦宦水，右纳七里山水、麻田水，又东北入清江。西南：黄金水自庐陵入，入峡江。巡司驻水北墟。峡江冲。府西南一百三十里。西：凤凰山。东：玉笥山。南：刀剑山。赣江自吉水入，纳黄金水，北迳城南，亦曰峡江。又东北，右合玉涧水，左亭头水，至乌石渡，纳氵匽水、象水、莲花潭水，入新淦。沂江自新淦入，河源头水、南源水环蜈蚣山仍入之。有峡江废司。玉峡废驿。
瑞州府：冲。隶盐法道。顺治初，沿明制。光绪三十三年，改铜鼓营为厅来属。东北距省治一百二十里。广二百二十五里，袤一百五里。北极高二十八度二十五分。京师偏西一度十一分。领县三，厅一。高安冲，繁。倚。城内碧落山。东：大愚。西：凤岭。南：羊山。北：米山。西北：华林山。蜀江一名锦水，自上高入，东行至瑞河口之象牙潭，与赣江会。曲水出蒙山，南入赣江。冈岭镇。灰埠巡司。新昌疲，难。府西北一百二十里。西：黄蘗。北：大姑岭，相连为八叠岭。西北：黄冈山。西南：锦水自上高入，左合长塍，东南至凌江口入上高。凌江一名盐溪，源出逍遥、八叠二山，流迳城西，合滕江，注蜀江。巡司二：大姑岭、黄冈洞。上高难。府西南一百二十里。北：敖山。南：蒙山。西南：米山。蜀江自万载入，左合益乐水，右合云江。又东北合凌江，又东南合六口水、斜口水，迳城南，又东北至洞口脑入高安。有离娄桥镇。铜鼓厅简。府西北二百二十里。光绪三十三年，裁都司营改置。西：大沩山，宁乡水出，一名西河，下流注修水。排埠塘巡司。磉头汛。
袁州府：冲，繁。分巡道治所萍乡。原为盐法道兼巡袁州、瑞州、临江三府，驻南昌。光绪三十三年改专分巡加兵备衔，拟由南昌移治，南昌并属焉。东北距省治四百八十里。广三百里，袤二百八十里。北极高二十七度四十九分。京师偏西二度五分。沿明制，领县四。宜春冲。倚。南：仰山。北：喝断山。东：震山、万胜冈。西南：望凤山。袁江，古牵水，自萍乡入，合鸾溪为稠江，至城北为秀江，右合清沥江、九曲水，左渥江，入分宜。西北：沧江岭水，入萍乡。太平关镇汛。黄圃巡司。分宜冲。府东八十里。东：钟山。西：昌山。北：贵山。东北：鸡足山。袁江西南自宜春入，迳城南为县前江，东行出钟山峡，入新喻。东北：竹桥水、麻田水、砚江，入安福、庐陵。贵山镇。安仁废驿。萍乡冲，繁。府西一百四十里。西：徐仙山。南：笔架。东南：罗霄山，罗霄水出焉。分二支：一东流合牵水、渝水，折东迳宣凤汛，入宜春，为袁江；一西流合泉江，迳城南，会罗霄西北水，折西北，迳湘东镇，右合平溪岭水，入湖南醴陵，注渌江。四镇：宣风、芦溪、上栗、插岭关。巡司二：芦溪巿、安乐。有草巿废司。铁路达湖南醴陵。万载繁，难。府北九十里。北：龙山。东：东岐山。西：铁山。西北：紫盖山。龙江，古蜀水，源出县西剑池，会别源钵盂塘水，东汇於金鐀湖。其西流者入湖南浏阳。又东流至楮树潭，合野猪河，至城北，会龙河。又西，左合康乐水，入上高界。巡司驻珠树潭。
吉安府：冲，繁，疲，难。隶吉赣南宁道。顺治初因之。乾隆八年，析永新西北境、安福西境，置莲花厅。东北距省治四百八十里。广五百里，袤三百九十里。北极高二十七度八分。京师偏西一度三十五分。沿明制，领县九。庐陵冲，繁，疲，难。倚。西：天华。北：瑞华。东南：青原。南：神冈。北：螺子山。赣江自泰和入，纳义昌水，东北迳庙前汛，庐水西自安福入，会永新禾水、邕水，迳神冈山来会。又北迳城东，合真君山，迳白鹭洲至螺子川，曰螺川。又东北合横石水、西冈岭水，并入吉水。固江、永阳、富田三巡司。泰和冲。府东南八十里。东：王山。西：武山。西北：传担山。赣江西南自万安入，曰澄江，流抵县之珠林口，云亭江西北流来会，左合清溪，迳矶头，右纳仙槎江，其西北邕水并入庐陵。白羊凹镇。马家州巡司。吉水冲，繁。府东北四十五里。东：东山。南：天岳。北：王岭。西北：朝元。东南：观山。义昌水自永丰入，合卢江，至张家渡入庐陵。赣江又东北流，迳城西南合恩江，为吉文水，东北行，入峡江。卢江源出永丰，入境汇为卢陂，下流注赣江。阜田巡司。永丰疲，难。府东北一百三十五里。南：龙华。西：西华。北：巘山。东：郭山。西北：王岭。恩江一名永丰水，出宁都及乐安、兴国，流迳城东南，合葛溪、白水，会龙门江、义昌水，入吉水，注赣江。巡司三：层山、沙溪、表湖。有上固汛。安福繁，难。府西北一百二十里。东：蒙冈。南：南冈。北：鹅湖。西北：武功山，泸水出，即古庐水，至城北，又东合智溪，折南至洋口，与王江合，入庐陵，会永新江入赣江。石镇。萝塘巡司。龙泉繁，疲，难。府西南二百五十里。西：石含。东：银山。南：五峰。东南：钱塘山。遂水一曰龙泉江，源出左右溪。左溪一自湖南桂阳入，一自上犹入，至县之左安而合。右溪出石含山，至李派渡合左溪，为遂水，东行入万安。蜀水一名禾蜀，出县北黄坳，东行至太和之瓦窑，入赣江。三镇：禾源，其北乡、秀州并有巡司，与左安三。万安冲，繁。府东南一百八十里。西：芙蓉。东：蕉源。南：朝山。赣江自赣入，合梁口、造口及油田溪，迳城西南，合龙溪、桧溪，又北迳黄公滩纳韶水，为韶口。又东北合城江，至窑塘入泰和。其西蜀水自龙泉入，亦入泰和界，西北有梅陂。巡司二：武索、滩头。一驿：皂口，裁。永新繁，难。府西二百二十里。东：东华山。东北：高士。南：义山。西北：禾山，禾水出，一曰永新江，自莲花厅入，东行绕县，至白堡入庐陵。上坪寨巡司。永宁简。府西二百八十里。东：旗山。西：浆山。西北：七谿岭，胜业水出焉，西会拐湖山水，迳城南，又西会浆山水，折北迳小江山入永新，注禾川。巡司驻升乡寨。莲花厅冲，疲，难。府西二百六十里。乾隆八年置。西：关城山。东南：壶山。北：黄旸。东北：玉屏山。文汇江西北出萍乡及湖南攸县界，经高天岩，合上西、砻溪二乡水，汇於龙陂。环城而西，合琴亭水，自马江至砻山口注永新。东北：水云洞水入萍乡。西南：茶水出书堂岭，入湖南。富汉村巡司。莲花桥汛。
赣州府：冲，繁，疲，难。吉赣南宁道治所。南赣吉袁临宁总兵驻。顺治初，因明制，置南赣巡抚。康熙三年裁巡抚。乾隆十九年，升宁都县为直隶州，割瑞金、石城隶之。三十八年，升定南县为厅。光绪二十九年，改观音阁通判为虔南厅。东北距省治九百三十里。广三百三十里，袤五百六十里。北极高二十五度五十二分。京师偏西一度四十一分。领县八。赣冲，繁，难。倚。南：崆峒山。东南：玉房。西南：九峰。北：储山、黄唐。东北：金螺山。章水自南康入，东北行，迳城西，贡水自雩都入，西行迳城东，至鱼尾潭，与章水合，是为赣江，赣阙在焉，古称湖汉水，北行入万安。十八滩，九隶县境。钞关在治北。长兴、桂源、大湖江三巡司。水口、官村、良富、东塘四汛。雩都难。府东一百五十五里。东：峡山。北：雩山。西南：药山。东南：柴侯山。贡水自会昌入，北迳齐茅汛，右合雷公嶂水，又西合垇脑庑水，至白石塘，合宁都水，入赣。兴仁巡司。信丰繁，疲，难。府南一百六十里。西：木公山。东：长老。西北：廪山。桃江自龙南入，北行入境，为信丰江。东北行，合三江水，入赣注贡水。杨溪堡巡司。兴国难。府东北一百八十里。西：玉山。东：崖石山。北：覆笥。东北：蜈蚣山。潋江一名兴国江，会平川，折南迳城东，又西，左合程水，右菏岭廖屋溪、乌山嵊水，入赣注贡水。西：义昌水出虔公山，入永丰。北：云亭江入泰和。衣锦寨巡司。均村、崖石二汛。会昌冲，繁。府东南三百二十里。南：四望山。北：明山。东：古方。东南：盘古山。贡水自瑞金入，会绵、濂、湘水，西行入雩都。东南：荣阳水出筠门岭，入武平。有湘乡、承乡二镇。筠门岭巡司。安远简。府东南三百三十里。西：源华。北：铁山。东南：马鞍山。濂江一名安远江，出长宁仰天湖，西迳城南，西北合欣山安远水，县以此名。东北行，迳古田，会上濂水，又北，左合里仁、小华江，右云雷水，入会昌，汇湘水。三百坑水出三百山，西南流入定南。县丞驻罗塘市，巡司驻板石镇。长宁简。府东南四百四十里。西：大帽山。西南：钤山。北：官谿。东南：项山。寻邬水出寻邬堡新窖路山，屈东南，合马伏崠水，又西南至城东大陂角，会马踶江、河岭水、太湖洞水，入广东龙川。双桥镇。新坪、黄乡堡二巡司。龙南简。府南三百五十里。南：归美。西：禄马。东南：清修。西南：冬桃山，桃水出焉。东北行，迳城北，与濂、渥二水合，为三江口。又北合洒源堡水，迳龙头山，入信丰，为桃江。定南厅繁，疲，难。府南四百三十五里。旧为县。乾隆三十八年改置。城内文昌山。南：三台。北：杨梅山。东北有刘軬山。鹤子水上源即三百坑水，出自安远，入为九曲河，迳九洲，合刘軬隘水，至水口。右合汶岭水，又北迳三溪口，合三坑水，入广东龙川。咸水出南坑诸山，流抵龙南，会濂水，注桃江。下历镇有巡司。虔南厅繁，疲，难。府南四百五里。旧为观音阁，通判治。光绪二十九年改置。桃水自龙南来，东行入三江口。巡司驻杨溪堡。
宁都直隶州繁，疲，难。隶吉赣南宁道。顺治初，因明制，赣州为县。乾隆十九年，升直隶州，并割瑞金、石城隶之。北距省治七百二十里。广二百十五里，袤四百五里。北极高二十六度二十七分。京师偏西三十八分。领县二。西：金精山。东：翠屏。南：螺石。北：凌云山。东北：梅岭，梅江水出焉，南行合诸水为东江，抵州东北，合西江，为三江口。又南，合白沙、白鹿水，为宁都水，入雩都。下河寨巡司。萧田、芦畬、黄陂、固村四汛。瑞金繁，疲，难。州东南一百七十里。东北：陈石。西：石门。南：云龙。北：瑞云山。贡水由福建长汀入，至城东南，会绵水、罗汉水，至水东渡，会北坝水，入会昌。东北：琴江，自宁都缘界入雩都。瑞林寨、湖陂二巡司。瑞林寨汛。石城简。州东一百十里。东：笋石。东北：牙梳。西南：八卦。西：西华山。琴水出牙梳山之鹰子冈，西南会坝水，至城东，又西南，右合虾公磔，左枫树坳、莲花水，迳古樟潭，合梨子崠、黄株潭水，入州。捉杀寨巡司。
南安府：冲，繁。隶吉赣南宁道。东北距省治一千一百三十里。广三百五十里，袤三百六十五里。北极高二十五度二十九分。京师偏西二度三十分。沿明制，领县四。大庾冲，繁。倚。西南有大庾岭，县以此名，一曰梅岭，上有关曰梅关，相连为小梅岭。东：狮子。西：西华。北：铁冈。东北：玉泉。章江自崇义入，迳东北徒峰山，合李洞碧、赤岭水，又东南，合平政水及凉热水，又东纳浮江，迳城南，又东合大沙河、湛口江，入南康。赤石岭、郁林镇二巡司。小城、新城二镇。一驿：小溪。其横浦驿，裁。南康冲，繁。府东北一百三十五里。北：旭山。东北：丫髻。东南：独秀。西南：龙山。西北：禽山。芙蓉江即章江，自大庾入，东流折北纳南埜水，又东北，上犹江自其县入，合西符水，左合禽水、过水、梅江来入，是为三江口。又东入赣会贡水。潭口、相安二巡司。南埜废驿。上犹简。府东北二百五里。东：资寿。西：书山。南：方山。北：飞凤山。章水西南自崇义合西北琴江及礼信水，迳蜈蚣峡，左合斗水、米潮水、料水，折东南，迳城南，曰县前水。又东，左合犹水，曰上犹江。复合九十九曲水，又东南，合感坑水，与城南稍水并入南康，注章水。浮龙巡司。营前，县丞驻。崇义简。府北一百二十里。北：崇山。南：观音。西北：桶冈。西南：聂都山，章水出，南迳师子岩，歧为二：南派亦曰池江，入大庾；北派东北迳城西，其西源流为益浆水，东纳琴江入上犹，东南至坪江。西：符水，合南源水，右纳义安水，至符江口。又南浮江，并入南康。横水出大嶂山，绕城北出，会东溪水，入上犹江。上保、文英二镇。金坑、铅厂、长龙三巡司。
