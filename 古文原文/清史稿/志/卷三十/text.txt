<strong>地理二</strong>
△奉天
奉天：禹贡青、冀二州之域。舜析其东北为幽、营。夏仍青、冀。商改营州。周，幽州。明，辽东都指挥使司。清天命十年三月，定都沈阳。天聪八年，尊为盛京。顺治元年，悉裁明诸卫所，设内大臣、副都统，及八旗驻防。三年，改内大臣为昂邦章京，给镇守总管印。康熙元年，改昂邦章京为镇守辽东等处地方将军。四年，改镇守奉天等处地方将军。光绪三十三年三月，罢将军，置东三省总督、奉天巡抚，改为行省。北至洮南；与黑龙江界。南至旅顺口；海界东南，以鸭绿江与朝鲜界。西至山海关；与直隶界。东至安图。与吉林界。广一千八百里，袤一千七百五十里。北极高三十九度四十分至四十四度十五分。京师偏东四度至十二度。宣统三年，编户一百六十五万五百七十三，口一千六十九万六千零四。共领府八，直隶厅五，厅三，州六，县三十三。案：盛京，天聪五年因明沈阳卫城增修。城周九里三百三十二步，高三丈五尺，厚一丈，女墙高七尺五寸，垛口凡六百五十一。门八：东之左曰抚近，右曰内治，南之左曰德盛，右曰天祐，西之左曰怀远，右曰外攘，北之左曰地载，右曰福胜。门各有楼闉，加之角楼。四城之中为大政殿，太宗听政之所也。殿西为大内。南向曰大清门，门内曰崇政殿，殿前东飞龙阁，西翔凤阁。崇政殿直北为凤凰楼，楼北清宁宫。宫之东曰衍庆宫、关雎宫，西曰永福宫、麟趾宫。凤凰楼之前，东为师善斋，斋南日华楼，西协中斋，斋南霞绮楼。崇政殿东颏和殿，殿后介祉宫，宫后为敬典阁。崇政殿西为迪光殿，殿后保极宫，宫后继思斋，斋后崇谟阁。大内之西文溯阁，藏书之所也。东南太庙。银库在大政殿南，织造库在大内南。户部、礼部、工部在银库东，刑部、兵部在织造库西。御史公署在城东北隅。其外关城则康熙十九年建，高七尺五寸，周三十二里四十八步。门八：东之左曰小东关，右曰大东关，南之左曰大南关，右曰小南关，西之左曰大西关，右曰小西关，北之左曰小北关，右曰大北关。关城内南为天坛，东为地坛、为堂子，西南隅为社稷坛、为雷雨坛，东南隅为先农祠、为耤田。耤田西南隅设水门二，导小沈水自门出焉，下流注於浑河。其名山为医巫闾、松岭。其巨川为辽河、浑河。其重险：山海关、凤凰城、威远堡。其船路：自营口西南通天津，南通之罘，东南通朝鲜仁川。其铁路：内属者，营榆；属日者，俄筑东清枝路。其电线：西通天津，西南旅顺，东南凤凰、安东，东北吉林。
奉天府：冲，繁，疲，难。总督兼将军，民政、提法、交涉、度支、盐运司，劝业道，副都统驻。顺治十四年四月，於盛京城内置府，设府尹。光绪三十一年八月，裁府尹设知府，为奉天省治。西南至京师一千四百七十里。广八百七十里，袤九百九十里。北极高四十一度五十一分五十秒。京师偏东七度十五分。领厅一，州二，县八。承德冲，繁，疲，难。倚。明，沈阳中卫。康熙三年置县，附府。福陵在东二十里天柱山，昭陵在西北十里隆业山。有副都统兼二陵守卫大臣。浑河在南，即沈水，自抚顺入，西南入辽中。左受高素屯、白塔铺、于家台河，右受马官桥、万泉河。万泉亦称小沈水。东北：大清山，蒲河所出，西南流，迳永安桥，入新民境。永安桥，崇德六年建。初，太祖定沈阳，以西路沮洳，命旗丁修叠道百二十里，直抵辽阳。太宗复建此桥，行旅便之。旧设驿四：西老边，通新民；北懿路，通铁岭；东噶布拉村，通兴京；南十里河，即明虎皮驿，通辽阳。铁路三：京奉，东清，安奉。京奉铁路行境内六十里，车站二，曰马三家，曰沈阳，在小西关外，即京奉全路尾站。商埠，光绪二十九年八月中美约开。辽阳州繁，疲，难。府南百二十里。明，定辽中卫，兼置自在州。天命六年三月克辽阳，四月迁都於此。十年移沈阳。顺治十年设辽阳府，辽阳县附郭。十四年，府移县来隶。康熙三年六月，县升为州，仍隶府。有城守尉。南：千山山脉，东自怀仁老岭入，为辽东半岛之脊，山南之水，独行入海，辽东山脉主峰也。北：太子河，自本溪入，西流至辽中境，迤南入海城。左受细河、蓝河、汤河、沙河、鞍山河；右受十里河，浑河枝水，国语曰塔思哈河。旧设驿三：曰迎水寺、浪子山、甜水站。商埠，光绪三十一年中日约开。有东清铁路。复州繁、疲。府南五百四十里。明为复州卫。天命七年三月复州降。康熙三年并入盖平。雍正四年，分盖平地置复州厅。十一年改为州，隶府。有城守尉。州境多山，西与西南皆海。其海曰复州湾。北：浮渡河。南：复州河，左受栾古河，皆西入海。东：沙河、清水、赞子、碧流，右受吊桥河，皆南入金州。长兴岛州判在西南百四十里海中，光绪三十四年置。其东北娘娘宫。港岸曰东崖、西崖，商船出入，海道咽喉也。水门子巡检，光绪三十二年置。旧设铺司四：北核桃哨、李官坟，通盖平；南麻河铺、栾古城，通金州。有东清铁路。抚顺冲，繁，疲，难。府东八十里。明，抚顺千户所。天命四年克抚顺。光绪二十八年，分承德县地设兴仁县，附府。三十三年移治抚顺城，划兴京西北地入之，更名，仍隶府。东：萨尔浒山、铁背山，皆天命四年破明兵处。南：浑河南北二源自兴京入，合流西，左受章党、马郡丹、塔儿峪、拉古河，右受温道、柳林、金花楼河，入承德。东有营盘市镇，旧设驿一。萨尔浒南，奉抚运煤铁路；西南姚千户屯，安奉铁路。开原繁、疲。府东北三百里。明洪武二十屴，置三万卫於元开元路故城西，二十一年徙此。改开元为开原。永乐七年兼置安乐州。天命四年六月克开原。康熙三年六月置县，隶府。有城守尉。东北：黄龙山。西北：辽河自康平入，左纳马鬃、亮子河。南：清河，右受碾盘河、扣河；又南沙河，皆西入辽河。东南：柴河，西入铁岭境。又东南英额河，西南入兴京。边门三：北马千总台，东北威远堡，东南英额。旧设驿一。又有道，东南经石人沟至山城子，西经英城子达法库门，东经威远堡门至西丰，号四达通衢。有东清铁路。铁岭冲，疲。府北一百三十里。明置铁岭卫。天命四年七月克铁岭。康熙三年六置县，隶府。有防守尉。辽河在西，自开原东南流入，屈西南流入法库境。其旁多水泊，曰莲花泡、苇子、五角、莲子、乐子诸湖，瀰漫十里，土人呼辽海，有辽海屯。北柴河，南范河，又南懿路河，皆西入辽河。旧设驿一。商埠，中日约开。有东清铁路。海城繁，疲，难。府南二百四十里。明置海州卫。天命六年海州降。顺治十年十一月置海城县，隶辽阳府。十四年四月改隶。西六十里有牛庄防守尉。西南：唐王山。辽河在西。浑河自辽中入，曰蛤蜊河，左汇太子河，西流入之，名三岔河。北土河、鞍山河西入太子河，南入海州河，西入辽河。三岔巡司，康熙二十一年置，驻牛庄。西乡、三家子、石佛寺等处旧有河道，绕流入辽，后淤塞。光绪三十四年开濬故河，涸出良田三十六七万亩。东南有析木城市镇。旧设铺司四：西南营口，南大石桥，接盖平；北鞍山站，接辽阳；东二道河，入岫岩。有东清铁路。盖平繁，疲。府西南三百六十里。明置盖州卫。天命六年三月盖州降。康熙三年六月置县，隶府。有城守尉。又西南六十里有熊岳防守尉，故辽城也，旧驻副都统，后裁。东：棉羊山，县东南诸山皆发脉於此。西濒海曰盖州湾。北：淤泥河。南：盖州熊岳河、浮渡诸河，皆西流入海。东南：碧流河，即毕利河，出布雾山，南流入复州。旧设铺司三：西北没沟营，北大石桥，南熊岳城。有红旗厂、蓝旗厂、吴家屯三盐场。有东清铁路。辽中繁，难。府西南一百四十里。明，定辽中卫、右卫地。光绪三十二年七月，分新民、辽阳、海城地，设治阿司牛录镇，寻划承德西南境增入，置县隶府。辽河在西，有冷家口。支流西南入盘山，曰分辽水，亦曰减河。正流南入县境。又西柳河，南入分辽水。又西鹞鹰河支津，南入柳河。东：蒲河自新民入，南入浑河。又东南太子河支津二入之。西南：辽河。西：达都牛录，县丞驻，光绪三十三年置。本溪府东南一百二十里。明为清河城。光绪三十二年，分辽阳、兴京、凤凰地，设治本溪湖，置县隶府。南：摩天岭，一名太高岭，山脉东连老岭，西接千山。其北：细河，即万流河，北流入辽阳。其南：草河、赛马集河，南流入凤凰。南：太子河南北二源，自怀仁、兴京入，合流西入辽阳。东：清河，南入太子河。赛马集巡检，光绪三年置，属凤凰厅，三十二年来属。旧设连山关驿。有安奉铁路。金州厅冲，繁，疲、难。府南七百二十里。明置金州卫。雍正十二年置宁海县，隶府。道光二十三年改金州厅，仍隶府。有副都统，寄治承德。厅境万山环抱，东西南北皆海，惟东南一隅陆地，连复州成半岛形。沙河、清水、赞子、碧流诸河在东北入海。有貔子窝市镇。旅顺口在西南。自旅顺循半岛以西，历辽河口、大小凌河口至山海关，为渤海岸；以东历碧流河口、庄河口、大洋河口至鸭绿江，为黄海岸。旅顺铁山角与山东登州头对峙，为渤海口门。有旧水师营城。旧设铺司一，石河驿。商埠：光绪二十三年中俄约开。海关在大连湾。有东清铁路。
法库直隶厅：冲，繁，难。省西北一百六十里。明，三万卫地。康熙元年，设法库边门防御。光绪三十二年，分新民府及开原、铁岭、康平三县地，设治法库门，置厅，直隶行省。法库山在南。辽河自铁岭入，北流，屈西流，迳厅南入新民。其津渡处有三面船市镇。西：沙河，南入辽河。又西秀水河，南入新民。有秀水河市镇。厅城北门仍旧边门。边门外道路作三叉形。西行至彰武；北行由桃儿山、马奇沟赴康平，可至吉林伯都讷；东北行由齐家店、公主屯赴昌图，可至吉林长春。北边冲要也。商埠，中日约开。
锦州府：繁，难。明置广宁中、左、右屯三卫，隶辽东都指挥使司。崇德七年三月克锦州。康熙三年置广宁府，并县为治。四年改置，徙治锦。省西南四百九十里。广五百三十里，袤百七十里。北极高四十度九分。京师偏东四度三十九分。领州二，厅二，县三。锦冲，繁，疲，难。倚。明置广宁中屯卫及左屯、右屯卫。康熙元年七月改锦州为锦县，隶奉天府。三年六月改隶广宁府。十二月罢广宁，置锦州县，附府。旧驻副都统。光绪三十四年裁。有协领。松山、杏山、塔山在南，皆崇德七年破明兵处。紫荆山在东，为县境诸山冠。南濒海。东大凌河，西小凌河，右受女儿河，皆南入海。西南：天桥厂巡检，雍正元年置。又西南海滨有地伸出海中如三角形，曰葫芦岛，岛势向西环抱成一海湾。光绪三十四年，勘为通商港。旧设驿二：小凌河，十三山。京奉铁路行境内一百一十里，车站四：锦州，双阳甸，大凌河，石山站。盐场八：上坎、天桥厂、大东山、白马石、邰子屯、头沟、四沟、沙沟。卡伦二：高家屯，天桥厂。锦西厅繁，难。府西九十五里。明，广宁中屯卫地。光绪三十二年分锦县西境置江家屯厅，寻更名。三十三年隶府。东：大虹螺、小虹螺山，山东七里河，南入海。女儿河导源直隶朝阳，东流入边，迳厅北，迤东北流，又东流入锦县。北：松岭边门。东北：虹螺岘市镇。旧设高桥驿。京奉铁路车站三：连山，高桥，女儿河。盘山厅冲，疲，难。府东一百七十里。明，广宁盘山驿。光绪三十二年，分广宁县地及盘蛇驿牧厂地置厅，隶府。南濒海。分辽水自辽中冷家口西南入，迳厅南入海。西南：沙河、东沙河、西沙河皆南入海。锦营铁路自广宁沟帮子站分支入境，东南入营口，长百二十馀里。车站三：胡家窝棚，双台子，大洼。盐场五：蓝石鳌、西夹信、南夹信、二道碛、二龙江。义州繁，疲，难。府北九十里。明，义州卫。天命七年正月克义州。崇德元年以封察哈尔。康熙十四年，察哈尔叛，讨平之。六十一年设通判。雍正十一年，置州隶府。有城守尉。东北：英歌龙湾山。东南：望海山。西北：昆仑山。西南：大岭、小岭。大凌河导源直隶朝阳，东流入边，迳州北，屈南流入锦县。细河、清河导源直隶阜新，合流南入大凌河。小凌河亦导源朝阳，东流入边，迳州西南，迤南流入锦县。杨树沟河南入小凌河。北有九官台、清河、白土厂三边门。旧设铺司四：南大岭关、隆祉、七里河，东大榆树，皆通锦县。宁远州冲，繁，疲、难。府西南一百里。明置宁远卫。顺治元年克宁远。康熙三年置州，隶广宁府，寻改隶府。有城守尉。西北：青山。西南：望夫。东：首山。南濒海。宁远西河、宁远东河，在城南合流，南入海。又西东沙、烟台、东关站、六股诸河，皆南入海。有钓鱼台海口。海中岛有桃花、菊花即觉华岛，岛西南小岛二，曰小张山、大张山，相距间水势深阔，足容大战舰。岛岸山可建炮台。光绪三十四年勘为海军港。西北：白石嘴、梨树沟、新台三边门。市街四邑环错。有山海关道税局。旧设驿二：东关、宁远。京奉铁路车站三：东辛庄，沙后所，宁远州。盐场十：厂子沟、项家屯、苏家屯、张庄、杜家台、蜊蝗沟、五里桥、狐狸套、沙坨、大明山。广宁冲，疲。府东北一百六十里。明，广宁卫。天命七年克广宁。康熙三年六月改广宁为府，设广宁县。十二月府移锦州，县隶府。有城守尉。医无闾山在西，古幽州镇，今有北镇庙。东：沙河导源医无闾山三道沟，东南流，迳城北而南，右受大石桥河，入盘山西南闾阳驿。河南流入盘山，曰西沙河。西北：马市河，东南流入羊肠河。旧设广宁驿。京奉铁路行境内七十五里，车站三：羊圈子，沟帮子，青堆子。自沟帮子分支迳南历盘山达营口，名锦营铁路，计行境内三十里。有马帐房、大台、小台、毛家屯、郭家屯、北井六盐场。绥中冲，繁，疲，难。府西南一百九十里。明，广宁前屯卫、中前所、中后所。顺治元年，克广宁前屯卫，中前、中后所。康熙三年，以其地并入宁远州。光绪二十八年六月析出置县隶府。北：大碏子山。西：松岭，笔架山。南濒海。东以六股河与宁远界。六股河即古六州河，导源直隶建昌，从白石嘴边门入。右受黑水、王宝河，迤南流入海。西：高儿、石子、凉水诸河，皆南入海。西：山海关。边门十有七，在县境者曰明水塘边门。旧设驿二：山海关、凉水河。京奉铁路行境内一百一十里，车站四：前所，前卫，荒地，绥中。
新民府：冲，繁，难。省西一百二十里。明，沈阳中卫与广宁左卫地。嘉庆十八年六月，分承德、广宁二县地置新民厅，隶奉天府。光绪二十八年，升为府。广五百三十里，袤百七十里。北极高四十一度五十六分。京师偏东七度三十三分。领县二。无城。辽河自法库入，屈西南迳古城。养息牧河自彰武入，左合秀水河，南入辽河。其东蒲河自承德入，迳黑鱼泡，西有新开河自库伦入，为柳河，并入辽中。又西鹞鹰河，南入镇安。旧设驿二：白旗堡、巨流河。京奉铁路车站四：白旗堡，新民府，巨流河，兴隆店。商埠，中日约开。镇安冲，难。府西一百五十里。明，广宁卫之镇安堡。光绪二十八年，分广宁东境，设治小黑山，置县隶府。西：羊肠河，导源直隶阜新，下流散漫。东沙河导源直隶绥东，南流，右受老河，入盘山曰南沙河，又东鹞鹰河，南溢为莲花泡，入分辽水。小三家子，县丞，光绪三十二年置。三十四年，其地设奉天官牧场。东北有半拉门市镇。旧设驿二：小黑山、二道井。京奉铁路行境内八十里，车站四：高山子，打虎山，励家窝铺，绕阳河。有卡：拉木屯、营城子二。彰武繁，疲，难。府北百十里。明初，置广宁后屯卫，后徙。康熙三十一年设养息牧厂於此。光绪二十八年以养息牧垦地，设治横道子，置县隶府。县境居彰武台边门外。东北：阿莫山。东：少陵哈达山。西北：杜尔笔山。西：柳河，又西鹞鹰河，皆导源直隶绥东，世所称小库伦也。东：养息牧河，导源科尔沁左翼前旗，皆南流入府境。西北：哈尔套街，县丞，光绪二十九年置。有官商路三：一由县治赴府，一由县西北哈尔套街赴直隶绥东，一由县西新立屯赴直隶阜新。
营口直隶厅：省西南三百六十里。明，盖州卫之梁房口关。同治五年，设营口海防同知。宣统元年，分海城、盖平两县地置厅，直隶行省。奉锦山海关道改为分巡锦新营口兵备道，驻厅。北：辽河自海城入，南迤东流，屈西流入海。纳东南淤泥河，至盖平辽河入海口。距厅治四十五里，轮舶交通之地也。初，厅境名没沟营，为蒙古人窝棚。道光中办海防，其地始重。通商后乃繁盛。锦营铁路自盘山大洼车站入境，历田庄台至河北车站，长六十七里。又自河东牛家屯至大石桥，与东清铁路接。有二道沟、三道沟等盐场。渔业总局。商埠，咸丰十年天津约开。有海关。光绪三十二年设辽河巡船十艘。三十四年增安海、绥辽两巡海兵舰。
兴京府：繁，疲，难。省东南三百二十里。明，建州右卫。天聪八年，尊赫图阿拉地曰兴京。乾隆三十八年，设理事通判。光绪三年，改为兴京抚民同知，移治新宾堡。宣统元年，升为府。广六百六十里，袤三百一十里。北极高四十一度四十五分十五秒。京师偏东八度三十七分十六秒。领县四。永陵在西四十里启运山，驻副都统。西三十里兴京城，驻协领。东纳噜窝集果尔敏珠敦，总谓之分水岭山脉，上接库哷纳窝集，下连龙冈。山西之水皆入辽河，山东之水皆入松花江，为辽河、松花江之分水岭，即汉志辽山也。浑河出其下。南源曰苏子河，左合索尔科河，西北流，北源曰英额河，左合滚马岭河，西南流，俱入抚顺。西南：平顶山，太子河北源所出，西入本溪。旧设驿一：穆喜。铺司四：南老城、大呼伦、洼子岭，入凤凰境；东旧门，通怀仁。通化繁，难。府东南二百七十里。明，建州卫之额尔敏路。光绪三年置县，隶兴京同知。宣统元年改隶府。县境居旺清边门外。北：龙冈山脉，自兴京、海龙间纳噜窝集入，迤逦而东，历临江直达长白山，亘二百馀里。山南之水皆入鸭绿江，山北之水皆入松花江，为鸭绿江、松花江之分水岭，以其为永陵幹脉，故曰龙冈。南有浑江，自临江入，西流，屈东流，复迤西南入怀仁。左受大罗圈沟河、小罗圈沟河，右受哈泥河、加尔图库河。旧设马拨七：西哈马河、快当帽子、英额布、欢喜岭、半截拉子，入兴京；又由快当帽子西南行，曰高丽墓、头道沟等，达怀仁。怀仁疲，难。府南一百八十里。明，建州卫之栋鄂部。光绪三年置县，隶兴京同知。宣统元年改隶府。县境居碱厂边门外。老岭在西南，太子河南源所出，西北入本溪。老岭山脉自龙冈分入，迤西与摩天岭接，山南之水皆入鸭绿江，山北之水皆入辽河，为辽河、鸭绿江之分水岭，国语曰萨禅山。浑江自通化入，流经北、西、南三面，入辑安。富尔江合衣密苏河自北，六道河、大雅河自西，流入浑江。富尔江口盖古梁口也。古栋鄂河，南入大雅河。西：四平街巡检，光绪四年置。浑江南流旋曲处有哈达山，乾隆十一年设莽牛哨於此，寻废。旧设马拨十：东北三层砬子、二棚甸子、朱胡沟、恒道川、长春沟，入通化境；西南大雅河、前牛毛、大青沟、砍椽沟、挂牌岭，入宽甸。辑安疲，难。府东南四百二十里。明，建州卫之鸭绿江部。光绪二十八年，分通化、怀仁二县地，设治通沟口，置县隶兴京同知。宣统元年改隶府。东北：老岭冈。北：丸都山。鸭绿江在南，自临江入，迤西南入宽甸。西：浑江自怀仁入，南入鸭绿江，曰浑江口。光绪三十四年，设鸭、浑两江巡船。西岔沟门巡检，光绪三年置，驻通沟口，二十八年移驻。旧设马拨九：北同和岭、梨树沟、苇沙河、二道崴子、夹皮沟，入通化；西五道岭、皮条沟、上漏河、二棚甸子，入怀仁。又光绪三十四年城东新辟一道，由错草沟出临江。临江繁，难。府东南五百九十里。明，鸭绿江部。光绪二十八年，分通化县地，设治帽儿山，置县隶兴京同知。宣统元年改隶府。北有龙冈。鸭绿江在南，自长白入，西北流，屈西南，入辑安。西：头道沟，以次而东，而东北，沿鸭绿江有二十五道沟，皆冈前山水，南流注江，县得其七，长白得其十八。北：三岔子，即长白山西南分水岭，浑江所出，西南流，左受红土崖河，入通化，旧所称佟家江也，西北入道江。巡检，光绪二十八年自帽儿山移驻，属通化，宣统元年来属。初，县西北接通化，山路险绝。光绪三十四年改修，自林子头越老爷岭，历三道阳岔达县治，剷山梁谿，长百二十馀里，通车马，名荡平岭道。
凤凰直隶厅：冲，繁，难。省东南四百八十里。明置凤凰城堡。天命六年降。乾隆四十一年，设凤凰城巡司。光绪二年改置厅，直隶行省。广六百六十五里，袤四百里。北极高四十度三十四分十六秒。京师偏东七度四十九分三十五秒。领州一，县二。有城守尉。凤凰山在南。四大岭在西北。南濒海。东：草河，右受通远堡河，左合叆河，南入安东。东北：赛马集河，南入叆河。西：大洋河，南入海。西北：哨子河，南入大洋河。东北叆阳、南凤凰二边门。旧设驿三：通远堡、雪里站、凤凰城。有窟窿山至洋河口盐场。商埠，中日约开。有安奉铁路。岫岩州冲，繁，疲，难。厅西北一百八十里。明置岫岩堡。乾隆三十七年设岫岩城通判。光绪二年改为州，隶厅。有城守尉。南：罗圈背岭。西北：分水岭，大洋河出东南，流绕城东，右受雅河、大王拦沟河。又东南，哨子河自北来汇，屈南流，右受小洋河，入庄河。其左岸为厅境。旧设铺司三：东哨子河，入厅境；北偏岭、〈土奔〉沟，接海城。安东繁，疲，难。厅东南一百五十里。明置镇江城，天命六年降。光绪二年置县，隶厅。分巡奉天东边兵备道，宣统元年改为分巡兴凤兵备道，驻县。县境居凤凰边门外。北：元宝山。鸭绿江东自宽甸入，右受草河，迤南流入海。其海岸曰大东沟，即太平沟，木材输出之地也。有巡司，光绪二十六年置。东有九连城镇，对岸即朝鲜义州。旧设马拨十一：东沙河镇，北中江台、大楼房、老边墙，西北高丽店、营台、汤山城、边门口，西南白菜地、石桥岗、大东沟。有二道沟至窟窿山盐场。大东沟商埠，中美约开。有海关。安奉铁路。宽甸繁，疲，难。厅东北一百八十里。明，东宁卫之宽甸六堡。光绪三年置县，隶厅。县境居叆阳边门外。东南：盘道岭、望宝山。东北：挂牌岭。鸭绿江南自辑安浑江口流入，西南入安东。右受小蒲石、永甸、长甸、大蒲石、安平诸河。东：浑江，右受小雅、北鼓、南鼓诸河。叆河导源西北牛毛岭，西南入厅境。西南：长甸河县丞，东北：二龙渡巡司，皆光绪三年置。东南有小蒲石河、东北有太平哨二市镇。旧设马拨十四：西大水沟、葡萄架、毛甸子、悬羊砬子、土门子、太平川、夹河口，入安东；东北马牙河、曲柳川、头青沟、寺院崴子、兴隆峪、北土门子，入怀仁。
庄河直隶厅：冲，繁，难。省南六百里。明，凤凰城、岫岩城、金州卫地。光绪三十二年，分凤凰厅、岫岩州地置厅，隶东边道。南濒海。西以碧流河与复州、金州厅界。东以大洋河与凤凰厅界。庄河导源西北鸡冠山，南流，迳厅东入海。东：英阿、沙河，皆南入海。东：孤山、石城岛二巡司。又东南百四十里，海中鹿岛，宣统元年隶厅。大洋河亦称大孤山港，港内商船通行，惟轮船不能进驶，寄泊鹿岛。西花园口，东青堆子，皆临海小商港。官商路三：东栾店，赴凤凰；北八道岭，赴岫岩；西北拉木屯，赴复州。
长白府：冲，繁。省东南九百八十里。明，建州卫之鸭绿江部。光绪三十三年，分临江县及吉林长白山北麓地，设治塔甸，置府。北极高四十二度。京师偏东十二度。领县二。长白山在北。上有天池，旧曰闼门，形橢圆，斜长二十九里，周七十馀里。池深莫测，水鸣如鼓，七日一潮，土人谓池与海通。鸭绿江导源天池南曰叆江，南流至双岔口，葡萄河自东北来汇，此下为中、韩界水，始名鸭绿江。屈西流，迳府南入临江。西以八道沟与临江界。东北至二十五道沟。府治居十八道、十九道沟间。唐灭高丽，用兵於此。府治对岸即朝鲜惠山镇。初，府境仅治鸭绿江一小径，倚岩临涧，必乘木槽渡江，假道朝鲜。光绪三十四年新辟龙华冈道，自临江新化街、史家蹚子以下入府西嘉鱼河，至梨沟镇达府治西，长约四百馀里，以避江道之险焉。安图冲，繁。府东北四百里。明，建州左卫地。宣统元年，以府东图们江源地，设治红旗河口，置县隶府。长白山在西。图们江在南，导源红土沟，即长白山东南分水岭，东入吉林。东：红旗河，导源荒沟，即长白山东北分水岭，东南入图们江。西北有二道江，自天池出，北流，曰二道白河。娘娘库河导源荒沟，西北流，左合五道、四道、三道白河注之，屈西，富尔河自吉林南流注之，曰上两江口，二道江之名始此。又西，左受头道白河，入抚松。松花江正源也。西二百里布尔瑚里有天女浴池碑，土人呼圆池。东南七里湖，由府至县之道，光绪三十四年勘定。自府东二十一道沟口入冈北行，出二十二道沟、十九道沟之间，至叆江源，经小白山后至新民屯，东行历齐国屯、朝阳窝达县治。由县西北行至上两江口，达吉林桦甸。东渡红旗河，达吉林延吉。南渡图们江，即朝鲜境。抚松冲，繁。府西北五百二十里。明，建州卫之讷音部。宣统元年，以府西北松花江上游地，设治双甸，置县隶府。长白山在东。头道江在西，上源曰紧江、漫江。紧江导源长白山西坡，漫江导源章茂草顶山，即长白山西南分水岭，合而西北流，汤河自吉林东北流注之，头道江之名始此。又西北流，右受松香河。又西北，二道江自安图西流来汇，曰下两江口。此下统名松花江，入吉林。由府至县之路，自府西梨沟镇至十五道沟，西北行，逾岭顶，经竹木里、漫江营、小谷山、石头河、海青岭、大营、汤河口，再北行达县治。由县西渡江，入吉林濛江。北循松花江，直抵吉林省城。
海龙府：冲，繁，难。省东北六百里。明，海西女真辉发、哈哒、叶赫三部。光绪五年，以流民垦鲜围场地置海龙厅。二十八年，升府。领县四。府境居英额边门外。西：纳噜窝集果尔敏珠敦，与兴京分山脉，唐谓之长岭。辉发江在南，导源纳噜窝集东麓，北流屈东，左受横道河、梅河、沙河、大沙河，右受押鹿、一统河，入辉南，国语曰辽吉善河，入松花江。英额河导源英额边门东，当果尔敏珠敦西麓，西南入开原，即浑河北源。东：朝阳镇。西：山城子镇。旧设马拨十：自城西沙河口、大黑嘴子、山城子、二龙山、郭家店、土口子、孤家子、李家店、八棵树、貂皮屯，至尚阳堡入开原。又有道由城东奶子山至托佛入吉林城；东北马家船户至康大营入吉林伊通；牛心顶子至郭大桥入吉林磐石。东平繁，难。府西六十里。明，梅赫卫，后属辉发部。光绪二十八年，分海龙属之东围场地，设治大度川，置县隶府。东北：库哷纳窝集，山脉连绵，与果勒敏珠敦接。其南横道河、梅河、沙河、大沙河，皆东南入府。其北小伊通河，西北入吉林。县治居沙河北，西有鹞鹰河，东有柳树河，南入沙河。官商路四：一，由县南渡沙河、秀水河赴府；一，西渡鹞鹰河赴西丰；一，北赴西安；一，东北渡柳树河，过黄泥河，赴吉林伊通。西丰繁，难。府西二百二十里。明，塔山左卫、罕达河卫，后属叶赫部及哈达部。光绪二十八年，以大围场西流水垦地之淗鹿，置县隶府。县境居威远堡边门外。达扬阿岭在东南，清河所出，即哈达河，西入开原。南：扣河即瞻河，又南碾盘河，俱西入开原。东北：东辽河自西安入，北入吉林伊通，名赫尔苏河。扣河上游有双河镇。官商路四：南由六马架至老坡沟赴开原；西南由平岭赴铁岭；由东南赴府及山城子；由东北赴吉林。西安繁，难。府西北百六十里。明，珠敦河卫、塔鲁木卫，后属叶赫部。光绪二十八年，分海龙属之西围场地，设治老虎嘴，置县隶府。二十九年移治大兴镇。库哷讷窝集在东，与东平分山脉。东：辽河导源窝集之转心湖，西迳县南，屈西北入西丰。左受渭津河、大小梨树河，右受登杵、二道、头道诸河，入辽河。北：杨树河，西北入吉林。老虎嘴今名安吉镇，在县西北。官商路四：东由龙首山至东冈赴东平；南由梨树社至望儿楼赴西丰；北由双马架至大台房赴吉林伊通；又由仙人洞、沟岭子至北庙子赴吉林。柳河冲，难。府西南一百二十里。明，建州卫地。光绪二十八年，分通化县柳树河县丞地，置县隶府。南：龙冈，与通化分山脉。一统河导源西南龙冈之金厂岭，东北入府境。三统河导源西南龙冈之青沟子山，东流屈北入辉南境。县治居一统河南。东：柳树河，西流屈北入一统河。东北：窝集河，北入一统河。东：样子哨，巡司，光绪三十二年置。官商路五：北渡一统河赴府；南由小堡赴通化；西由南山城子赴开原；西南由碗口沟赴兴京；东由孟家店赴府。县境东至吉林濛江。
辉南直隶厅：省东南六百八十里。明，辉发部。今厅北三十五里有辉发城。宣统元年，分海龙府东南八社，设治大肚川，置厅，直隶行省。移治谢家店。北：辉发城山，即圣音吉林峰。又北辉发江，自海龙合一统河入，东流，右受三统、黄泥、蛤蚂、蛟河，入吉林。厅治居蛤蚂河西，全境在辉发江南。西以窝集河、一统河与海龙界。东界吉林濛江。官商路四：西南由三间房场赴柳河；西北赴海龙府；东赴吉林濛江；东北由蛤蚂河出海兴社赴吉林磐石。
昌图府：繁，疲，难。省东北二百四十里。明初置辽海卫於此，地名牛家庄，后属福馀卫之科尔沁诸部。嘉庆十一年，以科尔沁左翼后博多勒噶台王旗地，设昌图额勒克理事通判。同治三年，改为昌图辽海抚民同知。光绪三年，升府。广二百八十里，袤二百九十里。北极高四十二度五十一分八秒。京师偏东七度四十二分三十五秒。领州一，县三。府境居马千总台边门外，无城。而辽河自辽源入，南入开原。南马鬃河，北亮子河，俱西南入开原。又北昭苏太河，左受条子河、莲花泡河，西南入辽河。东北：八面城照磨，由梨树城移驻。西南：同江口同知，宣统二年改经历。同江口距辽河上游，商船薈萃。河流东徙，曲如悬瓠，光绪三十四年，挑河道取直，添筑顺水坝，逼河西行，以保商埠。旧设铺司三：东北四面城、赪鹭树入奉化；西北八棵树，入康平。又道东南由永安堡至二道沟赴吉林；又由二道沟经伊通赴西丰。同江口商埠，中日约开。有东清铁路。辽源州繁，难。府西北二百四十里。明属福馀卫。光绪二十八年，分昌图、康平、奉化地，设治郑家屯，置州隶府。宣统元年三月，设分巡洮昌兵备道，驻州。东北有东西蛤拉巴山。内兴安岭山脉自乌珠穆沁旗东出，伏行蒙古平原中，至是特起二山。由是山脉行於东辽河外，至源为库哷讷窝集，即长白山脉也。西辽河即西喇木伦河，导源克什克腾旗，新辽河即大布苏图河，导源札鲁特旗，俱自科尔沁左翼中旗入，合流至三江口，东辽河自怀德入，西南流来汇，以下统名辽河，入昌图。州治居西辽河西。有官商路六：西南张家窝铺赴康平；北五道冈至新甸，赴吉林长春；东北阎陵窝铺赴怀德；南白庙子赴府；西北下土台赴洮南；西蒙古套力街赴博多勒噶台王府。奉化繁，难。府东北一百四十里。明属福馀卫。国初为科尔沁左翼中达尔罕王旗地，原名梨树城。道光元年，设昌图厅照磨。光绪三年，改置县，隶府。东北：青石岭、太平山。西北：二龙山。西：黑牛山、蘑菇山。南条子河，北昭苏太河，俱西流入府。东辽河，自吉林伊通州赫尔苏边门入，北流，屈西南入辽河。环县境东、北、西三面，称辽河套。其右岸为怀德境。旧设铺司二：东北小城子入怀德；东南四平街入府。又有道由县东五里堡至翟家店，达赫尔苏门，赴吉林伊通。有东清铁路。怀德繁，难。府东北三百里。明属福馀卫。国朝为科尔沁左翼中旗地。旧名八家镇，初属开原，同治五年划归昌图，设分防经历。光绪三年，改置县，隶府。西以东辽河与奉化界。东界吉林。西北：哈拉巴、杨树岭、大青山。西南：团山。南：万灵。东南：白龙驹、回龙山。夹城南北三道冈水，南香水河，西北朝阳山水，皆西入东辽河。东南：新开河，北入吉林长春。旧设铺司三：西八屋、西南朝阳坡，皆入奉化；东南大岭，接吉林长春。又有道由县东南拉拉屯至凤凰坡，赴吉林伊通；由县西北小边经八屋至边壕赴辽源。有东清铁路。康平繁，难。府西一百二十里。明属福馀卫。国朝为科尔沁左翼后旗地。旧名康家屯，光绪三年移八家镇经历治此。六年，析科尔沁左翼中、后二旗南境，前宾图王旗东境，改置县，隶府。无城。南北巴虎山在西南。辽河自辽源入，其辽河岔入为老背河。右合公河，会牜莽牛河注之，入开原。西：秀水河自科尔沁左翼后旗入，南入法库。西南：后新秋，主簿旧驻郑家屯，二十八年移驻。旧设铺司三：东南吴家店入开原；东小塔子入府；北太平街接科尔沁。又有道由县西哈拉沁屯赴宾图王府；迤西至青沟达热河绥东；由县北六家子赴达尔罕王府。
洮南府：繁，疲，难。省北九百里。明属泰宁卫。光绪三十年，以科尔沁右翼前札萨克图王旗垦地，设治双流镇，置府。领县五。西北：敖牛山、野马图山，皆内兴安岭东南迤出支山，过此山脉伏行。洮尔河导源乌珠穆沁旗索岳尔济山，南流，迳本旗郡王府东流；交流河导源右翼中旗，左合那金河，自西来汇，东流入靖安。府治当汇口之南少西，地势平原，河泡错列。西北：乾安镇，西与右翼中旗毗连，亦系乌珠穆沁往来大道。有照磨，光绪三十三年置。官商路七：一，府北八仙套海赴本旗郡王府；一，府北德勒顺昭至高平镇赴靖安；一，府西抱林昭至海庙西赴热河绥东；一，府西五家子赴右翼中旗；一，府南叉干他拉赴开通；一，府东英哥窝棚赴右翼后旗；一，府东金山堡至报马吐冈赴安广。旧有蒙古站曰奎逊布喇克，在府西。靖安繁，疲，难。府东北九十里。古东室韦地。明属泰宁卫。光绪三十年，以右翼前旗垦地置县隶府。西北：七十七岭。南：洮尔河自府入，东屈，东北流，入镇东。官商路三：一，南英哥套赴府；一，东北赴黑龙江；一，东南撮伦坡达右翼后旗赴吉林。旧有蒙古站诺木齐伯里额尔格，在县西北。开通繁，疲，难。府南一百四十里。明属泰宁卫。光绪三十年，以右翼前旗垦地，设治哈拉乌苏，移治七井子，置县隶府。地皆平原井泉，无山水。县治当洮辽驿路之东，由巴彦昭北行六十里至县治。又北行百里至叉干他拉入府境。设有文报站四。又由巴彦昭南行，历达尔罕王旗至辽源，为洮辽驿路，设站。惟中经达尔罕旗二百馀里荒地。宣统元年，始勘放旗界站荒，沿站两旁各划十里垦放，以利交通。又道由县东南巷鹰沟出境，经郭尔罗斯前旗，直达吉林农安之新集厂。安广冲，繁，疲，难。府东南百六十里。明属泰宁卫。光绪三十一年，以科尔沁右翼后镇国公旗垦地，设治解家窝堡，置县隶府。北：太平岭。南：长岭。西：朝阳山。东北：沙坨子。东南：双龙山、大黑山。山皆无木石。洮尔河自府入，受黄花硕泊水，东北流，屈东南，入黑龙江大赉厅，其北岸为镇东境。官商路六：西包马图赴府；西南赴开通；西北六家子赴河北镇国公本旗；东北托托寺赴黑龙江；东王赉屯赴黑龙江大赉厅；东南大榆树入郭尔罗斯前旗赴吉林农安。醴泉冲，繁。府西北一百八十里。古鲜卑地。明属泰宁卫。宣统元年，以科尔沁右翼中图什业图王旗垦地，设治醴泉镇，置县隶府。北：茂改吐山。南：霍勒河，导源札鲁特旗，曰哈古勒河，曰阿噜坤都伦河，合流入本旗境，东南至县。有开化镇城基，光绪三十二年，与醴泉镇同时勘定。官商路四：县东罗窝棚历青阳镇赴府；北渡交流河达黑龙江景星镇；南赴本旗亲王府；西赴乌珠穆沁旗。旧有蒙古站曰希嫩果尔，曰三音地哈希，在县东，南达喜峰口，即蒙古草地也。镇东府东北二百里。古东室韦地。明属泰宁卫。宣统二年，以科尔沁右翼后镇国公旗北段垦地，设治南叉干挠，置县隶府。南：洮尔河自靖安入，东北流，屈东南，入黑龙江大赉会嫩江，所谓 与那河合 也。官商路四：西南薛家店赴府；南金圈窝铺渡洮尔河赴安广；西麻力洪茅头赴靖安；东北利顺昭赴黑龙江之大来气镇。县西北旧有蒙古站哈沙图。
