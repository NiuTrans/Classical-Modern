<strong>地理二十七</strong>
△西藏
西藏：禹贡三危之地。在四川、云南徼外，至京师万有四千馀里。周为西戎，汉为西羌。唐为吐蕃，其君长号赞普。至宋朝贡不绝。元宪宗始於河州置吐蕃宣慰司都元帅府，四川徼外置碉门、鱼通、黎雅、长河、西宁等处宣抚司。世祖时，复置乌斯藏，郡县其地。明为乌斯藏，赐封号，设指挥、宣慰等司，以示羁縻。宣德、成化间，又累加封号。其地有僧号达赖喇嘛，居拉萨之布达拉庙，号为前藏；有班禅喇嘛，居日喀则城之札什伦布庙，号为后藏。太宗崇德七年，有达赖喇嘛及班禅，重译来贡。未几，为蒙古顾实汗所据。四传至曾孙拉藏汗，而准噶尔并之。康熙五十九年，官兵西讨，歼伪藏王，以西藏地赐达赖喇嘛，使蒙古旧臣颇罗鼐等五人分守。乾隆四年，敕封颇罗鼐为郡王，领藏事。至其子袭封，以罪诛，遂除西藏王爵。所有辅国公三，一等台吉一，噶布伦四，戴琫五，碟巴三，堪布一。设驻藏办事、帮办大臣，分驻前后藏以辖之。其俗称国曰图伯特，又曰唐古忒。近因藏民不遵光绪十六年与英所定条约，辱其边务大臣，致英兵入拉萨，要挟西藏立约十条，主权尽失。光绪三十一年，特派员至印度与英协商，其新改条约：一，西藏路矿电线，由中、英两国妥议办理，他国不得干预；二，西藏用人权，概归英员与驻藏大臣会议办理；三，西藏有乱，中政府须与英协商后派兵弹压；四，西藏增设商埠，由中、英两国会同办理；五，西藏土地，非得中、英两国承办，不得租借转卖。据条约观之，西藏盖为两属之国矣。
境内分四部：曰卫，曰康，曰藏，曰阿里。东界四川，东南界云南，西界西域回部大沙海，北界青海及回部。广六千馀里，袤五千馀里。北极高三十度三十五分，京师偏西二十四度十五分。
卫：一曰前藏，即古之危，亦称中藏，即乌斯藏也。乾隆十五年，设大臣镇守。其城曰布达拉城。有坐床，为达赖喇嘛所驻，协理藏事。东界喀木，西界后藏，南界不丹，北界青海及新疆。辖城二十八。喇萨城即布达拉，在打箭炉西北三千四百八十里。札什城在喇萨南七里。德庆城在喇萨东南三十八里。柰布东城在喇萨东南二百二十里。桑里城在喇萨东南二百五十一里。垂佳普郎城在喇萨东南二百六十里。野而古城在喇萨东南三百一十里。达克匝城在喇萨东南三百三十七里。则库城在喇萨东南三百四十里。满撮纳城在喇萨东南四百四十里。拉巴随城在喇萨东南四百四十里。札木达城在喇萨东南五百四十里。达喇马宗城在喇萨东南五百六十里。古鲁纳木吉牙城在喇萨东南六百二十里。硕噶城在喇萨东南六百四十里。朱木宗城在喇萨东南七百五十里。东顺城在喇萨东南七百七十里。则布拉冈城在喇萨东南八百七十里。纳城在喇萨东南九百六十里。吉尼城在喇萨东南九百八十里。日噶牛城在喇萨西南三十里。楚舒尔城在喇萨西南百十五里。日喀尔城在喇萨西南百二十里。公喀尔城在喇萨西南百四十里，为卫地最大之城。岳吉牙来杂城在喇萨西南三百三十里。多宗城在喇萨西南四百二十里。僧格宗城在喇萨西南四百三十里。董郭尔城在喇萨西二十五里。第巴达克匝城在喇萨东北九十二里。伦朱布宗城在喇萨东北一百二十里。墨鲁恭噶城在喇萨东北百五十里。蓬多城在喇萨东北百七十里。设大汛为护防。藏地凡大汛四，一在前藏城，一在后藏。又台站二，自打箭炉至此有站五。鱼通即打箭炉、里塘、巴塘，均属四川有。前藏者二。曰察木多，曰拉里。城西南：巴则山。西：招拉笔洞山。又布达拉山，高百馀丈。又西：东噶尔山，高约四百馀丈，为西藏要隘。南：牛魔山，高二百馀丈。东北：郎路山、萨木多岭。北：布克沙克河，源出噶尔占古察岭，南流，西合沙克河。又东南流，西受库兰河，北受布克河。又东南，入喀喇乌苏。雅鲁藏布江，即大金沙江，古之跋布川也。源出藏西界卓书特部西北达木楚克哈巴布山，三源，俱东北流而合，折东流，枯木冈前山水自西南来会。又东北，江加苏木拉河自西北沙苦牙拉麻拉山东南流来会。又东，阿拉楚河北自沙拉木冈前山水会而南流，又东稍北，拉乌克藏布必拉自东北桑里池西南流，合数水来会。又东南，郭永河自东南昂则岭东北流，合数水来会。又东，萨楚藏布河自东北合诸水来会。又东，瓮出河、式尔的河、满楚藏布河、萨克藏布河，合诸水来会。又东南，加木租池水北自章阿布林城合东一水南流来注之。又东南，受西南来一水，又正北流，折向西北，受西北隆左池水。又东北，莽噶拉河南自那拉古董察山来注之。又东北，钟里山水自东南来注之。又东北，经章拉则城北，又东北，鄂宜楚藏布河自西北札木楚克池合诸水东南流来注之。又北流，戒忒楚河、札克北朋楚河自北来注之。又东南，会萨普楚河。又东迳普冬庙前，乌雨克河自拉公山来注之。又东过萨喇朱噶铁索桥，迳林奔城北，龙前河自南合二水来注之。又东北，捏木河自西北来注之。折东南流，迳拜的城北岸山北，受西北来一小水，东北过铁索桥，迳楚舒尔城南，东南至日喀尔公喀尔城北，噶尔招木伦江自东北合诸水，西南流迳卫地喇萨来会，疑即古吐蕃之臧河也。雅鲁藏布江既会噶尔招木伦江，东南流，至打格布衣那城北，共八百里。年褚河自北合诸水来会。又东经叉母哈庙北，受东北萨母龙拉岭水，南流入罗喀布占国。穆楚河合柰楚河，南流入哲孟雄。滕格里池，在境西北，藏地日喀则城东北，隔山即潞江源之布喀诸池。其北隔山即大流沙也。池广六百馀里，周一千馀里，东西甚长，南北稍狭，蒙古呼天为 滕格里 ，言水色同天青。其东有三水流入，皆名查哈苏太河。西有二水流入，北曰罗萨河，南曰打尔古藏布河，合西来数池水，东流入此池。次曰牙母鲁克于木卒池，中有三山，水成五色。曰马品木达赖池，郎噶池，即狼楚河也。次曰布喀池，潞江源也。东噶尔山上有关。
康：一曰喀木。要寨曰察木多。在前藏东千二百五十里，东界四川，南界珞瑜境及英属阿萨密，西界卫地，北界青海。喀木今曰昌都，亦称前藏，本属呼图克图。康熙五十八年始纳款。设台站，置粮员一。有土城。西南有罗隆宗、舒班多、达隆宗，西北有类伍齐等部落，其南有乍丫。康熙五十八年招抚。又南有江卡，雍正元年招抚，设有官寨。东：达盖喇山、冲得喇山。南：安静大山，与川、滇分界。西：嘉松古木山。东南：夺布喇山、鼎各喇山。西南：鱼别喇山、里角大山，冬春积雪。又巴贡山、蒙堡山、擦瓦山、云山、雪山、白夺山、纳夺山、黄云山、隐山、喇贡山。东有列木喇岭。罗隆宗东有得贡喇山，山势陡峻。西：得噶喇山。舒班多东有章喇山。西南：吾抵喇山、巴喇山。西：朔马喇山，即赛瓦合山。达隆宗西有必达喇山，沙贡喇山、鲁贡喇山，两山相连。类伍齐西南有瓦合大山，山大而峻，冬春积雪。又有擦噶喇山、叶达喇山。察木多左有昂楮河，源出中坝，因通云南，亦名云河。右有杂楮河，源出九茹，因通四川，亦名川河。二水合流，入云南。澜沧江二源，一源发於匝坐里冈城西北格尔吉匝噶那山，名匝楚河，一源发於匝坐里冈城西北巴喇克拉丹苏克山，名鄂穆楚河，俱东南流，至匝坐里冈城东北察木多庙前，二水合流，名拉楚河，南流至包敦入乍丫。又南流至察瓦寺，甲仓河东北来会。又东南，左受色尔恭河，折南流，至角占，受左贡河。又东南流，迳茶利大雪山入云南，始名澜沧江。潞江在澜沧西，发源於卫地之布喀大泽，渊澄黝黑，又多伏流，蒙古呼黑为 喀喇 ，水为 乌苏 ，故名喀喇乌苏。迳拉萨北，有池名布喀，橢圜形，广六十里，袤一百五十里，从此池西北流出，入额尔吉根池，转东北，入衣达池，又折东南流，入喀喇池。三池俱纵广五六十里。中有三山，四池环抱。复从喀喇池东南出，纳布伦河，又东受北来二小水，折南转东，至喀喇乌苏，为西宁进藏大道，皮船为渡。转东北流，迳蒙古三十九族地，至伊库山，沙克河西北来会。又东北流，迳苏图克土司，索克河自北来会。折南流，左右各受一小水，转西南会卫楚河。折而东，受雄楚河。又东纳沙隆锡河，转东南流，类乌齐河自北来会。又东南迳必蚌山，至嘉玉桥，为滇、蜀入藏之大道。又东南流，江阳为巴克硕游牧，江阴为波密野番。又东南流，迳桑昂曲宗入江卡。江之外为怒夷，故名怒江。又东南，入云南维西厅，折而南下，迳云龙州西徼，右纳扞江，入保山乃名潞江。南流迳潞江安抚司。又南流少东，左纳沙河，转西南至遮放土司，从此出滇境入缅甸。罗隆宗西有偶楮河，源出噶尔藏骨岔海子，海合澜沧江南峡。隆喜楮河源出噶喇山，东流，合偶楮河。舒班多有纳硕布楚河，源出中义沟，北流，迳舒班多城西，合三溪，东北流，入喀喇乌苏。又柱吗郎错河，源出噶喇山，胄楮河，源出吾抵山，均流归偶楮河。达隆宗北有撒楮河，源出朔马喇山。东南：边楮河，流合胄楮河。有俄楮河，源出沙贡喇山，流合叶楮河。类乌齐东北有紥楮河，即昂楮河下流。乍丫有勒楮河，源出昂喇山。乐楮河，源出作喇山。又有甲仓河，源出官角，西南流，迳草里工，又西南，至洛隆宗，合洛楚河，又西南至乍丫寺前。与猛楚河合。有色楮河，源出上纳，夺流入察木多大河。
拉里：一名喇里。在前藏东五百九十里，察木多西六百六十里，达隆宗西北。康熙五十五年，其地有黑喇嘛，附於准噶尔。寻讨平之，以地属前藏。设台站，置粮员一。无城。西南有工布江达。江达称沃壤。亦平西藏时就抚。又其南有达克，东北有西藏大臣所属三十九土司。亦有入甘肃西宁界者，皆喀喇乌苏番众也。拉里有拉里大山，势如龙，上下险峻，四时积雪。西南有瓦子山，番人呼为卓拉大山，延亘数百里，多积雪。江达西有鹿马岭，高约四十里，为西藏要隘。拉里东有同妥楮河，源出鲁贡喇山，流合得楮河。有热水塘，四时常温，番人呼为擦楮卡。江达有冈布藏布河，自卫地东纳东北察拉岭水，又东南，有危楚河自东北来会。又东南，有牛楚河自西北来会。东流过打克拉崩桥，又东，受东北二水，又南，迳的牙尔山西，入冈布部落。至撇皮唐他拉东喀木境内，有薄藏布河自东北来会，土人曰喀克布必拉。迳噶克布衣书里东城西，又南，迳塞母龙拉岭东，朵格拉冈里山西，出冈布境。迳公拉冈里山西，又南入罗喀布占国，下流入雅鲁藏布江。匝楚藏布江，即年渚必拉江，源出沙羽克冈拉山，即喀尔靼庙东南山也。有水东流，曰马木楚河，与南来巴拉岭之巴隆楚河会。又东北，与北来乌山之乌斯江会。又东，迳鹿马岭，至顺达，有水曰佳囊河，发源过拉松多，东南流，迳江达城东，折而南流，合东二小水来会。又东南曲曲流，至工布什噶城南，有水东北自巴麻穆池南流，合东一水来会。又折而西南，有西来齐布山之牛楚河，合而南流，至工布珠穆宗城东、底穆宗城西，又东南至布拉冈城东，合於雅鲁藏布江。又桑楚河，南流，有雅隆布河出舒班多南境来注之，是为薄藏布河，又南入罗喀布占国，注雅鲁藏布江。
藏：即后藏，一曰喀齐。在前藏西南五百馀里地，曰札什伦布，即古之藏也。南界尼泊尔，东界卫地，西界阿里，北界新疆。乾隆十五年，设大臣镇守。其城曰札什伦布城，有坐床，为班禅额尔德尼所驻，协理藏事。有汛三：在本城一；外二，曰江孜，曰定日。西境彭错岭。北境那木岭。北有雅鲁藏布江，出阿里西南界山，东流，有郭永河东北流注之。又受那乌克藏布河、萨布楚河、萨尔格藏布河，又近城北会多克楚河，至城西会南来之当出河，又迳布克什里山南，江至此已行二千五百馀里，又东入前藏界。北有打尔古藏布河，流入前藏，潴为腾格里池，广六百馀里。
江孜：在札什伦布城南二百里。驻守备一。南有帕里边寨，东连布鲁克巴，西通哲孟雄，外接西洋部落噶里噶达。东有千坝，南有宗木小部落，西南有定结，北有拉孜，皆有官寨。东南：珠布拉大雪山。西南：喀木巴拉山及萨木岭。定结之西有朋出藏布河，源有三，一西出书尔木藏拉山，一东出西尔中马山，一东南出瓜查岭。合而东南流，受西一小水。又南曰朋必拉，又南，有一水南自绰尔猛通那冈里山来会，折东流，受南北水各一。又东南流，受西南涿失冈千山、阿巴拉山之水二，又东流，受南一水，又东北至罗西喀尔城南，有一河，即西北拉喀拉布山二水，合东南流，迳城北。罗楚河自北纳三水，南流合焉。又东北，罗藏布河自西北来注之。又东绕冈龙前山之北，折南流，受西来之牛藏布河。又东南，受帕里藏布河。又西南，牛楚河西自年尔木城合数水来会。又东南流，出藏南境，过朱拉拉依部落，入厄讷特克国界，下流入雅鲁藏布江。汛西有年楚河，源有二，一出朱母拉母山东北，一出其东顺拉岭下。泉池十数，汇为一水，北流，名章鲁河，又东北，至娘娘庙东，有八水从东北喀鲁岭诸山，又南札木长山、社山来，合而西南流来会。转西北流，过江孜城西，又西北过白满城西，受四水来注。又北，始名年楚河。经日喀则城东南，过苏木佳石桥，长七十丈，有十九洞，为藏地桥梁之冠。又北流，入雅鲁藏布江，源长共八百馀里。西有帕里藏布河，有一水西南流，汇为噶尔撮池，南流而西，又为查木苏池，又西南流，折向东南，合东北来一水，又西南，会西北来之噶拉岭水，又西迳帕里城西，又西南受二水，土人名藏曲大河，西流入朋楚河。
定日：在札什伦布城西南七百馀里。驻守备一。有汛。城三面距边，南有纟戎辖，西南有聂拉木，西有济咙，西北有宗喀。绒辖之东南有喀达，喀达之西南有阳布，俱接廓尔喀界。宗喀之南有布陵，南近廓尔喀，北接拉达克汗部落。其西北有萨喀，又西北极边有阿里。以上各地俱有营官。东：崇乌拉山、甲错山。西南：嘉汭大山。西：通拉山。喀达之西有霞乌拉山。宗喀之东有巩塘拉山。布陵境内有冈底斯山，在阿里之达克喇城东北，直陕西西宁府西南五千五百九十馀里。其山高五百五十馀丈，周一百四十馀里，四面峰峦陡绝，高出众山百馀丈，积雪如悬崖，浩然洁白。顶上有泉，流注至山麓，即伏流地下。前后环绕诸山，皆巉岩峭峻，奇峰拱列。按其地势，出西南徼外，以渐而高，至此而极。山脉蜿蜒，分幹向西北者，为僧格喀巴布、冈里木孙诸山，绕阿里而北，入西域之和阗南山及葱岭诸山。向东北者，为札布列斜而充、角乌尔充、年前唐拉、萨木坦冈、匝诺莫浑乌巴什、巴颜哈喇诸山。环卫地，竟青海，连延而下，六千馀里，至陕西西宁等处边界。向西南者，为闷那克尼儿、萨木泰冈诸山，亘阿里之南，入厄讷特克国。向东南者，为达木楚克喀巴布冈、噶尔沙弥、弩金冈苍诸山，历藏、卫达喀木，至云南、四川之境。康熙五十六年，遣喇嘛楚儿沁藏布兰木占巴、理藩院主事胜住等，绘画西海、西藏舆图，测量地形，以此地为天下之脊，众山之脉，皆由此起云。水经注： 阿耨达山，西南有水名遥奴；山西南少东，有水名萨罕；少东，有水名恒伽。此三水同出一山，俱入恒水。 今阿里为藏中极西南地，近古天竺境。此山西出狼楚、拉楚、麻楚三大水皆西流，转东而南，合为冈噶江，入南海。疑此即阿耨达山也。又有打母朱喀巴珀山，山形似马。郎千喀巴珀山，山形似象。生格喀巴珀山，山形似狮。马珀家喀巴珀山，山形似孔雀。皆与冈底斯山相连。冈噶江即出郎千喀巴珀山北麓，泉出汇为池，西北流，合东北来一水，又西而东北，公生池水伏而复出，合北来三水，西南流来会，为马品木达赖池。自西流出为郎噶池，受东北来一水，从西流出，折向西南，曰狼楚河，曲曲二百馀里，有楚噶拉河自东北来注之。又西折北而东北，迳古格札什鲁木布则城之西、则布龙城之东，折西北而西南流，迳则布龙城西南，又折而西北流，拉楚河自西北来会。三水既会，始名曰冈噶江。又东南流，出阿里界，迳马木巴柞木郎部落，至厄讷特克入南海。朋出藏布河在定日北，东南流，纳结楚河、隆岗河，入定结。有牛楚河，出喜拉冈参山，东南流，合东北冈布纥山水，又东南，迳济咙城南境，受北来查母朱山一水，始曰牛楚必拉。又东流，迳年尔母城北境，折而东南，又转而东北流，会朋出藏布河。萨喀境内有盐池。阿里东北九百馀里有达鲁克池，隆布河与纳鞠河皆入焉。
