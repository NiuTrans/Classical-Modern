<strong>礼四吉礼四</strong>
堂子祭天坤宁宫祀神令节设供求福祀神奉先殿寿皇殿
安佑宫绥成殿附满洲跳神仪
堂子祭天清初起自辽沈，有设杆祭天礼。又於静室总祀社稷诸神祇，名曰堂子。建筑城东内治门外，即古明堂会祀群神之义。世祖既定鼎燕京，沿国俗，度地长安左门外，仍建堂子。正中为飨殿，五楹，南乡，汇祀群神，上覆黄琉璃。前为拜天圜殿，北乡。中设神杆石座，稍后，两翼分设各六行，行各六重，皇子列第一重，次亲王、郡王、贝勒、贝子、公，各按行序，均北乡。东南为上神殿，三楹，南乡。祭礼不一，而以元旦拜天、出征凯旋为重，皆帝所躬祭。其馀月祭、杆祭、浴佛祭、马祭，则率遣所司。崇德建元，定制，岁元旦，帝率亲王、藩王迄副都统行礼。寻限贝勒止，已复限郡王止，并遣护卫往挂纸帛。
凡亲祭，前期十二月二十六日，内府官赴坤宁宫请朝祭、夕祭神位，安奉神舆，内监舁行。前引御仗八、镫四，司俎官六人，掌仪司一人，侍卫十人，导至飨殿供奉。朝夕献香如仪。故事，神位所悬纸帛，月终积贮盛以囊，除夕送堂子，与净纸、神杆等同焚。时内府大臣率长史、护卫挂新纸帛各二十有七。昧爽，帝乘舆出宫，陪祀王公等随行。至堂子内门降，入中门，诣圜殿就拜位，南乡，率群臣行三跪九叩礼。毕，回銮。翼日，奉神位还宫。康熙十一年，诏元旦拜堂子礼宜明备，用鸣赞官。明年，罢汉官与祭。二十九年，谕令皇子随行礼，内府大臣圜殿进楮帛毕，次进皇太子楮帛。
月祭，岁正月初旬诹吉，馀月朔日。司俎二人，就杉柱上挂纸帛数等。元旦，案陈时食盘一、醴酒盏一。司香上香，内监执三弦、琵琶，坐甬道西，守堂子人持拍板坐其东。司祝进跪，司香授盏，司祝受之，献酒。奏神弦，鸣拍板，拊掌应节。凡六献，皆赞歌 鄂啰罗 ，守堂子人亦歌。献毕，一叩，兴，合掌致敬。弦、板止，司祝执神刀进，奏弦、拍板如初。司祝一叩，兴，司俎赞歌 鄂啰罗 ，众和歌。司祝举神刀诵神歌曰： 上天之子，纽欢台吉，武笃本贝子，某年生小子，某年生小子，今敬祝者，丰於首而仔於肩，卫於后而护於前。畀以嘉祥兮，齿其儿而发其黄兮，偕老而成双兮，年其增而岁其长兮，根其固而神其康兮。神兮贶我，神兮佑我，永我年而寿我兮。 凡三祷，如前仪，诵赞者九。司祝跪，一叩，兴，诵赞三。弦、板止，复跪，一叩，兴，合掌退。
立杆大祭，岁春、秋二季月朔，或二、四、八、十月上旬诹吉行，杆木以松，长三丈，围径五寸。先一月，所司往延庆州属采斫，树梢留枝叶九层，架为杆，赍至堂子。前期一日，树之石座。崇德初，定亲王、郡王、贝勒祭三杆，贝子、镇国、辅国公二，镇国、辅国将军一。月朔大内致祭，初二日后依次祭，凡祭三杆者，定期内祭其一，过旬祭其二。祀日有数家同者，仍按位为等差，违例多祭与争先越祭并处罚。后改定大内至入八分公俱祭一杆，将军不祭。
届日，司香豫悬神幔，炕上置漆案，陈碟三。前置棻案，黄磁碗二。圜殿置二棻案，高者陈炉，卑者陈碗，前设采毡。司俎二人赴坤宁宫请佛亭及菩萨、关帝像，舁至堂子。安佛亭於座，像悬幔以三绳，系两殿神杆间。悬黄幡，挂纸帛，圜殿挂帛亦如之。飨殿北炕案上陈打糕、搓条饽饽盘九，酒盏三，圜殿高案则盘三盏一。每献，司祝挹碗酒注盏，两殿祭献歌祷如前仪。祝辞曰： 上天之子，佛及菩萨，大君先师、三军之师、关圣帝君，某年生小子，某年生小子，今敬祝者，贯九以盈，具八以呈，九期届满，立杆礼行。爰系索绳，爰备粢盛，以祭於神灵。 馀辞同月祭。卒事，司香卷幔、彻像奉入宫。
若帝亲祭，殿内敷采席，覆红毡，甬道布椶荐。届时乘舆出宫，满大臣随扈至堂子街，王公跽俟，兴，从之。帝降舆入中门，诣飨殿前东乡坐，司祝献酒，举神刀，祷祝，奏弦、拍板，拊掌，歌 鄂啰罗。 帝入，一跪三叩。圜殿同。毕，升座，赐王公等炕前坐。尚膳正、司俎官进胙糕，尚茶正献福酒，帝受胙，分赐各王公。礼成，还宫。遇坛、庙斋期或清明节，再涓吉以祀。
月朔祀东南隅尚锡神亭，即堂子上神殿也。神曰田苗，神案上盘一、盏一，分陈时食醴酒，司香上香，司俎挂净纸杉柱上，诸王护卫依次挂之。内管领一人入，除冠服，解带，跪叩，祝辞曰： 上天之子，尚锡之神，月巳更矣，建始维新，某年生小子，敬备粢盛兮，洁楮并陈。惠我某年生小子，贶以嘉祥兮，畀以康宁。 毕，退。或谓祀明副总兵邓子龙也，以与太祖有旧谊，故附祀之。
四月八日佛诞，祭祀前期，飨殿悬神幔，选觉罗妻正、副赞祀二人为司祝。祭日，不祈报，不宰牲，不理刑名。届时赴坤宁宫请佛亭及菩萨、关圣像，司俎内监置椴叶饽饽、酿酒、红蜜於盒以从，至则陈香镫，献糕酒，取红蜜暨诸王供蜜各少许，注黄磁浴池。司祝请佛，浴毕，以新棉承座，还奉佛亭，陈椴叶饽饽九盘，酒盏、香碟各三，并诸王所供饽饽、酒。圜殿亦如之。司香上香，司祝献酒九巡，馀略如月祭、杆祭。崇德元年，定八旗王、贝勒各一人，依次供献。厥后唯亲王、郡王行之。
马祭，岁春、秋季月，为所乘马祀圜殿。正日，司俎挂纸帛如常数，陈打糕一盘、醴酒一盏，缚马鬃、尾绿二十对。司香上香，牧牵十马，色皆白，立甬道下。司祝六献酒，奏乐如仪。所祷之神同月祭，唯祝辞则易为所乘马。 敬祝者，抚脊以起兮，引鬛以兴兮，嘶风以奋兮，嘘雾以行兮，食草以壮兮，齧艾以腾兮。沟穴其弗逾兮，盗贼其无扰兮。神其贶我，神其佑我。 祷讫，取条就香炉薰祷，司俎以授牧长，系之马尾。是日，马神室并奉朝祭、夕祭神位，遣内府大臣行礼。朝祭豫悬幔，舁供佛小亭奉炕上，案陈香、酒、食品。司俎进二豕，熟而荐之。司香上香，举盏授司祝，司祝进跪三献，歌奏如前。讫，授盏司香，一叩，兴，合掌致敬。复跪，祝，一叩，兴。取缚马鬃、尾红条七十对，就香碟薰祷，授司俎官，转授上驷院侍卫，分给各厂、院。卿、侍卫、厩长入，随食肉。
其夕祭仪略如朝祭，候肉熟分陈案上，进跪叩祝同。司祝坐杌置夕祭定处，设小案、小腰铃，别置神铃。案东展背镫布幕，振铃杆，摇腰铃，诵神歌，前后所祷所祝之神详下。
背镫祭，其辞祷同朝祭，祈请者四，祷后跪祝辞、供肉祝辞亦如之。毕，取缚马鬃、尾青条三十对，仍就香碟薰祷授如初。翼日，为牧群滋息，复行朝、夕祭如初礼。唯祝辞易 今为牧群繁息 六字， 沟穴 二句易为 如萌芽之发育兮，如根本之滋荣兮 ，馀辞并同。又司香取缚马鬃、尾条二百八十对，皆青色。崇德初制，为马群致祭，唯亲王至辅国公得行。乾隆三十六年，定春、秋骟马致祭，萨满叩头。萨满者，赞祀也。讫，取所送青色十马系绿条如数。又定朝祭御马拴红条，大凌河骡马拴青条，为恒制。
凡出师凯旋，皆有事堂子。崇德元年，太宗征明及朝鲜，明年班师，并告祭。世祖定中原，建堂子。嗣是圣祖平吴三桂、察哈尔，迄历朝靖乱，皆以礼祗告。
凡亲征告祭命下，涓吉，届期兵部建大纛，具祀纛篇。帝御戎服，出宫乘骑，前后翊卫，午门鸣钟鼓，法驾卤簿为导，饶歌大乐，备而不作。至玉河桥，军士鸣角螺，帝入堂子街门降骑，角螺止。入中门，诣圜殿就拜位，南乡立，率群臣行三跪九叩礼。角螺齐鸣。出内门，致礼纛神。礼成，乐作，车驾启行。凯旋日，率大将军及从征将士诣堂子告成。若命重臣经略军务以讨不庭，礼亦如之。
乾隆十四年，诏言： 堂子致祭，所祭即天神也。列祖御宇，稽古郊禋，燔柴钜典，举必以时。堂子则旧俗相承，凡遇大事，及春、秋季月上旬，必祭天祈报，岁首尤先展礼。定鼎以来，恪遵旧制。考经训祭天，有郊、有类，有祈穀、祈年，礼本不一。兵戎国之大事，命将先礼堂子，正类祭遗意，礼纛即礻马也。或在行营别有征讨，不及祭告堂子，则行望祭，其诚敬如此。夫出师告遣，凯旋即当告至。乃天地、宗社皆已祝册致虔，且受成太学，而堂子则弗及，礼官疏略，如神贶何？其详议以闻。 寻奏凯旋、告祭之礼。报可。
坤宁宫祀神昉自盛京。既建堂子祀天，复设神位清宁宫正寝。世祖定燕京，率循旧制，定坤宁宫祀神礼。宫广九楹，东暖阁悬高宗御制铭，略言： 首在盛京，清宁正寝，建极熙鸿，贞符义审。思媚嗣徽，松茂竹苞，神罔时恫，执豕酌匏。 其眷眷祀神如此。
宫西供朝祭神位，北夕祭神位，廷树杆以祀天。朝祭神为佛、为关圣，夕祭神为穆哩罕诸神，祝辞所称纳丹岱珲为七星之祀，喀屯诺延为蒙古神，并以先世有功而祀者。馀如年锡、安春阿雅喇诸号， 纳尔珲、安哲、鄂啰罗 诸字，虽训义未详，而流传有自。
综其所祀，曰元旦行礼，曰日祭，曰月祭及翼日祭，曰报祭，曰大祭，曰背镫祭及翼日祭，曰四季献神。其仪节大率类堂子。兹略举其小异者。
元旦子刻，司香上香，帝、后行礼。日祭，顺治初，定大内日祭，朝以丑、寅，夕以未、申。
朝祭，司香豫悬黄幔，奉菩萨、关帝像，东乡。左、右炕上置低桌二，陈炉、盏各三，时果九，糕十。炕前置献案，黄磁碗二，虚其一，以一实酒。案下列樽酒，前设采毡。昧爽，司俎等进二豕，司香献香，执弦板内监暨司俎官帅属进，奏神弦，拍板，拊掌应节。司祝跪六献，酒灌虚碗中，一叩，兴，合掌致敬。馀如堂子朝祭仪。司祝复跪，一叩，兴。又诵赞三，弦板止，侍侧。帝亲诣，入门，立神位前。司祝先跪，帝跪。司祝致辞，帝行礼，兴，司祝叩，兴，合掌致敬。后随行礼。将事者俱退，留司俎、司祝、司香妇人侍行礼。时帝南后北，帝不与祭。司祝叩兴后，彻盏，奉神像纳黄筒，位西楹大亭中。
徙幔稍南，安关帝像正中，执弦板者进，跪坐，司香敛毡三折之，奏弦拍板如初。司祝跽毡上，致辞，献香酒，司祝酌酒，执豕耳灌之，一叩，弦板止。司祝举豕於俎、复奏、拍，灌如初，一叩，兴，退。司俎如法刲牲，熟而荐之。司香献香，司俎进跪，凡三献，俱奏弦、拍板、拊掌。毕，彻馔，列胙长案上，或帝率后受胙，或率王、公等食肉，否则大臣侍卫进食之。
夕祭，司香豫悬青幔，西树杆，悬大小神铃七。幔内奉穆哩罕神、画像神、蒙古神，南乡。前低桌二，陈炉、盏各五。别悬菩萨像西楹大亭，铺油纸，设案如朝祭。既上香，司祝系裙、束腰铃、击手鼓，坐杌上诵神歌祈请曰： 自天而降，阿珲年锡之神，与日分精，年锡之神，年锡唯灵。安春阿雅喇、穆哩穆哩哈、纳丹岱珲、纳尔珲轩初、恩都哩僧固、拜满章京、纳丹威瑚哩、恩都蒙鄂乐、喀屯诺延，某年生小子，今为所乘马敬祝者 云云。辞同马祭，击鼓拍板和之。初祷曰纳丹岱珲、纳尔珲轩初，二祷曰恩都哩僧固，三祷曰拜满章京、纳丹威瑚哩、恩都蒙鄂乐、喀屯诺延，三祷并为马祝云云。皆击鼓为节，内监亦击拍板以和，止，退，释手鼓腰铃，司香设采毡，帝亲行礼如朝祭仪。后随行，则帝东后西。刲牲、荐俎暨叩跪、致辞如初。毕。遇斋期、国忌，不宰牲。并十二月二十六日请神送堂子后，宫内均停祭。
乾隆十二年，制定坤宁宫祭神背镫供献，其仪，夕祭荐肉后，司香敛毡，展青绸幕，掩镫火，众出阖户，留司祝及执板鼓内监侍。司祝坐杌上振杆铃，初向神铃致祈请，辞曰： 哲，伊埒呼，哲，纳尔珲。掩户牖以迓神兮，纳尔珲。息甑灶以迓神兮，纳尔珲。来将迎兮，侑坐以俟，纳尔珲。秘以俟兮，几筵具陈，纳尔珲。纳丹岱珲蔼然降兮，纳尔珲。卓尔欢钟依惠然临兮，纳尔珲。感於神灵兮来格，莅於神铃兮来歇，纳尔珲。 二次摇神铃致祷，辞曰： 纳丹岱珲、纳尔珲轩初、卓尔欢钟依、珠噜珠克特亨，某年生小子，今为所乘马祝者 云云。馀辞同马祭。三次向腰铃致祈请，辞曰： 哲，伊埒呼，哲，古伊双宽。列几筵以敬迓，古伊双宽。洁粢盛兮以恭延，古伊双宽。来将迎兮尽敬，古伊双宽。秘以俟兮申虔，古伊双宽。乘羽葆兮陟於位，古伊双宽。应铃响兮降於坛，古伊双宽。 四次摇腰铃，复致祷，辞曰： 籥者唯神，迓者斐孙，牺牲既陈，奔走臣邻。仍为所乘马敬祝者 云云。每次并击鼓拍板以和。毕，启扉明镫，司俎彻俎，司香卷幔，奉神像纳朱匮。
月祭略同日祭，唯食品因月而殊，灌豕耳以酒不以水。如为皇子祭祀，则司祝祷祝，皇子叩拜。
翼日祭天，安佛、菩萨像西楹大亭，神杆东北置案一，西乡。奉杆倚柱座前，杆首乡东仰。案陈银盘三，一实米居中。西北置幔架，覆红罽。东北置牲案。昧爽，司俎进一豕。司香设采毡阈内，帝行礼，乡神杆南面跪。司俎进，举盘中米洒之。祝祷毕，兴。不亲祭，则司祝奉御衣叩拜。后随行，帝居中，后傍西。刲牲熟荐，陈颈、胆左右银盘，缕肉为脍，列碗二，佐以箸；炊稗为饭，列碗二，佐以匙；相间以献。帝复行礼，洒米如初。礼成，司俎奉颈骨杆端，胆、脍及米置杆碗，杆遂立。以所献肉饭进，帝后受胙，退。如为皇子祭天，则皇子叩拜。不亲祭，则司祝奉皇子衣服叩拜。
报祭，岁春、秋二季，立杆大祭。前期四旬，酿酒西炕上，祭前一日漉之。司香染布为神冠，制楮帛。
大祭日，司俎妇人打糕作穆丹条子，馀如前仪。其翼日祭天，与月祭翼日同。
四孟月大祭，亦曰四季献神，悬朝祭、夕祭神幔，并同日祭仪。涓吉，具马二，牛一，金、银锭各二，蟒缎、龙缎、片金倭缎、闪缎、各色缎十，毛青布十，置案。掌仪官等前引，内府大臣、上驷院卿同行。自乾清右门舁入，迳交泰殿，至坤宁宫门外。陈马於西，列牛於东。司俎等奉金银缎布入，司香陈案上，奉朝祭神位前，加金银其上。司祝跪致辞，一叩，兴。复举案夕祭神位前，如上仪。帝亲祭，礼同月朔。陈献毕，司香举金银缎布贮案下，侍卫等牵牛马出。越三日，宫殿监诸神位前，以金银缎布及牛马授会计司发售，计直购豕以祭。故事，帝猎南苑或他所，射得狍、鹿，如尾氾腑脏无伤者，虽小创必整洁之，备供献，伤多体缺者舍之。至四时进献，按时以奉，春雏鸡二，夏子鹅一，秋鱼一，冬雉二，选肥且泽者以将诚焉。
令节设供万寿节、元旦节，宫殿监率各首领设供案天香亭内，北乡。奉安神牌、香〈米属〉、镫炉、斗香、拜褥各具，陈祭品七十有五。届时帝拈香行礼，毕，送燎还宫。
冬至、夏至或未亲行郊礼，则设供宫中。宫殿监设供案，冬至北乡，夏至南乡。奉安神牌、祭品同，拈香送燎亦如之。
立春、立夏、立秋、立冬设案如前仪。春东乡，夏南乡，秋西乡，冬北乡。陈祭品三十有六，羊、豕各一，仪如初。
仲春朔祭日，仲秋望祭月，七月七夕祭牛、女，陈祭品四十有九。帝行礼毕，宫殿监奏请皇后、皇贵妃、贵妃、妃、嫔行礼，毕，帝送燎还宫。
求福祀神所称佛立佛多鄂谟锡玛玛者，知为保婴而祀也，亦名换索。其仪，诹吉有期，豫酿醴酒。前期数日，选无事故满洲九家，攒取棉线绸片，捻线索二纽，小方戒绸三。先一日，司俎官偕奉宸苑官赴西苑斫取柳条全株，高九尺，围径三寸。届期赴坤宁宫廊下，树柳枝於石，悬净纸、戒绸。幔悬神像。炕上设低案一，陈香碟、醴酒各三，豆糕、煤糕、打糕各九。西炕设求福高案，陈鲤鱼、稗米饭、水訄子各二，醴酒、豆糕等皆九数。稍北植神箭，悬线索其上，用三色绸片夹系之，令穿出户，系之柳枝。司香展采毡，帝、后亲诣行礼，如朝祭仪。
内监司俎官率属进，奏神弦，鸣拍板，司祝执神刀进，诵神歌祷辞曰： 聚九家之采线，树柳枝以牵绳。举扬神箭，以祈福佑，以致敬诚。某年生小子，绥以多福，承之於首，介以繁祉，服之於膺。千祥薈集，九叙阜盈。亦既孔皆，福禄来成。神兮贶我，神兮佑我。丰於首而仔於肩，卫於后而护於前。畀以嘉祥兮，偕老而成双兮。富厚而成双兮，富厚而丰穰兮。如叶之茂兮，如木之荣兮。食则体腴兮，饮则滋营兮。甘旨其献兮，朱颜其鲜兮。岁其增而根其固兮，年其永而寿其延兮。 如是者三，众歌 鄂啰罗 和之。
祷毕，司香举线索、神箭授司祝，司香舁高案出户外，列柳枝前。司祝左执神刀，右执神箭，立案前。帝立正中，后立槛内东次。皆跪，司祝对柳枝举扬神箭，以练麻拭其枝。初次诵祷毕，举箭奉练麻进，帝三埒而怀之，歌如前。帝、后一叩，兴，柳枝上洒以酒，夹以糕，司祝扬箭歌祷如式。凡三。帝诣神位前跪，司祝以箭上线索二分奉帝、后，致辞，叩，兴，合掌致敬。帝、后同一叩，兴。司祝进神胙，帝、后受之，还宫。祀肉与糕不出门，则分给诸人，令户内尽食之。
其夕祭求福，帝、后行礼如夕祭仪。柳枝所系线索贮於囊，悬西壁上。其枝司俎官赍送堂子。至除夕，与神杆纸帛爇化之。
奉先殿顺治十三年，诏建景运门东北，前后各九楹，如太庙寝制。中为堂，左神库，右神厨。明年殿成，世祖躬妥神位，读祝大飨。定制，元旦、冬至、岁除、万寿、册封、月朔、望，奉神位前殿，帝亲行礼，供献如太庙大飨仪。唯立春、上元、四月八日、端阳、重阳皆寻常节，国忌、清明、霜降、十月朔属哀慕期，亲祭，不赞礼、作乐。七夕如常供。四月八日、七月望日陈素果。月荐新，帝亲献。
凡常例供献，后殿行之。飨太庙毕，行躬告礼，上香烛。又定日供汤、饭、果、肉各五盘。元旦、万寿，请太庙后殿四祖、四后神位至奉先殿，与列圣、列后合飨。其后罢奉请，就太庙后殿祀之。是岁冬，御经筵，上亲祭焉。
十七年，以并夹室乖制，谕令夹室行廊外中通为敞殿九楹，迺改建如旨。
明年，圣祖嗣服，用礼臣言，依明洪武三年例，朝夕焚香，朔、望瞻拜，时节献新，生、忌致祭，具常馔，行家人礼。其冬世祖升祔，奉神位至前殿行大飨。礼成，还奉后殿神龛。厥后祔飨仿此。康熙十三年，罢日供食，早、晚燃香烛。十五年，罢册封大飨，遣官祗告后殿。凡上徽号、册立、御经筵、耕耤、谒陵、巡狩、回銮亦如之。雍正十三年，准太庙时飨例，增上香仪。
乾隆二年修殿，徙神位暂安太庙。其秋会值太祖、太宗忌辰，帝拟亲飨，群臣言故事无素服入庙，乃止。道光元年，增修后殿龛座。中室列龛三，奉太祖、太宗、世祖。左一室龛二，奉圣祖、高宗。右一室龛二，奉世宗、仁宗。昭、穆仍旧制。馀四室分列八龛焉。
凡亲飨，先三日致斋。先一日，掌仪司进祝版，割牲瘗毛血，洁治祭品。届日昧爽，内监启寝室神龛，执事官各事咸备。内府官省齍毕，分诣寝室前，跪上香，三叩，兴。奉列圣、列后神位以次行。皇后祔飨，同至前殿，安於座位，南乡，祔后西乡。诣各香案前跪，三叩，兴。届时帝衮服出宫，至诚肃门降舆，入左门，盥讫，就拜位，北面立，迓神，奏贻平章。导诣太祖香案前，跪上炷香一，瓣香三。旋位，行三跪九叩礼。导诣皇后香案前，立上香，旋位。行初献礼，奏敉平章，舞干戚，有司揭尊幂，勺挹实爵，司帛、司爵以次至各案前。献讫，司祝诣祝案前跪，三叩，兴。跪案左，奉祝版。帝跪，司祝读祝，兴，安於篚，叩如初。帝三叩，兴。行亚献礼，奏敷平章，舞羽籥，献爵，仪如初。行终献礼，奏绍平章，馀并同初献。彻馔，奏光平章。毕，请神还寝室，三叩，退。赞 举还宫乐 ，奏乂平章，帝复行三跪九叩。司祝、司帛以次送燎所，帝转立东旁。礼成，仍出左门。馀如来仪。
或遣皇子代祭，前诸仪同。殿门外正中设拜位，入右门，至西阶下盥手，升阶诣拜位行礼。祝、帛送燎，避立西旁，仍自西阶退。
其月朔荐新，正月鲤鱼、青韭、鸭卵，二月莴苣、菠菜、小葱、芹菜、〈鱼厥〉鱼，三月王瓜、蒌莴、芸薹、茼蒿、萝卜，四月樱桃、茄子、雏鸡，五月桃、杏、李、桑葚、蕨香、瓜子、鹅，六月杜梨、西瓜、葡萄、蘋果，七月梨、莲子、菱、藕、榛仁、野鸡，八月山药、栗实、野鸭，九月柿、雁，十月松仁、软枣、蘑菇、木耳，十一月银鱼、鹿肉，十二月蓼芽、绿豆芽、兔、蟫蝗鱼。其豌豆、大麦、文官果诸鲜品，或廷旨特荐者，随时内监献之。顺治十四年，定月荐鲜献粢盛牲品。康熙十三年，定荐新日，掌仪司诣后殿行礼。献帛爵用侍卫。
寿皇殿旧制三室，在景山东北。太祖、太宗、世祖及列后圣容，向奉体仁阁。雍正元年，命御史莽鹄立绘圣祖御容，供奉寿皇殿中殿，遇圣诞、忌辰、元旦、令节，率皇子、近支王公展谒奠献。凡奉安山陵、升祔太庙礼成，皆亲诣致祭。盖月必瞻礼，或至三诣焉。
乾隆元年，奉世宗圣容东一室，嗣后列朝圣容，依次奉东西室，为恒例。三年，定谒陵、省方启跸、回銮均诣寿皇殿行礼。寻定万寿节行礼如诸令节仪。十三年，徙建景山正中，如安佑宫制。大殿九室，左右殿各三楹，东西配殿各五楹，其冬成。高宗亲制碑记，其颂曰： 唯尧巍巍，唯舜重华，祖考则之。不竞不絿，仁渐义摩，祖考式之。弘仁皇仁，明宪帝宪，小子职之。是继是绳，曰明曰旦，小子忽之。天游云殂，春露秋霜，予心恻恻。考奉祖御，於是寿皇，予仍即之。制广而正，爰经爰营，工勿亟之。陟降依凭，居歆攸室，羹墙得之。佑我后嗣，绵耍於万，匪万亿之。观德於兹，无然畔援，承钦识之。 
十五年，谕： 前代安奉神御，率在寺中，别殿净宇，本无定所。敬念列祖创垂，显承斯在。永怀先泽，瞻仰长新。式衷庙祫之仪，斯协家庭之制。应迎列祖、列后圣容奉寿皇殿，岁朝合请悬供，肃将祼献。 於是奉圣祖、世宗御容，并自体仁阁迎太祖、太宗、世祖御容，乃定除夕敬悬，供鲜果、肉酱。元旦大飨，献磁器笾豆供品，并上香行礼。初二日如除夕供。礼毕尊藏。
又元旦帝有事堂子、奉先殿，讫，诣寿皇殿行礼。除夕、初二日，命皇子番行。上元节供饼饵，秋季展圣容，宫殿监敬谨将事。是岁绘列朝圣容成，亲诣奉安，行大飨。嘉庆四年，诏寿皇殿供奉神御，始自圣祖，凡遇忌辰、诞辰，皆应躬亲展敬，示子孙遵行，安佑宫亦如之。
安佑宫在圆明园西北隅，建工始乾隆五年，迄八年蒇事。大殿九室，朱扉黄甍，如寝庙制。中龛悬圣祖御容，左世宗，右高宗。龛前陈彝器、书册、佩用服物，合设中和韶乐一列。帝临御园中，遇列圣诞辰，忌辰，令节，朔、望，并拈香行礼。谒陵、省方启銮、回跸，皆躬诣祗告焉。高宗亲制碑记，略言： 朔酌望献，西汉原庙遗制。宋时神御殿亦本斯义，盖奉安列朝御容所也。上元结镫楼，寒食设秋千，视汉已备。而崇建遍郡国，奉祀在禅院，识者讥之。我皇祖圣祖，恩泽旁覃，僻邑穷谷，饮其德而不知，子孙臣庶，躬被教育者，宜其讴歌慨慕而未有已也。是以皇考世宗谨就寿皇殿奉安御容，朔望瞻礼，而於皇祖所幸畅春园，亦陈荐如仪。有汉、宋备物备礼之诚，无宋代祀繁致亵之弊。予小子心懔绍庭，念兹圆明园为我皇考囿沼地，筑室九楹，敬奉皇祖其中，奉皇考配东一室。所谓礼缘义起，有其举之，莫敢废也。 
永佑寺在热河避暑山庄万树园旁，乾隆十六年建。有楼五楹，奉圣祖、世宗、高宗御容，云山胜地楼奉仁宗御容，陈设一如安佑宫。车驾莅至辄悬奉，回跸后庋藏。丹墀列高宗御制碑文，略言： 创立精蓝，爰名永佑。固不特钟鱼梵〈口贝〉，足令三十六景借证声闻；而皇祖圣日所照，千秋万岁后，子孙臣庶，莫不永如在之思。是即释迦之耆阇崛山，金刚法座，天龙拥护；而所以绳武宁亲，祝釐养志，亦於是讬焉云尔。 仁宗御制永佑寺瞻礼敬纪，亦颇惓惓祖若父焉。
道光时，移供圣御继德堂，更题曰绥成殿。中室圣祖，左世宗，右高宗，左次室仁宗，以后列朝御容，仍依次悬左右室云。
满洲俗尚跳神，其仪，内室供神牌，或用木龛，室正中、西北龛各一。凡室南乡北乡，以西方为上；东乡西乡，以南方为上：颇与礼经合。南龛下悬帘幕，黄云缎为之。北龛上置杌，杌下陈香盘三，木为之。春、秋择日致祭，谓为跳神。前一月，造酒神房。前三日，朝暮献牲各二，名曰乌云，即引祀也。前一日，神前供打糕各九盘，以为散献。大祀日，五鼓献糕，主人吉服乡西跪，设神幄乡东，中设如来、观音神位。女巫舞刀祝曰： 敬献糕饵，以祈康年。 主人跪击神版，诸护卫亦击，并弹弦、筝、月琴和之，其声呜呜然。巫歌毕，主人一叩，兴。司香妇请神出。户牖西设龛，南乡奉之。司俎者呼 进牲 ，牲入，主人跪，家人皆跪。巫者前致辞，以酒灌牲耳，牲耳甡，司俎高声曰： 神已领牲。 主人叩谢。庖人刲牲，熟而荐之。主人再拜谒，巫致辞。主人叩毕，巫以系马吉帛进，祝如仪。主人跪领帛，以授司牧，一叩，兴。乃集宗人食胙肉，令毋出户庭。
其夕供七仙女、长白山神、远祖、始祖，位西南乡。以神幙蔽窗牖，舞刀进牲致祝如朝仪。唯伐铜鼓作渊渊声，主家亦击手鼓、架鼓，以铜鼓声为应。诵益急，跳益甚。礼成，众受福。次早设位庭院前，位北乡，主人吉服如仪。用男巫致辞毕，洒以米，趋退。主人叩拜。牲肉皆刲为菹醢，和稻米以进。名曰祭天还原。
又明日，神位前祈福，供饼饵，缀五色缕。祝辞毕，以缕系主人胸，谓之受福。三日祭乃毕。
长白满洲旧族近兴京城者，祀典礼仪皆同。唯舒穆禄氏供昊天上帝、如来、菩萨诸像，又供貂神其侧。纳兰氏则供羊、鸡、鱼、鸭诸品，巫者身系铜铃跳舞，以铃坠为宜男兆。蒙古跳神用羊、酒，辉和跳神以一人介胄持弓矢坐墙堵，盖先世有劫祀者，故豫使人防之，因沿为制。跳神之举，清初盛行，其诵祝辞者曰萨吗，迄嘉庆时，罕用萨吗跳神者，然其祭固未尝废也。
