<strong>地理十二</strong>
△浙江
浙江：禹贡扬州之域。明设布政使司。清初为浙江省，置巡抚，福建置总督。兼辖之。驻福州。顺治十五年，置浙江总督。驻温州。康熙元年移驻杭州。八年裁，寻复。二十五年复裁，兼辖如故。雍正五年，改巡抚为总督。十二年，仍为巡抚。乾隆元年，复置浙江总督。三年，改闽浙总督，自是为定制。顺治五年，遣固山额真金砺来杭驻防，掌平南将军印。康熙初年改将军，总督驻福州，将军、巡抚驻杭州。三十六年，舟山置定海县，以旧县改置镇海。雍正六年，增置温台玉环厅。道光二十一年，升定海为直隶厅。乾隆三十八年，升海宁县为州，降安吉州为县。领府十一，直隶厅一，州一，厅一，县七十五。东至海中普陀山；四百九十里。西至安徽歙县界；三百七十里。南至福建寿宁界；七百八十四里。北至江苏吴县界。二百里。广八百八十里，袤一千二百八十里。北极高二十七度三十五分至三十度五十八分。京师偏东一度五十五分至五度四十分。宣统三年，编户三百八十八万八千三百一十一，口一千六百一十四万九千四百五。其名山：会稽、天目、四明、天台、括苍、金华。其大川：浙江、浦阳江、苕溪。天目自馀杭飞翥而入，为黄山三天都之一。
杭州府：冲，繁，难。杭嘉湖道治所。初治嘉兴府，今改驻。巡抚，布政、交涉、提学、提法、盐运各司，粮储、巡警、劝业各道，及将军、副都统，织造，同驻。明为浙江布政使司，领县九。顺治初，因明制。乾隆三十八年，升海宁县为州。东北距京师四千二百里。广百九十五里，袤百三十里。北极高三十度十七分。京师偏东三度三十九分。领州一，县八。钱塘冲，繁，难。倚。西：灵隐山，古武林山，西湖源此。北为南北二高峰。西南：天竺山，其东丁家山。濒湖周三十里。唐刺史白居易、宋守苏轼导。厥后水浅葑横，纵成苏堤，横成白隄。迤西为孤屿，有行宫，与城内吴山为二。其北圣塘涧水，石函三闸，以时防泄。其东涌金闸，导之入城，曰城河。浙江，古淛河，东南自富阳入。城河出武林门，会西谿入下塘河，一名宦塘河，迳江涨桥。有盐场司，兼管吴山驿。出北新关，有桥曰拱宸。光绪二十一年与日本约，定为通商埠。抵奉口陡门。左会苕溪。有西谿、瓶窑二镇。宣统元年移府同知驻瓶窑。有武林驿。城南盐场司。浙江驿。仁和冲，繁，难。倚。南：凤凰山。西北：皋亭山。浙江，西南自萧山、钱塘入，东北流入海。捍海石塘，自钱塘乌龙庙一堡至戚井村十二堡，西防同知治。又东至翁家埠十七堡，中防同知治。城河出候潮门入上塘河，旧名运河，一曰夹官河，北流，右出枝津为备塘河，入海宁。下塘河西自钱塘入，西北流者宦塘河，与苕溪会。其北流者为新开运河，迳塘栖，歧为二，一入德清，一入海宁。苕溪自钱塘缘西北界入德清、武康为界水。有盐场司。汤镇、塘栖镇巡司二。又德胜、临平二镇。海宁州疲，繁，难。府东北百七十里。东：黄湾山，临黄湾浦入石墩山，迤东凤凰山，并建炮台。浙江，西南自仁和入，出鳖子亹为大海。自海盐至此，潮流倒灌，与江水相薄，此为浙西第一门户，南北二大亹扼其中。潮昔趋南，后改徙北，一线危堤，屡受冲激。自仁和十七堡至南门外三十三堡，东防同知治。又自一堡至十八堡界海盐，累朝修筑。下塘河西北自石门、德清界入，迳永安桥，歧为二。北支为运河，入石门，为长安塘。东支复歧为二，一周王庙塘河，一许公塘河，入海盐。左出枝津为硖石河，入海盐、桐乡为界水。上塘河自仁和入，流为二十五里塘河，合备塘河，会袁花塘河，入海盐，为招宝塘。有袁花、郭店、硖石、石墩、长安、马牧港六镇。长安，州判驻。戴家桥有行宫，有汛。有巡司。许村、西路盐场二。富阳冲，繁。府西南九十里。东：五泄水。下二泄属诸暨。泄或作 泄 ，泄溪源此。西：贝山。北：桐岭。富春江，浙江上流，西南自桐庐入，纳浦江。湖洑水即壶源江，右合剡浦，左纳苋浦，自天目山伏流，入县西北始出山。错出复入，流为白洋溪，迳城南，合安吴川，抵渔山埠，北入钱塘，南入萧山。城河即庆春河，起观山讫苋浦。陡门二。有渔山、灵桥、场口、汤家、洋波场五镇。会江驿。馀杭繁，难。府西北七十里。南：由拳山。西北：禹航山。北：独松岭，并百丈、幽岭为三关。南苕溪、中苕溪西自临安分入而合，会北苕溪，为瓶窑大河。又一支出武康界孔井山入焉。南苕性悍，逼临城东，厮二瀽以引之，自滚坝泄流为馀杭塘河。其南南湖，北流为黄母港，会苕溪，分上湖、下湖。镇三：双溪、石濑、闲林。临安简。府西北百里。西南：临安山，县以此名。西：枫树岭。天目山，即山海经浮玉之山，苕水出其阴，合董、平、鹄三溪。又东南，右合潘溪，左合马跑泉，侧城北而东，锦溪合南溪入焉。又东为南苕溪，西北为中苕溪。松溪出南黄岭，其西娄塘，当苕之冲，乾隆五年圮。有青山、亭川、板桥、化龙、横坂、三口、鹤山七镇。青山近城。公、姥二山夹锁苕源，最险要。於潜简。府西北百七十里。东：石柱山。西北：龙翔岭。西：天目，上有两池，若左右目。左属临安曰东溪，右曰西溪，出尖顶，合流，迳白鹤桥双溪口，合虞溪为浮溪。至寮车桥，左合藻溪，右合交溪。紫溪西南自昌化入合之。其上流柳溪。有千秋、白沙、桐岭、豪千、孔夫诸关。新城简。府西南百二十里。西：大雷山。西北：青牛岭。并天目支阜。南：百丈岭，界馀杭。葛溪出，合武源、里仁二水，出大源桥，右合菖溪，左纳槎溪，上承分水广陵溪为三溪口，迳练头庄为练头溪，合松溪为双港口，曰鼍江。北有塔山堰。有东安镇。昌化简。府西二百十里。西南：福泉山，其东芦岭。南：杨岭。西：昱岭。北：峤岭、黄花岭。并置关。又马头岭，上溪出，合高溪、仁里溪，东流为无他溪。合云溪，右纳颊口溪，迳晚山下为西晚溪，迳城南为双溪。又南为下阮溪、三溪。伽溪南峡川，上博溪东南纳分水青坑溪、览溪，西南承萧、浦二水，以达柳溪。其中柯相公潭，与於潜为界水。有手｛穴手｝、颊口、柯桥三镇。
嘉兴府：冲，繁，疲，难。隶杭嘉湖道。副将驻。乾隆十五年裁所，并海宁卫为嘉兴府。西南距省治百八十里。广百五十里，袤百里。北极高三十度五十二分。京师偏东四度三分。领县七。嘉兴冲，繁，疲，难。倚。府境之水二派，曰武林、天目，而天目派由石门、秀水入运，则合武林为一。长水塘南自桐乡、海盐界入，合练浦塘。海盐塘东南自其县入，并汇於南湖，一名鸳鸯湖，东南接滮湖。六里泾承南湖水，歧为二，一魏塘，一汉塘。合王庙、空庙、众欢诸塘，左出枝津为伍子塘。有王店、新丰、锺埭、新礼四镇。王店、新丰有汛。西水驿有丞。有铁路。秀水冲，繁，难。明宣德四年析嘉兴置，同附郭。西南：运河自桐乡入，合石人泾，左出枝津为新塍南塘，侧城西南注南湖。新塍塘西北自江苏震泽入，纳新塍北塘，与南塘合，迳北丽桥。长水、海盐二塘东南自嘉兴注之，是为秀水，县以是名。东北流，右出枝津北流，潴为姚泾、杨舍、上马诸港，分趋南官、北官、连四、梅家、陆家诸荡，入江苏吴江。魏塘，东自嘉兴入，入嘉善。烂溪，西北自桐乡入，入震泽、吴江为界水。王江泾，通判驻。旧设同知及东西两塘协办同知，并裁。濮院镇、新塍、九里汇有汛。新城、陆门二镇。嘉善繁，疲，难。府东北三十里。南：瓶山。魏塘自秀水入，会东郭湖塘，贯西城壕，出东门流为枫泾塘，入江苏娄县。伍子塘南自嘉兴入，贯南城壕，出北门入祥符荡。其北沈家、白鱼、上白诸荡，西北乌盆潭、木斜湖、吴家漾，并入江苏青浦。西北：汾湖潀流汇处，播为南北许荡、南北夏墓荡，入吴江。斜塘镇，县丞驻。枫泾镇，主簿驻。天宁庄镇，有汛。魏塘、陶庄、干家窑三镇。海盐繁，难。府东南八十里。南：秦驻。东南：白塔。西北：独山。海，东北自平湖入，迳县城，又南至澉浦。道光二十四年设水师都司。其西长墙山，横截海湾，建炮台。捍海石塘，西南接海宁，东北亘平湖。秦驻坞水出秦驻山，歧为三，通曰秦溪，纵横数十里，贯以招宝、乌坵两塘。招宝塘西南自海宁入，乌坵塘出长生桥合之，是为嘉兴塘。又自玙城东海贯城壕出北门流为平湖塘。长水塘亦自海宁入，缘西北界，错出复入，入嘉兴、桐乡为界水。有鲍郎、海沙二盐场司。海口、枕荡二镇。有汛。石门冲，繁，难。府西南八十里。明为崇德。康熙元年改名。西北：含山。运河，西南自德清入，纳海宁下塘枝水。左枝为南界泾，入归安，右纳下塘河、长安塘，并自海宁南注之。左枝为南沙渚塘，入海宁、桐乡为界水，侧城南而北，右出二枝津为中北沙渚塘，又北襟塘，左石人、瓜塔、沙木诸泾，折东环湾如带，是为王湾。其塘右诸泾、半截运河注塘，左半由含山入归安。有玉溪镇。皂林驿。平湖繁，疲，难。府东南五十四里。东南：雅山，又苦竹山，水师战舰泊焉。迤东羊、许二山，峭立海中，为江、浙分疆处，浙西第三门户也。海，东南自江苏金山卫入，又西迳乍浦。雍正二年设水师营，七年，移杭州副都统来驻。道光三年移府海防同知并驻。东西两海口，北接广陈汛。自此入澉浦达杭州，为钱塘江口北岸，西人名乍浦湾。汉塘西自嘉兴入，分流注当湖。右得平湖塘，西南自海盐入合之。左得乍浦塘，出东南前黄山，合何陈塘注之。东北流，歧为二，分流复合，入泖湖，其口曰朱洞港。有汛一。广陈塘右出枝津为盐船河，出放港为秦河，入泖湖，正渠并入之。镇五：白门、广陈、户浦、新埭、青莲寺。有白沙湾巡司。芦沥、横浦二盐场。天后宫、观山麓、陈山嘴炮台。桐乡繁，难。府西南五十里。东：殳山。南：王家山。运河西南自石门入，枝津入震泽界为烂溪，正渠迳永新桥歧为三，南流注永新港，达石人泾，北流注五往泾入烂溪，东流入秀水。石人泾亦自石门入，合瓜塔泾及北沙渚塘，迳屠甸，复合沙木泾。南沙渚塘亦自石门入，合中沙渚塘，入海宁。长水塘自海宁、海盐缘东南界入海盐、嘉兴为界水。镇五：濮院、炉镇、皂林、陈庄，又青墩巡司。
湖州府：繁，疲，难。隶杭嘉湖道。明，领州一，县五。副将、所千总驻。乾隆三十八年，改安吉为县。东南距省治百八十里。广百八十二里，袤百三十八里。北极高三十度五十二分。京师偏东三度二十七分。领县七。乌程繁，疲，难。倚。南：衡山、金盖山。西北：弁山。太湖，东北八十里，古震泽，周五百里，汇上游诸水。大小雷山扼其东，西亘长兴，北至小雷界吴江。浙源为东西二苕溪。东苕溪东南自归安入，合西塘河注碧浪湖。山塘溪亦自其县注之。合妙喜港，左得吕山塘，西北自长兴入合之。左出枝津为北塘河，分潴二十五溇港。西苕溪亦自长兴入，合四安溪。左出枝津小梅港及横港，分潴十一溇港。正渠与东苕合，是为江渚，汇合潴大钱港入太湖，三十六溇港并入之。其东，运河自归安入，合浔溪入震泽。烂溪自归安、桐乡缘界，左出枝津为白米塘河，纳归安中塘河并入之。太湖营守备驻，同知驻乌镇，通判驻南浔溪，并晟舍、大钱、马要、圆通桥、小梅、青山、伍浦有汛。南浔、大钱湖口二巡司。苕溪驿。归安繁，疲，难。倚。东南：长超山。西南：梅峰山。东北：太湖。东苕溪，东南自德清入，左出枝津为吴兴塘，纳石门含山塘注钱山漾。西塘河，南自武康入，洛舍漾逾埭溪注之，与东苕合。迳城南，吕山塘西自乌程注之，右出枝津为菜花泾，播为运河，历月河为霅溪，抵临湖水门。自钱山漾至此，与乌程为界水。双菱镇，守备驻。县丞驻射村港镇；主薄驻菱湖镇。并涵山、善连有汛。琏巿、埭溪二巡司。长兴冲，繁。府西北六十里。西：白石山。西北：碣石山。北：啄木岭，界江苏荆溪。东北：太湖。大雷、小雷西南自安吉入，其西四安溪，出朱湾岭，合罨画溪。西北箬溪二源合於长安渡，故曰合溪。罨画溪右出枝津为吕山塘，歧为二：一中横塘，入乌程；一南横塘，入北横塘。正渠迳横石桥，与北横塘会。其北顾渚溪，出悬臼岭，流为紫花涧，潴於包洋湖，分二十八溇港，南至蔡浦，接乌程小梅港，西至夹浦，为顾渚溪来源。横溪，出东北横玉山，分潴长大、上周、蒋家、金村四港。香山岭水潴双桥港，浮渚岭水潴斯圻港，并入太湖。镇六。夹浦，县丞驻。有四安、合溪二巡司。并新塘有汛。德清繁，疲，难。府南九十里。东：德清山，本乌山，县以此名。东北：澉山。西北：白岘山。苕溪南自仁和入，纳武康南塘河，迳南水门，曰龟溪。左出枝津入洛舍漾，为归安、武康界水。正渠贯城壕西北流，东苕溪分运河入之。东塘河，其枝津运河亦自仁和入，缘东南界错出复入。有钱巿镇巡司。武康疲，难。府南百二十里。东：封山。西北：草干。又铜岘山为馀英溪北源，南源出西上郎山，汇於牌头，迳新塘滩为前溪，会湘溪、后溪。其枝津侧城南而东，左得封溪故道，又东北合阜溪，左出枝津注洛舍漾。苕溪自钱塘入，缘东南界合官塘河，北流为馀不溪。镇二：牌头、上柏。安吉疲，难。府西南百三十里。明为州。乾隆三十八年降。东南：白杨山。北：金乌山，界长兴。东南：独松岭，界馀杭。东溪出大溪，即苕溪，西南自孝丰入，迳塔潭。东溪合梅园溪，复纳孝丰丰食、吴渚二溪入焉。侧城东合丁埠港水，北流，左合理溪，右合鲁家溪，迳梅溪。浑水渎亦自孝丰注之，又北合四公溪。小溪巿、梅溪镇、递铺镇有汛。乾隆十七年移州判驻南溪。孝丰简。府西南九十里。西南：天目山，界临安、於潜。又桃花山。南：广苕山，苕溪出，合深溪、横溪。其东大海岭，东滨溪出，下流为吴渚溪，又东巿岭，大溪出，下流为丰食溪。梅家山溪出北梅家山，下流为浑水渎。有天目山巡司。沿干镇。
宁波府：冲，繁。宁绍台道治所。提督驻。康熙二十六年，改定海曰镇海，移置定海於舟山。宣统三年，增置南田。西北距省治四百四十里。广二百二十四里，袤二百八里。北极高二十九度五十五分。京师偏东四度五十七分。领县六。鄞冲，繁，难。倚。西南：四明山。东傍海为鄮山。西南：灌顶、梅园山、海浦、羊求山。海，东南自象山入，迳大嵩水口。顺治十七年裁所置游击。雍正七年设同知。东接瞻崎，南毗盐场，有司。又北通东钱湖，汇东境诸水，有南北二塘、梅墟石塘。奉化江南自其县入，鄞江出四明山，合而北流，为甬江。又与慈谿江合，河流纵贯。道光二十三年开租界，与英立约，为五口通商之一。迳白沙巿。左出一枝津，首白沙，讫张家堰，与镇海为界水。西南：南塘河出四明，歧为二：前港贯城壕，注日月二湖；后港即里弄港，会中塘、西塘及中南二河入江。其东前塘河，三源汇於横溪，出横石桥，会中塘、北塘河，迳和安桥，为三河总渠，注大石碶入江。有浙海关。四明水驿。铁路。横山岙、猛港等炮台。慈谿繁，疲，难。府西北五十里。西南：大宝、句馀。东南：石柱山。海，西北自馀姚入，北抵海盐。迤东有海王山，又东为松浦港口。港分杜湖水，出三眼桥，界镇海。慈谿江上流即姚江，自馀姚入，迳丈亭渡，歧为二：前江历车厩岭，抵大浃江口，会甬江；后江贯城壕，出东郭，曰管山江，南抵西渡会前江，西抵化纸闸会横溪。西南：蓝溪自龚村汇二十六隩水，出玉女山。西南诸水出四明，入蛟门，北资杜、白二湖。海壖设塘置闸，曰松浦、淹浦、古窑、津浦、洋浦。镇五：丈亭、洪塘、东埠、松浦有巡司、向头废司。鹤鸣盐场司。车厩驿。有瓜蒂山、东山炮台。奉化疲，难。府西南八十里。东南：奉化山，县以此名。又鮚埼山。光绪十年法兵舰来犯炮台，毙其将孤拔，遂遁。海，东北自鄞入，迳湖头渡关，又西迳塔山城、应家棚，东接杨村汛，又西为河泊所。其口有悬山。又天门山，下即汉志天门水，南为江彭山，界象山、宁海。县溪出西南大公隩，七十二曲，朱、白二溪逾赵河注之。抵琎琳碶，歧流为长它江，抵三江口。金溪出东金峨山，迳白杜河来会。其西剡溪，出六诏岭，合左溪，纳西晦溪，是为奉化江。又东合长它江，迤东北会甬江。塔山城巡司。应家棚守备。有鮚埼镇。连山驿。祥岭、董公、桐照等炮台。镇海冲，繁。府东北六十里。海，西北自慈谿入，东至澥浦，水师参将驻，为郡北要害。又东迳招宝山抵钳口门。道光二十一年英兵舰由此登岸。其东蛟门，西虎蹲，并称天险。又东穿山所，临黄歧洋。又东崎头角，临崎洋。头长、跳嘴山扼其口，并为郡东要害。转南至霩虇所，南接昆亭汛。迤南扑蛇山，临双屿港。又南至荒屿，界鄞。外洋各岛，其著者，东北七姊妹山，东西霍山，迤东捣杵山。东距金塘水道为大隩子港。转南有天隍山，东西二屿，界象山。涌江西南自鄞入，入海口为大浃江口，即古甬句，东自张家堰至此，与鄞为界水。西北诸水潴为凤浦、沈窖、灵绪、白沙四湖，播为巨河。夹江河西自鄞分甬江水，逾白沙，历鹭林，入前大河。中大河上流后江自慈谿入，北流为西河。大闸河上流松浦亦自其县入，歧为三：一抵澥浦入海，一流为西大河入浃江河，一迳箭港为后大河。其中港贯前、后两河，并入城河，出头二闸入海。其东南上河注迳大碶巿，中河迳穿山碶，会芦江河海。有庄巿、柴埠二镇。定海关有管界、长山、穿山三巡司。龙头、穿山、清泉三场。有北城角、威远、定远、宏远、平远、绥远、靖远、镇远各炮台。象山简。府东南二百七十里。海，西自奉化入，迳西周渡，虎山扼其口，南接泗州头汛。迳东西塔嘴入，为陈山渡，接海口汛。又东迳前仓所，西接珠溪汛，东对牛鼻山。其东北猎户角，为南岸尽处。迤南迳爵溪城，青门、羊背诸山扼之，并为郡南要害。其南天目山，东即韭山列岛。又南至昌国，顺治中裁卫，置水师营都司。又南至石浦，明为所，道光三年移府海防同知驻。南出为东门，与小铜礁对峙。中为铜瓦门，道光二十二年英兵舰来犯，由此门入。过此曰下湾门、金齿门，西为林门、珠门。又南至大田岛。光绪初，派开垦委员驻此。宣统三年改为抚民厅，移府通判、左营游击驻樊岙，守备、千总驻龙泉、鹤浦两塘。岛北为石浦港，西即三门湾。转西至台宁屿，界宁海。东大河出王家岙及旋井、飞凤诸山，注会源碶。南大河出凤跃山，自西水门接诸河，注朝宗碶。西大河出郭家诸涧，注灵长碶，并入海。上洋三碶蓄三河水，防泄下洋，下洋永丰诸碶防泄入海。有南田、竹山二巡司。前岙岭、高塘山等炮台。南田简。旧隶象山。宣统三年新置，治大佛头山麓。孤峙海中，东、南、西大洋，惟北距石浦较近，水程十有馀里。海中十洲，此为第一。明汤和惧赵宋遗族苞蘗，拟废象山、弃滃洲，遂徙南田居民。后复有群入垦煎者。道光三年，巡抚帅承瀛奏谓 明与定海、玉环并封禁。嗣定、玉展辟而南田独否，以彼泥潮而此沙垆，匪船易留，故复徙之 。大小共一百八岙，南路四十九，北路五十九。
定海直隶厅：简。隶宁绍台道。总兵及同知驻。古句章地。明为卫。康熙二十七年改县。道光二十一年升直隶厅。西距省治七百六十里。广百四十里，袤八十三里。北极高二十九度五十九分。京师偏东五度五十八分。舟山，古翁洲山，即定海山。康熙、道光间陷於英。咸丰间复陷英、法。澳外岛屿屹〈山齿〉。西洋螺角，东竟留角，对峙若门。洋螺南为螺头山，西即大榭山，接象山港。口北各岛为厅南险汛。又六横山西对前仓嘴，牛鼻山扼其中。其东南为桃花山、登步山。桃花东北、登步东南为朱家岛，中有乌沙山，曰乌沙门。东岸狼湾，其东普陀山西北嘴对舟山东嘴，中为莲花洋，西即沈家门，商舶鳞萃。北达兰秀湾，西北距千〈石览〉角，曰龟水道，青山屹立，中为灌门，航路最险。兰秀以北为官山，中为乩山门。官山以北为岱山，中为高定洋，利停泊。其西北大沙澳，北距长白山，中为长白水道。其西为岑港。西北接大小沙汛。又西即金塘水道。其东北为册子山，中为西堠门。岱山以西为两头洞山。又大渔山、屿心脑山与乍浦为犄角。以东为竹屿港。又东曰大小长涂、东西福山，并为厅北险汛。其东北大衢山，四围多澳。有岑港、道头二巡司。沥港、沈家门二镇。定远、振威、永清等炮台。
绍兴府：冲，繁，难。隶宁绍台道。副将、卫守备驻。西北距省治百四十里。广三百二十里，袤二百九十里。北极高三十度五分。京师偏东四度四分。领县八。山阴冲，繁，难。倚。西北：兴龙山，南麓本卧龙山，康熙二十七年驻跸，改。南：龟山、阳台、兰渚山、秦望山。西北：涂山、梅山。东北：蕺山。海，自萧山入，迳三江口，为杭州湾南岸水口，对岸为海宁。南大亹、中小亹扼其中。潮昔趋南，暴岸冲击，其后海塘东接会稽，西亘萧山。浦阳江西南自诸暨入。运河西北自萧山入，合鉴湖枝津北注瓜渚湖。湖分青电湖水入西水门，复合入铜盘湖港，抵港口与西小江会。江分为二，自萧山古万安桥入，缘北界，西溪出鸡头山注之。迳钱清镇，错出复入，抵三江闸。湘湖自萧山贯运河来会，又东入海。鉴湖，古镜湖，周三百五十里，今衹存西溪及会稽，若耶溪为其别源，湘湖为其正源，仅十五里矣。三江城，通判驻，有盐场司，与钱清为二。有柯桥巡司，蓬莱驿。会稽冲，繁。倚。南：会稽山，有禹陵，县以此名。其宛委、秦望、天柱，并为支阜。海，东北自山阴入，迳沥海城，南接蛏浦。西曰西会渚，北与澉浦遥对，为险汛，有防海塘。曹娥江上流剡溪，东南自上虞入，纳嵊小舜江，错出复入，历曹娥坝，抵宣港入海。运河自曹娥坝分诸溪河水，迳通陵桥，会欑宫河，宋六陵在焉。出五云门西，有若耶溪出化山注之，入山阴运河。有三江、东江、曹娥盐场。曹娥巡司。东关驿。纂风镇。平水关、宣港、临山炮台。萧山冲，繁，难。府西北百十里。东南：大罗山。东北：龛、赭二山。浙江西北自富阳入，浦阳江西南自诸暨入，合於渔浦街。古时浦阳与浙江阂，后开碛堰始通。抵中小亹，出南大亹入海。海潮自鳖子亹入，为龛、赭所束，洪涛奔突，捍以危堤二十馀里。西小江，古潘水，出临浦巿山，历麻溪坝，贯运河，入山阴，下至三江口入海。运河自西兴渡引浙江水，迳望湖桥，湘湖汇西南诸山水贯之，又东南入山阴。临浦镇，县丞驻。有渔浦、河庄山二巡司，义桥镇汛。西兴水驿有丞。钱清课场。有西陵、渔临两关。北祇菴炮台。诸暨简。府西南百十里。东：紫薇、铁崖山。西：洞岩、鸡冠、五泄山。北：银冶、杭乌山。浦阳江南自浦江入，一名上西江，合酥溪，东北流，合上濑溪，与上东江会。江出东阳界东白山，曰孝义溪，合开化溪，流为洪浦江，合下濑溪注之，是为浣江。迳城东，歧为二，东曰下东江，合枫桥港诸溪，西曰下西江，合五泄诸溪，分而复合，亦曰大江，并入萧山。有枫桥镇。长清关。馀姚疲，繁，难。府东北百十里。南：大吴山。西：龙泉山，古绪山。北：历山。东北：四明、石匮山。海，北自上虞入，迳临山卫。康熙八年移庙山巡司驻。四十七年移沥海守备并驻。北临山港，东泗门港，为滨海要口。迳破山浦，有防海塘、利济塘。外炮台七所。其西南姚江，出太平山及菁山，古句章渠水，错出复入，纳上虞马渚横河，贯两城间，抵竹山潭，合兰塑港，逾姜家渡，纳慈谿官船浦，是为丈亭江。镇四：梁寿、眉山、庙山，其三山有巡司。石堰、鸣鹤二盐场。中村、北溪、梁衕、周巷、周家路有汛。姚江驿，康熙九年并入县。上虞繁，疲。府东百二十里。南：覆卮山。西南：象田山。西北：夏盖山，南临夏盖湖，汇白马、上妃二湖水，周百五里。北枕海，西北自会稽入，迳沥海所，有四卫、施湖二隘。其塘外为沙涂。上虞江即曹娥江，古柯水，亦曰东小江，上流剡溪，西南自嵊入，纳会稽小舜江，迳梁湖堰，其东为运河。外有通水河，迳百官渡，其东为马渚横河，抵备塘。自梁湖堰至此，与会稽为界水，有曹娥驿，康熙元年裁丞。其侧盐场二。梁湖镇巡司。嵊冲，繁。府东南百八十里。东：金庭山。西南：五龙、真如二山。分水冈，剡溪出，合大小白山水，东南流，右合珠溪，左合箩松溪，迳白杨村，纳富润、江田二溪，侧城东南，有潭遏溪、宝溪注之，是为剡溪。黄泽溪亦自其县入，合北庄溪注之。又西北，合丫溪、强口溪、嵊溪，入上虞为曹娥江，即古浦阳江也。东北西梅溪，出大屏山，入奉化。镇三：浦口、长乐、三界。有汛。新昌简。府东南二百十里。东：天姥山：东南：关岭。东北：苏木岭。东港溪自天台入，合泄上山溪、潜溪，下流为潭遏溪。西港溪上流夹溪，西南自东阳入，合三洲谭溪，下流为宝溪。北港溪出奉化界蔡岙山，历岩头岭，别源自宁海缘界合为黄泽溪。彩烟镇。黄渡有汛。
台州府：疲，难。隶宁绍台道。海门镇总兵驻。原名黄岩镇，总兵驻黄岩。光绪二年移此。西北距省治五百九十里。广三百七十里，袤二百七十里。北极高二十八度五十三分。京师偏东四度三十九分。领县六。临海繁，疲，难。倚。西南：括苍山。东：了倭山。南：盖竹山，道书 十九洞天第二福地 也。东蔡岭、西石松山，并筑石城。海，东自宁海入，迳坡坝江，白岱山扼其口。纳上流花桥港，南迳泗淋汛，纳上流洞港，又南迳有殿角，南对白梳角，曰清塘门。桃渚港出东大罗山，合矩溪入之。其寨顺治十八年废，康熙十一年复，守备驻。自白梳角迤南至白沙山，为台州湾口北岸，迤南至前所城，游击及巡司驻。南对海门，顺治十七年裁卫，总兵驻。其西家子镇，同知驻，是为椒江口。口外群岛联群，迤南为窦门山、麂青山。临海江二源，北为始丰溪，自天台入，合大石溪、归溪为百步溪，出三江村，西南永安溪，合黄沙溪、芳溪来会，是为灵江。迳双港口，合大田港，迳三江口，会永宁江，是为椒江。又东，合章安、东逻二浦入海。镇二：蛟湖，其花桥县丞驻。有杜渎盐场司。赤城驿。牛头颈、外沙、小圆山炮台。黄岩疲，繁，难。府东南六十里。东：永宁山。南：委羽山，道书 第二洞天 。西：黄岩山，县以此名。海，东自临海入，迳浪矶山，为台州湾口南岸，有丁进、洪辅两塘，长六十馀里，内为盐地，北接临海，南亘太平。西北：永宁江出西尘山，别源出黄岩山，合流为大横溪，迳大砩头为宁溪。迳乌岩为乌岩溪，合柔极、小坑二港为长潭。又东南合官岙水、茅畬溪，迳山头洲为断江。迳后垟，合西江，是为澄江。迳东浦，外东浦即东官河，侧城东北，合里东浦，为黄林港，下流为永宁江。南官河汇沙埠、九峰诸水，南支接太平金清港，北支贯城壕，左出枝津，分流复合，入西江。又北流为里东浦。乌岩镇，县丞驻。有长浦巡司。黄岩盐场司。丹霞驿。乌岩三港口、沙埠、宁溪、洋屿、白湖塘有汛。天台简。府西北九十里。北：天台山，周八百里，支阜赤城，有玉京洞，道书 第六洞天 。始丰溪西南自东阳入，合寒、明二岩，鹧鸪诸山水，侧城西，左得青溪，合桃源瀑布、关岭溪壑注之，东抵凤凰山下，合宝华及螺欢、倒灵诸溪，折南又合大小淡溪。西北：福溪出天台山西麓，混水溪出南麓，其东泳溪出苍山东北麓。又界溪出龙鸣山。有清溪镇。桑洲驿。仙居疲，难。府西九十里。西南：韦羌山、景星岩。北：罗城岩。西北：苍岭，一名风门。西南：大溪，南源出永嘉界坑山，曰永安溪，左出枝津抵安仁岭下，曰安仁溪，入缙云。西源自缙云入，曰金坑水，合仙人溪，迳四都，与南源会。迳洋山潭，合〈山含〉里溪。又东北，右得马岭溪、大陈山水，左得珠母、韦羌、南溪诸水。又东北，纳萍溪。上流榉溪，西北自永康入合之，迳城东，合白水溪、彭溪，抵塔山西，合朱溪，入临海。有皤滩镇汛。宁海简。府东北百有八里。水师参将驻。西北：龙须山。北：天门山。海，东北自奉化入，迳浮溪口，纳上流铁江，转东迳黄墩港，纳上流白渚溪，错出为象山港南岸。又自石浦入，迳台宁屿，又西迳茶院港，分出东北许家、双坑二山，合流为柞浦溪，迳龙口塘。又西迳白峤港，上流白溪，西南自天台入，别源出西桃花山，合迳亭头渡来会，西南迳清溪口，上承天台泳溪，迳旂门渡。又南为亭旁、海游二溪口，一承天台界溪，一出西南分水岭，合迳连蛇渡。又西南迳健跳所，守备驻，临健跳江。上流横渡溪，合小白溪来会。外有健阳塘，东北对石浦城，是为宁海湾口门。群岛错峙，其著者为田湾岛，岛东为青门山，临牛头洋，北为五屿门，外朱门洋，内蛇蟠洋，并险汛。镇四：海岙、越溪、亭旁，其海游，县丞驻。有长亭盐场司。朱岙驿。太平简。府东南百四十里。水师参将驻。南：石盘山。西南：灵山。西：温岭。海，东南自台州湾入，迳金星门，又南道士冠山、盘马山。其东白岩山，中为捣臼门。又东沙镬山，东南积穀山，东北即台州群岛。其著者上下大陈山，转南迳松门城，置守备，临松门港，松门山扼其口，中有窄水道。其东牛山岛，又东苏丹岛，东南三蒜岛。转西迳隘顽寨，群峰刺天，慢游岭尤崄仄。中有大海湾，错出温州府境，迳天澳、木杓诸山，转西北迳楚门城。西北：白浆渚溪，正源大溪与别源小溪合流为双溪，北流折东为新建河，合桃溪、温岭溪，迳大溪口。西南西溪出梅岭来会，是为金清港，北通黄岩官河。又东迳新河城为迂江，县丞驻，又东入海。闾溪一名练溪，并入之。有蒲岐、温岭二镇。松门巡司。凤尾、盘马、沙角、寺前镇、石塘、金清、箬里有汛。
金华府：冲，繁，难。隶金衢严道。副将驻。明初为宁越府，后复改。东北距省治四百五十里。广三百四十里，袤二百四十四里。北极高二十九度十分。京师偏东二度二十一分。领县八。金华冲，繁。倚。北：金华山，县以此名，古曰常山。东南：至道山，康熙二年，耿逆遣兵踞此。东阳江自义乌入，曰东港，合航慈溪，东南流，纳孝顺溪、芗溪、赤松溪，迳城南，合城中七宝渠。南港自武义入，西北流，抵燕尾洲，与东港会，是为婺港，一名双溪。又西北，桐溪、白沙溪并自汤溪入，抵栅头，有盘溪承徐公湖、九龙山水，流为黄烟溪注之，此北渠也。古时南渠与衢港会，今淤狭。有孝顺镇。双溪驿。兰谿冲，繁，难。府西北五十里。东：铜山。西：砚山，界龙游、寿昌。婺港东南自金华入，合黄烟溪，迳城西南。衢港自龙游入，纳寿昌游埠溪，错出复入，左得永昌溪，迳兰阴山下，会杨子港，是为兰港。又北合虎溪、乾溪、香溪、抵施家滩，纳浦江大梅溪。有黄湓堤，康熙、雍正间屡修筑。镇三：平渡、香溪，又女埠有废司。濲水驿。东阳繁，难。府东北百里。东南：大盆山，界天台。东：玉山，一名封山。东北有东西白山，接太白山。东阳江二源：南源定安溪，即歌溪，出大盆墨岭，合金蒙坑、茅洋诸水，迳双溪口；北源上白溪，出东白山，会西白山水，南流，合白峰溪、渼沙溪来会，西流，右得笕竹溪、蟠溪，左得龙化溪、泗渡溪，又西合雅溪、郎坑溪。画溪出大盆西麓，始丰溪出南麓，其东上夹溪出尖山巿，下夹溪出天笠山。有白坦、永宁二镇。白峰、夹溪汛。义乌疲，难。府东北百十里。南：淡云、八保。北：黄蘗山。东江，古乌伤溪，自东阳入，合廿三里诸溪，折西南会瑞云溪、麟溪。又西南，右合绣湖，左合鲇溪及善溪，迳江湾巿，会画溪，又南纳吴溪，入金华。其北航慈溪，出覆釜山，会仙洪岩水，缘西北界入。素溪出西南古寺坑。北酥溪出清潭山。又洪巡溪出西北绸岩。镇四：龙祈、酥溪、佛堂、廿三里溪。有汛。永康疲，难。府东南百十里。东：方岩。东南：灵岩。南：绝尘山。永康港二源：北源华溪，出密浦山，迳社山下为鹤鸣溪，合酥溪，出仁政桥；南源南溪，即建阳溪，自缙云入，右合卢溪，左合横坑溪，迳水峥岩，右合李溪，迳双溪口，两源相合，是为永康港。又西，合西门、烈桥、高坑诸溪，入武义。东北：双牌溪，出八盆岭，下流为灵溪，入缙云。又东榉溪，出大岭，下流为萍溪，入仙居。榉溪村，府都司及县丞驻。有孝义、里溪汛。华溪驿。武义疲，难。府东南七十五里。东：百义山，又乌牛山，界永康。西：铜釜山。武义港上承永康港，东自其县入，合清溪、郭衕溪，侧城东北，左得熟溪，西南自宣平入，合诸溪水汇焉。西北流，右合东溪、朱吴溪，左合桃溪，入金华。其南日溪自丽水入，合泄溪，入宣平。西：梅溪自宣平入，入金华。东北：素溪，出大捞箕山，自金华错入，仍入之。浦江简。府东北百十里。东：半壁山、五路岭。西北：深褭山，涌泉为深褭溪，浦阳江源此。别源出西并硎岭，东流为吴溪来会。又合诸溪水，侧城南，有东、西二溪夹流注之，是为南江。合澄、左二溪，又东北，右得大溪，即演溪，东南自义乌入，合流迳康侯山下，为潮溪。又东，右合深溪、白麟诸溪入诸暨。南：梅溪，出雷公、城窦诸山，西流入兰溪。西北：湖源溪出石楂岭，迳五泄山，错出复入浦江，下流为湖洑水。潢溪、胡公、斤竹有汛。汤溪简。府西南五十里。西北：汤塘山，县以此名。南：银岭。东南：辅仓山，白沙溪出。濲江即衢港，西自龙游入。古无 濲 字，当即汉志穀水。东北流，合莘版溪。又东北，左得双溪，上流永安溪枝津，北自兰谿入合之。右得潦溪，上流游埠溪，亦自其县入合之。是为三港口。又东北合罗埠溪，入遂昌。白沙溪，南自遂昌入，合诸溪水。堰三十六，而金华得其十。
衢州府：冲，繁，难。金衢严道治所，总兵驻。明洪武初改龙游府，明年复改，属浙江布政使司。顺治八年，浙闽总督移此。康熙二十三年裁。东北距省治五百四十里。广二百二十五里，袤二百二十里。北极高二十九度二分。京师偏东二度三十五分。领县五。西安冲，繁。倚。南：爵豆山。北：铜钱岭。西北：铜山。衢港二源：南源文溪，即江山港，自其县入；北源信安溪，即常山港，亦自其县入，会於双港口，亦曰西溪。侧城西北，合柘溪、青冈溪，东抵鸡鸣山下。右得东溪，南自遂昌入，出石室堰来会，古曰定阳溪。又东北，合银坑、罗张、胜塘诸溪，迳屏风滩，合芝溪。又东迳马叶埠，入龙游。樟树镇，县丞驻。有金旺巡司，岩剥、柏固二废司。上航驿。上方、新桥街、杜泽、朝京埠有汛。龙游冲，难。府东北七十里。西：龙山，又岑山。北：乌石山、大乘山，八十里梅岭。北有龙游港，即衢港，西自西安入，合金村源水，迳下溪滩，右得灵山港，南自遂昌入，合桐溪、小莲岭水来会。又东，右得斗潭溪，北自寿昌入合之。又东合筑溪，错出复入者再，又东北入汤溪。有湖头镇巡司。亭步驿。溪口前巿汛。江山冲，疲。府西南七十五里。仙霞岭，南百里，上置五关，其枫岭为浙、闽分疆处，顺治十一年置游击驻二十八都，县丞并驻。康熙九年并入福建。十三年仍隶两省。又江郎山，即隋书江山。大溪一名鹿溪，出仙霞诸岭，汇东角、箬坑、白石诸水，迳城东，合三桥溪、逸溪，入西安。西有文溪，分出，复汇於礼贤镇东北，与大溪会，是为江山港。其北石崆溪，出斜驮山。又岘山溪出大寨山东峰。峡石镇，同知驻。有清湖镇巡司，兼管广济水驿。顺治十年自常山来隶。并灵谷山、官溪、外村有汛。常山冲，繁。府西八十里。东有常山，县以此名。南；岘山、岩岭。北：三衢山。马金溪北自开化入，合马尫溪，迳源口，合谢源水，迳叠石，为金川。迳傥溪桥，合诸山水，迳清水潭，厮以官坝，外紫港，内广济港。昔时文溪自江山入，达金川，为三合水，注内港。后湖涸，水道徙南。又东石硿溪、岘山溪并自江山注之。又东合虹桥溪、芳枝溪，入西安。有草坪镇巡司。球川镇。马车曹、会关有汛。有镇平、甘露二镇。开化简。府西北百六十里。东：鸦金岭，界常山。北：矿山，又马金、金竹二岭。马金溪二源：一出汪公岭，即马金支阜；一出西北际岭，会於辛田渡，东南流，合金竹岭水，侧城东南，左得汪边溪，出北讴歌岭，贯城壕，出南门合之，西会白沙溪达华埠。左得池淮溪，迳藤岩下，曰池淮坂。迳星口巿，为星口溪，合流入常山。是为常山港。西北：洪源溪，入江西德兴。镇二：马金、华埠。金竹岭巡司。
严州府：简。隶金衢严道。副将驻。乾隆二十五年裁卫，并入杭州。东北距省治二百九十里。广三百七十里，袤百七十五里。北极高二十九度三十七分。京师偏东三度三分。领县六。建德简。倚。东：高峰山。西：铜官山。北：乌龙山。新安江西自淳安入，右纳艾溪，东北流，合洋溪、下涯溪、西溪，侧城南。兰港东南自兰谿入，合三合溪、大小洋水来会，是为浙江南源，一名丁字水。又东北合佘浦、苔溪，迳七里泷，左合胥溪，又东北合岔柏溪。清渚港东北自桐庐错入，会杜息溪，并入桐庐注之。东湖出乌龙山，合建安山水，由佘浦出口。康熙十一年筑坝，水涨，绕江家塘注西湖入江。有安仁、乾潭、三都、洋溪、大溪五镇。东乌石关，东南三河关。有富春驿。淳安简。府西北六十五里。东：龟鹤山。南：云濛山。西南：雉山。前溪出西北塘坞山。新安江自歙县入，一名徽港，左得蜀口溪，东南流，合富至源、云源溪，又东合桐梓溪，折南合景溪。迳南山东麓，左得东溪上流进贤溪，汇诸山水注之，迳城南，合云濛溪。又东南，右得武强溪。又东南，合商家源、洋溪、锦溪，入建德。罗伍溪出东北白坑岭，罗溪出东坞山，龙溪出西北官山尖。镇四：威坪、茶园、街口、港口有汛。桐庐简。府东北九十五里。东北：桐庐山，县以此名。西北：鸡笼山。西：富春山。新安江西自建德入，为七里濑，即富春渚，合芦茨溪，迳麻车山麓，左得清水港，西北自分水入，合琴溪，错出复入，迳桐君山下，西会分水港，是为桐江。又东曰下淮，江流扼要处。又东北合窄溪，东梓溪。湖源溪东南自浦江入，仍入之。有芝厦、旧县、柴埠、窄溪、翙冈五镇。桐江驿。遂安简。府西南百八十里。西南：洪洞山。西：白石山，又百漈岭，界安徽休宁。武强溪出，合双溪、仙溪、华溪，东南流，左合大连岭水，右合前后溪，侧城南，合连溪、灵岩溪。折东，右得龙溪，北自淳安注之。迳寺前村，有凤林港合东西港注之。又东北，合罟网、东亭二溪，入淳安。有凤林、横沿、郭村、安阳、东亭五镇。寿昌简。府西南九十里。南：砚山，亘金、衢二郡。西：万松山。寿昌溪出鹅笼山，合大小源、松坑二溪，东北流，合交溪，为大同溪。又东北，合梅溪、曹溪，自城西而东，曰艾溪，东北迳城南，至淤堨，为淤堨溪。又东北至湖岑坂，为湖岑溪，北抵罗桐埠，入建德。有大同、新巿二镇。分水简。府西北百二十三里。东：狮、象二山。南：胥岭、设峰。西南：云梯岭、铜桥山，最险要。天目溪一名分水港，上流虞溪，东北自於潜入，迳印渚渡，为印渚溪。右得前溪，西南自淳安入，合罗伍溪及罗溪，汇於雏溪。东南流，合塘源水、夏塘溪，抵毕浦，左合文岭、良梅诸山水，右合斜尖山水。其南歌舞溪，出歌舞岭，会直坞、海高坞诸水，下流入建德，为清渚港。有毕浦、百江二镇。
温州府：冲，难。温处道治所。总兵驻。明领县五。雍正六年，增置玉环厅。西北距省治八百九十里。广百六十里，袤五百里。北极高二十八度。京师偏东四度二十一分。领厅一，县五。永嘉冲，繁。倚。城有九斗山，内华盖，道书 第十八洞天 。西北：大若岩，即赤水山， 第十二福地 。东南：大罗山。南：吹台山。西：瓯浦山。北：孤屿山，横亘江中，英领事署在焉。海，东自乐清入，为瓯江口，南迳龙湾陡门，又南迳宁村所。康熙九年改寨置游击。海口曰温州湾，灵昆岛扼之。瓯江上流大溪，西南自青田入，东流，合菰溪及韩埠、上戍二港。侧城西北。右得会昌湖，分出郭、瞿、雄三溪，合流迳望江门外。光绪二年烟台之约，立租界。迳陡门桥北，右合塘河，抵永乐界，为馆头江。其右合双井、茶山二河，又东南合瑶溪、白水溪入海。枬溪镇，县丞驻。有西溪巡司，永嘉盐场司，窑岙镇兼驿。沙头、碧莲、韩埠、枫林、双溪有汛。有龙湾山、茅竹岭、状元桥炮台。瑞安冲，繁。府南八十里。水师副将驻。东：龙山。北：集云山、大小二洋山。海，东北自永嘉入，迳梅头城，又南迳海安所，又南迳飞云江口，有关。其外洋凤凰山与西江横山对峙，曰凤凰门。迤北大小丁山。迤东南齿头山。东：长带山。迤北南策山，与东策、北策相望。北策以西，与永嘉大瞿以东，称佳澳焉。飞云江上流大溪西自泰顺入，合桂溪，迳嶨口村，右合洄溪。又东合九溪、方坑溪。又东北，左得漈门溪，汇诸溪水，折东南，合半溪，左纳南岸塘河入海。有大嶨、江岸二巡司，双穗盐场。黑城、宋埠有汛。乐清冲，繁，难。府东北八十里。水师副将驻。北：雁荡山。东：窑岙山。西：章岙山，与沙角、黄华并置寨。黄华有关，追临海口，为第一门户。海，东北自太平入，迳大荆城，游击驻。转西南迳铧锹埠，北接大嵩汛。又西南迳蒲岐，至城南，为瓯江口。自木杓山至此，曰乐清湾。东北：新巿河，东源出白龙山，西源出玳球、赤岩、硐坪诸山，合流为黄双塘溪。北，梅溪出左原诸山，流为石埭河，并汇万桥港入海。东：芙蓉川，分出长蛇岭及西中奥四十九盘岭，合流为清江，北接蔡岙汛，南接光岩汛。又白溪出雁荡东麓，迳灵岩，流为净名溪。东北：蒲溪，二源，一出石门潭，合南閤、北閤诸水，一出荆潭，合桐垟隘、门岭诸水，汇於水涨，并入海。城河即东溪，出县治东北诸山。左出诸枝河，并通西城河。河即西溪，迳下马桥，与东溪合，是为运河，西南入馆头江。东迳磐石，都司及巡司驻。南接天妃汛，与龙湾对峙，为第二门户。又东至白沙岭入海。自此迳曹田汛，抵歧头山，即海口也。有馆头镇，岭店驿。县丞驻大荆城。有长林盐场。东门、西山岭、镇瓯、歧头炮台。平阳冲，繁。府南百三十里。水师副将驻。西：雁荡山，对乐清曰南雁荡。其东焦溪、天井洋、赤岩诸山。西南：分水岭，泉出泷上，东西分流，以限闽、浙。海，东北自瑞安入，迳沙园城，南迳鳌江口，又南迳金乡营，东北接舥艚汛。又南为大濩海口，官山岛扼之，分南北水道。西南：鳌江，古曰始阳江。南港二源，一平水，一燥溪，歧为东西溪。北港二源，一顺溪，一梅溪，两港会於萧家渡西，合迳罗源山下为横阳江。迳钱仓镇为钱仓江。又东合东塘河，抵墨城汛入海。城河分出西南毗岩岭诸山，入城为腰带水，汇於抗云桥，一出东郭入海，一出北郭为城北运河。其夹屿桥河在南夹屿下，下汇城南诸水，歧为二，一西塘河，一东塘河，分趋入海。南运河出东南金狮山，合直浃河，赤溪出西南矾山，并入之。二镇：仙口、钱仓。蒲门巡司。天富盐场。下垟诸炮台。泰顺简。府西南百三十里。东：飞龙山。南：石岭。西：双港岭。仙居溪出西北诸山，迳洪口渡，洪溪会葛溪注之，古曰渔溪。东北流，左得三插溪，东北自景宁入，会左溪。又东北，右合莒冈溪，左纳青田下窄口溪，古曰龙溪。其北太平溪，出上庄，贯城壕，出南门，合白溪，错出复入，缘界抵赤水坑口，会双港溪。溪自寿宁入，迳五步，合棠坪水，迳石竹洲，合周边诸水，抵交溪村，会四溪及仕阳、龟伏二溪，与福建霞浦、福安为界水。有瓯西第一、分水、桂峰、武岭头镇南诸关，排岭、牛头上下排、龙岩岭、分水排诸隘。池村、三魁二镇。有巡司。墩头隘、吴家墩、洋冈、后街有汛。玉环厅简。府东北二百里。参将及同知驻。坎门、钓艚隩势险要。钓艚东即鹰捕隩。北车首头与东北木杓山斜对，中为栈头港，东通灵门港，外列虎叉、鸡冠、羊屿诸山。东南至鹿门。外洋虎叉以东为披山。外洋以北为白马嘴，嘴东有沙角、镫台、茅草诸山。西有花岩浦。西北接后〈土交〉汛。进此曰漩门，两山崟束，一水中流，航路最险。其西为分水山，北为苔山。分水以东为楚门港，以南为乌洋港，西接浦歧港。又南为西青屿、乌岩。北为大青、小青。迤西为茅岘山。又西江〈土廷〉山。其南大乌、小乌。又南为莲屿。西南为大门、小门。迤东南为黄大岙，中有重山。黄大岙之西，重山之北，中曰天门。又东南为状元隩，为三盘山。东北为鹿栖山。西北至大岩头。又北接梁湾汛，东南即黄门。门东为南排山。北教场隩、里隩。巾岙寨镇，玉环巡司，蛇屿炮台。
处州府：简。隶温处道。总兵及卫守备驻。北距省治一千九十八里。广四百九十里，袤四百十里。北极高二十八度二十五分。京师偏东三度二十五分。领县十。丽水简。倚。都司驻。道光二十八年改守备。东：银场山、杨梅冈。北：丽阳山，县以此名。大溪，西南自云和入，左得松阴溪，西自松阳来会，为大港头。又东合松阮水，为郭溪。又东合通济渠，折北，左得畎溪。西北自宣平入，合西岸溪来会。西北稽勾溪，纳宣平小溪，是为三港口。迳溪口，合丽阳水，环城南为洄溪。又东，左得好溪，东北自缙云入，合严溪注之。镇二：宝定，其碧湖，县丞驻。十八都、蓬蒿岭、皂阮、库头、却金馆、沙溪有汛。有保定镇。括苍驿。青田简。府东南百五十里。北：青田山，县以此名，一曰大鹤山，道书 第三十六洞天 。西：石门山， 第三十七洞天 。南：方山。大溪出西南龙须山，上承洄溪，西北自丽水入，合海溪、芝溪、中坑、石藤诸水。又东南，右纳小溪，上承山溪，自景宁入，流为浣纱溪，复流为双溪来会。左合石溪，侧城西南。折东合顾溪，入永嘉为瓯江。西南：浯溪出蒲斜岭，下流为下窄口溪。又南田坑水出天马山，入瑞安，下流为泗溪。大溪七十二滩，在青田者都三十有三。黄〈石亶〉镇，县丞驻。有芝田驿，黄〈石亶〉、淡洋二废巡司。缙云简。府东北九十里。东：括苍山。西南：冯公岭，古桃枝岭，上有桃花隘。好溪出东大盘山，迳大皿为九曲溪，合黄檀、润川二水，迳冷水三港口，合虬里溪，右得灵溪，北自永康入合之。又西南，合棠、赤二溪，出贤母桥，合管溪，迳岱石，会访溪，迳城南。左合荆坑水，右合贞溪，为南港溪。又西入丽水，下达温州入海。其北南港溪，出雪峰山，合建洋溪，迳县北，汇梅、龟二溪。又北为黄碧溪，入永康，下会兰溪入浙江。西南：岩溪，出纱帽岭，合芳溪，亦入丽水。又龙溪，出分水，仰纳仙居安仙溪，下流为金坑水。有丹峰驿。松阳简。府西北百二十里。西南：箬簝山。南：白峰、尖山。北：竹〈山客〉岭，势险仄。松阴溪西北自遂昌入，合东湖山水，迳卯酉山下，合霏溪、仑溪，迳青龙堰，右得大竹溪，分出西南香乳、玉岩二山，会为夏川，合南岱、亚岱水为中隩川，又合小竹溪，三台水来会。又东南，右得竹〈山客〉溪，北支入宣平，南支与松阴合，迳城西合循居溪。又东南，合蛤湖、石仓源，会裕溪、小槎溪入丽水。东白岸溪，出桐乡山。有旧治镇。乾隆二十八年移汛於此。遂昌简。府西北百八十里。西南：君子山。东：尹公山。西：奕山、湖山。北：兑谷山、金石岩。南：贵义岭，前溪出，南支入龙泉，北支迳城南，出东关桥，会后溪上流柘溪，东流为好川，汇梅山二水，是为双溪。又东为航川。其西蔡溪上流住溪，西南自龙泉入，合碧陇源，出宏济桥，合关川为钟溪。迳周公村，左得东川，上承福建浦城罟网水入之。抵龙鼻头隘，右出枝津为梭溪，即柘溪上流。正渠入西安，为乌溪港。北官溪出侵云岭，右得马戍源，出汤溪界银岭，入为桃溪，合白水源，下流为灵山港。有高平、关堂二隘。龙泉疲，难。府西南二百四十里。南：豫章山。又琉华山，下有琉田，土宜陶，有乌赩窑、青赩窑，今曰龙泉窑。北：黄鹤岭。大溪西南自庆元入，曰秦溪，合小梅溪，错庆元复入，会山溪。迳查田巿，又东北至独田滩，蒋溪合桑溪来会。合豫章川，迳南大垟村，潴为剑池湖。出披云桥，合锦川。迳城南，中阻槎洲，分流复合。右合大贵溪，左合铁杓溪，东北流。右得白雁溪，上流前溪，西北自遂昌入合之。又东北合道太、安仁二溪，错出复入者再。其西南住溪，自福建浦城入，东北入遂昌。下流为蔡溪，碧陇源亦自其县入。一溪出南九漈山，东南入景宁。安仁庄，县丞驻。查田废司。五都、洋村有汛。庆元简。府西南四百里。南：赤抟岭。东：九台山。西北：蛮头山，秦溪出，下流为大溪。山溪出东源头山，小梅溪出北大拗岭，并入龙泉。东北钤高山，南洋溪出。东南鸡冠山，鱼头溪出，并入景宁。其东光石山，盖竹溪出，合濛洲溪、交剑水，迳城北为大溪。左合竹坑溪，右合焦坑溪，迳八都镇。右得芸洲溪，西南自福建政和入合之，是为槎溪，循棘兰西入福建松溪。其西北竹口溪，出雷风山，合下漈、新窑二溪并入之。举溪出东南棠荫山，入政和。有汛。伏石、大泽二关。云和简。府西南百二十里。东南：白龙山。北：牛头山。南：前溪山，两山竦峙，势险要。西：岩山。北：石镜岩，大溪迳其南，自龙泉入，错出复入，右合乌椹源，左合麻、梅二洋，复错出，自洽川口入，合洽川及朱坑、乌龙坑水，折东南，会浮云溪。溪出西南黄栈坑，合朱源水，出利济桥，有雾溪合新溪注之。环城而东，右合黄溪，左合双溪，为戈溪。又合诸坑水，为规溪，入丽水。丰源水出西南丰源山、入景宁。宣平简。府西北百二十里。东：岱石山。南：俞高山。西：竹喀岭。双溪二源：东源分出龙樊岭，上坦、小妃汇冈山下，曰东溪，亦曰午溪；西源出砻坑山，合新锦溪，曰西溪，亦曰申溪。两源汇於绿岩潭。东南流，纳松阳竹〈山客〉溪，又东南，右纳欧涧水，上流日溪，东自武义入合之。左合石浦水，又东南，右纳松阳白石溪，入丽水为畎溪。北：梅溪出黄塘山，东流入武义。汛五：曰竹〈山客〉、玉岩山、陶村、和尚田、式河头。景宁简。府南百四十里。东：罗岱山。西南：豸山。北：莘田岭。山溪上流南洋溪，西自庆元入，左得英川，即定度溪，上流一溪西自龙泉来会，东南流，合标溪，迳新亭村，右得丰源水，西北自云和来会，折东北，右得鹤沐溪，会尘溪入焉。又合大小顺坑水，入青田为小溪。南白鹤溪，出梨树岭，下流为三插溪。有龙首、龙汇、白鹿诸关。
