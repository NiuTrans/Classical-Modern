<strong>地理四</strong>
△黑龙江
黑龙江：古肃慎国北境。明领于奴儿干都司。清初有索伦、达呼尔诸部，散居黑龙江内外额尔古纳河及精奇里江之地。天聪、崇德中，次第征服。康熙二十二年征罗刹，始设镇守黑龙江等处将军及副都统驻江东岸之爱浑城，寻并移驻墨尔根。三十七年，副都统移驻齐齐哈尔。三十八年，将军亦移驻，遂为省治。后增设墨尔根、黑龙江、呼兰、呼伦贝尔、布特哈各副都统。光绪末，裁省其半，改置厅、府、县有差。三十三年，罢将军，设黑龙江巡抚，改为行省，悉裁副都统各缺，变置地方官制。宣统三年，为道三，府七，厅六，州一，县七。拟设之府一，直隶厅十一，县五。南至松花江与吉林界，西至额尔古讷河与俄领萨拜哈勒省及外蒙古车臣汗旗界，西南接内蒙古之乌珠穆沁左翼、科尔沁右翼中、前、后各旗界，东至松花、黑龙两江合流处，仍界吉林，北及东北皆与俄领阿穆尔省界。广二千八百馀里，袤一千五百馀里。北极高四十五度五十分至五十二度五十分。京师偏东三度四十分至十六度二十分。案黑龙江旧界，杨宾柳边纪略云： 艾浑将军所属，东至海，西至你不楮俄罗斯界。 你不楮即尼布楚，今俄名捏尔臣斯克。艾浑将军即黑龙江将军，此清初界也。自安巴格尔必齐河口，即循此河上流之外兴安岭，东至于海。凡岭以南，流入黑龙江之溪河属中国，岭以北属俄罗斯。中、俄分岭，此康熙二十八年尼布楚条约界也。自额尔古讷河入黑龙江处起，至黑龙江与松花江会流处止，以南以西属黑龙江省，以北以东属俄罗斯，中、俄分江，此咸丰八年瑷珲条约界也。尼布楚在安巴格尔必齐河西五百馀里，本中国茂明安、布拉特、乌梁海诸部落地。崇德中，即为俄罗斯人窃据，筑城居之，以侵掠索伦、达呼尔诸部，为边患者三十馀年。康熙二十八年定界，遂捐以畀俄，已蹙旧界地五百馀里矣。若外兴安岭以南，黑龙江以北以东旧界地，殆三千七百里有奇，其境内山川、部落、城屯虽为俄有，亦并志之，不忘其朔焉。外兴安岭为昆仑北出之大幹。盖昆仑山脉南幹，为凉州南山，为贺兰山，为阴山，为内兴安岭。北幹为葱岭，为天山，为阿尔泰山，为垦特山，为外兴安岭。内外者，据黑龙江言之。馀若斗色山、若杨山、若珠德赫山、若讷丹哈达拉山、若达勒替沙山、若阿喇拉山、若道斯哈达、若察哈彦哈达、若茂哈达，皆外兴安岭支络，并在江东北。水以安巴格尔必齐河为康熙旧界入江之始。由此而东，曰卓鲁克齐河、曰乌鲁穆河、曰格尔必齐河、曰呼吉河、曰张他拉河、曰鄂尔多昆河、曰乌尔苏河、曰波罗穆达河、曰额尔格河、曰巴尔坦河，又东少南，曰讬罗河、曰卧诺河、曰巴里彦河、曰阿苏河、曰淘斯河、曰凯兰河、曰阿喇拉河、曰大兰河、曰库哷恩河、曰额苏里河、曰多普塔拉河。又南曰精奇里江，为诸河最，源出外兴安岭极北之地，东南流，转西南流，江形如弓。有乌尔格河、讬克吉鲁河、乌尔替河、克德毕河，自西北来注之。有阿尔吉河、巴里木河、塔乌尔堪河、毕奇勒图河、钦都河、宁尼河、额勒格河、牒叶普河、铁牛河、西里木迪河、察勒布克尔河、英肯河、们卧勒河、莫昆河、巴沙河、杨奇尼河、密奇讷河、翁额纳拉河、巴里木迈库里河、讬莫卧河、伊罗河、昆贝河、屯布河、迪音河，自东北来注之。黑龙江水色微黑，精奇里江独黄，又称黄河。又南而东，曰谟里尔克河、曰博屯河。又南而东，曰牛满河，源出外兴安岭，岭东旧界吉林。西南流，东合乌旺那河、乌莫勒德河、攸瓦尔奇河、敖拉河、塔拉耐河、塔里木河、萨公那河、吉克河，西合卧尔喜河、卓罗奇河、木尔木河、杨奇里河、珠奇河、宁那河、伊莫勒河、楚克河。牛满河亦称斗满河，又南而东，曰哈拉河、曰阿拉河、曰塔拉木河、曰库勒图尔河、曰库木弩河、曰珠春河、曰格林河、曰胡裕鲁河、曰苏鲁河、曰伊图里河、曰毕占河。以上诸河，并南入黑龙江。毕占河以南，旧为吉林境。其部落，则精奇里江东西，为索伦部、达呼尔部。有索伦村，在精奇里江、额尔格河之间，南距黑龙江城五六日程。钦都河西及巴尔坦河东，为使鹿鄂伦春部。自额苏里河口溯江而西，至额尔格河口，为库尔喀部，其城屯有曰铎辰城、阿萨津城、多金城、乌鲁苏穆丹城、郭博勒屯、博和哩屯、噶勒达逊屯、穆丹屯、都孙屯、乌尔堪屯、德笃勒屯、额苏哩屯、额尔图屯，并在江北岸东岸。雅克萨城在黑龙江城西北一千三百馀里，城东即提咸河湾城，本索伦部筑。嗣因博木博果尔等据城以叛，崇德四年讨平之，墟其城。顺治初年，罗刹窃据，又筑之。康熙二十五年，复克其城。二十八年界约，雅克萨之地俄罗斯所治之城，尽行毁除。今其地俄名阿勒巴沁云。宣统三年，编户二十四万一千零一十一。口一百四十五万三千三百八十二。其名山：特尔根、佛思亨、兴安岭。黑省之山，皆脉自车臣汗部肯特山，入境则特尔根，折而东而南，绵亘嫩江、黑龙间者，以兴安岭目之。至混同、黑龙两江将会处，乃起佛思亨。内兴安岭自索岳尔济山入境，为哈玛尔，为室韦，为雅克，为西兴安岭，为伊勒呼里。分支西北迤，为治吉察。正支又东北，为嫩江源。又东南，为库穆尔，为东兴安岭。西出一支为和罗尔。又西曰乌云和尔冬吉。正支又东迤，为小兴安岭。又分支东北为老爷岭。正支东尽於佛思亨。其巨川：黑龙、精奇里、松花、乌苏诸江。其驿路：东北逾兴安岭达海兰泡。电线：自齐齐哈尔至海兰泡，南达吉林。铁路：齐昂；其属俄者，东清北段。
龙江府：冲，繁，疲，难。巡抚，民政、提学、提法司驻。即齐齐哈尔。旧曰卜魁。明，朵颜卫地。光绪三十一年，设黑水厅。三十四年改置府，为黑龙江省治。西南至京师三千三百馀里。广六百六十馀里，袤六百六十馀里。北极高四十七度二十七分。京师偏东七度三十二分。北：敖宝山。西：五道梁子、碾子山、廉家大冈。东北：嫩江自讷河入，南流，至府城东北。东分一支为塔哈尔河，西南受阿伦河、音河，迳城西南。距城约五里曰船套，康熙中嫩江水师战船泊此。光绪三十三年辟为商埠。由西南江口斜开引河萦泗城西。沿江筑长堤一、小堤二。嫩江又西南纳雅尔河，入安达。东：胡裕尔河自拜泉入，西流，入塔哈尔河。一支南出，歧为九道沟，西南入安达。旧设站十，在府境四：卜魁、特穆德赫、塔拉尔、宁年。西路台十七，在府境三：七家、甘井子、那奇希。官商路二：东南东官地屯达海伦；小五明马屯达景星镇。卡伦三：曰莽鼐，曰绰罗，曰博尔齐勒。又和伦部卡伦三：曰拉哈鄂佛罗，曰温德亨，曰苏克台苏苏。铁路二：齐昂，东清。商埠，光绪三十一年中日约开。
呼兰府：冲，繁，难。省东南八百四十里。即呼兰副都统城。明为呼兰山卫。光绪三十年，移呼兰厅治呼兰城，升为府。广一千二百馀里，袤四百二十馀里。北极高四十六度十二分。京师偏东九度五十九分。领州一，县二。西南：松花江自肇州入，东流入巴彦。呼兰河自兰西入，南流，大堿沟自西来注之。屈东南，迳府城南入松花江。东：漂河自巴彦入。又东，少陵河，则绰罗河亦自巴彦入，右受韩沟河，南流，同入松花江。北：濠河自绥化入，左受大荒沟河，西流入呼兰河。府境据呼兰河下游水域，松花襟其南，长河支港，足资灌溉，土味膏沃，号为产粮之区。雍正十三年后，移屯设庄，日事开辟。咸丰、同治之际，直隶、山东游民流徙关外者，竞赴屯庄佣工，积日既久，私相售卖，占地日广，聚徒日繁，历任将军乃奏办民垦，增改民官，行省规模，府为先导焉。旧设台三：察哈和硕；呼兰城，即府城；新安。官商路二：西北经兰西赴省城；东北经巴彦赴绥化。有康家井、朝阳堡文报局。旧设卡伦四：曰珊延富勒，曰绰罗河口，曰诺敏河，曰布勒嘎哩。西南：东清铁路对青山车站，南六十里至哈尔滨。呼兰河口有轮船埠。巴彦州繁，难。府东一百五十里。原名巴彦苏苏。光绪元年设呼兰厅，三十年改隶府。北：青顶山、双牙。西：少陵、泥马尔。东北：黑山，绵亘百馀里，与木兰青山接，故布特哈人虞猎场也，又名蒙古尔山，呼兰民屯自山前后始。南：松花江自府境入，东入木兰。北：少陵河自东兴镇入，西流，纳布尔嘎里河、小柳树河、朱克特河，屈西南，漂河分支曰韩沟，东流注之，为绰罗河口。又东：五岳河，出枣拉拉屯，西流屈南，迳府城西，入松花江。东：大黄泥河，左会小黄泥，又东小石头河，皆南入松花江。北：濠河由馀庆入，合拉三太河、大荒沟入府境。西北：兴隆镇州判。旧设台一：呼兰厅，即州城。官商路三：东至木兰；北至馀庆；北由小猪蹄山屯西行，经兴隆镇达绥化。五岳河口有轮船埠。兰西县冲，繁，难。府西北一百里。原名双庙子，光绪三十年置，隶府。东呼兰河自绥化缘海伦界，会通肯河入，屈南，右大堿沟河，左濠河，入府境。官商路四：东榆树林达府；北至青冈；西达肇州；西北至安达。有小榆树镇。木兰县疲，难。府东二百五十四里。明，木兰河卫。光绪三十年置，隶府。北：青山，山势与巴彦黑山接，旧称呼兰青、黑二山。西北：骆驼砬子、砚台、蒙古山。东北有玉皇阁山，皆在县北境。南：松花江自巴彦入，东入大通。西：白杨木河；又西，大小木兰达河，左会镇阳河；又西，万宝、柳树、杨树、大小石头诸河，皆南入松花江。东：头道河，左会二道河，南入大通。北：木兰镇巡检协领驻。官商路三：西至巴彦；东至大通，有五站，文报局一；循大木兰达河北东兴镇达绥化。
绥化府：冲，繁，难。省东南七百六十里。原名北团林子，隶呼兰副都统。光绪十一年，设绥化厅。是时副都统治所号中路，呼兰厅号南路，厅城号北路，名为呼兰三城。三十年升厅为府。广三百馀里，袤一百馀里。北极高四十七度三十八分。京师偏东十度五十六分。领县一。东北：绥额楞山，尼尔吉、克音二河出。呼兰河自馀庆入，各缘界右注之。西流，右受尼尔吉、克音河，左受津河，入兰西。南：濠河亦缘界从之。东北：上集厂，驻经历。官商路五：北赴海伦；南出巴彦；西至兰西；东津河镇赴馀庆；东北双河镇达铁山包。馀庆县繁，难。府东一百里。原名馀庆街。光绪十一年设分防经历，属绥化厅。三十年改置，隶府。南：青山、黑山山脉，跨木兰、巴彦两州县界。北：呼兰河，导源铁山包达里代岭西麓，西流入境，又西入府。濠河导源极南沈万合屯，西流入府。南：格木克河出上窖子，北至郭吴屯，屈西，迳县治南，又西北入呼兰河。东：拉列罕、安拜、稳水、铁山包、尼尔吉诸河，皆北入呼兰河。又东北额伊珲河，西南流至王家堡，合欧肯河，大伊吉密合小伊吉密河，皆入呼兰河。官商路四：西赴府；东赴铁山包；北出五道冈西行达海伦；东行达铁山包。一东南黎家屯南行至东兴镇，又便道南渡格木克河、双银河、濠河达巴彦。民船可溯呼兰河至铁山包运煤。
海伦府：繁，疲，难。省东南六百里。即通肯副都统城。光绪三十年，以通肯、海伦河新垦地置海伦厅。三十四年升府。领县二。东北：内兴安岭。通肯河出西麓，西流，右受十一道至八道沟，屈南流，札克河东来注。西南：七道沟自胡裕尔河分出，南流来注。南：海伦河自东来注，三道、二道、头道、污窿河自西来注，又南会呼兰河。呼兰河南自绥化入，合通肯河、克音河来会，入呼兰境。北：胡裕尔河缘讷河界入之。府境居海伦河北，有通肯协领。官商路三：西至拜泉；西南至青冈；南至绥化。东南行经绥化上集厂达馀庆。又西北海布道至布特哈，北海毕道至毕拉尔协领地，二道皆宣统中开。商船由呼兰河入通肯河至女儿城。青冈县疲，难。府西南二百六十里。原名柞树冈。柞树一名青冈柳，县以此名。光绪三十年置，隶厅。东：通肯河自拜泉入，南流，与府分界，入呼兰河。呼兰河自府会通肯河入，西南流，与呼兰分界，入呼兰境。官商路四：东北骆家窝棚赴府；西大林家店赴省城；西南白家店至安达；南李春芳屯达兰西。又县南吕马店、东南何小怀屯，为省城东路站道，由此赴兴京。拜泉县繁，难。府西北一百六十里。原名巴拜泉，即那吉泊，土名大泡子，县以此名。光绪三十二年置，隶厅。三十四年改府，仍隶。东：通肯河自府境入，南流，与府分界。右受七道、六道、五道、四道、三道、二道、头道沟，入青冈。北：胡裕尔河自讷河入，受印京河，西入龙江。南：双阳河，东迳县南，又东潴为松津泊。巴拜泉在双阳河南，其东南白水泉。西南：马鞍泊、白华泊，皆平地出泉，可供汲饮，故有巴拜之称。巴拜即 宝贝 转音也。官商路四：东南三道沟赴府；东北李喜屯达讷河之三站，即新开海布道；西孔家地房赴省城；南菜富屯至青冈。胡裕尔河北岸有莽鼐牧场。有额鲁特依克明安公府。
嫩江府：省东北四百五十里。即墨尔根副都统城。明为木里吉卫，译即墨尔根。康熙十年，墨尔哲勒氏屯长来归，编为墨尔根四十佐领，号新满洲是也。光绪三十四年，以墨尔根城改置府。广四百馀里，袤六百馀里。北极高四十九度十三分。京师偏东八度四十二分。府境为内兴安岭山脉三面环绕，嫩江纵贯其中，全境东西之水皆入嫩江，江出北伊勒呼里阿林，山脉自西而东横亘处也。江以西山之著者，曰莽蓝哈达七峰山、库勒木尔山、穆克珠勒浑山、阿昆迪奇山、阿察特山、噶珊山、博里克山、达克固善山、东曰傅什霍山、伊勒贲孛山、勒吉勒图山、勒吉尔山、达巴尔山、特克屯山、旺安山、图墨尔肯山。嫩江导源东南流，迳格尔布尔山前，左受纳约尔河、那昔台河、霍吉格那彦河、额勒和肯河，右受伊斯肯。折南流，左受哈罗尔、阿鲁三松哈诺勒、雅普萨台、固巴诸河，右受喀柰、吉里克、喇都里、多布库尔、欧肯诸河。又南屈西，江流湾环作二曲，又南谟鲁尔河、和罗尔河自东来注之。又南迳府城西，又屈西，甘河自西北来注之，西南入讷河。旧设站五：自讷河博尔多站北四十三里至府属喀木尼喀，又四十二里至依拉喀，又七十里至墨尔根，即府。又东北七十六里至科络尔，又七十六里至喀勒塔尔奇，又东北接黑龙江城之库穆尔。宣统元年，於两城交界处增设陡沟子文报局。又由府北行，沿嫩江东岸，可达呼玛金厂。卡伦九：曰诺敏河巴延和罗，曰甘河商河哈达，凡二；又和伦部曰塞楞山，曰喀穆尼峰，凡二；曰库雨尔河，曰诺敏河，曰喀布奇勒峰，曰绥楞额山，曰布尔札木，凡五。府境为水陆通衢，沿江两岸水土沃饶，屯地之腴，稍逊呼兰，犹驾诸城而上。有多布库尔协领，统鄂伦春人。
讷河直隶厅：省东北二百八十里。即布特哈东路总管。明，布儿哈卫。宣统二年，以东布特哈改置。广一千一百馀里，袤七百馀里。北极高四十八度五十九分。京师偏东八度一分。东北：琉璜山、胡尔冬吉。东南：吉尔嘎尔哈玛图山。西：嫩江自嫩江府入，南流入龙江。东南：讷谟尔河。西北：合黑河乌德邻池水，自东北来注。翁查尔河，自东南来注，折西，洪果尔津、芒柰、那彦、额勒合奇诸河，皆自北来注。保大泉河自东南来注。又西布拉克河，又罗洛河，皆自北来注，迳厅治南。又西，分二支入嫩江。东南：胡裕尔河导源胡耳山，西流入厅境。又西，左受印京河，右受敖伦河，入拜泉厅境，本索伦、达呼尔部落人打牲之所。光绪三十二年，始将南北荒段丈放。旧设站二：自龙江宁年站北八十五里至厅属拉哈，又六十里至博尔多，即厅治。又北接嫩江喀木尼站。又厅东南头、二、三站达海伦，即海布新道。旧卡伦五：喀尔开图、乌尔布、齐吉尔吉、哈诺尔、温托浑喀喇山。
瑷珲直隶厅：省东北八百二十里。即黑龙江副都统城。明，考郎兀卫。光绪三十四年，以黑龙江城改置。瑷珲兵备道驻厅。广一千三百馀里，袤六百馀里。北极高五十度四分。京师偏东十一度。西：托列尔哈达、坤安岭、大横、桦皮、答俨、青泉山。南：札克达齐、博克里。东南：吉里尔哈达。黑龙江自黑河合乌克萨河入，南屈西，右受五道、四道、三道、二道诸沟，屈南，右受头道沟，迳厅城东。又南，右合坤河，折东南，右合康达罕、霍尔穆勒津、博科里，左纳伯勒格尔沁河，合博尔和里鄂模水，又东南合逊河，入兴东。江东六十四屯在焉。精奇里江以南，黑龙江以北，东以光绪九年封堆为界，有伯勒格尔沁河、博尔和里鄂模，南北一百四十里，东西五十里至七十里，咸丰八年条约，本旗民永住之业。庚子之变。俄人违约驱夺，且扰及江右，胁耆民为官沈江者至数万。和约成，光绪三十二年仅收回江右地，六十四屯迄未索还，今厅境仅西南北三乡耳。有逊别拉荒段十馀万晌，光绪末放垦。旧设站三：自嫩江之额勒塔尔奇东北八十五里至厅属之库木尔；又三十五里至额雨尔；又百里至黑龙江城，即厅治。此省城北路十站。又由厅南行至毕拉尔会海毕新道。又北穿森林达漠河，有新设霍尔莫津、奇勒克二卡伦。商埠，在城北头道沟、二道沟间，光绪三十一年中日约开。按雍正中，旧设卡伦十三。咸丰八年，中、俄分江为界，如伊玛毕拉昂阿、精奇里河、乌鲁穆苏丹、纽勒们河、黑龙混同两江会口，五卡伦归左岸俄境，而右岸境东增八、西增三。光绪十二年，以防护漠河金厂，增西尔根土哈达等二十三，接呼伦贝尔城之珠尔特依。又东南增车勒山、逊河、阔尔斐音河口、吉普逊河、提音河，凡五，共卡伦三十九处。庚子乱后，卡伦尽毁。逊河以南，划归兴东道。三十四年，乃上自额尔古讷河口起，下迄逊河口止，新设卡伦二十：曰洛古河，曰讷钦哈达，曰漠河，曰乌苏里，曰巴尔嘎力，曰阿穆尔，曰开库康，曰安罗，曰依西肯，曰倭西门，曰安干，曰察哈彦，曰望哈达，曰呼玛尔，曰西尔根奇，曰奇拉，曰札克达霍洛，曰霍尔沁，曰霍尔莫津，曰奇克勒。每卡弁一、兵三十。五卡设卡官一，十卡设一总卡官。卡兵三十，以十人巡查，以二十人给荒垦种，更番轮替，所得粮即作弁兵津贴。地熟年丰，给地停饷。
黑河府：省东北九百里。原名大黑河屯。光绪三十四年置府，属瑷珲道。西：内兴安岭支山之著者，烟筒、白石、库穆尔室韦山、额勒克尔山。黑龙江自北来，与俄分界，右受呼玛尔河，入境。南至西尔伊奇卡伦，合丹河、宽河、奇拉、喀尼、库伦、克鲁伦、达彦、霍力戈必、法别拉、额尼、阿勒喀木诸河。又东迳城北，又南，左受精奇里江，右受乌克萨河，入瑷珲。北呼玛尔河，导源伊勒呼里山，南北四源，合而东流入境，有倭力克、库勒郭里、绰诺、札克达齐河自西来注。又东呼尔哈，东入黑龙江。源委约七八百里，两岸为库玛尔部贡貂之使马鄂伦春人等渔猎处。南岸有呼玛尔古城。府治旧为中、俄通商口岸，初时互市不及江海各口千分之一。分江以后，贸易遂繁。自彼锐意经营海兰泡，又值庚子之变，华商趋附彼境，商务日兴，而我骤减。然府治南屏瑷珲，实边防要冲。有法别拉荒段十馀万晌，光绪三十四年放垦。官商路一：南八十里至瑷珲城。馀皆水路，附俄轮以往。有新设卡伦四：曰西尔根奇，曰奇拉札克达，曰霍洛，曰霍尔沁。
呼伦直隶厅：省西北八百六十里。即呼伦贝尔副都统城。古室韦国。有室韦山。明属朵颜三卫。光绪三十四年，以呼伦贝尔城改置。呼伦兵备道驻厅。广一千一百馀里，袤一千六百里。北极高四十九度三十五分。京师偏东二度二分。内兴安岭在东。山脉自索岳尔济山北走，为伊勒呼里阿林，乃旋而东，馀脉西络海拉尔河南北岸；额尔古讷河右岸为厅境，诸水源此。海拉尔河出岭西麓，西迳绰罗尔，北察尔巴奇山，南纳都尔、西札敦，又西特诺克，又西伊敏河，同来注。迳城北，合墨尔根河，入胪滨。西北合额尔古讷入室韦。北：根河西受鄂罗诺尔诸河，又西入额尔古讷河。南有达尔彬池，哈尔哈河出，西汇为贝尔池。乌尔顺河自池出，北入呼伦池。厅境为索伦、新巴尔虎、厄鲁特、陈巴尔虎诸旗牧场。又海拉尔河北有讬河路协领，统鄂伦春人。旧设台八：自西布特哈之牙尔伯克台西五十里至厅之依尔克特，又五十里呼耳各特伊，又五十里舒都克依，又六十里牙克萨，又五十里哈拉合硕，又六十五里札拉木太，又五十二里哈克鄂模，又六十里呼伦贝尔城，即厅治。为省城西路十七台。庚子之变，台站毁，往来皆由东清铁路。又西南三百二十里布野图布尔都之野寿宁寺，道出张家口。寺北八里有大市场，岁八月，内外蒙古走集焉。新设卡伦三：曰孟克锡里，曰额尔得尼托罗辉，曰库克多博，为总卡伦。西南有珠尔博特盐池。东清铁路自胪滨入境，迳城北，入西布特哈境。有完工、乌古诺尔、海拉尔、哈克、札尔木、牙克什、免渡河、乌诺尔、伊立克都九车站。商埠，光绪三十一年十一月中日约开。按呼伦沿边卡伦，自雍正五年与俄勘界，设察汗敖拉、苏克特依等卡伦十有二，名外卡伦。十一年，复於外卡伦以内设库里多尔特勒、墨勒津等卡伦十有五，与各外卡伦相距一二百里不等，名曰内卡伦。咸丰七年，因内外相距远，量为迁移，各三四十里，以便互巡。改三卡为三台，另立新名，后并圮废无考。光绪十年，防俄人越界挖金，由黑龙江城於呼伦珠尔特依卡伦北沿额尔古讷右岸，增莫里勒克等五，前后共外卡伦十有七。庚子并毁。三十四年，重行整顿，首塔尔巴幹达呼山，讫额尔古讷河口，复设二十有一，沿旧名者十有五，新命名者六：曰塔尔巴幹达呼，曰察罕敖拉，曰阿巴该图，以上属胪滨；曰孟克西里，曰额尔得尼托罗辉，曰库克多博，库克多博为总卡伦，以上属呼伦；曰巴图尔和硕，曰巴雅斯胡郎图温都尔，曰胡裕尔和奇，曰巴彦鲁克，曰珠尔特依，曰莫里勒克，曰毕拉尔河，曰牛尔河，曰珠尔干河，珠尔干河为总卡伦；曰温河，曰长甸，曰伊穆河，曰奇乾河，曰永安山，曰额勒哈达，以上属室韦。先是俄人越界垦地刈草，至是驱逐，呼伦设边垦总局，胪滨设分局，俄人遵章纳税，华人领票经商者，络驿不绝。此光绪三十四年冬月事也。又呼伦西南旧十六卡伦，凡以防喀尔喀也。
胪滨府：省西北一千一百六十里。原名满洲里，为东清铁路入中国第一车站。光绪三十四年，初拟设满珠府，后更名，属呼伦道。东：额尔古讷河自呼伦入，西北流，至近阿巴该图山，分二派。一西南流，为达兰鄂洛木河，入呼伦池。其正流由山西东北流，为额尔古讷河。流至此作大转折，如人曲腰以手递物。额尔古讷，蒙古语谓以手递物也。海拉尔河转为额尔古讷河，分二汊，一沿东岸流，曰海拉尔河口，一沿西岸流，曰额尔古讷河，北行复合为一，入黑龙江。自阿巴该图山以下为中、俄界水，康熙二十八年，尼布楚约立界碑。克鲁伦河自喀尔喀部入，达兰鄂洛木河自海拉尔河分出，均入呼伦池，潴而不流，故呼伦为咸水湖。东南有乌尔顺河，自贝尔池出，北流入呼伦池。其右岸为呼伦厅境，有新巴尔虎各旗牧场。旧设中、俄国界鄂博六：曰塔尔郭达固，曰察罕乌鲁，曰博罗托罗海，曰索克图，曰额尔底里托罗海，曰阿巴哈依图，此为库伦东中、俄界第六十三鄂博。雍正五年恰克图约鄂博止此。塔尔巴幹达呼山西南即喀尔喀界，有满、蒙文界碑，系呼伦与喀尔喀分界，十年一换。有新设卡伦三：曰塔尔巴幹达呼，曰察罕敖拉，曰阿巴该图。北有金源边堡。东清铁路自俄萨拜喀勒省入中国境，迳府治东，入呼伦厅。有满洲里，咱刚，紥赉诺尔，赫勒洪德四车站。商埠，中日约开。有海关。
兴东道：省东北一千五百里。明为黑龙江地面，及速温河卫、真河所等地。光绪三十二年，移绥化城之绥兰海道驻内兴安岭迤东，更名兴东兵备道，专办垦务、林、矿各事宜。三十四年，建署托萝山北，为道治。领县二。内兴安岭脉自瑷珲入，南行为嫩江与黑龙江之分水岭，至海伦东北迤东为黑龙江与松花江之分水岭，曰布伦山，曰佛斯亨山，尽于黑龙、松花两江汇处，谓之小兴安岭。黑龙江自瑷珲合逊河入境，东南流，科尔芬河上源曰额尔皮河，又东南，右受噶其河，西都里、古勒库拉、毕罕嘎、其达、莫里、乌云诸河，自西南来注。又东南，右受佳勒河、辅河，屈南，嘉荫河自西来注。又南迳道治东而南，有秋台河自西曲折来注。屈东，右受斐尔法鄂模水、布占河、伊里河，会松花江。北有逊河，东流有占河，右合阿尔沁，汇入黑龙江。其左岸为瑷珲境。西：都鲁，又西汤旺，右合伊春札里河，又西巴兰河，东流屈南，皆入汤原。道治濒黑龙江右岸，与俄屯松由子隔江对峙。西北：占河、逊河汇流，上段有毕拉尔、鄂伦春协领。鄂伦春本打牲部落，不识文字稼穑，为俄人诓诱。光绪末年，始议收抚。兴东道兼署协领，创设垦务局、学堂。兴安岭岭西有龙门镇，黑龙江南岸有兆兴镇、裕兴镇，垦务皆盛。官商路三：旧有由齐齐哈尔至观音山路；光绪三十四年，新开自兴东迳烟筒山赴汤原，为西南路；又由观音山经汤原境至三姓，为西路。宣统二年，新开海毕道，可由毕拉尔达海伦。大通县道治西南五百二十里。原为崇古尔库站，吉林江北五站之一。光绪三十一年置，为吉林依兰属县。三十四年改隶。北有内兴安岭山脉萦带，南皆平野。南：松花江自木兰入，东流迤东北入汤原，其右岸为吉林方正。西：岔林、小桥子、富拉浑、头道、二道、三道、四道沙河、转心湖、二道河子，皆南入松花江。二道河子右岸为木兰境，东有大通河，县以此名。又东乌拉珲、大古洞、小古洞河，亦南入松花江。小古洞河左岸为汤原境。乌拉珲河西流，汇为二泊，曰三捷泡，曰二龙潭，泊旁地肥饶。站路一。乾隆二十七年，吉林借江北地设五站，由今宾州渡江东行入县，曰佛斯忄互，曰富拉浑，曰崇古尔库，即县治，曰鄂尔国木索，又东接今汤原之妙噶山站，以达三姓城。光绪末，各站改隶，皆设文报局。汤原县道治西南三百五十里，明，屯河卫。屯河即汤旺河，光绪三十一年置，为吉林依兰属县，三十四年改隶。北当小兴安岭山脉南麓，南近松花江，地坦平。松花江自大通入，东北流，迳县治东，会黑龙江。松花江在县境流甚曲，岸树深杂，航路如蚓行。其右岸为吉林依兰、富锦、临江。南：汤旺河自兴东入，南流，受如意河，洼丹、苏拉巴兰、小古洞河，皆东南流入松花江。小古洞河右岸为大通境。东北香兰，西半节、赫金、各节、花尔布、阿凌达、鹤立诸河，左合梧桐、蒲鸭、额勒密十二入代河，皆东南入松花江。黑龙江有沱流决出，入松花江，西小黑河入之。港汊萦回，形同沟洫，为奥区上腴。有高家屯巡司。宣统二年，置额勒密河招徕镇，有东益公司，鹤立河有兴东公司，皆营垦务。县境自西南至东北，狭长千馀里，若尽开辟，可设十县。西南稍繁庶，东北权舆而已。站路自妙噶山站渡江至三姓，又有自兴东烟筒山达县西南，自观音山历县境至三姓之西路。光绪末，新开有各节河、洼丹河文报局。
肇州直隶厅：繁，难。省东南六百里。明，撒察河卫，即三岔河卫。光绪三十二年，以郭尔罗斯后旗垦地置厅。南：松花江自吉林伯都讷入境，汇嫩江，东流，受博尔古哈泊水，迳城南，又东受莲花泊水、下代吉船口水、三道冈子水、涝洲船口水，入呼兰。右岸为吉林新城、双城境。西：嫩江自安达入，南流，受乌兰诺尔水，注松花江。右岸为大赉境。厅境平旷，北城泡南出汇为差达玛泊，下流潴于沙。东北有肇东分防经历。旧设站三：自安达之他拉哈站南至厅之古鲁，又南至乌兰诺尔，又南至茂兴，此南路十站。又东南路八台，在厅境者四。自茂兴站起，东至波尔吉哈台，又东至察布奇尔，又东至鄂你多图，又东至布拉克，又东入呼兰境。官商路一：自茂兴西至郭尔罗斯公府，又西由八家船口渡嫩江入大赉。东北五站。商埠，西南信宿冈子，伯都讷、哈尔滨適中地，沿江要冲，光绪末勘留商埠。东清铁路自安达入境，迳厅东北入呼兰。有酣草冈、满沟二车站。
大赉直隶厅：冲，疲，难。省西南二百一十里。古靺鞨、室韦交界。明，洮儿河卫及卓儿河地面。光绪三十年，以札赉特旗莫勒红冈子垦地置。北有索伦山脉，蜿蜒数百里，境内东流之水皆导源焉，所谓索伦围场也。东：嫩江自龙江入，南流，汇松花江。其左岸为安达、肇州境。北：洮尔河自奉天东镇入，东流，汇为纳蓝撒蓝池，犹言日月池也，下流入嫩江。又北瑚尔达河、绰尔河、雅尔河，皆东南流入嫩江。雅尔河左岸为龙江境。北：塔子城、景星镇分防二经历。旧有蒙古站二：自卜魁站起，西至绰尔河，曰哈代罕站，曰绰罗站。又入今奉天之克尔苏台站。官商路三：一北出景星镇赴省城；一东渡嫩江接茂兴站；一西由二龙锁口入奉天境，历镇东、靖安达洮南。嫩江沿岸哈喇和硕，有陆军退伍兵屯田，一夫授田百亩，以火犁耕种。
安达直隶厅：冲，繁，难。省东南二百八十里。谙达，蒙古官名，无正译。光绪三十二年，以杜尔伯特旗垦地置，又分省属垦地益之。西：嫩江自龙江入，南流入肇州。北：九道沟水，西流与龙江分界，屈南入境，汇为纳赫尔泊，西南：乌克吐泊，下流入嫩江。南：青肯泊，泊形如环，中有滩地，半隶肇州。放垦区域，大都在嫩江东岸及东南北三面沿边，中部平原无河流，间有积潦，土含咸质，不宜种植。旧设站三：自龙江之特木德赫站南至厅属之温托欢，又南至多耐，又南至他拉哈，又南入肇州。官商路四：一北由林家店、九道沟赴省；一东南入呼兰，有小林家店文报局；一东由长安堡赴青冈；一西越东清铁路安达站至杜尔伯特贝子府，又西接多耐站。产碱，有咸厂二十五处。西北珰奈屯有盐滩。东清铁路自龙江入境，斜贯中部，迳厅治西南入肇州。有烟土屯，小河子，喇嘛甸，萨勒图，安达五车站。
◎附志
林甸县：光绪三十四年，拟设治林家甸，隶龙江府。在龙江府东南，安达厅西北。东清铁路迤北，当省城东路孔道。光绪三十三年改订东清铁路合同，收回公司射占地亩，设县垦辟。西九道沟子、东戚家店，皆东路所经，如台站然。由此入呼兰达兴东。
诺敏县：光绪三十四年，拟设治隶嫩江府。在嫩江府西，诺敏河东岸库如尔其屯。西岸都克他耳屯有尼尔吉山，诺敏河上游札克奇山西有牧场，沿河有山路出呼伦。由县南行，经西布特哈，渡嫩江，达拉哈站。
通北县：光绪三十四年，拟设治海伦府北，通肯河北、胡裕尔河南。西：七道沟自胡裕尔河分出，南注通肯河，东至内兴安岭麓，与兴东道龙门镇界，北接讷河，即海布道所出。通肯河濒岸多森林，土人呼曰树川。
铁骊县：光绪三十四年，拟设治海伦府东南、馀庆东铁山包。东至金牛山、兴东道界。南大青山，东兴镇界。西，铁山包河，北，依吉密河，并馀庆县界。呼兰河出境东达里代岭，西入馀庆。有协领驻河北，管理旗丁屯田。以上二县隶海伦府。
布西直隶厅：光绪三十四年，拟设治西布特哈，在省城东北二百八十里嫩江西岸。西有内兴安岭，与呼伦分界。西南即索伦围场。西北诺敏河，至厅南入嫩江。西有阿伦河、音河、雅尔河，皆东南入龙江。又西迤南，绰尔河入大赉。旧设台七：自龙江之那希奇台东至厅之木尔楚衮台，又东至赫尼昂阿，又东至和尼，又东至锡伯尔，又东至巴林，又东至嘎尔甘，又东至雅勒伯霍托，又东入呼伦境。厅境少平原，森林之利独饶。有土城，因起伏西去数千里，直至木兰围场，又西至归化城。往时流人亡去不识途，多循此入关，盖即金源时长城汪古部所居者也。东清铁路自呼伦凿兴安岭入境，横贯中部，入龙江。有兴安岭、博尔多、雅鲁、巴里木、哈拉苏、札兰屯、成吉思汗七车站。
甘南直隶厅：光绪三十四年，拟设治富拉尔基，在省城西南嫩江西。有雅尔河支津。北有东清铁路库勒站。由此渡嫩江达昂昂溪。富拉尔基屯开辟最先，生聚日繁，盖铁路交通之效。
武兴直隶厅：光绪三十四年，拟设治多耐站，在省城南二百零五里，嫩江东路四五里，与温托欢、他拉哈两站首尾相接。南北长，东西窄，成一半规长梭形。向为杜尔伯特旗境。光绪三十二年，设局放荒五万六千四百馀晌。
呼玛直隶厅：光绪三十四年，拟设治西尔根卡伦。宣统二年，试办设治，移呼玛尔河口北岸，隶瑷珲道，在道治北五百馀里。东：黑龙江。呼玛尔河出伊勒呼里山，内兴安山脉向北行者也。东行者伊勒呼里阿林，四源，合东窝集、倭勒克、库勒都里、绰罗呼尔吉、布列斯，屈南，右受札克达奇河，又东入黑龙江。黑龙江东流，迳安罗卡伦北，屈南流，下至呼玛尔河口。沿西岸设卡伦六：曰依西肯，曰倭西们，曰安干，曰察哈彦，曰望哈达，曰呼玛尔。下游接西尔根卡伦。属黑河府。濒临河口驻协领，统鄂伦春人。
漠河直隶厅：光绪三十四年，拟设治漠河，隶瑷珲道。在道治西北千馀里。漠河出治鸡察山，东北入黑龙江。南额穆尔河，东北流，左受吉里玛那里多什都克河，屈东流，右受大札丹库尔、小札丹库尔，入黑龙江。又南旁乌河，东南流，左受巴达吉察，右受札克达奇，屈东北，右受布尔嘎里河、沽里干河，入黑龙江。又南有呼玛尔河上源，其南为伊勒呼里阿林，乃内兴安岭自西转东横幹脉也。山南即嫩江源，西有额尔古讷河入黑龙江口，为瑷珲与呼伦两属交界，即中、俄以江为界之起处。沿黑龙江南岸设卡伦八：曰洛古河，曰讷钦哈达，曰漠河，即厅治，曰额苏里，曰巴尔嘎力，曰额穆尔，曰开库康，曰安罗。有木厂一处。黑龙江由此转南流，安罗卡伦下游接西岸之依西肯卡伦，属呼玛厅。漠河金矿，光绪十四年经始开采，庚子入於俄，光绪三十二年始行收复。漠河为省北屏障，黑龙江转运专落俄人之手。光绪三十四年，议由嫩江之源开辟山道，卒以工费浩繁中止，故矿业衰歇而设治亦难也。
室韦直隶厅：光绪三十四年，拟设治吉拉林，隶呼伦道。在道治北四百馀里，额尔古讷河右岸。对岸为俄卧牛、槐敖、洛气等屯疆域。额尔古讷河自胪滨之阿巴该图北流，至呼伦之库克多博，东北流，合根河、特勒布尔、胡裕尔和奇、珠鲁克图即约罗、珠尔格特依、布鲁、色木特勒克诸河，皆自东南山来注，此在吉拉林以南者也。中根河最大，出内兴安岭，西北流，两岸沃野膏原，为殖民善地。额尔古讷河迳厅治西，又东北流，有哈拉尔即吉拉林河，眉勒喀即尼布楚约内之河、逊河、额尔奇木、毕拉尔、毕拉克产、古尔布奇、吉林子、阿木毗、牛尔、珠尔干、温诸河，皆自东南山来注。额尔古讷河至是屈西北流，有乌玛、大吉嘎达、小吉嘎达，复有小河入，皆自东南来注。再折而东北流，有伊穆河，复有小河二十馀，皆自东南来注。此在吉拉林以北者也。中牛尔河最大，出内兴安岭，河口左右有平地两区，田土肥美。额尔古讷河自受根河、牛尔河，水大而急，直注黑龙江，而吉拉林为適中地，故厅治在焉。新设防边卡伦，在境内者十有五，自库克多博总卡伦以北，曰巴图尔和硕，曰巴雅斯胡郎图温都尔，曰胡裕尔和奇，曰巴彦珠鲁克，曰珠尔格特依，曰莫里勒克，曰毕拉尔河，曰牛尔河，曰珠尔干河总卡伦，曰温河，曰伊穆河，曰奇乾河，曰永安山，曰额勒哈达。珠尔干、额勒哈达为鄂伦春与俄人交易之所。尤要道路自吉拉林南至塔尔巴幹达呼山七百馀里，其北至珠尔干河三百五十馀里，则小径不通车马。自珠尔干至额尔古讷河口五百五十馀里，则悬崖壁立，非假道於俄，不能飞越。根河口新立官渡，为华、俄商旅必趋之路。根河上源有道出西布特哈达墨尔根，额尔古讷民船祗达吉拉林，以下溜急，民船可顺流而下，不能溯流而上，非轮船不为功。冬令，河上可驾驶冰橇，每一日夜行三四百里。
舒都直隶厅：光绪三十四年，拟设治免渡河，隶呼伦道，在道治东二百八十馀里。河出阿尔奇山，北合札郭河，入海拉尔河。厅东即内兴安岭。东清铁路经厅南，有免渡河车站，由厅境凿兴安山洞入西布特哈境。
佛山府：光绪三十四年，拟设治观音山，隶兴东道，在道治北，濒黑龙江岸。对岸为俄吉春屯，北有辅河，南有嘉荫河。附府治有小水曰十里河，皆东入黑龙江。
萝北直隶厅：光绪三十四年，拟设治托萝山北，隶兴东道，附郭，如瑷珲、呼伦两直隶厅之比。
乌云直隶厅：光绪三十四年，拟设治乌云河，隶兴东道，在道治西北，濒黑龙江岸。对岸为俄嘎萨得报屯。乌云河在厅西，北入黑龙江。
车陆直隶厅：光绪三十四年，拟设治车陆，隶兴东道，在道治西北逊河南。原为车勒山卡伦，音转为车陆。东临黑龙江，对岸为俄吉满屯。南科尔芬河，东北流入黑龙江。
春源直隶厅：光绪三十四年，拟设治伊春呼兰河源，隶兴东道，在道治西南。西有布伦山，伊春河出，东流入汤旺河。布伦山西麓即呼兰河源。南札里河，东流，左合黄泥河、报达河，入汤旺河；又南巴兰河源在焉。
鹤冈县：光绪三十四年，拟设治鹤立冈，隶兴东道，在汤原县北、鹤立河西。有兴东垦务公司，宣统中拟移驻黑龙、松花两江汇流处，额勒密河东，地尤沃饶，为全省冠。
