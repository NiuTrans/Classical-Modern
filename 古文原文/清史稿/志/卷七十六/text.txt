<strong>乐八</strong>
清代乐制，有中和韶乐、丹陛大乐、中和清乐、丹陛清乐、导迎乐、铙歌乐、禾辞桑歌乐、庆神欢乐、宴乐、赐宴乐、乡乐，器则随所用而各异，悉依乐部次第，胪列而备举之。所获藩属乐器，列於宴乐，古所未详，尤不可略。然第志其名称形制而已，若夫尺度声律，则有司存。
中和韶乐，用於坛、庙者，镈钟一，特磬一，编钟十六，编磬十六，建鼓一，篪六，排箫二，埙二，箫十，笛十，琴十，瑟四，笙十，搏拊二，柷一，敔一，麾一。先师庙，琴、箫、笛、笙各六，篪四，馀同。巡幸祭方岳，不用镈钟、特磬，琴、箫、笛、笙各四，瑟、篪各二，馀同。用於殿陛者，箫四，笛四，篪二，琴四，瑟二，笙八，馀同。
镈钟，范金为之，凡十二，应十二律。其制皆上径小，下径大，纵径大，横径小。乳三十六。两角下垂。十二钟各虡，大小异制。黄锺之钟，两栾高一尺八寸二分二釐，甬长一尺零八分，以次递减至应锺之钟，两栾高九寸六分，甬长五寸六分八釐。黄锺之钟，十一月用之；大吕之钟，十二月用之；太簇之钟，正月用之；夹锺之钟，二月用之；姑洗之钟，三月用之；仲吕之钟，四月用之；蕤宾之钟，五月用之；林锺之钟，六月用之；夷则之钟，七月用之；南吕之钟，八月用之；无射之钟，九月用之；应锺之钟，十月用之。钟之簨虡凡四，皆涂金、上簨左右刻龙首，脊树金鸾，咮衔五采流苏，龙口亦如之，下垂至趺。中簨有业，镂云龙。附簨结黄绒紃以悬钟。左右两虡，承以五采伏狮。下为趺，趺上有垣，镂山水形。黄锺、大吕、太簇三虡尺度同，夹锺、姑洗、仲吕三虡尺度同，蕤宾、林锺、夷则三虡尺度同，南吕、无射、应锺三虡尺度同，用时不并陈，如以黄锺为宫，则祗悬黄锺之钟。馀月仿此。
特磬，以和阗玉为之，凡十二，应十二律。其制为钝角矩形，长股谓之鼓，短股谓之股，皆两面为云龙形，穿孔系紃而悬之。十二磬各虡，大小异制。黄锺之磬，股长一尺四寸五分八釐，鼓长二尺一寸八分七釐。以次递减，至应锺之磬，股长七寸六分八釐，鼓长一尺一寸五分二釐。愈小者质愈厚，黄锺之磬，厚七分二釐九豪，递增至应锺之磬，厚一寸二分九釐六豪。黄锺之磬，十一月用之；大吕之磬，十二月用之；太簇之磬，正月用之；夹锺之磬，二月用之；姑洗之磬，三月用之；仲吕之磬，四月用之；蕤宾之磬，五月用之；林锺之磬，六月用之；夷则之磬，七月用之；南吕之磬，八月用之；无射之磬，九月用之；应锺之磬，十月用之；磬之簨虡亦四，惟上簨左右刻凤首，趺饰卧凫，白羽朱喙。十二磬不并陈，当月则悬其一，与镈钟同。
编钟，范金为之，十六钟同虡，应十二正律、四倍律，夷则、南吕、无射、应锺各有倍律。阴阳各八。外形橢圆，大小同制，惟内高、内径、容积各不同。实体之薄厚，以次递增。第一倍夷则之钟，体厚一分三釐三豪，至第十六应锺之钟，体厚二分八釐四豪。簨虡涂金，上簨左右刻龙首，中、下二簨俱刻朵云，系金钩悬钟。两虡承以五采伏狮，下为趺，镂山水形。
编磬，以灵壁石或碧玉为之，十六磬同虡，应十二正律、四倍律，与编钟同。阴阳各八。皆为钝角矩形，大小同制。股长七寸二分九釐，鼓长一尺九分三釐五豪，惟实体之薄厚，以次递增。第一倍夷则之磬，厚六分六豪八丝，至第十六应锺之磬，厚一寸二分九釐六豪。簨虡制同编钟，惟上簨左右刻凤首，趺饰卧凫，白羽朱喙。
建鼓，木匡冒革，贯以柱而树之。面径二尺三寸四釐，匡长三尺四寸五分七釐，匡半穿方孔，贯柱上出擎盖，下植至趺。盖上穹下方，顶涂金，上植金鸾为饰。承鼓以曲木，四歧抱匡，趺四足，各饰卧狮。击以双桴，直柄圆首，凡鼓桴皆如之。
篪二，皆截竹为质，间缠以丝，横吹之。一孔上出为吹口，五孔外出，一孔内出，又二孔并间下出为出音孔。管末有底，中开一孔，吹孔上留竹节以闭音。一姑洗篪，径八分七釐，自吹口至管末，九寸九分五釐九豪，阳月用之。一仲吕篪，径八分三釐二豪，自吹口至管末，九寸五分二釐五豪，阴月用之。
排箫，比竹为之，其形参差象凤翼。十六管，阴阳各八，同径殊长。上开山口单吹之，无旁出孔。自左而右，列二倍律、夷则，无射。六正律以协阳均。自右而左，列二倍吕，南吕，应锺。六正吕以协阴均。管面各镌律吕名，纳於一椟，而齐其吹口。椟用木，形如几，虚其中以受管。
埙有二，烧土为之，形皆橢圆如鹅子，上锐下平。前四孔，后二孔，顶上一孔，以手捧而吹之。一黄锺埙，内高二寸二分三釐，腹径一寸七分一釐七豪，底径一寸一分六釐八豪，阳月用之。一大吕埙，内高二寸一分三釐三豪，腹径一寸六分四釐二豪，底径一寸一分一釐七豪，阴月用之。
箫二，截竹为之，皆上开山口，五孔前出，一孔后出，出音孔二，相对旁出。一姑洗箫，径四分三釐五豪，自山口至出音孔，长一尺五寸八分四釐二豪，阳月用之。一仲吕箫，径四分一釐六豪，自山口至出音孔，长一尺五寸一分五釐二豪，阴月用之。
笛二，截竹为之，皆间缠以丝，两端加龙首龙尾。左一孔，另吹孔，次孔加竹膜，右六孔，皆上出。出音孔二，相对旁出。末二孔，亦上出。一姑洗笛，径四分三釐五豪，自吹孔右尽，通长一尺二寸五分一釐七豪，阳月用之。一仲吕笛，径四分一釐六豪，自吹孔右尽，通长一尺一寸九分七釐二豪，阴月用之。
琴，面用桐，底用梓，髤以漆。前广、后狭、上圆、下方、中虚。通长三尺一寸五分九釐。底孔二，上曰龙池，下曰凤池。腹内有天地二柱，天柱圆，当肩下；地柱方，当腰上。凡七弦，皆朱。第一弦一百八纶，第二弦九十六纶，第三弦八十一纶，第四弦七十二纶，第五弦六十四纶，第六弦五十四纶，第七弦四十八纶。轸七，徽十三。其饰岳山焦尾用紫檀，徽用螺蚌，轸结黄绒紃，承以髤漆几。
瑟体用桐，髤以漆，前广、后狭、面圆、底平、中高、两端俯。通长六尺五寸六分一釐。底孔二，是为越。前越四出，后越上圆下平。凡二十五弦，弦皆二百四十三纶。中一弦黄，两旁皆朱。设柱和弦，柱无定位，各随宫调。弦孔饰螺蚌，承以髤金几二。
笙二，截紫竹为管，环植匏中，匏或以木代之。管皆十七，束以竹，本丰末敛，管本近底削半露窍。以薄铜叶为簧，点以蜡珠，其上各按律吕分开出音孔。匏之半施橢圆短嘴，昂其末。中为方孔，别为长嘴如凤颈，置於短嘴方孔中。末为吹口，气从吹口入，鼓簧成音。小笙制如大笙而小，亦十七管，惟第一、第九、第十六、第十七管不设簧，有簧者凡十三管，馀均与大笙同。
搏拊，如鼓而小。面径七寸二分九釐，匡长一尺四寸五分八釐。匡上施金盘龙二，衔小金镮，以黄绒紃系之，横置趺上。用时悬於项，击以左右手。每建鼓一击，则搏拊两击以为节。
柷，以木为之，形如方斗，上广下狭，三面正中各隆起为圆形以受击，一面中为圆孔以出音。以趺承之，击具曰止。
敔，以木为之，形如伏虎，背上有二十七龃龉刻，以趺承之。鼓之以籈，以竹为之，析其半为二十四茎，於龃龉上横轹之。
麾，黄帛为之，绣九曲云龙。上饰蓝帛，绣红日，日中绣中和字。上绣三台星，左北斗，右南斗。帛上下施横木，上镂双龙，下为山水形，皆髤金。朱杠，上曲为龙首以悬麾，麾举乐作，麾偃乐止。
丹陛大乐，凡御殿受贺及宫中行礼皆用之。其器：戏竹二，大鼓二，方响二，云锣二，箫二，管四，笛四，笙四，杖鼓一，拍板一。箫、笛、笙同中和韶乐。
戏竹，析竹为之，凡二，各五十茎。髤朱，承以涂金壶卢，下有柄，亦髤朱。人各执其一，立丹陛上，合则乐作，分则乐止。戏音与麾同，其用亦与麾同。
大鼓，木匡冒革，面径三尺六寸四分五釐，匡高三尺二寸四分。腹施铜胆，面髤黄，绘五采云龙。匡髤朱，绘交龙，匡半金镮四。承以髤朱架，架有钩，以钩镮平悬之。架高六尺，鼓者藉蹈以击之。
方响，以钢为之，形长方，十六枚同虡，应十二正律、四倍律，与编钟、磬同。形质皆同。惟以薄厚为次。倍夷则之厚，三分三豪四丝，递增至应锺之厚，六分四釐八豪。后面近上三分之一皆为横脊，窍其上端，系以黄绒紃，悬於虡而斜倚之，击以小钢槌。各部乐皆同，惟马上凯歌乐分用其八，人各一枚，擎而击之。
云锣，范铜为之，十枚同架，应四正律、六半律，姑洗、蕤宾、夷则、无射四正律，半黄锺至半无射六半律。皆四旁穿窍，以黄绒紃系於架，中四，左右各三，合三行为九宫形，其一上出。以薄厚为次，下右应姑洗之律，厚二釐五豪二丝。递增至最上，应半无射之律，厚五釐九豪八丝。
管即头管，以坚木或骨角为之，大小各一，皆前七孔后一孔，管端设芦哨，入管吹之。大管以姑洗律管为体，径二分七釐四豪，哨下口至末，长五寸七分六釐。小管以黄锺半积同形管为体，径二分一釐七豪，哨下口至末，长五寸六分二豪。皆间束以丝，两端以象牙为饰。
杖鼓，上下二面，铁圈冒革，复楦以木匡，细腰。匡高一尺九寸四分四釐、腰径二寸八分八釐，两端径各八寸一分，上下面径各一尺二寸九分六釐。面匡俱髤黄，绘五采云龙，缘以绿皮掩钱。上下边缀金钩各六，以黄绒紃交络之。腰加束焉。腰饰绿皮焦叶文。以髤朱竹片击之。
拍板，以坚木为之，左右各三片。近上横穿二孔，以黄绒紃联之，合击以为节。
中和清乐，用於册尊典礼，宴飨进馔，除夕、元夕张灯亦用之。其器：云锣二，笛二，管二，笙二，杖鼓一，手鼓一，拍板一。笛、笙同中和韶乐，云锣、管、板同丹陛大乐。
杖鼓同丹陛大乐而小，或半之，或为三之二。
手鼓，木匡冒革，面径九寸一分二豪，腰径一尺二分四釐。以柄贯匡，持而击之。
丹陛清乐，用於宴飨进茶、进酒，临雍赐茶亦用之。乐器均与中和清乐同。
导迎乐、铙歌乐，用於乘舆出入。銮驾卤簿则奏导迎乐，骑驾卤簿则奏铙歌之行幸乐，法驾卤簿、大驾卤簿则导迎乐间以铙歌乐，惟大祀诣坛、庙则导迎乐、铙歌乐设而不作。凡三大节进表及进实录、圣训、玉牒，又亲耕、亲蚕、授时、颁诏、殿试、送榜、迎吻，凡前导以御仗出入者，皆奏导迎乐。铙歌之乐有卤簿乐，其部一，曰铙歌鼓吹。有前部乐，其部一，曰前部大乐。亦曰大罕波。有行幸乐，其部三：曰鸣角，曰铙歌大乐，曰铙歌清乐。有凯旋乐，其部二：曰铙歌，曰凯歌。卤簿乐与前部大乐并列，亦曰金鼓铙歌大乐，凡圜丘、祈穀、常雩，用大驾卤簿，则前部大乐、铙歌鼓吹、行幸乐三部并陈。方泽，用法驾卤簿，则陈前部大乐、铙歌鼓吹。太庙、社稷及各中祀，用法驾卤簿，则陈铙歌鼓吹。朝会用法驾卤簿同。御楼受俘，用法驾卤簿，则陈金鼓铙歌大乐。巡幸及大阅，用骑驾卤簿，则陈鸣角铙歌大乐、铙歌清乐。凯旋郊劳，则奏铙歌。回銮振旅，则奏凯歌。
导迎乐用戏竹二，管六，笛四，笙二，云锣二，导迎鼓一，拍板一。笙、笛同中和韶乐，戏竹、云锣、管、板同丹陛大乐。
导迎鼓，制如大鼓而小，面径二尺四分八釐，匡高一尺六寸二分。绘五采云龙，腹施铜胆。旁施金镮四，系黄绒紃。二人舁行，击以朱槌。
铙歌鼓吹用龙鼓四十八，画角二十四，大铜角八，小铜角八，金二，钲四，笛十二，杖鼓四，拍板四。笛同中和韶乐，板同丹陛大乐。
龙鼓，木匡冒革，面径一尺五寸三分六釐，匡高六寸四分八釐。面匡绘饰金镮俱如导迎鼓。镮系黄绒紃，行则悬於项，陈则置於架。架攒竹三，贯以枢而搘之。
画角，木质，中虚腹广，两端锐。长五尺四寸六分一釐二豪，上下束以铜，中束以藤五就，髤以漆。以木哨入角端吹之，哨长七寸二分九釐。
大铜角，一名大号，范铜为之，上下二截，形如竹筒，本细末大，中为圆球。纳上截於下截，用则引而伸之，通长三尺六寸七分二釐。
小铜角，一名二号，范铜为之，上下二截。上截直，下截哆，各有圆球相衔，引纳如大铜角，通长四尺一寸四釐。大角体巨声下，小角体细声高，不以长短论。
金，范铜为之。面平，径一尺四寸五分八釐，深二寸二分七釐五豪。旁穿二孔，结黄绒紃贯於木柄，提而击之。
钲，范铜为之，形如槃。面平，口径八寸六分四釐，深一寸二分九釐八豪，边阔八分六釐四豪。穿六孔，两两相比，周以木匡，亦穿孔，以黄绒紃联属之。左右铜镮二，系黄绒紃，悬於项而击之。
杖鼓，同丹陛大乐，惟面绘流云，中为太极。
前部大乐，用大铜角四，小铜角四，金口角四。大铜角、小铜角制同铙歌鼓吹。
金口角，旧名琐，木管，两端金口，上弇下哆。管长九寸八分九釐。管上金口长二寸一分六釐，为壶卢形，加小铜槃二。管下金口长四寸八分六釐，刻管如竹节相间，前七孔，后一孔，以芦哨入管端吹之。
铙歌大乐，用金口角八，铜鼓二，铜点一，金一，钹一，行鼓一。金口角同前部大乐，金同铙歌鼓吹。
铜鼓，范铜为之，形如金，面径九寸七分二釐，中隆起八分一釐，径二寸六分七釐三豪。边穿孔二，以黄绒紃悬而击之。
铜点，制如铜鼓而小。
钹，范铜为之，面径六寸四分八釐，中隆起一寸二分九釐六豪，径三寸二分四釐。穿孔贯紃，左右合击以和乐。
行鼓，一名纮罗鼓。木匡冒革，上大下小，面匡绘饰如龙鼓。金镮四，贯以黄绒紃。行则跨於马上，陈则置於架。
铙歌清乐，用云锣二，笛二，平笛二，管二，笙二，金一，钹一，铜点一，行鼓一。笛、笙同中和韶乐，云锣、管同丹陛大乐，金同铙歌鼓吹，钹、铜点、行鼓同铙歌大乐。
平笛，同中和韶乐，惟不加龙首尾。
行幸乐，合铙歌大乐、铙歌清乐之数，益以大铜角八，小铜角八，蒙古角二。大铜角、小铜角同铙歌鼓吹。
蒙古角，一名蒙古号，木质，中虚末哆，上下二截。角有雌雄二制，雄角上口内径三分四釐五豪，雌角上口内径二分八釐五豪，皆於管端施铜口，以角哨纳入吹之。雄者声浊，雌者声清。
铙歌用大铜角四，小铜角四，金口角八，金四，锣二，铜鼓二，铙四，钹四，小和钹二，花匡鼓四，得胜鼓四，海笛四，云锣四，箫六，笛六，管六，篪六，笙六。大铜角、小铜角、金同铙歌鼓吹，金口角同前部大乐，铜鼓、钹同铙歌大乐，箫、笛、篪、笙同中和韶乐，云锣、管同丹陛大乐。
锣，制同铜鼓而厚，声较铜鼓低小。
铙，范铜为之，面径一尺二寸。中隆起，穿孔贯紃，左右合击。
小和钹，制与钹同，面径七寸九分。中隆起，穿孔贯紃，均与钹同。
花匡鼓，即腰鼓，木匡冒革，面径一尺五寸二分，匡高一尺六寸，绘花文。座以檀，四柱交趺，以铜镮悬鼓而击之。
得胜鼓，木匡冒革，面径一尺六寸一分，匡高五寸八分，绘云龙。座为四柱，悬鼓於上而击之。
海笛，制如金口角而小，通长九寸五分。
凯歌用云锣四，方响八，钹二，大和钹二，星二，铜点二，鐋二，箫四，笛四，管十二，笙四，杖鼓二，拍板二。箫、笛、笙同中和韶乐，云锣、管、杖鼓同丹陛大乐，钹、铜点同铙歌大乐。
方响，制同丹陛大乐，分用其八，人各一枚，擎而击之。
大和钹，制与钹同，面径一尺一寸八分。中隆起，穿孔贯紃，左右合击。
星，范铜为之，口径一寸八分，深一寸。中隆起，各穿圆孔，贯以紃，左右合击。
鐋，范铜为之，面径二寸七分，口径三寸一分五釐，深六分。穿孔贯紃，击以木片。
拍板三片，束其二，以一拍之。
禾辞桑歌乐，亲耕、亲桑用之。亲耕用金六，鼓六，箫六，笛六，笙六，拍板六。亲桑用金二，鼓二，箫、笛、笙各六，拍板二。箫、笛、笙同中和韶乐，板同丹陛大乐。
金制同铙歌鼓吹而微小。槌用黄韦，瓜形，柄髤朱。
鼓，制如龙鼓而微小，悬於项击之。
庆神欢乐，凡群祀用之。其器云锣二，管二，笛二，笙一，鼓一，拍板一，惟祀先蚕及关帝、文昌则加隆焉。笛、笙、鼓同中和韶乐，云锣、管、板同丹陛大乐。
宴乐凡九：一曰队舞乐，一曰瓦尔喀部乐，一曰朝鲜乐，一曰蒙古乐，一曰回部乐，一曰番子乐，一曰廓尔喀部乐，一曰缅甸国乐，一曰安南国乐。
队舞有三：一曰庆隆舞，凡殿廷朝会宫中庆贺宴飨皆用之；一曰世德舞，宴宗室用之；一曰德胜舞，凯旋筵宴用之。三舞同制，皆舞而节以乐。其器用筝一，奚琴一，琵琶三，三弦三，节十六，拍十六。
筝，似瑟而小，刳桐为质，通长四尺七寸三分八釐五豪。十四弦，弦皆五十四纶，各随宫调设柱。底孔二。前方，后上圆下平，通体髤金，四边绘金夔龙。梁及尾边用紫檀，弦孔以象牙为饰。
奚琴，刳桐为质，二弦。龙首，方柄。槽长与柄等。背圆中凹，覆以板。槽端设圆柱，施皮扣以结弦。龙头下唇为山口，凿空纳弦。绾以两轴，左右各一，以木系马尾八十一茎轧之。
琵琶，刳桐为质，四弦，曲首长颈，平面圆背，腹广而橢。槽面施覆手，曲首中间为山口。设檀轴四以绾弦，左右各二，山口上以黄杨木为四象，下以竹为十三品，按分取声。中腰两旁为新月形，腹内以细钢条为胆，弦自山口至覆手，长二尺一寸六分，第一弦以朱饰之。
三弦，斫檀为质，修柄，方槽，圆角，冒以虺皮。柄贯槽中，柄末槽端覆以木。穿孔贯弦，匙头下半凿空纳弦，以三轴绾之，左二右一。
节，编竹如箕，髤朱，背为虎形。用圆竹二，划之以为节。
拍，紫檀皮四片，束其三，以一拍之。
太祖平瓦尔喀部，获其乐，列於宴乐，是为瓦尔喀部乐舞。用觱篥四，奚琴四。奚琴同队舞乐。
觱篥，芦管，三孔，金口，下哆，中有小孔。管端开簧，簧口距管末四寸五分三釐。
太宗时，获朝鲜国乐，列於宴乐，是为朝鲜国俳。用笛一，管一，俳鼓一。笛同中和韶乐，管同丹陛大乐。
俳鼓如龙鼓而小，悬於项击之。
太宗平察哈尔，获其乐，列於宴乐，是为蒙古乐曲。有笳吹，有番部合奏，皆为掇尔多密之乐，掌於什帮处。笳吹用胡笳一，筝一，胡琴一，口琴一。筝与队舞所用同，惟设六弦。
胡笳，木管，三孔，两端施角，末翘而哆。自吹口至末，二尺三寸九分六釐。
胡琴，刳木为质，二弦，龙首，方柄。槽橢而下锐，冒以革。槽外设木如簪头以扣弦，龙首下为山口，凿空纳弦，绾以二轴，左右各一。以木系马尾八十一茎轧之。
口琴，以铁为之，一柄两股，中设簧，末出股外。横衔於口，鼓簧转舌，嘘吸以成音。
番部合奏，用云锣一，箫一，笛一，管一，笙一，筝一，胡琴一，琵琶一，三弦一，二弦一，月琴一，提琴一，轧筝一，火不思一，拍板一。箫、笛、笙同中和韶乐，云锣、管同丹陛大乐，筝、琵琶、三弦同队舞乐。
胡琴，二弦，竹柄椰槽，面以桐。槽径三寸八分四釐，为圆形，与笳吹之胡琴橢而下锐者不同。山口凿空纳弦，以两轴绾之，俱在右。弦自山口至柱，长二尺三分五釐二豪，以竹弓系马尾八十一茎轧之。
二弦，斫樟为质，槽面以桐，形长方，底有孔，槽面施覆手如琵琶。曲首后凿空纳弦，绾以两轴，左右各一。弦长二尺三寸四釐，设十七品，按分取声。
月琴，斫檀为质，四弦，槽面以桐，八角曲项，柄贯槽中，槽面施覆手。曲项凿空纳弦，绾以四轴，左右各二。弦长二尺三寸四釐，设十七品，与二弦同。
提琴，四弦，圆木为槽，冒以蟒皮而空其下，竹柄贯槽中，末出槽外。覆木扣弦，柄端凿空纳弦，绾以四轴，俱在右。以竹弓系马尾，夹於四弦间轧之。
轧筝，似筝而小，刳桐为质，十弦。前后有梁，梁内弦长一尺六寸一分八釐，各设柱，以木杆轧之。
火不思，似琵琶而瘦，四弦，桐柄，刳其下半为槽，冒以蟒皮。曲首凿空纳弦，四轴绾之，俱在右。弦自山口至柱长一尺七寸七分四釐。
拍板，紫檀三片，束其二，以一拍之。
高宗平定回部，获其乐，列於宴乐之末，是为回部乐技，用达卜一，那噶喇一，哈尔札克一，喀尔奈一，塞他尔一，喇巴卜一，巴拉满一，苏尔奈一。
达卜，木匡冒革，形如手鼓而无柄。有大小二制，一面径一尺三寸六分五釐二豪，一面径一尺二寸二分四釐，皆髤黄，面绘采狮，以手指击之。
那噶喇，铁匡冒革，上大下小，形如行鼓。旁有小镮，系黄绒紃。两鼓相联，左右各以杖击之。
哈尔札克，形如胡琴，椰槽，冒以马革。上木柄，下铁柄。槽底中开一孔，侧开三小孔。以马尾二缕为弦，上自山口穿於后，以两轴绾之，左右各一，下系铁柄。马尾弦下设钢丝弦十，上系木柄，下击铁柄，左右各五轴。另以木杆为弓，系马尾八十馀茎，轧马尾弦，应钢弦取声。
喀尔奈，状如世俗洋琴，钢丝弦十八，刳木中虚，左直右曲。左设梁如琴之岳山，以系钢弦之本。钢弦之末施木轴，似琴之轸，入於右端，高下相间作两层，转其轴以定弦之缓急。以手冒拨指，或木拨弹之，通体双弦，惟第一独弦。
塞他尔。形如匕，丝弦二，纲弦七，木柄通槽，下冒以革。面平背圆，柄有线箍二十三道，如琵琶之品。以九轴绾弦，柄端二轴绾丝弦。二面三轴，左侧四轴，绾钢质双弦一，独弦六。以手冒拨指，或木拨弹丝弦，应钢弦取声。
喇巴卜，丝弦五，钢弦二，木柄通槽，槽形如半瓶，下冒以革。曲首凿空纳丝弦，以五轴绾之，左二右三，曲首右侧以两轴绾纲弦。用手冒拨指，或木拨弹丝弦，应纲弦取声。
巴拉满，木管，上敛下哆，饰以铜，形如头管而有底，开小孔以出音。管通长九寸四分，七孔前出，一孔后出，管上设芦哨吹之。
苏尔奈，一名琐，木管，两端饰铜，上敛下哆，形如金口角而小。七孔前出，一孔后出，一孔左出，铜管上设芦哨吹之。
高宗平定金川，获其乐，及后藏班禅额尔德尼来朝，献其乐，均列於宴乐之末，是为番子乐。金川之乐：曰阿尔萨兰，曰大郭庄，曰四角鲁。用得梨一，柏且尔一、得勒窝一。
得梨，似苏尔奈而小。
柏且尔，范铜二片，圆径六寸，中隆起，穿孔贯紃，左右合击。
得勒窝，形似达卜。
班禅之乐：曰札什伦布，用得梨二，巴汪一，苍清一，龙思马尔得勒窝四。
得梨同金川乐，形制略大。
巴汪，似喇巴卜，七弦。
苍清，制同云锣。
龙思马尔得勒窝，似那噶喇而制以铜，面径一尺三寸，底锐，匡高一尺。
高宗平定廓尔喀，获其乐，列於宴乐之末，是为廓尔喀乐舞。用达布拉一，萨朗济三，丹布拉一，达拉一，公古哩二。
达布拉，似那噶喇，一面冒革。有二制：其一面丰底锐，其一底微丰而渐削。四围俱系韦绦，联以采缕，悬之腰间，以左右手合击之。
萨朗济，刻木为质，韦弦四，铁弦九。项长三寸，刳其中，面以鱼牙刻佛为饰。柄长五寸二分，槽面阔三寸，自上刳之，冒以革。中腰削如缺月，束以黄韦。底橢，凿空於项以纳韦弦，左右各二。轴柄面穿孔九，自右至左，鳞次斜列，各纳铁弦。轴九，俱在右，上五下四。槽面设柱，中为九孔纳铁弦，上承韦弦。以柔木系马尾轧韦弦，应铁弦取声。
丹布拉，刻桐为质，以大匏为槽，直柄，面平背圆，铁弦四，绾以四轴，上二，左右各一。柄上以铁片二为山口，一穿孔纳弦，一承弦。
达拉，范铜二片，圆径二寸一分。中隆起，穿孔，系以采缕，左右合击。
公古哩，范铜为铃，以采缕联之，五十枚为一串，凡四串。歌时二人各系於股，双足腾跃以出声。
乾隆五十三年，缅甸国内附，献其乐，列於宴乐之末，是为缅甸国乐。有粗细二制：粗缅甸乐，用接内搭兜呼一，稽湾斜枯一，聂兜姜一，聂聂兜姜一，结莽聂兜布一。
接内搭兜呼，木匡冒革，匡上有纽，系以帛，横悬於项，以手击之。
稽湾斜枯，制似云锣，其数八，上下各四，同悬於架。架后搘以二木，斜倚而击之。
聂兜姜，木管铜口，近下渐哆，前七孔，后一孔。管端设铜哨，加芦哨於上，管与铜口相接处，以铜签掩之。
聂聂兜姜，形如金口角而小，木管木口，馀与聂兜姜同。
结莽聂兜布，范铜二片，圆径三寸五分。中隆起，穿孔，贯以韦，左右合击。
细缅甸乐，用巴打拉一，蚌札一，总稿机一，密穹总一，得约总一，不垒一，接足一。
巴打拉，以木为槽，形如船，通长二尺七寸五分。前后两端各为山峰形，两峰之尖，络以丝绳。排穿竹板二十二片，皆阔一寸。第一片长五寸二分，厚三分五釐，以次则长递加而厚递减，至末片则长一尺一寸五分，厚一分。以竹裹绵为槌击之。
蚌札，木匡冒革，上大下小。面径六寸一分，底径四寸，匡高一尺。四围俱系韦绦，以手击之。
总稿机，十三弦，曲柄，通槽，柄上曲如蝎尾。槽面冒革，为四圆孔以出音。顺槽腹设覆手，穿孔十三，系弦，各斜引至柄束之，弹以手。
密穹总，三弦，木质，为鱼形。体长方，腹下通长刳槽，无底，两旁镌鳞甲。面设品五，为小圆孔九以出音，前四，中四，后一。首形锐而上出，镌须角钜齿圆睛，尾形亦锐。项上以铜为山口，系朱弦三，尾有镮纳弦，旁穿孔，设轴，左二右一，以手弹之。得约总，三弦，木质，中虚，如扇形，中腰两旁湾曲向内。颈半穿孔纳弦，绾以三轴，左二右一，槽末施木以系弦。扣用木弓系马尾八十馀茎轧之。
不垒，以竹为管，上端以木塞其半为吹口。七孔前出，一孔后出，最上一孔前出，加竹膜。
接足，范铜二片，口径一寸八分。中隆起，穿孔贯紃，左右合击。
乾隆五十四年，获安南国乐，列於宴乐之末，是为安南乐舞。用丐鼓一，丐拍一，丐哨一，丐弹弦子一，丐弹胡琴一，丐弹双韵一，丐弹琵琶一，丐三音锣一。安南土语，凡乐器之名，俱以丐字建首。
丐鼓，木匡冒革，空其下，径八寸四分，承以架。用竹桴二，或左手承鼓，右手以桴击之。
丐拍，用檀板三：其一上端缀以连钱。其一背刻雁齿，其一右为锯牙。左手执二板相击，连钱激响，右手执锯牙者，引击雁齿，错落成声。
丐哨，即横笛，截竹为筒，漆饰，二十一节。左第一孔为吹口，次加竹膜，右六孔，末二孔，俱上出，旁二孔对出，两端饰以角。
丐弹弦子，三弦，斫檀为质，槽方而橢，两面冒虺皮。匙头凿空纳弦，以三轴绾之，左二右一。
丐弹胡琴，二弦，竹柄，槽形如筒，底微丰，面冒虺皮。曲首凿空，两轴俱自后穿前绾弦，弦自山口至柱，长一尺八寸，馀如番部合乐胡琴之制。
丐弹双韵，如月琴，四弦，斫檀为质，槽面以桐，形如满月。径一尺一寸六分，厚一寸八分。曲项凿空纳弦，绾以四轴，左右各二。槽面覆手，山口下七品，俱以檀为之。
丐弹琵琶，四弦，刳桐为质，通长三尺。项上凿空纳弦，绾以四轴，左右各二。上设四象，下布十品。弦自山口至覆手，长二尺一寸四分。
丐三音锣，范铜，三面，绾以铁圈，联如品字。上一径二寸四分五釐，右一径二寸三分八釐，左一径二寸三分。承以檀柄，槌用角。
赐宴乐，凡经筵礼毕赐宴，文、武乡、会试赐宴，宴衍圣公，宴正一真人皆用之。其器：云锣二，笛二，管二，笙二，鼓一，拍板一。笛、笙、鼓同中和韶乐，云锣、管、板同丹陛大乐。
乡乐，凡府、州、县学春、秋释奠皆用之。其器麾一，编钟十六，编磬十六，琴六，瑟二，排箫二，箫四，笛六，篪二，笙六，埙二，建鼓一，搏拊二，柷一，敔一。制皆同中和韶乐。
乡饮酒用云锣一，方响一，琴二，瑟一，箫四，笛四，笙四，手鼓一，拍板一。琴、瑟、箫、笛、笙同中和韶乐，云锣、方响、板同丹陛大乐，手鼓同清乐。
节，中和韶乐用。结旄九重，盖以金叶，束以绿皮。朱杠，上曲为龙首以衔旄。植架於东西各一，每架二节，司乐者执之以节舞。导文舞曰节，导武舞曰旌，旌亦曰节，制与节同。
千，中和韶乐用。木质，圭首，上半绘五采云龙，下绘交龙，缘以五色羽文。中为粉地，朱书 雨旸时若，四海永清。仓箱大有，八方敉宁。奉三永奠，得一为正，百神受职，万国来庭 。凡八语，佾各一语。干背髤朱，有横带二，中施曲木，武舞生左手执之。
戚，中和韶乐用。木质，斧形，背黑刃白，柄髤朱，武舞生右手执之。
羽，中和韶乐用。木柄，植雉羽，衔以涂金龙首，柄髤朱，文舞生右手执之。
籥，中和韶乐用。六孔竹管，髤朱，文舞生左手执之。
舞有二：用於祀神者曰佾舞，用於宴飨者曰队舞。凡佾舞武用干戚，文用羽籥。干戚曰武功之舞，羽籥曰文德之舞，祭祀初献以武舞，亚献终献以文舞，惟先师庙、文昌庙初献、亚献、终献皆以文舞焉。若大雩，则童子十六人衣皂衣，持羽翳，歌而舞皇舞，凡此皆隶於佾舞者也。隶於队舞者，初名蟒式舞，亦曰玛克式舞。乾隆八年，更名庆隆舞，内分大、小马护为扬烈舞，是为武舞，大臣起舞上寿为喜起舞，是为文舞。是年巡幸盛京，筵宴宗室，增世德舞。十四年，平定金川，凯旋筵宴，又增德胜舞，三舞同制，各有乐章。扬烈舞，用戴面具三十二人，衣黄画布者半，衣黑羊皮者半。跳跃倒掷，象异兽。骑禺马者八人，介胄弓矢，分两翼上，北面一叩，兴。周旋驰逐，象八旗。一兽受矢，群兽慑伏，象武成。喜起舞，大臣二十二人，朝服仪刀入，三叩，兴，退东位西乡立。以两而进，舞毕三叩，退。次队继进如前仪。此队舞之大较也。外此则有四裔乐舞：东曰瓦尔喀、曰朝鲜，北曰蒙古，西曰回、曰番、曰廓尔喀，南曰缅甸、曰安南，皆同列於宴乐之末。瓦尔喀部乐舞，司舞八人，均服红云缎镶妆缎花补袍，狐皮大帽，豫立丹陛之西。将作乐，进前三叩，退。司乐八人，分两翼上，跪一膝，奏瓦尔喀乐曲。司舞进舞，以两为队，每队舞毕，三叩，退。
朝鲜国俳，笛技、管技、鼓技各一人，均戴毡帽，镂金顶，服蓝云缎袍，椶色云缎背心，蓝绸带。俳长一人，戴面具，青缎帽，红缨，服红云缎袍，白绸长袖绿云缎虎补背心，十字蓝绸带。倒掷技十四人，服短红衣。立丹陛两旁。俳长从右翼上，北面立，以高丽语致辞，笛、管、鼓技从右翼上，东北面立，倒掷技从左翼上，自东向西，各呈其艺。
蒙古乐，笳吹，司乐器四人，司章四人，均蟒服，立丹陛旁。番部合奏，司乐器十五人，亦均蟒服，立丹陛旁，与笳吹一班同入。一叩，跪一膝，奏蒙古乐曲。
回部乐，司乐器八人，均锦衣绢里杂色纺丝接袖衣，锦面布里倭缎缘回回帽，青缎鞾，绿绸〈月荅〉膊。司舞二人，舞盘二人，皆衣靠子锦腰襕纺丝接袖衣。倒掷大回子四人，皆衣靠子杂色纺丝接袖衣，戴五色绸回回小帽。小回子二人，杂色绸衣绢里。皆豫立丹陛下，俟朝鲜国俳呈技后，上丹陛作乐。司舞起舞，舞盘人随舞。毕，倒掷小回子继进呈技。
番子乐，金川之阿尔萨兰，司乐器三人，司舞三人，为戏狮，身长七尺，披五色毛，番名僧格乙，引狮者衣杂采，手执绳，系耍球一，五色，番名僧格乙阿拉喀。大郭庄，番名大拉噶地，司舞十人，每两人相携而舞，一服蟒服，戴翎，挂珠，斜披黄蓝二带，交如十字；一服蓝袍，挂珠，斜披黄紫二带，交如十字。四角鲁，番名得勒布，司舞六人，戴舞盔，番名达帽。插鸡翎各六，番名达莫乙。背缚藤牌，番名赛斯丹。带系腰刀，番名江格乙。左执弓，番名得木尼也。右执箭壶，番名柏拉。盛箭五枝，番名格必乙。相对而舞。班禅之札什伦布，番名柏拉噶，司乐器六人，司舞番童十人，各披长带，手执斧一，番名沙勒鳖。舞而歌梵曲。
廓尔喀乐舞，司乐器六人，均衣回子衣，著红羊皮鞾，内二人缠头以洋锦，馀皆以红绿布。司歌五人，均以红绿布缠头，内一人衣绿绸衣，著红采履，馀皆回子衣、红羊皮鞾。司舞二人，均衣红绿绸衣，戴猩红毡帽，金银丝巾，著红采履，束腰皆用杂色布。舞者每足各系铜铃一串，曰公古哩，腾跃出声，歌舞并奏。
粗缅甸乐，司乐器五人，司歌六人，均拖发紥红，用缅甸衣冠。
细缅甸乐，司乐器七人，均拖发紥红，衣蓝缎短衣。司舞四人，衣闪缎短衣，皆杂色裙，以洋锦束腰，戴紥巾。歌合以粗乐，舞合以细乐。
安南国乐，司乐器九人，均戴道巾，衣黄鹂补服道袍，蓝缎带。司舞四人，衣蟒衣，冠带与司器同。执采扇而舞。
