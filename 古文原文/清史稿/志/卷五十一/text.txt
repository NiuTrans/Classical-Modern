<strong>地理二十三</strong>
△新疆
新疆：古雍州域外西戎之地。汉武帝设西域都护，天山以南，城郭三十六国皆属焉。天山以北，东匈奴右部，西乌孙，未尝服属。后汉，山北如故，山南分五十馀国，于阗、龟兹最著。自建武迄延光，三绝三通，设都护及长史治之。三国及晋，北为乌孙及鲜卑西部，南为于阗、龟兹诸国。北魏，柔然、乌孙、悦般、高车尽有山北地；后周，突厥、铁勒据之。其南以鄯善为强。唐於西州置北庭大都护府，统沙陀、突厥、回鹘、西突厥，北部诸都督府。於龟兹置安西大都护府，统龟兹、于阗、疏勒、碎叶四镇，濛池、昆陵等都护。中叶后，为吐蕃所有。五代并於吐蕃、回鹘。宋时乌孙、回鹘居山北，于阗、龟兹诸国入於辽。元置三行尚书省，葱岭以东属巴什伯里行尚书省。寻增天山南、北宣慰司，北则巴什伯里，南则哈喇和卓，后为都哩特穆尔地。明，四卫拉特居北部，曰绰罗斯、曰杜尔伯特、曰和硕特、曰辉特。其南部则巴什伯里、叶尔羌、吐鲁番诸国，回部派噶木巴尔诸族居之。顺治四年，哈密内属，吐鲁番亦入贡，惟四卫拉特仍据其地。准噶尔即绰罗斯部。数侵喀尔喀，圣祖三临朔漠征之，噶尔丹走死。其兄子策妄阿拉布坦遁伊犁，传子及孙，从孙达瓦齐夺其位。乾隆十九年，杜尔伯特、和硕特、辉特先后来归。二十年，执达瓦齐，准噶尔平。二十二年，以阿睦尔撒纳叛，霍集占附之，再出师。二十三年，克库车、沙雅尔、阿克苏、乌什诸城；明年，收和阗、喀什噶尔、叶尔羌诸城，二酋走死，回部亦平。二十七年，设伊犁总统将军及都统、参赞、办事、协办、领队诸大臣，分驻各城，并设阿奇木伯克理回务。秩三品至七品。光绪十年裁，改设头目，以六品为限。同治三年，安集延酋阿古柏作乱，陕回白彦虎应之。光绪八年，全部荡平。九年，建行省，置巡抚及布政使司，以分巡镇迪道兼理按察使衔，改甘肃迪化州及镇西、哈密、吐鲁番三厅来隶。迪化寻升府，建省治。又改阿克苏为温宿直隶州，喀喇沙尔、库车、乌什、英吉沙尔并为厅，置分巡阿克苏道辖之；喀什噶尔为疏勒、叶尔羌为莎车直隶州，英吉沙尔、玛喇巴什为厅，及和阗直隶州，置喀喇噶尔兵备道辖之；库尔喀喇乌苏为直隶厅，辖於镇迪道；又改伊犁为府，精河、塔尔巴哈台为厅，置分巡伊塔道辖之。二十四年，升喀喇沙尔为焉耆府。二十八年，改库车厅为直隶州，疏勒、莎车、温宿三直隶州并为府，又改玛喇巴什厅为巴楚州，隶莎车府。凡领府六，直隶厅八，直隶州二，厅一，州一，县二十一。宣统三年，编户四十五万三千四百七十七，口二百六万九千一百六十五。东界外蒙古喀尔喀紥萨克图汗部；西界俄罗斯；南界西藏；北界阿尔泰山；东南界甘肃、青海；西南界帕米尔；东北界科布多；西北界俄罗斯。广七千四百里，袤三千七百里。东北距京师，由南路八千六百八十九里，由北路八千五百七十六里。北极高三十四度至四十九度有奇。京师偏西二十一度至四十三度。其名山：葱岭、昆仑、天山、博克达。其巨川：塔里木、叶尔羌、和阗、伊犁诸河。其道路：天山南、北。电线：由迪化东南通兰州，西北通伊犁，西南通喀什噶尔。
迪化府：，冲，繁，难。巡抚、布政使、提学使、镇迪道兼提法司衔、副将同驻。汉，卑陆等十三国地，兼有匈奴属地及乌孙东境。后汉初，郁立师、单桓、乌贪訾离为车师所灭，后复立，时称车师六国。三国时，东西且弥、单桓、卑陆、蒲类、乌贪，并属车师后部。晋属铁勒，亦曰高车。初属蠕蠕。北魏时，大破蠕蠕。后周属突厥。隋大业中，西突厥始大，铁勒诸部皆臣之。唐贞观时内属。及灭高昌，置庭州。又置瑶池都督府及冯洛州各都督府，统於安西大都护府。武后时，改隶北庭大都护府。开元初，置北庭节度使。贞元后，其地属吐蕃，又属西州回鹘。宋为高昌北庭，臣服於辽。南宋属西辽。元太祖时，称回鹘别失八里。元末，猛可铁木儿据之，为瓦剌国。至明正统中为乜先。嘉靖间，分为四卫拉特，为瓦剌之转音。居乌鲁木齐者为和硕特部。后为准噶尔台吉游牧地。乾隆二十年，平准噶尔，始内属，改名乌鲁木齐，筑土城。二十五年，设同知。二十八年，筑新城於其北，名迪化。三十六年，设参赞大臣、理事、通判。明年，於迪化西八里筑满城，名曰巩宁。三十八年，改参赞为都统，设领队大臣，驻巩宁。三十八年，升直隶州，隶甘肃布政司。光绪九年，建行省，十二年，升府来隶。广一千四百里，袤五百二十里。北极高四十三度二十七分。京师偏西二十七度五十六分。领县六。光绪七年与俄立约，定为商埠。迪化冲，繁，难。倚。光绪十二年置。天山自西来，横亘境南。西南：雅马拉克山，绵延二百里。东北：达坂城岭。东南：哈拉巴尔噶逊山。乌鲁木齐河出南山，二源：东南曰库尔齐勒河，西曰阿拉塔济河，合北流，经城西，又北，名老龙河。头屯河自昌吉入，东北流入境，潴为八段、马厂二湖，溢出，北流，与西支合，为两县交界处，三屯河自昌吉北来注之。复东北流，合老龙河，北经沙漠，入古尔班托罗海。庙儿沟、羊圈沟、大东沟、小东沟诸水，均出县东南，分流，南入吐鲁番。达坂城水，源出阜康博克达山天马峰，入县境，南流，合大铜沟、华树林、方家沟、白家沟诸水，经达坂城卡伦入吐鲁番。东南：鄂门泊、达布逊泊。北：大戈璧，广五百里，长三百里。卡伦七。台八。驿四：巩宁、柴俄堡、达坂城、黑沟。有回庄六十七。阜康冲，繁，难。府东北一百三十里。汉，郁立师、车师后国。魏，蠕蠕地。周、隋，突厥。唐，浮图、沙钵、凭洛、耶勒、俱六诸地，贞观中置金满县。元，别失八里地。明，敦剌城，改名特讷格尔。乾隆二十五年筑堡，置巡司，寻改县丞。二十八年建城，改州判，隶安西道。三十八年并入迪化州境。四十一年裁州判，置县。博克达山绵亘南境，最高者曰福寿山。迤北，小黄山、大黄山。县境诸水均发源博克达山。西：水磨河，西北流，分大西沟、小西沟二水。东有三工河，北流，疏为五渠。又东有四工河，北流，疏为四渠。又东为土墩子河，北流，疏为六渠。又东有柏杨河，北流，疏为四渠。又东曰东沟、西沟，北流入沙漠，合流而北，复分为东、中、西三渠。卡伦四。台四。驿三：在城、康乐、柏杨。县境分区二十七。孚远冲，繁，难。府东北三百六十里。两汉，车师后国，及其后城长国。魏，蠕蠕。周，突厥。唐，金满县。元，北庭都元帅府旧治，乾隆三十七年筑恺安城，四十一年设济木萨县丞，治恺安，属阜康。光绪二十年重修城，改名孚远，二十九年升置。博克达山支脉蜿蜒起伏入境。西南：无量山。东南冰山、迤北千佛洞，皆博克达山之麓。城南小水均发源冰山。曰太平、公盛二渠，由柏杨河分支。曰长山、三盛二渠，出四道桥北。曰济木萨河，分大有、兴隆二渠。曰长胜渠。曰大东沟，北流入庆阳湖。曰经二工河，北流，经老三台驿，潴为麻菰湖。泉水三：东、西曰大泉，中曰上暖泉，均北流入沙碛。驿二：保会、三台。卡伦二。有回庄二十五。奇台冲，繁，难。府东北五百五十里。汉，蒲类、车师后城长国。魏属蠕蠕。唐，蒲类，后置甘露州。同光初入辽。宋南渡后为别失八里东境。元入畏吾儿。明，卫拉特地。康熙中，准噶尔内附，乾隆二十四年建奇台堡，设管粮通判一。东吉尔玛泰，管粮巡检一。四十年筑靖远城。四十一年裁通判，置县，隶镇西。咸丰三年改隶迪化州。光绪十五年自靖远徙今治。天山支脉自西南更格尔入境，至穆家地沟东出境，绵亘四五百里，土人谓之南山。沙山自济木萨至县境旧城北，迄镇西厅，袤延三四百里。北：拜达克山。东北：哈布塔克山。县境诸水皆自南山出，曰奇台水、木垒河、木杨河、新户梁水、中葛根水、西葛根水、永丰渠水、吉尔库水、达坂河、更格尔水。柳树河自孚远东流入境，经县北，又东至三个庄子，入沙碛。驿十：古城子、平营、木垒河、阿克他斯、乌兰乌苏、色必口、头水沟、北道桥、黄草湖、元湖。县境分区三十六。卡伦十六。台七。旧城，巡司驻。光绪七年，俄约定古城为商埠。昌吉冲，繁。府西九十里。汉，单桓、东西且弥、乌贪訾离地。晋属高车。魏，蠕蠕。隋，西突厥、铁勒地。唐属北庭。元属回鹘五城，名昌都剌。明属卫拉特。乾隆二十五年置厅，设通判。二十七年筑宁边城，设管粮巡检。三十八年改州同。四十二年置县。天山支脉，绵亘县境。南：骚呼达坂、格栅图山、草达坂、石梯子山、塔拉盘山。头屯河出天山北麓，分东西二支：东支入迪化；西支经县治东，复北流，至县境合流入迪化。大西河亦出天山北麓，至县治西，分二支：东为三屯河，东北流，注头屯河；西为大西河，即洛克伦河，自焉耆东北流入境，折西北流，经呼图壁，缘绥来界。呼图壁河源出塔拉盘山西，自焉耆府北流入，枣沟水南来注之。又北经草达坂，东分头工渠，西分土古里渠，又北至呼图壁城。复分二渠，东曰梁渠，西曰西河，北经牛圈子、三家梁，至双岔子，合洛克伦河，西北入绥来，潴於阿雅尔淖尔。呼图壁原名呼图拜克，乾隆二十二年设洛克伦巡司。二十八年移驻呼图壁。二十九年筑城名景化，为巡司治所。光绪二十九年升县丞。驿二：宁边、景化。卡伦五。呼图壁卡伦一。台四。有大回庄四。呼图壁分区二十六。绥来冲，繁，难。副将驻。府西北三百四十里。汉，乌贪訾离及乌孙东境。三国，乌孙。魏，高车。周，突厥。隋，西突厥、铁勒诸地。唐，西突厥处密部内属，隶北庭都护府。宋、元，回鹘地。明，卫拉特。乾隆二十八年筑绥来堡。三十三年设县丞。四十三年於旧阳巴勒噶逊城西建二城：北康吉，南绥来，中靖远关。四十四年置县，治康吉城。光绪十二年，合两城为一，移治南城。天山支脉，蜿蜒南境。西南：额林哈毕山、古尔班多博克达山、博罗托山。东南有甘沟山、古尔多拜山。南有大小卫和勒晶岭。玛纳斯河自焉耆府北流入，亦名龙骨河，经城西，折西北，潴为各林各土淖尔，东北流，注阿雅尔淖尔。洛克伦河自昌吉西北流入，迳沙漠，亦入阿雅尔淖尔。和尔果斯河及安集海大小二水，皆出额林哈毕山。乌兰乌苏河出古尔班多博克达山。金沟水出博罗托山。塔西河出古尔多拜山。驿十二：在城、靖远、乐土、乌兰乌苏、安集海、撞田、沙门、新渠、小拐、三岔口、唐朝渠、黄羊。有大回庄十一。卡伦七。台五。
镇西直隶厅：冲，繁，难。隶镇迪道。巴里坤总兵驻。汉，东蒲类国。后汉属伊吾卢。北魏属蠕蠕。隋属突厥，后分属西突厥。唐，沙陀部与处月杂居，沙陀叛附吐蕃，徙居北庭。宋属伊州，后入於辽。元为别失八里东境，属亦都护。明为和硕特部地。明末固始汗迁青海，后为准噶尔台吉游牧地。康熙三十六年，平准噶尔，阿尔泰山以东地内属。雍正七年，建城於巴尔库勒，改名巴里坤。九年，设安西厅同知，隶甘肃布政司。乾隆三十七年，於厅东南筑会宁城，设领队大臣。三十八年，升镇西府，领宜禾、奇台二县。咸丰五年，仍为厅，移镇迪道驻之。裁宜禾。光绪十二年来隶。西南距省治一千三百三十里。广千里，袤八百里。北极高四十三度三十九分。京师偏西二十三度三十六分。天山支脉迤逦南部者为祁连山。西北有妙雷努雷山、锅底山、那梅州山。东北有萨混子山。东有松山、千里格山。巴尔库勒淖尔即蒲类海，在厅西北，皇渠、水磨河、高家湖合诸小水均潴入之。北有盐池。东北：察哈泉。东南：柳条河与昭莫多河合。驿八：曲底、奎素、松树塘、苏吉、下肋巴泉、务涂水、芨芨台、上肋巴泉。卡伦二。厅境分区二十四。
吐鲁番直隶厅：冲，繁，难。隶镇迪道。回部郡王、台吉驻。汉，车师前王庭，后置戊己二校尉。晋治高昌，后入凉。北魏为高昌国，并于蠕蠕。后立阚伯周为高昌王，传至鞠嘉，为唐所灭，置西州，升安西都护府。贞元中，陷吐蕃。五代为回鹘所据，称西州回鹘。宋建隆二年入贡。元太祖平其地，号畏吾儿，设都护，封察哈台于此。明初为火州地，嗣称吐鲁番。顺治三年，吐鲁番阿布勒阿哈默特入贡。六年，助河西逆回，绝其使，寻复通。康熙二十四年，回疆平。雍正五年内徙，安置瓜州，建城辟展。乾隆二十四年，设建六城於辟展，置办事大臣、管粮同知，仍以吐鲁番广安城为回城。回城四：曰鲁克沁，曰色更木，曰哈喇和卓，曰托克逊。合吐鲁番为六城。设阿奇木伯克理回务。四十四年，移同知驻吐鲁番，并设巡检，隶甘肃布政使司。四十五年，裁办事大臣，改设吐鲁番领队大臣，归乌鲁木齐都统节制。光绪十年，裁领队大臣。十二年，置直隶厅来隶。西北距省治五百三十里。广八百馀里，袤五百馀里。北极高四十三度四十分。京师偏西二十六度四十五分。领县一。天山横亘北境，为群山之总幹。东北：柯格达坂。北：度吉尔山、阿布都尔山。西：湖洛海、合同察海、卡卡苏各达坂。南：哈拉可山、库木什达坂、觉洛塔哈山。东南：克子里、阿习布拉克、胜金台山。白杨河自迪化入，东南流，迳托克逊沙山，潴为觉洛浣。西：乌斯水、作洛满若水、布而水，均出合同察海达坂，入焉耆。驿十一：杨和、胜金口、硜々子、三角泉、布干台、托克逊、小草湖、苏巴什、阿哈布拉、桑树园、库木什。卡伦一。有回庄二十。回城巡司一。光绪七年，俄约定为商埠。鄯善冲，繁，难。厅东二百五十里。汉，车师前国东境楼兰。元魏后为高昌白棘城。唐，柳中县，属西州交河郡地。宋，六种，属高昌，后入辽。元，鲁克察鲁地。明，柳城。康熙末内属。乾隆三十六年设辟展巡检。光绪二十九年改置。天山分支亘於北境，有东西柯柯雅山、茂萌山、高泉达坂。县境诸水，出自井泉，伏流地中。西北：五个泉、夹皮泉。北：柳树泉。西南：马厂湖。南：戈壁。驿八：齐克滕木、土墩子、西盐池、惠井子、梧桐窝、七个井、车箍轳、连木沁。卡伦一。有大回庄七。
哈密直隶厅：冲，繁。隶镇迪道。副将驻。汉，伊吾卢地，为匈奴呼衍王庭，后置宜禾都尉。三国属鲜卑西部。晋属敦煌郡。北魏属蠕蠕。隋筑新城，号新伊吾，后属西突厥。唐贞观四年，置西伊州，寻改伊州，置都督府。天宝初，改伊吾郡，寻复初。广德后，陷吐蕃。五代时，号胡卢碛。宋雍熙后，属回鹘，元属畏吾儿，后为宗室纳勿里封地。明永乐四年，建哈密卫。正德中，服属吐鲁番。顺治四年，哈密卫辉和尔都督入贡。六年，以助逆绝贡，复通。康熙三十六年，俘献色布腾巴勒珠尔，赐额贝都拉紥萨克印。三十七年，编列旗队，设管旗章京。雍正五年，始建城。回城在城西三里，回子郡王所居，康熙五十六年筑。设协办旗务伯克。十三年，设驻防兵。乾隆二十二年，准部平，其酋伊萨克内附，移靖逆、瓜州、黄墩各营驻之，撤驻防兵。二十四年，设办事大臣、协办大臣、抚民通判、巡检，隶甘肃布政司。光绪十年，升直隶厅。十二年来隶。西北距省治一千六百二十里。广四百五十馀里，袤二百五十里。北极高四十二度五十三分。京师偏西二十二度三十四分。北：天山。其分支，西北：截达坂、沙克拉山、可雅尔达坂、合塔手可拉山。东北：阿克相木山、坤翌图山、阿里铁洛可山、空多洛托山。哈密河出厅西苏巴什湖，南流潴为小南湖，又南流，东为硕洛浣，西为阿里浣，折西南，潴为大泉海子，为沙漠所渗。东：乾河子。东北：乌拉台水、安吉水、黑具玛水、达子湖。西：依他拉可水、八道沟等水。南：戈壁。驿十四：伊吾、南山口、黄芦冈、长流水、格子烟墩、苦水、沙泉子、星星峡、头堡、三堡、三道岭、瞭墩、橙槽沟、一碗泉。新城，巡司一。厅境分区三十五。有大回庄十四。光绪七年，俄约定为商埠。
库尔喀喇乌苏直隶厅：冲，繁，难。隶镇迪道。办事、领队大臣驻。汉，匈奴西境。晋后为铁勒部。北周属突厥。隋属西突厥，为处木昆部。唐永徽中破之，设郡县，属昆陵都护府。开元中，置瀚海军。后唐时属辽。元，回鹘地。明，绰罗斯部地，后属准噶尔。乾隆二十二年，平准部。二十七年，设办事大臣。二十八年，筑庆绥城。三十七年，设领队大臣、县丞。四十六年，设同知。明年设游击。四十八年，筑新城，定今名，设粮员，裁县丞。隶乌鲁木齐都统。光绪十二年，裁粮员，置直隶厅，改隶。东距省治七百里。广三百三十里，袤五百四十里。北极高四十四度三十分。京师偏西三十一度。天山支脉在境南者，额林哈毕尔噶、托罗滚、沙得格果沙吐克土诸山，额布图、古尔班、恰克、额尔图诸岭。奎屯河出托罗滚山，合托罗滚水、热水泉、沙格得水，北流，至城东，分二支渠，至二台驿，折西流，与济尔噶朗河会。济尔噶朗河出古尔班岭，合札哈水、东斗水、哈峡图水，北流，会奎屯河，又西流，入精河厅，与固尔图河会。固尔图河出额尔图岭，有五源，合北流，折西入精河厅，与金屯河会。西流，潴於喀喇塔拉阿西柯淖尔。精河巡司一。驿九：西湖、奎屯、普尔塔齐墩、木达、固尔图、头台、二台、小草湖、鄂伦布拉克。厅境分区九。有旧土尔扈特部游牧地。卡伦一。
伊犁府：冲，繁，疲，难。隶伊塔道。汉至晋为乌孙、伊烈两国地，后入铁勒。北魏，悦般国，又车高地。周，突厥地。隋，西突厥及石国。唐，西突厥及回鹘地，又西境为突厥施乌质勒部，又西突厥及笯赤建国、石国地。大历后，葛逻禄居之。宋为乌孙，后入辽。元名阿力麻里，为诸王海都行营处。明，绰罗斯部，后属准噶尔。乾隆时，准部平，改乌哈尔里克为伊犁。二十五年，设办事大臣。二十七年，设将军，节制南北两路，以参赞大臣副之。初设二员，寻裁一。二十九年，设锡伯营、索伦、察哈尔领队大臣各一。三十年，设额鲁特领队大臣。三十四年，设惠宁城领队大臣。筑河北九城。曰惠远，将军、参赞大臣、各营领队大臣驻。总兵先驻绥定，寻移驻。理事同知、抚民同知、巡司各一。改巴颜岱曰惠宁，领队大臣驻，粮员、巡司各一。改乌哈尔里克曰绥定，总兵驻，粮员、巡司各一。改乌克尔博罗素克曰广仁，屯镇左营游击驻。改察罕乌苏曰瞻德，都司、守备驻。改霍尔果斯曰拱宸，参将驻，巡司一。改哈拉布拉克曰熙春，屯镇都司驻，曰塔勒奇，屯镇守备驻。改固勒紥曰宁远，以居回民。设阿奇木伯克、伊什罕伯克各一。粮员一。同治五年陷回。后又为俄占。光绪初，全疆底定。八年，收回伊犁。十四年，以绥定城置府。将军，副都统，参赞大臣，领队大臣，索伦、额鲁特、察哈尔、锡伯各领队大臣，及满洲八旗军标副将，理事同知，同驻惠远城。参将、霍尔果斯通判驻拱宸城。游击驻广仁城。守备驻瞻德城。都司驻熙春城。东距省治一千五百四十五里。广一千五百馀里，袤一千一百馀里。北极高四十三度五十六分。京师偏西三十四度二十分。领县二。咸丰元年，俄约定为商埠。绥定冲，繁，疲，难。倚。乾隆二十六年设巡检。光绪十四年置，移巡检驻广仁城。天山支脉绵亘北境。北：塔勒奇山。东北：新开达坂、库森木什达坂。伊犁河自宁远西北流入。通惠渠南北二渠，乌拉果克水、大西沟、察罕尔乌苏水皆注之，又西至河源卡，会霍尔果斯河，西流入俄界。南：大小博罗庄水、霍洛海庄水、沙拉诺海水、洪海水，均北流入沙碛。又东西阿里玛图水，北大小东沟水，亦入沙碛。北：赛里木淖尔。驿七：沙泉子、惠远城、芦草沟、塔尔奇阿满鄂博、勒齐尔鄂勒著衣图博木、胡素图布拉克。台站一，属锡伯营，回庄十六。额鲁特部上三旗、下五旗，及察哈尔部游牧地。卡伦十三，为中、俄交界，归额鲁特、锡伯营分辖。牌博自南而西至西北，均连俄界。自沙拉诺海小山立第十六牌博，至头胡第二十五牌博，凡十。宁远繁，难。府东南一百二十里。伊塔道治所。乾隆间，筑宁远城於固勒札。光绪八年设同知，十四年改置。东南：博罗布尔噶苏山、哈什山、大蒙柯图山、乌土达坂、木尼克得山、额林哈必尔山、克里克子达坂。南：索达坂、色格三达坂。西南：喀喇套山、格登山、汗腾格里山、沙拉套山、诺海托盖山。特克斯河出俄属木萨尔山，自胡素图卡南、诺海托盖山北入，折东流，纳戛雄河、大小霍洛海诸水，又东与崆吉斯河会。崆吉斯河自焉耆西北流入，迳耶里格庄南，合特克斯河，西流，至阿瓦克庄西，与哈什河会。哈什河源出大蒙柯图山，西流，纳十二围场水、皇渠、锡伯营渠，合西北流，为伊犁河，入绥定。北：赛里木淖尔。驿一：在城。台站七，属锡伯营。回庄三十七。额鲁特游牧地。卡伦七，为中、俄交界，归额鲁特营辖。县境由南而西均界俄。自纳林哈勒噶立第一牌博，至阿哩千谷第十五牌博，凡十五。
塔尔巴哈台直隶厅：繁，疲，难。隶伊塔道。塔城左翼副都统、参赞大臣、领队大臣、副将驻。汉，匈奴右地。三国，鲜卑右部。北魏，高车、蠕蠕地。北周、隋，属突厥。唐属车鼻南境，为葛罗禄，后南徙，地属黠戛斯。后周时，贡於辽。南宋为乃蛮国。元封诸王昔里吉。明为土尔扈特部地，后属准噶尔。乾隆二十二年，准部平，始内属。二十九年，筑城雅尔，名曰肇丰。三十一年，改筑城於楚呼楚，距雅尔二百里。名曰绥靖，易其地名为塔尔巴哈台。设参赞大臣、协办领队大臣，专理游牧，领队大臣各一，管粮理事、抚民同知，寻改通判，隶伊犁将军。光绪十四年，置直隶厅，改隶。於厅治东南里许筑新城，改参赞大臣为左翼副都统。东南距省治一千六百二十四里。广一千二百里，袤八百里。北极高四十七度五分。京师偏西三十度三分。天山支脉，蜿蜒南部。东：斋尔山、苏海图山、巴戛阿拉戛凌图山。东南：喀图山。西南：巴尔鲁克山。东北：阿尔泰山、赛里山、和博沙克里山、芍陇山。北：塔尔巴哈台山，支峰为毛海柯凌山、乌什岭、额依宾山。额尔齐斯河自科布多部西流入，纳哈布干诸水，西入俄界，潴於斋桑淖尔。额敉勒河出额依宾山西麓，西流，至库尔噶苏台，合南源，西流，乌拉斯台水、乌宗戛拉水自俄境南流注之，博尔里河合察罕河北流注之，又东入俄境。和博克河出额依宾山东麓，东南流，合和博沙尔克河、巴杏萨拉水，又东南入昌吉，渗於沙。苏尔图河出斋尔山，东流，会纳木河，又东潴为艾拉克淖尔。达尔达木河亦出斋尔山，东流，潴为盐池。说尔噶其河亦出斋尔山，东南流，入绥来，潴于阿尔雅淖尔。驿十二：郅支、干吉莫多、色特尔莫多、固尔图、霍洛、托罗布拉克、雅玛图、昆都伦、乌土布拉克、沙尔札克、乌纳木、库克申仓。有回庄九。额鲁特部、察哈尔部十牛录、旧土尔扈特部十四牛录游牧地。哈萨克四部游牧地：曰柯勒依，附以新旧两乌瓦克小部；曰赛布拉特，附以阿克奈曼部；曰曼毕特；曰吐尔图。卡伦六。厅境西北与俄界，自精河厅至厅迤南，立土斯赛第三十四牌博，至布尔罕布拉克第五十五牌博，凡牌博二十二。又东循哈巴尔乌苏塔尔巴哈台山梁，至穆斯岛，折北行，曰依生克里的，曰布罗呵卡，曰二支河等处，凡立牌博二十七。咸丰元年，俄约定为商埠。
精河直隶厅：冲，繁，难。隶伊塔道。汉、魏，乌孙。晋，铁勒部。北魏为金山以南诸部。隋、唐，西突厥，后设嗢鹿州都督府。元，曲只儿地。明，准噶尔各鄂拓克台吉游牧地。乾隆二十二年，准部平，始建安阜城於精河，设典史。四十八年，於城东二里建新城，仍旧名，设都司、粮员、巡司，裁典史，隶乌鲁木齐都统。光绪十四年，置直隶厅，改隶。东距省治一千七十五里。广六百五十馀里，袤四百五十馀里。北极高四十四度四十分。京师偏西三十二度四十分。天山支脉自东北来，袤延境内。北：喀拉达坂、索达坂。南：登努勒台山、乌兰达坂、布里沁达坂。西：德木克沁喀三达坂，别珍岛。博罗塔拉勒河出厅西，东流，布哈水南流，库森木什水北流注之。精河出登努勒台山，有五水南来注之。奎屯河自库尔喀喇乌苏厅西流入，合古尔图河，与博罗塔拉河、精河均潴於喀喇塔拉额西柯淖尔。驿五：安阜、托里托、和木图、沙泉、托多克。博罗塔拉巡司一。北山，旧土尔扈特、察哈尔部游牧地。南山，哈萨克部游牧地。卡伦十三。为中、俄交界，归察哈尔营辖。
温宿府：冲，繁，疲。阿克苏道治所。阿克苏总兵驻。旧阿克苏回城。阿克译言 白 ，苏谓 水 也。汉，姑墨国。三国至北魏属龟兹。南宋时属西辽。元，别失八里西境，封宗王阿只吉。明永乐间入回部。后并於准噶尔。乾隆二十二年始内属，改名阿克苏。二十四年，回部平。四十四年，移乌什领队大臣来驻。嘉庆二年，改设办事大臣，隶喀什噶尔。光绪十年裁，置直隶州。二十八年升府。光绪九年，筑新城为府治。东北距省治二千七百八十里。广一千二百馀里，袤八百馀里。北极高四十一度九分。京师偏西三十七度十五分。领县二。西南：格达尔山、铁克列克达山、谷故提山。瑚玛喇克河、哈拉和旦河、托什罕河，皆自温宿东南入，合流，纳毕底尔河，至赛里木为浑巴什河，迳乙思坤庄，叶尔羌河自巴楚州北流注之，又纳和阗河，东南流为塔里木河，入沙雅。驿四：浑巴什、萨伊里克、乔里呼图、齐兰台。柯坪巡司一。大回庄十二。布鲁特诺依古特部游牧地。温宿冲，繁，难。府北二十五里。道光十九年筑城，回城西北曰旧城。光绪九年设巡司。二十八年置县。汗腾格里山为天山最高之峰，由县西北蜿蜒东北，为与伊犁府及俄罗斯界山。西北支山有萨雷雅斯山、楚克达尔山、萨瓦巴齐山、帖列达坂。东北支山有萨巴齐山、乌西拉克山、木素达坂、铁厂山、意什哈子山。铁梁河出县东，哈拉和旦河溢出之水，至县南合流，注浑巴什河。瑚玛喇克提河、托什罕河，均出县西，东南流，托干什河、毕底尔河自乌什东流注之，为浑巴什河，入府。驿十：在城、虽雅克、札木台、哈拉玉尔滚、阿尔巴特、和约伙罗、巴图拉特湖、斯图托海、塔木哈塔什、噶克察哈尔。大回庄九。卡伦一。拜城冲，疲。府东四百五十里。汉，姑墨国地。唐为阿悉言城，后并於龟兹。乾隆二十二年内属，置阿奇木伯克理回务。光绪十年置县。天山绵亘北境。东北：哈雷克套山、冰山、大木素尔达坂、明布拉克山。东南：截达坂，有滴水崖、温巴什、托和奈旦、巩伯、和色尔铜矿五。木札拉提河，发源冰山，西南流，纳闹水、铁敏水，折东南，纳特拉布觉克水，为铜厂河。又纳哈拉苏水、宿什勒克水，为渭干河，东南入库车。驿五：姑墨、鄂伊斯塘、察尔齐、赛里木、河色尔。回庄二十一。卡伦三。
焉耆府：要，冲，难。隶阿克苏道。旧喀喇沙尔回城。喀喇译言 黑 ，沙尔 城 也。汉，焉耆、危须、尉犁诸国地。后汉至隋为焉耆国。唐贞观六年来朝，十八年置焉耆都督府，后立碎叶镇於此。贞元后，没於吐蕃。宋西州回鹘地，后属西辽。元，别失八里东境。明初朝贡，后徙天山南，据其地，号伊勒巴拉。康熙中，准部噶尔丹占为牧场，小策凌敦多布、噶尔丹策零先后据之。乾隆二十二年，准部平，改名喀喇沙尔。二十三年，始建城。城毁於火。置府后，就安集延回城拓大之。二十四年，设办事大臣。辖布古尔、库尔勒二城，设游击，以阿奇木伯克理回务。三十八年，土尔扈特及和硕特移牧珠勒都斯，归办事大臣兼辖。光绪八年裁，设喀喇沙尔直隶厅。二十四年升府，易今名。北距省一千九十里。广一千馀里，袤二千五百里。北极高四十二度七分。京师偏西二十九度十七分。领县三。西：达兰达坂、江布达坂、达哈特岭。西北：胡斯图达坂、泽达坂、察罕萨拉达坂、和屯博克岭。北：朱勒都斯山。东：博尔图山、铁里达坂、萨萨尔达坂。东南：库尔泰山、大石山、干洛可达坂。开都河，源出和屯博克岭，南流，经朱勒都斯山，分二支，复合扣克讷克水，折东南，纳赛仁木诸小水；南流迳城西，汇於博斯腾淖尔。复溢出，迳库尔勒回城，又汇为布它海子，入轮台。崆吉斯河，源出城西北举尔达坂，西北流，入宁远。玛纳斯河，源出胡斯图达坂，北流入绥来。呼图壁河，源出府北天格尔达坂，北流入昌吉。驿九：在城、清水河、乌沙克塔、新井子、榆树沟、柴泥泉、库尔勒、上户地、库尔楚。大回庄八。土尔扈特部两札萨克、和硕特部两札萨克游牧地。卡伦五。新平疲，难。府南三百六十馀里。汉，尉犁国地。三国后入焉耆。明，后什尼戛地。旧名罗布淖尔，属鲁克沁回王。光绪十一年，设局蒲昌城理屯防。二十四年置县，治罗布淖尔，以游击驻蒲昌城。北：大石山支脉自府境迤逦入县。塔里木河自沙雅东流入，分二支，南支汇为小罗布淖尔，溢出东行，与北支合，渭干南河自沙雅东流注之，又东注为六泊。渭干北河自轮台东流入，潴为冲库海子。孔雀河承布它海子水自府入，溢出东流，与冲库海子溢出水合，东南流，入婼羌。古斯拉克河由塔里木河所潴之第五泊溢出，东北流，斜贯渭干北河，为罕溪河，东北汇为小海子，入婼羌。驿九：在城、克泥尔、英气盖河、楷拉、英格可立、乌鲁可立、古斯拉克庄、哈什墩、都拉里。回庄二十。卡伦三。轮台冲，疲，难。府西南六百十五里。旧至古巡司。汉，轮台、乌垒、渠犁。晋，龟兹国地。元魏后入吐谷浑。唐属安西都护，与于阗、疏勒、碎叶为四镇，后陷吐蕃。元为别失八里东境。乾隆中内附。二十四年，设阿奇木伯克理回务。光绪八年裁，设巡司。二十八年，以布古尔置县。北：珠勒土斯山，蜿蜒数百里。的纳尔河发源库车之哈拉草湖，南流入境，纳县北诸水，又南流，汇为斯尔里克黑洗湖。渭干北河自沙雅东北流入，又东入新平。东南：大戈壁。驿四：布古尔、洋萨尔、策达雅尔、野云沟。回庄九十一。婼羌要。府东南一千二百馀里。汉，婼羌国。乾隆二十四年，设阿奇木伯克理回务。光绪二十四年裁，设卡克里克县丞，隶府。二十八年置县。昆仑支脉亘於境内。南：乌兰达布逊山、阿勒腾塔格岭、阿里哈屯山、大中小屈莽山。东：阿思腾塔格山。孔雀河自新平东南入，分二支：一东流，潴为孔雀海子；一合阿喇铁里木河，至托乎沙塔庄，注罗布淖尔。卡墙河自于阗东北流入，并注淖尔。淖尔广袤三四百里，古蒲昌海，亦盐泽、泑泽，伏流东南千五百里，再出积石为黄河。其东北硕洛浣，南库木浣，东阿不旦海，并入於沙。驿六：在城、罗布、破城、托和莽、阿拉罕、哈拉台。回庄十一。额鲁特部游牧地。
库车直隶州：冲，繁。隶阿克苏道。旧回城。汉，龟兹国。后汉建武中，灭於莎车，寻复立，属匈奴。永元三年内属。晋太康中，为焉耆所灭，寻复立。唐贞观中，置龟兹都督府。显庆三年，徙安西大都护治之。北宋时入贡。南宋属西辽。元为别失八里西境。明永乐中，并入回部。顺治、康熙间，准噶尔兼有其地。乾隆二十三年，讨霍集占，伯克阿集以城降，改名库车。库译言 此地 ，车谓 眢井 也。二十四年，设办事大臣。设都司，以阿奇木伯克理回务。光绪十年裁，置直隶州。北距省治二千三十里。广六百十里，袤七百里。北极高四十一度三十七分。京师偏西三十三度三十二分。领县一。汗腾格里山支脉绵亘北境。东北有迭拉尔达坂。西北：阿尔齐里克达坂、马纳克齐达坂、泰来买提达坂、阿拉阿奇达坂。西：托和拉旦达坂、千佛洞。北：苏巴什铜厂。龙口河源出迭拉尔达坂，西南流，纳塔里克水、托克苏拉水、卡拉淖水、朵托水，至随鲁庄，分为叶斯巴什河、乌恰萨伊河、密尔特彦河，合流而东，潴为沙哈里克草湖。拉依苏河出城北，分二支，均南流，一入轮台，一入沙哈里克草湖。渭干河自拜城东南流入，迳千佛洞，南流入沙雅。驿五：鸠兹、托和拉旦、托和奈、哈尔巴、阿尔巴特。大小回庄一百二十六。卡伦四。沙雅州南百八十里。唐，突厥施沙雁州。乾隆二十四年，设阿奇木伯克理回务。光绪十年裁。二十九年，以沙雅尔回城置县。西北：哈电克套山。渭干河自州南入，折东流，至萨牙巴克庄，为鄂根河，迳沙克理克，分支南流入塔里木河。又东迳阿洽，分二支：一东南流，出境为渭干南河，入新平；一东北流，出境为渭干北河，入轮台。塔里木河自温宿东南入，至可可觅，纳渭干河支流，至喀喇墩，东流入新平。西南：下和里海子。西：草湖浣。驿二：在城、亮噶尔。回庄六十四。卡伦三。
乌什直隶厅：要，冲，疲，难。隶阿克苏道。副将驻。汉，温宿国。后汉内附。北魏入龟兹。唐贞观中平之，置温肃州，隶安西都护府。南宋属西辽。元为别失八里西境，封宗王阿只吉。明永乐中，其王西迁，地入回部。后并於准噶尔，名图尔璊。乾隆二十年，阿奇木伯克霍集斯擒达瓦齐，以城内属，改名乌什。以乌赤山得名。二十三年，设办事大臣、参将。三十一年，筑永宁城，移喀什噶尔参赞大臣、协办大臣驻之，又设领队大臣。四十四年，移领队驻阿克苏。五十二年，移参赞、协办驻喀什噶尔，仍留办事大臣。光绪九年裁，置直隶厅。东北距省治三千二十里。广一千一百八十里，袤三百七十里。北极高四十一度六分。京师偏西三十八度二十七分。天山支脉绵亘境内。西南：乌鲁山达坂。南：木其别什达坂、登鲁古达坂、屯珠素山。东南：库鲁克达哈山。西北：上齐哈尔达坂。北：廓喀沙勒山、戈什山、哈克善山。东北：贡古鲁达坂、珍旦达坂、英阿瓦达山。托什罕河二源，一自伽师东北入，纳上齐哈尔达坂水，合东流，纳希布勒孔盖河、玉簪河，至乌什庄，别叠水南流注之。又东为毕底尔河、贡古鲁及可可容二水合为柳树泉，南流注之，东流入温宿。驿二：乌赤、洋海。回庄二十八。布鲁特二部游牧地：曰奇里克，曰胡什齐。卡伦十三。厅境北及西北均界俄。自喀依车奇哈达坂，至齐恰尔达坂，立牌博六。
疏勒府：冲，繁，疲。喀什噶尔道治所。乌鲁木齐提督同驻。旧喀什噶尔道徕宁城。喀什译言 各色 ，噶尔为 砖房 。汉，疏勒国地。永平中，龟兹并之，寻复立。元魏太延二年内属。隋末属西突厥。唐置佉沙都督府。宋开宝二年，并於于阗。南宋属西辽。元至元二十五年，置达鲁花赤，屯田於此，隶阿母河省。明为哈实哈儿国。明末玛木特玉布素自亚剌伯来。奉回教。乾隆间，准噶尔汗囚其曾孙玛罕木於伊犁，并其二子波罗泥都、霍集占。二十年，平伊犁，玛罕木已死，定北将军班第释波罗泥都囚，使归喀什噶尔统其众，留霍集占於军。旋逃至叶尔羌，据城叛。二十四年，将军富德克之，阿浑以喀什噶尔降，始内属。设参赞大臣，总办天山南路八城事务。以阿奇木伯克理回务。领队大臣、协办大臣各一。专理喀什噶尔、英吉沙尔事务。总兵一。二十七年，於沽溇巴海筑徕宁城。旧回城西北二里。三十一年，移参赞、协办驻乌什，改设办事大臣。五十二年，复设参赞、协办。道光七年，於哈喇哈依筑新城，名曰恢武。光绪九年，裁参赞、协办，置直隶州。二十九年升府，增伽师，又巴楚州同隶。寻割巴楚属莎车。东北距省治四千五百里。广一千六百馀里，袤七百馀里。北极高三十九度二十五分。京师偏西四十二度二十五分。领县二。乌兰乌苏河自府东流入，迳城南，复东北流入伽师。罕爱里克河、雅璊雅尔河亦自府东流入，注岳普尔湖之东库山河。下游别什幹渠，自英吉沙尔东北流入，分数小水入沙碛。驿三：系弦、雅璊雅尔、雅卜藏。汉屯八，大小回庄六。布鲁特部游牧地。卡伦二。咸丰元年，俄约定为商埠。疏附冲，繁，疲。府西北二十四里。旧回庄。光绪九年，划乌兰乌苏河上游十一庄置。西北：乌孜别里山，为怱岭、天山之过脉，葱岭支峰。西南：喀喇特山、玛尔幹山、喀卜喀山、额依尔阿特山。南：乌鲁瓦特山、阿依阿奇山、勒泰乌巴什山，皆在乌兰乌苏河南，天山支峰。西北：萨瓦雅尔德山、西康山、克子图山、库斯浑山、东克依克山，皆在乌兰乌苏河北。乌兰乌苏河源出葱岭，东流，纳业金水、玛尔堪苏河、阿依阿奇水、库斯浑水，迳城西南，一支渠东流入府，一东流，图苏克塔什河合察克玛克河北来注之，入伽师。雅璊雅尔河自蒲犁北流入，东北出，一支渠入府。驿一，在城。回庄九。布鲁特五部游牧地：曰胡什齐，曰冲巴噶什，曰岳瓦什，曰希布察克，曰奈曼。卡伦三十三。牌博自西南乌孜别里山豁，至东北帖列克山豁，凡二十二。伽师冲，繁，难。府东一百六十里。汉，疏勒国地。唐，佉沙城。乾隆二十四年，设阿奇木伯克理回务。光绪二十九年，以牌素巴特回庄置。天山支脉迤逦北境。北：郭克阿勒山、以格孜达坂、阿奇克山、依提约尔山。西北：依得朗山、伦郭斯山。东：苏潭山。乌兰乌苏河自境及疏附分支东流入境，迳城北，喀什噶尔河南流注之。又东北为二支，潴为草湖，溢出复合，流入巴楚。驿五：在城、英阿瓦特、龙口桥、雅素里克、玉代里克。大回庄五。卡伦八。牌博自西北黑皮恰克，至乌图鲁达坂，凡五。
莎车府：冲，繁，难。隶喀什噶尔道。副将驻。旧叶尔羌回城。叶尔译言 地 ，羌谓 宽广 也。汉，莎车国地。后汉并於于阗，元和后内附。三国属疏勒。北魏为渠沙国，后疏勒并之。隋、唐至宋皆属于阗。南宋属西辽。元曰雅儿看，以封宗王阿鲁忽。明曰叶尔羌，国最强。顺治十三年，哈密、吐鲁番入贡，其表均叶尔羌阿布都剌汗署名。康熙三十五年，破准噶尔，其王来朝，寻为准噶尔所阻。乾隆二十年，始内属。二十四年，平霍集占，旧伯克回民以城降。二十六年，设办事大臣、协办大臣、兼领队事务各一，副将一。道光八年，改参赞大臣，寻复旧制。光绪八年平回乱。九年，裁办事、领队大臣。二十四年，筑新城，设直隶州。二十八年，升府。东北距省治四千七十三里。广一千三百里，袤一千二百里。北极高三十八度十九分。京师偏西四十度十分。领厅一，州一，县二。昆仑山脉绵亘本境。西南：协坦耿山、铁格山、海立雅山。泽勒普善河自蒲犁厅东北流入，纳喇斯库木河，东北入巴楚厅。杂布河自叶城东北流入，迳别什幹庄，东流入叶城。驿四：在城、科科热瓦牙、合哎勒克、和色尔。回城巡司一。大回庄十七。布鲁特部游牧地。卡伦六。蒲犁厅府西南八百里。旧色勒库尔地。汉，蒲犁、西夜、乌秅、依耐诸国地。后汉，德若国。魏，满犁、亿若二国，并属疏勒。北魏及唐，喝盘陀国。宋、元，于阗国。明属叶尔羌。顺治后，为布鲁特西部。光绪二十八年置。葱岭北支绵亘北境。东北有铁里达坂。西北：克则勒借克山。西南：乌鲁克瓦提达坂。南：喀楚特山。赛里河出厅南，喀楚特河东北流注之，北流至申底南，折东流，名托布隆河，纳汤吉塔尔河，又东流入府，注泽勒普善河。奇盘河自叶城西北流入，合喇斯库木河，折东北入府，为泽勒普善河。雅璊雅尔河自俄国东流入，纳木吉河，东北流，入疏附。西北：爱南湖、喀喇库湖、白希库湖、布伦库尔湖、霍什干大库湖。驿十一：在城、申底、奇哈尔、塔尔拜什、托鲁布伦、七里拱、拜塔、布达克、巴海开子、阿普里克、托乎拉克。大回庄二十七。布鲁特部及塔吉克族游牧地。卡伦十一。巴楚州冲，繁，疲。府东二百四十里。汉，尉头国。三国及北魏属龟兹。隋入疏勒。唐，蔚头州。宋属疏勒。元、明，别失八里地。乾隆中内属，设阿奇木伯克理回务。道光十二年，筑城，设粮员。光绪九年置玛喇巴什直隶厅，设水利抚民通判。二十九年改置，治巴尔楚克，易今名。天山支脉蜿蜒北境。东：乌果洛可山、觉里孔山。南：克拉甫山。西：沙格山。泽勒普善河自莎车东北流入，合老玉河，为叶尔羌河，折东北，入温宿。乌兰乌苏河合喀什噶尔河，自伽师东流入，至古鹰州城，折东北，注叶尔羌河，入温宿。听杂布河自叶城东北流入，分数支渠。又有苏沙湖、咸海、故海、小海子。驿八：七台、察巴克、图木舒克、车底库勒、雅哈尔库图克、色瓦特、屈尔盖、卡拉克沁。回庄八十六。卡伦二。叶城冲，疲，难。府东南二百里。旧哈哈里克。汉，莎车、子合国地。后魏，渠沙、悉居半、朱俱诸国地。唐，沮渠、朱俱波西地，入于阗。明，叶尔羌。乾隆中内附。光绪九年，以哈哈里克置。葱岭北支绵亘县境。有奇盘山、密尔岱山。南：玛尔胡鲁克山。西南：八沙拉达坂。东：玉拔达坂。奇盘河源出八沙拉达坂，北流，福新河自皮山西北流注之，又西北入蒲犁。听杂布河为福新河分支，北流迳城西，又东北流入巴楚。驿二：哈哈里克、上波斯坎。大回庄十一。卡伦七。皮山冲，疲，难。府东南四百十里。旧侂玛回庄。汉，皮山国地。后汉入于阗，寻复立。三国，皮山。北魏，蒲山。北周、隋、唐属于阗。乾隆间内属。光绪二十八年，於苏各庄置泽普县，寻移治侂玛，易今名。葱岭山脉绵亘境内。南：卡拉胡鲁木山、素盖提山、桑珠山。东南：普下山、阳阿里克山、杜瓦山。福新河出卡拉胡鲁木山，西北流，迳达尔乌孜庄入叶城。哈拉哈什河自和阗西北流入，潴为别里克奇草湖，复溢出，东北流入和阗。驿五：侂玛、淖洛克、木吉、装桂雅、怕尔漫。大回庄四十三。卡伦六。县南卡拉胡鲁木山与英分界，立牌博一。
和阗直隶州：疲，难。和阗译言 黑台 ，回人谓汉人也。隶喀什噶尔道。旧额里齐回城。汉，于阗国。后汉建武时，并於莎车，寻复立。北魏至唐，皆通朝贡。贞观中，置毗沙都督府。仪凤中，陷吐蕃，寻自立。后晋、后汉及北宋，朝贡不绝。南宋后，属西辽。辽亡，属乃蛮。元太祖九年，曷思麦里杀乃蛮主内附。十六年，术赤取玉龙杰赤等城，后并可失哈儿、雅儿看，即莎车为三城，以封阿鲁忽。至元初，阿鲁忽叛。十六年，以忽必来别速台为都元帅，戍斡端城，二十六年罢。明永乐四年入贡。明末并於回部。康熙中，入准噶尔。乾隆二十年，准部平，始内属。二十四年，设办事大臣、协办大臣各一。驻伊尔齐，辖回城六，隶於叶尔羌大臣。又设都司一。光绪九年裁，设直隶州。东北距省治四千九百六十三里。广二千三百里，袤一千二百里。北极高三十七度。京师偏西三十五度五十二分。领县二。南：札客安巴山。西南：哈喇科陇山、尼蟒依山、阿拉克达坂、库布哈达坂。东南：察察岭、乙根达坂。东：卡浪古达坂、乌鲁达坂。玉珑哈什河源出尼蟒依山，西北流，至而梗勒司庄，折东北，纳泥沙诸水，至八栅为州境，与洛浦分界，又东北与哈拉哈什河会。哈拉哈什河亦出尼蟒依山，西流，纳库布哈达坂水，折西北入皮山，复东北流，迳州境入洛浦。驿二：托弥、杂瓦。回庄二十九。于阗繁，难。州东四百六十里。汉，扞弥、渠勒、精绝、戎卢、且末、小宛诸国地。后汉为拘弥。北魏附蠕蠕。隋属突厥。唐初为毗沙都督府地。仪凤中，陷吐蕃，长寿时，复立国，属于阗。石晋置绀州。宋仍属于阗。南宋属西辽，后属乃蛮。元，阿鲁忽封地。明并於回部。康熙时，属准噶尔。乾隆二十年内属。二十四年，设阿奇木伯克理回务。光绪九年置。治哈拉哈什，寻徙治克里雅。昆仑绵亘县境。东南：昆折克图拉尔山。东：苏拉瓦克山大金厂，卡巴山小金厂。东北：阿里屯塔格山。西南：克里雅山、喀喇布拉克山、皮介山、阿羌山。卡墙河出县东，纳乌苏克苏水，阿克塔克水、阿里雅拉克水，西流，又纳觉可沙衣水，跳提勒水，北流，分数渠，东北入婼羌。伊尔里克淖尔在县西南，纳阿羌山、皮介山诸小水，北流入沙碛。驿二：罕兰、渠勒。回庄五十九。洛浦繁，难。州东七十里。光绪二十八年，析和阗东境玉河以东、于阗西境一根阑干以西置。东南：铁盖列克山。玉珑哈什河自州东北流，至八栅入，北流至塔瓦克，合哈拉哈什河，名和阗河，入温宿，注塔里木河。驿一：白石。回庄四十一。
英吉沙尔直隶厅：冲，繁，难。隶喀什噶尔道。故回庄。汉，依耐国地。后汉并於莎车。魏至隋，疏勒国地。唐，朱俱波国地。宋并於于阗。元为可失哈儿地，以封宗王。明末玛木特玉素来自亚剌伯，遂为回教阿浑所居。乾隆二十四年，平霍集占，始内属，定今名，英吉译言 新 ，沙尔， 城 也。设总兵。三十一年，设领队大臣，隶喀什噶尔。光绪九年裁，置直隶厅。东北距省治四千二百七十四里。广二百六十里，袤一百五十五里。北极高三十八度四十九分。京师偏西四十一度五十分。葱岭支脉环绕厅境东、西、南三面。西南：齐齐克山、铁里达坂、哈拉山、哈什克素山、黑甲克山。西：科可山。西北：清气山、佳音山。东南：黑子尔山。东：阿依普山。罕依拉克水源出齐齐克山，东北流，迳铁列山，为库山河。分二支，一绕城东南，又分为特尔木齐克河，折东北入沙碛。一东北流，为图木舒河，旁分二支，一经城西南，潴为阿哈海，溢出东流入沙碛，一经城北黄壤沙地，注英乙泉水。其正支东北流，又分二支，一与英乙泉水合，入草地，潴为小湖，一迳阿克托八栅，为别什幹渠，东北至疏勒入沙碛。塔思滚水发源哈什克素山，东北流，分三支，至阿依普山麓入沙碛。东南，黑子尔泉、且木伦泉，均东北流，合为铁列克水，入沙碛。驿三：依耐、托和布拉台、黑子尔。回庄六十八。布鲁特冲巴噶什等十四部游牧地。
