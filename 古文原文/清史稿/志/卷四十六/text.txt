<strong>地理十八</strong>
△台湾
台湾：古荒服之地，不通中国，名曰东番。隋开皇中，遣虎贲陈棱略澎湖三十六岛。明嘉靖四十二年，海寇林道乾掠近海郡县，都督俞大猷征之，追至澎湖，道乾遁入台湾。天启元年，闽人颜思齐引日本国人据其地。久之，为荷兰所夺。清顺治十八年，海寇郑成功逐荷兰人据之，伪置承天府，名曰东都，设二县，曰天兴，曰万年。其子郑经改东都为东宁省，升二县为州。康熙二十二年讨平之，改置台湾府，属福建省，领县三。雍正元年，增置彰化县，领县四。光绪十三年，改建行省。光绪十三年九月庚午，闽浙总督杨昌濬、台湾巡抚刘铭传会奏，略云： 台湾疆域，南北相距七百馀里，东西近者二百馀里，远或三四百里，崇山大溪，钩连高下。从前所治，不过山前迤南一线，故仅设三县而有馀。自后榛莽日开，故屡增厅治而犹不足。光绪元年，沈葆桢请设台北府、县以固北路，又将同知移治卑南以顾后山，全台官制，粗有规模。然彼时局势，未闻择要修举，非一劳永逸之计也。臣等公同商酌，窃谓建置之法，恃险与势，分治之道，贵持其平。台省治理，视内地为难，而各县幅员，反较多於内地。如彰化、嘉义、凤山、新竹、淡水等县，纵横二百馀里、三百里不等，仓卒有事，鞭长莫及。且防务为治台要领，辖境太广，则耳目难周，控制太宽，则声气多阻。至山后中、北两路，延袤三四百里，仅区段所设碉堡，并无专驻治理之员，前寄清虚，亦难遥制。现当改设伊始，百废俱兴，若不量予变通，何以定责成而垂久远？臣铭传於上年九月亲赴中路督剿叛番，沿途察看地势，并据各地方官，将境内扼塞道里、田园山溪，绘图贴说，呈送前来。又据抚番清赋各员弁将抚垦地所陆续禀报，谨就山前后通局筹画，有应添设者，有应改设者，有应裁撤者。查彰化桥孜图地方，山环水複，中开平原，气象宏敞，又当全台適中之地，拟照前抚臣岑毓英议，就该处建立省城，分彰化东北之境设首府曰台湾府，附郭首县曰台湾县，将原有之台湾府、县改为台南府安平县。嘉义之东，彰化之南，自浊水溪至姑石圭溪止，截长补短，方长四百馀里，拟添设一县曰云林县。新竹苗栗街一带，扼内山之冲，东连大湖，沿山新垦荒地甚多，拟於新竹西南各境添设一县曰苗栗县，合原有之彰化，及埔里社通判，一厅、四县，均隶台湾府属。其鹿港同知一缺，应即裁撤。淡水之北，东控三貂岭，番社歧出，距县太远。基隆为台北第一门户，通商建埠，交涉纷繁，现值开采煤矿，修造铁路，商民麕集，尤赖抚绥。拟分淡水东北四堡之地，撤归基隆厅管辖，将原设通判改为抚民理番同知，以重事权。此前路添改之大略也。后山形势，北以苏溪为总隘，南以卑南为要区，控扼中权，厥惟水尾。其地与拟设之云林县东西相直，现开路百九十馀里，由丹社岭集集街经达彰化，将去省城，建立中路，前后脉络，呼吸相通，实为台东锁钥。拟添设直隶州知州一员曰台东直隶州，左界宜兰，右界恒春，计长五百馀里，宽约四十里、十馀里不等，统归该州管辖，仍隶於台湾兵备道。其卑南厅旧治，拟请改设直隶州同一员。水尾迤南，改为花莲港厅。其内已垦熟田约数千亩。其外海口水深数丈，稽查商舶，弹压民番，拟请添设直隶州判一员，常川驻紥，均隶台东直隶州属。此后路添设之大略也。谨按台湾疆土赋役，日增月广，与旧时羁縻侨置情形迥不相同，因地制宜，似难再缓。况年来生番归化，狉榛之性初就范围，尤须分道拊循，藉收实效。辑遐牖迩，在在需员，臣等身在局中，既不敢遇事纷更，以紊典章之旧，亦不敢因陋就简，以失富庶之基，损益酌中，期归妥协。 二十一年，割隶日本。省在福建东南五百四十里。西北距京师七千二百五十里。东界海；西界澎湖岛；南界矶头海；北界基隆城海。广五百里，袤一千八百里。一统志载户口原额人丁一万八千八百二十七，滋生男妇大小口共一百七十八万六千八百八十三，户二十二万四千六百四十六。领府三，州一，厅三，县十一。台湾屹峙海中，为东南屏障，四面环海，崇山峻岭，横截其中，背负崇冈，襟带列岛。浪峤南屏，鸡笼北卫，澎湖为门户，鹿耳为咽喉。七鲲身毗连环护，三茅港汇聚澄泓。畜牧之饶，无异中土。诚东南一大都会也。
台湾府：冲，繁，疲，难。为台湾省治。巡抚、布政使、分巡兵备道兼按察使衔，共驻。其地东及东南界台东州；西及北界海；南及西南界台南府；东北界台北府。广袤里数阙。北极高二十四度三十三分。京师偏东四度二十分。领县四，厅一。台湾冲，繁，疲，难。倚。分彰化县治。葫芦墩，巡司驻。彰化繁，难。府北百里。鹿港，县丞驻。云林难。林圮埔，县丞驻。苗栗冲。大甲，巡司驻。埔里社厅调。府东南。其山在府境者，西北：五鹤、牛困山。西：史老榻山。南：芦芝、芎根、郡坑、松柏山、土山。东：内山。浊水出埔里社厅东南山，西南流，左合二水，经云林县东北，一水自南来注之。曲北，右纳一水，经县北。又西北，一水自嘉义县来，北流注之。又西经牛埔厝，歧为三支：一支曰石龟溪，西为牛椆溪；一支曰虎尾溪，经汕头厝为麦藔港，并经县西入於海；一支为东螺溪，又歧为三，曰刺桐港即番挖港，曰鹿港，曰二林港，并经彰化县西入於海。大肚溪上源曰合水溪，出埔里社厅东南鱼池仔，西北流，合南硿溪，经厅西北，北港溪、北硿溪并西流注之。又西，珠子山二水合西北流注之，经府治南，左右各纳一水，经大肚街为大肚溪，又西北入於海。大甲溪出苗栗县东南，合数小水，西南流，右出支津注於吞霄溪。正渠南流，左纳一水，折西北，经铁砧山南，又西北入於海。吞霄溪出苗栗县东南，合大甲溪支津，经县南，西北流入於海。后垅溪出苗栗县东南山，合一水，西北流，经五鹤山，南至钢罗湾，夹二洲，又西北，经县治北，右通中港溪，左纳一水，入於海。中港溪出县东山，缘界西北流，经县治，左出支津合后垅港支水为乌眉溪，与正渠并西北入於海。
台南府：冲，繁，难。旧台湾府改设。东北距省治二百里。东及东南界台东州；西及南界海；北及东北界台湾府。广袤里数阙。北极高二十三度。京师偏东三度三十一分。领县四，厅一。噶玛兰头围，巡司驻。安平冲，繁，难。倚。大武垅、斗六门二巡司。凤山繁，难。府南八十里。下淡水，县丞驻。枋寮，巡司驻。嘉义繁，难。府北一百十七里。笨港，县丞驻。佳里兴，巡司驻。恒春疲，难。澎湖厅简。府西水程二百四十里。澎湖，总兵驻。澎湖八罩巡司。其山在府境者，北：太湖、白水、木冈山。东北：大福兴、大利山。东：观音、枕头山。北：华山。东南：武吉、草山。南：虎头、龟山。西：凤山，凤山县以此得名。凤山北大冈滚水、大武垅、大木冈山。县东傀儡山，俗曰加礼山。澎湖厅悬居海中。牛椆溪出嘉义县东，西北流，经治北，与布袋嘴港并西流入於海。八掌溪出云林县界，西北流，经平鼻山北半月山，南合瀵箕湖及一小水，西流至盐水港，入於海。急水溪二源，并出云林县西界，经嘉义县东南，合西流，又经急水铺南，左纳十八重溪，又经铁线桥街北，又西入於海。曾文溪出府治东北，西北流，经大武垅北，右纳茄拔溪，左纳一小水，经府治北，又西经倒风港，入於海。柴头港出府治东北山，西北流，经治北，又西合德庆港为安平港，入於海。二层行溪出府治东，茄定港出雁门关岭，阿公店溪出凤山县东北，并西流入於海。淡水溪出府治东六张犁，西南流，右纳一水，左纳二水，经下淡水西，凤山县治东，至潮州厝汛北，西冷水沟水出县东芋匏山，合二水西南流注之。又西南汇为东港，入於港海。茄藤港在凤山县南，西流入於海。率芒溪出恒春县北武吉山，合一水，西流入於海。刺桐港、枫港、五重溪、三重港、射寮溪并在恒春县北，西流入於海。龙銮潭在恒春县南，西北流入於海。猪犭劳束港在恒春县东，东流入於海。
台北府：冲，繁。西南距省治三百五十里。东、北、西界海；南界台东州；西南界台湾府。广袤里数阙。北极高二十五度十七分。京师偏东五度十五分。领县三，厅一。淡水冲。倚。新竹疲，难。府西南。宜兰疲，难。府东南。头围，县丞驻。基隆厅冲，繁。府东北二百七十五里。其山在府境者，北：大屯、沙帽、大武垅山。东北：鸡笼山，在基隆厅东。府城东：攀山。南：瓦窑山、大羁尖山、五指山。西南：横山、金面山、虎头山。西南：嵌山。海环府东、北、西三面。基隆口在基隆厅东北。扈尾口在府治西北。磺溪出府治南山，合石头溪，东北流，左右各纳一小水，至枋桥街，红仙水合摆接溪诸水西流注之。又北经府治西，艋舺、十八重溪水北流折东注之。至大稻埕。大隆洞溪出基隆厅东鸡笼山，合一水西流注之。又西北，分流复合，经扈尾港入於海。南崁港上流为大过溪，在府治西北。中沥溪、土牛沟、红毛港、凤山崎溪、旧港、油车港、香山港并在新竹县西北入於海。三貂溪在基隆厅东南，草岭大溪、加礼远港、苏澳门并在宜兰县南，俱入於海。
台东直隶州：冲，繁，疲，难。卑南厅改设。西北距省治五百里。东及南界海；西及西北界台湾府；北界台北府；西南界台南府。广袤里数阙。北极高二十二度二十五分。京师偏东四度。卑南，州同驻。花莲港，州判驻。其山在州境者，北：岐来山、能高山。西：秀姑峦山。东：丁象山。西出八同关，为秀姑峦山一带番社，系属峦番所居。西南一带高山番社，系属昆番所居。大港上源曰打马扌监溪，出秀姑峦山，东流经治北，右合网网溪，左合一水，经奇密社北，入於海。卑南大溪出州西南新武洛社，合三水东南流入於海。花莲港二源，并出州西北，合数小水，经太平厂南入於海。东澳、南澳、大浊水溪、大清水溪、小清水溪、得其黎溪、三栈溪、尤丹溪、米仑港并在州东北，入於海。红虾港、黎仔阬溪、郎阿郎溪、马武窟溪、八里芒溪、吕家望溪、知本溪、大苗里溪、虷子仑溪、大足高溪、干子壁溪、大乌万溪、巴塱卫溪、鲁木鹿溪、牡丹湾、八磘湾并在州东南，入於海。
