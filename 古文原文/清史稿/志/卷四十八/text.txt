<strong>地理二十</strong>
△广西
广西：禹贡荆州南徼之域。元置广西等处行中书省，明改承宣布政使司。清初建省，置巡抚、布政共治焉。置两广总督。康熙二年，广东西分设总督，四年复故。雍正元年，复分设，明年复合。六年，以云贵总督兼辖广西。十二年，仍复故，驻广东肇庆府，后移治广州府。初领府九。桂林、柳州、庆远、思恩、平乐、梧州、浔州、南宁、太平。顺治十五年，升泗城土州为府，寻改为军民府。雍正三年，升郁林、宾州为直隶州。五年，泗城复为府。七年，置镇安府。十二年，降宾州隶思恩府，升西隆州为直隶州。乾隆七年，降西隆州隶泗城府。光绪元年，升百色厅为直隶厅。十二年，升归顺州为直隶州。十八年，升上思州为直隶厅。东北距京师七千四百六十里。东至湖南道州；三百七十里。西至贵州普安；二千五百五十里。南至广东信宜；九百四十里。北至湖南城步县；三百二十里。广二千八百十里，袤二千九百六十里。宣统三年，编户百二十七万四千五百四十四，口八百七十四万六千七百四十七。领府十一，直隶厅二，直隶州二，厅八，州十五，县四十九，土州二十四，土县四，土司十三。在庆远者曰长官司。其名山：越城、临贺、句漏、阳海、大容。其巨川：漓江、黔江、郁江、湘江。驿道：东北逾越城峤达湖南永州；西南逾昆仑关达龙州；东南达广东封川。电线：东北达长沙，东南达广州，西通庆远。铁路：自龙州出镇南关达安南谅山。
桂林府：冲，繁，难。隶桂平梧郁道。巡抚，布政、提学、提法，劝业、巡警道驻。光绪三十二年，桂平梧郁兼管盐法道，徙驻梧州。提督徙驻南宁。明洪武五年，改静江府为桂林府，领州二，县七。顺治初，因明旧为省治。乾隆六年，析义宁县地置龙胜厅。光绪三十二年，析永宁州永福、融、柳城、雒容四县地置中渡厅。广二百五十里，袤三百里。北极高二十五度十三分。京师偏西六度十四分。领厅一，州二，县七。临桂冲，繁，难。倚。明府治因之。内：桂山、独秀。城东：七星。南：南溪。西：隐山。东北：駮鹿。漓水一曰桂江，省境西江北岸第二大受渠也。自灵川入，西南流，经府治，合阳江。屈而东南，右受灵建水，又东与秋陂江合。屈东南流，乖水西流注之，南入阳朔。西：白石江，上源曰义江，自义宁入，经县西南入永福。相思江出县南卧石山，南注分水塘，歧为二：东出者与浪石江合，入漓江；西出者与绕江合，入白石江。南，六塘堡有汛。同知驻大墟，光绪三十二年徙中渡。西南，苏桥巡司；南，六塘巡司。驿一：东江。兴安冲，繁。府东北百三十四里。东北：越城岭，一曰始安峤，五岭在广西北境者二，此其最西岭也。东南：龙蟠山。西南：郁金山。海阳江即湘、漓二水源也，出灵川，右受石梯山水，左受太平堡水，又东北，经治东分水塘，歧为二，西南流者为漓水，东北流者为湘水。湘水自治东东北流，右受莫川，入全州。漓水经治北曰陡河，西流折南，至兴隆市，六峒江合黄柏江、华江、川江、反璧江为大融江，自西北来注，西南入灵川。西北：小融江，出戴云山，东南流，亦入灵川。全州营分防汛驻城。西北有泍水汛。社水巡司。盐砂、唐家二寨废司。驿一：白云。灵川冲，难。府东北五十里。北：北障山。东南：尧山。西：吕仙。北：凤皇。东南：阳海山，海阳江出，绕兴安城西南流为漓水，复经县东北曰灵江。合小融江，又西南至治东，右受潞江，左受淦水，西南合甘棠江入临桂。甘棠江自兴安入，经县西北曰东江，东南流，合西江，又南，松木江合流风江东流注之。经龙岩，诸水汇岩下，伏流而南，左受社江，曲流入灵江。有带融南北二堰，引潞江溉田二千馀顷。西，塘下有镇。全州营分防汛驻。驿一：大龙。阳朔冲。府南少东百五十四里。北：阳朔山。西北：云源。西：都利。南，古罗。漓水自临桂入，东南流，兴平、熙平二水西流注之。屈曲南流，至治东折东，安乐、归义二水东北流注之。左受白鹤山水，东南入平乐。西，金宝堡，明置戍。康熙八年，游击驻防，后废。桂林营分防汛驻城。东北有铅宝塘汛，有水汛。驿一：古祚。永宁州简。府西百四十里。东：百寿岩，东北：都狼。北：银瓶山，白马江经其下。东江一曰黄源水，出龙胜西南；经州北，东南流，至江口村，白马江合大岩江、风门隘、茫洞江诸水，东北流，经治东注之，东南入临桂境，折入永福，会白石江。富河江出州西南古河山；东南流，经高坡，伏流，至蒲台寨西复出，合大洋江，西南错入中渡曰中渡江，即雒容水也。西南桐木、富禄、南常安三镇。永宁营驻城。西南安良、屯秋，南常安，有汛。南喇峒巡司。永福冲。府西南百里。明初属府。后属永宁州。顺治初改属府。西南：金山，与马芒山对峙，江流经其中。又太和山滨江。西：白石江自临桂入，北经治东曰永福江，毛江合泗定河西北流注之。东江亦自临桂入，合西江东流注之。西南流，受荔容水，入雒容为洛清江。石流江，上源曰四牌溪，自修仁流经县东南，折而西，亦入雒容。西南：兰麻山，俗呼拦马山，拦马水所出，东入永福江。山路险绝。有兰麻镇。桂林营左哨驻城。南寨沙、西南理定、黄冕、鹿寨有汛。县丞驻鹿寨。驿二：三里、横塘。义宁难。府西北八十二里。明初属府。后属永宁州。顺治初改属。西南：华严山、灵鷟。西北：智慧。北：丁岭，义江出，南流，右受观音田山、江头岭北诸山溪水，又南，智慧江合高家山水东南流注之。经治西，左受石豪江，南入临桂为白石江。西北旧有桑江口废司。乾隆六年，以所属置龙胜通判。东：杨梅关。义宁协左营分防汛驻城。南有大岭汛。全州冲，繁，难。府东北二百五十四里。东：黄华山。西：覆釜、湘山、礼山。西北有七十二峰，州西诸水多滥觞山麓。湘水自兴安入，右受建安乡水，又东北，四溪源、大朝源水合为长亭江，北流注之。经治南，灌江自灌阳北流注之。罗水承万乡、寨墟、大会三水，东南流注之。又东北，宜湘河合横溪、梓溪、锅头、玉升诸源水，西北入湖南零陵。西延水出州西，东北合众小水，入湖南新宁。西延镇，州同驻。有山角、山枣二巡司。康熙二十五年，改置全州营，驻城。黄沙、西延并有汛。驿一：零陵。灌阳难。府东北三百六十四里。明属全州。顺治初改属。东北：麒麟山。东南：三峰山。西南：赉子山。灌江，古观水，出县西南仙人掌诸山，合牛江，至黄牛市，盐川承赉子诸山水，东南流注之。又东北，右受澥江水，经治东，左受龙川水，马渡江承乌石江、黑岩水，东南流注之，北入全州，合於湘水。东北石櫃、永安，北昭义有关。全州营分防汛驻城。北：巨岩堡汛。西南：崇顺里巡司。龙胜厅要。府西北二百十七里。明，义宁县地。乾隆六年，析义宁西北地置，改龙胜理苗通判。东南：龙脊山。西南：大罗山。贝子溪自湖南城步入，西南流，右合芙蓉溪，经治北，左受牛胫溪、平水江，又西北，南平江合西南诸水北流注之。太平溪亦自城步入，合独车溪，西南流注之，西入怀远，是为浔江。有义宁协左营驻防副将驻，右营分防。西北广南、城北小江、独车，东北龙甸、芙蓉、贝子，西瓢里，西北石村有汛。西：广南巡司。又有龙胜巡司，本桑江，改驻城。中渡厅要。府西南百二十里。光绪三十年，剿平四十八峒匪，以桂林同知带兵移驻峒内。三十二年，析永宁、永福、融、柳城、雒容地置，四十八峒俱入辖境。改桂林同知为中渡抚民同知，仍属府。中渡江上源即富河江，自永宁入，东北受北来一水，折东南，经治东，受西来一水，东至永福曰雒容水，入永福江。有保安营驻防。西：平山巡司，光绪三十二年，以原驻中渡平乐司改置，移驻峒内平山墟。
柳州府：冲，难。右江道驻，府隶焉。明洪武元年为府，领州二，领县十。顺治初，因明旧为府。雍正三年，升宾州为直隶州，以府属之来宾、武宣、迁江、上林四县隶之。十二年，降宾州隶思恩府，来宾还属。有柳庆镇标左右营、柳州城守营驻防。提督旧驻府，光绪十二年移驻龙州，置柳庆镇总兵官驻。光绪末年废。东北距省治三百六十里。广百五十里，袤五百里。北极高二十四度二十一分。京师偏西六度五十七分。领州一，县七。马平冲，繁，难。倚。明府治，因之。城东北隅：鹊山。南：仙奕、石鱼。东南：甑山。东北：龙壁山。柳江即黔江，省境西江北岸第一大受渠也。自柳城入，南与五都水合。屈东南，绕府治西、南、东三面，东北经横濑山麓，左界雒容。复西南，三江出县西，伏流，至鸡公山北复出，东北流注之。东流，左受洛清江，折南入象州为象江，穿山水从之。东新兴、西樟木有镇。东振柳、东南白沙、西北洛满塘、南穿山、西南三都墟、鸡公山有汛。穿山、三都二巡司。驿二：雷塘、穿山。雒容冲，难。府东北六十里。光绪三十二年，划长盛坳以北地属中渡厅。西：横濑山。西北：八角岭。西南：独静山。南有柳江，缘界东流入象州。洛清江自永福流入县东北，西南流，左受山道江，经治南，屈曲东南流，注柳江。柳庆镇左营分防汛驻城。西洛垢墟、西南高岭、南丰轨乡有汛。东南有江口镇巡司，因明旧置。罗城难。府西北百四十里。东北：覆钟。北：青陵、磨盘山。东：大小蒙山。西：九万山。武阳江旧名归顺水，有二源，一出西北平西里，一出东北高悬里，合於寺门墟，东南入融江。大仁江一曰通道江，源出西北大仁岗，东流，经三防司北，东入融县曰背江。融怀营分防汛驻城。北：通道汛。通道旧有镇，当万山中，多瘴疠。明置巡司，乾隆五十一年改为三防塘主簿。又武阳镇巡司，因明旧置。柳城简。府北七十里。南：乌鸾。西南：青凤。东：伏虎山。北：融江自融县流入县北曰柳江，东南流，沙铺水出融县思管镇，西南流注之。洛澰河出中渡黄泥村，西流注之。经治西，会龙江，南入马平。柳庆镇右营分防汛驻城。东北山嘴汛、西北古砦镇二巡司，因明旧置。驿三：马头、东江、罗江。怀远冲，难。府北三百十里。北：白云、龙顶、九曲。东北：林溪。西北：朝万山。西：溶江，上源曰黔江，自贵州永从入县西北曰福禄江。东流，合蔡江、大年河、南江，又东，左受腮江、孟团江，折南受浔江。经治北，歧为二，绕至治南复合，入融县。浔江，即贝子溪下流也，自龙胜入，西南流，左受斗江，右受石眼江，西南注福禄江。融怀营驻城。西北石牌塘、沈口有汛。东北浔江、西北万石有镇。梅寨巡司。古宜甲主簿。驿一：在城。来宾冲，难。府南百八十五里。明属府。雍正三年改属直隶宾州，十二年还属。北：龙镇山、瑞象。东北：鹅头。东南：金峰山。城南大江即红水江，一曰都泥江，西江幹流也，自迁江入，东北流，左受北三江，至城南，白马溪出白牛峒，北流注之。又东北，右受观音山水，左受定清水，复折东南，与象江会，曰潭江，入武宣。东：蓬莱镇。宾州营分防汛驻城。东南：平安汛。有界牌巡司，因明旧置。驿一：在城。融冲，难。府西北二百五十里。西南：真仙岩，一曰老君洞。西北：揽口山。东北：老鸦山。福禄江自怀远入，左受宝江，曰融江，西南流，浪溪江自永宁来，合南江，西流注之。又西南，背江上承三源，其一即罗城通道江也，合於三江门，东南流注之。经治东，西南流，左受清流江，右受高桥江，合罗城之武阳江，南入柳城。南：清流镇。融怀营分防汛驻城。东南思管镇、东北长安镇二巡司，因明旧置。象州冲。府东南百五十里。西：象山。又西：西山。南：独傲。东：雷山。东北：圣塘山。北：象江即柳江，自马平入州。北，运江，上承仁义、下里二江，西流注之。折西而南，经治西，又南，古城江自武宣来，西流注之，南入武宣。瓮岭，城东南，热水江所出，一曰十里江，溉田其广，西北入象江。柳庆镇左营分防汛驻城。东北：大乐汛。龙门寨巡司，因明旧置。驿一：象台。
庆远府：繁，难。隶右江道。庆远协左营驻防副将驻。明洪武三年复为府，领州四，县五，长官司三。顺治初，因明旧。雍正七年，划分东兰土州，同升东兰土州为州，设流官。十年，改河池州属之荔波县隶贵州都匀府。光绪三十一年，置安化厅。东北距省治五百八十里。广四百七十里，袤二百九十里。北极高二十四度三十分。京师偏西七度四十二分。领厅一，州二，县三，土州二，土县一，长官司三。宜山繁，难。倚。北：北山，一曰宜山，下临龙江。南：大号、南山。西：羊角。东：小曹、大曹。西北：龙江上源曰劳村江，柳江西系也，自河池入，合东江，东南流，折北，右受马鬃河，左受中洲小河。又东南，经府治北，合洛蒙江、思吾溪，经永顺副土司南，受永顺水，东至柳城合於融江。东大曹、西怀远、东江有镇。有白土、德胜、龙门三巡司。县丞驻楞村。水驿二：大曹、宜阳。马驿：德胜。天河难。府北八十五里。东：东山。北：独俊山。西北：高寨山。东小江源出罗城，流入县东北，合数小水，西南流，经治北，思吾溪合西北小水，东南流注之，又东南入宜山，注龙江。西南：福禄镇。庆远协左营分防汛驻城。河池州难。府西二百五里。北：凤仪山，州城半枕山麓。东：都铭。南：天马。西：吴山。东北：屏风。金城江，龙江上流也，自南丹土州入，右合秀水，经治南，伏而复出，东入宜山。洪龙江出南丹北，为中平溪，流入州西，右受坡旺水，东南入永顺土司，下流为刁江。庆远协右营驻城。州同驻三旺里。思恩难。府北百二十里。明，旧属府。正德元年，属河池州。顺治初，改属府。明建治欧家山。顺治中，迁治清潭村，十五年仍徙欧家山。北：马荫、绀山。南：寒山。东：三峰。东南：米岭。环江，东江上流也，自安化入县北，屈曲南流，经治西至宜山，注龙江。中洲小河亦自安化入，南流至宜山注龙江。庆远协右营分防汛驻城。安化厅要。府北二百里。光绪三十一年，析思恩北境置，以宜山德胜理苗同知移驻五十二峒，改为抚民理苗同知。东北：中洲上里，接贵州古州八万瑶山界。中洲小河自古州流入厅东北，中有沙洲，四面水绕，分上、中、下三里，悉为瑶居。环江自贵州荔波来，南流合带溪，南入思恩。有庆远防营驻防。东兰州难。府西南四百四十里。雍正七年以东院内六哨改流建治。东：都夷。东南：霸陵。南：双凤。北：福山。西北：红水江自那地土州入，为隘洞江，右纳九曲水，又东南迳那州墟，左合平江，迳板马墟入兴隆。南丹土州府西北三百四十里。北：莲花山、青云峰。西北：孟英。东：金鸡山。东南：三宝、罗侯。东北：劳村江自贵州荔波入，东南流，右受金城江，左界思恩，南流入河池。中平溪出州北十里许，经治东，东南流，入河池，曰洪龙江。那地土州府西北三百四里。北：黄花岭。西北：翠灵山。又三碧、虎山。红水江自凌云流入州西北，左受一水，东南入东兰。有龙泉沟，出州北黄花岭，一州水利赖之。东兰土州府西五百二十里。明，东兰州地。雍正七年降土知州为州同，分辖凤山外六哨地。北：交椅。东：十八鹤。东北：九曲。乔英墟水出州西北银腾隘，东南流，入水云洞，至州治北复出，经治西，至坡龙村，伏流数里，又南出，复伏流入百色。三里墟水出东北巴华村，东流，右纳一水，折入东兰。忻城土县府南少东九十里。北：马鞍山。西北：叠石山。红水江自安定土司缘南界东流，右为上林界。龙塘江出永定土司，南流注之。又东南，右界迁江，左受古万墟水，入迁江。永定长官司府南六十里。南：头盔山。东：罗汉山。司东：凤凰岭。西北：龙桥江出司西北，东南流，合北来一水，南入忻城，曰龙塘江。永顺正长官司府西南三百里。南：高椅山。北：西龙山。司北：多灵山。东北有泉溉田。刁江，洪龙江下流也，自河池流入司西北，东南流，经司治北，入安定土司。永顺副长官司府东北四十里。永顺水有二源，一自罗城入，一自柳城入，至司南合流入龙江。
思恩府：繁，难。隶右江道。明正统四年升府，六年改军民府，领州二，县二，土巡检司九。顺治初，改明军民府复为府。康熙二年，镇安土府改流官来属。三年，降直隶土田州来属。五年，升安隆长官司为西隆州，上林长官司为西林县，并来属。雍正七年，升镇安土府为府，以向武、都康、上映三土州隶之，析土田州置百色厅。八年，改西隆州西林县隶泗城府。十年，改奉议州判隶镇安府。十二年，降直隶宾州，并所领迁江、上林二县来属。乾隆七年，析土田州置阳万土州判。同治九年，废那马土司，改置那马厅。光绪元年，升百色厅为直隶厅，废土田州，置恩隆县及上林土县、下旺土司，往属之。五年，改阳万土州判为恩阳州判，并属百色直隶厅。东北距省治千百五十里。广三百三十五里，袤二百四十里。北极高二十三度二十七分。京师偏西八度五分。领厅一，州一，县三，土司七。土司疆域，华离瓯脱。无附郭县。东北：三台山，东溪出。西北：笔架山，西溪出。夹城而南，合为府江，入武缘。武缘繁，难。府南七十五里。明正统七年，府迁治乔利，在今治北四十里白山土司境。嘉靖七年，徙县北止戈里之荒田驿，即今治安山。府治北：蜿蜒山。东北：大名。东：思隣山。县东：黄道山。北：高峰岭。府江二源，至府城南合流，左受大揽江，右受仙湖江，经治西，与南流江会。南流江自上林经县东北，受名山、黄塘各墟水，折西南，驮浅江出县东南，西流注之，会府江。又西南，左受那楞江，又西，右受三朝水，西南流，入隆安。思恩营驻城。府城有分防汛。西有高井寨巡司，旧驻上林土县，乾隆十九年移驻罗墟。宾州繁，难。府东二百里。明属柳州府。顺治初因之。雍正三年升直隶州，领迁江、上林、来宾、武宣四县。十二年降州来属。南：仙影山。西：古漏山，古漏水所出。镇龙山，东南七十五里。思览江，上源曰北江，自上林流经州东北，武陵江出州南，合龙龚江曰李依江，又合丁桥江，北流注之，东入迁江，下流为清水江。丁桥江出州西南，二源合东北流，歧为二，至州治东北复合，入李依江。宾州营驻城。东：安城汛。有安城镇巡司。驿二：在城，清水。迁江冲，难。府东少北三百二十里。明属宾州。顺治初，隶柳州府。雍正三年改属直隶宾州，十二年来属。北：泊鉴山。西北：云屏。东北：莲花。东南：牛眠、纱帽。红水江自上林入，东南流，左受俭排水，经治北，会清水江，东入来宾。思览江自宾州入县南，屈曲北流，左受贺水曰清水江，北注红水江。北三江出忻城土县，经县东，北流入来宾，注红水江。东南有清水镇。宾州营分防汛驻城北。北四墟、西洛峒有汛。西：平阳墟巡司。上林繁，难。府东百八十里。明属宾州。顺治初，隶柳州府。雍正三年改属直隶宾州，十二年来属。北：八角山。东北：云凌山。东南：张光岭。南北两江合流，其下红水江，经县北，缘忻城南界，东南流入迁江。北江出县西北清水隘，东南流，经治北，右受南江，曰鼓江。又东，汇水自县东北二源合南流注之。又东，右受狮螺江，东南入宾州。县丞驻三里城。乾隆三年改州同，置三里营驻焉。东邹墟，北六便，东北乔贤墟、思吉镇有汛。又东北周安镇、东南思陇墟二巡司。驿一：思陇。那马厅府西北八十五里。明，那马土巡司。顺治初因之。同治九年废那马土司，改置通判，仍属府。东：岜鹿山。东南：岜颜山。西南：苏〈土韦〉山，苏〈土韦〉水出焉，北流，右受岜马山水，北入兴隆土司。西南：秾企水，出秾企山，北入旧城土司。白山土司府北八十里。旧治西南乔利墟。明末移治陇兔村。吴三桂乱，徙博结村，即今治。南：独秀山。西南：九儿山。红水江在北，左界安定土司，东北流，入忻城，合姑娘江，屈东南入上林。兴隆土司府北七十里。西南：七首山。西北：天堂岭。红水江自都阳土司境南流入司西北，右界恩隆。折东南，经都阳土司南、旧城土司东北，复入司境。又东北，右受那马水，罗墟、乔利墟水合西流注之，北入白山、安定二土司界。定罗土司府西九十里。北：罗汉山。东北：五更。架溪出旧城土司，东南流，至五更山，右受一水，伏流，经那马合秾企水，至旧城贡村墟入红水江。旧城土司府西北百五十里。北：八峰山。东北：崠嵝山。红水江界司东北境，秾企水流合焉。那感水出治前，南流入武缘。都阳土司府西北二百八十五里。北：岜皂山。南：强山。西：宝珠岩。红水江界恩隆境入司西南，屈东北，右受北来一水，东南入兴隆土司。古零土司府东北八十里。南：纱帽、象山。东北：狮子山。古旺墟水出司东局董村，东南流入龙洞，复出，经古旺墟，至上林注汇水。安定土司府北百六十里。北：大察山。东南：八仙山。红水江自兴隆土司北流，经司东南，合九邓墟水，迳灭蛮关入，左纳刁江，折东南入上林。匹夫关。
百色直隶厅：要。隶左江道。右江镇标中左营驻防总兵官，雍正七年由泗城府皈乐墟移驻。明为州，直隶布政司。顺治初，因明旧为土田州。康熙三年，改属思恩府，隶右江道。雍正七年，迁思恩府理苗同知原驻武缘。驻百色，曰百色厅。光绪元年，田州改土归流，升百色为直隶厅，隶左江道，废土田州，置恩隆县及思恩府属之上林土县、下旺土司并属焉。五年，又改阳万土州判为恩阳州判来属。东北距省治千七百八十五里。广二百七十五里，袤百五十里。北极高二十三度五十五分。京师偏西九度四十六分。领县一，州判一，土县一，土司一。北：探鹅岭。东：献宝山。东北：仙桥山。西洋江一曰右江，亦曰鹅江，郁江北系也，自恩阳来，右岸为恩阳界。东流，经治南，澄碧水自凌云南流注之。屈南而东，入奉议。〈石寅〉桑河亦自凌云南流，经厅东，入奉议。隆溪亦自凌云南流，经厅东北，入恩阳，至奉议，并注右江。篆溪源出厅东北坡耶墟，东南流，缘界入东兰，注红水江，厅城雍正八年建，亦曰鹅城。恩隆冲，繁。厅东南百八十里。光绪元年，废土田州，改流来隶。五年，自来安徙平马墟，为今治。东：天马山。北：莲花山。南：右江自奉议缘界东南流，左受砦桑水，经治南，又东南入上林土县。东北：红水江，经县东北，自东兰南流，左界兴隆土司，右受篆溪，又南，众水汇合，东流注之。折东北，入都阳土司。恩隆营驻城。东：平马汛。燕峒在北，县丞治。东榜墟巡司。恩阳州判厅西南水程七十里。乾隆七年，析土田州置阳万土州判，属思恩府。光绪五年改流，置恩阳州判来隶。西：马武山。其南：大王山、八角山。西八十里，右江，即西洋江，古牂牁水也，自云南土富经剥隘入州西北，者郎河北流注之。又东，左右受数水，左界百色境，折南，紫欧溪东北流注之。又东经治北，屈南入奉议。西巴平墟、西北逻村、渌丰墟有汛。西南：东凌寨巡司。上林土县厅东南二百五十里。旧属思恩府。光绪元年来隶。南：那造山。旧治在东岜耀。西北，右江界恩隆、奉议入县西北，又东南经治北，右纳枯榕江，即大含溪，左纳小溪，又东南入果化土州。下旺土司厅东南二百六十里。有瓯脱。旧属思恩府。光绪元年来隶。东：独秀山。北：魁山。东南：波岌山，波岌水所出，绕司治东北流，入旧城土司。小溪水出旧城南流，经新墟，至上林土县，入右江。
泗城府：难。隶左江道。右江镇标右营驻防。雍正五年置右江镇，驻皈乐墟。七年移驻百色。明为泗城州，与利州直隶布政司。嘉靖二年废利州。顺治初，为泗城土府。十五年为府。寻改为军民府，属思恩府。雍正五年复为府，改流官，隶右江道。乾隆五年，置凌云县为府治。七年，降直隶西隆州并所属西林县来属。九年，改隶左江道。东北距省治千七百八十里。广四百二十里，袤二百五十里。北极高二十四度二十五分。京师偏西九度五十分。领州一，县二。凌云难。倚。乾隆五年，以泗城府本治置。北：凌云山、莲花峰。西：饯阳。东：三台坡。西北：青龙山。红水江为县北界，自西隆入，东北流，左界贵州贞丰、罗斛境，右受白朗塘、罗西塘水。东南布柳水，上承鞋里、甘田、伞里、巴更各墟水，东北流注之，东南入那地。澄碧水出县北灵洞，绕治西南流，入百色。东逻楼、农登，东北平蜡，东南龙川，南皈乐，西逻里，西北长隘、百乐，西南汪甸各墟有汛。天峨甲，县丞治。东有平乐一甲巡司。县城，嘉庆二年建。西林难。府西南五百十里。明，上林长官司。万历中，省入泗城州。康熙五年，改流官升县，隶思恩府。雍正十二年改属直隶西隆州。乾隆七年来属。北：交椅山。东：端峰山。西北：界亭山。右江有二源，南源曰西洋江，北源曰清水河。西洋江自云南宝宁流入县南，东北流，与北源会。驮娘江上流即清水河，自西隆来，东南流，右受驮门江，经治东南，者文、那阳、界廷各墟水自县北合流注之。又东折南，会西洋江，入云南土富。上林营驻城。东北潞城、东南周马、南八盘、西八柴有汛。有潞城巡司。县城，康熙六年建。西隆州冲，难。府西北九百六十里。明，安隆长官司。康熙五年改流官升州，隶思恩府。雍正十二年升直隶州，领西林县。乾隆七年复为州，来属。南：三台山。西：营盘山。西南：金钟山。南盘江即八达河，西江初源也，下流为红水江，自云南宝宁缘界北流，受者扛、羊街二墟水，经州北，东南至北楼墟，冷水河合治西小水，东北流注之。又东北，会北盘江，东南流，入凌云。清水河即同舍河，自云南宝宁北流入州西南，折东北入西林。八达城，州同驻。旧州，州判驻。州城有里仁汛。东旧州、东北三隘、东南隆或、西南永静、古障有汛。州城，雍正七年建。
平乐府：冲，难。隶桂平梧郁道。平乐协左右营驻防副将驻。明为府，领州一，县一。顺治初，因明旧。宣统三年，析贺县、怀集暨广东开建地置信都厅。西北距省治二百十六里。广三百八十里，袤二百五十里。北极高二十四度三十五分。京师偏西五度四十七分。领厅一，州一，县七。平乐冲，繁。倚。明府治，因之。东：团山、瓜岭。东南：莲花。北：目岩。东北：鲁溪。桂江一曰府江，自阳朔缘界南流，会修江。屈东，经府治西南，平乐江自北来会，又东南流入昭平。平乐江亦曰乐川，上源曰东江，自恭城入县。东北纳岛坪江，又东南，势江自恭城东南境西北流注之。折西，诞山江合南平江西北流注之，折西南，合於府江。沙子街，县丞驻。水驿三：昭潭、昭平、龙门。恭城简。府东北九十里。北：仙姑。西：石盆。东南：五马山。东北：印山、银殿。西北：金龙山。东江自湖南永明入，西南流，平川江合平源瑶小河南流注之。折南，右受南江，南错入平乐。旋复入县境，经治东，左受下山源、北洞源水，入平乐为乐川。平乐营分防汛驻城。东北：龙虎关汛。有镇峡寨巡司，因明旧置。富川繁，难。府东北二百六十里。东北：独秀岩。西南：白云山。东南：东山。富江出县西北石鼓山，东南流，左受麦岭水，经治东南，龙窝水合白源水西南流注之。又南至锺山渡，折东南，左受白沙水，入贺县曰临水。麦岭，县北，麦岭营驻防。雍正八年移同知驻。光绪三十三年徙信都。旧治东南锺山下，县徙置镇，通判驻焉，宣统元年废。富贺营分防汛驻城。东白沙、东北牛岩、东南锺山、西北小水峡有汛。西南有白霞寨巡司，因明旧置。贺繁，难。府东南百九十五里。东北：临贺岭，即桂岭，五岭之第四岭也，与湖南江华、广东连山接界。西：瑞云山。西南：大桂山。临水自富川经县西北，东南流，右受马窝山水，左受里松墟水，经治北。又东南，右受大桂山水，贺江合桂岭诸山水西南流来会，东南入信都。富贺营驻城。东龙水、东北大发、大凝墟有汛。县丞驻桂岭大会墟。西北：里松乡巡司。信都厅简。府东南五百七十里。光绪三十四年，析贺县、怀集暨广东开建地置，改平乐府分防麦岭同知为抚民同知，移驻信都。铺门墟旧隶三县，抚民耕兵划归厅辖。宣统元年，迁治官潭墟。北：湖头山。西北：大鼇。西南：云台。临水自贺南流，经治东，又南，右受临田水，至铺门墟，深冲源水西南流注之，右受云台山水，南入开建。东石牛坡、南铺门墟有汛。旧信都巡司，光绪三十四年废，改信都厅照磨兼司狱。荔浦简。府西七十五里。东北：三奇、火焰。西北：镆铘山。东南：鹅翎。修江一曰荔江，自修仁入，左受荔江尾水，东北经治东，左受夹板隘水，右受丹竹江水，又东北，绿水河上承栗江、普陀河、龙坪河东流注之，东北入平乐注桂江。平乐协右营分防汛驻城。北两江墟、东北马岭、西北王瑶隘、西南莲塘有汛。修仁难。府西南百二十里。东北：罗仁山。西南：凌云山。南：崇仁大峒。修江出西南瑶山界分水坳，东北流，经治东，至罗仁山东南麓，入荔浦曰荔江。四牌溪出西南文笔山，西北流，经四牌墟，入永福。平乐协右营分防汛驻城。西：石墙堡汛。昭平冲。府南二百里。东：木皮山，其北接米岭，山高路险。雍正三年，开凿岭道，上下四十里。东南：天朝岭、羊角岭。桂江自平乐流入县北，右受归化江，左受思｛勤心｝江，经治东，又东南至马江塘，富郡江出县东，合招贤水西南流注之，东南入苍梧。平乐协左营分防汛驻城。东南榄水、东北莲花、燕塘、山口有汛。东樟木墟巡司，东南马江塘巡司。永安州简。府西南百六十五里。东北：石鼓山。东南：石印、古眉、摩天岭。西南：力山。西北：天堂、马鬃岭。眉江，古蒙水，一曰激江，出州西北，东南流，右受浊川水、西江水，经治南，左合银江，又东南，六樟水东流注之，又东南，榕木岭水西南流注之，南入藤县曰濛江。平乐协右营分防汛驻城。
梧州府：冲，繁。桂平梧郁道治所。梧州协左右营驻防副将驻。明洪武元年为府，领州一，县九。顺治初，因明旧。雍正三年，升郁林州为直隶州，割博白、北流、陆川、兴业四县往属焉。西北距省治九百三十五里。广二百七十里，袤四百六十里。北极高二十三度三十分。京师偏西五度二分。领县五。光绪二十三年设关通商，以桂平梧盐法道兼梧州关监督。三十年，由桂林移驻。苍梧冲，繁。倚。明府治因之。东北：芋荚、古榄岭。西北：文殊山。南：铜镬、冲霄。龚江上流即藤江，自藤县流入，左受安平江，分流夹思化洲、长洲，右受须罗江、长行江，至石矶塘复合，又东会桂江，东入广州封川曰西江。桂江自昭平入，左受龙江，右受石涧河，东南流，思良江、峡山水出治北南流注之，折西南，至治西注龚江。沿江有水汛。东分界塘，南三角嘴、广平墟，东南大燕，东北三番，西北卬竹、古榄，西南戎墟有汛。同知驻戎墟。有东安乡、安平乡、长行乡三巡司，因明旧置。水驿二：府门、龙江。梧州关。商埠，光绪二十二年中缅条约开。藤繁，难。府西百六十里。南：灵山。西南：勾刀。西北：谷。藤江上流即浔江，自平南入，流经县西北，右受都榜江，濛江合牛皮江南流注之，曰龚江。又东南，右受慕寮江，折东，经治北，绣江合思罗江、黄华江、义昌江，自西南经治东来会，曰剑江。又东北，左受四培江，右受黄桶江、白石江，东入苍梧。梧州协左营分防汛驻城。沿江有水汛。东南糯峒、西白马有汛。有白石寨、窦家寨二巡司，因明旧置。明故五屯千户所，称藤峡左臂，今白石司治。驿四：双兢、黄甲、金鸡、藤江。容简。府西南四百八十里。东北：朝阳岭。东南：人文岭。西北：大容山，亘数百里，浔、郁分据其麓。容江上承北流之圭江，经县西南，渭龙江自广东宜信入，北经治南，左受思登江，曰容江。又东北，右受波罗江，北入藤县曰绣江。梧州协左营分防汛驻城。有自良墟、粉壁寨二巡司。驿二：自良、绣江。岑溪难。府西南百八十里。东：白石山。西：邓公山。东南：通天岭。东北：周公。黄华江自广东信宜入，流经县南，西北流，折入藤县。腰峨岭，东北义昌江出，西南流，铁根隘水合黄陵隘水西北流注之。又西，洋罗隘水东北流注之，西北经治南入藤县。梧州协左营分防汛驻城。东：大汛。南：大峒镇。有平河巡司，因明旧置。怀集繁，难。府东三百里。西：忠谠山。南：天马。西北：齐岳、牛栏山。西南：白鹤山。怀溪一曰南溪，出县西北大石屋村，东南流，合古城水、赤水，又东南，右受宿泊水，左受冷坑水、白沙水，经治南，右受甘峒水。又东南，桃花水合东北诸山溪水西南流注之，东南入广东广宁，下流曰绥江。永固水出西南南洲山，北流，经永固墟，入广宁。怀集营驻城。东龙门、东北洽水、西南朋冈有汛。有武城乡、慈乐塞二巡司，因明旧置。
郁林直隶州：冲，繁，难。隶左江道。浔州协郁林营驻防。明为州，属梧州府，领县四。顺治初，因明旧。雍正三年，升为直隶州。旧隶桂平梧郁道。光绪十三年，改隶左江道。东北距省治千五百二十五里。广二百七十里，袤二百九十里。北极高二十二度四十七分。京师偏西六度十分。领县四。北：寒山。东：信石、峡山。东南：天马。东北：大容山。西：石人岭。定川江自兴业入，东南流，左受鸦桥江，右受都黄江。又东南，绿蓝江自北来，西南流，经治南，合罗望江注之，曰南流江。又南，桥丽江即回龙江，自陆川西南流注之，入博白。东夹山，西平山、石井，北北底，西北蒲塘、枫木有汛。有抚康巡司。西瓯废驿。博白难。州西南九十里。雍正三年，自梧州来隶。南：大荒。东南：蟠龙。西南：九岐、飞云。西北：绿萝山。南流江自郁林入，流经治西，右受绿珠江，左受小白江、大白江。屈西，右合浪马江，至宴石山西麓，陀角江西北流注之。又西南，左受旺胜江，入广东合浦。郁林营分防汛驻城。西南：龙潭汛。有周罗寨、沙河寨二巡司。因明旧置。北流繁，难。州东六十里。雍正三年自梧州来隶。东北：句漏山，山脉自越南来，东入广东境，郁江南岸一大系也，东会灵山。西北：大容山。南：绿蓝山，绿蓝水所出，南入郁林注南流江。圭江出县东南，有二源，一石梯水，出大云岭，一双威水，出双威山，至三口铺合流曰圭江，西北流，思贺江自陆川东北流注之。右受螭蜍河，经治东入容县，曰容江。郁林营分防汛驻城。东南陆靖、善迳有汛。有双威寨巡司，因明旧置。驿一：宝圭。陆川难。东南九十里。雍正三年自梧州来隶。东：文龙山。西：鸣石。西北：石湖。东南：大这。北：分水山，二水源出焉：一南流，经治东，馒头岭水自西北绕城南合流曰乌江，又南，左受水车江、龙化江，曰平南江，入广东石城；一西北流，曰回龙江，屈西南，合略峒江，入郁林，曰桥丽江。郁林营分防汛驻城。北马坡、南花槎有汛。有温水寨巡司，因明旧置。有永宁废驿。兴业简。州西北七十三里。雍正三年自梧州来隶。北：北斗山，与东斗山对峙。西：万石、白马岩。西南：夔龙岩。定川江三源，北源曰龙穿江，出县西北，东南流，通济江自东北绕城来会，岑江自西来会，三江合曰定川江，东南入郁林。郁林营分防汛驻城。北番车、南六纂、西南雷塱、城隍墟有汛。
浔州府：冲，繁。隶右江道。浔州协左右营驻防副将驻。明洪武元年为府。领县三。顺治初，因明旧。雍正八年，武宣来属，旧隶左江道。乾隆九年，改隶右江道。东北距省治八百七里。广四百里，袤五百二十里。北极高二十三度二十九分。京师偏西六度十六分。领县四。桂平冲。倚。明府治，因之。西：西山、石梯。西南：罗丛。东南：白石、大容、紫荆关。西北：大藤峡数百里，跨西江西岸，明韩雍破瑶贼地，咸丰金田之役实肇乱於此。黔江上流即柳江，一曰右江，自武宣入县西北，左出支津曰南渌江，东南经治北，与郁江会。郁江一曰左江，自贵县经县西南，右受绣江，左受蓬阆江，屈曲东北流，至治东会黔江，曰浔江。又东北，大江岭水合东南诸水西北流注之。南渌江，合相思江东流注之，东入平南。有南北河水汛。北静安、东北武靖有镇。有大黄江、穆乐墟二巡司。平南冲。府东九十里。东北：勾崖岭。东南：黄花山。西北：阆石山。浔江自桂平入，左受思旺江，东南流，乌江合数小水南流注之。经治南，又东南，左受秦川河、白沙江自桂平东北流注之，东入藤县。大同江出西北龙军瑶地，东南流，亦入藤县。浔州协左营分防汛驻城。东南樟木墟、丹竹墟有汛。有大同乡、秦川乡二巡司，因明旧置。水驿：乌江。贵繁，难。府西南百七十里。北：大北山。东：小北山。龙山，北五十里，藤峡右臂也。西：金鸡峡。郁江自横州入县西南，武思江自广东合浦来，北流注之。东北流，左受思缴江，宝江自宾州来，东流注之。经治南而东，左受沙江、东津江，右受横眉江，入桂平。浔州协右营分防汛驻城。东南三塘、西覃塘、西北五山有汛。有五山镇巡司。通判驻木梓墟，宣统二年废。水驿二：东津、香江武宣冲。府西北百九十里。明宣德六年更名，属象州。顺治初，隶柳州府。雍正三年改属直隶宾州，八年来属。南：大藤峡。东北：金龙山。西南：仙岩山。柳江缘象州、来宾界，流经县西北，受古城水，屈曲南流，经治南，勾楼山水西南流注之。又东南，右受古豪江、武赖水，左受阴江、新江水，入桂平。浔州协左营分防汛驻城。南寺村、西南大樟有汛。有县廓镇巡司。驿一：仙山。
南宁府：冲，繁，难。左江道治。左江镇中左右营、南宁城守营驻防总兵官驻。光绪三十二年，提督由龙州移驻。明洪武元年为府，领州七，县三。顺治初，因明旧。雍正十年，下雷土州改隶镇安府。光绪十三年，上思州改隶太平府。东北距省治千十里。广三百里，袤百五十里。北极高二十二度五十四分。京师偏西七度五十六分。领州二，县三，土州三。宣化冲，繁，疲，难。倚。明府治，因之。北：高峰山。西北：圣岭。东北：昆仑山。郁江即左江，省境西江南岸一大受渠也，上承左、右二江。左江自新宁入，东北流，右江自隆安入，东南流，至合江镇合流曰郁江。屈折东流，左受星盈江，经府治南，右受乌水江、八尺江。又东，左受大冲江、伶俐江，入永淳。东八尺江、西三江口、南那晓墟、北宣宾陆路有汛。有八尺寨、三官堡、金城寨、迁隆寨、墰落墟五巡司。驿四：建武、黄花、陵山、大淮。南宁关。商埠，光绪三十二年自开。新宁州简。府西百十里。北：青云山。南：独秀山。东北：六合山。丽江一曰左江，亦曰定渌江，郁江南系也，自土江州入，受响水，东北流，右受旺庄河，经治北，左受渌瓮水，曰左江，入宣化。左江镇右营分防汛驻城。隆安简。府西北二百八十五里。东：马王山。东南：金榜、梅龟山。右江自果化北、归德南东南入，左纳塘河水，南，右受佛子溪、曲霞溪，经治北，东南流，绿绛水自万承来，合罗兴江，东北流注之。又东南，南流江亦自武缘来会，折南入宣化。左江镇左营分防汛驻城。西北有果化卡汛。横州冲，繁。府东南二百四十里。东：横岭。北：震龙山。东北：定祥山。西北：平天岭。郁江自永淳入，东流，右受横槎江、平南江、鹿江，经治南，东北流，左受清江，右受武流江，折北，古江自永淳东南流注之，东北入贵县。南宁营分防汛驻城。有大滩巡司。水驿二：乌蛮、川门。永淳简。府东二百五里。明属横州。顺治初，改属府。东：雷峰岭。东南：火烟。东北：镇龙山。郁江自宣化入，东南流，经治北，东班江自宾州来注之。绕城东南，秋风江自广东灵山来注之。又东南入横州。左江镇中营分防汛驻城。西南：那怀汛。北有武罗、南里乡二巡司。水驿二：永淳、火烟。土忠州府西南二百二十里。北：芭仙山。旺庄河出州南，东北流，经治南，折北入新宁，注定渌江。归德土州府西北三百二十五里。北：九儿山。右江自上林流经白山南、果化北入，缘界东南流，至驮湾村，入隆安。果化土州府西北三百六十里。南：青秀山。东南：独石山。右江为州北界，东南流，经旺墟，右界归德，入隆安。
太平府：冲，难。太平思顺道治所。新太协左营驻防副将驻。明洪武二年为府，领州十七，县三。顺治初，因明旧。雍正三年，置上龙、下龙二土司。七年，废下龙司，置龙州厅。十年，改思明土府为土思州，并所属下石西土州来属。十一年，改思明州为宁明州，置明江厅，兼管上石土州事，降直隶江州为土州，及所属罗白县为土县，又降思陵、凭祥二直隶为土州，并来属，省思城土州入崇善县。光绪十三年，上思州来属。十八年，升上思州为直隶厅。宣统二年，凭祥土司改流官，置凭祥厅。旧隶左江道。光绪十三年，改隶太平思顺道。提督驻龙州，督办边防。光绪十二年由柳州移驻。二十九年，改置督办边防大臣。三十一年废。以太平思顺道办理边防事务。自光绪十一年越南沦陷，法人逼处西南一隅，与越南谅山、高平、宣光等省接壤；边防处处险要。分三路：自镇南关口及关以内凭祥厅所辖各关前隘为中路；关以东，自明江厅宁明州暨下石西、思陵土州，至土思州属派迁山止，所辖各隘为东路；关以西，自龙州、归顺州即下冻、下雷土州，至镇边县属各达村岩峒桥头止，所辖各隘为西路。沿边千八百九十四里，隘卡百五十有六，有防兵二十五营，分紥沿边对汛及各炮台。东北距省治千二百八十里。广五百七十里，袤六百六里。北极高二十二度二十五分。京师偏西八度五十分。领厅二，州四，县一，土州十六，土县二，土司一。崇善冲，难。倚。明府治，又思城州地。顺治初因之。雍正十一年省思城土州入，以县丞分驻。北：青连。东：将军。东南：银山。西北：翠微、马鞍山。西南：丽江自上龙流经县西南，左受逻水，东北流，绕治西、南、东三面，纳逻水，旧名归顺河，一曰旧县江，自安平南流，通利江自养利来注之，又经太平流入县西北，右受多烈水，注丽江。东北有崩坎汛。有驮卢巡司。左州冲。府东北九十五里。南：天灯。东：云岩。西北：金山。西南：华父山。丽江自崇善缘界，经崇善驮卢司，左受桥龙江，东北入新宁。新大协左营分防汛驻城。驿一：驮林。养利州难。府西北百四十里。东：武阳山。南：无怀。西：印山。西北：通利江自龙英缘界，东南流入州，西经响水桥，大岭墟水东北来，至迎恩桥注之，南入崇善。新太协左营分防汛驻城。永康州难。府东北百八十里。明万历二十八年升州，省思同州入，与陀陵县并属府。顺治初因之。康熙三十八年，陀陵县并入州。南：凤凰山。西南：天马山。西：吞臼、星游、月狮、连吸诸岭。西北：渌倥山，渌倥江所出，一曰绿瓮江，屈曲东南流，经治西南，渌零水东流注之，东南入罗阳。新太协左营分防汛驻城。宁明州冲，难。府西南百二十里。明，思明州。顺治初为土州。康熙五十八年改流官。雍正五年罢知州，以思明府同知兼管州事。十一年，以思明四寨、六团改置宁明州。乾隆元年移治思明土府旧城。东北：风门岭。西北：龙胜山。西南：伏波山。明江自土思州入，西流，经明江厅西南，交趾河自越南来，左合下石州水注之，西北经治北，曲流三十馀里，入上龙土司会龙江。馗纛营驻防风门岭。西南罗隘有汛。明江厅冲，难。府西南百十里。明，思明府又上石西州地。顺治初为思明土府同知。雍正十一年改为明江理土督捕同知、兼管上石西州事，驻思明土府旧城。北：珠峡。西南：伏波。东北：风门岭。东南：白马山。明江自土思州入，屈西，迳明江厅至城东，又西北迳那关山，入上龙。馗纛营分防汛驻城。龙州厅冲，难。府西百八十里。明，龙州，直隶布政司。顺治初来属。雍正三年罢州，析其地为上龙司、下龙司，置土巡检。七年废下龙司，移太平府通判驻劄。乾隆五十六年改同知。东：独山。北：军山。西南：秀岭。龙江有南北二源：北源曰平定溪，自越南流入厅西北水口关，东南流，经上下冻土州，至治西南，会南源；南源曰岂宜溪，自越南流经厅西南平南关，界凭祥北境，屈东北至治西南，与北源合，东流曰龙江，入上龙。光绪十三年，提督来驻。二十九年，督办边防大臣驻。寻废，提督移驻南宁。有提标中营、龙州城守营驻防。西北：水口关、斗奥隘有汛。龙州关。商埠，光绪十三年法越商务条约开。有东西关炮台。有铁路。凭祥厅府西南二百三十里。明成化十八年升州，直隶布政司。顺治初，为土州来属。宣统二年改流官，置抚民同知，并明江同知兼摄之。旧上石土州入焉，并兼辖承审下石土州，仍旧治。东：白石山。南：叫谷山、马鞍山。龙江南源界厅北境，凭祥水自治南合涧水北流注之，东南入龙州。西南：镇南关，一曰界首关，越南入境第一门户也。有左右辅山炮台。东受降城、北平南关、南由隘南关、西南咘沙卡有汛。太平土州府西北百十里。东：九峰山。东南：龙蟠山。西北：逻水自安平入，右受五桥水，东南入崇善。多烈水亦自安平入，东南流入上龙。安平土州府西北百三十七里。南：会仙岩，西南：星山。逻水自下雷入，东南经州署北，左界崇善、思城境，入太平。多烈水自越南流入，经岩昆山南麓，又东南亦入太平。五桥水出州西北要村隘，东南流，经五桥，至太平土州，注逻水。万承土州府东北二百五十里。东北：金童山。西北：莲花山。西南：云门、紫洞。绿降水一曰玉带水，出州西南玉屏山，经州署南，东北入隆安，注右江。茗盈土州府西北百七十里。南：岜怀山。东北：观音岩，涧水出焉，西来一涧水，至州署南合流，曰茗盈水，西南经养利入龙英，注通利江。全茗土州府西北百六十里。北：州望山。西北：猛山。通利江自龙英东南流，至仙桥入境，又东南经州署西，合布显水，屈西南，复入龙英。龙英土州府西北二百里。北：笔架山。西南：通山。通利江自都康东流入州，西北，左受宁墟水，东南流，屈西南，经全茗境，复折入州，州署前诸水合秾茗水东流注之，又东南，纳茗盈水，入养利。结伦土州府西北二百三十里。东：高峙山。东北：阳果岭。西北：斗牟山。咘吝水出山涧中，流绕州前，南有咘毕水自都结来，堰水上流也。结安土州府西北二百二十里。东：马鞍山。南：窟井山。北：飞鼠山。西南有堰水，即涧水也，出都结山涧中，流入境，伏而复出，土人堰水灌田，曰堰水。镇远土州府西北三百十里。南：笔架山。西：天马山。北：扬山。西北：布腰岩。磨水出东南，入结安。都结土州府东北三百六十里。北：青云山。南：观音山。西：阳果岭，沛水出焉，曲折东北流，受二小水，东南经州署北曰绿水江，东入隆安。咘毕水一曰涧水，西南流；经结伦，至结安南为堰水。思陵土州府西南二百四十里。明，思陵州，直隶布政司。顺治初，为土州来属。东：天马山。东北：东陵山。南：角硬山，角硬水所出，东流，右受板邦隘、叫荒隘二水，又东北，折西，经东陵山南麓，又西南，经州署南，入越南。土江州府南二十五里。明，江州，直隶布政司。顺治初，为土州来属。南：波岩山。州东：挂榜山。东南：榕树岭。丽江自上龙流经州西北，左界崇善境，东北流，屈东南，入左州、新宁界。土思州府南百二里。明，思明府，直隶布政司。顺治初，为土府来属。雍正十年改土州，更名，移治伯江哨。西：飞仙岩，西南：摩天岭。东南：派迁山。明江自迁隆峒入，经州署北，又西入宁明。东有海渊墟汛。驿一：明江。下石西土州府西南百六十里，明属思明府。顺治初来属，归宁明州兼辖。宣统二年，改归凭祥厅。西北：白乐山。西：独山。东有一水流合交趾河，东北注明江。上下冻土州府西二百二十里。南：湖山。北：岜梱山。西南：八峰山。龙江北源自越南入龙州西北辖境，东南流，经州署北，咘局隘水合咅花隘水，东流至州南注之，东入龙州。有龙州营分防汛。罗白土县府东南五十里。明属江州。顺治初来属。东南：龙洞山。西南：罗高山。北：独龙山。陇水出，西北入江州。罗阳土县府东北二百里。东：青龙山。西北：白虎山，一曰白面山。绿瓮水自永康流经县署西南，又东南，沙房墟水合一水东流注之，入新宁。上龙土司府西百八十里。明，龙州地。雍正三年析置。西北：武德山。北：古甑山，古甑泉出焉，南流经司署，西入龙州。龙江自龙州入司南，东北至三江口会明江。屈东南流，合逻水，入崇善。多烈水自太平入司东北，亦东南入崇善，注逻水。
上思直隶厅要。隶左江道。提标上思营驻防。明，上思州，属南宁府。顺治初，因明旧。光绪十三年，改属太平府。十八年，升为直隶厅，以南宁府属之迁隆土司隶之。东北距省治千二百八十里。广百二十五里，袤七十三里。北极高二十二度十一分。京师偏西八度十三分。领土司一。厅北：望州山。西南：营盘山。十万大山环列厅东、南、西三面，延袤百馀里，接广东钦州讫越南禄州界，游匪出没所也。沿山有八隘。明江出厅西南十万山中，东北流六十馀里，屈西北，经治南，又西南，平弄隘、平寨隘二水合会迁隆峒、板蒙隘水北流注之，西北入迁隆。迁隆峒土司厅西七十里。明土巡检司，属上思州。顺治初因之，与上思并属南宁府。光绪十八年来属。北：分界岭。东南：那马。明江自厅入，西北迳城东，屈西南入土思州。
镇安府难。隶左江道。明洪武二年为府。顺治初，为土府，隶思恩府。康熙二年，改设流官通判。雍正七年，升为府，隶右江道，以向武、都康、上映三土州隶之，归顺州改流来属。十年，思恩府属之奉议土州，改设流官州判，又南宁府属之下雷土州并来属。改隶左江道。乾隆三年，置天保县为府治。三十一年，置小镇安厅。光绪元年，升奉议为州。十二年，升归顺州为直隶州，改小镇安厅为镇边县，并下雷土州往属之。东北距省治千六百八十五里。广百三十里，袤百六十里。北极高二十三度十九分。京师偏西九度四十三分。领州一，县一，土州三。天保难。倚。明，镇安府地。乾隆三年置。北：天保山，东北：扶苏山。西：鉴山。归顺江一曰浤渰江，自归顺入县西，伏流，至鉴山前复出，东流经治南，右受驮命江，天保泉自北来注，又东，左受咘来河，右受归顺之武平河，东北入奉议。镇安协右营分防汛驻城。奉议州冲。府东北二百十里。明洪武二十八年改卫，寻复为州，直隶布政司。嘉靖中，改属思恩府。顺治初为土州。雍正十年改掌印州判来属。光绪元年升为州。东北：狮子山。东南：三齐山。西：大小莲花山，有莲花关。右江自百色南流入州，西北折东，经治北。又东北，〈石寅〉桑河自百色来，隆溪自恩隆来，南流注之。东南流，右受归顺江，左界恩隆入上林。镇安协左营分防汛驻城。西南：古眉墟汛。东南：作登墟巡司。向武土州府东南百六十里。明初属田州府，寻废。建文中复置，直隶布政司。顺治初，隶思恩府。雍正七年来属。东南：天台。东北：向阳山，山上有关。西北：上旱山，下有上旱溪，出天保山中，东北流，入奉议。枯榕江一曰大乃溪，出上映州山中，东北曲流合劳溪，经州署西北，又东北入上林。有镇安协右营分防汛。都康土州府东南百九十里。明初没於夷僚，建文初复置，直隶布政司。康熙三年，改隶思恩府。雍正七年来属。东：崇山。北：映秀。南：翠屏山。通利江自上映州入，东流，经州署南，左受岜营水，入龙英。上映土州府东南百八十五里。明初废为峒。万历中复置，隶思恩府。顺治初因之。雍正七年来属。南：锦屏山。西：嵚岫山。西南：八字咅。通利江上源为秀泉，出州西北山中，东南流，经州署南，至仙桥入都康。
归顺直隶州繁，难。隶太平思顺道。镇安协左营驻防副将驻。明，归顺州，直隶布政司。顺治初，为土州，隶思恩府。雍正七年，改流官，隶镇安府。乾隆十二年，省湖润寨土巡检司入焉。光绪十二年，升为直隶州，隶太平思顺道，改镇安府属之小镇安厅为镇边县，及下雷土州来属。东北距省治千八百六十里。广二百二十里，袤百六十里。北极高二十三度六分。京师偏西九度五十四分。领县一，土州一。南：狮子。西：岭卫。西南：叫鹅山。西北：三台、照阳山。龙潭水出城东北里许，南流经治东，秾黎水出州西北，东南流注之，入越南。秾那水出州西，亦东南入越南。归顺江出西北耑雷墟，武平河出东北小龙潭，并东流入天保。逻水出州东，东南流，左受立咅水，入下雷。西：荣劳墟。南：陇邦、壬庄、频峒各隘有汛。东南：湖润寨巡司。镇边繁，难。州西北二百三十里。明永乐中分置镇安土州，属思恩府，寻废。乾隆八年设土巡检。三十一年改流官。通判驻辖曰小镇安厅，光绪十二年改置县，更名来属。北：感驮岩。又北：末山，有水西北流，入云南土富。劳山，劳水所出，西北流，经治西，合大魁水、弄内水，折东北，伏流复出，亦入土富。德窝水出县南，东南流，经百合墟。折西南，苟华水、坡芽水、百都水并出县西南，合流注之，入越南。那摩水自越南入州西南边境，合坡酬水，复西入越南。镇安协右营驻防。下雷土州府东南二百二十里。本下雷峒。明万历十八年，升为州，属南宁府。顺治初，因之为土州。雍正十年，属镇安府。光绪十二年来属。北：天关山。南：地轴山。又南：神农山。逻水一曰西北河，自归顺入州西北，北河自向武来，伏流复出，西南流注之，经署东，又东南，西南河自越南缘界东流注之，入安平。有镇安营分防汛。
