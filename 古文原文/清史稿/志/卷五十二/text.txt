<strong>地理二十四</strong>
△内蒙古
内蒙古：古雍、冀、幽、并、营五州北境。周，猃狁、山戎。秦、汉，匈奴尽有其地。汉末，乌桓、鲜卑荐居。元魏，蠕蠕及库莫奚为大。隋、唐属突厥，后入回纥、薛延陀。辽、金建都邑城郭同内地。元，故蒙古，起西北有天下。明，阿裕实哩达喇遁归朔漠，复改号，遗踵曼衍，北陲多故。清兴，蒙古科尔沁部首内附。既灭察哈尔，诸部踵降，正其疆界，悉遵约束。有大征伐，并帅师以从。定鼎后，禄爵世及，岁时朝贡，置理藩院统之。部落二十有五，旗五十有一，并同内八旗。乾隆间，改归化城土默特入山西，仍有部落二十四，旗四十九。其贡道：由山海关者，科尔沁、郭尔罗斯、杜尔伯特、札赉特四部，旗十；由喜峰口者，阿噜科尔沁、札噜特、土默特、喀喇沁、喀尔喀左翼、奈曼、翁牛特、敖汉八部，旗十三；由独石口者，阿巴噶左翼、阿巴哈纳尔左翼、浩齐特、乌珠穆沁、巴林、克什克腾六部，旗九；由张家口者，阿巴噶右翼、阿巴哈纳尔右翼、苏尼特、四子部落、喀尔喀右翼、茂明安六部，旗七；由杀虎口者，归化城土默特、乌喇特、鄂尔多斯三部，旗十二。是为内札萨克蒙古。袤延万馀里。东界吉林、黑龙江，西界厄鲁特，南界盛京、直隶、山西、陕西、甘肃，五省并以长城为限。北外蒙古。面积百四十八万一千七百六十方里。北极三十七度三十分至四十七度十五分。经线京师偏东九度至偏西九度三十分。
科尔沁部旗六旗：在喜峰口东北八百七十里。西南距京师一千二百八十里。秦、汉，辽东郡北境。后汉为扶馀、鲜卑地。隋、唐为契丹、靺鞨地。辽为上京东境、东京北境。金分属上京、北京及咸平路。元，开元路北境。明置三卫，自黄泥洼逾铁岭至开原曰福馀卫，以元后乌梁海酋领为都指挥，后自立国号曰科尔沁。清初以接壤联姻。其后台吉奥巴为察哈尔所侵，率先来降，太祖赐以土谢图汗之号，后封亲王四、郡王三、贝勒三、贝子一、镇国公一、辅国公五，掌旗世袭。所部广八百七十里，袤二千一百里。东界札赉特，西界札鲁特，南界盛京边墙，北界索伦。贡道由山海关。科尔沁右翼中旗札萨克驻巴音和硕南，曰塔克禅，在喜峰口东北一千二百里。西南距京师一千六百十里。本靺鞨地。辽为黄龙府北境。金属上京路。元废。牧地当哈古勒河、阿鲁坤都伦河合流之北岸。东界那哈太山，南界察罕莽哈，西界塔勒布拉克，北界巴音和硕。广一百五十里，袤四百五十里。北极高四十六度十七分。京师偏东四度三十分。其山：东曰乌兰峰、那哈太山。南，阿达金察汉陀罗海坡、汉惠图坡。西，鲜卑山，土名蒙格。北，温山，蒙名哈禄纳。东南，巴朗济喇坡。西南，乌尔图冈。其水：西北，郭特尔河，上承哈尔古勒河，自札鲁特东南流入界，迳科尔沁左翼中旗。南，阿鲁坤都伦河、鄂布尔坤都伦河，并自札鲁特东来合流注之。又东南，迳右翼中旗南、左翼中旗北，屈曲流，至翁衮山东南，汇为察罕泊。北：阿尔达河，源出温山，迳榆木山，东南流入右翼前旗；海拉苏台河，一名榆河，源出兴安山，迳火山，东南流，皆与贵勒尔河会。鹤午河源出伊克呼巴海山，迳磨尔讬山，东南流入右翼前旗，入榆河。科尔沁左翼中旗札萨克驻西辽河之北伊克唐噶里克坡，在喜峰口东北一千六十五里。西南距京师一千四百七十五里。本契丹地。辽为黄龙府北境。金属上京路。元废。牧地当吉林赫尔苏边门外昌图厅界，跨东西二辽河。东界鄂拉达干，南界小陀果勒济山，西界唐海，北界博罗霍吉尔山。广一百八十里，袤五百五十里。北极高四十三度四十分。京师偏东六度四十分。其山：东南曰伊克图虎尔几山，一名牛头山、巴汉图虎尔几山、巴汉哈尔巴尔山。西北，巴颜朔龙山、吉尔巴尔山一名水精山、巴汉查克朵尔山一名小房山。北，五峰山蒙名他奔拖罗海、伊克查克朵尔山一名大房山。东北，大石山蒙名葛伦齐老、太保山蒙名图斯哈尔图。西南，吉里冈。东南：辽河自永吉州入，迳额尔金山，西北流，入左翼后旗，又西南会潢河入边。潢河自札鲁特左翼入，迳噶尔冈东南来注之。卓索河源出边内，西北流入左翼后旗，会尹几哈台河，入辽河。西北：和尔河，一名合河，自札鲁特左翼入，东迳右翼中旗、前旗、后旗地，入因沁插汉池。阿禄昆都伦河自札鲁特左翼入，迳葛勒图温都尔山，东流，会额伯尔昆都伦河，入右翼中旗，西北经魁屯山，东南流，会於合河。西北：中天河蒙名都穆达图腾葛里，东天河蒙名准腾葛里，源均出吉尔巴尔山，东南流，会几伯图泉，入佟噶喇克插汉池，几伯图泉、他拉泉从之。科尔沁左翼后旗札萨克驻双和尔山，在喜峰口东北一千四十里。西南距京师一千四百五十里。本契丹地。辽置凤州。金废。牧地当法库边门北，东西二辽河於此合流。东界硕勒和硕，南界柳条边，西界伊柯鄂尔多，北界格尔莽噶。广二百里，袤一百五十里。北极高四十二度。京师偏东六度二十分。其山：东，得石山。西界曰巴汉巴虎山。东北，得石拖罗海山。东，奚王岭，土名蒙古尔拖罗海。东南：羊城泺，蒙名尹兀哈台，源出边内，流入境，北流，会卓索河，入边河。科尔沁右翼前旗札萨克驻锡喇布尔哈苏，在喜峰口东北一千三百五十里。西南距京师一千七百六十里。本靺鞨地。金置肇州，隶会宁府。海陵改属济州。承安三年升镇。元，辽王乃颜分地。牧地当索岳尔济山南，洮尔河、归喇里河於是合流注嫩江。东界岳索图济喇，南界达什伊哈克，西界那哈太山，北界索岳尔济山。广一百二十里，袤三百八十里。北极高四十六度。京师偏东五度三十分。其山：西北曰喀喇阿几尔汉山、魁勒库山。北，神山、火山。东北，羊山蒙名衣马图、骆驼山蒙名特门。南，插汉碧老岱坡。西：洮儿河，源出西北兴安山，东南流，合贵勒尔河，又东北折，迳右翼后旗南，又东迳札赉特南，汇为纳蓝撒蓝池，入嫩江。北：贵勒尔河，自右翼鹤五河东北流，会榆河，为贵勒尔河，迳魁勒库山，东南流，会阿尔达尔入洮儿河。骆驼河，蒙名特门河，源出葛尔济隆山，东流，会戳儿河，东入嫩江。科尔沁右翼后旗札萨克驻额木图坡，在喜峰口东北一千四百五十里。西南距京师一千八百六十里。本靺鞨地。辽置衍州安广军。金，州废。元为乃颜分地。牧地跨洮儿河，即陀喇河。东界查巴尔太山，南界拜格台陀博，西界博达尔罕山，北界庆哈山。广一百二十里，袤三百七十里。北极高四十六度。京师偏东五度三十分。其山：东北曰西伯图山、纳几山。北，朱尔噶岱山、卓索台山。西南，鼐满乌里堵坡。东南：因沁插汉池。科尔沁左翼前旗札萨克驻伊克岳里泊，在喜峰口东北八百七十里。西南距京师一千二百八十里。本契丹地。辽置长青州。金降为县，隶泰州。元废。牧地当法库边门外养息牧牧场东。东界霍雅斯，南界柳条边，西界伊拉木图，北界阿木塔克。广一百里，袤一百二十里。北极高四十三度。京师偏东六度四十分。东南：龙门山蒙名阿会图。东南：布敦山、宽山、朔龙峰。南：鸭子河，蒙名冲古尔，其地有二泉，并名冲古尔，西南流入养息牧河。东南有巴汉岳里泊。
紥赉特部一旗：附科尔沁右翼。紥萨克驻图卜新察汗坡，在喜峰口东北一千六百里。西南距京师二千十里。本契丹地。辽，长春州。金，泰州北境。元为辽王分地。明为科尔沁所据，后分与其弟阿敏，是为札赉特。天命中，台吉蒙衮来降，后封贝勒，世袭掌旗。牧地在齐齐哈尔城西。东界嫩江，南界锺奇，西界乌兰陀博，北界鄂鲁起达巴哈山。广六十里，袤四百里。北极高四十六度三十分。京师偏东七度四十五分。贡道由山海关。东北：阿敏山，盖以所部之祖名其山也。西北：赤房山蒙名乌兰格尔、雕窠山蒙名岳乐。北：朵云山、塞肯山。西南：阿扬噶尔坡。东：嫩江，自黑龙江入，又南入郭尔罗斯前旗。北：绰尔河，源出西北兴安山，东南流，至旗西，分数歧，又东南折入嫩江。西北：佗新河，自右翼后旗入，迳托额贵山，东南流，会绰尔河。西南：洮儿河，自右翼后旗入，东南流，汇为日月池，同入嫩江。以上统盟於哲里木。盟地在科尔沁右翼中旗境内。
杜尔伯特部一旗：附科尔沁右翼。札萨克驻多克多尔坡，在喜峰口东北一千六百四十里。西南距京师二千五十里。本契丹地。辽，长春州。金，泰州北境。元，辽王分地。明为科尔沁所据，后分与弟爱纳噶，是为杜尔伯特。天聪中，台吉阿都齐来降，后封其子赛冷贝子，世袭掌旗。牧地当嫩江东岸、齐齐哈尔城东南。东界哈他伯齐坡，南界阿苏台札噶，西界嫩江，北界布台格尔池、乌柯尔鄂克达。广一百七十里，袤二百四十里。北极高四十七度十五分。京师偏东七度十分。贡道由山海关。东：富峪蒙名巴雅鼐。东南：哈他伯齐坡。西南：和几蒙克坡。东北：阿拉克阿几尔汉坡。北：叠翠岩蒙名磨朵图。西：嫩江，自黑龙江境南流入，西与札赉特分界，又南入郭尔罗斯后旗。东：乌叶尔河，源出黑龙江境，西南入，迳党纳坡，又南入郭尔罗斯后旗。
郭尔罗斯部二旗：附科尔沁左翼。在喜峰口东北。本契丹地。辽置泰州昌德军，属上京。金大定中废，移州於长春县，以故地为金安县，隶之。元为辽王分地。明为科尔沁所据，后分与其弟乌巴什，是为郭尔罗斯。天聪七年，台吉古木及布木巴来降，后封古木弟桑阿尔赛辅国公，世袭掌前旗，布木巴镇国公，世袭掌后旗。其所部东界盛京永吉州，南界盛京边墙，西及北界科尔沁。贡道由山海关。郭尔罗斯前旗札萨克驻固尔班察汉，在喜峰口东北一千四百八十七里。西南距京师一千八百九十七里。牧地当嫩江与松花江合流之西岸，在吉林伊通边门外长春厅之西。东界乌拉河，南界柳条边，西界博果图，北界拜格台和硕。广二百三十里，袤四百里。北极高四十五度三十分。京师偏东八度十分。其山：西南曰巴颜朱尔克山，一名牛心山。东南，衣马图峰。北，他奔拖罗海坡。东北，巴吉岱坡。西，巴颜布他冈。东：混同江，土名吉林江，自奉天永吉州西北入，东北流，会嫩江。又东折入后旗地，东北流，会黑龙江，东入海。南：一秃河，源出奉天永吉州境，北流出边，迳龙安城，又东北流，会伊尔们河，入混同江。东南：伊尔们河，源出永吉州境，北流出边，受南来之乌苏土乌海河，会一秃河，入混同江。郭尔罗斯后旗札萨克驻榛子岭，在喜峰口东北一千五百七十里。西南至京师一千九百八十里。牧地当混同江北岸、嫩江东岸。东界阿勒克巴鲁，南界嫩江，西界嫩江，北界乌鲁勒图。广二百二十里，袤二百六十里。北极高四十六度十分。京师偏东八度二十分。其山：东曰常峡坡。东南：阿禄布克色坡、阿拉克碧老坡。西北：拜拉喇齐坡。东北：布拉克台坡。西：乌叶尔河，自杜尔伯特入，分流为西讷河，西南流，同入嫩江。嫩江分流为牛川，蒙名乌库尔，东南流，会乌叶尔河。
喀喇沁部二旗，新增一旗曰中旗：在喜峰口东北。秦、汉，辽西郡境。唐，饶乐都督府，后入契丹。辽置中京大定府。金，北京。元，大宁路。明洪武中，封子权宁王。永乐初，尽以大宁地赐朵颜、泰宁、福馀三卫。朵颜时阴附鞑靼为边患，后为察哈尔所灭，以其地予其塔布囊，是为喀喇沁。天聪七年，部长苏布地率昆弟塞冷等来降，后封苏布地之子古鲁思起布为贝子，主右翼，塞冷为镇国公，主左翼，并世袭。康熙中，增设一旗，授喀宁阿一等塔布囊，加公衔，袭封。所部东界土默特及敖汉，西界察哈尔正蓝旗牧场，南界盛京边墙外，北界翁牛特。广五百里，袤四百五十里。贡道由喜峰口。喀喇沁右翼札萨克驻锡伯河北，在喜峰口北三百九十里。西南距京师八百里。牧地在围场东，跨老哈河。东界鄂博噶图，南界霍落苏泰，西界察罕鄂博，北界霍尔哈岭。广三百里，袤二百八十里。北极高四十一度五十分。京师偏东二度四十分。其山：东曰和尔坤都伦喀喇山、乌尔图纳苏图波罗山、伊玛岱山、七金山蒙名和尔博勒津、大红螺山蒙名巴颜乌兰。东南，大斧山蒙名喀喇和邵、柞山蒙名巴图插汉、大青山蒙名巴颜喀喇。南，和尔和克阿惠山、常吉尔岱山、拉克拉哈尔山。西南，昆都伦喀喇山。西，昆都尔图山。北，鄂通台和罗图山、绰和罗漠林岭。南：老河，蒙名老哈，源出明安山，东北流，会诸小水，迳敖汉北、翁牛特左翼南，又经奈曼、喀尔喀二部，纳奇札带河，北流与潢河会。南，虎查河、和尔和克河、上神水河、呼鲁苏台河、巴尔汉河、纳林昆都伦河，东，落马河，同入老河。西：木睿喀喇克沁河，源出卯金插汉拖罗海山，西北流，会布墩河，又西流，合宜孙河，南入滦河。淘金图河，西南流，会乌喇林河，亦南入滦河。东南：土河，蒙名土尔根，源出西默特山，东南流入土默特右翼。西：卯金温泉有二，一出卯金河东，西流会卯金河，一出卯金河西，东南流，亦会卯金河。卯金河源出卯金岭，西南流，会热河。赛因阿拉善温泉，即热河之源也。喀喇沁左翼札萨克驻牛心山，在喜峰口东北三百五十里。西南距京师七百六十里。牧地当傲木伦河源。东界乌兰哈达图和硕，南界宁远边墙，西界乌里苏太梁，北界唐奇鼐陀罗海。广二百三里，袤一百七十里。北极高四十一度十分。京师偏东三度四十分。其山：东北曰峨伦和歌诺忒山。东，柏树山蒙名迈拉苏台喀喇。东南，阿布察山、噶海图博罗山。南，翁噶尔图山、拖和喀喇山、他奔拖罗海图山。西南，桦山蒙名韦苏图、柞子岭、贵石岭。西，佗苏图喀喇山。西北，察尔契山、库葛会山。西北：青龙河，蒙名顾沁河，源出长吉尔岱山，西南流，会汤图河，迳额伦碧老岭入边城，迳永平府，北入滦河。南：额类河，源出额类岭，南流会宽河，至奉天宁远州西入边，为黑水河，入六州河。北：大凌河蒙名敖木伦河，源出尾苏图山，东流，至西喇哈达图山东北，折入土默特右翼，又东南入边。西：和尔图河，源出陀苏图喀喇山，东流，会敖木伦河。森几河、赛因台河、石塔河、神水河、清水河皆从之。喀喇沁中旗在左右翼二旗界内。札萨克驻珠布格朗图巴颜哈喇山。牧地跨老哈河源。东与北若西皆右翼，南左翼，东界博勒多克山，北界岳罗梁，西界霍尔果克。北极高四十一度三十分。京师偏东二度。其山：东曰博勒多克山。山南拉克笃尔山。
土默特部二旗，左翼附一旗：在喜峰口东北。古孤竹国。汉，辽西郡治柳城县地。燕，慕容皝建都，改龙城县。元魏为营州治。隋复置柳城县。唐为营州都督府治。辽置兴中府。元，大宁路兴中州。明以内附部长为三卫，自锦、义历广宁至辽河曰泰宁卫，后为蒙古土默特所据。天聪三年，台吉鄂木布、塔布囊善巴来降，后封善巴贝勒，主左翼，鄂木布贝子，主右翼，世袭。所部东界养息牧牧场，西界喀喇沁右翼，南界盛京边墙，北界喀尔喀左翼及敖汉。广四百六十里，袤三百一十里。贡道由喜峰口。乾隆中停贡。土默特左翼札萨克驻哈特哈山，左喜峰口东北八百二十里。西南距京师一千二百三十里。牧地当锡哷图库伦喇嘛游牧之南，养息牧牧场之西。东界岳洋河，南界什巴古图山，西界巴噶塔布桑，北界当道斯河。广一百六十里，袤一百三十里。北极高四十二度十分。京师偏东四度三十分。其山：南，达离山蒙名刻特俄尔多和硕。西，膜衣达摩山、青金山蒙名博罗蒙魁。北，淘金图山、伊克翁山、巴汉翁山。北：库昆河，或作呼浑河，自喀尔喀左翼入，会乌讷苏台河、阿哈里河，入养息牧河。西北：羖羊河，蒙名衣马图河，源出弥勒山，西南流，迳青山，又南会马鞍河，入边，迳义州东北为细河，会清河入大凌河。土默特右翼札萨克驻巴颜和硕，亦名大华山，在喜峰口东北五百九十里。西南距京师一千里。牧地在九关台、新台边门外，跨鄂木伦河。东界讷哷逊山，南界魏平山，西界鄂朋图山，北界什喇陀罗海。广二百九十里，袤一百八十里。北极高四十一度四十分。京师偏东四度二十分。其山：东曰衣达摩山、五凤山、莲花山。东南，喀喇七灵图山。南，神应山蒙名苏巴尔噶图。西南，土禄克台山、卓常吉尔山。西，釜山蒙名喀喇拖和多、青山蒙名博罗和邵、凤凰山蒙名兆馨喀喇。西北，布禄尔喀喇山。北，回贺尔山。东北，赤山蒙名五蓝。西：大凌河，自喀喇沁左翼入，东流，迳古兴中城，南折，东南流，纳柳河，入边。土尔根河，一自喀喇沁右翼东流入，一自奈曼南流入，均南流入大凌河。北：卓索河，源出回贺尔山。老寨河、土河、柞河，东北杨河，皆南流入土尔根河。西：小凌河，蒙名明安河，源出明安喀喇山，东北流，会木垒河、哈柳图河，入边，会乌馨河入海。土默特左翼附旗初，喀尔喀台吉巴勒布冰图，康熙元年自杭爱山率属来归，诏附左翼札萨克达尔汉贝勒皂哩克图牧。四年，封多罗贝勒。牧地在锡哷图库伦喇嘛游牧之西。东界霍济勒河，南界库昆河，西界布图昆地，北界爱笃罕山。以上统盟於卓索图。盟地在土默特右翼境内。
敖汉部一旗：札萨克驻固班图勒噶山，在喜峰口东北六百里。西南距京师一千一十里。本古鲜卑地。隋，契丹地。唐属营州都督府。辽、金为兴中府北境。元为辽王分地。明为喀尔喀所据，后分与其弟，号曰敖汉，役属於察哈尔。天聪元年，贝勒塞臣卓礼克图举部来降，后封郡王，世袭。牧地跨老哈河。东界奈曼，南界土默特，西界喀喇沁，北界翁牛特。广一百六十里，袤二百八十里。北极高四十三度十五分。京师偏东四度。贡道喜峰口。其山：东，哈达图拖罗海山。东南，白石山蒙名插汉齐老台、富泉山。南，二天山蒙名腾格里、小蟠羊山蒙名巴汉衣马图。西南，韦布尔汉山、库尔奇勒山。西，森几拖罗海山、枣山蒙名齐巴噶。西北，巴雅海山。北，宽山蒙名鄂达博罗、兆虎图插汉拖罗海山。东北，库尔奇勒峰、梨谷蒙名阿里马图。其水：北，老河，蒙名老哈，自喀喇沁右翼入，东北流，迳噶察喀喇山，又东入翁牛特。西南，落马河，蒙名百尔格，自喀喇沁右翼入，东北流，入老河。南，杜母达纳林河，源出天山，北流入七老台池。南，衣马图泉，下流入沙池。东北，昆都伦喀喇乌素泉，南流入老河。
奈曼部一旗：札萨克驻章武台，在喜峰口东北七百里。西南距京师一千一百十里。古鲜卑地。隋，契丹地。唐属营州都督府。辽、金为兴中府北境。明为喀尔喀所据，分与亲弟，号曰奈曼。天聪元年，酋长衮楚克巴图鲁为察哈尔所侵，来降，后封郡王，世袭。牧地当潢河、老哈河合流之南岸。东界科尔沁，南界土默特，西界敖汉，北界翁牛特。广九十五里，袤二百二十里。北极高四十三度十五分。京师偏东五度。贡道由喜峰口。其山：南曰马尼喀喇山、五凤山蒙名他奔拖罗海。西，呼原博塔苏尔海冈。东南，大黑山蒙名巴颜喀喇。东北，哈纳冈。北：潢河自敖汉入，合老哈河，东北流，入喀尔喀左翼。南：图尔根河，亦名土河，源出塔本陀罗海山，南入土默特右翼。西：固尔班和尔图泉，东南流，会图尔根河。
巴林部二旗：在古北口东北七百二十里。南距京师九百六十里。辽，上京临潢府。金，大定后，并属北京路。元属广宁路，为鲁王分地。明初为广宁卫，后属乌梁海北境，后为顺义王谙达五子巴林台吉所据，役属於察哈尔。天命十一年，以巴林叛盟，征之，戮其贝勒。天聪二年，为察哈尔所破，贝勒塞特哩、台吉满朱习礼来归，改封塞特哩之子塞布腾郡王，主右翼，满朱习礼为贝子，主左翼，袭封。右翼、左翼同游牧地，当潢河北岸。东界阿噜科尔沁，南界翁牛特左翼，西界克什克腾，北界乌珠穆沁。广二百五十里，袤二百三十三里。北极高四十三度三十六分。京师偏东二度十四分。贡道由独石口。其山：东有鄂拜山、石鸡山蒙名伊韬图。南，巴尔达木哈喇山、勃突山蒙名巴尔当。辽五代祖勃突生於此山，因以名焉。西，碧柳图山、清金山。东南，特墨车户山。东北，僧机图。南：潢河，自克什克腾入，东流，会黑河，入翁牛特左翼。黑河即古庆州黑水。东北：布雅鼐河，源出僧机图山，东南流，会乌尔图绰农河，东入阿噜科尔沁，注於达布苏图池。有哈尔达苏台河，西自克什克腾来注之，东南流入潢河。巴林左翼札萨克驻阿察图陀罗海。巴林右翼札萨克驻托｛龙皿｝山。
札鲁特部二旗：在喜峰口东北。汉，辽东郡北境。唐属营州都督府。辽，上京道地。金属北京路。元属上都路。明为蒙古札鲁特所据，后属喀尔喀。清初与札鲁特内齐汗结亲。后贝勒色本引兵助明，太祖击擒之，旋释归。天聪二年，色本等为察哈尔所侵，与内齐举部来降，封内齐贝勒，主左翼，色本贝勒，主右翼，世袭。左、右同游牧地，当哈古勒河、阿鲁昆都伦河之源。东界科尔沁，南界喀尔喀左翼，西界阿噜科尔沁，北界乌珠穆沁。广一百二十五里，袤四百六十里。北极高四十五度三十分。京师偏东三度。贡道由喜峰口。札鲁特左翼札萨克驻齐齐灵花陀罗海山北，在喜峰口东北一千一百里。西南距京师一千五百一十里。牧地当哈古勒河、阿鲁坤都伦河之源，达布苏图河於此流入於沙。其山：北曰野鹊山蒙名巴颜喀喇、巴噶查克朵尔山。东北，屈劣山蒙名布敦花拖罗海。西南，噶海冈、车尔百湖冈。西，独石冈。东南，贵勒苏台。其水：南，潢河自阿噜科尔沁入，迳车尔百湖冈，东流，入科尔沁，蒙名西拉木伦河，即辽河之西源也。北，沙河、阿禄昆都仑河，东流入科尔沁。额百里昆都仑河，源出愁思岭，东流，亦入科尔沁。札鲁特右翼札萨克驻图尔山南，在喜峰口东北一千二百里。西南距京师一千六百四十里。牧地同。其山：南曰嵬石山蒙名札拉克。西南，托几山。西，小白云山蒙名巴哈插汉拖罗海山。西北，色尔奔山、几禄克山、大青羊山蒙名伊克特黑。北，花山、蛇山、小青羊山蒙名巴汉特黑。其水：西北曰魁屯河，一名阴凉河，源出贺尔戈图五蓝山，东南流，会天河。北，阿里雅河，源出大赤峰，西流迳花山，入阿噜科尔沁。他鲁河源出大青羊山，南流，合阿里雅河。
翁牛特部二旗：在古北口东北。唐，饶乐都督府地。辽置饶州匡义军节度，属上京道。金，北京路地。元为鲁王分地。明初以乌梁海置卫为外藩，后自称翁牛特，本服属於阿噜科尔沁。天聪七年，济农索音、贝勒东率所部来降，后封索音郡王，主右翼，东贝勒，主左翼，并袭封。所部东界阿噜科尔沁，南界喀喇沁及敖汉，西界热河禁地，北界巴林及克什克腾。广三百里，袤一百六十里。北极高四十三度十分。京师偏东二度五十分。贡道由喜峰口。翁牛特左翼札萨克驻札喇峰西绰克温都尔，在古北口东北六百八十里。西南距京师九百二十里。牧地介潢河、老哈河之间。东界阿噜科尔沁，南界敖汉，西界克什克腾，北界巴林。广三百里，袤九十里。北极高四十三度十分。京师偏东二度五十分。其山：东曰小华山蒙名巴哈哈尔占、大松山蒙名伊克纳喇苏台。南，兆呼图插汉拖罗海山。西，勃突山蒙名布墩、吐颓山蒙名巴尔哈岱。西北，古尔板土尔哈山。东南，阿尔齐土插汉冈。东北：兔麛山。其水：北曰潢河，自克什克腾入，东流迳巴林，又东流入境，又东北流，老河自敖汉来会，迳札鲁特南、喀尔喀北，入科尔沁。翁牛特右翼札萨克驻哈齐特呼朗，在古北口外五百二十里。西南距京师七百六十里。牧地在热河围场东北，老哈河南岸。东界敖汉，南界喀喇沁右翼，西界围场，北界克什克腾。广二百四十里，袤一百里。北极高四十三度十分。京师偏东二度五十分。其山：东曰乌兰布通山、夏屋山蒙名伊克布库图尔。东南，花和博图山、阿尔浑查克插汉拖罗海山、枣山蒙名齐巴哈。南，古尔板拖罗海山、遮盖山蒙名阿惠喀喇。西南，巴伦桑噶苏台山、大黑山、额类苏图山。西，徒古尔喀喇山、博多克图山。西北，巴颜布尔噶苏台山、黄山蒙名洪戈尔峨博。北，马鞍山蒙名西喇得伯僧、海他汉山。其水：南曰锡伯河，自喀喇沁北流入境，东北流，会獐河入老河。獐河，蒙名西尔哈，亦自喀喇沁流入境，东北流，迳巴颜喀喇山，东北会英金河，又东迳五蓝峰北入老河。西北，乌拉岱河，源出杨木岭，南流，经博多克图山，折东北流，会獐河。西，巴伦撒拉河，源出葛尔齐老东北，东南流，迳巴尔图山，折东北流，会乌拉岱河。西，车尔伯呼河，源出奴克都呼尔山，东南流，会獐河。英金河，源出嘏蟆岭，东南流，亦会獐河，又东入老河。奴古台河、珠尔河、拜拉河，皆与英金河会。北，卓索河，源出海他汉山，东流会獐河，入老河。
阿噜科尔沁部一旗：札萨克驻珲图尔山东托果木台，在古北口东北千一百里。西南距京师一千三百四十里。辽，临潢府地。金，大定府北境。元为辽王分地。明初於乌梁海地置卫为外藩，后自号阿噜科尔沁。天聪六年，部长达赖为察哈尔所侵，率其子穆章来降，后封穆章贝勒，世袭，掌旗。牧地哈奇尔河、傲木伦河於此合流为达布苏图河。东界巴彦塔拉，南界翁牛特左翼什喇木兰，西界苏布山，北界乌兰岭。广三百三十里，袤四百二十里。北极高四十度三十分。京师偏东三度五十分。贡道由喜峰口。其山：东北曰浑图山。东，伊克陀惠山。东南，峨博图山。南，库格图山、连山蒙名贺尔博拖罗海。西北，枣山蒙名齐巴哈图。西南，巴汉阿拍札哈山、伊克阿拍札哈山。西，珍珠山蒙名苏布、乐游山蒙名得讷格尔。南：潢河，蒙名西喇木伦河，自巴林入，迳他木虎噶察冈，入札鲁特。西南：乌尔图绰农河，自巴林入，迳刻勒峰，东南流，会哈喜尔河。又西北有和戈图绰农河，源出西喇温都尔山，南流，会乌尔图绰农河，入哈喜尔河。哈喜尔河源出萨碧尔汉山南流迳库格图山，折而东流入札鲁特。东北：阿里雅河，自札鲁特右翼入，西南流，会哈喜尔河。西北：枯尔图河，源出白石山，西流入巴林，会乌尔图绰农河。尹札汉河，北流入乌珠穆沁。
克什克腾部一旗：札萨克驻吉拉巴斯峰，在古北口东北五百七十里。南距京师八百十里。辽，上京道地。金属北京路。元属上都路及应昌路地。明为蒙古所据。天聪八年，灭察哈尔，克什克腾索诺木戴青来归，授掌旗一等台吉，世袭。牧地在围场北，当潢河之源。东界毕勒固图和岭，南界布图坤，西界克勒特格伊场，北界乌苏池。广三百三十四里，袤三百五十七里。北极高四十三度。京师偏东一度。贡道由独石口。其山：东曰蜘蛛山蒙名阿尔札、高淀山蒙名音纳哈喀喇。东南，宁楚浑杜尔宾山。西南，恩都尔花山。西，乌素图杜尔宾山、大黑山蒙名巴颜喀喇。西北，巴汉衣色里山、博尔多克山。北，黄山蒙名巴颜洪戈尔、木叶山蒙名几几恩都尔。东北，马尾山蒙名叟几。西：潢河，大辽水西一源也，蒙名西喇木伦，源出百尔赫贺尔洪，东北流，会诸水，迳旗北，又东流入巴林。又东，迳阿噜科尔沁南、翁牛特北，又东北流，会老河，迳札鲁特南、喀尔喀北，折东南流，迳科尔沁左翼，又南会大辽水，入边城，是为辽河。西：萨里克河，源出乌素图杜尔宾山，东北流，入潢河。西北：衣尔都黑河，源出乌素图杜尔宾山，西流，会伊黑库窝图河，东北流，入潢河。西北：格类河，源出兴安山东，南流，会穆名河入潢河。东北：釜河蒙名陀惠，源出岳碧尔山，北流入黑河。西南：高凉河，蒙名拜查，源出拜查泊，东北流，入潢河。东北：阿尔达图河，源出兴安山，西北流入乌珠穆沁，北流会葫芦谷尔河。西北：捕鱼儿海，蒙名达尔，公姑、野猪等四河流入其中，周数十里。
喀尔喀左翼部一旗：札萨克驻察罕和硕图，在喜峰口东北八百四十里。西南距京师一千二百五十里。古鲜卑地。唐属营州都督府。辽，上京道南境。金属北京路。明为喀尔喀所据，后属於西路札萨克图汗。元太祖十六世孙格埒森札居杭爱山，始号喀尔喀，其孙巴延达喇为西路札萨克图汗之祖，即今外蒙古四部之一。清初酋长古木布伊尔登与札萨克图汗来降，后封贝勒，世袭，主左翼。牧地当养息牧河源。东界科尔沁，南界土默特左翼，西界奈曼，北界札鲁特。广一百二十五里，袤二百三十里。北极高四十三度四十二分。京师偏东五度二十七分。贡道由喜峰口。其山：东曰喀海拖罗海山。南，达禄拖罗海山、巴汉哈伯他海山。西南，五灰山蒙名乌尼苏台、大黑山蒙名巴颜喀喇、青山蒙名博罗惠博罗温都尔，与奈曼东南接界。东南，他木虎冈。北：潢河，自翁牛特流入，又东流入科尔沁。西北：老河，蒙名老哈，自奈曼入，东北流，会潢河。东南：养息牧河，源出旗南，东北流，迳喀海拖罗海山，又东南，会库昆河，迳养息牧牧厂，东流入彰武台边门，西至广宁，又东南流入辽河。南：库昆河，源出五灰山，东流入土默特。以上统盟於昭乌达。盟地在翁牛特左翼境内。
乌珠穆沁部二旗：在古北口东北。辽，上京道北境。金属北京路。元属上都路。明为蒙古所据，自号乌珠穆沁，察哈尔汗族也。林丹汗暴虐，贝勒多尔济偕塞楞往依喀尔喀。天聪八年来归，封多尔济亲王，主右翼，塞楞贝勒，主左翼，并世袭。其地东界索伦，西界浩齐特，南界巴林，北界瀚海。广三百六十里，袤四百二十五里。贡道由独石口。乌珠穆沁右翼札萨克驻巴克苏尔哈台山，在古北口东北九百二十三里。南距京师一千一百六十三里。牧地有音札哈河流入於沙，有胡芦古尔河，潴於阿达克诺尔。东界左翼，南界巴林，西界浩齐特左翼，北界车臣汗中右旗。广三百六十里，袤二百一十里。北极高四十四度四十五分。京师偏东一度十分。其山：东曰瑞鹿山蒙名布虎图。西，大小黄鹰山、黑山蒙名喀喇图。西北，双山蒙名贺岳尔俄得、乌里雅台山。东北，赛音恩都尔山。水则东南：贺尔洪河，源出噶木尔站，西流入芦水。秃河一名葫芦古尔，源出古什克腾东北，名阿尔达图河，西北流入右翼，为葫芦古尔河，又北流入阿达可池。乌珠穆沁左翼札萨克驻鄂尔虎河之侧奎苏陀罗海，在古北口东北一千一百六十里。南距京师一千四百里。牧地当索岳尔济山之西。有鄂尔虎河，绕其游牧，汇於和里图诺尔。东界霍尼雅尔哈赖图，南界库冽图，西界达赖苏图，北界额里引什里。广二百五十六里，袤二百一十五里。北极高四十六度二十分。京师偏东二度二十分。其山：东南曰哈尔站五蓝峰。北，色尔蚌峰。水则东北：色野尔齐河，源出哈老图泊，西南入芦水。东南：音札哈河，自阿噜科尔沁入，西北亦入芦水。
阿巴哈纳尔部二旗：在张家口东北。汉，上谷郡北境。晋属元魏。隋、唐为突厥地。辽为上京道西境。金为北京路西北境。元属上都路。明为蒙古所据，号所部曰阿巴哈纳尔，本役属於喀尔喀车臣汗。崇德间，台吉塞冷、董夷思拉布来降，后封董夷思拉布贝子，主左翼，塞冷贝勒，主右翼，并袭封。所部东界浩齐特，西界阿巴噶右翼，南界正蓝旗察哈尔，北界瀚海。广百八十里，袤四百三十六里。贡道：右翼由张家口，左翼由独石口。阿巴哈纳尔右翼札萨克驻永安山，在张家口东北六百四十里。东南距京师一千五十里。牧地有达里冈爱诺尔。东界希尔当山，南界博罗温都尔冈，西界哈喇堂，北界华陀罗海山。广六十里，袤三百一十里。北极高四十三度三十分。京师偏东二十分。其山：南曰巴尔达木山。东，特尔墨山。北，哈纳峰、僧机图山。西，贺尔贺山。东南，大熊山蒙名巴赖都尔。东北，床山蒙名席勒。西北，双山蒙名和岳尔察罕陀罗海山。其水：南曰韭河，蒙名郭和苏台，自正蓝旗察哈尔入，迳博罗冈，西北入阿巴噶。南，息鸡淀，蒙名哈雅。东，苇淀，蒙名呼鲁苏台布禄都。西南，褒勒泊。西北，衮布禄都泊。北，葛都尔库泉、和几葛尔泉。阿巴哈纳尔左翼札萨克驻乌尔呼拖罗海山，在独石口东北五百八十里。东南距京师一千一百里。牧地同上。东与北皆界浩齐特，南界阿巴噶，西界右翼旗。广一百二十里，袤三百一十八里。北极高四十三度五十三分。京师偏东二十八分。其山：西曰色尔腾洪戈尔山，一名黄山。西北，布尔汉山、触宝山、覆舟山蒙名呼里翁戈春。其水：北有黑勒泊。西北，达蓝图里泉。
浩齐特部二旗：在独石口东北。辽，上京道西境。金属北京路。元属上都路。明为蒙古所据。察哈尔汗族也。林丹汗暴虐，其贝勒博罗特、台吉噶尔玛色旺往依喀尔喀。天聪八年来降，以博罗特主左翼，噶尔玛色旺主右翼，并郡王，袭封。所部东北界乌珠穆沁，南界克什克腾，西界阿巴噶。广一百七十里，袤三百七十五里。贡道由独石口。浩齐特右翼札萨克驻特古力克呼图克湖钦，在独石口东北六百九十里。东南距京师一千一百九十里。牧地当锡林河下游，北潴为达母鄂谟。东界布尔勒吉山，南界札哈苏台池，西界布尔色克陀罗海，北界哈鲁勒陀罗海。广七十五里，袤三百七十五里。北极高四十四度。京师偏东三分。其山，右翼主山：东南，古尔板贺老图山、古尔板俄得山。东，伊尔伯都山。南，布当图山。北，胡吕山蒙名阿拉忒。西北，阿拍达兰图山。水则东：白泺蒙名柴达木。东南：大鱼泺。南：松子泉蒙名和尔多。东北：察得尔泉。西北：昆都仑泉、布哈泉。浩齐特左翼札萨克驻乌默黑塞里，在独石口东北六百八十五里。东南距京师一千一百八十五里。牧地滨大小吉里河。东界额尔起纳克登，南界小吉里河源，北界奇塔特哈覃陀罗海，西界玛齐布勒克乌兰哈达。广九十五里，袤三百一十里。北极高四十四度五分。京师偏东四分。其山：东南曰萨尔巴山。西北，野狐山蒙名乌纳格忒。北，苏门峰。西北，五蓝峰。水则东南：天鹅泺、库鲁尔图泉。北，冲戈尔泊。西南，阿禄布里都泊。西北，贺老图泉。
阿巴噶部二旗：在张家口东北。汉，上谷郡北境。晋为拓跋氏地。隋、唐为突厥地。辽，上京道西境。金属北京路。元属上都路。明为蒙古所据，号所部曰阿巴噶。本役属於察哈尔。林丹汗暴虐，济农都思噶尔、贝勒多尔济往依喀尔喀。天聪九年来降，后以多尔济主右翼，都思噶尔主左翼，并封郡王，世袭。所部东界阿巴哈纳尔，西界苏尼特，南界正蓝旗察哈尔，北界瀚海。广二百里，袤三百十里。右翼贡道由张家口。左翼贡道由独石口。阿巴噶左翼札萨克驻巴颜额伦，在独石口东北五百五十里。南距京师一千七十里。牧地环锡林河。东界巴尔启台之哈喇鄂博噶图，南界乌苏图土鲁格池，西界什尔登山，北界哈布塔噶陀罗海。广一百二十里，袤一百八十里。北极高四十三度五十分。其山：东南曰哈尔塔尔山、喀喇得伯僧山、邵龙山。西南，武历山蒙名哲尔吉伦、察里尔图山。南，哈斯胡雅斯坡。其水：东南，阴凉河，蒙名魁屯，源出卓索图站，流入旗界。东南，鹤垒斗勒泊。北，金河泊。西南，西喇布里都泊。阿巴噶右翼札萨克驻科布尔泉，在张家口东北五百九十里。南距京师一千里。牧地有库尔察罕诺尔，为固尔班乌斯克河所潴。东界哈毕喇噶泉，南界伊柯什噶，西界库库勒，北界华陀博。广八十里，袤三百一十里。北极高四十三度三十分。京师偏西二十分。其山：东南曰色几库山。南，朱尔哈台拖罗海山。西北，马尼图拖罗海山、白石山蒙名插汉七老图。北，阿拍济哈山、霸特山蒙名克色克拖罗海、羖羊山蒙名特克拖罗海。其水：东南，韭河，蒙名郭和苏台，自阿巴哈纳尔入，迳色几库山，西流入白海子。南，噶尔图泊。东南，浑图泊。西南，呼尔泊、鸳鸯泺蒙名昂吉尔图。东，朱尔克额勒苏图泉。北，赤泉。东北，哈碧尔汉泉。
苏尼特部二旗：在张家口北。汉，上谷、代二郡北境。后汉，乌桓、鲜卑地。隋、唐为突厥地。辽置抚州。金因之，属西京路。元为兴和路地。明为苏尼特所据，察哈尔汗族也。天聪九年，其济农叟塞、贝勒滕吉思来朝，后封叟塞郡王，主右翼，滕吉思弟滕吉泰郡王，主左翼，袭封。东界阿巴噶右翼，西界四子部落，南界察哈尔正蓝旗牧厂，北界瀚海。广四百六里，袤五百八十里。贡道由张家口。苏尼特右翼札萨克驻萨敏锡勒山，在张家口北五百五十里。东南距京师九百六十里。牧地在瀚海北。东界额尔苏霍吉尔，南界乌科尔齐老，西界特莫格图，北界吉鲁格。广二百四十六里，袤二百八十里。北极高四十三度二分。京师偏西二度一分。其山：南曰布尔色克山、福山蒙名克什克、和尔和山。西南，乌克尔朱尔克山、俄尔绰克山。西，德林山。东北，巴轮明安拖罗海山、嵬名山蒙名札喇。东南，努伦坡。其水：西南曰长水，蒙名乌尔图，源出和尔和山。东南，占木土盐泊。南，西喇布禄泊、滚泊。电局在西苏尼特王府东北七十里。苏尼特左翼札萨克驻和林图察伯台冈，在张家口北五百七十里。东南距京师九百八十里。牧地当固尔班乌斯克河。东界库库勒山，南界察罕池，西界色柯尔山，北界阿尔噶里山。广一百六十里，袤三百里。北极高四十三度三分。京师偏东一度二分。其山：东南曰巴颜特克山一名羖历山。西北，喀尔他和邵山。北，博锥拖罗海山、拜音拖罗海山一名祥古山。其水：东南曰努克黑忒水，一名兔园水，自察哈尔正蓝旗入，迳福山北流入呼尔泊。西，古尔板马潭泊。东南，呼尔泊。西南，黑山泺。以上统盟於锡林郭勒。盟地在阿巴噶左翼、阿巴哈纳尔左翼两旗界内。
四子部落一旗：札萨克驻乌兰额尔济坡，在张家口西北五百五十里。东南距京师九百六十里。汉，雁门、定襄二郡北境。晋为拓跋氏地。唐为振武军地。辽为丰州地，属西京道。金属西京路。元属大同路。明为阿禄喀尔喀所据，分与四子，号四子部。天聪八年，贝勒鄂木布来朝，后叙功封郡王，袭封。牧地有锡喇察汉诺尔，锡喇木伦河潴之。东北界苏尼特，西界归化城土默特，南界镶红旗察哈尔。广二百三十五里，袤二百四十里。北极高四十二度四十一分。京师偏西四度二十二分。贡道由张家口。其山：东曰博济苏克山。东南，阴山。南，白尔白狼山一名新妇山、尔多斯山。西南，纳札海山、阿禄苏门峰。西北，独牛山蒙名乌克尔图禄。东北：阳山蒙名北兰。西，富峪蒙名巴颜鄂坡苏。西北：黄水河，蒙名西喇木伦，自喀尔喀右翼入，东北流，出喀伦边。西：希巴尔台泉、雅孙哈柏济尔泉。南：噶尔哈图泉。西南：德本得泉、青堿泉蒙名博罗虎济尔。西北：白石泉蒙名插汉齐老。
茂明安部一旗：札萨克驻彻特塞里，在张家口西北八百里。东南距京师二千二百四十里。汉，五原郡地。元魏，怀朔镇地。唐，振武军地。辽，东胜州地，属西京道。金因之。元属大同路。明初设卫戍守，蒙古据之，号曰茂明安。天聪八年，举部来降。康熙三年，授僧格掌旗一等台吉，袭封。牧地当爱布哈河源。东界喀尔喀，西界乌喇特，南界归化城土默特，北界瀚海。广百里，袤一百九十里。北极高四十一度十五分。京师偏西六度九分。贡道由张家口。其山：东曰伊克哈达图山。东南，和岳尔白尔克山、插汉峨博山。西南，哈拉海图山、官山。西，羖羊山蒙名喀喇特克。西北，齐齐尔哈插汉七老山。东北，古尔板喀喇山、郭岳惠插汉七老山。南：昆都伦河，源出和岳尔白尔克山，西流，迳官山，入乌喇特。东北：布禄尔托海河，源出伊克哈达图山，北流，会爱毕哈河。爱毕哈河源出刻勒峰，东流，迳古尔板喀喇山，入喀尔喀。南：拜星图泉，源出哈拉海图山，西南流，会昆都伦河。
乌喇特部三旗：三札萨克同驻哈达玛尔，在归化城西三百六十里。东南距京师一千五百二十里。汉，五原郡。元魏，怀朔镇。唐，中西受降城地。辽置云内州，属西京道。金因之。元为大同路。明为瓦喇所据。天聪七年，瓦喇台吉鄂板达尔汉来朝，率图巴额尔赫及塞泠伊尔登二旗归附。顺治五年，叙从征功，以图巴掌中旗，鄂木布子鄂班掌前旗，色棱子巴克巴海掌后旗，同封镇国公，授札萨克，世袭。前、中、后三旗同牧地，当河套北岸噶札尔山南。东界茂明安，南界鄂尔多斯左翼前旗，西界鄂尔多斯右翼后旗，北界喀尔喀右翼。广二百一十五里，袤三百里。北极高四十度五十二分。京师偏西六度三十分。贡道由杀虎口。其山：东曰昆都伦山一名居延山、狼山蒙名绰农拖罗海山。西，木纳山。北，河套山、雪山蒙名叉苏台。东北，敖西喜山、白石山蒙名插汉七老图。西北，大青山蒙名漠喀喇、乌兰拜星山一名赤城山。西南，席勒山一名床山。东南，漠惠图坡。南：黄河，自鄂尔多斯西北境入，东流迳旗南，又东折南入归化城土默特。西北：柳河，蒙名布尔哈图，源出阳山东平地，西南流，会敖泉入黄河。哈柳图河，源出席勒山北，南流会席勒河，迳马神山，又西南折入黄河。北：东哈柳图河，源出麦垛山，西南迳东西德尔山南、拜星图北，为席汉河，又西南入黄河。乌尔图河，源出雪山，西南流入黄河。帷山河，源出帷山，西南会黑河。黑河，蒙名喀喇木伦，自茂明安所属地流入，西南流，迳帷山入黄河。齐齐尔哈纳河，自茂明安入，西南流，迳白石山，亦会黑河。苏尔哲河，源出雪山，西流会舍忒河。舍忒河源出敖西喜山，西流迳大青山入黄河。东：昆都伦河，东南五达河从之。
喀尔喀右翼部一旗：札萨克驻塔尔浑河，在张家口西北七百十里。东南距京师一千一百三十里。汉，定襄、云中二郡北境。唐，振武军地。辽，丰州地，属西京道。金因之。元属大同路。明为喀尔喀所据，台吉本塔尔，喀尔喀土谢图汗亲属，世为台吉。顺治中，与土谢图汗有隙，来归，封亲王，主右翼。牧地在爱布哈、塔尔浑河合流处。东界四子部落，西界茂明安，南界归化城，北界瀚海。广百二十里，袤一百三十里。北极高四十一度四十四分。京师偏西五度五十五分。贡道由张家口。其山：东曰拜音拖罗海山、西神山。西南，哈达图山、罽岭蒙名毛德尔。北，白云山蒙名插汉和邵。东北，插汉峨博山、摩礼图峨博冈。东南，乌兰峨博山、翁公峨博冈。西，西巴尔图峨博冈。东南：黄水河，自归化城土默特入境，迳翁公峨博冈，东北流，入四子部落。西北：爱毕哈河，自茂明安迳白云山、喀喇峨博冈间，东流，出喀伦边。以上统盟於乌兰察布。盟地在四子部落境内，归化城南百二十里。有五蓝叉拍山，即此。
鄂尔多斯旧六旗，又增设一旗，共七旗：在绥远西二百八十五里河套内。东南距京师一千一百里。秦，新秦中。汉，朔方郡地。晋，前后赵、前后秦、赫连夏地。元魏为夏州北境。隋於其地东置胜州、西置丰州，后改榆林、五原二郡。唐置州，复改郡。五代、宋、金属西夏。元立西夏、中兴等路。后废，其地东属东胜、云内二州，延安、宁夏等路。明初置东胜等州，立屯戍，耕牧其中。嘉靖中，套西吉纳部落击破和实居此，是为鄂尔多斯。天聪九年，额林臣来归，赐济农之号。顺治六年，封郡王等爵有差，七旗皆授札萨克，自为一盟於伊克昭。东界归化城土默特，西界喀尔喀，南界陕西长城，北界乌喇特。东、西、北三面距河，自山西偏头关至陕西宁夏街，延长二千馀里。贡道由杀虎口。乾隆元年裁。鄂尔多斯左翼中旗正中近东。札萨克驻敖西喜峰，在札拉谷西一百六十里，本隋、唐胜州地。牧地有纳玛带泊，喀锡拉河出旗界东北流潴焉。东至衮额尔吉庙，接左翼前旗，南至神木县边城，西至察罕额尔吉，接右翼前旗，北至喀赖泉，接右翼后旗。广一百一十五里，袤三百二十里。北极高三十九度三十分。京师偏西七度。其水：东曰紫河，蒙名五蓝木伦，源出台石坡西平地，西南流入陕西边境。东，衮额尔吉河，源出衮额尔吉坡南平地，西南流，会哈楚尔河。哈楚尔河源出喀楚尔坡西平地，西南流，会紫河，入神木，为屈野河。鄂尔多斯左翼前旗套内东南。古榆林塞。札萨克驻札拉谷，在湖滩河朔西百四十五里。明，榆林左卫地。牧地当偏关西。左倚黄河，东界湖滩河朔，南界清水河，西界左翼中旗，北界左翼后旗。广二百四十五里，袤二百一十里。北极高三十九度四十分。京师偏西五度四十分。东南：和岳尔喀喇拖罗海山一名夹山、黑山蒙名喀喇和邵。北：巴汉得石峰。西北：得石峰。东北：昆兑河，源出平地，东南流入黄河。东南：小昆兑河，亦东南流入黄河。东：布林河，源出查木，塔尔奇尔河，源出噶克插冒顿；哈岱河，源出贺尔博金坡南平地，均东南流入黄河。芹河，蒙名伊克西喇尔几台，源出杜尔伯特拜坡东平地，南流入边城，为陕西府谷县清水川。小芹河，源出得勒苏台坡南平地，克丑河，源出噶克插冒顿东平地，南西河，源出科尔口，俱东入芹河。西南：獐河，蒙名西尔哈，源出常乐堡，合葫卢海南流入红石峡。鄂尔多斯左翼后旗套内东北。札萨克驻巴尔哈逊湖，在黄河帽带津西百四十里。隋、唐，胜州、榆林郡治。牧地当山西五原厅南、萨拉齐厅西。东界萨拉齐，南界左翼前旗，西界左翼中旗，北界乌喇特。广二百八十里，袤一百五十里。北极高四十度四十分。京师偏西八度。东南：退诺克拖罗海山，山西为拜图拖罗海山。南：伊克翁公冈、巴汉翁公冈。东南：插汉拖罗海冈。西北：车根木伦河，源出撒尔奇喇地，东流入黄河。乌尔巴齐河，源出平地，黑河蒙名伊克土尔根，源出虎虎冒顿地；西：兔毛河，蒙名陶赖昆兑，源出敖柴达木，柳河，蒙名布尔哈苏台，源出插汉拖罗海冈，喀赖河，源出朱尔汉虎都克，西都喇虎河，源出吴烈泉，东坎台河，源出布木巴泉，均北流入黄河。鄂尔多斯右翼中旗正西近南。札萨克驻锡拉布里多诺尔，在鄂尔吉虎泊西南二百六十里。汉朔方郡南境。牧地当宁夏东北腾格里泊。东北皆界右翼后旗，南界右翼前旗，西界赛音诺颜左翼后旗。广三百二十里，袤四百八十里。北极高三十九度四十分。京师偏西九度。南：苏海阿禄山、贺佟图山。西：色尔腾山。西北：黄草山蒙名库勒尔齐、鄂蓝喀喇陀罗海山、色尔蚌喀喇山。西南：库葛尔黑河，源出库葛尔黑泉，南流入边，又西折出边，入黄河。西北：伊克托苏图河，源出布海札剌克地，西流会黄河。西：巴汉托苏图河，源出巴惠泉，西北流，会依克托苏图河，入黄河。鄂尔多斯右翼前旗套内西南。札萨克驻巴哈诺尔，在敖西喜峰西九十里。隋、唐，夏、胜二州地。牧地当陕西怀远西北大盐泺。东界左翼中旗，南界怀远，西界右翼中旗，北界右翼后旗。广一百八十里，袤二百七十里。北极高三十八度二十分。京师偏西九度。其山：南曰恩多尔拜山、岩灵山一名锦屏山。东南，总材山蒙名磨多图。西南，巴音山。东南：上稍儿河，源出鲧布里都，南流入边城。南：席伯尔河，源出蟒喀图虎尔虎地，南流会西克丑河入边城，为榆林之榆溪。阿尔塞河，源出恩多尔拜山南平地，西南流，会席伯尔河。西南：金河蒙名西喇乌素，源出磨虎喇虎地，南流会哈柳图河，东南流，合细河、金河二水，入榆林边，至波罗营，会西来之额图浑，为无定河。细河，蒙名纳林河，源出托里泉，南流亦会哈柳图河。石窑川河，蒙名额图浑，源出贺佟图山北平地，东南流，合数小水，入怀远边，为恍忽都河，又折而东北，至波罗营，会海克图河，为无定河。东：忒默图插汉池，一名大盐泺。西南：乌楞池，一名红盐池。南：长盐池，蒙名达布苏图。鄂尔多斯右翼后旗套内西北。札萨克驻鄂尔吉虎诺尔河，在巴尔哈孙泊西一百七十里。隋、唐，丰州、九原郡治地。牧地当山西五原厅西、甘肃宁夏东北。右倚黄河，东界左翼后旗，南界左翼中旗，西界右翼中旗。北界乌喇特。广一百八十里，袤一百六十里。北极高四十度四十分。京师偏西八度。西：马阴山蒙名阿克塔贺邵。东南：吴烈鄂博拖罗海冈。西南：达尔巴汉冈。西：赤沙河，蒙名乌蓝，源出赤沙泉，东北流，入锅底池。西南：黄水河，蒙名西喇木伦，源出马阴山北平地，东北流，入古尔板泊。锅底池，周二十馀里，产盐。兔河、赤沙河二水注其中，土名喀喇莽奈。鄂尔多斯右翼前末旗顺治六年授二等台吉。康熙十四年晋一等。乾隆元年，以族繁增旗一，授札萨克，世袭，掌右翼前末旗，附右翼前旗游牧。札萨克驻所，距绥远城七百二十里。内蒙古驿凡五道：曰喜峰口，古北口，独石口，张家口，杀虎口。自喜峰口至札赉特为一路，计千六百馀里，设十六驿。自古北口至乌珠穆沁为一路，计九百馀里，设九驿。自独石口至浩齐特为一路，计六百馀里，设六驿。自张家口至四子部落为一路，计五百馀里，设五驿。自杀虎口至乌喇特为一路，计九百馀里，设九驿。自归化城至鄂尔多斯计八百馀里，设八驿，仍为杀虎口一路。各驿站均设水泉佳胜处。以上自为一盟於伊克昭，与上五盟同列内札萨克。
