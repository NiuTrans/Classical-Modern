<strong>河渠四</strong>
△直省水利
清代轸恤民艰，亟修水政，黄、淮、运、永定诸河、海塘而外，举凡直省水利，亦皆经营不遗馀力，其事可备列焉。
顺治四年，给事中梁维请开荒田、兴水利，章下所司。十一年，诏曰： 东南财赋之地，素称沃壤。近年水旱为灾，民生重困，皆因水利失修，致误农工。该督抚责成地方官悉心讲求，疏通水道，修筑堤防，以时蓄泄，俾水旱无虞，民安乐利。 
康熙元年，重修夹江龙兴堰，又凿大渠以广灌溉。二年，修和州铜成堰，龙首、通济二渠。交城磁瓦河涨，水侵城，筑堤障之。三年，修嘉定楠木堰。九年，修郿县金渠、宁曲水利。十二年，重修城固五门堰。十九年，濬常熟白茆港、武进孟渎河。二十三年，修五河南湖堤坝。二十七年，修徽州鱼梁坝。三十七年，命河督王新命修畿辅水利。
三十八年，圣祖南巡，至东光，命直隶巡抚李光地察勘漳河、滹沱河故道。覆疏言： 大名、广平、真定、河间所属，凡两河经行之处，宜开濬疏通，由馆陶入运。老漳河与单家桥支流合，至鲍家嘴归运，可分子牙河之势。 三十九年，帝巡视子牙河堤，命於阎、留二庄间建石闸，随时启闭。御史刘珩言，永平、真定近河地，应令引水入田耕种。谕曰： 水田之利，不可太骤。若剋期齐举，必致难行。惟於兴作之后，百姓知其有益，自然鼓励效法，事必有成。 四十年，李光地言： 漳河分四支，三支归运皆弱，一支归淀独强。遇水大时，当用挑水坝等法，使水分流，北不至挟滹沱以浸田，南不至合卫河以害运。 如所请行。
四十三年，挑杨村旧引河。先是子牙河广福楼开引河时，文安、大城民谓有益，青县民谓不便，各集河干互控。至是河成，三县民皆称便。天津总兵官蓝理请於丰润、宝坻、天津开垦水田，下部议。旋谕曰： 昔李光地有此请，朕以为不可轻举者，盖北方水土之性迥异南方。当时水大，以为可种水田，不知骤涨之水，其涸甚易。观琉璃河、莽牛河、易河之水，入夏皆涸可知。 次年部臣仍以开垦为请，谕以此事暂宜存置，可令蓝理於天津试开水田，俟冬后踏勘。
四十八年，濬郑州贾鲁河故道，自东赵讫黄河涯口新庄。於东赵建闸一，黄河涯口筑草坝石闸各一。甘肃巡抚舒图言： 唐渠口高於身，水势不畅，应引黄河之水汇入宋澄堡。如水不足用，更於上游近黄处开河引水，酌建闸坝，以资蓄泄。 从之。江苏巡抚于准言： 丹阳练湖，冬春泄水济运，夏秋分灌民田。自奸民图利，将下湖之地佃种升科，民田悉成荒瘠。请复令蓄水为湖，得资灌溉。 从之。五十七年，以沛县连年被水，命河督赵世显察勘。世显言： 金乡、鱼台之水，由沛之昭阳湖历微山湖，从荆山口出猫儿窝入运。近因荆山口十字河淤垫，致低田被淹。应将沙淤濬通，再於十字河上筑草坝。若遇运河水浅，即令堵塞，俾水全归微山湖，出湖口闸以济运，则民田漕运两有裨益。 从之。
世宗时，於畿辅水利尤多区画。雍正三年，直隶大水，命怡亲王允祥、大学士朱轼相度修治。因疏请濬治卫河、淀池、子牙、永定诸河，更於京东之滦、蓟，京南之文、霸，设营田专官，经画疆理。召募老农，谋导耕种。四年，定营田四局，设水利营田府，命怡亲王总理其事，置观察使一。自五年分局至七年，营成水田六千顷有奇。后因水力赢缩靡常，半就湮废。是年命侍郎通智、单畴书，会同川督岳锺琪，开惠农渠於查汉托护，以益屯守，复建昌润渠於惠农渠东北。六年，浚文水近汾河渠，引灌民田，开嵩明州杨林海以泄水成田。八年，帝以宁夏水利在大清、汉、唐三渠，日久颓坏，命通智同光禄卿史在甲勘修。是年修广西兴安灵渠，以利农田，通行舟。濬陈、许二州沟洫。
十年，云贵总督鄂尔泰言： 滇省水利全在昆明海口，现经修濬，膏腴田地渐次涸出。惟盘龙江、金棱、银棱、宝象等河俱与海口近，亟宜建筑坝台。 又言： 杨林海水势畅流，周围草塘均可招民开垦。宜良江头村旧河地形稍高，宜另开河道以资灌溉。寻甸河整石难凿，宜另濬沙河，俾得畅流。东川城北漫海，水消田出，亦可招垦。 均从之。十二年，营田观察使陈时夏言： 文安、大城界内修横堤千五百馀丈，营田四十八顷俱获丰收。但恐水涸即成旱田，请於大堤东南开建石闸，北岸多设涵洞，以资宣泄。 从之。
乾隆元年，大学士嵇曾筠请疏濬杭、湖水利。两广总督鄂弥达言： 广、肇二属沿江一带基围，关系民田庐舍，常致冲坍，请於险要处改土为石，陆续兴建。 下部议行。江南大雨水，淮阳被淹，命濬宿迁、桃源、清河、安东及高邮、宝应各水道。二年，命总督尹继善筹画云南水利，无论通粤通川及本省河海，凡有关民食者，及时兴修。陕西巡抚崔纪陈凿井灌田以佐水利之议。谕令详筹，勿扰闾阎。
三年，大学士管川陕总督事查郎阿言： 瓜州地多水少，民田资以灌溉者，惟疏勒河之水，河流微细。查靖逆卫北有川北、巩昌两湖，西流合一，名蘑菇沟。其西有三道柳条沟，北流归摆带湖。请从中腰建闸，下濬一渠，截两沟之水尽入渠中，为回民灌田之利。 贵州总督张广泗请开凿黔省河道，自都匀经旧施秉通清水江至湖南黔阳，直达常德，又由独山三脚坉达古州，抵广西怀远，直达广东，兴天地自然之利。均下部议行。四年，安徽布政使晏斯盛言，江北凤、颍以睢水为经，庐州以巢湖为纬，他如六安旧有堤堰，滁、泗亦多溪壑，概应动帑及时修濬，从之。川陕总督鄂弥达等言： 宁夏新渠、宝丰，前因地震水涌，二县治俱沉没。请裁其可耕之田，将汉渠尾展长以资灌溉。惟查汉渠百九十馀里，渠尾馀水无多，若将惠农废渠口修整引水，使汉渠尾接长，可灌新、宝良田数千顷。 上嘉勉之。
五年，河督顾琮言： 前经总河白锺山奏称 漳河复归故道，则卫河不致泛溢，为一劳永逸之计 。臣等确勘，自和儿寨东起，至青县鲍家嘴入运之处止，计程六百馀里，河身淤浅，两岸居民稠密。若益以全漳之水，势难容纳，则改由故道，於直隶不能无患，然不由故道，又於山东不能无患。惟有分泄防御，使两省均无所害，庶为经久之图。 总办江南水利大理卿汪漋言： 盐城东塘河及阜宁、山阳各河道，高邮、宝应下游，及串场河、溱潼河，俱淤浅，应挑濬。其串场河之范堤，及拼茶角二场堤工，俱逼海滨，应加宽厚。扬州各闸坝应疏筑，限三年告成。 均如所请行。安徽巡抚陈大受言： 江北水利关系田功。原任藩司晏斯盛奏定兴修，估银四十馀万。窃思水利固为旱涝有备，而缓急轻重，必须熟筹。各州县所报，如河圩湖泽，及大沟长渠，工程浩繁，民力不能独举，自应官为经理。其馀零星塘〈土荅〉，现有管业之人，原皆自行疏濬，朝廷岂能以有限钱粮，为小民代谋畚锸？ 上韪之。河南巡抚雅尔图言： 豫省水利工程，惟上蔡估建堤坝，系防蔡河异涨之水。其馀汝河、滍河堤堰，应令地主自行修补。至开濬汝河、颍河等工，请停罢以节糜费。 报闻。
六年春，雅尔图言： 永城地洼积潦，城南旧有渠身长三万一千馀丈，通浍河，年久淤浅。现乘农隙，劝谕绅民挑濬，俾水有归。 又言： 前奉谕旨，开濬省城乾涯河，复於中牟创开新河一，分贾鲁河水势，由沙河会乾涯河，以达江南之涡河而汇於淮，长六万五千馀丈，今已竣工。 赐名惠济。
九年，御史柴潮生言： 北方地势平衍，原有河渠淀泊水道可寻。如听其自盈自涸，则有水无利而独受其害。请遣大臣赍帑兴修。 命吏部尚书刘於义往保定，会同总督高斌，督率办理。寻请将宛平、良乡、涿州、新城、雄县、大城旧有淀渠，与拟开河道，并堤埝涵洞桥闸，次第兴工。下廷议，如所请行。先是御史张汉疏陈湖广水利，命总督鄂弥达查勘。至是疏言： 治水之法，有不可与水争地者，有不能弃地就水者。三楚之水，百派千条，其江边湖岸未开之隙地，须严禁私筑小垸，俾水有所汇，以缓其流，所谓不可争者也。其倚江傍湖已辟之沃壤，须加谨防护堤塍，俾民有所依以资其生，所谓不能弃者也。其各属迎溜顶冲处，长堤连接，责令每岁增高培厚，寓疏濬於壅筑之中。 报闻。
十一年，大学士署河督刘於义等疏陈庆云、盐山续勘疏濬事宜，下部议行。青州瀰河水涨，冲开百馀丈决口，旋堵。博兴、乐安积水，挑引河导入溜河。十二年夏，宿迁、桃源、清河、安东之六塘河，及沭阳、海州之沭河，山水涨发，地方被淹，命大学士高斌、总督尹继善，会同河臣周学健往勘。议於险处加宽挑直，建石桥，开引河，官民协力防护，从之。十三年，湖北巡抚彭树葵言： 荆襄一带，江湖袤延千馀里，一遇异涨，必借馀地容纳。宋孟珙知江陵时，曾修三海八櫃以潴水。无如水浊易淤，小民趋利者，因於岸脚湖心，多方截流以成淤，随借水粮鱼课，四围筑堤以成垸，人与水争地为利，以致水与人争地为殃。惟有杜其将来，将现垸若干，著为定数，此外不许私自增加。 报闻。十四年，云南巡抚图尔炳阿以疏凿金沙江底绩，纂进金沙江志。
十七年，江苏巡抚庄有恭言： 苏州之福山塘河，太仓之刘河，乃常熟等八州县水利攸关，岁久不修，旱涝无备。请於附河两岸霑及水利各区，按亩酌捐，兴工修建。 得旨嘉奖。十八年，陕甘总督黄廷桂言： 巴里坤之尖山子至奎素，百馀里内地亩皆取用南山之水，自山口以外，多渗入沙碛，必用木槽接引，方可畅流。请於甘、凉、肃三处拨种地官兵千名，前往疏濬。 如所请行。以江南、山东、河南积年被水，而山东之水汇於淮、徐，河南之水达於凤、颍，须会三省全局以治之，命侍郎裘曰修、梦麟往来察阅，会江苏、安徽、河南各巡抚计议。寻曰修言： 包、浍二河在宿、永连界处，为泄水通商之要道。入安徽境内有石桥六，应加宽展。洪河、睢河与虹县之柏家河、下江之林子河、罗家河，应补修子堰。凤台之裔沟、黑濠、泾泥三河应挑深，使畅达入淮。 梦麟言： 砀山、萧县、宿迁、桃源、山阳、阜宁、沭阳共有支河二十馀，应分晰疏濬。 均从之。
二十三年，豫省开濬河道工竣，允绅民请，於永城建万岁亭，并御制文志之。山东巡抚阿尔泰言： 济宁、汶上、嘉祥毗连蜀山湖，地亩湮没约千馀顷，拟将金线、利运二闸启闭，使湖水济运，坡水归湖，可以尽数涸出。 得旨嘉奖。二十四年，濬京师护城河及圆明园一带河。御史李宜青请疏濬畿辅水源，命直隶总督方观承条议以闻。观承言： 东西二淀千里长堤，即宋臣何承矩兴堰遗迹。今昔情形有异。倘泥往迹，害将莫救。如就淀言利，则三百馀里中水村物产，视昔加饶，惟遇旱而求通雨泽於水土之气，则人事有当尽者耳。 四川总督开泰言： 灌县都江大堰引灌成都各属及眉、邛二州田亩，宁远南有大渡河，自冕宁抵会理三口，与金沙江合，支河杂出，堰坝最多，俱应相机修濬。 部议从之。
初，御史吴鹏南请责成兴修水土之政，命各督抚经画。浙江巡抚庄有恭言水之大利五，江、湖、海、渠、泉。他省得其二三，而浙实兼数利。金、衢、严三郡，各有山泉溪涧，灌注成渠，堰坝塘荡，无不具备。惟仁和、钱塘之上中市、三河垸、区塘、苕溪塘，海盐之白洋河、汤家铺庙、泾河，长兴之东西南氵娄港，永嘉之七都新洲陡门、九都水湫、三十四都黄田浦陡门，实应修举，以收已然之利。至杭州临平湖、绍兴夏盖湖，有关田畴大利，应设法疏挑，或召佃垦种，再体勘办理。 允之。
二十五年，阿尔泰疏言： 东省水利，以济运为关键，以入海为归宿。济、东、泰、武之老黄河、马颊、徒骇等河，兖、沂、曹之洸、涑等河，共六十馀道，皆挑濬通畅。运河民埝计长七百馀里，亦修整完固。青、莱所属乐安、平度、昌邑、濰县、高密等州县，应挑支河三十馀，俱节次挑竣。莱州之胶莱河，纳上游诸水，高密有胶河，亦趋胶莱，易致漫溢，应导入百脉湖，以分水势。沂州属兰、郯境内应开之武城等沟河二十五道，又续挑之响水等沟河二十五道，引洼地之水由江南邳州入运，并已工竣。 帝嘉之。
二十六年，河东盐政萨哈岱言： 盐池地洼，全恃姚暹渠为宣泄。近因渠身日高，涨漫南北堤堰禁墙内。黑河实产盐之本，年久浅溢。涑水河西地势北高南下，倘汛涨南趋，则盐池益难保护。五姓湖为众水所汇，恐下游阻滞，逆行为患。均应及时疏通。 从之。明年，帝南巡，谕曰： 江南滨河阻洳之区，霖潦堪虞，而下游蓄泄机宜，尤以洪泽湖为关键。自邵伯以下，金湾及东西湾滚坝，节节措置，特为三湖旁疏曲引起见。若溯源絜要，莫如广疏清口，乃及今第一义。至六塘河尾闾横经盐河以达於海，所有修防事宜，该督、抚、河臣会同盐政，悉心覈议以闻。 
二十八年，帝以天津、文安、大城屡被霪潦，积水未消，命大学士兆惠督率经理。又以曰修前办豫省水利有效，命驰往会勘，复命阿桂会同总督方观承酌办。阿桂等以 子牙河自大城张家庄以下，分为正、支二河，支河之尾归入正河，形势不顺。请於子牙河村南斜向东北挑河二十馀里；安州依城河为入淀尾闾，应挑长二千二百馀丈；安、肃之漕河，应挑长三千七百馀丈。其上游之姜女庙，应建滚水石坝，使水由正河归淀。新安韩家埝一带为西北诸水汇归之所，应挑引河十三里有奇 。如所议行。
二十九年，改建惠济河石闸。修湖北溪镇十里长堤，及广济、黄梅江堤。濬江都堰，开支河一，使涨水径达外江。三十二年，修筑淀河堤岸，自文安三滩里至大城庄儿头，长二千七百馀丈。山东巡抚崔应阶言： 武定近海地洼，每遇汛涨，全恃徒骇、马颊二河分流入海。徒骇下游至霑化入海处，地形转高，难议兴挑。勘有坝上庄旧漫口河形地势顺利，应开支河，俾两道分泄。 江苏巡抚明德言： 苏州南受浙江诸山经由太湖之水，北受扬子江由镇江入运之水，伏秋汛发，多致漫溢。请修吴江、震泽等十县塘路。 均从之。
三十三年，滹沱水涨，逼临正定城根，添筑城西南新堤五百七十馀丈，回水堤迤东筑挑水坝五。河神祠前筑鱼鳞坝八十丈。藁城东北两面，滹水绕流，顺岸筑埽三百六十丈，埽后加筑土埝。三十五年，挑濬苏郡入海河道，白茆河自支塘镇至滚水坝，长六千五百三十馀丈；徐六泾河自陈荡桥至田家坝，长五千九百九十馀丈。三十六年，濬海州之蔷薇、王家口、下坊口、王家沟四河。以直隶被水，命侍郎袁守侗、德成分往各处督率疏消。尚书裘曰修往来调度，总司其事。山东巡抚徐绩查勘小清河情形，请自万丈口挑至还河口，计四十里，使正、引两河分流，由河入泊，由泊达沟归海。诏如所议行。广西巡抚陈辉祖言： 兴安陡河源出海阳山，至分水潭，旧筑铧嘴以分水势，七分入湘江为北陡，三分入漓江为南陡，於进水陡口内南北建大小天坪，以资蓄泄，复建梅阳坪，以遏旁行故道，并以引灌粮田。近因连雨冲陷，请修复土石各工。 下部知之。
三十八年，挑濬禹城漯河、高密百脉湖引河。四十年，修筑武昌省城金河洲、太乙宫滨江石岸。江南旱，高、宝皆歉收。总督高晋，河督吴嗣爵、萨载合疏言： 嗣后洪湖水势，应以高堰志椿为准，各闸坝涵洞相机启放，总使运河存水五尺以济漕，馀水侭归下河以资灌溉。 从之。四十一年，修西安四十七州县渠堰共千一百馀处。总督高晋言： 瓜洲城外查子港工接连回澜坝，江岸忽於六月裂缝，坍塌入江约百馀丈，西南城墙塌四十馀丈。现在水势已平，拟将瓜洲量为收进，让地於江，并沿岸筑土坝以通纤路。 谕令妥善经理。
四十二年，山西巡抚觉罗巴延三言： 太原西有风峪口，旁俱大山，大雨后山水下注县城，猝难捍御。请自峪口起，开河沟一，直达汾水，所占民田止四十馀亩，而太原一城可期永无水患。 四十三年，疏濬湖州氵娄港七十二。修昌邑海堤，居民认垦堤内硷废地千二百馀顷。濬镇洋刘河，自西陈门泾上头起，至王家港止。四十四年，改建宣化城外柳川河石坝，并添筑石坦坡。漳河下游沙庄坝漫口，淹及成安、广平，水无归宿。於成安柏寺营至杜木营，绕筑土埝千一百馀丈。
四十七年，云南巡抚刘秉恬言： 邓川之瀰苴河，上通浪穹，下注洱海，中分东西两湖。东湖由河入海，河高湖低，每遇夏秋涨发，回流入湖，淹没附近粮田。绅民倡捐，将湖尾入海处堵塞，另开子河，引东湖水直趋洱海，又自青石涧至天洞山，筑长堤、建石闸，使河归堤内，水由闸出，历年所淹田万一千二百馀亩，全行涸出。 得旨嘉奖。又言： 楚雄龙川江自镇南发源，入金沙江。近年河溜逼城，请於相近镇水塔挑濬深通，导引河溜复旧。又澂江之抚仙湖下游，有清水、浑水河各一，浑水之牛舌石坝被冲，汇流入清，以致为害。请於牛舌坝东另开子河，以泄浑水，并将河身改直，使清水畅达。 上奖勉之。
五十年，河南巡抚何裕城言： 卫河历汲、淇、滑、濬四县，滨河田亩，农民筑堤以防淹浸，不能导河灌田。辉县百泉地势卑下，而获嘉等县较高，难以纡回导引。其馀汲县、新乡并无泉源，祗有凿井一法，既可灌田，亦藉以通地气，已派员试开。 濬贾鲁、惠济两河。修宁夏汉延、唐来、大清、惠农四渠。五十一年，山东商人捐资挑濬盐河，并於东阿、长清、齐河、历城建闸八。
五十三年，荆州万城堤溃，水从西北两门入，命大学士阿桂往勘。寻疏言： 此次被水较重，土人多以下游之窖金洲沙涨逼溜所致，恐开挑引河，江水平漾无势，仍至淤闭。请於对岸杨林洲靠堤先筑土坝，再接筑鸡嘴石坝，逐步前进，激溜向南，俟洲坳刷成兜湾，再趁势酌挑引河，较为得力。 报闻。五十四年，濬通惠河、朝阳门外护城河及温榆河。五十五年，培修千里长堤，潴龙河、大清河、卢僧河等堤，凤河东堤，及西沽、南仓、海河等叠道，改建丰城东西隄石工。筑潜江仙人旧堤千二百八十馀丈。挑濬永城洪河。
五十七年，两江总督书麟等言： 瓜洲均系柴坝，江流溜急，接筑石矶，不能巩固。请於回澜旧坝外，抛砌碎石，护住埽根，自裹头坍卸旧城处所靠岸，亦用碎石抛砌，上面镶埽。嗣后每年挑溜，可期溜势渐远。 得旨允行。又言： 无为州河形兜湾，应将永成圩坝加筑宽厚。拟於马头埂开挖河口三十丈，曾家脑至东圩坝旧河亦展宽三十丈，俾河流顺畅。 上韪之。改萧山荷花池堤为石工，堵河内民堰漫口五十馀丈，修复丰城江岸石堤。五十九年，荆州沙市大坝，因江流激射，势露顶冲，添建草坝。
嘉庆五年，挑濬檿牛河、黄家河，及新安、安、雄、任丘、霸、高阳、正定、新乐八州县河道。六年，京师连日大雨，拨内帑挑濬紫禁城内外大城以内各河道，及圆明园一带引河。文安被水，命直督陈大文详议。疏言： 文地极洼，受水浅，地与河平，自建治以来，别无疏濬章程。惟查大城河之广安横堤，为文邑保障，迤南有河间千里长堤，可资外卫。两堤之中，有新建闸座，以泄河间漫水。再於地势稍下之龙潭湾，开沟疏濬，或不致久淹。 从之。
八年，伊犁将军松筠言： 伊犁土田肥润，可耕之地甚多，向因乏水，今拟设法疏渠引泉，以资汲灌。应请广益耕屯，以裕满兵生计，并借官款备办耕种器物。 如所请行。十一年，疏筑直隶千里长堤，及新旧格淀堤。十二年，湖广总督汪志伊言： 堤垸保卫田庐，关系紧要。汉阳等州县均有未涸田亩，未筑堤塍。应亟筹勘办，以兴水利而卫民田。 从之。十六年，以畿辅灾歉，命修筑任丘等州县长堤，并雄县叠道，以工代赈。十七年，濬武进孟渎河。挑阜宁救生河，太仓刘河。修天津、静海两县河道。濬东平小清河，及安流、龙拱二河，民便河。十八年。江南河道总督初彭龄疏陈江省下河水利，宜加修理。得旨允行。十九年，大名、清丰、南乐三县七十馀庄地亩，久为卫水淹没，村民自原出夫挑挖，请官为弹压。御史王嘉栋疏言： 杭、嘉、湖被旱歉收，请开濬西湖，以工代赈。 皆允之。二十一年，疏濬吴淞江。二十二年，章丘民言，长白、东岭二山之水，向归小清河入海。自灰坝被冲，水归引河，章丘等县屡被水灾。命礼部侍郎李鸿宾往勘。次年，巡抚陈预疏言： 小清河以章丘、邹平、长山、新城为上游，高苑、博兴、乐安为下游，正河及支派沟多有淤垫。请先疏濬上游，并将浒山等二泊一湖挑挖宽深，则水势不至建瓴直注，下游亦不骤虞漫溢。 得旨允行。建沔阳石闸，挑引渠，以时启闭。
二十五年，修都江堰。御史陈鸿条陈兴修水利营田事宜，命直隶、山东、山西、河南各督抚一体筹画兴举。修襄阳老龙石堤。库车办事大臣嵩安疏报别什托固喇克等处挑渠引水，垦田五万三千馀亩。有诏褒勉。
道光元年，修湖州黑窑厂江堤，濬泾阳龙洞渠、凤阳新桥河。二年，加筑襄阳老龙石堤。濬正定柏棠、护城、泄水、东大道等河，并修斜角、回水等堤。兴修杭州北新关外官河纤道。直隶总督颜检请筑沧州捷地减河闸坝，濬青县、兴济两减河，修通州果渠村坝埝。皆如议行。疏濬铜山荆山桥河道，及南乡奎河。挑江都三汊河子、盐河五闸淤浅，及沙漫州江口沙埂。修丰城及新建惠民桥堤。三年，修汾河堤堰，并移筑李绰堰，改挖河身。修天门、京山、锺祥堤垸，及监利樱桃堰、荆门沙洋堤。挑挖热河旱河，并添修荆条单坝。堵文安崔家窑、崔家房漫口。修河东盐池马道护堤，并濬姚暹渠、李绰堰、涑水河。刑部尚书蒋攸銛言： 上年漳河漫水下流，由大名、元城直达红花堤，溃决堤埝，由馆陶入卫，应亟筹议。 命大学士戴均元驰勘。寻奏言： 元城引河穿堤入卫，河身窄狭，应挑直展宽，以畅其流。红花堤以下新刷水沟五百馀丈，应挑成河道，以期分泄。 又： 漳自南徙合洹以来，卫水为其顶阻，每遇异涨，民埝不能捍御，以致安阳、内黄频年冲决。今漳北趋，业已分杀水势。拟於樊马坊、陈家村河幹北岸筑坝堵截，使分流归并一处。自柴村桥起，接连洹河北岸，建筑土坝，樊马坊以下王家口添筑土格土坝，以免串流南趋，使漳、洹不致再合。 诏皆从之。
四年，筑德化、建昌、南昌、新建四县圩堤。修培荆州万城大堤横塘以下各工，及监利任家口、吴谢垸漫决堤塍。给事中朱为弼请疏浚刘河、吴淞，及附近太湖各河。御史郎葆辰请修太湖七十二氵娄港，引苕、霅诸水入湖以达於海。御史程邦宪请择太湖泄水最要处所，如吴江堤之垂虹桥、遗爱亭、庞山湖，疏剔沙淤，剷除荡田，令东注之水源流无滞。先后疏入，命两江总督孙玉庭、江苏巡抚韩文绮、浙江巡抚帅承瀛会勘。玉庭等言： 江南之苏、松、常、太，浙江之杭、嘉、湖等属，河道淤垫，遇涨辄溢。现勘水道形势，疆域虽分两省，源委实共一流。请专任大员统治全局。 命江苏按察使林则徐综办江、浙水利。
御史陈沄疏陈畿辅水利，请分别缓急修理。给事中张元模请於赵北口连桥以南开桥一座，以古赵河为引河，并挑北卢僧河，以分减白沟之独流。帝命江西巡抚程含章署工部侍郎，办理直隶水利，会同蒋攸銛履勘。含章请先理大纲，兴办大工九。如疏天津海口，濬东西淀、大清河，及相度永定河下口，疏子牙河积水，复南运河旧制，估修北运河，培筑千里长堤，先行择办。此外如三支、黑龙港、宣惠、滹沱各旧河，沙、洋、洺、滋、洨、唐、龙凤、龙泉、潴龙、檿牛等河，及文安、大城、安州、新安等堤工，分年次第办理。又言勘定应濬各河道，塌河淀承六减河，下达七里海，应挑宽罾口河以泄北运、大清、永定、子牙四河之水入淀。再挑西堤引河，添建草坝，泄淀水入七里海，挑邢家坨，泄七里海水入蓟运河，达北塘入海。至东淀、西淀为全省潴水要区，十二连桥为南北通途，亦应择要修治。均如所请行。濬虞城惠民沟，夏邑巴清河、永城减水沟。玉庭言： 三江水利，如青浦、娄县、吴江、震泽、华亭承太湖水，下注黄浦，各支河浅滞淤阻，亟应修砌。吴淞江为太湖下注幹河，由上海出闸，与黄浦合流入海。因去路阻塞，流行不畅，应於受淤最厚处大加挑浚。 得旨允行。
五年，陕西巡抚卢坤疏报咸宁之龙首渠，长安之苍龙河，泾阳之清、冶二河，盩厔之涝、峪等河，郿县之井田等渠，岐山之石头河，宝鸡之利民等渠，华州之方山等河，榆林之榆溪河、芹河，均挑濬工竣，开复水田百馀顷至数百顷不等。修监利江堤，襄阳老龙石堤。已革御史蒋时进畿辅水利志百卷。直隶总督蒋攸銛疏陈防守千里长堤善后事宜，报闻。安阳、汤阴广润陂，屡因漳河决口淤垫，命巡抚程祖洛委员确勘挑渠，将积水引入卫河，使及早涸复。筑荆州得胜台民堤。
七年，闽浙总督孙尔准言： 莆田木兰陂上受诸渠之水，下截海潮，灌溉南北洋平田二十馀万亩。近因屡经暴涨，泥沙淤积，陡门石堤损坏，以致频岁歉收。现经率同士民捐资修培南北两岸石工告竣。 得旨嘉奖。濬汉川草桥口、消涡湖口水道。御史程德润言荆山王家营屡决，下游各州县连年被灾。请饬相度修筑。命湖广总督嵩孚筹议，因请仿黄河工程切滩法，平其直射之溜势，再将下游沙洲开挑引河，破其环抱，以顺正流。帝恐与水争地，虚糜无益，命刑部尚书陈若霖等往勘。覆言： 京山决口三百二十馀丈，锺祥溃口百七十馀丈，正河经行二百馀年，不应舍此别寻故道。惟有挑除胡李湾沙块，先畅下游去路，将京山口门挽筑月堤，展宽水道，锺祥口门於堵闭后，添筑石坝二，护堤攻沙。 帝韪之，命嵩孚驻工督办。
八年，河南巡抚杨国桢言： 汤河、伏道河并广润陂上游之羑河、新惠等河，向皆朝宗於卫，因故道久湮，频年漫溢。现为一劳永逸之计，因势利导，悉令畅流。又南阳白河、淅川、丹江水势浩瀚，俱切近城根，亟应筑碎石、磨盘等坝二十馀道，分别挑溜抵御。 均如所请行。挑濬冀州东海子淤塞沟身，以工代赈。
九年，修宿迁各河堤岸，丹阳下练湖闸坝。濬宿州奎河。筑喀什噶尔新城沿河堤岸。两江总督蒋攸銛言： 徐州河道，如萧县龙山河，邳州睢宁界之白塘河，邳州旧城民便河，砀山利民、永定二河，又沛县堤工，邳州沂河民埝，丰县太行堤，皆最要之工，请次第估办兴挑。 从之。十年，修湖北省会江岸，并添建石坝。挑濬漳河故道。修保定南关外河道，及徐河石桥、河间陈家门堤。濬东平小清河，及安流、龙拱二河。修公安、监利堤。
十一年，修南昌、新建、进贤圩堤，及河间、献县河堤，天门汉水南岸堤工。桐梓被水，开濬戴家沟河道。命工部尚书朱士彦察勘江南水患，疏请修筑无为及铜陵江坝。给事中邵正笏言江湖涨滩占垦日甚，谕两江总督陶澍、湖广总督卢坤等饬属详勘，其沙洲地亩无碍水道者，听民认垦，否则设法严禁。十二年，挑除星子蓼花池淤沙，疏通沟道，并筑避沙堑坝。修筑南昌、新建圩堤，又改丰城土堤为石。
十三年，湖广总督讷尔经额请修襄阳老龙及汉阳护城石堤，武昌、荆州沿江堤岸。两江总督陶澍请修六合双城、果盒二圩堤埂，濬孟渎、得胜、湾港三河，并建闸座。均如议行。户部请兴修直隶水利城工，命总督琦善确察附近民田之沟渠陂塘，择要兴修，以工代赈。御史朱逵吉言，湖北连年被水，请疏江水支河，使南汇洞庭湖，疏汉水支河，使北汇三台等湖，并疏江、汉支河，使分汇云梦，七泽间堤防可固，水患可息。御史陈谊言，安陆滨江堤塍冲决为害，请建五闸坝，挑濬河道，以泄水势。疏入，先后命讷尔经额、尹济源、吴荣光等遴员详勘。
十四年，修良乡河道桥座。濬沔阳天门、牛氾支河，汉阳通顺支河，并修筑滨临江、汉各堤。濬石首、潜江、汉川支河，修荆州万城大堤，华容等县水冲官民各垸。濬砀山利民、永定二河。筑南昌、新建、进贤、建昌、鄱阳、德安、星子、德化八县水淹圩堤。修潜江、锺祥、京山、天门、沔阳、汉阳六州县临江溃堤，以工代赈。修邳、宿二州县沂河堤埝、及王翻湖等工。濬太仓、七浦及太湖以下泖淀，并修元和南塘宝带桥。
十六年，濬河东姚暹渠。修库车沿河堤坝。濬海盐河道。又贷江苏司库银濬盐城皮大河、丰县顺堤河，并修筑堤工，从两江总督林则徐等请也。命大学士穆彰阿、步军统领耆英、工部尚书载铨，勘估京城内外应修河道沟渠。十七年，修武昌沿江石岸，锺祥刘公菴、何家潭老堤，潜江城外土堤，及丰城土石堤工，并建小港口石闸石埽。十八年，修黄梅堤。濬丰润、玉田黑龙河。
十九年，修武昌保安门外江堤，蕲州卫军堤，汉阳临江石堤。叶尔羌参赞大臣恩特亨额覆陈巴尔楚克开垦屯田情形。先是，帝允伊犁将军特依顺保之请，命於巴尔楚克开垦屯田。嗣署参赞大臣金和疏陈不便，复命恩特亨额详筹。至是，疏言： 该处渠身仅三百二十八里有奇，沿堤两岸培修，水势甚旺，足资灌溉。并派屯丁分段看守，遇水涨时，有渠旁草湖可泄，不致淹漫要路。 谕： 照旧妥办，务於屯务边防实有裨益。 伊犁将军关福疏报，额鲁特爱曼所属界内塔什毕图，开正渠二万五千七百馀丈，计百四十馀里，得地十六万四千馀亩，实属肥腴，引水足资灌溉。诏褒勉之。
是岁汉水盛涨，汉川、沔阳、天门、京山堤垸溃决。二十年，总督周天爵疏报江、汉情形，拟疏堵章程六：一，沙滩上游作一引坝，拦入湖口，再作沙隄障其外面，以堵旁泄；一，江之南岸改虎渡口东支堤为西堤，别添新东堤，留宽水路四里馀，下达黄金口，归於洞庭，再於石首调弦口留三四十里沮洳之地，泻入洞庭；一，江之北岸旧有闸门，应改为滚坝，冬启夏闭；一，襄阳上游多作挑坝，撑水外出，再於险要处所，加筑护堤护滩；一，襄阳河四面堤畔，应用砖石多砌陡门，夏令相机启闭；一，襄河水势浩大，应添造滚坝，冬启夏闭，於两岸低洼处所，引渠纳水。下所司议行。是年修华容、武陵、龙阳、沅江四县官民堤垸，又修荆州大堤，及公安、监利、江陵、潜江四县堤工。
二十二年，堵鹿邑涡河决口。先是，黄水决口，大溜直趋涡河，将南岸观武集、郑桥、刘洼庄、古家桥及淮宁之阎家口、吴家桥、徐家滩、娄家林、季家楼堤顶漫塌，太和民田悉成巨浸，阜阳以次州县亦被漫淹。至是，安徽巡抚程楙采言： 豫工将次合龙，涡河决口若不及时兴修，下游受害益深。请敕河南抚臣迅筹堵筑。 从之。湖广总督裕泰等疏报江水盛涨，冲陷万城堤以上之吴家桥水闸，并决下游上渔埠头大堤，直灌荆州郡城，仓库监狱均被淹漫。水消退后，而埠头漫口较宽，势难对口接筑。拟修挽月堤一，并先於上下游各筑横堤一。如所请行。修筑库伦堤坝，及邹县横河口、李家河口民堰。
二十三年，直隶总督讷尔经额疏陈直隶难以兴举屯政水利，略云： 天津至山海关，户口殷繁，地无遗利。其无人开垦之处，乃沿海硷滩，潮水咸濇，不足以资灌溉。至全省水利，历经试垦水田，屡兴屡废，总由南北水土异宜，民多未便。而开源、疏泊、建闸、修塘，皆需重帑，未敢轻议试行。但宜於各境沟洫及时疏通，以期旱涝有备，或开凿井泉，以车戽水，亦足裨益田功。 如所议行。修海阳寮哥宫、涸溪、竹崎头堤工。
二十四年，修江夏江堤。濬海州沭河。七月，荆州江势汎涨，李家埠内隄决口，水灌城内。江陵虎渡口汛江支各堤亦多漫溢。谕总督裕泰筹款修筑。九月，万城大堤合龙。伊犁将军布彦泰等言： 惠远城东阿齐乌苏废地可垦复良田十馀万亩，拟引哈什河水以资灌注，将塔什鄂斯坦田庄旧有渠道展宽，接开新渠，引入阿齐乌苏东界，并间段酌挑支河。 又言： 伊拉里克地亩与喀喇沙尔属蒙古游牧地以山为界，该处河水一道，由山之东面流出，距游牧地尚隔一山，於蒙古生计无碍，堪以开垦。请濬大渠支渠并泄水渠，引用伊拉里克河水。 又言： 奎屯地方宽广，有河一道，系由库尔喀喇乌苏南山积雪融化汇流成河，近水地亩早有营屯户民承种。又苏沁荒地有万馀亩，土脉肥润，祗须挑渠引水，可以俱成沃壤。 均如所请行。
二十五年，濬贾鲁河，修汶上马踏湖民堰。命喀喇沙尔办事大臣全庆查勘和尔罕水利，疏言： 和尔罕地本膏腴，宜将西北哈拉木紥什水渠并东南和色热瓦特大渠接引，可资耕种。中隔大小沙梁，业已挑通，宜於冲要处砌石钉椿，使沙土不致坍卸，渠道日深，足以灌溉良田。 又言： 伊拉里克地居吐鲁番所辖托克逊军台之西，土脉腴润，谓之板土戈壁，其西为沙石戈壁。二百馀里，至山口出泉处，有大阿拉浑、小阿拉浑两水，汇成一河。从前渠道未开，水无收束，一至沙石戈壁，散漫沙中，而板土戈壁水流不到，转成荒滩。今将极西之水导引而东，在沙石戈壁凿成大渠三段，复於板土戈壁多开支渠，即遇大汛，水有所归。又吐鲁番地亩多系掘井取泉，名曰卡井，连环导引，其利甚溥。惟高埠难引水逆流而上，应听户民自行挖井，冬春水微时，可补不足。 下廷臣议行。
二十六年，乌鲁木齐都统惟勤请修理喀喇沙尔渠道坝堤，并陈章程四，命伊犁将军萨迎阿覆覈，尚无流弊，诏如所请行。六塘河堤冲溃，各州县连年被水，命两江总督璧昌等覈办。覆言，海州境内六塘河及蔷薇河淤垫冲决，田庐受淹，於运道宣防，大有关系，应从速借款挑筑，允之。修温榆河果渠村坝埽。二十七年，紥萨克郡王伯锡尔呈献私垦地亩，内有生地四千八百三十馀亩，接濬新渠二，添开支渠二，以资分灌。
二十八年，两江总督李星沅请修沛县民埝埽坝，裕泰请修江夏堤工、锺祥廖家店外滩岸，直隶总督讷尔经额请修筑万全护城石坝，均如所请。御史杨彤如劾河南抚臣三次挑挖贾鲁河决口，费几百万，迄无成功，请敕查办。诏褫鄂顺安以下职。新任巡抚潘铎疏言： 贾鲁河工程应以复朱仙镇为修河关键。惟朱仙镇内及街南北河道淤垫最甚，今议添办柴稭埽工，以防两岸淤沙。其淤沙最深处，挑濬较难，另择乾土十数里，改道以通旧河，责成各员赔修，限四十五日工竣。 从之。
二十九年，江苏巡抚傅绳勋言： 阴雨连绵，积水无从宣泄，以致江、淮、扬等属堤圩多被冲破。请仿农政全书櫃田之法，以土护田，坚筑高峻，内水易於车涸，劝民举行，以工代赈，并查勘海口，开挖闸洞泄水。 帝嘉勉之。三十年，修襄阳老龙石堤，及汉阳堤坝，武昌沿江石岸，潜江土堤、锺祥高家堤。御史汪元方以浙江水灾，多由棚民开山，水道淤阻所致，疏请禁止。谕巡抚吴文镕严查，并命江苏、安徽、江西、湖广各督抚一体稽查妥办。
咸丰元年，浙江巡抚常大淳疏陈清理种山棚民情形，略言： 浙西水利，馀杭、南湖骤难濬复，应先开支河、修石闸，以资蓄泄。上游治而下游之患亦可稍平。浙东则绍兴之三闸口外，鄞县、象山等河溪，现经筹挑。 报闻。三年，太常卿唐鉴进畿辅水利备览，命给直隶总督桂良阅看，并著於军务告竣时，酌度情形妥办。
同治元年，御史朱潮请开畿辅水利，并以田地之治否，定府县考绩之殿最。命直隶总督文煜等将所辖境内山泉河梁淀湖及可开渠引水地方详查，并妥议章程。寻覆疏言： 有可举行之处，或碍於地界，或限於力量，或当掘井制车，或须抽沟筑圩，均设法催劝，推行尽利。 三年，江苏士民殷自芳等以 山阳、盐城境内市河、十字河、小市河蜿蜒百里，东注马家荡，沿河民田数千顷，旱则资其灌溉，潦则资其宣泄。自乾隆六年大挑以后，迄今百馀年，河淤田废，水旱均易成灾。垦请挑濬筑墟，引运河水入市河，以苏民困 。命两江总督、江苏巡抚覈办。
五年，御史王书瑞言，浙江水利，海塘而外，又有氵娄港。乌程有三十九氵娄，长兴有三十四氵娄。自逆匪窜扰后，泥沙堆积，氵娄口淤阻，请设法开濬。又言苏、松诸郡与杭、嘉、湖异派同归，湖州处上游之最要，苏、松等郡处下游之最要。上游阻塞，则害在湖州，下游阻塞，则害在苏、松，并害及杭、嘉、湖。请饬江苏一并勘治。从之。六年，濬清河张福口引河。八年，安徽巡抚吴坤修言，永城与宿州接壤之南股河，久经淤塞，下接灵壁，低洼如釜，早成巨浸，水无出路，拟查勘筹办。从之。
九年，濬白茆河道，改建近海石闸。江苏绅民请濬复淮水故道，命两江总督、江苏巡抚、漕运总督会筹。覆疏言： 挽淮归故，必先大濬淤黄河，以畅其入海之路，继开清口，以导其入黄，继堵成子河、张福口、高良涧三河，以杜旁泄。应分别缓急兴工，期以数年有效。 下部议，从之。是年内阁侍读学士锺佩贤亦以疏濬海港为请。於是浙抚杨昌濬言： 氵娄港年久淤塞，查明最要次要各工，分别估修，拟趁冬隙时，先将寺桥等九港及诸、沈二氵娄赶办，其馀各工及碧浪湖工程，次第筹画，应与吴江长桥及太湖出水各口同时修濬。 得旨允行。
十年，修龙洞旧渠，并开新渠以引泾水。江苏巡抚张之万请设水利局，兴修三吴水利。於是重修元和、吴县、吴江、震泽桥窦各工。最大者为吴淞江下游至新闸百四十丈，别以机器船疏之。凡太仓七浦河，昭文徐六泾河，常熟福山港河、常州河，武进孟渎、超瓢港，江阴黄田港、河道塘闸、徒阳河、丹徒口支河，丹阳小城河，镇江京口河，均以次分年疏导，几及十年，始克竣事。先是侯家林决口，河督乔松年以为时较晚，请来年冬举办。至是，巡抚丁宝桢言，此处决口不堵，必致浸淹曹、兖、济十馀州县，若再向东南奔注，则清津、里下河一带更形吃重，请亲往督工堵筑。诏奖勉之。
十二年，以直隶河患频仍，命总督李鸿章仿雍正间成法，筹修畿辅水利。旋议定直隶诸河，皆以淀池为宣蓄。西淀数百里河道，为民生一大关键，先堵赵村决口，筑磁河、潴龙河南堤，以御外水，挑濬卢僧、中亭两河，分减大清河水势，以免倒灌。并疏通赵王河道，将苟各庄以上巨堤及下口鹰嘴坝各建闸座。是年秋，直隶运河堤决，内阁学士宋晋请择修各河渠，以工代赈，从之。十三年，挑濬天津陈家沟至塌河淀边减河三千七百馀丈，又自塌河淀循金钟河故道斜趋入蓟运河，开新河万四千一百馀丈，俾通省河流分溜由北塘归海。石庄户决口，夺溜南趋，命宝桢速筹堵筑。旋以决口骤难施工，请在迤下之贾庄建坝堵合，即於南北岸普筑长堤。而北岸濮州之上游为开州，并饬直督合力筹办。
光绪元年，濬文安胜芳河，修菏泽贾庄南岸长堤及北岸金堤。二年，濬张家桥新旧泗河。三年，濬济宁夏镇迤南十字河。给事中夏献馨请修水利以裕民食，谕各督抚酌夺情形，悉心区画。四年，修补滨江黄柏山至樊口四十里老堤，并於樊口内建石闸。五年，修都江堰堤，灌县、温江、崇庆旧淹田地涸复八万二千馀亩。
七年，挑濬大清河下游，使水畅入东淀，并於献县朱家口古羊河东岸另辟滹沱减河，使水归子牙河故道，达津入海。濬宝坻、武清境内北运减河。大学士左宗棠请兴办顺直水利，以陕甘应饷之军助直隶治河之役。总督李鸿章言： 近畿水利，受病过深，凡永定、大清、滹沱、北运、南运五大河，及附丽之六十馀支河，原有闸坝堤埝，无一不坏，减河引河，无一不塞，而节宣诸水之南泊、北泊、东淀、西淀，早被浊流填淤，仅恃天津三岔口一线海河，迤逦出口。平时既不能畅消，秋冬海潮顶托倒灌，节节皆病。修治之法，须先从此入手。五大河中，以永定之害为最深。其大清、北运、南运，须分别挑濬筑堤，修复减河。滹沱趋向无定，自来未设堤防。同治七年，由藁城北徙，以文安大洼为壑，其故道之难复，上游之难分，下游之难泄，曾国藩与臣详陈有案。东西淀宽广数百里，淤泥厚积，人力难施。频年以来，修复永定河金门闸坝，裁湾切滩，加筑隄段。大清河则於新、雄境内开卢僧减河，霸州、文安境内接开中亭、胜芳等河，分泄上游盛涨；於任丘开赵王减河，分泄西淀盛涨；又於文安左各庄至台头挑河身二十馀里，以畅下游去路。滹沱河则於河间及文安挖开引河二，又於献县朱家口另辟减河三十馀里，均归子牙河达津。北运河则於通州筑坝，挽潮白河归槽，於香河王家务、武清筐儿港修复石坝，以泄涨水，於天津霍家嘴疏濬引河，以通下口。又於武清、宝坻挑挖王家务、筐儿港两减河，以资畅泄。南运河则於青、沧、静海修堤二百馀里，於静海新官屯另辟减河六十馀里，使别途出海。又於天津城东永定、大清、滹沱、北运交会之陈家湾，开河百馀里，分泄四大河之水，迳达北塘入海。其无极、蠡、博、高阳一带，则坚筑珠龙河隄，以防滹沱北越。任丘至天津一带，则加筑千里堤、格淀堤，使河自河而淀自淀。又於广平开洺河，顺德挑澧河，赵州濬泲、槐、午诸河。此外河道受害较深者，均酌量疏筑。今宗棠请以随带各营移治上游，正可辅直隶之不逮。此后应修何处，当随时会商，实力襄助。 疏入，命恭亲王奕、醇亲王奕譞会同办理。是年加修子牙河堤万七千四百馀丈，文安西堤二千九百馀丈，展宽静海东堤二千四百馀丈。
九年，安徽学政徐郙言： 江、皖两省水患频仍，亟须挑泗、沂为导淮先路，仿抽沟法，循序疏治，由大通口引河入海，泄水较易。 命宗棠、昌濬会商筹办。寻疏覆言： 天下无有利无害之水，疏旧黄河，分减泗、沂，近年已著成效，自当加挑宽深，兼疏大通口以畅出海之途，设复淮局於清江，派员提调。估计分年分段兴办，去其太甚之害，留其本然之利。江北於皖省为下游，下游利，上游自无不利矣。 报闻。
十年，河南巡抚鹿传霖言： 豫省地势平衍，卫、淇、沁、潭襟带西北，淮、汝、涡、颍交汇东南，如果一律疏通，加以沟渠引灌，农田大可受益。今河道半皆壅滞，沟渠亦多荒废，拟借人力以补天灾，派员分赴各州县履勘筹画，或疏或濬，志在必成，使民间晓然於有利农田，自能踊跃用命。 诏如所请行。宗棠言： 兴修江南水利各工，最大者为朱家山、赤山湖。朱家山自浦口至张家堡，接通滁河，绵亘百二十馀里。赤山湖自道士坝、蟹子坝至三汊河下游，亦绵亘百二十里。两年工竣，不惟沿江圩田均受其利，而粮艘货船亦可由内河行，尤属农商两便。 下部知之。十一年七月，以张曜所部十营、冯南斌二营、蒋东才四营，濬京师内外护城河，十一月竣工。十三年，河决郑州，全溜注淮，因濬张福口引河，及兴化之大周闸河、丁溪场之古河口、小海三河，俾由新阳、射阳等河入海。十四年，凿广西江面险滩，由苍梧迄阳朔七百馀里，共开险滩三十五。
十六年，江苏巡抚刚毅以宝山蕴藻河道失修，迤西大坝壅遏水脉，请兴工挑筑。给事中金寿松言利少害多，命总督曾国荃妥筹。覆疏言，拟拆去同治间所筑土坝，以通嘉定、宝山之水道，仍规复咸丰间所建旧闸，以还嘉定之水利。另开引河以通河流，俾得随时宣泄。下部知之。挑濬馀杭南湖，并疏濬苕溪。华州罗纹河下游各村连年遭水，沿河数百顷良田尽成泽国。巡抚鹿传霖请由吴家桥北大荔之胡村，开渠引水注渭，则其流舒畅，被淹民田，即可涸复耕作，从之。
给事中洪良品以直隶频年水灾，请筹疏濬以兴水利。事下总督筹议。鸿章言： 原奏大致以开沟渠、营稻田为急，大都沿袭旧闻，信为确论，而於古今地势之异致，南北天时之异宜，尚未深考。夫以太行左转，西北万峰矗天，伏秋大雨，口外数千里千溪万派之水，奔腾而下，畿南一带地平土疏，顷刻辄涨数尺或一二丈，冲荡泛溢，势所必然。圣祖虑清浊河流之不可制也，乃筑千里堤、格淀隄，使淀与子牙河各行一路。世宗虑永定河南行之淤淀也，令引浑河别由一道，改移下口。其馀官堤民堤，今昔增筑，综计不下三四千里，沙土杂半，险工林立，每当伏秋盛涨，兵民日夜防守，甚於防寇，岂有放水灌入平地之理？今若语沿河居民开渠引水，鲜不错愕骇怪者。且水田之利，不独地势难行，即天时亦南北迥异。春夏之交，布秧宜雨，而直隶彼时则苦雨少泉涸。今釜阳各河出山处，土人颇知凿渠艺稻。节届芒种，上游水入渠，则下游舟行苦浅，屡起讼端。东西淀左近洼地，乡民亦散布稻种，私冀旱年一穫，每当伏秋涨发，辄遭漂没。此实限於天时，断非人力所能补救者也。以近代事考之，明徐贞明仅营田三百九十馀顷，汪应蛟仅营田五十顷，董应举营田最多，亦仅千八百馀顷，然皆黍粟兼收，非皆水稻。且其志在垦荒殖穀，并非藉减水患。今访其遗迹，所营之田，非导山泉，即傍海潮，绝不引大河无节制之水以资灌溉，安能藉减河水之患，又安能广营多穫以抵恃大之入？雍正间，怡贤亲王等兴修直隶水利，四年之间，营治稻田六千馀顷，然不旋踵而其利顿减。九年，大学士朱轼、河道总督刘於义，即将距水较远、地势稍高之田，听民随便种植。可见直隶水田之不能尽营，而踵行扩充之不易也。恭读乾隆二十七年上谕 物土宜者，南北燥湿，不能不从其性。傥将洼地尽改作秧田，雨水多时，自可藉以储用，雨泽一歉，又将何以救旱？从前近京议修水利营田，始终未收实济，可见地利不能强同 。谟训昭垂，永宜遵守。即如天津地方，康熙间总兵蓝理在城南垦水田二百馀顷，未久淤废。咸丰九年，亲王僧格林沁督师海口，垦水田四十馀顷，嗣以旱潦不时，迄未能一律种稻，而所费已属不赀。光绪初，臣以海防紧要，不可不讲求屯政，曾饬提督周盛传在天津东南开挖引河，垦水田千三百馀顷，用淮勇民夫数万人，经营六七年之久，始获成熟。此在潮汐可恃之地，役南方习农之人，尚且劳费若此。若於五大河经流多分支派，穿穴堤防濬沟，遂於平原易黍粟以秔稻，水不应时，土非泽埴，窃恐欲富民而適以扰民，欲减水患而適以增水患也。 
十七年，刚毅言： 吴淞江为农田水利所资，自道光六年浚治后，又经六十馀年，淤垫日甚。前年秋雨连旬，河湖汎滥，积涝竟无消路。去年十月，派员开办，并调营勇协同民夫，分段合作，约三月内可告竣。 报闻。鸿章又言： 宝坻青龙湾减河，自香河之王家务经宝坻至宁河入海。去岁霪雨兼旬，河流狂涨，横堤决岸，宝坻受害独深。广安桥以下，河身浅窄，大宝庄以上，并无河槽，应与昔年所开之普济河、黄庄新河一律挑深，添建石闸。 沈秉成、松椿言： 淮南堰圩厅所管之洪泽湖，关系水道利病盐漕诸务。今全湖之水下趋，毫无节制。现勘得应行先办之工，曰修复三坝，曰修整束水堤，曰展挑三福口，计三项工程，不过数万两可以集事。或有议於礼河迤西蔡家庄建滚水石坝，使水可蓄泄，较有把握。惟巨款难筹，应暂缓办。 均诏如所请。堵筑吴桥宣惠河缺口二。河陕汝道铁珊，以阌乡北滨黄河，城垣屡被冲坍，因於城外筑大石坝，挑溜护城。
十八年，疏凿福山港、徐六泾二河，及高浦、耿泾、海洋塘、西洋港四河。山东巡抚福润言： 小清河为民田水利所关，年久淤塞。前抚臣张曜筹议疏通，因工涨款绌，仅修下游博兴之金家桥至寿光海道，长百馀里。其上游工程，应接续兴挑，庶使历城等县所受各水，悉可入海。今拟规复小清河正轨，而不拘牵故道，由金家桥而西取直，择洼区接开正河，历博兴、高苑、新城、长山、邹平至齐东曹家坡，长九十七里，又於金家桥迤下开支河二十四里，至柳桥，以承济麻大湖上游各河之水，引入新河，计长四千二百馀丈。 诏从之。
二十年，崇明海岸被潮冲啮，逼近城墙。於青龙港东西两面设立敌水坝四，加建木桥，叠砌石块，以御风潮。二十一年，署两江总督张之洞言： 黄河支流之减水河洪河，自虞城、夏邑、永城经砀山、萧县，达宿州、灵壁、泗州之睢河，而注於洪湖。其间湖港纷歧，皆下注睢河。乾隆年间，以睢河不能容，导水为三，曰北股、中股、南股。中股为睢河正流。咸丰初，黄河日益淤垫，渐及改徙，豫、江、皖各河亦逐段淤阻，水潦泛溢为害，尤以永、萧、砀为甚。同治间建议疏河，恒以工程过大，屡议屡辍。今拟改道办法，导北股河之水以达灵壁岳河，导中股、南股河之水合流入宿州运粮沟，以达浍河，而运粮一沟恐不能容纳，应治沱河梁沟以复其旧，使各河之水皆顺轨下注洪湖，不致横溢，则各属水患永息矣。 诏如所请行。
二十二年，御史华军疏陈兴修水利八事：曰引泉，曰筑塘，曰开渠，曰通湖，曰开井，曰蓄水，曰用车，曰填石。下所司议。二十四年，濬太仓刘河，自殷港门至浦家港口四千一百馀丈。二十八年，江西巡抚李兴锐言： 近年水患频仍，皆由鄱阳湖日见淤浅，而长江昔宽今狭，骤遭大雨，疏泄不及，遂至四溢为灾。请於冬晴水浅时，购制挖泥机器轮船数艘，将全湖分别挑挖。其上游河道亦一律择要疏治。既为防水患起见，亦为兴商务张本。 从之。修湖北省城北路堤红关至春山八段，南路堤白沙洲至金口十段，以御外江之汎涨。建石闸数座，以备内湖之宣泄。又於附郭沿江十馀里，一律增修石剥岸。濬小清河，开徒阳河百二十馀里。
宣统元年，署直隶总督那桐言： 通州鲇鱼沟堤岸，自光绪九年决口，流入港沟而归凤河。嗣后屡堵屡溃。至二十四年大汛复决，迄今未能堵闭，以致武清百数十村频年溃没。今拟於鲇鱼沟暂建滚水坝，俾全溜不致旁趋。倘遇盛涨，即将土埝挑除，俾资分泄。一面将上游堤坝挑补整齐，疏濬青龙湾等处引河，以减盛涨，筑拦水埝以御浑流，修估龙凤河以疏积潦。滚水坝工程应即兴办。其修堤及疏引河，应於本年秋后部署，来年二月兴工。拦水埝及龙凤河，应於来年秋后部署，次年二月兴工。均限伏汛前报竣。 下部议行。湖广总督陈夔龙请修复江、襄溃口，略谓： 江、襄各堤，以潜江之袁家月堤为最要。此次溃口，堤身冲刷，顿落四百馀丈，回流湍急，附近悉成泽国，应及时筑合。此外郭家嘴、禹王庙溃堤，及天门黑牛渡、沔阳吕蒙营、公安高李公、松滋杨家脑、监利河龙庙各堤工，均拟派员督办筹修，以期巩固。 从之。
宁夏满营开垦马厂荒地，先治唐渠，以裕潴停之地。挑濬百二十馀里，曰正渠；自靖益堡开支口，引水西北行四十馀里而入之沟，曰新渠；沿渠列小口四十，挟水以归诸田，曰支渠。唐渠以西，沦为泽国，非沟以宣之不为功。自杏子湖起，穿沟二百八十馀里，建大小石闸、木闸四十二，石桥、木桥三十三，经始上年九月，至本年八月告成，名曰湛恩渠，约成腴田二十万亩。是年，东三省总督、奉天巡抚合词请修辽河，先从双台子河堤入手，次年续修鸭岛、冷家口工程，并挑挖海口拦江沙，与辽河工程同时举办。下部知之。
