<strong>地理十六</strong>
△四川
四川：禹贡梁州之域。明置四川等处承宣布政使司。清初因之。顺治二年，置四川省，设巡抚，治成都。十四年，增设四川总督。康熙四年，改乌撒隶贵州。七年，改设川湖总督，驻湖北荆州。九年，移驻重庆。十九年，又改为川陕甘总督，驻陕西西安。雍正六年，改东川、乌蒙、镇雄隶云南，遵义隶贵州，省马湖入叙州，改建宁卫为宁远府，升锦、茂、达三州及资县并为直隶州。七年，升雅州为府。十二年，升嘉定、潼川二州为府，升忠州为直隶州，置黔彭直隶厅。乾隆元年裁，改酉阳土司为酉阳直隶州，升叙永厅为直隶厅。十四年，复专设四川总督，裁巡抚，以总督兼理巡抚事，治成都。二十五年，改松潘卫为松潘直隶厅，改杂古脑为理番直隶厅。二十六年，改石砫土司为石砫直隶厅。嘉庆七年，升达州为绥定府。光绪三十年，升打箭炉厅为直隶厅。三十二年，设督办川滇边务大臣，驻巴塘。三十四年，改叙永厅为永宁直隶州，升打箭炉厅为康定府，升巴安县为巴安府。宣统元年，改德尔格忒土司为登科府。东至湖北巴东县；一千七百六十里。西至甘肃西宁番界；一千二百四十里。南至云南元谋县；二千三十里。北至陕西宁羌州。一千一百八十里。广三千里，袤三千二百里。由康定府至前藏拉萨，驻藏办事大臣驻。四千七百一十里。北极高二十七度五十四分至三十二度二十二分。京师偏西六度五十三分至十四度十二分。宣统三年，编户五百四万一千七百八十，口五千二百八十四万四百四十六。都领府十五，直隶州九，直隶厅三，州十一，厅十一，县百十八，土司二十九。其名山：东北有嶓冢。蜿蜒川、陕界者，巴山。西北自岷分二支：南迤於大金川东西者，青城、蒙、峨眉，在西者，噶察克拉岭、折多山；其在岷东南迤者，摩天岭、剑门山。硕古里，自青海东巴颜喀喇分支。其大川：金沙、鸦龙、岷、嘉陵、渠、涪江，大渡河。航路：东境自夔至叙。驿路：自成都东北逾剑阁达陕西沔县，西渡泸定桥逾大雪山达西藏江卡。铁路：川汉，未竣工。电线：自成都东达汉口，西达打箭炉。
成都府：冲，繁，难。明，府。成绵龙茂道治所。光绪三十四年裁总督。布政使、提学使、提法使、盐运使，巡警道、劝业道，将军、副都统、提督驻。旧领州六，县二十五。顺治十六年，省罗江入德阳，省彰明入绵。康熙元年，省崇宁入郫，省彭入新繁。九年，省华阳入成都。雍正六年，复设华阳，升绵、茂二州及资县并为直隶州，以德阳、绵竹、安隶绵，汶川、保隶茂，资阳、仁寿、井研隶资，又省威入保。六年，复设崇宁、双流、彭、彰明四县属府。七年，以彰明改属龙安。东北距京师五千七百十里。广二百四十里，袤二百七十里。北极高三十度四十二分。京师偏西十二度十六分。领州三，县十三。成都冲，繁，难。倚。武担山在城西北隅。西：龙华山。北：天回山。郫江自郫县入，绕城东而南，入华阳，与锦江合，名二江，亦曰都江。沱江自新繁入，迳县北，又东流入新都。金水河自城西穿城东出入江。摩柯池在城内。有天迥、沱江二镇。一驿：锦官。华阳冲，繁，难。倚。康熙九年并入成都。雍正五年复置。东：大面山。西：西山，亦名雪岭。南：六对、铁炉。锦江一名汶江，自郫县入，迳城南，折而东，会成都之郫江。又折而西，新开河自双流来会，下流入彭山。浣花溪在城东南，一名百花潭。驿同成都。双流冲。府西南四十里。康熙元年并入新津。雍正六年复置。南：应天、宜城。东南：普贤山。新开河自温江入，迳城南，东流入华阳。石鱼河、杨柳河亦自温江入，迳城西南，合流入新津注大江。温江繁。府西少南五十里。北：女郎、大墓二山。岷江俗名温江，即金马河，自灌县入，西南入新津。石鱼河在城西，自金马河分流，杨柳河自石鱼河分流。又酸枣河自郫县入，东流迳城北，俱入双流。新繁繁。府西北五十六里。西北：五龙、平阳。北：曲尺山。沱江即北江，自郫县入，迳城南，入成都。北：清白江，即古湔水，自彭县入，东入新都。锦水河亦自彭县入，东流迳城南，都桥河自彭县西南分清白江，东流迳城北，俱入新都。金堂繁，难。府东北七十里。西：金堂山，县以此名。南：云顶山，亦名百城山。东：三学山。绵阳河即绵水，自汉州合雒水入，右纳马木河。又南至焦山陂，西有清白江及其枝津督桥河自新都入，合於城东。其昆桥河即沱江，先后来会，是为中江，又南入简州。有古城、下市、柏茂三镇。新都冲，难。府北五十里。南：龙门、赤岸。北：丽元山。沱江即毗桥河，下流自成都入。督桥河、锦水河俱自新繁入。锦水又歧为利水河，并入金堂。其正流至城东南入湔水，在县北，亦自新繁入，合弥牟水，东入金堂。有弥牟、军屯二镇。一驿：广汉。郫冲。府西四十五里。西：平乐山。北：郫江自崇宁入，东流入新繁。郫江俗名油子河，自走马河分流，迳城西，又东入成都。沱江自崇宁入，东流入新繁。西：九曲江分走马河小支，绕城西北，下流入油子河。双清河即走马河，亦自崇宁入，东流入华阳，为锦江。有马街一镇。灌冲，繁。府西北百二十五里。西北：灌口、玉垒。南：赵公山。西南：青城山。县西南一里离堆，秦李冰凿江处。大江迳此分二大支，曰南江，曰北江。南江分三派：正派南流入崇庆为西河；东派为白马河，又分为里石溪河，亦入崇宁；西派西南流，又分二支，俱入新津。北江分南北二大派。南派又分为三：曰龙安江，入崇庆；曰金马河，入温江；曰酸枣河，入郫县。北大派之南派曰沱江，北派曰湔水，俱入崇宁。西南僚泽、西北玉垒、蚕崖三关。彭繁，疲，难。府北九十里。康熙元年，并入新繁。雍正六年复置。西北：彭门山，与牛心山隔江对峙。又有大隋、中隋二山。南：清白江自崇宁入，歧为督桥河，东入新繁。西北：王村河，源出五峰山，南流折东入汉川，为马水河。锦水河亦自崇宁入，迳城南，东流入新繁。瀰濛水源出琅邪山，即弥牟水上游，东流至新津入湔江。北：静塞关。崇宁简。府西北八十里。康熙元年省入郫。雍正七年复置。西：铁砧山。北：金马山。沱江自灌县入，迳城南：东入郫县。湔水自灌县分沱江，东流四十里，迳城北，又东入彭县，为清白江。郫江自灌县入，迳城南，歧为走马河。又一支为油子河，俱南，东入郫县。徐偃河出郫江，亦自灌县来会，东入彭县。简州冲，难。府东少南百二十里。东：李八百山。西：孝子山。东北：石鼓。西南：忠国。西北：丹景山。中江即沱江，或称雁江，自金堂入，合绛水，南流入资阳。绛溪河发源西北月亮沟，东南流，迳城北，入江。西南：赤水，一名黄龙溪，西流入仁寿，即兰溪上源也。有阳安关。巡司驻龙泉镇。一驿：龙泉。崇庆州繁。府西南九十里。西：鹤鸣山。西北：龙华山。北：味江自灌县入，迳州西，西南流，折东与白马江合。白马江由味江分流，迳城东，又东南会西河，入新津为白西河。黑石溪河自白马江分流，至城东三江口，仍入白马江。羊马江在白马江东，自灌县分大江，东南流，迳州境，又南入新津。一驿：阳安。新津冲，难。府西南九十里。南：天柱山。北：平盖山。东南：宝资山。岷江自温江入，迳城东，又东南流，入彭山。北：白西河即味江，自崇庆入，东南流，合羊马河，入江。汶井江即古仆干水，今名南河，自邛州入，东北流，迳城南，又东入江。乾溪、溪水二河自灌县分味江，西南流，折东南，迳城南，又东注汶井江。汉州冲，难。府北少东九十里。东：铜官、东觉二山。雁江自什邡入，至州东北合沈犀河，有白鱼河亦自什邡来注之。又东南合雁江，入石亭江。石亭江即雒江，亦自什邡入，迳州北，东南入金堂。绵水自德阳入，迳州东，南流入雒江。一驿：广汉。什邡繁。府北百三十里。南：雍齿山。西北：章山，即雒通山，雒水出焉，迳城北，东南流，入汉州。金雁河、沈犀河、白鱼河三水并出县境，亦入汉州。西：高镜关。
重庆府：冲，繁，难。川东道治所。明，府顺治初，因明制，领州三，县十七。康熙元年，省铜梁、安居入合州，省璧山入永川，省武隆入涪州。八年，省定远入合州。六十年，复置铜梁，以安居并入。雍正六年，复置大足、璧山、定远三县。十三年，升忠州为直隶州，酆都、垫江属之。析黔江、彭水二县置黔彭直隶厅。乾隆元年，改隶酉阳直隶州。二十九年，以巴县江北镇置江北厅。西北距省治九百六十里。广五百六十里，袤五百九十里。北极高二十九度四十二分。京师偏西九度四十八分。领厅一，州二，县十一。巴冲，繁，难。倚。城内巴山，县以此名。东：涂山。又北：太华。西：逾越、缙云。南：霖峰。县东有明月峡者，大江迳此。大江自江津入，迳城东南，又东北入江北厅。嘉陵江即涪江，自合州入，南流至城东，与大江合。东：丹溪自綦江入，交龙溪自长寿入，俱入大江。巡司一，驻木洞镇。西：佛图关。驿二：朝天、白市。江津冲，繁，难。府南百二十里。南：鼎山。东：云篆、珞黄。东：华盖、女仙。东南：固城山。大江自合江入，东北流，迳县西、北、东三面，亦名九字水，又东北入巴县。南江即古僰溪，自綦江入，迳城东，又北入大江。笋溪源出南綦盘山，北流注南江。砦溪、乐城溪俱入大江。南：崖门关。一驿：茅坝。长寿冲。府东北百五十里。东：长寿山，县以此名。北：铜鼓。西：牛心。东北：罗纹山。大江自江北厅入，迳城东入涪州。龙溪一名溶溪，即古容溪，自垫江入，南流入大江。海棠溪合桃花溪自邻水入，迳城东北，一名梅溪，西南流入巴县。一驿：龙溪。永川冲。府西北百八十里。西：英山。北：铜鼓。南：泸龙。西北：溪山。侯溪上流曰车对河，西南流，至城南，会西来一水，南流为株溶溪，又南入大江。松子溉源出龙洞山，亦东入大江。一驿：东皋。荣昌冲。府西少南二百六十里。东：葛仙。南：宝盖。北：驻跸。东南：庆云山。长桥河自大足入，迳城西思济桥，为思济河。西南流，至清江滩入泸州。大鹿溪源出南山，南流，折东南入合江。一驿：峰高。綦江简。府南三百里。西：扶欢。东：石笋。北：牛岗。南：祝融、萝绿二山。僰溪亦名夜郎溪，自贵州桐梓来入，名綦江，迳城东，又西北流入江津。至南江口注大江。东骨溪、北金沙溪、西奉恩溪，并入綦江。南三舍溪、捍水二关。南川难。府东南二百五十里。东：九盘山、马嘴山。西：永隆。南：方竹箐山，白水出，迳城南镇江桥，名镇江桥溪，屈流至城北水东桥，为大溪河，入涪州。四十八渡水源出马嘴山，与流金水俱至水东桥合白水。水从溪源出水从山，西流入綦江，合南江，即南江别源也。南马头、北冷水二关。合州冲，繁，难。府北二百里。北：瑞应。西：牟山。南：铜梁。东：钓鱼山。东北：书台山。渠江即宕渠水，自广安入，涪江自遂宁入，俱合嘉陵江。嘉陵江自定远入，东北合渠江曰嘉渠口，又东南合涪江曰三江口，又南入江。北：跳石溪自铜梁入，东北流入涪江。二驿：刘家场、温场。涪州冲，繁，难。府东少北三百五十里。东：龟山。西：五花、玉璧。北：铁櫃、北岩。东南：武龙山。大江自长寿入，迳城北会涪陵江。涪陵江即古延江，自彭水入，北合大江。大溪河自南川入，东北流，迳州东南入涪陵江。巡司一，驻武隆镇。一驿：涪陵。铜梁繁。府西北二百四十里。康熙元年并入合州。六十年复置。西：六瀛。东：新开山。南：双山。西北有小铜梁山，县以此名。涪江自遂宁入，迳城东北，又东南流入合州。安居溪一名关箭溪，又名琼江，自遂宁入，迳城南，折东北流入涪江。马滩河一名赤水溪，源出六瀛山，南流入大足，合沙溪河，入县城。合巴川河，东南流，绕县境如 巴 字，亦入城。与赤水溪合流，出城东流，合小安溪，东北入合州。有安居镇巡司。大足繁。府西三百十里。康熙元年省入荣昌。雍正六年复置。南：鸡栖。东：三华。西：龙。东南：玉城山。长桥河上流即岳阳溪，自安岳入，迳城西，又西南入荣昌。小安溪一名单石溪，东北流入永川。赤水溪自铜梁入，东北流，合沙河溪，仍入铜梁。东米粮、北化龙二关。壁山冲。府西少北百里。康熙元年省入永川。雍正六年复置。南：龙珰。北：缙云。西南：垂壁。东南：王来山、来凤。油溪二源，出汤口峡，一为来凤桥溪，南流，一为马坊桥溪，东南流，俱至斗牛石，合流入江津，注大江。有双溪镇。一驿：来凤。定远冲。府北少西二百九十五里。康熙八年并入合州。雍正六年复置。东：武胜山。北：焦石山。嘉陵江自南充入，环县境北、东、南三面，南流入合州。花石溪源出岳池，西南流，盐滩溪源出蓬溪，东南流，俱入嘉陵江。江北厅简。府北一里。明为巴县之江北镇。乾隆十九年设厅。东：卧龙山。北：大华蓥山。东北：石城山。大江自巴入，迳厅东南，又东入长寿。涪江自合州入，迳厅南，又东南，与巴县分水入大江。东：铜锣峡关，为水路门户。
保宁府：中，冲，繁。川北道治所。川北镇总兵驻。明，府。顺治初，因明制，领州二，县八。雍正五年，改梓潼属绵州直隶州。西南距省治六百二十里。广七百一十里，袤六百里。北极高三十一度五十九分。京师偏西十度五十分。领州二，县七。阆中冲，繁。倚。西：阆中山，县以此得名。东：盘龙、文城。南：钟山、玉立山。东北：大方山、灵山。嘉陵江即西汉水，亦曰阆水，自苍溪入，南流迳城西，折东，又迳城南入南部。东河一名宋江，亦自苍溪入，东南流，迳城东，与嘉陵江合。西水河自南部入，至梁家坡仍入之。西：锯山关。一驿：锦屏。苍溪府西北四十里。东：离堆、白鹤山。西：老池。南：小锦屏。东南：大获山。西北：方山。嘉陵江自剑州入，迳县东北，又南入阆中。东河自广元入，迳大获山麓，西南流，亦入阆中，塘溪河从之。曲肘川源出玉女山，东南流入江。南部繁。府东南七十里。东：龙奔山。西：兰登山。南：南山，亦名跨鼇山。东南：离堆山。嘉陵江自阆中入，迳城东北，又东南流，入蓬州。西水河即小潼水，自剑州入，迳城南，又东南亦入蓬州。南溲水、西伏元溪、东安溪，皆嘉陵江之溢流也。县丞、巡司驻富村驿。广元冲，繁，难。府北三百里。潭毒山在北，下瞰大江。又七盘岭为秦、蜀分界处。东：凤凰山。西：乌奴、白马。北：金城。东北：可沇山。嘉陵江自陕西宁羌州入，迳城西，又西南入昭化。宋江即东河，亦自宁羌入，迳城东，又南入苍溪。北：潜水源出龙门山，迳龙洞口，至朝天驿入嘉陵江，汉寿水、涤溪从之。巡司二，驻神宣驿、百丈关。驿三：问津、神宣、望云。昭化冲，繁。府北少西二百八十里。西：牛头、人头。南：仙人。北：大高、长宁。西北：木马山。嘉陵江自广元入，迳城东北，又南入剑州。白水江即羌水，自平武入，东南流入嘉陵江。清水江自剑州入，迳城西北，又东与白水江合。桔柏津在城东，即嘉陵、白水二江合流处也。西北：白水关。二驿：昭化、大木树。巴州繁，疲，难。府东北三百五十里。东：东龛山。西：西龛山。在东又南：南龛、北龛。东南：石城。西北：义阳岳、木彊二山。巴江源出大巴山，自南江入，迳州东南入达县。清水源出广元东南境，迳恩阳废县西北，又东南流，迳州西南，宕水自通江入，注巴江。州判一，驻龙泉关。通江府东北五百五十里。东：大钟。西：金童。南：秋锦。东北：龙山。宕水一名东河，源出陕西西乡，西南流，迳城东会诺水。诺水源出陕西南郑，亦名西河，迳城西与宕水合，入巴州。白石水一名清水，自西乡入，西南入宕水，名洪口河。东白阳、北羊圈、东北濛坝三关。南江府东北四百七十里。东：望元山。西：龙耳山。南：公山。北：孤云山。又大巴、小巴二山。巴江即宕渠水，源出大巴山，迳城东，又东南入巴州。东：难江，一名南屯河，上流曰三溪河，至两河口入巴江。南平桑水，北明水、韩溪、苍溪，俱从之。剑州冲，繁。府西北二百二十里。东：鹤鸣、浮沧。大剑山，亦曰梁山，相属有小剑山，中为剑阁道。嘉陵江自昭化入，迳城东，又南入苍溪。清水江即黄沙江，自平武流入，迳城北，又东入昭化。西小河即小潼水之下流也，又名武连河，源出五子山，东南流，入南都。北：剑门关。驿二：武连、剑门，驿丞驻。
顺庆府：冲，繁，难。隶川北道。明，府。顺治初，因明制，领州二，县八。嘉庆十九年，改大竹、渠属绥定府。西南距省治六百二十里。广二百九十里，袤二百三十里。北极高三十度五十分。京师偏西十度十九分。领州二，县六。南充冲，繁，难。倚。东：鹤鸣山。南：清居山。西：大小方山。嘉陵江自蓬州入，迳县东，又南入定远。西：西溪，源出西充，流溪，源出大耽山，俱东流至县南，入嘉陵江，曲水、清溪水从之。盐井在县境者十有五。西充繁。府西北九十里。城西北隅西充山，县以此名。东：亚夫、扶龙。西：琼珠。南：南岷山。陵溪亦名小陵河，自县西小陵镇至三河口，与象溪、虹溪合流入南充。海棠川源出双图山，西流，折而南绕城，又南入南充，注嘉陵江。蓬州繁。府东北四十里。城北隅玉环山，嘉陵江水环之，故名。西：三合。南：永安。东：云山。嘉陵江自南部入，南流，绕城三面如玦，折而南，入南充。清溪水源出营山之披衣山，南流入州，名清澹河，又四十里至州南清溪口入嘉陵江。盐井一。营山繁。府东北百八十里。城西南营山，县以此名。东：青羊。西：披衣。东北：大小蓬山。流江自仪陇入，七曲萦回，亦名七曲堰，迳城东，又东南入渠县。瞰天溪源出西西岩，绕城东南流，至七曲堰入流江。清溪源出披衣山，西南流入蓬州。仪陇简。府东北二百六十里。城内金城山。东：望龙山。南：南图山。西：仪陇山，县以此名，流江之水出焉。流江自仪陇山南流，折东迳城南，又东南入营山。平溪源出东允家山，南流入流江。广安州繁。府东南百九十里。东：穀城。西：秀屏。南：猊峰。北：谏坡山。渠江自渠县入，迳州北，谓之篆水。以江中有三十六滩，滩石纵横，波纹如篆，故又名篆江。绕城而南，亦名洄水，又西南入合州。浓水即西溪水，源出北山，南流迳城西，折东至城南五里合渠江。清溪水自邻水入，左会大池河，流至州南入渠江。邻水繁，难。府东南二百七十里。南：皛然。东：宝穀山。北：银华。西：少陵。东北：邻山。邻水上源即芭蕉河，自大竹入，西南流，迳城东，又西南与观音河、宝石河合流入长寿。有邻山、太平二镇。岳池冲。府东南百二十里。东：岳安山、龙扶速山。北：龙穴。西：姜山，岳池水出焉。岳池水自姜山流至县东，折南合灵溪、龙穴二水入定远。
叙州府：要，冲，繁，难。隶永宁道。明，府。顺治初，因明制，领县十。旋改高州为高县。雍正六年，改贵州永宁县来属，又裁马湖府，以所辖屏山来隶。八年，复以永宁往属叙永厅。乾隆二十六年，置雷波厅。二十九年，置马边厅。西北距省治七百九十里。广五百九十里，袤三百七十五里。北极高二十八度三十八分。京师偏西十一度四十三分。领厅二，县十一，土司四。宜宾冲，繁，难。倚。西：天仓、朱提。南：七星。西南：大小黎山。大江在县东北，一名汶江，亦名都江，自犍为入，东南流，入南溪。马湖江一名泸水，即金沙江，自屏山入，迳县南，又东与大江合。石门江，俗呼横江，又名小江，自庆符入，至城西南，又东北合马湖江。北：涪溪、苏溪俱入大江。东：二郎关。庆符简。府南少东百二十里。南：石门、兴庆。东：迎祥山。石门江上流曰纹溪，源出云南乌蒙，南广水即古符黑水，自高县入，俱东北流，迳城西，并入宜宾。富顺冲，繁，难。府东北二百四十里。西：凌云、玛瑙。东：禄来、桂子。北：朝阳。西南：虎头山。沱江一名金川，又名釜川，自内江入，迳城东，东南流入泸州。荣溪自荣县入，鼇溪源出县东马鞍山，俱入沱江。县丞二，驻邓井关、自流井。南溪冲。府东百十里。南：琴山、可庐。西：平盖。北：瑞云。东：龙腾山。大江自宜宾入，迳城南，又东入江安。西北：福溪亦名服溪，亦自宜宾入，南流入大江。僰溪与九盘溪合流至城东入江。一驿：龙腾。长宁简。府东南百四十里。东：牛心。南：棫山、越王山。北：宝屏、龙峨。东西二溪与冷水溪俱至县东北淯井合流为淯溪，一名三江口。又东北至武宁砦，为武宁溪，又东北至安宁砦，为安宁溪，又东北至江安入大江。高简。府西南百五十里。南：阁梯。北：连珠。东南：七宝。西南：腾山。宋江自云南镇雄入，北流，迳筠连东，分五道，北至平寨，迳城东而北。梅岭溪自筠连入，至城北合宋江，又北入庆符。筠连简。府西南二百五十里。南：暮春、黄牛。西：学士。东：景阳山。定川溪有二源，一出乌蒙黑桃湾，一出云南镇雄羊落沟，合流迳城西，又北入高县，为梅岭溪。珙简。府南少东二百里。北：麒麟、芙蓉。西：虎牢。西北：梅得山。珙溪一名落浦河，迳县西南，折而东北入长宁，合淯溪。兴文简。府东南百八十里。东：摩旗。东南：文印山。南：南寿山。水车河一名三渡河，源出故建武城山谷中，至县东北，又西流，经梅岭堡入长宁，注淯溪。隆昌冲，难。府东北二百七十里。北：道观山。南：回龙山、玉蟾山。沱江自内江入，迳城西南入泸州。小溪一名隆桥河，在县东，自内江、荣昌二县山溪水合流而成，东南流，亦入泸州。屏山简。府西南二百二十里。西：镜山。东：书楼。东北：赤崖。西南：小悍山。马湖江一名泸水，即金沙江，自云南昭通入。东北迳蛮夷、平夷二土司界，又东北迳城南，又东入宜宾，与大江合。泥溪、什噶溪、大鹿溪并入马湖江。巡司驻石角营。马边厅冲，繁。府西六百里。本屏山地，初为马边营，乾隆二十九年改厅。东：烟遮山。南：大池山。北：龙泉山。东南：金凤山。清水溪一名新镇河，源出凉山蛮界，迳厅南，折北转东，过沐川司入犍为。雷波厅繁。府西南五百七十里。本屏山地，名雷波乡。康熙初置长官司。雍正六年改雷波卫。乾隆二十六年升厅。东：贝海。西：龙头。北：雷番。西北：宝纛山。金沙江自云南昭通入，迳厅南，东北流，入屏山。南石城河，西南秦沙河，并源出蛮界，东流注金沙江。北马湖，为黄种、芭蕉二溪上流。西南：神龙关。蛮夷长官司隶屏山。在县西南，旧属马湖府。雍正五年改属。东：大鹿山。西：什噶溪。沐川长官司隶屏山。在县西北。东：青孤山。南：沐溪，东流入犍为界，泥溪长官司隶屏山。在县西，元至元十三年，与马湖路同置。明改县，移司於此。仍明旧。平夷长官司隶屏山。在县西。西北：隆马崖山。马湖江自云南昭通入，又南有大纹溪。
夔州府：要，冲，繁，难。隶川东道。明，府。顺治初，沿明制，领州一，县十二。康熙六年，省大宁入奉节。七年，省新宁入梁山。九年，省大昌入巫山。雍正六年，升达州为直隶州，以东乡、太平二县往隶。七年，复置大宁、新宁二县。旋改新宁隶达州，改梁山隶忠州。乾隆元年，改建始隶湖北施南府。西距省治一千七百四十里。广四百十里，袤五百四十里。北极高三十一度十一分。京师偏西六度五十三分。领县六。奉节冲，繁。倚。东：白帝山。赤甲与白盐隔江，两山对峙。西：官口。南：胜已、文山。北：天门山。东：瞿塘峡，峡口为滟滪堆，大江即岷江，自云阳入，迳县南，东流，出瞿塘峡，自峡以下谓之峡江，亦名锁江，又东入巫山。东：大瀼水、清瀼水，并入大江。东瞿塘关。巫山冲，繁。府东百三十里。东：巫山，山有十二峰，亦曰巫峡。南：南陵山。北：磊头。东北：金头。西北：天县山。南：大江自奉节入，东流迳巫峡，又东入湖北巴东。巫溪水一名昌江，自大宁入，东南流入大江。又乌飞水在县西南，发源奉节山谷中，东北流，亦入大江。清溪、万流溪从之。云阳冲，繁。府西百四十里。东：石城。北：汉城、马岭。南：飞凤。东南：新军山。西北：大梁山。大江自万入，迳城南，东流入奉节。彭溪一名开江，亦名临江，自开入，东南流，迳城西入大江。汤溪水即东瀼河，东流迳五溪关，又东至城东入大江。盐井十。盐课大使驻云安厂。万冲，繁，难。府西少南二百八十里。东：黑象山。西：天城、鱼存。南：南山。北：都历、高梁。西南：羊尾山。西北：万户山。大江自忠州入，迳城南，又东入云阳。苎溪即古池溪，自梁山入，至城西，复南流入江。开简。府西少北二百三十里。北：盛山。西：大池。南：九龙。东南：瑞石。东北：熊耳山。开江亦曰临江，即古彭溪，自新宁入，迳县南，又东南会清江、垫江入云阳。三潮溪、白水溪并东流入清江。大宁难。府北百八十里。东：凤山。北：石柱、宝源山。东北：石钟。巫溪一名昌江，源出县境西北，迳城东，曰大宁河，又南入巫山。马连溪即白杨河，迳城南，又东入大宁河。有铁山关。
龙安府：繁。隶成绵龙茂道。明，府。顺治初，因明制，领县三。雍正九年，改绵州之彰明来隶。西南距省治六百五十里。广七百七十里，袤五百二十里。北极高三十二度二十二分。京师偏西十一度四十九分。领县四，土司一。平武繁。倚，东：左担。西：太平。南：镇南、羊角。北：火风。东南：箐青、石门山。涪江自松潘入，东流迳城南，青漪江一名小江河，即古廉瀼水，亦东南流，并入江油。白水江自甘肃文县入，迳城西北，又东南流入昭化。石泉河自石泉入，迳县东南入彰明。火溪河一名白马河，有二源，流至阳地溢口而合，西南入涪江。又东青川溪，东流入剑州。县丞驻青山镇。东北：北雄关。江油简。府东南二百六十里。东：窦圌山。西：玉枕、大匡。南：龙头。北：白鱼。西南：大小匡山。涪江自平武入，迳城东，与青漪江并东南流入彰明。龙潭溪源出窦圌山，流至石舍崖入涪江。东：涪水关。石泉简。府西南三百二十里。南：石纽。东：金字山。西：千佛。东北：鸡栖山。石泉河即湔水，自平武入，左合大鱼口水，其西南源神泉河自茂入，西源坝底水自右来会，折东迳城南至素龙山，为石密溪，折南缘江油界入彰明。西石板、西北上雄二关。彰明简。府东南三百二十里。东北：太华山。北：紫山、兽目山。涪江自江油入，分二派，夹城东西流，至县南合，又南会石泉河入绵州。青漪江亦自江油入，南流入涪江。阳地隘口长官司隶平武。在县北。宋为守御千户。元至元时，授宣慰副使。明改置长官司。顺治六年投诚，因之。
宁远府：要，冲，繁，难。隶建昌道。建昌镇总兵驻。明，建昌卫。顺治初，因明制为卫。雍正六年改府，以会理州来属，并置西昌、冕宁、盐源三县。越巂一厅隶之。宣统元年，增置盐边厅。二年，又置昭觉县。东北距省治一千二百三十里。广八百四十里，袤一千二百九十里。北极高二十七度五十四分，京师偏西十四度十二分。领厅二，州一，县四，土司十一。西昌冲，繁。倚。旧建昌卫。雍正六年改县。东：木托。西：天王山。南：巴洞。东北：凉山。东南：螺髻。西南：旄牛山。安宁河即孙水，自冕宁入，迳城北。热水河自东来注之。又迳城西，西河自西来注之。北纳东河、宁远河，南纳邛河，南流入会理。东西溪河、三岔河均入金沙江。石门、罗锁、泸沽、太平四关。巡司二，驻普威、德昌所。冕宁繁，难。府北少西百八十里。初仍明制为宁番卫。雍正六年改县。东南：冕山，县以此名。东：东山。南：南山。北：北山。孙水有三源，自县北纳瓦那河，迳城东南，西源三水合为小村河，又南至王家营，东源曰松溪河，合小相公岭水，西北流曰泸沽，来会，又南入西昌。若水即鸦龙江，自雅州入，西南入盐源。沙沱、乌角、冕山、九盘四关。盐源繁，难。府西南三百十里。明，盐井卫。雍正六年改县。南：柏林山。西：斛僰和。西北：刺红瓦山。打冲河即鸦龙江下流，自冕宁入，迳城西北，纳左所河。又南盐井河，合双桥、浪渠二水，与别列河、麦架河西北流来注。又东南纳右所河。又南纳椒崖、那噶诸河，入会理。双桥、古得二关。阿所拉场巡司。盐井二。昭觉繁，疲，难。府东北。旧为交脚汛地，在凉山夷巢中。宣统元年，剿办凉山倮夷。二年，就汛地增设县治，改今名，并移建昌中营守备驻之。会理州冲，繁。府南四百里。本会川卫。康熙二十九年分置会理州。雍正六年省会川卫，移州治卫城，隶宁远。东：密勒山。西：斜山。南：白塔。西南：芦那山。金沙江左渎自盐源入，右与云南大姚分岸。安宁河自州北纳公母河、一碗水，西南与打冲河合，并西流入之。又南纳黎溪水，入云南武定。东玉虚河、玉虹河、会通河俱入金沙江。有泸津、松坪、永昌、大龙、虎头等关。巡司二，驻迷易所、洼鸟场。盐边厅府西南。盐源县属阿所拉地。嘉庆二十二年增设巡司。宣统元年升厅。改今名。越巂厅冲，繁。府北少东二百八十里。初因明制为越巂卫。雍正六年废卫设厅。南：大孤山、小相公岭。西：小孤山、阿露山。又西南：巂山。大渡河自打箭炉入，纳松林河、鹿子河，东北流，老鸦漩河自西来，合二小水注之，又东北入清溪。越巂河自厅西南，二水合流，迳厅东，倮儸河、腊梅营水东来注之，又东北纳宁越营、桂贤村二水，入峨边，注大渡河。小相公岭、青冈、海棠、晒经四关。经历驻大树堡。沙麻宣抚司隶西昌。在县东北。康熙四十九年置。瓜别安抚司隶盐源。在县西北。康熙四十九年置。木里安抚司隶盐源。在县西北。雍正八年置。威龙州长官司隶西昌。在县东南。元，威龙州地。明洪武间置司。仍明旧。普济州长官司隶西昌。在县西南。元，普济州地。明洪武七年置土知州。康熙四十九年改置。昌州长官司隶西昌。在县南。元，昌州地。明洪武九年以云南大理府土职调守。仍明旧。河东长官司隶西昌。在县东南。明为宣慰司。康熙四十九年改置。阿都长官司隶西昌。在县东南。顺治六年归附。康熙四十九年授宣抚司。雍正六年改置。阿都副长官司隶西昌。雍正六年置。马喇长官司隶盐源。在县西南。与云南永北厅接界。康熙四十九年置。邛部长官司隶越巂。在厅北。康熙四十二年归附，授宣抚司。五十二年改置。
雅州府：冲，繁，难。建昌道治所。明，雅州。顺治初，因明制，为直隶州，领县三。雍正七年升府，抚民同知驻靖西关地，在哲孟雄之北，为亚东出入要路。有商埠。以其地增置雅安县。改天全土司为天全州，改长河西鱼通安远宣慰司为打箭炉厅。八年，改黎大所为清溪县。均属府。光绪三十年，升打箭炉为直隶厅。三十四年升康定府。东北距省治三百四十里。广五百十里，袤三百八十里。北极高三十度四分。京师偏西十三度二十一分。领州一，县五，土司一。雅安冲，繁，难。倚。西：雅安山，县以此名。东：周公。南：严道山。北：七盘山。青衣江一名平羌江，俗称雅河，即大渡水。自芦山入，至县北门外，东南流入洪雅。小溪河自名山入，邛水自荣经入，并入青衣江。北飞仙、金鸡、南飞龙三关。名山冲，难。府东北四十里。城内月心山。西北：名山，县以此名。西：蒙山。东：白马。南：总冈。东北：百丈山。名山水在县东二百步，东南流入雅安，为小溪河。百丈河源出莲花山，东南流入蒲江，为铁溪河。东：黑竹关。一驿：百丈。荣经冲，繁。府南九十里。北：铜山。东：孟山。西：中峻。南：邛崃、瓦屋、大关。荣、经二水为邛水上源。荣水出邛崃山，五派并发，流迳城西而合，又北流，绕城北，与经水合，曰荣经水。又北名邛水，入雅安。下改溪源出下改山，北流至城南，入经水。祭风溪在西，源出龙游山，入荣经水。西北紫眼、西邛崃、东北天险三关。一驿：箐口。芦山简。府西北百里。东：始阳山，即禹贡蒙山，相接为卢山。西北：通灵山，为外番要道。南：青衣水有二源：西源即天全州流入之沫水，东源出邛州伏牛山，即古青衣水，二水夹城东西流，会於城南，又西南流，折东入雅安。和川水自天全入，迳城南入青衣江，曰三江口。西北：灵关。东北：八步关。东南：飞仙关。天全州繁，难。府西少北百二十里。东：多功、卧龙。南：燕子。西：马鞍。东北：金凤山。沫水一名浮图水，自羌界入，迳州北，东南流，入芦山。南：和川水，一名始阳河，二源合而南流，折东亦入芦山。碉门，吏目驻。西：禁门、仙人、紫石三关。清溪冲，繁。府西南百六十里。东：冲天。西：牛心。南：盘陀。东北：圣钟山。又县北五十里有大相公岭，即荣经之邛崃山。大渡河一名泸水，在县南，自打箭炉入，与越巂分水，穿凉山夷界，入峨边为中镇河。南：两涧水，东源出邛崃山玉渊泉，迳城东，西源出邛崃山二源溪，流迳城东，西与汉水合，入大渡河。巡司一，驻黄木厂。南：黑崖、清溪二关。驿二：泥头、沈村。董卜韩胡宣慰司隶天全。在州西北。仍明旧。有灵关河，迳司西北，与多功水合。又冷边长官司，亦隶天全。沈边长官司，隶清溪，均於宣统三年改流。
嘉定府；冲，繁。隶建昌道。明，嘉定州。顺治初，因明制，为直隶州。领县六。康熙十二年升府，以其地置乐山。嘉庆十三年，设峨边厅。北距省治三百九十里。广六百馀里，袤二百九十里。北极高二十九度二十六分。京师偏西十二度三十一分。领厅一，县七。乐山冲，繁，倚。城西隅高标山。东：凌云、乌尤。北：白崖山。通江即岷江，自青神入，迳城东南，会阳江，入犍为。阳江即大渡河，自峨眉入，迳城西南，与青衣江合。青衣江一名平羌江，自夹江入，迳城西，纳泥溪、竹公溪二水，入岷江。西苏溪，西南临江溪，均自峨眉入，苏溪入青衣江，临江溪入大渡河。东：安庆关。北：平羌、嘉禾二关。峨眉繁。府西七十里。大峨、中峨、小峨三山俱在南。西南：绥山。西北：铧山。大渡河亦名中镇河，自峨边入，径城南，东北流，与罗目江合，入乐山为临江溪。北：粗石河，发源大峨山麓，合符文水，东南流，迳城北，亦入乐山为苏溪。西南：土地、大围二关。洪雅繁。府西北百三十里。南：隐蒙、八面。东：乌尤、葛仙山。西：竹箐山。东北：金鸡山。西南：逊周山。青衣江自雅安入，迳县南，又东南入夹江，一名洪雅江。拥泔水出可慕山谷，迳县入丹棱。龙门溪二源合流，东北入青衣江。花溪源出荣经，东北流，至城西入青衣江。西：竹箐关。夹江繁。府西北八十里。西：云吟、平羌。东：虎履。南：凤凰。北：大观山一名观斗山。青衣江自洪雅入，迳城西南，南流入乐山。西：飞水溪一名瀑布泉，与青衣江合。西南龙鼻溪，绕龙鼻山入江。西：铁石关。犍为冲，难。府东南百二十里。南：子云山。东：天马。东：张纲山。北：舞凤山。西南：沈犀山。岷江自乐山入，迳县东，又东南入宜宾。沐溪、清水溪俱在南，并发源屏山，东流入江。东北四望溪，自荣入，迳三江镇下与岷江合。盐捕通判一，驻黄角井。大使一，驻牛华溪。荣繁，难。府东百五十里。北：铁山、荣黎。东：梧桐。西：凤西、白石、龙虎。南：龟泉山、五保山。荣溪自仁寿入，有二源，东西夹城流，至城南而合，东南流入富顺。大牢溪源出铁山，南流迳城西，至宜宾入岷江。县丞一，驻贡井。威远繁。府东二百六十里，西北：云台。西：龙泉、老君山。西北：龙泉。西：紫金山。西北：献宝溪，一名硫黄溪，三源合流，至县东，有龙会河自西北南流注之，即秦川溪也，南入富顺。峨边厅要府西二百六十里。本峨眉县地。乾隆五十五年，设主簿分驻。嘉庆十三年裁主簿，置厅，设通判。九隘皆为厅地。南：龙山。东：药子山，左界马边，右接夷境。西：横木。北：马湖山。中镇水即大渡河，自清溪入，迳厅北，又东入峨眉。厅属有岭夷十二姓地。
潼川府：中，繁，难。隶川北道。明，潼川州。顺治初，因明制，为直隶州。领县七。雍正十二年升府，以其地置三台县。西南距省治三百二十里。广三百八十里，袤五百七十里。北极高三十一度六分。京师偏西十一度十六分。领县八。三台繁，难。倚。东：东山，在县东四里。又黄龙、鼓楼。西：三台山，县以此名，南：印台、金鱼。西南：牛头。东北：万峰。中江即古五城水，自中江入，迳城西南入涪江。涪江自绵州入，迳县东北入射洪。又东桃花溪，亦入射洪。县产盐，上井三，中井九，下井二百十六。县丞驻葫芦溪。射洪繁，难。府东南六十里。南：白岩。东：东武。北：金华。东南：通泉山。东北：公成山。涪江自三台入，迳城东，又南流入蓬溪。梓潼水一名射江，亦曰瀰江，又曰白马河，自盐亭入，南流，迳东南独坐山下入涪江。东：黄浒溪亦自盐亭入，与梓潼水合。桃花水自三台入，南流入涪江。通判一，驻太和镇。盐课大使驻青堤渡。盐亭简。府东少北百二十里。西：负戴山。东：光禄。南：宝莲。北：金紫。盐亭水亦名小沙河，发源县东北境，下流入梓潼水。梓潼水自绵州梓潼入，迳城南，合鹅溪入射洪。有盐井二十。中江难。府西百二十里。城内斗山。东五城与西栖妙隔江对峙。西南：铜官山。中江水名凯江，自罗江入，迳城西南，又东北流入三台。双桥河源出县西北白莲洞，东南流，迳城西，转南至铜鱼山下入中江。巡司一，驻胖子店。遂宁繁，难。府东南二百十五里。东：铜盘、龙头。西：箕山。北：广山。西南：书台，与宝嘉、金鱼二山相连为三峰。涪江自蓬溪入，迳城东，又东南入合州。东北：郪江有三源，并东北流至蓬莱镇，合入涪江。安居水一名关箭溪，自安岳入，迳城西南入铜梁。盐井五十二。县丞兼批验大使驻梓潼镇。蓬溪繁，难。府东南百九十里。东：蓬莱、赤城。西：龙门。南：铜钵。北：石龙。西北：龙马山。涪江自射洪入，迳城西南流入遂宁。西北：郪江，东流至黄龙铺入涪江。又北蓬溪，源出西充，西南流，迳城北，入遂宁。盐井七百九十五。县丞驻蓬莱镇。盐课大使驻康家渡。安岳繁，难。府南三百八十里。治后铁峰山。东：紫薇、白云。西：大云。南：安泉。东南：云居山。安居水自乐至入，迳城北，又东南入遂宁。鱼海河有二源，一东流至城东，合入安居水。南：岳阳溪，东南流入大足。乐至简。府南少西三百九十里。南：棋盘山。东：玉栏坡山、金鸡山。西：周鼎。东南：乾峨山。安居水源出县东北，东流，玉带溪源出县西清水潭，东南流，并入安岳。又乐至池在县东二里，县以此名。
绥定府：繁，疲，难。隶川东道。明，达州。顺治初，因明制，为夔州府属之达州。雍正六年，升直隶州，以夔州之东乡、太平、新宁三县来属。嘉庆七年升府，改名绥定，并於州地置达县，升太平为直隶厅。十九年，以顺庆府属之大竹、渠二县来隶。道光九年，移太平同知驻城口，改名城口厅，太平厅还为县，均仍隶府。西距省治一千二百里。广四百三十里，袤六百馀里。北极高三十一度十八分。京师偏西八度五十一分。领厅一，县六。达繁，疲，难。倚。东：龙城山、大竹。南：火峰、南岩。西：石城、金华。东南：金匮、石门。东北：竹山。通川江即渠江，自东乡入，迳城南，又西南入渠县为宕渠江。南江自新宁入，东会泸滩河，北流折西至城东入通川江。北水即巴江，自巴州入，并合通川江。西：凤皇、铁山、龙船三关。巡司驻麻柳场。东乡简。府东少北九十里。东：平楼、文字。西：印石。南：金榜。北：蟠龙。东南：峨城山。西南：石人山。前、中、后三江为通川江上流，俱自太平入。至城东合流入达县。长乐河上流为白龙、赤甲二泉，源出东长乐镇，合西流，至城南入通川江。文字溪发源文字山，合前江。有高桥、马渡二关。新宁繁，难。府东少南百一十里。西：屏山。东：鸡山。南：冠子山。北：天马。西南：鼓啸山。东北：莪城山。南江自县东北三角山发源，迳城南，折西北流，合联珠峡水入达县。泸滩水源出大竹山，自达县东南界北流，与南江合。开江在县东北，东流入开县。东：豆山关。渠简。府西二百二十里。北：龙骧。西：玉蟾山。东北：八濛、大斌。渠江即宕渠水，自达县入，迳城东，又西南入广安。流江自营山入，东南流，与渠江合。白水溪源出东南白水洞，西流入渠江。北：卫渠关。县丞驻三汇场。大竹繁。府西南百二十里。东：月城山。西：九盘、邻山。东北：狮子山、金盘山亦名仙门山。仙门水自月城山发源，邻水自邻山发源，井西南流入邻水。北：东流溪一名清溪河，西流入渠县，注渠江。县丞驻石桥铺。太平要。府东北百四十里。南：翠屏。东：天池、板塞。北：大横山。前、中、后三江俱自县境发源，迳城东西，并入东乡。白沙河源出板塞山，西南流，迳城南入后江。东：蓝津关。城口厅繁，疲，难。府东北三百六十里。西：城口山，厅以此名。东南：金城。东北：黄礅山。北江自黄礅山发源，经大竹渡，折北入陕西紫阳为任河，注汉江。万顷池在峡口山南，邻境之水多源於此。东北：深溪关。
康定府：要。隶康安道。明，长河西鱼通安远宣慰司。康熙初，明宣慰司以地归附。雍正七年，移雅州府同知来治，置打箭炉厅，仍隶雅州府。光绪三十年，升直隶厅。三十四年升府，改名康定，隶康安道，升里化县为里化厅，并以河口、稻成二县同隶府。宣统三年，旧隶打箭炉之宣慰、宣抚、安抚、长官各土司，全体改流，先后分别设治，并先各就其地置委员、理事等官。东北距省治九百六十里。广六百四十里，袤八百三十里。北极高三十度九分。京师偏西十四度三十八分。领厅一，县二。东：大山。南：无脊山。东南：大雪山。东北：郭达。西南：折多山，为入藏要道。鸦龙江即古若水，自青海境发源，南流，迳府西南入冕宁。大渡河即古涐水，自懋功入，迳府东，又南入清溪。泸河源出折多山，东北流，至城西南，有木鸦河自番界东流来注，并入大渡河。有榷税泸关。巡司一，驻泸定桥。一驿：烹坝。里化厅要。府西六百四十里。里塘宣慰、宣抚司地。旧设有粮务委员。光绪三十二年设里化县。三十四年升厅。东：紫木喇山。东北：高日山。东：鸦龙江自喇滚入，有三渡水自盐源之木里土司及云南中甸来注之，会金沙江入马湖。西南：色隆达河，源出额东额山，入金沙江。河口要。府西里塘、明正两土司交界地，旧名中渡。光绪三十二年，里塘改流设县。西有鸦龙江。稻成要。里塘土司地。旧名稻坝。光绪三十二年改流。三十四年设县。县丞一，驻贡噶岭。
巴安府：要。康安道治所。督办川滇边务大臣、按察使衔炉安兵备兼分巡道驻。巴塘宣抚司地。光绪三十一年改流。三十三年置巴安县。三十四年升府，并置三坝厅，盐井、定乡二县隶之。东北距省治二千一百里。领厅一，县二。东：龙新山、甲噶喇山。西南：宁静山。巴冲楮河自瞻对入，与金沙江合。色楮河即金沙江，自三岩入，迳府西至得荣入云南丽江。三坝厅要。府东二百三十里。巴塘、里塘两土司交界地。三十三年改流。三十四年设厅，驻通判。盐井要。巴塘土司地。光绪三十一年改流。三十四年设县。澜沧江自察木多入，绕由云南入缅甸。定乡要。里塘土司地。旧名乡城。光绪三十二年改流。三十四年设县。
登科府：要。德尔格忒宣慰司地。边北道治所。宣统元年改流，析其地为五区。於北区设府，仍名登科，并置德化、白玉二州，石渠、同普二县隶之。东北距省治三千三百五十里。领州二，县二，土司十二。川、藏交隘，东连甘孜、瞻对，西邻纳夺、察木多，南与巴塘、乍丫接壤，北界西宁、俄落，乃金沙江之上游。德化州要。德尔格忒土司中区地，旧名更庆。宣统元年改流设州。鸦龙江自甘孜入，入瞻对。巴冲楮河自巴塘入，下流入金沙江。石渠要。府西北二百一十里。德尔格忒土司北区地。即杂渠卡，一名色许。宣统元年改流设县。白玉州要。府南六百三十里。德尔格忒土司南区地。宣统元年改流设县。北有海子山。同普要。德尔格忒土司西区第。宣统元年改流设县。并分管察木多呼图克图及纳夺土司之地。乍丫呼图克图地，入藏要路。宣统三年设理事官。察木多呼图克图地，亦名昌都。东接德格、纳夺、贡觉，西与八宿、诺隆宗毗连。旧设有粮员，置兵戍之。宣统三年增设理事官。得荣巴塘土司地。与云南接壤。宣统三年设委员。江卡旧为给藏地，置有兵戍。北接三岩、乍丫。西连波密、察木多。宣统二年收回。三年设委员。贡觉旧为给藏地。宣统二年收回。三年设委员。桑昂旧为给藏地。宣统二年收回。三年设委员。杂瑜旧为给藏地。宣统二年收回。三年设委员。三岩野番地。跨金沙江之上，有上岩、中岩、下岩之分。宣统二年归附。三年设委员。甘孜麻书、孔撒两土司地。宣统元年改流，设委员。兼管白利、东科、德格、倬倭、章谷之地。章谷土司地。与孔撒、麻书、德格、瞻对均接壤。改流后亦名炉霍屯。宣统三年设委员。道坞麻书、孔撒两土司地。宣统三年改流设委员。瞻对旧为土司地，给与藏人。东连明正、单东、孔撒、麻书、章谷各土司界。南接里塘、毛丫、崇禧。西北与德格接壤。据鸦龙江之上游。有上瞻、中瞻、下瞻之分，亦名三瞻。宣统三年收回设委员。
邛州直隶州：中，冲，繁。隶建昌道。明，州。东北距省治百八十里。广二百二十里，袤百五十里。北极高三十度十八分。京师偏西十二度五十三分。领县二。东南：铜官山。南：文笔、古城。西：相台、马岚、七盘。北：渠亭。西南：邛崃山。南：邛水，即古仆千水，亦名文井江，源出西北牛心山，东流入新津。牙江水、斜江水、氵耤水俱自大邑入，东南流，与邛水合。西南：火井。南：夹门关。巡司驻火井漕。大邑繁，难。州北少东四十里。东：银屏山。西：高唐山。北：雾中山。西北：鹤鸣山。牙江水源出县境，氵耤水源出凤凰山，斜江水源出鹤鸣山，并东南流入州。东：乾溪镇。蒲江简。州东南六十里。南：金釜山、长秋山。北：白鹤山。南：蒲江自丹棱入，东北流入州，合邛水。北：铁溪河自名山入，即百丈河，下流会蒲江入邛水。西南：黑竹关。
绵州直隶州：冲，繁，难。旧隶成绵龙茂道。光绪三十四年裁。明，成都府属州。顺治初，仍明制。雍正五年，升直隶州，以成都之绵竹、德阳、安及保宁之梓潼来隶，并设彰明、罗江二县，寻改彰明属龙安府。乾隆三十五年，移州治罗江，省罗江县。嘉庆六年，还旧治，复设罗江。西南距省治二百七十里。广三百里，袤百零五里。北极高三十度二十七分。京师偏西十一度三十五分。领县五。东：金山。南：延贤。东北：天池。北：绵山，州以此名。涪江自彰明入，迳州北及东，又东南入三台，亦谓之内水。龙安水、茶坪水俱自安县入。并东南流，与涪江合。州产盐，有中井十一，下井一。盐捕州判驻丰谷井。县丞驻魏城。驿二：魏城、金山。德阳冲，繁。州西南百五十里。北：鹿头山、浮中山。绵水一名绵阳河，自绵竹入，东南流，迳城南入汉州。石亭水亦自绵竹入，迳城西南，入汉州。北：鹿头关。一驿：旌阳。安繁。州西北百一十里。北：千佛。东：西昌山。南：浮山。东北：金山。黑水河一名宁口河，冷水河一曰乾河，并东南流入罗江。茶坪水源出千佛山，发源东南，迳城西会龙安水入州。西小坝、睢水，北曲山三关。绵竹繁。州西南百八十里。北：武都。南：文曲。西南：飞凫。西北：紫岩山。绵水、石亭水俱自茂州入，左流为绵水，迳城北，东南入德阳。射水一名紫溪河，源出三溪山，迳城南，与石亭水合。白水河源出土司漆寨坪，东南流，迳城西南，马尾河源出土司天池山，东南流，迳城西北，折而东，并入射水河。南：石碑镇。梓潼冲，繁。州东北百二十里。东：兜率山。西：葛山。南：长卿山。北：五妇山。梓潼水一名歧江，源出龙安平武山谿，东南流，迳城西南，又南入盐亭，即古驰水也。西北：九曲水，源出龙安洞子口，九转入潼江。一驿：武连。罗江冲，繁。州西南九十里。北：潺山。南：天台山。西南：龙池山。黑水、冷水俱自安县入，东南流，至县东北合，是为罗江。又折南，迳县东入中江。南：芙蓉溪，源出白马关下，东南流，至县南，与罗江合，一名三紫水。西南：白马关。一驿：罗江。
资州直隶州：，繁，难。隶川南永宁道。明，资县。顺治初，仍明制，为资县，属成都府。雍正五年，升直隶州，以成都之仁寿、井研、资阳、内江来属。西北距省治三百四十里。广四百三十里，袤五百里。北极高三十九度五十分。京师偏西十一度三十二分。领县四。资山在西北，州以此名。南：银山、铁山。西南：玉京、金炉。西：盘石山。中江自资阳入，迳城西南为资江，亦曰中江。北纳小溪，东纳大濛溪，东南流入内江。珠溪源出井研北境，东北流，至州西北与中江合。大濛溪源出西龙家坝，又名都溪，东流迳城南，至唐明渡入资江。州判驻罗泉井。一驿：珠江。资阳繁，难。州西百三十里。东：宝台、万钟。西：凤台。南：书台。西南：独秀，亦名资江。沱江亦名雁江，自简州入，杨花溪自乐至西来注之。资溪、孔子溪均东来注之，南入州。一驿：南津。内江冲。州东南九十里。西：翔龙、华萼。东：降福。南：铧影。西南：石城。东南：金紫山。沱江自州入，迳城南，清流河合高桥河入之，南入富顺。西南：玉带溪，流合中江。城内西北隅有桂湖，与中江通。一驿：安仁。仁寿繁，难。州西二百里。三隅山峙东、西、北三隅。南：觉山。西：天池。东：佛岩山。赤水一名黄龙溪，自简州入，西流迳县北，又西入彭山，合府河。鱼蛇水发源县西境，西南流入眉州。井研简。州西南二百四十里。城内麟山。西：书台、五星。北：瑞芝、九龙。东北：铁山。西南：磨玉山。拥思茫水有二源，夹城西南流，合为泥溪，入乐山。县产盐，有上井四，中井七，下井二百二十六。
茂州直隶州：中。原隶成绵龙茂道。光绪三十四年裁。明，成都府属州。顺治初，仍明制。雍正六年，升直隶州，以成都之汶川及保县来隶。嘉庆六年，省保县入杂谷厅。东南距省治四百十里。广百八十里，袤四百三十里。北极高三十度三十七分。京师偏西十二度三十一分。领县一，土司六。东南：岷山，一名雪山，俗呼九岭山，北自松茂，南接灌县。东：五味山。南：巨人。北：茂湿山。岷江自松潘入，南流迳州西，亦曰汶江，黑水河即古翼水，东南来注，松溪自黑虎寨来注。又北，纳三溪，南纳南龙溪及白水河，西流入江。东桃坪、南七星、雁门、实大四关。一驿：来远。汶川冲，繁。州西南百二十里。南：岷山，又南娘子岭，为县门户。东：玉垒。西：河屏。北：寿山、七盘。东南：龙泉山。岷江自杂谷入，迳县北，名汶江，亦名玉轮江。东纳大溪口水，西纳登溪沟水，迳城西南，桃川水自东来注，又草坡河、龙潭沟、天赦山水、卧龙关水，并东南来注，入灌县。有桃关、彻底二关。驿二：寒水、太平。瓦寺宣慰司隶汶川。在县西北。明为安抚司。嘉庆元年改置。司境有草坡河。沙坝安抚司隶州。在州北。仍明旧。静州长官司隶州。在州东。仍明旧岳希长官司隶州。在州西。仍明旧。实大关长官司隶州。在州西。仍明旧。陇木长官司隶州。在州西。仍明旧。
忠州直隶州：繁，难。隶川东道。明，重庆府属州。顺治初，仍明制。雍正十二年，升直隶州，以重庆之酆都、垫江及夔州之梁山来隶。西距省治一千五百里。广二百六十里，袤百八十里。北极高三十度十六分。京师偏西八度二十分。领县三。东：毓秀。西：高盈山、屏风山。东南：涂山。东北：九亭山。大江自酆都入，迳城西，西溪来注。又迳州东，渰溪河来注。又东，涂井河自西来注。又北入万县。州产盐，有上井三，中井八，下井二十四。州判驻石桥井，巡司驻敦里八甲。东南：涂井镇。酆都简。州西南百十里。东：青牛、大峰。西：石璧。南：金盘。东北：平都山。水经所谓 迳东望峡，东历平都 者也。大江自涪州入，东北流，迳城南，又东北入州。渠溪自州西南流，葫芦溪自石砫西流，碧溪自金盘山东南流，并入大江。西：北涪镇。垫江繁，难。州西北百三十里。东：佛转山。西：白龙洞。南：望月。东南：将军崖山。罗平水有三源，北源出石人山，西源出白龙洞，南源出将军崖，会於三河口，又东与高滩溪合。高滩溪自梁山入，迳城东南，又西南入长寿，为龙溪。一驿：白渡。梁山繁，难。州西北百里。东：峰门。西：金凤。南：石马。北：高都。东：蟠龙山，下有溪东南流，入州，为涂溪。又桂溪，发源五斗山，北流迳城西，折西南流入垫江，为高滩溪。纻溪源出县境，东南流入万溪。虎溪镇。一驿：太平。
酉阳直隶州：繁，难。隶川东道。明，酉阳宣慰司。属重庆府。顺治初，仍明制。雍正十二年，改重庆属之黔江、彭水二县置黔彭直隶厅。十三年，又改平茶长官司为秀山县，属厅。乾隆元年，废厅，改为酉阳直隶州，以黔、彭、秀三县来隶。西北距省治一千七百四十里。广四百六十里，袤五百六十里。北极高二十八度五十一分。京师偏西七度三十八分。领县三。北：酉阳山，州以此得名。东：龙山、荷敷。西：鬼岩。南：佛山。东南：三江山。黔江自贵州安化入，迳城西，纳南溪河、洪渡河，入彭水。北河自湖北来凤入，迳城东，南流，会邑梅河，折东入湖南保靖，为酉水。东南：叠溪，上承凯歌河，自贵州铜仁入，亦名买赛河，东北流，秀山之哨溪来会。又纳后溪、容溪，东入酉水。州同驻龙潭镇。巡司驻龚滩镇。秀山繁，难。州东南二百六十里。西：高秀山，县以此名。东：巴惯山。南：擎团、鼎桂。西南：白岁山，哨溪出焉，东与满溪合，入州会买赛河。南：地澄溪，东合遵岫溪，入凯歌河。邑梅河在东南，有红河溪会嘉塘河东北流注之，又与北河合。巡司驻石堤。黔江简。州北二百八十里。东：酉阳山。北：黄连大垩山。西：金鸡箐山。西南：梅子关山。唐崖河自湖北咸丰入，大木溪合七十八溪水来入之。阿蓬水亦名东小溪，迳城东南，又西南入州，为南溪河。有石胜、白崖、梅子三关。彭水难。州西二百里。西：壶头山。东：甘山。南：丹阳。西南：盈川山。东北：伏牛山。涪陵江即黔江，自州入，西纳长溪，北迳城西。龙嘴河自黔江来会，后江河、水洞河入之。又北纳合溪河、射香溪，西入涪州合大江。东北：亭子关。东：盐井、郁山二镇。巡司驻郁山镇。
眉州直隶州：冲，繁。隶建昌道。明，州。康熙初，彭山、青神二县先后省入州。雍正六年复置，仍隶州。东北距省治百九十里。广百六十里，袤百八十里。北极高三十度六分。京师偏西十二度三十一分。领县三。西南：连鼇山。西：醴泉。北：盘龙。东：蟆颐山。下临玻瓈江，一名蟆颐津，即岷江，自彭山入，迳武阳驿，分流复合，南入青神。醴泉江发源盘龙山，东西二源，出盘龙山，分流至州北，合为双河口，绕州城与松江合，入岷江。思濛江在南，一名芙蓉溪，澭甘水在西南，一名金流江，俱自丹棱入，迳州东南流，并至青神与岷江合。有鱼耶、东馆二镇。丹棱简。州西九十里。南：长山。北：龙鹄山。东南：三峰、金釜二山。思濛江源出龙鹄山。夷郎川源出赤崖山，与思濛合，澭甘水自洪雅入，俱东南流入州。南：栅头镇。彭山繁。州北四十里。东：金华山。北：彭亡山，本名彭女，水名彭望。东北：崌崃、天社。西北：回龙山。大江一名汶江，又名武阳江，自新津入，迳城东北入州。府河即锦水，下流纳赤水，俱自仁寿入，南流入大江。东北：双江镇。青神冲。州南八十里。西：熊耳。西：多棱山。东：上岩、中岩、下岩，即三岩。大江一名导江，自州入，南流入乐山。思濛江、澭甘水俱自州入，东北鱼蛇水自仁寿入，西南流，并入大江。
泸州直隶州：要，冲，繁，难。川南永宁道治所。明，州。光绪三十四年，析九姓乡隶永宁州。西北距省治七百五十里。广三百十里，袤二百二十里。北极高二十八度五十四分。京师偏西十度五十七分。领县三。州治在忠山麓，即宝山，一名泸峰。东：神臂岩。南：方山。北：玉蟾山。资江即沱江下流，自富顺入，东流迳北门外，至城东北，与大江会。大江自纳溪入，东北流，迳城南，折流合沱江，曰合江，又东入合江。悦江源出荣昌白马洞，南流入大江。支江自富顺椽子漕入，思晏江自荣昌入，并南入资江。九曲溪自隆昌入，南流至玉蟾山下合思晏江。南龙透、北玉蟾二关。巡司驻嘉明镇。州判驻九姓乡。纳溪冲。州西南四十里。东：楼子、掇旗。西：冠山。南：马鞍山。北：滨江。西：纳溪，俗名清水河，即永宁河下流，源出阿永番部，东流入大江。南：倒马、石虎二关。驿一：江门。合江冲，难。州东北百二十里。南：少岷，即安乐山。东南：榕山。西南：丁山。大江自州入，东流，迳北门东入江津。安乐溪一名小江，即古大涉水，亦曰〈鱼习〉部水，自贵州仁怀入。之溪亦自仁怀入，合流至城东北入大江。南：符关。江安冲。州西南百十里。南：南照山。北：北照山。东：凤凰山。大江在城北，自南溪入，东北流，入纳溪。淯溪自长宁入，东北流，迳城西北，入大江。绵溪源出连天山，亦入大江，曰绵水口。
永宁直隶州：要，冲，繁，难。隶川南永宁道。明，叙州府。叙永同知及贵州都司永宁卫辖地。顺治初，仍明制，置同知，隶叙州府。析永宁卫隶贵州威宁府。康熙二十六年，改卫为县。雍正五年，厅地并入县，改属叙州府。八年，复设同知。乾隆元年，升为叙永直隶厅，以永宁县来属。光绪三十三年，以永宁移治古蔺。三十四年，改厅曰永宁直隶州，改县曰古蔺，并析泸州之泸卫，分州地曰九姓乡，置古宋县属焉。西北距省治九百九十里。广四百馀里，袤三百九十里。北极高二十七度五十六分。京师偏西十一度十三分。领县二。东：天马山。西：宝真。南：青龙。东北：红崖。东南：狮子山。永宁河亦曰界首河，一源自小井坝入，迳城西，一源自铁矢坎入，合北流，通江溪自贵州入，纳鱼漕溪注之，入纳溪，合大江。东：罗付大河，与贵州遵义接界，下流入乌江。东雪山、西北江门二关。驿一：永安。古蔺繁，难。州东九十里。旧为巡检司驻。光绪三十三年改永宁县为今名，移治此。东：雪山。西：海漫山。赤水河自云南镇雄入，迳赤水卫东北，合永宁河入纳溪。北：梯口关。县丞一，驻赤水镇。古宋冲，繁，难。州西。旧泸卫。明设九姓长官司，属永宁卫，后属泸州。顺治四年归附，仍明制。康熙二十四年并入泸州。雍正四年设州同，后改州判。光绪三十四年裁，升县改今名。西：中和山。南：古洞岩。鱼漕溪东流入州，合通江溪。
松潘直隶厅：要，冲，繁，难。旧隶成绵龙茂道。明，松潘卫，隶四川都司。顺治初，仍明制为卫，属龙安府。雍正九年，裁卫置厅。乾隆二十五年，升直隶厅。旧隶成绵龙茂道。松潘镇总兵驻。南距省治九百五十里。广二百七十七里，袤二百二十里。北极高三十二度四十六分。京师偏西十二度五十一分。南：火焰山。北：大小分水岭。西北：岷山，即渎山，又谓之汶阜，一名沃焦山。禹导江处，其水曰渎水，即岷江，一曰汶江。东：雪栏山，下有白水，为涪江之源。合三舍堡、羊峒口诸水，经小河营，曰小河，入平武。岷江自岷山之羊膊岭南来，杀鹿洞一水东来注，经黄胜关弓槓口，一水西来注，迳厅东南，左纳东胜河，右纳窗河。又南，左纳云昌沟，右纳山坝溪，经平定关入茂州。西：黑水河，有南北二源，合流亦入茂州。有望山、雪栏、风洞、红崖、黄胜、平定、武都等关。巡司一，驻南坪。
石砫直隶厅：简。隶川东道。明，宣慰司，属夔州府。顺治十六年归附，仍明制，授宣慰司，属夔州府。乾隆二十七年，升为直隶厅。西距省治一千二百里。广二百三十里，袤二百四十里。北极高三十度十八分。京师偏西八度十五分。东：石砫山。南：大峰门山。北：方斗山。大江自酆都入，右纳神溪、锺溪、沼溪，东北流入万县。东南：宾河有二源，俱自湖北利川入，曰龙嘴溪，曰冷箐溪，迳沙子关，合为三江溪。又西南流曰后河，迳厅北，大凤溪来注。又西南，江池溪自龙潭来注。又西南为葫芦溪，西北流入酆都，注大江。东沙子、南大风二关。巡司一，驻西界沱。
理番直隶厅：难。旧隶成绵龙茂道。明，杂谷安抚司，属茂州。顺治初，仍明制。乾隆十七年改厅，驻理番同知。二十五年，升直隶厅。嘉庆六年，以茂州属之保县入之。东南距省治三百八十里。广九百六十五里，袤一百七十里。北极高三十一度四十分。京师偏西十三度十三分。领土司四。西：熊耳山。东：高碉。北：马鞍、龙山。西北：姜维、花崖二山。大江自茂州入，迳厅东南，又南入汶川。沱江在城西北，有二源：南曰杂谷河，北孟董沟，并东南流，至城西北而合，折南入大江。西：大溪，源出梭磨土司东界大闭氻雪山，东南流，亦入大江。西南维关、镇远关，西北镇安关。梭磨宣慰司厅西北。旧为长官司。乾隆四十年升置。大溪源出司境大雪山，东北流入厅。从噶克长官司厅西北。乾隆十八年置。卓克采长官司厅西。乾隆十四年置。丹坝长官司厅西。旧为土舍。乾隆二十四年改置。
懋功屯务厅：大小金川土司地。顺治七年，小金川归附。康熙六年，大金川归附。雍正元年，授安抚司。乾隆四十一年，分置美诺、阿尔古两厅。四十四年，并阿尔古入美诺。四十八年，改懋功厅，驻同知，理五屯事务。广千四百五里，袤五百七十里。北极高三十度四十四分。京师偏西十三度六十分。领屯五，土司二。懋功屯厅治。东：巴郎山。南：汉牛雪山。北：日尔拉山。西南：喇嘛寺山。东北：商角山。小金川河自抚边入，东南流，迳厅北，受南北两山水，至章谷合金沙河。抚边屯厅北百三十五里。北：孟拜山。西：空卡雪山。小金川河在屯南，合日尔拉、索乌、巴郎诸山水，西南入懋功。章谷屯厅西百八十里。东：墨尔多山、丹噶山。金川河自崇化入，迳屯东南，与小金川河合，折西南，流入打箭炉，为大渡河。崇化屯厅西二百五十里。东：刮耳崖。东南：丹噶山。东北：木果木山。金川河自绥靖入，迳屯西入章谷。小溪河发源空卡山，东流入小金川河。绥靖屯厅西二百七十里。东：索乌山。南：足古山。东南：功噶山。金川河自绰斯甲布土司入，迳屯西入崇化。鄂克什安抚司厅东。乾隆十五年置。绰斯甲布安抚司厅西。乾隆四十一年置。东：宜喜山。金川河自司境南流入绥靖。
