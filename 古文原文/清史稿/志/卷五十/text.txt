<strong>地理二十二</strong>
△贵州
贵州：禹贡荆、梁二州徼外之域。清初沿明制，设贵州布政使司，为贵州省。顺治十六年，设巡抚，治贵阳，并设云贵总督，分驻两省。康熙元年，改贵州总督。四年，仍为云贵总督，驻贵州。二十一年，移驻云南。旧领府十。康熙三年，增置黔西、平远、大定、威宁四府。二十二年，大定、平远、黔西降州，隶威宁府。雍正五年，增置南笼府。六年，割四川遵义来属。七年，复升大定、降威宁。乾隆四十一年，升仁怀，嘉庆二年，升松桃，均为直隶厅，改南笼为兴义府。三年，降平越府为直隶州。十四年，升普安为直隶州。十六年，改厅。东至湖南晃州；五百四十里。西至云南霑益；五百五十里。南至广西南丹；二百二十里。北至四川綦江。五百五十里。东北距京师七千六百四十里。广一千九十里，袤七百七十里。北极高二十五度四分至二十八度三十三分。京师偏西七度三十三分至十度五十五分。宣统三年，编户一百七十七万一千五百三十三，口八百五十万三千九百五十四。共领府十二，直隶厅三，直隶州一，厅十一，州十三，县三十四，土司五十三。驿道：一东出镇雄关达湖南晃州；一西逾关索岭达云南平彝；一西北渡六广河达四川永宁。电线：北通重庆、毕节，又分达威宁至云南。
贵阳府：冲，繁，难。巡抚、布政使、提学使、按察使、粮储道同驻。光绪三十四年裁粮储道，设巡警道、劝业道。宣统元年改按察使为提法使。顺治初，因明为军民府，领州三，县一。康熙十一年，增置龙里县。二十六年，裁 军民 字，增置贵筑、修文二县，又改平越府之贵定来隶。三十四年，省新贵入贵筑。雍正四年，置长寨厅。光绪七年，以罗斛州判地置厅，移长寨同知驻，降长寨为镇，并入定番。广一百五十里，袤三百七十里。北极高九度五十二分。京师偏西九度五十二分。领厅一，州三，县四。南：青岩土千总一。东：虎坠司长官一，雍正八年裁。贵筑冲，繁，难。倚。明，贵州、贵前二卫。康熙二十六年改置，与新贵同城。三十四年省新贵入之。城内：翠屏山。东：铜鼓、栖霞、石门。北：贵山，府以此名。南：斗岩，板桥最高。西北：黔灵山，又木阁山，延袤百里，亘修文境内，通黔西。南明河自广顺入，合济番河、四方河、阿江河，折东，龙洞河北流注之，又北入开州。鸡公河自清镇北流入境，又北仍入清镇。贯城河出崆巃山，合城北择溪水入城中，南流注南明河。东南：图安关。东北：鸦关。驿一：皇华。南：白纳司正副长官一，中曹司土千总一。西北：养龙司长官一。顺治初，承明属府，康熙间改属县。顺治十五年，设中曹司正副长官一，雍正七年裁。又喇平司，康熙二十三年裁。贵定冲，繁。府东百十里。顺治初，因明隶平越。康熙二十六年改隶。南：文笔、天马、松牌、连珠山。西：金星、银盘。北：阳宝、西华。东北：蔡苗山。瓮首河出县西平伐土司，东北错入都匀，复迳县南，加牙河自龙里来注之。又北，八字河注之，北流，与博奇河会，折西北流，至巴香汛，合南明河。十万溪，在县北，苗众每恃险为乱。东：玉杵关、谷满关。西：马桑关、瓮城关。驿一：新添。有汛。南：新添司长官一。又平伐、大平伐、小平伐司长官一。西牌土舍一。东丹平、北把平二司，均裁。龙里冲，繁。府东五十里。明，龙里卫。康熙十一年改置。南：龙驾。西：长冲。北：云台。西南：回龙山。东门水出县东南，老罗水、新安水西南分流，迳城北，合为博奇河。东龙洞河西北来注之，入贵定。加牙河出谷者岩，东流入瓮首河。东：陇耸关。西：黎儿关。驿一：龙里。北：大谷龙土千总一。小谷龙土把总一。南：羊肠土千总一。又西北：龙里司，裁。修文冲。府北五十里。明，敷勇卫。康熙二十六年改置。城内：屏山。西：宝峰。北：凤凰、将军。东：西望山，绵亘百馀里。东南：龙冈。乌江自黔西入，即黔江，迳城西北，合鸡公河，北流为六广河，入开州。鸡公河自清镇入，石洞水合孟冲水西注之，又北注乌江。东北：底寨司正副长官一。开州难。府东百二十里。东：鲁郎。西南：南望山、阴阳山。南明河自贵筑入，迳城东，洗泥河东北注之，又北流，落旺河东北注之，又东为清水江，合乌江。乌江自修文入，为六广河，迳城西北，纳沙溪水、养龙水，迳城北，洋水河、横水河合流注之，东南会清水江，缘遵义境入瓮安。可渡河出城东南，伏流复出，为落旺河，东注清水江。东北：西司正副长官一，裁。定番州难。府南百里。定广协副将驻。东：琴山。南：三宝、笔架。西：旗山。东南：松岐。西北：屏风山，濛江出，即连江，一曰牂牁江，一曰都泥江，出城西北山中，迳广顺再入境，崇水、潮井水注之，又西南入罗斛。丰宁河自都匀入，注巴盘江，错入罗斛，合北盘江，东流，入广西那地土州。上马桥河出西北废上马桥司东，东北流，入贵筑，注南明河。南：石门关、克度关。东北：程番关。大塘、长寨州判二。附郭程番司长官一。东南：大龙番、小龙番司长官一。南：韦番、罗番司长官一。西南：木瓜司正副长官一，麻乡司长官一。东北：卢番司长官一。西：牛路、木官土舍一。又东：金石番司。南方番、卢山、洪番、卧龙番，西大华，西北上马桥、小程番七司，裁。广顺州难。府西南百十里。西：真武。东：螺拥、白云。南：天台山。南明河出城东北，折东入贵筑。鸡公河自普定入，麻线河注之，折北入安平。尤爱河在城东从仁里，东流注济番河。东：白崖关、翁桂关。西：文马关。北：燕溪关。长寨州判一。有宗角、长寨、同笋三汛。有金筑司，裁。罗斛厅府西南四百二十里。顺治初，因明隶广西泗城土州，寻改隶泗城府。雍正三年割置永丰州，设州判，隶南笼府。乾隆十四年改隶定番。光绪七年置厅。东南：老人峰。西南：六合山。濛江自定番入，剋孟河自普定、猛渡河自归化合流注之，又南流，注北盘江。北盘江合南盘江自贞丰东流入，受濛江水，入那地土州。又巴盘江在城东北，上流曰丰宁河，自都匀入，合藤茶河，东南入广西泗城。紥佐巡司一。有罗斛汛。罗斛打拱土千户一。何往土外委一。
安顺府：冲，繁，难。旧隶贵西道。提督驻。顺治初，沿明制，为军民府。康熙二十六年，裁 军民 字。东北距省治百八十里。广三百十里，袤百六十里。北极高三十六度十二分。京师偏西二十度二十四分。领厅二，州二，县三。西北：西堡司副长官一。西南：安谷、西堡二司，裁。普定冲，繁，难。倚。明，普定卫。康熙十一年改置，省定南所入之。城内：塔山。东：飞虹、岩孔。南：屏风。东南：旗山。西北：旧坡、新坡山。宁谷河出东山，合数水，西南流入镇宁。簸渡河自镇宁入，东北流入安平。剋孟河出县东南，南流入罗斛。猛渡河出县西南，南流入归化。鸡公河上源为大水河，出县东北，东南流入广顺。东：罗仙关、杨家关。南：半天关。西：牛氾关、大屯关、老虎关、打铁关。驿一：普利。有宁谷废司。上五苑枝土千总，裁。镇宁州冲，繁。府西五十里。康熙二十六年，省安庄卫入之。南：玉京、青龙。东：东坡山。西：白岩、慈母山。北：九十九陇，周百馀里。南：乌泥江，源出山箐中，汇诸溪涧水，东北定番宁谷河自普定入，合州西诸水，南流入贞丰，注北盘江。簸渡河自郎岱入，堕极河南流，谷龙河合三岔河北流，并注之。东北流，缘普定界入平远。东：猴儿关。西南：土地关、凤凰关、石龙关。驿二：安庄、坡贡。有坡贡汛。东康佐、北十二营二司，裁。永宁州冲，繁。府西百四十里。城内：顶箐山。东：二龙。南：箭眉。西：普肇、安笼箐山。西北：红崖山。北盘江自郎岱入，拖长江自普安合庚、戌二河，东北流注之，迳城西，纳西坡河、马凉河，又屈西南，马毕河自安南东北流注之，折东入贞丰。西：梅子关。慕役巡检一。有关岭、慕役、上卦三汛。西：沙营顶营长官一。盘江土巡检一。清镇冲，繁。府东北百二十里。明，威清卫。康熙二十六年改置，省镇西卫，赫声、威武二所入之。东：狮子山。南：马鞍。西：铜鼓。北：羊耳山。鸡公河自安平入，北流，迳城西，曲循城北，错入贵筑，又北入修文。三岔河自安平入，折西北流，牛场河西南来注之，亦入修文。西有滴澄关。安平冲，繁。府东六十里。明，平坝卫。康熙二十六年改置，省柔远所入之。东：金鼇、高峰。南：圆帽、天台。东南：马头山。簸渡河自普定入，迳天马山，北流入平远。鸡公河自广顺入，羊肠河东流注之。羊肠河双源夹城流，至县南十里而合，又屈东北，与麻线河会，折北入清镇。东：铜鼓关。南：沙子关、杨家关。东南：平坝关。郎岱厅简。府西百八十五里。明，土司陇氏地。康熙五年平之。雍正九年置。永安协副将驻。北盘江自普安入，迳厅西，又东南流，入永宁。簸渡河自水城入，合厅北诸水，折东流，入镇宁。东：石龙关。西：打铁关。驿一：毛口。有羊肠巡司一。归化厅要。府南百六十里。明，康佐长官司及镇宁、定番、广顺三州交错之地。雍正八年置。岩下河出厅西，南流，错入贞丰，复入境。乌泥河西南流来会，复入贞丰。猛渡河自普定入，复东南入罗斛。东：摆浪关。北：银子关。南：红沙关。有大营、坝阳、白岩、猴场、鼠场、牛场六汛。
都匀府：要。隶贵东道。副将驻。顺治初，因明制。领州二，县一。康熙中，置都匀。雍正中，辟八寨、都江、丹江，置同知一，通判二。十一年，广西荔波割隶。西北距省治二百四十里。广三百二十里，袤四百五十里。北极高二十六度十三分。京师偏西九度三分。领厅三，州二，县三。西南：六硐司长官一。南：王司、吴司长官司一。又东天坝、西南平州、西丹行三司，裁。都匀繁。倚。明，都匀卫。康熙十一年置。城内：东山。西：龙山。北：梦遇。西南：凯阳山。马尾河为清水江南源，出县西南，合一小水，又北纳邦水河、龙潭河，东流入麻哈。麦冲河出县南，合四小水，西南流为丰安河，入独山。西：石屏关、威镇关。北：平定关。南：都匀司，西：邦水司长官一，明属府。顺治初改隶。平浪司长官一，明属府。顺治初改隶。雍正五年裁。麻哈州繁，难。府北六十里。东：皮陇、天台。南：天马。西：玉屏、铜鼓山。南：麻哈河，有二源，经城西合为一水，又名两岔江，北流入平越。马尾河自府东流入境，迳吴家司，北流入清平。谷硐、卡乌二汛。南：乐平司长官一。落户土舍一。东：平定司长官一。宣威土舍一。北：养鹅土千总一。西：旧司土舍一。独山州耍。府西南百二十里。南有独山，州以此名。东：文汉山。南：镇灵。西：行郎山。南：独山江，即都江上源，古牂柯江也，出水岩梅花峒，东北流，经烂土司，马场河分流注之，折东入都江。西：凤饮河，出飞凤井，环城流，入独山江。丰安河自都匀入，迳城北，深河、平舟河来注之，再西入长寨。南：鸡公关。北：阿坑关。三角州同一。巴开、打略二汛。附郭独山司长官一。南：丰宁上长官司一。东南：丰宁下长官司一。三捧土舍一。东：烂土司长官一。东北：普安土舍一。清平衡，难。府东北百二十里。明，县。康熙七年省入麻哈州，十一年复置，裁清平卫入之。南：水箐。东：棋盘。北：侍讲山。东南：香炉。东北：天榜山。猪梁江为清水江北源，自平越入，会麻哈河，东流入黄平。东南：马尾河，即剑江，自都匀入，北流入清水。南：鸡场关。凯里县丞一。排养、炉山二汛。东：凯里司安抚使，裁。荔波要。府东南二百里。顺治初，承明隶广西庆远府。雍正十年改隶。东：水排山。北：分水岭。荔泉在城北，县以此名。劳村江出县东北，西南流，与峨江会。峨江河，南北二源，合於水董，再西南，永长溪自古州迳都江南，合数小水注之，入广西南丹土州。南：黎明关。西：马甲关。方村县丞一。有三洞、方村二汛。八寨厅要。府东九十里。明，天坝土司地。雍正六年，平苗疆置。西：得鹿山、大登高山，均险要。西：马尾河，自都匀入，东北流，入麻哈。龙泉自龙井、南泉自丹江，均入马尾河。都江自独山迳都江南，一水出厅北坡脚寨，南流入都江境来会。南：羊勇关。北：五里关。有九门汛。东南：杨武排调司长官一。东：永安司长官一。丹江厅要。府东北百四十里。明，生苗地。雍正六年，平苗疆置。西南：九门山。东南：牛皮箐，迤逦数百里，亘八寨、都江、古州界。大丹江源出厅西南，小丹江自厅东南来会，曰九股河，东北流，入台拱。东：防里河，西流入丹江。鸡讲、黄茅、乌叠、顶冠、空稗、松林六汛。东北鸡讲、北黄茅、西南乌叠土千总一。都江厅要。府东南二百二十二里。明，来牛大寨地。雍正六年，平苗疆置。西：柳叠山。东北：大坪山。都江上流曰独山江，自独山东流入，羊乌河合乌沟河来会，又东入古州。北：排常关。有顺德、归仁土千总一。
镇远府：衡，繁，难。隶贵东道。总兵驻。顺治初，因明制。西南距省治四百五十二里。广一百七十五里，袤二百五里。北极高二十七度二分。京师偏西八度十三分。领厅二，州一，县三。治后，石屏山。山半有穴，久雨水注则江溢。东南：思邛山，都波、都来二山。邛水司南：马首山。偏桥司南：石柱山。偏桥司长官一。左副、右副长官一，嗣改左副、右副为七品土官。镇远冲，繁。倚。康熙二十二年以湖广镇远卫来属，省入县。东：铁山、中河山、马场山、观音岩。南：五老山。北：大小石崖山。东北：打杵岩。西：鼓楼坡山。清水江自施秉入，迳镇远土司东入台拱。邛水有二源，合流迳邛水司南，入清江。德明河源出德明洞，东南入台拱，注清水江。潕水自施秉入，白水溪、小由溪诸水注之，迳城西南为镇阳江，又东纳焦溪，东北流，入青溪。西北：金石关。北：文德关、镇雄关。东：鸡鸣关。邛水，县丞一。四十八溪，主簿一。东南：邛水司正副长官一，嗣改为七品土官。施秉冲，难。府西南七十里。康熙二十二年以湖广偏桥卫来属。二十六年省入县。城内：飞凤山。东：金钟、玉屏。北：三台山、岑山。清水江自黄平东流入，纳一小水，又东流入台拱。潕水自黄平东北流入，受瓦窑河、杉木河诸水，小江南自黄平来会，谓之两江河，东流入镇远。西：栏桥关。胜秉，县丞一。偏桥废驿。天柱繁，疲，难。府东南二百十里。顺治初，因明隶湖广靖州。雍正五年改隶黎平府，十一年来隶。东：高云山、茨岭山。南：春花、黄少。西：莲花。北：柱石山，县以此名。清水江自开泰入，迳城南，直银水、等溪东南流注之，入湖南会同。西江一曰等溪，东南流，至城北，入鉴水江。东：老黄田关。南：王桥关。西：西安哨关。北：渡头关。柳霁，县丞一。远口巡司一。岔处、革溪二汛。黄平州冲，繁，难。府西南一百三十里。顺治初，因明属平越。康熙二十六年徙州治於旧兴隆卫。嘉庆三年来隶。东：飞云岩。南：鼓台山。西：斗岩山。北：北辰、岑舟、石林山。清水江上源二，并自清平入，迳城南，合东流，入施秉。潕水出州南金凤山，北流，合西来二小水，东北入施秉。东：冷水河、秀水溪、高溪，下流合秀水入重安江。东：马鬃岭关、大石关。旧州城巡检一。驿一：重安江。黄平汛。东岩关司、东南重安司长官一。又有朗城司土吏目，裁。台拱厅要。府东南一百三里。明，九股生苗地。雍正十一年，平苗疆置，移清江同知驻之。北：猫坡山。东：莲花。西南：台雄山。清水江即施洞河，自镇远入，在城北，自黄平流入，折东南，迳革东汛，入丹江。九股河一名巴拉河，自丹江北流入境，至城西，斩水西北流来注之，折东北，入清水江。番招、台雄、革东、稿贡四汛。清江厅要。府东南一百九十里。明，清水江苗地。雍正八年，平苗疆置，设同知。十一年，移同知於台拱，改通判。清江协副将驻。南：白索。西：公鹅、三台。北：柳罗山、白济关山。清水江自台拱东南流入，邛水自左来注之。乌蔑河、乌拥河、乌拉河自丹江入，汇为南哨河，自右来注之。再东纳德河，入开泰。东：东镇关。北：白济关。
思南府：繁。隶贵东道。顺治初，沿明制。西南距省治六百四十五里。广四百里，袤五百六十里。北极高二十七度五十六分。京师偏西八度五分。领县三。城内：中和山。东：东胜、思唐。西：岩门、白鹿。北：双峰、象山。乌江自石阡入，鹦鹉溪、板坪河会清江溪注之，折东错入安化。北行至齐滩场，复入府境，曹溪东流注之，小郎坝水北流注之，再北复入安化。东：石峡关、武胜关、永胜关。南：芙蓉关。西北：鹦鹉关。东朗溪司、北沿河司长官一。西：西山阳洞蛮夷司，裁。安化繁。旧附郭。光绪八年移治大堡。府北百三十里。东：凤凰、莲花。南：文中。北：柱岩、椅子山。西南：仓廪山，下俯煎茶溪，有泉名第一。乌江自府东北流入，思邛江自印江西北流注之。三岔小河自四川酉阳西流注之，东北流，入酉阳。洪渡河自龙泉东北流入，经简家沟，下流曰丰乐河，一水西北来注之，错入婺川，复东北入县境，北流入四川酉阳。西北：覃韩偏刀水废土巡司一。婺川繁，难。府西北二百四十里。东：大岩。南：泥塘。西：华盖。东北：长钱山。北：卧龙山。丰河自安化入，合龙登河，晓洋江合白皎溪东北来注之，又东北，复入安化。芙蓉江出县西，西北流，错入正安，复迳县西北，北流入四川涪州。东：焦岩关、水云关。西：石将关。北：九杵关、乌金关、石板关、青岩关。印江简。府南四十里。东：文笔、峨岭、大圣、登山。西：河缝山。北：石笋山。思邛江自松桃入，折北流，合一小水入安化，注乌江。东：峨岭关、仡楠关。南：秀宝关。
思州府：冲。隶贵东道。顺治初，因明制。领长官司四，不领县。雍正五年，割湖广平溪、清浪二卫来属。寻改玉屏、青溪二县。西南距省治五百四十里。广一百九十里，袤二百六十里。北极高二十七度十一分。京师偏西七度五十五分。领县二。东：岩前、龙塘。南：圣德。西：盘山、岑巩。北：红崖、六农山。镇阳江自青溪入，迳城东南入玉屏。潞濑河出府西北，合洪寨河，东南流，又纳施溪、洒溪、架溪诸水，东南入镇阳江。易家河出府东北，合文水河，南流亦入镇阳江。东：都哨关。南：清平关、黄土关。东北：鲇鱼关。西：盘山关。附郭都坪司，西南都素司、东北黄道溪司正副长官一，嗣裁副长官。北：施溪司长官一。玉屏冲，繁。府东一百里。顺治初，因明湖广平溪卫。雍正五年改置来隶。北：玉屏山，县以此名。城内：回龙山。东：三台、月屏山。南：道定山，与双荐峰对峙。界牌山为诸蛮出入要路。镇阳江自府东北入，流迳城北，名曰平江，北流入湖南晃州。西：野鸡河，汇西溪、梭溪诸水，迳飞凤山、野鸡坪入平江。太平河从之。青溪冲，繁。府南九十里。顺治初，因明湖广清浪卫。雍正五年改置来隶。县治后北障山。东：竺云。西：灵宝山。北：观音山。镇阳江即青溪江，自镇远入，铁厂河合竹坪河、描龙河注之，东北流入府。东：清浪关、鸡鸣关。西：粟子关。
铜仁府：中，繁，难。隶贵东道。副将驻。顺治初，因明制。康熙四十三年，平红苗，设正大营，以同知驻其地。雍正八年，平松桃红苗，移同知驻，以正大营地割隶铜仁县。嘉庆三年，升松桃为直隶厅，以乌罗、平溪二司地拨归厅辖。光绪六年，剿平梵净山匪，移铜仁县治江口，即提溪吏目驻地，分府属五硐归县，分县属六乡及坝盘等三乡之半归府亲辖，移吏目大万山。西南距省治六百六里。广一百七十里，袤二百七十里。北极高二十七度三十八分。京师偏西七度三十分。领县一。南：铜崖，府以此名。东：石笏、天台。南：天马、六龙。西：诸葛山。北：翀凤山。大江即辰水，自县东流入府，合瓮怕洞水，又东与小江合。小江发源梵净山，合茶山塘水，南流与辰水会，东入湖南麻阳，谓之麻阳江。东：龙势、石榴、漾头等关。北：倒马、芭龙、瓮梅、倒水等关。大万山吏目一。正大、施溪二汛。东南省溪司、西提溪司正副长官一。铜仁繁。府西北九十里。月波山在县治右，形如半月，斜对三岩，高十馀仞。西北有梵净山，周五六百里，跨思南、镇远、松桃、印江界。南：五云山。西南：百丈山。辰水出梵净山，有二源，右源纳标杆河、羊溪数小水，东南迳提溪司，左源经哨上渡，纳一小水，至提溪司与右源会，省溪、凯洪溪注之，东流入府。正大营县丞一。滑石汛。
遵义府：中，冲，繁。旧隶贵西道。副将驻。顺治初，因明制，为军民府，隶四川。康熙二十六年，裁 军民 字。雍正五年改隶。西南距省治二百八十里。广七百九十里，袤三百六十里。北极高二十七度三十七分。京师偏西九度二十九分。领厅一，州一，县四。遵义冲，繁，难。倚。顺治初，因明隶四川。雍正七年，同府改隶。东：香风、三台。西：洪关、元宝、大水田山、娄山。北：大楼、龙岩、定军山。西北：永安山。乌江缘开州入，中渡河、乐闽河及二小水南流注之，又东南会清水江，入瓮安。湘江出县西北龙岩山，二源合南流，洪江合凤凰溪来会，南迳湄潭，至瓮安注乌江。赤水河自仁怀入，沙坝河合数小水北流注之，又纳盐井河，错入桐梓。东：三渡关。西：乌江关、落濛关。北：太平关。驿四：乌江、播川、松坎、湘川。桐梓繁，疲，难。府北百二十里。顺治初，因明隶四川。瓮正七年，同府改隶。东：石女、九龙山。北：扶欢。南：金马。西：金鹅山。赤水河自仁怀东流入遵义，复错入县境，斋郎河合溱溪水西流注之，复入仁怀。松坎河，即綦江上源，自正安入，出县东北，二源合，西北流，坡头河自正安西流注之，又北入四川綦江。石嘴河，即温水上源，出县西北，入仁怀界。北：张九关。东北：石壶关。绥阳简。府东一百里。顺治初，因明隶四川。雍正七年，同府改隶。东：绥阳山，县以此名。南：鼓山、冠子。北：波利山、仙人山。西：金子山。乐安河一曰鹿塘河，二源出县北，合南流入遵义，注湘江。湄潭河自湄潭南流，迳城东南，仍入湄潭。小乌江一曰渡头河，出县北，合桑木塘水、关渡河，北流入正安。东：九杼关、石卯关、苦竹关。西：郎山关。南：板阁关。东有桑木关、龙洞关。正安州难。府东北三百四十里。顺治初，因明为真安，隶四川。康熙中，迁治古凤。雍正二年改正安。七年，同府改隶。南：罗蒙山、石场清净。西：子、峻岭。北：豹子山。小乌江自绥阳入，右纳牛渡河，左纳清溪河，又东北流，注芙蓉江。三江河自四川綦江入，纳安四溪水，又东北入婺川，亦曰芙蓉江。坡头河自綦江西南流，迳县境，又西入桐梓，注松坎河。北：老鹰关、青岩关。西：白岩关。仁怀冲。府西北百八十里。顺治初，因明隶四川。雍正七年，同府改隶。八年，移治亭子坝。东：翠涛。西：夕阳。北：牛心山。西北：老色山。赤水河自四川永宁入，迳玚子关，合二小水，错入遵义、桐梓。折西北，复入县，右纳枫香坝河，左纳九溪河，古蔺河北流注之。又西北，入赤水南，曲折西流，复东北，再入县境，纳高洞河，入四川合江。温水自桐梓入，合三岔沟水，入四川綦江。温水场府经历一。有汛。赤水厅要。府西北二百四十里。雍正八年，以通判分驻之，留元坝改置仁怀厅。乾隆四十一年升直隶厅。光绪三十四年改名，降厅。东：天台。南：三台、五老。西：官山，绵长三百馀里。赤水河自仁怀入，永思河亦自仁怀来注之，南纳儒溪、泥溪、猿猴溪，北纳葫芦溪、尧坝溪、沙坝溪，经厅南，后溪注之。又北流，风水溪并二小水注之，东北流，仍入仁怀。南：葫芦关。西：中箐关。猿猴汛。
石阡府：简。旧隶粮储道。顺治初，沿明制。康熙中，省葛彰、苗民。雍正中，省石阡副司。西南距省治五百七十四里。广六十五里，袤四百四十里。北极高二十七度二十九分。京师偏西八度十九分。领县一。阡山，自平越入境，蜿蜒数百里，府以此名。东：九龙、镇东。南：松明、十万山。西：万寿山。北：香炉山。乌江自馀庆入，落花屯水东南流注之。龙底河有二源，经府治西，合一小水，东北流注之，入思南。龙底河一曰白岩河，上源为包溪，北流迳黄芧囤，纳大溪、凯科溪，再北入乌江。南乐回溪，西北深溪、北洋溪，皆入龙底河。东：松明关。东南：大定关。西南：镇安关、锡乐平关。北：镇夷关。龙泉繁，难。府西北二百四十里。城内：凤凰山。南：将军山。西：绥阳。北：鸡翁山。龙泉出凤凰山麓，县以此名。羊子河、贯石河并出县西，合东流，迳义阳山南，为义阳江。右合一水，东流为清江溪，入思南。洪渡河出县西北山，东北流，入安化。大水河亦出县西北，合小水河东流从之。东：张教坝关。西：平水口关、虎踞关。偏刀水汛。土县丞、土主簿一，均裁。
黎平府：繁，疲，难。隶贵东道。顺治初，因明制，领县一：永从。雍正三年，以湖南五开、铜鼓二卫来属。五年，改二卫为开泰、锦屏二县，又以湖南靖州之天柱县来属。七年，增设古州厅。十二年，改天柱属镇远府。乾隆三十五年，增设下江厅。道光十二年，降锦屏为乡，以其地属开泰。西北距省治八百八十里。广四百七十里，袤四百三十里。北极高二十六度九分。京师偏西七度三十一分。领厅二，县二。城内：五龙山，中黄龙。东：太平。南：丑家。西北：宝唐，山势重叠。自北而南，亘百馀里。洪州吏目一。有黎平汛。东南洪州、北潭溪、欧阳、湖耳司正副长官一。东北新化，西古州，北龙里、中林、八舟、亮寨司长官一。又三郎司、赤溪湳洞司，裁。同知及理苗照磨驻古州。通判驻下江。吏目驻洪州。泊里长官司。开泰繁，难。倚。东：龙见、大岩。东北：挂榜。北：龙标、楚营、八舟山、茶山。西南：铜关铁寨山。清水江自清江入，乌下江合二水东北流注之。新化江出天甫山，亦东北流注之，入天柱。永从溪自永从入，东北流曰潘老河，东入湖南靖州。东：宁溪关、黄泥关。东南：燕窝关。锦屏县丞一。有汛。朗洞县丞一。永从简。府南六十里。县治后：飞凤山。南：上下皮林山。东南：鹿背山。西南：标瑞、龙图山。福禄江上流即古州江，自下江东南流入境，经丙妹南，错入广西怀远。曹平江亦自下江东南流入境，经丙妹北，东入怀远。永从溪二源出县南，合流，北入开泰。丙妹，县丞一。有永从、丙妹二汛。古州厅要。府西一百八十里。古州总兵、贵东道驻。东：双凤。西：俾飞、摆喇山。西南：狮子山。都江自都江入，名古州江，左纳彩江，入下江。榕江、车江并出厅北，合流注之，折东南入下江。朗洞江出厅北，东北流入开泰，注乌下江。东：永镇关。西：归化关。有王岭、寨蒿、小都江三汛。下江厅要。府西南一百八十里。南：朋论山。西南：崖鸡、乌地、雾倮、九千里山，亘数百里。都江自古州东南流入，迳厅南入永从。东江、溶江自古州合流入境，下游曰曹平江，东南流入永从。弱女江源出厅南，东北流至双江口，小溪东北流来会，再东北入古州江。
大定府：要。旧隶贵西道。明，贵州宣慰司及乌撒军民府地。副将驻。康熙三年，平水西、乌撒，以大方城置。二十六年，降州，隶威宁府。雍正七年，复升府。东南距省治三百三十里。广五百八十五里，袤六百六十里。北极高二十七度四分。京师偏西十度五十五分。领厅一，州三，县一。东：万松、火焰、凤山、凰山。西：五老山。北：大鸡。东北：九龙。西北：双山。乌江自毕节入，暑仲河、通德河皆北流注之，又东，落折河合打鸡关诸水，折南来注之。乌西河合石溪河自北来，倮龙河自南来，皆注之，又东分入平远。赤水河自毕节入，经府北，纳永岸小河，卧牛河合油杉河诸水，东北入黔西。东：老蒙关。南：那集关。西：奢东关、乐聚关。北：大弄关、柯家关。仓上、乌西二汛。平远州繁，难。府东南八十里。康熙三年平水西、乌撒，以比喇坝置府。二十二年降州，隶大定。二十六年改隶威宁。雍正七年仍来隶。平远协副将驻。东：悬雾、东山。南：狮子、凤凰。西：白岩山。北：墨续山。乌江自府南入，高家河、卜牛河东北流注之。又东，纳以麦河水，入黔西。西：木底河，即鸭池河，自水城入，受武著河，错入安顺，北古河，合堕极河南流注之，复迳城东，名簸渡。会牛塘河诸水，北流入黔西。东：织金关。南：凤凰关、望城关。黔西州繁，难。府东二百二十里。康熙三年，以水西置府。二十二年，降州来隶。二十六年改隶威宁。雍正七年仍来隶。城内：狮子山、牛饮山。南：石虎。北：分水岭。东：金鸡山。又十万溪箐，悬崖绝壁，四面皆砦。西北：白塔山、杓里箐、比喇大箐。儸革河即六归河，自府入，平溪南流注之。又东，鸭池河自平远入，又东会簸渡河，东入修文，为乌江南源。以济河，源出州西北，西南流，合打鼓寨水，东北流，渭河合乌箐河来会，沙河合鼓楼水、三现身水，东南来注之，入修文。赤水河，自府东北流，迳州境，入四川永宁。西：化榨关。沙溪、沙土、右革阑、鸭池、西溪、六广、黄沙诸汛。威宁州要。府西三百八十三里。康熙三年以乌撒置府。雍正七年，降州来隶。威宁镇总兵驻。东：飞凤山。东北：翠屏。西：火龙、麻窝。北：三台、乌门。南：石龙、千丈崖。七星河为乌江上源，出州南，合八仙海、泚处海诸水，东北流，过清水塘，入毕节，再入州境，菩萨海南注之，黑章河北注之，又东，复入毕节。北盘江，出州西山，二源合南流，经瓦渣汛，西为瓦渣河，又南，错入云南宣威，为可渡河。牛栏江自云南会泽入，合腻书河，又北流，入云南恩安。洛泽河出州西北，合数小水东北流，亦入恩安。东：石驼关、梅子关。南：云关。北：可渡关。西北：分水岭关。得胜坡巡司一，有汛，与江半坡二。水西宣慰使一，裁。毕节冲，繁，难。府西北一百里。明，毕节赤水卫地。康熙二十六年置，隶威宁府。雍正七年改隶。贵西道驻。光绪三十四年裁，改巡警道，移驻贵阳。东：木稀山。南：脱颖。西：七星。北：石笋山。东北：东陵山、雪山、层台山。乌江自威宁入，亦名七星河，过瓦甸汛，再入州境，又东复迳县境，则底河自云南镇雄入，合后所河，南流注之。又东南，合二小水入府。赤水河即赤虺河，自云南镇雄入，纳杉木河，入府。东：木稀关。南：落淅关。西：老鸦关。毕赤汛。水城厅要。府西南二百九十里。明，水西地。雍正十年置。东：将军、玉笋山。南：马龙。北：麒麟、文笔山。簸渡河一曰鸦池河，出厅西以且海，合一水，东北流，经城北，折东南，水城河东北来会。又纳扒瓦河、以固汛水、武著河诸水，错入郎岱。北盘江自云南宣威入，喇雍河合桃花溪水自威宁来注之，北纳结里山东西二水及黑胜汛水，南纳木冬河，入盘州。州东：猴儿关。西：卡子斗关。普擦、猪场二汛。
兴义府：要。旧隶贵西道。安义镇总兵驻。顺治初，因明为安笼所。康熙二十五年，置南笼厅，移贵阳通判驻之，仍隶府。雍正五年升府。嘉庆二年，改兴义。东北距省治五百八十里。广七百四十里，袤五百五里。北极高二十五度四分。京师偏西十度五十五分。领厅一，州一，县三。东：龙井山，珍珠泉出焉。将军山。西：九峰山。北：玉屏、万寿山。南：红江即南盘江，自兴义入，都威河西南流注之，又东入贞丰。北盘江自贞丰南流，错入府境，仍入州。鲁沟河，源出府北，左纳阿棒河，又东入贞丰，注北盘江。绿海，出府城东北，众水所汇。南：梅子关。马鞭田、哈马隘、狗场、卡子、额老诸汛。贞丰州要。府东北一百二十里。雍正五年，析广西西隆州红水江以北地设永丰州，隶南笼府。嘉庆二年改贞丰。署后枕峻山。东：六合山。北：九盘、花江、岩山。西南：笼鹤山，绵亘数十里。北盘江自永宁入，宁谷河亦自州来注之，又南会岩下河，错入府，仍迳州境，左纳鲁沟河、绿海，南流与南盘江会。南盘江自府入，八卧溪北来注之，又东合北盘江，东北入罗斛。东：坡呈箐关。西南：者党关。北：石关。册亨，州同一。定头、高坎、王母、渡邑四汛。普安冲，繁。府西北二百四十里。明，新城、新兴二千户所。顺治十八年置，隶安顺府。康熙二十二年移治新兴。雍正五年改隶。东：乌龙、直武。南：九峰山。西：八纳山。北：落马、大小尖山、罗摩塔山。拖长江自盘州入，有三小水合流注之，又东北入永宁。深溪河源出县南，右合阿希河，左合木郎河，东南流入兴义，注马别河。抹角河自盘州入，合一小水，西南流，入云南平彝。西北：坚固关。北：芭蕉关。驿二：罐子窑、杨松。旧设驿丞，裁。新城，县丞一。土州同裁。安南冲，繁。府北二百四十里。明，安南卫。康熙二十六年置，隶安顺府。雍正五年改隶。城内：天马山。东：盘江。西：晴龙、白基山。西北：尾洒山。西北：毛口河，即北盘江上源，自盘州入，东南入郎岱。西西宁河、西坡河，北甲猛河，下流皆入盘江。南：巴林河，北流迳普安，至城东，又为大章河，下流合阿里河，注北盘江。东：盘江关、海马关。西：乌鸣关。南：老鸦关。盘江十一城，明天启间筑。驿一：列当。旧设驿丞，裁。阿都、廖箕二汛。兴义要。府西北八十里。雍正五年於黄草坝设州判，隶普安州。嘉庆三年裁，改置县，隶府。十四年改隶普安直隶州。十六年仍来隶。南：笔架。东：白马。北：狮子、马鞍山。南：盘江上源曰八达河，自云南罗平入，迳城西南，沿界东北流，九龙河亦自罗平入，合上江水注之，又东纳中江、下江二水，迳城南，马别河自普安南流注之，又东入府。棒鲊巡检一。亦资孔驿丞一。盘州厅要。府西三百里。顺治初，因明普安州，隶安顺府。康熙二十六年省普安卫入州。雍正五年改隶。嘉庆十四年升直隶州。十六年改直隶厅。光绪三十四年改名，降厅，仍隶府。南：猗兰山，为滇、黔分界处。西：黑山，上有潭。北：广武山，绝顶有泉九，汇为大池。西南：党壁山。盘江自水城入，纳罗摩塔河，东南流，入郎岱。拖长江出厅西南平彝所，北流，有一水自海子铺来会，至软桥驿，合数小水入普安。猪场河出厅北，折东合二水，又东入普安，注拖长江。抹角河出厅西南，亦入普安。南：倒木关。西：分水岭关。东南：安笼箐关。驿一：山门。上舍、白沙、刘官三汛。
松桃直隶厅：要，繁，疲，难。隶贵东道。副将驻。明，红苗地。康熙四十三年，讨平红苗，设正大营，置同知，隶铜仁府。雍正八年，平松桃，置厅，移同知驻。嘉庆二年，升直隶厅，益以铜仁府属平头、乌罗二土司地。西南距省治八百四十五里。广二百八十里，袤二百二十里。北极高二十八度八分。京师偏西七度三十三分。城内：蓼皋山。东：七星山。北：秋螺。南：狮子。西北：龙顶山。武溪出厅西，为酉水西南源，合二水东流，北入四川秀山。沱江出厅南，东流入湖南凤凰厅。思邛江出厅西，二水合西流，入印江。西：平头关、野猫关。有盘石、护国、木树、芭茅、石岘诸汛。西：乌罗、平头司长官一。
平越直隶州：冲，繁，难。旧隶粮储道。顺治初，因明为军民府。康熙十一年，改平越卫为县，附郭。二十六年，省 军民 字。嘉庆三年，降直隶州，省平越县。西南距省治一百九十里。广一百八十里，袤三百三十里。北极高二十六度三十八分。京师偏西九度五分。领县三。城内：福泉山。东：〈山黎〉峨山。东南：叠翠山，群峰插天，中为老人峰。西：滃霾、杨山、杉木箐山，峰峦高峻。猪梁江为清水江北源，出州西北，合数水，迳黄丝驿，西北府城水、卡龙河、西南羊场河均注之，东流入清平。白水河一曰嶰嶐河，源出州西北，南流迳牛场，有二水来合，入猪梁江。东：羊场关。南：武胜关。北：七星关。驿三：酉阳、黄丝、杨老。汛三：酉阳、杨老，打铁关。西杨义司，西北高坪、中坪司长官一。瓮安难。州北六十里。东：笔架山、都凹山。西：仙桥、白乐。北：九峰、玉华峰。乌江自开州入，迳城北，湘江自遵义南来注之，又东，瓮安河、坪桥河、红头铺河、草塘司河东北流注之，湄潭河自遵义南来注之，东入馀庆。东南：蓝家关。西：黄滩关。西北瓮水，东北草塘，土县丞一。湄潭繁，疲，难。州北三百三十里。城内：玉屏山。西：玛瑙。北：觉仙。南：象山、牛星山。湄潭河二源，自大小板角关入，合南流，至城北，汇数小水，西南流，迳遵义入瓮安，注乌江。北：土溪河自正安入，至老木凹，合青龙水，入婺州，注丰乐河。东：锡洛关。西北：板角关。北：青龙关。馀庆简。州东北一百四十里。南：中华、拱辰。西：九龙山。北：梦峨山、牛塘山。乌江自瓮安入，馀庆司水南流注之。河自瓮安纳小江、猪场河，东北流，牛场河即白泥江，纳新村水，亦东北流注之，又东北入石阡。南：头关。西：中关。西北：馀庆土县丞一。东北：白泥土主簿一。
