<strong>公主表</strong>
表略
天命八年六月戊辰，太祖御八角殿，集诸公主、郡主，训之曰： 朕仰体天心，劝善惩恶，虽贝勒、大臣，有罪必治。汝曹苟犯吾法，讵可徇纵？朕择贤而有功之人，以汝曹妻焉。汝曹当敬谨柔顺，苟陵侮其夫，恣为骄纵，恶莫大焉！法不汝容。譬如万物依日光以生，汝曹亦依朕之光以安其生可也。 复语皇妹曰： 汝其以妇道训诸女！有犯，朕必罪之。 越数日，又谕归附蒙古诸贝勒曰： 有娶我诸女者，苟见陵侮，必以告。 太祖初起，诸女但号 格格 ，公主、郡主，亦史臣缘饰云尔。厥后始定：中宫出者，为 固伦公主 ；自妃、嫔出者，及诸王女育宫中者，为 和硕公主 。然开国初，有皇女仅得县君、乡君者。康熙以后，有妃、嫔若诸王女封固伦公主者，则恩泽有隆杀也。终清之世，为主婿者，前有何和礼，后有策棱，贤而有功，斯为最著。他若拉旺多尔济，宫门殄逆，承祖泽；索特纳木多尔泽，亲臣受遗勋，集於其子：与国同休戚，称肺腑之谊。馀则奉朝请，参宿卫，皆克由礼，而诸主亦皆循循孝谨，太祖之教远矣。后汉书以公主附后妃后，南齐檀超议为帝女立传，王俭驳之，乃寝。新唐书始用其例，明史仍之。而辽、元二史则改次为表，详略得中，今效为之，主婿无传者，附见其事迹焉。
