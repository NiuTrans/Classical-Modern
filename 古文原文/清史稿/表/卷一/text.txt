<strong>皇子世表一</strong>
自周室众建同姓，穆属维城；炎汉以降，帝王之子，靡不锡以王爵。考帝系者，於以见亲亲之谊焉。清初封爵之制，未尝釐定，武功、慧哲、宣献诸王，皆以功绩而获崇封。崇德元年，定九等爵。顺治六年，复定为亲、郡王至奉恩将军凡十二等，有功封，有恩封，有考封。惟睿、礼、郑、豫、肃、庄、克勤、顺承八王，以佐命殊勋，世袭罔替。其他亲、郡王，则世降一等，有至镇国公、辅国公而仍延世赏者。若以旁支分封，则降至奉恩将军，迨世次已尽，不复承袭。盖自景祖以上子孙谓之 觉罗 ，与显祖以下子孙谓之 宗室 者，亲疏攸别，爵秩亦殊，数传而后，仅得子、男。原夫锡爵之本意，酬庸为上，展亲次之，故有皇子而仅封贝勒、贝子、公者。揆诸前禩，至谨极严。雍正后，惟怡贤亲王以公忠体国，恭忠亲王以赞襄大政，醇贤亲王以德宗本生考，皆世袭罔替。至末年，而庆亲王奕劻乃亦膺兹懋赏矣。自馀宗潢繁衍，非国有大庆，不得恩封；非娴习骑射，不得考封。而入关二百馀年，习尚文胜，无复开国勇健之风，每届岁终，与於选者益鲜。此盛衰强弱之原欤？今自肇祖以下子孙，列为世表，本诸瑶牒，支别派分。其不列於十二等之封者，谓之 閒散宗室 ，则从略焉。作皇子世表。
