<strong>交聘年表一中国遣驻使</strong>
交聘之典，春秋为盛。南北史本纪书交聘颇详。其时中土分裂，与列国之敌体相交，无以异也。宋与辽、金，岁贺正旦、贺生辰外，有泛使，今谓之专使。然皆事毕即行，不常驻。金史始有盟聘表。清有中夏，沿元、明制，视海内外莫与为对。凡俄、英之来聘者，国史皆书曰 来贡 。洎道光庚子订约，始与敌体相等。咸丰庚申之役，肇衅非一，而遣使驻京，未允实行者，亦一大端。自是而后，有约各国率遣使驻京。同治中，志刚、孙家穀之出，是为中国遣专使之始。光绪建元，郭嵩焘、陈兰彬诸人分使英、美，是为中国遣驻使之始。其时以使俄者兼德、奥，使英者兼法、义、比，使美者兼日斯巴尼亚、秘鲁，而日本无附近之国，则特置使。甲午以后，增置渐多，迄于宣统，俄、英、法、德、和、比、义、奥、日本皆特置使，日斯巴尼亚则改以法使兼，秘鲁、墨西哥、古巴则以美使兼。韩国置使旋废。有约之国，惟葡萄牙、瑞典、那威、丹马诸国无驻使，有事则以就近驻使任之。国际交涉，大至和战之重，细至节文之末，为使者罔弗与闻，关国家休戚者固至重也。作交聘表。
表略
