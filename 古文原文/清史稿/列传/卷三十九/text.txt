甘文焜子国璧范承谟子时崇马雄镇傅弘烈
甘文焜，字炳如，汉军正蓝旗人，其先自丰城徙沈阳。父应魁，从入关，官至石匣副将。
文焜善骑射，喜读书，尤慕古忠孝事。以官学生授兵部笔帖式，累迁礼部启心郎，屡奉使称旨。康熙初，授大理寺少卿，迁顺天府府尹。崇文门榷税不平，疏劾之。廷议令兼摄，文焜曰： 言之而居之，是利之也。 固辞。六年，授直隶巡抚，奏复巡历旧制。单车按部，適保定、真定所属诸县患水灾，疏请蠲岁赋。总督白秉真以赈费浩繁，请听官民输银米。文焜斥廉俸以助。议叙，加工部侍郎。
七年，迁云贵总督，驻贵阳。时吴三桂镇云南，欲藉边衅固兵权，诡报土番康东入寇，绐文焜移师，又阴嗾凯里诸苗乘其后。文焜策康东无能为，凯里近肘腋，不制将滋蔓，先督兵捣其巢，斩苗酋阿戎。既平，约云南会剿康东。三桂虑诈泄，谓康东已远遁，繇是益惮之。文焜巡历云、贵各府州皆遍。十年，遭母忧，上命在任守制。文焜又遣兵击杀臻剖苗酋阿福。疏乞归葬，许给假治丧。三桂请以云南巡抚兼督篆，令督标兵悉诣云南受节度，而以利啗之，冀为己用。
十二年，文焜还本官，適撤藩议起。三桂反，杀巡抚朱国治，遣其党偪贵阳。文焜闻变，使族弟文炯赍奏入告，牒贵州提督李本深率兵扼盘江。本深已怀贰，先以书觇文焜意。文焜手书报之，期效张巡、南霁云誓死守，而本深不之顾。本标兵已受三桂饵，纷溃弗听调。文焜度贵阳不可守，令妾盛率妇女七人自经死，独携第四子国城赴镇远，思召湖北兵扼险隘，使贼不北出。十二月丙申朔，癸卯至镇远，守将江义已受伪命，拒弗纳。文焜渡河至吉祥寺，义遣兵围之。文焜望阙再拜，拔佩刀将自杀，国城大呼请先死，夺其刀以刎而还之，尸乃踣，血溅文焜衣。文焜曰： 是儿勇过我！ 遂自杀，年四十有二。从者笔帖式和善雅图殉。
乱平，贵州巡抚杨雍建以文焜治绩及死事状上闻，予优恤。遣其长子宣化同知国均迎丧还京师，使内大臣佟国维迎奠卢沟桥，赠兵部尚书，谥忠果。建祠贵阳，上赐 劲节 二字颜其额。子七，国璧尤知名。
国璧，字东屏，以任子授陕州知州，改苏州同知，擢山西平阳、浙江宁波知府，名循吏。圣祖南巡，幸杭州，御书朱子诗及 永贞 额以赐。谕曰： 汝父尽节，朕未尝忘，此为汝母书也。 累迁云南巡抚。坐事罢。雍正间，起为正黄旗汉军都统。乾隆三年，授绥远城右翼副都统。复罢。十二年，卒。
范承谟，字觐公，汉军镶黄旗人，文程次子。顺治九年进士，选庶吉士，授弘文院编修。累迁秘书院学士。康熙七年，授浙江巡抚。时去开国未久，民流亡未复业，浙东宁波、金华等六府荒田尤多。总督赵廷臣请除赋额，上命承谟履勘。承谟遍历诸府，请免荒田及水冲田地赋凡三十一万五千五百馀亩。杭州、嘉兴、湖州、绍兴四府被水，民饥，承谟出布政使库银八万，籴米湖广平粜，最贫者得附老弱例，肩盐给朝夕，全活甚众。并疏请 漕米改折，石银一两。明年麦熟，补徵白粮，以三年带徵。灾重者如例蠲免 。得旨允行。十年，以疾请解职，召还。总督刘兆麒、提督塞白理疏言浙民请留承谟一百五十馀牒，给事中姜希辙、柯耸，御史何元英等亦言： 承谟受事三载，爱民如子，不通请谒馈遗。劾罢贪墨，廉治巨猾，剔除加耗、陋规、私派诸弊。浙民爱戴，深於饥渴。 上命承谟留任。十一年，承谟复疏言湖、嘉两府白粮加耗，多寡不一，请每石加四斗五升为限；又奏蠲温、台二卫康熙九年以前逋赋及石门、平阳未完轻赍月粮：皆下户部议行。
十月，擢福建总督，疏辞未允，请入觐。十二年七月，至京师，入对。承谟疾未愈，命御医诊视，赐药饵。疾稍差，趣赴官，赐冠服、鞍马。福建总督初驻漳州，至是以将撤藩，命移驻福州。吴三桂反，承谟察精忠有异志，时方议裁兵，承谟疏请缓行。又报巡历边海，欲置身外郡，便徵调防御。事未行而精忠叛，阳言海寇至，约承谟计事。巡抚刘秉政附精忠，趣同行。承谟知有变，左右请擐甲从，承谟曰： 众寡不敌，备无益也。 遂往。精忠之徒露刃相胁，承谟挺身前，骂不绝口。精忠拘之土室，加以桎梏，绝粒十日，不得死。精忠遣秉政说降，承谟奋足蹴之仆，叱左右掖之出，曰： 贼就僇当不远，我先褫其魄！ 为贼困逾二年，日冠赐冠，衣辞母时衣，遇朔望，奉时宪书一帙悬之，北乡再拜。所居室迫隘，号曰蒙谷。为诗文，以桴炭画壁上。
时有部曲张福建者，手刃夺门入，连斩数贼，力竭死。蒙古人嘛尼为伪散骑郎，精忠遣守承谟，感承谟忠义，谋令出走。事泄，精忠将磔之，大言曰： 吾宁与忠臣同死，不原与逆贼同生！ 
十五年，师克仙霞关，精忠将降，冀饰词免死，惧承谟暴其罪。九月己酉朔，甲子夜半，精忠遣党偪承谟就缢。幕客嵇永仁、王龙光、沈天成，从弟承谱，下至隶卒，同死者五十三人。语互详忠义传。旧役王道隆奉遣他出，还至延平，闻变，自刎死。贼焚承谟尸，弃之野，泰宁骑兵许鼎夜负遗骸藏之。十六年，丧还京师。上遣内大臣侍卫迎奠，赠兵部尚书、太子少保，谥忠贞，御书碑文赐其家。十九年，精忠伏诛。赴市曹日，承谟子时崇脔其肉祭墓。福建民请建祠祀之，御书 忠贞炳日 扁於楣。承谟所为画壁集，上亲制序。
时崇，字自牧。以难荫出知辽阳州，迁直隶顺德知府，有惠政。累迁福建按察使。陛辞日，上顾谓群臣曰： 此开国名臣孙，殉难忠臣子也！ 四十七年，擢广东巡抚，兼盐政。越二年，擢福建浙江总督。五十四年，入为左都御史。明年，授兵部尚书。命出塞筑莫代察罕廋尔、鄂尔斋图杲尔台站凡四十有七所。又明年，还朝。寻卒。闽人思其德，附祀承谟祠。
马雄镇，字锡蕃，汉军镶红旗人，鸣佩子。以荫补工部副理事官，历迁左佥都御史、国史院学士。康熙八年，授山西巡抚。未上，改广西。时群盗猬起，构瑶、僮掠梧州、平乐二府，不数月讨平之。累疏请平鹾价，建学宫，定有司边俸，省军粮运费，并罢诸采买累民者，皆得旨允行。
十二年，吴三桂反。十三年，孙延龄以广西叛应之，围雄镇廨，胁降。时巡抚无标兵，雄镇督家人拒守。密令守备易友亮赴柳州趣提督马雄来援，弗应。雄镇自经，为家人救免，以蜡丸驰疏请兵。延龄诇知之，幽雄镇，置家人别室。三桂使招降，雄镇不为屈。会傅弘烈劝延龄反正，延龄踌躇未决，雄镇得以间遣长子世济赍疏诣京师，友亮导之出，客杨启祥护行，至赣州，江西巡抚董卫国以闻。上遣使护入京，至，授世济四品京卿。居数月，雄镇又具疏陈粤西可复状，付长孙国桢，俾与客朱昉凿垣出。既，又遣州人唐守道、唐正发潜负次子世永出，次第诣京师。又为延龄知，系其孥於狱。雄镇愤自刭，复为贼所夺，幽之别室。
十六年十月，三桂遣其从孙世琮杀延龄，拥雄镇至贼垒，迫使降，雄镇大呼曰： 吾义守封疆，不能寸斩汝以报国，死吾分也！ 贼戕其幼子世洪、世泰怵之，骂益厉，贼杀之，时年四十有四。从者马云皋、唐进宝、诸兆元等九人同时死，妻李，妾顾、刘，女二人，世济妻董、妾苗，并殉。语互详列女传。雄镇尸暴四十馀日，友亮收其骸骨，藁葬焉。
雄镇被絷三年，日著书赋诗。既死，客孙成、陈文焕乘间脱走，抵苍梧，以所著击笏楼遗稿及汇草辨疑归世济。十七年，弘烈以雄镇死状入告，命议恤。擢世济大理寺少卿。成以举人授同知，文焕授知县。旋又授友亮、守道、正发、启祥游击、守备有差。十八年，世济如广西迎雄镇丧至京师，赠太子太傅、兵部尚书，谥文毅。三桂既平，岁正，上宴群臣，特命世济及陈启泰子汝器至御座前赐酒。世济官至遭运总督，世永历运使；国桢官江南常镇道，督饷入藏，卒於军。
傅弘烈，字仲谋，江西进贤人。明末，流寓广西。顺治时，以总督王国光荐，授韶州同知，迁甘肃庆阳知府。
吴三桂蓄逆谋久，康熙七年，弘烈密以告，逮治，坐诬，论斩。九年，上特命减死戍梧州。及三桂反，将军孙延龄、提督马雄以广西叛应之。弘烈欲集兵图恢复，阳受三桂伪职，入思州、泗城、广南、富川诸土司，历交阯界，募义军得五千人，遂移檄讨贼，从尚可喜军规肇庆。三桂甚惎之，使马雄如柳州害其家百口。弘烈说延龄反正。镇南将军觉罗舒恕军赣州，弘烈密致书言延龄妻孔四贞，定南王有德女，未忘国恩，延龄可招抚。又致书奉诏招抚督捕理事官麻勒吉，言王师速进南安，弘烈自韶州策应，则两粤可定。舒恕、麻勒吉先后以闻，上嘉其忠诚，授广西巡抚、征蛮灭寇将军，俾增募义兵，便宜行事。
弘烈克梧州，下昭平、贺、郁林、博白、北流、陆川、兴业诸州县，进复浔州，遣平乐知府刘晓赍疏上方略。论功，加太子少保，并加晓参议道。当是时，马雄据柳州，三桂诸将分据平乐、南宁、横州，势汹汹。弘烈虽屡捷，惟新军缺炮马，假於尚之信，弗应。吴世琮既杀延龄，陷平乐，袭弘烈梧州，弘烈击败之。十七年，与将军莽依图围平乐，战失利，弘烈与互讦。诏谓弘烈兵未支俸饷，奋勇收复诸路。莽依图自平乐退贺县，又言粮乏，再退梧州，使弘烈所复郡县尽弃於贼，因饬莽依图图效。弘烈督兵进，贼数万渡左江，弘烈战败。贼陷藤县，逼梧州。十八年，之信军至，弘烈分兵水陆，乘贼攻城时三面夹击，贼溃走，遂下藤县，克平乐，进复桂林。
弘烈密疏言延龄旧部宜善为解散，又言之信怙恶反覆，当早为之所。马雄死，子承荫仍附三桂，受伪封怀宁公，诡言乞款附，弘烈许之，为疏闻。诏授承荫昭义将军统其众。弘烈规取云、贵。十九年二月，次柳州，承荫期弘烈会议，弘烈至，承荫以其众叛，袭破其营，执送贵阳。世璠诱以伪职，弘烈曰： 尔祖未反时，吾已劾奏，料汝家必为叛逆。汝敢以此言污我邪？ 世琮百计说之，骂益厉。十月辛丑，遇害。十一月，征南将军穆占复贵阳，收遗骸，以死状闻，赠太子太师、兵部尚书，谥忠毅。二十二年，允广西巡抚郝浴请，建双忠祠於桂林，祀弘烈及马雄镇。
论曰：方诸藩盛强，朝廷所置督抚，势不足以相抗。文焜虽与三桂分疆而治，所部贰於三桂久矣。若承谟之於精忠，雄镇之於延龄，皆同城逼处，惟以身殉，无他术也。弘烈异军特起，又与莽依图相失，势孤，遂困於承荫。要其忠义激烈，作士气，怵寇心，皆不为徒死者。呜呼，烈已！
