孝义一
朱用纯吴蕃昌从弟谦牧沈磊周靖耿翟弟炳兄子於彝耿辅李景濂汪灏弟晨日昂日升黄农曹亨黄嘉章郑明允刘宗洙弟恩广恩广子青藜何复汉许季觉吴氏四孝子雷显宗赵清荣涟薛文弟化礼曹孝童丁履豫锺保觉罗色尔岱翁杜佟良克什布王麟瑞李盛山李悃奚缉营周士晋黄有则王尚毅胡锳李三张梦维乐太希董盛祖徐守仁李凤翔卯观成葛大宾吕斅孚王子明冯星明张元翰俞鸿庆姜瑢汤渊魏兴戴兆笨潘周岱张淮张廷标胡其爱方其明邓成珠张三爱杨梦益阎天伦夏士友白长久郭味儿聂宏董阿虎张乞人席慕孔张长松崔长生荣孝子无锡二孝子哑孝子
清兴关外，俗纯朴，爱亲敬长，内悫而外严。既定鼎，礼教益备。定旌格，循明旧。亲存，奉侍竭其力；亲殁，善居丧，或庐於墓；亲远行，万里行求，或生还，或以丧归。友于兄弟，同居三五世以上，号义门，及诸义行，皆礼旌。亲病，刲股刳肝；亲丧，以身殉：皆以伤生有禁，有司以事闻，辄破格报可。所以教民者，若是其周其密也。国史承前例，撰次孝友传，亦颇及诸义行。合之方志甄录、文家传述，无虑千百人。采其尤者，用沈约宋书例，为孝义传。事亲存没能尽礼；或遘家庭之变，能不失其正；或遇寇难、值水火，能全其亲。若殉亲而死，或为亲复仇，友于兄弟，同居三五世以上，及凡有义行者，各以类聚。事同，以时次。孝为二卷，友与义合一卷。
朱用纯，字致一，江南昆山人。父集璜，明季以诸生死难。用纯慕王裒攀柏之义，自号曰柏庐。弃诸生，奉母。其学确守程、朱，知行并进，而程於至敬。来学者授以小学、近思录。仿白鹿洞规，设讲约，从者皆兴起。居丧哀毁，尝曰： 宰我欲短丧，吾党皆以为怪，然可见古人丧礼之尽，必蔬水饘粥哭泣哀毁无苟弛。若今人饮酒食肉不改其常，虽更三年，岂谓久哉？ 晚作辍讲语，又为治家格言，语平易而切至。病将革，设先人位，拜於堂，告无罪，顾弟子曰： 学问在性命，事业在忠孝。 乃卒。用纯与徐枋、杨无咎称 吴中三高士 ，皆明季死事之孤也。
吴蕃昌，字仲木，浙江海盐人。父麟徵，明季死难，蕃昌事所后母查孝，居丧，水浆不入口。既殡，啜粥，不茹蔬果。寝苫，不脱衰绖。比葬，呕血数升，逾小祥遂卒。
从弟谦牧，字裒仲。为程、朱之学。事母朱孝，居丧，杖不能起。疾稍间，手编父遗集，复困。治窀穸，哀动行路。谦牧体素羸，益不自胜，遂卒。蕃昌、谦牧皆交于张履祥，履祥称之。
时以孝著者，复有归安沈磊，亦履祥友也。磊事母严，母不御酒肉，磊力请，终不听。有疾，医为言，乃御酒肉。磊客授于外，弟子具时食，不忍食，以为母未尝也。弟子乃先以馈母，曰： 太君食矣。 乃食，率以为常。
周靖，江南吴县人。父茂兰，刺血上书明父顺昌冤，事具明史。靖少补诸生，事亲能尽力。茂兰卒，擗踊哭泣，丧葬悉如礼。三年不脱衰绖，不饮酒食肉。小祥，有疾作，或谓在礼得饮酒食肉，靖不可。靖素善作篆，或请题榜，亦以丧辞。
耿翟，河南太康人。世农。父应科，好施与，七世同居，颜其堂曰 效艺 。兄光，明诸生，孝后母而教诸弟严，翟从之学，事必谘而后行。明末，流寇屠太康，翟与弟炳舁母避河北，贸布以养。母病，朝出暮归，不解带累月。母卒，挽车归母丧。炳亦纯谨，定兴耿权与弟极以孝友闻，炳慕其为人，分田舍处之，孙奇逢为作三耿传焉。方寇至，光前卒，未葬，子於彝号泣守其柩不去，寇执之，推陨城下，伤腰膂，几死。寇退，归掬土掩柩乃去。县饥，知县餽以粟，散赡贫乏。督僮蔬，任饥者刈以食。
同时有耿辅，虞城人。奉母避寇开封，寇决河灌城，倚浮木负母以渡。母卒，哀毁，缁衣粗食终其世。
李景濂，字亦周，浙江鄞县人。幼丧母，父再娶于何而卒。何年少，媒氏欲夺之，景濂闻，伺於道，出椎击之，归告何。何相与恸哭，誓相依终身。何教景濂严，景濂事何甚谨。何嗜酪，景濂日入市求之，端捧急趋，如鸟张翼。市人怪而求其故，则皆叹其孝，为让道。何老病，景濂侍疾七年不怠。何卒，景濂亦六十，庐墓三年，作孺子泣。景濂明诸生，明亡，弃诸生去为医。
汪灏，江南休宁人。晨、日昂、日升，其弟也。父病咯血，灏年十六，割股和药进，良愈。后数年病足，晨割股炼为末，敷治亦愈。又数年复咯血，晨复割臂以疗。更数年，疾大作，灏复割臂，勿瘳。晨病，日昂泣曰： 吾兄割臂愈父，吾不能割以愈吾兄乎？ 众尼之。懵且仆，匠治棺，日升持匠斧断指，血淋漓，调药以饮晨。有司表其门曰 一门四孝友 。
钱塘吴瑗及弟琦、璠、琰相友爱，年皆逾九十。江苏华亭姜应龙，应龙子世璜，世璜子文枢，文枢子超萃，超萃子怀权，怀权子栻，六世皆以孝行旌，人尤以为难。
黄农，江南元和人。父衮，诸生。农年十馀，母吴病六年，农侍疾不懈。母卒，恸屡绝，坐卧母柩侧。衮客授于外，携农俱。久之，察其枕渍泪若膏，貌癯然如初丧。衮客授稍远家，农归，五日一往省，衮止之，则私伺门外问安否，衣服器用，时其寒暑具以往。一夕，心悸，走省，衮得暴疾，舁以归。会除夕祷神，原减算益父，衮愈。农三十馀而卒，妻金，亦贤孝。
曹亨，陕西镇安人。年十一丧母，不能具棺，号泣於路，乞自鬻为敛。或与之金，葬母毕，即诣其家执役终身。
黄嘉章，湖南桂阳人。吴三桂之乱，从父避兵连珠崖。父殁，兄嘉林年十六，嘉章亦年十一，自鬻以葬父。嘉林稍长，力为佣，得钱赎嘉章还，兄弟相友爱。
郑明允，江南歙县人。康熙间，耿精忠兵至，明允侍母抱谱牒及先世遗笔入山。贼大索山中，明允夜负母匿僻坞，还挈二子，未至，雾溢山，虎声震林木，纳二子石穴中，疾趋侍母。贼退，二子亦无恙。兄病，视汤药不去侧。及亡，每恸辄绝。与其戚同贾，失其赀，明允发橐金尽与之。族子缢客舍，明允为坐守达曙，白于官，出私财以敛。有友荡其赀，困甚，明允罄所有佽之，无难色。明允世业医，精而不试，曰： 十得九，犹有一误。 业贾终其身。
刘宗洙，字长源；弟恩广，字锡三：湖北襄城人。父汉臣，明季从军。襄城破，被数创，几殆。恩广两耳断，号泣负以归。宗洙方走避寇，闻父难，往赴，贼截其耳鼻。居数年，父病，尝粪，时称襄城 尝粪孝子 。父歾，与季弟宗泗同居，俄与恩广皆得官，以母老不出。母歾，恩广呕血至笃疾。或慰解，曰： 勿复言，五内裂矣！ 遂卒。宗洙积哀兼痛弟，亦呕血卒。
恩广子青藜，康熙四十五年进士，选庶吉士。遭父丧，哀毁呕血，事母不复出。
何复汉，江西广昌人。十五而丧父，哭泪皆血。长事母孝，母疾作，尝粪苦甘以测病深浅，不解带者数月。母歾，寝苫三月，泪渍苫左右尽血痕。葬，乃庐墓侧，日夜悲号，丧终犹庐居。耿精忠兵至，复汉守墓不去，亲知毁其庐，乃哭而行。著古今粹言示子孙。子人龙，康熙五十二年进士，入翰林。
许季觉，浙江海宁人。少尚侠，既折节读书。居亲丧，水浆不入口者七日，杖而后起。含殓、殡葬、虞祔、卒哭、祥禫皆用古礼。葬，躬负土，庐于侧，朝夕哭不辍。季觉故与同县查氏交密，查氏贵，营葬侵许氏墓地。季觉曰： 吾不能以友卖亲。 讼连年不决，亲朋居间，季觉终不让。查氏诬季觉通海，逮狱，有为辨者，狱稍解，避地山阴。查氏复诬以他事，再逮狱。季觉度不免，狱中碎瓷盎吞之，死。
吴氏四孝子，江南崇明人，失其名。父壮年家贫，鬻子为富家奴。及长，皆能自赎。娶妇列肆居，养父母，兄弟议奉父母膳，月而易。诸妇曰： 翁姑老矣！月而易，必三月后方为翁姑具膳，太疏。 复议日而易，诸妇又曰： 翁姑老矣！日而易，必三日后方为翁姑具膳，仍太疏。 乃议伯具早餐，仲午，叔脯，次日季具早餐，周而复始。越五日，诸子合具馔奉父母，子孙皆侍，诸妇以次上酒食，以为常。室置厨，兄弟各具钱五十，父食毕，取钱入市嬉，易果饵，归畀诸孙，钱将尽，复具。父或从博徒戏，兄弟潜以钱畀博徒，令阳负与其父以为欢。行之数十年，父母皆将百岁，奉事不衰。陆陇其为之传。
雷显宗，河南陈州人。诸生。父病痪，显宗摩掌热拊父四支，二十七昼夜不倦，父良愈。居数年，复病剧，侍汤药两月馀，竟卒，哀毁柴立。居母丧亦如之。康熙中，岁饥，出米粟济贫乏，代偿其逋赋。有鬻其孥者，赎以归。佽婚葬者三百馀家。显宗年九十，朔望集家人讲孝经、曲礼、内则诸篇，里闬称其家范。
赵清，山东诸城人。生有至性，嗜酒，与同县李澄中、刘翼明辈遍陟县中山，纵饮，辄沉顿。丧父，庐墓侧百日，母往携以归。丧母，复庐墓侧，麻衣躬畚锸，负土为坟，毁几殆。客有劝者，清曰： 清所以为此者，盖下愚居丧法耳。清狂荡如湍水，不居墓侧，将食旨，久而甘；闻乐，久而乐；居处，且久而安。不一期，沉湎不可问矣。不孝孰甚！ 居庐久，或传有狼与犬为守庐，狎不相齧也。
荣涟，江南无锡人。少孤，多病，母令为道士。善诗画。事母孝，出游得珍玩、良药必以奉母。游倦归，晨昏侍母侧。母卒，庐墓不复出。涟与县人杜诏及僧妙复号 三逸 。
薛文，江南和州人。弟化礼。贫，有母，兄弟一出为佣，一留侍母，迭相代。留者在母侧絮絮与母语，不使孤坐。日旰，佣者还，挟酒米鱼肉治食奉母，兄弟舞跃歌讴以侑。寒，负母曝户外，兄弟前后为侏儒作态博母笑。母笃老，病且死，治殡葬毕，毁不能出户。佣主迹至家，文与化礼骨立不能起，哭益哀，数日皆死，时康熙四十二年也。知州何伟表其闾。伟勤于民，卒，民祠焉。乾隆间，学政朱筠令以文、化礼附韦祠。
曹孝童，江南无锡人。居南郭，父为圬者。童五岁，父或扃户出，则竟日不食。邻或哺之，泣不食，俟父归同食。父死，童呜咽匍匐死父侧，邻市棺为敛。
丁履豫，江南娄县人。少孤，事母孝。兄二、弟一皆出游，以岁所入畀履豫，使营甘旨。母卒将敛，画师貌母像绝肖，履豫谛视久之，大恸，仆地遽绝。
锺保，满洲镶黄旗人。父希晋，以步军校从讨吴三桂，积功当迁，锺保以父老，力劝请休奉养。康熙间，自刑部笔帖式累迁刑部郎中，居父丧哀恸，水浆不入口。事母尤谨，归必侍母侧。兄荡产，抚其孤，祖遗田宅悉推与之。弟贫，周之甚力。雍正二年，举孝子，赐金，旌其门。官至工部侍郎。
觉罗色尔岱，满洲镶红旗人，德世库七世孙也。性笃孝。年十七，父病，医不效，乃割左臂为糜以进，病稍间，旋歾。事母益谨，母病饮食减，亦减饮食；饮食不能进，忧之，亦辍饮食；母能饮食，乃复常。雍正元年，命举忠孝节义，以色尔岱应，诏赐白金，旌其门，授银库主事，勤其官，迁郎中。
康熙间，以割臂疗亲旌者，有翁杜、佟良，与色尔岱同时有克什布。翁杜，满洲镶白旗人；佟良，蒙古镶黄旗人：官防御。克什布，满洲镶红旗人，官三等侍卫。
王麟瑞，福建南靖人。诸生。八岁丧母，事后母如所生。母病暍，非时思食梅，麟瑞绕树呼号，不食三日，梅夜华，结实奉母，母良愈。父丧，庐墓三年，遇虎，虎为卻避。雍正初，诏举孝廉方正，县以麟瑞上。四年，授陕西道监察御史，出为直隶永平知府。
李盛山，福建罗源人。母病，割肝以救，伤重，卒。巡抚常赉疏请旌，下礼部，礼部议轻生愚孝，无旌表之例。雍正六年三月壬子，世宗谕曰： 朕惟世祖、圣祖临御万方，立教明伦，与人为善。而於例慎予旌表者，诚天地好生之盛心，圣人觉世之至道，视人命为至重，不可以愚昧误戕；念孝道为至弘，不可以毁伤为正。但有司未尝以圣贤经常之道，与国家爱养之心，明白宣示，是以愚夫愚妇救亲而捐躯，殉夫而殒命，往往有之。既有其事，若不予以旌表，无以彰其苦志。故数十年来虽未定例，仍许奏闻，且有邀恩於常格之外者。圣祖哀矜下民之盛心，如是其周详而委曲也。父母爱子，无所不至，若因己病而致其子割肝刲股以充饮馔、和汤药，纵其子无恙，父母未有不惊忧恻怛惨惕而不安者，况因此而伤生，岂父母所忍闻乎？父母有疾，固人子尽心竭力之时，傥能至诚纯孝，必且感天地、动鬼神，不必以惊世骇俗之为，著奇于日用伦常之外。妇人从一之义，醮而不改，乃天下之正道，然烈妇难，节妇尤难。夫亡之后，妇职之当尽者更多，上有翁姑，则当代为奉养。他如修治蘋蘩，经理家业，其事难以悉数，安得以一死毕其责乎？朕今特颁训谕，有司广为宣示，俾知孝子节妇，自有常经，伦常之地，皆合中庸，以毋负国家教养矜全之德。倘训谕之后，仍有不爱躯命，蹈於危亡者，朕亦不概加旌表，以成激烈轻生之习也。 盛山仍予旌表。
李悃，河南开封府人，失其县。贫为木工，父病痺，奉侍惟谨。岁歉，不能养，乃行乞於市，归啖父。后得赈穀一石，虑不能继，日舂升许供父，而以秕自咽。父病剧，夜中邻人时闻悃抚摩嗟泣声，迟明则悃抱父足死矣，父亦一恸而绝。邻人愍其孝，收而葬之。
奚缉营，字圣辉，江苏宝山人。父士本，以孝旌。缉营幼读论语，至 父母之年，不可不知 ，辄陨涕簌簌，师奇之，谓真孝子子也。母病，刲臂以疗。士本老，恶寒，缉营夜抱父足眠，以为常。两弟早卒，抚其孤如所生。女兄嫁而贫，从妹寡，皆依以居，为营婚嫁。
周士晋，江苏嘉定人。母病久，医言惟饮人乳可生，士晋子生方九月，谋於妻李，弃道旁，以乳乳母。母病已，问儿，以殇对，后李不复姙，亦无怨。越十二年，有僧为殷氏子推命，年月日与士晋儿同，诘之，则得诸道旁者也，父子得复合。
黄有则，湖南邵阳人。四岁丧父，母孙劬苦育以长。遣就傅，或迂之，孙曰： 吾忍死，不欲儿废学也。 有则大感恸，奋学，客授养母。夏无帐，主人以进，命撤之，曰： 吾母无此也。 寒为制棉衣，又卻之，曰： 家贫，无以暖母，不忍享奇温。 一夕风雪，既寐，复起，行三十里归省母。母喜曰： 吾正思儿。 是时母逾九十，有则亦六十矣。母丧，以毁卒。
王尚毅，陕西郃阳人。为人佣。母佞佛，欲凿山造佛像，力不逮，将死，以命尚毅。尚毅佣，啬衣食积钱，买山辟洞，琢石为佛像，洞六，像十二，皆手造。或愍而助之，谢曰： 力不己出，非敬母命也。 钱尽乃辍，复出佣，得钱更为之，如是三十馀年。山植柏，围以紫荆，洞上下莳迎春，洞成方冬，花尽开，山人怪之，名曰九华洞。山无水，凿池而雨至，遂不涸，名曰青龙池。
胡锳，浙江上虞人。锳九岁从母汲，母堕井，锳呼救未至，亦跃入井，救至，引以出，俱不死。中岁游陕西，一夕忽心痛，曰： 殆吾父病耶？ 驰还，父正病，旋卒，哀恸尽礼。方冬母病，求医，途遇盗，衣尽褫，冒寒行数十里，与医俱归。
李三，江苏宜兴人。一目眇，一足跛。父死，二兄皆娶，析产，有田六亩、屋四椽、舟一，二兄分田、屋，而畀三以舟。迭养母，三奉母食必有肉，母至二兄所，三辄私致甘旨。二兄死，嫂一前死、一嫁，三独奉母。晨爨毕，乃以舟应客，或当出五十里外，度尽日不能返，虽重雇不之许。事母三十年，邻里称其孝，抚兄子慈，而教之严。母将死，呼孙执手泣曰： 儿学好，毋累汝叔怒！ 自是不复怒其兄子。
张梦维，直隶元城人。县诸生。父晚病风痺，梦维日侍左右，卧起饮食溲溺皆躬自扶持。父愍其劳，呵之去，少退，复前，数年不少懈。事母如事父。居丧哀毁，准家礼，屏俗习。弟病疽，为剪发灼艾，日数省视，及卒，恸甚，几丧明。弟妻或诟谇，待之有加，抚孤女逾己出，弟妻卒悟且悔。少师郡人卫鹤鸣，治程、朱之学。鹤鸣卒，心丧三年。授弟子孝经、小学，以力行为本。
乐太希，湖北通山县人。幼慧，三岁母负以嬉，堕地伤额。祖母问，诡对，恐祖母见怜而怒母也。父疾，抑搔澣濯，昼夜不去侧。居丧尽哀，既葬，恒绕墓悲痛。母疾及丧亦如之，庐墓侧居五年。早为诸生，以事亲不应试，或延使授经，辄辞，虑违亲也。亲既终，益笃学。
董盛祖，云南黑盐井人。盛祖不知书，早失父，事母谨，起居饮食侍视不少懈。一妹嫁里中，盛祖出负贩，呼妹还侍母，妹亦善事母如盛祖。盛祖行遇蛇当道，惊曰： 母得无病乎？ 归则母方病，呼祖，人皆怪之。母丧，哭甚哀，或恸绝，邻里惊救之，乃甦。盛祖有妻早亡，不更娶。或劝之，曰： 娶妇以事亲，顾贤者实难。脱不贤，将戾吾母，吾能安乎？ 卒不娶。未终丧，遂卒。
徐守仁，安徽青阳人。世为农，未尝读书。四岁而孤，事母孝。得佣直，市酒肉奉母，母呼共食，辄以持斋谢，实不忍分甘也。母殁，哀恸。既葬，露处墓侧，蛇虺不避，里人哀之，为庐舍饮食焉。守仁并奉其父木主以居，四年，乃还其室，须发皆白。
李凤翔，直隶武强人。善事父母。凤翔以父老，自请佐家事，而督诸弟读书、习射，应文、武试。父将终，遗命析产，心怜幼子而未有言。凤翔察父意，益以所分三之一。父歾，事母益谨。道光初，滹沱连岁氾溢，闾里荡析，负凤翔债者二千馀缗，悉焚其券，复散钱济贫者。又遇旱，所艺蔬果任饥者采食。族子早孤，他县人以迎丧遇盗，皆厚周之。或将屠马，凤翔赎以归，马驯异常畜，乡人感之，遂无屠马者。
卯观成，云南恩安人。父汉而母夷。乌蒙乱，父死，母被掠，鬻为婢。乱定，观成无所依，为昭通禁卒。父母尝为聘妇，舅促观成娶，娶而不与婚。三年，舅诘之，曰： 吾非不欲婚也，行将嫁吾未婚之妻，取所直归吾母。与之婚，情不能割，义亦不可出也。 语且泣。有义之者，募得六十金，以半赎其母，半为营庐舍，成婚，仍为禁卒以养母。
葛大宾，字兴森，湖南湘乡人。诸生。四岁丧父，哀恸如成人。丧终，值忌日，出主祭，主仆，粉落 葛 字脱，露 周 姓，盖木工饰周氏废主为之。大宾痛哭引咎，告墓易主。事母钜细必躬，疾尝药，生徒有餽则献。尝出客授，独坐心动，亟还呼母，母出，屋后山遽颓，压母坐处。母殁，饮不入口者五日。既葬，不脱衰，腰以下缕皆尽。丧终，祭必哀，兄弟既分居，财尽，大宾复与同居，通财无所私。殁则庀其丧，无子，为立后。
吕斅孚，湖南永定人。父孟卿，贫，以客授自给。母病将殆，思肉食，斅孚方七岁，贷诸屠，屠不可，泣而归。闻母呻S吟Y，益痛，内念股肉可啗母，取厨刀砺使利，割右股四寸许，授其女弟，方五岁，令就炉火炙以进。母疾良已，孟卿归，察斅孚足微跛，得其状，与母持以哭。斅孚曰： 毋然，儿固无所苦也。 乡人皆嗟异称孝童。长为诸生，学政温忠翰疏闻，寻除华容训导。孟卿亦尝刲股愈父病，然斅孚割股时，初不知父有是事也。
王子明，甘肃通渭人。诸生。事母孝。出为客，蔬果新出，必遥献乃食。尝赴试，母闻桃香久不散，女曰： 此必吾兄所献。 记其日，归验之，果然。
冯星明，甘肃秦安人。为营卒，戍龙山。食新韭，置诸案，叩首。同伍问之，曰： 以献母。 咸以为迂。或归候其母，母曰： 他日吾假寐，梦儿以韭食我，觉，犹有馀香。 叩其日，星明献韭时也。
张元翰，直隶南皮人。光绪五年举人，除获鹿教谕，迁知县。方谒京师，父嗣陶时为万全教谕，卒官。元翰奔赴恸哭，几不能胜。居丧三年，悉用古礼。丧终，以知县待缺河南，奉母赴官，摄渑池、宁陵诸县。方有事于考城，而母遽卒，元翰以父母卒皆不克视终事，大痛。将归葬，自为文祭告，凭棺一恸而绝。
俞鸿庆，湖南善化人。光绪十八年进士，改庶吉士，授编修。事父母笃孝。官京师，岁必乞假归省。二十七年，母歾，鸿庆方自西安还京师，闻丧奔还，哀恸若不欲生。父年已八十，衰病，鸿庆跬步不去侧，婉容愉色，依慕如少时。冬夜必数起省视，或竟夕不眠。二十九年，父歾，鸿庆恸甚，以毁卒，距父歾方匝月。
姜瑢，云南嶍峨人。父文柄，尝远游，瑢裹粮行求，得以归。贫，析薪治圃以养。父嗜饮，日必具酒，家益贫，父为罢饮。命子跪而请，翌日偕樵於山，买酒归，共劝酣饮，日以为常。父歾，辄提父尝饮壶沽酒，哭於墓，人称其圃为 孝子圃 。
汤渊，江苏常熟人。八岁丧父。母茅纺织不稍休，渊见辄泪下。少长，为负贩，劝母暂休，母曰： 休，不且馁死耶？ 渊大恸。客至，母擎茗椀呼渊持以出，渊跪而受，自责贫不能具仆婢也。娶，生子而妇亡，或劝再娶，曰： 吾已有子，何忍分养母力以养妇？ 竟以鳏终。母卒，哀号动行路。其后家稍裕，方冬，有被而无褥，曰： 吾母昔无此也。 将卒，命市棺视殡母之费。
魏兴，直隶新城人。早丧父，兴与弟继宗皆入伍。继宗战死，兴以母老，出伍为樵以养。岁饥，米贵，兴以米奉母，而自食糟糠，恒不饱。兴亦老，樵不足，毁屋，伐屋后树以鬻。安康诸生张鹏翼闻其事，过兴，见兴侍母左右扶持如童子，因问其邻魏叟： 与其母日何食？ 邻曰： 兴啖包穀，母食麦。 鹏翼大嗟异，以其事白知府，月予以粟，兴母子始得饱。
戴兆笨，安徽旌德人。少从父业缝纫，十三丧母，尽礼，事后母如母。父病噎，亦减饮食，百方疗父，不得，则刲肱糜以进，终不愈。恸甚，庐墓侧，朝夕稽颡。时归省后母，呼妻出，戒以善侍养，不入其室。
潘周岱，安徽泾县人。为竹工，与父同佣，必躬其劳而遗父易且逸者。父创足，负以往返。老废，周岱独应佣，得酒肉时蔬怀归，燂以进。家食，必父母食乃食。岁饥，奉父母必丰，次以食弟，躬与妻子饱糠覈。父母疾，左右侍养无须臾去侧。母家山下泉洌，母病笃，夜半思得泉以饮，周岱挈瓶往，行四十馀里，乡晨以泉至。居丧，旦暮悲号，先后庐墓三年。丧既终，夕必诣墓爇香燃灯，如是终其身。妻吴亦孝，无违命。
张淮，浙江秀水人。贫，粗识字，为人收田租。父有心疾，思食羊，非特杀则不食，淮买羊杀以食父。思出游，则赁肩舆侍以出，穷日乃还。父疾数年，凡所思，百方致之，不稍怠。疾笃，刲肱进，卒不治。
同时张廷标，为衣工。奉母，常效市中儿嬉戏以娱母。一日邻家火，负母出，迁祀先之具，而不及他器用。节所入为弟娶妇，而终身不自娶。县人与淮称 二孝子 ，道光初年事也。
胡其爱，江南桐城人。为人佣而养母。母病疲癃，其爱日夕在左右，视卧起饮食。出就佣，具晨餐，度午不能归，出勺米付邻媪，嘱代爨，必拜。邻媪止之，行数里外，复遥拜。夜必归，为母涤中裙厕牏。在佣家得肉食，即请归遗母。母出观优，负以往，夜则负以还。欲往戚党家，亦如之。母殁，负土为坟，居悒悒而卒。
方其明，亦桐城人。亦为佣而养母，母亦病疲癃。其明虑出佣母饥渴，乃弃佣为丐，负母以出，得食必先母。母卒，乃为圃，时荷锄而泣曰： 昔为乞，苦饥寒，不离母侧；今稍足衣食，思母不可得矣！ 
邓成珠，福建泰宁人。亦为佣而养母。佣所距家远，日乞米一合，昧旦送母所，还执佣。母盲不能炊，乃负母依主家傍舍，朝夕为具食。主或以为言，成珠曰： 成珠自减餐奉母，不敢重累主人也。 居五年，母卒，葬毕，辞主人，不知所之。
张三爱，江南歙县人。为人役。事母孝，母病，不能具药物。或谓之曰： 汝欲愈母病，盍刲肝？ 三爱祷於丛祠，破腹，肝堕出，以右手劙肝，得指许，左手纳於腹，束以白麻。归以肝和羹饮母，母良愈，三爱创亦合。三爱所事主，故尝为知县，贫，逋赋，三爱辄代承，被笞，不少｛封心｝。主病且死，命三爱去，三爱勿听，事主之子如事主。
杨梦益，陕西郃阳人。卖菜佣也，事母孝，妻贾力纺织以佐养。乾隆中，岁饥，梦益与妻食糠籺，盛米於囊，置其中，熟以奉母。米尽，将鬻子，族人感而周之，乃止。
阎天伦，甘肃陇西人。贫，父居僧寺，天伦与妻杨，鸡鸣起磨面，及明入市，求父所嗜往馈，午若晡皆然，夜则从父寝。父失明，天伦为茹素，年馀，目复明。天伦先父卒，杨卖浆为养，如天伦在时。翁卒，力营葬，忌日必祭，终其身。
夏士友，湖北江夏人。事母孝，佣力以养，不足，则减己食食母。邻或邀食，必先为母具食，然后往。寒，语母勿早起，自执炊置食床前，又丁宁嘱母善自护，乃出，如是以为常。年四十未娶，或愍之，助其娶妇。居半载，士友自外归，妇与姑诟于室，流涕责妇，即日出之。或曰： 出妇，如无后何？ 士友曰： 有妇，欲其孝；有子孙，亦欲其孝。苟不孝，安用妇？安用子孙？ 年馀，士友疾卒，母哭之恸，邻有张某感士友孝而不得终事母，月供薪米，终其身。
白长久，甘肃平番人。幼孤，贫，负贩奉母，具甘旨。母或不怡，以首抵母，引手披其颈，俟解乃止。里社演剧，负母往观，侍侧说剧中事。母年八十，长久亦六十，未尝稍懈。光绪中，青海办事大臣豫师餽以金，不受。母卒，朝夕诣墓，馈食三年。
郭味儿，甘肃礼县人。卖浆，出必拜母，归亦然。母严，稍不当意即恚，味儿为孺子状悦母。母苦胫痛，或言瘗枯骨，母当愈，黎明辄携长鑱徘徊丘陇间，寒暑不间。母卒，饮不入口，五日毁卒。
聂宏，陕西鄠县人。卖酒，事亲孝，得钱易甘脆奉亲。母卒，卧父榻侧，时省视。畜犬，得饼衔饲母，人以为孝感。
董阿虎，江南山阳人。少丧父，为人担水，得值养母。稍有馀，必具甘旨。积十馀年，构茅屋奉母。一日，邻被火，阿虎负母避，还跪户外，乞神佑。俄左右尽爇，独阿虎茅屋存。
张乞人，顺天永清人，失其名。父死，行乞以养母。穴土为居，天大雪，知县魏继齐过其处，闻歌声出地中，怪而呼问之，曰： 今日母生日，歌以劝餐耳。 继齐命车载其母子至县，继齐母畀其母粟及布，继齐与银十缗。乞人叩头曰： 官母赐我母，不敢不受；官赐我，我不敢受。 继齐问其故，曰： 民愚，不知此十缗官何所受之？我母年八十，我年六十一，为清白百姓足矣。 继齐不复强，将为营室，乞人负其母去，不知所终。
席慕孔，广东三水人。善养母。尝娶妻生子。岁饥，田数亩尽鬻，妻怨其贫，求去，遂遣之。夏秋助人耕穫为佣，冬则乞食以养。得饼饵归食母，得馀羹，啜湆，以肉归。
张长松，山东栖霞人。母瞽，长松出为佣，主人与之食，辄不尽，归遗母。无所事则乞诸邻里，母食已，乃食其馀。冬大雪，长松病不能出，呼母涕泣言曰： 儿不肖，不能养吾母，乃乞食，母赖以活。今疾惫，母老，可若何？ 遂死。
崔长生，江南邳州人。生而瘖，手又挛。为佣养父母，出入必面。岁大祲，乞食于市，得糟糠，上父母，自食草根木实以活。拾字纸，得遗金，待失者逾月不得。乃易母彘饲之，茁壮蕃息，为父母治送死之具。丧父母，舁葬於中野，遂去，不知所终。
荣孝子，河南遂平人。幼痴聋，无名。家本饶，后中落，贫甚。父卒，无所居，奉母居栖流铺。出乞食，择所得供母，自食其馀。得少，则但供母，而自忍饥归。见母必叩头，食必跪进。母食则起而舞，食减则泣。母或故减食以食子，则泣不受。母七十馀卒，县人为具敛，朝暮泣，终其身。吏以孝子旌其楣，亦不知孝子为何名也。卒亦七十馀。
无锡二孝子，皆失其姓氏。其一瞽，磨粉为业，事母至孝，竭力供甘旨。年至四十馀复明，人皆异之。其一哑，行乞得钱以养母，必具酒脯。母卒，食必祭，祭必伏地号痛。既葬，哭于墓，见者皆感。
哑孝子，无姓氏，或曰云南昆明人。家有母，老矣，行乞以养。得食必奉母，母食然后食。母或怒，嬉戏拜且舞，必母乐乃已。得钱密投诸井，母卒，乡人有欲醵钱以助敛者，与如井，数数指水中，乡人为出钱，营殓且葬。事毕，远游不知所终。
