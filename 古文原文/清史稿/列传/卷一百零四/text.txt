王无党吴进义谭行义李勋樊廷武进升马负书范毓皛
王无党，直隶万全人。康熙五十一年武进士，授蓝翎侍卫。累迁广西梧州协副将。贵州台拱九股苗为乱，无党率师讨定之，擢左江镇总兵。九股苗复为乱，无党驰抵古州，分兵赴八寨督剿。经略张广泗檄无党分攻台拱大台雄，克之。平交上等三十馀寨，擒其渠巴利，会收牛皮大箐。乾隆元年，署贵州提督。从广泗抚定上下九股诸苗从为乱者。二年，真除。疏陈黔省急务，请筹积贮，筑城垣，整墩台塘房，禁掠卖人口，下部议行。定番州属姑卢寨苗视险强肆，广泗与无党遣汉、土官兵三千馀，分道毁寨搜箐，擒其渠老排，十馀日而定，上褒其妥协。四年，陛见，赐孔雀翎。
六年，移湖广提督。黑峒苗为乱，大学士鄂尔泰以无党在贵州久，熟苗事，留使戡定乃上官。八年，上以湖广军政废弛，无党至官未有所整理，下诏诘责。十三年，坐提标兵救火攘衣物，兵部论无党徇庇，当夺官，命诣京师引见，左授湖南沅州协副将。迁云南楚姚镇总兵。内擢銮仪使。复外授福建漳州镇总兵。迁浙江提督。以目疾乞罢。卒，谥壮悫。
吴进义，字子恒，陕西宁朔人。父开圻，康熙二十七年一甲三名武进士，官至云南元江副将。进义入伍，从振武将军孙思克征噶尔丹，劄署守备，发江南借补千总。累迁江南寿春镇总兵。擢江南提督，疏言： 太湖界江、浙，渔船奸良难辨。请照海洋例巡哨，支河小汛，饬两省陆路兵巡查，则声势联络，奸宄敛迹。 有旨嘉奖。久之，移浙江，再移福建，复还浙江。时有伪为孙嘉淦疏稿语讦上，进义与浙闽总督喀尔吉善以闻。上令究所从来，语连提督廨胥吏，喀尔吉善劾进义隐讳，命解官听谳。进义力辨未尝隐讳，其幕客证进义已见稿。浙江巡抚雅尔哈善论进义当重辟，上愍其老，命贳罪。复以疏稿未得作伪主名，令江苏巡抚庄有恭会鞫。有恭疏陈进义实未见稿，浙江承审诸吏牵合附会。事下军机大臣覆讯，得实。上以进义无辜废斥，召来京，命以提督衔署直隶宣化镇总兵。未几，授古北口提督。进义请限操演火药，增设河屯协弓兵，皆允行。二十三年，加太子少保。二十七年，卒，年八十四，加太子太保，谥壮悫。
进义家世多武功，从祖坤，贵州永北总兵，尝征四川苗及金川有功。坤子开增，自武举官至浙江温州总兵。
谭行义，四川三台人。康熙时，以武举授陕西西宁卫千总。雍正初，从军平青海，再迁河南城守营参将。河东总督田文镜劾行义送陕西军马疲瘦，夺官，上令来京引见，召对称旨，赐编刻上谕、貂皮、香珠，复原官。再迁广东高雷廉总兵。总督鄂弥达檄行义将五千人协剿贵州乱苗，进击滚纵、高表诸寨。经略张广泗令赴援上江，攻乌婆、摆吊诸险要地，搜牛皮大箐，获其魁。历福建漳州、湖南镇筸诸镇。
乾隆四年，授广西提督，帅师会讨楚、粤乱苗。宜山县土蛮恃险劫掠，行义与总督马尔泰、署巡抚安图令游击杨刚讨之。破白土、丘索二村，执其渠，斩以徇。忻城土县外八堡有剧盗曰蓝明星，恃险焚劫。行义檄副将毕映捕治，明星遁入山，搜捕得之。有黄顺者，匿湖北、广东错壤处，谋为乱。贵州人黎阿兰与相应，散旗印，将起事。行义诇知之，督兵攻克贼巢，擒斩首从七十馀，事乃定。柳州兵皆居草舍，患火。行义请发白金四千贷兵建瓦屋，分三年还帑，从之。又有李彩者，纠众聚迁江石版村谋犯县城，行义既捕治，请城北设汛。寻以擅发仓穀贷於兵，左授登州镇总兵。十一年，迁江南提督。十四年，移浙江提督。十六年，再移福建陆路提督。十八年，卒，谥恭悫。
李勋，贵州镇远人。入伍，稍迁守备。从征台拱九股生苗，广泗檄同剿羊吊、洞里、羊色诸地，搜牛皮大箐，勋亦在行间。累迁湖广提督。缅甸乱，移云南提督。疏请自普洱驰往孟艮捕治乱渠召散，上以其老，不胜瘴疠，命还普洱。勋已至孟艮，督总兵刘德成、华封等葺堡寨，防要隘，得召散兄猛养等。勋还，卒於途。加太子太保，谥庄毅。
樊廷，陕西武威人。初入伍，更姓名王刚。从征乌蒙、青海、西藏，积功累迁甘肃肃州镇总兵。自陈复姓名，改籍四川潼川县。准噶尔犯科舍图卡伦，盗驼马，其众二万馀。廷率副将冶大雄等将二千人御之，转战七昼夜，与总兵张元佐等军合，杀贼无算，尽还所盗。时提督纪成斌护宁远大将军印，闻上，诏褒廷以寡敌众，忠勇冠军，赐白金万，一等轻车都尉世职。授陕西固原提督、都督佥事。入觐，请从军，命从署宁远大将军查郎阿出师屯南山。副将军张广泗侦贼伏乌尔图水，檄廷将千五百人自硷泉子进剿，至哈洮遇贼，夺据山梁，连败之。越噶顺抵鄂隆吉大坂，杀贼四百，擒三十六，收其粮械。
乾隆初，上从查郎阿请，发甘、凉诸镇兵五千人驻哈密，置总统提督，以授廷。廷至军，疏言： 乌尔克为极西第一要隘，兵出侦洮赖大坂北芦草沟、噶顺沟东乱山子及乌尔图水，夜辄有火光。守隘兵寡，请量增。 又疏言： 哈密兵在山南烟墩沟诸地牧驼马，请分山北防兵巡护。 皆用其议。在边二年，以病乞罢，命还固原治疾，遣医往诊。寻卒於哈密。遗疏论防边事甚切，上深愍之。命查郎阿经纪其丧，归葬凉州。赠都督同知，谥勇毅。
子经文，官至广东右翼总兵。经文子继祖，官湖北副将。继祖子从典，请改籍湖北恩施。从典子燮，官湖南永州镇总兵，同治中，坐事罢。
武进升，山西宁乡人，其后改籍江南江宁。初以张姓入伍。稍迁浙江温州镇标守备。雍正初，闽浙总督满保疏荐，引见，授三等侍卫，属怡亲王允祥。寻外授江宁游击。累迁福建陆路提督。言： 闽省不习骑射，加意督率，弓力渐增。马兵出马收马较前改观。 高宗谕以 如此方不负任使，然亦不可欲速，尤贵为之以实，要之以久 。进升与总督喀尔吉善忤，疏言： 喀尔吉善外似和平，心实刚愎。令臣密察水师提督张天骏营伍，臣辞以水师非所辖。督臣正言厉色，必令臣密察。及察知水师陋规，告之督臣，督臣置不问，反与天骏契合。臣察漳州营马值，总兵马负书为督臣旧部，巧为徇私。令臣无地自容。 又疏言喀尔吉善衰惫状，上斥进升支离狂率。喀尔吉善亦劾进升徇所属，纵兵行窃。因左授江南狼山镇总兵，进升疏谢，谕曰： 汝无他过，祗好胜多事，故左授示薄惩。若不知改，或遂委靡，一切姑息，皆不可也。 居数月，擢江南提督，以老罢。再起，终浙江提督。卒，年八十馀，谥良毅。
马负书，汉军镶黄旗人。乾隆元年一甲一名武进士，授头等侍卫。累迁福建漳州镇总兵。疏言： 漳州民好斗，有所谓 闯棍 ，结党肆行，土豪养为牙爪，请严治之。 上下其章喀尔吉善，令体察惩治。历琼州、金门、台湾、狼山诸镇。署古北口提督，疏言： 兵习阵法，无济实用。应於秋冬收穫后，择地成列，为仰攻旁击势。分合进退，以金鼓为节。常月教场演习，仍依营制。 得旨允行。授福建陆路提督。卒，谥昭毅。
范毓皛，山西介休人。范氏故巨富。康熙中，师征准噶尔，输米餽军，率以百二十金致一石。六十年，再出师，毓皛兄毓馪请以家财转饷，受运值视官运三之一。雍正间，师出西北二路，怡亲王允祥荐毓馪主饷，计穀多寡，程道路远近，以次受值，凡石米自十一两五钱至二十五两有差，累年运米百馀万石。世宗特赐太仆寺卿衔，章服同二品。寇犯北路，失米十三万馀石，毓馪斥私财补运，凡白金百四十四万。师既罢，米转运近地，户部按近值核销，故所受远值，责毓馪追缴，凡白金二百六十二万，复出私财采蓡，市铜供铸钱以偿。
毓皛以武举授卫千总，以驼佐军，擢守备。累迁直隶天津镇总兵。自河南河北镇移广东潮州，疏请令潮州营兵如河北例，兼习长枪、短棍、连接棍诸艺。世宗命与总督鄂弥达、提督张溥商榷。鄂弥达等上言： 广东山海交错，军械惟鸟枪最宜，次则弓箭、藤牌、挑刀、大炮。毓皛所议与广东不甚宜。 上韪鄂弥达等议，仍谕毓皛初至，当嘉其肯言。嘉应、潮阳遇飓，海岸决。毓皛以闻，命加意抚绥。乾隆初，署广东提督。故事，市舶至，诣海关纳税。或遇风未至所往地，中道暂泊，亦论税如例。毓皛虑民避屡税，遇风不敢泊，致倾覆，疏请商舟寄泊，非即地市易不徵税，上命待审察。毓皛以忧归，服终，授直隶正定镇总兵。湖广总督阿尔赛请移任苗疆，上不允，谕以 毓皛富家子弟，谨慎无过。苗疆事重，不能胜也 。上巡五台，毓皛言兄毓馪子清注具羊千、马十备赏赉，上却之。寻以老罢。卒。
论曰：提镇虽专阃，然受制於督抚，所辖兵散处诸营汛，都试肄武，虚存其制耳。无党、进义皆能勤其官者，行义捕盗，廷屡从战，皆有劳。进升龂龂不欲旷其职。毓皛与其兄出私财助军兴，几倾其家而不悔，求诸往史，所未有也。
