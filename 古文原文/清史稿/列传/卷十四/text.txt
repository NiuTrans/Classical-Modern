常书弟扬书常书子察哈喇孙叶玺曾孙辰布禄察哈喇子富喇克塔扬书子达尔汉达尔汉子鄂罗塞臣康果礼弟喀克都哩哈哈纳哈哈纳弟绰和诺绰和诺从子富喀禅叶克书叶克书子道喇博尔晋子特锦孙玛沁曾孙康喀喇雅希禅子恭衮讷尔特拉笃浑舒赛舒赛子西兰西兰子
席特库景固勒岱景固勒岱从弟崇阿扬善弟伊逊讷都祜从弟武赖冷格里子穆成格冷格里弟纳穆泰从弟谭布萨穆什喀弟雅赖洪尼雅喀子武拉禅洪尼雅喀弟萨苏喀阿山
常书，郭络罗氏。与其弟扬书，同为苏克苏浒河部沾河寨长。太祖起孤露，奋复祖父仇，归罪尼堪外兰，未遽讼言仇明也。明庇尼堪外兰，宣言将筑城甲班，使为满洲主。於是旁近诸部及太祖族人，皆欲害太祖，附尼堪外兰。苏克苏浒河部萨尔浒城长诺米纳有兄曰瓜喇，忤尼堪外兰，尼堪外兰谮於明，见诘治。诺米纳与常书、扬书及同部嘉木湖寨长噶哈善哈思虎相为谋曰： 与其倚此等人，何如附爱新觉罗宁古塔贝勒乎？ 遂相率归太祖。太祖椎牛祭天，将与盟，常书等言於太祖曰： 我等率先来归，幸爱如手足，毋以编氓遇我！ 乃盟。既而诺米纳贰於尼堪外兰，常书等请於太祖诱而杀之。
太祖以同母女弟妻扬书、噶哈善哈思虎，是岁癸未。明年正月，太祖从叔龙敦，构太祖异母弟萨木占，邀噶哈善哈思虎杀诸途。太祖闻，大怒，欲收其骨；族昆弟皆与龙敦谋，不肯往。太祖率近侍数人行，太祖族叔棱敦尼之曰： 同族皆仇汝，否则汝女弟之夫何至见杀？宜勿往。 太祖勿听，环甲跃马，登城南横巘，引弓疾驰。向城大呼曰： 有害我者速出！ 闻者惮太祖英武，不敢出，遂收其骨以归，移置室中，解所御冠履衣服以敛，厚葬之。遂帅师讨萨木占及其党讷申、万济汉等，为噶哈善哈思虎复仇。
常书兄弟事太祖，分领其故部，为牛录额真。旗制定，隶满洲镶黄旗，旋改隶镶白旗。常书兄弟皆卒於太祖朝，扬书之丧，太祖亲临焉。常书子布哈图、察哈喇，并为牛录额真，改隶镶白旗。布哈图事迹无所表见。
察哈喇事太宗。各旗设调遣大臣，察哈喇与焉，佐正红旗。天聪三年，从上伐明，取遵化，薄明都。四年二月，师还。命署固山额真，与范文程率蒙古兵守遵化。四月，与武纳格设谋，即樵采地设伏败敌，获马二百馀。明将合马步军四千攻大安口，复与武纳格整兵奋击，尽歼之。五月，明兵复滦州。贝勒阿敏等谋弃诸城，引兵出边，令察哈喇弃遵化。会明兵已逼，察哈喇与鄂本兑等突围出，全师以还。五年五月，偕总兵官冷格里、喀克笃礼伐明南海岛，师次海滨，掠敌舟以渡，舟未足，驻师待之。明兵渡海来击，牛录额真穆世屯战死。察哈喇督兵力战，别遣人沉其舟，敌还求舟不得，溺者大半。六年五月，上伐明，略归化城，将渡河，与承政车尔格以兵五百为前锋，具舟济师。十一月，与承政巴笃理使朝鲜，定职贡岁额。九年，从贝勒多铎攻明锦州，与固山额真阿山、甲喇额真吴拜等以兵四百为前锋，渡大凌河，遇明兵三千，相向列阵。使告多铎督诸军继至，明兵溃，察哈喇等分道迫击，俘馘无算。逾年，卒。
布哈图有子曰叶玺，事太宗。崇德三年，从睿亲王多尔衮伐明，自青山口毁边墙入，破蓟辽总督吴阿衡军。五年，从围锦州。顺治元年，从武英亲王阿济格西征。二年，破李自成兵於延安，移军下江南，至安陆，获敌舰四，复与护军统领哈宁阿泛江击贼，至富池口，水陆屡战皆捷。三年四月，苏尼特部腾机思等叛入喀尔喀，叶玺从多铎等讨之，追至布尔哈图山，俘七人，降二十五户。七月，师自图拉河西行，至紥济布拉克，遇喀尔喀土谢图汗二子率兵二万御，战，没於阵。叶玺时官巴牙喇甲喇章京，事闻，赠巴牙喇纛章京，予世职拜他喇布勒哈番。
布哈图有孙曰辰布禄，初任牛录额真，兼工部理事官。崇德三年，从多尔衮伐明，克阳信。顺治三年，从定西大将军和洛辉击贺珍汉中，从肃亲王豪格讨张献忠，皆有功，授拜他喇布勒哈番。十三年，从讨郑成功，败其将陈六御等於舟山，进三等阿达哈哈番。十七年，卒。
察哈喇有子曰富喇克塔，任牛录额真、都察院理事官。崇德八年，迁工部参政。顺治元年四月，授正蓝旗满洲梅勒额真，旋擢本旗蒙古固山额真。从睿亲王多尔衮入关破李自成，追至庆都，授牛录章京世职。从豫亲王多铎攻潼关，自成将刘宗敏据山为阵，富喇克塔与都统拜音图发炮击之，溃。二年，从下江南，与马喇希等为前锋，克扬州。三年，从贝勒博洛定浙江，克处州。略福建，与都统汉岱克分水关，趋泉州，下抚州及所领县三。加半个前程。五年二月，坐事，解固山额真。寻从征南大将军谭泰讨金声桓，败贼於九江，得战舰百馀。与何洛会以偏师截饷道，得粮艘二百，遂攻南昌。声桓及王得仁以兵七万守隘，富喇克塔以舟二十为前锋，薄城力战。明年，贼平。师还，卒於军，进一等阿达哈哈番。
扬书有子曰达尔汉，太祖甥也。改隶镶蓝旗。初为牛录额真。太祖妻以女，为额驸。积战功，授一等副将世职。太宗即位，列八大臣，领镶黄旗。从大贝勒代善伐紥鲁特部，单骑逐敌，获其台吉。复伐栋揆部，俘塔布囊古穆楚赫尔、杜喀尔、代青多尔济三人及其子，进三等总兵官。天聪元年，从伐朝鲜，克义、定、安三州，斩其府尹李莞等。朝鲜国王李倧请行成，使与纳穆泰等莅盟。师还，上赐宴劳之。复从伐明，攻锦州，有功。贝勒阿巴泰以赐宴不得与大贝勒同坐，属达尔汉代奏，上使劝谕之。复宴，阿巴泰又以为言，乃解达尔汉固山额真示意，旋命复任。三年，从伐明，围遵化，率所部攻城西迤北，克之。四年，蒙古敖汉、柰曼诸部兵攻昌黎，不克，命达尔汉与喀克笃礼等以兵千人往会攻，城未下，焚近郭庐舍而还。五年七月，从伐明，围大凌河城，率所部攻城北迤东，浚壕筑垒，与冷格里等环城固守。八月，城人以步骑五百出战，达尔汉率八十人击败之。越日，敌复出挑战，达尔汉督所部邀击，明兵堕壕死者百馀人。
六年，从伐察哈尔，师次哈纳崖。达尔汉从者盗马，遁入察哈尔，告师至，林丹汗举部西奔，驱归化城富家渡黄河西遁。达尔汉坐降一等副将。七年，明将孔有德来降，达尔汉与篇古屯兵江岸守其舟。八年，复从伐察哈尔，遂略明边，自上方堡毁边墙入，经朔州，分兵至宣府右卫。是岁，命免功臣徭役，达尔汉与焉，并增牛录人户。九年，上遣诸贝勒伐明，略山西，命达尔汉及阿山等出屯，牵制明宁、锦诸道兵，使不得西援。道遇敌，击败之，斩明将刘应选。崇德元年五月，从武英郡王阿济格伐明，攻顺义，以所部先登，进一等总兵官。寻以顺义复失，论罚。六年，从郑亲王济尔哈朗等伐明，攻锦州，达尔汉坐济尔哈朗召议御敌不时至，嗾其僚争功，罢固山额真，夺世职。顺治元年，卒。
达尔汉有子曰鄂罗塞臣，事太宗，官甲喇章京，领摆牙喇兵。天聪三年，从伐明，薄燕京，与哈宁阿共破明经略袁崇焕营。太宗嘉其善战，授备御。四年，署固山额真。从贝勒阿巴泰等守永平，明兵自开平卫至，迎击，败之。五年，从伐明，围大凌河城，屡败城兵。八年，从贝勒萨哈廉略山西，明兵自崞县至，鄂罗塞臣从第三队先众击敌。累功，进二等阿达哈哈番。崇德元年，从伐朝鲜，与萨穆什喀等败其援兵。二年，授议政大臣。三年十月，从豫亲王多铎伐明，侵宁远、锦州。十一月，豫亲王至中后所，将与郑亲王济尔哈朗军会。明总兵祖大寿兵来袭，甲喇额真翁克等及从征土默特部兵先奔，鄂罗塞臣及哈宁阿等且战且退，士卒有死伤者。论罚，夺世职。
六年三月，从睿亲王多尔衮伐明，围锦州。六月，复从郑亲王济尔哈朗伐明，围锦州，祖大寿以步兵出战，左翼三旗骑兵避敌勿敢击，鄂罗塞臣与同官阿桑喜率摆牙喇兵直前奋击，大寿乃引去。肃亲王豪格庇三旗之未战者，睿亲王多尔衮和之，使诫鄂罗塞臣毋言战胜皆出摆牙喇兵，亦毋言战时未见骑兵，功罪置勿论。明年，事闻，上令多尔衮出白金五百，豪格出白金千，畀鄂罗塞臣，进二等阿达哈哈番，擢梅勒额真。八年，与参政巴都礼等定黑龙江。顺治二年，从讨李自成，克潼关，鄂罗塞臣先登。五年正月，命帅师驻沧州。十二月，从武英亲王阿济格讨姜瓖。六年七月，擢正蓝旗蒙古固山额真。寻兼任刑部侍郎。
鄂罗塞臣，公主子，世臣，从征伐有功。两遇恩诏，累进二等精奇尼哈番。七年，坐谳狱徇情，罢侍郎。八年，授都察院左都御史。寻命专任固山。十六年，与安南将军明安达礼帅师驻荆州。郑成功犯江宁，明安达礼、鄂罗塞臣以舟师赴援，成功败走。十七年，还京，仍任都统。康熙三年，卒，赠太子太保，谥敏果。子勒贝，自有传。
康果礼，先世居那木都鲁，以地为氏。岁庚戌，太祖命额亦都将千人，徇东海渥集部，降那木都鲁、绥芬、宁古塔、尼马察四路。康果礼时为绥芬路屯长，与其弟喀克都里及他屯长明安图巴颜、泰松阿、伊勒占、苏尔休，明安图巴颜子哈哈纳、绰和诺，泰松阿子叶克书等，凡十九辈，率丁壮千馀来归。太祖为设宴，赉以金币，分其众为六牛录，以康果礼、喀克都里、伊勒占、苏尔休、哈哈纳、绰和诺世领牛录额真。
旋授康果礼三等总兵官。以贝勒穆尔哈齐女妻之，号 和硕额驸 。旗制定，隶满洲正白旗。天命三年，从上伐明，取抚顺，克抚安、三岔儿等十一堡，入鸦鹘关，破清河。六年，复从伐明，下沈阳，树云梯先登，遂克其城。太宗即位，列十六大臣，佐正白旗。寻擢摆牙喇纛章京。天聪元年，从贝勒阿敏伐朝鲜。三年，从上伐明，入洪山口，克遵化，薄明都。上驻军德胜门外，明督师袁崇焕入援，壁於城东南。上命康果礼从诸贝勒击之，诸贝勒逐敌迫壕，康果礼与甲喇章京郎球、汉岱等不及壕而返，并坐削爵，罚钅爰，夺俘获。五年，卒。
子六，色虎德，继为牛录额真；迈色，为摆牙喇甲喇章京，从伐明，战塔山，没於阵；赖塔，自有传。
喀克都里，与康果礼同隶满洲正白旗。初授三等总兵官。太宗即位，列八大臣，领正白旗。天聪元年，从伐朝鲜，有功。三年，上伐明，围遵化，八固山环城而攻，分隅列阵。喀克都里所部兵萨木哈图，树云梯先登，众继之，城遂拔。上嘉喀克都里造攻具如法，督兵先诸军登城，亲酌金卮奖劳，进二等总兵官，赐号噶思哈巴图鲁，言其勇敢善战，疾如飞鸟也。
萨木哈图亦赐 巴图鲁 号，授备御世职。四年正月，上复伐明，克永平，明兵溃走昌黎。上遣敖汉、柰曼、巴林、紥鲁特诸部兵攻之，命喀克都里与固山额真达尔汉等将千人继往为助，守坚不能下，焚附城庐舍，引还。上既录遵化功，察萨木哈图猛士，心爱惜之，戒喀克都里毋使更先登。及攻昌黎，萨木哈图运木筑栅，复树云梯欲登，闻上命罢攻，乃止。上以喀克都里不恤战士，深诘责之。
五年五月，与固山额真冷格里分率左右翼步、骑兵伐明，规取南海岛，徵舟於朝鲜，不至，师次海滨，不能渡，引还。明兵邀战，屡击败之，多所俘获。八月，上复伐明，围大凌河城，喀克都里率所部军城东北，城人食尽，祖大寿以城降，引还。六年，从上伐察哈尔，与诸将分道并入，籍所俘人户及帛、马、牛、羊以献，赐赉有差。七年，上询诸贝勒大臣伐明及朝鲜、察哈尔宜何先，喀克都里言： 宜先伐明，以承天佑、协人情，且利在神速，攻其不备。 上嘉纳之。
八年，喀克都里家人讦喀克都里将亡归瓦尔喀，以财货藏那木都鲁故屯。上曰： 喀克都里安有此？果欲负朕，天必鉴之！ 以讦者付喀克都里杀之。逾数月，喀克都里卒。其兄康果礼妻，故贝勒舒尔哈齐女，言喀克都里谋亡去事不诬，诸子坐此不得绍封。
哈哈纳，亦那木都鲁氏，明安图巴颜子也。隶满洲镶红旗。初与伊勒占、苏尔休同授备御。太祖妻以宗女。寻从伐乌喇，被数创，力战败敌。上命将所部出驻赛明吉，未至，其戍兵叛亡，守将玛尔图追弗及。哈哈纳闻之，兼程疾进，斩三百馀级，收男妇五百馀以还。上赐以所得叛渠及鞍马、弓矢。天命四年三月，明经略杨镐部诸将四路来攻，上督诸贝勒出御，破之，遂进克开原、铁岭。哈哈纳皆在军有功。六年，从攻辽阳，与博尔晋伺敌城下，败其援兵；复分攻沙岭城，破援兵自广宁至者。太宗即位，设各旗调遣大臣，以哈哈纳佐镶红旗。天聪八年，帅师略锦州，进攻宁远，明兵骤至，哈哈纳马殕，徒步益奋击，卒破明兵。城海州，明兵来争，哈哈纳以所部首当敌，敌溃走。复援耀州，解其围，逐敌，获马三十。崇德元年，从武英郡王阿济格伐明，入长城，克昌平、涿州。创发，病废，致仕。寻卒。
子费扬古，事圣祖。以佐领从军，讨吴三桂。师次荆州，战宜昌，战永兴，皆捷；攻常宁、耒阳，先驱。累迁镶红旗汉军副都统。卒。
绰和诺，亦隶镶红旗。其初归太祖，别率所部百人偕，太祖赉予甚厚。从太祖征伐，临阵衷绵甲，奋起直前，所向披靡。岁辛亥，从何和礼伐呼尔哈部，克紥库塔城。天命四年，击明总兵马林尚间崖。六年，取沈阳、辽阳，并有功，授游击。帅师戍科木索、宁古塔。有就善者，戕守吏，率众掠辎重亡去，绰和诺追及海滨，斩就善，并歼其党，上命以所获辎重犒之。太宗即位，列十六大臣，佐镶红旗。天聪五年，从上伐明，围大凌河城。明监军道张春、总兵吴襄等率兵万馀自锦州来援，绰和诺先世先众迎击，力战，没於阵。上厚恤其家，进世职一等参将。无子，其兄翁格尼袭，以新附呼尔哈百人益所辖牛录。旋以翁格尼才不胜，改授其子富喀禅。
富喀禅初以摆牙喇壮达事太宗。大凌河之役，深入敌阵，绰和诺战死，富喀禅亦被创堕马，裹创步战，搴敌纛；摆牙喇壮达瑶奎亦堕马，富喀禅复前援，与俱归。八年，攻大同，复被创，仍奋进克敌寨。是岁代其父为牛录额真，袭职。崇德元年，从伐朝鲜。三年，授工部理事官，兼甲喇章京。从豫亲王多铎伐明，攻宁远，败敌中后所城西。
顺治初，从入关击李自成，加半个前程。三年，授西安驻防总管。自成馀党刘文炳、郭君镇等掠延安、庆阳。四年三月，富喀禅帅师讨之，逐贼三水，斩君镇；别遣游击胡来觐、守备徐国崇等逐文炳至宜君蓝庄沟，获之，俘斩其党略尽。
五年，回民米喇印、丁国栋等陷河州为乱，富喀禅与总督孟乔芳遣兵攻讨，诸回皆受抚，而喇印复叛，陷甘州。富喀禅帅师进攻，深沟高垒相持，贼出城来犯，战辄胜，并歼其樵采者。城既下，馘喇印。国栋又与缠回土伦泰等陷肃州，遣副将马宁、张勇讨平之。
六年，姜瓖以大同叛，旁近郡县皆陷。富喀禅遣诸将根特、杜敏赴援，战猗氏，获瓖所署监军道卫登方；战合水，斩瓖将刘宏才。论功，遇恩诏，累进一等阿思哈尼哈番。圣祖即位，改西安驻防总管为将军，富喀禅任事如故。时自成馀党李来亨、郝摇旗、袁宗第等屯归州、兴山间。康熙二年，上遣将往讨，命富喀禅与总督李国英、副都统杜敏等会师，战於陈家坡，贼溃遁，进至黄草坡，复大败之，进三等精奇尼哈番。五年，卒。子穆成额，自有传。
叶克书，辉和氏，尼玛察部长泰松阿子也。归太祖，授牛录额真，隶满洲正红旗。天命六年，从伐明，攻辽阳，敌背城而阵，叶克书冲锋突击；攻沙岭，先众杀敌。累功授三等副将。太宗即位，列十六大臣，佐正红旗。天聪五年，授兵部承政。六年，授固山额真。八年八月，从贝勒代善伐明，入得胜堡；略大同，下诸城堡；西至黄河，合军朔州。十一月，考满，进二等副将世职。九年，贝勒多尔衮伐明，自大同入边，分兵授叶克书，从贝勒多铎屯宁远、锦州间，缀明援师，斩明将刘应选，俘其偏裨。
崇德元年，从武英郡王阿济格伐明，自延庆入边，克十二城。师还，坐所部失伍及攘获、擅杀诸罪，罢官，削世职，仍领牛录。二年正月，太宗伐朝鲜，命从承政尼堪等帅师伐瓦尔喀，师出会宁，击败朝鲜兵。十一月，从参政星讷伐卦尔察，至黑龙江，俘获甚众。三年，师还，上特遣大臣迎劳。寻授兵部右参政。四年七月，授梅勒额真。十一月，从承政索海等帅师伐索伦。五年四月，复任固山额真。七月，授牛录章京世职。
复从睿亲王多尔衮伐明，围锦州，与固山额真图尔格率所部三百人为伏城西南乌欣河，捕城人出牧者。敌兵千馀逆战，叶克书马中矢蹶，图尔格驰救之，上马复战，杀敌。比还，敌潜蹑其后，叶克书收兵还击，敌溃。以功进三等甲喇章京。六年九月，从贝勒杜度伐明，围锦州，与固山额真谭泰、阿山等凿壕环守，击明总督洪承畴於松山。十一月，从贝勒阿巴泰等伐明，师至黄崖口，叶克书与谭泰定策分两道夹击，入边薄长城，麾军先登；攻蓟州，败明总兵白腾蛟、白广恩诸军。寻遣兵攻孟家台，陷敌，坐罢官，夺世职。
顺治元年三月，世祖复命为梅勒额真，帅师驻宁远。四月，率步兵从入关击李自成，身被三十一创，毁一目，战弥厉，大破贼军。二年，从肃亲王豪格略山东，贼渠十馀辈据满家洞，凭险为巢，凡二百五十一窟，叶克书与尚书车尔格合兵搜剿，歼其渠，悉堙诸窟。以功累进二等阿达哈哈番。三年，授镇守盛京总管，恩诏进三等阿思哈尼哈番。十四年，坐昭陵总管锺柰有罪，失不劾，罢官，夺世职。十五年，卒。子道喇。
道喇以摆牙喇兵从征伐，积功至摆牙喇甲喇章京。崇德三年，从伐明。五年，围锦州，战松山、杏山，皆有功。顺治元年，调噶布什贤甲喇章京。睿亲王多尔衮与李自成战於一片石，从噶喇昂邦鄂硕当自成将唐通，通大败。入关逐贼，战安肃、庆都，乘胜蹑击，斩馘甚众。寻从固山额真叶臣略山西，至汾州，败自成将白辉。授牛录章京世职。三年，从顺承郡王勒克德浑攻荆州，击走李锦。五年，从大将军谭泰下江西，讨金声桓，五败贼，获所署总兵以下。九年，擢正红旗梅勒额真。十年，从靖南将军哈哈木复潮州，讨郝尚久。旋帅师驻荆州。十四年，授本旗蒙古固山额真。十六年，从信郡王多尼平云南，攻元江土司，克其城。累功，并遇恩诏，进一等阿达哈哈番。
康熙初，以老乞致仕，徙居盛京。十二年，圣祖加恩诸老臣，加太子少傅。二十一年，幸盛京，召见赐坐，侍茶酒，优赉。二十二年九月，卒，年八十一，谥勤襄。以弟之孙伊济纳袭职。叶克书次子夏穆善，第三子瑚叶，皆有战功，授世职：夏穆善二等阿达哈哈番，瑚叶三等阿达哈哈番。
博尔晋，世居完颜，以地为氏。太祖初起兵，有挟丁口来归者，籍为牛录，即使为牛录额真，领其众。顺治间，定官名皆汉语，谓之 世管佐领 。博尔晋领牛录，隶满洲镶红旗，寻授侍卫。岁癸巳，太祖侵哈达，略富尔佳齐寨，博尔晋与族弟西喇布从。西喇布被二矢死，博尔晋拔其矢还射，殪发矢者西忒库，为西喇布报仇。
天命六年，授紥尔固齐。城萨尔浒，命博尔晋董其役。役竟，从伐明，攻沈阳，击败明总兵贺世贤、陈策。沈阳下，进攻辽阳，明总兵李怀信、侯世禄、蔡国柱、姜弼、董仲葵合军五万，屯城东南五里，左翼四旗与战，大破之。城兵自西门出援，博尔晋方奉命诇敌，傍城行，遂合两红旗兵邀击，明兵败，入城争门，相蹂践死者枕籍。会左翼四旗兵已登陴，博尔晋麾众毕登，辽阳亦下。复分兵拔沙岭，击败明广宁援军。八年，与达音布、雅希禅帅师伐紥鲁特部，其贝勒昂安突走，达音布战死，博尔晋与雅希禅奋进，斩昂安，俘其孥。师还，上优赉之。十年，擢梅勒额真。将兵二千伐东海虎尔哈部，收五百户以归，上郊迎宴劳。
太宗即位，列八大臣，领镶红旗，兼侍卫如故。天聪元年正月，从伐朝鲜。五月，上自将围锦州，屯城西二里。博尔晋自沈阳帅师至，败明兵，追至宁远城下尽歼之。叙先后战功，授一等副将。旋卒。以失敕书，子孙不得袭。康熙三年，其子特锦疏请立碑纪绩，部议无左证，持不可，圣祖以博尔晋事太祖，勤劳夙著，特诏许之，并追谥忠直。特锦及博尔晋孙玛沁、曾孙康喀喇，皆有战绩。
特锦，博尔晋第四子也。初任牛录额真。天聪八年，授牛录章京世职。崇德五年，从郑亲王济尔哈朗帅师屯田义州。蒙古多罗特部苏班代等降明，居杏山西五里台，使通款，上命郑亲王移师迎护。明总兵祖大寿、吴三桂、刘周智屯杏山拒战，特锦以偏师击败之。六年，从伐明，围松山，攻宁远，皆力战败敌。
顺治初，从入关，逐李自成至庆都，与梅勒额真和讬合军大败之，进三等甲喇章京，任兵部理事官。考满，进二等甲喇章京。三年，从肃亲王豪格下四川，讨张献忠，战三水，败其将胡敬德；复战礼县，败其将高汝砺。献忠死西充，馀贼负山，将断我兵后，特锦击之走；又战马湖，破其将杨正。六年，从讨姜瓖，略寿阳，贼犯两蓝旗分地，徇汾州，贼七千夜击两红旗军垒，特锦连击败之。平辽、辽州、榆社以次悉平。
七年，擢兵部侍郎，兼镶红旗蒙古梅勒额真，进三等阿思哈尼哈番。十二年，擢本旗蒙古固山额真、议政大臣。十五年，从信郡王多尼征贵州、云南，进二等。十八年，转本旗满洲都统。康熙十一年，卒，谥襄壮。
玛沁，博尔晋孙。父本讬辉，博尔晋长子。官牛录额真，兼都察院理事官。崇德三年，以摆牙喇甲喇章京从贝勒岳讬伐明，自墙子岭入边，明蓟辽总督吴阿衡以马步兵六千来援，玛沁与劳萨等率兵击败之，获其马及炮。六年，从围锦州，败敌於松山。顺治初，从入关，破流贼，授牛录章京世职。五年，擢镶红旗蒙古副都统。七年，恩诏加半个前程。寻从郑亲王济尔哈朗征湖广，至衡州，疾，卒。无子，以兄子康喀喇袭。
康喀喇，博尔晋曾孙。初为二等侍卫。顺治四年，苏尼特部腾机思与其弟腾机特叛，康喀喇从豫亲王多铎帅师往讨，大破之，阵斩腾机特。进二等阿达哈哈番。十五年，从宁南大将军洛讬征贵州。康熙十年，迁护军参领。十二年，吴三桂反，顺承郡王勒尔锦帅师讨之，康喀喇将护军从。十三年，攻岳州，战荆河口，战城陵矶，破三桂将吴应麒。十六年，攻长沙，复茶陵，战攸县，破三桂将王辉。十七年，取耒阳，下常宁、新宁诸县，又克郴州，康喀喇皆在行间。二十五年，授镶红旗满洲副都统。二十九年，从裕亲王福全征噶尔丹。三十年，卒。
雅希禅，先世居马佳，以地为氏。父尼玛禅，当太祖兵初起，从其兄赫东额率五十馀户来归，任牛录额真。雅希禅事太祖，积战功，授备御，为紥尔固齐。天命四年，蒙古喀尔喀五部遣使请盟，太祖命额克星格、绰护尔、雅希禅、库尔缠、希福往莅。是岁，从上御明师，战於界凡，雅希禅先众克敌，复击明总兵马林於尚间崖，破其中坚，以功进二等参将。七年，从上克辽阳，进三等副将。及沙岭之战，为敌所创，战败，降一等参将。八年，从贝勒阿巴泰等伐紥鲁特部，与达音布、博尔晋率兵逼贝勒昂安寨，昂安以其孥行，达音布战死，雅希禅与博尔晋共击杀昂安。寻卒。顺治十二年，世祖追录太祖、太宗诸将，赐谥勒碑，雅希禅谥敏果。子三：恭衮、讷尔特、拉笃浑。
恭衮袭职，坐事，析世职为二备御，与其弟讷尔特分袭。崇德三年，授刑部副理事官。四年，从伐索伦，阵没。部议恭衮不从军令，乃为敌所戕，当夺世职，籍家产三之一，上念其父雅希禅有功，特贳之。
讷尔特，初从太宗伐明，败敌小凌河。复自大同入边，选善射者使讷尔特将之，攻克小石城。既，袭备御。复从围锦州，屡败敌松山、杏山。崇德七年，授刑部参政，兼梅勒额真。师方攻松山，松山明兵夜遁，讷尔特与摆牙喇纛章京鳌拜，驰塔山南海滨，先敌至，蓐食以待。夜击明兵，达旦，明兵据山巅，讷尔特率所部冒矢石仰攻，明兵败走，乘胜逐之，明兵入水死者甚众。八年，从伐明，初入边，击败明守将。师渡浑河，方筑梁，明兵千馀起挠之，讷尔特击之走。复败明援兵於三河，进略山东，克武定。师还，将出边，明将以步兵追蹑，谋劫炮，讷尔特与固山额真准塔还击，破之，赐白金五百。九月，复从郑亲王济尔哈朗伐明，攻宁远，明总兵吴三桂出拒，讷尔特力战，阵没，赠游击。
拉笃浑从父兄在军，战比有功。恭衮战死，袭备御。崇德六年，从伐明，围锦州，阵没，加半个前程。
舒赛，世居萨克达，以地为氏。归太祖，隶满洲镶蓝旗。天命四年，从太祖御明师，与雅希禅等攻马林於尚间崖，以功授备御。寻从伐瓦尔喀，俘获甚众，进二等参将。太宗即位，列十六大臣，佐镶蓝旗。天聪元年，从伐朝鲜，师还，命与固山额真阿山等帅师戍义州。八年，上自将伐明，郑亲王济尔哈朗居守，舒赛与梅勒额真蒙阿图等副之。舒赛善战，攻城辄被棉甲先登，太祖嘉其勇，又虑其轻进，温谕诫止之。舒赛益感奋，先后克十六城。太宗特敕旌其功，进三等梅勒章京。崇德六年十月，卒。顺治十二年，追谥壮敏。
子西兰，初任牛录章京，授备御世职。顺治元年，以摆牙喇甲喇章京从豫亲王多铎讨李自成，攻潼关，三战皆胜。二年，从贝勒博洛定江南，下松江，徇福建，克平和。论功，遇恩诏，进三等阿达哈哈番。七年，卒。
西兰子席特库，崇德六年，袭大父舒赛世职三等梅勒章京。八年，授甲喇额真。从伐明，攻前屯卫，以炮克城，斩明总兵李辅明。顺治初，从入关，进略山西，佐固山额真叶臣等克太原。二年，从英亲王阿济格徇陕西，败贼延安。自成走湖广，蹑击至安陆，与鳌拜等屡破敌，进二等梅勒章京。四年，改二等阿思哈尼哈番。五年四月，卒。乾隆间，定封二等男。
景固勒岱，紥库塔氏。初居呼尔哈部，乌喇招之，不往。太祖遣将伐东海渥集部，景固勒岱徒步从军，攻取乌尔固宸路，俘馘甚众。寻挈孥及诸兄弟率所属三十户来归，隶满洲正白旗，任牛录额真。天命三年，从上伐明，入鸦鹘关，攻克清河城，擢甲喇额真，仍兼领牛录。上规取辽、沈，景固勒岱并在军有功。天聪八年五月，授世职二等甲喇章京。十二月，命与甲喇额真吴巴海率兵四千伐瓦尔喀部，降其屯长芬达里及所属五百馀户，俘阿库里尼满部千馀人，获貂、虎、狐、貉、猞猁猻、獭、青鼠诸毛毳之属。九年六月，师还，上令礼部诸臣宴劳，以所获分赉将士，进世职一等甲喇章京。崇德二年，从武英郡王阿济格攻明皮岛，克之，赉裘服、鞍、马、银、布、驼、牛诸物。顺治初，恩诏，累进二等阿思哈尼哈番。十一年八月，卒，谥忠直。
从弟崇阿，任牛录额真。天聪八年，从伐明，徇大同，略回雁堡。崇德元年，从伐朝鲜，败敌桃山村。六年，从伐明，围锦州，入其郛，巷战。七年，从伐明，败敌浑河之滨，入山东，至寿光。顺治初，从入关。二年，从下浙江，拔湖州，进取福建，败敌福宁。五年，从讨金声桓，败王得仁於南昌。从讨李成栋，破其军，六年，战南康，围信丰，蹙成栋赴水死。累功，遇恩诏，进一等阿达哈哈番。十八年，卒。
扬善，瓜尔佳氏，费英东弟音达户齐之子也。费英东诸弟：音达户齐、吴尔汉、郎格、卫齐，皆事太祖，隶镶黄旗；而音达户齐诸子：扬善、伊逊、锺金、吉赛、纳都祜、吉逊，改隶镶白旗。
扬善亦逮事太祖，授备御。太宗即位，旗设调遣大臣二，扬善佐镶黄旗，寻授巴牙喇纛章京。天聪三年，从伐明，受上方略，冲锋攻坚，所至有功。五年，攻大凌河，与明监军道张春战，冒矢石陷阵，胸腕皆被创，进游击，擢内大臣。六年，从伐察哈尔，林丹汗既遁，其部众有遁入明境沙河堡者，使扬善赍书索以归。崇德二年，略大同，蒙古有被掠者，悉取以还，授议政大臣。
顺治初，肃亲王豪格得罪，都统何洛会诬告扬善及其子罗硕谄附豪格为乱。罗硕能通满、汉、蒙古文字，太宗召直文馆，授内国史院学士、噶布什贤章京，兼刑部理事官。至是，父子俱弃市。世祖亲政，诛何洛会，复扬善世职，以其孙霍罗袭。
伊逊，音达户齐第三子。太宗即位，列十六大臣，佐镶黄旗。天聪三年，从伐明，攻遵化，伊逊先登，中炮伤臂，太宗亲临视，授游击，寻迁兵部承政。七年，偕英俄尔岱使朝鲜，定互市约。崇德二年，坐事，罢。三年，复为兵部承政。四年，命与工部承政萨穆什喀等伐虎尔哈部，分兵循喇里阐，下兀库尔城，设伏铎陈城，败敌，斩七十级。师还，坐为博穆博果尔所袭，亡辎重、士卒，论罚。八年，卒。顺治十二年，追谥襄壮，建碑纪绩。子噶达浑，孙沙尔布，相继袭职。
纳都祜，音达户齐第八子。顺治初，任护军参领。从入关，破李自成，克潼关，定西安。移师下江南，追明福王至芜湖。并有俘馘，授半个前程。三年，从讨腾机思，土谢图汗、硕罗汗拒战，皆击败之。五年，从讨金声桓，有功。八年，擢正白旗梅勒额真，改副都御史，进拜他喇布勒哈番。又以伊逊无嗣，纳都祜当并袭，复遇恩诏，覈改一等阿思哈尼哈番兼拖沙喇哈番。十四年，都察院请更定世职袭次，上疑其徇私，坐罢官。十七年，卒。无子，以锺金孙贵钦、吉赛子卢柏赫分袭。
武赖，吴尔汉子也。隶满洲镶黄旗。天聪四年，与布尔堪等将精兵百人略明边，渡大凌河，驰斩俘获甚众。八年，任甲喇额真。九年，擢固山额真，领正蓝旗。崇德元年七月，从武英郡王阿济格伐明，明遵化三屯营守备率众来窥伺，尽歼之。师还，坐出边不收后队，诳言阿济格逼胁，临阵败走，罚白金四百。十二月，上自将伐朝鲜，武赖从，与豫亲王多铎共击败诸道援兵。复与固山额真谭泰等率阿礼哈超哈兵攻汉城，树云梯以登，守陴者奔窜，尽收其辎重牲畜以归。三年，从贝勒岳讬伐明，至山东，击败明内官冯永盛、总兵侯永禄等，经董家口，敌兵千馀，依山为阵，武赖与战屡捷，犁其垒。明将复率兵要我军辎重，武赖与准塔击破之，遂乘胜行略地。以功，授牛录章京。五年，从睿亲王多尔衮伐明，刈禾锦州，明兵出拒，武赖追击，迫使入城，遂略松山。八年，从贝勒阿巴泰伐明，至浑河，击败明兵。师还，经密云，明兵以火器断归路，武赖与固山额真鳌拜奋勇驰突，明兵溃走；度塞，复败敌，整军出边。以功加半个前程。顺治初，入关破李自成，三诏，进至一等阿思哈尼哈番。以老乞休。寻卒，谥康毅，建碑纪绩。
齐子鳌拜，郎格孙席卜臣，皆别有传。
冷格里，舒穆禄氏，满洲正黄旗人，扬古利弟也。少事太祖，从征伐。叙功，自备御累进一等副将。明将毛文龙分兵自朝鲜义州城西渡鸭绿江，入海岛中，辟田以耕。天命九年秋八月，上命冷格里将左翼兵、吴善将右翼兵袭击之。道得谍，知明兵昼渡江穫於岛，夜还屯江岸。冷格里夜引兵自山蹊潜行，平旦，度明兵已渡江，即疾驰，揭支流以济。入岛，明将卒皆惊，奔溃，追斩五百馀级，馀众争舟，多堕水死，焚岛中积聚而还。
太宗即位，以其弟纳穆泰为八大臣领本旗，而冷格里列十六大臣佐之。蒙古紥鲁特部贰於明，大贝勒代善等帅师讨之，冷格里及甲喇额真阿山将六百人为前锋，略喀尔喀巴林部，逐守卒，纵火燎原，张军势，转战而前，获紥鲁特部贝勒巴克等十四人，俘二百七十一，掠驼、马、牛、羊三千九百四十有二。师还，上率诸贝勒大臣迎劳，进三等总兵官。
天聪元年，从贝勒阿敏等伐朝鲜，夜引兵八十人袭明边，一夕入六堠，尽俘其堠卒，遂袭义州，克之。论功，进一等总兵官。三年二月，明兵自海岛移屯朝鲜铁山，冷格里率精兵攻之，多所斩馘。九月，从扬古利率兵逐逃人雅尔古，遇毛文龙部卒以采葠至者，俘数十人以还。四年，纳穆泰以弃滦州黜，擢冷格里为八大臣，领本旗。五年五月，与喀克笃礼分将左右翼兵伐南海岛，有功。八月，太宗伐明，冷格里从，围大凌河城，冷格里以所部军於城西北。
上招明总兵祖大寿降，大寿未决，先使裨将韩栋出谒，出冷格里所守门。冷格里令军士戎服执戟，立营门内外，示栋军容。栋既谒上还，将入城，冷格里呵使止门外，问姓名，审形貌，然后令入。栋具以语大寿，大寿怵我军严整，乃决降。
七年六月，从贝勒岳讬等将右翼兵伐明，取旅顺，师还，上迎劳如初。是年冬，冷格里有疾，十二月，上亲至其第视疾。八年正月，卒。上临其丧，哭之恸，驾还，设幄於丹墀，坐而叹息，漏下二鼓始入宫。明年，上行幸，道经其墓，下马酹而哭之。顺治十二年，追谥武襄。
子穆成格。天聪四年，从伐明，克永平四城。薄明都，明侍郎刘之纶率兵出御，战败，所将兵尽歼，之纶匿石岩下，穆成格射杀之。八年，袭一等总兵官，寻改一等昂邦章京。官至刑部左参政。卒，子穆赫林，袭。顺治初，改一等精奇尼哈番。恩诏，累进一等伯。康熙中，其孙吉当阿袭，复为一等精奇尼哈番。乾隆间，定封一等子。
纳穆泰，扬古利幼弟，其母襁负来归者也。少从太祖征伐。太宗即位，擢为八大臣，领本旗，以笃义贝勒巴雅喇子拜音图及其兄冷格里为十六大臣佐之。天聪元年，从伐朝鲜。三年冬，从伐明，攻遵化，率所部军其城西北。四年春，复克永平，降迁安，下滦州，是为永平四城。师还，命贝勒阿敏督诸将戍守，纳穆泰与图尔格、库尔缠、高鸿中率正黄、正红、镶白三旗分守滦州。
明经略孙承宗锐意复四城，四月，遣兵攻滦州，不能克而退。五月，监军道张春、监纪官邱禾嘉，总兵祖大寿、马世龙、杨绍基，副将祖大乐、祖可法、张弘谟、刘天禄、曹恭诚、孟弢悉众来攻，纳穆泰与图尔格分门而守，矢石竞发，出精锐绕城搏战，驱敌出壕外。敌复突至，攻纳穆泰所守门，焚城楼，或执纛缘云梯先登，我兵阿玉什斩之，夺其纛，敌稍卻，求援於阿敏。阿敏守永平，使巴笃礼以数百人往，夜突围入城。敌以炮攻，我兵不能御，守四日夜，弃城奔永平就阿敏。阿敏旋引师还，永平四城复入於明。纳穆泰坐论死，上命宥之，夺官，籍其家。
五年，将兵入明边逐逋，斩六人，执九人以归。明宁远人张士粹来降，诡言明筑大凌河城，使纳穆泰与图尔格将千人往诇之，还言士粹等言妄，悉诛之。寻擢兵部承政，授游击世职。复与图尔格略锦州、松山。八年，改官制，授固山额真、三等甲喇章京。秋，从上伐明，自上方堡入，八月，克灵丘县王家庄，先登有功。九年二月，命贝勒多尔衮将万人，收察哈尔林丹汗子额尔克孔果尔额哲，纳穆泰将右翼，图尔格将左翼。师还，入明境，自平鲁卫略代州，至崞县出边，纳穆泰、图尔格以兵千人殿。明总兵祖大寿率马步兵三千人追至，图尔格奋击破之；溃兵合马步五百馀据台为阵，纳穆泰麾兵围攻，尽歼其众，获人畜七万六千二百。叙功，加三等梅勒章京。十月，卒。上欲临其丧，诸贝勒谏止，赐御服以敛。顺治四年，改世职三等阿思哈尼哈番。三传，降袭。扬古利从弟谭泰，自有传。
谭泰弟谭布，天聪初，为巴牙喇甲喇章京。五年，从伐明，围大凌河城，城人出樵采，率先邀击，斩三人，俘二人，复与希福等击败明援兵自锦州至者。崇德三年，授议政大臣。四年十一月，与萨穆什喀、索海等伐索伦部，取道虎尔哈部，攻雅克萨城，得丁壮三百馀。索伦部长博穆博果尔迎战，击卻之，护所俘以归。授牛录章京，赐貂皮及人户。五年，擢十六大臣。时我兵屯田义州，谭布及觉善率兵为卫，明兵骤至，残屯丁，论罚如例。六年，伐明，围锦州。明总兵祖大寿以步卒出战，谭布冲坚力战，复败其骑卒，斩材官一以徇。明总督洪承畴来援，谭布从其兄谭泰迎战，敌骑至，谭布屡奋战挫敌。以功，加半个前程。祖大寿既降，上命诸大臣与较射，赏诸中侯者，谭布赐驼一。八年正月，复与觉善戍锦州。九月，从郑亲王济尔哈朗伐明，略宁远。
顺治元年，从入关，击李自成，追至庆都，进二等甲喇章京。二年，从饶馀郡王阿巴泰镇山东，与准塔徇徐州，击败明军，得舟五百馀、炮五十有七。时豫亲王多铎下江南，自泗州渡河趋扬州，而明总兵刘泽清、总漕田仰犹保淮安，谭布与准塔师至清江浦，泽清、仰皆走，遂定淮安，下如皋、通州，抚辑附近诸州县。进一等甲喇章京，加半个前程。三年，从肃亲王豪格击张献忠。
六年，从端重亲王博洛讨姜瓖，围大同。瓖潜结援贼倚北山缀我军，而自纠众出城为夹击。谭布与鳌拜、车尔布等先破贼援，还击瓖，迫使入城，斩殪甚众；又分兵徇太原、平阳、汾州。论功，遇恩诏，累进一等阿思哈尼哈番。八年三月，授工部尚书。是年八月，谭泰诛，诏兄弟毋连坐。寻罢尚书，复为三等阿思哈尼哈番。康熙四年，卒。
萨穆什喀，佟佳氏，扈尔汉第三弟也。隶满洲正白旗。少从太祖转战，积功授游击。尝以十二人逐敌山麓，斩百人，获五十三人，马、牛、羊千计。太宗即位，列十六大臣，佐镶白旗。
天聪四年，从伐明，攻滦州。七年，复从贝勒岳讬等伐明，规取旅顺。时师自陆行，皆乘马，萨穆什喀曰： 师潜进，安用乘马为？ 乃率众舍马徒行。至水次，岳讬勉萨穆什喀努力，萨穆什喀对曰： 如贝勒言。此城誓必下，不空归也！ 遂与白奇超哈章京巴奇兰以舟先，身被百创，战益厉，遂破旅顺。师还，太宗郊劳，亲酌金卮以赐，进一等参将。八年，授甲喇额真。从贝勒杜兰戍海州。十二月，命副巴奇兰伐黑龙江虎尔哈部，降其众，取其地。九年四月，师还。加三等梅勒章京，授白奇超哈章京。
崇德元年，从武英郡王阿济格等伐明，入长城，与额驸苏纳帅师攻容城，先登，克之。三年，授议政大臣。复从武英郡王阿济格攻皮岛，督摆牙喇兵渡江，先至岸，与固山额真阿山、叶臣等共攻克之，斩其守将沈世魁，进二等。七月，授工部承政。
四年，与刑部承政索海分将左右翼伐索伦部，部人达尔布尼、阿哈木都户、白库都、汉必尔代据厄库尔城拒我师，萨穆什喀合左右翼攻克之。进攻铎陈，未下，牛录额真萨必图等引兵助攻，铎陈、阿撒津二城兵潜出邀战，萨穆什喀设伏败之，斩七十人。五年，师还，上郊劳赐宴。吏议萨穆什喀伐索伦，得三屯，复叛，其长博穆博果尔掠正蓝旗辎重，坐视不救，当削职、籍没，上命削职，贳籍没。萨穆什喀陈辩： 博穆博果尔掠辎重，率兵追击里许，乃与右翼索海等兵遇，索海等攘功。 上命王、贝勒、议政大臣勘覈，以萨穆什喀言妄，论死，上特宥之。复追论戍海州时备不严，屯丁为敌杀，论罚钅爰。
七年，从伐明，攻锦州，敌犯塞，萨穆什喀力战，敌三至三卻。锦州下，复授世职牛录章京。八年，卒。子罗什，袭职。
雅赖，扈尔汉第七弟也。事太祖，从伐乌喇，略地朝鲜，数被创。从攻辽东，破蒙古兵。从伐察哈尔，先登杀敌。天聪三年五月，与甲喇额真罗璧等将千人略明新城路，遇毛文龙旧部采参者，斩六十人，毁其舟。九月，从扬古利逐逃人雅尔古，复遇文龙部众，杀九千六百馀人，获千总三及从者十六。十一月，太宗伐明，薄明都，袁崇焕来援，攻摆牙喇兵，城兵出应，雅赖力战却之。五年，从攻大凌河，屡胜。尝单骑入敌阵，出战死者尸。七年，取旅顺口，与萨穆什喀同舟先济，敌据岸列阵以拒。雅赖超跃登岸，大呼曰： 雅赖先登矣！ 遂入敌阵。黎明，与敌战，入城被创，战益奋，我兵或少卻，辄手刃之。城下，授世职备御。崇德二年，授议政大臣。八年，加半个前程。顺治初，从入关，击李自成。二年，从破自成兵潼关，定河南、江南。论功，遇恩诏，进一等阿思哈尼哈番兼拖沙喇哈番。八年三月，擢户部尚书。四月，坐驻防河间，牛录额真硕尔对讦告发饷不均，罢，并削拖沙喇哈番。康熙三年，卒。乾隆初，定封三等男。
洪尼雅喀，吴紥库氏，世居噶哈里。太祖初起时，扈伦诸部方强，乌喇尤横肆，闻洪尼雅喀以材武豪於所部，劫其孥，迫使归附。洪尼雅喀既偕往，念乌喇贝勒不足事，中途弃走；与弟萨苏喀、萨穆唐阿率其族四十人归太祖。授牛录额真，俾领其众，隶满州镶红旗。天命三年，从伐明有功，擢甲喇额真。天聪二年，太宗自将伐明，攻锦州。师薄城，洪尼雅喀先登，毁其堞，坠伤足，敌迫之，将执而絷焉，季弟萨穆唐阿以壮达从军，驰护斗死，洪尼雅喀乃免。八年五月，授世职三等甲喇章京。寻卒。子武拉禅。
武拉禅袭世职。顺治元年，授摆牙喇甲喇额真。十月，从豫亲王多铎西讨李自成。十二月，至潼关，甫立营，贼掩至，击却之。二年，从端重亲王博洛下浙江，趋平湖，败敌，获战舰。进略杭州，马士英、方国安拥众来攻，武拉禅与战於赭山、於朱桥、於范村，屡胜。四年，授镶红旗蒙古梅勒额真。五年正月，增设沧州、大名驻防，命武拉禅以梅勒额真驻大名。金声桓为乱，从征南大将军谭泰攻南昌，五合五胜。声桓以步骑七万拒战，率本旗兵合击，大破之。声桓既死，剿馀寇於袁州，击败明将朱翊鏦，定府一、县二。
六年七月，有赵凤冈者，为乱於畿南，武拉禅讨之，斩凤冈，歼其众千人；别遣甲喇额真哈其哈等击贼宝山村，获其渠田东楼、杨牌子。七年五月，授刑部侍郎。叙功，遇恩诏，世职屡进，寻定为二等阿思哈尼哈番。十二年，从宁海大将军宜尔德攻舟山，明将陈六御等以三万人拒战，武拉禅督纛奋击。以功，进一等阿思哈尼哈番。复以恩诏，加拖沙喇哈番。十六年，领侍卫内大臣额尔克戴青家奴殴侍卫阿拉那於市，武拉禅勘狱，反罪阿拉那，坐枉抑，削所加拖沙喇哈番。十七年，以病免。康熙六年十月，卒。
萨苏喀，洪尼雅喀仲弟也。事太祖，授摆牙喇甲喇额真。天命七年，从太祖伐明，攻广宁，战於沙岭。我师有都尔根者，马蹶，敌骑三共取之，两刃交下，萨苏喀驰入敌阵，跃马大呼，斩一人，排一人扑地，遂翼之出，无敢逼者。天聪三年，从太宗伐明，薄明都，萨苏喀为前驱侦敌。五年，师围大凌河城，城兵突出，萨苏喀率兵追击，及壕而返；城兵寻复出，又击败之。八年二月，略明前屯二卫，从噶布什贤噶喇昂邦劳萨击败宁远兵，获马二十有二。六月，师至大同，以三十人侦左卫，敌三百屯城外，奋击，敌溃走，逐之至城下，斩获甚众。九年，从贝勒多尔衮招察哈尔林丹汗子额哲，进略明边。固山额真图尔格设伏败敌，敌溃走，萨苏喀蹑其后，斩级最，授半个前程。寻擢礼部参政。崇德二年，与甲喇额真丹岱等以八十人略明边，次清河，敌七百屯守，与战大胜，获纛二、马二十馀。五年，围锦州，守木鲁河。六年，围松山。八年，攻宁远，取中后所、前屯卫，战比有功。顺治初，擢镶红旗满洲梅勒额真。从入关，击李自成，与梅勒额真和讬共驱入敌营，中炮没，赠三等甲喇章京。
阿山，伊尔根觉罗氏，世居穆溪。父阿尔塔什，率阿山及诸子阿达海、济尔垓、噶赖，以七村附太祖。太祖妻以同族女兄弟，号 额驸 ，而以阿山等属贝勒代善。代善置閒散，觖望，与诸弟及其子塞赫等逃之明。上收其孥，贝勒阿敏以兵追之，射殪阿山二子，阿山亦被创，兄弟相失。穆克谭追射阿达海，阿达海斫穆克谭，坠马几死，遂夺其马，与阿山等入明边，寻复自归。太祖问其故，对曰： 举族相投，矢效命疆埸，岂直充厮役乎？ 乃置诸左右。旗制定，隶满洲正蓝旗。
天命六年，从伐辽阳，授二等参将。太宗即位，旗置大臣一为将，其次置大臣二为佐，又其次置大臣二备调遣。使阿山佐正白旗，阿达海与同旗备调遣。是岁，贝勒代善等帅师伐紥鲁特部，上令阿山与冷格里以兵六百入喀尔喀巴林部逐逻卒，纵火张军威。师还，进三等副将。
天聪元年，从伐朝鲜，克义州。阿达海坐匿太祖御用兜鍪，鞭五十。又违上命，为贝勒多铎媒聘国舅阿布泰女，论死，上宥之，命夺官，籍其家之半。阿达海讬言捕鱼，以十骑逾赫图阿喇城遁，克彻尼追之还。阿达海私语从人曰： 我欲乱箭射杀克彻尼，如尔辈何！ 语闻，上命诛之。
三年秋，阿山复与弟噶赖子塞赫及阿达海子查塔、莫洛浑奔明宁远，上收其孥，遣兵往追之，阿山等将入明境，遣从者先，明守塞兵执而杀之。阿山等惧，复还，请罪，上复宥之，还其孥，使复职。阿山乃讦雅荪与同谋，雅荪者起微贱，以叶赫攻兀紥鲁城时，战有功，太祖宠任之，雅荪矢言殉太祖。太祖崩，不果殉，临丧慢。至是，鞫得实，遂坐诛。
冬，从上伐明，克洪山口城，薄明都，军於城东南。阿山与图鲁什周视敌营，请速进攻，上命即夜漏三下列阵，诘旦遂战，大破明军，阵斩武经略满桂等。四年，攻永平，上命阿山及叶臣选部下猛士二十四人，乘夜挟云梯以攻，谕曰： 登梯当令四人先分立梯端二旁，次令四人登，又次令十六人相继上，又次则尔曹督其后，复令各旗出将一兵千人助攻。 次日，日加寅，薄城树梯，犯矢石奋战。俄，城上炮裂药发，敌兵自惊扰，阿山督所部冒火锐上，诸军继进，遂克其城。
五年，攻大凌河，率锐骑逻锦州、松山，俘明兵，明守将出援，与劳萨、图鲁什以三百人败其众二千，斩百馀级，获纛三。上劳以金卮，寻授固山额真。六年，上自将伐察哈尔，阿山与梅勒额真布尔吉方行边，闻上至西拉木伦河，帅师来会，上命率精骑三百助图鲁什为前驱。察哈尔汗遁去，上引还，复命阿山等帅师防边。七年，与布尔吉侦鹿岛，多所俘获。八年，与图鲁什略锦州，贝勒岳讬谓图鲁什曰： 军中调遣，当就阿山商榷，勿违其言。 既，复从伐察哈尔，斩蒙古逃人。追录克永平功，进三等昂邦章京，免徭役；并分以虎尔哈俘百人，隶所领牛录。
九年，师入明边，略山西，明兵自山海关赴援。上命贝勒多铎军广宁，阿山与固山额真石廷柱率噶布什贤兵四百前驱趋锦州，明副将刘应选等以兵三千五百人来御，遇於大凌河。将战，多铎后军骤至，自山而下，士马腾踔，军容甚盛，明兵惊沮。阿山突起掩击，我师从之，阵斩应选，歼其兵五百，克台堡一。师还，赐良马、铠甲。
崇德元年，从武英郡王阿济格伐明，下雕鹗、长安岭二城，率本旗兵独克东安县。师还，明兵来追，阿山殿，击斩略尽。二年，取皮岛，与叶臣将左翼舟师攻其西北隅，先登，斩守将沈世魁，进一等昂邦章京世职。六年八月，复围锦州，城兵突围出攻我师，松山守将潜谋夺火器，阿山迭击败之。七年十月，复从贝勒阿巴泰伐明，入墙子岭，转战至兖州。师还，赉银币。
顺治元年，从入关，击李自成，自成败走，阿山偕左翼梅勒额真阿哈尼堪、右翼固山额真马喇希，济薄津击破之，克平阳。以功，进三等公。二年，豫亲王多铎自陕西移师下江南，阿山及诸将从。与马喇希等取淮河桥，渡淮拔扬州；率舟师溯江上，克江宁，获明福王。江南既定，从贝勒博洛、固山额真拜音图徇浙江，师次杭州，明潞王常淓降。嘉兴、湖州、绍兴、宁波、严州皆下。师还，赉金银、鞍马。
阿山自太宗时，屡坐事被论，辄贷之。三年，坐妄听巫者言，罪所部，被讦，罢官，夺世职。旋复授一等昂邦章京。四年，改一等精奇尼哈番。旋卒。乾隆初，定封一等男。从弟阿尔津，自有传。
论曰：太祖时，邻近诸部族归附，常书兄弟最先，康果礼等最众，其子孙皆能以骁勇自效。博尔晋、雅希禅杀敌致果，盖劳萨、图鲁什之亚也。扬善、冷格里、萨穆什喀皆有战绩，非藉父兄显者。洪尼雅喀尤以材武名。阿山屡去复归，诛弟而用兄，驾驭枭桀，惟恩与法，握其要矣。
