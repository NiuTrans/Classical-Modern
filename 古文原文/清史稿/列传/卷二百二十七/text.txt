英桂宗室载龄恩承宗室福锟崇礼裕德
英桂，字香岩，赫舍哩氏，满洲正蓝旗人。道光元年举人，以中书充军机章京，晋侍读。授山东青州知府，迁登莱青道。擢山西按察使，调山东，署布政使。咸丰三年，擢河南巡抚。粤匪扰湖北，英桂抵南阳筹防，匪踞安徽六安州，驰防汝宁。捻首张洛行窜踞雉河集，命英桂督三省军务，叠败贼於三河尖、颍上，捕获教匪陈太安、王庭贞。迁山西巡抚。同治元年，钦差胜保被逮，多隆河代领其军，多所裁撤，部将宋景诗复叛。英桂奏言： 胜保旧部虽多乌合降众，久经战阵。多隆阿到营旬日，遣归七起，未免操之过急，穷无所归，乘机走险。应遵前谕，如能随同立功，仍准一体保奏，以安众心。 报闻。迁福州将军。
七年，署闽浙总督，奏言： 前督左宗棠议减兵者，为增饷也；议增饷者，为练兵也。应就地势情形，以定经久之制。浙省依山阻海，马步水陆额兵三万七千五十九名，而驻於杭、嘉、湖、宁、温、绍、台海滨七府者三万馀名，分驻湖、金、衢、严、处五府者七千馀名。海疆偏重，形势了然。加饷为人情所原，减兵又为人情所难。各属形势不同，参以变通，庶臻妥善。今拟分别减兵增饷，以本省应裁之饷，加本省应存之兵。至练兵拟照楚、湘兵制，整器械，精技艺，庶兵气可扬，水师战船，宽筹经费，期复旧模。 又言： 轮船之设，利於巨洋。驾驶之法，迥异长江。 并拟定外海炮艇章程十二条，上均嘉纳。召为内大臣。
十一年，授兵部尚书，兼总管内务府大臣。调吏部，兼步军统领。光绪元年，协办大学士。三年，授体仁阁大学士。四年，以病乞休。五年，卒，赠太子太保，谥文勤。
宗室载龄，字鹤峰，隶镶蓝旗，诚隐郡王允祉五世孙。道光二十一年进士，改庶吉士，授检讨。迁洗马，累至内阁学士。以题定郡王载铨息肩图称门生违例，镌三级。除光禄寺卿。咸丰三年，擢都察院副都御史，授工部左侍郎。粤匪北窜，踞河间、阜城，命载龄督防固安，匪南窜，撤防。会川督裕瑞被劾，命载龄往勘。因疏陈山西、陕西、四川捐输款项侵蚀、滥销诸弊，请敕各督抚严查参办，并条上章程五则，议行。时黔匪偪近蜀境，诏载龄严饬地方劝谕乡团助声势。寻署陕西巡抚。调刑部侍郎，仍留陕。五年，疏言： 前抚臣王庆云请准遣戍新疆官犯捐输，改发内地。捐数无多，何裨国计？此端一开，行险徼幸之徒，将肆意妄为，绝无忌惮。所得小而所失大，请停止以儆官邪。 上韪之。
寻诏回京，授泰宁镇总兵，兼总管内务府大臣。以病乞休。病痊，署礼部侍郎，授刑部，调吏部。同治元年，擢都察院左都御史，迁兵部尚书。九年，丁父忧，袭辅国公。光绪三年，调吏部，协办大学士。明年，授体仁阁大学士。六年，因病屡疏乞休，允之。九年，卒，赠太子太保，谥文恪。
恩承，字露圃，叶赫那拉氏，满洲正白旗人。以笔帖式历礼部郎中。随僧格林沁剿贼，赏四品京堂。授侍读学士，仍留营充翼长。解山东滕县围，克沙沟营、临城驿，破贼曹州，又败之临朐县南。晋三品京堂，授太常寺卿。同治二年，捻首张洛行伏诛，赏黄马褂，擢内阁学士，授镶红旗蒙古副都统。以僧格林沁遇害，坐革职。旋以剿奉天马贼，复原官。授理藩院侍郎。七年，捻匪张总愚北窜，恩承总统神机营马步兵往雄、霸扼防。捻平，还京。历调工部、礼部、刑部、吏部。
光绪元年，兼总管内务府大臣，擢都察院左都御史、正蓝旗汉军都统，迁礼部尚书。命与侍郎童华往四川查办总督丁宝桢等被劾案，覆奏宝桢交部议。恩承言： 从古言利之臣，咸以不加赋而财用足，为动人听闻之具。溯自军兴以来，川省釐、捐两项，协拨饷需，以千百万计。苟非国家深仁厚泽，何以人乐输将？方今军务肃清，民气未复，乃川省设立官运局，所徵正款，已暗寓加釐；所收杂款，更巧为摊派。下与小民争利，而司、道两库悬欠百万有奇。正款反形支绌，似於国计民生两无裨益。 疏入，敕部覈覆。复命赴云南查办事件，以侍郎阎敬铭劾恩承入川时失察家人需索，部议革职留任。
回京，授步军统领。十年，迁刑部尚书，调吏部，协办大学士。明年，授体仁阁大学士。十三年，命赴广西、湖南、河南按事。十五年，转东阁。十八年，卒，谥文恪。
宗室福锟，字箴庭，隶镶蓝旗，理密亲王允礽六世孙。咸丰九年进士，授吏部主事，晋员外郎。光绪四年，授右庶子，迁侍读学士，擢太仆寺卿。六年，赏副都统，充西宁办事大臣。八年，召授兵部侍郎，历调刑部、户部。十年，擢工部尚书，兼步军统领。命在总理各国事务衙门行走，兼管内务府大臣。调户部，协办大学士。以部驳机器鼓铸，福锟议革职，改留任，旋复官。十五年，加太子太保，詹事府右庶子。崇文疏劾大学士张之万交纳外官，命福锟偕尚书潘祖荫勘之，奏言： 之万住居湫隘，门无杂宾。枢臣接见外僚，藉以考覈人才。不得以因公谒见，谓为接纳营私。惟僧静洲以方外浮屠往来仕宦之家，易招物议，请驱逐回籍。 报可。十七年，授体仁阁大学士。二十年，皇太后万寿，赏双眼花翎。时京师盗风甚炽，福锟初禁步军讯盗用严刑，盗益肆。至是奏请变通缉捕章程，允之。二十一年，疏请乞休。卒，谥文慎。
崇礼，字受之，姜氏，内务府汉军正白旗人。咸丰七年，以拜唐阿为清漪园苑丞。文宗巡幸，尝询以事，奏对称旨，嘉奖之。由员外郎历内务府卿，加内务府大臣。光绪元年，授山海关副都统，乞病归。五年，历迁内阁学士，命在总理各国事务衙门行走，补礼部右侍郎。坐事，议革职，改降三级。九年，授光禄寺卿。历理藩院侍郎，转兵部、户部。二十年，加太子少保，赏黄马褂。旋擢理藩院尚书。出为热河都统，再乞病。二十四年，授刑部尚书，兼步军统领。
崇礼勤於职事，太后念先帝识拔，颇推恩遇。及政变起，太后复训政，参预新政。杨锐等获罪，崇礼以案情重大，请钦派大学士、军机大臣会同审讯，始命军机会刑部、都察院严审。已，又传旨即行正法。二十六年，调户部，协办大学士。二十九年，授东阁大学士，转文渊阁。三十一年，以病乞罢。又二年，卒，谥文恪。
裕德，字寿田，喜塔腊氏，满洲正白旗人，湖北巡抚崇纶子。光绪二年进士，改庶吉士，授编修。累迁侍读。八年，充咸安宫总裁，偕詹事府少詹事宝昌等疏请整顿咸安宫官学凡六事，下部议行。五转至内阁学士，督山东学政。十六年，擢工部侍郎，调刑部。二十年，授都察院左都御史，命偕侍郎廖寿恒赴四川按事。二十四年，迁理藩院尚书，调兵部。二十八年，赴哲里木盟查办事件，因条上领荒招垦事宜，如所议行。二十九年，协办大学士，授体仁阁大学士。三十年，充会试总裁。明年，改东阁。卒，谥文慎。
裕德持躬谦谨，礼贤下士，有一得之长，誉之不容口，时皆称之。
论曰：大学士满、汉并重，非有资望，不轻予大拜。内阁不兼军机者，不参机务，相业无闻焉。英桂诸人或起军功，或承世荫，或娴文学，或优政事，虽未能显有名绩，而旧德老成，雍容台鼎，亦不愧宰相之器者欤！
