忠义三
○宗室恒斌倪国正赵文哲王日杏汪时孙维龙吴璜吴钺等曹永訚何道深沈齐义陈枚吴躭等温模邵如椿李南晖汤大奎周大纶寿同春李乔基熊恩绂宋如椿赵福刘升滕家瓒萧水清刘大成王翼孙王行俭王铣汪兆鼎左观澜董宁川韩嘉业叶槐陆维基毛大瀛张大鹏白廷英杨继晓杨堂等曾艾曾彰泗罗江泰霍永清强克捷赵纶等宗室奕湄景兴陈孝宽等王鼎铭吕志恒邵用之等杨延亮师长治王光宇
宗室恒斌，字絅文，太宗第十子辅国公韬塞后。授三等侍卫。父萨喇善，官吉林将军，缘事命戍伊犁。方卧病，恒斌陈请代奏以身从父往，诏许之，而以沽名褫其职。恒斌在途侍疾，至废寝食，父每怒其愚，无几微怨。既抵伊犁，父疾以瘳，将军阿桂大贤之。会哈萨克新附，遣使入贡，有旨择贤员伴送，阿桂即命恒斌充伴送官。途间驭陪臣忠信得大体，召见慰藉，复其官，令留京供职。恒斌请毕伴送事仍往伊犁侍父，允之。擢二等侍卫。会乌什回叛，恒斌随将军明瑞由伊犁倍道进剿，战屡捷。领左翼兵阵城南山下，贼麕至，恒斌奋勇击之，所向披靡。贼惧，隐城壕诱敌。怒马而前，万镞齐发，不及御，阵亡。事闻，褒恤，而宥其父罪还京。
倪国正，字懋功，四川成都人。康熙举人。雍正十年，拣发广西，授义宁县知县。义宁东北曰双江，苗、民杂处，与湖南城步、绥宁二邑红苗接壤，计千馀里。隘口十，堡七十二，大小寨凡数百。不通教化，仅设双江巡检羁縻之。乾隆六年，楚匪黄顺等煽粤苗，伪称名号。国正计擒黄顺，中道被劫，还合楚苗为奸。国正牒文武诸大府请兵，拨驻四百名，苗稍靖。时大府意在招抚，知府张永熹、巡检蔡多奇迎合其意，遂撤驻兵，而檄国正与多奇及县丞吴嗣昌同往。国正将行，叹曰： 此所谓投虎以肉，徒肆其噬耳！ 
行数日，抵苗巢，苗挟兵出迓，气嚣甚，多奇易衣遁，众失色。或告国正： 不去，祸将及！ 国正曰： 吾固知犬羊之性，不先以威，不可以德化也。今日之事，有死而已。 付健役县印，令间道驰还，正襟坐待之。苗突至，取官弁及随行隶三十馀人，尽掊杀之。禁国正土窑，绝粒六日，缚至烈日中，去其衣，掘土埋足至膝，胁之降，不屈。授以纸笔，令 省中以万金为赎，可不死。 国正掷笔裂纸，大骂。苗怒，击其齿，血流被衣，声益厉。齿尽，截其舌。国正犹喷血作骂状，遂击死，沉尸深潭。事闻，帝为之辍食。国正为诸生时，书押则云 为国尽忠 ，案头玉尺，亦刻 丹心捧日 ，盖报国之志，本素定云。
赵文哲，字升之，江苏上海人。生有异禀，读书数行下。同时青浦王昶，嘉定王鸣盛、曹仁虎皆以能诗名，独心折文哲。为人瘦不胜衣，而意气高迈，由廪生应乾隆二十七年南巡召试，赐举人，授内阁中书，在军机章京上行走。以原任两淮盐运使卢见曾查抄案通信寄顿，褫职。时大军征缅甸，署云南总督阿桂奏请随军。阿桂由缅至蜀，将军温福方督师征金川，见文哲，与语，大悦之。时温福与阿桂分兵，文哲遂入温福幕。温福重文哲，片时不见，辄令人觇文哲何作。已而连克金川地，三十七年十月，遂剿平美诺。以功复中书，又授户部主事，仍随营治事。三十八年，兵至木果木，六月，小金川降者叛，与金川合抄后路，师将溃，在军者逆知贼大至，相率逃窜，文哲毅然以为： 身为幕府赞画，且叠荷国恩，讵可舍帅臣而去！ 卒与温福同死。
同时遇害者：刑部主事王日杏、新繁县知县徐瓒、酆都县知县杨梦槎、合州吏目罗载堂。其在各台站遇害者：潼川府通判汪时、汉州知州徐谂、内江县知县许椿、大竹县知县程荫桂、秀山县巡检郭良相、纳溪县典史许济。其沿途被害者：候补从四品王如玉，候补知县孙维龙、张世永，布政司照磨倪鹏，候补县丞倪霖，秀山县典史周国衡。先后殉难者：又有重庆府知府吴一嵩，原任贵州大定府知府锺邦任，刑部主事特音布，原任湖南澧州知州吴璜，原任浙江云和县知县彭元玮，四川崇庆州知州常纪，原任广西越巂厅通判吴景，纳溪县知县章世珍，营山县典史吴钺。幕客同与难者：朱南仲、杨绍沂、熊应飞、田舒禄、顾佐、岳廷栻、周炜、郑文、许国、长炳、王鸣镛十一人。事定，四川成都府、金川崇化屯先后建祠祀之，均建慰忠祠碑。
日杏，字丹宸，江苏无锡人。善书，於魏、晋以降书迹临摹毕肖。官中书，行走军机处。每扈从行围，遇公事旁午，坐马上盘一膝，置纸膝上，信笔作小楷，疾如飞。有官中书者，见机要大臣，跽一足请事，日杏怒詈之，谓为非人。知铜仁府，民以王青天称之。
汪时，浙江钱塘人。时驻岱多喇嘛寺，寺破，骂贼死。官军收复小金川，见血影溅涅壁间，尚漉漉如湿焉。
程荫桂，浙江仁和人。与其子烈同遇害。
孙维龙，字普田，寄籍宛平。先官安徽黟县知县，创立书院，延刘大櫆教士。又建石桥於渔亭镇，通浙、楚往来，行旅称之。
吴璜，字鉴南，浙江会稽人。父爚文，举博学鸿词科。璜为商盘甥，早以诗名。
常纪，字铭勋，奉天承德人。以进士选授西充县，有治行。尝兴建关神武祠，殉难后，县民即关祠肖纪像祀之。
吴钺，字炳臣，河南固始人。贼犯木果木时，钺守泽耳多粮站，去大营六十里，大营以东，泽耳多以西，松林沟、赤里角沟，俱为贼夺。事急，有劝钺走者，钺奋然曰： 吾奉命守此，与站存亡，分也！与我共杀贼者，吾骨肉也！ 因拔佩刀立木城旁，曰： 敢言走者斩！ 众心稍定。贼至，钺率兵役御之，众寡不敌，火器环击木城，犹徒手抵贼，卒被戕。
曹永訚，字文甫，浙江金华人。雍正七年武举人，补江南大河卫千总，洊擢四川海宁营参将。御士卒严而有恩，多乐为用。乾隆三十六年，随温福征小金川，提督董天弼檄守牛厂石卡，旋为贼据，天弼自劾，并请治永訚罪。上念小金川事棘，置未问。永訚乃与阜和游击宋元俊献三策：一自斑斓山探小金川，击其首；一自美诺趋甲金达，击其中；一自约咱进取僧格宗，击其尾。用其言颇效。永訚善谋，谋定而战，元俊谙地利，进退有度，军中曹、宋齐名。不数月，悉复明正侵地，前后十馀捷。
三十七年，随攻克布朗郭宗、底木达，执僧格桑父泽旺以献。明年，师以贼扼险不得进，别取道攻昔岭，移营木果木。未严备山后要隘，而贼突薄大营，劫粮台，夺炮局，会运粮士卒数千争避入营，温福坚壁不纳，轰而溃，贼蹂入，温福遂遇害。是时，永訚军距稍远，闻炮声，遽严甲起，飞骑至，曰： 大营失矣！ 问： 大将军安往？ 曰： 不知。 傍一骑至，曰： 宜速退！ 叱曰： 大将军不知所往，吾将焉往？ 即蹀血进，殒於阵。同时殉难者，参将惠世溥以下四十七人。
何道深，字会源，山西灵石人。由武进士、乾清门侍卫出为贵州提标游击。乾隆三十二年，兵部尚书明瑞总督云、贵，进讨缅甸，集诸道兵。明瑞闻道深训练营卒可用，檄至永昌，果整练冠他军。三路出师，以道深所统自随。从取木邦，破锡箔，逾天生桥，大战蛮结。贼立十六寨，竖木栅，列象阵力拒。道深冒矢石，攀栅先登，火枪中右额，纪功第一。
又从入穷乍，去贼巢阿瓦城益近。贼断木垒石守隘，官军粮少，火药铅丸垂尽，将旋，贼抄其后。道深为之殿，遇山谷险阨，必奋战，俾全师得度至猛育。未至猛育前二日，道深中鸟枪，夜息，部下校进曰： 伤重矣。贼至日众，道险，难与敌。盍称病且逸归乎？ 道深曰： 贼众，乃将卒致力时也。 叱之退。明日，战益力。初，明瑞将中军趋锡箔，别将分左右军，异路约会师。及至猛育，两军渝约，前阻大山，贼尽塞蹊隘，环围数重，军杀马以食。三十三年二月，明瑞令夜拔营，以次冲出。平明，贼来邀截，道深立高冈指挥拒之，他军士得从旁脱出。道深自晨战至日中，被数创，始仆。
道深抚士严而有恩，其始闻檄调也，令二日即行，凡无子、无兄弟者皆弗从。殁后，军皆悲涕，以其带、发还，诏赐葬本邑。
沈齐义，字立人，浙江乌程人。乾隆九年举人，大挑用知县，发山东。历权冠、汶上、费、齐东等县，题补泗水。齐义有吏能，初往钜野办赈，虑吏胥作奸，亲自登记，历数十里皆然。冠有翦辫讹言，谓妖人翦人辫发，能以咒语摄其魂，令移他处钱物入己，被翦者数日即死。讯无实，悉纵去。他县狱上，皆获谴，人服其识。汶上为入都孔道，东门外石桥久圮，撤而新之。南旺、蜀山、马踏三湖，为漕渠水櫃。堤坏，出赀修筑，工固而民不扰。泗水多閒田，而民间畜蚕者少，悉令栽桑饲蚕，自此隙地皆桑，茧丝之饶甲他邑。费有冤狱，特缓其事，或以吏议惧之，齐义谓与其令民以冤死，毋宁被劾以去官。
三十七年，改授寿张。县境赵王河湮三十馀年，大雨至，水无所泄，禾麦皆淹死，民多逃去。请募夫开濬，凡三十馀里，上引范、濮诸水，悉达诸五空桥，自是南鄙无水患，民皆复业。故明藩府私田赋极轻，入清谓之 更名地 。部议加赋，寿张更名地二千四百馀顷，先於雍正间，归入籽粒地，加赋，而旧名犹存。乃检寻故牍，以原委达大府，削除之。故事，岁办河工稭料及解京黄蜡，分里购买，吏用为奸，为往他所买解，民得免累。所至求民利病，若其身事。
三十九年八月二十八日夕，阳穀县党家店奸民王伦纠众突起为乱，入寿张。齐义闻变，即衣冠出莅宅外，斥曰： 吾非赃吏，尔等劫我何为？ 贼伏拜曰： 知公廉，民等亦素沐公恩。但须及早从顺，顺则生，逆则死！ 齐义骇曰： 尔等不顾赤族诛耶？ 大骂之。贼谓齐义不知生死，麾众退，令自为计。齐义即入，解其印，令掘坎埋之。复出，家人及宾友挽其臂，挥去，趋宅外，仆又牵马至，请上省告急，齐义曰： 若将使我蒙面见上官耶？ 批其颊斥之。须臾，贼复至，有泣拜求请者。齐义大怒，拳足交下。贼拟以兵，齐义毒骂不绝口，遂攒杀之。先数日，齐义闻阳穀有妖人聚众，遣人四出侦刺，贼惧祸及，首劫寿张，故齐义罹於难。贼既破寿张，遂掠阳穀。堂邑县奸民王圣如亦劫杀村落应伦，权县事陈枚死之。
枚，字元幹，广西全州人。由举人拣发山东，用知县。闻圣如乱作，即驰往搜捕，尽逮贼党妻子系狱，而圣如以伦众数千至。邑无城守具，人情恟惧。枚本摄任，将受代，或劝枚引去，枚指天日自誓，与城存亡。城陷，被执，怒目视贼。贼曰： 摄令为令清，赦勿杀。 枚愈怒，发竖眦裂，骂曰： 汝辈罪不赦，乃敢云赦吾耶！ 胁以刃，不屈。其弟元樑奔救，手刃数贼，贼缚枚及元樑至王伦屯，偪令跪，仍不屈。贼先断枚两足，又断两手，旋支解元樑，弟兄同时死。
堂邑训导吴躭，福山人。年七十馀矣，携侄文秀及仆王忠到官。贼劫学署，见其老，置不问，躭叱之，词甚厉。贼怒，杀躭及文秀与忠。阳穀县丞刘希焘、典史方光祀、寿张营游击幹福、调守阳穀莘县汛把总杨兆立、堂邑汛把总杨兆相等，亦先后被害。
温模，字孙朗，福建长乐人。入赀为吏目，发甘肃，借补通渭县典史。乾隆四十九年，盐茶厅逆回田五倡新教作乱，聚石峰堡，遂犯通渭。模以回民马世雄预告，知贼计，为之备。知县王慺恇怯不任事，模乃与县署幕客邵如椿、县绅李南晖同时城守。模率兵民登陴御贼，凡七昼夜，士皆用命。粮尽，请开仓给守者，慺持不可。城将陷，驰返官廨，正衣冠北向拜，键户自经死。世雄战死。
如椿，浙江绍兴人。父以申韩术游陕西，因占咸宁籍，补诸生。如椿就慺聘，事急，乃立城闉，袒而大呼曰： 好男子！当从我守城杀贼。 应者数千人。令壮者执刀矛，老弱运甓石，并集城上，而身率犹子曾燮登西墉，以当贼冲。城庳薄，贼蚁附上，手短刀格斗。良久，力不支，被执。贼方肆戮，犹大言曰： 首议守城者，我也！何多杀他人为？ 凡被十三创，曾燮被十一创，均骂不绝口死。
南晖，由举人於乾隆三十年任四川威远县知县，以疾告归。先於逆回苏十三肆扰通渭，有守御功。至是又率子思沆、犹子师沆召募壮夫百五十人助城守，累掷大石杀贼。城陷巷战，与子思沆同骂贼死。师沆自经死。安定县典史费元灯，亦以奉檄侦贼被害。
汤大奎，字纬堂，江苏武进人。乾隆二十八年进士，授福建凤山县知县。五十一年冬，台湾贼民林爽文作乱，起彰化，其党曾伯达等应之，南窜凤山。县故无城，仅土垣三尺许。时大奎已秩满候代，属贼势蔓延，乃率僚佐募乡勇，日夜守御。贼来攻，与参将瑚图里击卻之。瑚图里驰马逐贼去，大奎闻城北有警，捕内应四贼，斩以徇。方奖励兵役，贼突进北门，入县治，典史史谦死之。大奎朝服坐厅事，手剑击贼，贼刃交下，犹瞋目詈不止。长子荀业从之官，先以父诗文稿畀其戚，令远避，身佩刀蔽父不去，同遇害。大奎初丧其元，城复后，有仆识大奎系发线，形容亦约略可辨，因并入棺。孙二，贻汾自有传。
谦，字昭和，顺天宛平人。先遣子善战奉大母出避，乃与大奎同城守。死后亦丧其元，为百姓窃埋之，贼退始改殓。
周大纶，字理甫，直隶天津人。乾隆二十年，由贡生捐职州同，发福建，补台湾府彰化县丞。数年，知民顽，忧形於色，屡言於上官，斥不信。任满，将引见，假公事滞诸诸罗。乱作，大纶奋入县治，县令懦，甘以身殉。大纶曰： 国家建官，命能守，不命能死。坐致民逆，死以塞责，小丈夫也。 激之，弗应，为谋所以御贼计。夜，贼入，据县治，有见大纶者，缚去不杀，而劝之降。大纶大骂之，贼掴其颊，抚颊大哭曰： 此污乃为贼污！ 首触柱，额裂。囚数日，卒遇害。大纶仆陈德以护主不去，大纶死，以头椿贼，支解死。
寿同春，名星，以字行，浙江诸暨人。习文法，客台湾淡水厅同知程俊署，年七十馀矣。竹堑城陷，俊先以出捕贼遇害。俊子携印走，同春为贼执，佯为所用，贼留其党三十六人守城，而自出掠。同春客淡水久，胥徒皆熟习，士民皆信服，潜为纠合甚众，出不意，就同知厅事骈斩留贼，即日闭城门，为朝廷守。贼闻大駴，悉众返攻，同春部勒其众，日夜登陴。樵苏既断，发屋掘鼠为食，得间，辄出选锋击贼。相持数日，贼稍引卻。道通，署同知徐梦麟始以印至，次第招抚附近胁从者，梦麟一切倚同春办治。是时，首逆负嵎，据大里杙自固，官军环营其外，疑莫敢入。同春草书与梦麟，令上军门，速攻之。久乃得报，合六路进剿。同春率官军从西路入，而鹿港之兵，迁延失期。既入，无援，马蹶，被获。贼恨同春久，至是喜得报，攒刃支解之。
又广东嘉应州人李乔基者，名安善，以字行。善少林拳术。客台湾，见土豪啸聚相仇杀，叹曰： 乱将作矣！ 乃简侨寓南北庄人团练之。乱作，郡城大震。召诸健儿曰： 贼众一閧而出，遂破彰化、淡水、诸罗三城，所不即取郡城者，惧粤人蹑其后耳。吾出兵牵制之，贼至则守，去则击，相持久，则援师且至，贼不足平矣。 集万馀人，庄为栅，里为台，计亩以为粮。一庄有贼，诸台应之。贼数至，皆不得逞。十二月，率三千人从知县张贞生复彰化，已而粮尽，士卒多散去，城复陷。明年正月，复从总兵柴大纪复诸罗。自起义兵与贼二十馀战，斩馘万计，贼衔之，以万金购乔基首。二月，乔基与从子举柏率健儿数百人赴鹿港请火药，为贼所侦。还至青堈，伏发，御之，杀数百人。贼大至，矢石交下，突围出，失举柏。乔基三入贼中，伤左股，被获，诸健儿皆战死。贼诱乔基降，骂贼，贼断其舌，缚而射之，犹不屈，乃磔焉。至是白衣冠哭者万馀人，皆誓不与爽贼俱生也。是役也，死事之烈，以乔基为最。
熊恩绂，字隆辅，广西永康州人。乾隆十七年进士。父疾，意不在试，以讹脱列下等，归本班选用，选授直隶永安县知县。累迁永平府知府。四十三年，高宗东巡，召对称旨，擢霸昌道，改大顺广兵备道。为政务持大体，尤慎刑罚，时语人曰： 虑囚，但久跪索供，感寒湿即病足，或发他疾，皆足致死，岂独三木能毙人也？ 
始单县有刘某者，习八卦教，煽惑乡里，官捕而杀之，械其子於狱。人复就狱中传其术，从者益众。自山东、河北、直隶境无虑数万人。而段文经故胥吏，以事斥革家居，性险诈，屡挟数以役人，群服其黠，奉以为帅。立期劫单县狱，图攻夺州郡。恩绂闻之，下元城令密捕所在匪党，而郡县吏皆通贼，多为耳目者。走白贼云： 将屠灭汝等。 贼駴且恚，突於五十一年闰七月十四日夜半毁道署，入，杀恩绂。恩绂闻讙声，疑失火，旋知有变，亟还。令人守库，举印授妻缪氏，挺身出，大骂。贼攒刃斫之。
贼固与其党有成约，以先期起事，不及应。戕恩绂后，即散劫郡县署，皆以有备不获逞，故邻境得以次擒获。恩绂被害，尸面如生，两手犹作搏贼状。家人以守库被杀者六人，印以缪氏匿之，得无失。恩绂逆折贼谋，不至如三省教匪蔓延不已，躬犯大难，论者多之。
宋如椿，汉军镶红旗人。以宝庆通判权乾州厅同知。乾隆六十年正月，黔、楚苗石柳邓、石三保等叛，厅苗响应，居民争避窜。如椿召谕之曰： 若属先人丘垄皆在，不可弃。同知地方官，当为若效死守。 皆许诺。已而贼势张甚，弃去者大半。如椿被发徒跣，周走号呼，劝之守，自旦至夕，不绝声，讫不听。贼旋攻西门，如椿仗剑出御，伤左腿，归，北向再拜自刎。从人张忠在侧，固遣之，弗去，亦被创死。方贼攻急，如椿度不能支，呼巡检江瑶佩厅印，令赴辰州求援。瑶出城，遽遇贼，死。其子朝栋挈印送辰，归，觅父尸，与家属俱遇害。
赵福，湖南零陵人。由行伍随征金川，有功，累擢至镇筸中营守备。逆苗滋事，驻守渌溪口，渌溪为镇筸粮道，约士卒严，民安之。五月，官军从狗脑岩溃归，贼众近万人，谋绝粮道，攻之急。时守兵先抽调其半，民请福避去，福曰： 兵卫民，将统兵，尔辈可去，吾奉命守渌溪，去一步，即失职。苗至，福怒马奋槊当先拒之，杀数十人。苗分番更战，民以福不得食，为纳橐饘，福挥去之。且曰： 贼之不遽追戮者，以我在也。我死，合力追汝，无〈口焦〉类矣！ 民泣涕去。麾下五十人，感福义，无一逃者。战一昼夜，溪桥被撤，卒死且尽，手过山枪三发，毙苗数十人，指掌焦烂，不能持，身被数创，投溪死，民隔溪望者，咸痛哭。苗旋散去，难民数千赖之全活，后架数椽祀之，曰赵将军庙。
刘升，邵阳人。宝庆协把总，从副将某征苗，副将逗留不前，升於众中出谩语，某衔之。师至狗爬崖，令率百人为前锋，约举白旗为后援。升策马轹阵，贼不能支，侦无后继，复悉锐搏战。升连举白旗，旗失，复解所服白衵招之，某故按兵不发，升战死，百人殉焉。死极惨，首体糜粉，无可收瘗者。后祀昭忠祠，主入时，旋风暴起，吹气作血腥，袭众几仆。时以乡团死最烈者，有滕家瓒。
家瓒，湖南麻阳人。诸生。有膂力，能负铁炮击贼。捐布政司理问职衔，居高村，与乾州苗接壤。乾隆六十年，逆苗掠麻阳，家瓒同兄监生家瑞、弟武生家瑶，悉出家财钜万，设卡堵御，有功。自正月至四月，共打仗十八次，杀贼八十馀名，贼恨之。总督福康安宠异家瓒，家瓒为画破贼策甚备。一日，家瓒率众守溪口，贼骤围其居，曰： 出家瓒，祸可已。 族弟武生家泰挺身出，语其村人曰： 岂可惜一身而害一村？ 遂大骂贼，自承为家瓒。贼剥家泰皮，至死不更一辞。又执其家口，始知非家瓒也，全家被害。家瓒闻而驰救，无及，请官兵援助，官军忌其能，不助一卒，且檄调乡兵他去。家瓒复往溪口，与众共守，贼急攻之，力斗死。
萧水清，字广铨，广东平远人。以监生纳捐，发湖北，补保康县典史。嘉庆元年二月，白莲教谋反，姚之富、齐王氏起襄阳，曹海扬、祁中耀起房竹，王兰、曾世兴起保康，众各数万。齐王氏掠州郡，与王兰会保康之白溪沟，贼党杨昭为内应，水清计擒之，徇於众，贼衔之。时守城兵以剿苗他调，县令畏贼他往，城中空虚。水清给印札晓谕四乡，激以忠义。贼遽至，县城故庳薄，水清拒守，杀贼过当，历五日夜不懈。遣勇健诣郡乞援，为贼得，围益急。水清知不可为，旋署，语其妻曰： 吾义不屈，尔其自为计！ 妻誓先殉，子其馨等及家人皆原从死。遂出，城已陷，遇贼县治前，骂贼，死焉。教官黄义峰、吴珍义，子其馨、其芳，族子祚超，妻弟林凤良同殉之。妻林氏、子妇韩及孙女与仆妇、婢女等，皆阖户自刎。水清死后，乡勇始集，皆头插小青箬为识，以别贼，从援军擒贼首王兰、曾世兴。小青箬者，即水清印札之号令也。
贼旋犯竹山。竹山县知县刘大成，江西新昌人。乾隆四十六年进士，选授莅任。县界万山中，故有专营驻防，亦以剿苗他调，留者仅百名。大成先捕得贼党，有 约期抢据竹山 语，即飞牍告急，且与僚属谋，曰： 吾守具未完，为贼乘，必困。不如出据险要，相机堵御。 方派拨间，贼已据保康。乃以典史吴国华、守备孙抡魁分守县治及隘口，而自守武阳堡，当其冲。纳县印於怀，据险设伏，遴健足侦探，终夜无少休。贼突越后岭，入县焚掠，国华、抡魁俱不支，先后至武阳。大成复率以赴剿，枪毙十数。贼来益众，遂退往武阳。国华、抡魁方出点兵，大成乃遣亲信出探隘口。比反，大成已肃衣冠佩印北向自缢矣。国华、抡魁踵至，愕然，亦殉焉。别股贼犯襄阳吕堰驿，巡检王翼孙亦以拒战死。
翼孙，江苏长洲人。吕堰当驿道之冲，无城可守。翼孙闻变，募乡勇戒备，而贼已大至。翼孙率众迎击，歼先锋三人，遂登大桥御之。贼来益众，乡兵溃，又手刃数贼。贼矛环刺，受伤重，跳而投於水。贼以钩起之，攒刃毁其尸。翼孙初至任，预立御贼章程，一乡勇十，设头目一，头目十，设总头目一，各相钤制，统於巡检司。附近村落，单丁独户，皆迁於镇。选壮者充乡勇。设哨探，定功过，储粮秣，练刀仗，禁饮博，其区画为甚备云。
王行俭，江苏溧阳人。由举人大挑知县，发陕西，补南郑县。以承审命案不实，褫职。嘉庆元年，投效军营，二年，教匪窜汝河，以平利县防守严，向东南偪白土路营。时行俭带兵六百名，偕都司赵禧御之，贼分股前后夹攻，禧中刀伤殁。行俭骂贼不挠，身被矛伤十馀处，阵亡。以离任文员，带兵协剿，骂贼捐躯，诏深恤之。
王铣，字丽可，江苏武进人。以四库馆謄录劳，授华阴县丞。性介，不合上官。先调守山阳丰阳砦，纠义勇八百馀人，皆锋锐可用。铣被丰阳知县檄入城共守御，义勇以所将非人，被歼。铣为建祠山阳南关，勒石志名姓，哭之。三年，调至洵阳佐理抚恤事。县令图与铣分吞赈款，严斥之。县令恚，图中伤铣，以行台省需饷，急荐铣。行至雒南庙沟坡，坡高二里，铣已北下坡，家人甫押后队逾坡脊，贼高均德大队至坡南。探骑二，纵辔驰上。家人大呼，速铣下马避贼，铣不应。探骑至坡脊，驰下夹铣去，几一里，复驰回，一骑以矛剔铣面，一骑就刺胸及肋，皆洞穿而死。同以运饷死者，四川省有汪兆鼎。
兆鼎，字子元，武进人。亦以四库馆劳，授直隶枣阳县丞，以事褫职。赴四川军营投效，未用。四年，同郡朱向隆为达州巡检，有解饷之役，邀兆鼎偕。至东乡县太平石岸遇贼，向隆逃，众谓兆鼎非蜀官，盍亟避，兆鼎弗应。乃各奔，兆鼎独守饷，骂贼被害。
左观澜，字绣川，江西永新人。由举人大挑知县，发陕西，权五郎厅通判。五郎扼要川、陕，无城。观澜莅任，既募乡勇训练，即牒大府，捐廉雇役，筑土城，躬自督之。半月工竣，三日而教匪至，悉精锐启城追剿，斩获甚众。数日，贼突出别道，薄城，众寡不敌，请援又不至，观澜乃召子承荫等励之，皆泣对曰： 原从死。 即分兵乘城，夜多燃炬束，老弱大呼譟。贼不知虚实，引去。将军德楞泰、明亮至，询状惊叹，遣守备率兵驻城中，听观澜节制，城守益坚，民乐为用。
以劳补安定县，西安府启巡抚留之，巡抚悟，立止毋去任，而贼果悉众至。见观澜立城堙，咸错愕。观澜谕贼降，次日二百馀人至，观澜纳之；守备欲歼以要功，观澜不听。乃庭集降者曰： 汝等欲终从贼，即听去。 降者稽首谢不敢。以后至六人，不可信，令降者自别之，果於里衣得贼党所以为识者，即斩之，投六首城外，贼骇遁去。
三年，贼复大至，观澜舁大炮城上为御，手发炮毙贼无算，观澜亦以炮裂伤炮，负痛，解佩刀付承荫，舁归署，亟遣人间道请代，乃卒。后二百，援兵至，承荫泣叩军门，原复仇，总督那彦成哀而壮之，俾随官军剿贼。四年十月，蹑贼沙沟口，力战阵亡，犹手父佩刀不可拔。父子俱殁王事，赐恤尤厚。观澜事继母以孝称。兄观海，官上思州知州。时有兄弟争财者，適得思州书，念弟甚，引苏轼 世世为兄弟 句，观澜读而泣下，付讼者兄弟令阅。讼者感悔，泣谢去。
董宁川，直隶永宁人。由武举选授贵州镇远镇标守备，随剿苗匪。嘉庆元年，累擢至湖北兴国营参将。三年，随总兵诸神保等军剿教匪，赏健勇巴图鲁名号。复随副都统额勒登保进剿终报山，偕都司张廷楷等自西入，奋勇夺山隘。官军鱼贯上，并力攻击，擒首逆覃加耀等。股匪刘成栋、张汉潮、张添伦分扰巫山、荆门及扑闹杨坪边隘，先后击败之。四年五月，股匪高均德窜云路沟边隘，偕游击姚国栋合攻，贼奔梓桐垭，复偕都司刘应世由峨坪迎截，歼二百馀名，馀匪溃。宁川见有骑马二贼目，追益力。至树林中，贼弃马遁。宁川令弁兵围山腰，自率弁兵数十，下马追入深林，贼并队转斗，宁川中矛伤，仍手刃十馀人，毙骑马贼一人，力竭，殁於阵。事闻，诏曰： 董宁川下马击贼，至被戕害，似此忠勇之臣，不能承受国恩，为之堕泪！ 命直隶总督胡季堂赡宁川母，命湖广总督倭什布送宁川子及家属归原籍，皆出异数云。
韩嘉业，字健庵，甘肃武威人。父增寿，官凉标千总，随征金川战死。嘉业誓报父仇，入伍有功，累擢至陕甘督标游击。
嘉庆元年，四川教匪滋事，陕西兴安府属地相接，奸民乘机蠢应，踞安岭为巢穴，凭高恃险，立木城；又於高庙山设立大卡，形势陡峻。嘉业奉檄率兵由羊毛子堰进克之。复会他将进偪安岭，遣健卒潜烧木城，贼惊溃，乘胜取大卡，擒戮无遗，擢参将。四年，嬍败李树之股匪，追出班鸠岭，贼窜六道河，嘉业循河右追贼至庙子坝，贼遁入川境。未几，贼又由川界老林入南郑，时嘉业循江防守，闻之，亟率兵前驻法慈院，堵其北窜。贼将就浅涉嘉陵江，而沔县贼三四千人，由阜川偪近官庄，陕甘总督松筠令嘉业偕直隶守备麻允光择要迎击。贼全数出砖峒子，嘉业驰马首先冲入，贼分两翼绕马家岭自上压下，四面合围。嘉业力战突击，马蹶，复箭杀执旗贼。贼以矛直刺，甘肃镇标把总高腾蛟从旁格之，遂杀持矛贼，而群贼竞进，嘉业中矛仆，遂死。腾蛟以身蔽其上，亦死，允光亦战殁。事闻，优恤，谥武烈。后嘉业兄庄浪协副将自昌，亦阵亡盩厔，命共建一祠，赐名双烈。
叶槐，字荫阶，浙江钱塘人。父文麟，官陕西，权孝义厅同知。教匪躏秦中，槐闻警省父，即具牒军门自效。嘉庆二年正月，奉檄率乡勇剿贼於光头山，贼旋由河南卢氏窜商州，与孝义接壤，随父乘障搘拄，贼不敢入。别股贼复由汉中东窜，将由镇安、五郎逼孝义，复佐父堵御。凡团练首领可用者，必倾身交接，以是豪健依附者甚众。西乡急，请援，槐选其锋赴之。比至，贼即北窜。城固、洋县有警，又率以往，贼遁入山。部分其众，守通栈要路，而自逐贼，入虢川等处，阵斩贼，获骡马器械均无算。
贼东奔大峪口，孝义在重山中，无城郭，槐虑不能当，请援孝义，大府不许。槐不自安，拔营东追，果遇贼。会别部兵至，谓遇贼得捷，贼未必再犯孝义，阻其返。槐终虑孝义被困，复言於大府，谓 不发兵，即单骑行矣 。词气激昂，闻者色变。大府乃许拨乡勇一千六百人随槐行，抵孝义，贼果至。乃据险结营，令四山放号火，以张声势。西南贼尤劲，乡勇人人思斗，遂破贼前队，斩其酋三人，贼稍卻。大队来攻，复并力冲杀，贼无可乘，乃解去。
大府调其父权富平，槐亦入赀为县丞，当就选，恋父不行，留大营司侦候事。会贼渡汉江，偪洋县，醴泉县知县陆维基请行，举槐为助，慨然偕往。维基带勇练登手扳崖，至巅，遇贼，骂贼死。槐数突围不得进，左旋至山梁，力竭，贼矛刺腰，大创死。仆四人皆从死。槐以卫父至，而卒死於兵，时皆壮之。维基，顺天大兴人。
毛大瀛，字海客，江苏宝山人。少以能诗名，为 练川十二才子 之一。由附监生充四库馆謄录，用州同，发陕西，累为河南巡抚毕沅、山东巡抚惠龄调用。大兵征廓尔喀，惠龄督四川，办理济咙粮务，檄大瀛赴西藏差遣，事竣，留川补用。借补潼川府经历，以军功擢授中江县知县。嘉庆元年，檄赴湖北军营随剿教匪，复以军功擢授四川简州知州。时惠龄由湖北入川，沿路剿贼，大瀛从之。四年，回简州任。五年，股匪张子聪窜潼河，扰三台、中江地，官军分路截剿，贼复分扰遂宁、乐至等处，由金堂之广元寺，肆行焚掠，及简州境。大瀛率乡勇前往堵御，行抵土桥沟，马步贼蜂至，力战遇害。大瀛屡入督抚幕府，工笺奏，业此者二十年。山东巡抚国泰为在京旧交，国泰性暴戾，独敬事大瀛。国泰被严谴，大瀛尽始终之谊，为时所称。恤世职，孙岳生袭。岳生亦以诗文名一时。
张大鹏，陕西紫阳人，子楚常、希贤、绍堂，孙应朝、应邦、应选，皆诸生，馀皆布衣。家世以忠义为教。嘉庆元年，贼犯紫阳洞、汝二河，官军未集，大鹏率子孙、出家财，募乡勇八百馀人，助有司守御。贼掠龙形、响水二沟，楚常率众进击之，杀三人，遂前攻贼寨。山峻雾作，中伤归。后三日，贼至大水沟观音堂地，绍堂杀贼魁六十馀人。又三日，希贤与贼战桃园，复杀三十一人。当贼之起，势猛锐，官军亦避其锋。至是运见杀伤，大愤，遂率党数千人至，希贤首出逆战，中枪死。绍堂据险隘，复为贼杀。大鹏气益奋，更率其孙应达、应禄、应恺、应试等持械深入，冲突跃呼，所杀伤甚众。卒以众寡不敌，皆战死。初，张氏父子及孙凡十二人，自贼之兴，战死者七人，溺死者一人，伤者二人。陕西以乡团死者，又有兴平人白廷英。
廷英，县举乡饮宾。嘉庆二年，教匪由蜀渡汉江而北，众十馀万，终南近山无完村，廷英督乡人筑村后张家寨避之。三年二月，贼自城东窥寨，寨人不二三百，贼急攻，枪矢雨下，丁壮悉溃。贼蚁附而登，廷英骂贼死，弟廷才、廷扬从死，贼俱焚之。次子筐廷英头去，贼逐之，筐倒，头落山下，后得於谷底，尸则焦烂不可辨矣。廷英年七十五，凡以守寨死者八十馀人。
是年，四川各乡团之死难者，为广元人杨继晓，世居高城堡。继晓姙十三月而生，既壮，以气力伏一乡。捐职州同知，随父玺苏州督粮同知任所。闻教匪扰蜀，归省母。时巴州已破，继晓与同县贡生杨哻等倡议团练。罄家财，得千馀人，请县令给劄为守御，县官不省，散去。贼破南江，距县境长池数十里，县令始速继晓出御。以乌合一散不易集，议先虚声挠贼，作高城堡、人自相要约语，列名至多，书投贼营，贼果迟疑不遽进。会陕贼姚之富等数万人穿老林出，将至德山，木门贼亦以数千人将至通坪。通坪居高城后，德山亘其肋，长池枕其前。继晓谋於众，攻长池者，县官自御之，而自任后路。夕漏三下，与族人杨冕率众出木门之横江梁，遇贼先锋，斗之。贼大队至，不可敌，乃据险趣哻济师。贼登山，了知兵少，无继，合围击之。继晓手刃数十人，力竭被执。至九曲坡，欲诱降之，大骂不屈，贼刳其腹而焚之，从战者皆被戕。哻以三百人来援，至则皆殁，杨氏一门亦尽歼。
杨堂、梁崇、李培秀，皆广东嘉应州人。堂官四川苍溪县典史，崇官陕西咸阳县典史，培秀官陕西试用典史。嘉庆三年，王三槐扰蜀，大军追剿急，亡命四窜。堂守永兴场，士卒譁曰： 贼至矣！ 皆欲走，堂手剑叱曰： 贼未至而弃粮，法当死，孰若守粮而死也！ 贼至死之。三年，大军驻镇安剿张汉潮，崇率乡勇剿凤皇嘴贼，散，解囚回省。至孝义厅，遇贼。崇释囚七人，曰： 若曹於法当死，然死於贼则枉，吾不忍也，可速去，毋从贼。余义不可逃，死其所矣！ 贼至，被执，不屈死。五年，培秀从大军挽粟至四川大宁县，与贼遇，尽委辎重於河，遣其仆曰： 速报大营，贼不得粮，必掠东郊，截而击之，可尽覆也。吾死不及见矣！ 大军果破贼，讯俘，言培秀死时，贼不得粮，被二十一创云。初，崇所释囚七人，皆归狱，报崇死事状，曰： 吾不负梁典史也！ 至是，七人皆赦。
曾艾，字虎卿，湖南新化人。尝割左臂疗父疾。以例贡考授州同，发江西，署安福等县。艾夙为嘉勇贝子福康安所知。辰州苗变，随福康安军令守麦地汛，从克诸砦有功。嘉庆元年，补贵州永丰州分防州同。州隶南笼，故苗地。州同驻册亨，在万山中，尤险远难治。艾督各砦守本业，民、夷悉安。二年，遣人迎眷口，甫至，而南笼仲苗七柳须等遽叛。艾闻警，约驻防把总外委坚守，并谕四乡亭目，招集良苗，缮城治械，令出肃然。贼至，部分守御，自出城奋击，往来策应。城中妇女，亦改装登埤。相持半月，援兵卒不至。贼众数万，围益急，手发矢毙执旗贼魁。北门火起，率队趋救，还贼城西隅，巷战，中枪死。仆九人从死，两妾闻讯皆自刎。次子为其戚携出，号泣曰： 吾父母皆死，何以生为？ 贼尾及之，亦中枪而殒。事闻，皆予恤。改南笼为兴义府，永丰为贞丰州。
艾同族彰泗，字孔林。以拔贡生朝考用知县，发陕西，授延川县。嘉庆十年，权洋县。时教匪被剿势衰，以终南山为窟穴，搜捕不易。朝议改五通通判为同知，添设宁陕镇总兵，募兵六千，改十大营镇之，而以积年立功无业可归之乡勇充伍。以善后计，名曰 新兵 。新兵素难御，司储者又误扣米折，於是陈先伦、陈达顺等於十一年二月作乱，戕官，连破营城十九处，偪洋县，彰泗拒守七昼夜，援兵阻河不能至，城陷，彰泗死之。民保其眷属潜出，故不及於难。
罗江泰，字静波，浙江黄岩人。家贫，习贾。去贾投营，由外委历擢游击，皆在浙；由参将至副将在闽，总兵又在浙。前后与提督李长庚相左右，而在闽功特显。长庚锐意剿海寇蔡牵，专意外洋，凡阃内事均以属江泰。贼船高大，官军仰攻失利，檄江泰造霆艇。艇成，陵贼船，贼大困，南走福建。江泰於白犬洋、四礵屿、头东〈目各〉役俱有功，护海坛总兵。遂赴南洋，合金门总兵何定江截牵去路，横击於铜山，追至浮鹰洋。贼冲礁走，匿山上。江泰搜山，擒贼目王朱，又焚贼船於仰月横山，贼皆堕水死。在闽逾年，凡十击贼，号 敢死军 。贼见江泰军，辄引去。擢总兵，镇金门。九年，移镇定海。是时牵南窜台湾，长庚正总闽、浙水军，同心戮力，誓杀牵。十年九月，牵船泊道头，忽遁去。江泰从瓯洋会八总兵追之，至尽山，失牵所在。黑云起海上，亟令移港，风骤至，白波山立，群舟相击触，顷刻破碎。江泰大船帆重不可下，下及尺，船遽不知所终。朝命沿海各省探访，久之无得者，葬衣冠黄岩。
霍永清，字肇元，广东南海人，居澜石乡。膂力绝人。嘉庆十四年，海氛未靖，大吏行封港策，海贼无所得食，相率蹂躏傍海各乡，渐入内地，所过焚掠，怯懦者遂以款贼为得计。八月，贼联数十艘由陈村、平洲、小圃直抵澜石，众议款之，永清曰： 彼恃舟楫为利，今深入重地，自取死耳。好男子从我杀贼，何为低首求免乎？ 主款者阳受约，贼至，从壁上观。永清独率乡勇堵御，相持一日夜，贼稍卻。明日，督勇再战，而款贼者导贼从村后掩入，腹背受敌，力不支，中炮仆地，左右五人并死之。乡人以永清以死勤事，建祠祀之，名祠曰愍义。
强克捷，陕西韩城人。嘉庆十三年进士，即用知县，发河南，补滑县。十八年九月，教匪李文成谋乱，期十五日与伏京城贼林清中外同起事。克捷初莅滑，有退吏某方讼系，为白其诬出之。吏诇文成等逆谋，告克捷，历申於守，不应。初六日，突执文成，严诘谋叛状，笞断其胫，及党二十四人，鐍之狱。夜半，其党牛亮臣突劫文成出，攻某吏，屠其家，踞城以叛，克捷及家属俱死之。后文成焚死辉县，林清伏诛京城，诏： 克捷首先访获逆党，俾二逆失约败谋，后先授首，实属功在社稷。 优恤，谥忠烈，祀京师昭忠祠。於韩城、滑县皆建专祠，与难者均予附祀。并以前大学士王杰同隶韩城，士风淳茂，永广文武学额各五名。
在城者老岸镇巡检刘斌、教谕吕秉钧、典史陈实勋同时预难；把总戚明彰以拒贼阵亡：均阖门殉节。逆党赴朱村说降，诸生朱继连不屈，率村人战殁。滑县变作，党徐安国起长垣，知县赵纶；又党朱成贵起曹县，知县姚国旃；陷定陶，知县贺德瀚：均死之。
纶，浙江钱塘人。国旃，安徽歙县人。林清将为乱，金乡县令廉知其谋，即羽檄各县，皆不之信。国旃以幕友吴星萃力陈利害，乃为缉捕计。以吏役多通贼，故贼攻县治，急求星萃甘心，先国旃攒刺数十创死。
德瀚，长沙宁乡人。事急，令家丁赉印赴府告变，幕友朱树堂等皆死於难。在籍洙泗学院学录孔毓俊等则率乡勇助官剿贼，战死奋义村。
林清果於九月十五日率逆党持械阑入禁城，头等侍卫那伦应值太和门，闻警趋入，有劝其缓行者，不听，曰： 国家世臣，当此等事，敢不急趋所守耶？ 至熙和门，门闭，贼蜂至，被戕。那伦者，前太傅明珠后也。
宗室奕湄，镶蓝旗人。由笔帖式累擢至内阁侍读学士。道光四年，命以头等侍卫为和阗办事大臣。六年七月，回部逆裔张格尔入卡滋事，勾结喀什噶尔回众为内应。帝以和阗附近，命加意严防。八月，贼分扰叶尔羌，命扬威将军大学士长龄带兵往剿，取道和阗，奕湄派绿营弁兵前往策应，谕奕湄： 随时查探彼处实在情形，如叶尔羌现在被围，当令迅速相机前进，仍严防后路，毋堕贼计。否则即留兵和阗防堵，以壮声威。 旋以叶尔羌失守，贼四出滋扰，奕湄仍回和阗驻守。贼偪城下，援兵未至，城兵仅八十馀名，奕湄昼夜严防，力竭城陷，死之。帮办大臣桂斌同与於难。
景兴，李佳氏，满洲镶红旗人，驻防伊犁。官佐领。嘉庆二十五年，喀什噶尔卡伦外布鲁特滋事，伊犁将军庆祥以景兴熟悉回情，奏派驰往查看。经参赞大臣永芹奏留署协领事。道光六年六月，张格尔复率布鲁特滋事，庆祥又令驰往侦访，设法进剿。旋与七品伯克帕塔尔生擒奇比勒迪之子侄，缚解来城，伏诛。又探得张格尔与从前滋事汰劣克一处居住，即乘其未备，剿杀逆回百馀名，生擒楚满一名。奏入，帝嘉之。是年八月，喀什噶尔城陷，与防御佟善等皆力战阵亡。喀什噶尔城围攻两月有馀，以城中回匪响应，穴地道而进，遂致不守。文员则七品小京官衔陈孝宽，以戍员派办文案在城，与巡检陈天锡、未入流陈德隆均死之。
王鼎铭，字新之，山东峄县人。由廪贡官中书，除湖南新田知县。道光九年莅任，先投城隍庙，誓於神。治事甚勤。夏旱，跪祷烈日中，有应，以是得民心。十二年正月，江华瑶匪赵金龙乱作，湖南提督海陵阿进剿。鼎铭虑煽邑瑶，即冒雪步历瑶棚戒谕。复召瑶长，晓以国法。与教官率绅士练乡勇以守。突闻海陵阿等被戕池塘墟，即督众御贼。城外贼偪甚，将往谕贼，居民泣阻之。或报曰： 贼至！ 城民惊窜，鼎铭朝服坐堂皇待之，书於几曰： 仇我当杀我，勿伤我百姓。 指三尺练曰： 城亡，吾以此死。 以贼踪尚远，徐之。近县宁远、桂阳民感鼎铭之能死守，集万人请带剿，於是四路同进。贼分队出，毙之无算。越日，桂阳之临泰、大富等乡复集二万人，鼎铭身先策马出城南，誓大创之。贼突以枪炮抵拒，死甚众。先是贼密约邑瑶供送药丸，瑶未肯负鼎铭，不与。贼乘夜胁取，故火器复烈。众溃，鼎铭殿后，贼追至，大肆杀戮。鼎铭四顾恸曰： 奈何杀我百姓？ 中炮落马，剜两目，身首异地。邑人得而攒之，越九十二日始改敛，面如生。
鼎铭殿后时，马蹶，邑武生郑奇光以所乘马授之，鼎铭不可，强扶而上，鞭马使疾驰。回身舞刀捍贼，受重创，死之。
吕志恒，江苏阳湖人。由监生捐县丞，发福建，累擢至台湾府知府。道光十二年，嘉义县贼匪张丙等纠众滋事，焚掠各庄，志恒率署知县邵用之分路剿捕，用之行至店仔口被戕。志恒复带兵击贼於大排竹，以众寡不敌遇害。先是逆匪辄以贪官汙吏妄杀无辜为词，帝疑有激变事，下福州将军瑚松额等查奏无据，如例予恤。
方振声，顺天大兴人。由供事选授福建巡检，升嘉义县斗六门县丞。贼逼斗六门，振声树栅濬渠，率兵勇防堵。贼首黄城率匪党攻扑，与署守备马步衢等协力守御。贼夤夜纵火，蜂拥入栅，振声持刀巷战，戮数贼，力竭遇害。幕友沈志勇等同死之。妻女皆被戕甚惨。步衢与把总陈玉威亦同时阵殁。
杨延亮，字菊泉，湖南长沙人。嘉庆十六年，举乡试第一，成进士，用知县，发山西。道光元年，补赵城县。十五年，推升云南南安州知州。时赵城有奸民曹顺，以治病为名，传习先天教，与其党谋为不轨。敛钱造械，约八月分往平阳府、霍州、洪洞县同时起事。三月，延亮尚未谢赵城任，侦得其状，即饬兵役缉之。贼知谋泄，即纠党潜入城，夤夜放狱囚，焚县治，延亮死之，母妻子女及幕友杨成鼎同时遇害。事闻，诏用强克捷例予恤，特谥昭节。
师长治，字理斋，韩城人。由举人捐内阁中书，改知县，选浙江上虞。道光二十一年，再选湖北崇阳，莅任甫百日而及於难。先是，县胥役催徵钱漕，久为乡民害。生员锺人杰、金太和等起而包输纳，不数年皆骤富，与县胥分党角立。前令折锦元愦不治事，一惟胥役所为，致两次閧漕。援巡抚伍长华批牍 漕石加徵一斗 语制扁送县，毁差房。武昌知府明俊务调停姑息，於是奸民日肆。锦元旋劾罢，以金云门权县事，擒太和置武昌狱，势少戢。
其年九月，长治至，人杰闻上游檄捕急，疑其仇生员蔡绍勋所谮，纠党数百人篡取之。至则绍勋遁入城，蹑追抵城，门闭，内外鼎沸。长治登城谕，不退，持竟夜，质明，人益众。逾缺入，大索绍勋，不得，迫长治申状，言绍勋作乱，人杰倡义捕反者，并请释太和。时明俊以事至蒲圻，距崇阳一日程，长治先期遣长子怀印潜出，请明俊莅县镇抚，而明俊急返武昌。众益张，长治骂不屈，遂遇害。妾吴氏及侄女皆自经。家丁曹彬被杀。时十二月十二日也。
人杰以长治始至，无可归罪，乃槥敛而哭祭之，言己以报仇仓卒，误戕良吏，事不获已，遂据城叛。胁众逾万，陷旁近数县。明年正月，人杰等伏诛，恤世职。弟长镳，官参将。於咸丰七年，援剿安徽，与贼战婺源之横槎，阵亡。
王光宇，字溥泉，兴宁人。以未入流分湖北，历权典史、巡检事，治盗有声，补崇阳典史。变作，衣冠自经死。
