<strong>诸王二</strong>
太祖诸子一
广略贝勒褚英子安平贝勒杜度、敬谨庄亲王尼堪、杜度子悫厚贝勒杜尔祜、贝子穆尔祜、恪僖贝子特尔祜、怀愍贝子萨弼
礼烈亲王代善子巽简亲王满达海、克勤郡王岳讬、硕讬、颖毅亲王萨哈璘、谦襄郡王瓦克达、辅国公玛占、满达海从子康良亲王杰书、岳讬子衍禧介郡王罗洛浑、显荣贝勒喀尔楚浑、镇国将军品级巴思哈、罗洛浑曾孙平敏郡王福彭、萨哈璘子阿达礼、顺承恭惠郡王勒克德浑、勒克德浑子勒尔锦、孙锡保
太祖十六子：孝慈高皇后生太宗，元妃佟佳氏生广略贝勒褚英、礼亲王代善，继妃富察氏生莽古尔泰、德格类，大妃乌拉纳喇氏生阿济格、睿亲王多尔衮、豫亲王多铎，侧妃伊尔根觉罗氏生饶馀郡王阿巴泰，庶妃兆佳氏生镇国公阿拜，庶妃钮祐禄氏生镇国将军汤古代、辅国公塔拜，庶妃嘉穆瑚觉罗氏生镇国公巴布泰、镇国将军巴布海，庶妃西林觉罗氏生辅国公赖慕布，而费扬古不详所自出。
广略贝勒褚英，太祖第一子。岁戊戌，太祖命伐安楚拉库路，取屯寨二十以归。赐号洪巴图鲁，封贝勒。岁丁未，偕贝勒舒尔哈齐、代善徙瓦尔喀部蜚悠城新附之众。军夜行，阴晦，纛有光，舒尔哈齐疑不吉，欲班师，褚英与代善持不可。抵蜚悠城，收其屯寨五百户，令扈尔汉卫以先行，乌喇贝勒布占泰以万人邀之路。扈尔汉所部止二百人，褚英、代善策马谕之曰： 上每征伐，皆以寡击众，今日何惧？且布占泰降虏耳，乃不能复缚之耶？ 众皆奋，因分军夹击，敌大败，得其将常柱、瑚里布，斩三千级，获马五千、甲三千。师还，上嘉其勇，锡号曰阿尔哈图土门，译言 广略 。岁戊申三月，偕贝勒阿敏伐乌喇，克宜罕山城。布占泰与蒙古科尔沁贝勒翁阿岱合兵出乌喇二十里，望见我军，知不可敌，乃请盟。
褚英屡有功，上委以政。不恤众，诸弟及群臣愬於上，上浸疏之。褚英意不自得，焚表告天自诉，乃坐咀咒，幽禁，是岁癸丑。越二年乙卯闰八月，死於禁所，年三十六。明人以为谏上毋背明，忤旨被谴。褚英死之明年，太祖称尊号。褚英子三，有爵者二：杜度、尼堪。
安平贝勒杜度，褚英第一子。初授台吉。天命九年，喀尔喀巴约特部台吉恩格德尔请内附，杜度从贝勒代善迎以归，封贝勒。天聪元年，从贝勒阿敏、岳讬等伐朝鲜，朝鲜国王李倧请和，诸贝勒许之。阿敏欲仍攻王京，岳讬持不可；阿敏引杜度欲与留屯，杜度亦不可：卒定盟而还。三年十一月，从上伐明，薄明都，败明援兵。又偕贝勒阿巴泰等略通州，焚其舟，至张家湾。十二月，师还，至蓟州，明兵五千自山海关来援。与代善亲陷阵，伤足，犹力战，歼其众，驻遵化。四年正月，明兵来攻，败之，斩其副将，获驼马以千计。
七年，明将孔有德、耿仲明降，偕贝勒济尔哈朗、阿济格赴镇江迎以归。诏问伐明及朝鲜、察哈尔三者何先，杜度言： 朝鲜在掌握，可缓；察哈尔逼则征之；若尚远，宜取大同边地，秣马乘机深入。 八年，军海州。崇德元年，进封安平贝勒。海州河口守将伊勒慎报明将造巨舰百馀截辽河，命杜度济师，明兵却，乃还。是冬，上伐朝鲜，杜度护辎重后行，略皮岛、云从岛、大花岛、铁山。二年二月，次临津江。前一日冰解，夕大雨雪，冰复合，师毕渡。上闻之曰： 天意也！ 从睿亲王多尔衮取江华岛，败其水师，遂克之。
三年，多尔衮将左翼、岳讬将右翼伐明，杜度为岳讬副。师进越密云东墙子岭，明兵迎战，击败之。进攻墙子岭堡，分军破黑峪、古北口、黄崖口、马兰峪。岳讬薨於军，杜度总军事。会多尔衮军於通州河西，越明都至涿州，西抵山西，南抵济南，克城二十，降其二。凡十六战皆捷，杀总督以下官百馀，俘二十馀万。还，出青山口，自太平寨夺隘行。四年四月，师还，赐驼一、马二、银五千，命掌礼部事。略锦州、宁远。五年，代济尔哈朗於义州屯田，刈锦州禾，遇明兵，败之，克锦州台九、小凌河西台二。明总督洪承畴以兵四万营杏山城外，偕豪格击败之，追薄壕而还，又歼运粮兵三百。往锦州诱明兵出战，复击败之，获大凌河海口船，追斩敌之犯义州者。冬，再围锦州。六年，攻广宁，败松山、锦州援兵。以从多尔衮离城远驻，遣军私还，论削爵，诏罚银二千。复围锦州，败明兵於松山。是秋，复从上伐明，留攻锦州。七年六月，薨。病革时，诸王贝勒方集笃恭殿议出征功罪，上闻之，为罢朝。丧还，遣大臣迎奠。雍正二年，立碑旌其功。
杜度子七，有爵者五：杜尔祜、穆尔祜、特尔祜、杜努文、萨弼。
悫厚贝勒杜尔祜，杜度第一子。初封辅国公。从太宗围松山、锦州有功。坐事，降袭镇国公。复以甲喇额真拜山等首告怨望，削爵，黜宗室。顺治元年，从多铎南征。二年，复宗室，封辅国公。叙功，赐金五十、银二千。五年，从济尔哈朗徇湖广。六年，败敌永兴，次辰州。进剿广西，定全州。七年，赐银六百。八年，进贝勒。十二年二月，卒，予谥。子敦达，袭贝子，谥恪恭。子孙递降，以辅国公世袭。敦达八世孙光裕，袭辅国公。光绪二十六年，德意志等国兵入京师，死难，赠贝子衔，谥勤愍。
贝子穆尔祜，杜度第二子。天聪九年，师伐明，穆尔祜从贝勒多铎率偏师入宁远、锦州缀明师，抵大凌河，击斩明将刘应选，追奔至松山，获马二百，克台一，并有功。崇德元年，封辅国公。七年十月，与杜尔祜同得罪。顺治元年，从多铎南征，破李自成潼关，先后拔两营。贼犯我噶布什贤兵，穆尔祜击败之。又设伏山隘，贼自山上来袭，败其众。二年，复宗室，封三等镇国将军，三年，进一等。从多铎征苏尼特部腾机思等，败之。四年，进辅国公。六年，从尼堪击叛将姜瓖，进贝子。复从尼堪征湖南，赐蟒衣、鞍马、弓矢。至衡州，尼堪战殁。十一年，论前罪，削爵。卒，子长源，授镇国将军品级。子孙递降至云骑尉品级，爵除。
恪僖贝子特尔祜，杜度第三子。崇德四年，封辅国公。六年，从围锦州，败明兵於松山、杏山间。七年，移师驻塔山，克之。与杜尔祜同得罪。顺治元年，从多尔衮入山海关，破李自成，逐之至庆都。复从多铎败自成潼关。二年，复宗室，封辅国公，赐金五十、银二千。六年，进贝子。十五年，卒，予谥。子孙递降，以奉恩将军世袭。
怀愍贝子萨弼，杜度第七子。杜尔祜得罪，从坐，黜宗室。顺治元年，从多尔衮入山海关，破李自成有功。二年，复宗室，封辅国公。三年，从勒克德浑南征，略荆州，屡破敌。师还，赐金五十、银千。六年，从击叛将姜瓖，战朔州，败瓖将姜之芬、孙乾、高奎等，移师攻宁武，瓖将刘伟等降，进贝子。十二年，卒，予谥。子固鼐，袭镇国公，谥悼愍。子孙递降，以镇国将军世袭。杜度诸子，惟第六子杜努文无战功。顺治初，封辅国公。卒。康熙三十七年，追封贝子，亦谥怀愍。子苏努，初袭镇国公。事圣祖，累进贝勒。雍正二年，坐与廉亲王允禩为党，削爵，黜宗室。
敬谨庄亲王尼堪，褚英第三子。天命间，从伐多罗特、董夔诸部，有功。天聪九年，师伐明，从多铎率偏师入锦、宁界缀明师。崇德元年，封贝子。上伐朝鲜，从多铎逐朝鲜国王李倧至南汉山城，歼其援兵。四年，上伐明，从阿济格等攻塔山、连山。七年，戍锦州。
顺治元年四月，从多尔衮入山海关，败李自成，复从阿济格追击至庆都，进贝勒。复从多铎率师自孟津至陕州，破敌。二年，师次潼关，自成将刘方亮出御，尼堪与巴雅喇纛章京图赖夹击之，获马三百馀。又偕贝子尚善败敌骑，趋归德，定河南，诏慰劳，赐弓一。五月，从多铎克明南都，追获明福王由崧。又攻江阴，力战，克之。师还，赐金二百、银万五千、鞍一、马五。
三年，从豪格西征。时贺珍扰汉中，二只虎、孙守法扰兴安，群寇蜂起。尼堪次西安，自栈道进军，珍自鸡头关迎拒，击歼之，疾驰汉中躏其垒，贼走西乡，追击於楚湖，至汉阴，二只虎奔四川，孙守法奔岳科寨。十一月，复从豪格入四川，斩张献忠於西充。与贝子满达海分兵定遵义、夔州、茂州、隆昌、富顺、内江、资阳，四川平。五年，师还。偕阿济格平天津土寇，进封敬谨郡王。六年，命为定西大将军，讨叛将姜瓖，屡败敌。破瓖所置巡抚姜辉，其将罗英坛以所部降。多尔衮赴大同招抚姜瓖，承制进尼堪亲王。旋自左卫围大同，瓖将杨振威等斩瓖以降，师还。七年，与巽亲王满达海、端重亲王博洛理六部事。多尔衮遣尚书阿哈尼堪迎朝鲜王弟，阿哈尼堪启尼堪以章京恩国泰代行，事觉，尼堪坐徇隐，降郡王。八年，复封亲王。又坐不奏阿济格私蓄兵器，降郡王。寻掌礼部。居数月，再复亲王，掌宗人府事。
孙可望等犯湖南，命为定远大将军，率师讨之。濒行，赐御服、佩刀、鞍马，上亲送於南苑。李定国陷桂林，诏入广西剿贼。十一月，师次湘潭，明将马进忠等遁。师乡衡州，噶布什贤兵击敌衡山县，败敌兵千八百。尼堪督兵夜进，兼程至衡州。诘旦，师未阵，敌四万馀猝至，尼堪督队进击，大破之，逐北二十馀里，获象四、马八百有奇。敌设伏林内，中途伏发，师欲退，尼堪曰： 我军击贼无退者。我为宗室，退，何面目归乎？ 奋勇直入，敌围之数重，军失道，尼堪督诸将纵横冲击，陷淖中，矢尽，拔刀战，力竭，殁於阵。十年，丧归，辍朝三日。命亲王以下郊迎，予谥。是役也，从征诸将皆以陷师论罪。
第二子尼思哈，袭。顺治十六年，追论尼堪取多尔衮身后遗财，及不劾尚书谭泰骄纵罪，以阵亡，留爵。十七年，卒，谥曰悼。第一子兰布，袭贝勒。圣祖念尼堪以亲王阵亡，进兰布郡王，仍原号。七年，进亲王。兰布取鳌拜女，八年，鳌拜既得罪，兰布坐降镇国公。十三年，从尚善讨吴三桂於湖南。十七年，卒於军。十九年，追论退缩罪，削爵。子赖士，袭辅国公。乾隆四十三年，高宗以尼堪功著，力战捐躯，进镇国公，世袭。
礼烈亲王代善，太祖第二子。初号贝勒。岁丁未，与舒尔哈齐、褚英徙东海瓦尔喀部斐悠城新附之众，乌拉贝勒布占泰遣其将博克多将万人要於路。代善见乌喇兵营山上，分兵缘山奋击，乌喇兵败窜，代善驰逐博克多，自马上左手攫其胄斩之。方雪甚寒，督战益力，乌喇败兵僵卧相属，复得其将常柱、瑚哩布。师还，太祖嘉代善勇敢克敌，赐号古英巴图鲁。
岁癸丑，太祖伐乌喇，克逊紥搭、郭多、郭谟三城。布占泰将三万人越富勒哈城而营，诸将欲战，太祖犹持重，代善曰： 我师远伐，利速战，虑布占泰不出耳。出而不战，将谓之何？ 太祖曰： 我岂怯战？恐尔等有一二被伤，欲计万全。今众志在战，复何犹豫。 因麾兵进，与乌喇步兵相距百步许，代善从太祖临阵奋击，大破之，克其城。乌喇兵溃走，代善追殪过半。布占泰奔叶赫，所属城邑尽降，编户万家。天命元年，封和硕贝勒，以序称大贝勒。
太祖始用兵於明，行二日，遇雨，太祖欲还，代善曰： 我师既入明境，遽引还，将复与修好乎？师既出，孰能讳之？且雨何害，適足以懈敌耳。 太祖从之。夜半雨霁，昧爽，围抚顺，明将李永芳以城降。东州、玛哈丹二城及台堡五百馀俱下。师还，出边二十里，明将张承荫率兵来追。代善偕太宗还战，复入边，破其三营，斩承荫及其裨将颇廷相等。四年，命代善率诸将十六、兵五千，守紥喀关备明。寻引还。
三月，明经略杨镐大举来侵，遣总兵刘綎将四万人出宽甸，杜松将六万人出抚顺，李如柏将六万人出清河，马林将四万人出三岔口。太祖初闻明兵分出宽甸、抚顺，以宽甸有备，亲率师西御抚顺明兵。代善将前军，谍复告明兵出清河，代善曰： 清河道狭，且崎岖，不利速行，我当御其自抚顺来者。 过紥喀关，太宗以祀事后至，言界凡方筑城，民应役，宜急卫之。代善引兵自太兰冈趋界凡，与筑城役屯吉林崖。杜松以二万人来攻，别军阵萨尔浒山。代善与贝勒阿敏、莽古尔泰及诸将议以千人助吉林崖军，使陟山下击，馀军张两翼，右应吉林崖，左当萨尔浒。太祖至，以右翼兵益左翼，先趋萨尔浒。明兵出，我兵仰射，不移时破其垒。吉林崖军自山驰而下，右翼渡河夹击，破明兵，斩松等。马林出三岔口，以三万人军於尚间崖，监军道潘宗颜将万人军於飞芬山，松后部龚念遂、李希泌军於斡珲鄂谟，太祖督兵攻之。代善将三百骑驰尚间崖，见明兵结方营，掘壕三匝，以火器居前，骑兵继之，严阵而待，遣骑告太祖。太祖已击破念遂等，亲至尚间崖，令於军，皆下马步战。未毕下，明兵突至，代善跃马入阵，师奋进，斩获过半。翌日，代善以二十骑先还，诇南路敌远近。太祖亦还，闻刘綎兵深入，命代善率先至诸军御之。出瓦尔喀什，綎已至阿布达哩冈，太宗率右翼陟山，代善率左翼出其西，夹击，明兵大溃，斩綎。镐所遣诸军尽败。
七月，从太祖克铁岭。八月，太祖伐叶赫。叶赫有二城：金台石居其东，布扬古居其西。师至，太祖攻东城，代善攻西城。东城下，布扬古及其弟布尔杭古乞盟，代善谕而降之。六年三月，从太祖伐明沈阳，率其子岳讬战，斩馘甚众。复偕莽古尔泰迁金州民於复州。
十一年八月，太祖崩，岳讬与其弟萨哈璘告代善，请奉太宗嗣位，代善曰： 是吾心也！ 告诸贝勒定策。太宗辞让再三，代善等请益坚，乃即位。是冬，伐蒙古喀尔喀紥鲁特部，擒贝勒巴克等，斩鄂尔斋图，俘所属而归。
天聪元年，从太宗围锦州，拒明山海关援兵，薄宁远，破敌，以暑还师。三年，从伐明，入洪山口，克遵化，薄明都，明总兵满桂等赴援，击败之德胜门外，克良乡，又破明兵永定门外。从上阅蓟州形势，明步兵五千自山海关至，与师遇，不及阵，列车楯、枪炮而营，代善率左翼四旗击破之。四年正月，明侍郎刘之纶率兵至遵化，营山上，代善环山围之，破其七营，之纶走入山，射杀之。五年八月，从上围大凌河，收城外台堡。九月，明总兵吴襄、监军道张春等将四万人自锦州至，距大凌河十五里，代善从上将二万人击之，明兵方阵，发枪炮，督骑兵突入，矢如雨，明兵大却。襄遁，春收溃兵复阵。黑云起，风自西来，明兵乘风纵火逼我军。大雨反风，毁其营，明兵死者甚众，师乘之，获春等。春见上不屈，上将诛之，代善谏，乃赦之。
初，太祖命四和硕贝勒分直理政事，每御殿，和硕贝勒皆列坐。至是，礼部参政李伯龙请定朝会班制。时和硕贝勒阿敏已得罪，莽古尔泰亦以罪降多罗贝勒，诸贝勒议不得列坐。代善曰： 奚独莽古尔泰？上居大位，我亦不当并列。自今请上南面，我与莽古尔泰侍坐于侧，诸贝勒坐于下。 
六年四月，从上伐察哈尔，过兴安岭，闻林丹汗远遁，移师攻归化城，趋大同、宣府，出塞，与沙河堡、得胜堡、张家口诸守将议和而还。八年五月，从伐明，出榆林口，至宣府边外，分兵自喀喇鄂博克得胜堡，遂自朔州趋马邑，会师大同而还。
崇德元年，封和硕兄礼亲王。冬，从上伐朝鲜。二年，有司论王克朝鲜，违旨以所获粮米饲马及选用护卫溢额，上曰： 朕于兄礼亲王敬爱有加，何不体朕意若是？ 又曰： 王等事朕虽致恭敬，朕何所喜？必正身行义以相辅佐，朕始嘉赖焉。 四年十一月，从上猎于叶赫，射獐，马仆，伤足。上下马为裹创，酌金卮劳之，因泣下曰： 朕以兄年高不可驰马，兄奈何不自爱？ 罢猎，还，命乘舆缓行，日十馀里，护以归。
八年，太宗崩，世祖即位。王集诸王、贝勒、大臣议，以郑亲王济尔哈朗、睿亲王多尔衮辅政。又发贝子硕讬、郡王阿达礼私议立睿亲王，下法司，诛之。硕讬，王次子；阿达礼，萨哈璘子，王孙也。顺治元年正月朔，命上殿毋拜，著为例。二年春，至京师。五年十月，薨，年六十六。赐祭葬，立碑纪功。康熙十年，追谥。乾隆四十三年，配飨太庙。
代善子八，有爵者七：岳讬、硕讬、萨哈璘、瓦克达、玛占、满达海、祜塞。祜塞，初封镇国公，追封惠顺亲王，而满达海袭爵。
巽简亲王满达海，代善第七子。崇德五年，从围锦州。六年，封辅国公。从肃亲王豪格围松山，破敌。洪承畴赴援，战，所乘马创，豪格呼曰： 马创矣！亟易马！ 明兵大至，力战，殿而还。明总兵吴三桂倚山为营，满达海合诸军击破之，三桂宵遁。七年，从济尔哈朗克塔山。八年，授都察院承政。
顺治元年，从入关，败李自成，进贝子。复从英亲王阿济格逐自成趋绥德。二年，克沿边三城及延安，自成遁湖广，师还。三年，从豪格讨张献忠，自汉中进秦州，降献忠将高如砺。师次西充，击斩献忠，与尼堪分剿馀贼。五年，师还。坐徇巴牙喇纛章京希尔根冒功，议罚银，睿亲王多尔衮令免之。六年，袭爵。降将姜瓖叛大同，满达海与郡王瓦克达率师讨之，寻授征西大将军。克朔州、马邑、宁武关、宁化所、八角堡、静乐县，遂与博洛会师，复汾州。瓖诛，大同平。遣兵围平遥、太谷、辽沁，先后克之。屯留、襄垣、榆社、武乡诸县俱下。睿亲王多尔衮令留瓦克达剿馀寇，满达海还京师。
八年，世祖亲政，改封号曰巽亲王。诸王分治部务，满达海掌吏部。九年二月，薨，予谥。十六年，追论满达海於奏削多尔衮封爵后，夺其财物；掌吏部，惧谭泰骄纵，未论劾：削谥仆碑，降爵为贝勒。
子常阿岱，初袭亲王。降贝勒。康熙四年，薨，谥怀愍。子星尼，袭贝子，再袭辅国公。星尼子星海，袭镇国公。并坐事夺爵。乾隆四十三年，追录满达海功，命星海孙福色铿额以辅国将军世袭。常阿岱既降爵，以从弟杰书袭亲王。
康良亲王杰书，祜塞第三子。初袭封郡王。顺治八年，加号曰康。十六年，袭爵，遂改号康亲王。康熙十三年六月，命为奉命大将军，率师讨耿精忠。师至金华，温州、处州已陷。精忠将徐尚朝以五万人犯金华，王令都统巴雅尔、副都统玛哈达迎击，破之。尚朝复来犯，巴雅尔会总兵陈世凯破贼垒积道山，歼二万馀，复永康、缙云。精忠将沙有祥踞桃花岭，梗处州道，玛哈达率军击之，有祥溃走。十四年，复处州及仙居。尚朝等犹踞宣平、松阳，屡窥处州。都统拉哈达偕诸将御之，破贼於石塘，於石佛岭，於大王岭东陇隘口上套寨、下五塘诸地。诏宁海将军傅喇塔自黄岩规温州，趣杰书自衢州入，杰书疏言： 处州有警，兵单不能骤进。 上谕曰： 王守金华，将及二载，徒以文移往来，不亲统兵规剿，贼何自灭？宜刻期进取。 
十五年，自金华移师衢州，精忠将马九玉屯大溪滩拒师。杰书督诸将力击之，伏起，刃相接。杰书坐古庙侧指挥，纛为火器所穿，卫兵负扉为蔽，杰书谈笑自若，诸军皆踊跃奋击，精忠兵大败，溪水为赤。杰书令偃旗鼓，一日夜行数百里，乘月攻克江山，进徇常山，次仙霞关。精忠将金应虎收舟泊隔岸，师不得渡。令循滩西上，视水浅乱流，涉。精忠兵不战，溃，应虎降。进拔浦城，檄精忠谕降。师复进，拔建阳，抚定建宁、延平二府。精忠遣其子显祚迎师，杰书承制许以不死，精忠出降。十月，师入福州，精忠请从师讨郑锦自赎，入告，诏许之。
锦将许耀以三万人屯乌龙江南小门山、真凤山，杰书遣拉哈达等击走之。疏言： 精忠从师出剿，其弟昭忠、聚忠，宜留一人於福州，辖其属。 又言： 福建制兵已设如额，精忠所率兵不少，左右两镇兵可并裁去。温州总兵祖弘勋、藩下总兵曾养性，宜别除授。 上命昭忠为镇平将军，驻福州，馀并如所请。杰书遣兵败锦将吴淑於浦塘，复邵武。师复进，泰宁、汀州及所属诸县皆下。十六年，拉哈达败锦军于白茅山、太平山，破二十六垒，克兴化，复泉州、漳州。奏入，诏褒杰书功。杰书令拉哈达等率兵与精忠进次潮州，规广东。锦兵陷平和，逼海澄，副都统穆赫林等守御越七旬，援不至，与长泰并陷。杰书请罪，诏俟师还议之。锦兵复破同安、惠安，杰书遣军讨复之，并复长泰，破敌於柯铿山、万松关，又遣别将破敌江东桥、石卫寨。十八年，战郭塘、欧溪头，屡破敌。敌犯江东桥，击却之。副都统吉勒塔布败敌鳌头山，沃申克东石城。十九年，沃申抚定大定、小定、玉洲、石马诸地，克海澄。水师提督万正色克海坛，拉哈达等克厦门、金门，都统赉塔克铜山。锦以残兵还台湾。
精忠既降，复有异志，杰书疏请逮治。上令杰书讽精忠请入觐，亦召杰书师还，留八旗兵三千分守福州、泉州、漳州。十月，至京师，上率王大臣至卢沟桥迎劳之。二十一年，追论金华顿兵及迟援海澄罪，夺军功，罚俸一年。二十九年，率兵出张家口，屯归化城，备噶尔丹。三十六年闰三月，薨，予谥。
子椿泰，袭。椿泰豁达大度，遇下以宽。善舞六合枪，手法矫捷，敌十数人。四十八年，薨，谥曰悼。
子崇安，袭。雍正间，官都统，掌宗人府。九年，率兵驻归化，备噶尔丹。寻命护抚远大将军印，召还，十一年，薨，谥曰修。杰书子巴尔图，袭。乾隆十八年，薨，年八十，谥曰简。
崇安子永恩，袭。四十三年，复号礼亲王。永恩性宽易而持己严，袭爵垂五十年，淡泊勤俭，出处有恒。嘉庆十年，薨，谥曰恭。
子昭梿，袭。昭梿好学，自号汲修主人，尤习国故。二十一年，坐陵辱大臣，滥用非刑，夺爵，圈禁。二十二年，命释之。从弟麟趾，袭，父永諲，永恩弟也。亦嗜文学，能诗。追封礼亲王。麟趾，道光元年，薨，谥曰安。孙全龄，袭，父锡春，追封礼亲王。全龄，三十年，薨，谥曰和。
子世铎，袭。同治间，授内大臣、右宗正。光绪十年，恭亲王奕罢政，太后谘醇亲王奕譞诸王孰可任，举世铎对。乃命在军机大臣上行走，并诏紧要事件会同奕譞商办。德宗亲政，世铎请解军机大臣，奉太后旨，不许。十九年，命增护卫。二十年，太后万寿，赐亲王双俸，再增护卫。二十六年，上奉太后西巡，世铎不及从。召赴行在，复以病未至。二十七年七月，罢直，授御前大臣。逊位后三年，薨，谥曰恪。子诚厚，袭。薨，谥曰敦。
克勤郡王岳讬，代善第一子。初授台吉。天命六年，师略奉集堡，将还，谍告明军所在，岳讬偕台吉德格类击败之。上克沈阳，明总兵李秉诚引退，师从之，至白塔铺。岳讬后至，逐北四十里，歼明兵三千馀。喀尔喀紥鲁特贝勒昂安执我使送叶赫，被杀。八年，岳讬同台吉阿巴泰讨之，斩昂安及其子。十一年，复从代善伐紥鲁特，斩其部长鄂尔斋图，俘其。封贝勒。
天聪元年，偕贝勒阿敏、济尔哈朗伐朝鲜，克义州、定州、汉山三城。渡嘉山江，克安州，次平壤，其守将弃城走。再进，次中和，谕朝鲜国王李倧降。阿敏欲直攻王京，岳讬密与济尔哈朗议驻平山，再使谕倧。倧原岁贡方物，岳讬谋曰： 吾曹事已集，蒙古与明皆吾敌，设有警，可不为备乎？宜与盟而归。 既盟，告阿敏。阿敏以未与盟，纵兵掠。岳讬曰： 盟成而掠，非义也。 劝之不可。复令倧弟觉与盟，乃还师。
从上伐明，又从围宁远，并有功。复败明兵于牛庄。二年，略明边，隳锦州、杏山、高桥三城。自十三站以东，毁堠二十一，杀守者三十人。师还，上迎劳，赐良马一。三年，略明锦州、宁远，焚其积聚。上伐明，岳讬与济尔哈朗率右翼兵夜攻大安口，毁水门入，败马兰营援兵於城下。及旦，见明兵营山上，分兵授济尔哈朗击之，岳讬驻山下以待。复见明兵自遵化来援，顾济尔哈朗曰： 我当击此。 五战皆捷。寻次顺义，击破明总兵满桂等。薄明都，复从代善击败援兵。偕贝勒萨哈璘围永平，克香河。四年，还守沈阳。
五年三月，诏询诸贝勒： 国人怨断狱不公，何以弭之？ 岳讬奏： 刑罚舛谬，实在臣等。请上擢直臣，近忠良，绝谗佞，行黜陟之典，使诸臣知激劝。 是岁初设六部，命掌兵部事。上攻大凌河，趋广宁，岳讬偕贝勒阿济格率兵二万别自义州进，与师会。固山额真叶臣围城西南，岳讬为之应。祖大寿请降，以子可法质。可法见诸贝勒，将拜，岳讬曰： 战则仇敌，和则弟兄，何拜为？ 因问何为死守空城，曰： 畏屠戮耳！ 岳讬善谕之，遣归。越三日，大寿乃降。上议取锦州，命偕诸贝勒统兵四千，易汉服，偕大寿作溃奔状，夜袭锦州。会大雾，乃止。
六年正月，岳讬奏： 前克辽东、广宁，汉人拒命者诛之，后复屠滦州、永平，是以人怀疑惧。今天与我大凌河，正欲使天下知我善抚民也。臣愚以为善抚此众，归顺者必多。当先予以室家，出公帑以赡之。倘蒙天眷，奄有其地，仍还其家产，彼必悦服。又各官宜令诸贝勒给庄一区，每牛录令取汉男妇二人、牛一头，编为屯，人给二屯。出牛口之家，各牛录复以官值偿之。至明诸将士弃其乡土，穷年戍守，畏我诛戮。今慕义归降，善为抚恤，毋令失所，则人心附，大业成矣。 疏入，上嘉纳之。
寻偕济尔哈朗等略察哈尔部，至归化城，俘获以千计。又偕贝勒德格类行略地，自耀州至盖州南。七年，又偕德格类等攻旅顺口，留兵驻守。师还，上郊劳，以金卮酌酒赐之。八年，上阅兵沈阳，岳讬率满洲、蒙古十一旗兵，列阵二十里许，军容整肃，上嘉之。从上征察哈尔，有疾先还。九年，略明山西，岳讬复以病留归化城。土默特部来告，博硕克图汗子俄木布遣人偕阿噜喀尔喀及明使者至，将谋我。岳讬伏兵邀之，擒明使者，令土默特捕斩阿噜喀尔喀匿马驼者。部分土默特壮丁，立队伍，授条约。寻与诸贝勒会师，偕还。
崇德元年四月，封成亲王。八月，坐徇庇莽古尔泰、硕讬，及离间济尔哈朗、豪格，论死，上宽之，降贝勒，罢兵部。未几，复命摄部事。二年八月，上命两翼较射，岳讬言不能执弓，上勉之再三，始引弓，弓堕地者五，乃掷去。诸王论岳讬骄慢，当死，上再宽之，降贝子，罚银五千。
三年，复贝勒。从上征喀尔喀，至博硕堆，知紥萨克图汗已出走，乃还。八月，伐明，授岳讬扬武大将军，贝勒杜度副之，统右翼军；统左翼者睿亲王多尔衮也。至墙子岭，明兵入堡，外为三寨，我师克之。堡坚不易拔，用俘卒言岭东西有间道，分兵攻其前，缀明师，潜从间道逾岭入，克台十有一。师深入，徇山东，下济南，岳讬薨于军。四年，多尔衮奏捷，无岳讬名。上惊问，始闻丧，大恸，辍膳，命毋使礼亲王知。丧还，上至沙岭遥奠；还宫，辍朝三日。诏封为克勤郡王，赐驼五、马二、银万。康熙二十七年，立碑纪功。乾隆四十三年，配享太庙。
岳讬子七，有爵者五：罗洛浑、喀尔楚浑、巴尔楚浑、巴思哈、祜里布。巴尔楚浑、祜里布并恩封贝勒，巴尔楚浑谥和惠，祜里布谥刚毅。
衍禧介郡王罗洛浑，岳讬第一子。初袭贝勒。崇德五年，迎蒙古多罗特部苏班岱、阿尔巴岱于杏山，遇明兵，搏战破之，赐御厩良马一。寻围锦州。复从伐明，克松山，赐蟒缎。八年，坐嗜酒妄议，敏惠恭和元妃丧不辍丝竹，削爵。旋复封，命济尔哈朗、多尔衮戒谕之。顺治元年，从定京师，进衍禧郡王。三年，偕肃亲王豪格征四川，薨于军。康熙间，追谥。
子罗科铎，袭。八年，改封号曰平郡王。十五年，从信郡王多尼徇云南，屡破明将李定国、白文选。十六年，赐蟒衣、弓刀、鞍马，旌其劳。康熙二十一年，薨，谥曰比。子纳尔图，袭。二十六年，以殴毙无罪人及折人手足，削爵。弟纳尔福，袭。四十年，薨，谥曰悼。子纳尔苏，袭。五十七年，从抚远大将军允昷收西藏，驻博罗和硕，寻移古木。六十年，摄大将军事。雍正元年，还京。四年，坐贪婪，削爵。子福彭，袭。
平敏郡王福彭既袭爵，授右宗正，署都统。十一年，命军机处行走。授定边大将军，率师讨噶尔丹策零。师次乌里雅苏台，奏言： 行军，驼马为先。今喀尔喀紥萨克贝勒等远献驼马，力请停偿直。彼不私其所有，而宗室王、公、贝勒皆有马，岂不内媿於心？臣有马五百，原送军前备用。 十二年，率将军傅尔丹赴科布多护北路诸军。寻召还。十三年，复命率师驻鄂尔坤，筑城额尔德尼昭之北。寻以庆复代，召还。乾隆初，历正白、正黄二旗满洲都统。十三年，薨，予谥。
子庆宁，袭。十五年，薨，谥曰僖。无子。以纳尔苏孙庆恒袭，授右宗正。坐旗员冒借官银，降贝子。四十年，复王爵。四十三年，复号克勤郡王。四十四年，薨，谥曰良。以讷尔图孙雅朗阿袭。五十九年，薨，谥曰庄。子恒谨，袭。嘉庆四年，以不避皇后乘舆，夺爵。以弟恒元子尚格袭。恒元追封克勤郡王。尚格，道光四年以病乞休，十三年，薨，谥曰简。子承硕，袭，十九年，薨，谥曰恪。
子庆惠，袭。咸丰八年，授正黄旗汉军都统。十年，上幸热河，命留京办事。英国兵熸圆明园，其将巴夏礼先为我师所擒，庆惠释之，疏请恭亲王奕入城议抚。十一年，薨，谥曰敬。子晋祺，袭。历左宗人、右宗正、都统、领侍卫内大臣。德宗大婚，加亲王衔。孝钦皇后万寿，赐四团龙补服，并岁加银二千。二十六年，薨，谥曰诚。子崧杰，袭，宣统二年，薨，谥曰顺。子晏森，袭。
显荣贝勒喀尔楚浑，岳讬第三子。顺治元年，从多尔衮击李自成於山海关。二年，封镇国公。三年，从豪格讨张献忠，偕贝子满达海率师进剿。献忠将高如砺等率众降，豪格歼献忠，喀尔楚浑在事有功。五年，授都统。六年，从尼堪讨叛将姜瓖，围宁武，破敌，进贝勒。八年，摄理藩院事。卒，予谥显荣。子克齐，方一岁，袭爵，历七十一年卒，年七十二。子鲁宾，初封贝子。事圣祖，授左宗正。从征噶尔丹，罢宗正。雍正元年，袭爵。四年，坐狂悖，削爵。复封辅国公。乾隆八年，卒，年七十四，谥恪思。子孙以奉恩将军世袭。
镇国将军品级巴思哈，岳讬第五子。崇德四年，封镇国将军。顺治六年，进贝勒。九年，从尼堪征湖南，赐蟒衣、鞍马、弓矢。尼堪战死衡州，屯齐代为定远大将军，巴思哈与合军自永州趋宝庆，败敌周家坡。十一年，追论尼堪败绩失援罪，削爵。十二年，授都统。寻授镇国公品级。十五年，从多尼下云南。师次贵州，破敌。十六年，薄云南会城，同贝勒尚善克镇南州玉龙关、永昌府腾越州，赐蟒袍、鞍马。十七年，师还。追议在永昌纵兵扰民，降镇国将军品级。十八年，卒。
硕讬，代善第二子。初授台吉。天命六年，从伐明，攻奉集堡。十年，偕贝勒莽古尔泰援科尔沁。十一年，从代善伐喀尔喀巴林部，又伐紥噜特部，皆有功，授贝勒。天聪元年，从贝勒阿敏等伐朝鲜。又从上伐大凌河，围锦州。四年，师克永平，偕阿敏驻守。阿敏引还，硕讬坐削爵。五年，从攻锦州，明兵攻阿济格营，硕讬力战，伤於股，上亲酌金卮劳之。明兵趋大凌河，硕讬击败张春，复伤於手。叙劳，赐采缎十、布百。八年，从代善自喀喇鄂博攻得胜堡，克之。又击败朔州骑兵。偕萨哈璘略代州，拔崞县，分克原平驿。寻封贝子。崇德元年，从伐朝鲜，围南汉山城，败援兵二万馀。二年，偕阿济格攻克皮岛。三年，偕济尔哈朗攻宁远。四年，坐僣上越分，降辅国公。偕阿尔格伐明，俘获无算，论功，赐驼、马各一。五年六月，从多尔衮围锦州。坐离城久驻，又遣卒私归，议削爵。上让之曰： 尔罪多矣！朕屡宥，尔屡犯，若不关己者。后当任法司治之，不汝宥也！ 改罚银千。寻复封贝子。太宗崩，硕讬与阿达礼谋立睿亲王多尔衮，谴死，黜宗室。
颖毅亲王萨哈璘，代善第三子。初授台吉。天命十年，察哈尔林丹汗攻科尔沁，萨哈璘将精骑五千赴援，解其围。十一年，从代善伐喀尔喀巴林部，又伐紥噜特部，皆有功，授贝勒。天聪元年，上伐明，率巴雅喇精骑为前队。上自大凌河至锦州，明兵走，萨哈璘邀击歼之。复率偏师塔山粮运，败明兵二万人。攻宁远，击明总兵满桂，萨哈璘力战，被创。三年，上伐明，次波罗河屯。代善等密请班师，上不怿。萨哈璘与岳讬力赞进取，由是克遵化，薄明都。十二月，萨哈璘略通州，焚其舟，次张家湾。复围永平，克香河。四年，永平既下，萨哈璘与济尔哈朗驻守。永平人李春旺言将屠城，斩以徇。旋谕降迁安、滦州、建昌、台头营、鞍山堡诸地。明兵自乐亭、抚宁攻滦州，萨哈璘率军赴援，明兵引退。贝勒阿敏来代，乃还师。
五年，诏诸贝勒指陈时政，萨哈璘言： 图治在人。人主灼知邪正，则臣下争尚名节，惟皇上慎简庶僚，任以政事。遇大征伐，上亲在行间，诸臣皆秉方略。若遣军，宜选贤能者为帅，给符节，畀事权，仍限某官以下干军令，许军法从事。 初设六部，掌礼部事。六年，略归化城，俘蒙古千馀。指授蒙古诸贝勒牧地，申约法。
七年六月，诏问征明及察哈尔、朝鲜三者何先，萨哈璘言： 当宽朝鲜，拒察哈尔，而专征明。察哈尔虽不加兵，如蟲食穴中，势且自尽。至于明，我少缓，则彼守益固。臣意视今岁秋成图进取，乘彼禾稼方熟，因粮于敌，为再进计。量留兵防察哈尔。先以骑兵往来袭击蹂躏，再简精兵自一片石入山海关，则宁、锦为无用；或仍自宁、锦入，断北京四路，度地形，据粮足之地。乘机伺便，二三年中，大勋集矣。 寻略山海关。八年，偕多尔衮迎降将尚可喜，招抚广鹿、长山二岛户口三千八百有奇。从伐明，萨哈璘自喀喇鄂博攻克得胜堡。略代州，夜袭崞县，拔之。王东、板镇二堡民弃堡遁。复击败代州兵。会上大同，籍俘获以闻。
九年，偕多尔衮、岳讬、豪格等收察哈尔林丹汗子额尔克孔果尔额哲，师次托里图，收其全部。师还，岳讬驻归化城。萨哈璘偕多尔衮、豪格入明边，略山西。事详多尔衮传。诸贝勒大臣屡请上尊号，不许。既收察哈尔，复请，上仍不许。萨哈璘令内院大臣希福等奏曰： 臣等屡请，未蒙鉴允，夙夜悚惶，罔知所措。伏思皇上不受尊号，咎在诸贝勒不能殚竭忠信，展布嘉猷，为久大计。今诸贝勒誓改行竭忠，辅开太平之基，皇上宜受尊号。 上曰： 善。萨哈璘为朕谋，开陈及此，实获我心。诸贝勒应誓与否，尔掌礼部，可自主之。 翌日，萨哈璘集诸贝勒于朝，书誓词以进。上命以众议告朝鲜，萨哈璘因言： 诸贝勒亦当遣使，示以各国来附，兵力强盛。 上嘉纳之。
崇德元年正月，萨哈璘有疾，上命希福谕曰： 群子弟中，整理治道，启我所不及，助我所不能，惟尔之赖。尔其静心调摄，以副朕望！ 萨哈璘对曰： 蒙皇上温旨眷顾，窃冀仰荷恩育，或可得生。即不幸先填沟壑，亦复何憾。但当大勋垂集，不能尽力国家，乃辗转床蓐，为可恨耳！ 希福还奏，上恻然曰： 国家岂有专事甲兵以为治理者？倘疆土日辟，克成大业，而明哲先萎，孰能助朕为理乎？ 病革，屡临视，见其羸瘠，泪下，萨哈璘亦悲痛不自胜。五月，卒。上震悼，入哭者四，自辰至午乃还。仍于庭中设幄坐，不御饮食，辍朝三日。祭时，上亲奠，痛哭。诏褒萨哈璘明达敏赡，通满、汉、蒙古文义，多所赞助，追封颖亲王。上御翔凤楼，偶假寐，梦人请曰： 颖亲王乞赐牛一。 故事，亲王薨，初祭以牛。萨哈璘以追封，未用，上命致祭如礼。康熙十年，追谥。
萨哈璘子三：阿达礼、勒克德浑、杜兰。杜兰，恩封贝勒，坐事，降镇国公。
阿达礼，萨哈璘第一子。袭郡王。崇德三年，从伐喀尔喀。五年五月，偕济尔哈朗驻义州，迎来归蒙古多罗特部，明锦州杏山、松山兵出拒，击败之。师还，赐御厩良马一。六年，围锦州，降城中蒙古台吉诺木齐、吴巴什等，败明援兵于锦州南山西冈。明兵复自松山沿海进援，我兵薄城下，击歼其众。围松山，明兵来犯，击败之，斩千四百馀级。七年，明将夏承德约内应，夜半，我军梯登，遂克松山。叙功，赐鞍马一、蟒缎九十。寻管礼部，与议政。先是，上御笃恭殿，王以下皆侍立，硕讬奏定仪制，上御殿及赐宴，亲王以下皆跪迎，上升阶方起，驾还清宁宫亦如之。贝勒阿巴泰伐明蓟州，偕多铎屯宁远缀明师。八年，太宗崩，坐与硕讬谋立睿亲王，谴死。
顺承恭惠郡王勒克德浑，萨哈璘第二子。阿达礼谴死，缘坐，黜宗室。顺治元年，复宗室，封贝勒。二年，命为平南大将军，代豫亲王多铎驻江宁。时明鲁王以海据浙东称监国，其大学士马士英等率兵渡钱塘江窥杭州，勒克德浑遣兵击却之。复遣梅勒额真珠玛喇击士英馀杭，和讬击明总兵方国安富阳，两军合营杭州城三十里外。士英、国安复率兵渡江，又为梅勒额真济席哈所败，溺死者无算。十一月，明唐王聿键所置湖广总督何腾蛟招李自成馀部，分据诸府县，命勒克德浑偕镇国将军巩阿岱率师讨之。三年正月，师次武昌，遣护军统领博尔辉等督兵进击，战临湘，歼敌千馀。次岳州，降明将黑运昌。至石首，敌渡江犯荆州，遣尚书觉罗郎球等以偏师出南岸，伺敌渡，狙击之。师乘夜疾驰，诘旦抵城下，分两翼躏敌营，大破之，斩获甚众。薄暮，郎球等亦尽夺敌舟以归。翌日，分遣奉国将军巴布泰等逐敌，自安远、南漳、喜峰山、关王岭至襄阳，击斩殆尽。次彝陵，自成弟孜及诸将田见秀、张耐、李佑、吴汝义等率马步兵五千，诣军前降，获马、驘、牛万二千馀。捷闻，优诏班师，赐金百、银二千。五年九月，进封顺承郡王。寻偕郑亲王济尔哈朗督兵攻湘潭，拔之，擒腾蛟。移师入广西，攻全州。破赵廉，克永安关。逐土寇曹槓子，又败之於道州。七年，师还，赐金五十、银五千。八年，掌刑部事。九年三月，薨。康熙十年，追谥。
子勒尔锦，袭。康熙十一年，掌宗人府事。十二年，吴三桂反，命为宁南靖寇大将军，率师讨之。十三年，驻荆州。三桂兵陷沅州、常德，分兵抵巴东，逼襄阳，遣都统鄂内率兵防守。三月，三桂将刘之复率舟师犯彝陵，夹江立五营，遣护军统领额司泰等水陆并击，大败之。四月，三桂将陶继智复自宜都来犯，又败之。七月，败三桂将吴应麒等。十四年五月，三桂兵犯均州，遣都统伊里布击败之。六月，叛将杨来嘉来犯，列阵山巅，自山沟下断我师道，师击之，斩三千馀级。疏言： 敌逼彝陵，兵众舟多，请益战舰以断运道。 上从之。七月，三桂将王会等合来嘉犯南漳，遣伊里布与总督蔡毓荣会师击之。八月，疏言： 贼立垒掘堑，骑兵不能冲突。当简绿旗步兵，造轻箭帘车、炮车并进，填壕发炮，继以满洲兵，庶可灭贼。 上复从之。十月，复兴山。十二月，请发禁旅益师，上责其迁延。十五年，自荆州渡江，破敌於文村、於石首，复战太平街，师败绩，退保荆州。九月，遣副都统塞格复郧西。十八年，设随征四营，辖新增兵万二千。
三桂既死，复渡江克松滋、枝江、宜都及澧州，进取常德，敌焚庐舍、舟舰先遁，所置巡抚李益阳、按察院陈宝钥等降。遣兵至青石渡，吴世璠将潘龙迎战。师左右夹击，追至平峪铺，斩馘无算，敌堕崖死者甚众。复衡山。攻归州，败世璠将廖进忠于马黄山，追至西壤，复归州、巴东。十九年，诏趣取重庆。疏请留将军噶尔汉于荆州，亲率师赴重庆。中途引还，具疏自劾，请解大将军任，赴沅州军自效，上责令还京师。下吏议，以老师糜饷，坐失事机，削爵。子勒尔贝，袭。二十一年，薨。弟扬奇，袭。二十六年，薨。弟充保，袭。三十七年，薨。弟布穆巴，袭。五十四年，坐以御赐鞍马给优人，削爵。以从父诺罗布袭。
诺罗布，勒克德浑第三子。初授头等侍卫。累官至杭州将军。袭爵。五十六年，薨，谥曰忠。
子锡保，嗣。雍正三年，掌宗人府事，在内廷行走。四年，谕曰： 顺承郡王锡保才具优长，乃国家实心效力之贤王，可给与亲王俸。 授都统。坐徇贝勒延信罪不举劾，又逮治迟误，夺亲王俸，降左宗正。七年三月，师讨噶尔丹策零，命锡保署振武将军印，驻军阿尔台。九年，上以锡保治军勤劳，进封顺承亲王，命守察罕叟尔。噶尔丹策零遣其将大策零敦多卜、小策零敦多卜、多尔济丹巴入犯科布多，次克噜伦，侵掠喀尔喀游牧。蒙古亲王策棱等合师邀击，遣台吉巴海夜入大策零敦多卜营挑战，击斩其将喀喇巴图鲁，大策零敦多卜等自哈布塔克拜达克遁归。锡保疏报，得旨嘉奖。十一月，授靖远大将军。十年七月，策棱等败敌额尔德尼昭。十一年，疏请城乌里雅苏台，从之。寻以噶尔丹策零兵越克尔森齐老，不赴援，罢大将军，削爵。
子熙良，初封世子。以锡保罪，并夺。寻命袭郡王。乾隆九年，薨，谥曰恪。子泰斐英阿，袭。授都统、左宗正。二十一年，薨，谥曰恭。子恒昌，袭。四十三年，薨，谥曰慎。子伦柱，袭。道光三年，薨，谥曰简。子春山，袭。咸丰四年，薨，谥曰勤。子庆恩，袭。穆宗大婚，赐三眼孔雀翎。光绪七年，薨，谥曰敏。子讷勒赫，袭。德宗大婚，赐食全俸。孝钦皇后万寿，岁加银二千。逊位后，薨，谥曰质。
谦襄郡王瓦克达，代善第四子。天聪元年，师攻宁远，击败明总兵满桂，瓦克达力战，被创。崇德五年，从多尔衮围锦州，敌兵樵采，瓦克达以十馀骑击斩之。六年，洪承畴以十三万人援锦州，次松山，敌骑来夺我红衣炮，瓦克达偕满达海战却之，天雨，复战，又败之。进击承畴步兵，噶布什贤什长费雅思哈失马，瓦克达与累骑而出。甲喇章京哈宁阿坠马，创甚，敌围之数重，瓦克达入其阵，挈以归。硕讬谴死，缘坐，黜宗室。
顺治元年，从多尔衮入山海关，追击李自成至庆都。复从阿济格自边外趋绥德。二年，自成遁湖广，蹑至安陆。贼方乘船遁，瓦克达偕巴牙喇纛章京鳌拜涉水登岸，射殪贼夺其船以济大军。三年，叙功，复宗室，援三等镇国将军。从多铎剿苏尼特部腾机思、腾机特等，至图拉河，斩腾机思孙三、腾机特子二，及喀尔喀台吉十一，并获其辎重。至布尔哈图山，复与贝子博和讬合军，进斩千馀级，俘八百馀人，获驼、马、牛、羊无算。又击败喀尔喀土谢图汗兵。四年，进封镇国公。
五年，上念宗室贫乏，瓦克达赐银六千，进封郡王。喀尔喀部二楚虎尔扰边，从阿济格防大同。复从讨叛将姜瓖，围浑源。六年，偕满达海攻朔州，发炮隳其城。移攻宁武，瓖将刘伟、赵梦龙守焉，纵火，弃城走。瓖将杨振威斩瓖降阿济格，伟、梦龙亦降於瓦克达，静乐及宁化所、八角堡诸寨悉平。十月，代满达海为征西大将军，剿山西馀寇。明大学士李建泰既降，复叛，踞太平。围之二十馀日，穷蹙，出降。诏诛建泰及其兄弟子侄，籍家产入官。连复平阳属县三十六。七年，师还。八年，加封号，掌工部，预议政。九年，坐事，解部任，罢议政。薨。康熙十年，追谥。
瓦克达尝驻军平阳，戢军安民。既薨，平阳人建祠以祀。薨之明年，授其子留雍、哈尔萨三等奉国将军品级。康熙六年，留雍、哈尔萨诉瓦克达功多，授哈尔萨镇国公，留雍镇国将军。八年，留雍复以己爵卑，讼不平。议政王等言前爵夤缘辅政所得，宜并黜革，上命并降奉国将军品级。二十一年，哈尔萨复诉瓦克达爵乃功封，例得袭。命袭镇国公，并封其子海青辅国公。哈尔萨累迁右宗正。二十五年，诏责其钻营，与海青并夺爵。又以留雍袭镇国公。三十七年，复以惰，夺爵。乾隆四十三年，高宗录瓦克达功，命其四世孙洞福以镇国将军世袭。
辅国公玛占，代善第六子。天聪九年，多铎自广宁入宁远、锦州缀明师，玛占在事有功。崇德元年，从阿济格入长城，至安州，克十二城。师还，上郊劳，赐酒一金卮，封辅国公。三年，从岳讬自墙子岭毁边城，入密云，连克台堡，越燕京趋山东，卒於军。四年，丧归，赐银二千、驼马各一。无子，未立后。
