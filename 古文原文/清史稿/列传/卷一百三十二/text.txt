永保惠龄宜绵子瑚素通阿英善福宁景安秦承恩
永保，费莫氏，满洲镶红旗人，勒保之弟也。以官学生考授内阁中书，充军机章京，迁侍读。乾隆三十七年，父温福征金川，永保赍送定边将军印，遂随军。明年，温福战殁木果木，永保冒矢石夺回父尸，袭轻车都尉，迁吏部郎中。洎金川平，追论木果木之败，咎在温福，夺世职，仍留永保原官。出为直隶口北道，历霸昌、清河两道。迁布政使，调江苏。四十九年，擢贵州巡抚，历江西、陕西。五十一年，署陕甘总督。寻授塔尔巴哈台参赞大臣。五十六年，哈萨克汗斡里素勒坦遣子入觐，诏嘉永保抚绥有方，授内大臣，赏双眼花翎。五十八年，调喀什噶尔参赞大臣，授户部侍郎，留驻新疆。六十年，调乌鲁木齐都统。
嘉庆元年春，湖北教匪起，永保奉诏入京，行抵西安，命偕将军恒瑞率驻防兵二千，调陕西、广西、山东兵五千会剿。三月，至湖北，总督毕沅疏陈各路剿杀不下数万，而贼起益炽。诏分专责成：永保、恒瑞任竹山、保康一路；毕沅、舒亮任当阳、远安、东湖一路；惠龄、富志那任枝江一路；鄂辉任襄阳、穀城、均州、光化一路；孙士毅任酉阳、来凤一路。永保偕恒瑞复竹山，进房县，擒贼首祁中耀；馀贼遁保康白云寺山，复败之，擒贼目曾世兴等。永保疏言： 襄阳贼数万，最猖獗，贼首姚之富、齐王氏、刘之协皆在其中，为四方诸贼领袖，破之则流贼自瓦解。宜俟诸军大集，合力分攻。 帝韪之。五月，永保等驰赴襄阳，自樊城进取邓桃湖，会军吕堰。贼退屯双沟，分军五路夹击，歼贼二千馀，贼分窜孝感，距汉阳百馀里，幸为潦阻，武昌戒严。时毕沅围当阳数月不下，惠龄剿枝江贼亦无功，诏命永保总统湖北诸军，先靖襄阳，而后分攻孝感、当阳两路。参将傅成明等击孝感贼，遇伏败殁；永保令明亮驰救，复请调苗疆防兵助剿。六月，永保渡滚河，破梁家冈、张家垱贼营二十馀座，贼窜枣阳，潜踞随州之梓山、青潭，连破之。复偕恒瑞、庆成破贼於红土山，擒贼渠黄玉贵。於是襄阳、吕堰迤东百数十里，及枣阳、随州、宜城无贼氛。孝感之贼，亦为明亮所歼。诏嘉永保调度协宜，加太子太保。
先是命署湖广总督，及毕沅复当阳，永保请寝前命，允之。八月，移剿锺祥，明亮以师来会。贼自温浃口至千弓垱，依山结营，亘数十里。永保率大军由西北进击，绘图陈奏。帝方以东南空虚，虑贼逃窜，適明亮疏言： 锺祥为贼巢穴，宜四面夹攻，以防漏网。今永保以九千馀兵由西北追压，而东南要截之兵仅三千馀，地阔兵单，难杜窜逸。 帝以永保拥众自卫，切责之。明亮败贼土门冲，永保不能夹击，贼转而北，永保偕明亮追至襄阳双沟。贼分两路窜河南：东由枣阳趋唐县，西由吕堰趋邓州。官军蹑西路，败诸吕堰，获姚之富母、媳及孙，而东路贼已入唐县滹沱镇。疏言： 追贼经月，兵力疲惫，难以痛歼，请增兵助剿。 诏斥其无能，调山东、直隶兵四千，复简健锐、火器营各军赴之。十一月，新兵既至，攻破唐县贼屯十一。姚之富已遁，犯枣阳，复渡滚河而西，蹂吕堰，向光化、穀城。围景安於邓州魏家集，越二日，援兵始至。帝怒永保拥劲旅万馀，徒尾追不迎击，致贼东西横躏无忌，褫职逮京，下狱，籍其家，并褫其子侍卫宁志、宁怡职，发往热河。
三年，以兄勒保擒川贼王三槐功，推恩宥释。勒保请将永保发军营效力，不许。四年，勒保为经略大臣，予永保蓝翎侍卫，赍经略印赴军。寻擢头等侍卫，署陕西巡抚。与明亮会剿张汉潮於终南华林山中，遇伏败绩；复与明亮不协，互攻讦。诏逮问，并坐前在湖北动用军需受馈遗事，论大辟，诏原之，免罪，予八品领催，自备资斧赴乌里雅苏台办事。六年，充参赞大臣。
七年，授云南巡抚。八年，威远、思茅倮匪扰边，永保赴普洱，偕提督乌大经进讨。肇乱土弁刁永和闻风遁，威远倮匪亦退，擒思茅倮酋紥安波赛闷，馀匪奔逸。南兴土司张辅国屡与孟连土司争界构衅，至是勘定之。永保疏陈善后事： 内地杂居夷人不法，按律惩治；土司夷境滋事，但遣兵防范，不使内窜。 诏嘉得大体，弭边衅，赏花翎。
十三年，兼署贵州巡抚，调广东。寻擢两广总督，未至，卒於途。赠内大臣，诏念前劳，曾籍没，家无馀赀，赐银千两治丧，谥恪敏。孙文庆，咸丰中官大学士，自有传。
惠龄，字椿亭，萨尔图克氏，蒙古正白旗人。父纳延泰，乾隆中，官理藩院尚书、军机大臣，加太子少保。因喀尔喀台吉沁多尔济规避军事，不劾奏，罢职。复起用，终於理藩院侍郎。
惠龄由翻译官补户部笔帖式，充军机章京。累迁员外郎，缘事夺职。起户部主事，仍直军机。乾隆四十年，予副都统衔，充西宁办事大臣，调伊犁领队大臣。擢工部侍郎，调吏部。充塔尔巴哈台参赞大臣。五十年，回京，署正黄旗满洲副都统。授湖北巡抚，调山东。五十六年，擢四川总督。征廓尔喀，命为参赞，赴西藏会剿，督治粮运。事平，图形紫光阁，列前十五功臣中。五十八年，授山东巡抚，调湖北，再调安徽。六十年，授户部侍郎。苗疆用兵，留署湖北巡抚，治粮饷。
嘉庆元年正月，教匪聂杰人、张正谟等倡乱於枝江、宜都，率师往剿，总兵富志那擒首逆聂杰人，而襄、郧、宜、施诸郡贼并起。命惠龄专剿枝江、宜都一路，自春徂夏无功，以大雨为解，严诏切责。八月，克灌脑湾贼寨，擒张正谟等，加太子少保，署工部尚书，予二等轻车都尉世职。进攻凉山，捣其巢，擒首逆覃士潮，宜都、枝江悉平，移军长阳黄柏山会剿。十一月，襄阳贼姚之富自黄龙垱偷渡滚河，窜河南，黜总统永保，以惠龄代之，驰赴襄阳。疏言： 襄、邓平衍，无险可扼。贼习地势，必不自趋绝地。惟有严防汉江潜渡，并堰唐河、白河，移难民於河西，守岸团练以蹙贼。 会之富折回湖北境，惠龄迎击，遏其西轶，败之茅茨畈，分兵五路兜剿。二年二月，败贼於鲍家畈，擒贼首刘起荣；复败贼於曾家店，鏖战於郑家河，歼获甚众，赏双眼花翎，擢理藩院尚书，兼镶白旗蒙古都统。惠龄偕恒瑞、庆成剿襄阳贼，屡破之，馀众仅数千，势甚蹙，分路窜河南境，官军疲於尾追，不易得一战，先后并入陕西，遂复猖獗。五月，李全、王廷诏、姚之富合为一路，由紫阳白马石窜渡汉江，后五日，惠龄始至，夺宫衔、世职、花翎，易宜绵总统军务，降惠龄为领队，听节制。
贼既分窜入川，十月，王廷诏、高均德复北犯，窥渡汉江，惠龄邀击败之，斩贼二千。诏嘉其仅兵二千当贼二万，以少击众，复双眼花翎。十一月，齐王氏、张汉潮、姚之富、高均德合入汉中南山，自黄官岭至新集，连营二十里，欲渡汉。惠龄军北岸，蹙其半济，贼走宁羌，追败之，折窜汉中。因移兵扼汉南，贼不得北窜，复分道入川，惠龄绕由西乡、太平赴大宁、夔州兜剿。时川匪王三槐、徐天德窜梁山，罗其清、冉文俦分屯营山、仪陇。三年，陕、襄诸贼在川境者俱会於文俦，而三槐、天德自太平走与合，势张甚。诏总统勒保会诸将，分路进剿，惠龄与德楞泰为一路，夹攻罗、冉二贼。五月，击文俦於仪陇，其清及阮正通先后来援，皆败之。贼屯大神山，连营数十里，六月，与德楞泰合攻，破之，斩贼甚众。文俦走箕山龙凤坪，与其清相犄角，阮正通等又与合。帝以首逆稽诛，屡诏严责，於是德楞泰破贼箕山，其清奔天鹏寨，惠龄分路进攻，十二月，其清就擒，槛送京师。四年正月，文俦就擒，予一等轻车都尉世职。丁母忧，会其清谳词称惠龄一军较弱，帝斥其为贼所轻，命回京守制，降兵部侍郎。寻授山东巡抚。六年，擢陕甘总督，专剿南山馀匪。复以剿贼迟缓，降二品顶戴。七年，教匪平，复头品顶戴、花翎。九年，卒，赠太子少保，封二等男，谥勤襄。子桂斌，官和阗帮办大臣。
宜绵，初名尚安，鄂济氏，汉洲正白旗人。由兵部笔帖式充军机章京，累迁员外郎。从征金川，进郎中。乾隆四十三年，出为直隶口北道，擢陕西布政使。四十七年，擢广东巡抚，以盐商沈翼川狱瞻徇，褫职，戍新疆。寻予四品衔，充吐鲁番领队大臣。石峰堡回乱，驻守平凉。历库车、喀什噶尔办事大臣，乌鲁木齐都统。五十九年，入觐，道经固关，值水灾，饬官吏赈抚，高宗嘉之，命改名宜绵。六十年，授陕甘总督。
嘉庆元年，教匪起，湖北、陕西戒严。宜绵驻军商州，令副将百祥剿郧阳、郧西贼，克孤山大寨，贼首王全礼伏诛，汉江以北安堵，加太子太保，赏双眼花翎。甘肃岁祲，命宜绵回兰洲赈抚。是年冬，四川教匪起，由太平入陕境，扰安康、平利、紫阳诸县，宜绵督军驰剿，贼逼兴安，分踞城南安岭、城北将军山，进攻克之，擒其渠王可秀、冯得士等。复歼汉江北岸大小米溪贼。偕提督柯藩、总兵索费英阿移攻汉南洞河、汝河诸贼，贼并五云寨，乘雪夜火其寨，歼馘甚众，诏宜绵进剿达州。二年春，攻太平贼於通天观、高家寨、南津关，连败之。川匪最悍者，达州徐天德，东乡王三槐、冷天禄，巴州罗其清，通江冉文俦。天德、三槐等合陷东乡，踞张家观；其清踞方山坪，文俦窜王家寨，图据周家河，梗运道，且乘间与张家观合。宜绵遣兵攻王家寨，分袭张家观，自率队夜焚曾家山贼栅，天德分援两路，遂乘虚下张家观，复东乡；馀贼奔清溪场、金峨寺，据险抗拒，四月，官军分五路进克之。天德等窜重石子、香炉坪，将与巴州贼合。宜绵潜攻王家寨，贼走方山坪，天德来援，败之。知县刘清素得民心，令招谕诸贼，三槐率众诡降，阴图袭营，宜绵觉其诈，设伏击退。五月，达州贼倾巢出犯，有备不得逞。宜绵驻军大成寨，遣将袭三槐於毛坪，三槐中枪跳免。
时襄贼由汉江北渡入陕，署总督陆有仁以罪逮，乃调英善督陕甘，黜惠龄总统，命宜绵代之，兼摄四川总督。於是令明亮攻重石子，德楞泰与乡勇罗思举夹击败之，分二路窜，追歼孙士凤於磨子坝。士凤为四川教首，三槐等皆其徒也，至是为德楞泰所诛。馀贼西走徐家山，乘雾夜遁。其方山坪贼为百祥所截，舒亮围贼林亮工於巴州白崖山，观成、刘君辅破大宁贼，围之於老木园，川贼渐蹙；而襄阳贼李全、王廷诏、姚之富等由陕分道入川，与之响应，势复炽。云阳贼伏陈家山，与襄贼约犯官军，为罗思举所歼。李全等踞开县南天洞、火焰坝，旋奔云安场，开、万诸匪应之，谋犯夔州，附近贼蜂起，诏责宜绵专剿。七月，驻军窦山关，开县、东乡交界地也。
川贼分立名号：罗其清称白号，冉文俦称蓝号，踞方山坪；王三槐称白号，徐天德称青号，踞尖山坪。刘清率乡勇与百祥、朱射斗会剿方山坪，贼溃围窜通江、巴州，与天德合。既而天德等窜青杠渡，围巴州，其清、文俦欲从仪陇、南部分犯保宁，夺官军饷道，百祥扼其前，退走黄渡河，旁掠仪陇；宜绵扼之官渡口，三槐等窜渠县，其清、文俦走巴州。三槐复分攻邻水，陷长寿，东趋重庆。时齐王氏、姚之富已窜湖北，李全、高均德先后分窜陕西。宜绵疏言： 惠龄、恒瑞、明亮、德楞泰皆入陕，惟臣一人在川。诸贼齐扰川东北运道，嘉陵江防孔亟，欲亲赴保宁，则川东千里无人调度。请别简总督治理地方，而己亲督师专一办贼。 帝亦以宜绵年老，十月，命勒保总统军务，宜绵以总督兼理军需。又疏言： 军兴以来，四川调兵一万九千有奇，陕、甘合调二万有奇，两湖更无馀兵可调。各省募补者难备攻剿；州县团勇，各卫村庄，尤难责其长驱赴敌。目前贼势，明亮、德楞泰至襄阳，则郧贼窜兴安，宜昌贼回夔、巫；况云阳、奉节伏莽尚多，兵力日分日薄。请敕添练备战之兵，四川、陕甘、湖北各五千。至随营乡勇，费与兵等，赏过则骄，威过则散，究非纪律之师。不若选充营伍，贼平即补营额，费不虚糜，而骁悍有所约束。 诏行之。
三年春，调勒保四川总督，宜绵回任陕甘，驻陕境办贼。未几，高均德、齐王氏窜汉阴，褫明亮职，命宜绵赴军督剿；而齐王氏、姚之富已为德楞泰、明亮所歼，阮正通、张汉潮先后犯陕境，川贼刘成栋走与合。宜绵自镇安分路截剿，汉潮折向通江、巴州，正通窜城固，李全与高均德合屯五郎、镇安、山阳间。宜绵偕明亮要之雒南，鏖战两河口，均德窜秦岭，正通折入川。五月，贼分股北出凤县，掠两当，阑入甘境，诏斥宜绵疏防。既而明亮败贼於略阳，成栋、汉潮复由竹谿窜平利。命宜绵与额勒登保为一路，专剿平利之贼，寻败之於孟石岭，贼遁入川，责宜绵严遏回窜。八月，徐天德、冉文俦、高均德由仪陇窜广元，汉潮北入南江，欲还湖北，官军蹙之上游不得渡。宜绵檄兵扼宁羌、沔县，汉潮窜太平。於是川、楚匪多流入陕境，其魁樊人杰、龙绍周、李澍、阮正漋各拥众数千，迭扰安康、平利、紫阳诸县。
四年，汉潮窜五郎，诏斥宜绵畏葸避贼，命解任来京，在散秩大臣上行走。既至，复斥其辨饰，降三等侍卫，赴乌里雅苏台办事。五年，追论军需冒滥，褫职，遣戍伊犁，罚银二万两助饷，逾两年释回。及三省教匪平，以员外郎用。后帝阅方略，宜绵曾论乡勇，切中时弊，追念前劳，擢大理寺卿。病免。十七年，卒。
子瑚素通阿，初名瑚图灵阿。乾隆五十二年进士。由刑部员外郎改翰林院侍讲，累迁左副都御史。嘉庆初，疏陈关税、盐课积弊；又请却贡献，停捐纳。居官有声，擢盛京刑部侍郎。宜绵遣戍，瑚素通阿以父老请代行，未允。在盛京，劾将军琳宁宽纵番役及私葠、官吏分肥事，侍郎宝源查办不实，宝源、琳宁并黜罢。内调刑部侍郎，赴河南谳狱，漏泄密封，降笔帖式。后起用，终刑部侍郎。
英善，萨哈尔察氏，满洲镶黄旗人。由亲军补侍卫处笔帖式，累迁刑部郎中。改御史，除甘肃兰州道，以亲老留京职。乾隆五十年，出为直隶按察使，迁湖南布政使，调江苏，丁母忧归。命署广西布政使，调补四川，五十六年，护理总督。寻擢贵州巡抚，调湖北，以治西藏军需，未之任。嘉庆元年，调广东。旋召授刑部侍郎，而四川教匪起，仍留摄总督。
初，四川自金川木果木之败，逃兵与失业夫役、无赖游民散匿剽掠，号为啯匪。官捕急，则入白莲教为逋逃薮。及湖北襄阳败匪窜入川，一旦揭竿，战斗如素习。至是，达州奸民徐天德等激於胥役之虐，与太平、东乡贼王三槐、冷天禄等并起。英善率兵五百驰剿，复调成都驻防兵，副都统勒礼善、佛住率以往，连破贼巢，擒贼目何三元等。贼窜横山子，据险负嵎，遣总兵袁国璜、何元卿分路进攻，战三日，国璜、元卿并殁於阵。寻克马鞍山贼寨，擒贼首徐天富；而王三槐、徐天德等合陷东乡，佛住战死，贼炽兵单，诏责英善固守毋轻进，命宜绵赴达州督师。二年二月，宜绵至，英善连破贼於贯子山、罗江口，通周家河运路；偕宜绵克张家观，复东乡。五月，命赴甘肃摄总督。王三槐等由通江、巴州分犯保宁，英善赴广元迎剿，偕总兵富尔赛、朱射斗击之於仪陇、阆中，多所斩获。贼逼苍溪，设伏败之，遂遁。
三年，命与福宁赴达州治四川粮运。四年，调兵部侍郎，充驻藏大臣，调吏部，驻藏如故。五年，帝以教匪久未平，追论始事诸臣玩寇罪，褫职，以四品顶戴仍留驻藏。七年，召授头等侍卫。擢刑部侍郎，迁左都御史，兼正黄旗汉军都统。十一年，以驻藏时於福宁私挪库款，徇隐未举，降太常寺卿。十四年，卒。
福宁，伊尔根觉罗氏。初隶贝子永固包衣。由兵部笔帖式洊擢工部郎中。乾隆三十三年，出为甘肃平庆道，累迁陕西布政使。五十五年，擢湖北巡抚，抬入镶蓝旗满洲。调山东，治卫河运务，称旨。五十九年，漳、卫二河溢，疏消积水，抚恤灾黎。曹、单漫水，下流为丰、砀坝堰所阻，驰往会勘，酌开坝堰以洩水，并协机宜。调河南，寻擢湖广总督，驻襄阳，捕治教匪，获首逆宋之清等寘诸法。
六十年，调两江。会黔苗石柳邓勾结楚苗石三保焚掠辰州，命留湖北会剿，福宁至镇筸防后路。嘉庆元年，湖北教匪攻来凤甚急，福宁驰抵龙山，击败之。贼屯旗鼓寨，偕四川总督孙士毅合剿，士毅卒於军，福宁代之。偕将军观成、总兵诸神保进攻，破其寨，擒贼首胡正中，馀众穷促乞降，诱入龙山城，骈诛二千馀人，以临阵歼戮奏，加太子少保。移军剿林之华、覃加耀於长阳、巴东，贼窜黄柏山；偕观成、惠龄会剿未下，惠龄赴襄阳，观成入川。二年，命额勒登保移师黄柏山，福宁以兵隶之。地形天险，围攻数月，贼窜鹤峰芭叶山，继窜大拏口，又窜建始、宣恩；十一月，始歼之华於长阳，加耀遁归州，以剿贼不力，夺宫衔。三年，擒加耀於终报寨，帝犹斥诸将迁延贻误，福宁有地方之责，咎尤重，褫职，罚银四万两充饷；予副都统衔，偕英善驻达州，治四川军需。
四年，英善调驻西藏，福宁遂专任其事。时军营支用冒滥，统兵大员奢糜无度，兵勇口粮反多迟延，几致枵腹，四川饷数更多於湖北数倍，屡诏训戒，福宁不能综覈，以奏报浮泛被诘。又奏贼数有增无减，勒保疏辨；命魁伦赴达州察视，覆陈贼数实减，而大股分为小股，贼名反多，得福宁理饷含混状，诏褫副都统衔，留达州候命。寻以旗鼓寨杀降事觉，帝方以剿抚责诸路，而川贼高均德被擒，言贼党恐投降仍遭诛戮，故多观望。诏斥福宁此举失人心而伤天理，逮治论罪，遣戍新疆，寻原之，命赴额勒登保军前效力。会贼窜渡嘉陵江，由於福宁裁撤乡勇所致，仍戍伊犁。五年，予三等侍卫，赴西藏办事。九年，召还，授正白旗蒙古都统。十一年，以三品衔休致。十九年，追论在西藏擅借库帑，及湖广任内滥用军需，久不完缴，下狱。寻卒。
景安，钮祜禄氏，满洲镶红旗人，和珅族孙也。由官学生授内阁中书，洊擢户部郎中。出为山西河东道，累迁甘肃、河南按察使，河南、山西、甘肃布政使。乾隆五十六年，征廓尔喀，命治西宁至藏台站，留藏督饷运。事平，以亲老归。未几，擢工部侍郎，历仓场、户部。六十年，授河南巡抚。
嘉庆元年，湖北教匪北犯，景安驻军南阳，以筹济恒瑞军饷，加太子少保。十二月，姚之富犯邓州，围景安於魏家集，恒瑞援至始解。二年，淅川教匪王佐臣谋应贼，布政使完颜岱捕斩之。景安欲攘功，蹑兵戮难民，以捷闻，赏双眼花翎，封三等伯。时襄阳贼屡为惠龄、庆成等所破，窥北面可乘，遂分三路犯河南：王廷诏出北路，窜叶县，焚保安驿，围官军於裕州，总兵王文雄兵至，乃引去，景安尾追至南召，闻桐柏有警，驰回防御；李全出西路，窜信阳、确山，罗山、淅川，趋卢氏，出武关，庆成追之；姚之富、齐王氏出中路，窜南阳，掠嵩县、山阳，惠龄追之。贼入河南后，虏胁日众，不迎战，不走平原，忽合忽分，以牵兵势，先后并入陕西复合。景安顿兵内乡，贼入陕后二十馀日，始追至卢氏，贼尤轻之，号为 迎送伯 。三年春，擢湖广总督。四月，率师次荆门州，刘成栋来犯，与布政使高杞分路击走之。六月，贼由竹谿窜入陕，诏切责。四年，张汉潮扰陕西五郎、洋县，景安屯郧阳，遣总兵王凯扼郧西。汉潮已分路自安康折窜镇安，景安疏称赴郧西迎剿，诏斥其不实。时仁宗初亲政，以景安堵剿不力，抚治失当，解职，命治四川军需。寻夺伯爵，戍伊犁。
是年冬，帝召见惠龄，论其恇怯纵寇及淅川冒功事，逮京谳，拟大辟，缓刑，禁锢。七年，教匪平，得释，发热河充披甲。逾年，宥还，以六部笔帖式用，效力河南河工。衡家楼工竣，晋秩员外郎，授直隶承德知府。擢山西按察使、陕西布政使。十一年，授江西巡抚，调湖南。召为内阁学士，累迁户部尚书，加太子少保。二十五年，授领侍卫内大臣，守护昌陵。道光二年，休致。寻卒。
景安初附和珅，懵於军事，然居官廉。当其逮京，值朱珪入见，帝曰： 景安至矣！军事久不定，欲去一人以警众，如何？ 珪曰： 臣闻景安不要钱。 帝曰： 若乃知操守耶？ 竟以是获免。后复用之。
秦承恩，字芝轩，江苏江宁人。乾隆二十六年进士，选庶吉士，授编修，擢侍讲。出为江西广饶九南道，累迁直隶布政使。五十四年，擢陕西巡抚。
嘉庆元年，教匪起荆、襄，承恩率师赴兴安筹防。至冬，四川达州教匪自太平入陕犯兴安，承恩偕总督宜绵迭击败之。十二月，会剿洞河、汝河诸贼。二年正月，击安康贼於光头山，首逆王刘氏伏诛，陕境略平。宜绵进剿川匪，承恩专任陕防。三月，襄匪由河南卢氏窜商南，勾结陕匪，纷起应之。承恩移军商州，偕恒瑞歼山阳西牛槽贼。雒南石板沟奸民起，总兵富尔赛捕斩之。姚之富由商州犯孝义，窥西安，承恩扼之於秦岭。惠龄等追击，贼走镇安，与李全、王廷诏合掠洵阳、安康。时陕西兵力仅有乡勇万馀人，提督柯藩守兴安府城，兵止二百，无力攻剿。惠龄、恒瑞合击贼於黄龙铺，贼分窜复合，六月，由汉阴至紫阳渡汉江。诏斥承恩疏防，夺翎顶。贼走汉南，与川匪合，八月，复入陕，窜白河石槽沟。承恩率乡勇扼安康要隘，贼分路来犯，御之於平利金堂寺。既而贼逼兴安，偕惠龄击走之，以功复翎顶。
三年春，丁母忧，军事方亟，夺情视事。二月，高均德、齐王氏合窜汉阴观音河，纠李全，王廷诏分道由城固、南郑北出宝鸡，合攻郿县，掠盩厔，将犯西安，承恩恇惧，率师回防。总兵王文雄力战，败贼於焦家镇、圪子村，大创之，贼复分窜。三月，文雄复破李全馀众於翔峪、澧峪。四月，李全纠阮正通折回镇安，西扰汉阴、石泉，高均德逾秦岭走老林，承恩与文雄扼子午峪。既而均德、全与张天伦合为一路，正通由石泉、洋县西窜，均德等寻窜入川。承恩进兵汉中。八月，川匪徐天德、冉文俦、樊人杰，襄匪张汉潮先后并入陕境。
承恩师久无功，四年，命解职回籍守制。会剿张汉潮於凤翔，承恩遣游击苏维龙扼东路，战失利，汉潮突围遁；褫承恩职，逮京论大辟。诏以承恩书生，未娴军事，宥归。寻遣戍伊犁，七年，释还。起主事，纂修会典。出为直隶通永道，擢江西巡抚，迁左都御史，仍署巡抚事。十一年，召授工部尚书，调刑部，署直隶总督。十三年，以治宗室敏学狱瞻徇，降编修，效力文颖馆。迁司经局洗马，晋秩三品卿。十四年，卒。
论曰：方教匪之初起也，苗疆军事未蒇，楚、蜀空虚，草泽么〈麻骨〉，燎原莫制。永保、惠龄号曰总统，局於襄阳一隅。景安，秦承恩不谙军旅，贼遂蹈瑕，蔓延豫、陕。宜绵受事，仅顾蜀疆，及劲兵移陕，束手求退矣。英善、福宁并皆庸材，三年之中，防剿无要领，如治丝而益纷。仁宗亲政，赫然震怒，诸臣相继罢谴，士气一新，事机乃转。庙堂战胜，固有其本哉！
