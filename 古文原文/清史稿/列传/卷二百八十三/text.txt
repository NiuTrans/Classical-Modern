忠义十
刘锡祺阮荣发程彬桂荫存厚荣濬锡桢等张景良倭和布周飞鹏松兴松俊等宗室德祜彭毓嵩杨调元杨宜瀚陈问绅德锐皮润璞荣麟等张毅喜明阿尔精额斌恒等谭振德熊国斌陈政诗陆叙钊齐世名等罗长崟曹铭章庆徐昭益曹彬孙汪承第吴以刚陶家琦等奎荣王毓江刘骏堂锺麟何永清沈瀛申锡绶等世增石家铭琦璘毛汝霖胡国瑞张舜琴锺麟同范锺岳等孔繁琴王振畿张嘉钰陈兆棠冯汝桢何承珍白如镜何培清黄兆熊张德润张振德舒志来秀刘念慈李秉钧王荣绶定煊长瑞巴扬阿等王有宏何师程黄凯臣戚从云盛成哈郎阿南山培秀等桂城延浩文蔚佘世宽等高谦黄为熊文海赵翰阶贵林量海等额特精额文荣等玉润劳谦光吉升张程九王文域谭凤亭等张传楷孙文楷王乘龙赵彝鼎施伟李泽霖胡穆林更夫某梁济简纯泽王国维
刘锡祺，字佩之，直隶天津人。毕业将弁学堂。第八镇成立，为正参谋官。光绪二十二年，南、北陆军於河间会操，筹度有劳，加正参领衔。
宣统三年夏秋间，革命党人之在武汉者数被破获，总督瑞澂恣意捕杀，人人危惧。八月十九日，武昌变作，始仅工程营数十人，他军无应者。瑞澂遽逃兵舰，省垣无主。於是各营皆起，拥立都督黎元洪，称军政府，独立。锡祺时方赴沙市，以二十六日回武昌，各营争往迎谒，趣入见元洪，锡祺正色曰： 国家岁糜巨帑练兵，原期君等为国干城，以御外侮。奈何一旦为人煽惑，遽尔发难乎？祸机一动，将无已时！吾不能为君等所为。 众闻之譁怒，即於坐中击杀之。事闻，照协都统例从优赐恤。
发难时，督队官阮荣发出阻，众遽击毙之。荣发邑里未详。
程彬，字筱竹，江西乐安人。时署鲇鱼司巡检。署在省城南，十九夜见城外火起，彬驰往救护，至望山门外正街，突遇陆军炮队入城，皆袖缠白布，彬大骇，厉声问曰： 汝等反耶！此何为者？ 众举枪拟之，彬益前致诘，遂遇害。以一巡检犯难而死，人皆哀而壮之。
桂荫，字辑五，姓嵩佳氏，满洲镶蓝旗文生。由刑部郎中、军机章京外擢施南府知府，调安陆，以治堤尽力名。安陆为襄樊门户，府城故无兵。武昌变闻，图守计，并牒道请兵，已而旁郡德安、荆州皆陷。十月初五日，郧阳兵骤变，围府署，劫印信。桂荫携妻富察氏趋入文庙，夫妇同缢崇圣殿中，死，衣带中书有 虚生一世，不能报国安民 数语。临殉难时，顾谓仆曰： 葬我必北面！ 官绅流涕敛之，葬城内阳春台侧。
存厚，字宽甫，正白旗监生。由内务府郎中选宜昌府，调办襄阳榷局。宣统三年十月，郡中党人应武昌，存厚挥家人出避，曰： 吾嗣不绝，死无憾！ 局丁旋絷存厚，拥至北门校场戕之，幼子被搜获，惊死。
荣濬，字心川，荆州驻防，蒙古镶蓝旗人。光绪三十年进士，用知县，发湖北，补天门县。操行不苟。变作后，荆防旗人有自武昌脱归者，道天门，语状，且为荣濬危。荣濬以死自誓，集绅耆、练民团为保卫计。无何，党众来攻，遂被害。记名骁骑校炳安同死，仆成松亦殉焉。
同时殉国难者，为候补县丞锡桢，姓汪氏，汉军人。充沙市警察官，尽室被歼。簰洲司巡检方祖桢，安徽桐城人。鄂军头目将入湘，道簰洲，土豪某夙衔祖桢，嗾人杀之江岸石花街。巡检王萃奎，江西丰城人。佐穀城县，治盗有声。襄阳既变，属邑响应，盗渠絷萃奎及一子、一孙杀之。蕲州吏目骆兆纶，字文卿，湖南江华人。乱作，知州亡去，州人以纶习吏事，遮留之。纶请送母至汉口乃还，至治所，以全省皆陷，事无可为，愤绝投河死。又襄阳府某县典史，当变作时，晨起跽廨门外，过者叩头要入，得负贩者十八人。出银币二百枚分遗之，曰： 平生所积止此！城破义不得活，请助我杀敌。 众感其义，各携肩舆长木及负担之具，噪而出。变军方踞府署，出不意击死者数人，俄而排枪起，某与十八人者皆死。候补知府张曾畴，字望屺，江苏无锡人。以书迹似总督张之洞，为之洞所赏，充文案有年，榷汉阳车站货捐。战事起，避上海，仇者诬为挟赀遁，胁还汉口，会计出入悉符合，得还。党人適同舟，面辱之，捽其冠，遽投江死。候补知县联森，字植三，蒙古镶红旗人，隶荆州驻防。光绪八年举人，挑知县，发广东，改湖北。屡榷釐捐，能恤商。九月，道出汉阳，变兵争索金，慷慨大骂，遇害。子宝焯、兄子宝明从死。
张景良，湖北人。将弁学堂毕业生。游学日本归，充湖北新军标统。武昌既拥立都督，景良慷慨说之曰： 朝廷已宣布立宪，不宜更言革命。公受知遇久，诸将惟公命是听，盍三思之？ 变军怒，拘景良署中。时清兵攻汉阳，景良阳请赴前敌，以妻子为质，乃委充司令官。九月初六日之战，清兵卻，景良率炮队出，临发，炮予弹一枚，枪予弹一排，甫战弹罄，景良遽大声促军退，众不知所为，遂大溃，死者枕藉，清兵得进屯大智门。后廉其故，杀景良，临刑夷然，仰天大言曰： 某今日乃不负大清矣！ 
倭和布，字清泉，满洲正白旗人。家世以武功显，独兼肄文学。起家护军蓝翎长，历二等侍卫。拳匪之变，欧人侨京者多被戕，倭和布护之甚至。或诘之，曰： 外人侨吾国，胜之不武。无故与八国构衅，败将不国，吾敢重召乱乎？ 旋扈驾西行，家人初以为战死。出为湖北均光营参将，擢施南协副将。川寇陷黔江，率所部赴援，获其渠，斩以徇。武昌变作，鄂将屯宜昌者应之，倭和布时以裁缺寓宜城，被执，劝降不应，以得死为幸，遂枪杀之。
周飞鹏，字翔千，江西新建人。由武举人累官都司，充湖北襄防马队管带，驻老河口。鄂军变，县无赖出狱囚，纠水师营谋变，飞鹏持不可，出佩刀与斗。枪及马腹，坠马，枪继至，洞胸死。裁缺荆州城守营参将玉萼，亦遇难死之。
松兴，蒙古正白旗人，荆州驻防。以诸生改武职，累官协领，记名副都统，充常备军统领。变兵入城，被絷入鄂，叱使跪，曰： 吾朝廷大吏，城不保，义当死。头可断，膝不可屈！ 士绅三十馀人驰救之，已及於难。其戚善吉、庖人福全皆从死。
驻防之同时殉难者，在武昌有兵备处提调松俊，守楚望台火药库，变兵攻库，力战死。三十标队官重光，守藩库，变兵掠取库储，重光大呼： 保全名誉！ 被枪死。妻赵，子春年、长年、宝年同日殉。四十一标排长色德本，三十标副军需官宝善，二十九标排长德龄、队官东良、排长德培，均战死。前泰宁镇右营都司荣锦就养子书记官朗察所，拔所佩剑自裁，侄迎吉及朗察举室自焚。骁骑校哲森以领军械至省，自刺其腹死。陆军小学教习举人迎禧，平时於古人之当死不死者辄痛诋之。变作时，衣冠坐讲堂，及难。副军需官荣勋仰药死，子额勒登额、穆贞额殉之。第八镇执事官锦章谋召同志抵御，中途遇害，父荣喜即自尽。司书生恩特亨、云骑尉荣清、排长仓生光均大骂不屈死。文生楚俊在督署，金培、荣森，司书生钰寿、讷尔赫图均在省与难。
在荆州者，联长泽麟愤全省尽陷，发枪毙数人，被害。协领志宽，排长额哲苏、依成额、关斌魁，恩骑尉紥勒杭阿，队官王荣耀，均亡於阵。生员秋培城陷自尽。防御多瑞仰药死。记名骁骑校金霖尝作万言书，以旗制不良，力主变更，人多笑之。及变作，发枪自击死。又知县用模范讲习所所员根寿於羊楼峒，文生陆营司书生定海於施南府，均死之。
其后死於江宁者，为生员占先、文志、恩昌，武生林福。死镇江者，为生员荣有；副将赫成额则随端方在资州，兵变遇害；军谘府军谘使良弼，自有传。
宗室德祜，字受之，隶正蓝旗，不详其支派。宣统二年，由礼部仪制司郎中选授凤翔府知府。三年九月，西安兵变，德祜闻警，即与知县彭毓嵩筹备。有湘人刘瑞麟，以武职留陕，委令募团勇，与参将王某分任防守。初七夜，匪徒假民军名号，骤集千馀人，攻府城。德祜与毓嵩登陴，激励士卒拒守。至天明，匪气夺，将引去，以有内应者，城遽陷。左右拥德祜走避，德祜曰： 此吾死所，尚何避为？ 匪蜂至，呼曰： 知府满人，且宗室，宜速杀之！ 遂遇害。又杀其幼子二人。王参将，同州人。城破，与匪相搏，愤而自戕，舁至署乃死，名未详。
毓嵩，字籛孙，四川宜宾人。由举人官教谕。学政疏荐，用知县，选陕西凤翔，勤听断，时方兴小学，必令读经。城陷后，毓嵩解束带自经，遇救未绝，乃从容出堂皇北向跪，起语众曰： 吾有死耳，任尔等为之。 匪拥至署西北神祠，以白布缠其颈，毓嵩怒詈，遂被戕，枭其首去，年六十有二。子龢年，奔赴死所，为匪众所逐，投井死。
杨调元，字龢甫，贵州贵筑人。光绪二年进士，授户部主事。丁父忧归，服除，以母老不赴官。终母丧，乃入都，改知县，选陕西紫阳县。於秦境为极南，居万山中，为楚、蜀会匪出没地。以缉捕有名，迁长安，权华阴。疏濬河渠，复民田五万亩。调华州，以狱事忤上官，解任。已，复补咸阳，擢华州，署富平、渭南等县。
其署渭南，以宣统三年正月。先是，南方革命军数起皆不得志，始改计结学生之隶新军籍者，潜伏待应。陕军势弱，则又结会匪以厚其力。八月十九日，鄂变起，九月朔，陕变继作。诸守令多委印去，调元独谓守土吏当与城存亡，亟召绅民议守御。渭南北有号 刀客 者，杀人寻仇，数犯法，至是感调元义，争效命，集者万馀人，檄邑绅武进士韩有书统之。时邻匪蜂起，渭南以守御严，不能入。
临潼武生张士原扬言受军政府命，骤率众徇城下，调元登陴语之曰： 吏所职，保民耳。无如所犯，则释兵入见。必怙威图一逞，则视力所极，当与决生死。 士原知不可侮，遂屏骑入廨，以议贷饷事，语侵调元。调元至是，踯躅廨后园中，仰天叹曰： 吾谊应死，所以委曲迁就，欲脱吾民兵祸而后归死耳。卼辱至此，尚可一息偷生乎？ 遂投井死。民闻调元殉难，执士原磔之，并杀陕都督所派副统领及同党数十人以徇。有书时出击他盗，驰归，葬调元毕家原。调元通古学，工诗文，有训纂堂集、说文解字均谱等书。所作篆书，人尤宝之。
杨宜瀚，字吟海，四川成都人。兄宜治，官太常寺卿。宜瀚好学，尝入乌鲁木齐都统金顺幕中，治军书，知名，保知县。中顺天乡试举人，以知县发陕西，补兴平，调宝鸡。以经术饰吏事，与调元齐名。署华州知州，民军围署索饷，以威劫入甘露寺中，有以事系狱赖宜瀚平反得出者，约护宜瀚出。入夜，宜瀚独至神殿自经死。遗书亲友，意思安閒，谓已得死所，无可哀者。
陈问绅，字子仲，湖北安陆人。入赀为县令，发陕西，权甘泉，以能缉捕称。调白水，邑刀匪素难治，武昌变起，乘间应之，纠众攻城。时问绅初受任，一切无备，乃集绅民告之以不忍以一人故致全境糜烂，遽出城，大骂不屈死。妻吴，以护印不与，同被戕，并毙佣妇某。
德锐，满洲人。官秦中久，历长安、三原诸县，有循声。西安变作，八旗人多被祸，德锐时居会城，变兵突入，语德锐： 公得民心，我曹不忍死公，请速出城！ 答曰： 感汝等意，然予满人也，不忍独生，刃加予颈可也。 遽起夺刀自刺死，妻、子均自裁。
皮润璞，湖北大冶人。官榆林县典史，有强项称。变作，匪徒缚榆林镇总兵张某、中营游击瑞某送狱，润璞斥之。群怒，以利刃相拟，不为动，纷加以刃，分股体为数段。妻闻讯，即以身殉。榆林守备穆克精额同时死，阖门自尽。
时殉难者，候补道荣麟，字仲文，满洲人。变作，方榷白河釐金，全家投井死。候补知州张存善，字次章。榷凤翔盐釐，死事所。候补直隶州知州宝坪，字子钧，西安驻防。一门殉难者七人。候补同知广启，字少渔；候补通判严济，字宽甫：均满洲人，与於难。
张毅，字仁府，直隶天津人。父梦元，官福建布政使，护台湾巡抚，以清廉著称，卒，赠太子少保。毅由荫生官部曹，改道员，分山西，奏调陕西，授甘凉道。宣统三年六月，擢安徽提法使。八月，自陇入秦，将入觐，九月，抵乾州，变作，道梗。变军侦知之，请为参谋官，斥之，撄众怒，羁留不得脱。会疾作，州人知毅贤，言於变军，乃出就医。毅念惟一死可自完，十一月初十日夜加丑，乘间投井死。毅无官守，中道遘变，卒完大节，世尤多之。
喜明，字哲臣，西安驻防。举人。宣统三年九月，民军猝起，攻旗营，将军文瑞督战，喜明领兵百馀人，独树一帜，誓以书生效死。战不利，归告母曰： 吾属死不免。 母曰： 妇女以洁身为重，可受辱乎？ 帅子妇二、幼孙一，投井死。喜明有三女匿邻庙中，走入手刃之，蘸血书壁曰： 喜哲臣三女死於此。 还至家，纵火自焚死。
附生春祥，素端谨。闻变后，语兄若弟曰： 城破家必亡，自古全家尽节，有光史册，吾原死矣。 则皆应曰： 诺！ 城陷，闻炮声近，曰： 可矣！ 遂偕兄、弟、妻、子辈十馀口焚死，无一免者。
直隶州州判阿尔精额，榷釐金於方计堡，受代还，道咸阳，变军将劫之，为之语曰： 吾当未乱时，志欲以忠报国，敢偷活耶？ 义之，不加害。乃入邸舍，肃衣冠，北向自刎死。妻张氏，即吞金以殉。
城破时阵亡者，为协领斌恒、恩瑞、存福、培基，佐领贵升、特克什肯、庆喜、巴克三图、恒秀、瑞明、额哲本、达朗阿、兴智、恩寿、玉祥、西拉本、奇彻亨、恩撤亨，防御存喜、存升、恩成、林福、色清额、平升、胡图灵额、惠文、鹤龄、奇巽、苏克敦、讷拉春、惠源、呢克通阿、哲尔精额、惠祥，骁骑校奎亮、林启、启弟正目林璋、都伦太、景文太、萨立善、文昭、伊吉斯珲、智厚、惠庆、惠启，副官惠璋、盐大使文焕，举人惠斌，生员金常，武举人德森布，骑都尉昌广、益光，云骑尉俊亮、和瑞、松善、特伸布、富海、胜春、海亮、多銮太、达林、和顺、忠云、玉恒、培文、存禄、倭什珲、凤玉、惠撤亨，恩骑尉培绪、凤山、恩瑞、奎德、贵成、锡龄、崇喜、倭仁额。徇难者，为佐领图切珲，候补直隶州知州宝坪，直隶州州同俊兴。候补知县德锐自刺死，妻、子同殉。防御多英，与长子举人奎成率妻、女等投井死，次子生员奎章，伏井恸哭从死，族弟奎斌、奎庄皆死之。巡官惠祥率警生守城，城陷，投井死，家属从死者六人。从子广兴既殉，母赵氏，年六十馀，执短刀闯入民军，欲杀敌，寻自刎死。生员音德本走多公祠自经死，弟领催额哲亨城陷死。伤亡者，佐领图们布、善印、全瑞。
旗兵之死於此役有名册可稽者，凡千馀人，官弁兵丁之家属遇害及自尽者尤众。论者谓各省驻防，於辛亥国变，以西安死难为最烈且最多云。
谭振德，字子明，直隶天津人。始入武备学堂，调新建陆军，派充山西四十三协协统。时山西仅陆军一协，振德宽而有制，兵士亲之。巡抚陆锺琦履任之三月，武昌变作，陕西响应，召军官议省防。振德与参议官姚鸿法建议接济河南军火，而以重兵助守潼关，锺琦从之。遂於九月初七日发新军一、二营子弹，令於翌日出蒲州，屯潼关，又令熊国斌带第三营继之。有构於一、二营者，谓熊营将於中途袭击，適第二营管带姚维藩以请棉衣未得为憾，闻之，愤激，谋变。明日，拥众入省城，振德闻警，不及集兵卫，驰出遮道，对众有所宣喻，维藩恐其挠众心，举枪毙之。遂趋抚署，锺琦父子殉难，国斌以不肯附和亦被戕。锺琦自有传。
陈政诗，字咏笙，浙江仁和人。年十九，从湘军西征，将军穆图善器之。从至奉天，充防营统领。光绪初，以知县发山西，历署州县，以廉惠称。以剿套匪功擢知府，以道员用。调浙，统嘉、湖水陆防军，中谗罢。宣统元年，浙抚增韫奏言政诗军纪严，有廉将风，诏复原官，再发山西。三年，统带南路巡防队，驻泽州，兼署泽州府。武昌变作，陕西响应，晋新军亦变，戕巡抚。时政诗驻闻喜隘口镇，遏变兵南趋。敌千人，胁土匪亦千人，以三百人屡败之。方乘胜进击，清廷诏命停战，乃驻师绛州。敌勾结旁近土匪，势复张。政诗以去绛则南路即与秦军接，全晋将不保，誓死守。十一月二十日，敌攻城，城绅迎以入，政诗巷战，力不支，被执，骂不绝口，剖心脔割死。弟敷诗，山西候补同知，队官陈顺兴、刘占魁，均同时被难。
陆叙钊，字磐芝，顺天大兴人，原籍萧山。少励志节，从军甘肃，保知县。曾国荃抚山西，招入幕。擢直隶州，发山西，历官州、县凡十二，皆有声。宰灵丘十年，尤得民。拳匪逼晋边，大治乡团，县境晏然。宣统初，荐卓异，补河东监掣同知。太原变作，河东戒严。叙钊先以盛暑督濬盐池致疾，至是疾甚，强起治防守事。秦军来袭，晋军应之，城陷，预服阿夫容膏，衣冠出堂皇，厉声诃之，刃交下，无完肤，殒於座。子文治，闻变以毁卒，幼子亦为变兵所戕。时论谓与巡抚陆锺琦父死忠、子死孝、乡里同、氏族同、死难情事略同，推为奇烈。
时署陶林厅同知齐世名，天津人；岢岚州知州奎彰，天镇县知县世泰，均京旗人：先后均以兵变被戕。
罗长崟，字申田，湖南湘乡人。光绪二十一年进士，改庶吉士，授编修。捐升道员，发江苏，改四川。赵尔丰督川边军事，长崟在幕府多赞画。宣统二年，简驻藏左参赞，驻藏大臣联豫以兵备任之。会阅新调川军，以譁譟故，与协统锺颖有隙，且覈锺颖入藏军资用浮冒，汰二十馀万，锺颖益嫉。三年五月，锺颖率师征波密，战屡挫。长崟驰往，夺其军，得锺颖失机状。方激励军士规进取，而军多会党，气嚣甚，长崟驭将又严。及秋，内地变作，军在藏者遽变，掠长崟私宅，波密军继之。絷长崟，屈辱之。偶得脱，自投崖下，未死，复曳之起，卒被戕。长崟之死，锺颖实阴嗾之，后家人愬得实，置锺颖於法。
曹铭，浙江上虞人。由诸生参四川总督刘秉璋幕，保知县。历治西藏夷务，著绩，擢道员。巴塘边乱番聚族十馀，阴为犄角。铭往解散，赵尔丰军得深入勘定，功尤伟。署嘉定府，旋委石堤釐局。局介黔、楚间，往者皆中饱，铭丝毫不染。成都变作，匪众入局，露刃逼索釐款，拒不应，中十馀创，垂绝乃委去。县绅来视，以先事窖藏金指视之，点验毕，遽卒。
章庆，字勤生，浙江会稽人。以通法家言游蜀，就幕职。为总督锡良等所器，保知县，所至有声。署剑州，倡捐万金修文庙，擒巨逆王文朗，歼其党九十馀人。调南部，河徙齧城，筑长堤御之，城以完。调冕宁县，有桥绾毂川南，毁於水，渡者以水驶多溺。庆制铁梁数十丈，行旅称便。普支夷扰境，庆廉威所被，济以兵力，夷归诚，出被掠者多人。补射洪，擢道员，在任候补。其任西昌也，值川省争路事起，哥匪张国怔与裁缺千总黄义库，侦知宁远军队出防，城中无备，联内匪袭城，庆督团众御之，力竭死之。妻颜、犹子镛及胥役、仆从同死者二十馀人。
徐昭益，字谦侯，浙江乌程人，咸丰季年殉难江苏巡抚有壬从孙。随父游蜀，以通法家言，佐治有声，官知县。宣统三年四月，摄威远。同志会起，土匪附会名义，乘机报怨，四出剽掠。匪过境，昭益率团丁数百人出城解散，不从。匪以全力进偪，昭益念母老，居危城，命亲丁护送还省。母临行勉以大义，昭益泣涕受命，谓必不负母训以辱先人，闻者皆为感动。九月十三日，匪薄城下，奸民为内应，团丁未训练，猝战遽溃。昭益乘骑亦受创，退而守城。其酋七八人入厅事，昭益厉声问： 何不杀我？ 其一酋突出利刃剚昭益腹，死之。
曹彬孙，字蔼臣，顺天武清人。以举人劳绩保知县，发四川，权奉节，补开县，未赴。七月，省城之争路构衅，匪徒欲附同志军起事，彬孙随方禁阻，未敢逞。武昌发难，夔府响应。十月初十日，彬孙率团勇出巡，行至协台坝，众暴起，团勇先受煽，不战而散。彬孙被执，割其首，置县公案。警察长徐某，失其名，安庆人，同时被戕。
汪承第，字棣圃，江苏太仓州人。由州学生佐学幕，以知县发四川。宁远夷乱，檄运兵械，至则知府黄承麟留办剿抚事，充营务处，摄大足。川汉铁路拟派租股，请岁减万馀金，民困以纾。摄永川，解散公口秘密会，编练保甲，群盗屏迹。既受代，大吏仍以营务属之。同志军起，双流境尤嚣张，檄摄县事，捕诛其尤者，人心少定。未几，省城变作，土寇四起，以事至簇桥，被困，中枪死，十月二十日也。
吴以刚，字克潜，江苏阳湖人。以知县发四川，尝权彭县，县铜厂通松潘、茂州夷地，素为盗薮，胥吏与通，十馀年不获一犯。以刚乘冬至朝贺礼毕，驰马自率队擒之，未午，获著名巨盗数人归。宣统三年，以父忧，充重庆属水路巡警提调。武昌变作，党人谓以刚藏军器，执而戕之。
时候补县丞陶家琦在重庆，诬与以刚通谋，并遇害。候补知县湖南文某，字晋岩，省城兵变，亦与於难。
奎荣，字聚五，满洲正红旗人，成都驻防。同治十三年翻译进士，用知县，发四川。奎荣笃嗜程、朱书，务躬行。性温厚，与人语，惟恐伤之。始权南充，偶误决一狱，屈者恚而得狂疾，闻之大戚，曰： 是予之罪也！ 亟集两曹，自引咎，平反之，自是听断益平。尤留意风化，在峨眉任，捐俸购儒先书，集书院诸生定课程，亲为讲授。历犍为、彭水、庆符诸县，所至劝学，一如在峨眉时。庚子前，以老告休，捐居宅为学校用。铁路争事起，总督赵尔丰持之急，奎荣太息，谓 损下益上失民心，蜀祸将自此始 ，遂避地郊居。同志军起，复迁入城。十月初四日，绅民迫总督交政权，又讹传北京失守，遂讬疾不食。或谓年已笃老，毋过自苦，奎荣慨然曰： 国事如此，吾辈尚偷生耶？ 至十四日饿死，年八十。奎荣德望为蜀士推重，皆称聚五先生。既殉节，益崇敬之。
王毓江，字襟山，安徽宿州人。父心忠，官江南总兵。毓江将家子，有材略，以知县官江苏，复以道员改发陕西，充兵备处总办。余诚格擢湘抚，檄调湖南，仍管兵备处事。长沙变，被执，骂不绝口，被乱兵所戕，到湘才九日。
同时死难者，候补游击刘骏堂，湖南益阳人。光绪庚子，自立军谋起汉上，事败。骏堂时管带院署卫队，捕党人最力，党中尤恨之。至是自益阳拘至省城，徇於市，骏堂骂不绝声，众愤怒，丛击毙之，并籍其家。
锺麟，字书春，蒙古正白旗人。光绪二十九年进士，用知县，发湖南，补浏阳。摄永顺，宣统二年，调嘉禾。省城难作，衡永郴桂道通令输款，麟闻大恸。即集士绅谓曰： 麟莅县经岁，无德於民。今国亡城危，请诸君先杀麟以谢百姓。幸县城不罹兵祸，死无所恨！ 皆相顾错愕，为好语慰之。九月二十一日，民军围县署，锺麟坐堂皇，屑金自尽。预伏火内室，妻邱氏熸焉。两子及次子妇均遇难。
典史何永清，字泽溥，四川新津人。捐典史，发湖南，历权州同、州吏目，屏绝规费，胥役畏之。尝於除夕，有富商以金为寿，请系一负债者，永清曰： 除夕人皆欢聚，我拘之，非人情。我受金而使人一家皇皇，尤非此心所安。 峻拒之，其廉介类此。变作，誓与锺麟死守。或有谂永清者，谓： 邑侯旗籍，民军恐不相容，公幸自爱。有变，当奉公主县事。 永清谢之，不为动。道令至，永清痛哭，悬印於肘，自经死。
沈瀛，字士登，江苏吴县人。尝刲臂疗母疾。以劳保知县。尝从湘抚吴大澂出关，事转运，丝毫不自润。累署武陵、长沙，奏擢知府。宣统二年春，长沙以米贵肇事，尾抚署，以瀛前任长沙得民心，复令摄任，缉匪赈贫，省城复安。三年八月，充营务处提调。新军既变，黄忠浩被戕。瀛方出巡，新军遮入谘议局，请为长沙守，不可；请仍宰长沙，又不可；锢诸室，令所亲劝之，至泣下，瀛曰： 官大清州县二十年，一朝背之，异日将何面目见人乎？ 言已大哭。与前湘乡知县城固申锡绶同忍饥，以死节相勉。党人知不可屈，拥二人出，骂不绝口，同死之。时长沙协都司熊得寿为人狙击死。忠浩自有传。
世增，字益之，为祖大寿后，隶正白旗汉军。由生员入同文馆，通法文。随使英、俄诸国，历保道员，加布政使衔。尝译西藏全图、西伯利亚铁路图进呈。光绪三十二年，授宁绍台道，外务部调丞参上行走。三十三年，授兖沂曹道，擢云南按察使，调交涉使。宣统二年，擢布政使。三年七月，调甘肃，未行，而革命难作。时新简滇藩未至，或讽世增速交替，可脱险，以 义不当苟免 辞之；事亟，法领事韦礼敦劝入领事馆，又谢之。有｛封心｝世增者，则曰： 人孰无耻，安有一省大吏求庇外人者？得死，命也！ 挥眷属出，独抱印不去。
九月十三日，兵变，世增夕怀印步谒总督李经羲，仆纪祥从，总督拒不见，乃归。出手枪自击，纪祥遽夺之，恚曰： 汝误我！ 军队突入，拥至讲武堂，索金助饷，斥之。韦礼敦闻讯来视，且允代任饷银二万，变兵略无图害意。夜半，枪声作，杨某绐守兵，谓电请大兵且至，众遂叩寝门，迫世增为都督，且以枪拟之，卒不应，排枪起，中五弹死。纪祥图殉，众义之，获免。乃市薄槥敛。事上闻，赠巡抚，谥忠愍。
石家铭，字订西，湖南湘潭人。治刑名，游滇，佐大府幕，凡边防扼塞及通商各国科条章约靡不谙究。云南自界连英、法领土，交涉尤繁，文书往复，惟家铭随方应付，动中翾要，历任总督皆倚重之，以县丞累擢知府。宣统元年，补昭通，三年，调澂江，寻改开化。视事数月，审结滞狱数百起，多所平反。九月十五日，巡道所募新兵骤变，署中仅哨弁李世清率卫兵二十人守御，相持竟夜，子弹尽，仰药不死；和金屑服之，又不死；乃令世清燃火油，以身投入，世清哭随之，遂共焚死。世清，云南人。
琦璘，满洲镶红旗人。由部曹选授云南澂江府知府，调补顺宁，严正廉洁，对属吏不少假借。省城兵变，正筹议集兵往剿。先是顺宁县令萧贵祥疏脱要犯，援例上劾，贵祥衔之。至是结巡防营乘不备入城，贵祥假他事请琦璘至文昌庙会议，突起围之。琦璘理喻不退，遂大骂，众怒，遽开枪击杀之。城中大乱，贵祥遁去。
毛汝霖，字泽卿，四川成都人。云南候补知州。宣统三年，榷永昌府釐金，代行知府事。九月初六日，腾越兵变，永昌民大震，集民团守御。十二日，电传省城变作，知事不可为，仰药死。营官罗某，民军入城，不屈被害，碎其尸。
胡国瑞，字琼笙，湖南攸县人。举人。光绪二十九年，挑知县，发云南。始摄霑益知州，清积讼逾百。三十三年，署弥勒，县多盗，易八令不能治，告戍将： 我行，君继之，出不意，可擒也。 如其策，破贼巢，擒其渠斩之。明年大潦，蠲赈并举，以循绩上闻，被旨嘉奖。旋补江川，擢大关厅同知，皆未之任。时请修墓归里，既受代矣，变作，遣家属作，寓子书曰： 省垣不守，布政使被戕，馀无殉节者。臣子之义，万古为昭。予虽无守土责，然实官也。俟北信，当死即死。 旬日后，讹传京师破，明日有汲於署东井者，井上有双履，往视之，则屹立井中死矣，背有遗书，曰： 自经不死，又复投井。 又书曰： 京师沦陷，用以身殉。达人不取，愚者终不失为愚。 於是县吏棺敛之，邑人请封其井，题曰胡公井。
张舜琴，字竹轩，云南石屏州人。举人，选昆明县训导。讲正学，尚名节，士皆敬之，擢顺宁府教授。事继母孝，迎养学舍，颜其堂曰 不冷 。监师范学校，人疑舜琴改平时宗旨，及观其学规严肃，壹准礼法，皆翕服。外国教习亦佥曰： 张先生正人。 学使叶尔恺调充学务议绅。变作，有令剪发，即夕阖户仰药死。
锺麟同，字建堂，山东济宁州人。威海武备学堂毕业。治军严整，累保道员。以尝从军龙州，调入滇，充陆军第十九镇统制官。宣统三年九月初九日，七十三标兵变，夜半，自北校场入城。麟同率卫队扼五华山，手发机关炮，毙者数百，而七十四标驻巫家坝者应之，更迭战山下。军械局员阴与之合，移巨炮城上，攻五华，蚁附上，卫队伤亡多，子弹亦尽，突围转战，慨然曰： 身为统将，乃破坏至此，何面目生存耶？ 以手枪自击而仆，变军碎其尸，剖心啖之。上闻，有 忠骸支解，惨不忍闻 之谕，谥忠壮。
同时死难者：辎重营管带范锺岳，字静甫，直隶盐山人，力战死；七十二标标统罗鸿奎，直隶天津人，被执不屈死；七十四标副官张之泮，直隶河间人，遇毒死；七十二标第三营管带张恩福，直隶静海人，大骂被害。
孔繁琴，字韵笙，安徽合肥人。以文童投武卫军，入武备学堂，毕业，充哨官。庚子拳乱，扈两宫西狩，与兄繁锦殿后，夺回龙泉关，名以起。尝调广西帮办绍字营，驻柳州。营本降匪改编，将调入城，疑而譁变，戕统军，繁琴奋击之，歼甚众。又调广东管带巡防队。惠州匪声言欲投诚，胁绅求一见，繁琴盛服单骑往，觉有异，出匕首刺之，立毙。匪党将致死，援者至，乃免。地方亦以匪首死，始不复扰。历保知县，宣统元年，调云南，充蒙个防军分统。以劳补靖边同知，又以赈奖知府。民军之变，独率一营扼普雄。军至，急与战，死甚众。已而左膝中弹伤，弁兵请退，怒，以枪击之，所部遂溃，仅七人死守不去。民军中有素重繁琴者说之，又以枪毙数人。乃大愤，发一枪，问： 降否？ 曰： 不降。 累问之，答如故。至十三枪，乃中要害死。管带张荣魁与繁琴本同学，是日亦战死。荣魁亦安徽人。
王振畿，字化东，山东滕县人。天津武备学堂毕业，充哨长，累擢至统领，改道员，入滇，总办兵备处，治军有节制。变作，欲坠城死，仅伤左股，遂被执。劝降不从，见害。
张嘉钰，字武平，湖南凤凰厅人。起世职，累官至总兵。宣统三年，署腾越镇。武昌变
起，有自省遗嘉铚书讽其达时变者，嘉钰谓： 我所知者，与城存亡而已，其他非我所能行，亦非所忍闻也。 未几，腾越防军起应民军，九月初六日围镇署，出堂皇弹压，兵猝入，被戕。
陈兆棠，字树甘，湖南桂阳州人。父士杰，山东巡抚，自有传。宣统三年，兆棠官惠州府知府。九月，粤中党人起应武昌，总督张鸣岐遁香港，民军遂踞省城，设军政府。潮州镇赵国贤自尽死，所统防军扰乱，守、道、知县皆逃。士民惧，坚留兆棠收抚防军，部署未定，二十八日，民党纠众攻府署，火及宅门，左右挟兆棠出。民军悬赏购执，令输饷十万贷死，兆棠曰： 死则死耳，安有钜金助尔谋反？ 众怒，缚之柱，中十三枪乃绝。国贤自有传。
冯汝桢，字莱云，浙江桐乡人。以诸生捐知县，发广东。榷商谳狱，咸举其职。宣统三年七月，摄西宁。广州变起，党军闯县署，胁汝桢悬白旗示归顺，持不可。俄而枪声作，乃朝衣冠出大堂，众争前，枪刃交集，洞胸穿肋，断右臂，死之。
何承珍，字性存，湖南湘潭人。少治说文学。光绪六年，学政陶方琦按临长沙，以漯字为题，承珍徵引详赡，文誉以起。光绪季年，广东陆路提督秦炳直招入幕，於军事多所赞画。时提督驻惠州，以总稽查任之。宣统三年八月，革命军起，惠及邻境匪皆蠢动。闻营官有通敌者，密告炳直，而营务处刘殿元以全力让主帅自任，否则偕死。承珍感其意，以首触地谢之。亡何，饷匮薪米竭，援师不至，承珍以死自誓。城陷，夕归私室，自书绝命时日，置衣带中，并遗书诫子，自经死。炳直上闻，以 忠义可嘉 褒之。
白如镜，字显斋，隶镶黄旗汉军。由笔帖式补銮仪卫官，出为兴宁营都司。宣统元年，署潮州左营游击，兵变不屈死。
何培清，字镜亭，广东归善人。入提标，补千总。光绪三十四年，领连和防营，提督秦炳直才之。调博罗，剿罗桂帮匪，尽歼之。会鄂变，粤应之，民军猝集，攻博罗。培清以三百人登陴守两昼夜，敌不得逞。奸民开门迎民军，执培清，不欲死之。甫出，猝遇罗桂馀党，出不意，狙击死之。
时又有黄兆熊者，名家玟，以字行，湖南湘潭人。久从秦炳直为惠安水师营哨官。博罗既失，民军薄惠州，兆熊被调入城守，三日目不交睫。城陷，传提督被害，悲怆不欲生。时全城抢攘，独携枪至城堞间，以足趾触枪机，洞贯胸腹死。
张德润，南雄人。以千总充香山巡防营管带官。革军入县城，守南门力战，援绝被执，杀之，投尸江中。嘉应州游击柏某，时亦以兵变遇难。
张振德，并失其籍。广西候补知府，充巡防队统领。十月，浔州乱，率师至黄茅规进剿，众寡不敌，中枪死。时南宁府知府摄思恩府舒志，亦以兵变死之。
来秀，字乐三，姓聂格里氏，满洲镶蓝旗人。由翻译生考取笔帖式，历官刑部，屡决疑狱。充军机章京。光绪三十三年，出知汀州府。大吏议加汀盐价，力争罢。武昌事起，福建响应，总督松寿殉难，全省无主。来秀在官多惠政，士绅忧来秀满洲，为人指目，谒请护避汕头，来秀以大义自矢，不之允。九月三十日，郡城骤悬白旗。来秀知事不可回，朝服坐大堂，北向叩头，仰药死。松寿自有传。
刘念慈，字晋芝，湖北锺祥人。由廪生选教谕，俸满，以知县发福建，补永安。福州既乱，土匪倚山险，聚众数百人，念慈募勇督剿。匪负嵎抵抗，勇被枪死，念慈亦重伤，为匪拥去，索银币取赎。念慈即间遣人持绝命书归，且曰： 慎毋来赎，以增羞贻累！ 卒绝粒不食死。
李秉钧，汉军正白旗人。由謄录叙知县，选泰宁，有治声。革命变作，慨然曰： 国亡与亡，义也！第县治无官，民将失所。 召绅士议保卫，法既定，仰药死。继妻乌苏氏亦抑药殉之。
王荣绶，字笛青，湖南善化人。以军功起家，官甘肃。光绪二十八年，改选连江县知县，严於捕缉，党人莫敢留县境。受代寓省城，被拘至军政府，责以前事，抗辞不屈，被害。
定煊，福州驻防。诸生。有幹略，官佐领。武昌变起，将军朴寿日料军实、简卒伍。旗民能胜兵者，皆授以兵，而任定煊为捷胜营管带，日夕操练。防军图变，於九月十八日，扬言旗营将开炮洗城以惧众。四鼓，炮声隆起，分扑军、督两署。朴寿亲督所部血战两昼夜，防御长瑞、骁骑校巴扬阿主军书，发愤从战，相继殒於阵。前者僵，后者继，变军不支，渐引卻。侦利枪巨业皆在于山，定煊从朴寿於二十日夕，短衣草屦，督死士袭山垒，深入，中炮死。
长瑞、巴扬阿均翻译举人，同隶驻防之前锋森俊、苏都里、达哈使、尚阿里，领催桂斌、庆铭，举人松音，均阵亡。教员麟瑞，举人裕彤与兄笔帖式裕丰，族兄哨官铄钦额，均殉难。朴寿自有传。
王有宏，字金波，直隶天津人。同治五年，投效铭军，充兵目。自平定发、捻馀孽，与剿台湾番法人攻台湾诸役，均随军有功，擢至游击。日本渝盟，奏调山海关办防务。和议成，入江南防营，以缉枭匪劳，记名总兵。江苏巡抚鹿传霖器之，从入秦，扈从两宫回銮。寻为河南巡抚张人骏奏留，倚以练军。人骏督两广，移督两江，皆从。管江南缉捕营，兼统总督卫队。宣统三年八月，湖北告变，檄统选锋十营会提督张勋江防军守江宁，尝请率三千人赴沪守制造局，断苏、杭铁道，未果。无何，江苏巡抚程德全宣布独立，率兵攻江宁，提督张勋与战，颇胜，而变军别出一支攻督署，有宏以机关炮击却之。十月初旬，德全以江浙联军至，麕集薄城，有宏驰出通济门，以三百人战。民军以远镜测知有宏所在，发枪，子中左腹，犹植立，督军士进击，左右舁至医院，乃绝。电闻，赠太子少保，谥壮武。
何师程，字云门。由袭骑都尉擢副将，保总兵，补江南督标中军。十月十二日，宁垣陷，自戕。
黄凯臣，本名彩，以字行，江苏江都人。入徐宝山虎字营为哨官，叙功至游击，以事去职，至卖茶自给。武昌变起，江宁将军铁良添募十营助城守，凯臣领其一。省城既陷，各营相约悬白旗，凯臣语所亲曰： 城不守，而相率降附，吾实耻之！ 联军至，横刀大呼杀敌，驰入阵，被戕。
戚从云，徐州人。由行伍官千总，隶江苏巡防营，以能缉捕名。苏、沪独立时，从云率巡防一营驻黄渡，抵抗不从，遂为民军所戕。
盛成，字挹轩，本荆州驻防。同治初，金陵克复，调江宁，由骁骑校累擢镶黄旗佐领。民军攻江宁，知城不可守，约知交城破各挈孥就火药库，谋同死。十月十一日，城破，有言缴械免死者，众要盛成往，不应，率子妇赵，孙国瑞，女三，赴药库，携酒痛饮，炷香以待炸发。
哈郎阿，字叔芬。素与盛成善，闻之，亦挈妻张，子成仁、成义，女一，往，同时熸焉。旁近旗民无老幼男妇，巨响一震，死不知数。
南山，字寿民。充贴写，累擢防御。初从将军铁良驻军北极阁，城破，知同僚集都统署，驰入，言曰： 吾辈受国厚恩，今宜发天良，背城一战。不济，则以死继之！ 无应者。出召军士语如前，亦无应者。恚甚，发枪自击死。妻某，闻南山殉节，抱其子纵火自焚死。
培秀，字希贤。先以襁褓子授其戚，以阿芙蓉膏饮一女、一侄女，夫妇自焚死。
防御松柏与妻、子、女八人，骁骑校恩钧夫妇，副前锋宝林全家，防御长年，均自焚死。隶某旗洪某，闻变，先以妻女投官井，与同居刘永祥阖室举火自焚。洪失其名，永祥，微者也。中学教习兴发，约同营前锋锦秀同投塘水死。小学校长富勒浑布，尝以世浊独清，誓与屈灵均为伍，有欲缚献民军者，跃入水，犹抗声语曰： 吾今日遂吾志矣！ 不受援，死。防御严德海，骁骑校爱仁阿、荣生，均率妻、女、子、妇，千总色勒善夫妇，佐领广照，世职关秀昆，相率投水死。防御果仁布，城破自尽。世职鹿鸣，自经死。队官汝霖、彭兴，教练官恩锡，执事官魁秾，均以不屈被害。
阵亡者，为骁骑校赵金泉，教练官鹏兴，排长海祥，炮队官赵寿昌。被戕者，千总富有，世职金珍、祥泰、韩万兴、鸿锡、侯恩、俊卜、金海、永潮、韩万富，文生衣吉斯浑。
凡旗兵战死及眷属与难见姓名者数百人。事定，掩埋丛冢凡十三处，其数不可稽。生员长明，以在杭州武备学堂肄业，为同学斫之死。
桂城，字仲藩，姓伊布杼克氏，蒙古镶红旗人，世京口驻防。由生员入武备学堂，考送日本振武、士官诸学校。入联队实习，调江宁为宪兵协军校，管陆军警察营。宣统三年九月，变作，遗妻、子枪令自裁；族人在军者，咸勖以大义。时第九镇统制徐绍桢驻秣陵关，往谒，知桂城不与同志也，拘荒祠中。新军败雨花台，迁怒桂城，拥之出，中数枪死。后二年，补谥刚愍。
延浩，字子馀，蒙古鄂依罗特氏，汉姓文。既老，赤面白须，善骑射，如少年。官协领，以原品食俸。载穆殉节，默不语，具衣冠北面再拜，僵卧不食卒。
文蔚，字子贞，蒙古人。同治初，从将军都兴阿军，累擢佐领。变作，家人劝出避，誓死不应。一夕，痛饮，哭不止，家人谓其醉也，中夜遽卒，盖阴以毒物自戕矣，年八十。
协领佘世宽，骁骑校恩厚、同源，佐领春涛、延熙，防御贵庆、延福，前锋锦章、炳炎，领催东皋、德庆、延昌、松廷、三元、锡昌，云骑尉良，师范学校校长崇朴，生员崇椿，同以绝食死。防御吉瑞呕血死。领催德霈自经死。前锋锺祥、达邦，领催庆耀、升奎、国能、殿伦、发昆，五品顶戴发元，生员穆都哩，同自经死。前锋德尚，领催清泰，投江死。举人恩沛，吞玻璃死。佐领荣康、德兴、普亮，前锋国栋、和庸及弟启瑞，领催文光、延熙及弟延本、海春，恩骑尉延章、西登布，武举人炳南，生员喜德，师范毕业生锡蕃，均受伤死。安徽县丞寿馀及二子德兴、德祚，同日遇害。其被调江宁者，排长国权、海靖、文馨、启贞，与桂城同日死。排长炳升，守北城战死。马兵那康元，遇敌军南门，搜军械，不服，缚於树，支解死。
高谦，字敬亭，湖南沅江人。同治季年，从左宗棠度陇司书记，以劳保县丞，发安徽。光绪八年，宗棠督两江，委谦淮北督销分局，连任十有七年，盐商馈遗皆不受；受代，典衣裘而行：商民颂之。三十三年，补安徽阜阳县丞，清严不妄入民间一钱，知县有过举，辄阴为规正，民尤爱戴之。宣统三年九月二十五日，安庆变作，变兵旋入阜阳，左右劝谦引避，厉声斥曰： 名位虽卑，大节不易，吾岂苟活者耶？ 即夕饮鸩自尽。凌晨家人入视，则衣冠端坐，气绝，面如生，年七十有四。民闻之，皆走哭，议立祠祀之，因乱未果。
黄为熊，字子祥，江西德化人。由举人挑知县，发浙江，署於潜，再署东阳。民好讼，积案千百，排日决事，民畏而感之。署兰溪，除盗匪殆尽，益兴学重农。治行上闻，被奖。省城变作，闻之欲自裁，翌日，闻讹言谓京师陷，大恸曰： 主忧臣辱，主辱臣死，何颜见地方人民耶？ 乱民来夺县印，正色谕之，不许，抱印自经。僚友趋救，气已绝，面如生。
文海，字云舫，汉军镶蓝旗人。由拔贡生用知县，发浙江，一摄长兴，充劝业道科长。新军变，入寓搜军械，得洋枪，将絷之，文海发枪，毙一人，伤二人，出报其党，被收，慷慨不屈，引颈受刃死。
赵翰阶，字春亭，山西祁县人。父受璧，奉天昌图知府，有惠政。翰阶随侍边塞，习骑射，以任侠重乡里。拳匪之变，尝乘垣毙其酋。增韫素与习，官浙江巡抚，令充卫队管带。杭垣变作，抚署被围，率犹子赵锦标等突围入护巡抚家属，穴墙匿民舍。明日，闻巡抚为新军所拘，往救之，挈锦标持手枪出，为变兵所执，曰： 我北方男子，岂畏死者！ 遂与锦标同被害。
贵林，字翰香，满洲正红旗人，杭州驻防。官协领，与浙人士游，有贤名。浙兵变，驻防营犹抗拒，相持二日。浙人劝罢战，招贵林出营议事垂定，有陷之者，谓旗营反覆不可信，且诬贵林署毒各坊巷井中，变军诱之出，枪毙之。同出者，子量海，举人存炳，佐领哈楚显，同被戕。
额特精额，字蔚如，杭营正红旗防御，驻守武林门。辛亥九月十四夜，变兵强令开城，额特精额喝问： 何人？ 以 革命党 对，遂斥曰： 汝等狗也！我不死，城不能开。 独持枪击众，众环攻，惨剁死，暴尸数日，居近商民始殓之。
文荣，字如山，蒙古巴岳特氏。世袭云骑尉。变兵攻旗营三日，坚不下，使来议和，合营官兵原效死力争，将军德济遽遣贵林出许之，官兵皆掷枪军署，痛哭散去。文荣愤不欲生，手书十六字曰： 杭营失守，忠义扫地。清流北向，是吾死所！ 遂投河死。
迎喜，号寿芝，满洲镶白旗人。年八十馀矣，当议和时，诣军署以死争，大呼曰： 八旗受国恩三百年，今事至此，若辈犹欲靦颜偷生乎？ 遂归，闭户自经死。
金海，正蓝旗前锋校。变兵架巨炮吴山，遥轰旗营，众议启城驰夺之，金海原从战，闻议和，遂弃械于河，亦自经死。
希曾，正蓝旗监生，前南昌知府盛元孙。变兵入营多劫杀，希曾斥之曰： 既议和矣，奈何犹为盗贼行？ 众怒，击，竟剁尸如泥。时旗人皆自危，颇有无故被杀者，其姓名不能尽详矣。
玉润，汉军镶红旗人。光绪季年，以銮仪卫治仪正出补秦州营游击。武昌事起，甘肃僻远，总督长庚素持镇静，闻陕西扰乱，乃戒严。时有道员黄越者，宿与南方党人通，充军事参议，欲通陕中民军谋独立。以陕中民军屡败，乃阴引川军入甘为援。玉润侦知，日与守备习斌筹守御，以限於兵额，末由增募。是时南北款议成，甘、陕电断不相闻。越於秦州各官独惮玉润忠鲠，壬子正月二十三日，遂率众入城据各署局，而以兵围游击署。玉润列队出拒，身自督战，终以兵少不敌，玉润中枪，殒於阵。
劳谦光，字佩兰，山东阳信人。少读书，有用世志。入北洋武备学堂，毕业，山西设武备学堂，聘为教习，管带马队营，捐知县，遂官於晋。新政创始，若督练处、警察学堂并充提调官。数岁，移充北洋常备军第三镇参谋官，兼军需官，擢第六镇工程管带官。武汉变起，率工程营赴前敌，筑桥汉上，将以济师，敌争之力，炮子雨下，躬督视不卻，猝中炮死，时十月初六日。死而桥卒成，清师得渡，得汉阳，清廷主兵者遂有停战之议。
吉升，字允中，满洲镶黄旗人。以学生官本旗前锋，入海军学习，积资充海筹兵舰帮带官。湖北告警，海军奉调赴援，至者兵舰十五艘、鱼雷艇二艘。清军攻汉阳，海军助势，而炮发多不命中。未几，言煤罄，相率下驶。九月二十一日，海筹与海容、海琛三巡洋舰奉令离汉口，二十三日抵九江。时江西九江已响应武昌，海容、海琛遂相约悬白旗，停泊。海筹管带喜昌不欲，邀吉升同遁，吉升潸然涕下，曰： 国家经营海军四十年，结果乃如是耶？ 发愤投长江死。
张程九，字子沄，奉天台安人。由岁贡考充盛京宗室学教习，任满，以知县用。宣统元年，选为奉天谘议局议员。三年九月，鄂变起，地方不逞之徒，假改革名义，狡然思逞，台安齐某纠众将起事，惮程九持正不敢发。程九闻警，至省谒总督赵尔巽，请派队剿办，免涂炭地方，尔巽允其请，并令回县办乡团以资捍卫。程九归，经县西佛牛录，为群贼所伺，设伏遇害。恤赠知府，赏世职。
王文域，字伯若，四川人。知山东乐安县，辛亥冬，为变兵所戕；黑龙江海伦府巡防马队管带官谭凤亭，於十月阵亡：有旨优恤。伊犁将军志锐被戕，仆吕顺以朴诚著，临难护主，同死之。从死者，武巡捕官刘从德，四川人；教练官春勋，京旗人。志锐自有传。
张传楷，字睿斌，直隶青县诸生。充宗人府供事，叙劳得知州。革命军起，举朝震恐，自亲贵达官而下，惟日以徙家入外人居留地为事。传楷愤甚，诣都察院上说帖，请代奏，院官无在者，止院门，哭三日，无一官至。逊位诏下，拔所佩刀自戕死。自铭十六字曰： 成仁取义，孔、孟所垂。读书明理，舍此何为！ 
孙文楷，字模卿，山东益都人。同治癸酉举人。潜心著述，尤精金石之学，以收藏贫其家，力耕自养，恒屡岁不入城市。有適野集、一笑集，皆咏田事诗也。逊位诏下，家人秘不以闻。经月，忽入城访友归，即仰药自尽。将死，嘱其子曰： 吾行吾所安耳，毋谓我死节也！ 著有老学斋文集二卷，今吾吟草四卷，稽庵古印笺四卷，古钱谱等书。
王乘龙，字少枚，福建龙溪人。安贫好学，以岁贡生授经里中。闽军应武昌，乘龙感怆，弥日不食。翦发令下，长至谒宗祠，宗人劝之，乘龙不一语。入夕，乃潜设香案自经死，案上遗诗曰： 肤发千钧重，纲常万古新，毁形图苟活，何以见君亲！ 年六十有一。
赵彝鼎，字焕文，江苏江阴县诸生。好程、朱之学。武昌变起，苏抚程德全应之，愤痛绝食。十月初九日，出而不返，明日，家人迹至三贤祠楼，则衣冠北面悬梁间，气绝矣。检箧得遗笔千馀言，有曰： 我死合君臣之义，冀斯人不以我君为满洲而漠视之！原国家大兵早至，反正者免，胁从者赦。 又曰： 我为国故不死於家，会文讲学地，正欲以明人伦也。 
施伟，字卓斋，江苏高淳县诸生。傲岸绝俗，以兄喜谭新学，心非之。逊位诏下，大恸。壬子元日，具衣冠拜家祠，自书輓句祠壁，投塘水死。
李泽霖，字郇雨，广东香山县诸生。教授生徒，以小学、近思录为日课。闻变，绝粒五日死。先手书 清处士李郇雨墓 七字授其子，俾刊墓道。且命二子毋入学校，毋出仕。
胡穆林，失其名，湖北江陵县诸生。变作，上书荆州将军议战守事，将军壮之。时电报被毁，具乞援牍，令赉以北行。至资福寺，为通敌之警察所侦，絷沙市敌营，诃之曰： 汝汉人，奚助满人为？ 穆林叱之，遇害。
杭州望江门有更夫某者，夜鸣钲巡於市，变军自城外入，方昧爽，猝见之，急鸣钲大呼兵反，狂走向官署，冀警备。军诃之不止，追及，枪击之，立毙。
梁济，字巨川，广西临桂人。父承光，卒官山西，贫不能归，寓京师，喜读戚继光论兵书暨名臣奏议。光绪十一年，举顺天乡试，时父执吴潘祖荫、济宁孙毓汶皆贵，济不求通。迨毓汶罢政，始一谒之。大挑二等，得教谕，改内阁中书，十馀年不迁。举经济特科，亦未赴。三十三年，京师巡警厅招理教养局，济以总局处罪人，而收贫民於分局，更立小学课幼儿，俾分科习艺，设专所售之，费省而事集。由内阁侍读署民政部主事，升员外郎。在部五年，未补缺。逊位诏下，辞职家居。明年，内务部总长一再邀之，卒不出。岁戊午，年六十，诸子谋为寿，止之，不可，避居城北隅彭氏宅。先期三日，昧爽，投净业湖死，时十月初七日也。遗书万馀言，惓惓者五事：曰民、曰官、曰兵、曰财、曰皇室，区画甚备。予谥贞端。
有吴宝训者，字梓箴，蒙古人。尝为理藩院员外郎。素与济游，闻济死，痛哭。越日，亦投净业湖死。
简纯泽，字廉静，湖南长沙人。父桂馥。纯泽生七岁，即出嗣伯父敬临。敬临以总兵从左宗棠军攻金积堡叛回战死，谥勇节，赐骑都尉世职。纯泽自幼吐弃俗学，尝入粤从西人习军械制造法。桂馥客游新疆，久不归，迄二十馀年无耗，纯泽乃以袭职从度陇军，欲遂出嘉峪关觅之。陇督以荒远坚阻，而行文地方官搜访，卒不能得，则大痛，谓他日不求死乡里也。入陕西，为布政使升允所重。庚子，升允率师勤王，纯泽与营官欧丙森从。遇夷兵正定，斩数百人。疾作，闻丙森战死，力疾请战，升允尼之，上书责升允，词甚直。正定令将迎夷师入，下令军中严阵待，夷慑之，解去。升允擢巡抚，檄管武备学堂，兼领新军，后复檄充新军教练官。会后抚以贪黩闻，非门金不得通，积二岁不往。又与道员王毓江议军事不协，谢归里。国变后，居数年，悲咤不解。丙辰夏，北行之京师，旋客天津。后一年至烟台，游烟霞洞，去之威海，投海死。获其尸，有自书绝命词，以树墓碣镌 大清遗民 四大字为获尸者告，感其义，敛而葬诸海滨，且立碣焉。
王国维，字静安，浙江海宁州诸生。少以文名。年弱冠，適时论谋变法自强，即习东文，兼欧洲英、德各国文，并至日本求学。通农学及哲学、心理、论理等学。调学部，充图书馆、编译名词馆协修。辛亥后，携家东渡，乃专研国学。谓： 尼山之学在信古，今人则信今而疑古，变本加厉，横流不返。 遂专以反经信古为己任。著述甚多，撷其精粹为观堂集林二十卷。返国十年，以教授自给。壬戌冬，前陕甘总督升允荐入南书房，食五品俸，屡言事，皆褒许。甲子冬，遇变，国维誓死殉。驾移天津，丁卯春夏间，时局益危，国维悲愤不自制，於五月初三日，自沉於颐和园之昆明湖。家人於衣带中得遗墨，自明死志，曰 五十之年，祗欠一死！经此世变，义无再辱 云云。谥忠悫。海内外人士，知与不知，莫不重之。
