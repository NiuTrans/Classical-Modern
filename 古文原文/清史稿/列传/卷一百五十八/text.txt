颜伯焘怡良祁宇黄恩彤刘韵珂牛鉴
颜伯焘，字鲁舆，广东连平人，巡抚希深孙，总督检子。嘉庆十九年进士，选庶吉士，授编修。道光二年，出为陕西延榆绥道、督粮道。历陕西按察使，甘肃、直隶布政使。大军征回疆，以转运劳，赐花翎。署陕西巡抚。十七年，授云南巡抚，改建滇池石徬，农田赖之。兼署云贵总督。伯焘累世膺疆寄，娴习吏治，所至有声。
二十年，擢闽浙总督。时定海已陷，伯焘至，劾水师提督陈阶平於英兵前次攻厦门告病规避，又论琦善主款偾事，及林则徐守粤功罪。二十二年，奏请饷银二百万，造船募新兵及水勇八千，以备出洋御敌。复疏陈广东兵事，略曰： 闽、粤互为唇齿，呼吸相通。自正月虎门不守，粤事几不可问。四月内夷船驶泊省西泥城，防勇望风溃遁，兵船被焚，炮台弃去。当事者以洋银六百万元令知府余保纯重啗敌人，始允罢战，犹报胜仗，指为就抚，以欺朝廷。夫抚非不可，然必痛剿之后，始能帖伏。今逆势方张，资之库藏，何不以养士卒？如谓曲徇商民所请，何不於誓师之始，申效死之义，与之同守？粤民非不可用，前有萧关、三元里等乡数千人围困义律，乃余保纯出城弹压，始渐散去。保纯以议抚之后，不应妄生枝节，是谓六百万之资可以求安也。奕山、隆文已远避数十里，杨芳，齐慎亦退入城。奕山、隆文等阅历未深，杨芳年老耳聋，皆不足当重任。斯时惟有特简亲信重臣，督造船炮，用本省之人，作本省之兵，悬以重赏，未有不堪一用者。臣移驻厦门，督修战具，但使船炮稍备，即当奋力攻击，不敢老师糜饷，以取咎戾。 又荐裕谦、林则徐可任粤事。
伯焘主战甚力，欲一当敌。七月，英兵三十馀艘犯厦门，投书索为外埠，即驶入攻击，接战，毁敌轮船一、兵艇五，敌遂聚攻炮台，总兵江继芸、游击凌志、都司张然、守备王世俊皆死之。伯焘所募水勇，以节饷议遣，未有安置。当战时，呼噪应敌，英兵登岸，以台炮回击，厦门官署街市并毁，伯焘退保同安。英人得厦门不之守，越数日，移船赴浙洋，惟留数艘泊鼓浪屿。诏斥不能豫防，仓猝失事，以厦门收复，免其治罪，议革职，从宽降三品顶戴留任。寻命侍郎端华至闽察勘，坐未能进剿罢职，时论仍右之。咸丰三年，召来京，将起用，道梗不得至，寻病卒。子锺骥，宣统初，官至浙江布政使。
怡良，瓜尔佳氏，满洲正红旗人。刑部笔帖式，洊升员外郎。道光八年，出为广东高州知府，调广西南宁。历云南盐法道，山东盐运使，安徽、江苏按察使，江西、江苏布政使。
十八年，擢广东巡抚。禁烟事起，林则徐、邓廷桢主之，怡良偕预其事。二十年，兼署粤海关监督。及琦善至，撤防议抚，疏请暂示羁縻，怡良及将军阿精阿皆不列衔。二十一年正月，沙角、大角炮台既失，琦善私许通商，并给香港，义律行文大鹏协撤回营汛。怡良疏陈曰： 自琦善到粤以后，办理洋务，未经知会。忽闻传说义律已在香港出示，令民人归顺彼国。提臣移咨副将钞呈伪示，臣不胜骇异。大西洋自前明寄居澳门，相沿已久，均归中国同知、县丞管辖，议者犹以为非计。今英人竟占踞全岛，去虎门甚近，片帆可到。沿海之地，防不胜防，犯法之徒，必以为藏纳之薮，地方因之不靖，法律有所不行。更恐洋情反覆，要求不遂之时，仍以非礼相向，虽欲追悔，其何可及！圣虑周详，无远不照，何待臣鳃鳃过计。但忽闻海疆要地，外人公然主掌，天朝百姓，称为英国之民，臣实不胜愤恨。一切驾驭机宜，臣无从悉其颠末。惟上年十二月二十八日钦奉谕旨，调集兵丁，预备进剿，并令琦善同林则徐、邓廷桢妥办，均经宣示。臣等请添募兵勇，固守虎门，防堵要隘。今英人窥伺多端，实有措手莫及之势。不敢缄默，谨以上闻。 於是诏斥琦善专擅之罪，褫职逮治，怡良兼署总督。英兵寻陷虎门，命怡良会同参赞大臣杨芳进剿，合疏请许英属港脚商船贸易，诏斥怠慢军心，夺职留任。
是年秋，授钦差大臣，会办福建军务，署闽浙总督，寻实授。时英兵已去厦门，其留泊鼓浪屿者仅数艘。及和议成，福州、厦门皆开口岸，命偕巡抚刘鸿翱议善后事宜，筹办通商，兼署福州将军。先是台湾镇、道御敌，迭有擒斩，英人追诉其妄杀冒功，命怡良渡台湾查办，总兵达洪阿、道员姚莹逮京。当和议初定，怡良不能为之剖雪，为时论所讥。二十三年，乞病归。
咸丰二年，起授福州将军，偕协办大学士杜受田治山东赈务。三年，授两江总督。江宁、镇江已陷，暂驻常州。粤匪方炽，兵事由钦差大臣琦善、向荣主之，分驻大江南北。上海逆匪刘丽川踞城，连陷川沙、青浦、南汇、嘉定、宝山。丽川，粤人，商於沪。初起，冒用洋行公司钤记出示，众论汹汹，疑有通洋情事。怡良疏请闽、浙、江西丝茶暂行停运，使洋商失自然之利，急望克复，自能严断济贼。巡抚吉尔杭阿率兵进剿，逾年乃平。时各国因在广东争入城，与总督叶名琛龃龉，每赴上海有所陈议，谕怡良随时妥办，勿徇要求。
五年，粤匪攻金坛，遣总兵傅振邦、虎嵩林会西安将军福兴、漳州镇总兵张国樑进剿，连捷，解围。国樑进克东坝，福兴与之不洽，诏怡良密察以闻。奏言： 国樑勇战，福兴所不及，人皆重张轻福。因有芥蒂，请分调以免贻误。 寻命福兴赴江西剿贼。大军围江宁，久无功，贼势益蔓。七年，以病请解，允之。同治六年，卒。
祁宇，字竹轩，山西高平人。嘉庆元年进士，授刑部主事，迁员外郎。督广西学政，任满补原官。以承审宗室敏学狱不实，褫职。寻予刑部七品小京官，累迁郎中。道光四年，出为河南粮盐道。迁浙江按察使，覆检德清徐倪氏狱，得官吏受贿蒙蔽状，尚书王鼎覆讯，如宇议。迁贵州布政使。九年，召授刑部侍郎。寻出为广西巡抚。十二年，湖南、广东瑶匪并起，宇遣兵防富川、恭城、贺县，搜捕窜匪，追击於芳林渡，斩擒千馀。瑶平，加太子少保。疏陈善后策，扼要移驻文武，稽查化导，如所议行。十三年，调广东巡抚。时卢坤为总督，和衷抚驭，筹修海防。十五年，代坤兼署总督。十八年，召为刑部尚书。宣宗知宇习练法律，故有此授。京察，被议叙。
二十一年，靖逆将军奕山督师广东，命宇往治饷。琦善既黜，授两广总督。时英兵踞虎门，省城迁避过半，宇示以镇静，稍稍安集。参赞大臣杨芳主持重勿浪战，奕山为其下所｛从心｝恿，商之宇。宇以敌方恣哃喝，大军新至，乘锐而用，冀挫其焰，未阻止，遂突攻英舰於省河，敌猝未备，义律夜遁。迟明，英兵大至，逼炮台，守兵溃，英兵进踞城北耆定台，高瞰城中。宇与巡抚怡良亟守西南两门，城外市屋尽毁，客兵皆撤入城。商民知兵不足恃，环请为目前计，款议遂决，予洋银六百万元。英舰退出虎门，而耆定台兵未去，船泊泥城，登岸侵扰，其兵目伯麦闯入三元里，民愤，磔之。义律驰救，受围，遣广州知府余保纯护之出，令率众尽退虎门外。於是乡团日盛，绅士黄培芳、余廷槐等合南海、番禺诸乡立七社，万人一呼而集储穀十馀万石，不动官帑。宇用林则徐堵塞省河之法，以资守御。
是年夏，英人交还虎门炮台，偕奕山疏陈： 现练水陆义勇三万六千馀名，并各乡丁壮，分成团练。前调各省官兵，遵旨陆续分撤。 诏促规复香港，责宇与奕山各抒所见。宇奏： 欲收复香港，必先修虎门炮台，然非设险省河，虎门亦难兴工。先於狮子洋、蚺蛇洞诸要隘筑堡守戍。 疏上，报闻。是时粤师实无力进剿，英人既得赂而去，兵势趋重江、浙，得以苟安。奕山屡被严诘，麾下招诱海盗，献计袭攻敌舰，奕山又为所动，宇劝寝其议。
二十二年，和议成，英商开市益骄，民怨益深，焚其馆，掷货於衢，濮鼎查责言，宇抚慰之，得无事。二十三年，虎门炮台工竣，疏言： 旧式炮台仅可御海盗，今仿洋法，以三合土筑人字形，炮墙量宜增移改建。 又请就海壖围沙成田一百六十馀顷，可给屯丁二千人，且耕且守防要隘。并陈粤民义奋、团练可用状，谕责事期经久，俾济实用。以病乞休，累疏乃得请。二十四年，卒，优诏依尚书例赐恤，谥文恪。
黄恩彤，字石琴，山东宁阳人。道光六年进士，授刑部主事，治狱数有平反。充提牢，以疏防越狱降调，寻复之。充热河理刑司员，卻翁牛特蒙古公贿，黜其爵。累迁郎中。二十年，出为江南盐巡道，迁按察使，署江宁布政使。英兵犯江宁，耆英、伊里布令恩彤偕侍卫咸龄赴敌舰议款，随同定约。事竣，复随伊里布赴广东，筹议通商。改番舶互市归官办，增减税则，稽查偷漏，悉由恩彤与粤海关监督文丰商定。调广东按察使，迁布政使。美利坚人顾盛请入京，恩彤赴澳门辩折，止其行，赐花翎。
二十五年，就擢巡抚。恩彤疏陈洋务，略曰： 欲靖外侮，先防内变。粤民性情剽悍，难与争锋，亦难与持久。未可因三元里一战，遽信为民足御侮也。该夷现虽释怨就抚，而一切驾驭之方与防备之具，不可一日不讲。但当示以恩信，妥为羁縻，一面慎固海防，简练军实。尤必抚柔我民，所欲与聚，所恶勿施，以固人心而维邦本。庶在我有隐然之威，因以折彼嚣凌之气。 疏入，上韪之。寻届京察，与耆英并被议叙。筹备海防，裁虎门屯丁，以沙田租税充战船炮台岁修之费。二十六年，英人争入城，议久不决，粤民愤不可谕，恩彤前疏不为时论所与，被劾。会监临文武乡试，疏请年老武生给予武职虚衔，诏斥其违例，褫职，交耆英差遣。寻以同知铨选。
二十九年，告养归。咸丰初，在籍治团练。天津议和，命随耆英往，恩彤至，则款议已定，仍请终养，同治中，以御捻匪功，予三品封典。光绪七年，乡举重逢，加二品衔。寻卒。
刘韵珂，字玉坡，山东汶上人。由拔贡授刑部七品小京官，洊迁郎中。道光八年，出为安徽徽州知府，调安庆。历云南盐法道，浙江、广西按察使，四川布政使。二十年，擢浙江巡抚。定海已陷，韵珂於宁波收抚难民。沿海设防，钦差大臣伊里布驻镇海督师，琦善方议以香港易还定海，韵珂疏言： 定海为通洋適中之地，英人已筑炮台、开河道，经营一切。彼或饵渔，盗为羽翼，其患非小。浙江为财赋之区，宁波又为浙省菁华所在，宜预杜觊觎。 寻诏斥伊里布附和琦善，罢去，以裕谦代之，命韵珂偕提督余步云治镇海防务。二十一年，英兵退出定海，仍游奕浙洋，裕谦督师赴剿。定海再陷，镇海、宁波相继失守，裕谦死之。韵珂檄在籍布政使郑祖琛率师扼曹娥江，总兵李廷扬、按察使蒋文庆、道员鹿泽良驻防绍兴，募勇二万人守省城，庀守具，清内奸，抚沙匪十麻子投诚效用，人心以安。英舰窥钱塘江，寻退去。扬威将军奕经援浙。
二十二年春，规复宁波，不克，扰及奉化、慈谿，战数不利，命韵珂偕钦差大臣耆英筹办防务。韵珂疏言： 浙事有十可虑，皆必然之患，无可解之忧，若不早为筹画，国家大事岂容屡误？现在奕经赴海宁查看海口，文蔚留驻绍兴调置前路防守，究竟此后作何筹办，奕经等亦无定见。臣若不直陈，后日倘省垣不守，粉身碎骨，难盖前愆。伏乞俯念浙省危急，独操乾断，饬令将军等随机应变，俾浙省危而复安，天下胥受其福。 又力荐伊里布 不贪功、不好名，为洋人所感戴。其家人张喜亦可用。傥令来浙，或英兵不复内犯。 疏入，上颇采其言，命伊里布随耆英赴浙，相机办理。
四月，乍浦陷，伊里布往说英人退兵，於是改犯吴淞，入大江，乃於江宁定和议。韵珂贻书耆英、伊里布等曰： 抚局既定，后患颇多，有不能不鳃鳃过虑者。英船散处粤、闽、浙、苏较多，其中有他国纠约前来者，粤东又有新到。倘退兵之后，或有他出效尤，或即英人讬名复出，别肆要求，变幻莫测。此不可不虑者一也。洋人在粤，曾经就抚，迨给银后，滋扰不休，反覆性成，前车可鉴。或复称国主之言，谓马、郭办理不善，撤回本国，别生枝节。此不可不虑者二也。上所获之郭逆义子陈禄，皆云虽给银割地，决不肯不往天津，而现索马头不及天津，殊为可疑。能杜其北上之心，方免事后之悔。此不可不虑者三也。通商既定，自必明立章程，各省关口应输税课，万一洋人仍向商船拦阻，势不能听其病商攘课，一经阻止，又启衅端。此不可不虑者四也。民人与洋人狱讼，应听有司讯断，万一抗不交犯，又如粤东林如美之案，何以戢外暴而定民心？此不可不虑者五也。罢兵之后，各处海口仍须设防，修造战船炮台，添设兵伍营卡，倘洋人猜疑阻扰，以致海防不能整顿。此不可不虑者六也。今日汉奸尽为彼用，一经通商，须治奸民。内地民人投往者，应令全数交出，听候安插。否则介夫洋汉之间，势必恃洋犯法，不逞之徒，又将投入，官法难施，必寻衅隙。此不可不虑者七也。既定马头，除通商地面不容泊岸，倘有任意闯入，取掠牲畜妇女，民人不平，纠合抗拒，彼必归咎於官，而兴问罪之师。此不可不虑者八也。名曰通商，本非割地，而定海拆毁城垣，建造洋楼，挈眷居住，倘各省均如此，恐非通商体制，腹内之地，举以畀人，转瞬即非我有。此不可不虑者九也。中国凋敝，由於漏银出洋。今各省有洋船，漏银更甚，大利之源，势将立竭。会子、交子之弊政将行，国用、民用之生计已绝。此不可不虑者十也。至於议给之款，各省分拨。浙省自军兴以来，商民捐饷赈灾，宁波菁华为洋人搜括，岁事歉收，责以赂敌之款，势必不应。若如四川之议增粮赋，江、浙万不能行。故剿敌之款可捐，赂敌之款不可捐，他省完善之地可捐，浙省残破之馀不可捐。惟亮虓之！ 所言并切利害。
韵珂机警多智，数见浙兵不可恃，以战事委之裕谦、奕经，专固省防，浙人德之。及事急，再创调停之说，而虑成议於浙，为天下诟，移祸於江苏。然世多讥其巧於趋避。二十三年，擢闽浙总督。疏言： 浙江旧未与外洋交易，与广东情事不同。应於耆英等所议章程稍加变通，先申要约。 又筹海疆善后事宜二十四则，下议行。二十四年，疏报厦门开市，鼓浪屿尚有英兵栖止，恐久假不归，请谕禁，与领事面订预杜偷漏稽查洋众条款。又奏天主教流弊，请稽查传教之地，不令藏奸；或有藉端滋事，据事惩办，不牵及习教，俾无藉口。
二十五年，英人始至福州，请於南台及城内乌石山建洋楼，韵珂难之。士绅见广东争议久不决，亦援以拒。英人诉诸耆英，谓不践原约，则鼓浪屿且不退还，往复辩论，卒不能阻，而闽人归咎於韵珂。三十年，文宗即位，以病乞假，特旨罢职回籍。咸丰二年，坐泉州经历何士邠犯赃逃逸，追论宽纵，褫职。同治初，召来京，以三品京堂候补。复乞病归，卒於家。
牛鉴，字镜堂，甘肃武威人。嘉庆十九年进士，选庶吉士，授编修。迁御史、给事中。道光十一年，出为云南粮储道。历山东按察使、顺天府尹、陕西布政使，与巡抚不合，乞病归。十八年，起授江苏布政使，署巡抚。
十九年，擢河南巡抚。整顿吏治，停分发，止摊捐；筹银二十万两，津贴瘠累十五县；筑沁河堤，濬卫河：甚有政声。二十一年六月，河决祥符，水围省城。鉴率吏民葺城以守，规地势泄水，赈抚灾黎。时水分二流，一环城西南，一由东南行，均注归德、陈州，入江南境。鉴以正河断流，决口难遽塞，议急卫省城。水涨不已，西北隅尤当冲，城垣坍陷十馀处，抛砖石成坝，縆钜舟以御之。奇险迭出，昼夜临陴，民感其诚，同心守护，有不受雇值者。当事急，河督文冲奏省城卑湿不可复居，请择地迁移。鉴疏言： 一月以来，困守危城，幸保无虞者，实由人心维系。若一闻迁徙。各自逃生，谁与防守？恐迁徙未及，水已灌城，变生俄顷，奸民乘机抢掠，法令不行，情状不堪设想。节交白露，水将渐消，惟有殚竭血诚，坚忍守御，但得料物应手，自可化险为平。 命大学士王鼎、侍郎慧成往勘。鉴与合疏言省城可守不可迁，决口可堵不可漫，并劾文冲漠视延误状，於是褫文冲职。秸料大集，缮治堤坝，水亦渐退，守城凡六十馀日而卒完。命偕王鼎等兴工塞决。
会英兵犯浙江，裕谦殉於宁波，命鉴代署两江总督，寻实授。十月，至苏州受事，阅海口，偕提督陈化成治防，缮台增炮，沿海以土塘为蔽，驻四营居中策应。二十二年四月，英兵既陷乍浦，遂窥吴淞口。五月，敌舰七十馀艘来攻，鉴偕化成督战，击沉贼船三，西炮台及战舰皆被毁。敌以小舟载兵由小沙背登陆，徐州镇总兵王志元兵先溃，化成死之。鉴退嘉定，而宝山、上海相继陷。又退昆山，收集溃兵。寿春镇总兵尤渤守松江，敌两次来犯，皆击卻之。英舰聚泊吴淞口外，扬言将北犯天津。六月，突入江，乘潮上驶，直越圌山关，鉴由京口退保江宁。提督齐慎、刘允孝迎战京口，不利，退守新丰。镇江陷，副都统海龄死之。敌舰分薄瓜洲，扬州震动，盐运使但明伦听商人江寿民计，赂以六十万金，遂犯江宁，舰泊下关。
鉴初专防海口，倚陈化成，沿江鹅鼻嘴、圌山关诸要隘仓猝调兵，益无足恃。化成既死事，鉴知不能复战，连疏请议抚。耆英、伊里布先后奉命至，英人索五处通商及偿款，诸臣未敢遽允；敌兵遂登岸，置大炮临城，乃悉许之。合疏以保全民命为请，略曰： 江宁危急，呼吸可虞，根本一摧，邻近皖、赣、鄂、湘皆可航溯。彼所请虽无厌，而通市外无他图。与其结兵祸而毒生灵，曷若捐钜帑以全大局？厦门敌军虽退，尚未收复。香港、鼓浪屿、定海、招宝山仍未退还，使任其久踞逡巡，不如归我土地。既原循例输税，即为悔祸乡风。此后彼因自护租岸，我即以捍蔽海疆，未始非国家之福。所请平礼虚文，不妨假借。事定之后，亦应释俘囚以坚和好，宽胁从以安反侧。 并附详条目以闻。八月，和议成，英兵悉退出海洋。
寻以贻误封疆罪，褫职逮问，谳大辟，二十四年，释之，命赴河南中牟河工效力。工竣，予七品顶戴，以六部主事用，回籍。咸丰三年，粤匪北扰，予五品顶戴，署河南按察使。四年，命卸任，劝捐募勇，赴陈州，偕徐广缙剿捻匪，破颍州贼李士林於阜阳方家集，焚其巢，加按察使衔。五年，又破之於霍丘三河，士林寻於湖北就抚。鉴深得河南民心，前劝捐中牟大工，得钱二百万缗，至是集军饷复及百万。叙功，加二品顶戴。以病乞归。八年，卒。
论曰：颜伯焘怀抱忠愤，而无克敌致果之具。怡良不附和琦善，亦无建树。祁宇依违和战之间，苟全而已。刘韵珂以术驭人，阴主和议。牛鉴以循吏处危疆，身败名裂。要之筹边大计，朝廷无成算，则膺封圻之寄者为益难，况人事之未尽乎？呜呼！论世者当观其微也。
