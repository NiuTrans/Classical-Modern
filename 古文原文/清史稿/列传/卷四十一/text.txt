赉塔穆占莽依图觉罗舒恕勒贝佛尼埒坤鄂泰吴丹
毕力克图噶尔汉阿密达鄂克济哈觉罗吉哈里
拉哈达察哈泰根特华善席卜臣希尔根
赉塔，那穆都鲁氏，满洲正白旗人，康古里第四子。年十四，授三等侍卫。坐事免。崇德时，从伐明，围锦州，击松山、杏山敌兵，屡有斩获。攻新城、高阳、霸州、寿光、博兴，并先登，身中五创。被赏赉，授前锋侍卫。
顺治元年，从讨李自成，败之一片石，追至安肃、庆都。授巴牙喇甲喇章京。从豫亲王多铎转战河南、陕西，频有功。二年，移师江南，克扬州，下江宁，追败明福王於芜湖，予拖沙喇哈番。三年，从端重亲王博洛下福建，明唐王奔汀州，赉塔率师攻破其城，进拜他喇布勒哈番。明桂王据湖南。六年，从郑亲王济尔哈朗进衡州，战败明将陶养用、胡一清；克祁阳，复战败明将周进唐、王进才及一清；又战败明将谭弘，取道州；又战败一清及明将焦琏，取全州。累晋二等阿达哈哈番兼世管佐领。十一年，明将李定国犯广东，从珠玛喇解新会围，进三等阿思哈尼哈番，擢巴牙喇纛章京。十六年，郑成功窥江宁，从安南将军达素讨之。比至，成功已败遁，遂引兵下福建。十七年，战厦门，师失利，坐免官，夺世职。康熙二年，署前锋统领。击李来亨等於茅麓山，数战皆克。八年，擢正白旗蒙古都统。
十三年，耿精忠叛，遣其将马九玉、曾养性、白显忠分三道寇浙江。授赉塔平南将军，赴援。寇犯金华，遣诸将玛哈达、雅塔里、拉哈等击走之，复义乌、诸暨。精忠将王国斌屯金、衢接壤处，为群寇声援。赉塔与总督李之芳驻衢州，精忠将周列拥众二万自常山入。赉塔遣瑚图要之焦园，俘斩过半。精忠将桑明率众五万犯衢州，迎击，斩级万馀。十四年，督兵击九玉，五战皆捷，又破其将李廷魁，焚所屯木城。康亲王杰书军至衢州，赉塔依例归将军印，以都统参赞军务。时九玉退据九龙山，分万人扼大溪滩护粮运。杰书令赉塔攻之，即夕遣兵涉河，直捣九玉营，破之。九玉仅以三十骑遁，遂复常山。率玛哈达等破仙霞关，拔浦城；又与吉勒塔布败贼建阳，克之。进取建宁，薄延平，精忠乃迎降。
其时漳、泉、兴化并为郑锦所据，锦，成功子也。精忠导贝子傅拉塔军攻锦。十六年，与宁海将军拉哈达复兴化，降仙游。进讨叛将刘进忠於潮州，进忠亦降。康亲王杰书奏仍授赉塔平南将军，守潮州。十七年，锦将刘国轩入犯泉州，与总督姚启圣会师赴援，复长泰，战漳州，破敌。十八年，国轩复入犯，迎击，败走。十九年，克海澄，锦还台湾。授赉塔本旗满洲都统，守潮州如故。
尚之信之降也，仍怀贰志，返广东，复抗命。都统王国栋首告，诏赉塔抚慰。之信已杀国栋反，赉塔率兵讨擒之。
时吴世璠尚据云南，大将军贝子彰泰自湖南下贵州，上授赉塔平南大将军，督满、汉诸军自广西入云南。赉塔师自田州、泗城道西隆，迭战皆捷。石门坎者去安笼三十里，地峻陿，世璠将何继祖等拥众拒守。赉塔令诸将希福、勒贝、玛奇等率师前进，而别与总督金光祖等分兵自间道蹑其后。二十年元旦，度贼无备，饬前军进攻；继祖等仓卒出御，后军攀险上，前后夹击，遂夺其隘口，复安笼所。继祖复与詹养、王有功等以二万人守黄草坝。赉塔督诸军奋击，自卯至未，破垒二十二，俘养、有功及其众千馀，并获其象、马。捷闻，上以赉塔自广西深入，先诸军至，败敌，温诏嘉奖。
师至曲靖，遣诸将希福、玛奇、硕塔等分道取霑益、云龙、嵩明诸州及易龙所、杨林城。彰泰师自贵州至，两军合。未至会城三十里，世璠遣郭壮图等迎战，列象阵，彰泰军其左，赉塔军其右，自卯至午，贼五卻五进，殊死战。过金汁河，象反践，阵乱，师乘之，大溃，进屯城东归化寺。九月，赵良栋师自四川至，遂合围。赉塔军银锭山，运炮至，昼夜番攻，世璠将余从龙降。诇知粮将罄，人相食，与诸将环而攻之。世璠众内乱，欲擒世璠以降，世璠自杀。其将夏国相奔广南，胡国柱奔云龙州。遣诸将李国樑、希福等追袭之，擒国相，国柱自缢死。云南大定。
二十一年，凯旋，上率群臣郊劳卢沟桥西，行抱见礼。二十二年，以隐匿之信藩下入官妇女，下所司集质。上谕赉塔有大功，勿以细事加罪。礼部议请夺官治罪，诏改降级罚俸。二十三年，卒，谥襄毅。二十五年，追授一等阿思哈尼哈番。
子费叶楞，袭。雍正五年，世宗命追封一等公，令其孙博尔屯袭。并谕： 赉塔克云南，功绩懋著。当日因其功过相掩，未予优封，欲使立功之臣，咸知儆惕收敛，不可恃功骄肆。今事历多年，后人已知鉴戒。用特追封，示眷念旧臣。 九年，定公号曰褒绩。
穆占，纳喇氏，满洲正黄旗人，南楮子也。南楮事具杨吉砮传。穆占初任侍卫，兼牛录额真。顺治十六年，署噶布什贤章京。从都统卓洛等驻防云南，平元江土司有功，予三等阿达哈哈番，擢本旗梅勒额真。
康熙十二年冬，吴三桂反，命授赫叶安西将军，道陕西入四川进讨，以穆占署前锋统领，参赞军务。十三年二月，师至陕西，时四川巡抚罗森、提督郑蛟麟皆附贼，总兵谭弘亦叛据阳平关。穆占与西安将军瓦尔喀率兵先驱，战野狐岭，败之，克阳平关。总兵吴之茂叛据保宁，穆占进与战，屡击败之。旋以贼阻饷道，引还汉中。提督王辅臣叛宁羌，与之茂、弘相应。穆占从大将军贝勒洞鄂还西安。十四年，诏趣洞鄂讨辅臣，而以穆占代赫叶为安西将军，率师并进。辅臣将高鼎屯陇州河岸，迎战，与达理善击卻之。趋秦州，围合，辅臣将陈万策以城降。穆占复助提督张勇攻下巩昌，还会诸军征平凉。十五年，上遣图海代洞鄂为大将军，辅臣降。穆占分剿馀寇，以次复西河、清水、成、礼诸县。辅臣将周养民等以庆阳降。
九月，诏入觐，进秩视都统，佩征南将军印，统陕西、河南诸军赴湖广，讨三桂，诸将塔勒岱、鄂克逊从。十六年正月，至荆州。时大将军顺承郡王勒克德浑守荆州，贝勒尚善围岳州，安亲王岳乐围长沙，简亲王喇布守吉安。上命穆占助攻长沙，军至，屯阿弥岭。三桂初欲自松滋渡江，进攻荆州，相持数年不得逞。闻长沙有新军至，亟自松滋还援，屯隔江岳麓山。遣其将马宝等屯城外，掘重壕，布铁蒺藜，列象阵以守；而自从常德进，为穆占所败，走衡州。上命穆占移兵会简亲王取衡州。十月，克茶陵，复攸、安仁、酃、永宁诸县。十七年春，克郴州，傍县并下。穆占守郴州，以都统宜理布守永兴。三桂欲通粤东道，与尚之信、孙延龄军合，遣其将马宝、胡国柱等悉锐攻永兴。穆占遣哈克三、硕岱来援。时喇布尚驻吉安，穆占请旨趣进征。六月，宜理布、哈克三战死。硕岱入城守，喇布遣萨克察来援，牒穆占请益兵。穆占谓永兴军事简亲王主之。喇布以闻，上责穆占谬戾。宝、国柱攻永兴，二十馀日不下，闻三桂死，乃引还衡州。穆占率布舒库等追击，败之耒阳。十八年，三桂将吴国贵为他将所戚，遁永州，穆占追剿，克之，道州、常宁、新田、永明、江华、东安皆下。师入广西境，克全州、灌阳、兴安、恭城。诏还定湖南，进克新宁。三桂将郭壮图等拥三桂孙世璠据贵州。
十一月，上命贝子彰泰为定远平寇大将军，规定云、贵，穆占参赞军务。十九年二月，复沅州。十月，克镇远，并定偏桥、兴隆二卫。进克平越，下贵阳。世璠奔云南。十一月，克遵义、安顺、石阡、都匀、思南诸府。二十年正月，世璠将夏国相、高起隆、王会、杨应选等拥众二万拒战，屯平远西南山。穆占与提督赵赖督诸军奋击，起隆等败窜，会降，遂复平远。分遣诸将莽奕禄等逐贼，复大定，应选亦降。遂入云南，与广西军会，壁归化寺。壮图出兵重关，列象阵犯我军。赉塔等纵兵夹击，穆占战尤力，象阵乱，反践其军。诸军乘之，壮图敛兵，止存二十七人，奔入城。九月，四川军至，总督蔡毓荣破重关，穆占亦夺玉皇阁，猛攻东西寺。世璠、壮图皆自杀。穆占入城，抚馀众，籍逆产以闻。师还，授正黄旗蒙古都统、议政大臣。
二十二年，追论征保宁时奏军事不实，征平凉时不临阵指挥，及不救永兴，罪当绞，籍没。上谕曰： 穆占固有罪，但其战绩多至二百六十处，此所议稍过。 命覆议，乃请夺官、削世职、没妻子入内务府，上命但夺官，馀悉宽之。寻卒。
莽依图，兆佳氏，满洲镶白旗人。父武达禅，崇德中从伐明，攻任丘、济阳，并先登，赐号 巴图鲁 ，予牛录章京世职。既入关，授太原城守尉。卒。
莽依图袭职，进三等阿达哈哈番。顺治十五年，从征南将军卓卜特下贵州，自都匀次盘江，破明将李定国。移师定云南。康熙二年，李自成馀党李来亨等据湖北茅麓山，未下，从靖西将军穆里玛攻克之。凯旋，授江宁协领。
十三年，吴三桂陷湖南，复从镇南将军尼雅翰攻岳州，炮击寇舰，败之七里桥。十四年，三桂构广西总兵马雄叛，广东十府失其四。尚可喜请兵，上命尼雅翰率师赴广东，以莽依图署副都统，驻肇庆。甫至，而可喜子之信已叛应三桂。十五年，三桂将范齐韩等偪肇庆，莽依图溃围出，且战且走，还驻江西。闻三桂将黄士标等攻信丰，亟率师赴援，遣奇兵出其背，与城兵衷击之，贼大溃，遂会镇南将军觉罗舒恕解南康围。
十六年三月，上命舒恕留兵守赣州，而授莽依图署江宁副都统，代舒恕佩镇南将军印，帅师规复广东，以额赫讷、穆成额参赞军事。自南康进南安，再进南雄，三桂所遣守将皆出降，之信亦率藩属归顺。莽依图遂逾岭进韶州，韶居五岭脊，为赣、粤咽喉，贼所必争。莽依图以城北当敌冲，厚增土墙，夜则縋卒出城濬壕通水，并分兵断广州饷道。三桂将胡国柱、马宝以万馀人攻城，莽依图屡击卻之；乃扼河西断我水运，又壁莲花山发炮，女墙悉坏。会江宁将军额楚赴援，莽依图出城兵夹击，破四垒，逐北至帽峰山，夜战，大败之。河西贼亦引去，饷运始通。莽依图督军追击，破敌风门澳，斩二千馀级。下乐昌、仁化诸县，乃还驻韶州。
时傅弘烈佩抚蛮灭寇将军印，巡抚广西，所将义兵五千人。莽依图虑其力不支，遣副都统额赫讷将兵八千赴梧州佐弘烈，而之信不为具舟，师久不集。十七年二月，莽依图至平乐，围城，寇水陆拒战，引还中山镇，与弘烈互奏纠，上两释之。莽依图复还梧州，引咎请罢将军，上切责之，命留任图功赎罪。十八年春，三桂从孙世琮犯梧州，莽依图与弘烈谋合诸军分布水陆，与战，贼败去，遂复桂林。语具弘烈传。
三桂将马承荫以南宁来降，世琮自梧州败归，并力攻南宁。城几陷，莽依图方卧病，闻警，督军倍道赴援。贼悉锐依山列鹿角拒战，莽依图使额楚、额赫讷引前锋兵冲击之，而自与舒恕麾大军进，预遣兵潜出山后断归路，尽殪之。世琮负重伤，以数十骑越山遁。南宁围解。命进取云、贵，莽依图以承荫虽降，心叵测，疏请暂驻南宁。上命简亲王喇布镇桂林，莽依图俟都统希福军至，合兵谋进取。十九年，授护军统领。承荫果以柳州复叛，弘烈遇害。莽依图军进次宜宾，承荫驱象阵迎战，以劲弩射之，象返奔，贼阵乱，铁骑乘之，遂大败。承荫复以柳州降。莽依图疾益深，八月，卒於军。
莽依图母贤，尝训以不杀降，不掠民，莽依图终身诵之，时称 仁义将军 。既卒，南宁人绘其像祀之。事平，朝议追论自平乐还梧州失律罪，当籍没。上以莽依图战多，且不扰民，宽之，夺恩诏所加世职，以原授拜他喇布勒哈番兼拖沙喇哈番予其弟博和里。博和里曰： 兄平粤有功，上褒之，不可使吾子孙复袭此职。 乃抚其孙布瞻阿继袭。乾隆元年，追谥襄壮。
三桂初反，十三年正月，上授都统尼雅翰镇南将军，会师德州，道安庆至武昌。寻命参赞军务，攻岳州；旋又命进取南康，克之；又击破三桂将黄乃忠等於袁州。十五年五月，上命哈尔哈齐率江宁兵攻吉安，解尼雅翰镇南将军印授之；螺子山败，改授觉罗舒恕。
觉罗舒恕，满洲正白旗人，武功郡王礼敦曾孙。康熙八年，自一等侍卫授兵部督捕侍郎，调吏部。十三年，命署前锋统领，参赞定南将军希尔根军务。精忠遣将陷抚州，舒恕从希尔根进击，克之。十四年，精忠兵复至，又击破之，克新城、宜黄、崇仁、乐安诸县。上命舒恕援广东，授镇南将军。叛将马雄及三桂将王弘勋攻高州，与战不利，退驻肇庆。十五年，尚之信反，再退驻赣州。十六年，上命解镇南将军印授莽依图，率师下广东，令舒恕留兵佐巡抚佟国桢守赣州。寻复授安南将军。三桂兵自宜章窥南雄、韶州，上命莽依图赴韶州应敌，而舒恕守南雄为声援。
十七年，穆占言郴州、桂阳新复，请敕舒恕移师驻守。舒恕疏言南韶为湖南、江西、广东三省接壤，不可轻离。继命进次梧州。十八年，即军前授都察院左都御史。旋与莽依图共击吴世琮，解南宁之围。舒恕以病乞还肇庆，召还京。入对，上察其神色如故，无病状，诏诘责，命羁候宗人府，下王大臣议，夺职。三十四年，起镶黄旗满洲副都统，再迁宁夏将军，参赞抚远大将军费扬古军务，讨噶尔丹。三十五年，上亲征，授扬威将军，从费扬古出西路。上驻栋斯拉，召费扬古议军事，以舒恕署大将军。师有功，予拖沙喇哈番世职，擢正蓝旗满洲都统。以病乞休。卒。
勒贝，郭络罗氏，满洲正蓝旗人，鄂罗塞臣子。初授侍卫，兼管牛录事。累迁正蓝旗满洲都统。三桂乱未平，康熙十六年春，上以简亲王喇布出师江西久无功，参赞均不胜任，命勒贝及哈克三、舒库往代之。既，命与江宁将军额楚守韶州；又诏进次梧州，与弘烈攻郁林及北流、兴业、陆川、博白，军益振，乘胜下南宁，克象州。十九年秋，莽依图卒於军。诏勒贝代为镇南将军，从赉塔定云南。抵西隆，诇知三桂将何继祖等屯安笼所石门坎，与玛奇率前锋奋攻，次第克三峰，夺隘口，复安笼所。继祖等坚守黄草坝，列象阵以待，复与赉塔大败之，直抵云南城。吴世璠自杀，滇平。师还，道卒。
佛尼埒，科奇理氏，满洲镶红旗人，世居瓦尔喀。父索尔和诺，少孤，兄瑚里纳抚之成立，后为仇所害，索尔和诺手刃之，祭兄墓。崇德三年，来归。从伐明，攻河间，战死，授牛录章京世职。
佛尼埒袭职。授西安驻防牛录额真，进二等阿达哈哈番。康熙初，累擢西安副都统。十三年春，从将军瓦尔喀道四川讨吴三桂。入栈道，闻四川叛附三桂，谭弘据阳平关。从瓦尔喀自野狐岭进兵，斩三千馀级。进朝天关，屡击败敌军。总兵吴之茂以保宁叛，移师往讨之，弗克，凿壕堑与相持。之茂出劫略阳粮艘，截槐树驿运道。我师饷不继，还汉中。之茂要於中途，与总兵王怀忠击之，败走。
其冬，提督王辅臣叛，连陷平凉、秦州。十四年，擢西安将军，加振武将军衔。命与贝勒洞鄂进讨辅臣将高鼎，以四千人屯关山河岸，偕穆占整师与战，破其垒；逐北，又败之渭河桥，进薄秦州。垒未定，贼乘我不备，开壁出战。佛尼埒督军遮击，贼不敢犯。旋攻克东西二关。贼数千掠仙逸关，佛尼埒虑断饷道，分兵往援。贼逾山走，追蹑之，杀其党且尽，遂率师趋陇州。贼纵火焚山泽，佛尼埒曰： 是欲烧绝我輓运道也。若不增兵策应，军食何赖焉？ 因暂驻陇州。
时师攻秦州久未下，而四川及平凉诸寇挟万馀人赴救，城寇与应者亦八千馀。佛尼埒亟还师与诸军合，偕内大臣坤连败贼众，擒其将李国栋等，殪其众三千馀。州城复，以次下礼县、西和、清水、伏羌诸城。汉中运道阻，军大饥。将军席卜臣还西安，上命佛尼埒领兵开栈道，规汉中，缘涂击贼，皆溃窜。十五年，之茂欲为辅臣援，再犯秦州。佛尼埒与护军统领杰殷议绕贼后，绝其运道，复静宁。大将军图海下平凉，之茂遁。又与杰殷乘夜追击，及之牡丹园，遂克祁山堡。之茂仅以十馀骑走。
十六年，追论自保宁退还汉中诸罪，降世职为拜他喇布勒哈番，削振武将军衔，仍署西安将军。十七年，与吴丹等败敌於牛头山、於香泉，率师驻守宝鸡，坚扼栈道诸隘。寇屡至，屡败之。十八年，从大将军图海征兴安，寇阻梁河关。佛尼埒领兵先驱，济乾玉河，拔之。兴安下。十九年，潼川降，并复盐亭、中江、射洪诸县。再败寇豹子山，克泸州。冬，吴世璠将胡国柱自叙州扰永宁，诏授建威将军讨之。二十年，克马湖。世璠将宋国辅等以永宁降。国柱亦弃叙州遁，上命佛尼埒守之。寻命还镇汉中。二十一年，卒。乾隆初，追谥恭靖。子托留，袭世职，官至黑龙江将军。额伦特，别有传。
坤，那木都鲁氏，满洲正黄旗人，先世居绥芬，隶瓦尔喀部。父伊讷克，太宗伐瓦尔喀，先众降。坤事太宗，洊擢一等侍卫，兼管牛录事。太宗伐明，围松山。明总兵曹变蛟乘夜犯御营，迫正黄旗营门。诸侍卫及亲军等皆散列门左右，坤独当门，力战卻敌。上嘉其勇，赐号 巴图鲁 ，赉白金四百，授一等甲喇章京世职。
世祖朝，累进一等阿思哈尼哈番兼拖沙喇哈番。寻以遣祭昭陵辞未往，扈跸南台不入直，又娶女子已赐配者为妻，论罪当死，上宽之，夺官，仍留世职侍卫。顺治十一年，从靖南将军珠玛喇下广东，命署固山额真。破明将李定国於新会，逐至横州江岸，斩馘无算。擢内大臣。康熙十二年，奖先朝诸旧臣，坤加太子太保。
吴三桂反，授振武将军，帅师驻汝宁。王辅臣叛，命移师西安。十四年，又命偕副都统翁爱等进驻汉中，辅臣毁凤县偏桥绝运道，又断栈道，阻汉中声援。诏趣坤援汉中，次宝鸡，以道阻未克进。命罢将军，以内大臣从军。秦州既复，朝议规复汉中，以坤守潼关。
十八年，上念坤已老，召还。追论汉中逗留状，当夺官、削巴图鲁号。上曰： 巴图鲁号太宗所赐，其勿削！但夺官。 仍留一等阿达哈哈番世职。二十四年，授散秩大臣，并谕年衰不能朝，听家居。二十六年，卒。
鄂泰，瓜尔佳氏，满洲正白旗人，世居苏完。国初来归，以军功累进二等阿达哈哈番。顺治间，授盛京礼部理事官，坐事黜，并夺世职，旋复起。康熙初，洊擢盛京副都统。王辅臣叛，大将军贝勒洞鄂西讨，命鄂泰率盛京兵千来京备徵发。十四年，授建威将军，率所部兵驻太原。寻命赴西安参赞洞鄂军务，以建威将军印授副都统吴丹。鄂泰与副都统阿尔瑚屯宝鸡，贼出栈道攻九龙山，鄂泰督兵纵击，尽殪之。辅臣所署置总兵任德望率兵及倮倮七千馀屯益门镇，鄂泰分兵九路进击，自巳至未，破七垒。德望以百骑遁，骁骑校韩楚汉射中其股，乃降。十五年，复捕馀贼红崖堡。十八年，卒，追授拜他喇布勒哈番兼拖沙喇哈番。
吴丹，纳喇氏，满洲正黄旗人，叶赫金台石曾孙也。康熙初，以一等侍卫同学士郭廷祚视淮安河决。十三年，大将军顺承郡王勒尔锦讨吴三桂，吴丹奉使军中，宣谕机宜。王辅臣叛，命署副都统，从鄂泰驻太原。旋复命署建威将军，移师潼关。十五年，从大将军图海征平凉，击贼虎山墩，辅臣乞降，吴丹率数骑入城，安抚降人。
十七年，授护军统领。时汉中、兴安尚为三桂兵所据，上趣图海进军，以吴丹参赞军务，战於牛头山、香泉，屡破贼。图海入觐，命仍佩建威将军印，暂统大兵。旋从图海徇镇安，偕将军佛尼埒战於火神崖，破贼，渡乾玉河，克梁河关，遂复兴安。上命图海还驻凤翔，分兵畀吴丹，与将军王进宝下四川，为后继。十九年，与进宝击贼蟠龙、锦屏诸山，大破之，遂复保宁，获三桂将吴之茂等。时将军赵良栋亦复成都，吴丹与佛尼埒分兵取顺庆、重庆，并下达州、东乡、太平诸州县。诏取泸州，趋云南。吴丹复从佛尼埒战於豹子山，破泸州贼。会永宁复为贼得，仁怀亦不守，良栋劾吴丹不急赴援，解将军印还汉中。事定，还京，王大臣等议罪，夺职。寻授三等侍卫兼佐领。
二十九年，喀尔喀台吉额尔克阿海等为乱，噶尔丹亦犯边，命从大将军裕亲王讨之，战於乌阑布通，噶尔丹败走。裕亲王命吴丹与参领色尔济、博尔和岱诇噶尔丹所在，知远去已数日，乃还。途值喀尔喀叛者，并遇害，赠散秩大臣，予拖沙喇哈番世职。
毕力克图，博尔济吉特氏，蒙古正蓝旗人，世居科尔沁。太宗时，来归，授豫亲王护卫。从伐朝鲜及明锦州，并有功。顺治初，从讨李自成，定西安，移师拔扬州，下江宁，以战绩著，署护军统领，予牛录章京世职，擢正蓝旗蒙古副都统。六年，诏驻防平阳，贼犯绛州，击卻之。李建泰叛据太平，复与协领根特等攻之，久弗下，乃穴地燃火药隳城，擒建泰诛之。累进一等阿达哈哈番。授礼部侍郎，调户部。
十一年，从靖南将军珠玛喇下广东，明将李定国犯新会，屯县左山峪。毕力克图再战败之，追至兴业，斩杀过半，趋横州，定国渡江遁。进三等阿思哈尼哈番。坐事罢官，降二等阿达哈哈番。
十七年，命署护军统领。从定西将军爱星阿出师云南。时明桂王入缅甸，定国与白文选分据孟艮、木邦。十八年，会师木邦，定国走景线，文选走锡箔江，毁桥趋茶山。毕力克图至，获谍者，结筏以济，次旧晚坡，去缅城六十里。缅人谋献桂王，请大军留驻，以百人进兰鸠江备捍卫，於是白尔赫图率前锋以往，毕力克图以护军二百人从之。缅酋蟒猛以桂王出畀我军，遂班师还。文选至猛养，为总兵马宁追及，率众降。毕力克图抚其众，徙之边境。论功，进一等阿达哈哈番兼拖沙喇哈番。
康熙八年，擢正蓝旗蒙古都统，列议政大臣。十二年，加太子少师。十四年，王辅臣叛，授毕力克图平逆将军，帅师驻大同。寻延安、绥德皆陷，命进驻榆林。诇知贼屯杨家店渡口，遂分兵三队，乘夜疾进。黎明，鸣角济河。贼不虞我师至也，皆骇走，遂复吴堡。进次虎尔崖口，遇贼，又击败之。下绥德，乘胜克延安，并招抚附近诸州县。上命移师会扬威将军阿密达攻平凉。将至，辅臣拥众迎战，与贝勒洞鄂等击之，阵斩其将郝天祥。十五年，大学士图海莅师，命毕力克图屯宁夏。辅臣降，还驻平凉。
十七年，移师守陇州、宝鸡。图海议取汉中，与鄂克济哈等分道入，以次降灵台、华亭、崇信诸县。其冬，克成县。十九年，徵还，仍任都统。二十年，卒，年七十有三，谥恪僖。孙常远，袭职。二十五年，追录陕西军功，进二等阿思哈尼哈番。
噶尔汉，纳喇氏，满洲正红旗人，尚书噶达浑子也。噶尔汉袭一等阿达哈哈番，授王府长史。康熙初，迁正红旗满洲副都统。
十四年，授镇安将军，驻守河南。时寇势甚炽，总兵杨来嘉叛，命移师襄阳。十五年，战南漳，破灵机寨。叛将谭弘等犯郧阳，遣党扼城东陡岭，断我輓运道。复与提督佟国瑶会师，分路进击，贼退。十八年，谢泗、刘魁等掠竹山、竹谿诸县，偪郧城，与兴安贼为声援，噶尔汉往讨之。时方溽暑，郧西数百里，山迳陿隘，草木丛塞，霪雨洪注，师阻水，弗能进。噶尔汉期以木落水涸时进师，上责其逗留，削前功。二十年，薄郧城，时弘已死，其子天秘毁垒遁，遂克之。以次下万、开、建始、梁山诸县及忠州。二十二年，授荆州将军。部议当杨来嘉攻房县不能救，当夺职，上命降级留任。
二十六年，湖广裁兵，夏逢龙倡乱。噶尔汉师次安陆，遣协领穆礼玛等攻之，多所斩馘。进次应城，贼还窜武昌，会粮绝，战舰不足用，疏言状，召还，授正红旗蒙古都统。比至都，论退缩玩寇罪，免官。后卒於家。
阿密达，他塔喇氏，满洲正白旗人。顺治间，授三等侍卫，洊擢正白旗满洲副都统。康熙初，擢领侍卫内大臣、议政大臣。
十三年，吴三桂反，襄阳总兵杨来嘉以穀城叛应之。河北总兵蔡禄初与来嘉并为郑成功将，先后来降。来嘉招同叛，禄具枪械，购骡马，密令所部为备。圣祖闻状，命阿密达率兵赴怀庆察视，禄不出迎，谋拒战。阿密达疾驰入其廨，得禄及其孥，悉诛之。耿精忠亦叛，授阿密达扬威将军，率满洲兵千人驻江宁，命习水战。寻授简亲王喇布扬威大将军，阿密达归将军印，参赞军务。
王辅臣叛，十四年，命阿密达仍佩扬威将军印，率兵赴兰州，佐以副都统鄂克济哈、觉罗夸岱。时辅臣据平凉，兰州诸路皆陷贼，大将军贝勒洞鄂令阿密达径攻平凉。五月，克宁州，薄平凉，战失利，退驻泾州。洞鄂兵至，命参赞军务，与总兵孙思克会师进攻，久不下。十五年，大学士图海代为大将军，阿密达参赞如故。既，夺虎山墩，俯攻城，辅臣乃降。
十七年，命赴湖南，从大将军安亲王岳乐讨吴世璠。十八年，克武冈。谕阿密达与安亲王计议，量撤满洲兵，护还京师。十九年，授正白旗蒙古都统。部议平凉战败当夺职，上宽之，命降五级留任。寻复授领侍卫内大臣。
噶尔丹为乱，命诇贼状。二十九年，命参赞大将军裕亲王福全军务，出塞讨噶尔丹，战於乌阑布通，胜敌。师还，部议不能乘胜灭贼，福全以下皆有罪，当夺职。上以师有功，宥之。三十五年，上亲征噶尔丹，阿密达请从征。上次克鲁伦河，以阿密达暂充将军，率留后满洲兵及绿旗步兵赴克勒和硕，并命兼辖留屯各军。寻撤还京师。四十八年，卒。
鄂克济哈，纳喇氏，满洲正黄旗人。初任侍卫，署副都统兼佐领。康熙十三年，三桂反，陕西、湖广并警。上命偕副统色格驻河南府。辅臣乱起，从阿密达赴西安剿御。寻赴兰州参赞阿密达军务，克泾州、宁州，诏嘉之。十八年，从图海攻礼县驿门，大破之。复塔什堡，进克兴安。图海以汉中要地，令鄂克济哈领振武将军，与副都统哈塔将千人守之。
十九年，提督赵良栋等徇四川，与将军吴丹为后劲。泸州陷，率师攻克之，又败之托川雅。未几，贼犯仁怀，吴丹拥兵不救，永宁复陷。命还汉中，而使鄂克济哈领其众。鄂克济哈疏言建昌、永宁相去千馀里，未能兼顾，乃命佛尼埒专领永宁一路，而授鄂克济哈宣威将军，驻军成都，专领建昌一路。二十年，建昌军弃城走，自劾，解将军印，以都统觉罗吉哈里代，还守汉中。寻入为二等侍卫。三十年，迁正黄旗副都统。三十三年，授护军统领。从征噶尔丹，事平，驻守宁夏。三十八年，卒。
觉罗吉哈里，满洲正白旗人，武功郡王礼敦第三世孙。顺治初，授牛录额真，袭父拜他喇布勒哈番世职。遇恩诏，晋二等阿达哈哈番。累迁护军参领、镶黄旗满洲副都统。康熙十二年，吴三桂反，京师奸民杨启隆为乱，都统图海、祖承烈及吉哈里讨平之。佐领鄂克逊擒其党黄吉、陈益，吉哈里亦获焦三、朱尚贤、张大、李柱、陈继志、史国宾、王镇邦等送法司，廉得实，论弃市。语互详鄂克逊传。十六年，命与副都统席布率师赴四川会镇安将军噶尔汉讨贼，即军前擢镶黄旗蒙古都统。三桂孙吴世璠尚据有云南、贵州，其将胡国柱、夏国相、马宝等分犯泸州、叙州、建昌。二十年，建昌陷，上解鄂克济哈宣威将军任，诏吉哈里代之，统所部兵会提督赵良栋复建昌。良栋自雅州入，吉哈里为后，鏖战大渡河，夺寇舟以济。是时师下云南，已合围，国柱等亟引众还，吉哈里遂复建昌。将趋云南，行至武家，疾作，卒於军，恤如例。
拉哈达，钮祜禄氏，满洲镶黄旗人，车尔格第五子。顺治间，以侍卫袭其兄法固达三等阿达哈哈番世职，恩诏累进一等。授兵部督捕侍郎，擢工部尚书、议政大臣。康熙八年，授镶黄旗满洲都统。
十三年，吴三桂叛，授镇东将军，驻防兖州，甫至，而耿精忠叛，犯浙江。诏往署杭州将军，与平南将军赉塔、总督李之芳共筹防御。贼窥金华，遣副都统沃申、副将陈世凯等击卻之；复犯台州，宁波、绍兴皆骚动。上命康亲王杰书为大将军，贝子傅喇塔为宁海将军，统师援浙，拉哈达以都统参赞军务。十四年，击处州贼，连下松阳、宣平。十五年，从康亲王徇福建。精忠降，即导我师攻郑锦。
时漳州、泉州、兴化三府为锦所据，遣其将许耀以三万人偪福州，拉哈达率师击之，破其垒十四。其冬，傅喇塔卒於军，授拉哈达宁海将军。十六年，与赉塔合军攻兴化，克之，其将郭维藩以仙游降。耀奔泉州，复据以坚守。拉哈达率锐师宵加之，漏未尽，梯入，斩耀及诸伪官，入城抚定军民。是时锦连败，还厦门，泉州、漳州二府及海澄等十县皆复，降将四百、兵四千有奇。移师略潮州，叛将刘进忠亦降，乃还守福州。
十七年，锦将刘国轩陷海澄，复犯泉州，断万安、江东二桥，扼长泰、同安诸隘，南北援绝，泉州几不守。拉哈达驻漳州，诏责其不亟援海澄，趣戴罪赴泉州难。拉哈达议自长泰入，会江涨，军阻水。侍读学士李光地方居忧在籍，乃遣使导师出间道，自南靖道漳平趋安溪，遂薄泉州，围乃解。国轩筑垒滨海东石地，当金门、厦门道。十八年，拉哈达遣沃申攻克之。十九年，与巡抚吴兴祚自同安至浔尾，分兵渡海，拉哈达居中，兴祚自左，总兵王英自右，并趋厦门。赉塔与总督姚启圣，提督万正色、杨捷，总兵黄大来师来会，三面合击，贼不能支，遂克厦门。复进攻金门，其将吴国俊等迎降，锦与国轩走归台湾。诏召康亲王还京，命拉哈达与副都统马思文守福州。
二十一年，撤满洲兵还京，追论失守海澄罪，部议降世职为三等，并罢官，上以拉哈达从康亲王平福建有劳，留都统任。二十四年，致仕。四十二年，病卒，恤如制。
察哈泰，萨克达氏，满洲镶红旗人，世居宁古塔。事太宗，从伐明，屡有功。顺治初，逐李自成，讨金声桓，皆在行间，屡擢太仆寺理事官，并授三等阿达哈哈番。复迁太仆寺卿、镶红旗满洲副都统。从伐俄罗斯，将舟师，招降斐雅喀百二十馀户。坐所部战舰战失利，奏不实，罢副都统，夺世职，专管牛录事。
康熙三年，复授镶红旗蒙古副都统。以老乞休，上慰留之。寻迁护军统领，加太子少保。十三年，从拉哈达出驻兖州。上命拉哈达赴杭州，以敕印留付察哈泰，继为镇东将军。十四年，命仍以护军统领帅所部赴荆州，听顺承郡王勒尔锦调度。十五年，三桂将陶继智等犯宜昌，率兵驻江陵，通声援。七月，卒於军，恤如制。察哈泰调赴荆州，上命以镇东将军印授副都统布颜，统蒙古兵留驻兖州。事定，撤还京师。
根特，纳喇氏，满洲正黄旗人。父达雅里，国初来归。从伐明，攻深州，先登，克之。军功，累进一等参将世职。
根特早岁从戎，数立功绩。从伐明，攻泗水县、定州，并先登，赐号 巴图鲁 ，授三等甲喇章京世职。顺治元年，授刑部理事官。五年，金声桓以南昌叛，从大将军谭泰讨之，薄南昌，攻未下，根特自城南以登，拔之。声桓中矢死，擒王得仁。师还，擢梅勒额真，进一等阿达哈哈番。
六年，姜瓖以大同叛，其党虞允、白漳、张万全陷蒲州及临晋、猗氏、河津。从总督孟乔芳济河击之，复蒲城，进征平阳。白漳拥步骑六千至荣河迎战，奋击，大破之。迫黄河，贼未及济，师薄之，贼多赴水死，遂斩白漳，馀奔吉镇，悉歼焉。移师趋猗氏，瓖党卫登芳依山结寨，与万全为犄角，复分兵击斩万全，歼其众。寻生得登芳，复进败瓖党郭中杰於闻喜。
康熙十三年，吴三桂反，命出驻兖州。寻以江西地要冲，命偕副都统席布徙守南昌。长沙陷，袁州、吉安二府与接壤，巡抚董卫国请发兵驻防，命根特自南昌移师，备战御。寻以希尔根为定南将军，根特参赞军务。尚可喜疏请兵，上令根特俟希尔根兵至，率所部下广东。耿精忠反，授根特平寇将军，令仍返江西。副将柯升以广信叛应精忠，破都昌，窥南康，复命根特先定广信，与前锋统领觉罗舒恕自袁州规长沙。是年八月，卒於军，恤如制。
礼部尚书哈尔哈齐副定南将军希尔根驻江西，根特卒，上命以平寇将军印授之。十一月，命赴江宁，赞大将军简亲王军务，镇江南。十五年五月，命率江宁兵赴广东，授华善平寇将军，道江西，命会师攻吉安。螺子山之败，坐夺官，披甲。
华善，汉军正白旗人。石廷柱第三子，为豫亲王多铎壻，授和硕额驸。三桂反，授安南将军，守镇江。寻命赞大将军简亲王军务，驻江宁。十五年，改授平寇将军。十六年，简亲王进军江西，命华善率所部从，以平寇将军印留付江宁副都统科尔扩岱。十七年，授定南将军，命守茶陵。三桂兵攻永兴急，上命简亲王进次茶陵，而令华善救永兴。华善不敢进，上切责之，解将军印，令从穆占自效。事平，论罪，上命宽之。三十四年，卒。子石文炳，袭廷柱三等伯。累迁福州将军。以华善老，召授正白旗汉军都统。寻闻丧还京，卒於途。
席卜臣，瓜尔佳氏，满洲镶白旗人，费英东弟郎格之孙也。事太宗，从上征朝鲜。从睿亲王多尔衮伐明，战於通州，击败太监高起潜军；再从攻锦州，屡战破敌。顺治初，从大军入关击李自成，战於一片石，遂至庆都，败贼於太原。二年，从英亲王阿济格徇陕西，逐自成至安陆。三年，从肃亲王豪格下四川，歼张献忠。五年，从讨叛将姜瓖。叙功，屡遇恩诏，世职至二等拜他喇布勒哈番，官至护军统领。十二年，与都统卓洛等出驻荆州，破孙可望。十六年，与安南将军明安达里援江宁，败郑成功将杨文英等，斩馘甚多。康熙九年，擢镶白旗蒙古都统。十二年，加太子少傅。
十三年，吴三桂反，上授都统赫叶为安西将军，与西安将军瓦尔喀等自汉中下四川。十四年，复授席卜臣镇西将军，与副都统巴喀、德业立同驻西安。寻又命大将军贝勒洞鄂西讨，赫叶归将军印，参赞军务。是冬，席卜臣与赫叶会师攻保宁。三桂将王屏藩拒守，师屯蟠龙山，屏藩出战，潜遣别将自他道绝流渡，挠我师，我师弃营退，席卜臣引还汉中。上命覈诸将罪，赫叶夺职，披甲自效。方军退，佐领穆舒誓死决战，将甲上记号付将军，督兵奋斗。上闻，超擢正红旗蒙古副都统，以奖其勇。
席卜臣至汉中，值王辅臣叛，栈道绝，饷不继，引还西安。旋召还京。事定，王大臣追论蟠龙山战败罪，夺官，削世职。上以席卜臣有劳，免其籍没。寻卒。
希尔根，觉尔察氏，满洲正黄旗人，世居长白山。太宗居藩邸时，任护卫。天聪间，以军功授牛录章京世职。崇德元年，从伐明，连下昌平、宝坻十馀城，迁巴牙喇甲喇章京。击败明太监高起潜兵，擒总兵巢丕昌，又助谭泰设伏，败三屯营骑兵。师还，敌蹑后，诸将护辎重先行，希尔根殿，超授一等甲喇章京世职。二年，从克皮岛。将行围，选扈从，其父雅赖与焉。希尔根向睿亲王多尔衮乞免，不许，绐以珠尔堪代之。事觉，坐欺罔，应罢官夺世职，从宽论罚钅爰。从师围锦州，壁山冈，明兵至，击走之，并击退松山援兵。复坐擅离军伍、言事不实，停叙功。七年，师围蓟州，明总兵白腾蛟率师驰救，希尔根击败之。
顺治二年，从英亲王阿济格讨李自成，围延安，大败其众。其将有一只虎者，称骁果，数犯我师。希尔根三战皆克，遂至西安。自成奔湖广，逐北至安陆，贼据城拒战，复与鼇拜攻克之，获战舰八十艘。引兵武昌，贼又集舰五百浮江将东下，谭泰率众往取，希尔根先至，获之，进三等梅勒章京。三年，从肃亲王豪格征张献忠，与哈宁阿、阿尔津、苏拜败之西充。别趋涪州，讨贼袁韬，斩虏多。寻坐哈宁阿陷重围不救，复与阿尔津等争功，论弃市，诏改罚赎，降三等甲喇章京。
六年，姜瓖叛据大同，希尔根从巽亲王满达海讨之，围太谷，以炮破其城，斩瓖所署置知县李成沛、都司吴汝器，进克大同。以次复长子县，浑源、朔二州。永宁州、岚县、潞安府并降。又与汉岱攻复辽州。山西平，当进秩，因诉前镌秩冤，累遇恩诏，进一等阿达哈哈番。九年，擢巴牙喇纛章京，列内大臣。十二年，加太子太保。
十三年，耿精忠叛，使其将白显忠寇广信、建昌、抚州，授希尔根定南将军，率师援江西，以桑格赞军事，沃赫、伊巴罕从，次南昌，而三城已陷。是时安亲王岳乐驻师省城，檄希尔根先取抚州，贼出拒，连败之，并率沙纳哈击走援贼，城贼待援不至，弃城走。精忠将陈升构土贼郭应定等犯赣州，令副都统甘度海御之，大捷。追至龙泉，破三垒，复攻取曹林十馀寨。十四年，击败精忠将邵连登，复建昌。移师饶州，击退馀干、浮梁、乐平诸县贼。会岳乐师下湖南，命简亲王喇布赴南昌，以希尔根副之。三桂将高大节出醴陵、萍乡，陷吉安，冀断岳乐军后路。我师屯螺子山，大节勇，常以少骑奔我师。喇布仓皇弃营走，希尔根从之，贼入垒，纵饮饱掠而归。俄大节死，希尔根督师攻围，战又弗胜。逾岁贼遁，诏仍驻南昌。寻以老召还。十八年，卒。
子喀西泰，任护军参领。从征四川，攻保宁，死蟠龙山之战。
论曰：当三藩乱时，命将四出，以庶姓授大将军，惟图海与赉塔二人而已。赉塔自广西，穆占自湖南，皆转战下云南，削平巨憝，功最多。穆占功归彰泰，故赏不逮；赉塔、莽依图功与相并，惜中道先卒。佛尼埒等皆夙将，有战绩。其时杂号将军，或出朝命，或即军前除拜。有一人递掌二三印者，有一印迭授二三人者，皆领异军独当一路。综而观之，当日行师应敌之大概，可以得其要矣。
