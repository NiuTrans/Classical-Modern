何桂珍徐丰玉张汝瀛金云门唐树义岳兴阿易容之温绍原金光箸李孟群赵景贤
何桂珍，字丹畦，云南师宗人。道光十八年进士，选庶吉士，年甫冠，乞假归娶。散馆授编修，督贵州学政。入直上书房，授孚郡王读。文宗在潜邸，即受知。桂珍乡试出倭仁门，与唐鉴、曾国藩为师友，学以宋儒为宗。及文宗即位，以所撰大学衍义刍言奏进，优诏嘉纳。数上疏论时政得失，言琦善、牛鉴偾军之将，不宜任兵事。咸丰三年，出为福建兴泉永道。巡防大臣贾桢等奏请开缺，留京随办城守事宜。
四年，畿辅解严，授安徽徽宁池太广道。安庆久陷，巡抚福济驻庐州之店埠。桂珍所治在江南，阻於贼，遂留江北。檄募勇从征，饷无所出，久之，得二百人，至霍山，号召乡团，增为三千人，激以忠义，破捻匪李兆受於霍城，追击至麻埠，进逼流波甿；檄商城、固始乡团截其北，金寨练勇拒其东，自率所部遏其西，兆受大惧，与其党马超江等同降，解散胁从万计，民欢呼载道，馈糗粮不绝。福济令桂珍援庐江，檄至，城已陷，驰救不及，劾罢职。是年，曾国藩破贼田家镇，进围九江，桂珍通牒言战状，国藩以闻。袁甲三军临淮，欲资桂珍兵西与楚师会，至蕲水而九江军失利，武昌再陷。国藩入江西，文报不相闻。桂珍乃提孤军转战潜、霍间。五年春，克蕲水、英山，歼贼首田金爵。和春上其功，予六品顶戴，留驻英山。自桂珍受事，至是八阅月，仅支饷银三百两。民团相从者踵至，益以李兆受降众，饿不得食，五月，师遂溃。
兆受之降也，桂珍请福济羁以官，不听，不能无觖望。未几，马超江被杀，兆受乞拘仇，弗获，则大恚，议为超江复仇，设位受吊，捻党大集。於是安徽、河南皆以兆受复叛入告，兆受诣桂珍自陈，抚慰之，稍定。会福济密书嘱先发绝其患，书由驿递，为兆受所得，谓桂珍卖己。十月，阳置酒，伏兵英山小南门外，桂珍遂遇害，左右四十馀人皆从死。事闻，依道员阵亡例赐恤，赠光禄寺卿，予云骑尉世职。同治初，江南平，曾国藩疏言桂珍率乡团剿贼，饥饿艰难，历人间未有之苦，机事不密，为叛人所戕，天下冤之。诏晋世职为骑都尉，予谥文贞，建祠英山县。
徐丰玉，字石民，安徽桐城人。父镛，嘉庆十四年进士，官至太仆寺卿。丰玉少应科举不遇，捐纳铨授贵州平远知州。署威宁，捕斩大盗，总督林则徐嘉异之，调黄平。苗寨盗魁保禾日聚众剽掠。丰玉清保甲，理屯军，请兵会剿。巡抚乔用迁虑激变，不许。既而苗益恣，从知府胡林翼往剿，保禾遁。时广西匪起，蔓及贵州境。丰玉练民兵，入山搜捕，多得盗魁，诛之。云南巡抚张亮基过黄平，悉其状，密疏荐。迁郎岱同知，署思州府。
咸丰二年，擢湖北黄州知府。甫莅任，而张亮基调湖南，奏调丰玉往襄军事，助守长沙。寻从总督徐广缙赴岳州，武昌已陷，丰玉请广缙速移镇黄州，截贼下窜。广缙不能用，得罪去，张亮基代之。三年，擢湖北督粮道，署汉黄德道。广济民变，戕县令。黄州知府邵纶及新令鲍开运往抚，均遇害。丰玉偕按察使江忠源往剿，捕斩数百人，乃定。
会粤匪由江宁分窜上游，忠源率师援江西，亮基令丰玉统湖北防军驻田家镇。镇当江北岸，后有大山曰黄金塔，小山曰磨盘，下有河直入江中，与南岸半壁山接。山堑水湍，舟行必循湍绕河乃得过，最据形势。丰玉列营诸山，於河上联筏作城，列炮以守。半壁山背倚湖，湖通兴国，入湖处曰富池口。丰玉欲分营半壁山上而兵单，仅遣兵弁了望而已。九月，贼由南昌退九江，遂上犯田家镇。丰玉偕总兵杨昌泗凭墙炮击沉贼船，又毙陆路扑营贼，乘胜追压乃退。次日，贼船拥至，分三路迎击，毙贼甚众，毁其大船。贼由富池口分船数百犯兴国，会江忠源由江西回援，贼复由兴国会於富池口。荆门知州李榞轻军袭之，丰玉遣兵夹击，败挫，榞阵殁。忠源闻田家镇危急，调九江兵驰援，未达，忠源独挈亲兵数十人至。见贼众兵单，惊曰： 不可守矣！ 次晨，大风作，贼连樯骤至，环扑我营。丰玉偕汉黄德道张汝瀛督战，筏城被焚，营垒皆不守。丰玉手佩刀杀贼，遂自刭，汝瀛同殉焉。忠源亲随仅存数人，收集馀众，退驻广济。事闻，予骑都尉世职。光绪中，大学士李鸿章疏陈丰玉政绩、死事状，予谥勇烈，建专祠。
张汝瀛，山东乐陵人。道光元年举人。官广西知县，历贵县、苍梧，以剿匪功洊升知府，亦为张亮基所荐拔。咸丰三年，擢汉黄德道。甫抵任，偕丰玉同守田家镇，殁於阵，予骑都尉世职，追谥勇节。
金云门，安徽休宁人。道光十三年进士，官浙江云和知县。改湖北，历天门、崇阳、随州。以擒崇阳匪首锺人杰功，晋知州。洊擢安陆知府，署粮储道，护按察使，调署黄州。自田家镇失利，贼遂进陷黄州，云门死之，赠太仆寺卿，予骑都尉世职。后京山士民以政绩卓越请建祠，谥果毅。
唐树义，贵州遵义人。嘉庆二十一年举人，官湖北咸丰、监利、江夏知县，洊擢湖北布政使。以病归，在籍办团练。张亮基奏调湖北，署按察使。及田家镇军事亟，率兵防江北陵路，驻广济。既而黄州、汉阳相继陷，树义剿贼德安，进军滠口。咸丰四年，战失利，褫职留任，率舟师御贼金口，船破，死之。予骑都尉世职，谥威恪。
岳兴阿，博尔济吉特氏，满洲正蓝旗人。考授内阁中书，出为河南南阳知府，洊擢湖北布政使。四年，武昌陷，死之。予骑都尉世职，谥刚节。
易容之，广东鹤山人。捐纳铨授湖北德安知府。四年，德安陷，骂贼死之，予骑都尉世职。李榞自有传。
温绍原，字北屏，湖北江夏人。少负奇略。入赀为两淮盐运司经历，改知县。咸丰二年，署六合，减赋役，蠲苛法，民戴之。
粤匪陷武昌东下，绍原以六合为南北要冲，劝民积穀储群堡，修城垣，治守具。团练四乡，合为一气，别募壮勇训练。三年春，江宁陷，贼游骑至境，辄歼之。既而大至，御於龙池，以兵单失利，练总徐琳、达成荣战死，绍原退保南关。会日暮，贼营火，乘乱攻之，斩伪丞相一、伪统制四，馀众歼焉。绍原益增守要隘，浚品字坑伏地雷。守备秦淮阳，千总夏定邦、王家幹，皆能战，贼屡至，随机御之，每擒斩过当，贼惧之，不敢逼。钦差大臣向荣、总督怡良先后上其功，以知府升用，赐花翎，特诏嘉奖；并以绅民深明大义，蠲免六合一年丁漕，增广学额，以示旌异。
四年，贼屯九洑洲，结簰置炮，翼以战舰，顺流下，至八卦洲，绍原夜以小舟袭之，纵火焚簰几尽，偕总兵武庆、江浦知县曾勉礼，分路进攻九洑洲。天大雾，架浮桥袭贼营，大破之，平其垒，被议叙。
五年，署江宁知府，在县设治，督办府属团练事宜。贼屡纠悍党自浦口来扑，皆不得逞。六年，大军攻镇江、瓜洲急，贼数路来援。其自芜湖来者，绍原要之於江，七战皆捷，进划南岸七里洲贼垒，毁其舟。贼乃出陆路，窜踞高资港、下蜀街，巡抚吉尔杭阿檄绍原赴援。绍原令其弟温纶率千人往战，数有功。江北托明阿军溃，扬州陷。绍原由仪徵往援，而贼陷江浦，犯浦口，踞六合葛塘集，偕张国樑驰击於龙池，大破之；又破之於盘城集，连复江浦、浦口。捷闻，擢道员。未几，贼再陷江浦，进犯六合，绍原合水陆击走之。
时军事分隶江南、江北两大营。六合地居江北，绍原以孤城为保障，且数出境渡江助大军攻剿立功，向荣深推重，令充南军翼长。德兴阿督北军，意嗛之。七年，天长、来安土匪起，遣兵破之。列上所部战绩，德兴阿谓越境邀功，置勿录，绍原力争，遂以干顶保举疏劾褫职，仍留六合带勇防堵。寻有旨命兼管江宁、江浦团练。总督何桂清疏言： 绍原以一县倡募水陆各勇，激励绅团，屡歼贼众，出奇制胜。且馀力上搤江浦，下救仪徵，北援来安，江北大营得免西顾之忧。自来安至庐州，尚有一线运道可通者，亦惟绍原是赖。才足匡时如绍原者，实不多见。请复原官，以维系众心。 诏允开复知府。八年，从大军克来安，加盐运使衔。
悍酋李秀成、陈玉成大举援江宁，先陷江浦。德兴阿退六合，三战皆败，又退扬州。贼久憾绍原，合力围攻。文宗恐其有失，诏促德兴阿、胜保速援，皆不至。绍原坚守几及一月，力竭城陷，死之。张国樑既克扬州，即日驰赴，於城陷次日始至，闻者莫不嗟悼。诏嘉绍原 六载守城，久为江北重镇。援师未集，力竭捐躯，深为悯惜 ，赠布政使衔，予骑都尉世职，於六合建专祠，谥壮勇。
夏定邦，六合人；王家幹，睢宁人。从绍原守御，及八卦洲、九洑洲、江浦诸战，皆有殊绩，并擢官都司。城陷，同死难。
金光箸，字濂石，直隶天津人。捐纳通判，分甘肃，署巴燕戎格厅，改安徽知县。青阳民因岁荒抗徵，几酿变，光箸奉檄单骑谕解之。补建平，调定远。定远多盗，巡缉无间，捕土匪陈小唤子置之法。又调寿州。
咸丰三年春，粤匪连陷安庆、江宁，皖北盗蜂起，光箸集民团备战守。陆遐龄者，定远巨猾，系安庆狱。城陷，贼令归结党为北路应，扰定远、寿州、合肥，势甚张。巡抚周天爵兵少不能制，令光箸图之。先布间谍，散其党羽，然后进攻庄木桥。光箸设奇计，亲率勇士擒遐龄父子及其党四十馀人，戮之。天爵特疏荐，晋秩知府，赐花翎。
四月，贼由江宁、扬州分股北窜临淮，扰及凤阳、怀远。光箸於两河口立水营，八公山杂张旗帜为疑兵，列炮要隘。获贼谍逃兵，并斩之以徇，寿州获安。五月，贼复由六合扑正阳关，光箸调练勇千，屯三十里铺及两河口迎击，歼贼二百馀人，乃引去。招降附近土匪谈家宝、张茂等党众数千，皆效用。是年冬，粤匪陷庐州。四年，六安继陷，北路捻匪日猖獗。和春督大军规庐州，不暇北顾。袁甲三剿捻，徬徨於皖、豫之交。正阳为要冲，距州城六十里。光箸扼关以御，捻党数来犯，五战皆捷。季学盛踞于家围，而马四、马五、王亮彩、邓三虎等诸捻党出没州境，先后平之。庐州大军无后顾忧者，光箸之力也。
五年，大军克庐州，光箸署知府，抚流亡，严斥候，数歼伏匪。六年，遂实授。寻巡抚福济疏列其治行上闻，以道员记名，署庐凤道。时和春移督江南大军，袁甲三再起军临淮，捻势南趋。光箸甫出兵，捻首张洛行已破周镇、王庄，犯三十里铺。光箸背水为阵，令曰： 有进无退！ 分三路击之，以八百人破贼数万。七年春，捻匪龚德等掠正阳关，光箸偕副都统德勒格尔渡河袭击，毙贼八百馀，追七十里。将捣其巢，闻六安复为粤匪所陷，回保寿州。粤匪骤至，围城。破其地雷，夜乘雾出城，分三路袭贼营，乡团应之。贼惊溃，追击，毙贼千馀，围立解。捷入，加按察使衔。乘胜合水陆进剿，毁贼营四十馀处，克正阳关，赐号铿色巴图鲁。闰五月，捻匪复踞正阳关，钦差大臣胜保率兵至八里垛，光箸请夹击於沫河口，建浮桥先渡马队。贼忽由后路钞来，光箸立船头督战，左腿中枪，犹指挥进击，缆断溜急，舟覆，没於河。诏赠布政使衔，依赠官赐恤，予骑都尉世职，谥刚愍，於寿州建专祠。
光箸吏治战绩为安徽第一。尝言： 大兵宜攻不宜守。郡县吏宜守四境，不宜守孤城。 皖北倚为保障。及其殁后，捻氛乃益炽，人尤思之云。
李孟群，字鹤人，河南光州人。父卿穀，道光二年举人，四川长宁知县，累擢湖北督粮道，署按察使。咸丰四年，粤匪陷武昌，巡抚青麟走湖南，卿穀守城殉难，赠布政使，予骑都尉世职，谥愍肃。
孟群，道光二十七年进士，广西即用知县。历署灵川、桂平，以剿匪功擢南宁同知。咸丰元年，匪首洪秀全犯盘龙河，孟群手执藤牌督战杀贼，鏖战连日，贼不得渡。擢知府，调赴永安军营。二年，授泗城知府。贼犯桂林，孟群赴援，连战北门外及古牛山、五里墟、夹山口、睦邻村，迭挫贼锋。围解，加道衔。进平浔州艇匪，擢道员，署浔州知府。三年，调江西九江府，仍留广西剿贼。
四年，曾国藩在籍治水师，闻孟群名，奏调率千人往偕杨载福、彭玉麟东下，攻拔城陵矶，克岳州，调广西平乐府。贼陷武昌，孟群闻父殉难，誓灭贼复仇，仍请终制，诏留军。国藩屯金口，塔奇布进扼洪山，定三路攻武昌之策。孟群偕载福、玉麟中流直下，舰分二队，前队冲盐关出贼背，后队自上击下，毁贼船二百馀艘。会诸军剷沿江木栅，破汉关及金沙洲、白沙洲，抵鲇鱼套，西渡攻汉阳朝宗门。贼扬帆下窜，尸蔽江。毁晴川阁下木栅、大别山下木垒，武昌、汉阳同日收复。孟群奔赴父死所恸哭收殓，一军感动。捷闻，加按察使衔，赐号珠尔杭阿巴图鲁。
於是国藩进规江西，孟群率水师抵九江，战两岸及湖口皆捷。五年春，师挫於湖口，贼溯江上犯，陷汉阳，武昌大震。孟群回援，偕彭玉麟败贼汉阳。署湖北按察使，以在忧辞，诏不允。武昌寻为贼陷，从胡林翼屯金口，改统陆师。五月，合击贼，四战皆捷。七月，贼纠党扑金口，孟群拒战失利，陆营溃。诏以众寡不敌原之，命攻汉阳。六年，从总督官文迭进攻，十一月，孟群据龟山俯击，总兵王国才攻西南各门，城中贼乱，遂克汉阳，加布政使衔，以布政使遇缺题奏。
七年，安徽北路捻匪方炽，粤匪自桐城进陷六安、英山、霍山，庐州危急。巡抚福济请援，孟群率陆师二千五百人赴之，途次授安徽布政使。进兵克英山、霍山，攻独山，驻军麻埠。霍山复为贼陷，寻复之。八年，粤匪由潜山、太湖窜扰河南固始。孟群自六安赴援，偕胜保力战解围，被奖叙。剿商城匪党，平之，回军克六安。七月，福济卒於军，暂摄巡抚，未十日，庐州为粤匪所陷，褫职，留军效力。收集溃军，驻庐州西官亭、长城一带。
皖北赤地千里，协饷不至，所部号四千，饥疲已甚。湘军李续宾方克桐城、舒城，飞书乞援，而续宾战殁於三河，势益孤危。九年二月，六安复陷，贼六七万逼长城，营垒被围，死守十馀日。垒破，手刃数贼，受伤被执，拥至庐州，贼首陈玉成优礼之，绝粮不食，赋诗四章书於绢，付人使出报大营，遂死之。
胜保等先已疏陈孟群杀贼阵亡，诏复原官，赐恤，谥武愍。十年，巡抚翁同书以寻获遗骸入奏，命送回籍。袁甲三复奏孟群死事实迹，诏於庐州建专祠，依巡抚例优恤，予骑都尉兼云骑尉世职。穆宗即位，以孟群父子殉节，忠烈萃於一门，与赐祭死事诸臣之列焉。
赵景贤，字竹生，浙江归安人。父炳言，嘉庆二十二年进士，授刑部主事，历官湖南巡抚。
景贤，道光二十四年举人，误註乌程籍，被黜。捐复，授宣平教谕，改内阁中书。豪迈有大略。咸丰三年，在籍倡团练，以劝捐钜款，晋秩知府，分发甘肃，未往。十年，尚书许乃普荐之，命从团练大臣邵灿治事。闻粤匪陷广德，自苏州驰归，筹布守城。总兵李定太、参将周天孚先后来援失利。景贤收集溃兵，为战守计。侦知江南援军至，出城夹击，擒斩数千，立解城围。从张玉良复杭州，克长兴、德清、武康。既而贼扰嘉兴，景贤分兵屯南浔，扼其冲。四月，贼由太湖、夹浦犯湖州。道员萧翰庆来援，战殁，招其溃兵入伍，出北门击贼，血战数昼夜，贼遁。五月，率炮船进攻平望镇，与楚军合击，克之。会贼酋陈玉成由溧水窜浙境，景贤回救，合民团要击走之，赐号额尔德木巴图鲁，以道员用。六月，进复广德，交军机处记名简放。十月，贼犯杭州，景贤驰援。湖州告警，速回师，贼已至南门外岘山。副将刘仁福率广勇来援，有通贼状，诱擒仁福，斩之以徇。贼夺气，分扰四乡，旋犯西门。合水陆击退，尽破附近诸山贼垒，围复解，加按察使衔。
十一年，复长兴。寻贼踞洞庭东、西两山，长兴不能守，郡北七十二氵娄时被扰。景贤於大钱口增驻水师，联络民团，分顾各路，屡战皆捷。五月，贼踞菱湖镇。率水师进攻，毁贼舟，又破之於澉山溪。九月，贼又逼郡城，鏖战五昼夜，追奔出境。时杭州久被困，景贤率兵滚营前进，连破贼卡二十馀处。贼复乘虚袭大钱口，景贤且战且退，掩击之，贼遁。闻杭州再陷，叹曰： 湖郡孤注，惟当效死弗去，以报国恩耳！ 是年冬，授福建督粮道。同治元年春，诏念景贤杀贼守城，於团练中功称最，特加布政使衔。自贼氛逼城，仅大钱口可通太湖粮道。会大雪湖冻，贼由洞庭东山履冰来犯，大钱遂为所踞。
贼以屡战伤亡多，恨景贤次骨，掘其父墓，戒不与战，但断绝粮道以困之。景贤迭出战不利，密寄帛书至上海与其叔炳麟诀，誓以死守。朝廷惜其才，命曾国藩、左宗棠设法传谕轻装出赴任，景贤益感奋，选壮士三千人，分出斫贼营，夺其粮而还。被围既久，兵日给米二合五勺，官民皆食粥糜，道殣相望。五月，城陷。
景贤冠带见贼，曰： 速杀我，勿伤百姓。 贼首谭绍洸曰： 亦不杀汝。 拔刀自刎，为所夺，执至苏州，诱胁百端，皆不屈。羁之逾半载，李秀成必欲降之，致书相劝。景贤复书略曰： 某受国恩，万勿他说。张睢阳慷慨成仁，文信国从容取义，私心窃向往之。若隳节一时，贻笑万世，虽甚不才，断不为此也。来书引及洪承畴、钱谦益、冯铨辈，当日已为士林所不齿，清议所不容。纯皇帝御定贰臣传，名在首列。此等人何足比数哉？国家定制，失城者斩。死於法，何若死於忠。泰山鸿毛，审之久矣。左右果然见爱，则归我者为知己，不如杀我者尤为知己也。 秀成赴江北，戒绍洸勿杀。景贤计欲伺隙手刃秀成，秀成去，日惟危坐饮酒。二年三月，绍洸闻太仓败贼言景贤通官军，将袭苏州，召诘之，景贤谩骂，为枪击而殒。
自湖州陷，屡有旨问景贤下落。至是死事上闻，诏称其 劲节孤忠，可嘉可悯 ，加恩依巡抚例优恤，於湖州建专祠，宣付史馆为立特传，予骑都尉世职，谥忠节。长子深彦，年十二，在湖南，闻湖州陷，即自酖死。先被旌，附祀景贤祠。次子滨彦，赐官主事；溱彦、涞彦皆以通判用。
论曰：何桂珍儒臣出为监司，以忠义激励饥军，竟抚悍寇；误於庸帅，仓猝殒身。徐丰玉才裕匡济，兵单致败。温绍原守六合，金光箸守寿州，并以弹丸一邑，出奇制胜，砥柱狂澜，其有关於江淮全局者大矣。李孟群战功卓著，至皖北兵食俱绌，卒不复振，父子继死国事，为世所哀。赵景贤以乡绅任战守，杀敌致果，继以忠贞。当时团练遍行省，自湖湘之外，收效者斯为仅见。诸人不幸以节烈终，未竟其勋略，惜哉！
