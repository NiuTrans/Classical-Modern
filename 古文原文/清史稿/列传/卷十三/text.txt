扬古利劳萨子程尼图鲁什子巴什泰觉罗拜山子顾纳岱、顾纳岱子莫洛浑西喇布子马喇希、阿兰珠、阿兰珠弟布尔堪、纳尔察、纳尔察子瑚沙达音布朗格、朗格子和讬、从弟雍舜、玛尔当图、玛尔当图子乌库理、喀喇、喀喇孙舒里浑、洛多欢、崆古图巴笃理穆克谭、穆克谭子
爱音塔穆、达珠瑚、达珠瑚子翁阿岱
扬古利，舒穆禄氏，世居浑春。父郎柱，为库尔喀部长，率先附太祖，时通往来，太祖遇之厚，命扬古利入侍。郎柱为部人所戕，其妻襁负幼子纳穆泰於背，属鞬佩刀，左右射，夺门出，以其族来归。部人寻亦附太祖。扬古利手刃杀父者，割耳鼻生啖之，时年甫十四，太祖深异焉。日见信任，妻以女，号为 额驸 。旗制定，隶满洲正黄旗。
太祖令扬古利守汛鸭绿江，警备严密，无敢犯者。伐辉发多璧城，阻水不得进，扬古利乱流而济，众从之，遂薄城，多所俘馘。岁癸巳，略朱舍里路、讷殷路，戊戌，略安褚拉库路，皆有功。岁己亥，从克哈达，扬古利先登，擒贝勒孟格布禄。岁丁未正月，徙蜚悠城众，扬古利与扈尔汉率兵三百护行，乌喇以万人要诸路。扬古利励众曰： 吾侪平居相谓死於疾宁死於敌，此非临敌时乎？ 持矛突阵，杀乌喇兵七，敌稍卻。夹河相持，诸贝勒军总至，大破之。五月，从贝勒巴雅喇等伐渥集部，取赫席黑路，为前锋。马儿古里村人惊兵至，走负山，因攻据其山巅，驰下击之，尽歼丁壮，俘子女以归。九月，伐辉发，越栅二重，先入，夺其城。岁庚戌七月，从台吉阿巴泰等伐渥集部，略木伦路，克吴儿瑚麻村，望林中烟起，即驰赴之，往复者三，俘获甚众。岁壬子九月，从讨乌喇，攻金州城，城中迎射拒，扬古利冒矢攻克之。岁癸丑正月，再讨乌喇，扬古利先众进战。攻青河，乌喇贝勒布占泰兵甚锐，太祖传矢命诸将退，扬古利持不可，麾众迫城，聚一隅疾攻，遂拔之。
天命四年三月，明经略杨镐大举来侵，总兵杜松等攻界凡，大贝勒代善等帅师御之。我军屯吉林崖，明军屯萨尔浒山，两军相薄，扬古利与贝勒阿巴泰等争先赴敌，破其军，松等皆战死。是夕，明总兵马林以兵至，营於尚间崖。翌旦，移兵往攻，太祖命被创者勿往，扬古利裹创系腕，率十牛录兵，凭高驰击，林兵大溃。七月，攻铁岭，遇蒙古贝勒介赛兵，击破之，遂获介赛。六年三月，从太祖攻沈阳，壕深堑坚，众难之；扬古利拔刀挥本旗兵先登，夺敌所植竹签以阻军者，遂克之。进攻辽阳，复先登陷阵，破其步卒，夺河桥，与明兵战於沙岭，大败之。辽阳既拔，太祖嘉其战多屡受创，命位亚八贝勒，统左翼兵，授一等总兵官，诫勿更临阵。
十年，扬古利守耀州，明将毛文龙遣兵三百来攻，略城南荞麦冲，扬古利率兵追击，尽歼之。旋进三等公。天聪三年九月，同阿山等捕逃人，至雅尔古，遇文龙所部越塞采葠者，击杀九十六人，获千总三及其从者十六人以还。十月，从伐明，薄明都，击败满桂兵於城北，炮兵陷敌伏中，扬古利率亲军十馀人夺围入，悉出之。军还，从贝勒阿巴泰等略通州，焚舟千馀。攻蓟州，明军来援，太宗督右翼三旗攻其西，贝勒代善等督左翼四旗攻其东，右翼两红旗兵少卻，扬古利率正黄旗兵直前突阵，敌败走。太宗命两红旗将佐纳钅爰自赎，以赐扬古利，扬古利分畀将士，不自私。六年，太宗伐察哈尔，命贝勒阿巴泰等及扬古利居守，明兵来侵，诸贝勒御之。锦州战，明兵锐甚，六旗俱卻，扬古利大怒，独率本旗兵奋击破之。旋复从太宗入明边，攻大同、宣府，与贝勒阿巴泰等拔灵丘，隳王家庄，取之。
七年六月，太宗谘诸将兵事，扬古利言： 用兵不可旷隔，若逾年不用，敌以其时乘间修备，虑误我再举。我暇，一年再征；不暇，亦一年一征：乃为善策。我今当深入敌境克城堡，贝勒诸将已痘者驻守，未痘者从上还都。不克，则纵兵焚其村聚；民降者编伍，拒者俘以还。各旗献俘，视牛录为多寡，兵士所获听自取。若此，则人人贪得，不待驱迫，争出私财买马，兵气益扬矣。戍边，贝勒许番代，他将卒不许番代。不耐劳苦，岂有能拓地成功业者乎？或谓用兵数，且妨农。妇子相随，且行且穫，何妨农之有？朝鲜、察哈尔宜且置之，山海关外宁远、锦州亦当缓图，但深入腹地。腹地既得，朝鲜、察哈尔自来附矣。 时诸大臣所见亦略同，太宗遂定策伐明。八年五月，复录扬古利前后战功，进超品公，位亚贝勒，帽顶嵌珠。
崇德元年五月，命武英郡王阿济格，饶馀贝勒阿巴泰及扬古利帅师伐明，入边，克畿内诸州县凡十二城，五十八战皆捷，获总兵巢丕昌等，俘十馀万。出边，击败三屯营、山海关援兵。九月，师还，太宗出都十里迎劳。献捷，设宴，亲酌卮酒赐三帅。十一月，论伐明诸将违律，阿济格出边不亲为殿，扬古利坐不诤，罚土黑勒威勒。
十二月，太宗亲伐朝鲜，扬古利从。二年正月，师济汉江，屯江岸，朝鲜全罗、忠清二道兵来援，营汉城南。是月丁未，太宗命豫亲王多铎及扬古利击之，值雪，阴晦，敌阵於山下，纵兵进击，自麓至其巅，多铎鸣角，招扬古利登山督战。扬古利将驰赴，朝鲜败卒伏崖侧，窃发鸟枪，中扬古利，创重，遂卒，时年六十六。明日，多铎率兵逼敌营，朝鲜兵已夜遁，得扬古利尸以归。太宗亲临哭奠，赐御用冠服以殡。丧还，太宗迎於郊，命陪葬福陵。葬日，太宗复亲奠。
扬古利初事太祖，凡在行间，率先破敌，冲锋挫锐，所向披靡。太宗诫不令临阵，而遇敌忘躯，奋发不自已。行军四十馀年，大小百馀战，功业绝特，而持身尤敬慎。太宗尝命本牛录护军为之守门，赐豹尾枪二，以亲军二十人为卫。其葬，以本牛录八户守冢。是年十一月，追封武勋王，立碑墓道。顺治中，世祖命配享太庙。康熙三十七年，圣祖巡盛京谒陵，亲奠其墓。三十九年，复建碑为文表绩。雍正九年，定世爵为一等英诚公。
扬古利子二：长，阿哈旦，以军功授拖沙喇哈番；次，塔瞻，袭超品公，擢内大臣。崇德六年八月，太宗亲将御明洪承畴，战於锦州，敌遁，命塔瞻设伏追击，斩获甚营松山，明总兵曹变蛟夜率兵突近御营，塔瞻不能御，降一等公。顺治四年，卒，以其子爱星阿袭，爱星阿自有传。
劳萨，瓜尔佳氏，世居安褚拉库。太祖伐瓦尔喀部，取安褚拉库，劳萨来归。旗制定，隶满洲镶红旗。天命六年，从伐明，克辽东，授游击。天聪二年，从伐蒙古多特罗部，进二等参将。三年，从伐明，薄明都，与图鲁什等败敌德胜门外，斩五十馀级，获马数十，进一等参将。八旗选精锐为前锋，号 噶布什贤 。劳萨骁勇善战，使为将，号 噶喇依章京 。每出师，前行侦敌，所向有功。五年八月，从伐明，围大凌河城。上闻明援兵自锦州至，遣劳萨与图鲁什以兵二百侦敌，上与贝勒多铎以兵二百继其后。明兵至，逐劳萨等至小凌河，突近上前，上渡河躬陷阵，后军亦至，共击败之。时我将觉善被围，又有裨将与敌战，敌挥刃将及，劳萨直前奋击，悉拯之出，还，白上，上亲酌金卮以劳。明监军道张春等合马步兵四万，渡小凌河，严屯拒战，劳萨受上指，领纛而前，力战破敌垒。十月，复与图鲁什往锦州松山侦敌，遇明兵，奔宁远，斩其执纛者十馀人。
十一月，闻察哈尔兵至，劳萨率兵百侦敌。会察哈尔兵引去，追击之，逾兴安岭，勿及，甲仗、驼马委於道者，悉收以还。六年四月，从伐察哈尔，师次博罗额尔吉，劳萨率兵前行，收蒙古流散者二百馀人。五月，与阿山率兵百至喀喇莽柰侦敌，遇察哈尔逻卒，逐而斩之。我国谍者刘哈为敌困，敌兵殆百人，劳萨以七骑大呼破围入，挟之出，敌披靡败走。寻侦察哈尔汗弃地，遁已远，还白上，上乃自布龙图班师，至枯橐，劳萨还与大军会。
七年，上命劳萨与图鲁什等将三百人略宁远，分其兵两翼突入沙河所，斩三百人，获裨将一、牲畜二百七十。八年二月，复略锦州松山边境，往锦州投书明总兵祖大寿。五月，与图尔格率兵出边，渡辽河，沿张古台河屯戍，卫蒙古，扼明兵。劳萨屡以寡胜众，功多，进三等副将，赐号硕翁科洛巴图鲁。十二月，察哈尔部众来归，命劳萨将百人迎护。九年四月，从贝勒多尔衮收降察哈尔部众，师还，略明边，劳萨夜率兵进败宁武关兵，遂毁关入，进略代州；复进略忻州，度黑峰口，遇明逻卒四十人，悉击斩之，获其马。
崇德元年，偕吴松等赍书谕明松棚路潘家口诸戍将，因侦敌边隘，多所俘馘。上伐朝鲜，命劳萨与户部承政马福塔以兵三百先为贾人装，昼夜行，将至朝鲜，其戍将出御，力战，尽殪其众。朝鲜国王李倧使劳师郊外，以其间走南汉山城。师还，吏议劳萨备不严，使倧得走，当夺世职论罚，上命毋夺职。二年，授议政大臣。三年二月，从伐喀尔喀，上使劳萨赍书谕明宣府将吏归岁币、开巿。劳萨获喀尔喀四十馀人，收其财物、牲畜，纵使去。师还，吏议劳萨罪当死，上特命宥之。八月，从贝勒岳讬、杜度伐明，自密云墙子岭口入。岳讬奏言： 噶布什贤将领劳萨等逐溃兵，得明逻卒，诇知墙子岭坚不易拔，岭东西高处可越。 分军四路深入，明兵合马步八千人拒战，阿兰泰所将蒙古兵稍卻，劳萨与图赖等奋战陷阵，明兵败去，其夜复至，劳萨击卻之，遂入其垒；又率所部逐敌，斩百七十馀级，俘九十，获马百三十有奇，进二等梅勒章京。
五年五月，与吴拜侦敌广宁边境，自中后所入，循海而南，斩二百级。上自将攻锦州，劳萨伏兵高桥，纵敌弗击，论罪，降世职，夺赐号。六年四月，从郑亲王济尔哈朗伐明，围锦州，设伏，击明兵松山，获马百九十。劳萨逐明兵，见敌援至，使骑驰问济尔哈朗曰： 敌援至，若之何？ 济尔哈朗以为怯，闻於上，上曰： 劳萨素勇敢，且身被重创，不当议小过。 五月，明总督洪承畴以兵六万援锦州，屯松山北，我师未集，劳萨力战，败其前锋。会上命睿郡王多尔衮等济师，复与战，大败之。劳萨行塔山东侦敌，获敌骑，克锦州外城。九月，命复劳萨世职、赐号。旋代洪尼喀为梅勒章京。是月，上自将督多尔衮等与承畴决战，劳萨从多尔衮陷阵，力战，死之。既克敌，上遣内大臣携酒临奠，恤赠三等昂邦章京，以其子程尼袭。
程尼既袭职，三遇恩诏，进一等伯，任议政大臣。顺治九年，从敬谨亲王尼堪征湖南。十一月，及明将李定国战於衡州，我师败绩，没於阵，恤赠拖沙喇哈番。十二年，追谥国初以来有功诸将，劳萨谥忠毅，程尼谥诚介，并立石纪绩。
劳萨弟罗壁，初以军功授阿达哈哈番，至是并袭程尼世职，进为二等公。卒，其子降袭一等伯。再传，无嗣，乾隆间，续封二等子。
图鲁什，伊尔根觉罗氏，世居叶赫。归太祖。旗制定，隶满洲镶黄旗。天命九年，为牛录额真。蒙古有亡者，逐得之。十年，命率兵至旅顺口捕盗，俘获甚众。擢甲喇额真，授游击世职。
天聪三年，从太宗伐明，图鲁什先驱侦敌，至大安口，城下兵出战，图鲁什单骑奋击，师继至，克之。自遵化向明都，明兵自蓟州踵师后，图鲁什设伏击卻之。十二月，上军明都西南，令图鲁什与梅勒章京阿山循城觇敌多寡。获谍，言明总兵满桂、黑云龙、麻登云、孙祖寿合兵四万，屯永定门南二里许。还白上，且曰： 敌盛，宜及其不虞，乘夜击之。 夜三鼓，秣马蓐食，八旗及蒙古左、右翼兵俱进。图鲁什率所部先驰入敌垒，敌阵乱，师从之，明师遂败，斩桂、祖寿，获云龙、登云。与劳萨、席尔纳等往来游击，屡有斩馘。四年正月，从贝勒阿巴泰、济尔哈朗逐斩叛将刘兴祚，进二等参将。既，复从贝勒阿敏守永平，谍告明兵且至，图鲁什以四十人侦之，巴笃理、屯布禄等以百人策应，共击败明别将张弘谟兵。语详巴笃理传。已而，明兵大至，阿敏弃永平引师还。命往视边墙，率兵五十为三队，麾使后，独与四骑先至塞下，蒙古数十人猝起，相薄两垣间，环而射之，图鲁什突围出，顾所将骑卒皆陷围中，一骑中矢且仆，复大呼驰入，援三骑挟伤者俱归。
五年八月，从伐明，攻大凌河，明援兵二千自松山至，图鲁什与阿山、劳萨等以兵二百迎击，败之，斩百馀级，获三纛。还，上酌金卮劳之。九月，攻锦州，明援兵自锦州至，与劳萨从上破敌。语详《劳萨传》。复遵上指，令军中张旗帜，举炮，伪若明兵来援，致城兵出战，伏起，敌败走。明监军道张春等集诸路军来援，渡大凌河，屯长山。图鲁什先以偏师邀击，小胜。戊戌之夕，上亲督骑兵袭敌垒，图鲁什先进，两军力战，卒破明师，获张春。十月，侦锦州松山，斩明兵执纛者。十一月，逐察哈尔兵，逾兴安岭。
六年，从伐察哈尔，次博罗额尔吉，招流亡，皆与劳萨偕。上令哈尔占具粮糗储乌兰哈达，而以甲喇额真颜布禄、牛录额真董山司转运，愆期，粮糗不时至，吏议当死。上命覆谳，众皆言法不当宥，图鲁什言： 曩者上申谕 临阵而退当斩 ，然亦尝恩宥；今罪颜布禄、董山而贷其死，实惟上恩。 上从之。
八年二月，略锦州。五月，擢噶布什贤噶喇依昂邦，进三等副将。六月，复从伐察哈尔。七月，至归化城，遇察哈尔诸宰桑以千二百户来降，率以谒上。是月，毁明边墙入大同，与瑚什布等击败明总兵祖大弼军，略地至宣化，攻怀远，设伏左卫城，击败明总兵曹文诏军。上驻左卫城西，使图鲁什如宣府侦敌。闰八月乙酉，遇大弼侦卒十五人，图鲁什单骑驰击，矢中其腹，犹力战不已，斩二人，俘十三人。图鲁什创甚，上亲迎视之。丁亥，卒於军，赐号硕翁科罗巴图鲁，进三等总兵官。顺治间，追谥忠宣。
子巴什泰，袭爵。事世祖。三遇恩诏，进一等伯。顺治九年三月，在上前为蒙古侍琐尼所戕，进三等侯。子珠拉岱，袭。康熙间，定封一等精奇尼哈番。乾隆元年，改一等子。
觉罗拜山，景祖弟包朗阿曾孙也。景祖兄弟凡六，分城而居，包朗阿次第五，居尼麻喇城。太祖既起兵，族人惎太祖英武，谋欲害太祖，包朗阿子孙独不与，率先事太祖。太祖起兵之三年，攻哲陈部托漠河等五城，合兵战於界凡，包朗阿诸孙札亲、桑古里皆从。
拜山事太祖差后。旗制定，隶满洲镶黄旗。天命六年，从太祖伐明，攻沈阳。明将有号秃尾狼者，骁悍善战，拜山殪诸阵。明兵悉众自城南来，拜山迎战，斩副将一，遂降其众。既克辽东，授游击。天聪元年，从太宗伐明，攻锦州未下，移师攻宁远。锦州兵潜出蹑师后，拜山与牛录额真巴希竞起还击，战死。太宗亲临其丧，酹酒哭之，赐人户、牲畜，赠三等副将。子顾纳岱，袭。
顾纳岱既袭职，天聪八年，改三等梅勒章京。崇德三年，从伐明，战於山海关，败明兵。逐敌至丰润，师或出采薪，明兵起乘之，顾纳岱驰赴奋击，援以归。徇山东，击败明内监冯永盛、总兵侯应禄，克博平，进一等梅勒章京。
顺治元年，顾纳岱以摆牙喇纛章京从睿亲王多尔衮入关击李自成。十月，从豫亲王多铎逐自成至陕州，贼依山为阵，顾纳岱与图赖率摆牙喇兵驰击，斩获大半。二年二月，自成将刘元亮以千馀人夜觇我师，顾纳岱出击败之。镶黄、正蓝、正白三旗兵继进，贼大奔，遂克潼关，逼西安，加半个前程。三月，从豫亲王徇河南，渡淮。四月，至扬州，与伊尔都齐等率摆牙喇兵军於城南，获舟二百馀。翌日，合师薄城下，七日而拔。进克明南都，溯江至芜湖，击明将黄得功，败其舟师。移师从贝勒博洛徇苏州，克昆山，攻江阴，发炮破城，顾纳岱先登。复移师趋浙江，略平湖，水陆并胜，收其战舰。攻嘉兴，明兵出御，背城为阵，顾纳岱与固山额真恩格图、汉岱等合击之，三战三胜。七月，师还，进三等昂邦章京。
四年，从豫亲王征苏尼特部，讨腾机思，腾机思走喀尔喀，分遣蒙古兵追击，败之於欧特克山；复自土喇河西行，败喀尔喀兵於查济布喇克。寻以恩诏进二等精奇尼哈番。五年，从征南将军谭泰下江西，讨金声桓，至九江，击破声桓兵；进攻南昌，中炮，没於阵。赠一等精奇尼哈番，以其子莫洛浑袭。
莫洛浑授参领。顺治十七年，从安南将军达素徇福建，讨郑成功，攻厦门，死之。圣祖以拜山、顾纳岱、莫洛浑三世死王事，赠莫洛浑三等伯，谥刚勇。
太祖始起，诸族人未附，有龙敦者，为景祖第三兄索长阿子，於太祖为从叔，挠太祖尤力。太祖讨尼堪外兰、讨李岱，漏师期，又构太祖异母弟萨木占杀噶哈善哈思虎，皆龙敦所为也。然其从子旺善事太祖。太祖再攻兆佳城，取宁古亲，旺善为敌踣，敌俯扑，出刃将刺；太祖未及甲，直入发矢，中敌额，殪，援旺善起。其后屡从征伐。天命十年，偕达珠瑚、车尔格，以千五百人伐瓦尔喀部，俘获甚众。上出郊迎之，行抱见礼，慰谕甚至。
太祖既盛强，龙敦子铎弼、托博辉皆从。天命七年，太祖伐明，使铎弼与贝和齐、苏把海留守辽阳。太宗初即位，设八大臣，以托博辉领正蓝旗。
又有土穆布禄，为景祖幼弟宝实诸孙。十年，命与阿尔代、毛海、光石等屯耀州。太宗设十六大臣，使与萨璧翰为托博辉佐。
又有郎球、巴哈纳，皆索长阿之裔，俱致通显，自有传。
西喇布，世居完颜，以地为氏。太祖初起兵，率所部来归，常翼卫太祖，授紥尔固齐。岁癸巳，略富尔佳齐，哈达人西忒库抽矢射贝勒巴雅拉，西喇布以身当之，中二矢，遂卒，恤赠游击。子二：噶禄、马喇希。旗制定，隶满洲镶红旗。噶禄袭职，从攻沙岭有功，进二等参将。卒，无子。
马喇希，天聪九年，授佐领。寻袭其兄噶禄世职。崇德二年，从都统叶克舒等伐卦勒察。三年七月，授刑部理事官。八月，迁蒙古梅勒额真。四年，再迁固山额真。从睿亲王多尔衮围锦州，坐徇王贝勒等私遣兵归，离城远驻，罚如律。复从贝勒阿巴泰等入黄崖口，所至克捷。顺治元年四月，从睿亲王多尔衮入关破李自成，追击至庆都。十二月，与都统阿山征陕西，自蒲州渡河击贼。论功，进一等甲喇章京兼半个前程。寻命移师从豫亲王多铎下江南。二年五月，自归德渡河至泗北淮河桥，明守将焚桥走，师夜济，与都统宗室拜音图以红衣炮攻克武冈寨，引兵而东。至常州，明将黄蜚以步兵数万御战，击破之，遂下宜兴，道破明水军。至昆山，都统恩格图等方攻城，马喇希率所部兵趋颓堞，先登，遂克之，复拔常熟。师还，进三等梅勒章京。
四年八月，从肃亲王豪格徇陕西，至汉中。叛将贺珍走西乡，马喇希与都统鳌拜分兵驰击，及於楚、湖，斩馘甚众，进二等阿思哈尼哈番。五年，睿亲王多尔衮出猎，马喇希坐与都统噶达浑等私猎，贬秩。八年，世祖亲政，诏复职。再遇恩诏，进三等精奇尼哈番。九年九月，命与定南将军、护军统领阿尔津帅师定广东。十月，命移军镇汉中。十二月，复命移军定湖广辰州、常德诸路。十一年，卒。
十二年，世祖命追录国初以来有功诸将，皆视一品大臣，予谥，立碑墓道，於是西喇布谥顺壮，马喇希谥忠僖。
太祖诸将，当帝业未成，效死行间，与西喇布同时易名纪绩者，又有紥尔固齐阿兰珠、梅勒额真纳尔察。
阿兰珠，栋鄂氏，世居瓦尔喀什。父阿格巴颜，与其兄对齐巴颜并为屯长。太祖攻杭佳城，守城者为阿格巴颜妻父，令助守，阿格巴颜不可，曰： 以德诛乱，宜也。吾安能助乱而拒有德乎？ 寻与对齐巴颜各率所属归太祖。旗制定，隶满洲镶红旗。对齐巴颜子噶尔瑚济、阿兰珠皆授牛录额真，分辖所属。阿兰珠旋擢紥尔固齐。从伐乌喇，直前冲击，人马皆被创，下马步战，遂没於阵。恤赠三等甲喇章京，以其弟布尔堪袭。顺治间，追谥顺毅。
布尔堪袭职，授甲喇额真。天聪四年，与武赖、哈宁阿等率精兵百略明边，获明谍三，遂渡大凌河，斩四十馀级，俘百六十。八年，重定各牛录所属人户，以新附瑚尔哈百人增隶布尔堪。寻戍牛庄，获蒙古逃人，进二等甲喇章京。崇德元年，卒。
纳尔察，钮祜禄氏，世居安图，隶苏克苏浒河部。国初来归，授备御，隶满洲镶黄旗。岁戊申，从太祖讨乌喇，攻伊罕阿林城，先登克之，擢梅勒额真。后攻沙岭，不待大军至，独进，没於阵，以长子佛索里袭世职。顺治间，追谥端壮。
瑚沙，纳尔察次子。初授牛录额真。天聪六年，从太宗伐明，入大同。与图鲁什等行侦敌，遇明兵四百，瑚沙弯弓跃马，疾驰入阵，敌皆披靡。略地至崞县，屡击败明兵。崇德三年，从贝勒岳讬伐明，与鳌拜先驱，遇明骑兵三百，突出搏战，瑚沙以八骑击卻之。遂率左翼摆牙喇兵越燕京，徇山东。明太监高起潜等率兵出御，瑚沙与罗什等连战皆捷，逐北数十里。上以佛索里不胜任，畀瑚沙袭世职，为噶布什贤章京。六年，从伐明，攻锦州，转战松山、杏山间，屡有斩获。七年，加半个前程。十月，贝勒阿巴泰等帅师伐明，上命瑚沙从，俟师入边，以军事还报。八年春，师还，使瑚沙从噶布什贤噶喇昂邦努山等，以兵九十人诣界岭口迎师，俘敌甚众。
顺治初，从入关击李自成，战於一片石，瑚沙率本旗噶布什贤超哈当自成将唐通，逐自成至庆都；复从噶布什贤噶喇昂邦席特库设谋诱敌，夹击破之。六月，从固山额真叶臣征山西，至汾州，偕甲喇额真道喇、图尔赛等，击破自成将白辉。二年，从英亲王阿济格征陕西，克绥德、延安。牛录额真哈尔汉俄班驻军南山，为贼所乘，战死，瑚沙率数骑突入，得其尸以还。自成奔湖广，追剿至安陆，击败自成将邵章，掠其舟以东。至九江口，与席特库率前锋二十人破贼垒，逐自成至於九宫山。自成既殕，瑚沙复与甲喇额真苏拜、希尔根等逐捕馀贼，斩二千馀级，进三等甲喇章京。三年，从肃亲王豪格讨张献忠於汉中，击败叛将贺珍，逐献忠至於西充，献忠引众迎战，瑚沙奋击败之，肃亲王遂殪献忠。五年，进二等阿达哈哈番。
六年，从郑亲王济尔哈朗略湖南。时明桂王由榔犹驻广西，其总督何腾蛟守湘潭。师既克长沙，渡湘水攻之，前锋兵薄城，敌分三门出战，瑚沙与席特库力战，破城西兵，生致腾蛟。明兵溃，遂克湘潭，於是衡州、宝庆、永州、辰州诸郡县次第皆下。进二等阿思哈尼哈番。九年，擢镶黄旗蒙古副都统，命与学士苏纳海使朝鲜鞫狱。十一年，兼任工部侍郎。十二年，擢本旗蒙古都统，授议政大臣。十五年，从信郡王多尼下云南。十六年，从克永昌。十七年，师还。以永昌初下，纵兵入城扰民，降三等阿思哈尼哈番。康熙三年，卒。分世职为二，第五子瑚弼图袭一等阿达哈哈番，第二子硕伯海袭拜他喇布勒哈番。
达音布，他塔喇氏，世居札库木。天命三年来归，隶满洲正白旗，任牛录章京。从太祖征伐，辄为军锋，积战阀授备御。来归诸部众或为蒙古诱遁，达音布与楞额礼率兵逐之，及於达岱塔，击败蒙古兵，得逃人以归。六年，太祖伐明，略奉集堡，达音布先驱，斩谍克敌，进游击。蒙古紥鲁特贝勒昂安尝执我使畀叶赫，又屡遣兵要我使，攘牲畜。八年，太祖命台吉阿巴泰等将三千人讨之。达音布时为噶布什贤噶喇昂邦，与雅希禅、博尔晋率五十骑先大军行，乘夜渡辽河，略昂安所辖厄尔格勒，复驰百馀里，逼昂安所居寨，昂安以牛车载妻子率从者二十馀骑出寨。雅希禅、博尔晋麾三十馀骑下马将搏战，达音布引十馀骑勒马立，昂安谋遁，不欲战，直前冲骑兵，冀突围出，达音布拒战，方弯弓注矢，昂安所部乘隙挟短矛摏达音布，中其口，堕马。我兵冲击，昂安父子及从者尽殪，俘其孥。达音布遂以创卒。师还，予恤，进世职为游击。
子阿济格尼堪，阿济格尼堪子宜理布，并有传。第三子岱衮，屡从征伐，授侍卫。崇德二年，围锦州，战死，赠备御。达音布死最烈，子孙贵列爵，顺治间赐谥乃不及。
太祖诸偏裨死事者，牛录额真喀喇，以御刘綎战死。又有牛录额真额尔纳、额黑乙，将五百人屯深河，与綎战林中，死之。甲喇额真布哈、石尔泰，牛录额真朗格，从太祖攻沈阳，既下，明总兵陈策等来援，与战，陷阵死。玛尔当图从太祖围锦州，战死。喀喇、额尔纳、额黑乙死时，太祖方草创，未有恤赠。布哈赠参将，石尔泰、朗格赠游击，而玛尔当图死时已授游击。朗格子和讬、玛尔当图子乌库理事太宗，喀喇孙舒里浑、洛多欢、崆古图事世祖，皆有战功，赏延於世。
朗格，栋鄂氏，对齐巴颜子，阿兰珠弟也。对齐巴颜来归，语见阿兰珠传。战死，得世职，以长子栋世禄袭。旗制定，隶满洲镶红旗。
和讬，其次子也。崇德七年正月，授本旗梅勒额真。从郑亲王济尔哈朗等伐明，围锦州。明总兵祖大寿以其城降，遂进克塔山。郑亲王籍所俘获，令和讬还奏。上命分赉军中死伤将士，并令赍敕抚明杏山守将，曰： 汝以善言招之，降则已；否则以炮攻，炮发而彼降，亦可许也。 和讬至军，如上指宣示，炮发，明将降。师还，得优赉。旋追议诸将徇部卒失律，和讬当罚钅爰，以前劳得免。十月，从贝勒阿巴泰伐明，自界岭口毁边墙入，至黄崖口。军中议分两翼夹攻，辅国公斐洋古令和讬督左翼，建云梯攻城。和讬周视毕，复曰： 城可登，无以梯为也。 乃率巴牙喇兵四十人毁城入，斩守备一，馀悉溃。复合右翼围蓟州，击败明总兵白腾蛟、白广恩，遂徇山东，克兖、莱、青诸府。明年，师还，授吏部参政、兼梅勒额真。
顺治元年，从入关击李自成，予世职牛录章京。上遣侍郎王鳌永招抚山东，明副总兵杨威据登州。鳌永请兵，上命和讬与梅勒额真李率泰、额孟格帅师讨之。鳌永至青州，为降将赵应元所戕。和讬等师至，牒巡抚陈锦、总兵柯永盛会师逼青州。应元复请降，和讬与李率泰计许之降，遣兵夜捕斩应元及其党数十人，宥胁从勿诛，青州遂定。锦亦下登州。上命和讬与李率泰移军河南，会豫亲王多铎下江南，赉黄金、紫貂，进世职三等甲喇章京。二年，从贝勒勒克德浑徇浙江，定杭州。明将方国安以兵至，和讬将左翼御之富阳，斩副将二、参将二、游击五，国安兵大败。复破敌下关直沟，毁其木城。上命和讬与梅勒额真珠玛喇率所部满洲、蒙古兵驻防杭州。三年四月，卒。
雍舜，对齐巴颜从子，授牛录额真。英果，战辄当前锋。累擢镶红旗固山额真。天聪三年，从上伐明，围遵化，率本旗兵攻城西南，克之。四年，从取永平，授二等参将世职。贝勒阿敏弃永平还师，雍舜独赞其议，坐罢官，夺世职，籍没。七年，从贝勒岳讬舟师攻旅顺，明将黄龙城守，师克之。论功，先登崖者，巴奇兰、萨穆什喀；先登城者，雍舜、珠玛喇：复世职。崇德二年，从克皮岛，擢梅勒额真。四年，从征索伦，设伏败敌，进一等参将。六年，从攻锦州，战坠马，得他骑，引本旗兵趋左翼；及右翼胜，乃驰击，争赴敌。坐欺谩论罪，命宽之，解梅勒额真。顺治初，遇恩诏，进二等阿思哈尼哈番，复官固山额真。卒。子庚图，先以功授拜他喇布勒哈番，同为一等阿思哈尼哈番。
玛尔当图，紥库塔氏，先世居和克通吉。太祖时，率百馀人，授游击。从攻锦州，战死。
子乌库理，年十六，即从征伐。太宗命领甲喇额真，袭玛尔当图世职。崇德三年，从贝勒岳讬伐明，略山东，明太监冯永盛以兵至，击败之；攻济南，云梯兵未至，乌库理攀雉堞先登，麾所部兵毕上，克其城。师还，将出塞，与白奇超哈统将萨穆什喀殿，敌不敢逼，道经太平寨，复步战败敌。七年，从伐明，复攻锦州，战於松山，敌败走，旋合溃兵屯北山，垒甚固，乌库理直前击之，三战皆捷。
顺治初，入关，从固山额真叶臣攻太原，率十骑绕城周视，城兵骤出搏战，乌库理与甲喇额真萨璧图奋击，俘馘甚众。寻从英亲王阿济格定陕西、湖广、江西诸省。师还，至池州，侦明将黄斐，击之，得舟十二。还京师，授兵部理事官，加半个前程。三年，从肃亲王豪格下四川，讨张献忠，败其将高汝砺；逐献忠，再破之。五年，从讨叛将姜瓖，攻宁武关，所署巡抚姜辉、总兵刘惟思以三千人赴援，内外兵夹击。乌库理率三旗巴牙喇兵转战关下及偏关西河营，七战皆胜。师将至左卫，瓖兵万馀阵以待，乌库理击破之，复发炮克其城，殪瓖兵。八年，进一等阿达哈哈番。十年，郑成功寇福建，命与理事官额赫理率禁旅及江宁、杭州驻防兵济师，至海澄，敌以火器守隘，乌库理连破其垒。敌毁桥，乌库理跃马先涉，敌惊溃，师乃毕渡；敌又以三千馀人屯海岸，乌库理步战败之。先后与固山额真金砺等，劘敌寨数十，降其兵数千人，复加拖沙喇哈番。
十二年，授大理寺卿，疏言： 满洲士卒岁从征讨，市马制械皆自具，其孥留京师，请恩赉。行军所至，民多失所，虽被旨赈贷，当安辑，俾自为生计，请敕部议便宜。绿旗死事将卒，请下所司赡其妻子。江、广、闽、浙滨江、海，盗贼出没，请敕诸省督抚，要隘设重兵。西北厄鲁特、俄罗斯诸部尚阻声教，请敕理藩院议互市条例，通贸易。 所陈凡五事，皆下部议行。
寻命视黄河决口。十三年，授漕运总督。十七年，授盛京总管。康熙元年，改总管为将军，仍以命乌库理。是时，盛京置户、礼、工三部，乌库理请增设刑部，廷议如所请。四年，卒。析世职为二，长子俄谟克图，袭三等阿达哈哈番；次子佛保，袭拜他喇布勒哈番兼拖沙喇哈番。
喀喇，栋鄂氏，先世居瓦尔喀。当太祖时，以其族来归。从征伐有功，授牛录额真，赐号 巴图鲁 。天命四年，御明总兵刘綎，力战，被七创，以伤卒。
子紥福尼。天聪四年，从伐明，攻滦州，有三卒为敌所得，紥福尼陷阵援之出。以功，予世职备御。八年十二月，从白奇超哈统将巴奇兰等伐黑龙江，加半个前程。
舒里浑，紥福尼子也。初以巴牙喇壮达从军。从攻大凌河城，败蒙古军。及紥福尼卒，袭世职。顺治二年，从英亲王阿济格西逐李自成至延安，七捷。自成走湖广，以师从之，次安陆，得舟十四。三年，从豫亲王多铎北讨腾吉斯，力战，多俘馘，击败喀尔喀土谢图汗、硕类汗。师还，授牛录额真。六年，从端重亲王博洛西徇大同，击败姜瓖所署巡抚姜建勋等。十一年，擢巴牙喇纛章京。十五年，授正黄旗满洲梅勒额真。从信郡王多尼南征云南，战凉水井，败明将李成蛟；战双河口，败明将李定国。师还，进三等阿思哈尼哈番。十八年八月，卒。
洛多欢，舒里浑弟。从军，取旅顺，围锦州，皆有功。崇德七年，从贝勒阿巴泰伐明，克顺德府，先登，赐号 巴图鲁 。累进世职至一等阿达哈哈番兼拖沙喇哈番。
崆古图，亦舒里浑弟也。顺治间，从靖南将军陈泰征福建，克兴化府，先登。自巴牙喇壮达擢甲喇额真。十七年，洛多欢卒，袭世职。康熙十三年，从副都统雅赉、阿喀尼等讨耿进忠，自安庆向江西，败贼小孤山，复彭泽、宜黄、崇仁、乐安诸县。十五年，移师讨吴三桂，攻萍乡，败其将夏国相，师下湖南。十八年，战枫木岭，败其将吴国贵，复武冈。二十四年，卒。子多博海，袭。
特尔勒，舒里浑孙也。康熙间，从征南大将军赉塔讨吴世璠，败其将何继祖，夺石门坎、黄草坝；乘夜拔嵩明、丹城，遂克云南。又从都统希福逐马宝，破胡国柱。以功，予世职拜他勒布喇哈番。卒。
太祖尝为故勋臣雅巴海祈天： 乞转生朕家！ 又为布哈孙、朗格等八人祈曰： 宥其微失！ 太祖未举兵以前，有族难，侍者帕海死之，似即雅巴海。布哈孙等事不著。
巴笃理，世居佟佳，以地为氏。天命初，与其弟蒙阿图来归。太祖命编所属为二牛录，使兄弟分领其众，隶满洲正白旗。太祖察巴笃理才，使为紥尔固齐。积战功，授游击。十年，明发兵航海至旅顺，缮完故城，驻军以守。巴笃理从贝勒莽尔古泰攻之，城下，尽歼明兵。十一年，明将毛文龙遣兵夜袭萨尔浒城，城兵炮矢交发，明兵退，结营。巴笃理率兵自山而下，大呼乘敌，敌溃走，追斩二百馀级。
天聪三年，从伐明，克遵化有功。太宗亲酌金卮劳之，进二等参将。四年正月，从贝勒济尔哈朗守永平。三月，明将张弘谟率兵来侵，甲喇额真图鲁什以四十人先，巴笃理与噶布什贤噶喇昂邦屯布禄以百人继。伏起，屯布禄败走，巴笃理与图鲁什殿，力战，其弟课约马著矢且踣，巴笃理斩敌兵，夺马授其弟，殪三十馀人，敌乃退。五月，明兵围滦州，贝勒阿敏守永平，不即赴援，城垂破，乃遣巴笃理率兵赴之，乘夜突围入城。方议并力坚守，敌发巨炮焚城楼，守将纳穆泰等度力不能支，弃城依阿敏，阿敏亦弃永平东还。廷议诸将罪，以巴笃理突围赴援，释勿论。
五年，授礼部承政。六年，使朝鲜，定职贡额数。八年八月，太宗自将伐明，巴笃理从，至应州，命与贝勒阿巴泰等取灵丘县王家庄。巴笃理督军攻堡，既被创，犹奋击，中流矢，卒。太宗闻之泣下，曰： 此朕旧臣，转战数十年，效命疆场，深可惜也！ 恤赠三等副将。顺治十三年，追谥敏壮。子卓罗，自有传。
蒙阿图，自牛录额真累擢梅勒额真，坐私立屯庄，罢。天聪三年，从伐明，败敌於遵化。寻命帅师伐瓦尔喀，俘其众三千。逾年师还，上自出郊宴劳。授游击世职，擢工部承政。崇德三年，以老解职，召见，谕之曰： 尔等旧臣，朕见之辄心喜，可不时来见也！ 未几，卒。
国初诸将，事太祖创业复佐太宗从征伐而战死者，劳萨、图鲁什功最高，巴笃理、穆克谭、纳尔特与相亚，达珠瑚为俘所贼。顺治中，皆追谥。纳尔特事具其父雅希禅传中。
穆克谭，戴佳氏，世居杭涧，隶哈达。穆克谭从其父兄率众来归，授牛录额真。从太祖征伐，战必陷阵，攻则先登，赐号 巴图鲁 。有查海胡色者，叛太祖归哈达，穆克谭从其父兄追之，战，其父兄皆死。从子厄尔诺亦叛归哈达，穆克谭单骑逐斩之。旗制定，隶满洲镶蓝旗。天命元年，从伐瓦尔喀，战败，诸将孟库噶哈皆走，舒赛、阿尔虎达将为敌得，穆克谭与燕布里等八人冲敌阵，援之出。师还，太祖谴孟库噶哈，夺所获畀穆克谭。六年，从伐明，攻耀州，先登，克之，命戍焉。蒙古人海色与其众叛去，我师追之，战不利，穆克谭策马大呼，直前刺杀海色，馀悉溃。以功授二等副将。太宗即位，各旗设调遣大臣，以穆克谭佐本旗。天聪元年四月，从伐朝鲜。六月，阿山、阿达海兄弟叛，将归明，贝勒阿敏夜帅师追之，穆克谭从，射阿达海，阿达海力战，抽刀斫穆克谭坠马，几殆，卒挟以俱还。五年，从伐明，围大凌河，穆克谭以本旗兵从固山额真宗室篇古当城西南。城兵出挑战，图赖先进，穆克谭从之，薄壕，舍骑步战，将迫敌入壕。城上炮矢竞发，城兵续出，奋拒力战，殁於阵。太宗惜之，曰： 穆克谭我旧臣，不值於此毕命也！ 赠一等副将，世袭。顺治间，追谥忠勇，立碑墓道。子爱音塔穆。
爱音塔穆袭父爵，兼领穆克谭旧辖牛录，益壮丁五十。顺治初，从入关破李自成。旋从豫亲王多铎徇河南，与梅勒额真沙尔瑚达屡败贼，逐贼至潼关，为殿，贼自后来袭，三至三卻，爱音塔穆功也。二年，河南既平，从定江南。六年八月，从郑亲王济尔哈朗下湖广。时明桂王由榔驻武冈，湖南诸郡县半为明守。爱音塔穆帅师自长沙而南，克宝庆，击马进忠、王进才皆有功。自成将刘体纯与其党袁宗第等屯洪江为十寨，缘沅江拒守。爱音塔穆与尚书阿哈尼堪督军渡江，连破贼寨，贼溃，遂与阿哈尼堪驻守沅州。十二月，贼将王强来犯，与阿哈尼堪共击卻之。九年，遇恩诏，累进二等精奇尼哈番。十一月，从靖南将军珠玛喇略广东，时明将李定国攻新会，平南王尚可喜赴援，定国有众四万，列象炮，据山峪，方相持。爱音塔穆等师至，合击大破之，逐北二十馀里，定国遁去。十二年闰五月，论功，进一等精奇尼哈番。康熙十九年，卒。
子公图，袭。三十五年，从抚远大将军费扬古征噶尔丹昭莫多，战胜，进三等伯。子永泰，降袭二等精奇尼哈番。乾隆元年，改一等子，世袭。
达珠瑚，兆佳氏，先世居讷殷。祖达尔楚，国初来归。旗制定，隶满洲正蓝旗。达珠瑚初任牛录额真。从太祖伐乌喇，斩级四千。从克西林屯，俘其人以归；追者至，还击败之，斩级五千。从伐叶赫，斩级三百，俘五十人。遇明人越境采参，斩三十人，俘六人。敌侵宁古塔，出战，斩其将及兵百，获甲百副、马三百匹。授三等副将。天命十一年，伐东海瓦尔喀部，又伐卦尔察部，皆有功。太宗即位，设十六大臣，伊逊及达珠瑚佐镶黄旗。天聪元年，太宗伐朝鲜，克义州，留兵驻守，命达珠瑚分将之。旋复帅师伐瓦尔喀。师还，为俘卒所贼。八年，以其子翁阿岱袭三等梅勒章京。太宗复遣将伐瓦尔喀，因诫之曰： 前遣达珠瑚，以疏见害。念其从事久，有劳，方令袭世职。汝曹未能如达珠瑚之功，傥不自慎，欲觊例外恩，不可得也。 顺治间，追谥襄敏。
翁阿岱袭职为甲喇章京。从伐虎尔哈，加半个前程。累迁都察院参政、正蓝旗梅勒额真。时方攻锦州急，命与梅勒额真多积礼帅师屯戍，讥逋逃。崇德六年，从围锦州，与明总督洪承畴战，屡胜。寻进攻松山，力战，没於阵。赉白金千两，进一等梅勒章京。无子，以弟之子济木布袭。康熙间，降袭一等阿思哈尼哈番。乾隆元年，改一等男，世袭。
论曰：国之将兴，必有熊罴之士，不二心之臣，致身事主，蹈死不反顾，乃能拓土破敌，弼成大业。扬古利负大将才略，功视额亦都、费英东伯仲间；劳萨、图鲁什骁勇冠军，战必将选锋陷阵；若拜山三世效忠，西喇布、达音布、巴笃理等以死勤事，亦其亚也。观太祖祈天之语，惓惓於旧将；太宗以达珠瑚为戒，又以恭衮不从令，虽阵亡，犹付吏议。其申军律，惜将材，恩威兼尽，开国基於是矣。
