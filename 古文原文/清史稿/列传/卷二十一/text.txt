孔有德全节耿仲明子继茂，继茂子昭忠、聚忠尚可喜子之孝沈志祥兄子永忠，永忠子瑞祖大寿子泽润、泽溥、泽洪，泽洪子良璧，大寿养子可法，从子泽远
孔有德，辽东人。太祖克辽东，与乡人耿仲明奔皮岛，明总兵毛文龙录置部下，善遇之。袁崇焕杀文龙，分其兵属副将陈继盛等。有德与仲明走依登州巡抚孙元化为步兵左营参将。
天聪五年，太宗伐明，围大凌河城。元化遣有德以八百骑赴援，次吴桥，大雨雪，众无所得食，则出行掠。李九成者，亦文龙步将，与有德同归元化，元化使赍银市马塞上，银尽耗，惧罪。其子应元在有德军，九成还就应元，咻有德谋为变。所部陈继功、李尚友、曹得功等五十馀人，纠众数千，掠临邑，凌商河，残齐东，围德平，破新城，恣焚杀甚酷。元化及山东巡抚余大成皆力主抚，檄所过郡县毋邀击，有德因伪请降。明年正月，率众迳至登州，仲明与都司陈光福及杜承功、曹德纯、吴进兴等十五人为内应，夕举火，导有德入自东门，城遂陷。元化自刭不殊，有德等以元化故有恩，纵使航海去。旅顺副将陈有时、广禄岛副将毛承禄亦叛应有德，势益张。有德自号都元帅，铸印置官属，九成为副元帅，仲明、有时、承禄、光福为总兵官，应元为副将，四出攻掠。明以徐从治为山东巡抚，谢琏为登莱巡抚，并驻莱州。有德等进陷黄县、平度，遂攻莱州，从治中炮死城上。有德复伪请降，诱琏出，杀之。庄烈帝命侍郎朱大典督师讨有德，援平度，斩有时，至昌邑，有德逆战，大败，复黄县。有德等退保登州。
登州城东西南皆距山，北临海，城北复有水城通海舶。大典督诸军筑长围困之，九成出战死，明师攻益急；有德乃谋来降，以子女玉帛出海，仲明单舸殿，经旅顺，明总兵黄龙以水师邀击，擒承禄、光福，歼应元，斩级千馀。有德等退屯双岛龙安塘，食尽，遣所置游击张文焕、都司杨谨、千总李政明以男妇百人泛海至盖州。盖州戍将石国柱、雅什塔护使谒上，具言有德等举兵始末，且请降。上谕范文程、罗什、刚林预策安置。有德等复遣所置副将曹绍中、刘承祖等奉疏，言将自镇江登陆，上命贝勒济尔哈朗、阿济格、杜度帅师迓之。朝鲜发兵助明师，要有德等鸭绿江口。济尔哈朗等兵至江岸，严阵相对，敌师不敢逼。有德等舟数百，载将士、枪炮、辎重及其孥毕登，三贝勒为设宴，上使副将金玉和传谕慰劳。
七年六月，有德、仲明入谒，上率诸贝勒出德盛门十里至浑河岸，为设宴，亲举金卮酌酒饮之，赐蟒袍、貂裘、撒袋、鞍马，有德、仲明亦上金银及金玉诸器、采段、衣服。越二日，复召入宫赐宴，授有德都元师、仲明总兵官，赐敕印，即从所署置也。命率所部驻东京，号令、鼓吹、仪卫皆如旧，惟刑人、出兵当以闻。有德等怨黄龙，必欲报之。会闻龙发水师逐贼鸭绿江，旅顺无备，上命贝勒岳讬、德格类帅师袭之，以有德率为导。龙数战皆败，遂自杀，克其城。有德等兵入占官吏富民廨宅，多收俘获。岳讬、德格类闻於上，上置不问。有德坠马伤手，与仲明留辽阳，诏慰之曰： 都元帅远道从戎，良亦劳苦。行间诸事，实获朕心。招抚山民，尤大有裨益。不谓劳顿之身，又遭衔橛之失。伫闻痊可，用慰朕怀。 别敕令旗纛用皂色，并诫军士以时演习枪炮、弓矢；马以牌，甲胄以带，皆书满洲字为识别。有德、仲明旋入朝，上诫毋餽遗贝勒大臣。八年，朝元日，命有德、仲明与八和硕贝勒同列第一班，遣官为营第，疏辞不允。
有德、仲明军驻辽阳，官吏经其地，必躬迎款宴。上复诫谕之，谓： 尔等即朕子弟，款接诸臣理有未当。今后非贝勒，毋更迎宴。尔等偕至者如有困穷，当加爱养。尔等或遣使诣盛京，当令使者告礼部，礼部与馆饩。不然，尔等新附，亲知尚少，使来无居无食，不重困乎？ 及尚可喜来降，上遇之亚有德、仲明。命更定旗制，以白镶皂，号有德、仲明军为天祐兵，可喜军为天助兵。国语谓汉军 乌真超哈 ，有德等自将所部不相属。八月，从上伐明，自大同入边，有德遣所部黑成功、佟延以八十人击败明兵代州城东，获马二十。九年，有德等为部将请敕，上命自给札。鲍承先疏论当令吏部给劄付，上不允。有德等仍录所部副将以下请敕，上曰： 尔等初来归，朕许尔等黜陟部将。今复给敕，是背前言。朕非谓尔等无功不当畀敕书也，虑失信耳。 因赐有德、仲明、可喜人缎一、貂皮六十，副将以下白金有差。有德以新附者日众，偕仲明输粮佐饷，上卻之。
崇德元年夏四月，上受宽温仁圣皇帝尊号，有德从诸贝勒奉宝以进，封恭顺王。十二月，上自将伐朝鲜，命有德等从贝勒杜度护辎重继后。二年二月，既下江华岛，命有德等从贝子硕讬以水师取皮岛。师还，有言其部众违法妄行者，上命申严约束，毋蹈故辙。三年，从攻锦州，有德等以炮攻下戚家堡、石家堡及锦州城西台，降大福堡；又以炮攻下大台一，俘男妇三百七十九，尽戮其男子；又以炮攻五里河台，台隅圮，明守将李计友、李惟观乃率其众出降，皆籍为民，勿杀。四年，从攻松山，以炮击城东隅台，台上药发，自燔，歼其馀众，又降道旁台二。上至松山，使有德等以炮攻其南郛。有德当郭门，仲明居右，马光远佐之；可喜居左，石廷柱佐之。自夜漏下至翌日晡，城堞尽毁。明守将金国凤即夜缮治，守甚固，有德议穴地攻之，不克。六年，率兵更番围锦州，破明师杏山。七年，松山、锦州相继下。时析乌真超哈为八旗，有德等请以所部隶焉，乃分属正红旗。八年，从取中后所、前屯卫。
顺治元年，从睿亲王多尔衮入关，追击李自成至庆都。九月，上至京师，赐有德等貂蟒朝衣。十月，上御皇极门大宴，复赐鞍马。旋命有德从定国大将军豫亲王多铎西讨李自成。二年，陕西既定，移师下江南，克扬州，取明南京，攻江阴，有德皆有劳。八月，师还，赐绣朝衣一袭、马二、黄金百、白金万。命还镇辽阳，简士马待徵发。
三年五月，谕兵部召有德等率所部会京师。八月，授有德平南大将军，率仲明、可喜及续顺公沈志祥、右翼固山额真金砺、左翼梅勒额真屯泰率师南征，策自湖广下江西赣南入广东，谕诸将悉受有德节制。是时明桂王称号，湖广总督何腾蛟驻湘阴，诸将李赤心、黄朝宣、刘承胤、袁宗第、王进才、马进忠等分屯湖南北，号 十三镇 ，大抵自成馀党及左良玉旧部。
四年春，有德师至，进才自长沙走湖北，腾蛟亦弃湘阴单骑奔衡州。有德遣梅勒额真卓罗、蓝拜等蹑进才，与所部水师遇，击败之。有德进次湘潭，朝宣以十三万人屯燕子窝。有德率蓝拜等将水师，可喜及卓罗等将陆师，分道并入，破明将徐松节。朝宣走衡州，有德以师从之，获朝宣。有德令仲明、金砺、卓罗等将水师还诣长沙，明将杨国栋以二千人屯天津湖，巴牙喇甲喇章京张国柱、札萨蓝等与战，国栋自牛皮滩遁去。有德令金砺留驻衡州，复与仲明及卓罗等率师越熊飞岭克祁阳，遂破宝庆，击杀明鲁王世子乾生，总兵黄晋、李茂功、吴兴等。时明桂王居武冈，倚承胤为守。有德夜发宝庆，前队梅勒章京黑成功等败敌，焚木城，夺门入，明桂王走靖州，转徙入桂林，承胤出降。
有德始自长沙下祁阳也，闻郝摇旗围桂阳，令可喜及蓝拜等别将兵赴援；郝摇旗部卒千四百人屯翔凤铺，令巴牙喇纛章京线国安、固山大苏朗等击破之，摇旗引去。至是国安等遂趋靖州，追明桂王。明总兵萧旷、姚有性以万二千人守靖州，国安师薄城，夺门入，获旷、有性等，又破明侍郎盖光英军。蓝拜略黔阳，进攻沅州，明将张宣弼以三万人出战，我兵奋击，遂克其城。自出师至此，凡获明宗室桂王子尔珠等二十七人，降明将自承胤以下四十七人，偏裨二千馀人、马步兵六万八千有奇。捷闻，赐有德黄金二百五十两，仲明、可喜各二百，志祥百，将士赉白金有差。
五年春，复进克辰州，湖南诸郡县悉定。又旁取贵州黎平府、广西全州，招降铜仁、全州、兴安、灌阳苗峒二百九十有奇，复获明宗室荣王子松等四十馀人，及所置总兵以下诸将吏甚众。上命有德班师，至京师，宴劳，赐黑狐、紫貂、冠服、采帛、鞍马、黄金二百、白金二千。
六年五月，改封有德定南王，授金册金印，令将旧兵三千一百、新增兵万六千九百，合为二万人，征广西，设随征总兵官一、左右翼总兵官各一，以授马蛟麟、线国安、曹得先。同时仲明、可喜各将万人征广东，但设左右翼，制閷於有德。自有德师还，湖南诸郡县复为赤心、进才、宗第等侵据，上命郑亲王济尔哈朗为定远大将军，帅师讨之，克长沙、宝庆、衡州诸府，获腾蛟；而进忠犹据武冈，与曹志建、郑思爱、刘禄、胡光荣、林国瑞、黄顺祖、向文明等为寇靖、永、郴诸州，窥宝庆。
十月，有德师至衡州，遣副将董英、何进胜击思爱，战於燕子窝，擒斩之；进克永州，击走明将胡一青。七年春，复进破龙虎关，歼志建，遂攻武冈，阵获禄、光荣等。进忠负创走，克其城，并下靖州。复进战兴宁，获顺祖、国瑞，招文明等以五万人降。师入广西境，克全州。十二月，遂拔桂林，明桂王走南宁，留守大学士瞿式耜死之，斩靖江王以下四百七十三人，降将吏一百四十七人。桂林、平乐诸属县皆下。
八年春正月，有德奏移藩属驻桂林，遣蛟麟、国安取梧州、柳州，略旁近诸州县。有德进驻宾阳，复遣国安等分三道进取，定思恩、庆远，明将陈邦傅以浔州来降。明桂王走广南，南宁亦下。
九年四月，有德疏言： 臣荷先帝节录微劳，锡以王爵。恭遇圣主当阳，两粤八闽未入版图，臣谬辱廷推，驻防闽海。同时有固辞粤西之役者，盖以其地最荒僻，民少山多，百蛮杂处，诸孽环集，底定难预期也。臣自念受恩至渥，必远辟岩疆，始敢伸首丘夙原，故毅然以粤西为请。受命以来，道过湖南，伏莽蔓延，六郡拮据，一载咸与扫除。乃进征粤西，仰藉威灵，所向克捷。贼党或窜或降，虽土司瑶、伶、俍、僮，古称叛顺靡常者，亦渐次招徕，受我戎索，粤西底定。臣生长北方，与南荒烟瘴不习。解衣自视，刀箭瘢痕，宛如刻划。风雨之夕，骨痛痰涌，一昏几绝。臣年迈子幼，乞恩敕能臣受代，俾臣得早觐天颜，优游终老。 疏入，得旨： 览王奏，悉知功苦。但南疆未尽宁谧，还须少留，以俟大康。 
五月，有德率轻兵出河池，向贵州，留师柳州为后援。是时张献忠将孙可望降於明，窥伺楚、粤，有德请敕剿抚。将军续顺公沈永忠驻沅州，扼门户。时国安擢广西提督，马雄为左翼总兵，全节为右翼总兵，分守南宁、庆远、梧州。未几，明将李定国、冯双礼自黎平出靖州，马进忠自镇远出沅州，会於武冈。永忠使乞援，有德遣兵赴之，至全州。永忠已弃宝庆，退保湘潭，有德因还桂林。七月，定国自西延大埠取间道疾驱击破全州军，薄桂林，驱象攻城。城兵寡，定国昼夜环攻，有德躬守陴，矢中额，仍指挥击敌。敌夺城北山俯攻，有德令其孥以火殉，遂自经，妻白氏、李氏皆死於火。事闻，谥有德武壮。十一年六月，有德女四贞以其丧还京师，上命亲王以下、阿思哈尼哈番以上，汉官尚书以下、三品官以上，郊迎，赐白金四千，官为营葬，立碑纪绩。寻复命建祠，祀春秋，以白氏、李氏配。
有德子廷训，为定国所掠，越六年，乃杀之。及我师克桂林，随征总兵李茹春求得遗骼，以其死事状上闻，命予恤。四贞至京师，赐白金万，视和硕格格食俸，旋嫁有德部将孙龙子延龄，延龄叛应吴三桂，自有传。国安、雄皆附延龄为乱，附见延龄传。
节，广宁人。在明官参将。从有德降，授甲喇额真。有德既克桂林，以节为右翼总兵。克庆远，使节戍焉。降宜山、河池、思恩、荔浦诸县。顺治九年七月，有德遣兵援宝庆，令节移屯梧州；闻定国兵且至，复令节移屯平乐。节方至柳州，定国已破桂林，柳州副将郑元勋等叛降定国，谋袭节。节间道走梧州，与国安、雄合军。定国来攻，我师战而败，节负重伤溃围出，乘舟至肇庆。可喜遣水师助节，乃还定梧州、藤县、浔州。十年正月，复平乐。马雄守梧州，而与国安共击破明将陈经猷、王应龙，遂克桂林。明将胡一青、龙韬、杨振威以数万人屯阳朔、永福间，节屡战破之。叙功，加都督，进三等精奇尼哈番。移屯武宣，平象州，获明将韦文有、罗天舜。
十二年，移屯荔浦。时明宗室盛浓、盛添，明将李茂先、龚瑞屯富川，纠土寇王心、蒋乾相等及瑶、僮为乱，跨湖南、贵州界，依山结寨，为可望、定国声援。节与国安等迭遣兵击之，获盛浓、盛添，诸瑶、僮百九十二寨皆下。十五年，上命国安征贵州，奏请令节移屯柳州。十六年，复督兵讨茂先、瑞，战融县，获茂先；战怀远，瑞降。康熙元年，改右翼总兵为左江镇总兵，即以命节。七年七月，卒，赠太子少保。
方定国破桂林也，节妻温氏率妾婢自经，子成忠，年十一，被掠去。及洪承畴定贵州，得之降将赵三才所。至是，袭三等精奇尼哈番。
从有德降者，又有李尚友、徐元勋、胡琏、曹绍中、孟应春，皆受世职梅勒章京，分隶正黄、镶黄二旗。
耿仲明，字云台，辽东人。初事明总兵毛文龙，文龙死，走登州依巡抚孙元化，皆与孔有德俱，元化以仲明为中军参将。时总兵黄龙镇皮岛，所部有李梅者，仲明党也，通洋。事觉，龙系之狱。仲明弟都司仲裕在龙军，率部卒假索饷名，围龙廨，拥之至演武场，折股去耳鼻，将杀之，诸将为救免。龙乃执杀仲裕，疏请罪仲明。元化劾龙蚀饷致兵譁。明庄烈帝命充为事官，而覈仲明主使状。会有德已叛，还攻登州，仲明遂纠诸将同籍辽东者为内应。城陷，推有德为帅，受署置，称总兵官。天津裨将孙应龙自讠夸与仲明兄弟善，能令缚有德以降。巡抚郑宗周使将二千人自海道往。仲明伪为有德首，绐之开水城，延使入，猝斩之，歼其众，得巨舰，以为舟师。明师攻登州急，天聪七年五月，从有德来降，上礼遇优异，授以总兵官，号其兵曰天祐兵。语并详有德传。
仲明侵渔所部，所部愬於有德。有德因劾仲明，仲明引咎，请以所部赴愬者移属有德。上敕奖有德，令善抚之；亦谕仲明善抚部下，毋念旧恶。即日并召入宫赐宴。越数日，又使赐羊酒，且谕之曰： 朕闻诸汉官从尔等教场角射，设筵飨尔等，意尔等必欲相酬报。尔等去家远，可即以此羊酒藉教场为答宴也。 旋命与有德同驻辽阳。崇德元年，封仲明怀顺王。上屡出师伐明，讨朝鲜，仲明皆从。七年八月，命隶正黄旗。九月，所部甲喇额真石明雄讦仲明匿所获松山、杏山人户；有逃人被法，仲明为收葬设祭；复妄杀无辜：鞫实，罚仲明白金千两。八年十一月，甲喇额真宋国辅、潘孝及明雄谋杀仲明，仲明以闻，鞫实，斩国辅等，籍其家畀仲明。顺治初，从睿亲王多尔衮入关，复从豫亲王多铎西讨李自成，移师定江南。三年，有德为平南大将军，帅师南征，仲明等以所部从。与明将杨国栋战於牛皮滩，大破之；克衡州、祁阳、武冈诸郡县；获明将郭肇基。皆仲明功也。六年，改封靖南王，赐金册金印。
仲明自降后，屡出征伐，恒与有德俱，未尝独将。是岁始与有德分道出师，有德征广西，仲明与尚可喜征广东。仲明将旧兵二千五百、新增兵七千五百，合为万人，以徐得功为左翼总兵，连得成为右翼总兵。师既行，刑部奏论仲明部下梅勒章京陈绍宗等纵部卒匿逃人，罪当死。上因谕仲明，察随征将士携逃人以往者，械归毋隐。仲明察得三百馀人械归，上疏请罪，吏议当夺爵，上命宽之，绍宗等亦贷死。仲明未闻命，十一月次吉安，自经死。
子继茂，顺治初授世职昂邦章京。仲明死，继茂在军中，代领其众，请袭爵，睿亲王方摄政，持不可。继茂从可喜俱南，定广东诸郡县。语见可喜传。八年，世祖亲政，继茂嗣为王。九年，李定国陷桂林，孔有德死事。上闻报，命定远大将军敬谨亲王尼堪自湖南移师赴之，敕可喜、继茂俟尼堪至，合军进攻，而继茂先已与可喜遣兵赴援，复梧州及旁近诸郡。十年，潮州总兵郝尚久据城叛，继茂与靖南将军喀喀木、总兵吴六奇合军讨之，围城逾月，城将王立功为内应，树云梯以登，尚久入井死，馀贼尽歼。潮州及饶平、揭阳、澄海、普宁诸县悉平。十一年二月，命内翰林秘书院学士郎廷佐赍敕慰劳，赐白金三千，分赉将士。是岁李定国徇高、雷、廉三府，进犯新会。继茂、可喜与靖南将军珠玛喇合军进击，再战皆捷。定国还据南宁，复出攻横州，继茂自梧州帅师赴之，解横州围。进攻南宁，定国走安隆，获明将李先芳，斩裨将杜纪等。十三年，赐敕纪功，增藩俸岁千金。
初，继茂与可喜攻下广州，怒其民力守，尽歼其丁壮。即城中驻兵牧马。营靖南、平南二藩府，东西相望，继茂尤汰侈，广徵材木，采石高要七星岩，工役无艺；复创设市井私税：民咸苦之。广东左布政使胡章自山东赴官，途中上疏，言： 臣闻靖南王耿继茂、平南王尚可喜所部将士，掠辱士绅妇女，占居布政使官廨，并擅署置官吏。臣思古封建之制，天子使吏治其国而纳其贡税焉，不得暴彼民也。二王以功受封，宜仰体圣明忧民至意，以安百姓，乃所为如是，臣安敢畏威缄默？乞敕二王还官廨，释俘虏。 继茂奏辩，可喜亦有疏自白，章坐诬论绞，上命贷死夺官。逾年，高要知县杨雍建内迁给事中，疏陈广东滥役、私税诸大害，谓： 一省不堪两藩，请量移他省。 朝议令继茂移镇桂林，未行。十六年三月，上命移四川。十七年七月，改命移福建。
时明将郑成功据金门，窥伺闽、浙，继茂既移镇，与总督李率泰协谋征剿。康熙元年，成功死，子锦代领其军。上命继茂相机剿抚，继茂疏报： 自顺治十八年讫元年，招降将吏二百九十、兵四千三百三十四、家口四百六十七。 其后成功弟世袭、兄子缵绪及所置都督郑赓先后出降，复得将吏七百有奇、兵七千六百有奇。二年十月，继茂与率泰督兵渡海克厦门，水师提督施琅以荷兰夹板船来会，乘胜取浯屿、金门二岛。锦与其将周全斌等走铜山，复入犯云霄、陆鼇诸卫，总兵王进功与战，大破之。三年三月，继茂复与率泰及海澄公黄梧合军，自八尺门出海克铜山，锦以数十舟走台湾。捷闻，上嘉其功，复增岁俸千金。十年正月，疏陈疾剧，乞以长子精忠代治藩政，上允其请。五月，卒，谥忠敏。精忠嗣为王，别有传。
昭忠，继茂次子；聚忠，继茂第三子。顺治间先后入侍世祖，授昭忠一等精奇尼哈番，以贝子苏布图女妻焉。昭忠例得多罗额驸，进秩视和硕额驸；聚忠尚柔嘉公主，为和硕额驸：同加太子少保，旋又同进太子太保。康熙十三年，精忠叛，昭忠、聚忠率子姓请死，系於家待命，逾年贳其罪，复秩如故。十四年，命聚忠赍敕招精忠，精忠拒不纳。十五年，精忠降，授昭忠镇平将军，驻福州，代精忠治藩政。藩下参领徐鸿弼等讦精忠降后尚蓄逆谋，昭忠具以闻，并劾助逆曾养性等十馀人。上以精忠在军，未即发。十七年，命昭忠以其祖父之丧还葬盖平。十九年，召精忠诣京师，昭忠、聚忠疏劾精忠背恩为乱，违母周氏训，蹙迫以死，诬祖仲明与吴三桂在山海关时先有成约，请予显戮。寻命聚忠诣福州，议徙藩兵。聚忠疏陈藩兵当尽徙，称旨，命以精忠家属还京师。精忠既诛，昭忠、聚忠疏陈家属众多，艰於养赡，请如汉军例，披甲食粮。下部议，编五佐领，隶汉军正黄旗。二十五年，昭忠卒，谥勤僖。二十六年，聚忠卒，谥悫敏。
尚可喜，辽东人。父学礼，明东江游击，战殁楼子山。明庄烈帝崇祯三年，擢副总兵黄龙为东江总兵官，驻皮岛，可喜隶部下。皮岛兵乱，龙不能制，可喜率兵斩乱者，事乃定。后二年，孔有德等叛明，陷登州，旅顺副将陈有时、广鹿岛副将毛承禄皆往从之。龙遣可喜及金声桓等抚定诸岛。有德党高成友者据旅顺，断关、宁、天津援师，龙令游击李维鸾偕可喜等击走之，即移军驻其地。旋以可喜为广鹿岛副将。明年秋七月，有德等从我师攻旅顺，龙兵败，自杀，部将尚可义战死，盖可喜兄弟行也。明以沈世奎代龙为总兵，部校王庭瑞、袁安邦等构可喜，诬以罪。世奎檄可喜诣皮岛，可喜诇得其情，遂还据广鹿岛。
天聪七年十月，遣部校卢可用、金玉奎谒上乞降。上报使，赐以貂皮，并令车尔格等侦可喜踪迹。八年正月，可喜举兵略定长山、石城二岛，行且至，上命诸贝勒集满、汉、蒙古诸臣谕曰： 广鹿岛尚副将携民来归，非以我国衣食有馀也，承天眷佑，彼自来附。八家贝勒已出粟四千石，凡积粟之家，当量出佐饷，仍予以值。 二月，命贝勒多尔衮、萨哈廉往迓。三月，可喜至海州，上降敕慰劳。攻旅顺时，获可喜戚属二十七人，至是，命归诸可喜。四月，可喜入朝，上迎十里外，拜天毕，御黄幄，可喜遥行五拜礼，进至上前再拜，抱上膝以见，所部将士以次罗拜，可喜跪进赆。上与宴，赐蟒衣、鞓带、帽鞾、玄狐裘、雕鞍、马、驼、羊，命诸贝勒以次设宴。旋授可喜总兵官，赐敕印，可用、玉奎皆为甲喇章京，号其军曰天助兵，命驻海州。
寻从伐明，自宣化入边，略代州。崇德元年四月，封智顺王。十二月，从伐朝鲜。二年，朝鲜降。从贝勒硕讬帅师克皮岛，斩世奎，师还，赉蟒服、黄白金。可喜家僮讦可喜私得人户、金帛、牲畜，法司以奏。上曰： 此岂王自得，必散於众兵耳。其勿问。 三年，从伐明，攻锦州，屡攻下台堡，更番驻牧，敌至辄击败之。七年，锦州下，赐所俘及降户。可喜与有德等疏请以所部属乌真超哈，分隶镶蓝旗。八年，从伐明，取中后所、前屯卫诸城。
顺治元年，从入关，击李自成，追至庆都，斩自成将谷可成等。十月，命从英亲王阿济格西讨自成，出边自榆林趋绥德，二年二月，师次米脂。自成兄子锦犹据延安，用可喜议，令诸军分道进，锦走，克其城。会豫亲王多铎已破潼关，定西安，上命可喜从英亲王追击自成，分兵克郧阳、荆州、襄阳诸郡，降自成将王光恩、苗时化等。复与英亲王合军下九江，闻自成窜死九宫山，乃班师，赐可喜绣朝衣一袭、马二，还镇海州。
三年八月，授有德为平南大将军，征湖广，命可喜率所部兵偕行。师次湘潭，明将黄朝宣以十三万人屯燕子窝，可喜与梅勒章京卓罗等自陆路进击，败明将徐松节，遂逐斩朝宣。既，闻郝摇旗攻桂阳急，可喜与梅勒章京蓝拜帅师赴援。郝摇旗以千四百人屯翔凤铺，巴牙喇纛章京线国安等与战，郝摇旗败走，桂阳围解。湖南既定，师还，与有德等同赐冠服、金币、鞍马。
六年五月，改封平南王，赐金册金印。旋命率旧兵二千三百、新增兵七千七百，合万人，与耿仲明同征广东，以许尔显为左翼总兵官，班志富为右翼总兵官。仲明所部匿逃人，事发，因谕有德等检校军中得逃人悉送京师，仲明惧罪自裁。吏议可喜亦坐夺爵，上命纳白金四千以赎。时明桂王驻肇庆，两广尚为明守。是岁除夕，可喜潜兵袭南雄，城兵三千出西门迎战，击败之，立云梯以登。明守将江起龙弃城走，斩其部将杨杰、董洪信、郑国林等三十馀人、兵六千有奇。
七年正月，进克韶州。明守将罗成耀闻南雄破，已先遁，明桂王走梧州。复进下英德、清远、从化诸县，明将吴六奇等迎降。二月，师薄广州。广州城三面临水，李成栋之叛，於城西筑两翼，令附城外为炮台，水环其下。成栋死信丰，子元胤、建捷代将，元胤留肇庆，建捷守广州。可喜令攻城，阻水不能进，乃凿深壕，筑坚垒，为长围困之。建捷拒战甚力，暑雨郁蒸，我师弓矢皆解胶，久相持不下。元胤与明将陈邦傅等分道援广州，邦傅与杜永和等以万馀人自清远赴战，可喜击败之，获裨将魏廷相等，明水师总兵梁标相来降，得战船百五十助攻；复招潮州守将郝尚久、惠州守将黄应杰，皆以其城降，遣将士戍焉。围合十阅月，永和部将范承恩助守广州，约内应，决炮台下水，可喜令诸军皆舍骑藉薪行淖中以济，遂得炮台；据城西楼堞发炮击城西北隅，城圮，师毕登，克广州，俘承恩等，斩六千馀级，逐馀众迫海滨，溺死者甚众。明将宋裕昆自肇庆率所部来降。八年春，可喜遣尔显等收肇庆，并下罗定，部将徐成功克高州。梁标相叛，遣兵讨平之。
九年春正月，可喜与耿继茂帅师南下，降明将蔡奎，遂入廉州，遣部将吕应学等攻克钦州，战於灵山，获元胤及明将袁胜、周朝，阵斩明益阳王、明将上官星拱。师将下雷、琼，永和及明西平王缚明将李明忠以降。於是高、雷、廉、琼四府皆定。七月，李定国陷桂林，有德死之。梧州、南宁、平乐、浔州、横州皆复为明，东略化州、吴川。可喜遣兵与有德部将提督线国安，总兵马雄、全节，合军以进，广西诸郡县以次收复。十年八月，可喜别遣兵克化州、吴川。
十一年冬，定国以万馀人侵广东，扰高、雷、廉三府境，深入陷高明，分兵攻肇庆，围新会，可喜与继茂疏请发禁旅为援。上已先命珠玛喇为靖南将军，帅师援广东。可喜等师次三水，遣兵援肇庆，破定国兵於四会河口，待珠玛喇师至合军击定国，战於珊洲，斩定国裨将一，俘十馀人，馘百五十馀，进薄新会。定国与其将吴子圣阻山而军，马步兵分屯岭隘，可喜麾兵急击，夺径以登，斩获甚众。定国走，新会围解。可喜与继茂督军攻高明，定国遣兵御战，获其将武君禧等三十馀人，斩三百馀级，得马骡、军械无算。可喜遣梅勒章京毕力克图等逐定国，战於兴业，定国败走；复及於横州江，歼马步兵甚众，获象二。定国渡江焚桥引去，广东高、雷、廉三府，广西横州诸州县悉平。十三年四月，又克揭阳、晋宁、澂海三县。闰五月，赐敕纪功，增岁俸千两，并赉貂裘、鞍马。自是明桂王徙云南，定国等不复侵广东，数岁无兵事。可喜与继茂并开府广州，所部颇放恣为民害，自左布政胡章以论可喜等得罪，无复言者。
十七年，移继茂福建，可喜专镇广东。广东初定，又以令徙濒海居民，民失业去为盗。有邓耀者据龙门，入掠雷阳；又有萧国隆，与其徒洪彪、周祥、方泰、陈期新等分据恩平、开平、阳江、阳春诸山寨，掠广州诸属县，并及肇庆。可喜先后遣兵讨之，耀走死，斩彪、祥、泰、期新及其徒千五百人，国隆投水死。又有周玉，故疍户，自号恢粤将军，缯船数百，三帆八棹，冲浪若飞，习水战。郑成功兵至，辄助剽掠。康熙二年，可喜遣兵讨之，获玉，焚其舟。四年，碣石总兵苏利叛，可喜遣潮州总兵许龙以舟师进击，利出降。玉馀党谭琳高窜据东涌海岛，疍户黄明初等济以米粮。可喜遣部将佟养谟击琳高，舒云护等捕明初，皆就诛。
初，可喜遣长子之信入侍。十年十一月，疏言有疾，请令还广东暂领军事，上允其请。十二年二月，遣侍卫古德、米哈纳使广东劳军，赍御用貂帽，团龙天马裘、蓝蟒狐腋袍各一袭，束带一围，赐可喜。三月，可喜疏乞归老海城，谕曰： 王自航海归诚效力，累朝镇守粤东，宣劳岁久。览奏，年已七十，欲归老辽东，恭谨能知大体，朕深嘉悦。 下议政王大臣及户、兵二部集议，议尽撤所部移驻海城。於是吴三桂、耿精忠相继上章乞撤藩，上皆允其请，分遣朝臣料量藩兵移徙，具舟役刍糗，户部尚书梁清标如广东。十一月，三桂反，命罢撤平南、靖南二藩，召清标还。
十三年，精忠及定南王孔有德壻孙延龄反应三桂。三月，可喜疏言： 延龄檄并举三藩，精忠复叛，臣与精忠为婚姻，不能不踧踖於中。臣叨忝王爵，年已七十馀，虽至愚岂肯向逆贼求富贵乎？惟知矢志捐躯，保固岭南，以表臣始终之诚。 上温旨嘉奖，并命与总督金光祖同心合力筹战守。四月，潮州总兵刘进忠叛应三桂，可喜遣次子都统之孝帅师讨之。疏言： 诸子中惟之孝端慎宽厚，可继臣职。 上即命之孝袭王爵，之孝辞。可喜复疏言： 三桂遣兵二万人屯黄沙河，若与延龄兵合，势益猖獗，请遣将合军进讨。 上授副都统根特平寇将军，自江西帅师赴广东，与可喜合军进讨，并命兵部以各道进兵状移告可喜。五月，上敕奖可喜忠贞，并谕与光祖等策讨延龄。十月，可喜讨平广州土寇李三、官七。上命广东督、抚、提、镇俱听可喜节制，遴补将吏，调遣兵马，均得便宜从事。根特自长沙下广西，卒於军，上复授安亲王岳乐为定远平寇大将军，率禁旅赴广东。三桂、精忠方连兵寇江西，安亲王师至，转战不能遽达。十二月，复命镇南将军尼雅翰率所部协守广东。
十四年正月，进封可喜平南亲王，以之孝袭爵，并授平南大将军。广东当寇冲，盗贼并起，博罗、河源、长宁、增城、从化诸县先后告警，可喜辄分兵剿定。总兵张星耀等战乐昌，俘斩千馀；副将李印香等战碣石、白沙湖诸处，毁敌舟百馀：皆下部叙功。郑锦自台湾以兵攻海澄，进围漳州，可喜疏闻，复请发重兵策应。尼雅翰亦言： 可喜年衰，臣才短，设有警，虑不支。 上命前锋统领觉罗舒恕自江西帅师援广东，旋代尼雅翰为镇南将军。
先是，之孝讨进忠，复程乡、大埔诸县，遂克潮州。郑锦遣其将刘国轩以万人赴之，势复张。之孝退保惠州，叛将祖泽清引延龄将马雄、三桂将王宏勋等入高州，并陷雷、廉二郡。可喜疏言： 广东十郡已失其四，将军舒恕、总督金光祖退保肇庆，事势危急，请敕安亲王赴广东办贼。 上方责安亲王定江西即下长沙取三桂，扬威大将军简亲王喇布自江宁移师屯南昌，遂命简亲王发兵应可喜。师未至，十五年正月，锦攻陷漳州，三桂兵逼肇庆。可喜初请以长子之信袭爵，继恶之信酗酒嗜杀，请更授次子之孝。之信阴通三桂，三桂兵日迫。之孝与进忠相持，上敕还广州，不时至，二月，之信发兵围可喜第，叛。可喜卧疾不能制，愤甚，自经，左右救之甦，疾益甚，十月卒。可喜疾亟，犹服太宗所赐朝衣，遗令葬海城。十六年，之信降，上敕部恤可喜，谥曰敬。及之信既诛，二十年五月，之孝乞迎可喜丧归葬。九月，丧至，遣大臣觉罗塔达、学士库勒纳、侍卫敦柱至丁字沽亲奠，谕曰： 王素矢忠贞，若人人尽能如王，天下安得有事？每念王怀诚事主，至老弥笃，朕甚悼焉！ 可喜诸子，之信自有传。
之孝初授可喜藩下都统，袭平南亲王。授平南大将军，帅师讨刘进忠。上敕还广州，未闻命，之信叛，胁之孝罢惠州军，之孝还广州侍可喜疾，及可喜卒，从之信居广州。之信降，遣之孝还京师，上命以内大臣入直，秩视一品，食正一品俸。之孝请自效，授宣义将军，驻南昌，募兵诣简亲王军听调遣，击吴三桂军吉安、赣州间，降其将林兴隆、王国赞等；进次汀州，复击破其将杨一豹、江机。江西定，召还京师，留所募兵编入绿旗营。之信诛，上贷之孝毋连坐，以内大臣入直如故。二十二年，奏乞守陵，议政大臣等劾削职。三十五年正月，卒。
之隆，可喜第七子。官至领侍卫内大臣。圣祖既诛之信，命有司还可喜海城田宅，置佐领二，以其一为可喜守墓，从之隆请也。
沈志祥，辽东人。毛文龙所部有沈世奎者，本市侩，倚女为文龙妾，横行岛中。累迁副总兵。及黄龙败没，明以世奎代龙为总兵官，镇东江。时旅顺已破，尚可喜又以广鹿岛降，世奎势孤甚。后三年，太宗伐朝鲜，因移师克皮岛，世奎战败，率舟师走，我师从之，副总兵金日观战死。登莱总兵陈洪范来援，不敢进，世奎亦战死，志祥其从子也，时官副将，收溃兵保石城岛，欲得世奎敕印，监军者靳弗予，遂自称总兵，明发兵讨之。
崇德二年九月，太宗遣使赍书招志祥。三年二月，志祥遣所部将吴朝佐、金光裕诣盛京上疏请降，时上方出猎奎屯布喇克，留守诸王与宴，使贝勒杜度等转粟迓志祥。志祥自黄石岛至安山城，杜度等令驻沙河堡待命。从志祥降者，副将九、参将八、游击十八、都司三十一、守备三十、千总四十、诸生二、军民二千五百有奇。上猎还，命学士胡球、承政马福塔等劳志祥，且令於铁岭、抚顺自择屯军所。志祥言原驻抚顺，畀以车骑，令率所携军民往。至，复为具屋宇，庀服物，俾得安处。七月，上闻志祥所携军民有亡去者，遣学士罗硕等谕其众曰： 尔曹航海来归，以朕能育尔曹也。朕不能育尔曹，任尔曹亡去未晚。尔曹初至，朕適出猎，故未及加恩，尔曹何去之速也！朕蒙天眷，朝鲜已平，蒙古、瓦尔喀诸部皆附，惟明仅存。倘天复垂佑，以明畀我，尔曹将安之？尔曹虽逃，为诸边逻卒所得，不免於杀戮，朕心实所不忍。今后毋更逃，有贫不能自给者，朕为抚育之。 志祥入谒上，上御崇政殿受朝，授志祥总兵官，赉蟒衣，凉帽，玲珑鞓带，貂、猞猁猻、狐、豹裘各一袭，撒袋、弓、矢、雕鞍、甲、胄、驼、马。初宴礼部，再宴宫中，命诸贝勒各与宴；及还镇，遣官送五里外，复赐宴。四年正月，封续顺公。九月，授志祥兄子永忠及所部许天宠等二十八人世职。
六年十月，命率所部助围锦州。七年，师还，分赐俘获。旋与孔有德等合疏请以所部属乌真超哈，志祥隶正白旗。顺治元年，从入关，逐李自成，至庆都。上至京师，赐志祥等貂蟒朝衣。十月，上御皇极门宴凯旋诸王大臣，志祥与焉，复赐鞍马。三年，授孔有德平南大将军，征湖广，志祥率所部从。五年，湖南定，赐志祥黄金百、白金二千。寻卒，无子。
永忠，其兄子也，袭爵。五月，有德及耿仲明、尚可喜复分道出师征两广，亦命永忠率部将总兵官许天宠、郝效忠等徇湖南。六年，效忠遣参将马如松将兵御孙可望，战於托口，俘其将李应元等。八年，天宠及阿达哈哈番张彦宏、护军统领宋文科等击败明师，获明将席世贤等一百七人，降牛万才等二百五十六人、兵一万八千有奇。可望等攻陷沅州，效忠遣守备吴进功等分屯要隘为备，复亲将兵攻下黎平，屯四乡所。可望诇我兵寡，骤以兵至，效忠力战，马蹶被执，不屈，死。效忠，辽东人。明副将，属左良玉军。良玉死，从其子梦庚来降，隶汉军正白旗，授三等阿达哈哈番。至是，永忠以死事状闻，上命予恤。
永忠退保湘潭，敕令激励将士，相度险要，以同心并力，坚守疆土，毋轻战，毋退缩。旋闻桂林陷，孔有德战死，复敕令留屯宝庆，与总兵柯永盛合军固守。十年二月，授永忠剿抚湖南将军，镇湖南。十一年，孙可望兵入湖南，沅、靖、武冈诸州皆陷，进攻辰、永。永忠还军长沙。给事中魏裔介劾： 永忠手握重兵，望风宵遁，乞亟赐罢斥，毋俾误及封疆。 十二年，议政王大臣议永忠丧师失地罪，当斩，来降有功，免死夺爵，上从其议。十七年，复命永忠为挂印将军，镇广东。康熙初，命驻潮州。旋卒。
瑞，永忠子。方永忠之黜也，以从弟永兴袭爵。永兴卒，以瑞袭爵。时瑞方八岁，所部副都统邓广明驻潮州如故。十三年，潮州总兵官刘进忠叛应三桂，瑞部兵与巷战三日，进忠引郑锦兵入城，执瑞、广明，驱将卒家属二千馀人徙福建，置诸漳浦。十六年，复执瑞送台湾。康亲王杰书师定福建，疏言： 瑞所部及其孥无所统属，应令有地得以总集。 上命副都统张梦吉、宋文科统其众驻潮州，同将军赖塔等协守，当给俸饷，令督饷侍郎达都视旧例从厚。梦吉等寻疏请送孥留京师，杰书又请以所部分隶督、抚、提、镇，而处其孥於山西诸省。圣祖谕谓： 瑞及所部官兵素怀忠义，特以众寡不敌，为贼所胁。 令驻潮州如故。
锦得瑞，爵以侯。瑞不原附锦，谋待我师至为内应。二十年十一月，锦将朱友以瑞谋告锦，锦遂幽瑞，瑞及妻郑皆自杀，锦尽杀其拏。台湾平，圣祖闻瑞死事状，下廷臣议，求其族，以瑞从侄沈熊昭袭爵。
祖大寿，字复宇，辽东人。仕明为靖东营游击。经略熊廷弼奏奖忠勤诸将，大寿与焉。天启初，广宁巡抚王化贞以为中军游击。广宁破，大寿走觉华岛。大学士孙承宗出督师，以大寿佐参将金冠守岛。承宗用参政道袁崇焕议，城宁远，令为高广，大寿董其役。方竟，太祖师至，穴地而攻，大寿佐城守，发巨炮伤数百人。太祖攻不下，偏师略觉华岛，斩冠，殪士卒万馀。太宗即位，伐明，略宁远，崇焕令大寿将精兵四千人绕出我师后，总兵满桂、尤世威等以兵来赴，战宁远城下。会溽暑，我师移攻锦州，不克，遂引还。明人谓之宁锦大捷。
明庄烈帝立，用崇焕督师，擢大寿前锋总兵，挂征辽前锋将军印，驻锦州。太宗尝与大寿书，议遣使吊明熹宗之丧，且贺新君，大寿答书拒之。越二年，太宗伐明，薄明都。崇焕率大寿入卫，庄烈帝召见平台，慰劳，令列营城东南拒战。崇焕中太宗间，朝臣复论其 引敌胁和 ，庄烈帝意移，复召入诘责，缚下狱。大寿在侧股栗，惧并诛，出，又闻满桂为武经略，统宁远将卒，不肯受节制，遂帅所部东走，毁山海关出，远近大震。庄烈帝取崇焕狱中书招之，孙承宗亦使抚慰，密令上章自列，请立功赎崇焕罪。大寿如其言，庄烈帝优旨答之。明年春，我师克永平等四城，太宗闻大寿族人居永平三十里村，命往收之，得大寿兄子一、子二及其戚属，授宅居之，以兵监焉。师出塞，贝勒阿敏等护诸将戍四城。承宗令大寿与山西总兵马世龙、山东总兵杨绍基会师率副将祖大乐、祖可法、张弘谟、刘天禄、曹恭诚、孟犭参等攻滦州，滦州下，遂逼永平，阿敏等弃四城引兵还。大寿复驻锦州。
又明年七月，大寿督兵城大凌河。太宗策及其工未竟攻之，自将渡辽河，出广宁大道，贝勒德格类等率偏师出义州。八月，师至城下，上曰： 攻城虑多伤士卒，不若为长围困之。城兵出，我则与战；援师至，我则迎击。 乃分命诸贝勒诸将环城而军：冷格里当城北迤西，达尔哈当城北迤东，阿巴泰在其后；觉罗色勒当城正南，莽古尔泰、德格类在其后；篇古当城南迤西，济尔哈朗在其后；武纳格当城南迤东，喀克笃礼当城东迤北，多铎在其后；伊尔登当城东迤南，多尔衮在其后；和硕图当城西迤北，代善在其后；鄂本兑当城正西，叶臣当城西迤南，岳讬在其后。诸蒙古贝勒各率所部弥其隙。佟养性率乌真超哈载炮跨锦州大道而营，诸将各就分地，周城为壕，深广各丈许。壕外为墙，高丈许，施睥睨；距墙内五丈又为壕，广五尺，深七尺五寸。营外又各为壕，深广皆五尺。上陟城南冈，顾谓降将麻登云、黑云龙曰： 明善射精兵尽在此城。关内兵强弱，朕所素悉。 登云对曰： 此城之兵，犹枪之有锋，锋挫柄存，亦复何济？ 上命射书城中，招蒙古兵出降。诸将攻抚城外诸台堡，以次悉下；城兵出樵采，辄为我军擒馘。围合十馀日，上以书谕大寿，言原与明媾和，大寿置不报。
明援师自松山至，阿山、劳萨、图鲁什击败之；自锦州至，贝勒阿济格等击败之。九月，辽东巡抚邱禾嘉，总兵官吴襄、锺纬，合军七千人赴援，上亲率贝勒多铎及图鲁什等以巴牙喇兵二百渡小凌河，乘锐击破之。围合已月馀，上度大寿必期援师至，出城兵夹攻，乃令厮卒去城十里所，发炮树帜，骤马扬尘，若为援兵自锦州至者，而亲率巴牙喇兵入山为伏。大寿果以城兵出攻城西南隅台，篇古、叶臣及蒙古诸贝勒督所部御战，上亲率巴牙喇兵自山上腾跃下。大寿知坠计，急收兵入城，死伤百馀人。自是闭城不复出。越数日，明监军道张春及襄、纬等合马步兵四万来援，渡小凌河，为严阵徐进，上与贝勒代善等以二万人御之。上率两翼骑兵直入敌营，发矢射明军。明军发枪炮，上督骑兵纵横驰突，矢雨集，明军遂败。襄先奔，佟养性屯敌营东发炮。黑云起天际，风从西来，明军纵火，势甚炽，将逼我阵，忽骤雨，反风向明军，明军益乱。右翼兵入春营，逐北三十馀里，获春及副将张弘谟、杨华徵、薛大湖，参将姜新等三十三人，斩副将张吉甫、满库、王之敬，襄等皆遁走。
十月，上复使招大寿，并命弘谟等各以己意为书劝降，大寿率将吏见使者城外，曰： 我宁死於此，不能降也！ 上复与大寿书谕降，许以不杀。旋有王世龙者，越城出降，言城中粮竭，商贾诸杂役多死，存者人相食，马毙殆尽。参将王景又以于子章台降。我师克傍城诸堡，收糗粮，葺壕垒。大寿欲突围，不得出。上复遣姜新招大寿，大寿见新於城外，遣游击韩栋与新偕还，栋怵我师严整，归以白大寿，大寿始决降。遂令其子可法出质，要石廷柱往议，上遣库尔缠、龙什、宁完我与廷柱偕。廷柱度壕见大寿，大寿曰： 人安得不死？今不能忠於国，亦欲全身保妻子耳。我妻子在锦州，上将以何策俾我得与妻子相见耶？ 上复令廷柱与达海往谕，即令大寿为计。大寿遣其中军副将施大勇来，言降后欲率从者诈逃入锦州，伺隙以城献。是时大凌河诸将皆原降，独副将何可刚不从，大寿乃令掖以出城杀之。大寿使以誓书至，上率诸贝勒誓曰： 明朝总兵官祖大寿，副将刘天禄、张存仁、祖泽洪、祖泽润、祖可法、曹恭诚、韩大勋、孙定辽、裴国珍、陈邦选、李云、邓长春、刘毓英、窦承武，参将游击吴良辅、高光辉、刘士英、盛忠、祖泽远、胡弘先、祖克勇、祖邦武、施大勇、夏得胜、李一忠、刘良臣、张可范、萧永祚、韩栋、段学孔、张廉、吴泰成、方一元、涂应乾、陈变武、方献可、刘武元、杨名世等，今以大凌河城降。凡此将吏兵民罔或诛夷，将吏兵民亦罔或诈虞。有违此盟，天必谴之！ 誓毕，上使龙什告大寿，大寿即日出谒，上与语良久，定取锦州策，以御服黑狐帽、貂裘、金玲珑鞓带、缎鞾、雕鞍、白马赐之。
次日，命贝勒阿巴泰等将四千人为汉装，从大寿取锦州，会大雾，不果行。又次日为十一月朔，大寿以从子泽远及从者二十六人入锦州，石廷柱、库尔缠送之，夜渡小凌河，徒步去。上令大凌河将吏兵民薙发，敛军中馀粟分赉之。方大凌河筑城时，军士、工役、商贾都三万馀人，至是仅存万一千六百八十二人，马三十有二。后数日，大寿自锦州传语诸裨将： 前日行仓猝，从者少。抚按防御严，客军众，未得即举事。 又遣使以告上，上报以书，诫毋忘前约。命隳大凌河城，引师还，至沈阳，命达海传谕慰诸降将，大寿诸子孙赐宅以居，厚抚之。用贝勒岳讬议，将以雪辽东、永平多杀谤也。
大寿初入锦州，诡言突围出，辽东巡抚邱禾嘉知其纳款状，密闻於朝。庄烈帝欲羁縻之，因为用，置勿问；惟以蒙古将桑噶尔塞等赴援，战不力，败又先奔，令大寿诛之。桑噶尔塞等将执大寿来降，大寿与之盟乃定。庄烈帝召大寿入朝，使三至，辞不往。上自大凌河师还，略宣府，克旅顺。居二年，遣阿山、谭泰、图尔格先后徇锦州。又明年，上使贝勒多铎帅师攻锦州，多铎令阿山、石廷柱、图赖、吴拜、郎球、察哈喇等以四百人前驱。大寿令副将刘应选、穆禄、吴三桂，参将桑噶尔塞、张国忠、王命世、支明显将二千七百人出御，松山城守副将刘成功、赵国志率八百人来会。阿山等与遇大凌河西，多铎引后军自山下，尘起蔽天，应选等军溃，歼五百人，获游击曹得功等，得马二百馀、甲胄无算。多铎旋引军还。
又明年，改元崇德，行封赏，授泽润三等昂邦章京，泽洪、可法一等梅勒章京，予世袭敕书。设都察院、六部，满、汉、蒙古各置承政。汉承政皆授诸降将：可法、张存仁都察院，泽洪吏部，韩大勋户部，姜新礼部，泽润兵部，李云刑部，裴国珍工部。二年，更定部院官制，但置满承政。诸降将改授左右参政，并以邓长春代大勋，陈邦选代新。是时上北抚喀尔喀，南定朝鲜，敕大寿使密陈进兵策，大寿不报。
三年十月，上自将伐明，率郑亲王济尔哈朗、豫亲王多铎出宁远、锦州大道；睿亲王多尔衮为左翼，自青山关入；贝勒岳讬为右翼，自墙子岭入。大寿方屯中后所，以兵袭多铎，土默特之众先奔，多铎师败绩。次日，与济尔哈朗合兵出，大寿敛兵不复战。上亲率师至中后所，使谕大寿曰： 自大凌河别后，今已数载。朕不惮辛苦而来，冀与将军相见。至於去留，终不相强。曩则释之，今乃诱而留之，何以取信於天下乎？将军虽屡与我兵相角，为将固应尔，朕绝不以此介意。将军勿自疑！ 次日，又纵俘赍敕往曰： 曩大凌河释汝，朕之诸臣每谓朕昧於知人。今将军宜出城相见，若怀疑惧，朕与将军可各将亲信一二人於中途面语。朕欲相见者，盖为朕解嘲，亦使将军子侄及大凌河诸将吏谓将军能践言也。 大寿终不敢出。石廷柱、马光远、孔有德等攻克旁近诸台堡，上乃命还师。左右翼深入，师大捷。
四年二月，上复自将伐明，以武英郡王阿济格为前锋，亲督军围松山，分兵攻连山、塔山、杏山。明庄烈帝方召大寿入援，大寿甫行，我师至，乃还守宁远。时泽远守杏山，大寿遣部将三、兵九百自水道赴援，半入城。我噶布什贤兵蹑其后，纵击，得舟一，杀五十人。上遣使至锦州谕大寿妻，令以利害导大寿来降。大寿选蒙、汉兵各三百，授祖克勇及副将杨震、徐昌永等取道边外趋锦州，至乌欣河口；阿尔萨兰以满、蒙兵一百六十戍焉，与战，获震，斩级八十四，得马百五十。克勇等依山为寨，上亲督巴牙喇兵破其寨，斩昌永，获克勇，斩级三百十一，得马四百十一。我兵攻松山，不克，会左右翼师还，上命罢攻还盛京。大寿复入锦州。是岁屡出师略锦州、宁远、松山、杏山，皆未竟攻，得俘获即引退。
五年三月，命郑亲王济尔哈朗、贝勒多铎率师屯田义州。五月，上幸义州视师，蒙古苏班岱等牧杏山城西，使请降，上命济尔哈朗等率巴牙喇兵千五百人往迓。大寿侦我师寡，令游击戴明与松山总兵吴三桂、杏山总兵刘周智合兵七千人邀击，济尔哈朗引退以致敌，还击，大败之。上亲阅锦州城，攻城东五里台、城北晾马台，皆下，刈其禾而还。上命多尔衮、济尔哈朗等将兵更番攻锦州。六年三月，济尔哈朗令诸军环城而营，大寿令蒙古守陴。逻卒至城下，蒙古兵自城上呼与语曰： 我城中积粟可支二三年，尔曹为长围，岂遂足困我乎？ 逻卒曰： 我师围不解，自二三年至四五年，尔曹复何取食？ 蒙古兵闻之皆惧。贝勒诺木齐等遂遣使约降，启郭东门纳我师。及期，大寿闻变，以兵出子城，蒙古兵与战，我师逼城外，蒙古兵垂绳，援以登，吹角夹攻，大寿退保子城。我师入其郛，得裨将十馀及蒙、汉民男妇五千三百六十七人。明援兵自杏山至，济尔哈朗为二伏，败明兵，斩级一百七十，俘四千三百七十四人，得马百十六、甲七十六。
五月，洪承畴督军来援。六月，多尔衮番代。上遣学士罗硕以泽润等书招大寿。七月，上自将破明师，降承畴。语见承畴传。大寿弟总兵大乐，游击大名、大成从承畴军，被获，上命释大成，纵之入锦州。大寿使诣军，言得见大乐，当降；既令相见，大寿再使请盟。济尔哈朗怒曰： 城旦夕可下，安用盟为？ 趣攻之。大寿乃遣泽远及其中军葛勋诣我师引罪。翌日，大寿率将吏出降，即日诸固山额真率兵入城，实崇德七年三月初八日也。上闻捷，使济尔哈朗、多尔衮慰谕大寿，并令招杏山、塔山二城降，济尔哈朗、多尔衮帅师驻焉。
阿济格、阿达礼等以大寿等还，上御崇政殿召见，大寿谢死罪，上曰： 尔背我为尔主，为尔妻子宗族耳。朕尝语内院诸臣，谓祖大寿必不能死，后且复降，然朕决不加诛。往事已毕，自后能竭力事朕则善矣。 又谕泽远曰： 尔不复来归，视大寿耳。曩朕莅视杏山，尔明知为朕，而特举炮，岂非背恩，尔举炮能伤几人耶？朕见人过，即为明言，不复省念。大寿且无责，尔复何诛？尔年方少壮，努力战阵可已。 泽远感激泣下。六月，乌真超哈分设八旗，以泽润为正黄旗固山额真，可法、泽洪、国珍、泽远为正黄、正红、镶蓝、镶白诸旗梅勒额真。大凌河诸降将初但领部院，至是始以典军。大寿隶正黄旗，命仍为总兵，上遇之厚，赐赉优渥。存仁上言： 大寿悔盟负约，势穷来归。即欲生之，待以不杀足矣，勿宜复任使。 降将顾用极且谓其反覆，虑蹈大凌河故辙。上方欲宠大寿讽明诸边将，使大寿书招明宁远总兵吴三桂，三桂，大寿甥也，答书不从。大寿因疏请发兵取中后所，收三桂家族。
八年十月，济尔哈朗帅师伐明，克中前所，并取前屯卫、中后所。明年，世祖定鼎京师，大寿从入关。子泽溥在明官左都督，至是亦降。十三年，大寿卒。
大寿初未有子，抚从子泽润为后。其后举三子，泽溥、泽洪、泽清。泽清叛应吴三桂，语见三桂传。
泽润初授三等昂邦章京。顺治中，以从征叛将姜瓖，并遇恩诏，进一等精奇尼哈番又一拖沙喇哈番。从阿尔津帅师镇湖南，卒於军。乾隆初，定封二等子兼一云骑尉。
泽溥初降，授一等侍卫。累迁福建总督。乞休，卒。
泽洪分隶镶黄旗。顺治元年，改参政为侍郎，泽洪仍任吏部。入关追击李自成，斩其将陈永福；克太原，复击败叛将贺珍、姜瓖。叙功，并遇恩诏，累进一等精奇尼哈番，兼授内弘文院学士。以疾解任，卒。
子良璧，袭爵，授参领，兼佐领。从裕亲王福全征噶尔丹，擢西安副都统；复从抚远大将军费扬古出西路讨噶尔丹，驻翁吉督饷。噶尔丹从子丹济拉袭翁吉，良璧击之，败走。迁福州将军，署福州总督。卒。乾隆初，定封一等男兼一云骑尉。
可法，大寿养子。初质於我师。及降，授副将，隶正黄旗。顺治初，从入关，击走李自成，命以右都督充河南卫辉总兵。自成兵掠济源、怀庆，总兵金玉和战死，可法赴援力战，自成兵乃引去。进都督，充镇守湖广总兵，驻武昌。以疾解任，卒，谥顺僖。
泽远，顺治间，积功，并遇恩诏，授世职一等阿达哈哈番。累迁湖广总督，加太子太保。京察左迁。寻卒。
论曰：有德、仲明，毛文龙部曲；可喜，东江偏将；志祥又文龙部曲之馀也。文龙不死，诸人者非明边将之良欤？大寿大凌河既败，锦州复守，相持至十年。明兵能力援，残疆可尽守也。太宗抚有德等，恩纪周至，终收绩效。其於大寿，不惟不加罪，并谓其 能久守者，读书明理之效 。推诚以得人，节善以励众，其诸为兴王之度也欤！
