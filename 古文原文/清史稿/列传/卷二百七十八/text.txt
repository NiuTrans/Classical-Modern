忠义五
王淑元高延祉黄为锦瑞麟曹燮培杨映河等
刘继祖翟登峨等刘作肃沈衍庆李仁元李福培王恩绶
李右文从弟载文李榞陈肖仪万成袁祖德李大均
于松尚那布李淮唐治锺普塘等林源恩唐德升
毕大钰汤世铨刘福林谢子澄周宪曾等文颖徐凤喈等
张积功傅士珍瞿濬冒芬施作霖韩体震德克登额
蒋嘉穀邓玲筠承顺托克清阿冯元吉
平源张宝华王泗周来豫余宝锟王汝揆
王淑元，字秋查，浙江鄞县人。以举人知县，分发广西。历权柳城、雒容、平南、马平等县事，授博平，调天保。会临桂县民以粮价重不输税，大吏欲慑以兵，淑元在省，进议曰： 民固有所苦，得平自服。 遂调临桂。既莅任，为汰浮收，民便之，无逋赋者。
道光季年，粤匪洪秀全始谋逆，其党李嘉耀潜入省垣煽土匪内应，发觉，淑元鞫得馀匪匿所，悉数掩擒，叙功升龙州同知，以肃清会匪奖知府衔。二十九年，擢太平府知府，旋任龙州。时广西巡抚郑祖琛懦而黯，群盗蜂起，辄务讳匿。三十年，贼潘宝源等来犯，淑元率练丁御诸距州十里之湾道，以次子光颉自随。战不利，雨甚，药湿炮不及发，因退回城。及门，贼已由间道入，拥众逼官廨。淑元立堂上，骂不绝口，呼家众杀贼。贼斫淑元仆地，掳之去，光颉奔夺，贼杀光颉，而投淑元於勤村河。盗去三日，始出之，身首皆裂，独面色如生。
高延祉，字筠坡，浙江萧山人。由举人充官学教习，期满，用知县。道光二十一年，英夷犯浙江沿海，举行团练，延祉率义勇为前驱，击毁夷船。咸丰元年，拣发广西，与都下亲友别，即以致身奉国自誓。寻署隆安县事，土贼陆鹏理与其党乃利中、凌阿东等，屡为邑害。延祉集团练，遣间谍，以计诱杀鹏理，捕获其家属党与二十馀人，并毁利中巢窟及冢。阿东亡命，谋复仇，纠众千馀，据白山之感墟，与归德接壤。延祉偕归德土知州黄为锦率练勇四百进攻，沿途搜戮贼探多名，行抵袍墟，距感墟十馀里，遇伏，军溃。复激励练勇奋击，殪匪二百馀。贼众蜂至，延祉挺刃督战，被贼矛中腹遇害，为锦亦战死，仆隶多殉之者。
延祉任隆安七十馀日，无日不在外治战事，居县廨仅数日耳。民感其保卫之恩，争赙其孤，孤；乃以其赀建祠祀之，以从死之仆隶、壮勇附。同治十一年，追谥壮节。
为锦，山东人。
瑞麟，白氏，汉军镶白旗人。由謄录议叙巡检，道光五年，选广西镇峡寨巡检。调主簿，擢州判、知州。咸丰元年，授西隆州知州。咸丰二年二月，洪秀全自永安犯桂林，败窜全州，瑞麟已卸州事，继任知州曹燮培知瑞麟才，深相结纳，约共守御。时都司武昌显以楚兵四百援桂林，道经全州，燮培留助守。四月，贼薄城下，发炮轰击，毙贼甚夥。越日攻益急，历十一昼夜，提督余万清、刘长清来援，分驻城北太平堡，城西鲁班桥，距十五里外，牵制弗能进，守者惫甚，子药不继。贼穴城，地雷发，城崩，贼乘入，千总叶永林、把总张元福死之。瑞麟素骁勇，遇贼中衢，手刃数人，力竭身死。燮培亦巷战死。
贼攻城时，多死伤，恨甚，城陷，屠之，焚屋舍几尽。文武官绅同时死者：署全州营参将杨映河，把总卜有祥，解饷官四川知县卢金第，安徽府经历陈尧，湖南游击余遇升，都司武昌显，千总田庆华、马瑞龙，把总卢先振、黄志林、韩大兴，外委孙绍全、杨清麒、田宏义、杨大宾、龚心仁、田宗南，武举唐殿试，生员蒋成龙、金建勋，武生张以敬，幕友黄柏彬、祝永文、朱福坪、周希龄、孙培驹、杨菱舟、金家驹、朱泽，凡三十馀人。学正农贤讬，年七十，甫殁，棺燬，妻殉之。瑞麟谥壮节，与燮培并赠道衔，诏祀京师昭忠祠。建专祠全州，曰愍忠，祀燮培及诸死事者。
燮培，字理村，浙江仁和人。选柳州通判，摄西隆州、宾州事，除东兰州知州，权全州。性倜傥，有吏才，不拘节目，声伎满前，然无废事。或规之，引文信国公少年时事自解，曰： 他日能学文山足矣！ 人谓燮培无负素志云。
时死广西者，又有署永安州吴江龙门司巡检冯元等。
刘继祖，江西玉山人。增贡生。道光十一年，以同知分福建。十九年，除淡水同知，以忧去。服阕，借拣知州，发广西。二十七年，授永康，寻署藤县。时灌阳、平乐、阳朔等处匪徒肆扰，偕知府张熙宇督剿，歼擒殆尽，进知府。咸丰元年，金田贼败窜大黄江，继祖率水陆壮勇乘夜攻击，焚其巢。以所部练勇失钤束，夺职。四年，巡抚劳崇光奏请留藤协办团练，寻艇贼梁培友纠众攻藤，继祖偕知县翟登峨等婴城固守，设间出奇击卻之。旋以土贼冯六、戴九等接踵至，据河干，尽焚沿岸舟，乡团来援者不得渡。贼众兵单，城陷，继祖受重创，与登峨子襄采、团长梁文轼等巷战，力竭，死之。登峨被掳，骂贼不屈，被害，弃尸於河。典史冉正棠斗死狱门。诏复继祖原官，赏世职，登峨以次死者恤有差。
登峨，字眉峰，山东章丘人。进士，截取选藤县。
刘作肃，字敬亭，奉天承德县人。道光元年举人，选知县，授天河县。历宁明知州，兼明江同知。咸丰三年，贼众万馀攻城，相持五月馀，解围去。以城守功加知府，赏花翎。六年，署太平知府，贼屡来犯，御却之。十年，复来。城中无储粟，贼围亟，守陴者皆走。城陷，作肃投池，水浅，不能死，为贼拥去。以其居官清廉，不忍害之。作肃乃吟绝命辞，绝粒死。其弟与仆姚云、吴贵同殉。妻赵及子家祥、女等皆先自尽。以子家凤被执不屈死，恤如制。赏世职，建祠府城，二仆并赐恤。
沈衍庆，字槐卿，安徽石埭人。道光十五年进士，以知县发江西，署兴国，补泰和。二十五年，调鄱阳，县滨湖，盗贼所出没。衍庆编渔户，仿保甲法行之，屡获剧盗。俗悍好斗，辄轻骑驰往，竭诚开导，事浸息。两遇水灾，尽力赈抚，存活无算。举卓异。咸丰二年，粤匪陷湖北武昌，衍庆请兵守康山，控鄱阳门户。三年，九江陷，譌言四起，居民逃亡，不可禁止。衍庆率练勇巡东门，见粮船中数百人譟而前，衍庆手刃二人，馀党忄习服，人心始定。贼围南昌，巡抚张芾檄衍庆赴援，会合省防诸军与贼战，大破之。贼将东窜，衍庆虑贼犯鄱阳，请於巡抚，驰归。时乐平令李仁元摄鄱阳事，同商守御。贼至，与仁元同力战，城陷，死之。赠道衔，立祠鄱阳。
仁元，字资斋，河南济源人。道光二十七年进士，内阁中书，改知县。咸丰元年，授乐平。民俗剽悍，以礼让教之，多感悟。有素习械斗者，仁元曰： 民不畏死，然后可以致死。今天下多事，正此辈效顺之时也。 简骁健得六百人，日加训练，土匪畏之，敛迹。乐平与鄱阳为邻境，仁元政声亦与衍庆相埒，至是南昌戒严，衍庆助剿，仁元移摄鄱阳以代之。未几，衍庆以防贼扰，驰归县。因仁元父母妻子在乐平，亟趣仁元去。仁元曰： 贼旦夕且至，临敌易令，是谓我不丈夫也。 遂议并力战守。值久雨湖涨，城圮，无险可撄。於是审度地势，衍庆军南门，仁元军北门，为犄角。部署甫定，贼扬帆大至。麾军燃炮，碎贼舰，贼绕东门登岸，入城，衍庆迎击，贼稍卻。又绕而北，仁元率乐平勇巷战，矛刺仁元，踣，脔割之。所部犹力战，死者过半，卒得仁元尸以出。
初，乐平土匪度仁元去必复来，伏不敢动。及闻殉难，乃倡议迎贼。仁元母顾其妇及女曰： 祸将及矣，曷早计！ 皆死之。城陷，仁元父及弟并不屈死。事闻，诏赠知府衔。与衍庆合祠於鄱阳，别於乐平建仁元专祠，父予墀、母陈氏、妻金氏、弟诚元、妹三人、妾杨氏及仆、妇等均附祀。
李福培，字仲谦，江苏无锡人。道光二年举人。会试十三次不遇，考教习，补左翼宗学教习。期满，用知县，咸丰元年，选授广东从化县。时广西贼起，广州为贼出没所，从化界连七邑，距府城百七十里。四年，贼偪广州，福培以花县之石角及县境之太平场为从化及诸邑屏障，请大府屯兵二千，兼可断贼粮道，不报。乃自募壮丁数百人，与典史赵应端及从弟性培分将之。七月，贼数千直薄城下，福培登陴固守，率兵民力战，凡七捷，斩八百馀级。九月，援贼大至，急解县印授其子送省会，而誓以死守。贼舁炮攻城，裂数丈，贼蜂拥入。与应端、性培等巷战，身受数伤，退至学宫尊经阁，犹投石殪贼，贼焚阁，三人同死之。仆周镛、勇丁苏兆英等皆殉难。恤福培赠知府衔，建专祠，特谥刚烈。福培就义处有血影渍地，如人形，濯之愈显，后任建石栏护之，榜曰 忠迹昭然 。
王恩绶，字乐山，亦无锡人。与福培为中表昆弟。少以诸生受知巡抚林则徐，招入节署读书，称为笃行君子。道光二十九年顺天乡试举人，考充宗学教习，勤其职。惠亲王稽察宗学，语人曰： 不视此职为具文，孜孜不倦者，王教习一人而已。 期满，以知县候选。恩绶幼与福培同学，长以气节相砥砺。同居京师，夜分论时事，慷慨骂诸将吏弃城与军，辄面发赤。戟手搏案，声震邻舍，童仆为惊起。福培仕广东，恩绶与之书曰： 大丈夫当此时，与其老死牖下，孰若埋骨疆场耶？ 及福培殉，益跃跃欲得一当。
咸丰四年秋，武昌克复，大吏以湖北缺员，请吏部拣发选人。方是时，武汉再陷再复，寇尚蠢蠢至，选人皆畏沮不欲行，多称疾谒假。恩绶慨然曰： 若仕必择地，则夷艰搘危杖节之士不复见於今世矣！寇何由平？ 冠带往听旨，果发湖北。或言 寇深入，道且梗，盍徐徐行 。恩绶不可。携一子一仆，间道疾驱，五年二月始至，则武昌已被围。巡抚陶恩培婴城守，兵弱饷绌，势岌岌不保。官吏藉口出请援师，乞大吏檄引去者相属。布政使胡林翼驻师城外，恩绶往谒，林翼惜其才，留赞画军事，恩绶辞，竟縋城入。恩培诧曰： 此旦夕死地，人患不得出，君独患不得入，今何时，乃有此义烈男子耶？ 温语慰遣之曰： 君无守土责，尚可出，就胡营，留此身以待用。 恩绶固不可，遂奉檄登陴守御，翼日城陷，恩培殉黄鹤楼。恩绶与武昌府知府多山督兵巷战，同时死之。仲子燮及二仆皆殉。
明年冬，武汉克复，当事以恩绶死事状上闻，得旨赐祭葬，予谥武愍。既而御史汪朝棨疏言： 恩绶无守土责，而视死如归，不特与草间偷活判若天渊，即较之城亡与亡亦分难易。且忠孝一门，仆从皆知赴战，尤足扶植纲常。请於本籍建专祠。 会巡抚郭柏荫亦疏请建祠武昌，诏并许之。
李右文，字伯兰，顺天通州人。道光十一年举人。咸丰三年，选授湖南东安知县。粤匪犯天津，留办本籍团练，以功赏知州衔。五年，赴官，值湘南道梗，诸弟驰书尼其行，不听。至楚，权新宁。邑屡被寇，户口流亡，右文招集抚循，凋敝以振。七年，以最调祁阳，时从弟载文殉难广西，弟复驰书劝归，慨然曰： 死生命也，脱捐顶踵报国，是得死所也，何虑为！ 寻回东安任。八年，湖南境贼退，右文谓众曰： 贼败他窜，不可恃。 亟训练民团，置仓穀数千石，备不虞。
九年春，石达开由江西回窜湖南，逼近东安，新宁绅众数百人来迎，请避贼新宁。右文曰： 吾去，谁为守此土者？ 已，复请护家口出境，又曰： 是为民望也。 卻其请。众泣，誓死不忍去。三月，贼麕至，城卑，四面皆山，贼环瞰之。右文集城中官民登陴固守，亲冒矢石，历七昼夜，轰毙城下贼甚夥。城陷，与贼巷战署东，身被重创，犹手刃数贼，力竭遇害，贼燔其尸，仅得脊骨归葬。子杰、妻郝、子妇王，及仆婢，皆从死。新宁绅众数百，亦先后战死。诏视道员例赐恤，建祠本籍，随殉亲丁、绅勇附祀。
子杰，字小兰。县丞。有幹略，侍父湖南，襄督练勇，进知县。方贼之回窜也，右文知不免，作书与诸弟诀，命杰赍往，意欲生之也。杰不忍去，又重逆父命，潜避署左右，观贼变。贼至，率练勇守南门，城陷，闻警驰父所，未至，遇害，尸同被焚。视同知例赐恤。
载文，字潞帆，右文从弟。道光二十四年举人。三十年，以知县发广西，咸丰元年，权马平县。时洪秀全犯桂林，马平贼李志信响应，载文率兵剿捕，歼之。寻调平南，五年，艇匪梁培友由梧州上窜，陷浔州，扰平南，载文御之渡口，炮轰沉其船，追击毙匪无数。贼屡分扑南北岸，悉卻之。累以功擢同知直隶州。
六年五月至七月，贼麕至，水陆环攻，载文偕参将曾廷相、张遇清，都司唐文灿等，婴城固守，困重围七十馀日。乞援、乞饷，告急文数十上，大吏但空言慰藉。载文知事不可为，遣亲仆间道以县印檄送桂林，独激励兵勇与贼相持，教谕傅扬清，把总吕耀文，生员傅扬芬、吴国霖先后战死。贼攻益急，载文中炮伤腿，痛哭，北面顿首曰： 臣力尽，惟以一死报国，然不忍百姓屠戮也。 纵之去。千总方源开城私遁，贼乘隙入。载文、廷相率勇巷战，手刃数十贼，力竭，自刭不殊，贼拥至船中，抗骂不屈，并脔割之。
是役也，遇清守北门，持大刀斫贼三十馀，被贼攒刺无完肤，死。文灿守南城，率外委张珽巷战死。守备张彪守火药局，燃火轰毙贼百馀，亦战死。载文、廷相死尤惨。先是巡抚劳崇光奏荐载文堪胜道府，兵部侍郎王茂荫亦奏保循声卓著，擢桂林遗缺知府。命下，载文已遇害。赠太仆寺卿衔，赏世职，建祠本籍。同治十年，追谥壮烈。
李榞，字紫藩，安徽宣城人。以监生入赀为知县，道光二十六年，选授湖北公安，赈灾有惠政。调孝感，再调锺祥。咸丰二年，粤匪自长沙躏岳州，犯武昌，所在奸民竞起，锺祥马骡子、襄阳郭大安、天门盖天王皆盗魁，党众大者万馀，小乃数千。榞教练壮士千馀人，捕马骡子及其党数十人斩之。侦知郭大安方谋以众投粤贼，设伏间道擒之。乘大雾掩击盖天王，悉俘其众。时武昌、汉阳相继陷，上游诸郡帖然无恐者，榞平诸盗力也。既而武昌复，大吏上榞功，擢荆门州知州，调署江夏县，锺祥民万众攀留不得。
会粤匪林凤祥等北犯，其后队自河南折入湖北，陷黄梅，趋麻城。榞率提标兵千人往援，击贼黄冈之鹅公颈江口，大破之，穷追至安庆，与安庆兵夹击，歼贼殆尽。还值宿松警，复破贼下仓埠，诏以知府升用。逾月，贼复自江西大至，寇广济之田家镇，大吏檄榞往，连战皆捷。最后战，他将懦不进，榞率所部渡江击贼。贼败走，孤军追贼，至兴国州富池口，贼知榞军无继者，分舟中贼登岸袭其后。榞引就水军，水军走左，陷淖中，与所部二百人皆斗死，咸丰三年九月十日也。事闻，赠道衔，予世职。公安、锺祥之民，家祭巷哭，奉木主祀之。
始榞为县，所至必於其地夷险丰耗、民俗醇讹、奸蠹根株、人所疾苦尽知之。为治行之出於至诚，人乐为用，原效死力。及其殉难，久而思之。同治二年，湖北大吏复奏榞死事甚烈，在官政绩尤著，请宣城及死事所建专祠，诏可，予谥刚介。
陈肖仪，字幼泉，江西弋阳人。尝遭母丧，扶柩舟行江中。夜火发，四面皆烈焰，肖仪以身伏柩上，随江流飘荡，不死，柩亦无恙，一时称奇孝。年十九，官湖北县丞，擢广济知县。咸丰三年，粤匪破田家镇，去县七十里，县故无城垣，召募乡兵，皆望风走。肖仪知事不可为，持刃坐堂皇，贼入，数其罪，即抽刃自刭，未殊。贼缚之，曳於市。子恩藻奋臂击贼，贼立杀之，肖仪骂益烈。贼凿齿刳颊，肤尽见骨，三日乃死，贼解其体为五。县民悲愤，贼去始敛焉。
万成，满洲镶白旗人。道光二十四年举人，拣发湖北知县，署汉川，调安陆。咸丰四年，匪由武昌北窜，陷云梦。时总督台涌驻兵德安，万成陈战守二策，涌不能用，欲退守三关，徐图克复，且讽与俱去。万成垂涕曰： 弃而不守，如百姓何？与城存亡，守土之义也！ 其仆复劝之，并以主人无嗣为辞，万成厉声曰： 我家世受国恩，若临难偷生，无以对国家，即无以对祖、父！ 遂致书邑绅曰： 祸在旦夕，谁之责欤？一死塞责，不可为臣；有辱於亲，不可为子。原不归榇於先人之墓，留葬於此，以志吾恨。 是夜警报沓至，万成召团练诸绅，告以在城兵勇俱随总督北发，己当以死守城。又知事必不济，复作绝命书，与士民诀，略曰： 贼已至云梦，势必来德安，我惟撄城固守。不能，则以死继之。诸君不我遐弃，能寻我遗骸，葬於碧霞台下，常此北望神京，则九原之下，感不忘矣！ 逾日，贼距城二十馀里，台涌拥兵径去。万成谒知府议救急策，甫出署，红巾贼数十突至。知城陷，抽佩刀与战，手刃数人，力竭死之，贼焚裂其尸。德安复，县民卒收葬残骨於碧霞台下，以遂其志。
袁祖德，字又村，浙江钱塘人。祖枚，以诗文名，官江宁，因家焉。祖德早慧，入赀为江苏宝山县丞。兵备道某稔其才，以上海县令姚某漕事诖误去，檄祖德擢县事，且代姚办漕，未五月，难作。先是县中团练多闽、广无赖，本地游民和之，漫无纪律。粤匪据江宁为伪都，人心益摇，於是小刀会起事。小刀会者，即无赖游民所结合，党羽散布，官役皆为耳目。道故粤产，谓中多粤人，置不为备；先发难嘉定，戕县官，道仍不为备。咸丰三年八月初五日为上丁祀事日，黎明，祖德肃衣冠出，贼蚁拥入署。一贼号小禁子者，祖德尝因案惩之，首犯祖德，刃交於胸，被十馀创，骂不绝口，死。
守备李大均得讯，跃马呼杀贼，手无械，不能战，自经死。
于松，汉军正黄旗人。以荫授蓝翎侍卫，出为江苏松江粮厅。咸丰元年春，南漕改海运，漕船水手将譁变，大吏檄松资遣，变遂定。明年，大吏复以资遣事檄松，时粤贼已踞江宁为伪都，水手环而啸呼，势倍前。松为上息内閧计，藉其精壮而训练之，不旬日，得劲卒二千人。会向荣蹑贼围江宁，江苏境内稍安。六年，率所籍卒从巡抚吉尔杭阿剿镇江，既成营，搏贼银山下，战屡捷。镇江贼仰息江宁，既屡创，闭垒，潜略高资镇。松以千人驰击，渡夹江，平贼营。改攻镇江城，以众夜薄城下，梯垣纵火，潮勇噪而惊贼。贼起，燃巨炮，登者纷坠。松督队在前，铅丸中额，仆牙旗下，旋卒。潮勇故剽椎名盗，居尝啗贼金，故为贼用，败官军。松死，麾下士千馀人，悲愤痛哭不忍闻。
尚那布，国罗落氏，满洲镶黄旗人。咸丰三年，由举人拣发江苏知县，八年，署溧阳。仆从萧然，日集士绅议战守，不退食。兵勇践境，亲立城卡弹压，出境乃已。创义学，筑舍数十楹，集诸生讲肄，购田百馀亩供膏火。修葺文庙，庀材鸠胥，捐廉为之倡。疏濬城河，懋迁称便。迭以军需筹防、催徵力最，赏知府衔。十年贼陷广德，溧阳界其北，尚那布誓死守。贼众逼城下，急切无援，督练勇击贼退。未几，贼复大集，攻城愈迫，越日城陷。尚那布厉声叱曰： 我溧阳知县，练勇杀贼，我作主，速杀我，勿伤百姓！ 遂遇害。恤赠太仆寺卿衔，赏世职。时署金坛县知县李淮同以城陷殉难。
淮，字小石，浙江鄞县人。固守至百馀日，贼乘雾登城，淮朝服坐堂皇，骂贼死之。
唐治，字鲁泉，江苏句容人。道光五年举人，大挑知县，分安徽，补桐城县。岁大水，请帑劝分，按口赈施，不假手胥吏，一月须发为白。调祁门，旧有东山书院，生童膏火取给盐釐，治别筹捐项充经费，士商两便之。又立义廒，积穀至数万石。时粤贼据江宁，安徽改省治庐州，贼船上下无所忌。上书陈利害，不报；祁门无兵，依山为城，徽州以富名，贼欲图徽，必道祁，请以兵守，又不报；而祁之奸民前苦治严缉者，遂为贼乡道。道光四年正月，贼入县属榉根岭，治招集团丁，激以大义，誓共城存亡。时大洪司巡检锺普塘亦带勇入城协守，贼偪西门，治督众登陴迎战，炮轰毙匪数十人。大股猝至，城遂陷，犹奋勇巷战，力竭马蹶，与普塘同时被执。诱降不可，凌辱之，不屈，以礼遇之，终不食饮，卒骂贼死。普塘同时遇害，沉尸於河。
普塘，绍兴人。贼欲说降之，曰： 吾年逾六十矣，即不知羞耻事，能再活六十馀耶？ 传其骂贼尤烈云。同治二年，曾国藩请於祁门建专祠，以锺普塘附祀。
贼躏安徽，守土吏殉节死者，又有泗州知州郑沅，六安州知州金宝树，蒙城县知县宋维屏，望江县知县卫君选，盱眙县知县许垣。沅，顺天大兴人；宝树，江苏元和人；君选，河南赵城人；垣，江苏上元人；维屏籍未详。
林源恩，字秀三，四川达州人。拔贡生。举道光二十三年顺天乡试，咸丰元年，选湖南平江县知县。二年秋，粤贼犯长沙，浏阳、通城匪徒皆为乱，三县皆与平江接壤。源恩诘奸守隘，如防御水，截然不得蛰。江忠源以为才，保奏知州衔，又以书播告士友，道 林某堪军旅 也。时曾国藩治兵长沙，檄源恩募平江勇五百人以从。旋有他贼自崇阳、通城犯平江，檄源恩回援，壁北乡之上塔市。三月四日，贼大至，环源恩垒，源恩逆战，大捷，追奔数十里。既而塔齐布、胡林翼师克通城，平江解严，师别剿，则贼仍麕至，源恩屡战卻之。会有忌源恩者，功不得叙，又别摭他事中之。源恩愤甚，诣大府自陈，而謇於辞，卒莫能自达。
遂从国藩九江军，命治罗泽南粮台。乙卯春，从克广信，赏花翎。又治塔齐布粮台，旋任水师营务。十一月，又摄理陆军於庐山之麓、姑塘之南，而江西巡抚闻源恩贤，飞檄至南昌，付以所新募之平江营者。源恩在庐山，又与共事武夫不相能，愤弥甚，尝独叹曰： 丈夫一死强寇耳，终不返顾矣！ 
明年，石达开犯江西，连陷八府五十馀州县。六年三月，李元度率师自湖口南来，源恩与邓辅纶自南昌而东，两军会於抚州，克进贤东乡，进破文昌桥坚垒五，赭其巢。既薄城，源恩壁南门，元度壁西南隅，相去四里。贼婴城拒守，坚不可拔。当是时，江、楚道梗，瑞、临、袁、吉四郡无一官军。援贼不时至，至则合城贼来犯，所部迎击三十里外，辄重创之，破贼垒者九，大小战五十有六，皆告捷。然部下血战久，疲不得休，裹创者十之三，病者十四五。会辅纶中蜚语去，在事者多告退，源恩势益孤，饷日绌。
宜黄、崇仁两县来乞师，谓克宜、崇则能拊抚贼之背，且劝士民输饷，可得十数万。源恩与元度遂分江、楚军共五千徇西路。九月三日，克宜黄，九日，克崇仁，俘斩各数百。忽皖贼数千自景德镇来援，急撤宜、崇军，官民苦留不遣。将士亦以久饥甫得一饱，不能行。贼趋抚州，十六日，扼河而战。水涸，贼駷马飞渡，追而败诸城下。
先是源恩所部之右护军遣赴崇仁，留三百人守垒，贼诇知之，诘旦出犯，先陷右军，遂围源恩壁。源恩慷慨谕将士曰： 好男子，努力杀贼，无走也！ 众皆应曰： 惟公命。 都司唐德升驰入壁，掖源恩上马，源恩曰： 此吾死所也，子受事日浅，其行乎！ 德升曰： 君能死，吾独不能死耶？ 从容解金条脱畀其从子某，曰： 若驰去，吾与林公死此矣！ 垒破，源恩手剑鏦贼，力竭，死之。德升素骁健，格杀十馀贼，始被害。从死者三百馀人。源恩年仅四十。追赠道员，赐恤如例。
德升，字彦远，宁远人。旧隶副将周凤山部下，以十五日奉檄来军，十七日及难，赠游击。
毕大钰，湖南长沙人。咸丰二年，以附生守长沙南关，粤贼炮轰城塌，大钰敛空棺实土为墙，顷刻成三十馀丈。随提督邓绍良坚拒八十馀日，歼贼数千。贼自湖北回窜，湘潭、靖港均陷，大钰复以防省功选用府经历、县丞。湖北崇阳、通城陷，大钰复领兵赴剿。谍知贼由平江捣长沙，绝馈道，厉兵为备，贼不得逞。行军禁骚扰，一蔬一木无妄取。通城乱久无官，为立团防，锄土匪，通人安业。因其归，报金巨万，大钰却不受。四年，保用知县，授浙江仙居知县，案无留牍。地瘠民贫，逋赋多，大钰在官，民争输纳。寻捐知府，浙江巡抚何桂清留筦粮台，檄赴於潜防堵。又以开化叠警，调防婺源。初战屡捷，寻贼以三千人围南关，大钰偕胞侄候选通判荣清合剿，贼大至，力竭，均死之。恤赠太仆寺卿，赏世职。
汤世铨，字彦声，顺天大兴籍，江苏武进人。道光二十六年举人。咸丰三年，以知县发浙江，七年，署开化县。时粤匪阑入浙境，由常山窥开化，委署者多不肯往，世铨独毅然请行，至则募勇防守。八年三月，贼首石达开扰浙，衢州镇总兵饶廷选战败，遂偪开化。世铨闻警登陴，贼突至，城陷，世铨拔佩刀自刭，为绅民夺刀拥出，不得死。阴约各都结团，且飞书请兵，会鹤丽镇总兵周天孚督军追击，贼奔处州，世铨率团沿途截杀。
六月，县城复，仍因失守褫职，代未至，仍带勇守御。七月，贼由常山复攻开化，江苏候补知县刘福林帅乡勇方檄赴宁国。世铨请於大府，留籍防御，而以城守嘱县丞某，且出印印其衣，毕，遣人赉印至府授代者，遂出御贼於华埠。贼至，叠击败之。会贵州定远协副将朱贵统兵三千夹援，战失利，世铨急整队出，仓猝不能成阵，力斗，与福林同殁於战所。以印衣觅得尸，胸腹腰肋创十数。勇目方忠同死於其侧。事闻，复原官，恤如例，给世职。
谢子澄，字云航，四川新都人。道光十二年举人，大挑知县，分直隶。咸丰元年，署无极县，二年，补天津。天津地滨海，獷悍难治，市有所谓 混混 者，健武善斗。子澄至，见前令系诸混混，叹曰： 是奚不可化者？ 籍其名，纵之。未几，纵者閧於市，子澄按名捕，殛其魁，地面遂靖。时粤匪出扰湘、汉，顺流而东，遣酋林凤祥、李开芳分兵渡河，莫测所向。人方谓南北道隔，贼不敢犯，子澄深以为忧。捐金倡团练，召所纵诸混混，以周处故事喻之，众皆为用。回民刘继德复集回民千馀人应之，遂率赴教场，授器械，教战阵之法，其妻亦撤簪珥以助。长芦盐政文谦归财与粮，随时协济，子澄得一意练兵。
未几，贼围怀庆。逾月，渡临洺关，总督纳尔经额帅师遁，遂经顺河、柏乡、栾城入深州。主阃者务持重，虽数奉诏夹剿，而习於溃逃，数避贼。其奋勇者尾追数千里，气亦馁，贼势益横。又经献县、交河，以薄沧州，沧州号有备，亦为所拔。津地大震。
九月，贼至梢直口，大吏不知所为，议婴城守。子澄以负郭居民数十万，不应弃之，力争。遂用沿河棹小舟以火器取野鹜者，又火会会众万人，合水陆拒贼，而别向火会首事张锦文筹赀。先是锦文输家财濬壕，壕成，运河水大至，环城洼下成巨浸，而葡萄洼尤甚。子澄阻壕守，渡壕击贼。贼酋开山王小秃子手黄旗指挥，迅奋剽疾，能一跃丈馀，避枪击。子澄先伏打野鸭船於岸外，贼以为民船也，呼渡，船枪发，殪小秃子，群贼夺气。伏舟进击馀贼，血流染波。日晡，军馁，锦文又赍糗粮至，战益奋。勇目余鹏龙等相继陷阵，复斩级无算，贼遁。是役也，子澄功最，旨以知府用，留本任。
时贼退踞静海及独流镇，子澄奉调赴胜保营，列营河西。贼由独流出扑，屡击退之。嗣静海贼倾巢出援，子澄追剿，贼窜，正窘，会都统佟鉴思绝贼归路，进掣壕板，以路滑失足踣地，贼刃交下。子澄单骑驰救，炮洞马腹，身受七伤。鹏龙负之趋，子澄曰： 惫矣！尔亟行，毋顾我。 贼酋高刚头薄之急，子澄恐为所辱，沉於河。鹏龙率从子陈梁等皆战死。事闻，加布政使衔，谥忠愍，建专祠。丧车还津，无贵贱皆往吊，哭如私亲。天津祠落成，蠡县人李某，生致高刚头，剖心以祭。
子澄好为小诗，工骈体文，为政有声，卒以杀贼致殒。人谓贼自河北经山西，所至席卷无坚城，独受挫於子澄，使京师得以为备，其关系尤重云。
先是贼过临洺关，同知周宪曾公服坐饷鞘上，骂贼死。后子澄以知县死直隶者：江安澜，广西临桂人。举人，挑教职，保知县，发直隶，补柏乡。咸丰元年，调静海。贼北犯，静海为畿南冲要，大军援剿，供应无乏。贼入境，偕署都司潘宗得等擒斩伪司马陈得旺，大队麕至，官军众寡不敌，遽溃。城陷，赴水死。破沙河，王衡身中七刃死；破栾城，唐盛朝服骂贼，贼缚之柱上死，典史陈虎臣从死。
又马云岚，庆云人。州判。贼犯县城，率乡团出御，被执，不屈死。子龙文从死。恤如例，予世职。
文颖，字鲁斋，赵氏，汉军正蓝旗人。道光二十五年进士，用知县，发山东，补蒙阴。邑患蝗，两以文籥神，皆应。调阳信，弭抗漕衅。又调商河，濬徒骇河，境免积潦。时粤匪已窜直隶之建通镇，去商河百里，募练乡勇，民恃无恐。调省主粮台事，適股匪入东境，金乡、郓城皆陷，而阳穀当其冲。大吏以文颖有幹才，檄令往署，至则城备久弛，急号召乡团为守御计。是时将军善禄拥重兵驻东昌，飞牒请援，置不应。愤极，抵案曰： 死耳，复何言！ 或讽以出城待援者，怒斥曰： 与城俱存亡，岂有临难苟免之文某哉？ 
未几，贼大至，割半袖付仆驰报父母，即怀印上城，与典史徐凤喈从容出印相视。贼入城，怒马驰入贼队，被七创，骂不绝口死。凤喈及教官李文绶同遇害。文颖抵任才五日，时咸丰四年二月二十九日。事闻，优恤，立专祠，予世职。文颖尝过泰山，题句有云： 此行不了封侯业，原把顽躯窃比君。 盖以泰山自矢，见危授命，其志素定云。子四，三尔丰，自有传。
张积功，江苏仪徵人。嘉庆二十三年举人。道光十年大挑知县，发山东，历州县吏。二十年，初权临淄。前政不善，多流亡，以诚招徕之，皆归故业。即墨饥民滋扰，檄往办理而定。朝城民变，民闻积功治临淄事，即首行馆请死，喻以理，惩以法，皆欢呼去。咸丰四年三月，贼攻临清州，积功適知州事，守御十四昼夜。十四日，城陷，阖门死难。初，贼过冠县，知县傅士珍自经死。
典史瞿濬，字菊坪，江苏武进人。帅乡勇出敌，遇贼城闉，中鸟枪，洞其肋，坠马。欲退保於司狱，贼追及，刃倳其胸，骂不绝口，剖腹死之。妻吕氏，骂贼，被寸磔。亦全家遇害，时三月朔也。
冒芬，江苏如皋人。巡检，发广东，补北寨司巡检，调五斗口。缉获盗匪傅敏南、乌石姊等，有能名。擢广州府经历，调海丰县丞。英吉利扰广州，以守城功进知县，授开平县。县介新会、鹤山间，盗贼出没，芬严为条约，捕甚多。历权高要、曲江、乳源等县。
咸丰二年，洪秀全陷仁化、乐昌两县，分股攻乳源，芬募勇三百，约都司车定海扼河为守，使乡勇绕出河岸设伏。凌晨贼至，官军隔河炮毙骑马贼一，伏军薄其后，夹击之，贼大溃。渡河追击，斩甚众。
馀匪吴焕中、黄老满等潜聚曲江龙归墟，结连罗镜墟凌十八，图复逞。焕中潜至乳源，为逻者获。芬讯得实，偕千总张鹰扬驰往，捕获黄老满等头目十三名，解经曲江寺前村，猝与罗镜贼遇。鹰扬所部溃散，芬率亲军百馀人与贼战，军火尽，芬被创，贼夺黄老满去。芬裹创为书，上总督叶名琛，极言两粤贼势急，宜联络官民，早缮备具。越数日，伤剧卒。恤如例，后建专祠。
施作霖，浙江萧山人。道光二十九年拔贡，用知县，发陕西。咸丰三年，粤贼窜河南，奉檄督练勇防陕境，署城固县知县。七年，河南角子山捻匪扰南阳府，将窜陕，巡抚曾望颜以作霖练勇有纪律，令防商南。驰抵清油河，距武关三十里，贼已潜由天桥河陷武关，作霖偕候补同知曾兆蓉夜冒风雪抵头条岭，击卻贼前敌。越四道岭，贼蜂至。作霖奋下击，义勇厉进，作霖手歼悍贼王党。馀贼卻拒守关，作霖直逼关前，贼复三面扑。熸贼二十馀骑，贼攻愈猛。作霖分队击，身受重创，力竭死。家丁王建、义勇马永刚等十三人皆死之。赐恤，谥刚毅，赏世职，建专祠。
韩体震，字省斋，河南夏邑人。道光二十五年，捐州吏目，补直隶祁州吏目。因父作谋任文安主簿，回避，补山东德州吏目，捐升知县。以防堵功，奖开缺即选，选湖北通城县。防堵邻境要隘出力，保同知。同治元年，鄂督官文调赴军营差委，嗣权孝感县事。孝感屡经残破，城缺不完，体震修葺之，招乡勇城守。闰八月，捻匪大股分扰京山、应城一带，阑入县境，遂扑县城。体震与护军统领舒保善因请入城同守，始解鞍，而贼由缺口入城，体震率勇巷战，众寡不敌，身受十伤，刀矛枪子无不备，大呼杀贼而死。诏照知府例赐恤，给世职。
德克登额，字静庵，满洲某旗人。由笔帖式从将军都兴阿军，累保至副都统记名。尝从攻广济，守营垒，不眠者七昼夜。为人沉静，溽暑不去长衣，每曰： 贼平即回家授徒，暇则垂钓黑龙江。 又曰： 世受国恩，得一日授命疆场，则吾事毕矣！ 与体震同守城，城陷，死之。
蒋嘉穀，顺天大兴籍，浙江山阴山。以府经历发贵州，旋保知县。咸丰三年，署荔波县。县毗连粤西，粤氛近偪，土匪乘之。嘉穀内守外御，境内安堵。始之任，狱多繁，囚半逆党胁从，复有挟私诬告人从匪者。嘉穀讯得实，俱决释之。时刍粮告匮，或以劝捐进，嘉穀曰： 民被蹂躏久矣，忍朘其生而激变乎？ 事遂寝。五年六月，水匪复叛，与广匪合，约五六千人，薄城下，嘉穀募勇五百人击退之。时土匪遍地，饷需匮乏，嘉穀毁家募勇，妻陆氏亦出钗钏佐军，众感奋，守愈坚。以故附近州县皆不保，独荔波得存。十月，贼复至，嘉穀部署城防，誓师出营於水堡，与贼遇，战捷，贼小却，后见师乏援，始无忌，麾众并进。嘉穀鏖战终日，伤亡略尽，犹裹创刃贼，俄被执。贼乘胜攻城，城以有备，卒不破。嘉穀既陷贼，怒骂不屈。贼束薪渍油遍体灼之，死而复甦，甦则骂，骂则复灼，如是数次，乃绝。贵州巡抚蒋霨远以嘉穀善政得民，力捍疆圉，被害尤惨。奏入，恤世职。士请捐建专祠，允之。
邓玲筠，字治芗，湖南宁乡人。道光二十三年举人。咸丰六年，以知县发贵州。七年，擢知印江县，时黔中苗、教匪充斥，匪酋以邪教蛊乱，民有黄号、白号等目，乡团多叛应之。玲筠锐意图治，周巡辖境，与田更畬叟握手询利病，手疏小册，用是能摘发民隐，讼者神之。思南贼炽，地连印江，亟行保甲法。单骑诣各乡，手自敦率，给门牌如式。署纸尾十则：曰忤逆，曰习邪教，曰私结盟党，曰劫掠，曰藏匪类，曰窃盗，曰容留娼妓，曰赌博，曰斗殴生事，曰唆讼。各择士绅董之，犯者同甲勿与齿。改悔者许具状於各条下，加小印曰 自新 ；其顽抗及无人敢具保者治之。且计月以验绅董之能否，加劝惩焉。又加意课士，割俸给书院餐钱，与讲求正学，并及军政，士皆畏爱之。劝民修水利，立法详尽易晓，或亲履指示，不以勺水扰民。邪教惑众，为文告抉摘其谬，妇孺能解。简壮丁数百，亲教之击刺法。
是年十二月，贼陷思南，将犯印江。印江故无城，出营於云泮御贼。贼以书请假道，焚书，斩其人。贼从间道袭治所，玲筠袖铜椎毙三贼。贼环攻，复出铜鐧格斗，贼莫敢近。忽四山火起，乃突围，抵铜仁乞师，得练总王士秀领五百人，一日夜行三百里。民见玲筠归，奋跃，复得壮士千馀，仍从至云泮。是日大雾，人马对立不相见，譟而进。贼奔，自相蹴蹋，坠崖死者无算。复追百馀里，战中坝，战螺生溪，战袁家湾，皆捷。
八年春，知府令玲筠越境剿贼，知府先闻贼畏玲筠，立邓字旗慑贼，故严檄三至。县民苦留，玲筠慨然曰： 郡守檄，县令安敢违？且杀贼固无分畛域也。 以千三百人往。师次分水垭，贼混运粮者入营门，变作，众惊溃。玲筠亲搏战，飞石中首，手格杀一贼，足后被创，遂及於难，丧其元。后军闻失事，愤极，殊死斗，杀声与哭声并，卒夺玲筠尸还。乃树 忠愤 帜，誓复仇，贼惧，退屯八十里。丧归，士民大恸，争致赙赗。有负贩佣，挈钱四，将运盐，悉以充赙。或曰： 如尔家何？ 佣哭曰： 公死，吾属无葬所矣！何家为？ 民怀其德，立祠祀之。并刻遗集，曰钜业堂稿。
承顺，佟佳氏，汉军正蓝旗人。由文生於咸丰四年随其父甘肃宁夏镇总兵定安出征湖北，累功擢至通判，发甘肃。历权宁夏盐捕通判、平番县事，授甘州抚彝通判，所至有声。同治元年，西宁撒回就抚，大吏以贵德厅孤悬大河以外，汉民与番、回杂处，治理不易，檄承顺往署。適番、回械斗，承顺为之平怨息争，番、回悦服。值河州回匪倡乱，甘、凉、宁、肃一带响应，贵德回民汹汹欲动，承顺劝导解散，以被难妇孺置署中别院，抚养数年。有主者认还，无主者择配。由是汉、番感戴，回民亦慑其威。
时西宁所属各厅相继沦陷，贵德一厅孤立贼中者六年。城中回民暗结陕回谋乱，承顺密调兵勇入城，严为之备。回首马朵三等率众千馀人攻城，承顺登陴抵御，炮石雨下，毙贼颇多。城内回民开门应贼，城遂陷。承顺率勇巷战，身受重创，厉声骂贼，贼怒，断其左臂，骂愈厉；复断其右足，骂如故；遂断其首而支解之。其弟议叙知县崇顺、监生吉顺扶其母萨克达氏至尸所哭詈，皆遇害。家丁李文忠等七名，同时死之。事闻，恤赠道衔，给世职。
贵德士民复以死事状赴都申诉，御史吴可读疏言： 青海办事大臣玉通疏报，祗及承顺被害情形，犹惑於当时 回众拘集汉民、勒写官偪民反，汉、回同谋戕官 之说，后经查覆，於精忠大节，仍未述及。在承顺为国捐躯，光明俊伟，於原遂矣。遗爱在民，汉、番男妇老幼呼为活佛。误触其名，即童子皆呵禁之。在朝廷为有臣，定安为有子，甘肃为有官。阖门全节，允为一代完人，再恳优恤。 光绪初元，陕甘总督左宗棠覆奏，谓： 承顺死节奇伟，一时仅见。纲常名义，不因品秩等差而别，则表扬较名位尊显为尤亟。请官为建祠，并予谥法，以励人心。 疏上，允之，谥勤愍。
托克清阿，字凝如，满洲正蓝旗人。道光十四年举人，大挑知县，发甘肃，署环县、安化知县，及土鲁番同知。以清查事镌级。咸丰元年，捐复原官，补皋兰。时回、捻扰陕、甘，土匪闻风响应。侍郎梁瀚治团练，疏荐之。总督乐斌亦以其任事果敢，檄署秦州直隶州知州，寻实授。同治二年，逆回窜甘南，州境戒严，托克清阿募壮勇，缮器械，力筹守御。贼窜秦安，率军迎剿，屡挫贼。贼纠大股至，众寡不敌，力战死之。事闻，诏以道员从优议恤，秦州及本旗立专祠。后秦州承其规画，防御严密，境获安全。四年，秦州士民以托克清阿忠贞孝友，慈惠严明，洁己爱民，御灾捍患，在任时民皆安业，贼不犯境。遗爱馀威，实足固民心而寒贼胆，籥请加恩赐谥。总督恩麟据以入告，特诏允之，予谥刚烈。
冯元吉，字景梅，浙江山阴人。由供事议叙从九品，分广西，历署贵县五山汛、凌云平乐司巡检。道光二十八年，授宜山龙门巡检。咸丰元年，金田贼由武宣东乡逃窜，都统乌兰泰、提督向荣、总兵秦定三等节节追剿。贼窜象州，兵勇不能御，直至大乐墟，转掠龙门。元吉率乡兵御之，战败，驰回署，衣冠坐堂皇，二子澍、溥侍立。家人请暂避，元吉厉声曰： 身为命官，不能杀贼安民，走避偷生，吾不为也！ 麾二子出，皆痛哭不去。贼至，父子抗骂，同遇害。家丁严禄、夏玉俱死。诏以元吉微员，从容尽节，澍、溥从父殉难，忠孝堪嘉。赠盐运使司知事衔，赏世职，建专祠，澍、溥附祀。
平源，字沛霖，顺天大兴籍，浙江山阴人。由吏员叙典史，发安徽。咸丰二年，署怀宁县典史，恤狱囚，尝曰： 囚死於法，可也；死於非法，不可也。 眠食皆躬察之。粤匪犯安庆，事急，囚譁，欲脱械去。源至，囚曰： 此何时也，公胡弗自便？ 源曰： 此若辈所以犯刑也，死可苟免耶？ 囚曰： 公不去，囚何忍去？ 俄而城陷，巡抚蒋文庆遇害，馀官皆走。源独冠服坐狱门外，贼至，胁之曰： 若降，官；若不然，饮吾刃！ 源曰： 刃则刃耳，吾岂受汝胁者？ 贼曳至怀宁县署外杀之，逮死骂不绝口。安庆人思之，为立石於殉节处。
时又有张宝华者，为望江县典史。闻城陷，视其妻贾氏自经毕，冠服坐堂上骂贼，死。华阳镇巡检王泗同时殉难，盱眙县典史周来豫后於九年助守县城，力战坠马死。
余宝锟，江西德化人。附贡生，捐知县。道光十六年，选授浙江景宁县，以才力不及降调。复捐县丞，发贵州。咸丰五年三月，署麻哈州吏目。四月，仁怀县教匪杨漋喜窜麻哈，随知州何铤击却之。寻盗魁陈大陆纠苗匪来犯，复随铤出战。贼退，遂率众攻拔下司岩、下鸡场等处，扼茅坪山，悉力堵御。未几，贼聚益众，势不能敌。退州城，贼旋陷都匀府。提督孝顺兵至茅坪被围，宝锟率团兵随总兵佟攀梅援剿，围解。自是无日不战，互有胜负。巡抚蒋霨远檄云南降将陈得功随孝顺攻克都匀，进援麻哈，官军势复振。得功旋叛去，孝顺军溃，贼大股围州城三日，宝锟率乡兵登陴固守，贼不得逞。七年，城中粮匮，兵益单，宝锟自誓与城存亡。八年正月，贼悉众来攻，宝锟出北门迎敌，不利，入城，贼已自他门入。宝锟持矛巷战，贼不忍害，挥令去。宝锟怒骂，掣矛刺之，贼夺矛还刺，死之。
王汝揆，甘肃伏羌人。道光二十年举人，拣选知县，亲老改教职。咸丰间，授平凉县教谕。同治元年，陕西回匪窜乾凤，偪甘肃境，汝揆上书平庆泾道万金镛曰： 贼西偪凤翔，必分党由汧、陇间道趋秦安东北，构煽丑类。宜及其未至，扼险严防。不然，内应且四起，平凉扰则灵、固、狄、河等州县亦危矣！ 言未及用，贼寻由固关逾陇，张家川、莲花城土回应之，陷盐茶及固原，金镛死之，平凉戒严。汝揆议尽毁城外民舍，无令贼倚为障蔽，议不行。未几，贼围平凉，汝揆协同守令，督率生徒，登陴固守，衣不解带者六阅月。一日，侦西北二路贼少可击，谒知府田增寿请率壮士縋城出剿，又不许。二年，贼匿民舍掘地道，纳火药轰之，城遂陷。人皆泣曰： 早从教谕言，事岂至此乎？ 汝揆还署，易朝服，北向叩首讫，妻汪氏暨女一、孙女一皆死，乃从容就缢於孔庙锺虡以殉。
汝揆性质实，敦孝友。居亲丧，不入内，不御酒肉。弟印揆，客西宁久，音信乏绝，汝揆往寻之，风雪中徒步千馀里，卒挈其弟以归。平生肆力於经籍，家居课徒，以穷经为急，辄点勘善本授之，勖以立品敦行。其官平凉，亦以是为教。期年，讼庭无士子迹。当城未陷之先两月，有门人驰书劝引疾归，谓可免难。汝揆曰： 无疾而称疾，是欺也；食禄而苟免，非义也。 乃为书与戚友诀，略曰： 我生不辰，逢天瘅怒，向者耳闻之，今则目睹之。平郡自二月以来，围困日迫，飞书告急，援兵无一至者。汝揆妻、女，行当自尽，决不受辱於贼手。死者士之终，今诚获死所矣。惟官卑不得展一筹以报国，死有馀憾耳。 三年，官军克平凉，总督杨岳斌请优恤。六年，总督穆图善疏陈汝揆死事状，请照阵亡例议恤，赠国子监助教衔，给世职，又命於本籍建祠，以从死之妻、女等附祀。
