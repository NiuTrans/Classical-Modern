万子扈尔干、孟格布禄、扈尔干子岱善、孟格布禄子吴尔古代杨吉砮兄清佳砮、杨吉砮子纳林布禄、金台石、清佳砮子布寨、布寨子布扬古布占泰拜音达里
万，哈达部长也。万自称汗，故谓之万汗。明译为王台， 台  万 音近。明於东边酋长称汗者，皆译为 王 某，若以王为姓，万亦其例也。哈达为扈伦四部之一，明通称海西。哈达贡於明，入广顺关，地近南，故谓之南关。
万姓纳喇氏，其始祖纳齐卜禄。纳齐卜禄生尚延多尔和齐，尚延多尔和齐生嘉玛喀硕珠古，嘉玛喀硕珠古生绥屯，绥屯生都勒喜。都勒喜子二：克什纳、古对朱颜。古对朱颜之后别为乌喇部。克什纳，嘉靖初掌塔山左卫，於诸部中最强，修贡谨，又捕叛者猛克有劳，明授左都督，赐金顶大帽；既，为族人巴代达尔汉所杀。克什纳子二：长彻彻穆，次旺济外兰。克什纳死时，彻彻穆子万奔席北部境绥哈城，而旺济外兰奔哈达，遂为其部长。明以其侦寇功，授都督佥事。叶赫部长褚孔格数为乱，旺济外兰执而僇之，夺其贡敕七百道，及所部十三寨。后其部众叛，旺济外兰为所杀。其子博尔坤舍进杀父仇，迎从兄万於绥哈城，还长其部。万能用其众，略怜部，远交而近攻，势益盛，遂以哈达为国，称汗。兴祖诸子环居赫图阿喇，号 宁古塔贝勒 ，与董鄂部构衅。兴祖第三子索长阿为其子吴泰娶万女，盖尝乞兵於万以御董鄂部。
万居静安堡外，室庐、耕植与他部落异，事明谨。是时王杲领建州，与鞑靼东西遥应，窥辽塞，万支拄其间不令合。明使继其大父克什纳为都督。王杲盗边，开原兵备副使王之弼檄万，令王杲还所掠。万入建州寨，要王杲盟於抚顺关下，复通市如故。土默特徙帐辽东，万入贡，多夺其马。已而，土默特弟韦徵与万为婚，其从子小黄台吉拥五万骑，介叶赫复请婚於万，万惧而许之。小黄台吉以马牛羊、甲胄、貂豹之裘遗万，筑坛刑白马为盟，约毋犯塞。居无何，小黄台吉要万犯塞，万不可，乃罢，时为万历元年。明年，王杲乱，辽东巡抚张学颜檄万捕王杲。万令海西、建州诸酋款塞，乞先开市，游击丁仿语之曰： 必得王杲而后市可图也。 万复率建州卫都督大疼克等叩关，督抚以闻，许开市，遂缚献王杲所掠辽军八十四人，及种人兀黑，以兀黑尝杀汉官也。又明年，捕得王杲，槛致京师。明进万右柱国、龙虎将军，官二子都督佥事，赐黄金二十两、大红师子纻衣一袭。
是时万所领地，东则辉发、乌喇，南则建州，北则叶赫，延袤千里，保塞甚盛。万暴而黩货，以事赴诉，视赂有无为曲直。部下皆效之，使於诸部，骄恣无所忌，求贿鹰、犬、鸡、豚惟所欲。使还，意为毁誉，万辄信之。以是诸部皆贰。而叶赫部长清佳砮、杨吉砮兄弟，以父褚孔格见僇，心怨万。万纳其女弟温姐，又以女妻杨吉砮，卵翼之。万老而衰，杨吉砮复婚於哈屯恍惚太，势渐张。万子扈尔干尤暴，所部或去从杨吉砮。杨吉砮构乌喇与扈尔干为仇，遂收故所部诸寨为旺济外兰所侵者，取其八寨，惟把太等五寨尚属万。自是辉发、乌喇诸部皆不受约束，万地日蹙，忧愤不自憀。万历十年七月，万卒。叶赫闻万死，使求故贡敕，扈尔干曰： 我父以汝兄弟故，卒用忧愤死，今尚问敕书乎？ 勿与，告哀於明。明以万忠，赐祭，予采币、四表里。
万有子五：扈尔干为长；仲、叔皆前死；季孟格布禄，温姐子也；又有康古鲁，为万外妇子。万卒，康古鲁与扈尔干争父业。扈尔干怒曰： 汝，我父外妇子也，宁得争父业乎？不避我，我且杀汝！ 康古鲁因亡抵清佳砮，清佳砮妻以女。是时太祖初起兵。八月，扈尔干以兵从兆佳城长李岱劫太祖所属瑚济寨，太祖部将安费扬古、巴逊以十二人追击，杀哈达兵四十人，还所掠。扈尔干旋卒。孟格布禄年十九，袭父职龙虎将军、左都督，众未附。康古鲁闻扈尔干死，遂还，烝温姐。
扈尔干有子曰岱善，与唐古鲁、孟格布禄析万遗业为三。康古鲁报扈尔干之怨，释憾於其子；孟格布禄亦以母温姐故，助康古鲁，共攻岱善；而清佳砮、杨吉砮兄弟谋攻万子孙报仇，十一年七月，挟暖兔、恍惚太等万骑来攻。明总督侍郎周咏念岱善弱，孟格布禄少，请加敕部诸酋，神宗许之。十二月，杨吉砮等复挟蒙古科尔沁贝勒瓮阿岱等万骑来攻，孟格布禄及岱善以二千骑迎战而败。自是兵屡至，恣焚掠不已。十二年，明总兵李成梁诱杀清佳砮、杨吉砮兄弟，所部詟服，誓受孟格布禄约束。
叶赫难始纾，而内讧复急。清佳砮子布寨、杨吉砮子纳林布禄乘隙图报怨。十五年四月，纳林布禄以恍惚太万骑攻把泰寨，明兵来援，围解；乃阴结其姑温姐，嗾孟格布禄佐康古鲁图岱善。先是扈尔干许以女归太祖，十六年，岱善亲送以往，太祖为设宴成礼。是年纳林布禄复以恍惚太五千骑围岱善。孟格布禄将其孥从纳林布禄往叶赫，居十八里寨，於是图岱善益急，而康古鲁诱岱善所部叛岱善，略其赀畜，纳林布禄并掠岱善妻哈尔屯以去。明边吏议绝孟格布禄市，以所部及土田、牲畜尽归於岱善。孟格布禄不听，复与布寨、纳林布禄、康古鲁入开原，温姐偕。开原兵备副使王缄令裨将袭其营，执温姐、康古鲁以归。巡抚顾养谦谕孟格布禄： 和岱善，还所掠，否则断若母头矣！ 王缄以为戮温姐则孟格布禄益携，不如释之，而囚康古鲁，待朝命。温姐既得脱，遁还。孟格布禄自叶赫攻岱善，自焚其所居，劫温姐去。王缄坐是夺职。
十六年二月，河西大饥，岱善乞籴於明，明予粟百斛。李成梁出师讨布寨、孟格布禄，围其城，布寨、孟格布禄请降，成梁振旅还。开原兵备副使成逊议释康古鲁，和诸部；总督侍郎顾养谦亦谓： 岱善弱而多疑，即歼诸酋立之，不能有其众。不如释康古鲁，使和岱善，则万子孙皆全。岱善内倚中国，外结建州，阴折北关谋，实制东陲胜策也。 夏四月，遂释康古鲁而谕之曰： 中国立岱善，以万故；囚汝，以助北关侵岱善也。汝亦万子，不忍杀。今释汝，和诸酋，修父业。岱善安危，汝则任之。 康古鲁听命，因令岱善以叔父事康古鲁，以祖母事温姐，刑牲盟；且进布寨、纳林布禄使者诫谕之，为均两部，敕孟格布禄出岱善妻子五人，及所部种人三百二十三、妇稚五百四十三、马牛羊数百，归岱善。康古鲁偕温姐归故寨，居月馀，康古鲁病且死，语温姐及孟格布禄，戒部曲毋盗边负明恩。康古鲁死，孟格布禄谋尽室徙依叶赫，度温姐不从，微告布寨、纳林布禄以兵至。孟格布禄纵火燔其居，趣温姐行，温姐不可，强扶持上马，郁郁不自得，七月亦死。
布寨、纳林布禄诱孟格布禄图岱善如故。成逊令诸酋面相要释憾，并入贡，而太祖日强盛，布寨、纳林布禄与有隙。二十一年夏六月，纠孟格布禄及乌喇、辉发四部合兵攻太祖，略户布察寨。太祖率兵追之，设伏於中途，引兵略哈达富儿家齐寨。哈达兵至，太祖欲引敌至设伏所，挥众使退，以单骑殿。孟格布禄以三骑自后相迫，一骑出於前，太祖引弓射前骑，前骑在右，回身自马项上发矢，矢著於马腹，遂逸去。三骑骤至，太祖马惊几坠，右足絓於鞍，复乘，遂射孟格布禄马踣地，其从者秦穆布禄授以己马，挟以驰。太祖率所部兵骑者三、步者二十，逐而击之，斩十二人，获甲六、马十八，以还。九月，复从布寨、纳林布禄以九部之兵三万人攻太祖，战於黑济格城下，九部之兵熸，布寨歼焉。
二十五年，叶赫诸部请成於太祖，盟定辄背之。二十六年，孟格布禄所居城北溪流血。二十七年秋，纳林布禄攻孟格布禄，孟格布禄不能支，以其三子质於太祖，乞师。太祖使费英东、噶盖以兵二千戍哈达。纳林布禄恐，乃构明开原译者为书，诱孟格布禄使贰於明，将袭击费英东等。费英东等诇得之，以告太祖。九月丁未朔，太祖帅师攻哈达。贝勒舒尔哈齐请为前锋，薄孟格布禄所居城。兵出，舒尔哈齐使告太祖曰： 彼城兵出矣！ 太祖曰： 岂为此城无兵而来耶？ 躬督兵进。舒尔哈齐兵塞道，太祖军循城行，城上发矢多伤者，遂攻城，癸丑，克之。扬古利生得孟格布禄，太祖命勿杀，召入谒，赐以所御貂帽、豹裘，置帐中。既，孟格布禄与噶盖谋为乱，事泄，乃杀之。
二十九年春正月，太祖以女妻孟格布禄子吴尔古代，明使来让，太祖遣吴尔古代还所部。纳林布禄归所掠敕六十道，请於明，补双贡如故事。已而，纳林布禄复纠蒙古掠哈达。哈达饥，乞籴於明，明不与，至鬻妻子、奴仆以食。太祖周恤之，遂以吴尔古代归。哈达亡。
杨吉砮，叶赫部长，孝慈高皇后父也。其先出自蒙古，姓土默特氏，灭纳喇部据其地，遂以地为姓；后迁叶赫河岸，因号叶赫。其贡於明，取道镇北关，地近北，故明谓之北关。
始祖星根达尔汉生席尔克明噶图，席尔克明噶图生齐尔噶尼。正德初，齐尔噶尼数盗边，斩开原市。八年，其子褚孔格纠他酋加哈复为乱，旋就抚，授达喜木鲁卫都督佥事。褚孔格阻兵数反覆，为哈达部长旺济外兰所杀，明赐敕书及所属诸寨，皆为所夺。
褚孔格子太杵。太杵子二：长，清佳砮；次即杨吉砮。能抚诸部，依险筑二城，相距可数里，清佳砮居西城，杨吉砮居东城，皆称贝勒。明人以译音，谓之 二奴 。是时哈达万汗方强，杨吉砮弟兄事万谨，万纳其女弟温姐，藉势浸骄，数纠建州王杲侵明边。明讨王杲，而清佳砮，杨吉砮不与，盖万实庇之，既又以女妻杨吉砮。然杨吉砮兄弟日夜思复先世褚孔格之仇，怨万。会万老，势衰，杨吉砮复婚於哈屯恍惚太，以隙复故地季勒诸寨。万子扈尔干所属白虎赤等先后叛归杨吉砮，杨吉砮势日盛，万遂以忧愤死。死而诸子内争，其庶孽康古鲁亡抵清佳砮，清佳砮妻以女，益间万子孙使自相图。
既而太祖兵起，尝如叶赫，杨吉砮顾知为非常人，谓太祖曰： 我有幼女，俟其长，当使事君。 太祖曰： 君欲结姻盟，盍以年已长者妻我？ 杨吉砮对曰： 我虽有长女，恐未为嘉偶。幼女端重，始足为君配耳。 太祖遂纳聘焉。
万历十一年，杨吉砮弟兄率白虎赤，益以暖兔、恍惚太所部万骑，袭败孟格布禄，斩三百级，掠甲胄一百五十；益借猛骨太、那木塞兵，焚躏孟格布禄所部室庐、田稼殆尽。明分巡副使任天祚使赍布帛及铁釜，犒杨吉砮兄弟，谕罢兵。杨吉砮兄弟言： 必得敕书尽辖孟格布禄等然后已。 既，复焚孟格布禄及其仲兄所分庄各十，岱善庄一，胁所属百馀人去。既，又以恍惚太二千骑驰广顺关，攻下沙大高寨，俘三百人，挟兵邀贡敕。
十二年，巡抚李松与总兵李成梁谋诛杨吉砮兄弟，哈达亦以请。明制，凡诸部互市，筑墙规市场，谓之 市圈 。成梁使召杨吉砮弟兄，当赐敕赏赉，乃伏兵中固城，距开原可四十里，待其至。已而杨吉砮弟兄挟恍惚太二千骑擐甲叩镇北关，守备霍九皋遣使让之曰： 若来就抚，甲骑数千何为者？ 杨吉砮兄弟乃请以三百骑入圈。李松令参将宿振武、李宁等夹城四隅为伏，戒军中曰： 虏入圈，听抚则张帜，按甲毋动；不则鸣炮，皆鼓行而前，急击之勿失。 松与任天祚坐南楼，使九皋谕杨吉砮兄弟。杨吉砮兄弟则益兵，以精骑三千屯镇北关，而以三百骑入圈。杨吉砮兄弟请敕书部勒孟格布禄等，九皋谯让之，渐急，杨吉砮兄弟瞋目，语不驯，李松奋髯抵几叱之。九皋麾杨吉砮等下马，杨吉砮目从者白虎赤，白虎赤拔刀击九皋，微中右臂。九皋还击杨吉砮从者一骑踣，馀骑群噪击明兵。军中炮如雷，伏尽起，遂杀清佳砮、杨吉砮、白虎赤、清佳砮子兀孙孛罗、杨吉砮子哈儿哈麻，及诸从者，斩三百十有一级。勒兵驰出关，成梁先自中固城至，围击叶赫军，斩千五百二十一级，夺马千七百有三，遂深入杨吉砮弟兄所居寨。师合围，旦日，诸酋出寨门蒲伏，请受孟格布禄约束，刑白马攒刀为誓，成梁引师还。自是叶赫不敢出兵窥塞扰哈达为乱。明总督张佳胤等以阵斩 二奴 闻，成梁、松、天祚、九皋、振武、宁予荫进秩有差。
居数年，清佳砮子布寨、杨吉砮子纳林布禄继为贝勒，收馀烬，谋倾哈达报世仇，挟以儿邓数侵掠，阑入威远堡。纳林布禄尤狂悖，要贡敕如其诸父，频岁纠恍惚太攻岱善不已；且因其姑温姐煽孟格布禄、唐古鲁图岱善，俾哈达内讧。会明助岱善，袭执康古鲁。
十六年二月，巡抚顾养谦决策讨布寨、纳林布禄。成梁帅师至海州，雪初消，人马行淖中，马足胶不可拔。成梁计击虏利月明，军抵开原已下弦，不如三月往，遂壁海州，养谦壁辽阳。是岁，河西大饥，斗米钱三千，菽二千，发海州、辽阳穀赡军。月将晦，成梁自海州乘传出，三月十有三日，至开原。令岱善军以白布缀肩际为帜，鸡鸣，发威远堡，行三十里，至叶赫属酋落罗寨。成梁使召落罗，落罗骇兵至，迎谒，命以一帜树寨门，材官十人守之，戒诸军毋犯；挟落罗及其从者三骑俱，又行三十里，至叶赫城下。布塞弃西城，奔纳林布禄，并兵以拒，其众与明军夹道驰，明军不敢先发。二酋麾其骑突明军，杀三人，成梁乃纵兵击之。游击将军吴希汉先驱，流矢集於面，创甚，弟希周奋起，斩虏骑射希汉者，亦被创。明军如墙进，叶赫兵退入城守。城以石为郭，郭内外重叠障，以巨桁为栅。城中有山，凿山周遭为坂，绝峻，为罗城其上，外以石，内以木，又二重，中构八角楼，置妻孥、财货。明师攻二日，破郭外栅二重。城上木石杂下，先登者辄死，城坚不可拔。成梁乃敛兵，发巨炮击城，城坏，穿楼断桁，叶赫兵死者无算，歼其酋把当亥，斩级五百五十四，城中皆号泣。明军车载云梯至，直立，齐其内城，将置巨炮其上。二酋始大惧，出城乞降，请与南关分敕入贡。成梁令毋攻，燔云梯，戒诸军毋发其窖粟，遂引师还。四月朔，释康古鲁遣还，因进叶赫使者谕曰： 往若效顺，朝廷赏不薄。江上远夷以貂皮、人参至，必藉若以通。若布帛、米盐、农器仰给於我，耕稼围猎，坐收木枲、松实、山泽之利，为惠大矣。今贡事绝，江上夷道梗，皆怨若。我第传檄诸部，斩二酋头来，俾为长，可无烦兵诛也。今贷若，若何以报？ 遂与哈达均敕。永乐初，赐海西诸部敕，自都督至百户，凡九百九十九道。至是，畀哈达、叶赫分领之，以哈达效顺，使赢其一。
秋九月，纳林布禄送其女弟归太祖，太祖率诸贝勒迎之，大宴成礼，是为孝慈高皇后。
十九年，纳林布禄令宜尔当、阿摆斯汉使於太祖，且曰： 扈伦诸部与满洲语言相通，宜合五为一。今属地尔多我寡，额尔敏、紥库木二地，盍以一与我！ 太祖曰： 我为满洲，尔为扈伦，各有分地。我毋尔取，尔毋我争。地非牛马比，岂可分遗？尔等皆知政，不能谏尔主，奈何强颜来相渎耶！ 遣其使还。既而纳林布禄又令尼喀里、图尔德偕哈达、辉发二部使者复至，太祖与之宴。图尔德起而请曰： 我主有传语，恐为贝勒怒。 太祖问： 尔主何语？我不尔责。 图尔德曰： 我主言曩欲分尔地，尔靳不与。傥两国举兵相攻，我能入尔境，尔安能蹈我地乎？ 太祖大怒，引佩刀断案曰： 尔叶赫诸舅，盍尝躬在行间，马首相交，裂甲毁胄，堪一剧战耶？哈达惟内讧，故尔等得乘隙掩袭，何视我若彼易与也！吾视蹈尔地，如入无人境，昼即不来，夜亦可往，尔其若我何！ 因诋布寨、纳林布禄父见杀於明，至不得收其骨，奈何出大言，以其语为书，遣巴克什阿林察报之。布寨要至其寨，不令见纳林布禄，遣还。
未几，长白山所属朱舍里、讷殷二路引叶赫兵劫太祖所属东界洞寨。二十一年夏六月，扈伦四部合兵攻太祖，布寨、纳林布禄为戎首，劫户布察寨。太祖以师御之，遂侵哈达。秋九月，复益以蒙古科尔沁、席北、卦尔察三部，朱舍里、讷殷二路，攻太祖，谓之 九姓之师 。太祖将出师，祀於堂子，祝曰： 我初与叶赫无衅，叶赫横来相攻，纠集诸部，为暴於无辜，天其鉴之！ 又祝曰： 原敌尽垂首，我军奋扬，人不遗鞭，马无颠踬，惟天其助我！ 是时，叶赫兵万人，哈达、乌喇、辉发三部合兵万人，蒙古科尔沁三贝勒及席北、卦尔察三部又万人，凡三万人。太祖兵少，众皆惧，太祖戒勉之。朝发虎阑哈达，夕宿紥喀城。叶赫兵方攻黑济格城，未下。旦日，太祖师至，面城而阵，使额亦都以百人先。叶赫兵罢攻城来战，太祖军迎击，斩九级，叶赫兵小卻。布寨、金台石及蒙古科尔沁三贝勒复并力合攻，金台石者，纳林布禄弟也。布寨将突阵，马触木，踣，太祖部卒吴谈趋而前，伏其身刺杀之。叶赫兵见布寨死，皆痛哭，阵遂乱。九姓之师以此败。布寨死，子布扬古嗣为贝勒。
二十五年春正月，扈伦诸部同遣使行成於太祖曰： 吾等兵败名辱，继自今原缔旧好，申之以婚媾。 布扬古请以女弟归太祖，金台石请以女妻太祖次子台吉代善，上许之，具礼以聘。宰牛马告天，设卮酒、块土及肉、血、骨各一器，四国使者誓曰： 既盟之后，苟弃婚媾，背盟约，如此土，如此骨，如此血，永坠厥命！若始终不渝，饮此酒，食此肉，福禄永昌。 太祖誓曰： 彼等践盟则已，有或渝者，待三年不悛，吾乃讨之。 布扬古女弟，高皇后侄也，是时年十四。未几，太祖遣将穆哈连侵蒙古，获马四十。纳林布禄邀夺其马，执穆哈连归於蒙古。乌喇贝勒布占泰亦背盟结纳林布禄。二十七年，太祖克哈达。以明有责言，使哈达故贝勒孟格布禄子吴尔古代还所部。二十九年，纳林布禄以兵侵之，太祖遂以吴尔古代归。三十一年秋九月，高皇后疾笃，思见母，太祖使迎焉。纳林布禄不许，令其仆南太来视疾，太祖数之曰： 汝叶赫诸舅无故掠我户布察寨，又合九姓之师而来攻我，既乃自服其辜，歃血誓天为盟誓，而又背之，许我国之女皆嫁蒙古。今我国妃病笃，欲与母诀，而又不许，是终绝我也！ 既而，高皇后崩。三十二年春正月，太祖帅师攻叶赫，克二城，曰张，曰阿气兰；取七寨，俘二千馀人而还。
三十五年，纳林布禄闻辉发贝勒拜音达里使贰於太祖，太祖以是取辉发，纳林布禄不能救；而布扬古女弟受太祖聘，十六年不遣，年三十，乌喇贝勒布占泰将强委禽焉。四十年，太祖讨布占泰。四十一年，师再举，遂克乌喇，布占泰亡奔叶赫。布扬古欲遂以女弟嫁之，布占泰逊谢不敢娶，为别婚。是时纳林布禄已死，其弟金台石嗣为贝勒，与布扬古分居东、西城如故。秋九月，太祖使告叶赫执布占泰以献，使三往，不听。太祖谋伐之，先期遣第七子巴布泰率所属阿都、干骨里等三十馀人质於明。至广宁，谒巡抚都御史张涛，请敕叶赫遣布占泰，涛以闻，神宗下部议，以为质子真伪莫可辨，拒勿纳。太祖乃以四万人会蒙古喀尔喀贝勒介赛伐叶赫。会有逋卒泄师期，叶赫收张、吉当阿二路民堡。太祖围兀苏城，城长山谈、扈石木降，太祖饮以金卮，赐冠服；遂略张、吉当阿、呀哈、黑儿苏、何敦、克布齐赉、俄吉岱七城，下十九寨，尽焚其庐舍储峙，以兀苏城降民三百户还。
叶赫愬於明，以兵援，遇介赛，战胜，遂遣使让太祖，令游击马时柟、周大岐率兵千，挟火器，戍叶赫。太祖至抚顺，投书游击李永芳，申言： 侵叶赫，以叶赫背盟，女已字，悔不遣，又匿布占泰；故与明无怨，何遽欲相侵？ 遂引师还。
金台石有女，育於其兄纳林布禄，嫁介赛。金台石既为贝勒，杀纳林布禄妻，介赛假辞为外姑复仇，觊得布扬古女弟以解。布扬古女弟誓死不原行。介赛治兵攻叶赫。既而喀尔喀贝勒巴哈达尔汉为其子莽古尔代请婚，布扬古将许之。明边吏谕布扬古，姑留此女，毋使太祖及介赛望绝，冀相羁縻；而以兵分屯开原、抚顺及镇北堡为犄角，卫叶赫。四十三年夏五月，布扬古遂以其女弟许莽古尔代，秋七月婚焉。太祖闻，诸贝勒皆怒，请讨叶赫，不许。请侵明，又不许，且曰： 此女生不祥，哈达、辉发、乌喇三部以此女构怨，相继覆亡。今明助叶赫，不与我而与蒙古，殆天欲亡叶赫，以激其怒也。我知此女流祸将尽，死不远矣。 布扬古女弟嫁莽古尔代未一年而死，死时年盖三十四，明所谓 北关老女 者也。是岁为太祖天命元年。
太祖既称帝建国，始用兵於明。三年，攻抚顺、清河。明经略侍郎杨镐使谕叶赫发兵挠太祖。秋九月，金台石子德尔格勒侵太祖，克一寨，俘四百七人，斩八十四级。明赐以白金二千两、采缎表里二十。四年春正月，太祖谋报之，使大贝勒代善以兵五千戍札喀关阻明师，而躬督兵伐叶赫。辛卯，入其境，经克亦特城、粘罕寨，至叶赫城东十里，克大小屯寨二十馀。叶赫乞援於明，明开原总兵马林以师至，合城兵而出，见太祖兵盛，不敢击。太祖亦引还。二月，杨镐大举伐太祖，使都司窦永澄徵兵於叶赫，叶赫以二千人应。至三岔北，明师覆，永澄死之。太祖谋使所属诈降於金台石，金台石不应。六月，太祖攻开原，叶赫复以二千人援，至则开原已下。秋八月，经略侍郎熊廷弼初视事，叶赫使期复开原，廷弼厚赉之。
太祖惎叶赫，八月，大举伐之。己巳，师出，声言向沈阳，以缀明师。壬申，至叶赫城下，太祖攻金台石东城，而命诸贝勒驰向西城取布扬古。布扬古与其弟布尔杭古以城兵出西郭，陟冈，鸣角而噪，望太祖军盛，敛兵入。诸贝勒遂督军合围。太祖围东城，入其郛，布攻具，呼金台石降，不听，曰： 吾非明兵比，等丈夫也，肯束手降乎？宁战而死耳。 太祖麾兵攻城，两军矢交发，太祖军拥楯陟山麓，将穴城，城上下木石，掷火器。太祖军冒进，穴城，城圮，师入，城兵迎战，败溃，皆散走。太祖使执帜约军士毋妄杀，执黄盖，令降者免死，城民皆请降。金台石以其孥登台，太祖军就围之，命之下。金台石求见四贝勒盟而后下，四贝勒为太宗，高皇后所出，金台石甥也。四贝勒方攻西城，太祖召之至，使见金台石。金台石曰： 我未尝见我甥，真伪乌能辨？ 费英东、达尔哈在侧，曰： 汝视常人中有奇伟如四贝勒者乎？且曩与汝通好时，尝以媪往乳汝子德尔格勒，盍使媪辨之！ 金台石曰： 何用媪为也！观汝辈辞色，特诱我下杀我耳。我石城铁门既为汝破，纵再战，安能胜？特我祖父世分土於斯，我生於斯，长於斯，则死於斯可已。 四贝勒劝之力，金台石使阿尔塔石先见太祖，太祖复令谕降。金台石又求见其子德尔格勒，德尔格勒至，金台石终不下。四贝勒将缚德尔格勒，德尔格勒曰： 我年三十六，乃今日死耶！杀可也，何缚焉？ 四贝勒以德尔格勒见太祖，太祖撤所食食之，命四贝勒与共食。且曰： 尔兄也，善遇之！ 金台石妻将其幼子下，金台石引弓，其从者复甲。太祖军进毁台，金台石纵火，屋宇皆烬。太祖诸将谓金台石且死，军退。火烬，金台石潜下，为太祖军所获，缢杀之。
诸贝勒围西城，布扬古闻东城破，与布尔杭古使请降，并请盟无死。大贝勒曰： 汝辈畏死，盍以汝母先，汝母我外姑也，我宁能杀之？ 布扬古母至军，大贝勒以刀划酒，誓，饮其半，使送布扬古、布尔杭古饮其半，乃降。大贝勒以布扬古见太祖，布扬古行复勒马，大贝勒挽其辔，命毋沮。见太祖，布扬古以一膝跪，不拜而起。太祖取金卮授之，布扬古复以一膝跪，酒不竟饮，不拜而起。太祖命大贝勒引去，以其｛封心｝也，即夕亦缢杀之。贷布尔杭古。攻杀明游击马时楠戍兵，歼焉。杨镐闻警，使总兵李如桢自抚顺出，张疑兵为叶赫声援，得十馀级而退。
神宗命给事中姚宗文行边，求叶赫子孙，德尔格勒有女子子二，嫁蒙古，各赐白金二千。明臣请为金台石、布扬古立庙，又以哈达馀裔王世忠为金台石妻姪，授游击，将以风诸部，然叶赫遂亡。
太祖以德尔格勒归，旗制定，隶满洲正黄旗，授三等副将。太宗天聪三年，改三等梅勒章京，卒，八年，子南楮嗣。十年，察哈尔林丹汗殂，所部内乱，太宗遣贝勒多尔衮帅师略地。林丹汗福金号苏泰太后，南楮女兄也，因使南楮谕降。南楮至其帐，呼其人出，语之曰： 尔福金苏泰太后之弟南楮至矣！ 其人入告，苏泰太后大惊，使故叶赫部来媵者视之，信。苏泰太后号而出，与南楮相抱持，遂使其子额哲出降。南楮旋以罪夺爵，复以南楮弟索尔和嗣。乾隆初，改二等男。
布尔杭古分隶正红旗，亦授三等副将。再传，坐事，夺世职。
布占泰，乌喇部长，太祖婿也。乌喇亦扈伦四部之一，与哈达同祖纳齐卜禄。纳齐卜禄五传至克什纳、古对朱颜兄弟。克什纳之后为哈达部。古对朱颜生太兰，太兰生布颜。布颜收附近诸部，筑城洪尼，滨乌喇河，因号乌喇，为贝勒。
布颜子二：布干、博克多。布颜死，布干嗣为部长。布干子二：满泰、布占泰。布干死，满泰嗣为部长。万历二十一年夏六月，叶赫纠扈伦诸部侵太祖，满泰以所部从。秋九月，叶赫再纠扈伦诸部，及蒙古科尔沁所部，及满洲长白山所属，大举分道侵太祖。满泰使布占泰以所部从，与哈达贝勒孟格布禄、辉发贝勒拜音达里合军万人。战败，叶赫贝勒布寨死於阵，科尔沁贝勒明安单骑走。战之明日，卒有得布占泰者，缚以见太祖，曰： 我获俘，将杀之。俘大呼勿杀，原自赎。因缚以来见。 跽太祖前，太祖问谁何，对曰： 乌喇贝勒满泰弟布占泰也，生死惟贝勒命。 叩首不已。太祖曰： 汝辈合九部兵为暴於无辜，天实厌之。昨阵斩布寨，彼时获汝，汝死决矣！今见汝，何忍杀？语有之曰： 生人胜杀人，与人胜取人。  遂解其缚，与以猞猁猻裘，抚育之。
居三年，二十四年秋七月，遣还所部，使图尔坤黄占、博尔焜蜚扬占护行。未至，满泰及其子淫於所部，皆见杀。布占泰至，满泰有叔兴尼牙，将杀而夺其地，二使者严护之，兴尼牙谋不行，乃出奔叶赫，卒定布占泰而还。冬十二月，布占泰以女弟妻贝勒舒尔哈齐。二十五年春正月，与叶赫诸部同遣使请盟，盟甫罢，布占泰旋执太祖所属瓦尔喀部安褚拉库、内河二路头人为众所推者罗屯、噶石屯、汪吉努三人送叶赫，使招所部贰於太祖；又以满泰妻都都祜所宝铜锤畀纳林布禄。二十六年春正月，太祖命台吉褚英等伐安褚拉库路。冬十二月，布占泰来谒，以三百人俱，太祖以舒尔哈齐女妻之，赐甲胄五十，敕书十道，礼而遣之。二十九年冬十一月乙未朔，布占泰以其兄满泰女归太祖。布占泰初聘布寨女，既又聘明安女，以铠胄、貂、猞猁猻裘、金银、驼马为聘，明安受之而不予女。三十一年春正月，布占泰使告太祖曰： 我昔被擒，待以不死，俾我主乌喇，又妻我以公主，恩我甚深。我孤恩，尝聘叶赫、蒙古女，未敢以告。今蒙古受聘而复悔，我甚耻之！乞再降以女，当岁岁从两公主来朝。 太祖允其请，又以舒尔哈齐女妻焉。
三十五年春正月，东海瓦尔喀部蜚悠城长策穆特黑谒太祖，自陈属乌喇，为布占泰所虐，乞移家来附。太祖命贝勒舒尔哈齐、褚英、代善率诸将费英东、扈尔汉、扬古利等以兵三千至蜚悠城，收环城屯寨五百户，分兵三百授扈尔汉、扬古利护之先行。布占泰使其叔博克多将万人要诸途。日暮，扈尔汉依山结寨以相持。翌日，乌喇兵来攻，扬古利率兵击败之，乌喇兵引退，渡河陟山为固。褚英、代善等率后军至，缘山奋击，乌喇兵大败，代善阵斩博克多。是日昼晦，雪，甚寒，乌喇兵死者甚众，俘其将常住、胡里布等，斩三千级，获马五千、甲三千以还。
三十六年春正月，太祖复命褚英及台吉阿敏将五千人伐乌喇，克宜罕阿麟城，斩千人。获甲三百，俘其馀众。布占泰纠蒙古科尔沁贝勒瓮阿代，合军屯所居城外二十里，畏褚英等军强，不敢进，引还。秋九月，遣使复请修好，太祖使报问。布占泰执纳林布禄所部种人五十辈，畀太祖使者尽杀之。又遣使来请曰： 我数背盟，获罪於君父，若更以女子子妻我，抚我如子，我永赖以生矣。 太祖复允其请，又以女子子妻之。
四十年，布占泰复背盟，秋九月，侵太祖所属虎尔哈路，复欲娶太祖所聘叶赫贝勒布寨女，又以鸣镝射所娶太祖女。太祖闻之怒，癸丑，亲率兵伐之。庚申，兵临乌喇河，布占泰以所部迎战，夹河见太祖军甲胄甚具，士马盛强，乌喇兵人人惴恐，不敢渡。太祖循河行，下河滨属城五，又取金州城，遂驻军焉。冬十二月辛酉朔，太祖以太牢告天祭纛，青白气见东方，指乌喇城北。太祖屯其地三日，尽焚其储峙。布占泰昼引兵出城，暮入城休。太祖率兵毁所下六城，庐舍、糗粮皆烬，移军驻伏尔哈河渡口。布占泰使使者三辈以舟出见太祖，布占泰率其弟喀尔喀玛及所部拉布泰等继以舟出，跽舟中而言曰： 乌喇国即父国也，幸毋尽焚我庐舍、糗粮。 叩首请甚哀。太祖立马河中，数其罪。布占泰对曰： 此特谗者离间，使我父子不睦。我今在舟中，若果有此，惟天惟河神其共鉴之！ 拉布泰自旁儳曰： 贝勒既以此怒，曷不以使者来诘？ 太祖责之曰： 我部下岂少汝辈人耶？事实矣，又何诘？河冰无时，我兵来亦无时。汝口虽利，能齿我刃乎？ 布占泰大惧，止拉布泰毋言。喀尔喀玛为乞宥，太祖乃命质其子及所部大酋子，遂还营。五日引还，度乌喇河滨邑麻虎山巅，以木为城，留千人戍焉。
十二月，有白气起乌喇，经太祖所居南属虎拦哈达山。布占泰旋复背盟，幽太祖及舒尔哈齐女，将以其女萨哈廉子绰启鼐及所部大酋子十七人质於叶赫，娶太祖所聘贝勒布寨女。四十一年春正月，太祖闻，复率兵伐之。布占泰期以是月丙子送其子出质，而太祖军以乙亥至，攻下孙紥泰及郭多、俄谟三城。丙子，布占泰以兵三万越伏尔哈城而军，太祖犹欲谕之降。诸贝勒代善、阿敏，诸将费英东、何和里、扈尔汉、额亦都、安费扬古皆请战，曰： 我利速战，但虑彼不出耳。今既出，平原广野，可一鼓擒也！舍此不战，厉兵秣马，何为乎来？且使布占泰娶叶赫女，辱莫甚焉！虽后讨之，何益？ 太祖曰： 我荷天宠，自少在兵间，遇劲敌，无不单骑突阵者！今日何难率汝辈身先搏战。但虑诸贝勒、诸将或一二夷伤，我所深惜，故欲出万全，非有所惧也。今汝辈志一，即可决战。 因命被甲，诸贝勒、诸将则大欢，一军尽甲，令曰： 胜即夺门，毋使复入！ 乃率兵进。布占泰自伏尔哈城率兵还，令其军皆步为阵，两军距百步。太祖军亦皆舍马步战，矢交如雨，呼声震天。太祖躬入阵，诸贝勒、诸将从之纵击，乌喇兵大败，死者十六七。师入，太祖坐西门楼，命树帜。布占泰馀兵不满百，还至城下，见帜则大奔。遇代善，布占泰兵皆溃，仅以身免，奔叶赫。太祖使请於叶赫，叶赫不听。后七年，太祖克叶赫，布占泰盖已前死。
拜音达里，辉发部长也。辉发亦扈伦四部之一，其先姓益克得里氏，居黑龙江岸。尼马察部有昂古里星古力者，自黑龙江载木主迁於渣鲁，居焉。时扈伦部噶扬噶、图墨土二人居张城，二人者姓纳喇氏，昂古里星古力因附其族，宰七牛祭天，改姓纳喇，是为辉发始祖。
昂古里星古力子二：留臣、备臣。备臣子二：纳领噶、耐宽。纳领噶生拉哈都督，拉哈都督生噶哈禅都督，噶哈禅都督生齐讷根达尔汉，齐讷根达尔汉生王机褚。王机褚收邻近诸部，度辉发河滨扈尔奇山，筑城以居，因号辉发。城负险坚峻，蒙古察哈尔部紥萨克图土门汗尝自将攻之，不能克。王机褚死时，其长子前死，孙拜音达里，杀其叔七人，自立为贝勒。
万历二十一年夏六月，叶赫纠哈达、乌喇诸部侵太祖，拜音达里以所部从。秋九月，复举兵，拜音达里与哈达贝勒孟格布禄、乌喇贝勒布占泰合兵万人，兵败，还。二十三年夏六月，太祖攻辉发，取所属多璧城，辉发将克充格、苏猛格二人戍，歼焉。二十五年春正月，与叶赫诸部同遣使行成於太祖。居数年，拜音达里之族有叛附叶赫者，部众有携心。拜音达里惧，以所属七人之子质於太祖，太祖发兵千人助之镇抚。叶赫贝勒纳林布禄使告拜音达里曰： 尔以质子归我，亦归尔叛族。 拜音达里信之，乃曰： 吾其中立於满洲、叶赫二国之间乎！ 遂取质子还，以其子质於纳林布禄。纳林布禄殊无意归叛族，拜音达里以告太祖，且曰： 吾前者为纳林布禄所诳，怙旧恩，敢请婚。 太祖许之。既而拜音达里背约不娶，太祖使诘之曰： 汝昔助叶赫，再举兵侵我。我既宥尔罪，复许尔婚。今背约不娶，何也？ 拜音达里诡对曰： 吾子质叶赫，须其归，娶尔女，与尔合谋。 因筑城三重自固。及其子自叶赫归，太祖复遣使问，拜音达里倚城坚，度兵即至，足以守，遂负盟。三十五年秋九月丙申，长星出东方指辉发，八夕乃灭。乙亥，太祖率师讨之。甲辰，合围，遂克之，杀拜音达里及其子，安集其民，帅师还。辉发亡。
论曰：扈伦四部，哈达最强，叶赫稍后起，与相埒，乌喇、辉发差弱。其通於明，皆以所领卫，令於所部则曰 国 。太祖渐强盛，四部合攻之，兵败纵散，以次覆灭。太祖与四部皆有连，夺其地，歼其酋，显庸其族裔。疆埸之事不以婚媾逭，有时乃藉口以启戎，自古则然，不足异也。
