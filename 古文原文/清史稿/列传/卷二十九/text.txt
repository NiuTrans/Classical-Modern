觉罗果科觉罗阿克善敦拜哈宁阿硕詹硕詹孙达色
济席哈弟费雅思哈噶达浑费扬武爱松古兴鼐兴鼐兄孙哈尔奇
达素喀尔塔喇喀尔塔喇子赫特赫
觉罗果科，满洲镶白旗人，未详其属籍。事太宗，授巴牙喇甲喇章京。崇德六年，从伐明，围锦州，分兵屯杏山河岸。明兵自宁远至，果科与噶布什贤噶喇依昂邦努山击破之，逐至连山，斩级三十，得马三十二。七年，与努山略宁远，明兵自中后所犯我牧地，击之溃遁。八年，复与努山至界岭口诇明兵，与战，斩裨将一、步骑三百馀。
顺治元年，从入关，击李自成，追至庆都。二年，从英亲王阿济格下陕西，克绥德。自成兄子锦据延安，果科与巴牙喇纛章京希尔根三战皆捷。自成奔湖广，师从之，次安陆，迭击败之，得舟八十。三年，从肃亲王豪格讨张献忠，经汉中，击叛将贺珍，进次西充，破献忠，复与希尔根搜剿馀寇。五年，从郑亲王济尔哈朗下湖南，授巴牙喇甲喇章京。攻湘潭，明总督何腾蛟城守，果科与噶布什贤章京瑚沙破西门入。寻与固山额真佟图赖率兵趋衡州，击破明兵，攻拔石桥寨。又击破明将周进唐、胡一清等，逐一清至全州。师还，授刑部理事官。
十一年，授工部侍郎。叙功，遇恩诏，并以监修坛庙，世职累进二等阿达哈哈番。十七年，擢工部尚书。十八年，卒。追坐修仓糜费，罚钅爰，降世职拖沙喇哈番。圣祖亲政，其子萨尔布诉枉，复拜他喇布勒哈番。
觉罗阿克善，满洲正黄旗人，景祖兄索长阿三世孙。事太宗，授甲喇额真。崇德六年，围锦州，与果科同在行，击败明总兵吴三桂及松山、杏山援军。师还，明兵袭梅勒额真索海军，阿克善与巴牙喇纛章京伊尔德赴援，击卻之，又屡击败总督洪承畴军，授半个前程。八年，从郑亲王济尔哈朗伐明，攻宁远，分兵攻前屯卫，先登，克其城。
顺治元年，从入关。七年，擢正黄旗满洲梅勒额真，兼工部侍郎。八年，调兵部。叙功，并遇恩诏，进世职一等阿达哈哈番。九年，与固山额真噶达浑征蒙古鄂尔多斯部，歼其众於贺兰山。总兵任珍杀其孥，贿兵部寝勿治，事发，阿克善罢侍郎，降世职拜他喇布勒哈番兼拖沙喇哈番。十一年，暂署都察院左都御史。从征湖广，战湘潭、常德、龙阳，屡捷。
十三年，从郑亲王世子济度讨郑成功，师次乌龙江，水险不可渡，又间道趋福州，分兵令牛录额真褚库先驱击成功，署巴牙喇纛章京伊色克图击成功舟师，遂至福州。谍言成功舟三百泊乌龙江，阿克善等水陆合击，逐敌至三江口，斩其将林祖兰等，俘获甚众。十四年，成功兵侵罗源，阿克善督兵赴援，力战死之，进世职三等阿达哈哈番。
敦拜，富察氏，满洲正黄旗人，先世居沙济。父本科理，归太祖。尝从鄂佛洛总管达赖讨朱舍理部长尤额楞，有功，赐号苏赫巴图鲁，授牛录额真。卒，敦拜嗣。天命十一年，从太祖攻宁远，先驱，败城兵。师还，敌骑追射，敦拜还击卻敌，殿而归。
天聪八年，授世职牛录章京。崇德五年，擢巴牙喇纛章京。从郑亲王济尔哈朗围锦州，城兵出诱战，敦拜突入敌队中，斩三人，众悉遁。明兵自杏山再来犯，皆战卻之。六年，复围锦州，明兵自松山攻两红旗及蒙古军，敦拜御敌力战，斩二百馀级，得云梯十四。七年，加半个前程。八年，与巴牙喇纛章京阿济格尼堪率师驻锦州。
顺治元年，从入关，击李自成，逐之至庆都。二年，进世职二等甲喇章京。大将军豫亲王多铎南征，敦拜将巴牙喇兵从。次陕州，破自成将刘方亮，方亮兵夜袭营，复击败之。克潼关，定西安。自成走商州，入湖广，敦拜与巴牙喇纛章京阿尔津等追斩三百馀级。从豫亲王下江南，克扬州，薄明南都。追明福王至芜湖，与阿尔津、图赖等截江口，击破明将黄得功，得明福王以归。三年，进世职一等。从端重亲王博洛自浙江徇福建，与梅勒额真珠玛喇合军破敌。五年，从大将军谭泰讨金声桓，攻九江，破王得仁军，克之，抚临江郡县。
六年，剿畿南土寇，斩其渠，献、雄、任丘、宝坻诸县悉定。七年，进世职三等阿思哈尼哈番。寻从睿亲王畋於中后所，坐私出猎，降世职一等阿达哈哈番。八年，上亲政，复世职。九年，进二等。
十一年，明将李定国犯广东，命佐将军珠玛喇讨之，克新会，逐之至横州江岸，定国引去。师还，晋世职一等精奇尼哈番。以病乞休，加太子太保。十四年，起为盛京总管。十七年，卒，谥襄壮。乾隆初，定封一等男。
富察之族，有哈宁阿、硕詹、济席哈、费雅斯哈，皆以武功显。
哈宁阿，满洲镶白旗人，世居额宜湖。父阿尔图山，率其族攻萨齐库城，杀其部长喀穆苏尼堪，抚降三百馀人，以归太祖，授牛录额真。既，复分其众别编一牛录，以命哈宁阿。天聪二年，从贝勒岳讬等伐明，略锦州，攻松山、杏山、高桥诸台堡，战甚力，授巴牙喇纛章京。三年，从伐明，薄明都，与袁崇焕战广渠门外，以功授世职备御。五年，从攻大凌河。八年，从攻大同，哈宁阿先驱，至小西城，树云梯以攻，克之，复将二十人出战，败敌兵三百。九年，与承政图尔格入明边。师还，道平鲁卫，明兵蹑师后，还击败之，逐薄壕，多所斩馘，进二等甲喇章京。
崇德元年，从攻皮岛。二年，授议政大臣。三年，从豫亲王多铎如锦州会师，道中后所，祖大寿以轻骑掩我师，甲喇额真翁克及土默特兵先奔，哈宁阿且战且退，士卒有死者，论罪当死，上贷之，命夺世职，籍家产之半。四年，复以庇牛录额真阿兰太失律，论罪当死，上复贷之。六年，从围锦州，屡败敌。明总督洪承畴赴援，上督诸军环松山而营，度明师且遁，遣诸将分地为伏以待。哈宁阿与巴牙喇纛章京鳌拜阵於海滨，夜初更，明师循海走，哈宁阿等起掩击，明师蹂藉，死者甚众。寻进攻松山，屡败敌。八年三月，与巴牙喇纛章京阿尔津伐虎尔哈部，俘男妇二千五百有奇，获牲畜、貂皮无算。师还，上厚赉之。
顺治元年，从入关，击李自成，战庆都，再战真定，自成焚辎重走。二年，复授世职三等甲喇章京。逐贼绥德，徇延安，战破城兵。南逐自成，战安陆，得舟八十。复与谭泰合兵下江南，战江上，夺敌舟。逐敌至富池口，敌据江岸为阵，复击之败。三年二月，从顺承郡王勒克德浑略湖广，破明将吴汝义，降甚众。四月，进二等甲喇章京。五月，从肃亲王豪格讨叛将贺珍，取汉中，逐贼至秦州。珍党武大定据三寨山，山势峻不可攻，师围之。会其将周克德、石国玺皆乞降，克德遣其子导师自僻径登，国玺为内应，哈宁阿与梅勒额真阿拉善、署巴牙喇纛章京噶达浑将六百人破垒入，贼皆自投崖下，斩杀略尽。进讨张献忠，徇夔州、茂州、资州、遵义，皆下。五年，师还，进一等阿达哈哈番。寻卒。
硕詹，满洲正红旗人，世居讷殷。父舒穆禄，归太祖，授牛录额真。卒，硕詹嗣，寻兼甲喇额真。天聪五年，与甲喇额真杭什木、沙尔虎达等略明边，遇逻卒，斩其三，俘其五及逻卒长。八年，授世职牛录章京。崇德元年，从伐朝鲜，攻江华岛，硕詹舟越朝鲜战舰，继牛录额真阿哈尼堪以登，率众合围，降其城，加半个前程。三年，兼刑部理事官。从伐明，深入山东，克禹城、平阴。四年，师还，明兵袭我后军，与巴图鲁尼哈里等击卻之，进世职三等甲喇章京。擢户部参政。五年，师伐明，命硕詹如朝鲜徵粮及水师助战。从围锦州，甲喇额真禧福率甲士二十四驻守骆驼山，明兵四百夜劫营，硕詹赴援，斩二百馀级，得马十六。七年，领本旗梅勒额真。
顺治元年，从入关，改侍郎。上将迁都燕京，命硕詹统右翼兵留守盛京。寻复命从豫亲王多铎南征，自河南徇陕西，遂移师定江南。叙功，世职累进一等阿达哈哈番兼拖沙喇哈番。五年，从郑亲王济尔哈朗征湖南，偕都统佟图赖等师出湘潭，明兵阻桥立寨，与固山额真伊拜、巴牙喇甲喇章京觉罗果科共击下之，斩其将陶养用，衡州平。师还，赉白金三百，进世职一等阿思哈尼哈番。
八年，坐户部给饷不均，降世职一等阿达哈哈番。九年，以老病罢。十年，命复世职。康熙二年，卒，谥明敏。以其孙达色、法色分袭世职，并授二等阿达哈哈番。
达色以参领从征福建，战屡捷。郑锦将刘国轩众万馀犯海澄，达色赴援，冒枪炮力战，闻城陷，自经死，加拖沙喇哈番。法色兼袭，复合为一等阿思哈尼哈番兼拖沙喇哈番。子明宝，雍正间从征西藏，有功，进三等精奇尼哈番。乾隆初，改三等子。子德成，降袭三等男。
济席哈，亦富察氏，满洲正黄旗人。父本科里，官牛录额真。济席哈初亦授牛录额真。崇德四年，擢巴牙喇纛章京。五年，从伐明，围锦州。明兵自松山至，邀战，与甲喇额真布丹、希尔根等击卻之。寻驻义州护屯田，上诫诸将固守营垒，勿与明兵战。明兵犯镶蓝旗营，济席哈越镶红旗营助战，以擅离汛地，夺官，籍其家三之一。旋与梅勒额真席特库伐索伦部，得其部长博穆博果尔以归。六年，师还，与宴劳。七年，授正红旗蒙古梅勒额真。八年，兼户部参政。
顺治元年，从入关，击李自成，追之至庆都。叙功，授世职拜他喇布勒哈番。二年，从端重亲王博洛下浙江，既克杭州，以梅勒额真驻守。明大学士马士英、总兵方国安据严州，屡来犯，济席哈督兵御之，五战皆捷。还京，授工部侍郎，加世职拖沙喇哈番。
五年，命率兵驻东昌。寻以郑彩寇福建，命从将军陈泰南征，克长乐、连江、同安、平和诸县，进世职二等阿达哈哈番。七年，调刑部，擢尚书，进世职三等阿思哈尼哈番。九年，授正红旗蒙古固山额真。十年，解尚书。胶州总兵海时行叛，命与梅勒额真瑚沙讨之，未至，时行走宿州降。诏移兵镇湖南。十一年，召还。
十四年，命率梅勒额真四、巴牙喇甲喇章京八，从大将军贝子罗讬征云南。十五年，命佐将军卓布泰，师进次都匀，击败明将李定国。会师，克云南。十七年，以勘从征将士功罪不实，降一等阿思哈尼哈番。十八年，授靖东将军，讨栖霞土寇于七，击破所据岠嵎山寨，七窜入海。康熙元年，卒。六十年，以其子西安副都统阿禄疏请，追谥勇壮。
费雅思哈，济席哈弟也。初以巴牙喇壮达事太宗。天聪六年，从伐察哈尔，分兵略大同，至朔州，城兵出战，费雅思哈与甲喇额真道喇等击败之。崇德三年，署巴牙喇纛章京，从贝勒岳讬伐明，败密云步兵。五年，师围锦州，明兵自松山、杏山赴援，费雅思哈御战皆捷。六年，复围锦州，同甲喇额真哈宁阿击敌城下，射殪三人，明总督洪承畴步队自松山至，费雅思哈力战卻敌。
顺治元年，从入关，击李自成，追败之庆都，授巴牙喇甲喇章京。从英亲王阿济格西讨，二年春，次榆林，自成兵夜袭营，与巴牙喇纛章京车尔布等击之走，追自成至武昌，屡破其垒；又以舟师邀击富池口，得舟三十。三年，从肃亲王豪格讨张献忠，道西安，分兵徇邠州。其渠胡敬德以千馀人据三水西北山冈，费雅思哈与巴牙喇纛章京噶达浑破其垒，复与固山额真巴哈纳击叛将贺珍於鸡头关。师下四川，屡战皆捷。正蓝旗兵为贼困，与噶达浑趋援，贼走。叙功，授世职拜他喇布勒哈番兼拖沙喇哈番。
六年，从英亲王讨叛将姜瓖，掘堑围城，瓖兵步骑万馀来犯，费雅思哈先众迎战，瓖兵不得入城。瓖兵分踞左卫，陷汾州，窥太原，费雅思哈率巴牙喇兵伺击，会师围大同，瓖党斩以降，进世职一等阿达哈哈番。
十三年，擢巴牙喇纛章京。寻命率兵驻防湖南。明将孙可望据辰州，费雅思哈与固山额真卓罗、梅勒额真泰什哈等，自澧州、常德进征，可望弃城遁，纵火焚舟，阻我师。费雅思哈取其未焚者以济师，蹑击至泸溪，歼敌甚众。十八年，从将军爱星阿入缅甸，得明桂王以归。师还，进世职三等阿思哈尼哈番。康熙十一年，卒，谥僖恪。子素丹，自有传。
噶达浑，纳喇氏，满洲正红旗人，世居哈达。其先有约兰者，当太祖时，率其子懋巴里等来归。天聪二年，噶达浑以巴牙喇甲喇章京从太宗伐多罗特部，有功。八年，从伐明，略山西，克应州。崇德五年，从伐明，略中后所。睿亲王多尔衮等率师围锦州，令领纛先进，败杏山骑兵，设伏松山，斩十馀级，明兵营岭上，击破之；又从噶布什贤噶喇依昂邦劳萨追击至北冈。七年，从豫亲王多铎攻宁远，明兵蹑我后，噶达浑先众还击，明兵溃走。师还，有巴牙喇兵达哈塔者，被创，仆，掖以归。
顺治元年，擢巴牙喇纛章京。从入关，击李自成，授世职拜他喇布勒哈番。二年，从英亲王阿济格击自成至九宫山，三败之。三年，从肃亲王豪格下四川，次西安，分兵讨叛将贺珍，徇邠州，其党胡敬德屯三水，噶达浑与梅勒额真和讬直入，破其垒。高汝砺、武大定等屯三寨山，复与巴牙喇纛章京苏拜、哈宁阿，梅勒额真阿拉善击败之，督步卒搜剿岩谷。大定等据山巅，其徒左右迎战，噶达浑与巴牙喇纛章京阿尔津奋战，挫其锋。大定等兵攻正蓝旗营，哈宁阿陷围中，噶达浑与阿尔津、苏拜疾驰赴援，围乃解。擢户部侍郎，五年，调吏部，进世职三等阿达哈哈番。
英亲王阿济格讨叛将姜瓖，噶达浑与阿拉善济师，七战皆捷。克代州，进复浑源。六年，兼本旗蒙古固山额真。七年，世祖亲政，擢户部尚书，进世职二等。改都察院左都御史，寻还为尚书。率师征鄂尔多斯部，获部长多尔济，歼其众於贺兰山，进世职三等阿思哈尼哈番。调满洲固山额真、兵部尚书。十年，进世职二等。世职吕忠行赇事发，部议引赦例贷其罪，坐降世职一等阿达哈哈番。
大将军郑亲王世子济度讨郑成功，命噶达浑佐之，敕济度调遣官兵，毋令噶达浑离左右。克海澄，水陆并进，复福州，遂下泉州，攻惠安海港卫套及闽安镇，大捷。十四年，师还。卒，赠太字太保，谥敏壮。同族有费扬武、爱松古、兴鼐。
费扬武，满洲正蓝旗人。初自巴牙喇壮达累迁甲喇额真。崇德七年，从饶馀贝勒阿巴泰伐明，入塞，击败明总兵马科。越明都，略山东，次胶州，明兵千馀屯城外，费扬武力战破之；攻滨州，以云梯先登。出塞，明总督范志完、总兵吴三桂等分道要我师，费扬武先后与战皆胜，护所俘获还。
顺治初，从入关，击李自成，败其骑兵。寻署巴牙喇纛章京。从豫亲王多铎西讨自成，次潼关，破自成将刘宗敏。二年，从定江南，攻扬州，得舟二百馀。攻明南都，败其步兵。逐明福王至芜湖，与明总兵黄得功战，得舟三十有一。旋从端重亲王博洛下浙江，破明马士英军於杭州，生致明总兵一，分兵定海宁、平湖土寇；又与明总兵王之仁战，得舟十有六：授议政大臣，予世职甲喇章京，加半个前程。四年，从军福建。卒。
爱松古，满洲镶白旗人。太祖时，自叶赫来归，屡从征伐。崇德元年，命与察汉喇嘛等赴明边杀虎口互市。复遣往科尔沁徵兵。三年，初设理藩院，授副理事官。寻自归化城导厄鲁特部长墨尔根戴青来归。再坐事鞭责。
顺治元年，授牛录额真。从固山额真叶臣徇山西。时李自成西走，其将陈永福据太原，发炮攻城圮，永福突围走，爱松古以蒙古兵战，多斩馘，得马千馀。又逐自成将马骥至河滨，得舟十五。二年，从围延安，城兵出战，击卻之，以八骑蹑自成，获其孥。
三年，从豫亲王多铎讨苏尼特部长腾机思，将蒙古兵三百先驱扼隘，师继进，腾机思遁走，从侍郎尼堪、梅勒额真明安达里乘夜追击，得其辎重；斩台吉茂海，遂渡图喇河，土谢图汗以二万人拒战，从镇国将军瓦克达等败其骑兵。叙功，授世职拖沙喇哈番。
五年，命率蒙古兵六百驻太原，击斩泾阳寇李阳，败交城寇王豪明。时叛将姜瓖据大同，其党刘迁以万馀人犯代州，爱松古驰往守御。迁众傅云梯乘城，钩致其梯九，斩级三百；迁众穴城，城上发矢石，迁众多殪，乃走繁峙。六年，复来袭，有为应者，引入郛，爱松古婴城守十馀日，端重亲王博洛师至，击斩其渠郭芳，迁遁去。乃还驻太原，瓖党十馀万来犯，爱松古与巡抚祝世昌谋遣兵赴清源徐沟防御，不使逼城下。端重亲王师自晋阳至，破贼。累擢镶白旗蒙古梅勒额真，世职累进二等阿达哈哈番。九年，从敬谨亲王尼堪南征，王没於阵，爱松古不及救，降世职拜他喇布勒哈番兼拖沙喇哈番。十六年，致仕。康熙十四年，卒。
子讷青，以三等侍卫从讨郑成功，至厦门，卒於军。
兴鼐，满洲镶白旗人。父素巴海，自哈达率二百人来归，太祖编牛录，授其长子莽果，兴鼐其第三子也。事太宗，天聪八年，授世职牛录章京。崇德元年，从英亲王阿济格伐明，佐固山额真达尔罕攻顺义，先登，加半个前程。三年，授工部理事官。考满，进世职三等甲喇章京。顺治元年，从入关，西讨李自成。自成之徒自延安出犯，截击，大破之。逐自成至武昌，蹑之至富池口，列阵河岸，与巴牙喇纛章京哈宁阿、甲喇额真希尔根击之溃。移军江南，与巴牙喇甲喇额真布克沙败明将黄蜚於池州，斩级二百，得舟十二。三年，从讨苏尼特部长腾机思，战败土谢图汗、硕类汗二部兵。擢工部侍郎，累进世职二等阿思哈尼哈番。十五年，以勘罗源战败将士有所徇，夺官，削世职。十八年，圣祖即位，复授一等阿达哈哈番兼拖沙喇哈番。康熙三年，卒。
哈尔奇，莽果孙也。顺治十六年，以巴牙喇壮达从军。郑成功内犯，自荆州援江宁，破成功将杨文英。署巴牙喇甲喇章京。讨耿精忠，迭战败其将杨益茂於九江、邵联登於建昌，又败吴三桂将夏国相於萍乡、谢胜先於浏阳、吴国贵於武冈。叙功，授拖沙喇哈番。卒。
达素，章佳氏，满洲镶黄旗人，先世居费雅朗阿。天聪五年，以巴牙喇壮达从伐明，围大凌河。明兵来援，与巴牙喇壮达鳌拜同击卻之。略明边，斩敌骑。师还，擢巴牙喇甲喇额真。
崇德五年，从围锦州，败杏山明兵。六年，复围锦州，明兵数十人据塔山，列火器拒守。达素率六骑驰而上，尽斩之；复率兵邀击，明兵走海岸，溺死者无算。七年，从徇宁远，败明骑兵。八年，从巴牙喇纛章京阿尔津等伐虎尔哈部，克博和理城，又招降能吉尔、大噶尔达苏诸屯。
顺治元年，从入关，击李自成。从固山额真巴哈纳等徇山西，克绛州，逐贼至黄河。贼以舟济，达素督兵射之，贼多堕水死。二年，从英亲王阿济格下湖广，讨自成，克安陆、武昌，逐之至富池口，贼营对岸，达素先诸将冲击，多所俘获。三年，从肃亲王豪格讨张献忠，道汉中，击破贺珍，下四川，屡战皆捷。积战功，授世职拜他喇布勒哈番兼拖沙喇哈番。
六年，从英亲王阿济格讨姜瓖，战於右卫，贼大至，达素奋前搏击，飞矢及其喉，手足皆创，堕马。军校欲负以退，叱曰： 死则死耳，何避为？ 裹创督兵复战，瓖兵败卻。世职累进一等阿达哈哈番。
九年，从敬谨亲王尼堪征湖南，次衡州。贝勒屯齐令别将兵诇敌宝庆，遇敌，击败之，进攻全州，破寨五，斩所置文武吏九及其徒四千馀，复兴安、灌阳，复斩定国将倪兆龙。敬谨亲王没於阵，将佐俱坐罪，达素以别将兵克敌，得免议。十一年，擢巴牙喇纛章京。十三年，擢内大臣。十六年，郑成功内犯江宁，授达素安南将军，同固山额真索浑、巴牙喇纛章京赖塔等率师赴援，至则成功已败走，移师赴福建。十八年，召还。康熙八年，鳌拜败，达素为所引用，坐罢官。寻复世职。卒。同族有喀尔塔喇。
喀尔塔喇，满洲镶白旗人，先世亦居费雅朗阿。父图尔坤詹，当太祖时，率五子及所部百馀户来归，授牛录额真。卒，喀尔塔喇嗣，事太宗。崇德三年，以巴牙喇甲喇章京从豫亲王多铎伐明，略宁远，将入边，破明兵；及还，又连败之。六年，从围锦州，城兵出犯镶黄旗分守壕堑，坐退避，罪当死，上命罚钅爰以赎。
顺治元年，从入关，击李自成，将本旗败其骑兵，逐之至庆都，尽歼其后队。旋从固山额真巴哈纳等徇怀庆，入山西境，破贼黄河渡口，逐之至榆林。二年，自成走湖广，移师从之。与巴牙喇甲喇章京鳌拜攻克安陆，督兵进剿，毁其垒，得舟六十馀。
五年，从大将军谭泰讨金声桓，师次童子渡。声桓兵据水而阵，方舟为梁，喀尔塔喇夺以渡师，分兵趋饶州。声桓遣别将以三千人迎战，喀尔塔喇与甲喇额真巴朗等击败之，克饶州。进次南昌，营甫定，葲桓兵出战，奋战，挫其锋。师合围，喀尔塔喇屯江岸，声桓兵以舟运粮入城，喀尔塔喇邀击，得舟八，又纵火焚舟七百馀，师次城北。喀尔塔喇与甲喇额真艮泰分兵攻城南，六年春，克南昌。
九年，擢巴牙喇纛章京。从敬谨亲王尼堪征湖南衡州，乘胜疾进，遇伏，力战，与王同没於阵。喀尔塔喇积战功，世职累进一等哈达哈哈番，恤进三等阿思哈尼哈番，谥忠壮。
子赫特赫，袭。十六年，以甲喇额真从讨郑成功，攻厦门，战死，予世职拜他喇布勒哈番。
论曰：满洲诸大家多以地为氏，往往氏同而所自出异。战绩既著，门材遂张。济席哈、达素尝专将，虽所当非大敌，或未与敌遇，要其才望必有足以胜此任者。果科等皆以裨佐树绩行间，勋阀所存，亦不得而略焉。
