孙玉庭蒋攸銛李鸿宾
孙玉庭，字寄圃，山东济宁人。乾隆四十年进士，选庶吉士，授检讨。五十一年，出为山西河东道，父忧去，服阕，补广西盐法道。嘉庆初，就迁按察使，历湖南、安徽、湖北布政使，举发道员胡齐仑侵冒军需，诏嘉之。
七年，擢广西巡抚，调广东。安南国王阮光缵为农耐、阮福映所逼，叩关乞内避，命玉庭驰赴广西察办。福映已灭光缵，遣使纳款，玉庭疏陈其恭顺，请受之。寻福映请改国名曰南越，仁宗疑之。玉庭言： 不可以语言文字阻外夷乡化之心。其先有古越裳地，继并安南。若改号越南，亦与中国南粤旧名有别。 乃报可。广东海盗日横，玉庭议防急於剿，请增兵严守口岸，禁淡水米粮出海以制之。寻调广西，十年，复调广东。时总督那彦成专意招抚，玉庭意不合，疏陈其弊，谓： 盗非悔罪，特为贪利而来。官吏贪功，不惜重金为市。阳避盗名，阴撄盗实。废法敛怨，莫此为尤。 上韪其言，那彦成由是获罪。
十三年，英吉利兵船入澳门，总督吴熊光但停贸易，未遣兵驱逐，上斥畏葸，罢熊光，调玉庭贵州。寻百龄至粤，追论熊光，且劾玉庭不以实入告，坐罢归。已而予官编修，在文颖馆行走。十五年，授云南巡抚，兼署云贵总督。调浙江。二十年，英吉利贡使不原行跪拜礼，廷议以其倔强，遣之。会玉庭入觐，面奏驭夷之道： 妄有干求，当折以天朝之法度；归心恪顺，不责以中国之仪文。 反覆开陈，上意乃解。
二十一年，擢湖广总督。未几，调两江。漕、盐、河为江南要政，日臻疲累。玉庭久任封圻，治尚安静，整顿江西、湖北引岸缉私，筹款生息，津贴屯丁，减省漕委，随事为补苴之计，稍稍相安。宣宗即位，特加太子少保衔。时用尚书英和言，清查直省陋规，立以限制，下疆臣议久远之法。玉庭疏言： 自古有治人无治法。果督抚两司皆得人，则大法小廉，自不虞所属苛取病民；非然者，虽立限制，仍同虚设，弊且滋甚。各省陋规，本干例禁。语云： 作法於凉，其弊犹贪。 禁人之取犹不能不取；若许之取，势必益无顾忌。迨发觉治罪，民已大受其累。府、厅、州、县禄入无多，向来不能不藉陋规为办公之需，然未闻准其加取於民垂为令甲者，诚以自古无此制禄之经也。伏乞停止查办，天下幸甚。 疏入，诏褒其不媿大臣之言。
道光元年，授协办大学士，仍留总督任。是年入觐，与玉澜堂十五老臣宴。帝询淮盐疏销之策，玉庭言： 汉口为淮南售盐总岸，向来船到随时交易，是以畅销。自乾隆中立封轮法，挨次轮售，私盐乘间侵越。 因胪陈六害，请复旧章，从之。又言漕粮浮收不能禁革，不如明与八折为便。御史王家相奏言事类加赋，侍郎姚文田、汤金钊亦论之，事遂寝。然州县困於丁费，浮收仍难禁绝，胥吏上下其手，专累良懦，因玉庭议不行，疆臣不敢复请；至同治初，始定漕耗，卒如玉庭议。
四年，拜体仁阁大学士，留任如故。会高家堰决，河督张文浩遣戍，部议玉庭革职，诏念前劳，宽之，留任。寻复以借黄济运无效，褫职，予编修休致。户部复劾其不行海运，而河病运阻，责偿滞漕剥运费十之七，命留濬运河。工竣，回籍。十四年，重宴鹿鸣，加四品顶戴。寻卒，年八十有三。
子善宝，以举人荫生授刑部员外郎，官至江苏巡抚；瑞珍，道光三年进士，由翰林官至户部尚书，谥文定。孙毓溎，道光二十四年一甲一名进士，官至浙江按察使；毓汶亦以一甲二名进士，官至兵部尚书，自有传。曾孙楫，咸丰二年进士，翰林院庶吉士，官至顺天府尹。四世并历清要，家门之盛，北方士族无与埒焉。
蒋攸銛，字砺堂，汉军镶红旗人。先世由浙江迁辽东，从入关，居宝坻。乾隆四十九年，成进士，年甫十九，选庶吉士，授编修。嘉庆初，迁御史，敢言有声，受仁宗知。五年，出为江西吉南赣道，署按察使。八年，广昌斋匪廖幹用作乱，攸銛率兵平之。疆臣上其功，会丁母忧去。十年，特起署广东惠潮嘉道，历江西按察使、云南布政使。十四年，调江苏，就擢巡抚。调浙江，擢江南河道总督，以不谙河务辞，诏回原任。
十六年，擢两广总督。严於治盗，遴勤幹文武大员驻广、肇、韶、连诸郡居中之地，分路搜截，饬州县官赴乡劝导耆老，使境内不得藏奸，举劾严明，吏皆用命。历擒匪盗七百馀名，自首者许自新，特诏褒奖。十八年，应诏陈言，略曰： 我朝累代功德在民，而乱民愍不畏法，变出意外，此皆由於吏治不修所致。臣观近日道、府、州、县，贪酷者少而委靡者多。夫阘冗之酿患，与贪酷等。窃以为方今急务，莫先於察吏，而欲振积习，必用破格之劝惩。凡贪酷者固应严参，平庸者亦随时勒休改用，勿俟大计始行覈办。其有勤能者，即请旨优奖。果道、府、州、县得人，则祸乱之萌自息。 次年，又上疏曰： 道府由牧令起家者十之二三，由部员外擢者十之七八。闻近来司员少卓著之才，由於满洲之荫生太易，汉员之捐班太多。请饬部臣随时考覈，其不宜於部务者，以同知、通判分发各省，使练民事，部曹亦可疏通。今之人才沉於下位者多矣，请饬大臣荐达，择其名实相副者擢用。抑臣更有请者，任事之与专擅，有义利之分，若任事而以专擅罪之，人皆推诿以自全矣。协恭之与党援，有公私之别，如协恭而以党援目之，人且立异以远嫌矣。此近今之积习，为大臣者当力除之。至翰林儒臣，务在崇正学，黜浮华，养成明体达用之才，不必以文章课殿最。科道为耳目之官，敷陈能否得体，纠劾是否为公，询事考言，难逃洞鉴。其有卓越清正者，当由京堂而擢卿贰，与翰詹参用。用人之道，因才因地因时，臣下无可市之恩，君上有特操之鉴。人无求备，政在集思，此之谓也。 疏入，上嘉纳之。
英吉利兵船入内洋，攸銛饬停贸易，乃听命引去。请禁民人为洋人服役，洋行不许建洋式房屋，铺商不得用洋字店号，清查商欠，不准无身家者滥充洋商，及内地人私往洋馆，并如议行。商人负暹罗国货价，以官钱代偿，既而贡使来缴还。攸銛以奉旨颁给，乃示怀柔，不得复收回，却之，诏嘉其得体。
二十二年，调四川总督。四川兵故骄纵，一裁以法。民多带刀剑，禁乡村设炉制兵刃。城市编牌取结，有犯连坐。以义仓租息助灌县都江堰岁修，禁派捐累民。重修文翁石室，兴学造士。言官请禁非刑，饬属销毁违法刑具，而严戒纵匪，不得博宽厚虚名，贻闾阎实害。二十四年，率土司头目入都祝嘏，赏赉有加。时因庆典，普免天下积欠钱粮，独四川无欠可免，诏嘉其抚绥有方，予优叙。二十五年，仁宗崩，入谒梓宫，宣宗谕褒为守兼优，加太子少保。
道光二年，召授刑部尚书。寻授直隶总督。值水灾，请截南漕四十万石，赈款先后二百万两，逾年赈事竣。时方治畿辅水利，命侍郎张文浩莅其事，寻以程含章代之，攸銛与合疏言东西两淀，大清、永定、子牙、南北运五河，及天津海口、千里堤，不可缓之工，请部拨银一百二十万两；又疏陈千里堤章程，规复两淀垡船汊夫，移改管河员弁驻所，添建巡防堡房。并如议行。命协办大学士，仍留总督任。五年，拜体仁阁大学士，充军机大臣，管理刑部。以回疆平，加太子太保。
七年，授两江总督。疏言总督於河务非专责，与河臣同治，徒掣其肘，请毋庸驻清江浦，从之。时清水不能敌黄，漕运屡阻。攸銛初在浙，不主海运，至是见河、漕交困，试行海运便利，遂请续行，并预储银六十万两，备河运盘坝之用。廷议方主倒塘济运法，且疑其畏难便私，不许。攸銛疏辩，极言倒塘之不足恃，上终不以为然，姑许海运，而禁言盘坝。未几，海运亦罢。以张格尔就擒，追论赞画功，晋太子太傅。
黄玉林者，盐枭巨魁，以仪徵老虎颈为窟穴，长江千里，呼吸皆通，诏责严捕，玉林投首，乞捕私自效。十年，攸銛病，乞假，假满，召回京供职，而玉林复图贩私，攸銛疏请严治，发遣新疆，寻复虑其潜回滋事，密请处绞。诏诛玉林，切责攸銛苟且从事，严议褫职，加恩降兵部侍郎。未至京，卒於途，优诏轸惜，依尚书例赐恤。
攸銛精敏强识，与人一面一言，阅数十年记忆不爽。勇於任事，不唯阿。尤长於察吏，荐贤如不及，所举后多以事功名节著。子霨远，官至贵州巡抚，自有传。
李鸿宾，字鹿苹，江西德化人。嘉庆六年进士，选庶吉士，授检讨。迁御史、给事中。十八年，巡视东漕。会林清之变，数疏陈时政利弊；又以山东、河南、直隶毗连之地，频年遭兵，条上善后事，始受仁宗知。命偕河督吴璥、巡抚同兴按河督李亨特贪劣不职状，得实以闻。
十九年，超授东河副总河。时微山湖蓄水尽涸，运河淤塞。鸿宾自巡漕时讲求疏泉济运之策，至是疏瀹上游，湖水通畅，潴蓄充盈，漕运无阻，被褒奖，命赴睢工，会同吴璥塞河。二十年，擢河东河道总督。由谏官不三年而膺方面，为时所罕。寻丁母忧，赐金治丧，予谕祭，异数也。服阕，署礼部、兵部侍郎，命赴河南、山东谳狱，并察黄河、运河、湖水情形。二十三年，署广东巡抚。二十四年，授漕运总督，复调河东河道总督。河决兰阳、仪封，命偕尚书吴璥治之，鸿宾专驻仪封。会北岸马营坝复决，合疏言马营土质沙松，河溜尚劲，未能遽定坝基，被诘责，遂自陈不胜河督之任。诏斥其见吴璥办工迟缓，虑同获咎，预为地步，褫职，予郎中衔，留河南专司大工钱粮。二十五年，命营山东运河事务，兼署山东巡抚，专驻张秋，筹备趱运事。寻授安徽巡抚。道光元年，调漕运总督。
二年，擢湖广总督。初，湖广行销淮盐，用封轮法，大商垄断，小商向隅，甫改开轮，又有跌价争售之害。鸿宾请设公司，签商经理，无论盐船到岸先后，小商随到随售，大商按所到各家计引均销。试行两月后，贩运踊跃，著为令。时议折漕以资治河，鸿宾疏言徵收折色，弊窦丛生，莫若令民间完交本色，由州县卖米易银，转解河工，诏以易启抑勒捏价、加收平色诸弊，未允行。
调两广总督。广东通商久，号为利薮。自嘉庆以来，英吉利国势日强，渐跋扈。故事，十三行洋商有缺，十二家联保承充，亏帑则摊偿。英领事颠地知洋行获利厚，欲以洋厮容阿华充商，诸商不允，乃贿鸿宾得之。颠地曰： 吾以为总督若何严重，讵消数万金便营私耶！ 於是始轻中国官吏。容阿华寻以淫侈耗赀逃，勿获，官帑无著，不能责诸商代偿，乃以抽分法为弥补，众商藉以渔利，夷情不服，日益多事。鸦片流行日广，漏银外洋，鸿宾屡疏陈查禁之法及禁种罂粟，并增筑虎门大角炮台，以资控御，而奉行具文，未有实效。十年，协办大学士，仍留总督任。
十一年，崖州黎匪乱，鸿宾驻雷州，令提督刘荣庆、总兵孙得发剿平之。给事中刘光三奏广东匪徒立会滋扰，鸿宾疏陈： 无三点会名目，惟抢劫打单，勒索民财，根株未绝。随时访拿，准自首免罪。请广、潮、肇、嘉诸府州山场荒地，令无业游民报垦，永不升科，庶衣食有资，免流匪僻。 如议行。入觐，赐花翎。十二年春，湖南瑶赵金龙倡乱，广东连州瑶闻风蠢动，遣兵防剿。五月，鸿宾赴连州，三路进兵，虽有斩获，兵弁伤亡多，疏请俟湖南事竣进剿，诏斥任贼蔓延；提督刘荣庆衰庸，不早纠劾，严议革职，改留任。命尚书禧恩等由湖南移师赴粤剿办，禧恩言： 粤兵多食鸦片，不耐山险，鸿宾陈奏不实。 褫职逮治，遣戍乌鲁木齐。十四年，释还，予编修。家居久之，二十年，卒。
论曰：宣宗初政，励精求治。孙玉庭、蒋攸銛并以老成膺分陕之寄，大事多以谘决。其时盐、河、漕皆积困，玉庭持重，晚稍模棱。攸銛直行己意，眷注遂衰，然其汲引人才，识量远矣。李鸿宾初以建言骤起，后乃簠簋不饬，贻海疆隐患。三人皆不能以功名终，公私之殊，不可概论也。
