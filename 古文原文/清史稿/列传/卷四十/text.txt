莫洛陈福王之鼎费雅达李兴元陈启泰吴万福
陈丹赤马閟叶映榴
莫洛，伊尔根觉罗氏，满洲正红旗人，世居呼纳赫鲁。祖温察，太祖时来归。莫洛初授刑部理事官，累迁工部郎中。康熙六年，擢左副都御史。七年，出为山西陕西总督。陕西饥，平凉、临洮、巩昌、西安、延安、凤翔、汉中、兴安诸府州多逋赋，有司令现户均输，民苦之，奏请蠲免。迭疏清釐加派、火耗诸弊。八年，辅政大臣鼇拜获谴，法司以莫洛附鼇拜，请逮问，诏以能任事，贷勿治，仍留任。九年，计典，仍以前罪夺职。陕西民籥留，甘肃巡抚刘斗同，提督张勇、柏永馥等疏言莫洛清正，在官有善政，乞留以慰民望。上谕曰： 简用督抚，原以绥辑地方，爱养百姓。莫洛既能得民，其免处分，供职如故。 俄擢刑部尚书。
十三年，吴三桂等奏请撤藩，上敕廷臣议，皆主勿徙，惟莫洛与米思翰、明珠议撤。三桂反，四川提督郑蛟麟等叛应之。二月，命莫洛经略陕西，拜武英殿大学士，仍管兵部，赐以敕印，既至，策遣诸军征四川。时蛟麟兵据广元百丈关，莫洛遣都统马一宝、将军席卜臣赴汉中，副都统科尔宽赴广元，击贼。十月，蛟麟将何德成犯宁羌，为官军所败，还奔四川，莫洛因遣提督王辅臣驻其地。逾月，蛟麟将彭时亨复据七盘、百丈诸关，劫略阳粮艘，截陆运栈道。
广元军缺饷两月矣，总兵王怀忠所部溃散，而辅臣亦阴怀异志。辅臣故与莫洛有郄，奉檄使随征，益怏怏，藉口戎备寡，莫洛益以骑兵二千，少之；又以马疲瘠不任用摇军心，军无斗志。十二月，莫洛至宁羌，两营相去二里许。先是，上命莫洛统绿营步旅下四川，嗣虑巴蜀道险，令贝勒洞鄂率满洲骑兵兼程继进。军未至，是月庚寅朔，癸巳，辅臣煽所部噪饷，袭劫莫洛。莫洛督兵击卻之。甫定，辅臣复率悍党至，炮矢雨坌，莫洛被创，卒於军。恤典久未行，二十二年，命予祭葬，谥忠愍，授世职拜他喇布勒哈番兼拖沙喇哈番。子常安，袭。
陈福，字箕演，陕西榆林人。国初师定陕西，福以武举应募，从宁夏总兵刘芳名剿寇。叙功，授守备。又从都统李国翰下四川，迁遵义游击。康熙初，从总督李国英讨李自成遗党郝摇旗、李来亨等。叙功，加右都督衔，擢成都副将，迁重庆总兵。十二年，入觐，授宁夏总兵。
吴三桂反，郑蛟麟以四川叛应之，遣使诱福。福家留重庆，弟奇官守备，妻子亦在贼中，贼以是劫福。福执其使，具疏入告，遣其弟诸生寿赍诣京师。上嘉福忠，授拜他喇布勒哈番，并官寿主事。辅臣据平凉，福上战守方略。十四年，擢陕西提督，进三等阿思哈尼哈番，又官奇参将。进规花马池，惠安、安定、定边诸城堡，以次皆下。上擢寿鸿胪寺少卿。福率副将泰必图乘胜薄固原，围之匝月。辅臣遣其将来援，城贼亦突出，泰必图战死。福引兵还灵州，斩逃将贾从哲、张元经以徇。
上命福佐贝勒洞鄂攻平凉。福疏言固原有贼万馀，若我兵径趋平凉，虑贼断我饷道，当先取固原，上韪之。十二月，福督兵取固原。天寒大雪，士卒苦远役，且惩前败，有戒心。是月甲寅朔，乙亥，师次惠安，下令： 五鼓会食，集城下，后者斩。 夜半时，参将熊虎等鼓譟入，刺福死。上以赵良栋代，收虎及首谋把总刘德及营兵戕福者悉诛之，赠福三等公，以三等精奇尼哈番世袭，谥忠愍。建祠宁夏。擢奇天津总兵。时福子世琳、世勋并陷贼，命以寿子世怡袭爵。
事定，寿弃官入四川求福妻子，得之遵义山中，将入都，上召世琳入见，问母子流离状，深愍之，命袭爵，改籍宁夏。旋授直隶三屯协副将。累迁古北镇总兵、銮仪使。世琳子益，益子大用，相继袭爵。益官至楚姚镇总兵。大用乾隆间官江南提督，所属游击杨天相，获海盗，总督苏凌阿谳以为诬，诛天相，大用亦被谴。嘉庆初，予守备衔，休致。
王之鼎，字公定，汉军正红旗人。父世选，仕明为参将。归太宗，授三等昂邦章京。从世祖入关，征江南有功，进二等。卒，之鼎袭，进一等精奇尼哈番，署参领。从贝勒屯齐征湖南，击走李定国、孙可望。授正红旗汉军副都统。驻防贵州。康熙元年，授福建中路总兵，讨郑锦，克厦门、金门、古浪诸岛。三年，败锦将黄盛、林茂、裴德等，拔铜山卫，进三等伯。八年，召还，仍授本旗副都统。十年，授江南提督。
十二年，授镇海将军，驻守京口。吴三桂、耿精忠相继反。上命之鼎分兵防安庆，而以安南将军华善帅师佐之。之鼎调崇明沙船，江阴、瓜洲战舰，扼津要，令绿旗水师驻黄浦操防，兼备水陆。上命简亲王喇布为扬威大将军，驻江宁，之鼎赞军事。十七年，改福建水师提督，加定海将军。闽寇日蹙，而楚、蜀间军事方亟，请移镇要地自效。
十八年，调四川提督。十九年，到官，会寇犯永宁，遂率总兵李芳述等讨之，战屡胜。六月，勇略将军赵良栋将进剿云、贵，调芳述守叙州，之鼎留镇永宁。九月，吴世璠遣将尤廷玉、胡国柱攻永宁，围之数匝。时城中粮尽已两阅月，之鼎犹率兵挑战，士气倍奋。嗣为贼诇知，筑长围以守。至是月甲子，寇穴城入，总兵费雅达，副将杨三虎，游击周尚功，守备李逢春、鲁明芝、席豹督兵巷战，皆死。之鼎解印付家人，令间道走成都，率总兵杨魁、何成德、王永世、傅汝友，游击陈先凤、陈田、刘应科等出御贼，身受重创。贼涌至，之鼎自度不能免，拔剑自刎，未殊，与魁等俱被执，传送贵阳。贼党夏国相等百计诱降，之鼎厉声叱曰： 死则死耳，肯向鼠辈乞活耶？ 久之，贼知不可夺，遂遇害。魁等皆不屈死。事闻，赠之鼎太子少保，谥忠毅。子毓贤，官至贵州布政使，毓秀袭爵。
费雅达，汉军正白旗人。自整仪尉累迁潼关副将。王辅臣叛，廷议设汉中总兵讨贼，以授费雅达，署都督佥事。进取汉中，破贼彝门镇，抵秦岭，拔北木城，与王进宝会师夺武关。叙功，加都督同知。永宁之役，城陷身死，赠左都督、太子少傅，谥忠勇。魁等皆予恤。
从三虎等战死者，又有千总蒋得福、赵鸣凤、王英杰；从之鼎死者，又有从军荫生潘济世：并恤如例。
李兴元，字若始，汉军镶黄旗人。以拔贡授直隶沙河知县，报最，迁祁州。历江西吉安、直隶永平知府，晋陕西陇右道。康熙十一年，授云南按察使。其明年，诏敕有司审理平西藩下逃兵。时平西勋庄棋布，管庄者杀人夺货，滋为民患。讼牒命、盗两案，兵居半。又勒平民为馀丁；不从，则曰： 是我逃兵也。 称贷重息，人或丝毫负，亦以 逃兵 诬之，有司亡谁何。兴元素持风力，谂知刘昆强项，令为审事官。有犯者论如法，部民德之，而大忤三桂意。
三桂将叛，使冶者铸印，昆诇知，白兴元，兴元启巡抚朱国治，趣入告。国治迟数日始发，为三桂逻卒所得，遂作乱。召各官集议，以国治苛虐失民心，杀之；迫授兴元伪职，兴元叱之曰： 汝内为国戚，外封亲王，受恩重矣，何叛为？我为丈夫，义可杀不可辱，惟一死以报朝廷。 三桂怒，杖而下之狱。云南知府高显辰及昆皆不屈，旋以兴元及昆戍腾越卫。十八年，师克湖南，时三桂已死，其子世璠使刺杀兴元。师困滇城，兴元二子荫秀、奇秀亦被杀。
事定，其三子萃秀诣军所申诉，巡抚王继文上其状，赠太常寺卿。萃秀官至安陆府知府。昆当兴元未死，出避民间。事定，复补登州同知，迁常德知府。
陈启泰，字大来，汉军镶红旗人。顺治四年，自贡生知直隶滑县，有声。行取，擢御史。奏言： 满洲部院官凡遇亲丧，宜离任守制，以广孝治。 从之。十一年，出为苏松粮道。康熙三年，调福建漳南道。八年，转巡海道。时山寇遍受耿精忠劄，势汹汹。启泰严保甲，立团长，亲督所司捕贼。有干禁令者，辄痛绳以法，奸宄屏息。
十三年，精忠叛，伪檄至漳州。启泰密与海澄公黄梧议拒守，会梧病，精忠复招郑锦为助。启泰自度不能守，语妻刘曰： 义不偷生，忠不附贼，死吾事也。然死而妻子为僇，吾何以瞑？ 刘请殉，家人皆原从死。乃以巨盎置酒下药，刘及侍妾婢仆饮者二十一人。幼子方六岁，持觞拜而饮。启泰朝服坐堂皇，召僚属与诀，引弓弦自绞死，僚属为殡。锦兵入，见置棺纵横，皆垂泪。事闻，赠通政使，赐葬祭。
启泰子汝器，闻变，赴漳州迎丧，为郑锦兵掠去。逾二年乃脱还，诣京师，上念其父子忠义，加赠工部侍郎，授汝器右通政。三十三年，复予启泰谥忠毅。建祠福州，御书 忠义流芳 为祠额。汝器官至安徽巡抚。方精忠叛时，诸郡望风纳叛；所不肯以城降者，启泰死漳州，总兵吴万福死福宁。
万福，汉军镶红旗人。初仕明为守备。崇德七年，师围松山，从副将夏承德来归，授牛录额真。入关，从征李自成有功，累叙二等阿达哈哈番。出为福宁总兵。张煌言兵屡入，与总兵李长荣分路击卻之，累进右都督，精忠叛，万福婴城固守，城破，死之，阖家被害。幕客孙墢、百总潘腾凤并殉。事闻，赠万福左都督、太子少保，谥忠愍。
陈丹赤，字献之，福建侯官人。顺治十七年举人，选授重庆推官，摄府事，兼署夔州府。时张献忠初灭，蜀东尚沦於贼，征师四集，丹赤给饷不乏。垦荒莱，缓刑禁，报最，迁刑部主事，再晋兵部郎中。出为浙江按察司佥事、分巡温处道，署按察使。
康熙十三年，入觐，道山东。会吴三桂反，诏入觐官悉还治所。丹赤归至东昌，闻耿精忠亦叛，亟间道还。適平阳叛将司定猷构精忠兵偪瑞安，丹赤独居城上，泣谕父老，誓与城存亡。海寇朱飞熊乘间肆掠，乡民争入城，总兵祖弘勋欲不纳。丹赤曰： 城以人为固，人以食为命。民辇粟入城，民即兵，食即饷。亟宜纳之，与共守。 於是来者数万。寇涌至，攻南门甚亟，副将杨春芳忽撤兵去，人心汹惧。丹赤日驰牒乞援，晨夜徼循，以忠义厉士卒，皆感泣，愿死守。
弘勋将以温州叛，阳遣游击马文始助守，实以诇丹赤，丹赤誓以身殉。六月甲午朔，弘勋陈甲仗华盖山，集文武官计事，欲以胁丹赤。千总姚绍英知其谋，劝勿往，丹赤不顾，策马去。至则兵露刃夹阶立，坐定，弘勋曰： 彼众我寡，将若何？ 丹赤曰： 提标前锋五千人已集，且民心效死，战即不足，守自有馀。吾此来商以舟济师，顾乃计多寡邪？ 弘勋曰： 舟安在？ 丹赤语通判白鼇宸曰： 河干泊舟不少，皆乡民所弃。以济援师，何患无舟？ 弘勋语塞，春芳厉声言曰： 城中粮尽，纵有兵有舟，谁为我用？ 丹赤曰： 若言误矣。吾军粮饷足供六阅月，且远近乡民输粟入。若乃为此言惑军心邪？ 有自怀中出帛书者，精忠招弘勋献城檄也，丹赤怒，碎而掷之地，曰： 此岂可污吾目？吾头可断，城不可得也！ 弘勋执其手，好语慰之，丹赤曰： 封疆之臣死封疆，不知其他。 弘勋知不可夺，目千总高魁持斧拥丹赤出，骂益厉，执斧者断其臂，大呼曰： 臣事毕矣！ 兵刃交下，遂遇害。十六年，浙江巡抚陈秉直疏请恤，赠通政使，谥忠毅。三十八年，上南巡，丹赤子一夔时为湖州知府，迎谒，上书额赐之。
马閟，字奉璋，陕西武功人。顺治十一年举人，授山东昌乐知县，有惠政。康熙十三年，补永嘉。明决有才，清覈图籍，不数月而政成。华盖山集议，弘勋戕丹赤，閟跃而起曰： 国家豢若辈，反党贼杀封疆大吏，吾耻与若辈俱生！ 遂骂不绝口，同时遇害。事闻，赠布政司参政。三十五年，敕建祠温州，祀丹赤及閟，亦曰 双忠 。四十二年，上南巡，閟子逸姿官江南布政司参议督粮道，迎谒，疏引丹赤例求赐谥，上允之，谥忠勤，亦赐御书额如一夔。丹赤役林莪、仆张亦宝，閟从子颖姿，皆从死。
叶映榴，字炳霞，江南上海人。顺治十八年进士，选庶吉士。时方严治江南逋赋士绅，映榴在籍中，降国子监博士。累迁礼部郎中。出榷赣关，会吴三桂叛，赣南北路绝。映榴与同官守险要，抚流民，境获宁。提学陕西巡抚鄂恺荐其才，康熙二十四年，授湖广粮储道。清积逋，减耗羡，事有不便於民者，辄与大吏力争。
二十七年五月，廷议省湖广总督，并裁督标兵。楚兵素剽悍，有夏逢龙者，尤桀黠，能以小信义结其伍，隐附之。檄既下，裁兵汹汹亡所归。总督徐国相还朝已登舟，众围诉索饷，不得，遂大譁。时巡抚柯永升初上官，映榴摄布政使才三日。事急，映榴白永升，请予两月粮遣散，不许。众入巡抚署，露刃呼譟。映榴复白永升，请好言慰遣之。永升出，众语不逊，永升曰： 若辈欲反邪？ 众曰： 反也奈何？ 刃伤永升臂，夺其印，复刃伤足，仆，遂拥映榴至阅马场。永升得间自经死。逢龙自号 总统兵马大元帅 ，帜以白，迫布政使以下官受伪职，映榴绐以无杀掠，三日后徐议之。乃令其妻陈奉母吴自水沟出，解印付其仆，乃手具遗疏。是月丁酉，朝服升公座，骂贼，拔佩刀自刎死。
疏略曰： 臣一介竖儒，叨沐皇上高厚深恩，历擢今职。尝以洁己奉公，自矢夙夜，但媿才具庸劣，未效寸长。兹值裁兵夏逢龙倡乱，劫夺抚臣敕印，分兵围臣衙门，露刃逼胁。臣幼读诗书，粗知节义，虽斧锧在前，岂肯丧耻偷生？臣母年七十有六，在臣任所；臣长子旉，远在原籍；其馀二子尚未成童，茕茕孤嫠，死将安归？因遣妻女奉母潜逃。臣如微服匿影，或可幸免以图后效。伏念臣守土之官也，城存与存，城亡与亡，义所当然。今勉尽一死，以报国恩。所恨事起仓猝，既不能先事绸缪，默消反侧；复不能临期捍御，独守孤城。上辜三十载之皇恩，下弃七旬馀之老母，君亲两负，死有馀惭。 上览疏，深愍伤之，召廷臣展读，闻者皆感泣。下部议恤，部议援陈丹赤例，赠通政使，特旨赠工部侍郎。次年上南巡，旉迎谒，手书 忠节 二字赐之，遂以为谥。立祠武昌，书 丹心炳册 扁以赐。
雍正八年，录忠臣后，授其子旉凤阳知府；芳蔚州知州，寻改员外郎；孙凤毛内阁中书。与映榴同时死者，都司宣德仁，赠副将。
论曰：功令褒死事，仓卒遇变与艰难效死者同，所以奖忠义也。莫洛与福，先事宜知有变，师行有进无退，虽死不挠。之鼎效忠於孤城，兴元抗节於大憝。若启泰、丹赤、映榴，皆能死其官者。启泰以其家殉，与马雄镇比烈；映榴遗疏款款，则又范承谟蒙谷自序之亚也。
