慕天颜阿山噶礼
慕天颜，字拱极，甘肃静宁人。顺治十二年进士，授浙江钱塘知县。迁广西南宁同知，再迁福建兴化知府。康熙九年，擢湖广上荆南道。总督刘兆麒疏言天颜习边海诸事，请调福建兴泉道。寻擢江苏布政使。十二年，丧母。总督麻勒吉、巡抚玛祜疏言： 天颜廉明勤敏，清积年逋赋，釐剔挪移，事未竟，请令在官守制。 十三年，入觐，疏言： 江南田地钱粮有隐占、诡寄诸弊，臣饬州县通计田额，均分里甲；又因科则不等，立徵收截票之法，每户实徵钱粮分十限，於开徵日给限票，依限完纳截票。逾限未截，按数追比，吏不能欺民。 下部，著为令。
十五年，擢江宁巡抚。疏进钱粮交代册，上嘉其清晰，命布政使交代当以此为式。寻以节减驿站钱粮，加兵部侍郎。师征吴三桂，大将军贝勒尚善请造船济师，下天颜督造送岳州。叙劳，加太子少保、兵部尚书，仍兼右副都御史。时诸道兵应徵发，舳舻蔽江，夫役牵挽，动以千万计。天颜疏言： 纤夫募诸民间，夫给银一钱。民争逃匿，计里均派，先期拘集，饥寒踣顿。及兵既到，计船给夫，兵与船户横索财物，鞭挞死伤。臣拟军赴前敌，仍给纤夫；其凯旋还京，并各省调遣归标官兵，每船应夫若干，以其直给船户，令雇水手。 上从之，命下直省，著为令。
江南水道交错，天颜为布政使时，请於巡抚玛祜，濬吴淞江、刘河淤道。十九年，江南困霪雨，疏言： 附近吴淞江、刘河诸州县水道通畅，旋溢旋消。宜兴、常熟、武进、江阴、金坛诸县水无出路，或要口湮塞，致积雨成壑。常熟白茆港为长洲、昆山、无锡诸水出海要道，武进孟渎河为丹阳、宜兴、金坛诸水归江要道，请动帑疏濬。 上从之。於是濬白茆港四十三里达海，濬孟渎河四十八里达江，皆建闸以时启闭，费帑九万有奇。又尝疏请减浮粮，除版荒、坍没公占田地，部议坍没许豁除，版荒令覆勘。二十年，疏请募民垦版荒，六年后起科。
扬州知府高德贵亏帑数万，既劾罢，旋卒；天颜疏销草豆价，户部覈减七千有奇，天颜檄追德贵家属。京口防御高腾龙，德贵族也，与参领马崇骏以天颜奏销浮冒讦於将军杨凤翔，凤翔格不行。总督阿席熙劾崇骏、腾龙婪取，上遣郎中图尔宸、锺有德会天颜勘治。崇骏、腾龙叩阍讼天颜奏销浮冒，恶其讦告构罪状，唆总督劾奏。上命图尔宸、锺有德具狱，崇骏、腾龙婪取罪至死，天颜以草豆价户部覈减诿罪德贵，当左迁。得旨，如议。
天颜将去官，疏列成劳，且言： 夙夜冰兢精白，不意遭诬讦，蒙鉴宥不加严谴。 上以天颜未闻有廉名，乃自言 冰兢精白 ，非是，命严饬。二十三年，起湖北巡抚，复谕之曰： 尔前为巡抚，未能洁己率属。今宜痛改前非，廉谨自持，以副任使。 旋移贵州。
二十六年，授漕运总督，疏言： 京口至瓜洲，漕船往来，风涛最险。请仿民间渡生船，官设十船，导引护防。 部议非例，不允。上曰： 朕南巡见京口、瓜洲往来人众，备船过渡，有益於民。其如所请行。 天颜疏陈江南、江西累年未完漕项银米请恩贳，上命尽免康熙十七年以前积逋。江南扬州、淮安所属运河东濒海诸州县地卑下，谓之下河，频岁被水。上先用汤斌议，遣侍郎孙在丰疏濬下河。河道总督靳辅议起翟家坝迄高家堰筑重堤，束堤堰溢出之水北出清口，谓疏濬无益。天颜仍主疏濬，并修筑高家堰，与不协。上遣尚书佛伦、熊一潇，给事中达奇纳、赵吉士会勘，佛伦等主用辅议，天颜、在丰议与辅异。天颜密疏力争，辅疏劾天颜与在丰有连，欲在丰建功，故坚阻上游筑堤。下部议，夺天颜职，而辅亦为御史郭琇、陆祖修，给事中刘楷交章劾罢。初，辅请於仲家庄建闸，引骆马湖水，别凿中河，俾漕船避黄河之险，天颜亦议为无益。上命学士开音布、侍卫马武往视，还奏天颜令漕船毋入中河，上以责天颜，逮下狱。天颜反覆申辨，副都御史噶尔图举天颜诉辞先后互异，坐奏事上书不以实论罪，上追录天颜造舟济师，特宽之。三十五年，卒。
天颜历官有惠绩，尝疏请有司亏帑虽逾限，於发遣前清偿，仍贳其罪。狱囚因逸犯株连，待质已三年者，於秋审时开释；狱囚无亲属馈食，月给米三斗：皆恤下之政。在江南，兴水利，蠲积逋，而请免纤夫，甦一时之困，江南民尤颂之。独劾嘉定知县陆陇其不协於舆论，左都御史魏象枢疏言： 天颜劾陇其，称其操守绝一尘，德有馀而才不足。今之有司，惟操守为难；既知之矣，何不留以长养百姓？请严饬诸督抚大破积习，勿使廉吏灰心，贪风日长。 会诏举清廉，象枢遂以陇其应，语具陇其传。
阿山，伊拉哩氏，满洲镶蓝旗人。初自吏部笔帖式历刑部主事、户部员外部。康熙十八年，授翰林院侍讲，七迁至户部侍郎。三十年，命治赈西安、凤翔二府，明年还京。上闻流民有至襄阳者，以问阿山。阿山言正月已得雪，民无流亡。上曰： 正月虽雪，二、三月雨不时，麦收未可望。流民至襄阳甚多，汝未之知耳。 坐奉使不尽心，左授郎中。三十三年，擢左副都御史。三十五年，上亲征噶尔丹，阿山从。授阿密达为将军，逐噶尔丹，阿山为参赞。师还，授盛京礼部侍郎。三十六年，授翰林院掌院学士。
三十九年，授江南江西总督。安徽布政使张四教以忧去官，巡抚高永爵劾四教擅动库帑，下阿山察奏。阿山言四教动库帑为公用，请免议，上复命具实状以闻。阿山乃言： 三十八年上南巡，四教发库帑十一万供办，议令各官扣俸抵补。各官皆自承，臣不敢隐。 上责阿山徇情沽誉，命漕运总督桑额鞫四教，论如律。阿山当夺职，上宽之，命留任。
四十三年，阿山劾江西巡抚张志栋大计不公，志栋及布政使李兴祖、按察使刘廷玑、道员韩象起等皆夺职。阿山又言大计志栋主之，请复兴祖等官。给事中许志进劾阿山恩威自擅，阿山疏辩，且诋志进为淮安漕标营卒子，素行不端，为志栋报复。志进亦追论阿山庇张四教，并收属吏贿赂，盗仓穀不问，贪淫恶迹，纵妾父生事。疏并下部议，部议皆夺职。上复宽阿山，命留任如故。四十四年，疏劾江宁知府陈鹏年贪酷，并以妓楼改建讲堂，凟圣谕，大不敬。命会桑额及河道总督张鹏翮集谳，坐鹏年罪至斩，上特命来京，事具鹏年传。
阿山与桑额、鹏翮议自泗州开河筑堤，引淮水至黄家堰，入张福口，会出清口，是为溜淮套，疏请上临视。四十五年，授刑部尚书。四十六年，上南巡，临视溜淮套，谕曰： 阿山等奏溜淮套别开一河，分泄淮水，绘图进呈。朕策骑自清口至曹家庙，见地势甚高，虽成河，不能直达清口，与所进图不同。且所立标竿多在民冢上，朕何忍发此无限枯骨耶？ 命鹏翮罢其事。下九卿议，阿山及桑额、鹏翮皆夺职；上以阿山主其议，命但坐阿山，遂夺职。五十一年，江苏布政使宜思恭以亏帑坐谴，因列诉总督噶礼等频向需索，阿山亦受节餽，下部议，上以阿山老，宽之。五十二年，万寿，复原品。逾年，卒。
阿山故精察，上尝问大学士李光地： 阿山在官何若？ 光地奏： 臣尝与同僚，廉幹，果於任事。其失民心，独劾陈鹏年一事耳。 上颔之。
噶礼，栋鄂氏，满洲正红旗人，何和哩四世孙也。自荫生授吏部主事，再迁郎中。康熙三十五年，上亲征噶尔丹，次克鲁伦河。噶礼从左都御史于成龙督运中路兵粮，首达行在，召对，当上意。寻擢盛京户部理事官。岁馀三迁，授内阁学士。三十八年，授山西巡抚。噶礼当官勤敏能治事，然贪甚，纵吏虐民。抚山西数年，山西民不能堪。会潞安知府缺员，噶礼疏荐霍州知州李绍祖，绍祖使酒自刎，噶礼匿不以奏。上闻之，下九卿议罪，拟夺噶礼职，上宽之。御史刘若鼐疏论噶礼贪，得赃无虑数十万，太原知府赵凤诏为其腹心，专用酷刑以济贪壑事。下噶礼复奏，得辨释。
平遥民郭明奇等以噶礼庇贪婪知县王绶，走京师诣巡城御史袁桥列诉。桥疏闻，并言 噶礼通省钱粮加火耗十之二，分补大同、临汾等县亏帑，馀并以入己，得四十馀万；指修解州祠宇，用巡抚印簿勒捐；令家伶赴平阳、汾州、潞安三府迫富民馈遗；又以讼得临汾、介休富民亢时鼎、梁湄金；纵汾州同知马遴；庇洪洞知县杜连登，皆贪吏；隐平定雹灾 ，凡七事。上命噶礼复奏，山西学政邹士聪代太原士民疏留噶礼。御史蔡珍疏劾士璁 职在衡文，乃与巡抚朋比。且袁桥疏得旨二日后，太原士民即具呈，显为诬伪。噶礼与士璁同城，委为不知，是昏愦也；知而不阻，是幸恩也。请并敕部议处 。寻噶礼复奏，以明奇等屡坐事走京师诬告，并辨桥、珍所言皆无据。下九卿察奏，明奇等下刑部治罪，桥、珍坐诬谴罢。
四十八年，迁户部侍郎，旋擢江南江西总督。噶礼至江南，益恣肆，累疏劾江苏巡抚于准、布政使宜思恭、按察使焦映汉，皆坐罢。知府陈鹏年初为总督阿山劾罢，上复命守苏州；及宜思恭罢，署布政使。鹏年素伉直，忤噶礼。噶礼续劾宜思恭亏帑，又论粮道贾朴建关开河皆有所侵蚀，遂及鹏年覈报不实，鹏年复坐罢。噶礼复密疏鹏年虎丘诗怨望，上不为动。
巡抚张伯行有廉声，至则又与噶礼忤。五十年，伯行疏言本科江南乡试取士不协舆论，正考官副都御史左必蕃亦检举同考官知县王曰俞、方名所荐士有不通文字者。上命尚书张鹏翮如扬州会噶礼及伯行察审。鹏翮至，会谳，既得副考官编修赵晋及曰俞、名诸交通状，伯行欲穷其狱。噶礼盛怒，刑证人，遂罢谳。伯行乃劾噶礼，谓舆论盛传总督与监临提调交通鬻举人；及事发，又传总督索银五十万，许不竟其事：请敕解任就谳。噶礼亦劾伯行，谓： 方会谳时，臣正鞫囚，伯行谓臣言不当，臣恐争论失体，缄口结舌。伯行遂阴谋诬陷，以鬻举人得银五十万汙臣，臣不能与俱生。 因及伯行专事著书，猜忌糊涂，不能清理案牍。时方有戴名世之狱，又言： 南山集刻板在苏州印行，伯行岂得不知？进士方苞以作序连坐，伯行夙与友，不肯捕治。 并罗列伯行不职数事。
疏入，上并命解任，令鹏翮会漕运总督赫寿察奏。狱具，晋、曰俞、名及所取士交通得贿，当科场舞弊律论罪；噶礼劾伯行不能清理案牍事实，馀皆督抚会衔题咨旧事，苞为伯行逮送刑部，南山集刻板在江宁，皆免议；伯行妄奏噶礼鬻举人，当夺职。上切责鹏翮、赫寿瞻徇，又命尚书穆和伦、张廷枢覆谳，仍如鹏翮等议。上谕曰： 噶礼才有馀，治事敏练，而性喜生事，屡疏劾伯行。朕以伯行操守为天下第一，手批不淮。此议是非颠倒！ 下九卿、詹事、科道察奏，复谕曰： 噶礼操守，朕不能信；若无张伯行，江南必受其朘削且半矣。即如陈鹏年稍有声誉，噶礼欲害之，摘虎丘诗有悖谬语，朕阅其诗，初无他意。又劾中军副将李麟骑射皆劣。麟比来迎驾，朕试以骑射，俱优。若令噶礼与较，定不能及。朕於是心疑噶礼矣。互劾之案，遣大臣往谳，为噶礼所制。尔等皆能体朕保全廉吏之心，使正人无所疑惧，则海宇蒙升平之福矣。九卿等议噶礼与伯行同任封疆，互劾失大臣礼，皆夺职；上命留伯行任，噶礼如议夺职。
五十三年，噶礼母叩阍，言噶礼与弟色勒奇、子幹都置毒食物中谋弑母，噶礼妻以别户子幹泰为子，纵令纠众毁屋。下刑部鞫得实，拟噶礼当极刑，妻论绞，色勒奇、幹都皆斩，幹泰发黑龙江，家产没入官。上令噶礼自尽，妻从死，馀如部议。
论曰：廉吏往往不获於上，岂长官皆不肖，抑其强项固有所不可堪欤？陇其之廉，天颜知之而不能容。鹏年初扼於阿山，继挫於噶礼，皆欲中以危法，抑又甚矣。伯行与噶礼互劾，再谳不得直。幸赖圣祖仁明，陇其复起，鹏年致大用，伯行亦终获全。二三正人诎而得申，人心风气震荡洋溢，所被至远。噶礼不足以语此，盖天颜、阿山亦弗能喻也。
