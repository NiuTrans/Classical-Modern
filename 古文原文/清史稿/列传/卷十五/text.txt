额尔德尼噶盖、噶盖子武善、布善、布善子夸紥达海尼堪库尔缠弟库拜英俄尔岱满达尔汉弟马福塔明安达礼
额尔德尼，纳喇氏，世居都英额。少明敏，兼通蒙古、汉文。太祖时来归，隶正黄旗满洲。从伐蒙古诸部，能因其土俗、语言、文字宣示意旨，招纳降附。赐号 巴克什 。
满洲初起时，犹用蒙古文字，两国语言异，必移译而成文，国人以为不便。太祖起兵之十六年，岁己亥二月辛亥朔，召巴克什额尔德尼、紥尔固齐噶盖使制国书。额尔德尼、噶盖辞以夙习蒙古文字，未易更制。上曰： 汉人诵汉文，未习汉字者皆知之；蒙古人诵蒙古文，未习蒙古字者皆知之。我国语必译为蒙古语，始成文可诵；则未习蒙古语者，不能知也。奈何以我国语制字为难，而以习他国语为易耶？ 额尔德尼、噶盖请更制之法，上曰： 是不难。但以蒙古字协我国语音，联属为句，因文以见义可矣。 於是制国书，行於国中。满洲有文字自此始。
天命三年，从伐明，取抚顺，师还，明总兵张承荫自广宁率众蹑我师后，额尔德尼偕诸将还击，斩承荫。叙功，授副将。太宗时，额尔德尼已前卒，尝谕文馆诸臣，叹为一代杰出。顺治十一年，追谥文成。子萨哈连，官至銮仪卫冠军使。赐姓赫舍里，改入大学士希福族中。
噶盖，伊尔根觉罗氏，世居呼纳赫。后隶满洲镶黄旗。太祖以为紥尔固齐，位亚费英东。岁癸巳闰十一月，命与额亦都、安费扬古将千人攻讷殷佛多和山寨，斩其酋搜稳塞克什。岁戊戌正月，命与台吉褚英、巴雅喇及费英东将千人伐安褚拉库路，降屯寨二十馀。岁己亥，受命制国书。是年九月，命与费英东将二千人戍哈达。哈达贝勒孟格布禄贰於明，将执二将。二将以告，太祖遂灭哈达，以孟格布禄归。孟格布禄有逆谋，噶盖坐不觉察，并诛。子武善。
武善年十六，太祖念噶盖旧劳，授牛录额真。天命九年，明将毛文龙遣兵入海岛屯耕，太祖命武善与冷格里击之，歼其众。语详冷格里传。文龙复遣兵三百登海岸掠，武善与满都里率兵追击，斩裨将三，还所掠。太宗即位，列十六大臣，佐镶红旗。天聪八年，上遣诸将伐明，武善与阿山为后队，遵上方略，设伏败敌，授三等甲喇章京。崇德元年，诇知明兵袭滨海鹾场，上命武善与吏部参政吉恩哈驰援，击走明兵。三年正月，喀尔喀紥萨克图窥归化城，上自将御之，武善与吴巴海从。吴巴海厮卒盗军糈，武善坐徇隐，夺世职。八月，授工部参政。时蒙古、瓦尔喀诸部皆附，使至，每以武善典其事。顺治元年，卒。
布善，武善弟。事太宗，授巴牙喇甲喇章京，兼牛录额真。寻护巴牙喇纛章京，列议政大臣。崇德五年，从伐明，攻锦州，击败杏山骑兵。六年，复从伐明，攻松山，洪承畴以十三万人赴援，布善先众力战卻敌。上度明兵众而饷不继，必引去，命诸将比翼列营，直抵海滨。入夜，明兵果引去，诸将截击，布善率兵穷追，斩获无算。八年，复从伐明，攻克前屯卫、中前所。顺治初，从入关，予牛录章京世职。二年，从征江南，卒於军。
夸札，布善子，袭职。遇恩诏，进二等阿达哈哈番。十七年，授护军参领，兼佐领。康熙十三年，从定南将军希尔根讨耿精忠，围抚州，屡破贼，贼弃城走。四年，从大将军安亲王岳乐讨吴三桂，其将夏国相屯萍乡，依山结寨。夸札率兵奋击，大破之，国相等弃资械走。十七年，迁护军统领。十八年，擢镶红旗蒙古都统。从安亲王攻武冈，军器辎重自水道进，贼截溪，夸札率兵驰击，贼卻走。绿旗兵屯溪岸，贼舟坌集逼屯，夸札自陆赴援，道险，马不能行，乃率兵步行。贼据山梁，设鹿角，列火器以拒，夸札督兵直前，斩获甚众，贼水陆皆溃。十九年，命将湖广兵诣广西，参赞大将军简亲王喇布军务，讨叛将马承荫，克武宁，进取象州，围柳州，承荫降，进复庆远。广西平，还京。二十一年，卒。叙功，进一等阿达哈哈番。
达海，先世居觉尔察，以地为氏。祖博洛，太祖时来归。父艾密禅。旗制定，隶满洲正蓝旗。
达海幼慧，九岁即通满、汉文义。弱冠，太祖召直左右，与明通使命，若蒙古、朝鲜聘问往还，皆使属草；令於国中，有当兼用汉文者，皆使承命传宣：悉称太祖旨。旋命译明会典及素书、三略。太宗始置文馆，命分两直：达海及刚林、苏开、顾尔马浑、托布戚译汉字书籍；库尔缠、吴巴什、查素喀、胡球、詹霸记注国政。
天聪三年，上伐明，既击破满桂等四总兵军，遣达海赍书与明议和，明闭关拒勿纳；复命达海为书二通，一置德胜门外，一置安定门外，乃引师还。四年，复伐明，至沙河驿，命达海以汉语谕降。克永平，命达海持黄旗登城，以汉语谕军民，城中望见，皆罗跪呼 万岁 。降将孟乔芳、杨文魁、杨声远从贝勒阿巴泰入见，命达海以汉语慰劳。三屯营、汉儿庄既降，明兵袭三屯营。上虑汉儿庄复叛，命达海以汉语抚定之。是年，所译书成，授游击。五年七月，赐号 巴克什 。九月，复伐明，破大凌河，命达海以汉语招总兵祖大寿。上赐宴，复命传谕慰劳。十二月，定朝仪。
达海治国书，补额尔德尼、噶盖所未备，增为十二字头。六年三月，太宗谕达海曰： 十二字头无识别，上下字相同。幼学习之，寻常言语，犹易通晓；若人姓名及山川、土地，无文义可寻，必且舛误。尔其审度字旁加圈点，使音义分明，俾读者易晓。 达海承命寻绎，字旁加圈点。又以国书与汉字对音，补所未备，谓： 旧有十二字头为正字，新补为外字，犹不能尽协，则以两字合音为一字，较汉文翻切尤精当。 国书始大备。是年六月，达海病，逾月病亟。上闻，垂涕，遣侍臣往视，赐蟒缎，并谕当优恤其子。达海闻命感怆，已不能言，数日遂卒，年三十八。时方译通鉴、六韬、孟子、三国志、大乘经，皆未竟。
达海廉谨，在文馆久，为领袖。其卒也，当敛，求鞾无完者。七年二月，以其长子雅秦降一等袭职，授备御。国初文臣无世职，有之自达海始。十年，赐谥文成。康熙八年五月，圣祖从其孙禅布请，立碑纪绩。
达海子四，长子雅秦，以备御兼管佐领。崇德三年，从伐明，毁董家口边墙入，略明畿内，下山东，所向克捷。还，出青山口，遇明军，雅秦率步兵击败之。四年，从攻松山。六年，从围锦州，城兵突出犯我军，雅秦率所部兵御敌，皆有功。旋授吏部理事官。八年，调户部理事官。顺治元年四月，从入关，击败李自成。迭遇恩诏，进世职至二等阿思哈尼哈番。八年三月，授吏部侍郎。七月，擢国史院大学士。十月，卒。九年，上以恩诏进世职过滥，命改为一等阿达哈哈番兼拖沙喇哈番。予其子禅布袭职。康熙二十一年，圣祖巡方，命从官祭雅秦墓。
达海次子辰德，太宗尝召其兄弟，赐馔予币，命辰德勤习汉文，其后仕未显。
三子喇扪，康熙间，以前锋统领从讨吴三桂，战衡州，阵没，赠拖沙喇哈番。
四子常额，雅秦卒后，世祖特授学士，而雅秦子禅布，康熙初亦官秘书院学士，为达海请立碑。三桂既平之明年，圣祖谘诸大学士： 达海巴克什子孙有入仕者乎？ 明珠对： 闻有孙为鸿胪寺官。 因下吏部录达海诸孙陈布禄等十二人引见，命授陈布禄刑部郎中。其后国子监祭酒阿理瑚请以达海从祀孔子庙，礼部尚书韩菼议不可，乃罢。
达海以增定国书，满洲群推为圣人。其子孙：男子系紫带，亚於宗姓；女子不选秀女。
尼堪，纳喇氏，世居松阿里乌喇。太祖时来归，赐号 巴克什 。旗制定，隶满洲镶白旗。初以说降蒙古科尔沁部，授备御。天命十年，偕侍卫博尔晋等率师伐虎尔哈部，收五百户以还，上郊劳赐宴。
天聪初，擢一等侍卫。从太宗伐明，攻锦州，有功。七年，从诸贝勒按狱蒙古诸部，牛录额真阿什达尔汉以所赍敕二十道付尼堪，尼堪以授从者，失其九。所司论劾，罚如律。蒿齐忒部台吉额林等来归，命尼堪往迎。八年正月，收其部落户口、牲畜以还。七月，上伐明，道遇察哈尔部众来归，命尼堪还盛京安置。时郑亲王济尔哈朗留守，使尼堪偕卦尔察、席特库率兵十二人侦明兵。明兵適至，奋击败之，逐至辽河，凡三战，斩馘百馀，明兵引退。九年，从贝勒岳讬戍归化城，土默特部私与明通，岳讬使尼堪及参领阿尔津伺塞上，得明使四辈、土默特使十辈，皆执以归。寻与英俄尔岱等使朝鲜。
崇德元年六月，授理藩院承政。二年正月，太宗伐朝鲜，既克其都，命尼堪及吉思哈、叶克舒帅师并护科尔沁、紥鲁特、敖汉、柰曼诸部兵伐瓦尔喀，将出朝鲜境，朝鲜兵屯吉木海，阻师行，尼堪督兵进击，大破之，斩平壤巡抚。既，朝鲜兵二万馀人复来追袭，尼堪等设伏诱敌，歼万馀人。敌遁，据山巅立栅拒守，师围之三日，遂下。降哈忙城巡抚及总兵副使以下官，获牲畜、布帛诸物无算。进略瓦尔喀部，以所获畀蒙古诸部兵，寻引师还。复偕阿什达尔汉使科尔沁、巴林、紥鲁特、喀喇沁诸部颁赦诏，会诸部王贝勒清庶狱。三年五月，坐谳狱科尔沁失实，解任。七月，授理藩院右参政。四年，伐明，徵蒙古诸部兵，兵至不如额，命尼堪使科尔沁、喀喇沁、土默特诸部诘责。五年四月，上以尼堪充副任使，授三等甲喇章京。复命安集索伦、郭尔罗斯两部新附之众，编为八牛录。七月，复命徵蒙古诸部兵伐索伦，简其军实。
世祖定鼎，论功，进二等。顺治二年，从豫亲王多铎下河南，将蒙古兵自南阳趋归德，降州一、县四。论功，进一等。三年，从多铎讨苏尼特部，大破其众。四年，论功，进三等阿思哈尼哈番。迁理藩院尚书。六年，喀尔喀使至，餽睿亲王多尔衮马，巽亲王满达海以为言，尼堪启王，王曰： 如例云何？ 尼堪曰： 外藩职贡，例不当餽诸王。 王恶其语侵己，令内大臣议罪，夺其俸。三遇恩诏，进三等精奇尼哈番，世袭。十年，上以尼堪老，进二等，致仕。十七年，卒。无子，以其弟阿穆尔图、阿锡图，从子玛拉、兆资分袭世职。玛拉自有传。
库尔缠，钮祜禄氏，世居长白山。祖曰赖卢浑，父曰索塔兰。赖卢浑先为哈达都督，索塔兰及所部来归。旗制定，隶属满洲镶红旗。太祖以女妻索塔兰，生子四，库尔缠其次子也。天命元年，召直左右。十一月，蒙古喀尔喀五部来议和，库尔缠赍书莅盟；九年二月，复将命如科尔沁修好：皆称旨，授牛录章京。
太宗即位，伐紥鲁特部，库尔缠从，师还，上劳诸贝勒。饮至，达海承旨问诸贝勒行军胜敌始末，库尔缠为诸贝勒具对，成礼。天聪元年，伐朝鲜，库尔缠从，朝鲜王李倧请行成，库尔缠及副将刘兴祚将命宣抚。倧既约降，库尔缠等还报，朝鲜诸将不知倧已约降也，以步骑兵千人邀诸平壤，库尔缠集从者环甲突围出。朝鲜兵蹑其后，库尔缠令从者前行，而以十骑殿，杀朝鲜兵三，疾驰六十里。朝鲜兵三百骑继至，库尔缠率十骑凭隘为伏，击败之，斩朝鲜将四、兵五十馀，获马百，卒达沈阳。上复命赍谕至军中申军令，定盟誓而还。
三年四月，定文馆职守，命记注时政，备国史。四年正月，伐明，库尔缠偕游击高鸿中先至滦州，设谋使启城门，师遂入。二月，师还，库尔缠从诸将戍焉。五月，明监军道张春等来攻，库尔缠与牛录额真觉善等勒兵出战，奋槊逾堑，直趣敌阵。春等稍卻，旋发火器焚城楼，坏睥睨，库尔缠与觉善还兵御之，敌不能登。都统图尔格等以孤军无援，退保永平，敌围益急，库尔缠且守且战，屡有斩馘。旋从贝勒阿敏等弃诸城，还都待罪。上以在滦州时能力战，特贳之。
库尔缠先以口语被讦。五年十一月，使朝鲜，以汉文作书遗朝鲜，受私餽。六年六月，使明得胜堡议和，以其人来，上召入见，屡失期。七年二月，上发库尔缠诸罪，并追议庇刘兴祚罪，论死。兴祚者开原人，见辱开原道，遂率其诸弟兴治等以降，太祖以国语名之曰爱塔。克辽东，授副将，领盖、复、金三州。兴祚婪，索民财畜，被讦解任，遂有叛志。事屡败，太宗屡覆盖之。兴祚使其弟兴贤逃归毛文龙，作书遗库尔缠，诡言且死，讬以营葬，诳瞽者醉而缢杀之，焚其室逸去。库尔缠得书，视兴祚，见瞽者尸，以为兴祚也，持之恸，告於上，以其子五十袭职，为营葬。既而其弟兴治亦遁，诈渐露。兴祚、兴治去事文龙，文龙荐为参将。袁崇焕杀文龙，使兴治及陈继盛分将其兵。天聪四年，上攻永平，兴祚在敌中，袭我军中喀喇沁兵，杀数十人。使贝勒阿巴泰、济尔哈朗将五百人求兴祚。兴祚将趋山海关，阿巴泰遮其前，济尔哈朗迫其后，遂战，甲喇额真图鲁什获兴祚，杀之，执兴贤以归。库尔缠解衣瘗兴祚，上命发而磔之，库尔缠复窃收其遗骼。时兴治将兵驻皮岛，诸弟兴基、兴梁、兴沛、兴邦皆为偏裨。兴沛以游击守长山岛，上遣使招兴治等，讳言逻卒误杀兴祚；且令兴贤附书述上恩，赡其母及妻。使屡返，复遣护其妻以往，兴治亦屡答上书，自署 客国臣 ，枝梧不得要领。会兴治为兴祚发丧，而继盛信谍言，疑未死，兴治忿，执杀继盛，因纵掠。明使黄龙镇皮岛，兴治复为乱，被杀。上亦杀兴贤及其诸子。库尔缠与兴祚善，未叛，屡为上言，终收其骨，卒以此及。上犹念其有劳，命毋籍其家。世祖定鼎燕京，诏视一品大臣例，予宅地、奴仆。
库尔缠弟库拜，初以小校事太祖，从伐明，取抚顺，战败追兵，复下辽、沈，命为牛录额真。天聪五年，从伐瓦尔喀，手被创，犹力战，克堡一。是年七月，初设六部，授吏部参政。叙功，授牛录章京世职。复以吏部考满，授三等甲喇章京。八年，从伐黑龙江诸部。九年，进二等甲喇章京。崇德元年，从伐朝鲜。追论伐瓦尔喀时夺部卒俘，复令部卒私猎，论罚，罢牛录章京。三年七月，更定官制，改吏部理事官。五年正月，卒。
英俄尔岱，他塔喇氏，世居紥库木。太祖时，从其祖岱图库哈理来归，授牛录额真，隶满洲正白旗。天命四年，从攻开原。有蒙古巴图鲁阿布尔者，素以骁勇名，降明为边将，出战，英俄尔岱驰斩之。六年，从克沈阳，授游击。从克辽阳，授二等参将。
天聪三年，从伐明，克遵化，太宗督诸军向明都，而令英俄尔岱及李思忠、范文程以兵八百守遵化。师既行，所下诸城堡石门驿、马兰峪、三屯营，大安口、罗文峪、汉儿庄、郭家峪、洪山口、潘家口、滦阳营皆复为明守。明兵夜薄遵化，英俄尔岱率兵击卻之。平旦，明将以骑兵列阵待，英俄尔岱出战，明兵骤至，英俄尔岱麾其众悉锐奋击，明兵退，斩殿者五人，俘材官一，明兵宵奔。英俄尔岱以师从之，复歼骑卒百、步卒千馀，以书谕诸城，罗文峪、三屯营、洪山口、汉儿庄、滦阳营五城复降。
五年七月，定官制，始设六部，以英俄尔岱为户部承政。七年，明故毛文龙部将孔有德、耿仲明自登州来降，使英俄尔岱及游击罗奇赍书徵粮於朝鲜，朝鲜国王李倧使其臣朴禄报聘，言毛氏旧为敌，不原输粮。太宗复以书谕，略言： 毛氏将今归我国，以兵守其舟，当就便输以粮。 遣英俄尔岱及备御代松阿赍书复往，朝鲜乃输粮如指。八年五月，改进一等甲喇章京。
太宗自将伐察哈尔，察哈尔林丹汗走图白特，所部溃散。或得俘，言同行凡千馀户，方苦无所归，上命英俄尔岱及梅勒额真觉罗布尔吉将二千人往迹之。英俄尔岱等行遇蒙古头人侯痕巴图鲁率千户将来归，遣使谒上；复遇台吉布颜图，纵兵击杀之，斩二百馀，俘四十以还。上以驼马及所俘，赉英俄尔岱及诸将士。既，布颜图部众奔愬於上，言： 我曹自察哈尔来归，遇大军，乞降不见允，横被屠戮。 上怒，命尽夺所赉。英俄尔岱寻以考满进三等梅勒章京。
十年春，诸贝勒及蒙古诸部以太宗功德日隆，议上尊号，令英俄尔岱赍书使朝鲜喻意。既至，倧谢不延纳，令英俄尔岱诣所置议政府陈说，设兵昼夜环守使邸。英俄尔岱率诸从者夺民间马，突门而出。朝鲜王遣骑持报书追付英俄尔岱而别，以书诫其边臣令守界，英俄尔岱并夺之以闻。又遇明皮岛兵遮归路，击走之。
崇德改元，讨朝鲜，师克王都，倧出奔南汉城。二年春，上使英俄尔岱及马福塔赍敕诘责，朝鲜以书谢。师益进，薄南汉城，复使英俄尔岱、马福塔招倧出城相见，倧答书始称臣，然犹逡巡不敢出。上诇知倧寄孥江华岛，命睿亲王多尔衮以偏师下之，获其妃及诸子。倧乃出降，上留其二子为质，命英俄尔岱、马福塔送其妃及诸戚属还王都。二月，班师，倧出送，命英俄尔岱、马福塔宣谕，仍送之还。旋授议政大臣。十月，复命英俄尔岱、马福塔赍敕印使朝鲜，封倧仍为朝鲜国王。四年，授固山额真。五年，上以倧缮城郭，积刍粮，欺罔巧饰，使英俄尔岱及鄂莫克图赍敕诘责，倧上表谢罪。
六年六月，睿亲王多尔衮复攻锦州，九月，贝勒多铎等围松山，英俄尔岱皆在行间。七年，复使朝鲜鞫狱，还奏称旨。八年，考满，进三等精奇尼哈番。顺治元年，从睿亲王多尔衮入关。是年，改承政为尚书，英俄尔岱仍任户部。二年，叙功，封三等公。三年，奏请禁民间私售马驘、军械、火器，以杜盗源，从之。四年，考满，进二等公。五年二月，卒。
英俄尔岱娶饶馀郡王阿巴泰女，授多罗额驸。领户部十馀年，既领固山，仍综部政。屡坐事论罚，而恩顾不稍衰。太宗尝谕群臣曰： 英俄尔岱性素执拗，其於本旗人亦偶有徇庇。朕思人鲜有令德，英俄尔岱能殚心部政，治事明决，朕甚嘉之。视诸部大臣不如英俄尔岱者多矣！ 及睿亲王薨，得罪，夺英俄尔岱公爵，降精奇尼哈番。康熙间，辅臣鳌拜专政，陷大学士苏纳海等於死，以英俄尔岱与苏纳海同族，追论初授地不平、附睿亲王诸罪状，夺官。子宜图，官至内大臣，袭爵降三等精奇尼哈番。乾隆初，定封三等子。
满达尔汉，纳喇氏，先世居哈达。父雅虎，率十八户归太祖，太祖以为牛录额真，隶满洲正黄旗。擢紥尔固齐。与哈穆达尼伐东海卦尔察部，俘二千人以归，太祖郊劳，与宴。又克舒桑哈达，赐俘百。既乞休，满达尔汉继为牛录额真。从太宗伐虎尔哈部，降五百馀户。
天聪五年五月，上将伐明，规取海中诸岛，使满达尔汉与董纳密聘於朝鲜，且徵舟焉。时朝鲜初附，未敢开罪於明，满达尔汉等至朝鲜，国王李倧谢不见，且以兵守馆。越三日，满达尔汉谓守者曰： 我奉命至此，何慢我不相见？我归矣！ 遂与诸从者佩弓矢，策骑夺门出。倧使侍臣追及，请见，满达尔汉等乃入见，致使命而还。七月，授礼部参政。闰十一月，复与库尔缠等使朝鲜，诫毋纵其民越境采猎，毋匿逃人，并令岁餽当如例，倧乃引咎，原如约。
八年，太宗自将伐明，攻大同，满达尔汉分兵克堡四、台一，又拔王家庄。以功，授世职牛录章京。寻擢礼部承政。复使朝鲜。崇德二年，从武英郡王阿济格伐明，克皮岛，赐白金、裘、马。顺治初，世祖定鼎京师，满达尔汉以老解部任，专领牛录。恩诏，进二等甲喇章京。三年，卒，谥敬敏。子阿哈丹，袭职。恩诏，进一等阿达哈哈番兼拖沙喇哈番。从征福建，击郑成功厦门，战死，恤赠三等阿思哈尼哈番。
马福塔，满达尔汉弟也。初授牛录额真，与满达尔汉分辖所属人户。天聪五年，授户部参政。八年三月，与户部承政英俄尔岱如朝鲜互市。五月，太宗自将伐明，马福塔从贝勒济尔哈朗等居守。九月，赍奏诣行营，道明铁山，明兵邀战，斩五人，俘一人；又刵一人，纵使还。寻擢户部承政。九年，与参政博尔惠使朝鲜。自是通使朝鲜，马福塔辄与。
崇德元年，复与英俄尔岱等使朝鲜，明皮岛兵遮道，击走之。九月，复如朝鲜义州监互市，得明逻卒，知明兵入鹻场，因率百人蹑其后，明兵引去。值武英郡王阿济格等伐明还，渡辽，具舟以济师。十二月，太宗自将伐朝鲜，命马福塔与劳萨率兵先驱。语详劳萨传。朝鲜国王李倧走保南汉山城，二年正月，师克朝鲜都，进攻南汉山城。马福塔两奉敕入城数倧罪，且谕降。倧先使其臣谢罪，寻率群僚出城谒上。二月，上班师，倧出送，命马福塔与英俄尔岱送倧还城。倧餽金，却之，以闻。四月，从武英郡王阿济格攻明皮岛，马福塔攻其北隅，督战败敌。六月，吏议马福塔从伐朝鲜，私以其子往，得俘获，先众赍还，又令朝鲜将与贝子硕讬交结，罪当死，命罚钅爰以赎。十月，复命与英俄尔岱使朝鲜，册李倧为朝鲜国王。三年七月，更定官制，改户部左参政。四年六月，命与刑部参政巴哈纳使朝鲜，册倧妃赵氏为王妃。八月，其兄甲喇额真福尔丹从军退缩，伏法，籍其家畀马福塔。九月，复为户部承政。十一月，倧疏言立碑三田渡颂上恩，命与礼部参政超哈尔等往察视。五年二月，卒。
明安达礼，西鲁特氏，蒙古正白旗人，世居科尔沁。父博博图，率七十馀户归太祖，即授牛录额真，领所属。天聪元年，从伐明，攻锦州，战死，予世职游击，以明安达礼袭，仍兼领牛录额真。
崇德三年，迁巴牙喇甲喇章京。从贝勒岳讬伐明，自密云东北毁边墙以入，与固山额真伊拜共击败明太监冯永盛兵，克南和县。六年，复从伐明，围锦州。明兵阵山巅，明安达礼率所部巴牙喇兵陷阵，明兵败走。既，又有骑兵自松山至，复击败之。师阻壕，以守城兵出争桥，明安达礼迫明兵使引入城。上自将击洪承畴，明安达礼战尤力，又败敌骑，进二等甲喇章京。七年冬，从贝勒阿巴泰伐明，攻蓟州，薄明都，击破明总督赵光抃。又与噶布什贤噶喇依昂邦阿山共击明兵自三河至者，遂进略山东。八年春，与明总兵白广恩、张登科、和应荐等战螺山，又与巴牙喇纛章京鳌拜共击明总督范志完，屡破敌。师还，赉白金。擢礼部参政，兼正白旗蒙古梅勒额真。
顺治元年，从入关，击李自成。二年，从英亲王阿济格西讨，战延安，七遇皆捷。抚凤翔等府三十馀城，悉下。三年，调兵部侍郎。苏尼特腾机思叛，从豫亲王多铎帅师讨之，别将兵屯险要。腾机思遁走，明安达礼夜帅师乘之，及诸鄂特克山，战大胜，斩台吉茂海，复与镇国将军瓦克达等逐北，手斩十一人，获其辎重。复击败土谢图汗、硕类汗。
五年，擢正白旗蒙古都统。七年，授兵部尚书，九年，列议政大臣。论功，遇恩诏，累进二等精奇尼哈番。十年，坐徇总兵任珍擅杀，罢尚书，降一等阿达哈哈番兼拖沙喇哈番。十一年，帅师伐鄂罗斯，败敌黑龙江。十三年，授理藩院尚书。
十五年十二月，命为安南将军，帅师驻防荆州。十六年，郑成功入攻江宁，明安达礼帅师赴援。成功将杨文英等以舟千馀泊三山峡，明安达礼击之，斩副将一，获其舟及诸攻具，成功引入海。上命明安达礼移师驻防舟山。十七年，召还，授兵部尚书。康熙三年，加太子太保。六年，调吏部尚书。引疾，致仕。八年，卒，谥敏果。
子都克，袭。从征噶尔丹有功，授拖沙喇哈番，合为三等阿思哈尼哈番。都克孙永安，降袭一等阿达哈哈番兼拖沙喇哈番。乾隆间，从征甘肃石峰堡乱回。官至山海关副都统。永安孙宪德，宪德子梦麟，自有传。
论曰：国必有所与立，文字其一也。因蒙古字而制国书，额尔德尼、噶盖创之，达海成之。尼堪等皆兼通蒙、汉文字，出当专对。造邦之始，抚绥之用广矣。英俄尔岱领户部，调兵食最久，见褒於太宗。明安达礼以折冲御侮之才，屡长兵部。盖皆有功於创业者，故比而次之。
