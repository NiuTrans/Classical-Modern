赛冲阿温春色尔滚苏尔慎阿哈保纶布春格布舍札克塔尔桑吉斯塔尔马瑜蒲尚佐薛大烈罗声皋薛升
赛冲阿，赫舍里氏，满洲正黄旗人。袭云骑尉世职，充十五善射，授健锐营参领。征台湾力战，赐号斐灵额巴图鲁，图形紫光阁。历吉林、三姓副都统。
嘉庆二年，率吉林兵赴四川，始终隶德楞泰麾下。张汉潮等窜平利，败之澍河口，又败之大宁黑虎庙。追齐王氏、姚之富入宁羌山中，要之罗村坝，以劲骑横冲贼阵，往来击射，大破之。三年春，破高均德於洋县金水铺，蹑追至安子沟。贼夜突营，偕总兵达音泰跃垒而出，斩贼千馀。齐、姚二贼复与均德合扰安康。师次判官岭，贼隐深林，遣数百人诱战，赛冲阿鼓勇先入，败之。贼走山阳，截击於坝店，遂与明亮、德楞泰三路进逼，大破之於郧西三岔河，齐、姚二贼投崖死。叙功，被珍赉。四月，分剿均德於华州，连败之洋县茅坪、关西沟。均德合诸贼奔渠县大神山，会诸军克之。自秋徂冬，迭克箕山、大鹏寨、青观山，遂擒罗其清、冉文俦，功皆最。
四年夏，败徐天德於开县旗杆山，败张天伦於太平修溪坝。秋，龚文玉踞夔州八石坪。从德楞泰进攻，破贼寨，追败之竹谿大禾田，擒文玉。冬，击高均德於大市川，遂破高家营，擒均德。进兵川北，歼张金魁於通江空水河，擒符曰明等於广元野人村。复移军川北，迭败苟文明、鲜大川於猫儿梁、马家营。
五年春，从德楞泰由陕回川西，击冉天元於江油新店子，又大战马蹄冈，并深入遇伏，先挫后胜，天元就擒。详德楞泰传。乘胜破贼剑州李家坪、石门寨。俄而张子聪、雷世旺犯蓬溪，围成谷、太和、仁和、仁义四寨。偕温春往援，斩世旺。破冉天泗、王士虎於南江长池坝，破鲜大川、苟文明於岳池新场，擢固原提督。命赴陕专剿高天德，马学礼诸贼，德楞泰素倚吉林马队，赛冲阿尤得众心，士卒闻其将去，环跪乞留，累疏陈状，请权缓急，暂留川，允之。秋，从德楞泰击赵麻花、王珊於云阳寒池坝、滥泥沟，并歼之。冬，败杨开第、李彬、齐国谟於观音河。
六年春，破高天升於镇安野鸡坪，歼之；又破唐明万等於和冈溪，进至黄花庙，贼夜犯营，奋击，溃走。夏，从德楞泰击徐天德、樊人杰等於白河黄石坡，擒陈朝观，偕温春破天德於宁陕两河口，蹙之於紫阳仁和、新滩，天德赴水死，授西安将军。
谍报龙绍周由川入楚，率劲骑蹑击，先俘其妻子，复歼其兄绍华、弟绍海；至平利岳家坪，冒雨雪纵兵冲踏，阵斩绍周，并萧四馀匪尽歼之，予骑都尉世职。冬，迭破刘朝选於东乡土黄坝，奉节、大宁边境。七年春，又大破之潘家槽，擒斩殆尽，朝选仅以千馀人逸；败宋国品於梁山柏林槽，擒席尚文於东乡袁家坝；与勒保部将夹击陈自得於大竹、邻水，大破之：调宁夏将军。
夏，从德楞泰赴楚剿樊人杰，人杰与蒲天宝相犄角，迭败人杰於鸡公山、谭家庙，又克天宝於大垭口。人杰窜平口河脑，自黄茅垭进逼之，无去路，人杰投河死。额勒登保檄赴陕，驻太平河，截剿川、楚窜匪。是冬，大功戡定，诏论诸将战绩，以赛冲阿与杨遇春居最，予轻车都尉世职。九年，调西安将军，命偕德楞泰检捕南山残匪，随同奏事。寻以迟延降骑都尉。贼平，还旧职，调广州将军。
十一年春，海盗蔡牵犯台湾，命副德楞泰往讨，会牵为李长庚击走，乃专任赛冲阿为钦差大臣，提督以下受节制。寻责专办陆路，至则凤山已复，南北两路仅馀零匪，请停调两粤、福州驻防兵，水师责成李长庚，陆路责成许文谟。诏嘉其晓事，调福州将军。秋，牵复入鹿耳门，檄镇将击沉贼舰十一，获船十，擒贼目林略等。十二年，蔡牵、朱濆皆穷蹙，乃赴本官。
十四年，调西安，寻调吉林。十六年，入觐，途见岫岩、复州流民，奏下副都统松箖安抚。会松箖疏请驱逐流民出境，诏斥其误，命如赛冲阿所议行。十八年，调成都将军。二十年，剿陕西南山匪，连破之木竹坝、太阳滩，进薄汉北，凡两月肃清，封二等男爵，赐双眼花翎。二十一年，廓尔喀与披楞构兵，互请援，命赛冲阿行边防之而已。误会上旨，驰檄谕诘，复请越境胁以兵威，诏斥贪功构衅，夺双眼花翎，降二品顶戴。寻以两国言和，复之。二十二年，召为正白旗汉军都统、御前大臣、领侍卫内大臣。寻授盛京将军。二十四年，复召为理藩院尚书，兼御前诸职如故。宣宗即位，加太子少保，赐紫缰，管理咸安宫蒙古、唐古忒，托忒诸学。
道光元年，出为西安将军。三年，入祝万寿，赐宴玉澜堂，列十五老臣，绘像，御制诗褒之。四年，召授内大臣、镶蓝旗蒙古都统，充总谙达。六年，以疾乞休。寻卒，赠太子太师，命皇子赐奠，谥襄勤。子额图浑，三等侍卫。孙特克慎，袭男爵，坐事除名。曾孙清福，袭官四等侍卫。
温春，默尔丹氏，满洲正黄旗人。由拜唐阿累擢三等侍卫。从征廓尔喀。乾隆五十九年，高宗幸南苑行围，以杀虎超擢头等侍卫。明年，从征苗疆，连克苏麻寨、大乌草河，赐号克酬巴图鲁。大战尖云山，与总兵达音泰分将左右军，昼夜鏖斗，遂复乾州。苗平，从德楞泰赴四川。嘉庆二年，败贼东乡马耳沟，又败齐王氏、姚之富於夔州白帝城，加副都统衔，充领队大臣，驻守竹谿、平利，贼来犯，并却之。李潮、张世虎馀党走渡汉，率索伦骑兵蹴之於中流，歼贼千。
三年，破高均德，歼齐王氏、姚之富，破罗其清、冉文俦。四年，破张天伦，擒龚文玉，擒高均德。诸役皆与赛冲阿同为军锋，名绩相埒。方高家营之未破也，贼扼大市川，倚险抗拒，鼓勇先登，马蹶，易骑而上，杀贼独多，诏特嘉之。五年，授正红旗蒙古副都统。江油新店子及马蹄冈之战，并分当一路，濒危，克捷。冉天元馀党与张子聪、庹向瑶等合窜潼河西岸，追及渡口，歼其后队千馀，迭败贼於蓬溪、中江。秋，偕赛冲阿击鲜大川於新场，偕薛大烈击汤思蛟於倒流水，从勒保击庹向瑶於长坝，皆捷。六年，偕赛冲阿歼徐天德。其秋，击龙绍周於湖北境，绍周合众万馀，已进和冈溪，后队攻天平寨诱战，而伏千贼截官军后，赛冲阿击攻寨者，温春扼溪口以要伏贼，遂入峡攻其中坚，大败之，追斩绍周於岳家坪，予云骑尉世职。七年，偕赛冲阿败刘朝选於土黄坝，分兵破庹文正於潘家槽，擒之；又偕赛冲阿破樊人杰於平河口脑，阵斩其弟人礼及二子，人杰走死。是年功蒇，被优赉。凯旋，授虎枪长、正红旗护军统领。
十一年，宁陕兵变，赴陕协剿。十五年，充乌里雅苏台参赞大臣，行抵乌兰博木图，病卒，帝悯之，命其子护丧归，予祭葬。子乌凝袭世职，官至护军参领。
色尔滚，莫尔丹氏，黑龙江正黄旗人。由打牲兵袭佐领。从征廓尔喀，以功赐号托默欢武巴图鲁，迁副总管。嘉庆二年，从德楞泰剿教匪。三年，歼齐王氏、姚之富於郧西，受枪伤，擢协领。合攻箕山，破贼於顺水寺、郭家庙、廖家碥，及贼由青观山败窜，要击於濛子滩，擒罗其清，又败冉文俦於麻坝寨。四年春，擢总管。从德楞泰入陕，破高均德於大市川，擒之，色尔滚战功居最。五年，从战马蹄冈，冉天元负创逸，追至包家沟，天元就擒，又败贼於石门寨、风如井、铁山关，加副都统衔。夏，截击刘朝选於东乡茨竹林，蹑击张子聪等於九亭场，进捣通江长池坝冉天士贼巢，皆败之。秋，剿鲜大川、苟文明於巴州元口镇，沿江兜截，与大军合击，斩贼渠吴耀国、鲜文炳，擒苟文礼。又击汤思蛟、赵麻花於茅坪、倒流水。冬，歼麻花於大禾田，被奖叙。
六年，从德楞泰入陕，擒龚如一、高天升；合击龙绍周、徐天德，先后擒歼。冬，击苟文明於槽子沟，陷阵被创。七年，从德楞泰追樊人杰入楚，驰三百里绕其前；又偕蒲尚佐破蒲天宝於鲍家山，徒步入贼巢，天宝走死。诏嘉其奋勇，命在乾清门侍卫行走。又歼戴仕杰於兴山施家沟。八年，搜剿馀匪，肃清，被优叙。历阿勒楚克副都统、伊犁领队大臣。
十四年，叛兵蒲大芳等在戍所煽乱，将军松筠令色尔滚往诛之，诏嘉所使得人，召来京，授镶蓝旗蒙古副都统。历伯都讷、阿勒楚克副都统。十八年，命协剿滑县教匪李文成，遁，设伏白土冈败之。贼固守司寨，毁垣入，登楼杀贼，文成自焚死，加都统衔，予云骑尉世职。历黑龙江副都统、呼伦贝尔办事大臣。道光七年，乞病，给全俸。十三年，卒，赐金治丧，谥壮勇。子明晋，孙济克紥布，袭佐领兼云骑尉。
苏尔慎，苏都里氏，满洲正黄旗人，黑龙江马甲。从征廓尔喀。嘉庆初，从德楞泰剿教匪，积功授三等侍卫，改隶京旗。五年，马蹄冈之战，初不利。德楞泰憩山上，贼至，驰下奋击，苏尔慎射冉天元马，应弦倒，天元就擒，贼遂大溃。论功最，擢二等侍卫、乾清门行走。其冬，攻大垭口，陷阵被创，赐号西林巴图鲁。六年，战红花垛、鲫鱼垭，追贼至陕境黄石坂，首先跃马冲入贼阵，擒贼渠庞士应、方文魁，寻歼徐天德、樊人杰、苟朝献，战皆力。七年，破凤皇山、鸡公梁、桂林坪，先登夺隘，军中号为勇敢。凯旋，擢头等侍卫。
十八年，林清党犯禁城，闻警入，首先杀贼，加副都统衔，命为领队大臣，率巴图鲁侍卫赴山东剿教匪。诏称其材武出众，可当百人，爱惜之，戒勿步战。破曹州、武定贼巢十一，复偕提督马瑜破贼於滑县潘章村，擒贼目郭明山。事定回京，授镶红旗蒙古副都统，充上书房谙达。二十四年，上幸热河，乘马蹶，苏尔慎控止之，擢镶蓝旗蒙古都统。道光元年，随扈昌陵，马逸，突乘舆，降蓝翎侍卫。逾年，以二等侍卫休致。未几，卒，赠副都统衔。
阿哈保，鄂拉氏，满洲正黄旗人。由司辔护军授侍卫。从征台湾，解诸罗围，擒林爽文，赐号锡特洪阿巴图鲁，图形紫光阁。继从征廓尔喀，擢二等侍卫。苗疆事起，转战最力，论功居上等，迭擢头等侍卫、正黄旗蒙古副都统。嘉庆二年，命率吉林兵赴襄阳，偕景安剿教匪，击贼於独树塘、枫树垭，擒斩甚众。三年，追贼入川，合攻大神山，分克插旗山贼卡，尽歼之。四年，命击徐天德於渠河，又破之於谭家坝，贼大溃。冬，设伏白水碉，歼贼千馀，被奖叙。
五年，冉天元等犯川西，御之场院，失利，责领新到贵州兵戴罪立功。从德楞泰击天元，独当火石垭一路，先败后胜。冬，偕薛大烈击杨开第於安仁溪山梁，追越大山数重，至两台山，所过贼寨皆下，开第伏诛，被优赉，擢御前侍卫。六年秋，复偕大烈击青、黄、蓝三号贼於巴州石鐍山，分路设伏，夜袭之，歼戮二千馀，授正红旗护军统领，并赐其子阿颜托克托为蓝翎侍卫。搜剿老林，擒老教首邓金祥，予云骑尉世职。寻合击高见奇等於大茅坪，因病赴达州医疗。七年，召回京。逾岁，以扈驾神武门，陈德突御舆，失於防护，褫职，予副都统衔，在乾清门行走。历正白旗蒙古副都统、正红旗护军统领。十年，病，加都统衔，遂卒，依都统例赐恤。子阿颜托克托袭世职，兼三等侍卫。
纶布春，罗佳氏，满洲镶白旗人。以黑龙江学围驻京，授司辔。从征廓尔喀、苗疆，赐号色默尔亨巴图鲁。累擢二等侍卫。嘉庆元年，裹创克骡马冈险隘，加副都统衔。平陇贼寨尤固，纶布春从狮子坡入，囊土填壕，毁墙栅，出间道抚其背，大军进薄石隆，遂擒石柳邓。
二年，苗平，从额勒登保剿湖北教匪，破林之华於芭叶山，追贼红土溪、铁矿坡、罗锅圈，迭败之，授镶蓝旗蒙古副都统。三年，擒覃加耀於终报寨，移军入川，败高均德於野猪坪，击李全等於紫泥岭。贼走湖北，额勒登保自汉江下襄阳，令纶布春将骑兵由陆出平利。遇张汉潮於南漳，败之於菩提河、孟石岭，歼贼数千。寻，汉潮与詹世爵、李槐合，众可二万，偕明亮扼之清池子山口，汉潮先遁，世爵、槐於隘口抗拒，纶布春以劲骑截击，木石并发，贼窘，多触崖死，世爵、槐并歼焉。秋，从额勒登保击高均德於吴家河口，贼自林中出，矛伤左胁，力战败之。进攻张公桥，擒汉潮子正漋及刘朝佐等。
四年春，械送诸贼至京，命偕侍卫十八人解饷回川，坐报侍卫等患病失实，降黜。未几，败汉潮於黄牛铺，诸军合击之张家坪，汉潮就歼，纶布春获其尸，擢乾清门侍卫。迭破馀贼於教场坝、药坝、茨沟、板房子，那彦成疏陈战绩超众，屡诏褒赉。
五年，随那彦成出宝鸡，遏白号贼北犯，破之於龙山镇，授镶黄旗蒙古副都统。黄号贼分屯，连营十馀里，纶布春潜师先破八里湾，回击牛氾岭，贼傍秀金山列队以拒，径冲入阵，手刃数贼，遽却；进援卡狼寨，扼石峡口夹击，大败之。夏，偕穆克登布击杨开甲於七盘沟，而高天德、马学礼犯汉中，提督王文雄战死，诏责纶布春专剿，败之於白溪。俄，冉学胜渡汉北，将与伍怀志合，偕总兵汪启邀击於留坝，又会诸军败之於太吉河、鱼洞河。
六年春，以追剿学胜久无功，被劾褫职，以马甲留营效力，从穆克登布击伍怀志於五郎铁锁桥，率三十人先驱冲敌，杀贼数十。贼据山拒斗，跃登横击，贼众披靡，追击於红水河，徒步奋战，夺山梁。诏嘉其愧奋，授蓝翎侍卫。复偕穆克登布蹑贼，侦知潜匿老林一层窑，地险绝，督兵猱升而上，怀志与党六七人惶急投崖下，为纶布春所获，授二等侍卫，复巴图鲁。其冬，病卒於汉中，依头等侍卫议恤。
格布舍，钮祜禄氏，满洲正白旗人。父萨克丹布，以吉林新满洲留京为前锋。乾隆中，从海兰察征石峰堡、台湾有功，累擢三等侍卫，赐号伯奇巴图鲁，图形紫光阁。又从额勒登保征苗疆，擢二等侍卫。遂从剿教匪，破芭叶山，其大金坪、抱窝山两战尤力。以病解军事，久之始卒。临殁，仁宗念前劳，加副都统衔。
格布舍亦起前锋，累迁三等侍卫。随父赴苗疆，平陇之役，从额勒登保克岩人坡、大坝角诸寨，赐号库奇特巴图鲁。及赴湖北黄柏山，战频有功，又歼逃贼於巫山。嘉庆四年，歼冷天禄。奏诸将功，格布舍第一。上夙知其将门子，善用鸟枪，特嘉经略所列公允，加副都统衔。五年，偕杨芳夹击杨开甲於两岔河，陷阵，被创坠马，跃上再战，追斩甚众，予恩骑尉世职。又偕杨遇春歼伍金柱、宋国富，六年，擒王廷诏及高天德、马学礼，功皆最，晋云骑尉世职。其冬，击辛斗於黑龙洞。七年，从额勒登保追剿苟文明，冒雨深入老林，文明就歼。留川、陕边界检捕残匪。凯旋，授正黄旗汉军副都统、乾清门行走。十二年，出为伊犁领队大臣，寻授宁夏副都统。召还，授镶红旗汉军副都统。
十八年，命往河南剿教匪，将行，值匪犯禁城，急入捕贼，被优叙，命充领队大臣，率火器营赴军。迭败贼於道口，进围滑县，败援贼於城北，掘东门隧道，为贼觉，复踞西南隅，穴成火发，格布舍仍攻东门，以云梯先登，获贼目徐安国於地窖，擢御前侍卫，予骑都尉世职，迁正蓝旗护军统领。坐失察部下私携俘获子女，议褫职，帝曰： 格布舍出兵时，闻警，由德胜门奔赴大内，朕不忍负之。 改留任，予副都统衔、头等侍卫，在大门行走。既而直乾清门，帝阅步射，中三矢，赏黄马褂，擢宁夏将军。道光初，回疆军事起，命驻哈密为声援，调乌里雅苏台将军，移师守吐鲁番。八年，召为正白旗蒙古都统，复出为宁夏将军。十年，卒，谥昭武。子秀伦，袭骑都尉。
札克塔尔，张氏，满洲正黄旗人，初金川土番也。父为索诺木所杀。年未二十，密献入番路径於将军阿桂，随征，洊擢守备。高宗怜之，命隶内务府旗籍，擢二等侍卫、乾清门行走，兼正白旗蒙古副都统。
嘉庆四年，从尚书那彦成赴陕军，击高天德、马学礼於灰峪林，又击川匪於龙草坪。五年，偕纶布春夹击白号贼於秦安龙山镇，擒贼渠余礼等，赐号瑚尔察巴图鲁。又偕击王廷诏、杨开甲於牛氾镇，由山梁驰下，马蹶，复起力战，大破之，迁镶白旗护军统领。那彦成破张天伦於岷州林家铺，转战巩昌、文县，贼据河岸，且击且济，逼贼郭家山，自中路仰攻，擒高天德子狗儿；又偕纶布春破伍金柱、杨开甲於分水岭。
是年夏，召那彦成还京，札克塔尔留听额勒登保节制。每战猛锐无前，军中号曰 苗张 。杨开甲等窜湖北，间道邀击於郧西黄莺铺，擒斩千馀，予恩骑尉世职。偕杨遇春破伍金柱於手扳崖、铜钱窖，歼杨开甲於茅坪。诏以是役得其分击之力，优予赉叙。诸贼循渭东窜，札克塔尔邀击於宽滩，乃折趋栈道。帝廑陕事急，趣其还军，乃偕庆成驻褒城、西乡，兼顾川、楚。窜匪高天德、马学礼窥渡汉，从额勒登保钞截，屡败之。
六年元旦，破贼五郎坪，蹑伍怀志馀党於瓦子沟，擒教首彭九皋，遇贼南郑狼渡磏，跃马冲贼为二，擒其渠王凌高。夏，追冉学胜於栈东，夜袭黄安坝贼营，破之。偕杨遇春夹击於天池山，突占山梁，擒其党陈学文，追败之竹谿、草鞋峡，贼窜陕。又偕遇春夹击姚馨佐、曾芝秀於南唐岭、刘家河口。诸贼寻与学胜合，又败之孙家坡、渭子池，与遇春同被褒赉。
七年，从额勒登保追剿苟文明，贼匿太白山老林，了於山巅，军至即遁。札克塔尔以围捕非计，撤辛峪口兵诱之，果出，昼夜追奔，扼其三面，偕杨遇春夹击於镇安石门沟，贼复窜老林，屡出屡入，诏斥旷日持久，褫职留任。历数月，获文明妻子，始复之。
八年，凯旋，充奏事处领班。扈驾回宫，入神武门，有男子陈德突犯御舆，札克塔尔手擒之，封三等男爵。十一年，宁陕兵变，从德楞泰往剿，战於方柴关，不利。既，叛兵就抚，德楞泰以震慑乞降奏。上召札克塔尔询状，斥其隐饰，褫职留男爵，回四川，以副将用。寻予副都统衔，充科布多参赞大臣。十三年，召还，授护军统领，兼武备院卿。十七年，卒，赐金治丧。子常安，袭爵。
桑吉斯塔尔，满洲正黄旗人，亦四川土番。应募征金川，历石峰堡、廓尔喀之役，赐号察尔丹巴图鲁。累擢头等侍卫，改隶内务府满洲。嘉庆四年，与札克塔尔同赴陕军，迭败张汉潮於黄牛铺、二郎坝、洵阳坝。迨汉潮就歼，加副都统衔，连击教场坝、大坝、韭菜坪，并下之。五年，陇山镇、林江铺、郭家山诸战，皆与札克塔尔俱，又歼刘允恭於陕境大中溪，败伍金柱於镇安手扳崖，被优叙。寻，金柱为杨遇春所歼，其馀党西走，要其去路，蹑追，自文县、宁羌至龙安击之，贼窜打箭炉寨，山径险陿，弃马徒步，及於窄口子，痛歼之。分兵击木兰沟伏贼，仅存二百馀人，遁三岔河，与冉学胜合。诏斥迟留，额勒登保为疏辩，得白。六年，偕札克塔尔迭败贼於狼渡磏、天池山、孙家坡。贼自孙家坡败窜，桑吉斯塔尔设伏杨柏坡以待，擒斩几尽，高见奇就诛，被奖叙。是冬，召回京。
八年，偕札克塔尔捕陈德，予骑都尉世职。十一年，率巴图鲁侍卫赴宁陕剿叛兵。及还，坐召对迟到，降头等侍卫。寻授正蓝旗汉军副都统。十八年，率火器营赴滑县剿贼，以火攻，克城先登，复在御前行走。坐军中携俘童当黜，原之；又坐事褫副都统，仍以头等侍卫乾清门行走。二十三年，卒，赐金优恤。子策楞讷尔，三等侍卫，袭骑都尉，请葬父於近京，允之，赐葬赀焉。
马瑜，甘肃张掖人。祖良柱，官四川松潘镇总兵，遂寄籍华阳。瑜少以武生入伍，从征廓尔喀、苗疆，累迁游击。嘉庆元年，赴达州剿教匪，战大园堡、安子坪，数有功，赐号达春巴图鲁。三年，从德楞泰歼齐王氏、姚之富於郧西，瑜间谍功居多，擢参将。击高均德於雒南铁钉垭，贼奔就冉文俦，合踞大神山，诸军合击，瑜攻其东，克之。及攻大鹏寨，瑜冒雨毁其南门。四年春，文俦就擒，授四川督标副将。从德楞泰入楚，擒高均德，寻赴援陕、甘。
五年春，复从德楞泰回川西，击冉天元，战江油新店子，进攻重华堰，深入火石垭，瑜分路助击有功。追贼石门寨、开封庙，至嘉陵江岸，迭败之。又设伏败蓝号匪於七孔溪，克长池坝贼巢，擢贵州安义镇总兵，调重庆镇。瑜祖故温福部将，勒保与有旧，甚倚之，又久从德楞泰为翼长，军事多所赞画。八月，白号庹向瑶窜长坝，将渡河，瑜率步骑掩至，蹙之，向瑶赴水逸。
六年春，徐天德自洵阳北窜，留后队於峪河口，前队夺渡汉江，追及乾沟，擒斩千馀，贼奔镇安，雪夜间道出野猪坪要之。时龙绍周分党入太平老林，自率大队赴楚，欲与天德合，蹙之竹山官渡河，夜闻追骑声，争赴水，漂溺泰半。夏，从德楞泰追天德，破之黄石坂，进逼毗河铺，贼势瓦解，天德窜死河滩。遂偕赛冲阿等追绍周入川，战菜子垭、云雾溪，皆捷，贼西趋陕。冬，歼绍周於平利岳家坪，於是黄号略尽。又败贼於通江刘家坝，俘获甚众。
七年春，师次巫山十二峰，检捕线号残匪。夏，击樊人杰等於东湖鸡公山梁，又败蒲景於大垭口，人杰走死。冬，追贼老山施家沟，山径险陿，徒步而入，擒其渠赵鉴，歼馀匪於中子洋。侦巴、巫界上有匿匪，月夜捣其巢，悉歼之，被奖赉。时贼势穷蹙，瑜自巫山向北搜剿。八年，擒王三魁於马家坝，三槐之弟也。会楚匪复逼入川，偕色尔滚破之镫盏窝，馀匪殆尽。三省设防，瑜驻川界徐家坝，击陕境逸匪，歼之。九年，擢江南提督，调云南，皆未之任，留办善后。歼湖北窜匪苟文华等，被优赉。寻坐添紫城疏防，夺巴图鲁、花翎。率兵二千入老林追贼，攻克凤凰寨，擒斩数百。既而苟文润就歼，复花翎、勇号。
十年，赴本官，历江南、直隶提督。十八年，从车驾幸热河，校射，中三矢，赐黄马褂。其秋，滑县贼起，命偕总督温承惠进剿，破南湖、北湖贼，进击道口。寻赴开州搜捕，毁潘章、李家庄、袁家庄诸贼巢。事平，优叙。十九年，调江南。坐事左迁徐州镇总兵，调兖州镇。二十四年，复任江南提督。未几，卒，以前劳优恤，谥壮勤。
蒲尚佐，四川松潘人。由行伍拔补千总，从征苗疆，累擢游击。嘉庆三年，从德楞泰歼齐王氏、姚之富於郧西，赐号劲勇巴图鲁。克箕山有功，擢参将。五年，偕马瑜合击蓝号贼於陡坎子山，大破之，擢四川维州协副将。围赵麻花於石虎林，贼夜突围者三，皆击却，次日尽歼焉，被奖叙。
六年，从德楞泰破高天升於洵阳江岸，追至二峪河，雪夜出山径进攻，天升就诛，擢云南鹤丽镇总兵。败龙绍周於茅坝，迭败徐天德於庙坪、黄石坂，又追击於川、陕境上。每战辄殪数百，遂蹑入楚，沿路搜剿，及绍周为赛冲阿等所歼，其馀党窜竹山，围剿歼戮无遗。
七年，从德楞泰转战川、楚，谍知樊人杰屯杉木岭，蒲天宝屯代峰，别有贼屯鸡公山为声援，先破之。人杰走雾露河，尚佐迎击，转战七昼夜，斩获无算。天宝走当阳，偕色尔滚侦踪追击，贼收残众屯兴山桂连坪，袭破之。贼走踞鲍家山，德楞泰冲其前，尚佐等攀危崖，绕出贼巢上，痛歼之，馀贼狂奔出山，仅数百人，窜入老林。天宝被追急，坠崖死，被优赉，兼乾清门侍卫。又偕副都统富僧德歼戴仕杰於兴山，擒崔连乐、崔宗和於房县，斩陈仕学於巴东。
八年，青号刘渣胡子与黄号陈大贵踞老鸦寨，尚佐乘雾雨袭之，贼弃寨循当阳河走，遇富僧德伏兵，争赴水死，擒大贵。驻巫山，搜捕馀匪，贼氛遂净。十三年，擢湖南提督，调甘肃。二十年，以病解职，归，卒。
薛大烈，甘肃皋兰人。由行伍从征台湾、廓尔喀，累迁都司。嘉庆二年，从总督宜绵剿教匪，由陕入川，数有功，擢游击。三年，迭克贼於白沙河、兰场。时王三槐踞东乡安乐坪，勒保令刘清招降。清遣刘星渠偕二武员往，留为质。三槐偕至大营，星渠密请擒之。大烈争曰： 舍守备、千总二员易一贼，亵国体，失军心。 乃止。越数日，三槐复自来，遂羁留，而以阵擒上闻，勒保受上赏，大烈亦赐号健勇巴图鲁，擢参将。未几，擢四川提标副将，充翼长。善伺勒保意，预诸将黜陟，军中属目焉。
五年，擢川北镇总兵。勒保以罪逮，魁伦代之，诸将不用命，贼益猖，遂连渡嘉陵江、潼河，大烈偕阿哈保等御之。寻复起勒保督师，从剿贼於保宁。别贼自开封庙截大军后路，大烈击却之。偕阿哈保扼嘉陵江，贼不得渡，被奖叙。夏，连败白号贼於龙安铁笼堡、竹子山，遂从勒保击苟文明，解高寺寨围。追贼循嘉陵江至石板坨，德楞泰蹑其后，勒保绕其前，贼分遁。大烈掩击馀匪於飞龙场，尽歼之。九月，败贼下八庙，进扼倒流水。会赛冲阿、温春兵至，夹击，大破之，歼汤思举。冬，偕阿哈保破杨开第於渠县安仁溪，追奔百馀里，至巴州两台山，擒斩二千馀。开第逸入营山柏林场，乱矛毙之。
六年春，剿杨步青於大宁金竹坪，乘雪进击，连败之白马庙、大盖顶。樊人杰、徐万富屯仪陇碑寺寨，偕阿哈保夜袭之，歼万富，贼奔川东，追及之，人杰跳崖遁，散窜老林。大烈进剿杨开第、张汉潮馀党，拔九杵寨，追击於沙箕湾，擒贼目李尊贤。蓝号曹世伦窜南江九岭子，偕田朝贵合击歼之。夏，青、蓝两号贼窜东乡，犯仁和、永兴二寨，师分三路入，大烈由右，蹙之华尖坝河滨，歼苟文通、鲜俸先，又击贼巴州石鐍山，遣兵伏龙凤垭，自与阿哈保奋击，擒贼渠徐天寿、王登高等，诏奖赉，授其子千总。白号高见奇、魏学盛合窜栈道，大烈要之於大茅坪山半，偕阿哈保夹击，勒保督诸将自山顶下压，贼大溃。见奇窜空山坝，与冉学胜合，屯南江卢家湾，乘不备击之，擒学胜，予云骑尉世职。冬，败白号贼於达州卢硐寺，又追败之开县，擒黎朝顺，贼窜西乡渔渡坝。大烈裹粮追蹑，由陕入川，败之於通江罗村，复偕罗声皋等尾击之。师次八台山，别贼围赵家坪寨峒，掩击败之。又歼黄号馀贼於太平邀仙崖，乘胜破八卦山，殪贼渠李显林。
七年，搜剿老林，连败苟文明於双河口、圆岭山，擒其党姚青云。额勒登保檄回剿川贼，大烈乞病，解职回籍。九年，病痊，命在乾清门行走。扈从坠马，遣蒙古医疗治，给头等侍卫岁俸。寻授天津镇总兵，擢直隶提督，赏黄马褂。十一年，从德楞泰赴宁陕剿抚叛兵，调固原提督。明年，偕杨遇春平瓦石坪之乱，予优叙。调江南，复调直隶。坐为子娶所属守备女，降天津镇总兵。寻授广东提督。复坐动用马乾银，再降汉中镇总兵，调河北镇。二十年，以睢工出力，加提督衔。卒於官，录前劳，依提督例赐恤，谥襄恪。
罗声皋，四川双流人。由行伍授把总。从孙士毅赴湖北剿匪，克旗鼓寨、芭叶山，擢守备。嘉庆三年，勒保调回四川。四年，从额勒登保破徐天德、冷天禄，累擢游击。五年，授提标中军参将。破冉天士於南江长池坝，赐花翎。六年，偕薛大烈歼曹世伦，追汤思蛟、刘朝选入楚，败之於竹山柳林店。青、蓝号贼扰东乡，偕大烈败之，又偕击贼石鐍山，徐天寿就擒，赐号济特库勒特依巴图鲁。遂合击高见奇，擒冉学胜。冬，偕张绩擒萧焜於太平。黄号馀贼屯茨竹沟，声皋自花角园进攻，大军继之，擒葛士宽等。
七年，迁督标中军副将，充翼长。张简与汤思蛟合扰东乡，败之於老生园、杨家坝，偕田朝贵兵合击，蹙之河滨，贼争赴水，擒思蛟弟思武，追擒汪贵於太平梧桐坪。庹向瑶窜东乡凤皇山，偕达思呼勒岱合围，歼其众，擒向瑶。川匪渐清。楚匪被剿急，多窜川境。偕达思呼勒岱合击，歼赖飞龙於云阳阎王碥；又偕罗思举追贼巴州，分两路遁，思举擒简，声皋获思蛟於东乡村店。八年，搜剿馀匪，擒青号张朝陇、李明学。军事大定，赴达州办理凯撤兵勇事宜。十三年，从勒保剿马边凉山彝匪，克曲曲乌彝寨，擢重庆镇总兵，调松潘镇。二十年，剿中瞻对叛番，克沧龙沟。番酋洛布七力守险，未大创，乞降，受之，以专擅褫职，戍伊犁。逾三年赦归，卒於家。
薛升，贵州毕节人。以乡勇剿仲苗，授把总。嘉庆三年，从勒保赴四川军，偕罗思举攻安乐坪，攀援绝壁入贼营，斩馘多，进攻祖师观，夜伏手把岩下，拔栅而登，又从薛大烈设伏，破扑营贼，常为军锋，擢守备。四年，歼龚文玉、包正洪，升皆从战有功，赐花翎。五年，兜剿川东窜匪，升率兵分驻黄草坝，寻击贼八石坪，追至东乡南坝场，败之。军驻芦花岭，贼夜扑营，先伏兵山洞伺击，贼大溃，擢都司。偕桂涵破猴儿岩贼巢，擒唐大魁。六年，从薛大烈击贼巴州石鐍山，分路要截，多有斩获，擒徐天寿於王家坪，擢游击。七年，从勒保歼张天伦，遂从田朝贵防川、陕边界，擒徐天培於徐罗坝，歼杨吕清於白岩峒。八年，入山搜捕，击走苟朝九股匪於八百谿，擢云南新嶍营参将。军事蒇，赴本官，历东川、寻霑参将。十八年，调剿滑县教匪，攻克南门，擢副将，寻回云南。二十三年，从剿临安夷匪，授永昌协副将。道光元年，剿大姚夷匪，擢鹤丽镇总兵。历陕西河州镇、直隶大名镇，擢直隶提督，调湖南。十六年，新宁瑶生蓝正樽习教拒捕，犯武冈城，镇筸兵滋事戕官，事皆旋定，吏议镌级留任。升年已七十，总督林则徐疏论其老於军事而无振作。未几，以杨芳代之，调升广西提督。二十二年，英吉利犯广东，赴浔梧治防。因病乞假归，寻休致，以旧劳予食全俸。咸丰元年，卒，谥勤勇。
论曰：额勒登保以杨遇春、穆克登布为翼长，德楞泰以赛冲阿、马瑜为翼长，勒保以薛大烈、罗声皋为翼长，观偏裨之人材，其成功可知矣。是诸人者，其后多膺军寄，二杨而外，亦无赫赫功，岂非材器有所限哉？勒保部将差弱，盖赖罗思举、桂涵等乡勇之力为多焉。
