杨遇春子国桢吴廷刚祝廷彪游栋云罗思举桂涵包相卿
杨遇春，字时斋，四川崇庆人。以武举效用督标，为福康安所识拔。从征甘肃石峰堡、台湾、廓尔喀，咸有功，累擢守备。
乾隆六十年，调赴苗疆，力战解嗅脑围，进援松桃，独取道樟桂溪，山险寨密，率敢死四十人为前锋，由间道纵马入贼屯，呼曰： 大兵至矣！降者免死。 贼相顾错愕；复呼曰： 降者跪！ 於是跪者数千人，直抵城下，围遂解，赐花翎。复解永绥围，赐号劲勇巴图鲁。首逆吴半生就擒，擢游击。额勒登保攻茶山，为贼所围；遇春率壮士冲击，夺据对山，纵横决荡，当者辄靡。福康安望之惊叹，立擢参将。复乾州，擢广东罗定协副将。
苗平而教匪起，嘉庆二年，从额勒登保赴湖北剿覃加耀、林之华，破芭叶山，连败之长阳、宣恩、建始、恩施。加耀窜终报寨，峭岩陡绝，夜縋而登，擒加耀及其党张正潮。三年，从额勒登保赴陕，败李全於蓝田，又败高均德於紫溪岭。五月，还湖北。张汉潮窜穀城，兜击，大败之，又败之竹山菩提河，追蹑入陕，败之於平利孟石岭。九月，败高均德、李全於广元吴家河。丁父忧，赐金治丧，命墨绖随征。迭破罗其清於观音坪、大鹏寨、青观山，其清就擒，擢甘肃西宁镇总兵。四年，从额勒登保斩萧占国、张长庚，获王光祖，毙冷天禄，功皆最，威震川、陕，妇孺皆知其名。追剿张子聪，自夏徂秋，迭败之於梁山、云阳、太平、开县、通江间。子聪被追急，数与樊人杰、龚建、冉天元合，最后欲合王登廷。登廷踞马鞍寨，进攻克之，蹑追迭击，擒其党靳有年於土丫子，斩阮正漋於广元云雾山。
至冬，登廷由陕入川，与冉天元合。额勒登保率遇春与穆克登布会击之於苍溪猫儿垭。穆克登布违约，先期进，挫败，遇春据废垒力拒，燃草炬掷山下，战彻夜，幸得全师，迭击皆获胜。登廷孑身至蒲江，为乡团擒献，斩之。五年，擢甘州提督，偕穆克登布破张天伦於两当，又从额勒登保追杨开甲於商、雒，扼龙驹寨，歼张汉潮馀党刘允恭、刘开玉，予云骑尉世职。
遇春与穆克登布为经略左、右翼长，议每不合，自苍溪战后，益不相能。额勒登保等疏言： 诸将中惟遇春谋勇兼优，可当一面。请益所部兵，与经略、参赞分路剿贼。 遂以提督别领偏师，沿渭西上，剿汧、陇之贼。五月，击伍金柱於汉阴手板岩及铜钱窖，战方酣，杨开甲从间道突至，腹背受敌，自午至酉，围愈急，有白袍贼手大旗，直犯遇春，相去咫尺，忽坠马，则为后队护枪所毙，乃金柱悍党庞洪胜也。贼惊溃，额勒登保兵亦会，追贼至洋县茅坪，斩开甲，又擒陈杰於大石坂。八月，斩金柱於成县峡沟，斩宋麻子於凤县潘家沟。六年，破冉学胜於石泉石塔寺。高天德、马学礼、王廷诏为大军所驱，窜五郎坝。遇春方追学胜，侦知之，乘夜掩击，天德等分窜，乃由斜峪关蹑击，阻其入甘肃之路，复破贼於钢铺厂，一昼夜驰四百里，追及廷诏於川、陕界鞍子沟擒之，天德、学礼窜禅家岩。遇春料贼由宁羌奔逸，急由斜谷趋二郎坝，设伏龙洞溪，贼果至，俘斩殆尽，二贼就擒，晋骑都尉世职。是役，释降众健者八百人，编为一队，皆原效死。会经略檄合剿冉学胜，获谍，得贼虚实，谓降众曰： 汝等立功赎罪，此其时矣！ 至紫阳天池山，贼於伏莽中突起，八百人力战，冲贼为数段，遂大捷。张天伦纠五路贼聚洵阳，学胜复与合，大破之於孙家坡。追贼入川，擒冉天泗、王士虎於通江报晓垭。士虎故剧盗，专劫寨峒避大军。遇春夜往捕，適贼由他路袭营，遇春不回救，伏巢外候贼归，擒斩无遗。贼中有名号者剿除几尽，馀匪以老林为薮。遇春专任搜剿，以迟缓，严诏切责。七年秋，歼苟文明，调固原提督。寻以大功戡定，诏遇春功尤著，歼首逆独多，晋二等轻车都尉。
八年，丁母忧，赐金，给假四十日。苟文明馀党苟文润集千馀人，皆獷悍，蹂躏汉江左右，诸军久役不振。遇春至，乃奋，连战红山寺、平溪河，歼之，贼氛渐清。十年，凯撤，诏许回籍补持母服百日，假满入觐。会宁陕镇兵变。镇兵新设，入伍者多乡勇、降贼，不易制。总兵杨芳赴固原摄提督，因停给盐米银，发包穀充粮，遂戕副将、游击，劫库狱以叛。遇春行至西安，闻变，偕巡抚方维甸驰往。诏德楞泰赴陕治其事，命遇春扼方柴关，贼锐甚，兵交数失利。贼首蒲大芳望见遇春，下马遥跪，哭诉营官蚀饷状，遇春晓以顺逆，知可以义动，与杨芳谋，同主抚。诸帅尚犹豫，遇春按兵缓攻，令芳单骑入贼营谕之。越数日，大芳竟缚倡逆之陈达顺、陈先伦诣遇春降。遂率大芳邀击馀贼於江口，斩其渠朱先贵。德楞泰疏陈叛兵穷蹙乞命，请释归伍，诏斥纵叛废法，降遇春宁陕镇总兵，大芳等二百馀人皆戍新疆。十三年，入觐，命兼乾清门侍卫，仍授固原提督。
十八年，天理教匪李文成踞滑县，命陕甘总督那彦成讨之，以遇春为参赞。贼萃精锐道口镇，遇春率亲兵八十人，沿运河西进觇之，遇贼数千，即突击，贼辟易，追渡河，擒斩二百；收队少二人，复冲入贼阵，夺二尸还，贼为丧气，遂断浮桥，焚渡船，进攻，贼望见辄靡。寻克道口，复击走桃源、辉县援贼，合围滑城，用地隧轰破之，文成自焚死。十二月，滑县平，封二等男爵，赐黄马褂。
陕西南山贼万五倡乱，十九年正月，移师往讨，斩万五及其党，凡两越月蒇事，晋一等男。陛见，仁宗慰劳有加，命至膝前，执其手曰： 朕与卿同岁，年力尚强，将来如有军务，卿须为朕独当一面。 手赐珍物，见遇春长髯，称美者再。时遇春弟逢春为曹州镇总兵，命绕道视所练兵。宣宗即位，加太子少保，赐双眼花翎。道光五年，署陕甘总督。
六年，回酋张格尔叛，诏遇春率陕、甘兵五千驰赴哈密。寻命大学士长龄为扬威将军，遇春为参赞，会兵阿克苏进剿。七年二月，连败贼于洋阿尔巴特、沙布都尔、阿瓦巴特，擒斩数万，追至浑河，距喀什噶尔十馀里，贼悉众抗拒，列阵二十馀里。会大风霾，前队迷道，未即至，将军欲退屯十馀里，须霁而进，遇春不可，曰： 天赞我也，贼不知我兵多少，又虞我即渡，时不可失！且客军利速战，难持久。 乃遣千骑绕趋下游牵贼势，自率大兵乘晦雾骤渡上游，炮声与风沙相并，乘势冲入贼阵，贼大奔。三月朔，遂复喀什噶尔，甫旬日，英吉沙尔、叶尔羌、和阗以次复，加太子太保。张格尔远遁，诏遇春先入关。八年正月，杨芳擒张格尔於铁盖山，遇春入觐，捷音適至，帝大悦，赐紫缰，实授陕甘总督，图形紫光阁。遇春坐镇陕、甘凡十年，务持大体，不轻更张，讨蒐军实，镇驭边疆，皆有法。十五年，以老予告归，召至京，陛辞，晋封一等昭勇侯，食全俸，御制诗书扇赐之。十七年，卒於家，赠太子太傅、兵部尚书，赐金治丧，入祀贤良祠、乡贤祠，谥忠武。
遇春结发从戎，大小数百战，皆陷阵冒矢石，未尝受毫发伤。仁宗询及，叹为 福将 。治军善於训练，疲卒归部下即胆壮，或精锐改隶他人，仍不用命。将战，步伐从容，虽猝遇伏，不至失措。俘虏必入贼三月以外始诛，老稚皆赦免。驭降众有恩，尤得其死力。操守廉洁，治家严整，子弟皆谨守其家风。
弟逢春，久随军中，积功授重庆镇标游击。后从赛冲阿平陕西洋县匪，累擢山东曹州镇总兵，调兖州镇。
子国佐，四川茂州营都司，加副将衔。
国桢，字海梁。以举人入赀为户部郎中，出任颍州知府，累擢河南布政使。洎回疆底定，宣宗推恩，就擢巡抚，疏请留其父部将训练河南兵。武臣父子同时膺疆寄，与赵良栋、岳锺琪两家比盛焉。遇春殁，袭侯爵，服阕，授山西巡抚，历官皆有声。道光二十一年，擢闽浙总督。寻以腿疾乞归，在籍食俸，数年卒。
遇春尤知人，奖拔如不及。识杨芳於卒伍中，力荐之，卒为大将，勋名与之埒，天下称 二杨 ，自有传。部曲多洊至专阃，著者曰吴廷刚、祝廷彪、游栋云。
廷刚、四川成都人。由行伍征苗，擢守备。从遇春剿教匪，善侦敌。嘉庆四年，破王登廷於青龙坪，擢都司。五年，剿杨开甲、辛聪於龙驹寨，倍道掩袭，败贼辉塔、洞寨。伍金柱踞手板岩，轻骑往探，获贼谍，驰报，得大捷。追张天伦至马桑坝，高天升、戴仕杰由箭杆山突出，迎击，大败之，擢游击。六年，孙家坡之战，分追馀贼至关垭，夺据山顶，贼多坠崖死，擢参将。追高见奇、姚馨佐至通江，山径纡险，弃马行，见贼数十人，夺路走，擒其酋，乃辛斗也。通江贼李彬夜窜熊家湾，廷刚先至，横冲贼为二，后贼回窜，与大军夹击，大破之，擒魏中均、苟朝万、王士元。七年，迭击辛聪、刘永受於老君岭、菜子坪、太平峒、燕子岩，贼四窜；偕祝廷彪徒步入山，追贼田峪，将归队，过桃川沙坝，见山树红旗，疑之，侦知贼首苟文明冒官军，奋击败之，分路要截，擒斩数百。文明将入川，追至花石岩，见山上炊烟起，麾兵仰攻，文明知不能脱，掷跳岩下，就斩之；又擒歼苟七麻子、吴廷诏、张芳等。八年，搜剿南山馀匪，往来老林。九年，贼聚川、陕边界，廷刚至桃木坪，贼乘雾冲扑，受矛伤，穷追越楚境，迭败之石渣河、亢喜坡。进攻马鞍山，贼伏陡崖，径驰上，擒贾灿华、苟文华、王振、谢尚玉等。贼遁老山，偕祝廷彪选健卒持乾崿轻骑蹑剿，遍历险僻。至十年，擒斩殆尽，擢甘肃凉州镇总兵，调汉中镇。十八年，剿三才峡匪万五，别贼起古子沟，分兵克之。万五乘间连踞峒寨，败之於袁家庄、平木山梁，分兵抄袭，设伏沙坝，擒其党周在庭、周之顺。万五穷蹙，窜盩厔山中，为他军所擒。进剿馀党，擒尹朝贵、刘功。十九年，事平，诏廷刚首先进剿，功最，加提督衔。寻擢广东陆路提督，未至，卒。诏念前劳，予优恤，谥壮勤。
廷彪，四川双流人。由行伍征苗，擢守备。嘉庆五年，从遇春歼刘元恭、刘开玉，擢都司。六年，擒王廷诏，擢游击。七年，剿贼平安寨，设伏长沟，乘夜掩击，中矛伤，裹创力战，毙苟文清於阵；偕吴廷刚歼苟文明於花石岩，擒苟文齐於鳖锅山：擢参将。又破张世云於北沟口。八年，迭击贼於老林、小岔沟、白果园，擒冉璠。九年，偕罗思举追贼入界岭老林，攻望都观贼巢。从遇春击贼凤凰寨、坝口、马鞍山，并多斩获。十一年，擢汉中协副将。值宁陕兵变，赴南山截剿。甫定，瓦石坪周士贵复起，偕罗思举合击擒之，赐号迅勇巴图鲁。十四年，擢甘肃宁夏镇总兵，调陕西西安镇。十九年，剿三才峡匪万五馀党，偕吴廷刚擒尹朝贵於木瓜园。分路剿贼黄草坪，毁其巢，追入手板岩老林，贼诡降，设伏，擒其渠陈四，擢湖南提督。道光三年，内召，授头等侍卫，仍兼提督衔。以熟悉南山情形，未几，复授西安镇总兵。在任凡十年，擢贵州提督，调浙江提督。二十年，英吉利兵陷定海，守招宝山，吏议褫职，诏留任。寻以年老休致，归，卒於家。
廷彪果敢力战，善抚士卒，当时降众多生事，所部帖然，世称之。
栋云，四川巫山人，寄籍华阳。以武举补把总，从征廓尔喀、苗疆，积功累擢宁羌营游击。从额勒登保剿教匪，与遇春偕，后乃为其部将。攻终报寨先登，功最。嘉庆三年，从遇春追张汉潮、詹世爵、李槐等，由汉中入川境。诸军合剿於隘口，栋云据高俯击，断槐手，箭贯世爵胸，皆毙。汉潮窜梅子关，迎击，败之；又连败之巴东及陕境两河关。设伏王家河，贼至，痛歼之，穷追至河南卢氏，汉潮遁。四年春，败贼凉沁河，兵仅五百，斩获三百馀级。贼走龙驹寨，屯康家河，栋云蹑之，忽山坳突出悍贼，中矛伤，战愈力，射殪执旗者，贼乃却。事闻，特诏嘉奖。四月，汉潮踞红门寺，冒雨出间道击走之，扼之黑龙口，与明亮、兴肇为犄角。谿水涨，潜涉上游袭击，贼大溃，又冒雨克栾家河。八月，败贼犁泽坪，窜石峡子，栋云设伏野鸡沟，与大兵夹击，汉潮穷蹙入老林；分路追剿，擒李潮於张家坪，而汉潮已为明亮击毙，至是获其尸：擢甘肃提标参将。五年，擢安庆协副将。败冉学胜於沔阳，连击高天德、马学礼於狮子梁、樱桃垭；六年春，复破之於五郎坪、凤凰山。天德、学礼为遇春所擒。馀党踞八斗坪，栋云分队袭之，擒罗凤友；又破伍金柱馀党於三岔坪。至七年春，所部凯撤，擢狼山镇总兵，父忧去官。十一年，授河州镇。西宁番族出扰，栋云专剿贵德一路，破贼甘坝山，连败之六哈图河、什尖里、斡汪科合山，遂克沙卜浪贼巢，进至红露井。番僧昂贤率十二族降，焚其巢，番境悉平。以母忧去，起补陕安镇，调宁夏镇。十八年，从遇春剿南山匪，数战於陇州、沔阳，擒贼渠。二十三年，标弁江芝诬讦栋云侵饷，下总督察治，得白，抵芝罪。栋云坐私役兵丁，褫职，诏赴遇春军委用。道光初，署盐茶都司，乞病归，卒。
罗思举，字天鹏，四川东乡人。少有胆略，蹻捷，逾屋如飞。贫困，为盗秦、豫、川、楚间。结客报仇，数杀不义者。遭阨，幸不死，久之自悔。教匪起，充乡勇，誓杀贼立功名。
王三槐踞东乡丰城为巢，众数万，官军莫敢击，出掠罗家坝，团勇不习战。思举见贼前锋数百，诡呼曰： 数十人耳！ 众气倍，击走之。游击罗定国使侦丰城，还报： 请率死士夜捣之，官兵外应，可一举灭。 定国以为狂。思举愤，独携火药往，乘烈风燔之。贼黑夜相蹂杀，走巅岩，踣死无算，遂奔南坝场。是役，一夫走贼数万，声震川东，总督英善给七品军功，隶副都统佛住。川贼以罗其清、冉文俦、徐天德、王三槐为最强，徐、王二贼合窥东乡。思举请佛住严备，勿听。乃为知县刘清说其清降，知其诈，驰归，则贼已陷东乡，戕佛住，清亦拔营去。时嘉庆二年正月也。调苗疆凯旋兵犹未至，总兵索费音阿率甘肃兵来援，用思举策，紥营大团堡，开壕树栅，埋火药，诱贼入，轰之，遂夺金峨寺贼巢，复东乡。贼窜重石子、香炉坪，德楞泰、明亮并以兵会，思举请仍如破丰城事，德楞泰壮之。只身夜入贼营，会大雨，火药不燃，贼觉，惧而遁。自是常将乡勇，分路为奇兵，与官军犄角，或为前锋，歼孙士凤於净土庵，又败贼於峨城山，皆以火攻劫营获捷。
时川贼与襄阳贼齐王氏等合，云阳教党亦起应。获谍，知王三槐将赴陈家山，即假所获贼旗，夜驰往，声言白号贼至，贼下山迎，悉诱歼之，擒贼首高名贵，其党张长庚觉而奔，追斩甚众，擢千总。三年，总督勒保诱擒三槐，其党冷天禄踞安乐坪，环攻不下；召思举往，夜率死士焚其巢。将明，殿旅出，大呼曰： 我丰城劫寨罗思举也！ 贼胆落，溃围走。思举战绩至是始上闻，擢守备。
德楞泰围罗其清等於箕山，复召思举问计。思举相地势，曰： 贼各隘皆垒石守，惟山后悬削数十丈，必恃险乏备。若官军攻於前，使不暇他顾；我率勇敢者梯而上，可捣也。 如其言，夹击，大破之，馀贼四逸。思举料其必走方山坪，率乡勇先往，伏坪后，越数日，贼为官军追击，果至，擒斩几尽，遂获其清。四年，其清馀党踞东乡四季坪，从提督七十五破之。秋，败贼巴州豆真坡，又援田朝贵於铁炉山。五年春，德楞泰剿冉天元於川西，檄思举率乡勇三千赴军。战青龙口，贼踞山险，选精锐九十人夜薄贼巢，破之。贼分趋农安，将入陕，思举献计，请致书额勒登保，约守阳平关，易装潜入贼卡，杀二贼，众追捕，乃弃所赍书逸出。贼果不敢前，回窜江油。思举先驱深入，伏起，奋斗，而贼以挡牌御矢铳，困德楞泰於马蹄冈；急趋救，使乡勇人取石乱击，毁挡牌。会冉天元马蹶就擒，贼瓦解。假贼旗追逐馀匪，斩雷士玉。攻鲜大川於天寨子，山险不能上，德楞泰遣箭手五百助之，令伏岩下，先以乡勇诱贼，俟擂石且尽，仰射，箭落如雨，贼退避，遂克之，思举手擒贼六十馀人。德楞泰诃其轻生，声色俱厉；思举跪谢，良久出，则冠上已换花翎，由是深感德楞泰，乐为尽力。
寻从勒保防嘉陵江，七十五以桂涵新败，调思举代领所部乡勇，擢都司。六年，歼张世龙於铁溪河，击援贼陈天奇，阵斩之，赐号苏勒芳阿巴图鲁，擢游击。自是转战老林，饷不时至，煮马鞯，啗贼肉以追贼。七十五卞急，屡为贼所窘，辄赖思举援救得捷。既而七十五坐事逮，德楞泰攻苟文明於瓦山溪，贼踞楠木坪，三战不克。召思举率乡勇至，皆衣狗皮，蹑草履，人笑为匄兵，夜越后山伏，一战破之，歼苟明献、苟文举。众诧曰： 匄兵破贼矣！ 始补给饷，制衣履，擢参将。七年，迭败庹向瑶於风硐子、万古楼，破齐国点於通江，歼张天伦、魏学盛於巴州。秋，击刘朝选於仙女溪，遁鞋底山，擒之。又偕罗声皋擒张简、罗道荣於巴州。冬，唐明万窜大宁，追至石柱坪，贼方食，奋击，大溃，擒明万。仁宗以明万剧贼久稽诛，特诏嘉赉。诸贼渐就歼除，搜捕南山馀孽，两年始清，擢太平协副将。十年，德楞泰剿宁陕叛兵，檄思举赴军，寻就抚，尽释归伍。思举曰： 兵变，杀将陷城破官军，乱无大於此者。反赏，是劝叛也！何以惩后？请诛首逆，以申国法。 诸将不可。后川、陕兵果数叛。十一年，思举攻西乡叛兵，斩首逆於阵，风稍息。署川北镇，擢凉州镇总兵，未之任，调重庆镇。
二十年，中瞻对番酋洛布七力叛，夹河筑碉。总兵罗声皋不能克，许其降，以专擅遣戍。命思举进剿，克四砦，洛布七力就歼，请分其地以赏上下瞻对诸出力头目，事乃定。道光元年，擢贵州提督，历四川、云南、湖北提督。
十二年，湖南江华锦田寨瑶赵金龙为乱，与长宁赵福才纠合九冲瑶肆掠，提督海凌阿战死，势益炽。诏总督卢坤偕思举讨之，至永州，议遏贼南窜，断其西道州、零陵、祁阳山径，进兵兜击。於是驱诸瑶出山，皆东窜常宁洋泉镇，檄各路进逼合围，四月，大破之，金龙中枪死，擒其妻子及死党数十，赐双眼花翎，予一等轻车都尉世职。时命尚书禧恩督师，未至军，先三日奏捷。禧恩方贵宠用事，怒其不待，盛气陵之。思举曰： 诸公贵人多顾忌。思举一无赖，受国厚恩至提督，惟以死报，不知其他！ 禧恩无如何，则诘金龙死状虚实，思举获其尸及所佩印、剑、木偶为证，乃止。二十年，卒於官，赐太子太保，谥壮勇。子本镇，袭世职。
思举既贵，尝与人言少时事，不少讳。檄川、陕、湖北各州县云： 所捕盗罗思举，今为国宣劳，可销案矣。 再入觐，仁宗问： 何省兵精？ 曰： 将良兵自精。 宣宗问： 赏罚何由明？ 曰： 进一步，赏；退一步，罚。 皆称旨。晚年自述年谱。川中殄诸剧寇，多赖其力，功为人掩，军中与二杨并称。杨芳於诸将少许可，独至思举，以为 烈丈夫 。尝酒酣袒身示人，战创斑斑，为父母刲股痕凡七，其忠孝盖出天性云。
同时起乡勇者，桂涵名与之亚，包相卿较后出，亦至专阃。
涵，亦东乡人。少恃勇，横行乡里，亡命出走。继归，与思举同应募为乡勇。父天聪，聚族党屯罐子山。贼数为涵所窘，欲报之，万众来攻。涵率壮士伏隘，诱贼入空寨，痛歼之。嘉庆二年，从朱射斗攻金峨寺，贼突出，围涵於山峒，火熏水灌皆不伤，反多毙贼，贼乃走。寻战净土庵，偕思举陷阵，大破之，徐天德党众几尽歼。同里闻其屡捷，争来投效，德楞泰、明亮特编涵字营，使涵领之，擢千总，由是知名。
三年，大军围安乐坪，冷天禄诈降出走，涵侦知之，伏兵於方家坝、鱼鳞口，贼至伏发，擒斩甚众，擢守备。四年，从德楞泰追贼入陕，每由间道出贼前，与官军夹击，数捷。又从朱射斗歼包正洪於云阳芦花岭。从七十五破龚建於开县火峰寨，手擒建以献，擢都司。五年，复从射斗破贼云阳，擒其渠李甲，纵归，招出党众数百人，自是降者日至。
既而改隶勒保军，始与思举分路，转战川东西，所至有功，累擢游击。六年，从阿哈保追汤思蛟於垫江，贼夜走，涵谓： 穷寇且死斗，请先伏魏家沟。 俟其至，突击，大破之。又从薛大烈追李彬、冉天士於通江，至小中河，大雪，贼不为备，涵率乡勇夜半薄贼垒，与官军四面乘之，贼奔旷野，劲骑冲踏，尽歼焉。彬遁，未几，为刘清所获。自七年后，复偕思举遍历老林，搜剿匿匪，累迁夔州协副将。九年秋，从经略、参赞围馀匪於太平火烧梁山，峻无路。涵议： 守此相持，虽数月无如贼何。山下小溪通民峒，贼久困，必出劫峒粮，请以步卒伏山后。 贼果以骁锐千馀潜出，诸将皆死战，半日歼之，前山自溃。遂殄灭净尽，川、陕肃清。
十一年冬，绥定兵叛，涵在梁山闻变，虑本部兵与通，单骑驰入郡城，声言越两日出兵；密令弟吉出募乡勇旧部为一队，约期合攻。时贼踞景市庙，将往麻柳场。涵至，令急赴景市庙，中途改趋麻柳场，距贼数里止队，入深箐，谍报贼逾千，且至，叱曰： 安得有此众？ 戒毋轻进，毋漏言涵至。既而贼自山冲下，三进三退，乃突起击贼；而弟吉已率五百人据山顶，贼大溃，擒首逆王德先。叛兵起事甫五日，一鼓平之，赐号健勇巴图鲁。十三年，署重庆镇，寻授川北镇总兵。十九年，击三才峡匪党吴抓抓等於沔县，走之。川北获安。道光二年，擢四川提督。果洛克番匪劫西藏堪布贡物，命剿擒首逆曲俊父子，被优赉。在任十载，遇番、夷蠢动，兵至辄定。十三年，讨越巂夷匪，连战皆捷。忽遘疾，卒於军。优恤，赠太子太保，谥壮勇。子三人，并晋官秩。
相卿，邻水人。嘉庆六年，以乡勇隶松潘镇标。尝从思举击陈朝观於通江龙凤垭，追贼受矛伤，裹创力战。七年，破张天伦於巴州金子寺，相卿斩天伦毂子山下，给蓝翎、八品顶戴。又歼张简、唐明万，功皆最。十年，思举侦襄贼王世贵、谢应洪匿太平老林，檄相卿蹑捕，歼之，授千总。十二年，剿瓦石坪叛兵，擢守备。累迁广元营游击。十三年，调征台湾。会峨边越巂倮夷叛，命回川从提督杨芳赴剿，攻克啯噜崖。夷踞曲曲乌乌斯坡，相卿梯绝壁，牵挽负炮而上，破之，进毁巴姑贼寨，擢参将。十五年，倮夷复叛，攻克峨边十三支夷巢，破越巂沈喳夷，抵滥田坝，两厅叛夷悉降，累迁懋功协副将。剿马边夷，擒其渠，加总兵衔。再署建昌镇总兵，总督鄂山、宝兴皆以边事倚之。十九年，病归，卒。
论曰：川、楚之役，竭宇内之兵力而后定之。材武骁猛，萃於行间，然战无不胜，攻无不取者，厥惟二杨及罗思举为之冠。遇春谋勇俱绝，剧寇半为所歼。思举习於贼情、地势、险阨，强梁非其莫克。至於忠诚忘私，身名俱泰，遇春际遇之隆，固为稀覯；而思举以薮泽枭杰，终保令名，焕於旂常矣。乡兵出平钜寇，亦自其为始云。
