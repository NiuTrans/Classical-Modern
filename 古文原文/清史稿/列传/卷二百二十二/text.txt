华尔勒伯勒东法尔第福戈登日意格德克碑赫德帛黎
华尔，美国纽约人。尝为其国将弁，以罪废来上海，国人欲执之。会粤匪陷苏州，上海筹防，谋练精兵。苏松太道吴煦识其才，言於美领事，获免，以是德之，原效力，俾领印度兵。既撤，自陈原隶中国。咸丰十年，粤匪陷松江，煦令募西兵数十为前驱；华人数百，半西服、半常装，从其后。华尔诫曰： 有进无止，止者斩！ 贼迎战，枪炮雨下，令伏，无一伤者。俄突起轰击之，百二十枪齐发，凡三发，毙贼数百。贼败入城，蹑之同入，巷战，斩黄衣贼数人。贼遁走，遂复松江，华尔亦被创。
先是煦与华尔约，城克，罄贼所有以予。至是入贼馆，空无所得，以五千金酬之。令守松江，又募练洋枪队五百，服装器械步伐皆效西人。同治元年，贼又犯松江富林、塘桥，众数万，直偪城下。华尔以五百人御之，被围，乃分其众为数圆阵，阵五重，人四乡，最内者平立，以次递俯，枪皆外指。华尔居中吹角，一响众应，三发，死贼数百。逐北辰山，再被创，力疾与战，贼始退。遂会诸军捣敌营，杀守门者，争先入毁之。是役也，以寡敌众，称奇捷。时浦东贼据高桥，偪上海，华尔约英、法兵守海滨，而自率所部进击，贼大败，加四品翎顶。
会李鸿章帅师至沪，乃隶戏下，令立常胜军，益募兵三千俾教练，参将李恒嵩副之，饷倍发。贼据王家寺，与英提督何伯等合攻。华尔贾勇先入，大斩虏首，进偪南翔，贼亦悉众轰拒，何伯负伤。华尔冒烟直进，立毁其营，生获八百馀人，遂复嘉定。规取青浦，华尔略东门，城溃；英、法兵自西入，华尔为承。贼奔，争赴水死。攻奉贤，法提督卜罗德遇害，诏赏貂皮采绒，恤其家。时恒嵩扼赵屯港、四江口，屡失利，嘉、青复危。华尔方议直捣金山卫，闻败，还守青浦。而富林、泗泾又相继失，乃弃青浦，简壮士五百袭天马山，破之。入城挈守军出，并力守松江，登陴轰击两昼夜不绝，贼宵遁，围解。官军图青浦，华尔攻南门，驾轮舶入濠，毁城十馀丈，麾众登堞，贼斗且走，追败之白鹤江黄渡，复其城，晋副将衔，降敕褒赏。俄伪慕王谭绍光复来犯，薄西门，与总兵黄翼升各军击之，贼溃，奔北岸，华尔毁其七营。逾月，会西兵再复嘉定。
其秋，贼十万复犯上海，华尔自松江倍道应赴，与诸军击卻之。时宁波戒严，巡道史致谔乞援，鸿章遣华尔偕往。值广艇与法兵构衅，引贼寇新城，从姚北纡道犯慈谿。华尔约西兵驾轮舶三，一泊灌浦，一泊赭山，一自丈亭驶入太平桥、馀姚四门镇，而自率军数百至半浦。平旦薄城，方以远镜了敌，忽枪丸洞胸，遽踣地，舁回舟。馀众悉力奋攻，贼启北门走。华尔至郡城，犹能叱其下恤军事，越二日始卒。以中国章服敛，从其志也。鸿章请於朝，优恤之，予宁波、松江建祠。初，丧归，煦检其箧，得金陵城图，贼所居处及城垣丈尺方位纤悉毕具，论者颇称其机密云。
勒伯勒东德加理尼阿尔伯依都额尔，法国加尔衤蔑多人。初为本国水师参将。咸丰十一年，来上海。时寇据宁波，西人恶之，益兵戍守，遣勒伯勒东乘轮泊三江口。同治元年，从官军克府城，募壮丁千五百为洋枪队，自陈愿隶。明年，权授浙江总兵，受巡抚、宁波道节度。时上虞贼犯泗门、马渚，勒伯勒东军馀姚以待。寻与同知衔谢采嶂直捣贼屯，贼赴水死者千馀，乘锐毁其卡，薄城先登，击杀守陴悍贼，馀宵遁，城克。赴蛏浦，略绍兴，以贼遗土炮往，巡道张景渠止之，不听，未几，炮果裂，负伤而死，赐优恤。以法参将法尔第福为江苏副将，领其军，退守百官。
法尔第福，又名买忒勒，颇读华书。后攻绍兴，焚西郭门。次日复战，溃十馀丈，麾众登城，贼殊死斗，别有黑种人数十助之，遂遇害。优恤之。
戈登，英国人。同治二年，李鸿章檄领常胜军二千攻常州、福山营。别遣吕宋兵乘小舟薄贼垒，支木桥，伏死士城墙下。日中，港东西贼营皆破，缘墙入，痛歼之，遂夺福山石城。围解，权授江苏总兵。进攻太仓，毁南门贼卡，戈登轰溃二石垒，官军继进，克之。规取昆山，与总兵程学启度地势，以环昆多水，惟西南通进义，策先断其归路。遂与驾轮舶以偏师绕而西，贼不虞其至也，即时败奔，夺其四垒。谭绍光构悍贼来争，与诸军大破之，薄昆城，偕李恒嵩夹击，贼酋伪朝将先期逸去。逾月，学启攻东城，戈登自果浦河奄至，扼守西路，分道疾攻。贼夺西门走，阻水，歼焉。遂留驻昆城，策应各路。移师攻花泾港，知贼必不诫，率众击北门，毁城外贼垒。次日，贼降，收吴江、震泽而还。
以事谒鸿章於上海。先是白齐文闭松城索饷，既撤，潜通贼，领二百人入苏州。戈登诇知之，亟返昆山为备。旋攻苏城，率军三千，与学启俱力争要害，稍剪城外贼垒。伪忠王李秀成闻警赴援，屡败；而绍光所部每战犹致死，自伪纳王郜云官以下，皆萌贰志，诣营乞降。乃与学启乘单舸会云官等於洋澄湖，令斩秀成、绍光以献，学启与誓，戈登证之。未几，秀成遁，云官杀绍光，开齐门迎降，赏头等功牌、银币，并犒其军。助攻宜兴、溧阳，并击退杨舍贼。进规常州，轰破南门，合诸军掘壕筑墙以败之。叙功，赏黄马褂、花翎，赐提督品级章服。
初，戈登与学启为昆弟交，每战必偕。及诛降酋，颇不直其所为，捧云官首而哭，誓不与见。嗣闻学启卒，悲不自胜，乞其战时大旗二，携归国为遗念。戈登归后，埃及乱，督师讨之，遇害。朝廷遣使往吊焉。戈登尝言： 中国人民耐劳易使，果能教练，可转弱为强。 又曰： 中国海军利於守，船炮之制，大不如小。 当时称其将略云。
日意格，法国人。尝为其国参将，驻防上海。同治元年，改调税务司。徙宁波，复郡城，与有功。官军攻慈谿，遣法兵驰往策应。会馀姚四门镇陷，遂与前护提督陈世章勒兵往讨，逾月，直捣上虞。贼缘道筑卡树栅，悉夺毁之，薄城，并力轰击，贼殊死战，贾勇直前，被创，众军继进，斩级千，贼始渡曹娥江去。进攻奉化，与诸军克之。攻安吉思溪、双福桥，驾小轮舶赴荻港，毁袁家汇贼垒，浙江平。左宗棠令与德克碑讨测西邦制造，仿造小轮舶试行。五年，宗棠创福州船政局，充正监督，度地募工，殚心所事；复筹设绘事院、小铁厂。七年，加提督衔，赏花翎。十三年，以船政教导劳赏银币。光绪年，卒。
德克碑，法参将。初，助攻奉化有功。旋奉其公使檄，将受代归，谒左宗棠，宗棠抚谕之。德克碑感服，愿易服色受节度。令驻守萧山。蒋益澧攻杭城，檄助战，游击何文秀攻鸡笼山，德克碑从宝塔岭登岸，攻倚城贼垒。会天大雾，贼搆嘉兴援贼自万松岭偪都司张志公营，势张甚。德克碑率众助击，败之。益澧督水陆军并进，连破九垒，令总兵高连升据其五，德克碑据其二，屯馒头山。轰溃城数丈，毁凤山门，官军为承，城遂复。贼溃，奔湖州。攻安吉思溪，德克碑率所部助之，轰击双福桥，不克，驾小舟泊河汊，火八角亭，支木桥以济。贼阻兵中流不得进，德克碑贾勇偪岸，所部遇伏卻走，改趋荻港，越壕入，克三垒。事宁，撤兵还上海。五年，充船政局副监督。七年，马尾设船厂，督役兴工，赏花翎。九年，宗棠平回乱，檄调甘肃，隶麾下。十三年，录经始船政劳，膺奖赏。后卒。
赫德，字鹭宾，英国倍尔发司人。咸丰四年，来中国，充宁波领事署翻译官，调广州。又充香港督署书记官。九年，改任粤海关副税务司。十一年，总税务司李泰国奉令购战舰，以赫德权代之，赴长江新开各口岸置新关。同治二年，李泰国去职，赫德实授，徙驻上海。三年，置台湾南北新关。还驻京，加按察使衔。八年，晋布政使衔，赴缘海各地度置镫楼塔表。光绪二年，佐定炮台条约。十年，赴金陵与法使议越南案。会巡船置镫楼台湾洋，为法虏，乃遣驻英税务司金登幹赴巴黎申理，乘机与议停战草约，还。未几，其国授为清、韩驻使，不就。逾年，赏花翎、双龙二等第一宝星。
十二年，赴香港、澳门，条议洋药税釐并徵，并置关九龙、拱北。十三年，葡使来华，与订澳门草约。十五年，藏兵寇哲孟雄，英兵乘势阑入，赫德遣其弟税务司赫政驰往，与驻藏大臣会筹划界诸事。十九年，赏三代一品封典。二十五年，与德使筹置胶海新关。明年，各国联军入京，赞襄和议，晋太子少保。二十八年，召入觐，赐 福 字。三十一年，与德使更议胶关章程，改行无税区地法。寻与日使筹置大连湾新关，征榷一如胶海。三十三年，东三省度地置关。逾年，谢病归，诏许之，加尚书衔。
赫德官中国垂五十年，颇与士大夫往还。尝教其子习制艺文，拟应试，未许。总署尝拟请授总海防司，道员薛福成以其阴鸷专利，常内西人而外中国，上书鸿章力争之，议始寝。辛亥后，病卒，赐优恤。
帛黎，法国人。同治八年，来中国，充福州船政学校教员。十二年，赏五品衔，予双龙奖牌。明年，调充江海关税务帮办，历镇江、北海、瓯海、临海、粤海诸关。光绪十九年，晋三品衔，调北京，迁税务司。二十二年，朝议行邮政，以赫德兼领其事，帛黎实参治之。凡都会、省城、通商口岸，渐次置局，命曰 大清邮政 。寻徙拱北。二十六年，还京。明年，迁邮政总办，晋二品衔。置代办局於芜湖。二十九年，河南、山东、山西、贵州复置副总局，自是内地城乡村镇，街邮遍设。时尚未入万国邮政公会，即已与日本及英属印度、香港联约试行。三十年，赏双龙三等第一宝星。与法、德及英属那达商定联邮章程。先后成邮政六百馀局，代办四千二百馀所。宣统三年，改隶邮传部，设总局，尚书盛宣怀疏荐之，遂被命为总办，邮局置官自此始。越二年，乞病归。未几，卒。
论曰：华尔、戈登先后领常胜军，立功江、浙，世称 洋将 ，时传其战略。日意格初亦参防战，继以船政著劳。赫德久总税务，兼司邮政，颇与闻交涉，号曰 客卿 ，皆能不负所事。兹数人者，受官职，易冠服，或原隶国籍。食其禄者忠其事，实有足多，故并著於篇。
