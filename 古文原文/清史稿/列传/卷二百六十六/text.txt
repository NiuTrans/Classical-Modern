循吏四
徐台英牛树梅何曰愈吴应连刘秉琳陈崇砥夏子龄萧世本李炳涛俞澍朱根仁邹锺俊王懋勋蒯德模林达泉方大湜陈豪杨荣绪林启王仁福朱光第冷鼎亨孙葆田柯劭憼涂官俊陈文黻李素张楷王仁堪
徐台英，字佩章，广东南海人。道光二十一年进士，授湖南华容知县。俗好讼，台英谓讼狱纠缠，由於上下不通。与民约，传到即审结，胥役需索者痛惩之。一日，阅呈词，不类讼师胥吏笔，鞫之，果诸生也。拘至，试以诗、文，文工而诗劣。谕曰： 诗本性情，汝性情卑鄙，宜其劣。念初犯，姑宥，其改行！ 其人感泣去。规复沱江书院，月自课之。曰： 陆清献作令，日与诸生讲学。吾不晓讲学，若教人作文，因而诱之读书立品，是吾志也。 县田有圻田、埦田、山田之分。濒湖地，旱少潦多，埦、圻例有蠲缓，田无底册，影射多。书役垫徵，官给空票。花户粮数，任其自注。役指为欠者，拘而索之，官不知所徵之数。保户包纳漕米，相沿以为便，挟制浮收，无过问者。积欠数万，官民交病。台英知其弊，乃清田册，注花户粮数、姓名、住址，立碑埦上，使册不能改。应缓、应徵者可亲勘，而影射之弊绝。申粮随业转之例，即时过割，而飞洒之弊绝。收漕分设四局，俾升合小户，就近输纳，免保户之加收，而包纳之弊绝。埦田旧有堤修费，出田主。有挪埦田作圻田，冀免堤费者；有卖田留税，派费赔累者；有卖税留田，派费不至者：堤费不充。一埦堤溃，他埦同希豁免。凡借帑修堤者，久无偿，相率亡匿。台英丈田均费，低洼者许减派，不许匿亩。其人户俱绝，归宗祠管业承费。巨族有抗者罪之。行之期年，堤工皆固，逋赋尽输。
调耒阳。耒阳徵粮，由櫃书里差收解，取入倍於官。刁健之户轻。良善之户重，民积忿。有杨大鹏者，以除害为名，欲揭竿为乱。事平，台英遂尽革里差。时上官欲命举甲长以代里差，仍主包收包解。台英以甲长之害，与里差同。因集乡绅问之曰： 巡抚命汝等举甲长，何如？ 曰： 无人原充。 台英曰： 甲长所虑在不知花户住址，汝等所虑在甲长包收。吾今并户於村，分村立册。以各村粮数合一乡，以四乡粮数合一县。各村纳粮，就近投櫃，粮入串出，胥吏不得预。甲长祗任催科，无昔日包收之害。此可行否？ 众皆拜曰； 诺。 台英曰； 隐匿何由核？ 众曰： 取清册磨对，有漏，补入可耳。 曰： 虚粮何由垫？ 曰： 虚粮无几，有则按亩匀摊可耳。 数月而清册成，粮法大定。大鹏之乱，诱胁者多。台英禁告讦，一县获安。以忧去官。同治元年，诏起用，发浙江，署台州知府，未任，卒。
牛树梅，字雪桥，甘肃通渭人。道光二十一年进士，授四川彰明知县，以不扰为治。决狱明慎，民隐无不达，咸爱戴之。邻县江油匪徒何远富纠众劫中坝场，地与彰明之太平场相近。树梅率民团御之，匪言我不践彰明一草一木也。迨官军击散匪众，远富匿下庄白鹤洞，恃险负隅。遥呼曰： 须牛青天来，吾即出。 树梅至，果自缚出。擢茂州直隶州知州，寻署宁远知府。地大震，全城陷没，死伤甚众。树梅压於土，获生。蜀人谓天留牛青天以劝善。树梅自咎德薄，不能庇民，益修省。所以赈恤灾黎甚厚，民愈戴之。父忧去官。
咸丰三年，尚书徐泽醇荐其朴诚廉幹，诏参陕甘总督舒兴阿军事。八年，湖广总督官文荐循良第一，发湖北，病未往。同治元年，四川总督骆秉章复荐之，擢授四川按察使，百姓喜相告曰： 牛青天再至矣！ 三年，内召，以老病不出，主成都锦江书院。
时甘肃回匪尚炽，树梅眷念乡里，遗书当事，论剿回宜用土勇。略云： 军兴以来，剧寇皆南勇所扫荡。今金积堡既平，河州水土犹恶。若参用本省黑头勇，其利有六：饱粗粝，耐冰霜，一也；有父母兄弟妻子之仇，有田园庐墓之恋，二也；给南勇半饷，即乐为用，三也；无归之民，收之，不致散为贼，四也；久战狄、河一带，不费操练，五也；地势熟习，设伏用奇，无意外虞，六也。 后总督左宗棠采其说，主用甘军，卒收其效。光绪初，归里，卒，年八十四。
何曰愈，字云亹，广东香山人。父文明，河南洧川知县，有惠政。曰愈少随父宦，读书励志，有幹材。道光初，授四川会理州吏目。土司某桀骜，所部夷人杀汉民，知州檄曰愈往验，以贿乞免，却之。乃率众来劫，不为动，卒成验而还。狱上，大吏廉得直，曰愈由是知名。捐升知县，以习边事，办西藏粮台，三载，还补岳池县。不畏强御，豪右敛戢。练乡团，缮城郭，庀器械。逾数年，滇匪犯岳池，后令赖所遗械以拒贼，时比张孟谈之治晋阳云。调署平山，以母忧去。
咸丰六年，服阕，宁远府野夷出巢焚掠，大吏檄曰愈参建昌镇军事。川西倮夷凡数十支，自雷波、峨边，滇南二十四塞，频年肆扰。值西昌县告变，曰愈驰至，众大譁，曰： 夷伤吾人。 曰愈曰： 若等平日欺夷如鹿豕，使无所控告，故酿祸。今且少息，吾为若治之。 乃集兵练出不意捣夷巢，夷皆匍匐听约束。汉民屋毁粟罄，夷请以山木供屋材，并贷穀为食。曰愈谕民曰： 此见夷人具有天良，若等毋再生衅。 汉、夷遂相安。曰愈既益悉夷、番之情伪，山川之险隘，拟绥边十二策，格不得上。
未几，滇匪韩登鸾纠众入会理州境，声言与回民寻仇。回民疑汉民召匪，因焚民居。曰愈率一旅往，闻流言奸细伏城内，乃下令毋闭城。三日后，按户搜查，容奸细者从军法。越三日，城内外贼党悉遁。曰愈曰： 吾不闭门、不遽搜者，正开其逃路耳。 众皆服。遣人持榜文谕登鸾，遵示释怨退去。复持谕回民，回民曰： 昔日被水灾，田庐尽没。何公一骑渡水赈我，又为我濬河，至今无水患。戴德未忘，今敢不遵谕！违者诛之。 自是回民亦不扰州境。事定，镇府上其功，会有攘之者，遂不叙。比粤匪犯蜀，曰愈数陈机宜，当事不能用。退居灌县，后归，卒於家。子璟，官至闽浙总督。
吴应连，江西南城人。道光元年举人，以知县拣发四川。历署天全、涪州、永川、安岳、蒲江、新津、绵竹、仁寿诸州县。补石泉，调彭县。宦蜀先后二十年，所至修塘堰，濬河渠，平治水陆道涂，捕盗贼、土豪，抚灾民，皆有实政。咸丰初，蜀匪渐炽，应连在彭县，编团储械，以备不虞。四年，卒於官。未几，悍匪迭来犯，赖乡勇保全危城，民思遗绩，留殡於城内三忠祠旁，岁时祀之。涪州、安岳、永川、石泉、仁寿先后请祀名宦祠。
刘秉琳，字昆圃，湖北黄安人。咸丰二年进士，授顺天宝坻知县。持躬清苦，恤孤寡，惩豪猾，悉去杂派及榷酤赢馀者。索伦兵伐民墓树，纵马躏田禾，反诬村民絷其马，秉琳力争得直。蝗起，督民自捕，集赀购之，被蝗者得钱以代赈，且免践田苗。迁宛平京县。十年，英法联军犯京师，秉琳奉檄赴营议犒，纳刀鞾中，虑以非礼相加，义不受辱。抗论无少屈，犒具皆如议。寻引疾归。
穆宗登极，有密荐者，复至直隶，署任丘。民以驿车为累，筹赀招雇，永除其害。擢深州直隶州知州。七年，捻匪张总愚窜畿辅，且至。人劝其眷属可避，秉琳曰： 吾家人皆食禄者，义不可去。 授兵登陴，乡民及邻境闻之，咸挈入保，至十馀万人。婴城四十馀日，贼围之，不破。秉琳上书统帅，言贼入滹沱，河套势益蹙，宜兜围急击，缓将偷渡东窜。卒如其言。寇平，优叙。州地多斥卤，民以盐为恒产，课与常赋埒，水旱不得报灾，非漉盐无以应正供。秉琳议官销法，以杜私贩，民悦服。
九年，擢正定知府。滹沱溢，发所储兵米以赈。筑曹马口、回水、斜角三堤，水不齧城，民用安集。郡与山西接壤，固关守弁，苛税煤铁，商贩委物於路，聚众上诉。秉琳往解散，除其重徵。镇将获盗三，已诬服，秉琳鞫之，乃兵挟负博嫌，栽赃刑逼，以成其狱，释三人者而重惩其兵。
光绪元年，擢天津河间道，兼辖南运河工。请复岁修银额，河兵口食足，乃无偷减工料之弊。筑中亭河北堤，涸出腴田千馀顷。时方旱，流民集天津，设粥厂，躬亲其事，所活甚众。尝太息曰： 哺饥衣寒，救荒末策也。本计当於河渠书、农桑谱中求之。 四年，乞病归，数年卒。同治初年，军事渐定，始课吏治。大学士曾国藩为直隶总督，下车即举贤员，如李文敏、任道镕、李秉衡，后并至巡抚。
秉琳及陈崇砥、夏子龄、萧世本诸人，治行皆卓著，当时风气为之一振云。
崇砥，字亦香，福建侯官人。道光二十五年举人，咸丰三年，大挑知县，发直隶，授献县。盗贼充斥，严缉捕，渠魁多就擒。治乡团十六区，合千五百人，分班轮值，邑以有备。捻匪张锡珠扰畿辅，崇砥开城纳逃亡，誓众效死。县境臧家桥为通衢，河间守欲毁桥阻贼，崇砥谓： 方宜安集难民，遥为声援，岂可夷险示弱？且委东乡於贼，非计也。 竟不毁桥，贼旋引去。大学士祁俊藻疏荐之，擢保定府同知，筦水利。崇砥以府河港汊纷歧，苦易淤。设水志，增夫役、器具，以时汰淤。商船打坝阻水，为设坝船，给板椿，过浅构桥咸称便。
同治八年，署大名知府，兵乱时，民多筑寨堡自卫，后事定，浸至藏奸抗官。崇砥亲履勘，收缴军械，易正绅司之，浇风渐息。畿南久苦旱，赈难普及，崇砥议有田十亩以上者不赈；极贫，大口钱千，小口半之，壮者不给。先编保甲，造细册，不曰赈而曰贷。事毕，奏请蠲贷，民安之。南乐县民抗徭聚众，令告变。崇砥轻骑往，平其轻重，众欢然输纳。副将驻兵献县，兵不戢，乡团疑其匪也，戕副将。既而知误，畏罪，众聚不散。檄崇砥往治，令缚首祸者，胁从皆免之。
调署顺德府，寻擢河间知府。河间素多讼，崇砥剋期审结，数决疑狱，期年而清。滹沱下游为灾，崇砥请筑古洋河堤，自献县至肃宁六十里。於蔡家桥作堤防支流，开沟六千丈，以资宣泄。自冯家村至高旦口，造桥建徬，防子牙河暴涨。於是古洋通流，近地皆大稔。光绪元年，卒於官，祀名宦。
夏子龄，字百初，江苏江阴人。道光十六年，会试第一，成进士。初官礼部主事，任事果决，尚气节。库丁贿当事，请准捐考，力持驳议，时称之。改授河南汲县知县，勤听讼，严治盗，遇事持大体。咸丰初，诏求人才，巡抚潘铎特荐之，会母忧去官。
服阕，授直隶深泽，调饶阳。比岁旱蝗，盗劫肆扰，选健役百人，教以技击，更番直。有事，虽午夜立率以出，捕剧盗几尽。分境内团练为八区，轮期会操，久之皆可用。十年，英法联军入京师，畿南土匪蜂起，冀州王洛悦，河间刘四、贾漋等，各麕集千人，连扰郡邑。子龄率团勇迎击境上，斩获数百。刘四受创遁，王洛悦闻风惊溃。刘四等寻於他县被擒伏法，王洛悦亦就抚。事平，优叙。
县旧为滹沱所经，北徙已久。十一年，上游决溢，水骤至，近郊为泽国。访寻故道，濬老涧沟，上接安平境，下入献县之廉颇洼，以资宣泄。次年，水复至，畅流不为患。城西官道冲刷成河，建长桥五十丈，民便之。迁宛平京县。
擢易州直隶州知州。西陵在州境，故事，护陵俸饷及祭品、牛羊、刍豆，州领帑给之。陵员与州吏因缘为侵蚀，数烦朝使察治。子龄与守陵大臣议订章程，弊去泰甚，始相安焉。岁旱，奸民聚众扰大户，立杖毙煽众者。劝捐赈恤，灾不为害。
同治六年，河北马贼起，扰及邻境，募勇治团如饶阳时，匪慑其名不敢犯。次年，捻匪窜扰畿辅，守要隘，清内匪，防军久驻，有淫掠者，立斩以徇，阖境肃然。论功，晋秩知府。美利坚教会私购民居为耶苏堂，执条约与争。以其无游历执照，购屋未先告，州境附近陵寝，有关风水，皆与约背，竟退价撤契，且杜其后至。寻请离任，以知府候补。未几，卒。易州、饶阳并祀名宦祠。子诒钰，官永年知县，亦以廉平称，有治绩。
世本，字廉甫，四川富顺人。同治二年进士，选庶吉士，散馆授刑部主事，改直隶知县。先在籍治团练有声，曾国藩莅直隶，辟为幕僚。九年，天津民、教相閧，毙法国领事，几肇大衅。遂以世本署天津县，寻实授。天津民悍好斗，锅夥匪动为地方害，世本严惩之。地为通商大埠，讼狱殷繁，世本手批口鞫，断决如神。逾年，父忧去。服阕，仍补天津。岁旱，灾
黎就食万数，给粥、施医无失所。调清苑，擢遵化直隶州知州，复以母忧去。服阕，以知府候补，筦天津守望局。捕诛大盗王洛八、谢昆，海道肃清。倡修运河堤，以免水患。疏潴龙河故道，开范家堤及石碑河、宣惠河、金沙岭下水道四十馀里。皆藉赈兴工，民利赖之。署天津、正定两府。十三年，卒。附祀曾国藩祠。
李炳涛，字秋槎，河南河内人。咸丰中，就职州判，谒曾国藩於军中，寻佐皖军营务。能调和将士，积功晋同知，留安徽。同治四年，国藩北征捻匪，炳涛上书言四事： 一，专责防堵，以严分窜；一，联络民团，以孤贼势；一，设局开荒，以资解散；一，多备火器，以夺贼长。 国藩颇采其言。檄查亳州圩，炳涛微服出入，尽得诸匪徒姓名及蠹役胡采林通匪虐民状，诱采林诛之，竿其首，一州惊欢。自是讼狱者咸取决於炳涛。按圩查阅，立条教，别良莠，戮悍贼二百，予自新者三千。期年而俗变，无盗窃者。五年，捻匪窜州境，晓诸圩以大义，虽与寇有亲故者，无敢出应，捻匪引去。
六年，署蒙城县。蒙、亳接壤，瘠苦尤甚。炳涛耡强梗，抚良懦，振兴书院，弦诵声作。捻匪馀党解散及各军凯撤还乡者数千人，弹压安辑，民用晏然。巡抚英翰疏陈炳涛治行为安徽第一，被诏嘉奖。十年，调署亳州。
寻擢庐州知府。庐州故剧郡，中兴以来，元勋宿将相望，豪猾藉倚声势为不法，官吏莫敢谁何，炳涛严治之，稍戢。无为州江堤，官督民修，炳涛禁胥吏索规费，工必覈实。府东施河口为冲途，冬涸，商船以数牛牵挽始行。时值旱灾，以工代赈，濬河深通，运赈者皆至，商民便之。西洋人欲於城内立教堂，成有日矣。炳涛谕地主曰： 尔不闻宁国之变耶？他日民、教有争端，尔家首祸。 其人惧，事得寝。光绪二年，大江南北讹言有妖术剪人发者，民情汹汹，奸民藉以倡团立卡，多苦行旅。炳涛遍示城邑无妄动，诛一真匪，其疑似者悉不问，人心旋定。三年，母忧去官。皖南兴办保甲垦荒，大吏奏调炳涛主其事。五年，卒於宁国。
炳涛机警，善断狱。在蒙城，营马为贼所劫。乃传谕，诘旦城但启一门。见有马奔出，有鞍而无辔，命羁之。俄一人手持一封，将出城，回顾者再，缚之。发其封，则辔与劫物皆在，其人伏罪。在亳州，田父报子夜投井死，验无伤，井旁有汲水器。炳涛念夜非取水时，既原死，何暇持器。询其妇，无戚容。侦其平日与邻妇往来，拘邻妇鞫之，果得状。盖邻妇弟与妇通，欲害其夫。適其夫以事忤父，邻妇邀醉以酒而投之井。置汲器者，欲人信其取水投井也，於是皆伏法。
时皖北被兵久，抚辑遗黎，多赖良吏，炳涛为最。又有俞澍、朱根仁、邹锺俊、王懋勋，并为时所称。
澍，直隶天津人。以县丞发安徽，襄寿春镇军事。咸丰六年，署蒙城知县。时县城初复，人烟寥落，招集流亡，以大义激绅民，筑城筹守御，趋工者踊跃，不费公家一钱。捻渠苗沛霖，反侧叵测，窥县城十馀次，不能破城。有内应贼者，捕斩三人而贼退。七年，攻贼於酆墟，擒其酋徒成德等。八年，攻克龙元贼垒。捻酋孙葵心来犯，出奇计击走之。附近捻墟，慑於声威，往往反正受约束。九年，实授。先后叙功，晋同知直隶州。在官数年，洁己爱民。及殁，民皆痛哭，送其柩二千里归葬。诏赠道衔，建专祠。
根仁，字礼斋，江苏常熟人。以州判从军，晋秩知县，留安徽。同治三年，署定远。兵燹初定，徵调尚繁。前令试办开徵，根仁以民不堪命，请缓之。筹备供亿，民无所扰。捕巨猾雍秀春未获，得党羽名册，根仁曰： 我何忍兴大狱以博能名？丧乱未平，民气未固，激之生变，可胜诛乎？ 遂火其册，闻者为之改行。跕鸡冈周姓聚族居，有从逆者已死，里人利其田庐，致周族人於狱，根仁一讯释之。后再署定远，捻匪扰境，根仁修城濬隍，聚粮固守。暇辄轻骑巡乡，劝民修复陂堰，十家治一井，田二顷辟一塘，旱不为灾。历署阜阳、怀宁，捕阜阳积匪程黑，置之法。补全椒，兴水利，有实政。光绪四年，卒。
锺俊，字隽之，江苏吴县人。同治中，以州判官安徽，积劳晋秩知县，补太平。平反冤狱，慈祥而人不欺。垦荒劝农，蒿莱尽辟，不追呼而赋办。邑行淮盐，与浙引接界，屡以缉私酿大狱，乃请以官牒领盐，试办分销，民始安。修复水利，兴书院，储书七万卷。辑儒先格言，曰人生必读书。训士敦本行，旌节孝，修祠祀，举行宾兴乡饮酒礼。在任五年，以兴养立教为务。调太和，历署怀宁、六安、阜阳、芜湖、涡阳，所至有声。光绪中，乞休，卒於家。清贫如故。子嘉来，官至外务部尚书，守其家法焉。
懋勋，字弼丞，湖北松滋人。咸丰中，以议叙县丞，发安徽，从军有功，晋知县。历署颍上、合肥、亳州、泗州。补六安直隶州知州，因事去职。寻因筹赈捐，奖以知府候补。懋勋先后官安徽近五十年，任亳州、泗州皆三次。初至亳，捻匪苗沛霖初平，清查户口，收缴军械，平毁寨堡数百，民始复业。惩械斗，清积案，釐学产，复书院，士民戴之。以父忧去，会巡抚过境，州人万众乞留懋勋，巡抚许以俟服阕重任，后如其言，夹道欢迎。光绪初，洊饥，煮粥以赈。河南、山西、陕西饥民流转入境，留养资遣，全活无算。泗州濒洪泽湖，为匪薮，捕诛剧盗数十，闾阎得安。治狱无株连，禁差保扰民。劝农事，励风化，亲历乡曲，民隐悉达。最后至泗，距前已二十馀年，盗贼闻风远窜，奸胥皆避归田野。宣统元年，卒。
蒯德模，字子范，安徽合肥人。咸丰末，以诸生治团练，积功洊保知县，留江苏。同治三年，署长洲。时苏州新复，盗日数发，德模侦之辄获。有匿镇将营者，亲往擒以归，置之法。车渡民聚众抗租，或欲慑以兵。德模曰： 是激之变也。 扁舟往，治首恶，散胁从，事立平。治有天主堂，雍正间鄂尔泰抚苏，改祠孔子，泰西人伊宗伊以故址请。德模曰： 某官可罢，此祠非若有也。 卒不行。奸人诱买良家女，倚势豪为庇，德模挈女亲属往出之，豪亦屈服，其不畏强御类此。常周行乡陌，田夫走卒相酬答，周知民隐。驭下严而恤其私，胥役奉法，不敢为蠹。附郭讼狱故繁，日坐堂皇判决，间用俳语钩距发摘，豪猾屏息。然执法平，不为覈刻。上官遇疑狱，辄移鞫治，多所平反。治长洲四年，判八百馀牍，尽惬民意，或播歌谣焉。
江北大水，灾民麕集，德模请於大吏，分各县留养，三万馀人无失所。民有为饥寒偷窃者，设化莠室，给衣食，使习艺，艺成遣归。为浒墅关营筹刍秣费，永免比闾供役。修望亭塘，为桥二十八，以利行旅。兵祲之后，百废待举，坛庙、仓庾、书院、善堂、祠宇及先贤祠墓，率先修复；不足，则斥俸助之。徵漕，旧有淋尖、踢斛、花边、样米、捉猪诸色目，又有截串、差追诸弊，一皆革除，不追呼而赋办。惟大小户均一，便於民而不便於绅，御史朱镇以浮收劾奏，事下按治，总督曾国藩、巡抚郭柏荫奏雪之。诏以 是非倒置 切责原奏官。旋署太仓直隶州知州、苏州知府。
九年，调署镇江，时天津民击毙法兰西领事丰大业，沿江戒严。德模至，则葺外城，浚甘露港，召还居民之闻警远徙者，人心始定。
调署江宁，未几，擢四川夔州知府。府城滨江，屡圮於水，修筑辄不就。德模自出方略，筑保坎十三道，甃以方丈大石，层累而上。捐万金以倡其役，不二年遂成。附郭有臭盐碛，盛涨则没水，水落，贫民相聚煎盐。嗣为云阳灶户所持，请封禁，然冬令私煎如故，聚众抗捕无如何。德模请弛禁，官买其盐，运销宜昌。不夺奉节贫民之业，不侵云阳销引之岸，遂著为令。劝民种桑，奉节一县二十二万株，他邑称是。在夔四年，卒於官。长洲、太仓、夔州皆祠祀之。
林达泉，字海岩，广东大埔人。咸丰十一年举人，江苏巡抚丁日昌辟佐幕府。留心经济，每论古今舆图、武备及海外各国形势，历历如指掌，日昌雅重之。同治三年，粤匪馀孽窜广东，达泉归里练乡勇，筹防御，大埔得无患。叙绩，以知县选用。七年，随剿山东捻匪有功，晋直隶州知州，发江苏。八年，署崇明知县。乱后彫敝，达泉革陋规，清积狱，修城垣，浚河渠，建桥梁，置义冢，增书院膏火，设同仁育婴堂。利民之政，知无不为。及去任，父老遮道攀留。其后兵部侍郎彭玉麟巡阅过境，见老者饥踣於道，与之食，曰： 若林公久任於此，吾邑岂有饥人哉？ 
十一年，署江阴。城河通江潮，又县境东横河关，农田十馀万亩，灌溉之利，乱后皆淤塞，大浚之。建义仓，劝捐积穀。所定章程，历久遵守。光绪元年，授海州。达泉先奉檄勘海、沭盐河，请以工代赈，下车次第举办。浚甲子河及玉带河，复桥路，增堤防，民咸称便。州地瘠民贫，素为盗薮。达泉时出巡，擒巨憝，置之法。土宜棉，设局教民纺绩，广植桐柏杂树於郭外锦屏山，所规画多及久远。
时方经营台湾，船政大臣沈葆桢疏荐达泉器识宏远，洁己爱民，请调署新设之台北府。格於部议，特诏从之。达泉至，陈治台诸策。议建置，减徵收，整饬防军，招民垦荒，皆因地制宜，事事草创，积劳致疾。四年，丁父忧，以毁卒。
方大湜，字菊人，湖南巴陵人。咸丰五年，以诸生从巡抚胡林翼军中，洊保知县，授广济县。清保甲，治团练，盗贼屏息。筑盘塘石堤，下游数县皆免水患。十年，土匪何致祥等谋结皖贼，袭攻官军，大湜偕员外郎阎敬铭驰往擒之。十一年，皖贼窜湖北，黄州、德安诸属县先后陷，广济亦被扰。大湜被吏议，革职留任。调署襄阳，飞蝗遍野，大湜蹑屩持竿，躬率农民扑捕，三日而尽。濬城南襄水故道，渠成，涸复田数万亩。同治初，巡抚严树森疏陈大湜政绩优异，复原职。
八年，擢宜昌知府。九年，大水，难民避高阜，绝食两日。大湜捐赀煮粥糜，又为馎饦数万赈之。谕米商招民负米，日致数十石，计口散给，灾户无失所。摄荆宜施道。十年，调武昌。樊口有港蜿蜒九十馀里，外通江，内则重湖环列，周五百里。江水盛涨，由港倒灌，近湖居者苦之。佥请筑坝樊口，以御江水。大湜谓闭樊口则湖水无所泄，环湖数县受其害，上下江堤亦危，力持不可。光绪五年，再署荆宜施道，寻擢安襄郧荆道，历直隶按察使、山西布政使。八年，开缺，另候简用，遂乞病。为言者所劾，镌级归。
大湜生平政绩，多在为守令时。所至兴学校，课蚕桑，事必亲理，胥吏无所容奸，民亲而信之。时周历民间，一吏一担夫自随，即田陇间判讼。守武昌时，勘堤过属县，暮宿民家，已去而县官犹不知。严义利之辨，尝曰： 以利诱者，初皆在可取不可取之间。偶一为之，自谓无损，久则顾忌渐忘。自爱者当视为酖毒，饥渴至死，不可入口。 又曰： 居官廉，如妇人贞节，不过妇道一端。若恃贞节，而不孝、不敬、不勤、不慎，岂得谓贤乎？ 公暇辄读书，所著平平言及蚕桑、捕蝗、修堤、区田诸书，皆自道所得。归田后，谓所亲曰： 官至两司，不如守令之与民亲，措置自如也。 遂不出，卒於家。
陈豪，字蓝洲，浙江仁和人。同治九年优贡，以知县发湖北，光绪三年，署房县。勤於听讼，每履乡，恒提榼张幕，憩息荒祠，与隶卒同甘苦。会匪柯三江谋乱，立擒置之法。置匦县门，谕胁从自首，杖而释之。徵米斗斛必平，不留难，不挑剔，民大悦，刁绅感而戢讼。禁种莺粟，募崇阳人教之植茶，咸赖其利。历署应城、蕲水。
授汉川，频年襄河溢，修筑香花垸、彭公垸、天兴垸诸堤，疏濬茶壶沟、县河口，以工代赈。新沟者，毗汉阳，冬涸舟涩。江口奸民辄恃众索诈，捕治，谕禁之。因病乞休沐，将去任，有淹讼久未决，虑贻后累，舁胡床至厅事判定，两造感泣听命。值年饥，发赈，大吏知豪得民心，强起，力疾往，民夹道欢呼。赈未半，复以疾去。
寻署随州，素多盗，豪如治房县时，置匦令自首。选贤绅，行保甲，盗风顿戢。俗多自戕图诈，豪遇讼，实究虚坐，不稍徇，浇风革焉。立辅文社，选才隽者亲教之，多所成就。治随二年，濒行，闻代者好杀，竭数昼夜之力，凡狱情可原者，悉与判决免死。后因养母，乞免，归。浙中大吏辄谘要政，多所匡益。家居十馀年，卒。豪在随州，重修季梁祠。及卒，随人思其德，於西偏为建遗爱祠祀之。
杨荣绪，字黼香，广东番禺人。咸丰三年进士，选庶吉士，授编修，擢御史。英法联军犯京师，驾幸热河，荣绪与同官抗疏请回銮，又劾参赞国瑞骫法营私，风裁颇著。
同治二年，出为浙江湖州知府。粤匪据湖州四年，时甫克复，荒墟白骨，阒无人烟。荣绪置善后局，规画庶政，安集流亡，闾阎渐复。属县粮册无存，荣绪招来垦辟，试办开徵，岁有起色。湖蚕利甲天下，经乱，桑尽伐，课民复种，贫者给以桑苗，丝业复兴。
郡称泽国，汇天目诸山之水入太湖，乌程、长兴境内旧有氵娄港，各三十六，以为宣泄，乱后多淤塞。五年，荣绪奉檄开濬，至八年粗毕，乌程氵娄港尤易淤，赖设闸以御湖水之倒灌。九年，重修诸闸，因经费不充，频年经营，犹未尽也。十年，内阁侍读学士锺佩贤疏陈其事，朝命大加濬治，时荣绪举卓异入觐，宗源瀚代摄郡，源瀚亦能事，规画举工。及荣绪回任，集丝捐，得钜款，以资兴作。屏去傔从，轻舟巡验，常驻湖滨，逾年工始竣。以氵娄港旋开旋淤，议定分年疏濬之法及铲芦、捞浅、闸版启闭章程，数十年遵守不辍。又开碧浪湖，疏北塘河及城河。葺学校，建考舍，修书院，建仓库，造桥梁，复育婴堂，百废具举。
鞫狱详审，吏胥立侍相更代，终日无倦容。亲受讼牒，指其虚谬，曰： 勿为胥吏所用也。 手书牒尾，辄数百言，剖析曲直，人咸服之。讼以日稀，刑具朽敝。隶役坐府门，卖瓜果自活。客坐无供张，俭素如布衣时，远近颂为贤守。在任十年，嗣为人所谮，遂求去。捐升道员，离任。寻卒。郡人思之，请祀名宦祠。
林启，字迪臣，福建侯官人。光绪二年进士，选庶吉士，授编修。督陕西学政，驭士严正。任满，迁御史，直言敢谏，稽察禄米仓，不受陋规，为时所称。十九年，出为浙江衢州知府，多惠政。二十二年，调杭州，除衙蠹，通民隐，禁无名苛税。馀杭巨猾杨乃武，因奸通民妇葛毕氏，兴大狱。刑部讯治，幸免重罪。归则益横，揽讼事，挟制官吏，莫敢谁何。启捕治之，乃武控京师，不为动，卒论如法。尤以兴学为急务，时各行省学堂犹未普立，杭郡甫建求是书院，启复养正书塾，并课新学。旧有东城讲舍，益振兴之。兼经义、治事，阴主程、朱之说，而变其面目。诱诸生研寻义理，以成有用，一时优秀之士皆归之。又以浙中蚕业甲天下，设蚕学馆於西湖，讲求新法，成效颇著。遇国外交涉事，持正无迁就，远人亦心服。治杭四年，刚直不阿，喜接布衣，士民翕然颂之。卒官，葬於孤山林处士墓侧，杭人岁设祭焉，号曰林社，久而勿辍。启之治杭，得友高凤岐为之助，后官广西梧州知府，亦有声。殁而杭人附祀於林社云。
王仁福，字竹林，江苏吴县人。少诚悫，勇於任事。祖宦河南，殁后，仁福扶柩归葬。道经徐州，遇捻匪，徒步率厮役出入烽火，肩行四十里，竟免。寻入赀为东河同知。粤匪犯开封，城壕沙淤如平地，仁福奉檄督工濬治，剋期蒇事而贼至，城守赖之。同治五年，署祥河厅同知。黄河自北徙，中原多故，工帑大减。频年军事亟，发帑复不以时。岁修不敷，堤埽残缺，料无宿储。祥河汛地当冲，险工迭出，人皆视为畏途。仁福尽力修守，不避艰危。六年秋，汛水骤涨，掣埽去如削木柹。仁福奔走风雨泥淖中，抢护历七昼夜。款料俱竭，堤岌岌将破。居民蚁附堤上，仁福对之流涕，曰： 我为河官，挤汝等於死，我之罪也，当身先之！ 跃立埽巅。风浪卷埽，走入大溜沉没。河声如吼，堤前水陡落。风止浪定，大溜改趋，残堤得保。众咸惊为精诚所格，令善泅者觅其尸，不得，乃以衣冠敛。事闻，诏依阵亡例赐恤，附祀河神祠。
朱光第，字杏簪，浙江归安人。少孤贫，幕游江南，奉汪辉祖佐治药言为圭臬。咸丰末，捻匪方炽，佐萧县令筹防御，屡破贼。都统伊兴额上其功，累晋秩知州，分发河南，佐谳局，治狱平。光绪中，补邓州。在任三年，大祲之后，壹意休养。善治盗，民戴之。王树汶者，邓人，为镇平盗魁胡体安执爨。镇平令捕体安急，乃贿役以树汶伪冒，致之狱。既定谳，临刑呼冤。重鞫，则檄光第逮其父季福为验。开归陈许道任恺先守南阳，尝谳是狱，驰书阻毋逮季福。且诱怵之。光第曰： 吾安能惜此官以陷无辜？ 竟以季福上，则树汶果其子。巡抚李鹤年袒恺，持初谳益坚。河南官科道者，交章论其事。命东河总督梅启照覆讯，树汶犹不得直，众论大譁。刑部提鞫，乃得实。释树汶，自鹤年、启照以次谴黜有差，而光第已先为鹤年摭他事劾去官，贫不能归，卒於河南。后邓州士民请祀名宦，以子祖谋官礼部侍郎，格於例，不行。
冷鼎亨，字镇雄，山东招远人。同治四年进士，即用知县，发江西，署瑞昌。地瘠而健讼，乡愚辄因之破家。捕讼师及猾吏数人，绳以法。因事诣乡，使胥役尽随舆后，返则令居前而己殿之，未尝以杯勺累民。调署德化，惩防军之陵民者，境内肃然。修濒江堤塘，费省工速。德化、瑞昌、黄梅三邑民争芦洲，累岁相斗杀。鼎亨谕解之，建台於斗所，官吏誓不私，民皆悦服。白鹤乡人叔与侄争田，即树下谕解，遂悔悟如初。旱，蝗起，徒步烈日中，掩捕经月，露宿祷神，得雨，蝗皆死。历署新昌、彭泽，皆有实政。
上官以为贤，调补新建。附省首邑，官斯者多昕夕伺上官，不遑治民事。鼎亨先与上官约，屏酬应，亲听断，民歌颂之。寻调鄱阳，值大水，发赈亲勘给印票，尽除侵蚀旧习。次年，复灾，跣足立沮洳中，湿疾遍体，十阅月。常小舟行骇浪中，屡濒於危，深夜返署理讼牍。侍郎彭玉麟巡江过境，寄书巡抚曰： 某所至三江五湖数千里，未见坚刚耐苦如冷知县者也。 
历官十年，食无兼味，妻子衣履皆自制。以廉率下，胥吏几无以为生。俸入辄捐为地方兴利，训士以气节为先。鄱阳俗好斗，鼎亨曰： 化民有本，未教而杀之，非义也。 以孝经证圣祖圣谕广训为浅说，妇孺闻之皆感动。治教案必持平，屡遇民、教龃龉事，桀黠者欲借以鼓众毁教堂，虑遗祸好官而止，盖有以感之。光绪十年，擢南昌府同知，巡抚潘霨疏荐入觐，遂乞归，卒於家。
孙葆田，字佩南，山东荣成人。同治十三年进士，授刑部主事，改知县，铨授安徽宿松。勤政爱民，日坐堂皇，妻纺绩，室中萧然如寒士。调合肥，大学士李鸿章弟子之傔人横於乡，以逼债殴人死。葆田检验尸伤，观者数万人，恐县令为豪强迫胁验不实。葆田命仵作曰： 敢欺罔者论如律。 得致命状，人皆欢噪，谓包龙图复出，谳遂定。有御史劾葆田误入人死罪，诏巡抚陈彝按之，卒直原谳。葆田遂自免归，名闻天下。逾数年，安徽将清丈民田，巡抚福润疏调葆田主其事，辞不赴。贻书当事，言清丈病民，陈： 清赋之要，熟地报荒者，当宽其既往，限年垦复。平岁报灾者，当警其将来，分年带徵。弊自可除，无事纷扰。 时以为名言。
葆田故从武昌张裕钊受古文法，治经，实事求是，不薄宋儒。历主山东、河南书院，学者奉为大师。巡抚张曜疏陈其学行，赐五品卿衔。中外大臣迭荐之，诏徵，不出。宣统元年，卒，年七十。
柯劭憼，字敬儒，山东胶州人。光绪十五年进士，即用知县。亦官安徽，署贵池，补太湖。贵池自粤匪乱后，地丁册为吏所匿，讬言已毁。徵赋由吏包纳，十不及四五，而浮收日甚，民苦之。劭憼知其弊，令花户自封投櫃，吏百计挠之，不为动。民输将恐后，增收银二万馀两，民所节省数且倍。巡抚邓华熙初听浮言将奏劾，总督刘坤一曰： 柯令，皖中循吏，奈何登於弹章？ 华熙悟，遂疏荐送觐，晋秩直隶州。劭憼为治清简，断狱明决，所至民爱戴。亦绩学，善为古今体诗。时与葆田并称儒吏。
涂官俊，字劭卿，江西东乡人。光绪二年进士，截取知县，发陕西，署富平、泾阳、长安诸县。补宜君，山邑地瘠民朴，官此者多不事事。官俊劝农桑，兴水利，成稻田数百亩。躬巡阡陌，与民絮语如家人。调泾阳，历官皆有声。凡两任泾阳，政绩尤著。初至，值回乱后，清积讼千馀，庶政以次规复，期年而改观。龙洞渠，故白渠也，官俊倡言开濬，众议以工钜为难，独毅然为之。由梯子关而下，水量增三分之一，复於清冶河畔修复废渠二，水所不至者，劝民凿井以济之。先后增井五百有馀，无旱忧。
泾民多逐末，不重盖藏，义仓无实储。官俊谓积穀备荒，莫善於年出年收。躬诣各乡劝谕捐穀，严定收放之法，民感其诚，输纳恐后，仓皆充实。十九年，旱荒，全活凡数万人。编保甲，捕盗贼，地方靖谧。官俊故绩学，立宾兴堂，置性理、经济有用之书，日与诸生讲习。增义塾，定课程，亲考校之。凡有利於民者，为之无不力。二十年，卒。疾笃时，犹强起治事，捐俸千金以恤孤贫。民为祠，岁时祀之。
陈文黻，湖南长沙人。以诸生入赀为通判。同治间，从军，积功晋同知，留陕西。光绪七年，署鄠县知县，以教化为先，政平讼理。九年，授留坝厅同知。厅狱旧有枣茨，经费岁徵之民，文黻革之。境内无质库，贫民称贷，盘剥者要重息。文黻设裕民公所，贷民钱，息以十一，取其赢以备公用，民便之。厅境山多於田，无物产以资生。乃周历山谷，辨其土宜，作种橡说及山蚕四要，遍谕乡民。颁给树秧蚕种，募工导之。丝成，制机教织，设局收买，重其值以招之。又购紫阳茶种，课之树艺，於是地无弃利。俗素朴陋，岁科试附凤县额，每试或不得一人。建书院、义塾，置书籍，延高才者为之师。数年之后，横舍彬彬，遂请奏设厅学，建官置额。
谿河多壅阏，横溢为患。陈开河策，未果行，值水猝发，已逾报灾例限，便宜开仓赈之。跋涉沮洳，劳疾不辍。煮粥赈近郊，多所全活。久之，流民坌集，复申开河议，以工代赈，不得请。则因其众治道路，濬沟渠，出私钱给值，负累至数千缗，民感其德。厅介万山中，林谷深阻，奸民狙伏行劫，或掠妇孺卖境外。文黻密图其处示捕役，时复微服迹之，多就擒治。实行保甲，於民户职业、田产、丁口、年岁、婚嫁，载册不厌烦琐。及赈饥，稽之册，如家至户觌，诉讼亦莫敢欺，事益简焉。民有杀子妇匿其尸者，母家以无左验，不得直。文黻偶行山径，群鸦噪於前，索而得之，一讯具服，人以为神。十八年，调署潼关厅，未任，卒。
李素，字少白，云南保山人。同治六年举人。光绪初，授陕西商州直隶州知州。值州境歉收，饥民聚掠。时山西大祲，商州为转运要冲。素招民运赈粮，使饥者得食。集赀数万缗，购籽粮散给。设粥厂十馀所，灾后仓储一空，捐穀万石。六年，大水，加意抚恤，灾不为害。州城滨丹河，遇盛涨则负郭田庐漂没，城中亦半为泽国。素创筑石堤二百馀丈，城门月堤十馀丈，遂无水患。开州东隶花河山路三十馀里、州西麻蒦岭山路二十馀里，行旅便之。扩充商山书院，延硕儒课士，设义塾三十馀区，弦诵闻於比户。陋规病民者悉除之。每岁寒冬，出私钱给孤寡。缉捕筹经常之费。绿营饷薄，岁资助之。凡赈饥、积穀、筑堤、修城、兴学，莫不以钜赀倡。一署同州知府。先后在官十八年，两举卓异。以病免归，卒。士民感之，多私祠祀焉。
张楷，字仲模，湖北蕲水人。同治十年进士，选庶吉士，授编修，累迁至侍讲。光绪初，疏论伊犁事，又请撤销总兵周全有恤典，为时所称。八年，出为浙江金华知府。永康山中七堡、八堡，地险僻，盗薮也。楷设方略，捕诛匪首蒋元地，移县丞驻山麓，獷俗一变。父忧去，服阕，补山西汾州。汾阳、平遥两县濒河，乡民冬令拦河筑堰，引水灌田，水不得畅流。夏秋涨溢，各筑护堤。以邻为壑，辄械斗蔓讼。楷禁筑拦河堰，濬引渠以泄水，患纾而讼息。以南方戽水法导民，使开稻田，植桑课蚕。有山曰黑烟，与交山葫芦峪相连，匪徒窟穴其间，侦其姓名，掩捕尽获之。治汾州七年，考绩为山西最。调太原，未任，母忧去。服阕，补河南府。巩、洛之间素多盗，捕治巨魁，椎埋敛迹。治狱多平反。调开封。二十五年，畿辅拳匪乱起，大河南北，群情汹汹，大吏持重不敢决。楷力陈邪教不可信，外衅不可开。揭示： 义和团既号义民，谓能避枪炮。令诣城外空营候试，以枪击果不入，编伍充兵。 奸民不得逞。联军入都，溃兵南下，楷创议守河。自汜水迄兰仪，严稽渡口，凡持械之士，悉阻之不令入城，属境安堵。论者谓微楷之坚定，中原祸未艾也。事定，开缺，以道员候补。三十年，卒。
王仁堪，字可庄，福建闽县人，尚书庆云之孙。光绪三年一甲一名进士，授修撰。督山西学政，历典贵州、江南、广东乡试，入直上书房。时俄罗斯索伊犁，使臣崇厚擅定条约，仁堪与修撰曹鸿勋等合疏劾之。太和门灾，复与鸿勋应诏陈言，极论时政。其请罢颐和园工程，谓： 工费指明不动正款，夫出之筦库，何非小民膏血？计臣可执未动正款之说以告朝廷，朝廷何能执未动正款之说以谢天下？ 言尤切直。
十七年，出为江苏镇江知府。甫下车，丹阳教案起，由於教堂发见孩尸。仁堪亲验孩尸七十馀具，陈於总督刘坤一曰： 名为天主教堂，不应有死孩骨。即兼育婴局，不应无活婴儿。传教约本无准外国人育婴之条，教士於约外兼办育婴，不遵奏行章程，使地方官得司稽察，祸由自召。请曲贷愚民之罪，以安众心；别给抚恤之费，以赡彼族。 坤一迂之，卒定犯罪军流有差。时外使屡责保护教堂，仁堪请奏定专律，谓： 条约无若何惩办明文，每出一事，任意要挟。宜明定焚毁教堂，作何赔偿；杀伤教士，作何论抵；以及口角斗殴等事，有定律可遵。人心既平，讹言自息。 英人梅生为匪首李鸿购军火，事觉，领事坐梅生罪仅监禁，仁堪上书总理各国事务衙门论之。又洋人忻爱珩遍谒守令，募捐义学，无游历护照。仁堪请关道送领事查办，复议无照私入内地，应按中国律法科罪。虽皆未果行，时论韪之。
郡地多冈垅，旱易成灾，仁堪以设渠塘为急务，不欲扰民，捐廉为倡。驰书乞诸亲旧，商富感而输助，得钱三万缗，开塘二千三百有奇，沟渠闸坝以百计。
十八年秋，丹阳大祲，恩赈之外，劝绅商捐赀，全活甚众。又假官钱於民，使勿卖牛，名曰牛赈。濬太平港、沙腰河、练湖、越渎、萧河、香草、简渎之属，凡二十馀所，支沟别渠二百三十有奇。又凿塘四千六百，以蓄高原之水。皆以工代赈，东西百馀里间，水利毕举。次年春，赈毕，馀四万金，生息备积穀。牛赈馀钱，仿社仓法创社钱，按区分储，为修沟洫、广义塾之用。郡西乡僻陋不知学，立榛思文社以教之。出私钱於府治前建南畾学舍。在任两年，於教养诸端，尽力为之。
调苏州，已积劳致疾，日坐谳局清积案，风采动一时。甫三阅月，猝病卒，时论惜之。镇江士民列政绩，籥请大吏上闻，谓其 视民事如家事，一以扶植善类、培养元气为任，卓然有古循吏风 。诏允宣付史馆立传，以表循良。自光绪初定制，官吏殁后三十年，始得请祀名宦。於是疆臣率徇众意，辄请宣付立传表章，旷典日致猥滥，仁堪为不愧云。
