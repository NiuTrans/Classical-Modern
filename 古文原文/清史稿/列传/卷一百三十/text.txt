书麟弟广厚觉罗吉庆觉罗长麟费淳百龄伯麟
书麟，字绂斋，高佳氏，满洲镶黄旗人，大学士高晋子。初授銮仪卫整仪尉，累迁冠军使，擢西安副都统。乾隆三十八年，大军征金川，命为领队大臣，从参赞大臣丰升额，力战辄先登，克坚碉数十，功最。金川平，加等议叙，图形紫光阁。授广西巡抚，以父忧去。起，署兵部侍郎。
四十九年，出为安徽巡抚，岁旱，请留漕粮五万石、关税银三十五万两赈之。阜阳有荒地六千馀顷，疏请宽限清釐，民间交易用官弓丈量，以杜欺隐，期於渐复旧额。帝以书麟尽心民瘼，予优叙。黄、运两河漫溢，帝因两江总督李世杰未谙河工，命书麟佐之。与世杰及河督李奉翰议，漫口有四，惟司家庄、汤家庄两处分溜，急兴工堵筑；又奏： 桃源境内河流因顺黄坝生有淤滩，水势纡折不畅。於玉皇阁下挑引河，俾黄流东注会清，以资宣泄。 
五十二年，擢两江总督。书麟素行清谨，出巡属邑，轻骑减从，民不扰累，特诏嘉之。和珅柄政，书麟与之忤。未几，有高邮巡检陈倚道揭报书吏假印重徵事，遣重臣鞫实，坐书麟瞻徇，下部严议；又失察句容书吏侵用钱粮，褫职，遣戍伊犁。寻起为山西巡抚。内阁学士尹壮图论州县亏空由於派累，疆臣中惟李世杰、书麟独善其身，和珅尤忌之，命壮图赴各省清查仓库，自山西始，壮图因获谴。五十六年，仍授两江总督。两淮盐政巴宁阿交结商人，坐书麟徇庇，复夺职，予三等侍卫，赴新疆效力。
嘉庆四年，和珅败，召授吏部尚书，兼正红旗汉军都统，加太子少保。寻协办大学士，授闽浙总督。弟广兴，以首发和珅奸擢官，既得官，多所弹击，书麟不善所为，尝於帝前言之。至是，广兴以掌四川军需获咎，书麟请严治，且自引罪，诏宥之。调云贵，鞫前督富纲，得其贪婪状，论如律；又按问云南巡抚江兰讳灾，得实，褫江兰职。时倮夷不靖，疏陈江兰所奏不实，办理草率，帝嘉其公正。遂亲赴黄草坝督兵分路进剿，擒贼首李文明等，遣降倮入箐招谕，晓以利害，夷众五十二寨悔罪输诚；以土司苛派扰夷，立牌申禁：优诏褒赉，加太子太保。
五年，调湖广，督师剿襄阳青、蓝、黄三号教匪。会长龄等已败贼瓦房口，书麟以东川、保丰为粮运要路，亲往截剿。帝念其年逾七旬，奔驰山谷间，贼情诡诈，戒毋冒险轻试。六年，由竹山、房县进剿徐天德，擒斩甚众。疏言： 剿贼之法，以固民心、培民气为要。抚辑得宜，贼即是民；任其失所，民即是贼。 帝俞之。川匪苟文明等由陕西平利越老林图窜房县，偕长龄、明亮进击，遇贼狮子崖，大败之；复分兵伏佘家沟、高尖山，天德等来袭，却之。疏请於襄阳添设提督，移协镇於郧阳、竹山二处。天德等屯聚茅伦山，令孙清元等分队破之。因病乞解职，遣侍卫率御医驰视。未几，卒於军，帝深惜之，赠太子太傅，封一等男爵，以子吉郎阿嗣，谥文勤。寻以倭什布治饷迟误，诏斥书麟知而不举，念其清廉公正，治军成劳，奠醊恩礼仍有加焉。
弟广厚，乾隆四十三年进士。由工部主事历御史，出为江西吉南赣宁道，迁甘肃按察使。嘉庆初，偕总兵吉兰泰击教匪张映祥、杨天柱於巩昌、秦州，进蹙诸白水江，歼焉。迁江西布政使，调甘肃。贼出没於岷州、礼县间，广厚督兵由岷州遮羊铺遏其冲，保完善之地，境内乂安。调广东，坐与总督那彦成游宴，解职，予三等侍卫，为库车办事大臣，调哈喇沙尔。官至安徽、湖南巡抚。卒。
觉罗吉庆，隶正白旗。父万福，骑都尉，官江宁将军，兼散秩大臣。吉庆由官学生补内阁中书，迁侍读，历御史。乾隆五十年，嗣世职。擢镶白旗蒙古副都统，累迁兵部侍郎。命赴山东、湖南、湖北、河南谳狱，均称旨，调户部。
五十六年，出为山东巡抚，岁祲，截留漕米三十万石，拨豫、东军船运米赈饥。调浙江，闽海渔船赴浙洋剽掠，吉庆於岛岙编保甲，禁米出洋，严缉代卖盗赃；兼署提督，获海盗陈言等，及临海邪匪李鹤皋，置之法。盐政岳谦执拗病民，劾罢之，遂兼盐政。
嘉庆元年，擢两广总督，劾水师提督路超吉不胜任，贬超吉秩。二年，广西西隆亚稿寨苗匪句结贵州仲苗，窜踞八渡，率提督彭承尧进剿，克其要隘。黔苗潜渡百乐窥泗城，令副将德昌等分路攻扑，毁苗砦十有九；进攻亚稿，至戛雄遇贼，大败之。永丰、百乐等苗目渡江降，给酒食，令回寨招抚。亚稿山路陡峻，选精卒由间道潜袭，克其巢，斩首千级，以功加太子太保，赐双眼花翎。亚稿之捷，投诚者十馀寨，惟附近那地、小河、广平、蒙里等寨犹恃险抗拒，会云南兵至，会剿，尽克之。贼首龙登连父子乞降，粤境悉平。六年，命协办大学士、总督如故。
吉庆居官廉而察吏疏，博罗县重犯越狱，司府徇隐；又通省赃罚银按县派徵，为臬司漏规。事并上闻，诏斥其因循。陈烂屐四者，於博罗山中纠众为添弟会，知府伊秉绶请发兵往捕，吉庆为提督孙全谋所蔽，未许。七年，陈烂屐四果剽掠作乱，扰及数县，遣师擒斩之。馀党曾鬼六复勾结永安诸贼相继起，吉庆驰往剿捕，请调江西兵二千为助。诏斥其张皇，始疑之。寻败贼於义容墟，曾清浩率众四千馀人缴械降。全谋擒贼渠薛文胜，暨匪众四百馀，悉诛之。事闻，帝以吉庆奏报前后不符，措置失当，罢协办大学士，留总督任，命那彦成往按。
吉庆复奏永安降匪多，请留兵防范，诏斥〈页〉结局，解任听勘。巡抚瑚图礼素与有隙，既奉密谕诇察，遂疏劾其疲软不职，那彦成犹未至，独鞫之，据高坐，设囚具，隶卒故加诃辱。吉庆恚曰： 某虽不肖，曾备位政府，不可受辱伤国体！ 因自戕。帝闻，命那彦成陈状，寻以吉庆素廉洁，治匪有功，无故轻生，诏免追论。
子寿喜，仍袭世职，坐事黜，以弟常喜嗣。
觉罗长麟，字牧庵，隶正蓝旗。乾隆四十年进士，授刑部主事。貌奇伟，明敏有口辩，居曹有声。历郎中，出为福建兴泉永道，累迁江苏布政使。五十一年，召授刑部侍郎。
五十二年，授山东巡抚，责所属濬河道，修四十一州县城工；捕钜野、汶上剧盗田玉堂等，置之法：诏嘉奖。劾莱州知府徐大榕治平度州民罗有良狱，误拟，大榕诉於京，刑部尚书胡季堂等往鞫，不直长麟。帝以防河有劳，特宽之。复以审拟滨州举人薛对元罪失实，褫职，留修城工。未几，授江苏巡抚。尝私行市井间访察民隐，擒治强暴，禁革奢俗，清漕政，斥贪吏，为时所称。
五十七年，调山西。入觐时，有市人董二诬告逆匪王伦潜匿山西某家，和珅於宫门前言，务坐以逆党。长麟至官，访悉某实董仇家，故倾陷，慨然曰： 吾发垂白，奈何灭人族以媚权相？ 终反坐董二，和珅大忤。
调浙江，擢两广总督，加太子少保。整顿水师，擒获海盗。六十年，调署闽浙。会将军魁伦劾总督伍拉纳、巡抚浦霖贪纵，并闽省库藏亏绌事，命长麟按治，未得实，诏切责，乃奏婪索纳贿状。伍拉纳故和珅姻戚，帝疑长麟瞻徇，并斥其平日沽名取巧，夺职，予副都统衔，赴叶尔羌办事。寻授库尔喀拉乌苏领队大臣，调喀什噶尔参赞大臣。奏减回子王公年班进京行李，以恤驿站。罢回民土贡。有边警，请调兵堵剿，诏以张皇斥之。
嘉庆四年，授云贵总督，调闽浙。五年，调陕甘。时教匪未靖，劝民筑堡团练，令川、陕、豫、楚交界处，一体仿行，募精壮难民入伍。督师败伍金柱於唐家河，又击於傅家镇。将军富成来援，战殁。复偕固原提督庆成击贼於沔阳乾沟河。六年，迭败高天德、马学礼於铁炉川、旧州铺、纲厂、武关，擒襄阳贼首马应祥，诏嘉奖。寻以副将萧福禄搜捕汧阳悄悄会匪，滥杀邀功，仁宗疑之，诇察得实，斥长麟徇庇，停其议叙。又以傅家镇之战，漫无筹措，致富成阵亡。七年，召回京，降署吏部侍郎，迁礼部尚书，兼都统。复命督两广，以母老留京。
八年，授兵部尚书，调刑部，兼管户部三库。十年，兼翰林院掌院学士，寻协办大学士。十三年，命偕尚书戴衢亨察视南河。长麟至清江浦，闻安徽诸生包世臣习河事，亲访之，同视海口，实不高仰，用其说罢改道之议。与衢亨通筹河工，具得要领，帝嘉之。复偕衢亨清查两淮盐务，责盐政每年杂费悉报部覈销，以息浮议。
十五年，以目眚久在告，特诏解职。逾年，卒，谥文敏。
费淳，字筠浦，浙江钱塘人。乾隆二十八年进士，授刑部主事。历郎中，充军机章京。出为江苏常州知府，父忧去。服阕，补山西太原，擢冀宁道。累迁云南布政使，有惠政。以母老乞终养，丧除，起故官。六十年，擢安徽巡抚，调江苏。嘉庆二年，疏言： 淮、徐、扬三府属被水洼地，责州县劝植芦苇，以收地利。应纳钱粮，即照芦课改折徵输。 诏议行。调福建，复还江苏。四年，擢两江总督。
淳历官廉谨，为帝所重，两淮盐政徵瑞与淳为姻家，免其回避。时南河比岁漫溢，淳以江督事繁，自陈未谙河务，乞免兼管，允之。命淳与总河详议河务工程，应行分办事具闻，帝密询漕督蒋兆奎等优劣，谕曰： 安民首在任贤，除弊必先去贪。汝操守虽优，察吏过宽。去一贪吏，万姓蒙福；进一贤臣，一方受惠。其悉心访闻，慎勿迎合朕意，颠倒是非。 淳具以实闻。有匿名讦告常州知府胡观澜者，下淳按治，疏纠观澜与江阴知县杨世绶勒派累民，得实，请严谴。诏斥不先劾，以平日廉洁，覆奏无徇隐，宽之。寻劾盐巡道彭翼蒙奢侈糜费，褫翼蒙职。复劾漕运总督富纲私受卫弁餽银，时富纲已调云贵总督，命吉庆严鞫，置诸法。漕运旗丁苦累，屡议加徵调剂，偕漕督铁保疏陈： 原徵随漕项下有款可拨，以裨运丁；又旗丁月米，令州县改给折色，应领运费，责粮道放给，以免层层剥削。 如所请行。
五年，邵家坝河工合龙，加太子少保。六年，以足疾乞归医治，允之，命毋解职。寻称足疾已瘳，若遵旨回籍，转涉欺蒙，诏嘉其得大臣体，赐内府药饵。七年，宿州土匪王潮名纠众戕官，檄镇将剿捕。事定，请於宿之南平集设抚民同知，裁宁国府同知，移驻其地，并调设营汛，从之。八年，召授兵部尚书。时河决河南衡家楼，横溢张秋以南，由盐河入海，有妨漕运，命淳往勘治，於张秋西岸加宽裹头，东岸加高长堤，以防溜势北掣，南口趁汶水北注之势，引归河身；北口自大溜迤北，分导馀流，以资挽运：并仿南河刷沙法，制混江龙铁篦船以疏淤。明年，粮运过张秋无阻，降诏褒赉。调吏部尚书、协办大学士。十一年，偕尚书长麟按问直隶藩司书吏侵冒钱粮狱，鞫实，论如律。
十二年，拜体仁阁大学士，管理工部，兼管户部三库。十四年，以库银被窃，镌秩留任。已，复坐失察工部书吏冒领三库银，诏切责，削宫衔，左迁侍郎，调兵部。逾年，复授工部尚书。十六年，卒，复大学士，谥文恪，祀云南名宦。
百龄，字菊溪，张氏，汉军正黄旗人。乾隆三十七年进士，选庶吉士，授编修。掌院阿桂重之，曰： 公辅器也！ 督山西学政，改御史，历奉天、顺天府丞。百龄负才自守，不干进，邅回閒职十馀年。
仁宗亲政后，始加拔擢。嘉庆五年，出为湖南按察使，调浙江，历贵州、云南布政使。八年，擢广西巡抚。武缘县有冤狱，诸生黄万镠等为知县孙廷标诬拟大辟，百龄下车，劾廷标逮问，帝嘉之，赐花翎；洎定谳，特加太子少保。十年，调广东。南海、番禺两县蠹役私设班馆，羁留无辜，为民害，重惩之；劾罢纵容之知县王轼、赵兴武，严申禁令：诏予优叙。寻擢湖广总督。两湖多盗，下令擒捕，行以便宜，江、湖晏然。未几，王轼讦百龄在粤用非刑毙命，逼勒供应，临行用运夫二千馀名。总督那彦成疏劾，并及到湖北后，截留广东会奏批摺。命吴熊光等按鞫，议褫职遣戍，帝原之，命效力实录馆。寻予六品顶戴，赴福建治粮饷，事竣，授汀漳龙道。擢湖南按察使，调江苏，以病归。病痊，授鸿胪寺卿，历山东按察使，就擢巡抚。
十四年，擢两广总督。粤洋久不靖，巨寇张保挟众数万，势甚张。百龄至，撤沿海商船，改盐运由陆，禁销赃、接济水米诸弊。筹饷练水师，惩贪去懦，水师提督孙全谋失机，劾逮治罪。每一檄下，耳目震新。巡哨周严，遇盗辄击之沉海，群魁夺气，始有投诚意。张保妻郑尤黠悍，遣朱尔赓额、温承志往谕以利害，遂劝保降，要制府亲临乃听命。百龄曰： 粤人苦盗久矣！不坦怀待之，海氛何由息？ 遂单舸出虎门，从者十数人，保率舰数百，轰炮如雷，环船跪迓，立抚其众，许奏乞贷死。旬日解散二万馀人，缴炮船四百馀号，复令诱乌石二至雷州斩之，释其馀党，粤洋肃清。帝愈嘉异之，复太子少保，赐双眼花翎，予轻车都尉世职。
十六年，再乞病，回京，授刑部尚书，改左都御史，兼都统。未几，授两江总督。时河决王家营，上游绵拐山、李家楼并漫溢，论者谓河患在云梯关海口不畅，多主改由马港新河入海。百龄亲勘下游，疏言： 海口无高仰形迹，亦无拦门沙堤。其受病在上年挑河二段内积淤三千馀丈。又亲至马港口以下，见淤沙挑费更钜，入海路窄。二者相较，仍以修濬正河为便。并请加挑灶工尾以下河身，两岸接筑新堤，於七套增建减水坝，修复王营减坝，重建磨盘埽。 诏如议。百龄年逾六旬始生子，值帝万寿日，闻之，赐名紥拉芬以示宠异，勉其尽心治河。次年春，诸工先后竣，漕运渡黄较早，迭加优赉，赐其子六品荫生。洪湖连年水涨，五坝坏其四，诏责急修。百龄以礼坝之决，由於河督陈凤翔急开迟闭，以致棘手，奏劾之。凤翔被严谴，诉道厅请开礼坝时，百龄同批允；又讦淮扬道朱尔赓额为百龄所倚，司苇荡营有弊。言官吴云、马履泰并论其举劾失当，命松筠、初彭龄往按。帝意方乡用，议上，专坐朱尔赓额罪，以塞众谤。十八年，命协办大学士，总督如故。
十九年，初彭龄奉命赴江苏同查亏帑，议不合。彭龄为所掣，恚甚，遂劾百龄受盐场税关餽遗，按之未得实，彭龄坐诬被谴。会盐运使廖寅捕逆犯刘第五，部鞫为伪。百龄亦坐失入，褫宫衔，罢协办大学士。江南莠民散布逆词，连及百龄，严诏责捕。二十年，获首、从方荣升等百五十人，并抵法，复宫衔，封三等男爵，兼署安徽巡抚。是年冬，病甚，命松筠往代，卒於江宁。帝闻，悼惜，诏复协办大学士，遣侍卫赐奠，许柩入城治丧。将遣皇子奠醊，既而以江北灾民未能抚恤，停其奠醊，仍赐祭葬如例，谥文敏。子紥拉芬，袭男爵。
伯麟，字玉亭，瑚锡哈哩氏，满洲正黄旗人。由翻译举人授兵部笔帖式，擢右春坊右赞善，累迁内阁学士。乾隆五十七年，授盛京兵部侍郎，寻授山西巡抚。
嘉庆九年，擢云贵总督。十年，缅甸与暹罗属夷戛于腊构衅，求助於孟连土司刀派功，往援遇害，失其印。伯麟以刀派功祸由自取，惟责暹罗缴所得印。十一年，缅甸请预期纳贡。伯麟知其与暹罗构兵，为求助地，却之。后缅甸为戛于腊所败，果来乞援，伯麟拒勿应，戛于腊旋亦败走。缅兵次车里土司界，严兵守边，移檄训戒，缅兵遂退。迤南江外倮匪入边劫掠，遣普洱镇总兵那林泰剿平之。十三年，缅甸四大万头目来请十三板纳地，伯麟责其冒昧，谕以十三板纳为九龙江土司所辖，俱属内地，毋生觊觎，诏嘉其得体。十四年，入觐，赐花翎。
十七年，腾越边外野寨头目拉幹出扰，遣兵擒之。缅宁、腾越要隘旧设土练一千六百名，久废，规复其制，给旷土耕种。僧铜金从倮夷李文明为乱，已悔罪投诚，更姓名为张辅国，充南兴土目；至是复勾结倮众侵扰，伯麟赴缅宁督土司会剿。十八年正月，进逼南兴，破其巢，辅国就戮，边境肃清。增设腾越镇马鹿塘、大坝二汛。
二十二年，临安边外夷人高罗衣自称窝泥王，伪署官职，纠众万馀，攻杀土目龙定国，扰瓦渣、溪处两土司境，渡江窥伺内地，伯麟亲往剿平之。议定善后条规，使各土司绥靖夷民，以安反侧。叙功，加太子少保。寻命协办大学士，仍留总督任。二十三年，罗衣从侄高老五窜藤条江外复为乱，扰及郡城。督师剿擒之，馀党悉歼。增设临安江内东、西两路要隘塘汛官兵，以江外烟瘴最盛，降夷就抚，裁撤留防兵练。二十五年，召授兵部尚书，兼都统。复疏陈滇、黔边务六事，如议行。
道光元年，拜体仁阁大学士，管理兵部。寻以年老休致，仍充实录馆总裁。三年，万寿节，与十五老臣宴。逾年，卒，谥文慎。
伯麟任边圻凡十六年，廉洁爱民，士林尤感戴之。还朝后，以旗人生计为忧，疏陈调剂事宜，深中利弊。论者谓有名臣风。
论曰：仁宗倚畀疆臣，膺重寄者，多参揆席。书麟、吉庆并勤劳军事，而尽瘁辱身，有幸不幸焉。长麟、费淳先后治吴，一严一宽，才德互有优绌。百龄号能臣之冠，机牙锋锐，凌轹一时，晚节乃招物议。如伯麟之安边坐镇，遗爱不湮，识量岂易及哉？
