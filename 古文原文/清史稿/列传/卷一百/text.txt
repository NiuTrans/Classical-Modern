兆惠阿里衮子丰升额布彦达赉舒赫德子舒常
兆惠，字和甫，吴雅氏，满洲正黄旗人，孝恭仁皇后族孙。父佛标，官至都统。兆惠，以笔帖式直军机处。七迁至刑部侍郎、正黄旗满洲副都统、镶红旗护军统领。乾隆十三年，命兼领户部侍郎。赴金川督粮运，疏论粮运事，并言诸将惟乌尔登，哈攀龙勇往，并及诸行省遣兵多不实。上命告经略傅恒覈实。师还，命覈军需。调户部侍郎。赴山东按传钞尚书孙嘉淦伪疏稿，暂署巡抚。十八年，命赴西藏防准噶尔。十九年，议用兵，命协理北路军务，并督粮运。二十年，命驻乌里雅苏台。准噶尔台吉噶勒藏多尔济降，命兆惠畀以牲畜。是岁阿睦尔撒纳叛，陷伊犁。命兆惠移驻巴里坤，兼督额林哈毕尔噶台站。二十一年，师收复伊犁。上以定西将军策楞不胜任，召兆惠还京授方略，未行，命逮策楞，并解紥拉丰阿定边右副将军以授兆惠。
时阿睦尔撒纳北遁哈萨克，定西将军达尔党阿逐捕未得，上命还师。厄鲁特诸宰桑从军者谋为乱，绰啰斯汗噶勒藏多尔济告兆惠，巴雅尔入掠其牧地。兆惠令宁夏将军和起将百人徵厄鲁特兵往御，而噶勒藏多尔济从子紥那噶尔布及宰桑呢吗、哈萨克锡喇、达什策零等阴通巴雅尔，中途变作，和起死之。
兆惠自伊犁将五百人逐捕，经济尔哈朗至鄂垒紥拉图，与达什策零战，大败之。逐贼战於库图齐，再战於达勒奇，杀贼数千。二十二年正月，至乌鲁木齐。噶勒藏多尔济、紥那噶尔布等诸贼皆会，日数十战，马且尽。师步行冰雪中，至特讷格尔，遂被围。巴里坤办事大臣雅尔哈善先遣侍卫图伦楚将兵八百益兆惠军。会兆惠遣军校云多克德楞彻自围中出，诣雅尔哈善言转战状，事闻，上嘉兆惠奋勇，封一等武毅伯，授户部尚书、镶白旗汉军都统、领侍卫内大臣。
及图伦楚兵至，围解，兆惠得新兵，复逐捕巴雅尔至穆垒河源。巴雅尔已徙牧他处，乃还师巴里坤。上以兆惠远道旋师，逐贼不怠，赉御用玉韘、荷包、鼻烟壶，命同定边将军成衮紥布分路剪除厄鲁特。兆惠旋偕参赞大臣鄂实等自额林哈毕尔噶进剿。时紥那噶尔布已杀噶勒藏多尔济。会阿睦尔撒纳自哈萨克盗马窜还伊犁，掠紥那噶尔布牧地。
兆惠察回部头人布拉呢敦、霍集占叛有迹，令参赞大臣富德逐捕阿睦尔撒纳，而驻师济尔哈朗以待。上责兆惠与成衮紥布急回部、缓阿睦尔撒纳，失轻重。兆惠乃率师继富德以北，遣使宣谕左右哈萨克，师复进次额密勒西岸。富德师至塔尔巴哈台，获逃渠巴雅尔及其孥，槛送京师，语详富德传。哈萨克汗阿布赉使献马，并具表请入觐，上降敕宣谕。阿布赉使言阿睦尔撒纳以二十骑来投，约诘朝相见，令先收其马并及牛羊。阿睦尔撒纳惊走，获其从子达什车凌、宰桑齐巴罕，缚送兆惠，兆惠以闻，命槛车致京师。兆惠分遣诸将图伦楚、三达保、爱隆阿击败阿睦尔撒纳属众，降其渠纳木奇父子，送京师。兆惠复进，与富德军合，诇阿睦尔撒纳已入俄罗斯。上命还师。
旋授兆惠定边将军，讨布拉呢敦、霍集占。兆惠奏请屯田乌鲁木齐，以来春进讨，倘不能即入回部，则且积穀市马为持重，上责其怯懦。二十三年正月，兆惠以厄鲁特人在沙喇伯勒尚万户，当先剿除，乃专力回部。上授雅尔哈善靖逆将军，趣进师；命兆惠剿厄鲁特事竟，别道合攻。并谕兆惠： 厄鲁特性反覆，往往自残杀。毋以其乌合稍众，过疑虑。 兆惠与副将军车布登紥布等分四道进剿：兆惠趋博罗布尔噶苏，车布登紥布趋博罗塔拉，副都统瑚尔起等趋尼勒喀，侍卫达礼善等趋齐格特，皆会於伊犁。厄鲁特众纷纭溃窜，遂尽歼焉。
上以贼渠哈萨克锡喇、鄂哲特等十馀人皆未获，命兆惠等加意奋勉。四月，兆惠获鄂哲特送京师，疏言： 准噶尔事将蒇，请自伊犁移师合攻回部。 上仍责兆惠俘哈萨克锡喇等。既又令赴库车察军事，还京师，诏未至而兆惠师已发，会雅尔哈善围库车，霍集占突围走。上逮雅尔哈善，以兆惠代将。兆惠中途疏言： 将八百人赴库车，当与雅尔哈善协力剿贼，不原靦颜遽还。 上奖其肫诚勇往，赐双眼孔雀翎。
既至军，诇霍集占自库车出入叶尔羌城守，乃帅师往捕。道阿克苏，头人颇拉特降。和阗头人霍集斯故擒达瓦齐有功，至是亦来附，并招乌什头人俱降，遂薄叶尔羌。兆惠兵止四百，自乌什至此千五百里，马行乏，择要隘屯兵。霍集占出战，三败，保城不复出。兆惠遣副都统爱隆阿以八百人扼喀什噶尔来路阻贼援，而率师临葱岭南河为阵。葱岭南河者即喀喇乌苏，译言黑水，故时谓兆惠军为黑水营。
兆惠念兵寡而城大，不任攻，谍言贼牧群在城南英峨奇盘山，乃帅轻骑躏其牧地，且致贼为野战。渡黑水才四百骑而桥圮，霍集占挟数千骑出，师且战且涉水，士卒殊死战，五昼夜杀贼数千人。诸将高天喜、鄂实、三格、特通额皆战死。兆惠马再踣，面及胫皆伤，乃收兵筑垒掘濠以为卫，贼亦筑垒与我师相持。布拉呢敦自喀什噶尔至，助霍集占困我师。靖逆将军纳穆札尔等帅师赴援，中途遇回兵，力战，皆死之。上先事发索伦、察哈尔、健锐营及陕、甘绿旗兵济兆惠师；闻兆惠被围，促富德赴援，又命阿里衮选战马三千送军前。兆惠发阿克苏，令舒赫德驻守。至是遣使令以被围状入奏，上奖兆惠统军深入，忠诚勇敢，进封武毅谋勇一等公，并赐红宝石帽顶、四团龙补服。
霍集占既逼我师为长围，相持数月。贼自上游引水谋灌我师垒，我师於下游沟而泄之。我师垒迫深林，贼发枪弹著林木中，我师伐为薪，得弹，用以击贼，常不匮。水不给，贼引水，反得饮，又掘井恒得泉。发地得藏粟一百六十窖，掠野得马驼千馀。迫岁暮，围合已三月，军中粮渐尽，士卒煮鞍革，甚或掠回民以食。布拉呢敦、霍集占以围久不下，会布鲁特掠英吉沙尔，而兆惠即以是日率师焚贼垒，所杀伤过当，疑兆惠与布鲁特相约，因遣使入我师请和。兆惠因其使射书谕以纳款当入觐，二酋亦射书请撤围相见。兆惠置不更答，而二酋自此攻稍缓。
二十四年正月，富德帅师至呼尔璊，遇回兵，转战五昼夜。阿里衮送马至，合军复战。布拉呢敦出战，中弹伤，还喀什噶尔。师至叶尔羌河岸，阿里衮与爱隆阿合军为右翼，富德及舒赫德为左翼，逐贼，以次徐进。兆惠自围中望见火光十馀里，马驼群嚣尘上，知援集，乃率馀军破垒出，与诸军相合，引还阿克苏。上为赋黑水行纪其事。兆惠疏辞进封及章服，谕毋辞，并以其母老，时遣人存问。
霍集占之党攻和阗，上以兆惠、富德既合军急引还，谓富德不得以援兆惠为毕事，兆惠为帅被围待援，尤不当遽引师退。谕趣富德援和阗，兆惠当就现在兵力加意奋勉，以竟全功。兆惠督诸将分道进攻，布拉呢敦弃喀什噶尔，霍集占亦弃叶尔羌同遁。兆惠师至喀什噶尔，抚定馀众，富德亦收叶尔羌，为画疆界，定贡赋，铸泉币，并分屯满、汉兵驻守。富德师复进，追及霍集占，战於阿勒楚尔，再战於伊西洱库尔淖尔。布拉呢敦、霍集占窜入巴达克山，师从之。巴达克山汗素勒坦沙初言霍集占中弹死，生获布拉呢敦；复言两酋已皆死，献霍集占首。上加兆惠宗室公品级、鞍辔，并授其子侍卫。兆惠复抚定霍罕额尔德尼伯克所属四城，并齐哩克布鲁特、额德格纳布鲁特、阿济毕部众，请留兵分驻叶尔羌、喀什噶尔诸城。复定各城伯克更番入觐例。二十五年二月，师还，上幸良乡，於城南行郊劳礼。兆惠入谒，赐朝珠及马，从上还京。饮至，赉银币。图形紫光阁。
二十六年七月，命协办大学士，兼领刑部。旋令偕大学士刘统勋按杨桥河决。二十七年，复偕统勋勘江南运河。二十八年，直隶水灾，命勘海口，疏天津、静海诸县水道。复命偕两江总督尹继善筹濬荆山桥河道。二十九年十一月，卒。上临其丧，赠太保，谥文襄。嘉庆元年十一月，命配享太庙。
子紥兰泰，尚高宗女和硕和恪公主，袭爵，授额驸。
阿里衮，字松崖，钮祜禄氏，满洲正白旗人，尹德第四子，而讷亲弟也。乾隆初，自二等侍卫授总管内务府大臣。迁侍郎，历兵、户二部。五年，命与佥都御史朱必堦如山东勘巡抚硕色报歉收失实状。疏言： 兰山、郯城被水最甚，请缓徵新、旧赋，而以官帑市穀补社仓。 复命与江南河道总督高斌如江西勘巡抚岳濬等徇情纳贿状，鞫实，濬坐黜。
六年，侍郎梁诗正奏八旗兵丁当分置边屯，复命与大学士查郎阿如奉天相度地势。上言： 地宜耕者，吉林乌拉东北拉林、阿尔楚克，阿尔楚哈东飞克图，齐齐哈尔东南呼兰，西南黑尔苏站、刷烟站，白都讷东八家子至登额尔者库，皆沃壤；呼兰东佛忒喜素素富林木，惟地高下各异。墨尔根寒暑早，齐齐哈尔砂碛，吉林乌拉无馀地，宁古塔山深，乌苏里产葠，皆不宜耕。 议政王大臣用其议，移屯自拉林、阿尔楚哈始。
八年，命如湖南勘巡抚许容劾粮道谢济世狂纵状，白济世枉。命即署巡抚，历河南、山西、山东诸省。十四年，讷亲诛，令分任讷亲偿帑。旋以兄弟不相及，命免之。上将巡五台，阿里衮疏请於台怀建行宫，太原就巡抚署增建群室，上不许。阿里衮别疏荐参将傅谦，大学士傅恒弟也，上责其不当，诏切责。十五年，授湖广总督。湖北巡抚唐绥祖为前总督永兴劾罢，阿里衮白绥祖无受赇状，永兴坐黜。十六年，移两广总督。东莞民莫信丰谋为乱，讨平之。寻居母忧，还京师。授户部侍郎，擢尚书，历刑、工、户三部，兼镶白旗汉军都统。
二十一年四月，命军机处行走。时上方责诸将逐捕阿睦尔撒纳，定西将军达尔党阿出西路。五月，命阿里衮佐达尔党阿，在领队大臣上行走。九月，师至雅尔拉，遇贼再胜。十月，命与达尔党阿还京师。二十二年正月，上以成衮紥布为定边左副将军，会师巴里坤，阿里衮仍在领队大臣上行走。二月，达尔党阿以失阿睦尔撒纳削爵，阿里衮亦坐降户部侍郎，旋兼正白旗蒙古副都统。
时回部大和卓木布拉呢敦、小和卓木霍集占分据叶尔羌、喀什噶尔为乱，於是沙拉斯、玛呼斯诸部游牧与相应。九月，阿里衮与都统满福自阿斯罕布拉克、和什特哷克取道至哈喇沙尔，搜山杀敌。复进至塔本顺和尔、纳木噶，俘男妇二百馀。十二月，满福为郭多克哈什哈诱戕，沙拉斯、玛呼斯遁库车诸处。阿里衮复进次哈喇沙尔西南库尔勒。二十三年正月，复进逐敌至呼尔塔克山，获玛呼斯得木齐额默根等。四月，阿里衮自鲁克察还师，驻巴里坤。上先得伯克素赉玛奏，阿里衮方搜捕玛哈沁将还师，与阿里衮疏言师向呼尔塔克山不相应，上因责阿里衮中途迁延，罢侍郎，以副都统革职留任。
六月，靖逆将军雅尔哈善攻库车，霍集占赴援，入城守，已，复走还叶尔羌。上为罢雅尔哈善，而督定边将军兆惠攻阿克苏，遂进逼叶尔羌。十一月，命阿里衮选马三千、驼七百益兆惠军。兆惠攻叶尔羌不克，濒黑水结寨，霍集占为长围困之。上闻，授富德定边右将军、阿里衮参赞大臣，援兆惠。是月命袭封二等公。十二月，授兵部尚书、正红旗蒙古都统。二十四年正月，富德师至呼尔璊，霍集占出战，五日四夜未决。阿里衮以驼马至，乘夜分师为两翼斫阵，斩千馀级。布拉呢敦中创，与霍集占并败走。援兆惠全师以还。上以阿里衮送马济军，如期集事，且杀贼多，加云骑尉世职，例进一等公。七月，霍集占走巴达克山部，阿里衮与富德等帅师从之，降其众万二千有奇。阿里衮以五百人驻伊西勒库尔淖尔西截隘，复分兵出其南，遇敌，夺其家属辎重，降二千有奇。复将选兵二百逾岭逐敌。巴达克山部旋纳款，以霍集占首献。行赏，赐阿里衮双眼孔雀翎。
二十五年，召还京师。六月，自喀什噶尔行次叶尔羌，会雅木紥尔回酋迈喇木煽讹谓阿睦尔撒纳复入阿克苏，群起为乱。乃复还喀什噶尔，率八百人以出，至伯什克勒木，迈喇木等以千馀人拒战，阿里衮督所部击破之。贼入城坚守，麾兵合围，夜四鼓，城人呼号乞降，迈喇木遁去。上奖阿里衮应机立办，授其子拜唐阿丰升额蓝翎侍卫。阿里衮旋捕迈喇木等送京师，复进丰升额三等侍卫，授其次子倭兴额蓝翎侍卫。十月，阿里衮还京师，授领侍卫内大臣，图形紫光阁。二十八年，加太子太保。二十九年，授户部尚书、协办大学士。
时缅甸乱，南徼兵连数岁。三十一年春，将军明瑞深入，上授阿里衮参赞大臣，驰传至军。二月，明瑞战死猛腊，大学士傅恒出为经略，授阿里衮及阿桂为副将军，并令暂领云贵总督，率师驻永昌。朝议： 明年进兵。今岁秋夏瘴退，先收普洱、思茅边外诸小部落。 阿里衮疏言： 边外十三板纳皆内属不为乱，惟召散、整贝、猛勇三部附缅甸。 当用兵时，刑部尚书舒赫德在军，与云南巡抚鄂宁密疏议抚。六月，缅甸使头人请款，阿里衮拒之，以闻。上命置毋答，并谴舒赫德等。七月，阿里衮疏请绝缅甸贸易，并治云南省城至永昌道，抚慰沿边诸土司，借帑俾市籽种牛具，皆得俞旨。十二月，阿桂兵至，共发兵出边，未深入而还。
三十四年二月，上摘云贵总督明德疏语，以军中马羸责阿里衮等，下部议夺职，命宽之。三月，傅恒至军，与阿里衮等议进兵渡戛鸠江，西攻猛拱、猛养两土司，向阿瓦。阿瓦，缅甸都也。偏师至猛密，夹江而下，造舟蛮暮通往来。七月，师行。初，阿里衮病疡，上遣医就视良愈，至是复大作。傅恒令留永昌治疾，阿里衮坚请行。师进，缅甸兵不出。十月，傅恒还师蛮暮，复进攻老官屯，驻戛鸠江口。缅甸兵水陆并至，傅恒、阿桂军江东，阿里衮军江西，迎战。敌结寨自固，阿里衮率兵七百攻之，敌百馀弃寨走。把总姚卓杀敌，夺其旗，师锐进，敌四百馀亦遁。复战，会日暮，敌不能坚守，皆引去。凡破寨三，杀敌五百馀。傅恒亦遘疾，诸将议毋更进兵，阿里衮曰： 老官屯贼寨，前岁额尔登额攻未克。距此仅一舍，不破之何以报命？ 策马行，傅恒以下皆从之，寨坚，攻不克。阿里衮疾甚，犹强起督攻，视枪炮最多处辄身当之。傅恒虑其伤，令将舟师，毋更与攻寨。十二月，卒於军，谥襄壮，祀贤良祠。以丰升额金川功，追加封号为果毅继勇公。子丰升额、倭兴额、色克精额、布彦达赉。
丰升额，自三等侍卫袭封一等公，擢领侍卫内大臣，署兵部尚书、镶蓝旗蒙古都统。三十五年八月，命在军机处行走。金川再用兵，定边左副将军温福为帅，劾参赞大臣伍岱乖谬。上命丰升额往勘，因授丰升额参赞大臣。五月，丰升额攻东玛寨，伪退以致敌，令章京佛伦泰、富尔赛突起偪寨，侍卫伸达苏发钜炮，敌惊卻，多坠崖死，遂克东玛。六月，攻固卜济山梁。师至色尔渠，令乌什哈达、巴三泰等左右进攻。丰升额出中路，发炮堕碉。乌什哈达等引兵出岩下，丰升额自山径策应鏖战，敌大奔。七月，复克色尔渠大碉及卡房百馀。卡房，敌所置堠也。旋与温福大军合，十月，克路顶宗、喀木色尔诸寨。复进克兜乌山梁及附近诸寨。十一月，克博尔根山，夺玛觉乌大寨。再进克明郭宗，下碉卡九十馀。克嘉巴山，焚经楼。语详温福传。十二月，授丰升额副将军。
三十八年正月，与将军温福、副将军阿桂议分道并进，温福自功噶尔拉进攻噶尔萨尔，阿桂自僧格宗经纳围纳紥木，至当噶尔拉，待温福军至，与合攻噶拉依。丰升额自章谷、吉地经绰斯甲布，温福分遣参赞大臣舒常驻军於此，与合攻勒乌围。丰升额驻军宜喜，於其地设粮台，规进取。四月，考绩，加太子少保。温福师锐进，六月，次木果木。阿桂亦克当噶尔拉。上令丰升额攻大板昭，命未至，木果木师溃，温福死之。上闻败，命丰升额引兵自党坝、三杂谷至巴朗拉为阿桂声援。既闻阿桂自当噶尔拉全师而出，屯翁古尔垄，谕丰升额仍驻宜喜为犄角。
丰升额初未移军，分兵驻智固山，防后路。阿桂以定西将军为帅，十一月，收小金川全境。丰升额自宜喜攻克沙坝山梁碉卡，分敌势。十二月，阿桂定策自取谷噶，而令丰升额攻凯立叶，进兵。上命丰升额以五千人往攻，三十九年正月，师次萨尔赤鄂罗山，占其南雪山，又分兵屯孟拜拉山梁。阿桂遣纳木紥等将二千人与合军。二月晦夜半，丰升额帅师自达尔紥克北山澖越石蹋雪以进。次日黎明，至凯立叶山麓。山绝险，凡大峰各置碉，见我师至且近，枪石并发。丰升额督师直前冲击，与侍卫彰霭、明仁取第二峰，玛尔占、伊达里取第三峰，令领队大臣五岱营第三峰下。捷闻，上以碉据峰巅，仰攻不易克，命留五岱於此，而移军谷噶，与阿桂合军攻勒乌围。
阿桂遣谍告丰升额： 达尔紥克面当莫尔敏山，山旁地曰迪噶拉穆紥。师得此，绕出凯立叶后，夹攻易为力。 丰升额即遣兵占莫尔敏山，敌力争，绝我师前后不相属，卒败敌，取迪噶拉穆紥。丰升额寻从上命移军谷噶。六月，克色绷普，破碉十一。七月，克该布达什诺大碉。十月，自间道克墨格尔陟曰尔巴当噶西峰，破碉寨二百馀，得凯立叶山梁之半。命议叙，赉玄狐帽、貂马褂。十一月，攻格鲁古丫口，通党坝，遂进逼勒乌围。四十年正月，克甲尔纳堪布卓沿河诸碉寨。四月，破噶尔丹寺及噶朗噶木栅十七。五月，克丫口石碉八、木城四。再进，尽隳逊克尔宗诸碉寨。敕奖其奋勉，命封号加 继勇 字。七月，师至章噶，碉甚坚，碉外为壕三重，壕外立木栅。海兰察攻其中，丰升额督官达色、仁和等攻其左右，毁栅覆壕以度师，缘碉侧直上，自其巅俯攻，遂克之，并得其旁木城。八月，与阿桂合克勒乌围。九月，复进向噶拉依。十二月，克格隆古科布曲山梁。四十一年正月，克玛尔古当噶山梁。金川全部悉定。师围噶拉依，上命加丰升额一等子，以其弟布彦达赉袭爵。寻移户部尚书，赐双眼孔雀翎。二月，金川酋索诺木出降，致京师。
四月，师还，赉御厮马具鞍辔，图形紫光阁。四十二年十月，卒，赠太子太保，谥诚武。
布彦达赉，自三等侍卫累迁武备院卿。嘉庆间，授户部尚书、正白旗满洲都统、步军左翼总兵署统领。五年，卒，赠太子太保，谥恭勤。布彦达赉女为宣宗元妃，道光元年，册谥孝穆皇后，礼成，追封三等公。
舒赫德，字伯容，舒穆鲁氏，满洲正白旗人，徐元梦孙也。舒赫德，自笔帖式授内阁中书，累迁御史，充军机处章京。乾隆二年，疏言： 八旗生齿日繁。盛京、黑龙江、宁古塔三省土沃可耕。请将閒散移屯。并条议设公库，以各省税务专属旗员，赎旗地典於民者，以官地畀无地旗丁。以十年为期，次第施行。 上以税务专属旗员为非是，谕曰： 舒赫德此议，但知旗人生计艰难，不知国家设关，欲稽察奸宄，非为收税之员身家计也。朕日以砥砺廉隅勉臣工，尚恐其不能遵奉，而可以谋利导之乎？况各省税务本未分满、汉，旗员有廉洁者，何尝不可派委。大抵为上者施逮下之仁，惟有励以忠勤，示以节俭；为下者皆当早作夜思，宣力供职，以永受国家惠养。方可谓之计长久。盖厚其生计，不可不思，而长贪以为惠下，则未见其利，而且贻害，非所以教旗员，亦非所以爱旗员也。 初，雍正间，京师设官米局，收旗丁饷米存储平粜。舒赫德疏请复设，从之。五迁至兵部尚书，移户部尚书。
十三年，命从经略大学士傅恒征金川，授参赞，加太子太保。十四年，师还，留办军需奏销。命往云南、湖广、河南查阅营伍，并勘云南金沙江运铜水道。舒赫德疏言金沙江下游铜运无阻，上游四十馀滩多峻险，仍当陆运。总督张允随言上下游皆疏通，语不实。古州总兵哈尚德因古州被水，请移城，上令舒赫德相度。舒赫德请城内外疏积水，无待移建。十月，复移兵部尚书。十五年，疏言： 定例额兵百人缺二，谓之 名粮 ，为军中公使钱。惟缮治军器、巡防路费，每不给於用。马兵不宜於东南，其在西北，十居其八，亦可量减。藤牌兵全无实用。拟於马兵、藤牌兵内加增名粮，以备公用。 廷议允行。十二月，命如浙江勘海塘。十六年，命勘永定河工。又命如浙江按杭州将军觉罗额尔登受赇状。
十七年，命偕侍郎玉保赴北路军防准噶尔。十八年，以准噶尔内乱，撤防，召还。命如江南塞铜山张家马路河决。时准噶尔达瓦齐复为台吉，所部杜尔伯特台吉车凌等来降。准噶尔宰桑玛木特，乌梁海得木齐紥木参、瑚图克等追车凌，先后阑入北路卡伦。上命舒赫德如鄂尔坤治军事，而令侍郎玉保、前锋统领努三、散秩大臣萨喇尔佐定边左副将军成衮紥布。十九年春，舒赫德至军，参赞大臣达清阿诱致玛木特，将槛送京师，疏闻，上以玛木特闻召即至，命释使还。既，萨喇尔、努三帅师出边，获紥木参、瑚图克，舒赫德等复疏请槛送京师。上以玛木特诱致，紥木参等乃逐捕所得，事不同，责舒赫德谬误，命以紥木参等囚置军中。军中方传达瓦齐遣其将紥努噶尔布以五千人犯边。成衮紥布等致书达瓦齐，言玛木特、紥木参等以入边被捕本末。上以为太懦，谕舒赫德等。上方以准噶尔内讧，将乘时收乌梁海，以萨喇尔本蒙古头人，习边事，将倚以招致。舒赫德等疏言达瓦齐复为台吉，乌梁海等未易招致，令萨喇尔驻军卓克索待后举。上责舒赫德畏怯，使萨喇尔掣肘。蒙古贝勒额琳沁、公格勒克巴木丕勒以赴军迁延得罪，舒赫德等疏言其至军后奋勉，请赎罪。上下诏责其舛谬，并及行文达瓦齐事，下部议夺官，得旨宽免。上幸热河，召舒赫德诣行在示方略。旋解成衮紥布将军以授策楞。
七月，辉特台吉阿睦尔撒纳来降。舒赫德与策楞议留阿睦尔撒纳及诸头人军中待命，以其孥移置苏尼特。阿睦尔撒纳有兄为玛木特所获，乞资以行粮俾赴援，舒赫德不许。是时上方欲倚阿睦尔撒纳擒达瓦齐，事闻，上盛怒，诏罪状策楞、舒赫德，略谓： 阿睦尔撒纳初来降，乃以其眷属移置戈壁南，相距数千里，使其父母妻子分析离居，失远人归附心。准噶尔内乱，所部叩关内附，正可示以怀柔，永绥边境。策楞、舒赫德颠倒舛谬，至於此极！ 皆夺职，以閒散在参赞大臣上效力赎罪，并籍其家，罪及诸子。二十年正月，上命阿睦尔撒纳佐班第帅师讨达瓦齐。阿睦尔撒纳请移游牧於乌里雅苏台，上许之。命领队大臣兆惠驻军於此，予舒赫德章京衔佐兆惠。六月，师已定伊犁，谕曰： 策楞、舒赫德军前效力，今大功已成，本欲施恩，开其自效。策楞已予都统衔，驻军巴里坤。检舒赫德笔札，虽无怨望语，乃效汉人习，日必记事作诗。嗣宜痛自改悔，令仍以章京留乌里雅苏台。 上分准噶尔故地，本众建诸侯意，四卫拉特各为汗。阿睦尔撒纳求为总统，上不许，遂叛。其妻子在乌里雅苏台，舒赫德偕兆惠收送京师。二十一年，喀尔喀台吉青滚杂卜叛，驿道中梗。会察哈尔兵数百送羊至，舒赫德留之，分布诸台站，军报乃通。行边至努兑木伦，护厄鲁特人。掠马者乌梁海人入边，窜匿俄罗斯，驰檄往索。上嘉其治事尚协机宜，召还，授正黄旗汉军副都统。
二十二年正月，上命成衮紥布为定边将军，逐捕阿睦尔撒纳，授舒赫德参赞大臣。寻擢兵部尚书，兼镶黄旗汉军都统。三月，以舒赫德在军独具疏奏事，责其放纵，罢尚书。七月，疏请防范沙喇斯游牧内移，上斥其藉作归计，严谕申戒。十二月，上以成衮紥布师久无功，诏罪状舒赫德，略言： 舒赫德起自废籍，初赴军授方略，令传谕成衮紥布，并戒其毋更恇怯。乃至军后，诸事皆失机宜。即如招服克哷特、乌鲁特等游牧，当收其马以佐军；乃任令屯驻山中，致兵过复叛。及朕有旨诘责，始东遮西露，往来道途，疲马力於无用之地。举此一端，可见诸事皆无成算。此实舒赫德未将朕旨宣示成衮紥布之所致也。舒赫德罪不胜诛，朕念成衮紥布去年擒青滚杂卜之功，贳舒赫德以不死。今夺职为兵，从军赎罪。 
二十三年，予头等侍卫衔，驻阿克苏。十月，将军兆惠逐捕霍集占，深入被围。命定边右副将军富德往援，授舒赫德参赞大臣，会於巴尔楚克。舒赫德以阿克苏通叶尔羌、喀什噶尔要隘，当设卡伦。上嘉之，擢吏部侍郎，迁工部尚书、镶红旗满洲都统，赐孔雀翎。十二月，简阿克苏锐卒、诸路兵先至者驰援兆惠。二十四年正月，与富德合军解兆惠围，予云骑尉世职。七月，命移驻叶尔羌，旋命仍驻阿克苏。先后奏定回城赋税，台站酌设伯克，阿克苏铸腾格，以四存公，六畀回人。阿克苏、库车、哈喇沙尔、乌什、和阗置文武吏。皆得旨议行。寻以回部平，图形紫光阁。二十八年，加太子太保。
二十九年，命如福建按提督黄仕简劾厦门洋行陋规，总督杨廷璋以下皆得罪，语详廷璋传。三十一年，署陕甘总督，旋署户部尚书。三十二年，如湖南北谳狱。三十三年，将军明瑞征缅甸，败绩，死之。上命大学士傅恒为经略，授舒赫德参赞大臣，先赴云南筹画进军。舒赫德密疏议巡，忤上旨。下部议夺官，并削云骑尉世职，命以都统衔参赞大臣，出驻乌什。
三十六年，土尔扈特汗渥巴锡等自俄罗斯来归，众疑其伪降，舒赫德力白无他志，命如伊犁宣抚，寻授伊犁将军。十一月，授户部尚书。三十八年，加太子太保，授武英殿大学士。九月，命如江南监黄河老坝口堤工。寿张民王伦叛，破临清，命督师进剿，克之，伦自燔死。赐双眼孔雀翎，复予云骑尉世职，赉貂冠、黑狐褂。四十一年，金川平，图形紫光阁。初，舒赫德为伊犁将军，子舒宁在京杖毙二奴，得罪，上命发伊犁交舒赫德约束。及是，又以争煤矿为山东民所讼，舒赫德缚舒宁送刑部，疏请罪。下部议夺官，命宽之。四十二年四月，卒，赠太保，谥文襄，祀贤良祠。
子舒常，始为侍卫。舒赫德议移置阿睦尔撒纳妻子得罪，舒常亦夺官，发黑龙江披甲。及舒赫德召还为副都统，授舒常三等侍卫。舒赫德以佐成衮紥布无功再得罪，舒常复发黑龙江。乾隆二十三年二月，命释还。累迁至镶蓝旗护军统领。三十七年，将军温福征金川，授参赞大臣。金川平，图形紫光阁，与舒赫德父子并列前五十功臣。舒赫德卒，令还京治丧，授工部侍郎。出为贵州巡抚，迁湖广、两广总督。入为工部尚书。复出署江西巡抚，复为湖广总督。荆州汉水决，夺官，授一等侍卫。擢都察院左都御史，改镶黄旗蒙古都统。嘉庆初，署刑、兵二部尚书。卒，谥恪靖。
论曰：兆惠再就围中受爵，得援师克竟其功；而为之援者，前则雅尔哈善，后则富德，顾坐法不克有终。讷亲之诛也，高宗谓策楞、达尔党阿皆愧奋，阿里衮独内疑，遇事畏葸。然策楞、达尔党阿先后偾事夺封，阿里衮以战阀承世祚，丰升额继之，庆延於后嗣。舒赫德初为御史有直声，后出视军，高宗屡言其懦，再被谴谪，终致台司。功名始终之际，盖亦有天焉。然其要必归於忠谨，兹非彰彰可睹欤？
