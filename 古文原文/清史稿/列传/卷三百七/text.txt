藩部三
○四子部落茂明安喀尔喀右翼乌喇特
鄂尔多斯阿拉善额济讷
四子部落，在张家口外，至京师九百六十里。东西距二百三十五里，南北距二百四十里。东及北苏尼特，西归化城土默特，南察哈尔镶红旗牧厂。
元太祖弟哈布图哈萨尔十五世孙诺延泰与其兄昆都伦岱青游牧呼伦贝尔，均称阿噜蒙古。昆都伦岱青裔详阿噜科尔沁部传。诺延泰子四：长僧格，号墨尔根和硕齐；次索诺木，号达尔汉台吉；次鄂木布，号布库台吉；次伊尔札木，号墨尔根台吉。四子分牧而处，后遂为其部称。
天聪四年，阿噜诸部长内附，伊尔紥木来献驼马貂皮，赐宴，命坐大贝勒代善右以优异之。五年，僧格从征明大凌河，败锦州援兵，献俘百馀。赐酒劳饮，给阵获甲仗。六年，僧格从征察哈尔。七年，索诺木、鄂木布、伊尔紥木相继献驼马，赉甲胄、雕鞍、鞓带及币。八年，鄂木布、伊尔紥木复献驼马，命诸贝勒以次宴之。寻遣大臣赴硕翁科尔定诸藩牧，以都木达都腾格里克、鄂多尔台为其部牧界。九年夏，伊尔紥木随大军收察哈尔汗子额哲，尽降其众。冬，献驼马、貂皮。崇德元年，宣谕朝鲜，其部伊尔逊德赍书从，遇明皮岛兵，击斩二人，还，得优赉。是年，授鄂木布紥萨克，俾统四子部落。三年，伊尔紥木从征明山东。四年，从征松山。师旋，以前遣兵不及额，又弗朝正，议夺所属人户。诏从宽罚牲畜。五年，来朝，赉甲胄、弓矢、采币。六年，上亲征明，围松山，其部将都尔拜随大军设伏高桥及桑阿尔斋堡，追杏山逃卒，获之。
顺治元年，从入山海关，击流贼李自成。六年四月，追叙所属昂安导鄂木布等来归功，予世职。康熙十年，所部歉收，诏以宣府及归化城储粟赈之。十三年，调兵协剿陕西叛贼王辅臣，谕嘉其闻命即赴。十四年，由宁夏进剿，寻分防太原、大同。十五年，调赴河南，听江西大军檄剿逆藩吴三桂。十七年，以厄鲁特额尔德尼和硕齐等掠乌喇特牧，谕严防汛。二十一年，诏发大同、宣府储粟赈所属贫户，复以察哈尔牧产赡之。二十九年，选兵赴图拉河侦噶尔丹。会噶尔丹由喀尔喀河追袭昆都伦博硕克图衮布，诏移兵驻归化城，寻撤还。二十四年，谕备兵听西路军调。三十五年，随大将军费扬古败噶尔丹於昭莫多，复简兵百与茂明安兵百防喀尔喀亲王善巴汛。三十六年，朔漠平，赐从征及坐塘监牧诸弁兵银。
雍正九年，从剿噶尔丹策凌。乾隆十一年，赈是部灾。十八年，议剿达瓦齐，诏购驼马送军。
所部一旗，驻乌兰额尔济坡。其爵为紥萨克多罗达尔汉卓哩克图郡王。同治中，以回匪东窜，命副都统杜嘎尔军择驻其地，以当漠南北之冲。徵驼马备防戍襄台差，皆较他部为亟。光绪十一年，察哈尔都统绍祺以勘土默特、达拉特争界事经其部，奏： 四子王旗帮台驼马，自同治年间藉词西北军兴，差役繁重，潜自回旗，至今十馀年之久，屡催罔应。所属部落，闻私垦者十已七八。请下理藩院严催。 诏从之。二十六年，拳、教相仇，是部酿祸颇钜。事定，议给教堂赔款银十一万两。二十九年，置山西武川厅同知，以是部及茂明安、喀尔喀右翼寄居人民村落隶之。自回匪平，山西大同镇练军驻其地，设防卡。其后绥远城将军督办垦务，贻穀屡奏请饬认垦。三十一年，是部呈因债作抵之忽济尔图地一段，请由官局放垦。三十二年，呈所部之察罕依噜格勒图地段认垦。有佐领二十。是部与茂明安、
喀尔喀右翼、乌喇特同盟于乌兰察布。绥远城将军节制乌兰察布、伊克昭二盟，故重大事件皆由将军专奏焉。
茂明安部，在张家口外，至京师千二百四十里。东西距百里，南北距百九十里。东喀尔喀右翼，西乌喇特，南归化城土默特，北瀚海。
元太祖弟哈布图哈萨尔十三世孙鄂尔图鼐布延图子锡喇奇塔特，号土谢图汗。有子三：长多尔济，次固穆巴图鲁，次桑阿尔济洪果尔，游牧呼伦贝尔，均称阿噜蒙古。多尔济号布颜图汗。子车根，嗣为茂明安部长。天聪七年，偕固伦巴图鲁暨台吉达尔玛岱衮、乌巴什等携户千馀来归，献驼马。八年，台吉扬固海杜凌、乌巴海、达尔汉巴图鲁、瑚棱、都喇勒、巴特玛、额尔忻岱青、阿布泰继至，均赐宴，赉甲胄、雕鞍、银币。九年，乌巴海、达尔汉巴图鲁、都喇勒叛逃喀尔喀，遣兵由鄂诺河往剿，至阿古库克特勒，斩叛属千馀；追至喀木尼哈，尽俘以还。崇德三年，巴特玛、瑚棱等从征喀尔喀紥萨克图汗，侦遁，乃还。嗣征明山东，及苏尼特、喀尔喀，皆以兵从。
康熙三年，授车根长子僧格紥萨克，俾统其众。十三年，调兵剿陕西叛镇王辅臣。十四年，驻防大同。十五年，调赴河南，听江西大军檄剿逆藩吴三桂。十九年，以厄鲁特罗卜
藏丹台吉等掠其部牧产，遣官谕厄鲁特察归所掠。二十七年，噶尔丹侵喀尔喀，谕严防汛。二十九年，噶尔丹袭喀尔喀昆都伦博硕克图衮布，逾乌勒紥河，诏选兵驻归化城。三十五年，从西路大军击噶尔丹。三十六年，朔漠平，赐从征弁兵银。五十四年，所部歉收，以呼坦和朔储粟赈之。雍正九年，从剿噶尔丹策凌，分兵赴固尔班赛堪驻防。十年，移驻伯格尔。十三年，撤还。
所部一旗，驻牧彻特塞哩，隶乌兰察布盟。爵二：紥萨克一等台吉一，附多罗贝勒一。道光十二年，与土默特争界，命松筠往勘。八月，覆奏茂明安及达尔汉贝勒等所争土默特游牧，有乾隆年间原案、原图，并所设封堆鄂博，向该台吉等逐加指示，心俱输服。令按旧定界址各守游牧，毋相侵越。同治中，回匪东窜，是部被扰。九年十二月，绥远城将军定安奏获茂明安等旗肆掠马贼巴噶安尔等，诛之。十年，茂明安紥萨克绰克巴达尔琥等，以违炮台站议处。是年，肃州回匪东窜乌拉特境，定安遣侍卫成山统吉林马队驻是部。光绪末，绥远城将军贻穀督垦，劝谕报地。三十三年，呈交水壕、帐房塔两处地段认垦。实则是部租给商民垦地颇多，境内汉民村落亦众。有佐领四。
喀尔喀右翼部，在张家口外，至京师千一百三十里。东西距百二十里，南北距百三十
里。东四子部落，西茂明安，南归化城土默特，北瀚海。
元太祖十六世孙格哷森紥紥赉尔珲台吉，有子七，号喀尔喀七旗，分东、西、中三路，以三汗掌之。其第三子诺诺和伟徵诺颜，有子二：长阿巴泰，号鄂齐赖赛因汗，为中路土谢图汗祖；次阿布琥，号墨尔根诺颜。子三：长昂噶海，袭父墨尔根号；次喇琥里，号达赖诺颜，生本塔尔、巴什希、色尔济、紥木素、额璘沁；次图豪肯，号昆都伦诺楞，子车颜都朗，生衮布，皆为喀尔喀中路台吉，隶土谢图汗。
顺治十年二月，本塔尔以与土谢图汗衮布隙，偕弟巴什希、紥木素、额璘沁及衮布，率户千馀来归。色尔济独留喀尔喀，其孙礼塔尔后来归，授紥萨克台吉。见土谢图汗部传。三月，诏封本塔尔为紥萨克和硕达尔汉亲王，统其众，赐牧塔噜浑河，与内紥萨克诸部列，是为喀尔喀右翼。其称左翼者，为贝勒衮布伊勒登，亦自喀尔喀来归，受封在本塔尔后，互见其传。
康熙二十五年，喀尔喀紥萨克图汗沙喇与土谢图汗察珲多尔济构衅，遣大臣莅盟於库伦伯勒齐尔，由归化城赍粮往，诏所部紥萨克选驼助运。二十七年，选兵驻边侦噶尔丹。二十九年，调赴图拉河，酌留兵之半驻归化城。三十一年，诏发杀虎口仓粟赈其属贫户。三十五年五月，从大将军费扬古由西路败噶尔丹於昭莫多，凯旋，诏留军营馀米给部众。十月，发军前马瘠者留其地饲牧。三十六年，费扬古檄所部兵会大军於喀尔喀郡王善巴界。师旋，赉从征兵银。五十四年三月，因久雪伤牧产，诏发呼坦和朔储粟赈之。雍正九年，大军剿噶尔丹策凌，诏简兵驻归化城。十年，复随鄂尔多斯郡王紥木扬驻乌喇特西界。十三年，撤还。乾隆四年，遣大臣察阅备调兵，颁赏有差。
所部一旗，驻牧塔噜浑河。爵四：紥萨克多罗达尔汉贝勒一，由亲王降袭；附固山卓哩克图贝子一，由郡王降袭；固山贝子一；镇国公一。道光十二年，与土默特争界，松筠往勘，仍如旧界定之。同治十一年，肃州回匪东窜乌喇特，杜嘎尔遣侍卫永德率兵进驻是部之和林果尔一带堵截之。四月，杜嘎尔进军剿窜赛盟阿尔必特公等旗之匪，饬是部与四子部落委员雇觅民驼趣应军需。光绪末，议兴西盟垦务。是部报卓克苏拉塔一带地段认垦。有佐领四。
乌喇特部，在归化城西，至京师千五百二十里。东西距二百十五里，南北距三百里。东茂明安及归化城土默特，西及南鄂尔多斯，北喀尔喀右翼。
元太祖弟哈布图哈萨尔十五世孙布尔海，游牧呼伦贝尔，号所部曰乌喇特。子五：长赖噶，次布扬武，次阿尔萨瑚，次布噜图，次巴尔赛。后分乌喇特为三，赖噶孙鄂木布，巴尔赛次子哈尼斯青台吉之孙色棱，及第五子哈尼泰冰图台吉之子图巴，分领其众，统号阿噜蒙古。
天聪七年，率属来归，贡驼马。八年，从大军征明，由喀喇鄂博入得胜堡，略大同，克堡三、台一。师旋，以柰曼、翁牛特部违令罪各罚驼马，诏分给所部。嗣征朝鲜、喀尔喀及明锦州、松山、蓟州，皆以兵从。顺治五年，叙功，时鄂木布、色棱已卒，以图巴掌中旗，鄂木布子谔班掌前旗，色棱子巴克巴海掌后旗，各授紥萨克，封镇国公、辅国公爵有差。
康熙二十六年，上阅兵卢沟桥，命其部来朝人从观。二十七年，噶尔丹侵喀尔喀，谕严防汛。二十九年，噶尔丹袭喀尔喀昆都伦博硕克图衮布，逾乌勒紥河，命选兵驻归化城。三十年，以自厄鲁特来归之巴图尔额尔克济农和啰理叛逃，诏备兵五百侦剿。三十一年，和啰理降，撤所备兵归。三十五年，从西路大军败噶尔丹於昭莫多。三十六年，朔漠平，上由宁夏凯旋。四等台吉南春迎觐贺捷，称旨，晋授一等台吉，并优赉从征及坐塘、监牧、凿井诸弁兵。三十八年，以其属有贫为盗者，谕诸紥萨克教养之。五十四年，所部歉收，以呼坦和朔储粟赈之。雍正九年，大军剿噶尔丹策凌，谕选兵防游牧。乾隆十九年，议剿达瓦齐，诏购驼马送军。
所部三旗，驻牧哈达玛尔。爵三：紥萨克镇国公二，辅国公一。是部垦事最先。乾隆三十年，即将沿河牧地私租民人耕种。五十七年，以积欠商人二万两，允佃种五年之限。道光十二年，紥萨克镇国公巴图鄂齐尔充乌兰察布盟盟长，以茂明安等旗争地不报归化城副都统，辄向理藩院越诉，夺盟长。咸丰三年，绥远城将军盛埙奏： 乌拉特三公旗生齿日繁，渐形穷苦。赊欠民人债物，及备办军台差使借贷银钱，无力偿还，陆续私租地亩数十处，每处宽长百十里或数十里。酌拟变通，分别应禁应开。 下所司议行。
同治七年，回匪东窜，扰后套，山西大同镇总兵马升督兵往昆都仑、沟台梁一带防剿。九年，将军定安奏： 乌拉特河北后套夙称产粮之区，而粮所由产，皆出於内地民人私种蒙古游牧之地。现金顺、张曜、老湘、卓胜各营军粮无不购买於此。拟请将三公旗游牧垦出地亩，无论应开应禁，均暂准种耕，责令按亩收租，留备各项差使之用。所产粮石供各路军糈。 时回匪陷磴口，扰及是部后套一带。二月，谕定安遣宋庆一军赴舍太一带剿除北路窜匪。寻鄂尔多斯贝子乌尔那逊督队击退。六月，谕定安等劝乌拉特居民赶兴耕作，以裕足食之源。十二月，谕金顺防范乌拉特三旗地方游弋回匪。十年三月，回匪复自赛音诺颜之阿米尔毕特公旗扰是部中公旗洪库勒塔拉地方。六月，匪又扰中公旗之什巴克台。杜嘎尔奏： 吉额、洪额等军大败之于布特地方，金运昌遣提督王凤鸣剿前窜洪库勒塔拉之匪于奔巴庙、察洪噶尔庙，皆殄之。其后肃州回匪平，乌拉特始息警。自征回军兴，西路文报及军需驼马，皆由是部设台分段接替，至阿拉善而止。西陲肃清，始复旧制。 
二十三年，山西巡抚胡聘之请开乌拉特三湖湾地方屯垦。既得俞旨，理藩院以蒙盟呈有碍游牧，格其议。二十九年，护山西巡抚赵尔巽、吴廷斌先后奏置五原厅同知，以是暨鄂尔多斯之达拉特、杭锦两旗寄居民人村落隶之。时兵部侍郎贻穀督垦，派员劝报地。三十三年，奏乌拉特前旗以达拉特旗东之什拉胡鲁素、红门兔等地段，后旗以黄河西岸之红洞湾地段，中旗以黄河西岸熟地莫多、噶鲁泰两段报垦，并修坝工，扩渠道，防冲突，畅引灌。仍以民多官少，防范难周，蒙人时有争渠阻垦情事入告。是部中旗有佐领十六，前旗十二，后旗六。
鄂尔多斯部，在河套内，至京师千一百里。东归化城土默特，西阿拉善，南陕西长城，北乌喇特。东西北三面皆距河，袤延二千馀里。
元太祖十六世孙巴尔苏博罗特始居河套，为鄂尔多斯济农。子衮弼哩克图墨尔根继之。有子九，分牧而处，今鄂尔多斯七紥萨克皆其裔。长诺颜达喇袭济农号，为紥萨克郡王额璘臣一旗祖；次巴雅斯呼朗诺颜，为紥萨克贝勒善丹一旗祖；次伟达尔玛诺颜，为紥萨克贝子沙克紥、镇国公小紥木素二旗祖；次诺扪塔喇尼华台吉，为紥萨克贝子额琳沁一旗祖；次玻扬呼哩都噶尔岱青，为紥萨克台吉定咱喇什一旗祖；次巴雅喇伟徵诺颜，为紥萨克贝子色棱一旗祖；次巴特玛萨木巴斡；次纳穆达喇达尔汉诺颜；次翁拉罕伊勒登台吉：皆为济农，属察哈尔。
林丹汗虐，其部济农额琳臣与喀喇沁、阿巴噶诸部长败察哈尔兵四万於土默特之赵城。天聪九年，大军收林丹汗子额哲於黄河西托里图地，未至，额璘臣私要额哲盟，分其众以行。我军追及之，索所获，额璘臣惧，献察哈尔户千馀。自是所部内附，颁授条约。
顺治元年，选兵随英亲王阿济格赴陕西剿流贼李自成。二年，师旋，得优赉。六年，台吉大紥木素及多尔济叛劫我使图噜锡。敕曰： 闻尔等背叛，即欲加兵。但念受朕恩有年，且生灵堪惜，故不忍遽用干戈。尔能悔过来朝，即宥罪恩养。傥恃险不即归顺，当发兵穷尔踪迹，必不容尔偷生。 时额璘臣偕同族固噜岱青善丹、小紥木素、沙克紥、额琳沁、色棱等，携自额济内阿喇克鄂拉徙牧博罗陀海。上嘉其不助逆，诏封郡王、贝勒、贝子、镇国公有差，各授紥萨克，凡六旗。七年，大紥木素降，诏宥其罪。谕多尔济降，不从。九年，遣兵擒斩多尔济於阿拉善。
康熙十三年冬，调所部兵三千五百会剿陕西叛镇王辅臣。十四年，复神木、定边、花马池各城堡，叙功，晋紥萨克等爵，台吉各加一级。二十七年，噶尔丹侵喀尔喀，奉诏简兵二千防汛。三十五年，上亲征噶尔丹，至所部界，紥萨克等率属渡河朝御营，献马。上手谕皇太子曰： 朕至鄂尔多斯地方，见其人皆有礼貌，不失旧时蒙古规模。各旗俱和睦如一体，无盗贼，驼马牛羊不必防守。生计周全，牲畜蕃盛，较他蒙古殷富。围猎娴熟，雉兔复多。所献马皆极驯，取马不用套竿，随手执之。水土食物皆甚相宜。 三十六年，允紥萨克等请设站阿都海，军奏及粮运俱由其地行。时紥萨克等率兵扈跸，颁赉白金。是年冬，理藩院劾运米迟误罪，诏宽免。五十一年，谕曰： 鄂尔多斯饥馑洊臻，户口流散，可速遣官察覈，务令各遂生业。 五十二年，诏定其部牧界。先是郡王松喇布请暂牧察罕托辉，尚书穆和伦等往勘，议於柳苾、刚柳苾、房苾、西苾四台外，暂令驻牧。至是宁夏总兵范时捷奏： 察罕托辉系版图内地，蒙古游牧与民樵采混杂，不便。请令仍以黄河为界。 遣官勘，议从时捷所请。五十四年，诏简兵二千从大军防御策妄阿喇布坦。五十五年，所部歉收，遣官往赈，凡七千九百馀户，三万一千馀丁。雍正元年，复命赈恤。十年，以调赴固尔班赛堪兵三千，不堪用者五百，又中途逃归四百馀，为将军达尔济所劾，论王、贝勒、贝子等罪，各降爵。寻以次予复。
乾隆元年，诏增设一旗，以一等台吉定咱喇什领之，授紥萨克。是年，允陕西榆林、神木等处民边种鄂尔多斯馀閒套地完租。四十九年，陕甘总督福康安奏： 黄河改向西流，原在河西民人反在河东。鄂尔多斯蒙古贪利，滥以现行黄河为界，谓民人占据所部游牧地方。 命侍郎赛音博尔克图往勘，仍如前黄河旧流之地为界，钉椿立碑。
所部七旗，自为一盟，曰伊克昭。与哲哩木、卓索图、昭乌达、锡林郭勒、乌兰察布五盟同列内紥萨克。左翼前旗，一名准噶尔旗，驻札勒谷。左翼中旗，一名郡王旗，驻敖西喜峰。左翼后旗，一名达拉特旗，驻巴尔哈逊湖。右翼前旗，一名乌审旗，驻巴哈池。右翼中旗，一名鄂拓克旗，驻西喇布哩都池。右翼后旗，一名杭锦旗，驻鄂尔吉虎泊。后增一旗，曰左翼前末旗，一名紥萨克旗。爵八：紥萨克多罗郡王一；附辅国公一；紥萨克多罗贝勒一；紥萨克固山贝子四，一由镇国公晋袭；紥萨克一等台吉一。
是部垦事最早。乾隆以后，是部招垦民人近陕西者，分隶陕西神木、定边两理事同知，及神木、府谷、怀远、靖边、定边等县。近山西者，分隶萨拉齐、托克托城、清水河三厅，偏关、河曲等县。而因地滋争之案亦时有。道光八年，达拉特旗之才吉、波罗塔拉地方，以抵还债项，奏准租给商种五年。十四年，绥远城将军彦德奏： 达拉特旗台吉人等招民私垦驿站草地，致越界侵种，其旗游牧地方贝子亲往驱逐。民人恃众，砍伤二等台吉萨音吉雅等。 诏山西巡抚鄂顺安派员捕治之。其后相沿奉部文而承种者有之，由台吉私放者有之，由各庙喇嘛公放者有之。开垦颇多，产粮亦盛。
同治初元，回匪役兴，办团练，购粮储，皆取济於此。是年，调鄂尔多斯兵赴甘协剿。六年，回匪屡入境，皆为贝子紥那格尔第兵所败。七年正月，陕西宁条梁之陷，匪遂大入游牧，南自依克沙巴尔、北至固尔根柴达木，焚掠殆遍。要地如古城、答拉寨、十里长滩诸处皆不守。蒙兵不能战，屡请撤退。四月，绥远城将军德勒克多尔济奏饬紥那格尔第简精壮蒙兵五百，合准噶尔旗壮丁及察哈尔马队各五百，均归统带，择驻神木要隘，相机迎剿。别以达拉特旗兵五百驻適中草地。朝旨饬宁夏副都统金顺一军援之。六月，金顺深入蒙地，遇匪于野狐井、门家梁、王家沟，皆捷。嵩武军统领提督张曜一军亦赴援，屡挫之，古城、十里长滩之匪皆遁。张曜又败匪于达拉特旗，进驻古城。而窜杭锦、乌审、郡王等旗之匪，亦为绥远城将军所遣达尔济一军所败。是为鄂部七旗初次肃清。绥远城将军定安遂奏撤伊克昭盟兵一千九百回本游牧防守，仍留前挑兵五百，令紥那格尔第统带探贼进剿。十二月，阿拉善之磴口不守，回匪又大入，昭盐海子、缠金一带皆被扰。时匪自磴口水路进扑，副都统杜嘎尔派参领成山等合乌尔图那逊兵分往缠金及阿拉善旗乌兰木头地方剿之，匪皆败遁。六月，张曜自古城进剿，屡败匪于察罕诺尔、沙金托海，追至贺兰山，达尔济、紥那格尔第两军击殄杭锦、达拉特、郡王诸旗之匪。朝旨又增遣宋庆一军西援。八月，败扰郡王旗之匪于东岭，击退扰乌审、鄂拓克等旗之匪，进至哈拉寨。金顺军磴口，张曜军宁夏，沿途自舍太至三道河、石嘴山皆驻官军。宋庆是冬追剿逆于准噶尔、昭盐海子诸处，悉殄之。九年，金积回匪以官军攻急，自石嘴北犯，冀梗我运道。於是沙金托海以西匪骑出没，而准噶尔、杭锦、鄂拓克诸旗复扰。宋庆、达尔济诸军复进剿，迭捷。七月，乌审旗管带官赤楼多尔济以剿匪阵亡于霍里木庙，然各旗亦屡挫来扰之匪。梅楞章京紥栋巴等以剿挫陕西怀远边外之匪，予优奖。是部再告奠定。至金积荡平，而警报始息。历次阵亡蒙旗官兵及出力者，均时予恤奖。其缠金诸地，则山西仍置防戍。
光绪二年，边外马贼肆扰，是部达拉特、杭锦等旗地户商人蹂躏特重，渠废田芜，迄不可复。十年，伊克昭盟长贝子紥那济尔迪呈： 准噶尔旗以频年荒歉，请开垦空閒牧场一段，东西八十里，南北十五里，收租散赈，接济穷蒙。 下理藩院议行。以招种民人分隶山西河曲、陕西府谷。时归化城土默特与达拉特旗以黄河改道争界，署山西巡抚奎斌、大理寺少卿郭勒敏布以绥远城将军断分之案偏袒土默特，奏劾。命察哈尔都统绍祺往勘，援乾隆五十一年黄河旧漕为断之谕，以南之地四成归达拉特，以北之地六成归土默特。寻经勘定，北自乌拉特界，南至准噶尔界，达拉特应分地周六百四十八里。十二年，伊犁领队大臣长庚奏缠金等处宜开屯田。山西巡抚刚毅覆奏： 缠金即才吉地，在河北外套伊克昭盟之达拉特、杭锦两旗牧界。河自改行南道，蒙古始招商租种分佃，修成渠道。西则缠金，计共五渠，东则后套，计共三渠，纡回约二百里，中间支渠曲折蜿蜒，不可枚数。后遭马贼之扰，不特缠金、牛坝商号不过数家，即后套左右亦只二百馀家。达拉特旗昔岁收租银十万，近所收租钱不及三千串。阅伍至萨拉齐之包头，面与伊克昭盟长贝子紥那吉尔迪筹商，谓当明示各旗，断不使该旗牧界日久归於民人。 因上议屯三端：曰分段，曰修渠，曰设官。下所司议，格。二十六年拳匪之案，鄂尔多斯七旗，如达拉特、鄂拓克、乌审、准噶尔各旗，酿祸均重。事定，议有赔款。达拉特一旗至三十七万两。教堂欲得银，蒙旗欲抵地，久未结。
二十八年，命兵部侍郎贻穀办晋边垦务，咨调乌、伊两盟长诣归化商订，迄未至，而呈理藩院请免开办。廷旨下院严饬盟长迅与贻穀等会商，不得推诿。於是贻穀等先以赎还达拉特旗教案熟地二千顷给银十七万两者，为垦务入手之策。二十九年，达拉特、杭锦两旗始派员就议报垦，郡王、鄂拓克、乌审、准噶尔、紥萨克五旗亦相继报地，而杭锦旗贝子阿尔宾巴雅尔时充盟长，仍请缓办，坚拒出具交地印文。三十年，贻穀以抗不遵办，掣动全局劾之，以副盟长乌审旗贝子察克都尔色楞代署。三月，套匪滋事，山西练军平之。九月，察克都尔色楞等以乌审、紥萨克两旗公中之地，北起阿拜素、南至巴盖补拉克一段，归官报垦，祝皇太后七旬万寿。予察克都尔色楞郡王衔，沙克都尔紥布镇国公衔。三十一年二月，阿尔宾巴雅尔复呈悔过情形，报出杭锦旗中巴噶地一段。贻穀奏乌、伊两盟地皆封建，与察哈尔之比於郡县者不同，定押荒岁租皆一半归官，一半归蒙，别提修渠费。旨下所司知之。七月，贻穀奏： 杭锦、达拉特两旗地户将原有各渠报垦归公，因改长胜渠名长济，缠金渠名永济，挑濬深通，老郭等渠以次及之，计可溉田万顷。后套地必附渠，渠日加多，即地日广。就现在应收之款，悉归工作，回环挹注，务竟其功。请各旗押荒地租各款应归公者，均暂缓提拨，备渠工大修之费。 九月，准噶尔旗协理台吉丹丕尔不悦於垦，纠众抗阻，攻劫局所，贻穀遣兵捕治之。三十二年，贻穀奏定郡王等五旗旱地押荒岁租。陕西巡抚恩寿会奏以郡王、紥萨克两旗垦地置东胜厅，隶山西归绥道。三十三年，贻穀蒙谴，复阿尔宾巴雅尔盟长。信勤、瑞良等相继为垦务大臣。
是部垦事进行未废。佐领即左翼中旗十七，右翼中旗八十四，左右翼前旗各四十二，左翼后旗四十，右翼后旗三十六，左翼前末旗十三。
阿拉善厄鲁特部，至京师五千里。东鄂尔多斯，西额济讷，南宁夏、凉州、甘州，北逾瀚海接赛音诺颜、紥萨克图盟。袤延七百馀里，即贺兰山地驻牧蒙古。
系出元太祖弟哈布图哈萨尔，与和硕特同族。和硕特旧为四额鲁特之一，故称额鲁特部。哈布图哈萨尔十九传至图鲁拜琥，号顾实汗。有子巴延阿布该阿玉什，兄拜巴噶斯初育以为子。后自生子二：长鄂齐尔图，次阿巴赖。游牧河西套，称西套厄鲁特。巴延阿布该阿玉什号达赖乌巴什。子十六，居西套者，曰和啰理，曰墨尔根，曰额尔克，曰都喇勒，曰哈什哈，曰陀音，曰土谢图罗卜藏，曰博第，曰多尔济紥布，曰诺尔布紥木素，曰爱博果特，曰鄂木布。和啰理号巴图尔额尔克济农，以来归授紥萨克，赐牧阿拉善，诸昆弟子姓隶之。其居青海者，曰紥布，曰阿南达，曰伊特格勒，曰巴特巴。紥布授紥萨克，领其族。见青海厄鲁特部传。鄂齐尔图号车臣汗，子三：长额尔德尼，子噶勒丹多尔济；次噶尔第巴，子罗卜藏衮布阿拉喇布坦；次伊拉古克三班第达呼图克图。后皆绝嗣。阿巴赖裔为准噶尔所掠，故不著。
顺治四年，鄂齐尔图遣使贡驼马。六年，阿巴赖继至。七年，鄂齐尔图使至，以喀尔喀煽苏尼特部长腾机思叛，奏称： 力能锄逆，当相机为之。否则亦必修贡如初，不敢稍萌异志。 谕绝喀尔喀，勿私通好。嗣因额尔德尼、噶尔第巴、伊拉古克三班第达呼图克图及所部台吉、宰桑等朝贡，至者相接。
准噶尔台吉噶尔丹游牧阿尔台，号博硕克图汗，觊为厄鲁特长。鄂齐尔图妻以孙女阿努，寻与隙。康熙十六年，噶尔丹以兵袭西套，戕鄂齐尔图，破其部。鄂齐尔图妻曰多尔济喇布坦，与喀尔喀墨尔根汗额列克妻，皆土尔扈特汗阿玉奇女兄也。额列克孙察珲多尔济号土谢图济汗，侦噶尔丹侵鄂齐尔图兵援之不及，多尔济喇布坦奔土尔扈特。噶尔丹遣使献俘，谕曰： 鄂尔齐图汗与噶尔丹向俱纳贡。今噶尔丹侵杀鄂齐尔图，献所获弓矢等物，朕不忍纳也。其卻之！ 西套厄鲁特既溃，或奔依达赖喇嘛，或被噶尔丹掠去。和啰理率族属避居大草滩，庐幙万馀，守汛者遣之去，仍逐水草，徒恋处边外。
有楚琥尔乌巴什者，噶尔丹叔父也。子五：长巴哈班第，次阿南达，次罗卜藏呼图克图，次荦章，次罗卜藏额琳沁。噶尔丹以私憾袭杀巴哈班第，执楚琥尔乌巴什及罗卜藏额琳沁等禁之。巴哈班第子罕都为和啰理甥，时年十有三。其属额尔德尼和硕齐携之逃，以兵四百掠乌喇特户畜，窜就和啰理，居额济讷河。喀尔喀台吉毕玛里吉哩谛侦以告。会青海墨尔根台吉等察献额尔德尼和硕齐所掠，遣使诘知为准噶尔属，谕噶尔丹捕额尔德尼和硕齐治罪，并收和啰理归牧，或非所属当以告。二十二年，噶尔丹奏和啰理等归，达赖喇嘛已遣使召请，以丑年四月为限。是年盖岁在亥。二十三年，罕都偕额尔德尼和硕齐遣使贡，请宥掠乌喇特罪，而和啰理戚属尝掠茂明安诸部牧产，前以服罪故宥之。至是谕曰： 和啰理既免罪，额尔德尼和硕齐等著一体赦。所贡准上纳。 
先是罗卜藏衮布阿喇布坦避噶尔丹，走唐古特。以达赖喇嘛言，表请赐居龙头山，辖西套遗众。命兵部督捕理事官拉都琥往勘。奏言： 龙头山，蒙古谓之阿拉克鄂拉，乃甘州城北东大山，山脉绵延边境。山口即边关，建夏口城，距滍川堡五里；山尽为宁远堡，距龙头山里许，有昌宁湖界之。内地兵民耕牧已久，不宜令新附蒙古居。 上可其奏。
罗卜藏衮布阿喇布坦徙牧布隆吉尔，土谢图汗珲多尔济以女妻之。事闻，谕廷臣曰： 前鄂齐尔图汗为噶尔丹所戕，其孙罗卜藏衮布阿喇布坦往求达赖喇嘛指授所居之地，达赖喇嘛令驻牧阿拉克鄂拉，因以为请。鄂齐尔图汗从子和啰理前沿边驻牧罾曾，檄噶尔丹收取之，令罗卜藏衮布阿喇布坦与喀尔喀互为犄角。噶尔丹欲以兵向和啰理等，则恐喀尔喀蹑之；欲以兵向喀尔喀，则恐和啰理等袭之。此必非噶尔丹所能收取也。 二十四年，和啰理请赐敕印钤部众。廷臣以游牧未定，议不允。谕曰： 和啰理等以避乱，故离其旧牧，来至边境，劫掠茂明安、乌喇特诸部，本应即行殄灭。朕俯念鄂齐尔图汗世奉职贡，恪恭奔走，兼之彼亦迫於饥困，是以宥其罪戾。又罗卜藏衮布阿喇布坦系鄂尔齐图汗孙，为和啰理从子，应令聚合一处。其遣官往谕朕旨，度可居地归并安置，封授名号，给赐金印玺书，以示朕兴灭继绝至意。 理藩院尚书阿喇尼遵旨往谕。和啰理奏： 皇上令臣等聚处，乃殊恩。达赖喇嘛亦谓罗卜藏衮布阿喇布坦居布隆吉尔，地隘草恶，不若与臣同处。臣等欲环居阿喇克山阴，遏寇盗，靖边疆。令部众从此地而北，当喀尔喀台吉毕玛里吉哩谛牧地，由噶尔拜瀚海、额济讷河、姑喇柰河、雅布赖山、巴颜努鲁、喀尔占、布尔古特、洪果尔鄂隆以内，东倚喀尔喀丹津喇嘛牧，西极高河居之。 
奏至，遣使谕达赖喇嘛曰： 噶尔丹灭鄂齐尔图汗时，和啰理及罗卜藏衮布阿喇布坦等纷纭离散，来至边境，又以生计窘迫，妄行劫掠。朕宥其罪，不即发兵剿灭。和啰理等亦戴朕恩，屡请敕印，依朕为命。朕前谕噶尔丹收取，彼约以丑年四月为期，今逾期已数月矣。伊等骨肉分离，散处失所，朕心殊为恻然！鄂齐尔图汗於尔喇嘛为护法久矣，何忍漠视其子孙宗族至於穷困？今朕欲将伊等归并安置，尔喇嘛其遣使与朕使偕往定议！ 
二十五年，达赖喇嘛奏已遣使，上遣拉都琥往会勘。拉都琥偕达赖喇嘛使约和啰理至东大山北，语之曰： 尔所谓噶尔拜瀚海地，听尔游牧。外自宁夏所属玉泉营西罗萨喀喇山嘴，后至贺兰山阴一带布尔哈苏台口，又自宁夏所属倭波岭塞口北努浑努鲁山后甘州所属镇番塞口，北沿陶兰泰、萨喇、椿济、雷珲、希理等地，西南至额济讷河，俱以距边六十里为界，画地识之。 定议：蒙古杀边民论死；盗牲畜、夺食物者鞭之；私入边游牧者，台吉、宰桑各罚牲畜有差；所属犯科一次，罚济农牲畜以五九。时罕都及额尔德尼和硕齐请与和啰理同牧。罗卜藏衮布阿喇布坦侦其女兄阿努携兵千赴藏，道嘉峪关外，惧袭己，备之，以故未即徙。拉都琥奏至，诏以所定地域及罚例檄甘肃守臣知之。盖自是和啰理属始定牧阿
拉善。
二十七年，噶尔丹侵喀尔喀，和啰理欲往援，察珲多尔济乞师於朝。时谕噶尔丹罢兵。使已就道，诏不允和啰理请。而罗卜藏衮布阿喇布坦自率兵援喀尔喀，遇我使於道，宣谕之，亦撤归布隆吉尔。察珲多尔济寻为噶尔丹所败，上复遣使谕噶尔丹，将行，命之曰： 噶尔丹若问和啰理事，尔等宜述丑年之约，并言达赖喇嘛向虽遣使定议，令和啰理与罗卜藏衮布阿喇布坦归并安置，迄今尚未同居。和啰理虽居游牧边地，亦未编设旗队。前喀尔喀与额鲁特交恶，和啰理曾请兵讨尔。朕仍谕遣之曰： 朕欲使尔等安处游牧而已，岂肯给尔兵耶？ 其以是告之，令罢兵。 噶尔丹不从。
二十八年，以罗卜藏衮布阿喇布坦卒，赐祭。其妻及宰桑等请召噶尔丹多尔济辖部众，允之。时噶尔丹多尔济游牧准噶尔界，谕曰： 罗卜藏衮布阿喇布坦属内附，所遗部众恐致流亡。噶尔丹多尔济尚幼，召之恐未即至。著和啰理前往布隆吉尔，暂为约束人民。俟噶尔丹多尔济至，仍归本地。务期共相扶掖，勿侵据所部。 噶尔丹多尔济以所部饥，告不克即徙。诏授诺颜号，遣侍读学士达琥谕恤所部贫民。其母紥木苏携噶尔丹多尔济至，诏辖罗卜藏衮布阿喇布坦众，附阿拉善牧。
有拜达者，罕都属也，偕额尔德尼和硕齐诱其主弃和啰理，私以厄鲁特兵千掠边番。守汛者责之，为所戕，且抗官军。甘肃提督孙思克以兵屯边，将剿之。罕都惧，乃降诏宥罪，仍驻牧阿拉善。其叔父罗卜藏额琳沁寻自准噶尔至，奏为噶尔丹所禁十馀年，以准噶尔与喀尔喀战，乘间脱，挈孥属千馀至，乞与兄子罕都同居，允之。
三十年，和啰理以不遵旨徙牧归化城，惧大兵讨，叛遁。噶尔丹多尔济、罗卜藏额琳沁、罕都等从之，分道窜。将军尼雅汉等招降噶尔丹多尔济属纳木喀班尔等五十馀户、和啰理女弟之夫克奇及从者二十一人以闻，诏安置归化城。时和啰理弟博第游牧中卫边外，距阿拉善三百馀里，闻其兄叛遁，欲往会侦。副将军陈祚昌等屯昌宁湖，遣子索诺木至军，诡称假道询南山，否则请牧马昌宁湖。祚昌知为缓军计，令挈属至归化城。不从，击之，斩五百馀级，博第仅以身免，走伊巴赖，遇和啰理属台吉齐奇克假粮马，窜额济讷河。三十一年，和啰理悔罪，降，命仍牧阿拉善。罗卜藏额琳沁、罕都、齐奇克等从和啰理降。寻复叛走。提督孙思克以兵追至库勒图，斩四十馀级。齐奇克就擒，诏宥死，附和啰理牧。罗卜藏额琳沁、罕都逸，遇自青海来归之喀尔喀台吉阿海岱青班第，掠其赀，复窜哈密。罗卜藏衮布阿喇布坦有女弟曰阿海，始与策妄阿喇布坦议婚，噶尔丹夺之。策妄阿喇布坦怒，噶尔丹徙额琳哈毕尔噶。上闻之，遣员外郎马迪赍敕谕令绝噶尔丹。道哈密，罗卜藏额琳沁、罕都等偕噶尔丹属图克齐哈什哈、哈尔海达颜额尔克以兵劫之，由大草滩毁边垣遁，为青海台吉额尔德尼纳木紥勒所击，走死。三十三年，和啰理弟博第率属百馀降，乞仍与兄同牧，许之，命辑所属溃散者。未几，齐奇克复叛遁。和啰理遣所部莽奈哈什哈等以兵追诸耨尔格山，谕之降，不从，击斩之。
三十五年，所部兵随西路大军败噶尔丹於昭莫多，副都统阿南达奉命设哨，以和啰理属布尔噶齐达尔汉宰桑玛赖额尔克哈什哈、齐劳墨尔根萨里呼纳沁齐伦珲塔汉占哈什哈、布达哩杜喇勒和硕齐等，分屯额布格特、阿木格特、昆都伦、额济讷及布隆吉尔之博罗椿济敖齐、喀喇莽奈诸地。时噶尔丹多尔济窜徙嘉峪关外。有哨卒拜格者，其属也。阿南达召至，遣归说噶尔丹多尔济曰： 上待汝恩甚厚，将抚育之，顾叛逃可乎？和啰理弃牧时，汝不能辑属，故从往。上灼知汝情，念汝祖鄂齐尔图汗，将玉成汝，汝其思之！ 噶尔丹多尔济遣告曰： 上念臣祖兄，令臣与和啰理接壤居。臣无知，从和啰理叛遁，今悔罪欲死。臣幼，臣母一妇人，未能达。乞以情代奏。 阿南达欲坚内附志，遣使归，约如期会肃州，谕设哨援哈密，复檄哈密伯克额贝都拉曰： 噶尔丹至汝地，汝即召噶尔丹多尔济援，勿复疑。 噶尔丹多尔济遣宰桑阿约等赍降表，表至肃州。会上视师宁夏，阿南达驰疏至，诏优恤所部众。未几，唐古特部第巴煽青海诸台吉盟察罕托罗海，缮军械助之。檄噶尔丹多尔济以兵往，辞不赴，遣使俄济通问策妄阿喇布坦，自携兵百会阿南达於布隆吉尔。阿南达侦噶尔丹死，其从子丹济拉窜瀚海，遣噶尔丹多尔济属辉特台吉罗卜藏等驼赴噶斯，而自偕噶尔丹多尔济以兵继之。至色尔滕，值俄济归，以丹济拉将自郭蛮喇嘛所往附策妄阿喇布坦告。因撤噶斯兵，遣噶尔丹多尔济仍赴布隆设哨，其属阿勒达尔哈什哈、恭格等煽之叛，至西欣驿劫驼马，奉母札木苏由吉尔喀喇乌苏遁。阿南达遣兵四百追之，不及，招降其属茂海、乌纳恩巴图尔、阿喇木札木巴、阿喇木把及辉特台吉罗卜藏等，遣归阿拉善。罗卜藏后徙牧喀尔喀，即附紥萨克图汗部之厄鲁特紥萨克也。是年，和啰理以所部数叛，请视四十九旗例编佐领。廷臣议徙乌喇特界，谕曰： 若将和啰理移牧近地，则沿边别部蒙古甚多，岂可尽徙？且治蒙古贵得其道，不系地之远近。著停徙，仍游牧阿拉善地。 诏和啰理为多罗贝勒，给紥萨克印。复以噶尔丹多尔济窜赴准噶尔，敕策妄阿喇布坦曰： 噶尔丹多尔济率属来降，安置耕种。今忽留其属人，弃众私遁，其中必有不得已之情，务即察明具奏。朕於噶尔丹多尔济略无责备之意，且降旨收集其遗众。傥往汝地，汝可善为抚恤。如欲内徙，即行遣归。 时噶尔丹多尔济阳附策妄阿喇布坦，阴贰之。策妄阿喇布坦将侵哈萨克，噶尔丹多尔济诡以兵从，中道遁库车，为回众所杀。母札木苏携属九百馀奔青海部，青海诸台吉以献。诏安置什巴尔台，隶察哈尔。
四十三年，和啰理子阿宝尚郡王，授和硕额驸，赐第京师。四十八年，袭贝勒。五十四年，以参赞往会西安将军广柱等，驻巴里坤，袭击准噶尔於伊勒布尔和硕、阿克塔斯、乌鲁木齐诸地，皆捷。五十九年，参赞平逆将军延信军败准噶尔，有克河、齐诺郭勒、绰玛喇诸捷，护达赖喇嘛入藏。年羹尧奉谕遣归游牧。未几，来朝，上悯其劳，诏封多罗郡王。
雍正二年，大军定青海，王大臣等议阿拉善为宁夏边外要地，青海顾实汗诸子裔旧皆游牧山后，今或徙山前，请敕阿拉善紥萨克郡王阿宝饬青海众归牧山后，允之。阿宝奏： 臣祖顾实汗归诚内附，百年於兹，受天朝恩甚厚。前青海昆弟阻兵构乱，上干天讨，臣当束身受诛。重荷恩宥，令安游牧，感激莫报。乞赐青海旷地，令臣钤诸部，不复萌异志。 诏以青海贝子丹忠所遗博啰充克克牧地给之，并谕抚远大将军年羹尧遣员赍饷助徙牧。博啰充克克者，即汉书地理志所称潢水也。七年，阿宝以博啰充克克牧地隘，擅请徙乌兰穆伦及额济讷河界，议罪削爵。寻命复之。诏仍归阿拉善牧，不复居青海。阿宝子衮布，八年，以所部兵赴巴里坤防准噶尔援樊廷，贼遁。九年，录其劳，封辅国公。十年，晋贝子。
乾隆六年，降袭爵之索诺木多尔济为镇国公。二十一年，二等台吉达瓦车凌从大军剿危鲁特窜党，遇伏於博啰齐，奋击之，阵殁。诏议恤，入祀昭忠祠。先是阿宝属达玛琳从靖边大将军傅尔丹击准噶尔於和通呼尔哈诺尔，为所掠。至是携孥及属布库勒等四十户诣都统雅尔哈善军，请归阿拉善旧牧。诏如所请，徒众仍置伊犁。
所部一旗。爵三：曰紥萨克和硕亲王，由贝勒晋袭；附镇国公二，一由贝子降袭，一由辅国公晋袭。阿宝次子罗卜藏多尔济初袭贝勒。乾隆二十一年，诏以兵赴北路。二十二年，以俘逆贼巴雅尔功，晋郡王，授参赞大臣。二十三年，以剿俘已叛宰桑恩克图功，予双眼花翎。二十四年，以台吉达瓦、佐领布岱等剿玛哈沁及逆回布拉呢敦功，优赉之。三十年，晋罗卜藏多尔济亲王。三十七年十一月，以甘肃民人私挖阿拉善旗哈布塔哈拉山金沙，命勒尔谨捕治之。四十六年，大军剿萨拉尔逆回於华林寺，四十九年，又剿逆回於石峰堡邸店。是部皆以兵从，均有功。五十一年，允阿拉善盐由水路运至山西临县碛口。五十六年，是部盐入银八千两。罗卜藏多尔济子旺沁班巴尔袭亲王。后尝一为宁夏将军，以袒庇属人争勘地界，罢之。
嘉庆四年，陕甘总督长麟奏徵是部征教匪兵归其部。五年，甘肃按察使姜开阳疏言： 中卫边外有大小盐池，今为阿拉善王所辖，其盐洁白坚好，内地之民皆喜食之。大约甘肃全省食阿拉善盐者十分之六，陕西一省亦居其三。闻阿拉善王但於两池置官收税，不论蒙古、汉人，听其转运，故於民甚便。私贩甚多，骆驼牛骡什佰成群，持梃格斗，吏役不敢呵止。今拟令沿边各州县於各隘口盐所从入之处，设局收税，亦计所驮多少为税之轻重。彼所收者池税，我所收者过税，既无碍於阿拉善王，又易私贩为官贩，两便之道。 十一年，阿拉善王因回民私贩丽法，献其池归官办，置运判於磴口。每年予阿拉善王银八千两，池属宁夏道专管。十七年，改归商办，酌定口岸，示以限制，改磴口大使为皇甫川大使，专司稽察。吉盐水贩止准运至皇甫川，以盐池敕还阿拉善王，停其偿岁，而以吉盐八万七千馀引配於潞引，由潞商包纳吉课。咸丰四年七月，亲王呈捐输开采哈勒津库察地方银矿。定甘肃收阿拉善盐商税济军饷。同治初年，回匪滋事，屡徵是部兵协剿。三年，阿拉善亲王贡桑珠尔默特以匪扰宁夏，呈理藩院乞援。时西路多警，是部设台递送，南自甘、凉，西自额济讷土尔扈特，军报至乌拉特以达归化。四年四月，都兴阿军大破回匪於平罗、宝丰，是旗协理台吉阿布哩亦败扑入磨石口之匪。谕嘉奖贡桑珠尔默特，仍饬严防各口，兼办驼运。七年，贡桑珠尔默特采买米麦济穆图善中铺之军，解耕牛一百馀只酌借贫民，俾时耕种。四月奏入，上复嘉奖之。十二月，回匪由平罗窜是部，大肆劫掠，至磴口踞之，攻围王府，杀伤官兵。贡桑珠尔默特复咨穆图善乞援。八年，定安派蒙员乌尔罔那逊往是部乌兰木头地方剿陆路回匪。四月，屡败回匪於下永和姜、上永和姜。磴口踞匪还窜陕境。是月董马原回匪窜是部境，围定远营城，毁冢茔、府第、寺庙。鄂尔多斯与额济讷河土尔扈特文报路断，贡桑珠尔默特督蒙古官兵婴城固守。七月九日，提督张曜遣部将杨春祥等率兵解定远城之围，匪退广宗寺，又败之，越山遁。次日，杨春祥等进军贺兰山。八月，金顺进军磴口，遂次平罗。九月，张曜抵宁夏，沿途之沙金托海、三道河、磴口、石嘴山等处皆驻官军。九年十一月，回匪复窜阿拉善南界之红井一带，贡桑珠尔默特派副佐领鄂肯会官军副将郝永刚等败之。匪窜永磴口，掠阿拉善，复设台站十一处。十年五月，金顺奏： 宁夏山后阿拉善旗有西来窜贼劫掠。现筹於南北要冲磴口、横城等处派队扼紥。 十一年，赛盟阿尔米毕特旗窜来回匪至沙尔杂一带，张曜以阿拉善王请兵剿办，令孙金彪分紥柳林湖一带，兼顾蒙地。是年八月，陕甘总督左宗棠奏准蒙盐仍祗从一条山、五卡寺至皋兰、靖远、条城，经安定、会宁、陇西、秦州，转运汉南一带销售，每百斤收税银、釐银各八分。十三年四月，袁保恒奏： 宁夏采运，须取道阿拉善额济讷蒙古草地，以达巴里坤。而额济讷牧地近年被匪蹂躏最深，无可藉资，必以阿拉善驼只为主。当饬阿拉善协理台吉派员来宁商办。臣与管旗章京玛呢阿尔得那筹拟，按程设立三十四台，专司带领道路。另雇蒙驼一千五百，民驼五百，各以五百任运一段，班转递运，每次可运官斛八百石，限四十月运至巴里坤，间二十日由宁夏发运一次。 谕左宗棠酌度情形，派员赴宁夏接办。光绪四年七月，以关内外肃清，裁阿拉善所设台站。
二十六年，拳匪滋事，阿拉善亦出教案。二十七年三月，予各省官员上年保教不力惩处，阿拉善亲王贡桑珠尔默特传旨申饬。其后是部三道河一带教堂租种地亩益多，引河为渠，开田万顷，日以富饶。宣统二年，督办盐政大臣载泽奏： 山西行销蒙盐，西路以阿拉善为主，以鄂尔多斯辅之。有矿，有林木，幅员广阔。其北毗连赛盟南境各旗，南邻甘肃镇番等九县，为漠南蒙古大部落。自为一部，不设盟，受宁夏将军节制。 有佐领八。
额济讷，旧土尔扈特部，在阿拉善旗之西。东古尔鼐，南甘肃毛目县丞地，北阿济山，东南合黎山，南与东北、西北皆大戈壁，当甘肃省甘州府及肃州边外。
系出翁罕六世孙，曰玛哈齐蒙古。有子二：长曰贝果鄂尔勒克，有曾孙曰书库尔岱青。第四子曰纳木第凌，生纳紥尔玛穆特，为土尔扈特阿玉奇汗族弟。阿玉奇汗游牧额勒济河。康熙四年，诏封纳紥尔玛木特之子阿喇布珠尔为固山贝子，赐牧色尔腾。先是阿喇布珠尔尝假道准噶尔谒达赖喇嘛，既而阿玉奇与准噶尔策妄阿喇布坦修怨，阿喇布珠尔自唐古特还，以准噶尔道梗，留嘉峪关外，遣使至京师。上悯其无归，故有是命。五十五年，阿喇布珠尔奏请从军效力，诏率兵五百驻噶斯。旋卒，子丹衷袭。
雍正七年，来朝，晋贝勒。九年，以色尔腾牧通噶斯之察罕齐老图，惧准噶尔掠，乞内徙。陕甘总督查郎阿令携戚属游牧阿拉克山、阿勒坦特卜什等处，寻定牧额济讷河。乾隆四十八年，予世袭罔替。
同治中，回匪滋事，陷肃州。是部与连境，蹂躏特重。时西路文报梗，是部设台站，递至阿拉善以达归化。九年以后，肃州回匪累出扰是部境以北，窜赛、紥两盟，犯乌里雅苏台、科布多。福济、定安、张廷岳先后奏： 贼匪皆来自土尔扈特贝勒游牧，请饬左宗棠拨军防剿。 十二年，是部贝勒达什车凌以防堵回匪阵亡。光绪五年，大学士陕甘总督左宗棠为请恤。十二月，赠郡王衔，予恤银一千一百两。三十年，延祉等迎护达赖喇嘛往西宁，经是部。地杂戈壁，较诸部为瘠苦，北接紥盟南境。各旗有佐领一，不设盟长，受陕甘总督节制。
