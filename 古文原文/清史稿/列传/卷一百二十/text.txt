五岱五福海禄成德马彪常青官达色乌什哈达瑚尼勒图敖成图钦保木塔尔岱森保翁果尔海珠尔杭阿哲森保
五岱，瓜尔佳氏，黑龙江人。乾隆十八年，命隶满洲正黄旗。初以前锋从征准噶尔，授三等侍卫，赐墨尔根巴图鲁名号。战叶尔羌，复迁二等侍卫。霍罕使者至，命往宣谕，授正黄旗汉军副都统，赐骑都尉世职。三十六年，从将军温福讨金川，授参赞大臣。攻巴朗拉，克之，授正黄旗蒙古都统。
京旗目吉林、黑龙江诸部人为乌拉齐，鄙之不与为伍，温福以是轻五岱。五岱密疏言： 温福在军好安逸，不亲督战，自以为是，寒将士之心。 温福亦劾： 五岱刚愎自用，自成都至军，途中夺驿马骚扰；方攻巴朗拉，绿营兵惊退，五岱不能禁，诈言被创昏晕。 上命丰升额、色布腾巴勒珠尔诣军中按治。色布腾巴勒珠尔等疏言鞫五岱俱不承，请夺其职，留军前自效，上责色布腾巴勒珠尔等所论列不得要领；复疏言温福轻五岱，致起衅。温福疏辨，谓五岱与色布腾巴勒珠尔朋比谋倾陷，上命色布腾巴勒珠尔等逮五岱诣热河行在。是时尚书福隆安奉使如四川，疏言五岱无夺驿马及攻巴朗拉诈言被创事，色布腾巴勒珠尔亦未尝袒五岱。五岱至热河，军机大臣廷鞫，戍伊犁。居数月，授蓝翎侍卫，命从阿桂出南路听差遣。阿桂令率土兵赴美诺、明郭宗诸地，相机夹击。寻授头等侍卫。
木果木师溃，阿桂驻宜喜。命五岱为领队侍卫，率贵州兵防后路。阿桂为定西将军，授五岱正蓝旗蒙古副都统，复为参赞大臣。从副将军丰升额自丹坝进攻凯立叶，山峻，未深入。上命丰升额佐阿桂合军进，而以五岱驻凯立叶牵贼势，贼屡来攻，屡击败之。五岱疏言军中护军校等缺，当择应升人员，请上命。上以参赞佐将军治军事，不得自专，责五岱非是。阿桂、丰升额自日尔巴当噶进攻，五岱自凯立叶督兵夹击，进逼勒乌围。阿桂令五岱移驻日则丫口。寻率兵协攻珠寨及噶朗噶各寨。师攻勒乌围，五岱率所部自东北入，合攻克之。金川平，图形紫光阁，列后五十功臣。
出为塔尔巴哈台领队大臣。四十九年，自塔尔巴哈台诣京师，至兰州，闻石峰堡回为乱，请从军。上谕陕甘总督李侍尧，以五岱尝从征金川，知军事，令率兵进攻。侍尧令偕副都统永安、提督刚塔讨贼，自马家堡逐贼至鹿鹿山，大雾，驻军数日，诇贼出后山，分军捕治，命署固原提督。战伏羌城外，杀贼三百馀，贼遁入山，遣兵搜捕，俘二百三十馀。复逐贼至秦安县，拟进攻底店。上令尚书福康安视师，五岱从，克底店；进攻石峰堡，率兵搜捕黑矻塔、白杨岭馀匪，毁床子滩礼拜寺，回乱平。上以五岱自塔尔巴哈台班满还京，道闻回乱，自请从军；福康安未至，转战击贼，奋勉，予骑都尉世职。寻擢镶蓝旗蒙古都统，充上书房总谙达，授领侍卫内大臣。卒。
五福，富察氏，满洲镶白旗人。自世袭佐领累迁四川维州协副将，乾隆三十五年，小金川土司泽旺与鄂克什土司色达克拉构兵，五福请於总督阿尔泰，檄泽旺责使服罪。泽旺子僧格桑尤桀骜，渐侵明正土司，乃令五福将五百人屯梭磨界朴头，擢松潘镇总兵，如美诺护粮道。小金川平，偕松茂道查礼按行边徼屯练，及新附汗牛十四寨。
时僧格桑窜大金川，大金川土司索诺木与同为乱。上虑两酋逃往鄂罗克，命五福驻丹坝。丹坝，往鄂罗克道所必经也。贼袭攻底木达及大板昭。师自登春入，五福自后路会攻。寻请以副将西德布率兵还丹坝，而躬巡梭磨，土妇卓尔玛初附，加以驾驭。上命五福事毕仍还屯丹坝。五福旋自丹坝进攻穆尔津山，再战陟其冈，毁贼碉，败援贼。师进攻，五福以三百六十人为应，令官兵作攻扑状缀贼，土兵伏作固顶水卡旁。贼至，伏发，殪其头人，遂进攻山半贼碉，五福督兵斫碉门杀贼。将军阿桂等师克格鲁克古丫口，将达丹坝，五福隔山见师至，即督兵攻普笼、玛让诸碉，同时尽毁，於作固顶以下傍水设营卡。
师进攻勒乌围，五福自陡乌当噶夹攻，毙贼甚众，进攻荣噶尔博，毁贼碉一。师屯巴克图仰木山巅，五福克萨木卡尔山下诸碉卡，与大军会。自达乌达围进攻，五福同总兵常禄保等为应。既克黄草坪，贼自山后出，五福夹击败之。师自奔布鲁木进攻，为三队，五福与副都统乌什哈达率第三队，围贼碉。贼越碉窜，与第一、二队合，至西里正寨，贼溃遁。分攻瓦尔占、舍勒固租鲁，夜移炮轰燬之。进攻萨尔歪贼寨，复为三队，五福与都统海兰察自中路进，贼弃寨窜；复绕出寨后，歼贼甚众，贼寨皆下。金川平，图形紫光阁，列后五十功臣。师既还，以两金川地势寥阔，命五福将三千人屯美诺。寻擢广西提督。卒。
海禄，齐普齐特氏，蒙古正蓝旗人。以前锋从征伊犁，定边右副将军兆惠屯济尔哈朗，副将军富德攻叶尔羌，攻伊西洱库尔淖尔，海禄皆在军中，赐花翎，并号噶卜什海巴图鲁。又以边功，擢二等侍卫。温福讨金川，海禄将四百人攻斑斓山及斯当安，攻日耳、东玛、美美诸寨，及固卜济山梁，又克路顶宗、喀木色尔诸寨，破明郭宗沟内碉卡。自前锋参领摄陕西固原镇总兵。温福师败绩，海禄自美诺退巴朗拉，定西将军阿桂论劾，当夺职，命宽之。师自资哩南山入，得阿喀木雅山上碉一。至路顶宗，山陡峻，夜半潜入贼垒，歼贼三十馀，坠崖死者相枕藉，遂拔路顶宗，即督兵进攻明郭宗，克之。直抵美诺，贼惊溃，获大炮十馀、米粮百馀石，擢固原镇总兵。
从阿桂自萨尔赤鄂罗山攻克登古碉卡。复自喇穆喇穆迤西进，得石卡一。攻得斯东寨、色淜普、喇穆喇穆山梁，屯日则丫口要路。又攻该布达什诺木城，连克碉寨。攻逊克尔宗，贼出伏兵，击之溃。旋偕副都统富兴进至达尔沙朗，克大碉五，并克伊格尔玛迪等碉卡。再进，偕副都统乌什哈达夺罗卜克鄂博沟内碉寨，攻克格鲁克古山梁。再进攻康萨尔，督兵跃壕入，贼窜。再进，攻克勒吉尔博山梁，乘胜沿河击贼，大破之。师攻木思工噶克丫口，海禄以兵应，歼贼甚众。攻克迈过尔山梁，复偕乌什哈达攻丫口左木城、石碉，拔之。又自舍图枉卡分攻巴占，攀藤扶石，自山腰斜上，遂夺据毗色尔，进攻章噶大碉，克之，并夺木城一。偕襄阳镇总兵官达色攻黄草坪，占其地。移直隶天津镇总兵。旋率土兵夺兜窝碉卡，复夺取莎罗奔甲尔瓦沃杂尔所居之拉布咱占。又偕副都统书麟等攻则朗噶克，焚噶尔噶木、勒乌、果木得克、聂乌诸贼寨。金川平，图形紫光阁，赐骑都尉世职，擢云南提督。
四十六年，入觐。至湖南，闻萨拉尔回苏四十三叛，请从军。贼占华林山，海禄从海兰察攻之，多所斩获。旋进至华林寺，毁贼巢，歼焉。授乌鲁木齐都统。
海禄刻覈吏事。在边，禁古城迤北瑚图斯金厂。重定新疆屯田徵租功过，视旧例为苛。追论文武吏士剥下营私状，领队大臣图思义、提督彭廷栋以下皆坐谴。又请裁汰经费，视内地编保甲；台湾民坐械斗戍边，入乌鲁木齐铁厂输作，予巴里坤诸地戍兵为奴；皆议行。复疏请自哈密至精河设台车三百五十，乌鲁木齐设台车一百五十，定值视雇商车减三之二。乌什办事大臣绰克托、塔尔巴哈台办事大臣惠龄、陕甘总督福康安皆言车值过薄，福康安并力陈设台车不若雇商车便。上为罢海禄议，造台车糜帑，令责偿。伊犁将军伊勒图又疏请罢海禄所议屯田徵租功过及戍边入铁厂例，左授伊犁额鲁特领大臣。
五十三年，劾将军奎林毁佛像，辱职官，折罪人手足掷水中，得遣戍罪人赃，又於哈萨克以羊易布，私其羡金。上夺奎林职，令海禄并诣京师，命诸皇子、军机大臣会刑部廷鞫。奎林承毁佛像、杀罪人，馀事皆无据。上命并夺海禄职，在上虞备用处拜唐阿上效力行走。寻授蓝翎侍卫，累迁至福建陆路提督。卒。
成德，钮祜禄氏，满洲正红旗人。初入健锐营充前锋。从征准噶尔、叶尔羌，俱有功。征缅甸，从将军明瑞自锡箔进兵，攻贼旧小蒲坡，中枪伤，战猛拜、天生桥、猛城诸地。从副将军阿里衮攻顿拐，毁其寨。从经略大学士傅恒渡戛鸠江，自猛拱、猛养进兵，败贼於新街。定边右副将军温福征小金川，成德从攻斯当安，裹创力战，进攻巴朗拉。再进，克资哩、古布济、八角寨诸地，复被创；自空卡、昔岭进兵，屡捷，累迁四川川北镇总兵。木果木大营陷，温福死之，成德时将别军驻美诺，亦陷於贼，命夺官，仍留任。将军阿桂令自南山攻取阿喀木雅，会领队大臣额森特、总兵海禄三道并进，击东沟贼碉，歼贼甚众。路顶宗、明郭宗诸营卡皆下，复美诺，赐黑狐冠。小金川平，复官。
师自谷噶入大金川，抵罗博瓦山，成德偕总兵特成额等分兵缀贼。复会克色淜普山，夺坚碉数十。进攻喇穆喇穆东面山碉，贼分两路袭师后，击败之。偕散秩大臣普尔普等夺石碉四，又偕总兵官达色攻克该布达什诺木城，会内大臣海兰察进围逊克尔宗，赐号赛尚阿巴图鲁。进攻甲尔纳寨，围急，贼潜以皮船渡，成德击破之。贼据赤布寨，其北为得思古寨，循沟下有噶朗噶、噶尔噶诸寺，碉寨繁密。师循沟进，破最东水碉。成德乘胜夺大碉五、木城二，直抵濒河噶尔丹寺，贼奔溃，师克舍图枉卡。成德潜师至日则丫口，与游击普吉保上下合击，破石碉八、木城四，遂克逊克尔宗，贼退勒乌围，复进，会师破之。进克甘都瓦尔、黄草坪等处，遂克噶拉依。金川平，图形紫光阁，列前五十功臣。署四川提督。三暗巴番渠安错煽乱，督兵捕治，命真除。
五十三年，廓尔喀侵后藏，命成德为参赞大臣，督兵偕总督鄂辉、驻藏大臣侍郎巴忠会剿。巴忠授意噶布伦丹津旺珠尔与廓尔喀议岁费、还侵地，成德争不获，即以此议入奏。师还，授成都将军。后藏不如约，靳岁费不与，廓尔喀复来犯，巴忠自经死。上命鄂辉、成德督兵定藏自赎；复以濡滞失机，夺将军，予副都统衔，以领队大臣属将军福康安调遣。攻聂拉木，与穆克登阿夜督兵进。成德攻寨西北，穆克登阿出西南，掷火弹杀贼，破寨，尽歼守寨贼，无一得脱者。福康安自济咙进兵，令成德等分道进屯德亲鼎山，克敌卡，自俄玛措山进，迭克果果萨喇嘛寺，乘夜取札木铁索桥。又自江各波迈山梁趋陇冈，与彦吉保会；逐贼至利底，与福康安师会，所向克捷。廓尔喀乞降，师还，命成德以副都统衔充驻藏帮办大臣。图形紫光阁，前十五功臣，以成德为殿。寻命署杭州将军。
仁宗即位，移署荆州将军。教匪起，成德偕总督惠龄攻贼宜都灌湾脑山，擒贼首张正谟。寻以纵贼窜逸，夺勇号。四年，致仕，卒。以曾孙女配宣宗为孝全皇后，追封三等承恩公，谥威恪。子穆克登布，自有传。
马彪，甘肃西宁人。以行伍从军，累迁至四川川北镇总兵。高台县丞邱天宠私伐巴彦济鲁萨林木，贝勒罗卜藏达尔札诉於上，词连彪，夺职。寻赐游击衔，驻雅尔。复起，除云南昭通镇总兵。
乾隆三十六年，师征金川，将军温福以彪屡出师勇往，令将贵州兵三千以从，克巴朗拉碉卡，赐花翎。师自达木巴宗分三道趋资哩，彪偕侍卫额森特等自北山进，夺贼碉卡，斩馘百馀，与师会。彪以贵州兵二千驻资哩北山梁，东西距三十馀里。贼夜犯都司黄壮略、守备王廷玉营，彪与侍卫巴三泰驰援，败贼，失炮三。上以彪战甚力，不之罪。嗣都司徐大勇等守色布色尔，贼屯十里外高峰。参赞五岱檄彪赴援，未至，副将色伦泰战没。五岱劾彪逗遛，当夺职，上命留任。寻自硕藏噶尔进驻色布色尔，阿桂军次喇卜楚克山麓，偪木阑坝；令彪伏兵东崖下，克其水碉。进攻色尔渠，彪从参赞丰升额等击东玛砦，克之。乘胜攻哲木克郭罗郭罗美罗喇嘛寺诸寨，皆下，夺碉五，俘馘数十。攻美美卡，彪率二百人自山梁小径入。贼来援，力战破之。美美卡至日喀尔桥，有小径曰兜乌。贼毁桥筑卡以拒，彪伐木为桥济兵，贼弃卡走。又与提督哈国兴合克喀木色尔穆拉斯郭寨，遂据兜乌。寻自达克苏山后攻明郭宗，彪将千人自格实迪下攻，贼弃碉窜，授西安提督。复偕侍卫乌尔图纳逊攻达尔图大碉，毙窜贼甚多。遂偕领队大臣华善等以六千人驻宜喜，贼来犯，击之，斩贼三十馀人。以三千五百人攻达尔图碉，未下。贼自沙坝三道袭宜喜军，又别遣贼夜扑达尔图军，击走之。师克乃当，至独松，彪与贼战中巴布里、下巴布里及玛雅冈角木，贼皆弃寨遁。旋与副将钦保克尔玛及札乌古山梁，与总兵敖成克甲索。
金川平，赴西安任。图形紫光阁，列前五十功臣。移湖广提督。卒，赠太子太保，谥勤襄，予云骑尉世职。
常青，苏木克氏，满洲镶白旗人。自前锋累迁护军参领。外擢云南曲寻镇总兵。从将军明瑞讨缅甸，战於蛮结。明瑞将中军，常青与领队大臣观音保踞西山梁。贼突至，常青等奋击，馘二百馀；贼败窜，又馘二千馀，俘三十四。再战天生桥、宋寨、黄土冈诸地，屡败贼。明瑞军败绩，上召常青入对，命仍还云南，从副将军阿里衮出万仞关。经略大学士傅恒令诣野牛坝督造战船，率兵赴新街，杀贼夺寨，获敌舟及粮械。旋自新街进攻老官屯，克毛西寨。师还，授云南提督。
乾隆三十八年，师征金川，令率云南兵二千赴打箭炉佐将军阿桂出西路。偕都统海兰察攻斯达克拉、阿噶尔布里、硕藏噶尔诸山梁，克之，留屯美诺。师攻布朗郭宗，阿桂奏请常青策应。常青遣游击福敏泰驻木波，游击保宁驻噶鲁什呢，守备张启贵驻美卧沟，而与副都统富兴率兵为布朗郭宗声援。西藏语谓为盗曰 放夹坝 ，常青与富兴督绿营兵捕盗，焚其林。阿桂师进攻勒乌围，常青与富勒浑护饷道，自明郭宗至大板昭，兵卒巡视，分守小沙坝、沙坝、三松坪诸地，自间道出功噶尔拉击贼。上嘉之，谕以此路官军久未进攻，今自间道出奇，足以缀贼；惟地势险峻，仍戒其轻举。金川平，图形紫光阁，列后五十功臣。
移古北口提督，而以海禄代之。疏言缅甸方议抚，请暂留张凤街，与海禄相机筹办。上以夷性多疑，文檄仍用常青旧衔，俟事定赴新任。历浙江、江南、直隶、福建陆路提督，又继海禄为乌鲁木齐都统，移西安将军。卒，谥庄毅。
官达色，瓜尔佳氏，满洲正黄旗人。以前锋从征准噶尔。将军兆惠自鄂垒紥拉图转战至特讷格尔，上方南巡，遣官达色及副护军校兆坦赍疏诣行在，召对，授蓝翎侍卫。准噶尔平，予云骑尉世职。迭迁副参领，外擢云南顺云营参将。自陈不通汉文，乞还京师，经略大学士傅恒讨缅甸，以官达色监铸炮，令从军。旋授健锐营前锋参领。
乾隆三十六年，将军温福征金川，令将成都驻防兵四百人从攻巴朗拉山梁，与乌什哈达督兵自山右登，夺卡六。再战，官达色发炮毁贼碉，战三昼夜，克之，赐号巴尔丹巴图鲁，畀白金百。师逾达木巴宗至斯底叶安，贼力拒，官达色发炮隳其碉楼，命署四川松潘镇总兵。师乘雪击贼，贼引退。官达色逐贼，贼乱流渡，窜河喀木雅。移军逼贼寨，官达色发炮击之，寨垂破，贼夜遁。温福督师攻南山，官达色与总兵牛天畀合军，天畀取第二碉，官达色取第三碉，复命署湖北襄阳镇总兵。
师攻达尔图，贼蔽碉为固，官达色发炮击之，日毙贼数十。师进，破碉二，拔栅，歼贼甚众。副将军丰升额攻谷噶，官达色与侍卫普济保等以四千人往会。旋以将军阿桂檄，从参赞海兰察攻喇穆喇穆，夺卡三，逼碉下掷火弹，以雨不燃，暂引退。复以六百人直陟高峰，峰有大碉二，夜半，援石壁蚁附登，伏碉旁，黎明突起，遂破二碉。进攻该布达什诺，贼为大碉倚壕，辅以木城。官达色督兵冒枪石跃壕以度，划碉址成，遂援以上。贼退保木城，阿桂令海兰察出城后，官达色当其前，力战克之。再进，攻默格尔山梁，官达色与额森特等合军取碉三。旋与海兰察、额森特分道裹粮深入，攻格鲁克古丫口，克当噶海寨及陡乌当噶大碉，焚沙木拉渠寨。循格鲁克古山梁以下，贼傍箐置卡，督兵攻之下。真除襄阳镇总兵。
再进，攻勒吉尔博，战於山麓，破贼碉；再进，攻荣克尔博，克其麓木城。督兵陟山巅，与普尔普逾沟拔木栅二十六。自舍图柱卡循昆色尔山梁，攻据雅木则碉，取果克山诸碉寨，围拉枯喇嘛寺，尽歼之。再进，与海兰察等同攻章噶，贼绿碉凿深沟，设栅其上，官达色督兵拔栅以覆沟，援附至碉巅下攻，贼惊窜，遂克之。与海兰察合军向勒乌围，分攻隆斯得，其地有三寨，克其二；遂潜破后寨，寨内蓄铅子，积地二尺许，火药百馀篓，悉收以佐军，设炮台，偪转经楼，与保宁、彰霭合军克之，勒乌围亦下。与海兰察等攻达乌，连破诸碉寨。进攻西里，贼四出力御，官达色逾沟与战，贼穿林逃。攻黄草坪，海兰察当其前，官达色与海禄拔沟北栅为应。攻奔布鲁木峰木城，亦与海兰察偕。攻瓦喇占，发炮破其碉。循瓦喇占而下曰萨尔歪，有寨三，海兰察当其前，官达色与乌什哈达左右合击，贼弃寨走，邀殪之。攻科布曲木城，又与海兰察偕，官达色冒枪石先登。攻朗阿古，海兰察自山腰险径度兵，官达色与乌什哈达出其左。攻雍中喇嘛寺，官达色与普尔普等自右入，皆力战杀贼，遂破噶拉依。金川平，图形紫光阁，列前五十功臣，予一等轻车都尉世职。移山西大同镇总兵，再移直隶宣化总镇兵。卒。
乌什哈达，吉林满洲正黄旗人。师征缅甸，以前锋校从，有功，赐号法福哩巴图鲁。师征金川，以三等侍卫从，其与官达色同克巴朗拉也，贼攻据所驻山，复力战破贼，夺其山还。事闻，上以功过足相当，宥之。战屡有功，累擢正蓝旗蒙古副都统。师还，图形紫光阁，列前五十功臣，予骑都尉兼云骑尉世职。外授和阗领队大臣，讦办事大臣德风受赂，按治不尽实，夺职。师征台湾，以头等侍卫从，与普尔普自茅港转战，通嘉义道。寻将水师至琅峤，获庄大田，还前所赐勇号。再图形紫光阁，列后三十功臣。师征廓尔喀，以镶红旗蒙古副都统从，先行治道，踬而伤。师还，赏不及，入见，以为言。上责其巧佞，夺职，戍伊犁。嘉庆初，赦还。师征川、楚教匪，以头等侍卫从，贼渠王三槐拥众渡江，乌什哈达与战，死之，予轻车都尉世职。
瑚尼勒图，鄂讷氏，黑龙江人。以护军入满洲镶黄旗。累迁护军参领。从征金川，亦与巴朗拉之役，赐号多卜丹巴图鲁。攻资哩南山，战自喇卜楚克山梁，绕登高峰，夺贼卡二，遂陟其巅，又夺贼卡二。复从海兰察等攻罗博瓦前山，贼二百馀自其右缘山梁斜上，瑚尼勒图击杀十馀人，贼遁走，进攻该布达什诺，克之，加副都统衔。复进攻逊克尔宗，焚贼寨十馀，贼来援，却之。师攻勒乌围，遣瑚尼勒图夺据默格尔山，进占日尔巴当噶尔之西。危峰突起，海兰察等更出其西，自密拉噶拉木山巅下击，遂克凯立叶，谕嘉奖。乘胜攻克日尔巴当噶山阳左右五碉。又从海兰察等攻取桑噶斯玛特山寨。与福康安督兵将出箐，见贼碉二，奋勇跃入杀贼，贼溃，擢镶蓝旗蒙古副都统。师攻达佳布、安吉诸碉，督兵自山腰贼碉间攀越而过，先入碉，皆克之。进攻木思工噶克，令瑚尼勒图攻丫口。潜师而入，游击梁朝桂等为继，丫口峰左右碉十有四，同时皆破。师次荣噶尔博，有山梁曰巴占，为勒乌围门户，贼守御甚力。诸将议自舍图柱卡间道入，而使瑚尼勒图屯巴占分贼势。师克章噶，瑚尼勒图亦取巴占。分攻隆斯得寨，以斧破寨门，获所储铅药，遂攻下勒乌围。复攻西里山梁，瑚尼勒图与乌什哈达督兵径陟，克大碉三、木城四。师攻西里正寨，与福康安以火攻破寨；又与海兰察取朗阿古，攻克得拉古碉卡；复自巴萨沙进，取奇什矶官寨，与福康安等克雍中喇嘛寺。金川平，图形紫光阁，列前五十功臣，转镶红旗蒙副都统。寻授散秩大臣，管理健锐营。卒。
敖成，字丹九，陕西长安人。入伍，从征瞻对、金川、库车，战喀喇乌苏河，攻叶尔羌，俱有功。乾隆三十八年，师再征金川，成以广西右江镇总兵入觐，上询知成尝出师瞻对、金川，赐花翎，并畀白金百，给驿诣军前。旋移甘肃宁夏镇，以将军阿桂请，复移贵州镇远镇。师三道进，副将军明亮出南路，请以成驻僧格宗防后路。上虑成未足当一面，命从明亮军进讨。桂林疏言： 南路当自塔克撒至宜喜诸地设防。成自萨穆果穆渡河，经美诺至塔克撒驻军。 明亮移军宜喜，攻达尔图山梁，使成偕副都统舒景安率师攻日旁，夺贼卡二，破碉寨四百馀，歼贼甚众。诸军攻宜喜，围合，诇甲索守贼皆老弱，当攻其瑕。成偕副将常泰等率土、汉兵二千五百分三道进，破其要隘，先后夺碉十一。上嘉其勇，赐号僧格巴图鲁。复自达尔图山梁进攻噶尔丹，直薄巴布里山脊。值夜大雪，潜师出碉后奋击，连克防隘贼卡四。守碉贼惊溃，追斩无算。复偕常泰攻克碾占，偕提督马彪率师至甲杂官砦，贼弃寨溃窜。师三路毕会，遂克噶喇依。金川平，图形紫光阁，列前五十功臣。御制赞，以乘雪取巴布里比诸李愬之入蔡州。擢贵州提督，入觐，赐黄马褂。卒，赠太子太保，谥勇悫，予云骑尉世职。
图钦保，瓜勒佳氏，满洲镶黄旗人。以前锋校从将军明瑞征缅甸，有功，授三等侍卫，赐号法福礼巴图鲁。迁健锐营副前锋参领。乾隆三十七年，从将军阿桂征金川，以皮船济师，袭达乌西山碉卡。图钦保与总兵王万邦自其左进，攻克其碉。复与侍卫三宝等合兵，至邦甲山梁，缘沟以登，尽取诸碉卡，自山下夹攻，贼溃。师至纳围纳札木，副将军明亮等分兵三道并进，图钦保与游击谷生炎攻山坡碉卡，贼力拒。复与侍卫德赫布三面合围，垒石卡逼贼，贼弃碉夜遁。师进至僧格宗，图钦保自河西科多渡桥攻河东，至喀咱木笼山梁，抵奢垄，贼奔美诺。复与参领拉布栋阿以五百人取马奈。擢湖南长沙协副将。师复进，抵萨克萨谷，其北曰茹寨，麦方熟，贼设调以卫，图钦保力攻克之，焚沿河各寨，贼窜出，中矢被枪及坠河死者无算，麦田十馀里，皆为我兵所据。事闻，上手诏奖勉。复攻石真噶山下木城，毁贼寨，再进，攻紥乌古山梁，功最，擢陕西固原镇总兵。事定，图形紫光阁，与德赫布并列前五十功臣。四十六年，撒拉尔回叛，图钦保将五百人助战。贼退踞八蜡庙、水磨沟诸地，图钦保从都统海兰察率兵越水磨沟自山梁进逼贼巢。贼自山坡逆上，图钦保持刀奋战，马蹶，坠山下，被创，卒，赐白金七百。
木塔尔，小金川人。乾隆三十七年，小金川头人僧格桑为乱，拒我师，木塔尔率亲属及所部降。将军温福令从军，即率土兵夺八角碉，降千馀人，复官寨。攻木果木，面中石伤。克达响谷山梁，枪伤额。累擢三等侍卫，赐孔雀翎。僧格桑窜大金川，大金川头人索诺木匿之，与同乱。将军阿桂令木塔尔侦路，约内应，遂克阿不里，招其叔朗纳降。金川山径歧互，阿桂令木塔尔指画，绘图呈览；又以功噶尔拉贼守坚，谘木塔尔。木塔尔言： 谷噶山路崎岖，树木深密。若密遣精兵画伏夜行，出贼不意，亦一策也。 从之。战有功。官兵护台站，遇贼稍卻。阿桂令木塔尔偕降人赓噶率土兵截击，擒头人穆工阿鲁库。攻噶鲁什尼后山及登春诸地，擒头人拉尔甲，创僧格尔结，以功赐缎。贼遣别斯满尼僧布薄伪降，私询木塔尔军事，木塔尔密以闻。上嘉其诚，果擢头等侍卫。师攻喝拉依，索诺木等出降，赐号赞巴巴图鲁。图形紫光阁，列后五十功臣。授八角碉屯守备，督帛噶尔角克及萨纳木雅诸地降人屯田。
四十六年，甘肃撒拉尔回苏四十三攻陷兰州，上命领侍卫内大臣海兰察军讨之，木塔尔从，中枪伤，赐银缎。复攻华林寺，再受伤，赐二品衔，以四川管理降番副将题补。四十九年，甘肃固原回田五等馀党踞石峰堡，上命成都将军保宁讨之，木塔尔从，力疾赴调，赐散秩大臣衔。至石峰堡，屡有斩获，被石伤。
五十三年，从征台湾，偕侍卫博斌等生擒首逆庄大田於琅峤。台湾平，复图形紫光阁，列前二十功臣。
五十六年，廓尔喀为乱，攻陷聂拉木。木塔尔从成德守木萨桥，获头人格枌达喀叽哈等，加副都统衔。师攻济咙，木塔尔偕侍卫哲森保先攻克东南山梁，移兵逐贼，复济咙，歼贼数百，殪贼目七。师攻雅尔赛拉、博尔东拉，木塔尔率兵自噶多普纡道渡河，夺石卡、木城。廓尔喀平，再图形紫光阁，列后十五功臣。上特召慰劳，赐酒，赉银缎。
六十年，从征苗匪。贼居下石花、土空等处，循沿河山坡筑城卡，阻我师。总督福康安遣木塔尔於下游河岸设伏，贼出卡抢掠，突出击之，夺其渡船。师进迫之，贼不能御，连克城卡。进攻土空，偕总兵花连布等连战三昼夜，破之，赐荷包。以病还师，至资阳，道卒，赐白金百。
岱森保，库雅拉阔绰里氏，满洲正红旗人。以黏竿处拜唐阿从征缅甸。移师征金川，与攻路顶宗、喀木色尔，授蓝翎侍卫。战於昔岭，贼乘高而下，以火器奋击，贼溃，授三等侍卫。战於罗博瓦，歼贼数十，复夺取喀木喇玛山碉，擢二等侍卫，赐号布隆巴图鲁。攻勒吉尔博山梁，拔鹿角，跃壕，以火弹掷碉巅，破之。从将军阿桂攻勒乌围，发炮断其桥，隧以入栅，克木城，与诸军合攻，勒乌围遂下，授头等侍卫。师还，图形紫光阁，列后五十功臣。
乾隆四十四年，以护军参领从征台湾。与侍卫乌什哈达等击贼沙嵌，进至茑松，歼贼二百馀。击贼中洲，发巨炮杀贼，进击贼南潭，贼溃，焚贼藔数百。再进，击贼三坎店，夺贼中炮械。寻从闽浙总督常青等援诸罗，出盐水港，战贼屡胜，赐副都统衔。福康安视师，岱森保攻贼牛庄，贼阻溪为固，督兵逾溪击之，俘斩甚众，乘锐抵南潭，遂俘庄大田等。师旋，再图形紫光阁，列后三十功臣。擢正黄旗蒙古副都统。出为伊犁领队大臣。
廓尔喀为乱，上命岱森保将索伦、达呼尔兵千人，偕参赞大臣海兰察自京师道青海入西藏，佐福康安等讨之。既至，福康安令偕成都将军成德将三千人向聂拉木缀贼。分兵自措克沙木间道入，自率兵趋亲鼎山，破贼卡，贼败窜。旋偕侍卫永德道哈那滚木山，克紥木。复偕成德败贼多洛卡，追蹑至俄赖巴，分兵两路深入，廓尔喀酋降。复图形紫光阁，列后十五功臣。
嘉庆初，教匪起，命岱森保讨贼陕、甘。张汉潮侵五郎，自盩厔出大建沟扰洵阳，偕总兵长春、副都统纶布春随所在御之。上责肃清甘肃境，与西安巡抚台布选能战兵四千有奇，逐贼转战，屡有克捷。五年秋，击贼沔县，以兵寡未获穷追，还军驻长寨。疾作，行至汉中，卒。
翁果尔海，噶巴喀氏，满洲镶黄旗人。初充亲军，迁蓝翎侍卫。乾隆五十二年，从福康安征台湾，击贼八卦山，斩馘无算，赐号额腾额巴图鲁。累迁二等侍卫。林爽文遁老衢峙，义民高振以告。翁果尔海与追击，获之。台湾平，予骑都尉世职。
五十六年，廓尔喀侵后藏，从将军福康安、参赞海兰察往讨之。贼据擦木，其地两山夹峙，惟一径可通。夜雨，翁果尔海分兵潜进，越山直上山梁，与师会，薄贼寨，逾墙入，歼贼数百，克其碉。贼夺据济咙官寨，师围之。翁果尔海直攻东南山梁，贼恃碉拒师；督兵缘碉上，歼贼六百馀，擢头等侍卫。贼据热索桥，师自摆马奈撒入，与夹河相持。翁果尔海自峨绿山纡道出上游，斫木编筏潜济，自间道疾驰攻贼寨，师悉渡，赐副都统衔。贼窜协布鲁，负水筑卡为守，师不得即渡，暮雨，伏兵林中，夜将半，援木涉水进击。师绕出对山，并力下攻，贼溃走，追斩三百馀，焚寨五；遂进攻东觉，道噶多。翁果尔海从海兰察为前锋，纡道出雅尔赛拉、博尔东拉，穿林越箐，潜师步行。贼为木城三、石卡七，守甚坚。翁果尔海督兵逾险攻之，右臂创甚剧，援兵至，奋勇转战，殪头人二、馀贼二百有奇，贼乃遁，悉隳其城卡，赐白金五十。廓尔喀平，图形紫光阁，列后十五功臣。授镶黄旗蒙古副都统。嘉庆初，卒。
珠尔杭阿，颜紥氏，满洲正黄旗人。自前锋累擢二等侍卫。从征甘肃石峰堡乱回，赐号锡利巴图鲁。乾隆五十六年，廓尔喀侵后藏。上命鄂辉、成德讨之，命珠尔杭阿佐军，鄂辉以第理浪古、窝浪卡两地当冲要，令珠尔杭阿察形势，督兵屯守。寻偕侍卫永德攻克聂拉木寨，赐大缎。复偕将军福康安自宗喀攻擦木，与参赞大臣海兰察合军，自正路攻贼寨，克之，赐大小荷包。复同头等侍卫阿满泰等克济咙，迁头等侍卫。复从海兰察攻雅尔赛拉、博尔东拉，毁木城、石卡，歼贼甚众。又破贼於玛木拉，加副都统衔。进攻噶勒拉堆补木大山，分兵三路，珠尔杭阿偕三等侍卫阿哈保等自右路夹击，焚贼卡。复自横河上游修桥渡，攻集木集，克之，寻命为领队。廓尔喀头人拉特纳巴都尔降。福康安令珠尔杭阿护贡使诣京师。图形紫光阁，列后十五功臣。累迁御前侍卫、正白旗护军统领。神武门获为逆者陈德，赐骑都尉世职，授镶蓝旗满洲副都统。卒。
哲森保，萨克达氏，满洲镶蓝旗人。初充吉林乌拉马甲。征缅甸，偕侍卫阿尔苏拉击贼新街，从副都统明亮击贼老官屯。从讨王伦，侍卫音济图擒贼，将就缚，突有贼持械出拒，哲森保射杀之。从讨苏四十三，攻华林山，枪殪贼渠，哲森保亦被创，赐号法福里巴图鲁。累擢二等侍卫、乾清门行走。再出讨石峰乱回，中石伤，擢头等侍卫，授公中佐领。从征廓尔喀，攻擦木。哲森保与翁果尔海各将一队，自东、西两山分进，克之。攻济咙，首夺东南山梁；师继进，遂克济咙官寨。贼断热索桥，哲森保与阿满泰出间道，越峨绿山，自上游砍树结筏潜渡，骤攻贼卡，贼骇愕奔窜，师得济，赐副都统衔。至博尔东拉，与贼力战，左膝中枪，赐白金百，令还济咙休养。至协布鲁，创发，卒。廓尔喀平，图形紫光阁，列后十五功臣，祀昭忠祠，赐骑都尉世职。
子富永，亦在军，以战功累擢三等侍卫，袭职。官至镶黄旗蒙古副都统。卒。
论曰：金川地小而险，悬崖绝壁，垒石为碉，师至不能下。高宗读太宗实录，知其时攻城用云梯，命斅其制，督八旗子弟习焉。师再出攻碉，赖是以济。诸将有劳者，五福将四川兵，彪将贵州兵，常青将云南兵，成将绿营，木塔尔将土兵，馀皆率禁旅；而官达色督炮兵，图钦保佐健锐营，尤专主攻碉，摧坚决险，非豫不为功。成德、岱森保及木塔尔复从征廓尔喀有功。翁果尔海等未与金川之役，而屡从征伐，转战立勋名，亦裨佐之良也。
