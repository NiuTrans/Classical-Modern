科尔昆觉善甘都谭拜法谭席特库蓝拜鄂硕
伊拜弟库尔阐阿哈尼堪星讷褚库
科尔昆，阿颜觉罗氏，满洲正蓝旗人，世居瓦瑚木。祖翰，太祖时来归。父硕色，官牛录额真。
科尔昆初为贝勒阿巴泰护卫。事太宗，未冠，从伐察哈尔、朝鲜皆有功，令隶噶布什贤。崇德五年，从伐明，围锦州。明兵数万屯松山，科尔昆与牛录额真索浑、巴牙喇甲喇章京瑚里布挑战，败之。明总督洪承畴、总兵祖大寿合兵十馀万迎战，科尔昆与索浑等陷阵，殪骁骑数十。六年，从英亲王阿济格伐明，驻杏山。明兵数千自宁远至，科尔昆先众驰击，逐敌至连山，马中流矢仆，科尔昆跃起殪敌骑，夺马，乘以还。从英亲王视壕，敌猝至，索浑陷围中，科尔昆单骑翼以出。明兵数千自沙河所至，侵牧地，率噶布什贤兵击破之。七年，从贝勒阿巴泰伐明，次丰润，破明军。次河西务，与巴牙喇甲喇章京鄂硕将数十骑侦敌，敌将将射，科尔昆先发，贯其臂，逐之，从马上相搏，同堕水，敌将颀有力，握科尔昆胄，抑使入水，科尔昆捶其胫而踣，絷以归。八年，授牛录额真，兼兵部理事官。
顺治元年，入关，击破李自成，逐之至庆都。从固山额真叶臣攻太原，设伏歼敌。又从英亲王阿济格讨自成湖广，屡劘敌垒。叙功，授世职牛录章京。三年，从肃亲王豪格西讨张献忠，次汉中，击破叛将贺珍。进击献忠，战西充凤凰山，大破之。献忠既殪，复与辅国公岳乐、尚书巴哈纳等歼其馀党。师还，累进二等阿达哈哈番。
六年，授噶布什贤章京。从郑亲王济尔哈朗征湖广，破湘潭，下宝庆、武冈，分兵趋沅州。与巴牙喇甲喇章京白尔赫图以数十骑先驱，白尔赫图陷阵失其马，科尔昆夺敌马掖之上，并马突围出。复纵骑奋击破敌，进沅州，自道州出龙虎关。进世职一等，兼拖沙喇哈番。
九年，从敬谨亲王尼堪徇衡州，明将李定国列象阵迎战。科尔昆语巴牙喇甲喇章京西伯臣曰： 象不畏矢石，惟鼻脆，吾为君射之。 矢再发，贯象鼻，象奔，师从之，追奔数十里。敬谨亲王闻胜，轻骑疾进，遇伏战没，科尔昆三入围，求得王遗骸。师进次宝庆，明将孙可望以数万人屯山巅，科尔昆督兵奋击，可望溃走。贝勒屯齐遣学士硕岱与科尔昆还奏军事，疏不言王战没。事闻，下议政王、贝勒、大臣会勘，科尔昆言不知疏云何，郑亲王呵之，科尔昆大言曰： 臣自髫龀侍太祖，弱冠事太宗，转战二十馀年。今奏事不明，死其分。奈何轻相侮？ 上察其无罪，命宽之，但夺世职。十三年，擢巴牙喇纛章京。
十四年，从大将军罗讬下贵州。既定贵阳，令科尔昆以五千人取黄平，梅勒额真玛尔赛副之。明将白文选据七星关，科尔昆令玛尔赛将二千人出万奇岭大道，诱文选出战，伪败数十里，文选蹑其后。科尔昆将三千人自间道疾趋出文选军后，玛尔赛还战，文选败走，克黄平。师还。
康熙元年，出定义州土寇。二年，从将军穆里玛、图海下湖广，讨李自成馀党李来亨等。图海出归州，穆里玛出宜昌，科尔昆与噶布什贤噶喇依昂邦赖塔将五千人先驱，迭战皆胜。次茅麓山，郝永忠以数万人与来亨合，拒战，科尔昆升山觇之，俟隙纵击，破之。夜设伏，来亨以万馀人袭我军，伏发，败走。明日复战，来亨兵以大刀、藤牌护阵，我师张两翼，科尔昆捣其中坚，阵溃。来亨倚谭家砦屯粮，计持久。科尔昆分兵破石坪，进围砦。其将李嗣名出战，中流矢死，科尔昆断其后道，十馀日，其将高必玉等出降。科尔昆还与穆里玛合军，图海亦至，令满洲兵守隘，绿旗兵为长围困之，来亨自经死，馀党悉降。自成馀党至是乃尽殄。师还，授世职拖沙喇哈番。
科尔昆从征伐，常为军锋。廉介，嫉恶远势。鳌拜专政，科尔昆独不附。八年，卒。子巢可讬，官至盛京刑部侍郎。
觉善，李佳氏，满洲正红旗人，世居萨尔浒。父通果，归太祖，授牛录额真。卒，觉善嗣。灭叶赫，克沈阳、辽阳，皆在行间，授世职备御，擢甲喇额真。
天聪三年，从太宗伐明，下永平四城，佐固山额真纳穆泰等守滦州。明兵来攻，围合，觉善勒兵出战，奋槊逾堑，与甲喇额真阿尔津、牛录额真库尔缠趋击，明兵溃奔，俄复集迫城下，觉善击卻之。明兵发石坏城堞，觉善力御，明兵不能登，凡五败明兵。阿敏弃永平出关，纳穆泰等亦突围走，明兵阻道，力击败之。师还，与诸将待罪，上以觉善力守城，既出犹杀敌，释其缚，进世职游击。五年，上自将围大凌河，明兵自锦州骤至，屯小凌河岸。上遣偏师渡河迎击，兵不盈二百，觉善奋入阵，陷重围，力战得出。我兵别队与明兵战，有军校为明兵所得，援之归。明监军道张春、总兵吴襄将步骑四万距大凌河十五里驻军，觉善从贝勒硕讬以右翼兵直躏春垒，明兵败挫，进世职二等甲喇章京。
崇德五年，授正红旗梅勒额真，驻防义州。六年，从攻锦州，坐攻围不力，罚钅爰。上攻锦州，自将军松山、杏山间，明兵薄我军，谋夺炮，觉善以所部御之，明兵败走。师围松山，掘堑立营，明兵夜来侵，复战卻之。八年，与梅勒额真谭布等驻锦州。又从郑亲王济尔哈朗伐明，攻宁远，明总兵吴三桂邀战，击卻之。进攻前屯卫，明兵出战，蒙古兵稍却，觉善督右翼兵奋击，大破之，遂克其城。
顺治元年，从入关，击李自成，觉善创於炮，仍奋战。二年，进世职一等。从顺承郡王勒克德浑南征，次江宁。自成馀党一只虎等寇湖北，命移师讨之。三年，师次石首，令与固山额真叶臣等率精锐徇荆州，破敌，分剿远安、南漳、宜昌，悉定。师还，赐黄金十两、白金三百两。山东土寇扰恩、齐河、平阴诸县，命觉善率兵讨之，斩其渠扫地王，其众万馀歼焉。
五年，从大将军谭泰讨叛将金声桓，七月，师薄南昌，至六年正月，克之。移师讨叛将李成栋，攻信丰，觉善督所部树云梯先登，拔其城。师还，次赣州，复分兵戡定新喻、安福诸县。叙功，并遇恩诏，世职累进二等阿思哈尼哈番，赐号 巴图鲁 。七年，从睿亲王畋於中后所，坐私出射猎，降一等阿达哈哈番兼拖沙喇哈番。八年，上亲政，复世职，擢都察院左都御史。寻命仍专领梅勒事，进世职三等精奇尼哈番。十五年，以老病乞罢。康熙三年，卒，谥敏勇。乾隆初，定封三等男。子吉勒塔布，自有传。
甘都，先世自叶赫徙居巴林，因氏巴林。太祖时，率子弟来归，授牛录额真。旗制定，隶蒙古镶蓝旗。天聪元年，从伐明，次宁远。明兵屯城北山冈，甘都手大纛直前，击破之。三年，复从伐明，克大安口，复败明兵於玉田。上自将取永平四城，克遵化，甘都与焉，即命佐察哈喇等驻守。四年，师弃遵化出边，甘都殿，击败追兵。八年，予世职三等甲喇章京，授兵部参政。
崇德三年，考满，进二等甲喇章京。寻更定部院官制，改兵部理事官。冬，从贝勒岳讬等伐明，击败明太监高起潜，越明都，徇山东，克济南。四年春，师还，道蠡县，复克其城。以功进一等甲喇章京。五年，从索海等伐索伦部，索伦兵五百，据挂喇尔屯拒战。甘都及理事官喀喀木督兵破栅入，斩级二百，俘二百三十人以归。六年，从伐明，围锦州，明总督洪承畴屯松山，屡以步骑出战，甘都辄击败之。恭顺王长史徐胜芳为敌困，甘都突入阵，援之出。七年，锦州下，以功加半个前程。
顺治元年，从入关，破李自成。复从豫亲王多铎徇陕西，克潼关，取西安。二年五月，移师定江南，复与固山额真恩格图、玛喇布等下宜兴、昆山诸县，进三等梅勒章京。三年，从端重亲王博洛略浙江，逐明将方国安至黄岩，国安入城守，围合。甘都察国安势蹙，撤围纵使出，击之，国安兵大溃，城遂拔。师入福建，甘都先众克分水关，逐明唐王聿键至汀州，降漳州及漳平县。五年，命署巴牙喇纛章京。从征南大将军谭泰徇江西，讨叛将金声桓。七年三月，进二等阿思哈尼哈番。寻卒於军。
谭拜，他塔喇氏，满洲正白旗人。父阿敦，事太祖。天命元年正月朔旦，太祖始建号，诸贝勒大臣上表，阿敦与额尔德尼侍左右，受表，额尔德尼跪展读如礼。阿敦寻领固山额真。太祖初征明抚顺，李永芳出降，阿敦引谒太祖。厥后事不著。
谭拜事太宗，天聪五年，以牛录额真从伐明，围大凌河城。祖大寿城守，遣百馀骑突围出，谭拜与巴牙喇甲喇章京布颜图追斩三十馀人，获马二十有四。八年，授世职牛录章京，迁甲喇额真。九年，从伐察哈尔，收降人，遂伐明代州。谭拜与噶布什贤章京苏尔德、安达立将四十人伏忻口，明逻卒三百经所伏地，斩馘过半。
崇德元年，从伐明，薄明都，北趋卢沟桥，再败明兵。二年，与甲喇额真丹岱、萨苏喀等将四十人略明边，次清河，明兵七百拒守，击之溃，搴纛二，并获其马。三年，从贝勒岳讬伐明，入墙子岭，攻丰润，击明兵，多坠壕死，复攻破明太监冯永盛诸军。四年，从略锦州，率巴牙喇兵破明兵於城南，以功加半个前程。五年，授兵部参政。六年，兼任正白旗蒙古梅勒额真。七年冬，从伐明山东，克利津。八年春，出边，以所部击败明总督赵光抃、范志完，总兵吴三桂、白广恩诸军。师还，赉白金，以功进三等甲喇章京。顺治初，从入关。三年，擢兵部尚书。寻从肃亲王豪格西讨张献忠，道陕西，与固山额真玛喇希等击败叛将贺珍。下四川，屡破献忠兵，复与固山额真李国翰渡涪江，败献忠将袁韬。四年，调吏部尚书。旋歼献忠。入关后，世职四进至二等阿思哈尼哈番。七年三月，卒。子玛尔赛，附鳌拜，语见鳌拜传。孙多奇辉，降袭三等。乾隆初，定封三等男。
法谭，亦他塔喇氏，满洲正红旗人，世居瓦尔喀。初以巴牙喇壮达从灭叶赫，取辽阳，授牛录额真。天聪三年，从攻宁远，败明兵於城北山冈。七年，取旅顺。崇德三年，从伐明，败密云步卒，趣山东，克郯城。四年，从伐虎尔哈部，克雅屯萨城。六年，从围锦州，御明总督洪承畴兵於松山，逐敌至塔山，击之，多赴海死。八年，从攻宁远，克前屯卫、中后所。顺治元年，擢甲喇额真，兼工部理事官。从入关，破李自成。从顺承郡王勒克德浑逐自成湖广，其兄子锦犯荆州，法谭以精骑蹂之，斩获甚众，降自成弟孜及其将田见秀等。世职累进一等阿达哈哈番兼拖沙喇哈番。五年，授右翼步军总尉。康熙元年，以病致仕。卒。
席特库，佟佳氏，满洲镶蓝旗人。父努颜，率族属归太祖，授牛录额真。卒，席特库嗣。事太宗，擢噶布什贤章京，率兵出锦州，得明谍，明兵自耀州至，席特库赴援卻敌。从围大凌河，裨将多贝阵没，席特库入阵，以其尸还。明兵自宁远来援，与战，一卒坠马，席特库领纛入阵援以出。
六年，与巴牙喇甲喇章京鳌拜等略明边。八年，与噶布什贤章京图鲁什诇敌锦州、松山，皆有俘馘。察哈尔部人有散入席尔哈、席伯图者，上命席特库与蒙古布哈塔布囊等逐捕，斩七十馀级，得其户口、牲畜。寻与卦尔察尼堪以二十骑往济丰城侦明兵，至西拉木轮河，遇降明蒙古百人，席特库设伏尽歼之。二人逸而奔，席特库射殪其一，一为我国谍者所获。上嘉席特库以少胜多，赐甲胄旌之。
复从大贝勒代善略大同，败明兵。自阳和转战，趣天城、左卫，徇宣府，与噶布什贤章京吴拜设伏破敌，进世职三等甲喇章京。九年，从贝勒多尔衮略山西，自平鲁卫入宁武关，击败明兵。复与甲喇额真布颜等诇明兵锦州，与噶布什贤噶喇依昂邦劳萨等蹑明兵冷口。
崇德三年，从贝勒岳讬伐明，入墙子岭。明兵自密云突出，与劳萨分兵击败之，得巨炮二十。复击败明总督吴阿衡，攻真定，破太监高起潜兵，追至运粮河。敌夜犯本旗营，偕牛录额真俄兑等力战卻敌。六年，从郑亲王济尔喀朗围锦州，明兵自杏山赴援，郑亲王设伏，令席特库以噶布什贤兵诱敌，伏发还击，大破之。
明总督洪承畴出松山拒战，席特库与劳萨力战破敌。师复围锦州，承畴以十三万人赴援，席特库与噶布什贤八章京迎战，击败其将王朴等。承畴退塔山，我师蹑击屡胜；复退杏山，席特库纵横驰突，追至笔架山，斩四百馀级，得马二百四十有奇，获纛六。明兵自松山、杏山二城潜遁，席特库与噶布什贤章京布尔逊追击，斩数百人，得其驼马。七年，克松山，从豫郡王多铎伐明，明兵自宁远至，击卻之。以功进世职二等甲喇章京。旋率兵自界岭口毁边墙入，败山海关明兵。将攻蓟州，明总兵白腾蛟、白广恩合军赴援，席特库与噶布什贤章京瑚里布督兵奋击，破阵斩将，得马六百有奇。
顺治元年，从入关，破李自成将唐通於一片石。固山额真叶臣徇山西，上命席特库益其军，至绛州，渡河，下汾州、平阳，降自成将康元勋，进攻黑龙关，降明将及其兵三千人。二年，移师略湖广，逐自成至安陆，斩四百馀级，夺其战舰，进世职一等。
三年，从豫亲王讨苏尼特部腾机思，次土喇河，土谢图等部以兵遮道，席特库督兵追击，斩获无算，迭进一等阿思哈尼哈番。康熙五年，卒。
蓝拜，亦佟佳氏，满洲镶蓝旗人。父噶哈，太祖时来归，授牛录额真。蓝拜事太宗，天聪八年，授巴牙喇甲喇章京。从固山额真阿山略锦州，又从噶布什贤噶喇依昂邦劳萨率兵迎察哈尔部众之来归者。寻擢梅勒额真。崇德四年，以不称职解任。寻命偕承政萨穆什喀、索海征索伦部，仍领梅勒事，道虎尔哈部攻克雅克萨城，索伦部长博穆博果尔迎战，与索海设伏夹击，大破之，以功授世职牛录章京，赐貂皮及所获人户。六年，从郑亲王济尔哈朗围锦州，明兵来夺炮，击卻之，擢兵部参政。明总督洪承畴援锦州，蓝拜与诸将进击，破三营。敌乘雨侵右翼，蓝拜及甲喇额真逊塔等与战，敌败走。寻调礼部。
顺治元年，从入关，进世职三等甲喇章京。三年，复授梅勒额真。从大将军孔有德征湖南，明桂王由榔据武冈，其总督何腾蛟遣其将王进才、黄朝宣、张先璧等拒战。有德至长沙，击走进才，令蓝拜与梅勒额真卓罗追击，殪其众过半。下湘潭，朝宣屯燕子窝，蓝拜与梅勒额真佟岱乘舰至泸口，督兵破其营，寻从尚可喜援桂阳，还师攻道州。又与可喜合军攻沅州，先璧自黔阳出，扼隘为五营。蓝拜率先与战，斩七千馀级，遂薄城，先璧又以三万人拒战，败溃，遂克之，赐黄白金，进世职二等。六年，兼任礼部侍郎。八年，擢固山额真，兼工部尚书。九年，调刑部。寻命罢尚书，专领固山事。累进世职二等阿思哈尼哈番。
十年，命率兵镇湖南。明将孙可望等出峡窥湖北，蓝拜督兵防御，敌不能犯。十三年，召还。上亲劳以酒，谕曰： 尔等为朕宣力年久矣。今见尔等形貌癯瘠，朕心恻然！ 寻以老病乞罢，加太子太保。康熙四年，卒。
鄂硕，栋鄂氏，满洲正白旗人。祖棆布，太祖时率四百人来归，赐名鲁克素，子锡罕，授世职备御。天聪初，从伐朝鲜，先驱战没。
鄂硕，锡罕子也。太宗以锡罕死事，进世职游击，以鄂硕袭。八年，从贝勒多铎伐明，攻前屯卫，斩逻卒。又从噶布什贤噶喇依昂邦劳萨率将士迎察哈尔部来归者，授牛录额真。九年，招察哈尔部伐明，自朔州至崞县，斩逻卒。自平鲁卫出边，明兵邀战，鄂硕与固山额真图尔格击卻之。进世职二等甲喇章京，擢巴牙喇甲喇章京。
崇德元年，与劳萨将百人侦明边，至冷口，斩逻卒，得马十五。二年，护甲喇额真丹岱等与土默特互市，赴归化城，斩明逻卒。三年，从睿亲王多尔衮伐明，自青山口入边，击败明太监高起潜兵。四年，与噶布什贤章京沙尔虎达将土默特兵三百略宁远，挑战，明兵坚壁不出，得其樵采者以还。
五年，从围锦州，以噶布什贤兵败敌骑。明总督洪承畴赴援，上营松山、杏山间，命吴拜等以偏师营高桥东。鄂硕诇明兵自杏山溃出，告吴拜，吴拜未进击，明兵复入城。上以鄂硕不亲击责之。六年，复围锦州，分兵略宁远，遇明兵六百骑，击破之，得纛二、马六十馀。七年，从伐明，自界岭口入边，败明总督范志完军於丰润。明兵自密云出劫我辎重，奋击卻之，遂越明都趋山东。师出边，明总兵吴三桂邀战，复击之溃，追斩数十级，得纛三、逻卒二十九、马二百馀。
顺治初，从入关，逐李自成至庆都，从豫亲王多铎讨之。自成据潼关，倚山为寨，鄂硕与噶布什贤噶喇依昂邦努山攻拔之。二年，移师南征，鄂硕将噶布什贤兵先驱，至睢宁，败明兵。从端重亲王博洛下苏州，击明巡抚杨文骢舟师，得战舰二十五。趋杭州，败明鲁王以海兵，获总兵一。复与巴牙喇纛章京哈宁阿克湖州。世职累进二等阿思哈尼哈番。六年，擢镶白旗满洲梅勒额真。从郑亲王济尔哈朗征湖广。师还，赉白金三百。八年，授巴牙喇纛章京。十三年，擢内大臣。世职累进一等精奇尼哈番。十四年，以其女册封皇贵妃，进三等伯。十四年，卒，赠三等侯，谥刚毅。子费扬古，自有传。
罗硕，鄂硕兄也。初授刑部理事官。从入关，擢甲喇额真。顺治六年，姜瓖叛，命梅勒额真卦喇驻军太原。瓖遣兵陷清源，与卦喇分道击之，瓖兵弃城走，斩五千馀级。瓖遣兵犯太原，从端重亲王博洛破贼垒，斩万馀级。其徒围绛州，扰浮山，迭战胜之。八年，擢工部侍郎。进世职三等阿思哈尼哈番。九年，从征湖南，失利，夺官，降世职。寻授大理寺卿。十七年，以从女追册端敬皇后，授一等阿思哈尼哈番。康熙四年，卒。
鄂尔多，罗硕孙。初授侍卫，累迁至侍郎，历户、刑二部。授内务府总管，擢尚书，历兵、户、吏三部。卒，谥敏恪。
伊拜，赫舍里氏，世居斋谷。父拜思哈，归太祖，授牛录额真。旗制定，隶满洲正蓝旗。卒，伊拜与其兄宜巴里、弟库尔阐分辖所属，为牛录额真。太宗即位，察哈尔部贝勒图尔济来归，命伊拜迎犒。天聪八年，上自将伐明，命伊拜徵科尔沁部兵，予世职半个前程。九年，迁正白旗蒙古固山额真。
崇德元年，从伐明，入长城，攻克昌平等州县，俘获甚众。三年九月，从伐明，入青山口，薄明都，徇山东。五年，从伐明，围锦州。明兵自杏山、松山赴援，城兵出战，伊拜屡击败之。六年，复围锦州，破明兵，进世职牛录章京。洪承畴赴援，上自将击之，命诸将分屯要隘，要明兵，伊拜与梅勒额真谭拜等依杏山而营。明兵败走，伊拜逐击至塔山，明兵多赴水死。七年，遂破承畴，下锦州，命伊拜戍杏山。八年，复命与辅国公篇古戍锦州。是时军纪严，将士有过，辄论罚，伊拜屡坐罚钅爰、罚马。
顺治元年，调正蓝旗蒙古固山额真。从入关，击李自成。寻与固山额真叶臣等徇山西，克太原，抚定旁近州县。师还，赉白金三百。二年，从英亲王阿济格徇陕西，逐自成至武昌，屡击破贼垒。三年，进三等阿达哈哈番。五年，从郑亲王济尔哈朗徇湖南，时衡州、宝庆诸府尚为明守。六年，师克湘潭，伊拜与固山额真佟图赖等分兵向衡州，未至三十里，明兵千馀人据桥立寨，伊拜与侍郎硕詹击之溃。薄城，战屡胜，斩明将陶养用，遂克衡州。别军略宝庆及辰、沅、靖、武冈诸州，皆定。师还，赉白金三百。寻请老，授议政大臣。累进一等阿思哈尼哈番。十五年，卒，赠太子太保，谥勤直。第三子费扬武，袭世职。
库尔阐，天聪间，以牛录额真从伐黑龙江，有功，予世职半个前程。崇德三年，授都察院理事官，兼甲喇额真。五年，从伐索伦部，与其部长博穆博果尔力战，却之。从睿亲王多尔衮围锦州，攻松山，战有功。六年，擢都察院参政。复从围锦州，明兵自松山来，将夺军中炮，库尔阐击却之。率师依山为寨，明兵复来攻，势甚猛，工部承政萨穆什喀欲遣兵助战，库尔阐辞焉，独以所部迎战，斩四十一级，得云梯、枪炮、甲楯、旗帜，进世职牛录章京。八年，迁正蓝旗蒙古梅勒额真。
顺治初，从入关，逐李自成至庆都，加半个前程。旋从豫亲王多铎破自成潼关，累进二等甲喇章京。四年，命帅师驻防济南。淄川寇发，库尔阐遣兵讨之。部议责库尔阐不亲赴，当罚钅爰，尽削其官职，上但命倍其罚。五年，迁都察院承政，寻仍改参政。六年，从谭泰讨金声桓江西，卒於军，进一等阿达哈哈番。
阿哈尼堪，富察氏，满洲镶黄旗人，世居叶赫。天命时，曾祖椿布伦，偕兄楚隆阿、弟昂古里来归。阿哈尼堪初授牛录额真。天聪九年，同蒙古两黄旗将领布哈、阿济拜略明宁远，明兵千人追至，还击，败之。崇德二年，从征朝鲜，取江华岛。五年，从承政萨穆什喀、索海伐虎尔哈部，克雅克萨城。博穆博果尔以两乌喇兵六千来袭正蓝旗后队，索海设伏击之，阿哈尼堪与焉。又攻挂喇尔，先入屯，授世职牛录章京。擢礼部参政。六年，从伐明，围锦州，击败松山援兵。又与固山额真宗室拜音图败明总督洪承畴兵。松山守将夜袭我军，又遣步兵犯正黄旗蒙古汛地，阿哈尼堪击却之。擢镶黄旗梅勒额真。
顺治元年，从入关，击李自成。世祖将迁都燕京，命内大臣何洛会镇盛京，阿哈尼堪与梅勒额真硕詹将左右翼为之佐。寻命偕固山额真阿山等率兵之蒲州，助剿流寇。二年，进世职三等甲喇章京。大将军豫亲王多铎南征，命阿哈尼堪会师，自河南下江南攻扬州，明兵来援，率甲喇额真班代等连战皆捷，与固山额真玛喇希克常熟。三年，从豫亲王北讨蒙古苏尼特部，腾机思遁走，追击，斩百馀级，俘获无算，进世职一等。四年，擢兵部尚书。
六年，郑亲王济尔哈朗师略湖广，阿哈尼堪与固山额真刘之源别将兵趋宝庆，明将王进才、马进忠城守。师夜薄城，平旦，明兵出战，急击歼之，遂克宝庆。明将马有志等九营屯南山，阿哈尼堪乘胜奋进，阵斩有志等。师徇洪江，又破袁宗第十营，克沅州。师复进，留阿哈尼堪驻守。明将王强等来攻，阿哈尼堪遣署巴牙喇纛章京都尔德等迎击，战沅水上，大破之，斩裨将三、兵七百馀。七年，师还，赐白金三百。调礼部尚书，加世职拖沙喇哈番。
睿亲王遣迎朝鲜王弟，阿哈尼堪启巽亲王满达海等，以甲喇额真恩德代行。事觉，下王大臣会勘，论死，得旨，夺世职，罚钅爰以赎。寻复世职，累进一等阿思哈尼哈番。八年，卒。
星讷，觉尔察氏，满洲正白旗人。初事太祖，授二等侍卫，兼牛录额真。从伐明，次塔山北，遇蒙古兵四百，射杀其渠。事太宗，伐察哈尔，以二十人侦敌张家口，遇明兵，御之四昼夜，俟贝勒阿济格军至，益兵二百击破之。察哈尔部多尔济苏尔海倚山立寨，列火器拒守，星讷率巴牙喇兵先登破敌。天聪八年，复从上伐察哈尔，星讷佐额驸布颜代率蒙古兵进哈麻尔岭，招其部俄尔塞图等来降。移师伐明，与席特库等略大同。论功，予世职半个前程，授刑部参政。
崇德三年，与承政叶克舒伐黑龙江，师有功，其兄辛泰、弟西尔图战没，当得世职，合为三等甲喇章京。寻坐事降理事官。四年，授巴牙喇甲喇章京，兼议政大臣。寻迁梅勒额真。六年，授工部参政。八年，擢承政。
顺治元年，从入关，改尚书，进世职一等。三年，从讨张献忠，师还，加太子少保。六年，从讨姜瓖，攻大同。瓖以精锐出战，填堑毁垣，星讷督将士持短兵，力战却之。瓖背城为阵，星讷督将士直压其垒，师乘之，歼其精锐略尽，进世职二等阿思哈尼哈番。
八年，英亲王阿济格得罪，星讷故为王属，坐夺官，削世职，籍家产之半。寻复授工部尚书、议政大臣。十年，以老致仕。十四年，星讷自讼军功，复世职一等阿达哈哈番兼拖沙喇哈番。康熙十三年，卒，谥敏襄。
褚库，萨尔图氏，满洲镶黄旗人，先世居札鲁特。祖柏德，迁居叶赫，来归。天聪四年，师围大凌河，褚库年十七，从军。明军中蒙古将彻济格突阵，褚库迎击，生获以归。复伐明，攻万全左卫，褚库先登，颈被创，犹力战破其城。论功，授世职备御，赐号 巴图鲁 。授牛录额真，兼甲喇额真。崇德三年，授吏部理事官。
顺治元年，入关，从英亲王阿济格讨李自成，略湖广，自成将吴伯益以三千人拒战，褚库击之，败走。三年，从肃亲王豪格讨张献忠，略陕西，与尚书星讷击献忠将高汝砺等，遂下四川，屡败献忠兵。六年，从讨姜瓖，围大同，败瓖将杨振威。师还，坐值宿失印钥，解理事官。九年，从固山额真噶达浑征鄂尔多斯部，与其部长多尔济战贺兰山，俘获甚众。世职累进二等阿达哈哈番。
十三年，郑成功攻福州，时郑亲王世子济度率师次漳州，遣梅勒额真阿克善与褚库别将兵赴援。成功以战舰二百自乌龙江来犯，褚库督兵迎战，逐至大江口，得舟十二。成功又以千馀人屯江岸，褚库督兵奋击，斩二百馀级。康熙二年，擢正红旗蒙古副都统，进世职一等。七年，以老乞休。十四年，卒，谥襄壮。
论曰：科尔昆、觉善、甘都逮事太祖，谭拜以下诸将，则太宗所驱策，入关后四征不庭，成一统之业，皆与有功焉。科尔昆尤忠直，与席特库、褚库并以骁武搴旗陷阵。干城腹心，由此其选矣。
