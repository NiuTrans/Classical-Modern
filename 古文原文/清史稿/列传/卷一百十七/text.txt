福康安孙士毅明亮
福康安，字瑶林，富察氏，满洲镶黄旗人，大学士傅恒子也。初以云骑尉世职授三等侍卫。再迁头等侍卫。擢户部侍郎、镶黄旗满洲副都统。
师征金川，以温福为定边将军，阿桂、丰升额为副将军，高宗命福康安赍印往授之，即授领队大臣。乾隆三十八年夏，至军，阿桂方攻当噶尔拉山，留福康安自佐。木果木师败，温福死事，复命阿桂为定西将军，分道再举。攻喇穆喇穆，福康安督兵克其西各碉，与海兰察合军，克罗博瓦山；北攻，克得斯东寨。贼夜乘雪陟山，袭副将常禄保营，福康安闻枪声，督兵赴援，击之退。贼屯山麓，乘雨筑两碉，福康安夜率兵八百冒雨逾碉入，杀贼，毁其碉，上手诏嘉其勇。进克色淜普山，破坚碉数十，歼贼数百。又与额森特、海兰察合军，攻下色淜普山南贼碉，遂尽破喇穆喇穆诸碉卡，并取日则丫口。再进克嘉德古碉，攻逊克尔宗西北寨。贼潜袭我军后，福康安击之退。贼以距勒乌围近，屡夜出击我师，福康安与战屡胜。
阿桂虑贼守隘不时下，改道自日尔巴当噶路入；檄福康安攻下达尔紥克山诸碉。再进，攻格鲁克古，率兵裹粮，夜逾沟攀崖，自山隙入当噶海寨，克陡乌当噶大碉、桑噶斯玛特木城石卡。再进，克勒吉尔博寨。阿桂令福康安将千人从海兰察赴宜喜，自甲索进攻得楞山，焚萨克萨古大小寨数百，渡河取斯年木咱尔、斯聂斯罗市二寨。再进，次荣噶尔博山。擢内大臣，赐号嘉勇巴图鲁。再进，至章噶。福康安偕额森特攻巴木图，登直古脑山，拔木城、碉寨五十，焚冷角寺，遂克勒乌围。
阿桂令取道达乌围进攻噶拉依，分其军为七队，福康安率第一队，夺达沙布果碉、当噶克底、绰尔丹诸寨为木栅，断科思果木走雅玛朋道。进克达噶木碉二，阿穰曲前峰碉木城各二十。焚奔布鲁木护起寨。取舍勒图租鲁傍碉一、寨二，格什格章寨一，萨尔歪碉寨三，阿结占寨二。陟科布曲山梁，尽得科布曲诸寨。四十一年春，再进，克舍齐、雍中二寺。自拉古尔河出噶拉依之右，移炮击其寨。噶拉依既下，金川平。论功，封福康安三等嘉勇男。师还，郊劳，赐御用鞍辔马一。饮至，赐缎十二端、白金五百。图形紫光阁，赐双眼花翎。授正白旗满洲都统，出为吉林、盛京将军。
授云贵总督。南掌贡象，自陈为交趾所侵，乞以馀象易炮。福康安谕以国家法制有定，还其象，不予炮。疏入，上深韪之。移四川总督，兼署成都将军。四川莠民为寇盗，号啯匪，命福康安捕治。逾年，福康安疏言盗已徐戢，陈善后诸事。擢御前大臣，加太子太保。召还京，署工部尚书。授兵部尚书、总管内务府大臣。
四十九年，甘肃回田五等立新教，纠众为乱。授参赞大臣，从将军阿桂讨贼。旋授陕甘总督。师至隆德，田五之徒马文熹出降。攻双岘贼卡，贼拒战，阿桂令海兰察设伏，福康安往来督战，歼贼数千，遂破石峰堡，擒其渠。以功，进封嘉勇侯。转户、吏二部尚书，协办大学士。
五十二年，台湾林爽文为乱，命福康安为将军，而以海兰察为参赞大臣，督师讨之。时诸罗被围久，福建水师提督柴大纪坚守。上褒大纪，改诸罗为嘉义，以旌其功。陆路提督蔡攀龙督兵赴援，围未解。福康安师至，道新埤，援嘉义，与贼战仑仔顶，克俾长等十馀庄。会日暮，雨大至，福康安令驻师土山巅，贼经山下，昏黑无所见，发铳仰击。福康安戒诸军士毋动。既曙，雨霁，海兰察已自他道入，师与会，围解。进一等嘉勇公，赐红宝石帽顶、四团龙补服。
大纪以方在围中，谒福康安未具櫜鞬礼，福康安衔之，疏论大纪骫法、牟利诸罪状，并及攀龙陈战状不实。上以大纪困危城久，攀龙亦有劳，意右之，诏谓 二人或稍涉自满，在福康安前礼节不谨，为所憎，遂直揭其短 ，戒福康安宜存大臣体。然大纪卒以是坐死。时论冤大纪，亦深非福康安嫉能，不若傅恒远也。福康安复劾攀龙，左迁；而福州将军恒瑞师逗遛不进，福康安与有连，力庇之，诏亦斥其私。
福康安既解嘉义围，令海兰察督兵追捕爽文，槛致京师；复得副贼庄大田。台湾平，赐黄腰带、紫缰、金黄辫珊瑚朝珠。命台湾、嘉义皆建生祠塑像，再图形紫光阁。疏请募熟番补屯丁，并陈善后诸事，要在习戎事，除奸民，清吏治，肃邮政，上悉从之。旋授闽浙总督。
五十四年，安南阮惠攻黎城，孙士毅师退。上移福康安两广总督，诏未至，福康安疏请往莅其事。上奖福康安忠，谓： 大臣视国如家，休戚相关，当若此也。 惠更名光平，乞输款，福康安为疏陈，请罢兵，上允之。御史和琳劾湖北按察使李天培为福康安致木材，令湖广粮船运京师，福康安疏请罪。上手诏谓阮光平方入朝，特宽之；命夺职留任，仍罚总督俸三年、公俸十年。五十五年，福康安率光平朝京师，以获盗免罚总督俸。
五十六年，廓尔喀侵后藏，命福康安为将军，仍以海兰察为参赞大臣，督师讨之，免罚公俸。五十七年三月，福康安师出青海，初春草未盛，马瘠，粮不给，督诸军速进。行四十日，至前藏，自第理浪古如绒辖、聂拉木，察地势，疾行向宗喀，至辖布基。诸道兵未集，督所部分六队，趋擦木，潜登山，夺贼前后二碉，歼贼渠三、贼二百馀，擒十馀。进次玛噶尔辖尔甲山梁，贼渠手红旗，拥众登，令设伏诱贼进，至山半，伏起横击，搴旗贼尽殪。进攻济陇，济陇当贼要隘，大碉负险，旁列诸碉卡，相与为犄角；乃分兵先翦其旁诸碉卡，并力攻大碉，缚大木为梯，督兵附碉登，毁垒。战自辰至亥，克其寨，斩六百，擒二百。捷闻，上为赋志喜诗书扇，并解御用佩囊以赐。
六月，自济陇入廓尔喀境，进克索勒拉山。度热索桥，东越峨绿山，自上游潜渡。越密里山，攻旺噶尔，克作木古拉巴载山梁。攻噶勒拉、堆补木诸山，破甲尔古拉、集木集两要寨。转战深入七百馀里，六战皆捷。上诏褒福康安劳，授武英殿大学士。福康安恃胜，军稍怠，督兵冒雨进；贼为伏以待，台斐英阿战死。廓尔喀使请和，福康安允之。廓尔喀归所掠后藏金瓦宝器，令大头人噶木第马达特塔巴等赍表进象、马及乐工一部，上许受其降。师还，加赐福康安一等轻车都统畀其子德麟，授领侍卫内大臣，视王公亲军校例，置六品顶戴蓝翎三缺，官其傔从。复图形紫光阁，大学士阿桂让福康安居首。
福康安初征金川，与海兰察合军讨乱回，同为参赞；及征台湾、定廓尔喀，皆专将，海兰察为参赞，师有功，受殊赏。上手诏谓： 福康安能克阳布，俘拉特纳巴都尔、巴都尔萨，当酬以王爵。今以受降班师，不克副初原。然福康安孝贤皇后侄，大学士傅恒子，进封为王，天下或议朕厚於后族，富察氏亦虑过盛无益。今如此蒇事，较荡平廓尔喀倍为欣慰。 阳布，廓尔喀都城；拉特纳巴都尔等，其渠名也。五十八年，疏陈西藏善后十八事，诏从之。
安南国王阮光平卒，上虑其国且乱，命福康安如广西。福康安母卒於京师，令在任守制。福康安途中病，命御医往视。福康安疏言： 安南无事，乞还京师，冀得庐墓数日。 诏许之，加封嘉勇忠锐公。移四川总督。旋又率金川土司入觐。恒秀时为吉林将军，以采参亏库帑累民，命福康安莅谳，拟罪轻，上责福康安袒戚谊。复移云贵总督。方寒，赐御服黑狐大腿褂。
六十年，贵州苗石柳邓，湖南苗吴半生、石三保等为乱，命福康安讨之。柳邓围正大营、嗅脑营、松桃厅三城，福康安师至，力战，次第解三城围，赐三眼花翎。福康安率贵州兵破老虎岩贼寨，诇得柳邓踪迹。和琳时为四川总督，将四川兵来会，攻满华寨，焚贼寨四十。柳邓入湖北，投三保，三保方围永绥厅，福康安督兵赴援。师当渡，贼筑卡拒守。分兵出上流，缚筏，纵民牧牛，设伏；待贼至掠牛，伏起，夺贼船，所缚筏亦顺流至，师尽济。攻石花寨，越得拉山战，杀贼甚众，令总兵花连布间道援永绥，师从之，战三日，围解。
进次竹子山，贼屯兰草坪西北崖，以板为寨，树旗东南山阙；乃设伏对山，仍督兵若将自山阙入。贼来战，伏兵发炮，贼溃，退保琅木陀山；再进，克之。山西为登高坡，与黄瓜山对，分兵出五道，冒风雨克黄瓜山，焚寨五十六；攻蒩麻寨，夺大小喇耳山，焚寨四十。半生、三保悉众拒战，分兵攻雷公山，阻其援兵，击破西梁上中下三寨。再进至大乌草河，循河克沙兜寨、盘基坳山；战於板登塞，再战於雷公滩，贼屡败。取右哨营，渡河，於群山中越险，进克马蝗冲等大小寨五十。至狗脑坡，山益险，兵皆附葛藤，冒矢石，行陟其巅，破贼寨；再进，克虾蟆峒、乌龙岩。攻茶它，降者七十馀寨。上移福康安闽浙总督，进封贝子。
再进，克岩碧山，焚巴沟等二十馀寨。再进攻麾手寨山，总兵花连布将广西兵克苗寨四十，赐貂尾褂。围高多寨，吴半生穷蹙出降。上官福康安子德麟副都统，在御前侍卫上行走。再进攻鸭保寨，鸭保右天星寨，为贼中奇险处，督兵自雪中求道，进取木城七、石卡五，克垂藤、董罗诸寨，赐御服黄里玄狐端罩。旋克大小天星寨。进攻木营，乘风雪夜进，拔地良、八荆、桃花诸寨。自平陇复乾州，尽克擒头坡、骡马峒诸隘，焚其寨三百。嘉庆元年，再进，克吉吉寨、大陇峒等寨。战於高吉陀，再战於两岔溪，屡败贼。贼袭木营，攻擒头坡，皆以有备败走。克结石冈，焚牧牛坪等大小寨七十。进克官道溪，再进攻大麻营石城，至廖家冲，夺山巅石卡。夜间，道出连峰坳，夺山梁七。上褒福康安，命赠傅忄互贝子。
福康安染瘴病作，犹督兵进，五月，卒於军。仁宗制诗以诔，命加郡王衔，从傅恒配太庙，谥文襄。子德麟，袭贝勒，递降至未入八分公，世袭罔替。
福康安受高宗殊宠，师有功。在军中习奢侈，犒军金币辄巨万，治饷吏承意指，糜滥滋甚。仁宗既亲政，屡下诏戒诸将帅毋滥赏，必斥福康安。德麟迎丧归，将吏具赙四万有奇，责令输八万。德麟旋坐雩坛视牲误班，降贝子。
孙士毅，字智冶，一字补山，浙江仁和人。少颖异，力学。乾隆二十六年进士，以知县归班待铨。二十七年，高宗南巡，召试，授内阁中书，充军机章京。迁侍读。大学士傅恒督师讨缅甸，以士毅典章奏。叙劳，迁户部郎中。擢大理寺少卿。出为广西布政使。擢云南巡抚。总督李侍尧以赃败，士毅坐不先举劾，夺职，遣戍伊犁，录其家，不名一钱。上嘉其廉，命纂校四库全书，授翰林院编修。书成，擢太常寺少卿。复出为山东布政使。擢广西巡抚，移广东。初上官，疏言： 广东海洋交错，奸宄易藏。惟有洁以持身，严以察吏，不敢因循讳饰。 上谕以勉效李湖，湖为广东巡抚，以风厉有声为上所深赏也。
寻署两广总督。陕甘总督福康安议练兵，诏下云、贵、四川、两广、福建诸行省令仿行。士毅疏请广东练水陆兵二万八千五百三十二人，广西练兵一万一千二百九十六人，选人材精壮、技艺娴习，责督、抚、提、镇实心训练；请严立科条，以惩积习。上谕曰： 此可徐徐为之，而必以实。 寻还巡抚任。广东民悍，多逋赋，州县吏当上计，或以私财应，冀课最，民益延抗为得计。士毅详覈积逋，遣幹按治逋赋最多诸州县，自乾隆四十年后，具册督追。州县吏以私财应计政者，察无他私弊，以督追所得偿之。上奖其能，惟谓： 州县吏职催科，乃以不能振作，民多逋赋。以私财应计政，不罪其诳已为宽典；若以督追所得偿之，将何以示儆？令续徵逋赋当悉入官。 茭塘者，群盗所聚，拒捕伤官。士毅擒其渠，戮以徇。上复嘉其能，赐花翎。两广总督富勒浑纵其仆受赇，事闻，下士毅按治得实，富勒浑坐谴。上以士毅持正，即迁两广总督。富勒浑疏论广东鹾政，请增运艘，按季徵饷价，复三十九埠运商清积逋。士毅受事，疏言： 增运艘，当去封押之扰，定经久之规，俾新旧船户皆各乐从；按季徵饷价，当复旧例，岁终奏销；三十九埠运商以逋课黜，中铅山、南康、上犹、英德四埠当先复，清积逋当自三十九埠始。 皆下部议行。
五十二年，台湾林爽文为乱，士毅诣潮州戒备。师行，遣兵助剿，刍茭、器械皆立办，加太子太保，赐双眼翎、一等轻车都尉世职。五十三年，台湾平，图形紫光阁。会安南国王黎维祁为其臣阮惠所逐，其母、妻叩关告变。士毅以闻，督兵诣龙州防镇南关，帝嘉其识轻重、知大体，命自广西入安南，别遣云南提督乌大经自蒙自进。阮惠遣将拒於寿昌江，又分兵屯嘉观。士毅师至，击破惠所遣将，渡寿昌江，再进至市球江，惠守备甚设。士毅令阳於下游为浮桥，若将渡；密遣总兵张朝龙自上游渡，出贼后，贼恇扰。士毅勒兵乘筏渡，贼弃寨走；纵击，贼自投江中死，尸蔽江。游击张纯等亦击破惠屯嘉观军，副将庆成等设伏擒惠将。师再进至富良江，江南即黎城，惠令尽收战舰泊南岸拒守。士毅缚筏载兵，令提督许世亨将二百人夜过江，掠小舟数十，更番渡兵。黎明，兵渡者二千馀。惠军以舟遁，张纯追及之，分焚其舟，尽歼之，遂复黎城，阮惠走富春。维祁至军中，士毅承旨封为安南国王。捷闻，封一等谋勇公，赐红宝石顶。士毅辞，不许。命班师，士毅犹豫未即行。
五十四年春正月，阮惠率其徒攻黎城，维祁亦挈其孥潜遁。士毅引兵退，渡市球江，驻江北。惠军追至，总兵李化龙殿，度浮桥，堕水死；浮桥断，提督许世亨等皆战死。士毅还入镇南关，维祁与母子偕至，置诸南宁。上以士毅不遵诏班师，有此挫折，罢封爵，并撤红宝石顶、双眼花翎，解总督任，以福康安代之。方惠追我师至富良江，士毅欲复渡江与决战，世亨力谏，谓损大臣、伤国体，令千总薛忠挽其缰而退。至是具疏自劾，令驻镇南关治事。惠寻遣使求内附，福康安至，与士毅严斥之。既，以黎氏瞀乱，不堪复立国，遂偕奏安南不必用兵状，帝从其议。寻召士毅还京师，授兵部尚书，充军机大臣，直南书房。是年冬，命署四川总督，逾岁真除。未几，两江总督书麟坐高邮书吏伪印冒徵被谴，以士毅代之，谕以江南吏治废弛久，当黾勉整饬，毋徇隐。徐州王平庄河决，筑毛城铺堤堰，赈被水诸州县，俱称旨。五十六年，召授吏部尚书、协办大学士。
廓尔喀用兵，命摄四川总督，督饷。士毅自打箭炉出驻察木多，师已入后藏，复驰诣前藏，馈运无匮。以劳，复赐双眼花翎。五十七年，廓尔喀平，再图形紫光阁。旋授文渊阁大学士，兼礼部尚书。偕福康安、和琳驻前藏谋善后。福康安率金川土司入觐，命士毅再权四川总督。福康安移云贵总督，以和琳代之。上令士毅留四川董理讨廓尔喀之役军需奏销，士毅乞留福康安、和琳会覈，上不许。
六十年春，湖南苗为乱，入四川秀山境，士毅督兵驻守击贼。嘉庆元年，湖北教匪为乱，侵四川酉阳境。士毅移军来凤，战屡胜，封三等男。贼屯茶园溪，大雨旬日，诇无备。夜击贼，人持短兵坌涌入，千总张超执长矛先登，斩其魁，追奔四十馀里。贼退据旗鼓寨，士毅移军从之。六月，卒於军中，赠公爵，谥文靖。以其孙均袭伯爵。
士毅故善和珅，病笃，遗书请入旗，高宗特许之，命均入汉军正白旗，授散秩大臣。寻以幼罢。十一年，自陈废疾，请以同祖弟玉墀袭爵，仁宗谕曰： 士毅克黎城，皇考命班师。士毅意在贪功，迟延失事，兵溃入关。所奏多有虚饰。朕体皇考遗意，未予追求。今均既病废，士毅原授伯爵当裁撤，并令均出旗归原籍。 
明亮，富察氏，满洲镶黄旗人，都统广成子，亦孝贤高皇后侄也。初以诸生尚履亲王允祹女，为多罗额驸，授整仪尉。累迁銮仪卫銮仪使。乾隆三十年，授伊犁领队大臣，从征乌什乱回。再移宁古塔副都统。从征缅甸，有功。
三十六年，两金川为乱，命以护军统领佐四川总督桂林出师。明年，桂林师出墨垄沟，败绩，明亮未以闻，上责其隐，夺职。旋授头等侍卫衔，令从军自效。时阿桂以参赞大臣代将，令明亮仍出墨垄沟，潜袭甲尔木，夺第一山梁。地高寒，不俟令引还，阿桂奏劾，降二等侍卫衔。复攻甲尔木，乘雪陟其中峰，克所筑碉卡，授二等侍卫。寻攻真登梅列，断贼粮道，迁头等侍卫，加副都统衔。复自都恭进破噶察、丹嘉诸寨，与阿桂会於僧格宗。阿桂授副将军，命明亮为领队大臣。再进，自僧格宗渡河，东攻美诺，令侍卫德赫布等为前队，明亮继，逐贼至美都喇嘛寺，围美诺，战一昼夜，克之。小金川悉定。
进讨大金川，温福出西路，丰升额出北路，而阿桂出南路，明亮为参赞。三十八年正月，师次当噶尔拉山，亘二十馀里，贼筑十四碉拒守。明亮攻克第五、第四两碉。居数月，温福师败，僧格宗、美诺皆陷。从阿桂敛师退驻翁古尔垄，擢广州将军。十月，师再举，阿桂出西路，授明亮定边右副将军，出南路，当一面。自思纽顺河取得里、得木甲诸寨，袭破宅垄，复取僧格宗，与阿桂会美诺。小金川复定，赐御用黑狐冠。三十九年正月，与阿桂策定进军道，明亮自巴旺、布拉克底土司进次马奈。马奈山峻险，河南有地曰斯第，为贼寨障。明亮夜攻马奈，遣参赞大臣富德自骆驼沟出寨后夹攻，战二日，克之。再进，次绒布寨。分兵授领队大臣奎林，以皮船渡河，取斯第山梁木城二。再进攻卡卡角，其前地曰庾额特，山负河而立，危峰护其右，势绝险，山腰径隘，贼夹以巨碉。屡攻不能下，於其右筑五碉卫饷道。攻穆谷诸寨，贼拒守益力，而奎林军以乏水移驻深嘉卜。明亮诇得泉，使富德、奎林移军就之。分道攻斯第，贼前后并至，断我军为数部，战甚力，侍卫阿尔都陟险焚贼卡，乃破围出。明亮策攻正地，深入不遇贼，虑阻险设伏，未即进。阿桂令改出北路，与参赞大臣舒常合军攻宜喜，进克达尔图山梁。贼筑十八碉，迭战克其十五，复自木克什进次带石，东取谷尔提，西攻沙坝山，焚碉卡二百馀。贼据隘断我军道，别得道出。
四十年四月，阿桂令参赞大臣海兰察助攻宜喜，分兵十馀道攻贼碉。明亮与海兰察、舒常巡行督战，克萨克萨谷山梁，达尔图、得楞、沙坝山诸贼皆溃，并得日旁诸寨，授内大臣。再进克基木斯丹当噶山，海兰察还佐阿桂。明亮军进次紥乌古，攻碉未即下，令奎林以炮击贼，破石真噶，北取琅谷，移师驻其地。阿桂已克勒乌围，进攻噶拉依，令明亮攻碾占。未即下，明亮疏请简精锐佐阿桂并力出西路。上不谓然，诏切责，乃自琅谷进攻纳木迪。阿桂遣驻美诺兵千馀助明亮。明亮策贼守纳木迪，紥乌古备必疏，遣奎林出间道袭破之。自日斯满至阿尔古山梁，上下二十馀里，诸碉卡尽下，纳木迪贼焚寨走。再进攻日斯满先取得耳谷，断贼后路；令和隆武等夹击，大破贼，还攻碾占。碾占为乃当山巅，其北曰阿尔占，其南曰甲杂。明亮袭破阿尔占，夜督兵縋下峭壁，陟山梁，尽破诸碉寨，遂攻乃当，贼溃遁。围甲杂，缺一面当水，贼走，师乘之，皆堕水死。阿桂军临噶拉依，明亮取独松趋正地，降马尔邦，令奎林等军於巴布朗谷。督兵与阿桂军会，偕阿桂疏报噶拉依围合。四十一年春，命封一等襄勇伯，赐双眼花翎。师克噶拉依，金川平。时议以成都将军驻雅州总边政，以授明亮。明亮以雅州地隘，请还驻成都，陈善后诸事，皆从之。夏，师还，上郊劳，赐银币、鞍马。冬，复率诸土司入觐，命在军机处行走。四十三年，改授四川提督。四十五年，复率诸土司入觐。
四十六年，甘肃撒拉尔回乱，攻兰州。明亮将四川兵自巩昌入甘肃，合军讨贼。上幸木兰，觐行在，改授乌鲁木齐都统。员外郎开泰罪谴，命永远枷号；明亮徇协领富通请释之，未以闻。四十八年，移伊犁将军，而富通当引见，开泰惧失庇，投水死。事闻，上逮明亮诣京师，狱成，罪绞待决。四十九年，甘肃固原回复乱，大学士阿桂出视师，命释明亮，赐蓝翎侍卫从军。乱定，授头等侍卫。累迁镶红旗蒙古都统。五十五年，授刑部尚书。五十六年，出为黑龙江将军。五十八年，移伊犁将军。六十年，复入为正红旗汉军都统。坐在黑龙江令兵输貂予贱值，夺职，留乌鲁木齐自效。
贵州苗石柳邓、湖北苗石三保等为乱，嘉庆元年，命明亮出佐湖南军，授头等侍卫，旋以副都统衔署广州将军。贼久据孝感，署湖广总督永保讨之未克，明亮将三千五百人以往，至潼川铺，贼出战，分兵伏黄金庙，攻贼垒，伏起，贼炮裂，敛入城。明亮令积柴城门外纵火，贼突出，皆堕壕，三日火始烬，城遂破，赐轻车都尉世职。攻锺祥，得贼渠张家瑞等。战於双沟，屯吕堰，贼至，击败之。再进攻平陇，破养牛塘、刚息冲诸隘。围石隆，奋战，斩石柳邓，获其孥，封二等襄勇伯，赐双眼花翎。
是时教匪起，延及四川、陕西、湖北三省，命明亮督兵赴四川，与总督宜绵合军讨贼。二年，明亮自永绥入四川，与宜绵军合。转战，焚金峨寺，破重石子、香炉坪，克分水岭、火石岭诸卡。贼渠王三槐出战，大破之，三槐中枪逸，贼死者万馀人。复战精忠寺，俘三槐母。襄阳贼渠姚之富、齐王氏等窜四川，与三槐及达州贼渠徐添德合，势复张。之富等据开县南天洞，明亮击破之，逐贼，战於大凉山。云阳贼渠高名贵应贼，明亮与宜绵策擒名贵，歼其从。贼攻白帝城，明亮循江下宜昌，贼来犯，击破之。逐贼至独树，会湖广总督景安师至，合击，逼贼入南漳山中。度贼且渡汉北入河南境，令总兵长春屯穀城为备；督兵出隆中，贼北走，击之溃，赐紫缰。
贼屡败，不能北渡，乃自房县入陕西境。明亮逐贼，屡战皆捷，先后杀六千馀人。贼走紫阳，明亮师次白沔峡，之富等与诸贼渠张汉潮、高均德分道窜走，明亮逐汉潮、均德入汉中。上责明亮不当置群盗而但逐汉潮、均德，夺爵及双眼花翎、紫缰。之富等亦渡江与均德合走汉阴，其徒入城固、南郑，乃夺职，逮诣京师。旋以军事急，命留军自效。督兵逐之富、齐王氏自山阳至郧西，急击之，之富、齐王氏皆投崖死，赐副都统衔、花翎。命捕治均德。
师进次西乡，汉潮与诸贼渠詹世爵、李槐合万馀人，自竹谿至平利、太平，明亮追及於池子山，战，馘世爵、槐，而汉潮还走南乡，复攻陷西乡、石泉，命夺花翎。汉潮入河南境，攻卢氏，明亮赴援，汉潮复走陕西，攻五郎厅。四年，上授勒保经略大臣，授明亮副都统、参赞大臣，逐汉潮入汉中。勒保弟永保先以孝感、锺祥剿贼无功坐谴，嫉明亮；至是起署陕西巡抚，与明亮不相能，汉潮往来奔窜，不以师应。上徵勒保还，命明亮代将，迁正红旗汉军都统。明亮劾永保军久驻不进，永保言明亮有手札尼其移军。上为夺明亮职，逮诣京师，明亮方追贼入子午谷，战於张家坪，歼汉潮。师还，就逮，罪斩待决。
五年，上追录前功，以领催诣湖北从陕甘总督松筠讨贼，旋授蓝翎侍卫、领队大臣。败贼石花街，迁二等侍卫。再败贼斑竹园、远安镇，命以五品衔授宜昌镇总兵。贼窥荆、襄，明亮与战败之。贼欲西走陕，明亮守七星关，贼复折而东，战於朱家嘴，大破贼，进秩视三品。贼复入陕西境，明亮与巡抚倭什布合击之，贼还南窜。上命赴四川讨贼，明亮以陕西贼渠高二、马五等将至竹谿，驰赴迎击。上责明亮不即赴四川，复左授蓝翎侍卫。明亮已击破高二、马五，复擢三等侍卫、领队大臣。还师湖北，战於寿阳坪，破贼渠徐添德，战於狮子岩、佘家河，破贼渠苟文明，复授宜昌镇总兵。时湖北贼渐定，上念明亮老，召还，授二等侍卫。
七年，自副都统外授乌鲁木齐都统。三省教匪平，行赏，封一等男。九年，内授都统，迁兵部尚书。十年，进一等子。十四年，加太子少保，进三等伯。十五年，赐双眼花翎，命协办大学士。十六年，以舆夫聚博，上闻，不以实奏，左授副都统。十七年，出为西安将军。十八年，内授都统、左都御史。十九年，复授兵部尚书、协办大学士。二十二年，授武英殿大学士，进太子太保。二十四年，进三等侯。道光元年，致仕，食全俸。二年，卒，年八十七。宣宗亲临奠，赐陀罗经被。谥文襄，祀贤良祠。
论曰：福康安起戚里，然亦自知兵。征廓尔喀，贼守隘，命前军更番与战，而设伏隘侧，前军败退，贼逐出隘，伏起，贼骇走，我军蹙之入隘。福康安策骑督战，诸军悉度隘，遂夷贼屯。其才略多类此。士毅入安南，度重险，寀入其庭。是时诸将多骄侈，士毅独廉，盖亦有不可没者。明亮知兵过福康安，廉侔士毅，师屡有功，辄有齮之者，未能竟其绩。立朝既久，躬享上寿，进受封拜，非幸致也！
