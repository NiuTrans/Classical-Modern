马全牛天畀阿尔素纳张大经曹顺敦住乌尔纳科玛佛伦泰达兰泰萨尔吉岱常禄保玛尔占库勒德穆哈纳国兴巴西萨紥拉丰阿观音保李全王玉廷珠鲁讷许世亨子文谟尚维升张朝龙李化龙邢敦行台斐英阿阿满泰花连布明安图
马全，字具堂，山西阳曲人，初名瑔。乾隆十七年一甲三名武进士。自二等侍卫出为福建抚标右营游击，与同官争言，夺职。更名，寄籍大兴。二十五年，会试再中式，上御紫光阁校阅，见全识之，问曰： 尔马瑔耶？ 全叩头谢罪，遂成一甲一名武进士，授头等侍卫。二十七年，扈上南巡，命署江西南昌镇总兵，赐孔雀翎。疏陈校阅各营操练，赴禁山隘口巡查，防奸民阑入。上褒其奋勉，授江苏苏松镇总兵。擢江南提督。请改归原籍。调甘肃提督，陛见，赐黑狐褂。
三十八年，命从征金川，为领队大臣。将军温福驻军木果木，全偕都统海兰察分攻昔岭，夺碉二，贼大至，鏖战冰雪中一昼夜，卒败贼。会日暮撤兵，贼后尾追，为伏击败之。搜山麓逸贼，建栅数十为声援。木果木大营溃，全殿后，战竟夜，死之，事闻，上曰： 提督马全乃国家出力有用之人，今力战死事，实堪轸惜！ 谥壮节，予骑都尉兼云骑尉世职。同时死事诸将有战绩者，牛天畀、阿尔素纳、张大经。
天畀，山西太谷人。以武进士授蓝翎侍卫，累迁四川川北镇总兵。征金川，天畀率兵赴木坪，佐提督董天弼进剿。师自达木巴宗分三道趋资哩，天畀偕侍卫阿尔素纳击贼於玛尔瓦尔济山巅，战三昼夜，克卡十，与大军会，赐孔雀翎。师围资哩，天畀攻南山，参赞五岱攻北山，未下。上以阿喀木雅地当孔道，得此可破资哩，手敕谕诸将。天畀偕侍卫乌什哈达将四百人觅路，伏箐中，诱阿喀木雅守贼出寨，击之，贼败匿。天畀列兵山麓截贼援，贼四百馀突出寨，援贼二百自得尔苏山至，天畀击之，斩五十馀级。参赞大臣阿桂代五岱攻北山，贼不支，天畀自南山夹击，遂克资哩，阿喀木雅、得尔苏贼皆溃。天畀捕治馀贼，岩洞箐林，搜戮殆尽，自得尔苏山巅下至河岸讫北山麓，皆属我师。攻喇卜楚克山巅，贼守甚密。副都统富勒浑出山后，夺卡四；天畀自前登，夺卡一。贼自林中出，天畀督兵冒枪石，纵火焚贼卡；又偕章京德保等进攻布朗郭宗，取德木达碉寨三、石卡七，与大军会，遂克之。进取底木达，俘泽旺。三十八年，师攻功噶尔拉，天畀与副都统乌什哈达、总兵张大经冒雪陟山前二峰，夺其碉，贼自山后至，击之走。定边将军温福疏陈天畀战功，请署贵州提督。木果木大营溃，天畀力战死之，谥毅节，予骑都尉兼云骑尉世职。子敬一，自陈文生不习弓马，赐举人。
阿尔素纳，禄叶勒氏，吉林满洲镶黄旗人。乾隆时，以前锋随征西域、缅甸，累迁二等侍卫，赐号额腾伊巴图鲁。金川叛，从征，攻巴朗拉，与侍卫额森特先登；攻资哩、阿喀木雅、美美卡、兜乌诸地，均有功，擢一等侍卫，加副都统衔，授领队大臣。随大军移营木果木，屡克碉卡，授镶白旗蒙古副都统。大营陷，率满洲兵退，行至大坝沟，遇贼，力战死，赠都统衔，予骑都尉兼云骑尉世职。
大经，山西凤台人。乾隆时，由武进士历官陕西兴汉镇总兵。三十六年，率西宁、陕西兵各千人从征金川。师围资哩，大经出中路，进攻兜乌。大经以兵千驻阿喀木雅，旋移驻木阑坝鄂克什旧寨，从攻明郭宗，克之。复从攻底木达，俘泽旺。三十八年，温福进驻木果木，大经将五百人分驻簇拉角克。上以其地在功噶尔拉袨口之北，形势险要，谕增兵协防。四月，偕乌什哈达等攻达紥克角山，击败伏箐贼；沿山下攻得斯东寨，贼弃寨遁。木果木大营溃，参赞大臣海兰察檄大经撤兵出，遇贼於乾海子，路险不能骑，徒步力战，死，予骑都尉世职。
诸将死事皆祀昭忠祠，全、天畀、阿尔素纳并图形紫光阁：全列前五十功臣，天畀、阿尔素纳皆列后五十功臣。
曹顺，四川阆中人。入伍。从将军温福征金川。师攻固卜济山梁，贼为栅阻木阑坝路，匿栅内发枪石，其渠启栅门出，顺斩之；夺门入，焚栅，歼栅内贼，赐孔雀翎。从攻明郭宗，自木雅山至木尔古鲁山麓，夺贼寨下，进克嘉巴，赐号紥亲巴图鲁。顺与头等侍卫乌什哈达督兵至功噶尔拉，攻昔岭；又与司辔托尔托保率瓦寺鄂克什土兵先逼卡，杀贼数十，赐缎二匹。攻昔岭第五碉，与副都统巴朗、普尔普等分兵攀登，沟内伏贼起，迎击，斩其渠，顺面中石伤。先后叙功，迁湖南衡州协副将。阿桂策督诸军攻宜喜，先攻木思工噶克及得式梯，缀贼使不相应，令书麟等攻袨口碉卡，贼赴援，顺攻峰右碉，克之。师自康萨尔进据袨口山峰，贼悉力拒，退复进者七，顺与侍卫穆哈纳等迎击，群贼悉殪，遂克擦庸碉寨。师分道断贼后路，顺督土兵纵火，与参赞大臣丰升额为犄角，并进，贼不能支，穴寨后窜，顺奋击，迫贼坠箐死，取石碉十二，遂克逊克尔宗，擢甘肃肃州镇总兵。四十年闰十月，攻西里山麓黄草坪，顺跨木栅指麾，贼於暗中发枪，被创，没於阵。金川平，与福建建宁镇总兵敦住、陕西延绥镇总兵乌尔纳并祀昭忠祠，图形紫光阁，同列前五十功臣。
敦住，瓜尔佳氏，满洲正黄旗人，昭勋公图赖四世孙。图赖曾孙马尔萨事圣祖，自佐领擢至本旗都统。雍正初，授内大臣，佐靖边大将军傅尔丹驻和通呼尔。哈诺尔贼来犯，马尔萨力战，杀千馀人，大风雨，渡哈尔噶河，战没，予骑都尉兼云骑尉世职。敦住，其从子也。乾隆初袭职，累迁头等侍卫。从征金川，三十九年，令署总兵。攻宜喜，冒雨克达尔图、俄坡诸碉。十一月，攻日旁，自木克什进，短兵搏战，没於阵。
乌尔纳，纳喇氏，满洲镶蓝旗人。自护军累迁至甘肃兰州城守营参将。从征金川，克沙坝山，赐孔雀翎。攻逊克尔宗，攻甲尔纳，皆力战，中枪；攻荣噶尔博，败援贼：再迁总兵。复克迈过尔，进屯凯立叶。从攻木思工噶克、勒吉尔博、得式梯诸地，累有功。师攻勒乌围，乌尔纳从攻转经楼，尽下诸城寨。师征大金川，攻西里，乌尔纳督兵造甲尔日磉浮桥，贼至，击败之；力战至科布曲，率前队渡河，克其第四碉。四十一年，从攻噶喇依。二月，噶喇依既克，喇嘛寺火起，延及火药房。乌尔纳往救，药轰石跃，中伤死。上以乌尔纳转战甚力，功成身殒，深嗟惜焉。议恤，顺予世职骑都尉兼云骑尉，敦住进世职三等轻车都尉，乌尔纳官其子都司。
科玛，敖拉氏，满洲正黄旗人。以三等侍卫从征金川。师攻克邦甲山梁，科玛自翁克尔垄力战至美诺，夺碉寨，赐号纳亲巴图鲁。攻当噶尔拉山梁，科玛督兵斧斫栅，逼碉，毁其垣以入，杀贼。从克美诺、拉约，将六百人取卡卡角，绕出山后仰攻，歼守贼。副将军明亮攻斯第，科玛将三百人陟西冈；又克达尔图第六碉。累擢头等侍卫，授领队大臣。将六百人攻谷尔提，获头人索尔甲、木达尔甲等。督兵攻沙坝，掷火弹爇贼寨二百馀，加副都统衔。乾隆四十年四月，自得楞力战至基木斯丹当噶，深入贼阵，中枪死。
佛伦泰，库雅拉氏，满洲正白旗人。亦以三等侍卫从师克巴朗拉，赐号紥勒丹巴图鲁。攻资哩，冲入石卡，杀贼四十馀，俘十二，遂克之，将五百人取咱赞及沟东诸寨。攻美美卡，佛伦泰自西山下，多斩获。从攻路顶宗、底木达、达尔图、日旁、凯立叶，皆有功。攻逊克尔宗，两目受石伤。攻康萨尔，克其碉，加副都统衔，授领队大臣。四十年四月，师攻基木斯丹当噶，科玛战死，佛伦泰自萨克萨谷进至荣噶尔博，力战，亦没於阵。
达兰泰，萨克达氏，满洲镶蓝旗人。以护军从征缅甸，战新街、老官屯，有劳。征金川，命选年壮得力将士，达兰泰与焉。攻明郭宗、昔岭夺据达紥克角泉水。师攻罗博瓦山，贼来援，达兰泰迎击，贼溃；督兵杀贼，上驻军山峰，赐号额依巴尔巴图鲁，累擢二等侍卫。攻甲尔纳来珠寨，贼出我军后，自山梁下；达兰泰设伏射贼，贼负创遁。四十年五月，击贼达撒谷，被数创，卒。
萨尔吉岱，博和尔氏，齐齐哈尔镶红旗人。以蓝翎侍卫从克马奈、日旁；再进，攻该布达什诺、色淜普，萨尔吉岱冲入贼阵，力战，尽克其碉卡，赐号善巴巴图鲁。从克默格尔、凯立叶，授三等侍卫。攻格鲁克古丫口，贼负险据寨，枪石并发；萨尔吉岱奋登丫口，射贼殪，贼引退，我师从之，越山沟五，夺碉五十、寨卡三百馀。攻达玛噶朗，陟山梁，克其碉。师临勒乌围，分道攻转经楼，贼来援，萨尔吉岱伏兵横击，贼溃。师自达乌达围向当噶克底，萨尔吉岱为前锋，冒雨拔栅以登，击守碉贼尽殪。四十年闰十月，击贼阿穰曲，麾士卒倚栅射贼，中枪死。
金川平，科玛、佛伦泰、达兰泰、萨尔吉岱并图形紫光阁，列前五十功臣。
常禄保，赫舍哩氏，满洲镶蓝旗人。其先有德禄者，以军功予骑都尉世职。常禄保袭职，自三等侍卫屡迁四川提标左营游击。从征金川，擢成都城守营参将。副都统海兰察等攻得拉密色钦山梁，贼潜伏林内，常禄保往来搜击，进攻明郭宗，取旁近山梁。师进攻路顶宗所属喀木色尔寨，常禄保从海兰察自南山大涧潜越山顶，克之；复进取博尔根山，仰攻，克木城，受石伤。温福等上其功，赐孔雀翎。又从副都统阿尔素纳等分路进攻昔岭大碉，贼百馀从旁冲出，常禄保督兵横击败之，进驻日垄。旋擢甘肃河州协副将。定西将军阿桂等攻克罗博瓦，常禄保驻山巅，贼九百馀乘雪夜分两队劫营，四面环攻，势甚迫，常禄保督兵力战御之，被枪石伤，贼窜入卡内者皆歼焉。副都统乌什哈达等先后赴援，常禄保督兵夹攻，贼败窜，赐号西尔努恩巴图鲁、白金百。寻擢广东高廉镇总兵。分攻菑则大海诸碉，贼掘壕，排松，签鹿角，备御甚严。常禄保分兵出贼后，合攻各碉卡，同时皆下。又偕总兵官达色合攻雅木贼碉，克之。乾隆三十八年十一月，师攻科布曲山梁，贼死拒，枪石交下，常禄保被创，殁於阵。
事平，录死事诸将，图形紫光阁，功稍次者为后五十功臣，常禄保及侍卫玛尔占、库勒德、穆哈纳，参将国兴，佐领巴西萨皆与焉。
玛尔占，巴尔汗氏，察哈尔正白旗人。自准噶尔来降。以三等侍卫从军，攻日旁，马蹶，伤，仍请从军。擢二等侍卫，命创愈仍从军。攻凯立叶，力战，赐战拉布巴尔巴图鲁，迁头等侍卫，授领队大臣。攻克该布达什诺木城及色淜普前碉，先登，又被创，予副都统衔。三十九年，攻康萨尔大碉，战没。
库勒德，沃埒氏，满洲正蓝旗人。以蓝翎侍卫从军，攻昔岭及达紥克角木栅，累迁二等侍卫。攻克默格尔山梁，赐号朗亲巴图鲁。攻逊克尔宗、康萨尔，被创。四十年四月，攻木思工噶克，战死。
穆哈纳，瓜尔佳氏。以护军校从军，攻克默格尔山梁及凯立叶碉寨，迁三等侍卫。攻木思工噶克丫口，直前夺其碉，贼溃；攻巴木通，正浓雾，督兵分道击贼，贼伏深箐中，皆歼焉，尽克其碉卡：赐号巴尔丹巴图鲁。四十年八月，攻勒乌围，力战死。
国兴，贵州大定人。以千总从贵州威宁镇总兵王万邦征金川，攻巴朗拉。温福疏言贵州绿营将士功多。攻资哩北山，兴为前锋。进攻墨垄沟、甲尔木，再进攻东玛，我师为木卡，兴将三百人为守。贼夜至，兴灭火以待；贼逼卡，发枪炮，贼尽殪。又从阿桂攻勒乌围，赐孔雀翎，号图多布巴图鲁。累迁朗洞营参将。四十年四月，攻木思工噶克，兴持斧斫木城，率众拥入，克其碉。贼来攻，兴督兵射贼，贼散复聚者七，卒不能陷。兴负创，越日卒。
巴西萨，布拉穆氏，索伦正红旗人。以佐领从军，攻罗博瓦山，山甚峻，巴西萨督兵攀登，射贼殪，遂取山梁，诸碉卡皆下，赐孔雀翎，号塔尔济巴图鲁。四十年，攻康萨尔，攻碉迫悬崖，贼无路，殊死战，巴西萨死焉。
紥拉丰阿，赫舍里氏，满洲正黄旗人，前锋统领定寿孙。袭二等轻车都尉，授三等侍卫，累迁御前侍卫。从讨霍集占，师次阳阿里克，紥拉丰阿将五百人捉生，俘三十馀。师还，赐西朗阿巴图鲁名号，进一等轻车都尉，图形紫光阁，擢正白旗汉军副都统。出为乌里雅苏台参赞大臣，旋令赴科布多经理屯田。定边左副将军成衮札布入觐，令署将军印。召还京，以正白旗护军统领从明瑞出师，授领队大臣。次蛮结，战破贼，加都统衔。贼围小猛育，中枪死，谥昭节，进封一等男。子春宁袭爵，官至绥远城将军。
观音保，瓜尔佳氏，满洲正黄旗人。初授健锐营前锋蓝翎长，再迁前锋参领。从副将军兆惠战济尔哈朗，从参赞大臣雅尔哈善攻库车，战甚力，擢正白旗蒙古副都统予骑都尉世职，图形紫光阁。出为伊犁领队大臣。从明瑞攻乌什，负创奋进，克其城，赐卓里克图巴图鲁名号。迁镶蓝旗护军统领，署云南楚雄镇总兵。从明瑞出师，为领队大臣，战於蛮结，日昳大雾，贼出林中。紥拉丰阿率众薄贼垒，观音保当贼冲，杀贼二百馀，乘雾深入，破木砦。师至小猛育，贼围急，观音保发数矢，辄殪贼，箙仅馀一矢，欲复射，骤策马向草深处，以其镞射喉死，予二等轻车都尉。
李全，山西阳曲人。自行伍拔山西抚标把总，累迁云南永昌镇总兵。从征，战蛮结，与紥拉丰阿据东山梁，张犄角，破象阵；至天生桥，乘雾破贼垒。至蛮化，贼大至，中枪，数日卒。
王玉廷，甘肃武威人。自行伍累迁云南临元镇总兵。从征，攻老官屯，贼据木城拒守，玉廷亲发炮乘雾督攻，中枪伤股，战益力。贼败，匿不出；复自力督战，创发卒，谥勤义。玉廷初从讨达瓦齐，援将军兆惠黑水营之围；佐雅尔哈善围库车；又从兆惠攻喀什噶尔：皆有战功。至是，与全同予骑都尉又一云骑尉世职。
珠鲁讷，那尔氏，满洲镶白旗人。翻译举人，授笔帖式，充军机处章京。再迁户部颜料库员外郎。出为荆州副都统，入授礼部侍郎，调工部，兼署兵部。明瑞出师，授参赞大臣，驻雅尔。移军木邦，土司瓮团降，请於清水河招商复业，遣兵监焉。摆夷环歇等五十辈伪降，斩以徇。奏设木邦至阿瓦台站凡五，分兵防卫，上嘉之。缅甸兵自东、西二山来犯，遣裨将分御。俄，贼焚游击福珠营，夜围珠鲁讷，珠鲁讷具遗奏，遣笔帖式福禄突围出，遂自戕。上责珠鲁讷怯懦，以其情亦可愍，赐祭葬，祀昭忠祠。
许世亨，四川新都人，先世出回部。初为骑兵。从征金川、西藏，并有劳。旋以武举授把总，累迁守备。复从征金川，从四川总督阿尔泰攻约咱东、西山梁，进攻紥口、阿仰、格藏、达乌诸地，连拔碉寨。复攻甲尔木山梁及岳鲁、登达诸地，拔木城、石卡、又克多功山坡及日木城碉寨。进击古鲁碉，贼夜劫营，世亨率兵百馀御战，至曙，度贼且去，开壁奋呼追击，杀贼无算，遂克古鲁碉寨，赐孔雀翎，加劲勇巴图鲁。寻累擢参将。从参赞大臣、副都统明亮攻当噶尔拉山梁，拔第五碉。又从参赞大臣富德自墨垄沟进兵，克甲尔木、日赤尔丹思、僧格宗诸寨。又从定边将军明亮自底旺至马奈，克拉窠、绒布、根紥葛木、卡卡角、思底、喀咱普诸碉寨。又从明亮自宜喜攻达尔图山梁，擒头人丹巴阿太，夺俄坡、木克什、格木勺诸碉卡。又从领队大臣奎林攻木克什西南山寨。又从副都统三宝攻西郭洛，进驻得尔巴克山梁。又从明亮攻得楞山梁，拔数碉，进击基木思丹当噶及萨谷诸山梁，毁其碉，俘馘无算。克额尔替第一碉，杀贼四十馀，又克第二碉；又克石真噶、沙尔尼、琅谷、乌岳、斯当安诸碉寨。凡七战，皆胜。进攻紥乌古，时贼踞山巅，碉卡连亘。世亨冒石矢率兵直上，拔数碉卡；又克碾占山、阿尔古山及平坝诸寨。又克达撒谷大山梁，毁其碉寨。又克独古木上、下寨，进踞布吉鲁达那两道山梁。又克甲杂官寨独松隘口。夺获大小寨落数十，并获贼渠雍中旺尔结。遂西至噶拉依，与南路马尔邦军会。乾隆四十一年，金川平，擢云南腾越镇总兵。
四十九年，甘肃回乱，世亨奉命往安定捕逸回，获二百馀。事竣，补贵州威宁镇总兵。
五十二年，台湾林爽文叛，世亨率黔兵二千馀赴剿，攻克集集堡，俘斩甚众，获伪印、器械、旗帜。进攻小半天，贼奔溃，追袭至老衢峙，俘爽文，并头人何有志。又从参赞成都将军鄂辉自大武陇进攻南路水底藔，手杀头人一。时庄大田等败窜琅峤，众尚数千，世亨率黔兵与诸军分队，水陆合攻，擒大田并诸贼目。台湾平，改赐坚勇巴图鲁名号，图形紫光阁，列前二十功臣。
五十三年二月，擢浙江提督，未至，调广西提督。安南有大酋曰阮惠，攻其国都，逐其君黎维祁。两广总督孙士毅主用兵，世亨谏不听。师行，将两广绿旗兵八千人，与总兵尚维升、张朝龙等从出关入安南境，至其国都，有大川三：北曰寿昌江，南曰市球江，又南曰富良江。十一月辛未，师渡寿昌江。甲戌，师次市球江。惠兵据南岸山，守甚固。朝龙兵自上游渡，世亨亦力战，杀贼数千，赐御用玉搬指、大小荷包。越三日丁丑，黎明，师次富良江，南岸即黎城，黎城者安南国都，以王姓名其城也。惠兵尽伐滨江竹木，敛舟泊对岸。循江岸得小舟，载兵百馀，夜分至江心夺惠军舟，世亨等亲率二百馀人先渡，复掠小舟三十馀，更番渡兵，分捣惠军，惠军溃，焚其舟十馀，俘其将数十。戊寅旦，师毕济，黎氏宗族及安南民出迎，世亨从士毅入城安抚。求维祁，承制立为王。捷闻，封一等子，疏辞，弗许。
阮惠有分地曰广南，去黎城二千馀里。方议进讨，请益兵筹饷。上欲罢兵，世亨亦谓士毅曰： 我兵深入重地，惠未战遽退，事叵测。及时振旅入关，上计也。 士毅不纳。五十四年正月戊午朔，士毅召诸将置酒高会。己未，维祁告惠兵至，士毅仓皇夺围出，渡富良江，浮桥断，世亨与维升、朝龙率数百人战桥南，阵没。士毅初奏言： 惠兵至，臣与世亨督兵决战；贼众围合，臣与世亨不相见，乃夺围出。 上犹冀世亨全师而还；既闻其战死，命予恤。副将广成自军中还，见上，言： 当惠兵攻黎城，士毅与世亨退据富良江拒惠。士毅欲渡江与惠战，不利，以身殉。世亨力谏，以大臣系国重轻，不可轻入，令庆成护士毅还师。又命千总薛忠挽士毅马以退。世亨督诸将渡江陷阵，力战死。 上愍世亨知大体，进封三等壮烈伯，祀昭忠祠，谥昭毅。福康安师至，惠更名光平，乞降。立祠黎城祀死事诸将，世亨居首列。
子文谟，自武举袭爵，命在头等侍卫上行走。期满，以湖广参将用，并赐孔雀翎。嘉庆元年，枝江教匪聂人杰为乱，湖北巡抚惠龄令文谟捕治，有劳，赐继勇巴图鲁名号，擢副将。贼党邓之学诈降，诇知之，俟其入垒将半，文谟突起擒斩。从总兵庆溥防贼黄柏山，又从副都统德楞泰击冉文俦等大神山，迁四川建昌镇总兵。又与总兵德龄、副将褚大荣击贼陈家场，德龄战败，文谟驰救，杀贼二百馀；又战大竹、梁山、忠州，屡败贼，擒其渠陈陇光等四十馀，防嘉陵江，遏贼不令渡：加提督衔。复督兵捕治川北馀匪，擢广东提督。寻调福建水师提督。海盗蔡牵为乱，文谟渡海讨之，并焚毁竹园尾、太史宫庄诸贼巢，再调浙江提督。卒，谥壮勇。
尚维升，汉军镶蓝旗人，平南王可喜四世孙。自官学生授銮仪卫整仪尉，五迁广西右江镇总兵。五十三年，随两广总督孙士毅出师，十一月辛未，维升与副将庆成以兵千馀至寿昌江，阮惠军保南岸，我兵乘之，浮桥断，皆超筏直上，惠军雾中自相格杀，我兵遂尽渡，大破贼，渡市球江，乘筏夺桥，奋勇直进，赐孔雀翎。渡富良江，斩获甚众，从士毅入黎城，士毅败退，维升战死，谥直烈。
张朝龙，山西大同人，寄籍贵州。以马兵从征缅甸，战老官屯，枪伤左额。又从征金川，攻阿喀尔布里、布朗郭宗。又从参赞大臣海兰察自大板昭进剿，克喇穆喇穆、色淜普，朝龙先登。攻逊克尔宗，复先登，被枪伤。攻康萨尔山，战勒吉尔博，攻达佳布唵吉，皆有功。又从攻勒乌围，克之，赐蓝翎。攻西里、阿穰曲，克木城十馀。又攻雅玛朋、格隆古、索隆古诸地碉寨，克之。金川平，叙功，赐孔雀翎。累擢广东抚标中军参将。五十二年，台湾林爽文为乱，朝龙率广东兵进剿，多所斩获，赐诚勇巴图鲁名号。进攻大里杙，枪伤右肩，爽文就擒。朝龙复与诸军合攻庄大田于琅峤，擒之。台湾平，图形紫光阁，列后三十功臣。擢福建南澳镇总兵。五十三年，从讨安南，师渡寿昌江。朝龙以别军破阮惠军於柱石，进临市球江，江宽，南岸群山绵亘，惠军据险列炮，我师不能结筏。诸将督兵阳运竹木造浮桥示且渡，而朝龙以兵二千循上游二十里，求得流缓处，小舟宵济。诸将乘筏薄南岸，方与惠军相持，朝龙自上游绕出惠军后，乘高下击，惠军溃。复进薄富良江，夺舰渡河，入黎城。士毅败退，朝龙战死，谥壮果。
李化龙，山东齐东人。自武进士授蓝翎侍卫，擢贵州铜仁协都司。从大学士傅恒讨缅甸，师次老官屯，化龙以大炮杀贼。乾隆三十七年，又从将军温福讨金川，克固卜济、玛尔迪克诸碉卡。嗣进攻路顶宗、明郭宗等处，化龙皆力战有功。明年三月，师次昔岭，化龙射贼渠殪。征小金川，克阿噶尔布里、别斯满诸地。从都统海兰察克兜乌山梁，复连克路顶宗、明郭宗诸地，旋收美诺。征大金川，从海兰察攻克喇穆喇穆诸地，被石伤，赐绵甲。先后攻克逊克尔宗、格鲁古、群尼、木思工噶克诸地山梁，被枪伤，赐孔雀翎。金川平，累迁广东左翼总兵。林爽文为乱，率广东兵赴剿，至鹿仔港，总兵普吉保令化龙留守。爽文攻诸罗急，化龙密令游击穆腾额率兵自番仔沟至大肚溪为疑兵，而亲率游击裴起鳌等自八卦山抵柴坑，贼聚拒，化龙督兵力战，贼溃。五十三年，从讨安南，师渡市球江，阮惠军拒战，化龙督兵发炮击贼，造浮桥，与张朝龙等率兵径渡，入黎城。士毅败退，至市球江，令化龙先渡，渡浮桥，落水死。
邢敦行，直隶安州人。乾隆四十三年一甲一名武进士。自头等侍卫累迁广东三江口协副将。阮惠攻黎城，战死。敦行事母孝，将出战，解衣付其仆，使归告母。
予恤，维升、朝龙三等轻车都尉，化龙、敦行骑都尉。诸裨将同时死者二十一人。师还，经富良江，惠军追至，战死者九人。又有参将邓永亮、都司卢文魁，以出师时战死。
台斐英阿，库雅拉氏，满洲正白旗人。自护军补司辔长，授乾清门蓝翎侍卫。乾隆三十九年，从征金川，命为领队。与内大臣海兰察等攻喇穆喇穆山梁，破碉，毁木城，复循山梁逐贼至其麓。进攻该布达什诺，夺贼碉；再进，围逊克尔宗，毁碉二百馀；再进，克默格尔以西及凯立叶前山梁诸碉卡；擢三等侍卫。复自罗卜克鄂博逾沟攻格鲁克古丫口，破沙木拉渠革什式图诸寨；复从领队大臣福康安攻勒吉尔博山脊，克两碉，进攻萨克萨谷山梁及舍图柱卡，再进攻克觉拉喇嘛寺，及所属卦尔沙巴等寨；赐号拉布凯巴图鲁。又偕海兰察攻章噶山峰，进攻托古鲁，潜师自山岭涉险攀援而上，尽破之。再进，遂克勒乌围。师自达乌达围攻达思里，海兰察分兵七队，台斐英阿领其一，自悬崖下，夜半抵达乌达围，夺碉一。及旦，至当噶克底，乘雾薄碉，贼众皆就戮。从攻阿穰曲，克大碉、木城各二。进攻布鲁木山峰，连克舍勒固租鲁、瓦喇占、萨尔克尔、古什拉斯等诸寨。又从福康安攻雍中喇嘛寺，尽降其喇嘛，擢二等侍卫。金川平，图形紫光阁，列前五十功臣。
四十六年，从剿撒拉尔叛回，败贼龙尾山梁；登华林山，歼贼无算。贼平，擢头等侍卫。从剿甘肃石峰堡叛回，以功加副都统衔，补公中佐领，擢御前侍卫。旋授正蓝旗满洲副都统，擢正红旗护军统领，调镶黄旗。
五十六年，征廓尔喀，从福康安分攻擦木，克之。进攻济咙，率索伦劲骑冲击，转战至东觉山，克贼寨十一，炮殪贼目二，俘七十有六。加都统衔，授散秩大臣。进逼甲尔古拉山，贼三道来犯，台斐英阿射毙红衣贼目二，突中枪，卒於阵，谥果肃，赐白金千。廓尔喀平，再图形紫光阁，列前十五功臣，予骑都尉又一云骑尉世职。
阿满泰，郭佳氏，满洲正白旗人，本黑龙江达呼尔披甲。从征回疆，攻喀什噶尔城，逐贼自阿拉楚尔至巴达克山，获其渠，令入旗充护军。乾隆三十八年，授蓝翎侍卫。从征金川，攻当噶尔拉山梁，贼自庚额特山出，阿满泰与前锋参领巴克坦布据险要殪贼。攻达尔旺山梁，克之。攻格木勺，截甲索贼来路。与侍卫阿兰保等攻科拉木达，扑碉，胜援贼。擢三等侍卫，赐号紥努恩巴图鲁。攻紥乌孤山梁、加杂肚、绒布、巴鲁坦诸处，皆有功。金川平，图形紫光阁，列后五十功臣，擢副护军参领。兰州回为乱，从军攻华林山，歼贼百馀，身被创，擢护军参领。攻石峰堡，侦贼底店，夺卡，擢头等侍卫。从征廓尔喀，自中路破擦木隘口，出济咙，破其官寨；进破贼热索桥，渡河至雅尔寨，登博尔东拉山巅，破木城三、石卡七：授镶红旗蒙古副都统。进至堆补木，自帕朗古攻横河大桥，我师临北岸，贼据南岸御。阿满泰先登，师从之。渡桥，阿满泰中枪，落水死，水深，战方急，求其尸不可得。赐骑都尉世职，祀昭忠祠。廓尔喀平，再图形紫光阁，列前十五功臣。
花连布，额尔德特氏，蒙古镶黄旗人。性质直。少读书，习论语、左传。充健锐营前锋，累迁火器营委署鸟枪护军参领。以参将发湖广，授武昌城守营参将，累迁贵州安笼镇总兵。乾隆六十年，福康安征贵州乱苗，令将精兵三千为前驱，通松桃、铜仁两路饷道；援永绥，释正大营围：赐孔雀翎。军自哑喇塘经阿寨营、安静关转战而入，经岩板桥，收诸碉寨。又经上下麻洲、高陂塘、上下长坪，自嗅脑至松桃，平缘道苗卡，填坑谷过大军。上以花连布奋勇，赐号刚安巴图鲁，赉白金百。又战卡落塘，击梁帽寨，且战且前。时永绥被围已八十馀日，花连布军至，方战，围始解。苗皆乌合，未见大敌，相惊为神兵。花连布著豹皮战裙督战，因呼为花老虎。又击贼小排吾，攻巴茅汛、鸭酉、黄瓜诸寨。自滚牛坡循崖下攻腊夷寨，枪伤左腋。上手诏奖其勇，问创已愈未。复自葫芦坪攻克党槽、三家庙诸寨，焚上下竹排。再进破杆子坳，屯军古哨营山梁。上录花连布功，授贵州提督。
福康安军至，令结垒大营前，悉以兵事属之，日置酒高会。苗诇知福康安持重不战，一日数至，花连布力御之，昼夜徼循，苗屡败，颇畏惮。福康安益易视之，苗益掠焚无忌。头人吴半生集群苗拒战，花连布与额勒登保会总兵那丹珠等合军攻爆木林，克苗寨十馀。深入，自成光寨至上下狗脑坡，山峻险，冒矢石，援藤葛，直陟山巅，苗渐卻。分兵下攻，福康安焚附坡诸苗寨；花连布督兵伐竹木，薰窒大小岩峒，死者枕藉。又自猫头进克茶林碉、上下麻冲诸寨。下黄毛山坡，遇苗兵数千，额勒登保迎战，花连布出贼后夹击，大破之。再进，克马脑、猪革、杀苗坪、竹子诸寨。分兵攻岩板井、瀼水沱、溪头、绿树冲、关镶坪诸隘，皆下。吴半生亡匿高多寨，与诸军分道入，环攻之，生得半生。又有头人吴八月据平陇，自称吴三桂后，纠党转盛。福康安令花连布引兵攻鹅洛等二十四寨，皆下。进攻龙角峒，奋战，自辰至酉，乃克之。附近诸苗寨皆降。又克大坡脑等三十馀卡。攻鸭保，去平陇七十里。时已昏，风大作，山木动摇，崖高沟窄。花连布督兵攀越，纵火痛击，破木城七、石卡五。旁收垂藤、董罗诸寨，遂擒八月。其子廷礼、廷义犹据险，乘胜克小、中、大三天星寨。再进，取黄冲口等十三寨，得盘、木营两山梁。岁暮雨雪，进围地良坡，收八荆、桃花诸寨。转战经连云山、猴子山、蛇退岭、壁多山、高吉陀，下贵道岭等四十馀卡。抵长吉山，围石城，未至平陇三十里所。
诏责复乾州厅。时福康安感瘴卒，和琳代将，令花连布率兵攻全壁岭，自马鞍山入，山蔽厅城，下瞰大河。将济，惧苗涉水相袭，花连布分兵剿旁近诸寨翼大军，遂复乾州。会和琳亦卒，上谕湖南巡抚姜晟以军事谘花连布。贵州清溪民高承德以邪术纠众为乱，戕县吏，花连布督军捕治，克槐花坪四寨。进攻小竹山，破其寨，歼承德及戕县吏贼；再进攻大小鬼｛屯山｝，戮馀贼。嘉庆元年九月丁卯日加已，贼攻夏家冲，花连布令副将海格、参将施缙张两翼击贼，贼数千拒战。花连布出其中逐贼，贼见攻急，据坡掷石，花连布方上坡，中石，自岩堕深涧，骂贼，贼欲钩出之；自力转入岩下，颈折死。诸将争杀贼，贼卻，出花连布尸，颅骨寸寸折，失一臂。上愍其死事烈，加太子少保，赐骑都尉兼云骑尉世职，赉白金八百，谥壮节。
明安图，博尔济吉特氏，蒙古正红旗人。以云骑尉授三等侍卫，累迁湖南保靖营游击。从征金川，大小战五十有四，叙功，累迁镇筸镇总兵。贵州、湖北苗石柳邓、石三保等纠众为乱，明安图督兵御战，永绥协副将伊萨纳赴援，同战死。苗攻滚牛坡，劫我军馈运，云南鹤丽镇中营游击永舒、四川阜和协左营都司班第共击之，没於阵。
论曰：师再征金川，历四年，大小数百战，将士夷伤众矣。全、顺等平时力战功最，死事尤凛凛。紥拉丰阿等死缅甸，与明瑞并烈。世亨等死安南，以全孙士毅，赏尤厚。台斐英阿死廓尔喀，福康安因以受降还师。花连布善战，死，不欲为群苗得，糜躯矢节，其状视诸死事者尤惨，烈矣哉！
