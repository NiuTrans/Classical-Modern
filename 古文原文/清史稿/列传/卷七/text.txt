<strong>诸王六</strong>
圣祖诸子
贝子品级允禔理密亲王允礽诚隐郡王允祉
恒温亲王允祺淳度亲王允祐允禩允禟
辅国公允礻我履懿亲王允祹怡贤亲王允祥
恂勤郡王允昷愉恪郡王允潖果毅亲王允礼
果恭郡王弘適简靖贝勒允祎慎靖郡王允禧
质庄亲王永瑢恭勤贝勒允祜郡王品级诚贝勒允祁
諴恪亲王允祕
世宗诸子
端亲王弘晖和恭亲王弘昼怀亲王福惠
圣祖三十五子：孝诚仁皇后生承祜、理密亲王允礽，孝恭仁皇后生第六子允祚、世宗、恂勤郡王允昷，敬敏皇贵妃章佳氏生怡贤亲王允祥，温僖贵妃钮祜禄氏生贝子品级允礻我，顺懿密妃王氏生愉恪郡王允潖、庄恪亲王允禄、第十八子允祄，纯裕勤妃陈氏生果毅亲王允礼，惠妃纳喇氏生承庆、贝子品级允禔，宜妃郭络罗氏生恒温亲王允祺、第九子允禟、第十一子允禌，荣妃马佳氏生承瑞、赛音察浑、长华、长生、诚隐郡王允祉，成妃戴佳氏生淳度氏生第八子允禩，定妃万琉哈氏生履懿亲王允祹，平妃赫舍里氏生允禨，通嫔纳喇氏生万黼、允禶，襄嫔高氏生第十九子允禝、简靖贝勒允祎，谨嫔色赫图氏生恭勤贝勒允祜，静嫔石氏生郡王品级诚贝勒允祁，熙嫔陈氏生慎靖郡王允禧，穆嫔陈氏生諴恪亲王允祕，贵人郭络罗氏生允礻禹，贵人陈氏生允禐。允禄出为承泽裕亲王硕塞后，允祚、允禌、允祄、允禝皆殇，无封。承瑞、承祜、承庆、赛音察浑、长华、长生、万黼、允禶，允騕、允禨、允禐皆殇，不齿序。
固山贝子品级允禔，圣祖第一子。上有巡幸，辄从。康熙二十九年，命副裕亲王福全御噶尔丹。上以允禔听谗，与福全不协，私自陈奏，虑在军中偾事，召还京师。未几，福全师还，命诸王大臣勘鞫。福全初欲发允禔在军中过失，会有严旨戒允禔不得与福全异同，福全乃引罪。语在福全传。三十五年，从上征噶尔丹，命与内大臣索额图统先发八旗前锋、汉军火器营与四旗察哈尔及绿旗诸军驻拖陵布喇克待上。西路大将军费扬古军后期，下军中大臣议，亦遣官谘允禔。上遂进军昭莫多。既捷，允禔留中拖陵犒军，寻召还。三十七年三月，封直郡王。三十九年四月，上巡视永定河堤，鸠工疏濬，命允禔总之。
四十七年九月，皇太子允礽既废，允禔奏曰： 允礽所行卑污，失人心。术士张明德尝相允禩必大贵。如诛允礽，不必出皇父手。 上怒，诏斥允禔凶顽愚昧，并戒诸皇子勿纵属下人生事。允禔用喇嘛巴汉格隆魇术魇废太子，事发，上命监守。寻夺爵，幽於第。四月，上将巡塞外，谕： 允禔镇魇皇太子及诸皇子，不念父母兄弟，事无顾忌。万一祸发，朕在塞外，三日后始闻，何由制止？ 下诸王大臣议，於八旗遣护军参领八、护军校八、护军八十，仍於允禔府中监守。上复遣贝勒延寿，贝子苏努，公鄂飞，都统辛泰，护军统领图尔海、陈泰，并八旗章京十七人，更番监守，仍严谕疏忽当族诛。
雍正十二年，卒，世宗命以固山贝子礼殡葬。子弘昉，袭镇国公。卒。子永扬，袭辅国公。坐事，夺爵。高宗以允禔第十三子弘晌封奉恩将军，世袭。
理密亲王允礽，圣祖第二子。康熙十四年十二月乙丑，圣祖以太皇太后、皇太后命立为皇太子。太子方幼，上亲教之读书。六岁就傅，令大学士张英、李光地为之师，又命大学士熊赐履授以性理诸书。二十五年，上召江宁巡抚汤斌，以礼部尚书领詹事。斌荐起原任直隶大名道耿介为少詹事，辅导太子。介旋以疾辞。逾年，斌亦卒。太子通满、汉文字，娴骑射，从上行幸，赓咏斐然。
二十九年七月，上亲征噶尔丹，驻跸古鲁富尔坚嘉浑噶山，遘疾，召太子及皇三子允祉至行宫。太子侍疾无忧色，上不怿，遣太子先还。三十三年，礼部奏祭奉先殿仪注，太子拜褥置槛内，上谕尚书沙穆哈移设槛外，沙穆哈请旨记档，上命夺沙穆哈官。三十四年，册石氏为太子妃。
三十五年二月，上再亲征噶尔丹，命太子代行郊祀礼；各部院奏章，听太子处理；事重要，诸大臣议定，启太子。六月，上破噶尔丹，还，太子迎於诺海河朔，命太子先还。上至京师，太子率群臣郊迎。明年，上行兵宁夏，仍命太子居守。有为蜚语闻上者，谓太子暱比匪人，素行遂变。上还京师，录太子左右用事者置於法。自此眷爱渐替。
四十七年八月，上行围。皇十八子允祄疾作，留永安拜昂阿。上回銮临视，允祄病笃。上谕曰： 允祄病无济，区区稚子，有何关系？至於朕躬，上恐贻高年皇太后之忧，下则系天下臣民之望，宜割爱就道。 因启跸。
九月乙亥，次布尔哈苏台，召太子，集诸王大臣谕曰： 允礽不法祖德，不遵朕训，肆恶虐众，暴戾淫乱，朕包容二十年矣。乃其恶愈张，僇辱廷臣，专擅威权，鸠聚党与，窥伺朕躬起居动作。平郡王讷尔素、贝勒海善、公普奇遭其殴挞，大臣官员亦罹其毒。朕巡幸陕西、江南、浙江，未尝一事扰民。允礽与所属恣行乖戾，无所不至，遣使邀截蒙古贡使，攘进御之马，致蒙古俱不心服。朕以其赋性奢侈，用凌普为内务府总管，以为允礽乳母之夫，便其徵索。凌普更为贪婪，包衣下人无不怨憾。皇十八子抱病，诸臣以朕年高，无不为朕忧，允礽乃亲兄，绝无友爱之意。朕加以责让，忿然发怒，每夜偪近布城，裂缝窃视。从前索额图欲谋大事，朕知而诛之，今允礽欲为复仇。朕不卜今日被鸩、明日遇害，昼夜戒慎不宁。似此不孝不仁，太祖、太宗、世祖所缔造，朕所治平之天下，断不可付此人！ 上且谕且泣，至於仆地，即日执允礽，命直郡王允禔监之，诛索额图二子格尔芬、阿尔吉善，及允礽左右二格、苏尔特、哈什太、萨尔邦阿；其罪稍减者，遣戍盛京。次日，上命宣谕诸臣及侍卫官兵，略谓： 允礽为太子，有所使令，众敢不从，即其中岂无奔走逢迎之人？今事内干连应诛者已诛，应遣者已遣，馀不更推求，毋危惧。 
上既废太子，愤懑不已，六夕不安寝，召扈从诸臣涕泣言之，诸臣皆呜咽。既又谕诸臣，谓： 观允礽行事，与人大不同，类狂易之疾，似有鬼物凭之者。 及还京，设毡帷上驷院侧，令允礽居焉，更命皇四子与允禔同守之。寻以废太子诏宣示天下，上并亲撰文告天地、太庙、社稷曰： 臣祗承丕绪，四十七年馀矣，於国计民生，夙夜兢业，无事不可质诸天地。稽古史册，兴亡虽非一辙，而得众心者未有不兴，失众心者未有不亡。臣以是为鉴，深惧祖宗垂贻之大业自臣而隳，故身虽不德，而亲握朝纲，一切政务，不徇偏私，不谋群小，事无久稽，悉由独断，亦惟鞠躬尽瘁，死而后已，在位一日，勤求治理，断不敢少懈。不知臣有何辜，生子如允礽者，不孝不义，暴虐慆淫，若非鬼物凭附，狂易成疾，有血气者岂忍为之？允礽口不道忠信之言，身不履德义之行，咎戾多端，难以承祀，用是昭告昊天上帝，特行废斥，勿致贻忧邦国，痛毒苍生。抑臣更有哀籥者，臣自幼而孤，未得亲承父母之训，惟此心此念，对越上帝，不敢少懈。臣虽有众子，远不及臣，如大清历数绵长，延臣寿命，臣当益加勤勉，谨保终始；如我国家无福，即殃及臣躬，以全臣令名。臣不胜痛切，谨告。 
太子既废，上谕： 诸皇子中如有谋为皇太子者，即国之贼，法所不宥。 诸皇子中皇八子允禩谋最力，上知之，命执付议政大臣议罪，削贝勒。十月，皇三子允祉发喇嘛巴汉格隆为皇长子允禔魇允礽事，上令侍卫发允礽所居室，得厌胜物十馀事。上幸南苑行围，遘疾，还宫，召允礽入见，使居咸安宫。上逾诸近臣曰： 朕召见允礽，询问前事，竟有全不知者，是其诸恶皆被魇魅而然。果蒙天佑，狂疾顿除，改而为善，朕自有裁夺。 廷臣希旨有请复立允礽为太子者，上不许。左副都御史劳之辨奏上，上斥其奸诡，夺官，予杖。
既，上召诸大臣，命於诸皇子中举孰可继立为太子者，诸大臣举允禩。明日，上召诸大臣入见，谕以太子因魇魅失本性状。诸大臣奏： 上既灼知太子病源，治疗就痊，请上颁旨宣示。 又明日，召允礽及诸大臣同入见，命释之，且曰： 览古史册，太子既废，常不得其死，人君靡不悔者。前执允礽，朕日日不释於怀。自顷召见一次，胸中乃疏快一次。今事已明白，明日为始，朕当霍然矣。 又明日，诸大臣奏请复立允礽为太子，疏留中未下。上疾渐愈，四十八年正月，诸大臣复疏请，上许之。
三月辛巳，复立允礽为皇太子，妃复为皇太子妃。五十年十月，上察诸大臣为太子结党会饮，谴责步军统领讬合齐，尚书耿额、齐世武，都统鄂缮、迓图。讬合齐兼坐受户部缺主沈天生贿罪，绞；又以镇国公景熙首告贪婪不法诸事，未决，死於狱，命剉尸焚之。齐世武、耿额亦以得沈天生贿，绞死。鄂缮夺官，幽禁。迓图入辛者库，守安亲王墓。上谕谓： 诸事皆因允礽。允礽不仁不孝，徒以言语货财嘱此辈贪得谄媚之人，潜通消息，尤无耻之甚。 
五十一年十月，复废太子，禁锢咸安宫。五十二年，赵申乔疏请立太子，上谕曰： 建储大事，未可轻言。允礽为太子时，服御俱用黄色，仪注上几於朕，实开骄纵之门。宋仁宗三十年未立太子，我太祖、太宗亦未豫立。汉、唐已事，太子幼冲，尚保无事；若太子年长，左右群小结党营私，鲜有能无过者。太子为国本，朕岂不知？立非其人，关系匪轻。允礽仪表、学问、才技俱有可观，而行事乖谬，不仁不孝，非狂易而何？凡人幼时犹可教训，及长而诱於党类，便各有所为，不复能拘制矣。立皇太子事，未可轻定。 自是上意不欲更立太子，虽谕大学士、九卿等裁定太子仪仗，卒未用。终清世不复立太子。
五十四年十一月，有医贺孟頫者，为允礽福金治疾，允礽以矾水作书相往来，复嘱普奇举为大将军，事发，普奇等皆得罪。五十六年，大学士王掞疏请建储，越数日，御史陈嘉猷等八人疏继上，上疑其结党，疏留中不下。五十七年二月，翰林院检讨朱天保请复立允礽为太子，上亲召诘责，辞连其父侍郎朱都纳，及都统衔齐世，副都统戴保、常赉，内阁学士金宝。朱天保、戴保诛死，朱都纳及常赉、金宝交步军统领枷示，齐世交宗人府幽禁。七月，允礽福金石氏卒。上称其淑孝宽和，作配允礽，辛勤历有年所，谕大学士等同翰林院撰文致祭。六十年三月，上万寿节，掞复申前请建储。越数日，御史陶彝等十二人疏继上。上乃严旨斥掞为奸，并以诸大臣请逮掞等治罪，上令掞及彝等发军前委署额外章京。掞年老，其子奕清代行。
六十一年，世宗即位，封允礽子弘晳为理郡王。雍正元年，诏於祁县郑家庄修盖房屋，驻劄兵丁，将移允礽往居之。二年十二月，允礽病薨，追封谥。六年，弘晳进封亲王。乾隆四年十月，高宗谕责弘晳自视为东宫嫡子，居心叵测，削爵。以允礽第十子弘勚袭郡王。四十五年，薨，谥曰恪。子永暧，袭贝勒。子孙循例递降，以辅国公世袭。允礽第三子弘晋、第六子弘曣、第七子弘晁、第十二子弘晥皆封辅国公。弘曣卒，谥恪僖。子永玮，袭。事高宗，历官左宗正，广州、黑龙江、盛京将军。卒，谥恪勤。永暧四世孙福锟，事德宗，官至体仁阁大学士。卒，谥文慎。
诚隐郡王允祉，圣祖第三子。康熙二十九年七月，偕皇太子诣古鲁富尔坚嘉浑噶山行宫，上命先还。三十二年，阙里孔庙成，命偕皇四子往祭。凡行围、谒陵，皆从。三十五年，上亲征，允祉领镶红旗大营。三十七年三月，封诚郡王。三十八年，敏妃之丧未百日，允祉薙发，坐降贝勒，王府长史以下谴黜有差。四十三年，命勘三门底柱。四十六年三月，迎上幸其邸园，侍宴。嗣是，岁以为常，或一岁再幸。
四十七年，太子既废，上以允祉与太子索亲睦，召问太子情状，且曰： 允祉与允礽虽暱，然未｛从心｝恿其为恶，故不罪也。 蒙古喇嘛巴汉格隆为允禔厌胜废太子，允祉侦得之，发其事。明年，太子复立，允祉进封诚亲王。五十一年，赐银五千。
圣祖邃律历之学，命允祉率庶吉士何国宗等辑律吕、算法诸书，谕曰： 古历规模甚好，但其数目岁久不合。今修历书，规模宜存古，数目宜准今。 五十三年十一月，书成，奏进。上命以律吕、历法、算法三者合为一书，名曰律历渊源。
五十八年，上有事於圜丘，拜毕，命允祉行礼。五十九年，封子弘晟为世子，班俸视贝子。六十年，上命弘晟偕皇四子、皇十二子祭盛京三陵。世宗即位，命允祉守护景陵。雍正二年，弘晟得罪，削世子，为閒散宗室。
六年六月，允祉索苏克济赇，事发，在上前诘王大臣，上责其无臣礼，议夺爵，锢私第。上曰： 朕止此一兄。朕兄弟如允祉者何限？皆欲激朕治其罪，其心诚不可喻。良亦朕不能感化所致，未可谓尽若辈之罪也。 命降郡王，而归其罪於弘晟，交宗人府禁锢。八年二月，复进封亲王。五月，怡亲王之丧，允祉后至，无戚容。庄亲王允禄等劾，下宗人府议，奏称： 允祉乖张不孝，暱近陈梦雷、周昌言，祈禳镇魇，与阿其那、塞思黑、允昷交相党附。其子弘晟凶顽狂纵，助父为恶，仅予禁锢，而允祉衔恨怨｛封心｝。怡亲王忠孝性成，允祉心怀嫉忌，并不恳请持服，王府齐集，迟至早散，背理蔑伦，当削爵。 与其子弘晟皆论死。上命夺爵，禁景山永安亭，听家属与偕，弘晟仍禁宗人府。十年闰五月，薨，视郡王例殡葬。乾隆二年，追谥。
子弘暻，封贝子。子孙递降，以不入八分辅国公世袭。五世孙载龄，袭爵。事德宗，官至体仁阁大学士。卒，谥文恪。
恒温亲王允祺，圣祖第五子。康熙三十五年，上征噶尔丹，命允祺领正黄旗大营。四十八年十月，封恒亲王。五十一年，赐银五千。五十八年，封子弘升为世子，班禄视贝子。雍正五年，坐事，削世子。十年闰五月，允祺薨，予谥。子弘晊，袭。乾隆四十年，薨，谥曰恪。子永皓，袭郡王。五十三年，薨，谥曰敬。弘升子永泽，袭贝子。子孙循例递降，以镇国公世袭。弘升既削世子，乾隆十九年卒，予贝勒品级，谥恭恪。
淳度亲王允祐，圣祖第七子。康熙三十五年，上征噶尔丹，命允祐领镶黄旗大营。三十七年三月，封贝勒。四十八年十月，封淳郡王。五十一年，赐银五千。五十七年十月，正蓝旗满洲都统延信征西陲，命允祐管正蓝三旗事务。雍正元年，进封亲王，诏褒其安分守己，敬顺小心。复命与诚亲王允祉并书景陵碑额，以两王皆工书故。八年四月，薨，予谥。
子弘曙。圣祖命皇十四子允昷为抚远大将军，驻甘州，令弘曙从。圣祖崩，世宗召还京，封世子。雍正五年，坐事削，改封弘暻为世子。允祐薨，弘暻袭。乾隆四十二年，薨，谥曰慎。子永鋆，袭贝勒。子孙递降，以镇国公世袭。永鋆子绵洵，事穆宗，官凉州副都统。转战河南、直隶、山东、湖北，克临清，破连镇、冯官屯，皆有功。迁荆州将军。卒，谥庄武。
允禩，圣祖第八子。康熙三十七年三月，封贝勒。四十七年九月，署内务府总管事。
太子允礽既废，允禩谋代立。诸皇子允禟、允礻我、允昷，诸大臣阿灵阿、鄂伦岱、揆叙、王鸿绪等，皆附允禩。允禔言於上，谓相士张明德言允禩后必大贵，上大怒，会内务府总管凌普以附太子得罪，籍其家，允禩颇庇之，上以责允禩。谕曰： 凌普贪婪巨富，所籍未尽，允禩每妄博虚名，凡朕所施恩泽，俱归功於己，是又一太子矣！如有人誉允禩，必杀无赦。 翌日，召诸皇子入，谕曰： 当废允礽时，朕即谕诸皇子有钻营为皇太子者，即国之贼，法所不容。允禩柔奸性成，妄蓄大志，党羽相结，谋害允礽。今其事皆败露，即锁系，交议政处审理。 允禟语允昷，入为允禩营救，上怒，出佩刀将诛允昷；允祺跪抱劝止，上怒少解，仍谕诸皇子、议政大臣等毋宽允禩罪。
逮相士张明德会鞫，词连顺承郡王布穆巴，公赖士、普奇，顺承郡王长史阿禄。张明德坐凌迟处死，普奇夺公爵，允禩亦夺贝勒，为閒散宗室。上复谕诸皇子曰： 允禩庇其乳母夫雅齐布，雅齐布之叔厩长吴达理与御史雍泰同榷关税，不相能，诉之允禩，允禩借事痛责雍泰。朕闻之，以雅齐布发翁牛特公主处。允禩因怨朕，与褚英孙苏努相结，败坏国事。允禩又受制於妻，妻为安郡王岳乐甥，嫉妒行恶，是以允禩尚未生子。此皆尔曹所知，尔曹当遵朕旨，方是为臣子之理；若不如此存心，日后朕考终，必至将朕躬置乾清宫内，束甲相争耳。 上幸南苑，遘疾，还宫，召允禩入见，并召太子使居咸安宫。
未几，上命诸大臣於诸皇子中举可为太子者，阿灵阿等私示意诸大臣举允禩。上曰： 允禩未更事，且罹罪，其母亦微贱，宜别举。 上释允礽，亦复允禩贝勒。四十八年正月，上召诸大臣，问倡举允禩为太子者，诸臣不敢质言。上以大学士马齐先言众欲举允禩，因谴马齐，不复深诘。寻复立允礽为太子。五十一年十一月，复废允礽。
六十一年十一月，上疾大渐，召允禩及诸皇子允祉、允祐、允禟、允礻我、允祹、允祥同受末命。世宗即位，命允禩总理事务，进封廉亲王，授理藩院尚书。雍正元年，命办理工部事务。皇太子允礽之废也，允禩谋继立，世宗深憾之。允禩亦知世宗憾之深也，居常怏怏。封亲王命下，其福晋乌雅氏对贺者曰： 何贺为？虑不免首领耳！ 语闻，世宗憾滋甚。会副都统祁尔萨条奏： 满洲俗遇丧，亲友馈粥吊慰。后风俗渐弛，大设奢馔，过事奢靡。 上用其议申禁，因谕斥： 允禩居母妃丧，沽孝名，百日后犹扶掖匍匐而行；而允礻我，允禟、允昷指称馈食，大肆筵席，皇考谕责者屡矣。 二年，上谕曰： 允禩素行阴狡，皇考所深知，降旨不可悉数。自朕即位，优封亲王，任以总理事务。乃不能输其诚悃以辅朕躬，怀挟私心，至今未已。凡事欲激朕怒以治其罪，加朕以不令之名。允禩在诸弟中颇有治事材，朕甚爱惜之，非允禟、允礻我等可比，是以屡加教诲，令其改过，不但成朕友于之谊，亦全皇考慈爱之衷。朕果欲治其罪，岂有於众前三复教诲之理？朕一身上关宗庙社稷，不得不为防范。允禩在皇考时，恣意妄行，匪伊朝夕，朕可不念祖宗肇造鸿图，以永贻子孙之安乎？ 
三年二月，三年服满。以允禩任总理事务，挟私怀诈，有罪无功，不予议叙。寻因工部制祈榖坛祖宗神牌草率，阿尔泰驻兵军器粗窳，屡下诏诘责允禩；允禩议减内务府披甲，上令覆奏，又请一佐领增甲九十馀副。上以允禩前后异议，谕谓： 阴邪叵测，莫此为甚！ 因命一佐领留甲五十副不即裁，待缺出不补。隶内务府披甲诸人集允禩邸嚣閧，翌日，又集副都统李延禧家，且纵掠。上命捕治，诸人自列允禩使閧延禧家，允禩不置辩。上命允禩鞫定为首者立斩，允禩以五人姓名上，上察其一乃自首，其一坚称病未往，责允禩所谳不实。宗人府议夺允禩爵，上命宽之。允禩杖杀护军九十六，命太监阎伦隐其事，厚赐之。宗人府复议夺允禩爵，上复宽之。
四年正月，上御西暖阁，召诸王大臣暴允禩罪状，略曰： 当时允禩希冀非望，欲沽忠孝之名，而事事伤圣祖之心。二阿哥坐废，圣祖命朕与允禩在京办事，凡有启奏，皆蒙御批，由允禩藏贮。嗣问允禩，则曰： 前值皇考怒，恐不测，故焚毁笔札，御批亦纳其中。 此允禩亲向朕言者。圣祖升遐，朕念允禩夙有才幹，冀其痛改其非，为国家出力，令其总理事务，加封亲王，推心置腹。三年以来，宗人府及诸大臣劾议，什伯累积，朕百端容忍，乃允禩诡谲阴邪，狂妄悖乱，包藏祸心，日益加甚。朕令宗人府讯问何得将皇考御批焚毁，允禩改言： 抱病昏昧，误行烧毁。 及朕面质之，公然设誓，诅及一家。允禩自绝於天，自绝於祖宗，自绝於朕，断不可留於宗姓之内，为我朝之玷！谨述皇考谕，遵先朝削籍离宗之典，革去允禩黄带子，以儆凶邪，为万世子孙鉴戒。 并命逐其福晋还外家。
二月，授允禩为民王，不留所属佐领人员，凡朝会，视民公、侯、伯例，称亲王允禩。诸王大臣请诛允禩，上不许。寻命削王爵，交宗人府圈禁高墙。宗人府请更名编入佐领：允禩改名阿其那，子弘旺改菩萨保。六月，诸王大臣复胪允禩罪状四十事，请与允禟、允昷并正典刑，上暴其罪於中外。九月，允禩患呕哕，命给与调养，未几卒於幽所。诸王大臣仍请戮尸，不许。
乾隆四十三年正月，高宗谕曰： 圣祖第八子允禩，第九子允禟结党妄行，罪皆自取。皇考仅令削籍更名，以示愧辱。就两人心术而论，觊觎窥窃，诚所不免，及皇考绍登大宝，怨尤诽谤，亦情事所有，特未有显然悖逆之迹。皇考晚年屡向朕谕及，愀然不乐，意颇悔之，若将有待。朕今临御四十三年矣，此事重大，朕若不言，后世子孙无敢言者。允禩、允禟仍复原名，收入玉牒，子孙一并叙入。此实仰体皇考仁心，申未竟之绪，想在天之灵亦当愉慰也。 
允禟，圣祖第九子。康熙四十七年，上责允禩，允禟语允昷，入为保奏，上怒。是时，上每巡幸，辄随。四十八年三月，封贝子。十月，命往翁牛特送和硕愠恪公主之丧。五十一年，赐银四千。
雍正元年，世宗召允昷回京，以诸王大臣议，命允禟出驻西宁。允禟屡请缓行，上谴责所属太监，允禟行至军。二年四月，宗人府劾允禟擅遣人至河州买草、勘牧地，违法肆行，请夺爵，上命宽之。三年，上闻允禟纵容家下人在西宁生事，遣都统楚宗往约束，楚宗至，允禟不出迎，传旨诘责，曰： 上责我皆是，我复何言？我行将出家离世！ 楚宗以闻，上以允禟傲慢无人臣礼，手诏深责之，并牵连及允禩、允昷、允礻我私结党援诸事。七月，山西巡抚伊都立奏劾允禟护卫乌雅图等经平定殴诸生，请按律治罪，陕西人称允禟九王，为上所闻，手诏斥为无耻，遂夺允禟爵，撤所属佐领，即西宁幽禁，并录允禟左右用事者毛太、佟保等，撤还京师，授以官。
四年正月，九门捕役得毛太、佟保等寄允禟私书，以闻，上见书迹类西洋字，遣持问允禟子弘旸，弘旸言允禟所造字也。谕曰： 从来造作隐语，防人察觉，惟敌国为然。允禟在西宁，未尝禁其书札往来，何至别造字体，暗藏密递，不可令人以共见耶？允禟与弘旸书用朱笔，弘旸复书称其父言为 旨 ，皆僣妄非礼。允禟寄允礻我书言 事机已失 ，其言尤骇人。 命严鞫毛太、佟保等。诸王大臣请治允禟罪，命革去黄带子，削宗籍，逮还京，令楚宗及侍胡什礼监以行。五月，令允禟改名，又以所拟字样奸巧，下诸王大臣议，改为塞思黑。
六月，诸王大臣复劾允禟罪状二十八事，请诛之。胡什礼监允禟至保定，命直隶总督李绂暂禁，观其行止。绂语胡什礼 当便宜行事 ，胡什礼以闻，上命驰谕止之，绂奏无此语。八月，绂奏允禟以腹疾卒於幽所。上闻胡什礼与楚宗中途械系允禟，旋释去，胡什礼又妄述绂语，命并逮治。其后绂得罪，上犹责绂不以允禟死状明白於众，乃起流言也。乾隆间，复原名，还宗籍。子弘晸，封不入八分辅国公，坐事夺爵。
辅国公允礻我，圣祖第十子。康熙四十八年十月，封敦郡王。五十七年，命办理正黄旗满洲、蒙古、汉军三旗事。允礻我与允禟、允昷皆党附允禩，为世宗所恶。雍正元年，泽卜尊丹巴胡土克图诣京师，谒圣祖梓宫，俄病卒，上遣送灵龛还喀尔喀，命允礻我赍印册赐奠。允礻我讬疾不行，旋称有旨召还，居张家口。复私行禳祷，疏文内连书 雍正新君 ，为上所知，斥为不敬。兵部劾奏，命允禩议其罪。四月，夺爵，逮京师拘禁。乾隆二年，高宗命释之，封辅国公。六年，卒，诏用贝子品级祭葬。
履懿亲王允祹，圣祖第十二子。康熙四十八年十月，封贝子。自是有巡幸，辄从。五十六年，孝惠章皇后崩，署内务府总管事务，大事将毕，乃罢。五十七年，办理正白旗满洲、蒙古、汉军三旗事。六十年，上以御极六十年，遣允祹祭盛京三陵。六十一年，授镶黄旗满洲都统。世宗即位，进封履郡王。雍正二年，宗人府劾允祹治事不能敬谨，请夺爵，命在固山贝子上行走。二月，因圣祖配享仪注及封妃金册遗漏舛错，降镇国公。八年五月，复封郡王。高宗即位，进封履亲王。乾隆二十八年七月，薨，予谥。
子弘昆，先卒，用世子例殡葬，馀子皆未封。高宗命以皇四子永〈革为〉允祹后，袭郡王。四十二年，薨，谥曰端。嘉庆四年，追封亲王。子绵惠，袭贝勒。嘉庆元年，薨，追封郡王。以成郡王绵｛勤心｝子奕纶为后，袭贝子，进贝勒。子孙循例递降，以镇国公世袭。
乾隆四十二年，高宗南巡，还跸次涿州，有僧携童子迎驾，自言永〈革庶〉子，为侧室福晋王氏所弃，僧育以长。上问永〈革嫡〉福晋伊尔根觉罗氏，言永〈革子〉以痘殇。乃令入都，命军机大臣诘之。童子端坐名诸大臣，诸大臣不敢决。军机章京保成直前批其颊，叱之，童子乃自承刘氏子，僧教为妄语。斩僧，戍童子伊犁，仍自称皇孙，所为多不法。上命改戍黑龙江，道库伦，库伦办事大臣松筠责其不法，缚出，绞杀之，高宗嘉其明决。
怡贤亲王允祥，圣祖第十三子。康熙三十七年，从上谒陵。自是有巡幸，辄从。六十一年，世宗即位，封为怡亲王。寻命总理户部三库。雍正元年，命总理户部。十一月，谕： 怡亲王於皇考时敬谨廉洁，家计空乏，举国皆知。朕御极以来，一心翊戴，克尽臣弟之道。从前兄弟分封，各得钱粮二十三万两，朕援此例赐之，奏辞不已，宣谕再四，仅受十三万；复援裕亲王例，令支官物六年，王又固辞。今不允所请，既不可；允其请，而实心为国之懿亲，转不得与诸弟兄比，朕心不安。 下诸王大臣议。既，仍允王请，命王所兼管佐领俱为王属，加护卫一等一员、二等四员、三等十二员，豹尾枪二、长杆刀二，每佐领增亲军二名。二年，允祥请除加色、加平诸弊，并增设三库主事、库大使，从之。
三年二月，三年服满。以王总理事务谨慎忠诚，从优议叙，复加封郡王，任王於诸子中指封。八月，加俸银万。京畿被水，命往勘。十二月，令总理京畿水利。疏言： 直隶卫河、淀河、子牙河、永定河皆汇於天津大直沽入海，卫河与汶河合流东下。沧、景以下，春多浅阻，伏秋暴涨，不免溃溢。请将沧州砖河、青县兴济河故道疏濬，筑减水坝，以泄卫河之涨；并於白塘口入海处开直河，使砖河、兴济河同归白塘出海；又濬东、西二淀，多开引河，使脉络相通，沟浍四达；仍疏赵北、苑家二口以防冲决。子牙河为滹沱及漳水下流，其下有清河、夹河、月河同趋於淀，宜开决分注，缓其奔放之势。永定河故道已湮，应自柳义口引之稍北，绕王庆坨东北入淀，至三角淀，为众水所归，应逐年疏濬，使浊水不能为患。又请於京东滦、蓟、天津，京南文、霸、任丘、新、雄诸州县设营田专官，募农耕种。 四年二月，疏言直隶兴修水利，请分诸河为四局，下吏、工诸部议，议以南运河与臧家桥以下之子牙河、苑家口以东之淀河为一局，令天津道领之；苑家口以西各淀池及畿南诸河为一局，以大名道改清河道领之；永定河为一局，以永定分司改道领之；北运河为一局，撤分司以通永道领之：分隶专官管辖。寻又命分设京东、京西水利营田使各一。三月，疏陈京东水利诸事。五月，疏陈畿辅西南水利诸事。皆下部议行。
七月，赐御书 忠敬诚直勤慎廉明 榜，谕曰： 怡亲王事朕，克殚忠诚，职掌有九，而公尔忘私，视国如家，朕深知王德，觉此八字无一毫过量之词。在朝诸臣，於 忠勤慎明 尚多有之，若 敬诚直廉 ，则未能轻许。期咸砥砺，以副朕望。 七年六月，命办理西北两路军机。十月，命增仪仗一倍。十一月，王有疾。八年五月，疾笃，上亲临视，及至，王已薨，上悲恸，辍朝三日。翌日，上亲临奠，谕： 怡亲王薨逝，中心悲恸，饮食无味，寝卧不安。王事朕八年如一日，自古无此公忠体国之贤王，朕待王亦宜在常例之外。今朕素服一月，诸臣常服，宴会俱不必行。 越日，复谕举怡亲王功德，命复其名上一字为 胤 ，配享太庙，谥曰贤，并以 忠敬诚直勤慎廉明 八字加於谥上。白家甿等十三村民请建祠，允之。拨官地三十馀顷为祭田，免租赋。命更定园寝之制，视常例有加。又命未殡，月赐祭；小祥及殡，视大祭礼赐祭；三年后，岁赐祭。皆特恩，不为例。乾隆中，祀盛京贤王祠。命王爵世袭。
子弘晓，袭。乾隆四十三年，薨，谥曰僖。子永琅，袭。嘉庆四年，薨，谥曰恭。孙奕勋，袭。二十三年，薨，谥曰恪。子载坊，袭。明年，薨。弟载垣，袭。事宣宗，命在前大臣行走，受顾命。文宗即位，历左宗正、宗令、领侍卫御大臣。咸丰八年，赐紫禁城内肩舆。
载垣与郑王端华及端华弟肃顺皆为上所倚，相结，权势日张。九年，命赴天津察视海防。十年正月，万寿节，赐杏黄色端罩。七月，英吉利、法兰西两国兵至天津，命与兵部尚书穆荫以钦差大臣赴通州与英人议和。时大学士桂良已於天津定议，上许英使额尔金至通州签约，英使额尔金请入京师亲递国书，不许。兵复进，上以和议未成，罢载垣钦差大臣。未几，扈上幸热河。及和议定，群臣请还京师，上犹豫未决。十一年七月，文宗崩，穆宗即位，载垣等受遗诏辅政，与端华、景寿、肃顺及军机大臣穆荫、匡源、杜翰、焦祐瀛称 赞襄政务王大臣 ，擅政。九月，上奉文宗丧还京师，诏罪状载垣等，夺爵职，下王大臣按治，议殊死，赐自尽。事详肃顺传。爵降为不入八分辅国公，并命不得以其子孙及亲兄弟子承袭。同治元年，以庄亲王允禄四世孙载泰袭辅国公，收府第敕书。三年七月，师克江宁，推恩还王爵。九月，以宁郡王弘晈四世孙镇国公载敦袭怡亲王，还敕书。光绪十六年，薨，谥曰端。子溥静，嗣。二十六年八月，薨。九月，坐纵芘拳匪启衅，夺爵，以先薨免罪。弟之子毓麒，袭。
宁良郡王弘晈，允祥第四子。世宗褒允祥功，加封郡王，任王於诸子中指封，允祥固辞不敢承。及允祥薨，世宗乃封弘晈宁郡王，世袭。乾隆二十九年八月，薨，谥曰良。子永福，仍循例袭贝勒。四十七年九月，薨，谥恭恪。子绵誉，仍袭贝勒。子孙递降，以镇国公世袭。载敦绍封怡亲王，即以载泰袭镇国公。
允祥诸子：弘昌，初封贝子，进贝勒，坐事夺爵；弘暾，未封早世，聘於富察氏，未婚守志，世宗愍之，命视贝勒例殡葬；弘昑，亦用其例。
恂勤郡王允昷，圣祖第十四子。康熙四十八年，封贝子。五十年，从上幸塞外。自是辄从。五十一年，赐银四千两。五十七年，命为抚远大将军，讨策妄阿喇布坦。十二月，师行，上御太和殿授印，命用正黄旗纛。五十八年四月，劾吏部侍郎色尔图督兵饷失职，都统胡锡图索诈骚扰，治其罪。都统延信疏称： 准噶尔与青海联姻娅，大将军领兵出口，必有谍告准酋者，不若暂缓前进。 上命驻西宁。五十九年正月，允禵移军穆鲁斯乌苏，遣平逆将军延信率师入西藏，令宗查布防西宁，讷尔素防古木。时别立新胡必尔汗，遣兵送之入藏。十月，延信击败准噶尔将策零敦多卜等於卜克河诸地。六十年五月，允禵率师驻甘州，进次吐鲁番。旋请於明年进兵。闰六月，和尔博斯厄穆齐寨桑以厄鲁特兵五百围回民，回众万馀人乞援。允禵以粮运艰阻，兵难久驻，若徙入内地，亦苦粮少地狭，哈密紥萨克额敏皆不能容，布隆吉尔、达里图诸地又阻瀚海，请谕靖逆将军富宁安相机援抚，从之。十月，召来京，面授方略。六十一年三月，还军。
世宗即位，谕总理王大臣曰： 西路军务，大将军职任重大，但於皇考大事若不来京，恐於心不安，速行文大将军王驰驿来京。 允禵至，命留景陵待大祭。雍正元年五月，谕曰： 允禵无知狂悖，气傲心高，朕望其改悔，以便加恩。今又恐其不能改，不及恩施，特进为郡王，慰我皇妣皇太后之心。 三年三月，宗人府劾允禵前为大将军，苦累兵丁，侵扰地方，糜费军帑，请降授镇国公，上命仍降贝子。四年，诸王大臣劾，请正国法。谕： 允禵止於糊涂狂妄，其奸诈阴险与允禩、允禟相去甚远。朕於诸人行事，知之甚悉，非独於允禵有所偏徇。今允禵居马兰峪，欲其瞻仰景陵，痛涤前非。允禵不能悔悟，奸民蔡怀玺又造为大逆之言，摇惑众听，宜加禁锢，即与其子白起并锢於寿皇殿左右，宽以岁月，待其改悔。 高宗即位，命释之。乾隆二年，封辅国公。十二年六月，进贝勒。十三年正月，进封恂郡王。二十年六月，薨，予谥。
第一子弘春，雍正元年，封贝子。二年，坐允禩党，革爵。四年，封镇国公。六年，进贝子。九年，进贝勒。十一年，封泰郡王。十二年八月，谕责弘春轻佻，复降贝子。高宗即位，夺爵。别封允昷第二子弘明为贝勒。乾隆三十二年，卒，谥恭勤。子孙循例递降，以不入八分镇国公世袭。弘春曾孙奕山，自有传。
愉恪郡王允潖，圣祖第十五子。康熙三十九年，从幸塞外。自是辄从。雍正四年，封贝勒。命守景陵。八年，封愉郡王。九年二月，薨，予谥。子弘庆，袭。乾隆三十四年，薨，谥曰恭。子永珔，袭贝勒。子孙循例递降，以辅国公世袭。
果毅亲王允礼，圣祖第十七子。康熙四十四年，从幸塞外。自是辄从。雍正元年，封果郡王，管理藩院事。三年，谕曰： 果郡王实心为国，操守清廉，宜给亲王俸，护卫亦如之，班在顺承郡王上。 六年，进亲王。七年，命管工部事。八年，命总理户部三库。十一年，授宗令，管户部。十二年，命赴泰宁，送达赖喇嘛还西藏，循途巡阅诸省驻防及绿营兵。十三年，还京师，命办理苗疆事务。世宗疾大渐，受遗诏辅政。
高宗即位，命总理事务，解宗令，管刑部。寻赐亲王双俸，免宴见叩拜。密疏请蠲江南诸省民欠漕项、芦课、学租、杂税，允之。谕曰： 果亲王秉性忠直，皇考所信任。外间颇疑其严厉，令观密奏，足见其存心宽厚，特以宣示九卿。 允礼体弱，上命在邸治事，越数日一入直。乾隆元年，坐事，罢双俸。三年正月，病笃，遣和亲王弘昼往视。二月，薨，上震悼，即日亲临其丧。予谥。无子，庄亲王允禄等请以世宗第六子弘適为之后。
弘曕善诗词，雅好藏书，与怡府明善堂埒。御下严，晨起披衣巡视，遇不法者立杖之，故无敢为非者。节俭善居积，尝以开煤窑夺民产。从上南巡，嘱两淮盐政高恒鬻人葠牟利，又令织造关差致绣段、玩器，予贱值。二十八年，圆明园九州清宴灾，弘適后至，与诸皇子谈笑露齿，上不怿。又尝以门下私人嘱阿里衮。上发其罪，并责其奉母妃俭薄，降贝勒，罢一切差使。自是家居闭门，意抑郁不自聊。三十年三月，病笃，上往抚视。弘適於卧榻间叩首引咎，上执其手，痛曰： 以汝年少，故稍加拂拭，何愧恧若此？ 因复封郡王。旋薨，予谥。
子永〈王茶〉，袭。五十四年，薨，谥曰简。子绵从，袭贝勒。孙奕湘，袭镇国公。历官副都统，广州、盛京将军，兵部尚书。加贝子衔。卒，谥恪慎。子孙递降，以辅国公世袭。
简靖贝勒允祎，圣祖第二十子。康熙五十五年，始从幸塞外，自是辄从。雍正四年，封贝子。八年二月，进贝勒。十二年八月，命祭陵。称病不行，降辅国公。十三年九月，高宗即位，复封贝勒，守护泰陵。乾隆二十年，卒，予谥。子弘闰，袭贝子。子孙循例递降，以不入八分镇国公世袭。
慎靖郡王允禧，圣祖第二十一子。康熙五十九年，始从幸塞外。雍正八年二月，封贝子。五月，谕以允禧立志向上，进贝勒。十三年十一月，高宗即位，进慎郡王。允禧诗清秀，尤工画，远希董源，近接文徵明，自署紫琼道人。乾隆二十三年五月，薨，予谥。
二十四年十二月，以皇六子永瑢为之后，封贝勒。三十七年，进封质郡王。五十四年，再进亲王。永瑢亦工画，济美紫琼，兼通天算。五十五年，薨，谥曰庄。子绵庆，袭郡王。绵庆幼聪颖，年十三，侍高宗避暑山庄校射，中三矢，赐黄马褂、三眼孔雀翎。通音律。体孱弱。嘉庆九年，薨，年仅二十六。仁宗深惜之，赐银五千，谥曰恪。子奕绮，袭贝勒。道光五年，坐事，罚俸。十九年，夺爵。二十二年，卒，复其封。子孙循例递降，以镇国公世袭。
恭勤贝勒允祜，圣祖第二十二子。康熙五十九年，始从幸塞外。雍正八年二月，封贝子。十二年二月，进贝勒。乾隆八年，卒，予谥。子弘昽，袭贝子。卒。子永芝，袭镇国公。坐事，夺爵，爵除。
郡王品级诚贝勒允祁，圣祖第二十三子。雍正八年二月，封镇国公。十三年十月，高宗即位，进贝勒。屡坐事，降镇国公。四十五年，复封贝子。四十七年，进贝勒。四十九年，加郡王衔。五十年，卒，予谥。子弘谦，袭贝子，嘉庆十四年，加贝勒品级。卒，子永康，袭镇国公。卒，子绵英，袭不入八分镇国公。卒，无子，爵除。
諴恪亲王允祕，圣祖第二十四子。雍正十一年正月，谕曰： 朕幼弟允祕，秉心忠厚，赋性和平，素为皇考所锺爱。数年以来，在宫中读书，学识亦渐增长，朕心嘉悦，封为諴亲王。 乾隆三十八年，薨，予谥。第一子弘畅，袭郡王。六十年，薨，谥曰密。子永珠，袭贝勒。道光中，坐事，夺爵。弘旿，允祕第二子，字仲升。乾隆二十八年，封二等镇国将军。三十九年，进封贝子。屡坐事，夺爵。嘉庆间，授奉恩将军。卒。弘旿工画，师董邦达，自署瑶华道人，名与紫琼并。永珠既夺爵，以弘旿孙绵勋袭贝子。子孙递降，以镇国公世袭。
世宗十子：孝敬宪皇后生端亲王弘晖，孝圣宪皇后生高宗，纯懿皇贵妃耿佳氏生和恭亲王弘昼，敦肃皇贵妃年佳氏生福宜、怀亲王福惠、福沛，谦妃刘氏生果恭郡王弘適，齐妃李氏生弘昀、弘时、弘昐。弘適出为果毅亲王允礼后。弘昀、弘昐、福宜、福沛皆殇，无封。弘时雍正五年以放纵不谨，削宗籍，无封。
端亲王弘晖，世宗第一子。八岁殇。高宗即位，追封亲王，谥曰端。
和恭亲王弘昼，世宗第五子。雍正十一年，封和亲王。十三年，设办理苗疆事务处，命高宗与弘昼领其事。乾隆间，预议政。弘昼少骄抗，上每优容之。尝监试八旗子弟於正大光明殿，日晡，弘昼请上退食，上未许。弘昼遽曰： 上疑吾买嘱士子耶？ 明日，弘昼入谢，上曰： 使昨答一语，汝齑粉矣！ 待之如初。性复奢侈，世宗雍邸旧赀，上悉以赐之，故富於他王。好言丧礼，言： 人无百年不死者，奚讳为？ 尝手订丧仪，坐庭际，使家人祭奠哀泣，岸然饮啖以为乐。作明器象鼎彝盘盂，置几榻侧。三十年，薨，予谥。子永璧，袭。三十七年，薨，谥曰勤。子绵伦，袭郡王。三十九年，薨，谥曰谨。弟绵循，袭。嘉庆二十二年，薨，谥曰恪。子奕亨，袭贝勒。卒，子载容，袭贝子。同治中，加贝勒衔。卒，谥敏恪。子溥廉，袭镇国公。
怀亲王福惠，世宗第七子。八岁殇。高宗即位，追封亲王，谥曰怀。
