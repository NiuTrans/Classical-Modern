阮元汪廷珍汤金钊
阮元，字伯元，江苏仪徵人。祖玉堂，官湖南参将，从征苗，活降苗数千人，有阴德。
元，乾隆五十四年进士，选庶吉士，散馆第一，授编修。逾年大考，高宗亲擢第一，超擢少詹事。召对，上喜曰： 不意朕八旬外复得一人！ 直南书房、懋勤殿，迁詹事。五十八年，督山东学政，任满，调浙江。历兵部、礼部、户部侍郎。
嘉庆四年，署浙江巡抚，寻实授。海寇扰浙历数年，安南夷艇最强，凤尾、水澳、箬黄诸帮附之，沿海土匪勾结为患。元徵集群议为弭盗之策，造船炮，练陆师，杜接济。五年春，令黄岩镇总兵岳玺击箬黄帮，灭之。夏，寇大至，元赴台州督剿，请以定海镇总兵李长庚总统三镇水师，并调粤、闽兵会剿。六月，夷艇纠凤尾、水澳等贼共百馀艘，屯松门山下。遣谍间水澳贼先退，会飓风大作，盗艇覆溺无算，馀众登山，檄陆师搜捕，擒八百馀人。安南四总兵溺毙者三，黄岩知县孙凤鸣获其一，曰伦贵利，磔之。九月，总兵岳玺、胡振声会击水澳帮，擒歼殆尽。土匪亦次第歼抚。浙洋渐清，而馀盗为蔡牵所并，闽师不能制，势益炽，复时犯浙。李长庚巳擢提督，元集赀与造霆船成，配巨炮，数破牵於海上。八年，奏建昭忠祠，以历年捕海盗伤亡将士从祀。盗首黄葵集舟数十，号新兴帮，令总兵岳玺、张成等追剿，逾年乃平之。偕总督玉德奏请以李长庚总督两省水师，数逐蔡牵几获，而玉德遇事仍掣肘。十年，元丁父忧去职，长庚益无助，复与总督阿林保不协，久无成功，遂战殁。
十一年，诏起元署福建巡抚，以病辞。十二年，服阕，署户部侍郎，赴河南按事。授兵部侍郎，复命为浙江巡抚，暂署河南巡抚。十三年，乃至浙，诏责其防海殄寇。秋，蔡牵、朱濆合犯定海，亲驻宁波督三镇击走之，牵复遁闽洋。时用长庚部将王得禄、邱良功为两省提督，协力剿贼，元议海战分兵隔贼船之策，专攻蔡牵。十四年秋，合击於渔山外洋，竟殄牵，详得禄等传。元两治浙，多惠政，平寇功尤著云。
方督师宁波时，奏请学政刘凤诰代办乡试监临，有联号弊，为言官论劾，遣使鞫实，诏斥徇庇，褫职，予编修，在文颖馆行走。累迁内阁学士。命赴山西、河南按事，迁工部侍郎，出为漕运总督。十九年，调江西巡抚。以捕治逆匪胡秉耀，加太子少保，赐花翎。二十一年，调河南，擢湖广总督。修武昌江堤，建江陵范家堤、沔阳龙王庙石闸。
二十二年，调两广总督。先一年，英吉利贡使入京，未成礼而回，遂渐跋扈。元增建大黄、大虎山两炮台，分兵驻守。迭疏陈预防夷患，略曰： 英吉利恃强桀骜，性复贪利。宜镇以威，不可尽以德绥。彼之船坚炮利，技长於水短於陆。定例外国货船不许擅入内洋，傥违例禁，即宜随机应变，量加惩创。各国知彼犯我禁，非我轻启衅也。 诏勖以德威相济，勿孟浪，勿葸懦。道光元年，兼署粤海关监督。洋船夹带鸦片烟，劾褫行商顶带。二年，英吉利护货兵船泊伶丁外洋，与民斗，互有伤毙，严饬交犯，英人扬言罢市归国，即停其贸易。久之拆阅多，讬言兵船已归，俟复来如命。乃暂许贸易，与约船来不交犯乃停止。终元任，兵船不至。元在粤九年，兼署巡抚凡六次。
六年，调云贵总督。滇盐久敝，岁绌课十馀万，元劾罢蠹吏，力杜漏私；盐井衰旺不齐，调剂抵补，逾年课有溢销，酌拨边用。腾越边外野人时入内地劫掠，而保山等处边夷曰枲僳，以垦山射猎为生，可用，乃募枲僳三百户屯种山地，以御野人，即以溢课充费，岁有扩充。野人畏威，渐有降附者。十二年，协办大学士，仍留总督任。车里土司刀绳武与叔太康争斗，胁官求助，檄镇道击走之，另择承袭乃安。越南保乐州土官农文云内閧，严边防勿使窜入，亦不越境生事，寻文云走死。诏嘉其镇静得大体。十五年，召拜体仁阁大学士，管理刑部，调兵部。十八年，以老病请致仕，许之，给半俸，濒行，加太子太保。二十六年，乡举重逢，晋太傅，与鹿鸣宴。二十九年，卒，年八十有六，优诏赐恤，谥文达。入祀乡贤祠、浙江名宦祠。
元博学淹通，早被知遇。敕编石渠宝笈，校勘石经。再入翰林，创编国史儒林、文苑传，至为浙江巡抚，始手成之。集四库未收书一百七十二种，撰提要进御，补中秘之阙。嘉庆四年，偕大学士朱珪典会试，一时朴学高才搜罗殆尽。道光十三年，由云南入觐，特命典试，时称异数。与大学士曹振镛共事意不合，元歉然。以前次得人之盛不可复继，历官所至，振兴文教。在浙江立诂经精舍，祀许慎、郑康成，选高才肄业；在粤立学海堂亦如之，并延揽通儒：造士有家法，人才蔚起。撰十三经校勘记、经籍篡诂、皇清经解百八十馀种，专宗汉学，治经者奉为科律。集清代天文、律算诸家作畴人传，以章绝学。重修浙江通志、广东通志，编辑山左金石志、两浙金石志、积古斋钟鼎款识、两浙輶轩录、淮海英灵集，刊当代名宿著述数十家为文选楼丛书。自著曰揅经室集。他纪事、谈艺诸编，并为世重。身历乾、嘉文物鼎盛之时，主持风会数十年，海内学者奉为山斗焉。
汪廷珍，字瑟庵，江苏山阳人。少孤，母程抚之成立。家中落，岁凶，饘粥或不给，不令人知。母曰： 吾非耻贫，耻言贫，疑有求於人也。 力学，困诸生十年，始举於乡。成乾隆五十四年一甲二名进士，授编修。大考，擢侍读。未几，迁祭酒。六十年，以事忤旨，降侍讲。嘉庆元年，直上书房。大考，擢侍讲学士。母忧归，服阕，补原官。七年，督安徽学政。任满，复督江西学政。累迁侍读学士、太仆寺卿、内阁学士，皆留任。
廷珍学有根底，初为祭酒，以师道自居，选成均课士录，教学者立言以义法，力戒摹拟剽窃之习。及官学政，为学约五则以训士：曰辨涂，曰端本，曰敬业，曰裁伪，曰自立。与士语，谆谆如父兄之於子弟。所刻试牍，取易修辞之旨曰立诚编。士风为之一变。万载棚民入籍，旧分学额，后裁之，土客讦讼久不决；廷珍请复分额，争端乃息。十六年，授礼部侍郎。复直上书房，侍宣宗学。十八年，典浙江乡试，留学政，任满回京。二十二年，署翰林院掌院学士，擢左都御史，充上书房总师傅。二十三年，迁礼部尚书。二十四年，仁宗六旬万寿，庆贺期内遇孝慈高皇后忌辰，部臣未援故事疏请服色，坐率忽，降侍郎。逾年，复授礼部尚书。
道光二年，典会试，教习庶吉士。车驾谒陵，命留京办事。三年，宣宗释奠文庙礼成，临幸辟雍，诏曰： 礼部尚书汪廷珍蒙皇考简用上书房师傅，与朕朝夕讲论，非法不道，使朕通经义，辨邪正，受益良多。朕亲政后，畀以尚书之任，尽心厥职，於师道、臣道可谓兼备。今值临雍，眷怀旧学，加太子太保。子报原，以员外郎即补用，示崇儒重道之意。 四年，仁宗实录成，赐子报闰主事，孙承佑举人。南河高堰溃决阻运，上以廷珍生长淮、扬，命偕尚书文孚往勘，劾河督张文浩、总督孙玉庭，谴黜有差。疏筹修濬事宜，交河督办理。五年，回京，协办大学士。七年，卒，上震悼，优诏赐恤，赠太子太师，入祀贤良祠，命大阿哥赐奠，赐银千两治丧，谥文端。江苏请祀乡贤，特诏允之。
廷珍风裁严峻，立朝无所亲附。出入内廷，寮寀见之，莫不肃然。自言生平力戒刻薄，凡贪冒谄谀有不忍为，皆守母教。大学士阮元服其多闻渊博，劝著书，廷珍曰： 六经之奥，昔人先我言之，便何以长语相溷？读书所以析义，要归於中有所主而已。 服用朴俭，或以公孙弘拟之，笑曰： 大丈夫不以曲学阿世为耻，而徒畏布被之讥乎？ 后进以文谒，言不宗道，曰： 异日恐丧所守。 属官有例送御史者，持不可，曰： 斯人华而不实，何以立朝？ 后皆如所言，人服其精鉴。
汤金钊，字敦甫，浙江萧山人。嘉庆四年进士，选庶吉士，授编修。十三年，入直上书房。金钊端谨自持，宣宗在潜邸，甚敬礼之。母忧服阕，擢侍讲，督湖南学政。累迁内阁学士。二十一年，复直上书房。典江南乡试，留学政，诏勉以训士不患无才，务培德，经学为本，才藻次之。金钊阐扬诏旨，通诫士子。会匪以祸福煽惑乡愚，金钊著福善辨，刊发晓谕。徐州俗悍，武生不驯者，绳之以法。迁礼部侍郎，任满，仍直上书房。
宣宗即位，调吏部，益乡用。时用尚书英和议，命各省查州县陋规，明定限制。金钊疏言： 陋规皆出於民，地方官未敢公然苛索者，畏上知之治其罪也。今若明定章程，即为例所应得，势必明目张胆，求多於例外，虽有严旨，不能禁矣。况名目碎杂，所在不同，检察难得真确，转滋纷扰。无论不当明定章程，亦不能妥立章程也。吏治贵在得人，得其人，虽取於民而民爱戴之，不害其为清；非其人，虽不取於民而民嫉仇之，何论其为清？有治人无治法，惟在督抚举措公明，而非立法所能限制。 会中外大臣亦多言其不便，金钊疏入，上手批答曰： 朝有诤臣，使朕胸中黑白分明，无伤於政体，不胜欣悦！ 予议叙。
道光元年，兼署户部侍郎。两江总督孙玉庭以南漕浮收不能尽去，议请八折徵收，学政姚文田、御史王家相皆奏言不可。金钊既同部臣议覆，复疏争曰： 康熙中奉永不加赋之明诏，此大清亿万年培养国脉之至计也。前有议加耗米及公费银者，户部以事近加赋议驳。今准其略有浮收，不肖者益无顾忌，而浮收且多於往日，虽告以收逾八折即予严参，然前此逾额者何尝不干严谴，卒不闻为之减少，独於新定之额，恪遵而不敢逾，此臣之所不敢信也。在督抚奏定之后，不虑控告浮收；在州县纵有发觉，又将巧脱其罪。是限制仍同虚设，徒为盛朝开加赋之端，臣窃惜之！ 疏入，下江、浙督抚妥议，事乃寝。寻以吏部事繁，罢直上书房。典江南乡试，道经铜山，见运河支渠为黄流淤塞，岁苦潦，回京奏请疏濬，如议行。二年，典会试，调户部，父忧归。六年，服阕，署礼、工二部及仓场侍郎，仍直上书房，授皇长子奕纬读。实授户部侍郎。七年，连擢左都御史、礼部尚书、上方倚畀，迭命赴山西、直隶、四川、湖北、福建鞫狱按事，四年之中，凡奉使五次。所至持法明慎，悉当上意。充上书房总师傅，调吏部尚书。十一年，皇长子遘疾不起，忌者因以激上怒，罢总师傅，降兵部侍郎。逾两年，复自左都御史授工部尚书，转吏部。连典江南、顺天乡试。十六年，陕西巡抚杨名飏被劾，命偕侍郎文庆往按，暂署巡抚；又往四川按事，名飏复与臬司互讦，得其冒工庇属状，劾罢。会京察，以奉使公明，予议叙。又赴张家口、太原鞫狱。十八年，以户部尚书协办大学士，仍调吏部。
十九年，命按事安徽、江苏、浙江。自禁烟议起，海疆久不靖。林则徐既罢，琦善主抚，复不得要领。金钊素不附和议，与穆彰阿等意龃龉。一日召对，上从容问广东事可付诸何人，金钊以林则徐对，上不悦。至二十一年，事且益棘，诏予则徐四品卿衔赴浙江军营，亦未果用之。未几，有吏部司员陈起诗规避仓差，金钊还其呈牍禁勿递，为所讦，坐降四级调用。逾年，授光禄寺卿。以衰老乞罢，住京养疴，许以二品顶戴致仕。久之，上仍眷念，二十九年，皇太后之丧，具疏上慰，赐头品顶戴。咸丰四年，重宴鹿鸣，加太子太保。六年，卒，诏以尚书例赐恤，谥文端。
金钊自为翰林，布衣脱粟，后常不改。当官廉察，负一时清望，虽被排挤，卒以恩礼终。子修，通政司副使。
论曰：阮元由词臣出膺疆寄，竟殄海寇；开府粤、滇，绥边之绩，并有足称；晚登宰辅，与枢臣曹振镛异趣，惟以文学裁成后进，世推耆硕。汪廷珍、汤金钊正色立朝，清节并著；金钊虽以直言被摈，宣宗终鉴其忠诚，易名曰 端 ，胥无愧焉。
