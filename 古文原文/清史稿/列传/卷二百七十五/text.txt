忠义二
○朱国治杨应鹗马弘儒等周岱生杨三知孙世誉翟世琪刘嘉猷高天爵李成功张善继等嵇永仁王龙光等叶有挺萧震等戴玑刘钦邻崔成岚黄新德柯永升随光启等道禅李茂吉刘崐马秉伦刘镇宝罗鸣序
朱国治，汉军正黄旗人。顺治四年，由贡生授固安知县，屡擢至大理寺卿。十六年，外简江宁巡抚。时郑成功盘踞外洋，出没江南滨海州县，国治疏言： 欲破狡谋，先度形势。贼众负险，我师远涉风涛，其劳逸不同。贼众熟识海道，我师弓马便捷，其素习不同；水师舟楫，较之贼船大小悬殊，其攻取不同。臣谓宜以守寓战，凡海边江口，多设墩台，待贼势困援绝，乘间攻之，自能擒渠献馘。 下所司议行。又以苏、松、常、镇四府钱粮抗欠者多，分别造册，绅士一万三千五百馀人，衙役二百四十人，请敕部察议。部议现任官降二级调用，衿士褫革，衙役照赃治罪有差。以是颇有刻覈名。
康熙十年，补云南巡抚。时吴三桂谋叛久矣，十二年，诡请移藩锦州，并期以十一月二十四日启行。国治方请增设驿堡，协拨夫马待之，三桂遽踞关隘起事。先期三日，邀国治及按察使李兴元、云南知府高显辰、同知刘昆，胁之从逆，皆不屈。国治骂贼尤烈，即时遇害。先后殉难者，云贵总督甘文焜，广西巡抚马雄镇、傅弘烈及李兴元，均自有传。
杨应鹗，镶黄旗汉军。任贵州贵阳府同知。吴三桂初叛，执应鹗送云南，锢之顺宁。应鹗密谋举义，伪将军赵永宁缢死之。时有马弘儒者，顺治十八年武进士。三桂素重之，迫共叛，不听，以铁椎椎其齿，齿尽落，囚昆明，不屈死。
先后在滇殉节者，为郑相等：相，江宁人，以中书随军至云南。大兵入滇，檄权石屏州事，有惠政。伪总兵高应凤作乱，相死之。昆明人杨树烈，以四川南川县知县告休家居，寇至，北面再拜，自缢死。土酋龙韬等分道剽掠，宁州知州曹诚婴城守，城陷死之。原任曲靖府教授周起元，则以被执不屈死。生员有唐方龄、张鹍羽。
三桂既叛，所在蠢应，死贵州者：陈上年，直隶清苑人。顺治六年进士。时官分巡右江参议道，三桂既执巡抚傅弘烈，乃胁上年降，幽絷死。都匀县防兵谋应贼，哗噪焚掠，知县薛佩玉谕以顺逆，众不听，偪受伪职。佩玉北面再拜，自缢死。
死湖广者：祝昌，河南固始人。顺治六年进士，由中书累擢至辰沅道。三桂叛闻，即流涕谕众大义，皆感泣。贼大至，城溃，北面再拜自缢死。生员有李廷埙、张一元、徐翘楚。
死江西者：为饶州府知府郭万国，万年县知县王万镒。万国，河南许州人。由诸生从经略洪承畴官贵州，抚苗、蛮有功。万镒，浙江钱塘人。由贡生官福建，平土贼有功。贼党围广信急，觇饶州备虚，由间道薄城。万国令万镒赴省请援，甫出北门，贼猝至，与家僮六人中炮殁。饶州营参将赵登举闻警驰救，冲贼营，擒前队数人，伏起，阵亡。贼党环城招降，万国集其属同知范之英、鄱阳县知县陆之蕃、石门巡检翁凤翥、饶州税课大使李崇道，谓之曰： 文臣不习战，然守土吏当死，不可徒手就戮。 皆应之。贼偪灵芝门，攀堞登，万国率家丁巷战，身先之，中十六创，与之蕃、凤翥、崇道俱战殁。文英亦被执不屈死。萍乡民人彭程淑，亦以三桂馀党扰其乡，裂眦怒骂，被乱刃死。
死广东者：金世爵，镶蓝旗汉军。由举人任合浦县知县。高州总兵祖泽清叛附三桂，世爵图城守。伪将王弘勋率贼数万犯廉州，世爵登陴力御，城陷，与守备杜峤同死之。又侯进学者，隶平南王尚可喜藩下。先为三桂所胁，为递逆书，至广州自首，可喜以闻，嘉之，授世职。至是为贼所得，囚木笼送常德，三桂脔之於市。逆党马雄攻新会，藩下诸将多附逆，诱左翼游击文天寿同降，天寿叱之曰： 背主不忠！吾铮铮丈夫，岂鼠辈可胁？ 遂被害，沉尸海中。
死川、陕者：波罗营副将张国彦，闻提督王辅臣叛，城守。兵变，逼献印，自刎死。汉中城陷，同知汪化鼇不受伪职，贼絷之，复给伪劄令摄县事。化鼇痛哭，望阙遥拜，自缢死。汉凤参将苏兴亦叛附三桂，将袭杀诇贼笔帖式布格尔以灭口。千总鲁仁圻愤甚，度无以制之，朝衣拜父像告诀，叩营力争，触兴怒，杀之。仁圻畜一犬，护尸不去，故吏梁玉收而葬之。又广安州知州徐盛、剑州知州向荣、商南县知县卢英、渠县知县王质、綦江县知县王无荒、营山县知县廖世正及典史刘廷臣、西安府知事张文选、司狱周胜骧、白水县典史赵焕文，并以被胁不屈死。
其以招谕死者：三桂未叛时，主事辛柱、笔帖式萨尔图、随侍郎哲尔肯赍诏至滇。既叛，辛柱、萨尔图将诣阙告变，贼杀之。后则汉川巡检章启周，浙江会稽人。从顺承郡王勒尔锦军，以劄委通判往招谕三桂，被戕。及吴世璠时，又遣四品衔董重民往谕以顺逆，至镇远，逆党以弓弦缢杀之。又扬威大将军简亲王喇布檄益阳县知县徐砀往衡州招抚三桂馀党，至泉溪渡，为伪将军吴国贵所杀。郧阳降调通判许文耀、阿迷州吏目郭维贤，亦均以招抚三桂馀党遇害。郎中祝表正随经略大学士莫洛讨叛镇王辅臣，莫洛战殁，辅臣幽表正於营，寻复具疏附表正还奏。圣祖即遣表正谕辅臣，至，则百方晓譬，留弗遣，卒为伪总兵巴三纲所杀。甘肃静宁州知州王札亦以单骑谕辅臣祸福，被胁不屈，死。
又抚叛镇王屏藩死者，为四川镇标副将徐升耀，劄付通判王官表、沈日章，劄付参将吴子騄等。
周岱生，字青岳，江西德化人。由拔贡生除贵州馀庆县知县，改广西平南县知县。康熙十三年，吴三桂叛，六月，其党破梧州，攻平南，岱生练乡团俍兵拒之大峡口，鏖战三日，斩其魁。七月，复大至，岱生奋身拒战，攻益急，乡团皆战死，退保城。围固援绝，自寅战至午，城陷。贼絷岱生往浔州，胁降，骂不绝口。妻杨氏，於路先自刭死。旋又甘言诱岱生降，卒遇害。长子儒且哭且骂，死尤惨。
岱生令馀庆时，有老贼陈四者，盘踞大同山垂三十年，剿捕不能得，出奇计招之，亲至其巢，晓譬利害，曰： 王师且至，吾生汝！ 贼感泣，誓终其身无反。岱生曰： 盍随我至县城乎？ 贼诺之。於是至县署，赐之食，厚为之装而遣之。其后吴逆之变，他县贼皆响应，惟陈四不受伪职。平南市荒民少，岱生捐俸招集，始至，城内草屋九间。未几，商民大集。俗窳不产蔬菜，岱生教以播种灌溉之方，畦亩鳞次相属。田皆老荒弗辟，又招粤东流民后先千馀家，报垦升科，其他善政尤多。
杨三知，字知斯，直隶良乡人。顺治三年进士，授山西榆次县知县。榆次经流贼残破后，井里萧条，三知以恩义安辑，户口日增。康熙五年，大同镇总兵姜瓖叛，连陷州县，攻榆次。三知励吏民，募乡勇守城。夜遣人斫贼营，间有斩获，贼不退。三知令偃旗鼓，示弱。贼径薄城，攀堞欲登，三知急起，麾众发矢石，毙甚众。贼愤，益兵围之。相持逾六月，敬谨亲王尼堪分兵来援，贼始败走。三知设保甲、练屯聚，复捐俸、立社学，置膳田以资膏火，士民感之。擢兵部主事，累迁郎中，外擢四川松龙道、上东道。上东道属经张献忠惨戮，存者在绝峒密箐中，招徕千数百家，筑堡渝东，民名之曰杨公堡。
十一年，补陕西神木道。十三年，入觐，还至保德，闻提督王辅臣叛附吴三桂，从者劝迟行，勿渡河，不听，疾驰还署，图城守。曩三桂剿闯贼残孽，过神木，市恩，民谬德之，立生祠，三知即毁之。察知县孙世誉忠实可倚，时辅臣播伪劄，将弁多为所诱，分据城堡，惟韩城知县翟世琪与神木通声援。
世誉，隶镶红旗；世琪，山东益都人，顺治十六年进士：关中并称贤令者也。叛党朱龙犯神木，民恟惧。三知適受檄赴京师代贺，有讽可携眷行者，谢之。赴阙事竣，抵署三日，延安、吴堡相继陷。贼至，乘城死守，亲挽强弩，发无不中。柳沟营游击李师膺受伪劄，鼓众譟饷，世琪出谕贼，先被戕，及其二子。神木守将孙崇雅亦通贼，城遂陷。崇雅合贼将环说三知，以延绥开府啗之，不应；胁交敕印，不与；贼迭以甘言诱三知，且拥回署，三知过井，厉声谕家人勿作儿女态，跃而入，贼遽縋出之，臂已折。力以三知 在官廉平，初未相迫，毋自苦 为词，三知大骂不绝口，乃舁置别室，环守之，载胁载诱。一夕，忽合扉，不知何以贼之。其妻妾及二女俱赴井以殉。城复后，家人始於浅土中获三知遗骸，经长夏，面色如生。世誉亦抗节不屈，贼羁之深室，辅臣后降，卒害世誉以灭口。
刘嘉猷，字宪明，江西金溪人。由明举人顺治初署兴国、新建教谕，以正谊明道为教，士多化之。秩满，改福建侯官县知县，为闽浙总督范承谟所赏。撤藩命下，嘉猷度平南王耿精忠必应吴三桂叛，谓家人以 既宰兹土，义不汙贼 。康熙十三年三月，精忠绐文武赴藩府计事，嘉猷从承谟后。见锋刃交戟胁承谟降，不屈，缚以去，嘉猷历阶而上，厉声叱精忠，福州府知府王之仪、建宁府同知喻三畏同发愤骂贼。精忠喝武士杀三人，众股栗。嘉猷戟手作搏击势，芒刃亟下，与之仪、三畏同时被害。城守千总廖有功见逆杀三人，发愤大呼，亦死之。
高天爵，字君宠，汉军镶白旗人，后改隶镶黄旗。由荫生於顺治四年任山东高苑县知县，累官至江西建昌府知府。先是广昌山贼踞羊石、滴水二砦为巢穴，官军仰攻，辄为滚木礧石所伤，罢攻，招降，贼佯就抚，仍伺隙煽乱。官军毙之狱，馀贼益负固。適风雨交作，漂流树木，冲断桥梁，贼保巢不出。天爵会巡道参将出不意直捣之，擒斩，尽毁其巢。
耿精忠据闽叛，纵党入江西，犯建昌，时天爵已擢两淮盐运使，或劝之速行，天爵以 守此土十六年，虽受代，不可遽离 答之，率家丁数十人御贼万年桥。城守副将赵印已降贼，乘天爵力战，从后缚之，献贼，载送入闽，再四诱降，不屈，囚之。越岁馀，与副将王进，武举胡守谦，把总杨起鹏、姜山等同谋，遣千总徐得功出仙霞岭迎大军入关，阴结死士为内应。贼党侦而讦之，十五年九月四日遇害。
后以福建巡抚卞永誉请，以天爵与原任福宁总兵吴万福、福州府知府王之仪、邵武府知府张瑞午、建宁府同知喻三畏、邵武府同知高举、侯官县知县刘嘉猷、尤溪县知县李埙、福州城守千总廖有功等合建一祠於省城西门外，复以子其佩请扁，书 荩忱义烈 四字以额其家祠。长子其位自有传。
李成功，奉天铁岭人。顺治六年武进士。历官至广东潮州参将。康熙十三年，总兵刘进忠应耿精忠叛。成功潜与游击张善继等谋诛进忠，事觉，进忠以兵胁同叛，曰： 汝为我中军，我视汝犹子，何无义至此？ 成功曰： 禄山叛国，死於猪儿；朱泚叛国，死於韩旻；汝今叛国，不知死之将至！我何为从汝？ 进忠命斩之，骂不绝口而死。
善继，直隶彭城卫人。习儒，通孙吴兵法。康熙六年第二名武进士，授潮州城守营游击。进忠阴遣腹弁赴精忠献款，弁归，与进忠谋曰： 善继刚方固执，深得众心，宜亟散其卒。 进忠遂令所部分隶私党。善继麾下虚无人，谒进忠曰： 公不闻晋王敦乎？威势未尝不赫也，兵败身死，发瘗斩尸，未有叛国而克全终者！ 进忠怒，羁之马王庙，贡生林应璧同被羁，日谈古忠孝事。进忠屡遣人谕降，终不屈，令斩之。
白虎，陕西秦州人。康熙十一年，官澄海协右营都司，有 虎将 名。进忠将叛，调虎与其子崇质入郡。至，则知进忠有异志，潸焉涕下。进忠令虎易帽，虎曰： 头可断，帽不可易！ 令翦辫，虎曰： 颈可截，辫不可翦！ 且责进忠，词甚厉。左右以摇惑军心，｛从心｝进忠毙之。进忠爱其勇，不忍，曰： 此愚人，不识时务耳！ 遂羁之。篡取虎妻张、虎孙士俊为质。虎与同志密遣人赴省请兵，约内应。谋泄，将就刃，谓崇质曰： 死，吾分也！委身存祀则在汝。 崇质对曰： 父为忠臣，子从叛贼，乌乎可？ 缚至西市，虎望北叩首，大言曰： 君臣大义尽於此，父子至情，亦尽於此矣！ 观者皆泣下。
何亮，潮州人。官澄海协千总。虎以心腹待之，亮随虎赴郡，进忠羁虎，旋以内应事泄，并将斩亮。进忠叱之，亮谓当诉於天，同时遇害。其兄弟妻子被杀者尤众。
于国琏，奉天人。为续顺公沈瑞旗员。进忠乱作，瑞命偕都统宋文科、邓光明攻之。战太平街，三日，国琏身先士卒，射伤进忠左臂，贼披靡，以众寡不敌，终为所败。瑞缚光明及国琏以降，国琏独不屈，斩於市，尸僵立不仆，数日面如生，众咸异之。
嵇永仁，字留山，江南无锡人。用长洲籍入学为诸生。入闽浙总督范承谟幕。耿精忠应吴三桂叛，执承谟，胁永仁与同幕王龙光、沈天成及承谟族弟承谱降，不从，被执。永仁少好从士大夫游，讨论国家典故，六曹章奏，条分件系，著有集政备考一书。以范、嵇世交，故相从至闽。时精忠蓄谋未发，屡陈弭变策，如请拨协饷、补绿旗兵、安插逃弁、条议屯田诸端，冀固民心、杀贼势。又请借巡视沿海为名，提轻兵驻上游制贼。以文武吏皆预中贼饵，号令格不行。在狱凡三年，贼害承谟，乃痛哭自经死。永仁知医，著有东田医补。工诗词，有竹林集、葭林堂诗。狱中又著诗二卷、文一卷。与龙光相倡和者，又有百苦吟。
龙光，字幼誉，浙江会稽人。诸生，屡踬乡闱。年五十馀，已倦游，承谟抚浙，延课其子。擢闽督，龙光以父老不欲行，父以承谟有德於浙，义不可辞，遂往。既被执，胁草安民檄，诱以官爵，皆不从。与永仁谊最合，尝语龙光曰： 死之日，魂魄原无相离！ 在狱著养花说及杂诗五十馀首以见志。
天成，字上章，江南华亭人。变作时，与永仁约同死。偶外出，俄传同难诸子死讯，遂出践宿诺，为逆党缚献。时鞫者方穷究章奏，将归罪永仁，天成厉声辩曰： 承谟心事，青天白日，承谟无他志，书生更何与焉？ 乃同系狱。著诗一卷，曰听鹃。又纂花谱一卷以自遣。三人在狱，有书名和泪谱者，龙光为永仁撰一首，永仁为龙光、天成撰各一首，诗词皆烧桴煤画墙上，赖义士林可栋者，或云泰宁人许鼎，时往狱中探视，默识之，得以传世。
承谟初被难，部曲有张福建者，手双刀，大呼夺门，卫承谟，群攒刃死之。精忠令三十二人监守承谟，中有蒙古人嘛尼，欲免承谟，事泄，被磔。
叶有挺，字贞夫，福建寿宁人。康熙九年进士，甫释褐，即徒步南归。耿精忠以闽叛，檄郡邑，凡在籍搢绅悉坐名，勒限起送，有挺耻之，潜入江西界，佯言已死。逾年，以念母潜返，伪县令侦知之，持檄促赴召。有挺告母曰： 儿得进士，思有以报君父。今以进士被伪檄，是得一进士反为从逆之资。儿死不赴，如母何？ 母以大义勉之，乃抱母大号，遁匿山寺。僧知其为叶进士也，微拒之，有挺仰天叹曰： 有挺岂以儒者七尺躯苟延旦夕，为释氏恐怖？又岂以身死萧寺，贻主僧祸？ 夜起，北向九叩，南望母再叩，出走山下，自经古木死。乱平，无以上闻者，故褒赠皆不及。
同时闽中殉难者：萧震，侯官人。顺治九年进士，任山西道监察御史，丁父艰，回籍。精忠叛，谋讨之，事泄，遇害。张松龄，莆田人。顺治十二年进士，由庶吉士屡迁四川参议。时川省彫敝，松龄加意抚绥，流亡渐复。裁缺归里，耿逆迫以伪职，羁数月，终不屈死。施大晁，福清人。康熙十二年进士。闻变，匿金芝山，募壮士，助大兵进讨，贼执之，嚼舌骂贼，呕血数升死。莆田举人刘渭龙、建宁举人谢邦协、南平举人原任丹徒令邹仪周，皆不受伪职。渭龙匿深山绝粒死。邦协举家避村落中，逆党以火攻之，不出，阖门遇害。仪周为所执，不屈死。光泽县民毛锦生，素有力，贼躏其村，邑当事饬为练总，导大兵进剿，遇伏，死云际关。清流县诸生李亭，随邑令守城，并集乡勇拒战，旋被执，詈贼死。
又有张存者，顺昌人。精忠乱作，存纠义旅保元坑乡，胁授总兵劄，令率众出江西，分大军兵势，存不从。时和硕安亲王岳乐驻师南昌，存潜使赴军前乞援，并条上攻贼机宜。岳乐授存总兵劄，令捍御建昌、邵武、汀州等地，且为内应。贼侦知之，急攻元坑。地平，无险可扼，存以忠义激众，屡败贼，贼恚甚，分三路夹攻，卒以不支，存被执，死之。
戴玑，字利衡，福建长泰人。顺治六年进士，授主事，例转湖广按察司佥事。时滇、黔未入版图，上江防道尤要。玑遍履所部，自岳州至嘉鱼，立七汛，造哨船巡逻，萑苻无警。又於洞庭湖接立三汛，行者尤便之。洪承畴正经略五省，以 韩、范俦 称之。寻迁陕西西宁道，未行，丁父艰。服除，补广西右江道，驻柳州。东阑土酋构祸日久，玑以恩意调解之。大酋黄应元煽乱，则斩渠魁以徇。诸蛮用是怀德畏威，顽梗尽化。柳堡屯田，寄佃於民，既输军租，复应民役，为申请督抚，具奏获免。复修葺文庙及罗池司户二贤祠。会朝命裁亻并监司，解任归里，督课诸子，教以忠孝大义。
耿精忠乱作，台湾贼围漳州，时玑次子鏻为海澄公将，守东门。贼劫至城下，使招鏻降。玑大声呼鏻坚守，勿以老人为念。贼怒，牵去。城破，鏻巷战死，阖门为俘。大兵复漳州，贼遁，玑与子钘等乘间入山，而妻叶亻并诸幼子为贼执赴台湾，玑置不为意。贼复犯海澄及长泰，玑再被执，胁之降，不从。幽之密室，历年馀，终不为屈，朝夕诵文信公正气歌以自壮。一日，顾谓子铣曰： 吾久辱，不死何为？ 遂绝粒。数日，病甚，衣冠，命铣扶掖北向再拜，曰： 臣死，命也，当为厉鬼杀贼！ 索纸笔，大书 惟忠惟孝，可以服人 数字，呕血数升死，年七十有四。
刘钦邻，江南仪徵人。顺治十八年进士。康熙八年，授广西富川县知县。十三年，广西将军孙延龄叛应吴三桂，遣伪将陷平乐府，旋围富川。钦邻募乡勇城守，与贼相拒五十馀日。同城把总杨虎受延龄伪劄，勾土贼千馀助攻，虎夜引贼入，钦邻率家丁力战，杀贼三十馀，家丁死者七，钦邻被执。贼加以毒刑，缚送桂林。延龄诱降，不屈，羁之。钦邻赋绝命词死，追谥忠节。
崔成岚，镶蓝旗汉军。由官学生任郁林州州判，署藤县知县。十四年，孙延龄党吴凤等率贼数千犯藤县，水陆夹攻，成岚与守备刘志高、汪云龙，典史黄新德守御。贼暂退，巳而复合。延龄军数千，攻城西南，抵御益力。巡抚洪陈明复遣援兵，协力剿杀，贼不退。伪将军缑成德复率贼万馀由贺县来，势益炽。成岚等相持七昼夜，城陷，成岚手刃二贼，殁於阵，志高等均死之。
新德，广东海阳人。读书不多，好遣文，人皆笑之。事亟时，命其子日祷扶母归养。既被执，贼欲授以伪官，新德曰： 王彦章且不肯降唐，况天朝臣子从贼乎？ 贼欲屠城，新德曰： 倡守城者，官也，杀尉足矣，於百姓何与？ 贼怒，斮之，新德骂不绝口。刀斧交下，碎其尸。家人四，婢一，皆死焉。微官死事，世尤重之。
柯永升，汉军镶红旗人。由员外郎出任湖南粮道，累擢至湖广巡抚。康熙二十七年，饬裁湖广总督，令标兵分别存撤。五月，裁兵夏逢龙，同夥呼为夏包子者，结众作乱。二十二日，突入巡抚署，拒者辄刃之。伤永升臂，夺其印，复伤永升足，仆地。悉驱其亲属家人出走，搜掠财物。永升乘间自缢死。贼四出剽略，永州锦田卫守备随光启婴城守，力竭，死之。武昌永定营中军守备孟泰鏖战金口，亦中炮殁。守备李国俊阳附逢龙，从围应城。夜半，贼潜梯登城，国俊遽鸣钲大呼，城中惊起，击败之。脱还武昌，卒死樊口。时署布政使者为叶映榴，自有传。
道禅，满洲镶黄旗人，姓戴佳。初为王府长史。康熙中，厄鲁特噶勒丹犯喀尔喀，朝命中外备兵。三十五年，大兵三路进剿，道禅奉敕往谕噶勒丹。先是，三十一年，员外郎玛第奉使策妄阿喇布坦，为噶勒丹掠执，不屈死。至是贼复诱降，道禅抗声骂贼，死之。
李茂吉，福建漳浦人。台湾水师营把总，平日不以官小自卑。康熙六十年，土贼朱一贵乱作，自请於副将许云。战败被擒，贼渠怪其不跪，叱之，茂吉举足踢其案，案翻，奋力断缚，直前夺刀杀贼。贼共斫之，头脑破裂，尚骂不绝口，贼碎其尸。
刘昆，字玉岩，四川保宁人。由武举从军有功。雍正八年，擢权云南东乌营游击，佐总兵刘起元守城。乌蒙夷禄万福者，旧土知府万锺族弟也。先是，府隶四川，万锺数扰云南边界，云贵总督鄂尔泰擒鞫伏法，使万福父鼎坤袭职，移隶云南。时改土归流，既设东川府，次及乌蒙，改授鼎坤守备，趣赴阙。鼎坤怏怏行，密使万福煽诸蛮为乱。未发，昆密告起元为备，起元蔑视之，檄万福来见。万福惧，遂嗾众反，围府城。昆闻变，解所佩刀与妻张氏诀，出与起元商御贼策，皆不应。而游击汪仁独以抚贼说起元，起元从之，登城被贼辱。昆遂开城，率数十骑大呼赴贼，游击马秉伦与之俱。斩数百级，贼稍卻。野夷数万蜂至，昆遂与秉伦相失，势益孤。转战至次日，弩穿左胁，创甚，北向再拜，割襟蘸血，大书石壁曰 淋漓鲜血透征衣，报国丹心总不移 十四字，拔刀自刎死。贼叹其忠，以土覆之而去。昆妻闻变，则以昆佩刀手斫二女及妾，乃引刀椿喉，一门同殉焉，语见列女传。
秉伦既失昆，亦转山箐间，镖贯其颐，犹手剸数贼，力竭，跳崖死。
时官乌蒙通判者为刘镇宝。镇宝，字楚善，江西彭泽人。由举人考授中书舍人，发云南用知县。鄂尔泰器其材，奏擢通判。镇宝既莅任，驻大关镇，镇距府三百里，为苗疆新辟地。苗警既急，以镇宝熟谙苗情，檄往招谕。至则开陈祸福，词甚备。苗逆抗之，反执镇宝。镇宝骂贼烈，争斫之，支体糜碎。事平，滇人以镇宝与昆受害尤酷，为立庙祀，称二刘公祠。
罗鸣序，湖北汉阳人。康熙五十年举人，任贵州麻哈知州、兼署黄平州事。雍正十三年春，古州苗叛，胁清平、黄平、施秉、镇远四州县，生熟苗皆应。四月，陷清平县之凯里汛，去黄平新州三十里。鸣序时在黄平，闻变，趋新州谋守御。环州苗皆起，驰报府县急援，不应。苗大焚掠，鸣序以城亡与亡自誓。客陈宪者，请与俱，鸣序卻之。宪以 君能为忠臣，我独不能为义士 为对，相与寻后山有树可援系者，各默识之。鸣序乃解两州印付健仆送省，出公帑千付书吏藏某处，曰： 可以死矣！ 或曰： 此署事也，有本州在，何不去此而保麻哈？ 或曰： 此新州也，何不去此而保旧州？ 皆置不听。或告曰： 城陷矣！ 即趋向所识处，将自经。俄又告贼犹未入，则又徐与宪还，登城守。迨矢石器械尽，城中火起，无可再守，乃卒与宪至后山絓树以死。从死者数人，诸生初震、周大任两家皆死之。宪，浙江山阴人。
