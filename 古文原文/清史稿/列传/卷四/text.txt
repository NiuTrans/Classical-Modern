<strong>诸王三</strong>
太祖诸子二
镇国勤敏公阿拜镇国克洁将军汤古代子镇国公聂克塞莽古尔泰辅国悫厚将军塔拜饶馀敏郡王阿巴泰子安和亲王岳乐、温良贝子博和讬、博洛、博和讬子贝子彰泰、阿巴泰孙悼愍贝子苏布图镇国恪僖公巴布泰德格类巴布海阿济格辅国介直公赖慕布
镇国勤敏公阿拜，太祖第三子。天命十年，偕塔拜、巴布泰伐东海北路呼尔哈部，俘千五百户，还，太祖出城迎劳，授牛录章京。天聪八年，授梅勒额真。崇德三年，授吏部承政。四年，封三等镇国将军。六年，驻防锦州。八年，以老，罢承政。顺治四年，进二等。五年二月，卒。十年，追封谥。
阿拜子有爵者三：巩安，袭三等镇国将军，进辅国公；干图、灏善封辅国公，干图谥介直。巩安、灏善之后，皆以奉恩将军世袭。
镇国克洁将军汤古代，太祖第四子。事太宗，授固山额真。取永平四城，汤古代偕图尔格、纳穆泰守滦州。天聪四年，明兵攻滦州急，贝勒阿敏怯不敢援，遣巴都礼率数百人突围进，夜三鼓，入滦州。既，明兵以炮坏城，城楼火，汤古代等弃城奔永平。既还，太宗廷诘之，汤古代引罪请死。太宗曰： 汝不能全师而归，杀汝何益？ 下所司论罪，免死，罢固山额真，夺所属人口，籍其家。八年，授三等梅勒章京。崇德四年，封三等镇国将军。五年，卒。
子二：穆尔察，初封三等奉国将军，袭爵，进二等。卒，谥恪恭。聂克塞，袭穆尔察三等奉国将军。从多铎略宁远，从多尔衮定京师，逐李自成至庆都，皆有功，累进镇国公。坐事降三等镇国将军。康熙四年，卒。无子，爵除。
莽古尔泰，太祖第五子。岁壬子，从太祖伐乌喇，克六城，莽古尔泰请渡水击之，太祖曰： 止！无仆何以为主？无民何以为君？我且削之。 遂毁六城，移军富勒哈河。越日，於乌喇河建木城，留兵千守焉。天命元年，授和硕贝勒，以序称三贝勒。
四年，明经略杨镐遣总兵杜松以六万人出抚顺关，刘綎以四万人出宽甸。莽古尔泰从太祖御松界凡，伏兵萨尔浒谷口，伺明兵过将半击之，我军据吉林崖，明兵营萨尔浒山，复偕贝勒代善等以千人益吉林崖，而合师攻萨尔浒，大破之，松战死。又从太祖还军击斩綎。八月，从伐叶赫。五年，太祖伐明，略懿路、蒲城，令莽古尔泰以所部逐敌，率健锐百人追击明兵，至浑河乃还。六年，镇江守将陈良策叛投毛文龙，莽古尔泰偕代善迁金州民复州。十年，攻克旅顺口。
察哈尔林丹汗侵科尔沁部，围克勒珠尔根城，莽古尔泰赴援，至农安塔，林丹汗遁。十一年，太祖伐喀尔喀巴林部，先命诸贝勒略锡拉穆楞，皆以马乏不能进；莽古尔泰独领兵夜渡击之，俘获无算。
天聪元年，攻明右屯卫，又以偏师卫塔山粮运。三年，从太宗征明，阿巴泰自龙井关入，攻汉儿庄。莽古尔泰偕多尔衮、多铎为继，降其城，旋谕降潘家口守将。上克洪山口，逼遵化。莽古尔泰自汉儿庄合军击败明总兵赵率教，擒其副将臧调元。师进次通州，薄明都，明诸道兵入援。莽古尔泰遣巴牙喇兵前行，与多铎殿，值明溃卒来犯，击歼之。从上阅蓟州，破山海关援兵。四年二月，克永平、遵化。还，与明兵遇，败之。
五年，从围大凌河，正蓝旗围其南，莽古尔泰与德格类率巴牙喇兵策应。明总兵吴襄、监军道张春赴援，距城十五里而营。莽古尔泰从上击之，获春等。当围大凌河时，莽古尔泰以所部兵被创，言於上。上偶诘之曰： 闻尔所部兵每有违误。 莽古尔泰恚曰： 宁有是耶？ 上曰： 若告者诬，当治告者；果实，尔所部兵岂得无罪？ 言已，将起乘马，莽古尔泰曰： 上何独与我为难？我固承顺，乃犹欲杀我耶？ 抚佩刀，频目之。贝勒德格类，其母弟也，斥其悖，拳殴之，莽古尔泰益怒，抽刃出鞘。左右挥之出，上愤曰： 是固尝弑其母以邀宠者！ 诸贝勒议莽古尔泰大不敬，夺和硕贝勒，降多罗贝勒，削五牛录，罚银万及甲胄、雕鞍马十、素鞍马二。
六年，从伐察哈尔，林丹汗遁。移师伐明，略大同、宣府。十二月，卒，上临丧，漏尽三鼓，始还；又於中门设幄以祭，哭之恸，乃入宫。
九年，莽古尔泰女弟莽古济格格所属冷僧机告莽古尔泰与德格类、莽古济格格盟誓怨望，将危上，以莽古济格格夫琐诺木为证。搜得牌印十六，文曰 大金国皇帝之印 。追夺莽古尔泰爵。莽古济格格及莽古尔泰子额必伦坐死，馀子并黜宗室。
辅国悫厚公塔拜，太祖第六子。天命十年，伐东海北路呼尔哈部有功，授三等甲喇章京。天聪八年，进一等。寻封三等辅国将军。崇德四年九月，卒。顺治十年，追封谥。塔拜子八，有爵者三：额克亲、班布尔善、巴都海。额克亲，崇德元年，从阿济格伐明，偪燕京。明兵自涿州来拒，亲陷阵，破之。四年，封三等奉国将军。寻袭爵。五年，从多尔衮攻锦州，复从多铎追击明兵於塔山。六年，上围锦州，败洪承畴兵十三万。移军近松山，掘壕困之。明总兵曹变蛟夜突上营，额克亲偕内大臣锡翰力御，卻之。叙功，赐银八十。顺治元年，从多尔衮入山海关，破李自成，有功，累进镇国公。七年，授正白旗满洲固山额真，复进贝子。八年，坐附罗什博尔惠谄媚诸王造言构衅，削爵，黜宗室。九年，复入宗室，授内大臣。十二年，卒。班布尔善，累进封辅国公。以附鳌拜，谴死。附见鳌拜传。巴都海，亦封辅国公，谥恪僖。
饶馀敏郡王阿巴泰，太祖第七子。初授台吉。岁辛亥，与费英东、安费扬古率师伐东海窝集部乌尔固辰、穆棱二路，俘千馀人，还。天命八年，偕台吉德格类等伐紥噜特部，渡辽河，击部长昂安。昂安携妻子引牛车遁，师从之，昂邦章京达音布战死。阿巴泰继进，斩昂安及其子，俘其众，还，太祖郊劳，并赉从征将士。
太宗即位，封贝勒。阿巴泰语额驸扬古利、达尔汉曰： 战则擐甲胄，猎则佩弓矢，何不得为和硕贝勒？ 语闻，上曰： 尔等宜劝之，告朕何为？ 天聪元年，察哈尔昂坤杜棱来归，与宴。阿巴泰不出，曰： 我与诸小贝勒同列。蒙古贝勒明安巴克乃位我上，我耻之！ 上以语诸贝勒，贝勒代善与诸贝勒共责之曰： 德格类、济尔哈朗、杜度、岳讬、硕讬早从五大臣议政，尔不预焉。阿济格、多尔衮，多铎，先帝时使领全旗，诸贝勒皆先尔入八分。尔今为贝勒，得六牛录，已逾分矣！乃欲与和硕贝勒抗行，得和硕贝勒，不更将觊觎耶？ 阿巴泰引罪，罚甲胄、雕鞍马四、素鞍马八。
二年，与岳讬、硕讬伐锦州，明师退守宁远，克墩台二十一，毁锦州、杏山、高桥三城，还。三年，从伐明，自喀喇沁波罗河屯行七日，偕阿济格率左翼四旗及蒙古军攻龙井关，夜半克之。明将易爱自汉儿庄赴援，击斩之，取其城。会上克洪山口，逼遵化，败明山海关援兵，克之。复趋通州，明总兵满桂、侯世禄屯顺义，阿巴泰偕岳讬击走之，获马千馀、驼百，顺义亦下。
时袁崇焕、祖大寿以兵二万屯广渠门外，阿巴泰偕莽古尔泰等率师攻之。闻敌伏兵於右，诸贝勒相约入隘必趋右，若出中路，与避敌同。豪格趋右，败伏兵，转战至城壕。阿巴泰出中路，亦破敌，与豪格师会。罢战，诸贝勒议违约罪，阿巴泰当削爵。上曰： 阿巴泰非怯，以顾其二子，与豪格相失，朕奈何加罪於吾兄？ 宥之。徇通州，焚其舟，略张家湾。从上至蓟州，明兵五千自山海关至，奋击，歼其众。四年，从上围永平，与济尔哈朗邀斩叛将刘兴祚。寻命守永平。明兵攻滦州，偕萨哈璘赴援，明兵引退，代还。
五年，初设六部，掌工部事。从上围大凌河，正黄旗围北之西，镶黄旗围北之东，阿巴泰率巴牙喇兵为策应。大寿降，阿巴泰偕德格类、多尔衮、岳讬以兵四千易汉装，从大寿夜袭锦州，二更行，炮发不绝声。锦州人闻之，谓大凌河兵逸，争出应之，师纵击，斩馘甚众。雾，两军皆失伍，乃引还。七年，筑兰磐城，赐御用蟒衣一、紫貂皮八、马一。诏问征明及朝鲜、察哈尔三者何先，阿巴泰请先伐明。八月，略山海关，俘数千人还。上迎劳，责其不深入。八年，从征宣府，至应州，克灵丘及王家庄。九年，阿巴泰病手痛，上曰： 尔自谓手痛不耐劳苦。不知人身血脉，劳则无滞。惟家居佚乐，不涉郊原，手不持弓矢，忽尔劳动，疾痛易生。若日以骑射为事，宁复患此？凡有统帅之责者，非躬自教练，士卒奚由奋？尔毋媮安，斯克敌制胜，身不期强而自强矣。 
崇德元年，封饶馀贝勒。偕阿济格等伐明，克雕鹗堡、长安岭堡，薄延庆，分兵克定兴、安肃、容城、安州、雄、东安、文安、宝坻、顺义、昌平十城。五十六战皆捷，俘十数万。师还，上出城十里迎劳，酌以金卮。上伐朝鲜，留防噶海城。三年，上伐喀尔喀，阿巴泰与代善留守，筑辽阳都尔弼城，复治盛京至辽河道，道广十丈，高三尺，濬壕夹之。副多尔衮率师伐明，毁边墙入，越明都趋涿州，直抵山西。复东趋临清，克济南。略天津、迁安，出青山关，还。赐马二、银五千。四年，偕阿济格略锦州、宁远。
五年，偕多尔衮屯田义州，分兵克锦州城西九台，刈其禾；又克小凌河西二台。偕杜度伏兵宁远，截明运道，夺米千石。移师败明杏山、松山兵。时大军更番围锦州，阿巴泰屡往还其间。六年，坐从多尔衮去锦州三十里为营及遣士卒还家，论削爵，夺所属户口。诏宽之，罚银二千。寻从上破洪承畴援兵十三万。七年，锦州降，偕济尔哈朗围杏山，克之，还守锦州。叙功，赐蟒缎七十。
十月，授奉命大将军伐明，内大臣图尔格副之。自黄崖口入边，败明将白腾蛟等於蓟州，破河间、景州。趋兖州，擒斩明鲁王以派等。分徇莱州、登州、青州、莒州、沂州，南至海州。还略沧州、天津、三河、密云。凡克城八十八，降城六，俘三十六万，得金万二千、银二百二十万有奇。八年五月，师还，上遣济尔哈朗、多尔衮等郊迎三十里，赐银万。顺治元年四月，进郡王。二年，统左右两翼兵镇山东，剿满家洞土寇，寻还。三年，薨。康熙十年，追谥。
阿巴泰子五，有爵者四：尚建、博和讬、博洛、岳乐，而岳乐袭爵。
安和亲王岳乐，阿巴泰第四子。初封镇国公。顺治三年，从豪格徇四川，击斩张献忠。六年，封贝勒。八年，袭爵，改号安郡王。九年，掌工部事，与议政。十年，命为宣威大将军，驻归化城，规讨喀尔喀部土谢图汗、车臣汗。寻行成，入贡，乃罢兵。十二年，掌宗人府事。十四年，进亲王。
康熙十三年，吴三桂、耿精忠并反，犯江西。命为定远平寇大将军，率师讨之，自江西规广东，次南昌，遣兵复安福、都昌。十四年，复上高、新昌。战抚州唐埠、七里冈、五桂寨、徐汊，屡破敌，复馀干、东乡。诏移师湖南，疏言： 江西为广东咽喉，当江南、湖广之冲，今三十馀城皆陷贼。三桂於醴陵造木城，增伪总兵十馀人，兵七万、倮倮三千，固守萍乡诸隘。若撤抚州、饶州、都昌诸路防兵尽赴湖南，则诸路复为贼有。否则，兵势单弱，不能长驱。广东诸路，恐亦多阻。臣欲先平江西，无却顾忧，然后移师。 疏闻，上令速定江西。岳乐督兵攻建昌，精忠将邵连登率数万人迎战长兴乡，击走之，克建昌，并下万年、安仁。师进克广信，再进克饶州，破敌景德镇，复克浮梁、乐平。分兵徇宜黄、崇仁、乐安，皆下。并谕降泰和、龙泉、永新、庐陵、永宁及湖广茶陵诸县。师再进，克靖安、贵溪。疏言： 三桂闻臣进取，必固守要害，非绿旗兵无以搜险，非红衣炮无以攻坚。请令提督赵国祚等率所部从臣进讨，并敕发新造西洋炮二十。 又疏言： 精忠将张存遣人称有兵八千屯顺昌，俟大军入闽为应。 诏以简亲王喇布专主福建军事，而趣岳乐赴长沙。
十五年，岳乐师克萍乡，遂薄长沙。疏言： 敌船集长沙城下，我师无船，难以应敌。长沙附近林木颇盛，请先拨战舰七十艘，仍令督抚委员伐木造船。 如所请。八月，诏曰： 朕闻王复萍乡，直抵长沙，甚为嘉悦。王其善抚百姓，使困苦得纾；即胁从者皆朕赤子，当加意招徕。 十六年，遣兵破敌浏阳，斩千馀级，克平江。十七年，破敌七家洞。三桂将林兴珠等自湘潭来降。九月，三桂既死，诏趣岳乐进师。岳乐请赴岳州调度诸军。上命大将军察尼规取岳州，而令岳乐仍攻长沙。十八年正月，岳州降。长沙贼亦弃城遁，遂入长沙，遣兵复湘潭。寻会喇布军克衡州、宝庆，分兵守焉。复与喇布合军攻武冈，破敌宝庆岩溪，斩级数百，获舟四十。师次紫阳河，敌於对岸结营，师迳渡，分兵出敌后夹击之，敌溃走。三桂将吴国贵、胡国柱以二万人守隘，发炮殪国贵，夺隘。贝子彰泰逐敌至木瓜桥，遂克武冈及枫木岭。诏召岳乐还京师，以敕印付彰泰。十九年正月，下诏褒岳乐功。岳乐至京师，上於卢沟桥南二十里行郊劳礼。
顺治初，故明外戚周奎家有自称明太子者，使旧宫人及东宫官属办视非是。三桂反，京师又有朱慈璊者，自称三太子，私改元广德，纠党举火为乱，事败，慈璊走免。鞫其党，谓其真姓名为杨起隆。及岳乐驻师枫木岭，於新化僧寺得朱慈灿，自言为庄烈帝长子，闯难奔南京，福王置诸狱，释为民，从朽木和尚为僧，往来永州、宝庆间。以三桂悖逆反覆，将募兵声讨，三桂死，乃止。至是，岳乐携慈灿来京，诏令慈璊党相见，复不相识，乃斩之。
二十年，仍掌宗人府事。二十七年，偕简亲王雅布往苏尼特防噶尔丹。二十八年二月，薨，予谥。二十九年，贝勒诺尼讦岳乐掌宗人府，听谗，枉坐诺尼不孝罪，追降郡王，削谥。
岳乐子二十，有爵者三：蕴端、玛尔浑、经希。蕴端封勤郡王，坐事降贝子；复坐事夺爵。经希封僖郡王。岳乐得罪，降镇国公，卒，停袭。玛尔浑，袭爵。玛尔浑好学能文章，蕴端亦善诗词。玛尔浑又辑宗室王公诗为宸萼集，一时知名士多从之游。四十八年，薨，谥曰懿。子华玘，袭。五十八年，薨，谥曰节。雍正元年十二月，诏曰： 曩安郡王岳乐谄附辅政大臣，每触忤皇考，蒙恩始终宽宥，而其诸子全不知感，倾轧营求，妄冀封爵。玛尔浑、华玘相继夭折，爵位久悬。岳乐诸子伍尔占、诸孙色亨图等，怨望形於辞色。廉亲王允禩又复逞其离间，肆为谗言。安郡王爵不准承袭。 乾隆四十三年，高宗以阿巴泰、岳乐屡著功绩，封华玘孙奇昆辅国公，世袭。
温良贝子博和讬，阿巴泰第二子。初封辅国公。崇德元年，从征朝鲜，围南汉山城，偕尼堪击走其援兵，斩殪甚众。三年，从伐明，自董家口略明都西南六府，入山西界。移师克济南。师还，赐银二千。七年，从阿巴泰伐明，自黄崖口入。及还，赐银三千。顺治元年，从入关，破李自成，进贝子。三年，从多铎击喀尔喀苏尼特部腾机思、腾机特等。五年九月，卒，予谥。子六，彰泰，袭贝子。
彰泰袭爵，进封。康熙十三年春，吴三桂陷湖南，上命贝勒尚善为大将军，率师下岳州，以彰泰参赞军务。十五年，诏责行师延缓。彰泰与尚善议水陆并进，遣额司泰等破敌洞庭湖，获舟五十馀。敌立椿套湖峡口阻我师。十七年，督兵伐椿，棹轻舟破敌柳林嘴，发炮毁其船。八月，尚善卒於军，贝勒察尼代为大将军，授彰泰抚远将军。九月，督兵出南津港。十月，破敌陆石口，屯白米滩，绝三桂兵运道。十八年，三桂将陈珀等以乏食出降，吴应麒走衡州。都统珠满等克湘阴，彰泰克华容、石首。会安亲王岳乐复长沙，简亲王喇布复衡州，诏彰泰与会师。自衡州进攻武冈，击破三桂将吴国贵等。十一月，召岳乐还京师，命彰泰代为定远平寇大将军。
十九年，复沅州，靖州，三桂所置绥宁诸将吏及附近土司俱降。疏言： 将军蔡毓荣调遣汉兵，今进取贵州，若不相闻，恐碍事机。 诏毓荣军事关白大将军。十月，次镇远，遣兵攻镇远关，截其隘，而与毓荣督兵躏敌垒。所遣兵亦夺十向口，破敌大岩门，逐之至偏桥卫，遂复镇远。进下平越及新添卫，趋贵阳。三桂孙世璠及应麒等俱走还云南。迭克安顺、石阡、都匀、思南诸府。十一月，复永宁，破敌安笼铺，逐之至鸡公背山铁索桥，师驻贵阳。诏趣彰泰进规云南。
二十年正月，渡盘江，破敌沙子哨，进次腊茄坡，复新兴所，逐北三十里，克普安、霑益。大将军赉塔自广西入曲靖，会於嵩明州，合围云南会城，距三十里。世璠将胡国柄、刘起龙等以万馀人列象阵拒战。赉塔军其右，彰泰军其左，自卯达午，殊死战，破敌阵，斩国柄、起龙等，俘获无算。令诸军分扼南坝、萨石卫、走马街、双塔寺、得胜桥、重关诸地，於是大理、临安、永顺、姚安、武定世璠所置将吏，相继诣军前降。
世璠将马宝、胡国柱等自四川，夏国相自广西，还救云南，彰泰遣兵迎击，宝次姚安，亦乞降。国柱走鹤庆、丽江，希福攻云龙州，国柱自经死。国相走广西，李国樑等围之西板桥，国相亦降，与宝同槛送京师。将军赵良栋师自四川至，彰泰偕赉塔及良栋等屡破敌南坝、得胜桥、太平桥、走马街诸地。师薄城环攻，世璠自经死，其将何进忠等出降。彰泰戒将士毋杀掠，入城安抚，收仓库，戮世璠尸，函首献阙下。云南平。授左宗正。二十一年十月，师还，上迎劳卢沟桥南二十里。
二十二年，议初下岳州迁延罪，以功不坐。赐金二十、银千。二十四年，坐滥举宗人府属官，罢左宗正。二十九年正月，卒。子屯珠，袭镇国公。授左宗正、礼部尚书。五十七年，卒。赠贝子，谥恪敏。孙逢信，以辅国公世袭。
博洛，阿巴泰第三子。天聪九年，从伐明，有功。崇德元年，封贝子。二年，与议政。三年，授理藩院承政。从攻宁远，趋中后所。明将祖大寿袭我军后，巴牙喇纛章京哈宁阿等与相持，博洛突前奋击，大寿引却。五年，从济尔哈朗迎来归蒙古苏班岱，击败明兵，赐良马。寻与诸王更番围锦州。六年，洪承畴以十三万人援锦州，博洛偕阿济格击之，至塔山，获笔架山积粟；又偕罗洛浑等设伏阿尔斋堡，击败明将王朴、吴三桂。
顺治元年，从入关，破李自成，进贝勒。从多铎征河南。二年，破自成潼关。多铎南征，下江宁，分师之半授博洛，下常州、苏州，趋杭州，屡败明兵。师临钱塘江岸，明兵以为江潮方盛，营且没，会潮连日不至，明潞王常淓以杭州降，淮王常清亦自绍兴降。克嘉兴，徇吴江，破明将吴易，攻江阴亦下。师还，赐金二百、银万五千、鞍马一。
三年，命为征南大将军，率师驻杭州。明鲁王以海监国绍兴，明将方国安营钱塘江东，亘二百里。师无舟，会江沙暴涨，固山额真图赖等督兵径涉，国安惊遁，以海走台州。师入绍兴，进克金华，击杀明蜀王盛浓等，再进克衢州，浙江平。明唐王聿键据福建，博洛率师破仙霞关，克浦城、建宁、延平。聿键走汀州，遣阿济格、尼堪、努山等率师从之，克汀州，擒聿键及曲阳王盛渡等。明将姜正希以二万人夜来袭，击之却，斩万馀级。又破敌分水关，克崇安。梅勒额真卓布泰等克福州，斩所置巡抚杨廷清等，降其将郑芝龙等二百九十馀人、马步兵十一万有奇。师复进，下兴化、漳州、泉州诸府。十一月，遣昂邦章京佟养甲徇广东，克潮州、惠州、广州，击杀明唐王聿及诸王世子十馀人，承制以养甲为两广总督。四年，师还，进封端重郡王。五年，以所获金币、人口赉焉。
偕阿济格防喀尔喀，徇大同，讨叛将姜瓖。六年正月，偕硕塞援代州，克其郛。三月，瓖将马得胜以五千自北山逼我师，博洛率千馀骑应之，与巴牙喇纛章京鳌拜等奋击，大破之，斩馘过半，瓖闭城不敢出。睿亲王多尔衮自京师至军议抚，承制进亲王，命为定西大将军。移师汾州，下清源、交城、文水、徐沟、祁诸县，战平阳、绛州；又遣军克孝义，战寿阳、平遥、辽州、榆次：屡捷。英亲王阿济格、敬谨亲王尼堪围大同，巽亲王满达海、谦郡王瓦克达定朔州、宁武。召博洛还京师，疏言： 太原、平阳、汾州所属诸县虽渐次收复，然未下者尚多，恐撤军后，贼乘虚袭踞，请仍留守御。 上从之。瓖既诛，与满达海合军克汾州，复岚、永宁二县，战绛州孟城驿、老君庙诸地，尽歼瓖馀党，乃还师。七年，偕满达海、尼堪同理六部事。再坐事，降郡王。世祖亲政，复爵。寻命掌户部。九年三月，薨，谥曰定。
子齐克新，袭。十六年，追论博洛分多尔衮遗财，又掌户部时尚书谭泰逞私揽权，不力阻，夺爵、谥，齐克新降贝勒。十八年，卒，谥怀思。无子，爵除。博洛子塔尔纳封郡王，卒，谥敏思。坐博洛罪，追夺爵。
悼愍贝子苏布图，阿巴泰孙。父尚建，追封贝子，谥贤悫。苏布图初封辅国公。顺治二年，从勒克德浑驻江宁，移师征湖广。三年，从定荆州、襄阳有功，赐金五十、银千，进贝子。五年，复从济尔哈朗徇湖广，卒於军，谥悼愍。子颜龄，封镇国公。卒。无子，爵除。苏布图弟强度，封贝子，谥介洁，亦不袭。
镇国恪僖公巴布泰，太祖第九子。天命十年，偕阿拜、塔拜伐东海北路呼尔哈部，有功。十一年，命理正黄旗事。天聪四年，从阿敏驻永平。明兵攻滦州，巴布泰不能御，坐罢。八年，授梅勒额真。从伐明，克保安州。巴布泰匿所获不以闻，复坐罢。崇德六年，授三等奉国将军。顺治元年，从入关，逐李自成至庆都。二年，进一等。三年，从勒克德浑伐湖广，战安远、南漳、西峰口、关王岭、襄阳，屡破敌。四年，进辅国公。六年，偕务达海讨姜瓖，进镇国公。十二年正月，卒，予谥。子噶布喇，封辅国公；祜锡禄，袭三等镇国将军。其后并以奉恩将军世袭。
德格类，太祖第十子。初授台吉。天命六年，师略奉集堡，将还，有一卒指明兵所在，德格类偕岳讬、硕讬进击之，击败明将李秉诚。复偕台吉寨桑古阅三岔河桥，至海州，城中官民张乐舁舆迎德格类等，令军士毋扰民，毋夺财物，毋宿城上，毋入民居。翌日，遣视三岔河者还报桥毁无舟楫，乃还。八年，偕阿巴泰伐喀尔喀紥噜特部。十一年，复从代善伐紥噜特部。天聪三年，偕济尔哈朗略锦州，焚其积聚。叙功，进和硕贝勒。
五年，初设六部，掌户部事。从围大凌河，德格类率师策应，击破明监军道张春。十月，祖大寿降，偕阿巴泰等伪为明军袭锦州，击斩甚众。六年，偕济尔哈朗等略归化城。复偕岳讬略地，自耀州至盖州迤南。七年，攻克旅顺口。八年，从伐明，抚定蒙古来归人户。克独石口。攻赤城，未拔。入保安州，会师应州，还。九年十月，卒。上临其丧，痛悼之，漏尽三鼓乃还。设幄坐其中，撤馔三日。
逾月，莽古尔泰既卒，为冷僧机所讦，以大逆削籍，德格类坐同谋，追削贝勒。子邓什库，并坐，削宗籍；德克西克，以侍卫从豪格征张献忠，战死，世祖诏其子辉尔食一等阿思哈尼哈番俸。子五，云柱，授一等阿达哈哈番。康熙五十二年，圣祖命复宗籍，赐红带。
巴布海，太祖第十一子。初授牛录章京。天聪八年，授一等甲喇章京。尝命偕镇国将军阿拜祭陵，巴布海不待阿拜，先往祭。牛未至，取民牛代，以祭牛偿民，民以小不受，讼焉，罚银三十偿民，又不与，再讼。巴布海闻上，上责其愚黯，且谓其受制於妻，妻，扬古利女也。崇德四年，授梅勒额真，封镇国将军。七年，巴布海语固山额真谭泰曰： 原罢我梅勒额真。堪为梅勒额真者，多於草木！ 谭泰语折之，誓曰： 若口与心违者，天日鉴之！ 图海奉命差择牛录贫富，巴布海曰： 我所领牛录甚富。 语闻，巴布海曰： 我非太祖之子欤？谭泰等顾厚诬我。 廷鞫皆实，罪当死，上宽之，但夺爵。世祖即位，有为飞书讦谭泰者，投一等公塔瞻第。鞫其仆，谓得之巴布海家。内监逮讯，不承，巴布海及其妻并子阿喀喇皆坐死，籍其家予谭泰。顺治九年，谭泰诛，乃以其孥及遗产畀巴布泰。
阿济格，太祖第十二子。初授台吉。天命十年，从贝勒莽古尔泰伐察哈尔，至农安塔。十一年，偕台吉硕讬伐喀尔喀巴林部，复从贝勒代善伐紥鲁特，皆有功，授贝勒。天聪元年，偕贝勒阿敏伐朝鲜，克五城。从上伐明，偕莽古尔泰卫塔山粮运。会师锦州，薄宁远，明兵千馀人为车营，掘壕，前列火器，阿济格击歼之。总兵满桂出城阵，上欲进击，诸贝勒以距城近，谏不可，独阿济格请从。上督阿济格驰击明骑兵至城下，诸贝勒皆惭，奋不及胄，亦进击其步军，明兵死者大半。二年，以擅主弟多铎婚，削爵，寻复之。
三年，偕济尔哈朗略明锦州、宁远，焚其积聚，俘三千。复从上伐明，克龙井关，下汉儿庄城，克洪山口。进次遵化，击斩明总兵赵率教。薄明都，袁崇焕、祖大寿以兵二万赴援，屯广渠门外，师逐之，迫壕，阿济格马创，乃还。寻偕阿巴泰等略通州，至张家湾。寻从上阅蓟州，遇明山海关援兵，阿济格偕代善突入敌阵，大破之。
四年，复从伐明，趋广宁，会师大凌河。夜围锦州，明兵袭阿济格营，雾不见人，阿济格严阵待。青气降，雾豁若门辟，急纵击，获明裨将一、甲械及马二百馀。上酌金卮亲劳之，授围城方略。寻闻明增兵，上命扬古利率八旗巴牙喇兵之半以益军。大寿弟大弼逐我军中侦骑近上前，上擐甲与战，阿济格驰至，明兵步骑遝出，奋击却之，斩明裨将一。上以所统兵付阿济格，明监军道张春援至，又战于大凌河，截杀过半，逐北四十里。
六年，从伐察哈尔，林丹汗遁。上移师伐明，令阿济格统左翼及蒙古兵略大同、宣府，尽得张家口所贮犒边财物。七年，城通远堡，迎降将孔有德，拒明及朝鲜兵。诏问攻明及朝鲜、察哈尔三者何先，阿济格言当攻明。偕阿巴泰略山海关，诏责其不深入，阿济格言； 臣欲息马候粮，诸贝勒不从。 上曰： 汝果坚不还，诸贝勒将弃汝行乎？ 八年，从伐明，克保安，拔灵丘。
崇德元年，进武英郡王。偕饶馀贝勒阿巴泰及扬古利伐明，自雕鹗堡入长安岭，薄延庆。越保定至安州，克昌平、定兴、安肃、宝坻、东安、雄、顺义、容城、文安诸县，五十六战皆捷，俘人畜十馀万。又遣固山额真谭泰等设伏，斩遵化三屯营守将，获马百四十馀。得优旨，赐鞍马一。师还，上迎劳地载门外十里，见阿济格劳瘠，为泪下，亲酌金卮劳之。上伐朝鲜，命守牛庄。二年，硕讬攻皮岛未下，阿济格督所部水陆并进，克之。上遣使褒劳。
四年，从伐明，阿济格扬言欲以红衣炮攻台，守者惧，四里屯、张刚屯、宝林寺、旺民屯、于家屯、成化峪、道尔彰诸台俱下。寻还守塔山、连山，俘人马千计。复偕阿巴泰略锦州、宁远。六年，偕济尔哈朗围锦州。守郛蒙古台吉吴巴什等议举城降，祖大寿觉之，击蒙古兵，阿济格夜登陴助战，明兵败，徙蒙古降者于义州。屡击败明兵，赐银四千。
洪承畴率诸将王朴、吴三桂等援锦州，号十三万。上亲视师，营松山。明兵奔塔山，阿济格追击之，获笔架山积粟，又偕多尔衮克敌台四，擒明将王希贤等，朴、三桂仅以身免。明兵犹守锦州、松山、杏山、高桥诸地，上还盛京，命阿济格偕杜度、多铎等围之。承畴夜出松山袭我军，阿济格等督众环射之，明兵败还，城闭不得入，其众二千皆降。七年，围杏山，遣军略宁远。三桂以四千人驻塔山、高桥，不战而退，纵兵四击，又迭败之。八年，复偕济尔哈朗攻宁远，军城北，布云梯发炮，城圮，克之；抵前屯卫，攻城西，斩馘四千馀，明总兵黄色弃城遁，复克之。
顺治元年，从入关破李自成，进英亲王，赐鞍马二。命为靖远大将军，自边外入陕西，断自成归路，八战皆胜，克城四，降城三十八。时自成为多铎所败，弃西安走商州。诏多铎趋淮、扬，而命阿济格率师讨自成。自成南走，众尚二十万，规取南京。阿济格以师从之，及於邓州，复南至承天、德安、武昌、富池口、桑家口、九江，屡破敌，自成走死，斩其将刘宗敏，俘宋献策。宗敏，自成骁将；献策，自成所倚任，号军师者也。
明将左良玉子梦庚方驻军九江，师至，执总督袁继咸等，率马步兵十万、舟数万，诣军门降。是役凡十三战，下郡县：河南十二，湖广三十九，江西、江南皆六。捷闻，上使赴军慰劳，诏曰： 王及行间将士驰驱跋涉，悬崖峻岭，深江大河，万有馀里，劳苦功高。寇氛既靖，宜即班师。其招抚馀兵，或留或散，王与诸大臣商榷行之。 诏未至，阿济格率师还京师。睿亲王多尔衮责阿济格不候诏班师，又自成未死时，先以死闻，遣人数其罪；又在午门张盖坐，召而斥之。复议方出师时，胁宣府巡抚李鉴释逮问赤城道朱寿及擅取鄂尔多斯、土默特马，降郡王。寻复之。五年，剿天津、曹县土寇。十一月，率师驻大同，姜瓖叛，督兵讨之。旋命为平西大将军，率固山额真巴颜等讨瓖。六年，瓖将刘迁犯代州，遣博洛赴援，围乃解。
多尔衮至大同视师，时阿济格两福晋病卒，命归视，阿济格曰： 摄政王躬摄大政，为国不遑，吾敢以妻死废国事？ 阿济格自以功多，告多尔衮曰： 辅政德豫亲王征流寇至庆都，潜身僻地，破潼关、西安不歼其众，追腾机思不取，功绩未著，不当优异其子。郑亲王乃叔父之子，不当称 叔王 。予乃太祖之子，皇帝之叔，宜称 叔王 。 多尔衮斥其妄，令勿预部务及交接汉官。寻复偕巩阿岱攻大同，会降将杨振威斩瓖降，隳其城睥睨五尺，乃还。八年正月，多尔衮薨于喀喇城，阿济格赴丧次，诸王夜临，独不至，召其子郡王劳亲以兵胁多尔衮所属使附己。丧还，上出迎，阿济格不去佩刀。劳亲兵至，阿济格张纛与合军。多尔衮左右讦阿济格欲为乱，郑亲王济尔哈朗等遣人于路监之。还京师，议削爵，幽禁。逾月，复议系别室，籍其家，诸子皆黜为庶人。十月，监守者告阿济格将于系所举火，赐死。
阿济格子十一，有爵者三：和度、傅勒赫、劳亲。和度，封贝子，先卒。劳亲与阿济格同赐死。
傅勒赫，初封镇国公。坐夺爵，削宗籍。十八年，谕傅勒赫无罪，复宗籍。康熙元年，追封镇国公。子构孳、绰克都，并封辅国公。绰克都，事圣祖。从董额讨王辅臣，守汉中，攻秦州，师无功。授盛京将军，又以不称职，夺爵。上录阿济格功，以其子普照仍袭辅国公，坐事夺爵，以其弟经照仍袭辅国公。雍正间，普照亦以军功复爵，卒。世宗谕曰： 普照军前效力，且其兄女为年羹尧妻，故特予封爵。今羹尧负恩诛死，此爵不必承袭。 居数年，经照亦坐事，夺爵。普照、经照皆能诗。乾隆四十三年，命阿济格之裔皆复宗籍。经照子孙递降，以奉恩将军世袭。
辅国介直公赖慕布，太祖第十三子。天聪八年，授牛录章京。崇德四年，与议政。七年，从阿济格伐明，败宁远兵。上御笃恭殿赉师，阿济格不待赏先归。赖慕布坐不劝阻，夺职，罢议政。顺治二年，封奉恩将军。三年，卒。十年五月，追封谥。子来祜，袭。累进辅国公。坐事，夺爵。高宗以其孙紥昆泰袭奉恩将军，一传，命停袭。
