哈攀龙子国兴任举冶大雄马良柱本进忠刘顺
哈攀龙，直隶河间人，其先出回部。乾隆二年一甲一名武进士，授头等侍卫。以副将发福建，除兴化城守副将。迁总兵，历河南南阳，福建海坛、漳州诸镇。以母丧去官。十三年，高宗东巡，攀龙迎銮，命往金川，隶总督张广泗军，署松潘镇总兵。出美诺沟，取撒卧山、大松林、噶达诸寨。分兵出马沟右梁，察形势，得其险要，搜截松林，贼蔽松设卡。毁其二，径左梁山沟，炮毙贼数十。进克渴足寨，焚碉寨四、水城一，杀贼二十馀。寻与署重庆镇总兵任举合兵攻色尔力石城，举没於阵。攀龙入林，殪贼三十馀，夺举尸回。复偕都统班第、署重庆镇总兵段起贤、侍卫富成分道夜袭色尔力，焚木卡三，杀贼五十馀。进破石梁、双沟诸垒。经略讷亲、总督张广泗劾攀龙攻色尔力不能下，兵部议左迁。上责攀龙自陈，攀龙言屡克卡杀贼报广泗，广泗不以入告。会讷亲、广泗皆得罪去，上知攀龙枉，命罢议。寻从经略大学士傅恒夜攻色尔力，先登，拔石卡，殪贼数十。十四年，金川事定，命署固原提督。十六年，移湖广提督，陈整饬弁兵诸事，上嘉勉之。寻命真除。复移贵州提督。入陛见，病留京师，卒。
子国兴，乾隆十七年武进士，授三等侍卫。出为云南督标右营游击，迁东川营参将。缅甸头人召散据孟艮为乱。总督杨应琚檄国兴佐军，战楞木，进克猛卯，督战被枪，创右辅及臂。应琚以闻，赐孔雀翎。寻署腾越营副将。时副将赵宏榜以偏师深入，与缅人战於新街，师败绩。国兴师至蛮暮，诇新街无备，督兵潜入，缅人乃引退。从将军明瑞进克木邦，战於蛮暮，大破之。复偕侍卫莽克察击斩守隘贼六十馀。擢楚姚镇总兵。入陛见，命在乾清门行走，赉银币。还军，移普洱镇总兵，迁贵州提督。经略傅恒议用水师，令国兴赴铜壁关外野人山督造船。移云南提督，加太子少保。船成，从傅恒出猛拱、孟养、南丰、猛烈、猛坝，次老官屯。缅人水陆备甚固，攻之不时下。头人诺尔塔以其酋懵驳命，遣使得鲁蕴诣军乞解兵。傅恒令国兴出见，晓以利害，令具约十年一贡，毋更扰边，归所掠内地人。缅人誓奉约。时傅恒方病，将军阿桂召从征诸大臣议，皆言许之便，遂与定约解兵。既而贡弗至，总督彰宝遣都司苏尔相谕意，留不遣，扬言国兴许以木邦、猛拱、蛮暮三土司予缅人，请如议。彰宝劾国兴与缅人议具约不以实，上召国兴至京师，诘国兴，国兴自陈未尝有此议。上责国兴迁就毕事，夺太子少保，左授贵州古州镇总兵。移云南临元镇。后二年，得鲁蕴复至老官屯，请如前誓三事。
时师征金川，上命国兴从将军温福进讨。三十七年，迁西安提督，命尽护陕西、甘肃从征诸军。寻令偕总兵董天弼自曾头沟取底木达、布朗郭宗。温福以国兴能军，令自策卜丹径取美诺当一面。国兴自阿喀木雅山沟纡道径玛尔迪克山寨，察策卜丹地势，林深径狭，不宜於行师，乃将二千人佐海兰察攻玛尔迪克。温福再疏闻上。金川贼千馀屯贡噶山左，谋劫粮，国兴驰击，贼败匿。师还，经玛尔迪克，贼自林中出，复击败之，上赉荷包四。进攻贡噶山，设伏，斩贼百馀，搜箐夺碉卡。九月，金川酋索诺木使诣国兴，请献鄂克什地以降。国兴令并割南北两山美美卡、木兰坝及玛尔迪克。越日，贼尽撤诸栅。国兴以兵入鄂克什旧寨，贼退守路顶宗。十月，使归墨垄沟师败时所掠外委臧儒，且言尝劝僧格桑同降。温福以闻，上令国兴檄谕索诺木声其罪。时国兴及海兰察将五千人屯贡噶山，谋攻策卜丹，阻冰雪未进。上命还师攻路顶宗。路顶宗山麓有巨沟，沟源出南山。海兰察纡道出山后，侍卫额森特自小径为应，国兴前越沟攻碉。师继进，遂克路顶宗，破卡五十馀、碉三百馀，俘获甚众。复自喀木色尔北山攻穆拉斯郭大寨，进据兜乌山巅，与总兵马彪军合，夺附近碉卡，克额尔奔木栅。复将千人渡水，自南山鄂尔济仰攻，克诸寨，与大军会，进攻明郭宗。别以兵袭击公雅山，克木尔古鲁寨，并夺据嘉巴山麓。廷议既定小金川，分命将帅三道进讨金川。上曰： 国兴虽绿营汉员，熟军事；又尝为乾清门侍卫，与满洲大臣无异。 授参赞大臣，佐副将军丰升额。是月克明郭宗，焚念经楼。整兵进取日果尔乌谷山麓，攻美诺。上嘉国兴功，官其子文虎守备。攻克布朗郭宗，僧格桑遁金川。我军直抵底木达，僧格桑父泽旺出降。小金川平。
国兴卒於军，赐白金千，存恤其家，加赠太子太保，谥壮武。祀昭忠祠，图形紫光阁。文虎授陕西提标右营守备，从军攻木果木，阵没，从祀昭忠祠。复官次子文彪千总。
任举，山西大同人。雍正二年武进士。以守备发陕西。累迁固原提标左营游击，署城守营参将。乾隆十一年十二月，固原兵变，夜攻提督许仕盛，毁辕门将入。举闻乱，单骑诣鼓楼鸣角，招营兵未变者才五十人，部勒使成列。变兵惧，退掠市廛。举追及，手刃十馀人，擒四十馀人。变兵出城南门，还攻东西二门。举守东门，右营游击铁保守西门，御战，变兵溃。事定，总督庆复以闻，擢中军参将。
十二年，命征金川，隶总督张广泗军。寻授西凤协副将。举至军，与总兵许应虎、副将高宗瑾、参将买国良攻色底贼碉，击以炮二百馀发，碉一角圮，垣凿孔发炮，密如鳞比。举度我军炮小不能下，将移军退守，贼出战，再设伏败之。十三年，上谕谓： 在军诸将狃於瞻对之役，庸懦欺蒙，已成夙习。今别用举等，皆未从征瞻对，无所掣肘，宜鼓励勇往。 广泗亦奏在川镇将，忠诚勇幹无出举右者，令率汉、土兵三千取道攻昔岭。寻又奏令署重庆镇总兵。
举与参将王恺自牛厂至素可尼山。时五月，遇大雪，辟道以行。经撒乌山，至昔岭山梁，山北曰木冈，孤峰当道，贼置城卡守隘。举督兵攻卡，凭高发炮洞其垣，令土兵缘沟潜进，毁贼碉。师循出山腰，克贼卡，遂陟中峰，以千人驻守，进攻木冈。时总兵哈攀龙师至马沟右梁，阻松林不得进。广泗令自纳喇沟出昔岭右，与举合攻木冈贼所署城卡，力战未即下。举察昔岭左有道通卡撒，中经得思东、木达沟，贼皆置碉焉。总兵冶大雄方自卡撒进，举与合军，焚木达沟诸碉，围得思东，断其汲道，督兵挟斧斫贼，贼堕岩遁，得大小碉三。进攻色尔力石城，分兵为三道：举督兵直攻石城，攀龙出其右，副将唐开中及国良出其左。越沟度林，攻贼所置木城，国良战死。六月己巳，举与攀龙、开中合攻石城，城坚甚。我师方力攻，贼三百馀自西南林内出，举督兵与战，被创；战益力，枪复中要害，遂卒。攀龙入林杀贼，以其尸还。
时上方命举真除，经略大学士讷亲以举死事闻，上阅疏为泣下，并谕： 举忠愤激发，甘死如饴，而朕以小丑跳梁，用良臣於危地，思之深恻！ 命视提督例赐恤，加都督同知，谥勇烈，祀昭忠祠，官其子承恩都司，承绪千总。承恩丧终入谢，上以尚幼，命传谕其母善教之。二十四年，授三等侍卫。累迁福建陆路提督。五十二年，台湾林爽文为乱，承恩请往讨之，师无功，逮诣京师，罪当死，上宽之。五十三年，赦出狱。五十五年，复授巡捕营参将，迁副将。卒。承绪官巡捕营游击，市中火，赴救被创，卒。上之赦承恩，谓其未有子，承绪又死勤事，不可使举无嗣也。
冶大雄，四川成都人。康熙季年入伍，从征西藏，克里塘、巴塘，降结敦落笼宗、说板多打笼宗诸寨，获为乱喇嘛五。雍正初，从军出松潘黄胜关，剿抚热当十二部落。攻郭隆寺，攻岭三，破寨十五，追斩康布喇嘛於西海。又从征桌子山、棋子山，戮头人。追剿罗卜藏丹津，擒丹津珲台吉。川陕总督岳锺琪疏荐，引见，特授蓝翎侍卫。累迁陕西庄浪营参将。加副将衔，赐孔雀翎，命赴巴里坤军，檄署川陕标中军副将。
准噶尔犯克什图、峨仑矶诸卡伦。大雄偕总兵樊廷以二千人当贼二万，转战七昼夜，拔守卡伦兵以出。与总兵张元佐等师会，力战杀贼。赐拜他喇布勒哈番世职，赉白金五千。寻授直隶山永协副将。命署湖北彝陵镇总兵。上言： 彝陵距省千馀里，兵饷岁以四季支给，请改夏秋、冬春二次汇支。 下督抚议行。寻调署山西大同镇总兵。与前任总兵李如柏互劾，均夺职。乾隆元年，以副将发湖广，寻授衡州协副将。城绥苗、瑶为乱，大雄驻长安堡，焚贼寨，戮其渠，馀相率就抚。擢镇筸镇总兵。总督孙嘉淦劾大雄贪纵，夺职。湖南巡抚蒋溥言谳无贪纵迹，引见，复授云南昭通镇总兵。叙剿苗功，加都督佥事衔。
十三年，从征金川，至卡撒，统云南、贵州诸军进攻色底、光多诸寨。引兵出昔岭中峰之西，与署总兵哈攀龙、任举师会，克大小碉十、石城一，堕碉百三十。同攻克昔岭沟底石城水卡。经略大学士傅恒奏大雄历经战阵，令总理营垒，措置妥协，赐孔雀翎。金川头人莎罗奔等乞降，师还。授云南提督，加左都督衔。入觐，官其子继钧蓝翎侍卫，命送大雄上官。疏言： 西藏喀拉乌苏诸地与准噶尔连界，盗窃纷扰，是其故习。今藏北鄙即我边地，防边自可弭盗。请驻藏大臣仍设重兵，循大道置台站，以资防守。 上嘉其留心。
继钧至常德迎家，中途假回民金，大雄以闻。上以大雄知事不可揜乃始奏劾，左授哈密总兵。命署安西提督，赴巴里坤验马驼，疏报四千馀。会总督方观承核参将锺世杰等至巴里坤领马千九百馀，途中马多死，论罪。上以大雄疏不实，下部议；总督黄廷桂复劾大雄，命夺官，逮京师治罪。二十一年四月，行至西安，卒。三十二年，上以绿营世职不得世袭罔替，下兵部察诸将有功者，俟袭次毕，赐恩骑尉世袭罔替，大雄与焉。
马良柱，甘肃张掖人，其先本回部。康熙季年，从军征吐鲁蕃；雍正初，将军阿尔邦檄赴插汉麦里干讨贼：皆有功。复从安西镇总兵孙继宗攻罗卜藏丹津，降台吉三十三。战於哈马儿打布罕噶斯，擒其渠，授蓝翎侍卫，赐白金百，迁三等侍卫。外授四川提标游击，赐貂皮、数珠。命将兵屯西藏。旋以兵扰民，左降，听四川巡抚、提督调遣。
八年，瞻对土司为乱，提督黄廷桂檄良柱讨之。贼坚守石碉，督兵仰攻，枪殪所乘马，易马进，再殪，乃步行督战。碉上投石如雨，伤面，搏贼益奋，火其碉，并焚擦马、擦牙诸寨，歼贼无算。侧冷邦诸头人皆降。复授松潘镇左营游击。三迁夔州协副将。
乾隆十年，师复征瞻对，破直达、松多诸寨，夺碉七十馀。进攻下密左山梁，获头人噶笼丹坪。再进克下密等百馀寨，获头人塔巴四交。渡丫鲁河，遂破瞻对，焚其寨。其渠姜错太死於火。十二年，大金川酋莎罗奔攻革布什咱土司，并掠明正土司所属鲁密、章谷诸地。巡抚纪山移良柱威茂协副将，督兵防御。莎罗奔纠小金川土司泽旺侵沃日各寨，都司马光祖赴援，贼大至，光祖困於热笼。良柱率轻骑驰救，败贼巴纳山，进克石卡二百二十三。光祖等出应，贼溃，围解。泽旺降，并还所侵沃日三寨。诏嘉其奋勇，迁重庆镇总兵。再进复孙克宗官寨，攻江卡，战屡胜，克大小碉寨百馀，降二十馀寨。进克丹噶山，分兵焚撒笼等七寨，噶固等寨先后降。贼守石达大碉，良柱冒雨进，数十战，贼乘夜来扑营，设伏，歼焉。马邦头人思错已降，总兵许应虎驭之不以道，复叛，围应虎於的交，良柱驰救。贼退入戎布寨，攻之未下。旋复犯马邦，副将张兴被围。良柱请移戎布师赴援，总督张广泗不许，兴陷於贼。侵噶固，守兵叛附贼，夺卡伦七。广泗令良柱往攻，力战，贼未卻。值大雪二十馀日，粮匮，煮铠弩以食。力不支，广泗檄退师。仓卒移营，炮械为贼得。
广泗劾之，命逮诣京师，良柱陈粮绝状，上特原之。命在香山教禁军云梯，亲临观之。良柱起舞鞭，称旨，赐大缎、荷包。命仍赴金川军，以副将、参将等官酌量委用。寻授泰宁协副将，大学士傅恒视师，檄良柱攻昔岭，克之。莎罗奔请降，良柱以十馀骑入其营宣谕。授建昌镇总兵，赐孔雀翎。母忧去官。召入京师，仍令教禁军习云梯。服阕，授松潘镇总兵。杂谷土司苍旺为乱，偕提督岳锺琪讨平之。寻请老，改籍四川华阳。卒，年八十一。
良柱额嶐然，大目虬髯，边人畏之，号为狮子头。善战，临阵手铁鞭一，马上旋转如飞。其攻噶固，广泗不为策应，饷又不时至，上知广泗忌其成功，故特轻其罚云。子应诏，官直隶河间副将。孙瑜，自有传。
本进忠，甘肃西宁人。初入伍，冒姓名曰张元吉，寻请复姓名。雍正中，从扬武将军张广泗援吐鲁番，屯鲁克沁。准噶尔来侵，邀击，擒贼七。复追败之哈喇和卓。乾隆十三年，檄赴金川，从征囊得山梁。攻碉先登，夺矛，中石，伤。从攻普沾，掷火弹入碉，焚碉十三，夺木城。进战於乐利噶尔堤克，殪贼。攻碉，右股中枪，伤。录功，擢四川威茂协右营都司。引见，赐大缎。杂谷土司苍旺为乱，提督岳锺琪檄进忠讨之，夺铜炮一，斩馘数十，生擒二十五，降茶堡番民二千馀。自角木角沟入杂谷，获苍旺。累擢永宁协副将。
三十年，从将军明瑞征缅甸，进攻蛮结，克木卡十六，殪贼三，伤额，明日，仍裹创出战。事闻，赐孔雀翎，号法式善巴图鲁。擢云南临元镇总兵。明瑞令将五千人屯龙陵关备调遣。召诣热河行在，入见，命乾清门行走，赐貂皮、银币，令还军。旋移普洱镇总兵，擢云南提督。卒，加太子太保，谥勤毅。
刘顺，顺天人。雍正五年武进士，授蓝翎侍卫。以守备发陕西。累迁至金塔协副将。乾隆十三年，令将千五百人赴金川，偕副将高雄自甲索攻囊得，道松林。贼百馀出战，击之遁，毁贼碉。从大军自卡撒左山梁进，诸碉以次皆下。惟普瞻双、单二碉守甚坚。日暮，将收兵，顺潜率所部逼单碉，纵火攻之，贼溃，并夺双碉。师继进，遂克色底。普瞻西有山曰阿利，贼碉林立。顺冒雨奋攻，夺山梁木卡，破碉。发炮，殪贼数十，复破大碉一、石卡四。
经略讷亲屡奏顺奋勇。金川平，擢贵州威宁镇总兵。上以顺熟边情，移甘肃西宁镇总兵。入见，赐孔雀翎。擢安西提督。病，乞罢。卒，加太子太保，谥壮靖。
论曰：初征金川，攀龙、举、大雄皆以勇略著。举尤骁桀为军锋，讷亲、张广泗督战急，鼓锐攻坚，遂以身殉，伤已！良柱善战，又以广泗牵制，不能尽其材。进忠、顺力战破坚碉，亦攀龙辈之亚也。
