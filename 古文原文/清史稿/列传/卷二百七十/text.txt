儒林四
○孔荫植
孔荫植，字对寰，孔子六十五代孙，世居曲阜。明天启初，袭封衍圣公。清顺治元年，世祖定鼎京师，山东巡抚方大猷疏言开国之初，首宜尊崇先圣。下礼部议，衍圣公爵及其官属，悉循明旧制。荫植朝京师，遣官迎劳。入朝，班列大学士上，赐宴，恩礼有加。四年，卒，遣山东布政使致祭。子兴燮袭。
兴燮，字起吕。时年十三，生母陶抚以成立。稍长，事母甚孝，凝重有器识。饬庙庭，修礼乐，诸废悉举。累加少保兼太子太保。康熙六年，卒。子毓圻袭。
毓圻，字钟在。方幼，年十一，朝京师。圣祖召见瀛台，礼度如成人，奏对称旨。越二年，上幸学，召毓圻陪祀，太皇太后召入见，赐坐，问家世，具以对，赐茶及克食。辞出，命内臣送至宫门外，传谕从官善辅翼之。上御殿，毓圻从诸大臣朝参，及退，命自御道行，逡巡辞，上敦谕之，乃趋出。加太子少师。二十三年，上东巡，释奠孔子庙，留曲柄黄盖。谒林，周览遗迹，每事问，毓圻谨以对。因请扩林地，置守卫，除租赋，设百户，官秩视卫守备，皆许之。毓圻辑幸鲁盛典以进，复奏请重修孔子庙，白巡抚及河道总督，免县人河工应役。雍正元年，世宗命追封先圣五代王爵。十月，毓圻诣阙谢，疾作，上命医诊视，赐参饵。十一月，卒於京师，上遣内大臣奠茶酒。丧归，命皇三子及庄亲王允禄临奠，行人护行，赐葬，谥恭悫。毓圻工书，爱兰，自号曰兰堂。子传铎袭。
传铎，字振路。康熙间赐二品冠服，袭爵后一年，世宗幸学，召传铎陪祀。传铎老，病足，命其子继溥代行礼。六月，孔子庙灾，传铎用明弘治间故事，率族人素服三日哭，疏引咎，上遣侍郎王景曾祭告。并传旨慰问。寻发帑重建，命侍郎留保会巡抚岳濬、前巡抚陈世倌庀工役，而以传铎董其事。诏询传铎，有当增设者言无隐。因请增设乐器库直房，上许之。八年，庙成。九年，上命修孔林，仍与世倌监理，疾作乞休，上允之。子继濩前卒，命以孙广棨袭。十年，孔林工竟，复开馆辑阙里盛典。十三年，卒，赐祭葬。传铎工诗词，有集。
广棨，字京立。雍正初，授二品冠服，袭爵。以孔林工竟，率族人诣阙谢。上御圆明园正大光明殿，召入对，命坐赐茶，谕曰： 汝为先圣后，当存圣贤心，行圣贤事，秉礼守义，以骄奢为戒。汝年方少，尤宜勤学读书，敦品励行，与汝族人相劝戒，相砥砺，为端人正士。 广棨顿首谢。赐松花江石砚及锦币，赐宴，遣归。十三年，世宗崩，入临。高宗复召入对，以覃恩赠父继濩如其爵。乾隆三年，上幸学，召广棨陪祀。献亲耕耤田颂、视学大礼庆成赋。四年，朝京师，祝上万寿。会举经筵，令侍班，因奏请著为令。六年，疏劾曲阜知县毓琚不职，毓琚亦讦广棨居乡不法，下巡抚按治，上原广棨而谴毓琚。八年，卒。子昭焕袭。
昭焕，字显明，十三年正月，上东巡，释奠孔子庙，御诗礼堂。昭焕方幼，命其族人举人继汾等进讲。是日并谒林，还，复留曲柄黄盖。赐昭焕宴，赉书籍、文绮、貂币，官继汾中书，族人有官者皆进秩。亲制孔子庙碑，勒石大成门外。二十一年，昭焕疏言： 皇庄户丁蒙恩免役，历来地方官额外杂派，每事调剂非易，请酌留五十户，馀改归民籍，交地方官编审应役。 上谕曰： 昭焕疏言皇庄，此必沿前代旧习，然亦止应称官庄。子不云乎： 甚矣由之行诈，无臣而为有臣。 昭焕可谓不能读其祖书矣。此时丁银已停徵，地方官安得更令百姓应役？且取役何事？若为朕东巡修道，则皆发帑雇役，初未累百姓。朕展谒先师，衍圣公督令庙户除道清产，理所应尔，岂当转庇庙户，并发帑雇役亦不肯应耶？ 下吏议，当夺爵，上命宽之。以昭焕年少，归咎继汾及其兄继涑，皆谴黜。三月，上东巡，释奠孔子庙，谒林。二十二年，上奉皇太后东巡释奠。三十六年，复东巡释奠。既还京师，出内府所藏周铜器木鼎、亚尊、牺尊、伯彝、册卣、蟠夔敦、宝簠、夔凤豆、饕餮甗、四足鬲，凡十事，置庙庭。四十一年，两金川平。三月，复奉皇太后东巡释奠，告成功。次日，谒林。四十八年，昭焕卒，子宪培袭。
宪培，字养元。乾隆五十九年，卒。子庆镕袭。
庆镕，字陶甫。道光二十一年，卒。子繁灏袭。
繁灏，字文渊。同治二年，卒，谥端恪。子祥珂袭。
祥珂，字觐堂。光绪三年，卒，谥庄悫。子令贻袭。
令贻，字穀孙。国变后，袭爵，奉祀如故。
当唐末五季，以文宣公兼曲阜令。宋用孔氏支子，明至清初因之。自毓琚与广棨互讦坐罢官，廷议以衍圣公咨送易涉私，孔氏子领乡县，所隶皆亲属，审断亦未能悉公，拟更前例。御史卫廷璞疏言宜仍旧贯，鸿胪寺卿林令旭又请以衢州孔氏子孙为曲阜知县，下廷臣议，用廷璞言，仍令衍圣公咨送，巡抚考试题补。后十馀年，巡抚白锺山奏请改题缺。上谕曰： 阙里毓圣之乡，唐、宋以来，率以圣裔领县事。大宗主鬯，爵列上公。而知县以民事为职，奉法令，则以裁制伤恩；厚族党，则以偏私废事；非古易地而官之道，当如锺山议。仍别设世袭六品官，选孔氏子充补。 
明制，五经博士，孔氏南宗一，奉衢州孔子庙祀；北宗一人，奉述圣祀。颜氏复圣后，曾氏宗圣后，孟氏亚圣后，仲氏子路后，各一人。道州周氏元公后，江宁、嵩县程氏皆正公后，洛阳邵氏康节后，建安、婺源朱氏皆文公后，各一人。清因之。又增设咸阳姬氏文王后，曲阜东野氏周公后，济宁闵氏子骞后，濬县端木氏子贡后，常熟言氏子游后，钜野卜氏子夏后，萧县颛孙氏子张后，菏泽、肥城两冉氏伯牛、仲弓后，肥城有氏有子后，邹平伏氏伏生后，孟县韩氏文公后，郿县张氏明公后，各一人。而程氏改纯公后一人。又崇关侯祀事，亦录其后，洛阳、解州、江陵各一人。明史衍圣公附儒林传后，今仿其例，并五经博士有增设者亦附焉。
