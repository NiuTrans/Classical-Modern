王紫绶袁州佐黎士弘多弘安佟国聘王繻田呈瑞张孟球
王紫绶，字金章，河南祥符人。顺治三年进士，选庶吉士。散馆，授编修。乞养归，侨寓苏门山中，从孙奇逢讲学。居十有七年，母殁，服阕，康熙十二年，授江西赣南道副使。
吴三桂反，赣南总兵刘进宝有谋略，紫绶推诚结纳，预筹防御。既而江西降众屯垦者相继叛，惟赣南尚未动。紫绶与进宝谋： 闽、粤反已见端，赣南扼其间，应援前朝故事，设巡抚以资镇摄。 申疆吏上请，允之。十四年，贼势益炽，山寇蜂起，镇兵疲於奔命，乃练乡勇以辅之，屡杀贼有功。十五年，巡抚白色纯及进宝先后卒官，参将周球领镇兵。三桂将高得捷、韩大任据吉安，饷道绝，属县相继陷。大任屡致书劝降，送伪署巡抚劄，紫绶斩其使。球以乏饷为难，紫绶集士商劝输间架税，得白金四万畀球，饷以无缺。镇南将军觉罗舒恕率禁旅下广东，为尚之信将严自明所败，兵退，距赣州三十里。自明约得捷由吉安会师夹击。紫绶荐降将许盛率所部漳州水兵五百人益师，夜泅江斫贼营，禁旅继之，击败自明。得捷等势孤，不敢复窥赣。镇兵出剿土寇，掠村民，紫绶曰： 乡民胁从，若并以贼论，赣南二府十六县将无孑遗。 戒镇将毋妄发兵，饬有司招抚，分别留遣，赈济难民，境内稍安。乃规复万安、泰和两县。自螺山间道达墨潭，可登舟，於是南昌道始通，运饷银十万至。又发附近仓穀赡军，人心大定。巡抚佟国祯亦自间道至，始知紫绶已擢浙江督粮道参政。赣南久不通驿报，大学士李霨言於朝曰： 紫绶死守危疆，三年於兹。为国惜才，援而出之，犹可大用。 故有是擢。紫绶闻命泣下。
十六年，上官，察积弊，叹曰： 粮官不可为也！漕截减而军困，白折浮而民困，吾安忍竭东南之泽而渔之？ 一月即引疾去。迨开博学鸿词科，魏象枢以紫绶与汤斌同荐入试。放还。卒。
袁州佐，字左之，山东济宁人。顺治十二年进士，授陕西乾州知州。入为工部员外郎，迁郎中。有清直声，胥吏不敢牟利。时山陵工巨，经费浩穰，州佐曰： 民困极矣，寸缣尺缕，皆闾阎膏血！ 力清乾没，司焚帛，省金钱钜万。出为陕西甘山道佥事。青海蒙古诸部觊得大草滩为牧地。康熙九年，偕提督张勇度地画界，坚拒，寝其议。自后青海蒙古诸部人不敢复窥边。岁协西宁餽运，负载千里，甘州民苦之，州佐力请得罢。甘州驻兵数千，待饷急，力为筹备，军得宿饱。十年，迁直隶口北道参议。地确民贫，逋课积累，仓储历岁侵渔，耗蚀无算。州佐请按籍覈实，清宿蠹。大吏惧以失察得罪，阳韪而阴沮之。州佐擘画盘错，致疾乞休，未去官，卒。
州佐在甘州久，言边境要害战守状，原委斠然。谓边地民稀，宜用开中法，分河东盐引三之一输粟河西资军食；又宜简练乡勇，拔置卒伍，不待召募，可坐收精锐。时诏简监司具才望者入为卿贰，州佐在选，会卒，未及用。
黎士弘，字媿曾，福建长汀人。少读书山中二十年，笃於孝友。顺治十一年，举顺天乡试，授江西广信府推官。锄强纠贪，奸宄敛戢。理谳牍，脱无罪数百人，时为语曰： 遇黎则生。 署玉山县事。兵后城中草三尺，不辨街巷，居民才三十二家。士弘立学建治，招集流亡，垦田定赋，民复旧业。裁缺，改授永新知县。政清狱简，与民休息。旧例，二月开徵，五月解其半。士弘陈於上官曰： 县小民穷，二月写租十石，贷银一两，三月可减至六石，四月则三石。请以四月开徵，五月解，展两月之徵，已为穷民留数万之粮。 布政使刘楗素宽仁，即允之。
甲诉乙悔婚。乡俗婚书各装为卷，书男女生辰。两造固邻旧，女生辰所素悉，伪为卷为证。士弘先问媒证： 乙得甲聘礼若干？行聘时有何客？ 媒证出不意，妄举以对。复问甲，所对各异。擘视卷轴，竹犹青，笑诘之曰： 若订婚三载，卷轴竹色犹新，此非临讼伪造者乎？ 甲乃服罪。县吏左梅伯有叔富而无子，梅伯纠贼劫杀之，获贼而梅伯逃。士弘抵任，叔妻哭诉，阴迹梅伯匿安福势宦家，故缓词曰： 此旧事。前官不了，余安能按之？ 数月，梅伯归，叔妻复诉，置不问。梅伯且出收叔遗产，叔妻号於庭曰： 公号廉明，今宽杀人者罪，且占寡妇田，何得为廉明！ 阳怒，批其牍曰： 止问田土，不问人命。 梅伯益自得，赴县诉理，乃笑谓曰： 候汝三载矣！ 批其牍曰： 止问人命，不问田土。 梅伯遂伏法。其善断狱多类此。考最，擢陕西甘州同知。复考最，擢江南常州知府。
吴三桂乱起，关陇震动，大吏疏请擢洮西道副使，未到官而洮、岷陷。边外群番乘乱内犯，肆剽掠，调署甘山道。王辅臣叛，河东失守。士弘以兵集当谋帅，言於巡抚，谓： 恢复河东，非用河西兵不可；用河西兵，非责之提督张勇不可。 疏入，授勇靖逆将军，节制诸镇。复兰州，士弘赞画功为多。署甘肃按察使，按失守官吏罪，务平允。宁夏兵叛，杀提督陈福，调宁夏道。严守御，安反侧，免卫所逋粮七万五千石。康熙十六年，寇平，以功进布政使参议。母老乞归，家居几三十年。卒，年八十。
士弘备兵甘山时，取晋辛宪英语： 军旅之间可以济者，惟仁与恕。 因以名其堂。
多弘安，字君修，直隶阜城人。顺治五年，选拔贡生。康熙初，授广东灵山知县。兵后荒残，居无衙舍。弘安请免积年逋赋，招抚流移，捐给牛种，民得安耕稼。葺城垣，创学宫，缮官廨，捕除盗贼，灵山大治，士民刊石纪其绩。七年，迁奉天承德知县。旗、民抗法者，送部惩治，皆慑服。十年，擢陕西延安靖边同知。十六年，补江南淮安山盱河务同知。时高堰长堤溃决，淮水注宝应、高邮，不复出清口敌黄。黄水直注里河，运道淤浅，复随淮入堰，无由会清口下云梯关入海，近海口尽淤垫。弘安与河督靳辅筹策筑高堰，束淮敌黄，治烂泥浅诸故道，导清水入里河，运道乃通。修筑两岸及河口清江大闸，与淮工相表里。清河达云梯关数百里，葭苇榛芜，壅塞故道。用以水攻沙法，塞周桥、高涧诸闸，使清淮无旁泄，蓄全力攻积沙。十七年，大雨，淮盛涨，与黄并入海。治淮、治黄、治运，并收成效。十九年，擢淮安知府。二十年，擢淮扬道。二十四年，擢安徽按察使。时方议浚下河、治高堰。弘安入觐，疏陈： 高堰宜急治，无论下河开浚与否。治堰法，砌石先安地钉，湖底水深，费帑甚繁。如用板若扫，水势荡掣，尤易摧残。惟密钉排椿，内实以碎石，庶可敌风浪，省金钱。十馀年后，黄河刷深，则湖、河水俱卑，高堰既固，下河亦渐就理。 二十八年，迁江西布政使，乞归。后值黄、运两河溃溢，起用弘安。会病卒，祀灵山名宦。
佟国聘，字君莘，奉天人。以荫生补吏部笔帖式。康熙十年，授江南砀山知县，县当黄河冲，研求治河方略。擢归仁堤同知，调宿桃同知。擢贵州平远知府，河督靳辅疏留任，十馀年倚如左右手。塞杨家庄、萧家渡决口，建朱家堂、温家庙二石坝，浚白洋引河九道，筑黄河南、北两岸堤，浚中河，靡役不从。久之，擢山东济宁道副使。道地为漕运枢纽，恤夫役，减苛税，除冗费，能举其职。复调监督高堰工程。三十八年，卒於官。
王繻，字慎夫，河南睢州人。少学於汤斌。康熙二十五年，以岁贡生授直隶东明知县。粮赋多欺隐，易甲长，大户使族长督之，飞洒不行，流亡来归。民间养官马为累，力除之。抚盗魁，责以缉捕，盗绝迹。逃人诬攀良民，雪之。民有继妻素淫，欲并乱前妻女，不从，戕之死。繻谓母道绝，当故杀妻前夫子律论斩，报可，因著为例。母忧去，服阕，补获鹿。治驿有法，民不累於供亿。内迁户部员外郎，擢郎中。三十八年，出为江南粮储道。道旧有仓规银钜万，繻一摈勿取。将徵漕，扁舟行县，惩其滥收者。至宜兴，宜兴民曰： 吾民四十年不见粮道，今飞来耶？ 号曰 飞粮道 。道库岁收银八十五万两，为修船及弁丁运费。运丁预支行粮，例扣月息，丁益困，繻悉罢之。
四十年，擢江苏按察使。治狱仁恕，多所平反。宿州生携妻子出客授，妻兄女来视，居数日，妻子并中毒死，妻兄素有隙，疑其女置毒，告官，被刑诬服。繻疑之，问其室来往复何人，得十二岁学徒畏师严置鏚食中状，事乃白。无锡民殴攻皮匠，匠死，僧与民仇，证为斗殴杀。繻察斗殴日月在保辜限外，诘曰： 伤重何不医？ 出医方，则匠死於伤寒，僧乃服。上南巡，入觐，顾宋荦曰： 朕闻繻督粮时官声甚好。 时繻已病，遣御医视之，赐德里雅噶药一器，温旨慰谕，复赐御书。繻曰： 按察任大责重，卧治即辜恩。 引疾归，年甫五十。久之，卒於家。
田呈瑞，字介璞，山西汾阳人。康熙中，仕为中书舍人。出襄南河事。有堤当水冲，曰： 此堤一坏，万家其鱼矣！土堤易修易败，宜更以石。 家素丰，出私钱成之。以功擢大名道，未之任，调陕西临洮道。遇饥治赈，策马行郡县山谷间，豪右胥吏不敢为奸弊。呈瑞念救荒无善策，於兰州西石佛湾凿渠，教民造水车，引以溉田，岁增粟十馀万石，民为建生祠。调浙江金衢严道，署粮储道，徵漕积弊尽洗涤之。值旱，冒暑省荒，感疾，乞归不得。五十九年，卒於官。
张孟球，字夔石，江南长洲人。康熙二十四年进士，授山东昌乐知县。入为工部主事。累迁礼部郎中。出督云南学政，父忧去，服阕，补福建粮驿道。驻防军食取给於漕。上游四郡阻滩险。故事，徵解折色，官为采置，辄抑勒病商。孟球於延、建产米地平价购米，僦民船运省城，不假吏胥，诸弊尽绝。地多山岭，官吏滥用驿夫，孟球禁革私冒。遇大徭，预期发雇值，终其任无扰驿者。
调河南粮储道。河南漕粮，就卫辉水次收兑。旧无仓廒，又无额役，运船调之他省。天寒水涸，粮不时至，宿河干以待，遇雨雪则米湿霉变，又患盗窃。孟球始以羡馀建仓。署布政使。
西藏用兵，调河南马骡万，凡骡马三需一夫，剋期两月。孟球止宿郊外，躬自检阅，西路近陕诸郡遣吏往督之，尽除需索留难诸弊。凡五十四日，马驴如数遣赴军，而民不扰。擢按察使。兰阳民朱复业附白莲教，自称明裔，煽惑数县。孟球檄杞县知县宁君佐驰往捕治，尽获其党。上命尚书张廷枢往按，从孟球议，诛其与逆谋者，愚民被诱悉释之。淅川营兵博，知县崔锡执而罪之，兵譁，执南阳知府沈渊，众辱之，总兵高成不能治。时巡抚张圣佐坐谴，孟球护巡抚，曰： 南阳地连襄、郧，急则铤而走险，事未可知。 密令附近诸县严守御，谕： 止诛首恶，自首免罪。 得倡乱者七人诛之，不数日而事定。
康熙末，乞归，不复出。乾隆初，卒，年八十。
论曰：官监司卓卓有名氏，即平进至督抚，易耳。如紫绶等皆早退，遂以监司终。紫绶崎岖兵间，捍偏隅为民保障；州佐、士弘勤勤重民事；弘安赞治河；繻善断狱；孟球能应变：使得为督抚，其绩效当有大於是者。时方承平，仕得行其意，知止知足，必有说以自处矣。
