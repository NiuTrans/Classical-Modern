富僧阿伊勒图胡贵俞金鼇尹德禧刚塔
富僧阿，舒穆禄氏，满洲正黄旗人。雍正初，授拜唐阿，累迁头等侍卫。出为副都统，历成都、三姓、宁古塔诸地。擢将军，自荆州移黑龙江。黑龙江北邻俄罗斯，康熙二十九年与定界。岁久，将吏惮行边，道里不能详。富僧阿遣副都统瑚尔起等分探诸水源，皆至兴堪山还报。乃上疏言： 副都统瑚尔起探格尔毕齐河源，自黑龙江至格尔毕齐河口，水程一千六百九十七里；自河口行陆路二百四十七里，至兴堪山：其间无人迹。协领纳林布探精奇哩江源，自黑龙江入精奇哩江，北行至托克河口，水程一千五百八十七里；自河口行陆路二百四十里至兴堪山：地苦寒，无水草禽兽。协领伟保探西里木第河源，自黑龙江经精奇哩江入西里木第河口，复过英肯河，水程一千三百五里；自英肯河口行陆路一百八十里至兴堪山：地苦寒，无水草禽兽。协领阿迪木保探钮曼河源，自黑龙江入钮曼河，复经西里木第河入乌默勒河口，水程一千六百十五里；自河口行陆路四百五十六里至兴堪山。诸地俱无俄罗斯偷越。臣按呼伦贝尔有额尔古讷河，西为俄罗斯界，东属我国。自此至珠尔特，处处设卡。今复自珠尔特至莫哩勒克河口，设卡二，索博尔罕增立鄂博，逐日巡查。俄罗斯、鼐玛尔断难偷越。黑龙江与俄罗斯接壤，兴堪山延亘至海。嗣后请饬打牲总管每岁六月遣章京、骁骑校、兵丁，自水路与捕貂人同至托克、英肯两河口，及鄂勒希、西里木第两河间，巡察还报；三年遣副总管、佐领、骁骑校於冰解后，自水路至兴堪山巡察还报；黑龙江官兵每岁巡察格尔毕齐河口，三年亦至兴堪山巡察还报：岁终报部。 上从之。
富僧阿治事严，尝疏请罪人予官兵为奴，并其妻子皆令为奴；又以遣犯脱走，出巡并将校婪索，皆请逮送刑部：上不许。移西安将军，西安、宁夏移驻满洲兵，复分驻巴里坤，富僧阿议定规制，皆如所请。乾隆四十年三月，卒官。
伊勒图，纳喇氏，满洲正白旗人。乾隆初，以世管佐领授三等侍卫，累迁镶红旗蒙古副都统。出驻乌鲁木齐，移阿克苏。三十二年，授伊犁参赞大臣，移喀什噶尔。内擢理藩院尚书，外授伊犁将军。三十四年，师征缅甸，授副将军，从经略大学士傅恒分道进军，缅甸人拒戛鸠江，筑寨。伊勒图偕参赞大臣阿里衮与战，夺寨三，杀贼五千馀。师还，授兵部尚书。复外授伊犁将军。土尔扈特汗渥巴锡、台吉策伯克多尔济等率所部三万馀户来归，先期使至伊犁，具书通款。伊勒图以闻，高宗命加意抚绥，俾得所。於是土尔扈特部悉内附，哈萨克、布鲁特两部厄鲁特降者日众。伊勒图请增置佐领，俾领其众，从之。三十六年，左授参赞大臣，驻乌什，移塔尔巴哈台。三十八年，复授伊犁将军。兵部议禁鸟枪，伊勒图以土尔扈特部新归附，牧马御豺虎恃鸟枪，不当一体收禁。四十八年，加太子太保，赐双眼花翎。五十年七月，卒，谥襄武，封一等伯，祀贤良祠。发帑金千，遣侍卫丰伸济伦如伊犁赐奠。
伊勒图在边二十馀年，诸所经画，缜密垂久远。其在塔尔巴哈台受代去，上谕继任参赞大臣庆桂循其规制。镇伊犁尤久，伊犁屯田，请兵得携妻子。於塔尔奇沟口外乌可尔博苏克、东察罕乌苏、霍尔果斯、巴彦岱诸地筑城堡，水足地厚，俾得久屯。设宝伊局铸钱，采哈尔哈图铜矿，三年得九千馀斤，令加铸，於乌什铸普尔。乌什及库车、哈喇沙尔诸城与伊犁钱并用，普尔，回钱名也。又於崆郭罗鄂博诸地采煤，听商人充窑户，徵其税。都统海禄请令遣犯皆入铁厂，与罪人畀官兵为奴者同例。伊勒图请仍如旧制，使遣犯与为奴者有别。其卒，上称其镇静妥协，各部落皆心服，封恤特厚。
胡贵，字尔恒，福建同安人。少有智略。入伍，稍迁水师提标右营千总。雍正六年，赍奏入都，世宗召入见。再迁后营游击。监修战舰，出巡海，坐误工，吏议当左授，上特宥之。累迁江南苏松镇总兵。督运漕粮十万转海赈福建，道温州凤凰洋，飓作，损米五百馀，请出私财以偿。高宗谕曰： 冒险已可嘉，岂有复令出私财偿米之理？ 命罢勿偿。旋坐废弛当夺职，复特宥之。疏言： 本镇春、秋两哨，中营游击司粮饷，奇兵营游击职城守，例不出巡。惟既任水师，当知海道，应从众出巡。陆路将士原改水师者，先令出海演试，如有胆略，量为改补。 并从所请。崇明海涨，没民庐。召县吏议赈，吏言当待请。贵曰： 民死在顷刻，岂能俟报？有谴吾任之。 即发仓以赈，令所属为助，众有难色，贵曰： 设官非以卫民乎？赈不周，生它变，岂能免患？ 疏请发帑金十八万、仓穀二十八万，并留漕米续赈，上深嘉之。历广东潮州、琼州诸镇，擢提督。增城民王亮臣为乱，贵勒兵驰赴，分遣所属防隘，扼贼走路。总督阿里衮军亦至，分道捕治，诸贼皆就擒。以失察自劾，贷勿问，仍叙劳。入觐，赐花翎。移福建水师提督，复自浙江还广东。乾隆二十五年，卒，谥勤悫。子振声，附李长庚传。
俞金鼇，字厚菴，直隶天津人。乾隆七年武进士，授蓝翎侍卫。以守备发山东，累迁甘肃肃州镇总兵。命如伊犁董理屯田，岁丰，伊犁将军伊勒图奏绿营兵二千二百名，人穫米二十八石有奇。得旨，叙劳。移巴里坤总兵，擢乌鲁木齐提督，仍领屯田事。奏请移沙州副将驻安西，巴里坤迤西至玛纳斯，择有水草地设墩塘，皆议行。时令移军戍乌鲁木齐及玛纳斯，得挈妻子以往，谓之 眷兵 。金鼇请具一岁粮，亦从其请。历江南、福建、甘肃诸省提督。固原回李化玉与河州回田五纠众为乱，攻靖远，金鼇与凉州副都统图桑阿合军讨之，逐贼马营街，固原提督刚塔亦以师来会，多所斩获。土司杨宗业以土兵助战，贼凭山设拒，土兵败走，金鼇击贼退。贼夜走石峰堡，纠会宁诸回，势复张，副都统明善战死。金鼇进次乌家坪，击贼，毙头人三，擒二十有九。转战至秦安土鼓山，贼败窜莲花城，师从之，至於双岘，从总督李侍尧自中路进攻，败之。福康安督兵剿石峰堡，令金鼇防底店护运道。
回乱定，移湖广。复移直隶，未行，凤凰厅苗石满宜纠众为乱，金鼇闻报驰赴，令镇筸镇总兵尹德禧督军破贼寨，生致其渠。上以金鼇习苗疆事，命仍留湖广。台湾林爽文为乱，命德禧将湖北兵二千以往，金鼇出驻凤凰厅镇苗疆。旋入觐，命在乾清门行走，赐紫禁城骑马。引疾乞罢，上以金鼇有劳，下总督毕沅察病状，乃加左都督，允解官归。旋卒。
金鼇尝预千叟宴，高宗赐之酒，命赋诗记事，金鼇辞不能诗。上顾笑曰： 汝为香树妻弟，又从受业，岂不能诗者？ 香树，钱陈群字也。官湖广，和珅已柄政，欲纳交焉。金鼇谢不可。
尹德禧，镶黄旗包衣人，初名色喀通额。以领催从征伊犁，迁至防御。开户出旗，更姓名，改籍直隶密云县。从征金川，复六迁至总兵。石满宜据句捕砦为乱，德禧破砦获满宜，赐花翎。上诘德禧： 当苗乱，何不专摺奏？ 德禧请罪，命贷之。搜捕满宜馀党，苗疆悉定。其出师台湾，师至，爽文已就俘，福康安令德禧屯竹仔港防贼逸。台湾定，召入见，令署湖南提督。卒，遗言请还旗籍，复隶镶黄旗包衣。
刚塔，乌济克忒氏，满洲正蓝旗人。初充前锋，从征准噶尔，授云骑尉世职。三迁直隶泰宁镇中营游击。从克临清，山东巡抚杨景素奏留山东。四迁直隶提督，兼领马兰镇总兵。移陕西固原提督。乾隆四十九年，盐茶厅小山回田五纠众为乱，攻破安西州。刚塔督兵逐贼，杀贼数十，射殪乘马贼渠，赐上用玉韘、大小荷包。复逐贼至浪山，田五战被创，自杀。其徒窜据马家堡，刚塔督兵合围，贼夜出堡逾山遁，环垒树木杆，悬衣帽其上，绐官军，官军逼垒，乃知贼已走。刚塔督兵逐贼，战於马家湾，刚塔中矢。复进至马营街，杀贼数十，得级二十五。贼攻陷通渭，其徒分据石峰堡。西安副都统明善攻之，没於阵。上以师无功，令大学士阿桂、尚书福康安出视师。上谓马营街、石峰堡皆通渭地，刚塔方逐贼马营街，通渭陷不赴援，明善又以攻石峰堡战死，诏诘责。刚塔疏言： 获贼言将自通渭道伏羌、秦州天潼关。 上责刚塔信贼妄语摇军心，令福康安传谕，夺刚塔职，逮送京师。上方幸热河，留京王大臣等谳当斩，上以刚塔歼贼渠田五，战马家湾身被创，贷死，戍伊犁。卒。
论曰：富僧阿镇黑龙江，察国界，定巡徼之制。伊勒图镇伊犁，徕属部，著拊循之绩。建威销萌，边帅之职举矣。贵定增城，金鼇、刚塔攻石峰堡，名位显晦殊，要不可谓无功也，故类次焉。
