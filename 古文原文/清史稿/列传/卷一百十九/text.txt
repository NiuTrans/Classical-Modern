富勒浑文绶刘秉恬查礼鄂宝颜希深徐绩觉罗图思德彰宝徐嗣曾陈步瀛孙永清郭世勋毕沅
富勒浑，章佳氏。初自举人授内阁中书。累迁户部郎中。乾隆二十八年，授山西冀宁道。迁山东按察使。以在冀宁道失察阳曲知县段成功亏帑，左授山西雁平道。再迁浙江布政使。三十五年，署巡抚。奏劾总督崔应阶仆诬指钱塘民为贼，擅刑致毙，论罪如律。三十七年，调陕西。寻擢湖广总督，入觐，赐孔雀翎。四川总督阿尔泰坐贪黩玩纵得罪，上命富勒浑如四川，会总督文绶按治。阿尔泰纵子明德布与布政使刘益相结受赇，明德布在京师，上令军机大臣传讯，自承，富勒浑奏论益立斩。上以为过重，改监候，狱连署布政使李本，富勒浑奏本罪当夺职，枷示不足蔽辜，请留军效力。上责其名重实宽，意存取巧，命枷示期满，留军效力。
三十八年，师征金川，四川总督刘秉恬出驻美诺，命富勒浑留署四川总督，总理各路军需。秉恬奏： 拣发往川省各员视军营为畏途，惟恐出口办差不通闻问。 上以责富勒浑，富勒浑奏陈： 司道公议，新到各员出口办差，未免竭蹶。请以现任各员调赴，而令新到者分别署理。 上责富勒浑玩公沽誉，令劾倡议者，富勒浑奏司道公议，并无倡始。上益不怿，谓： 富勒浑竟敢以罚不及众哧朕！ 下部议，夺官，命宽之。
木果木师溃，底木达被陷。富勒浑率新至贵州兵驰赴蒙固桥防守，事闻，上嘉之。旋夺秉恬官，即以富勒浑实授，令驻美诺，以钦差大臣关防督饷。时美诺亦被陷，富勒浑屯明郭宗河口，据山梁设卡防守，复发兵分驻路顶宗、巴朗拉。将军阿桂进攻小金川，上命富勒浑与提督王进泰统兵策应。师克美诺，上令富勒浑、进泰严守美诺，并分兵驻僧格宗、明郭宗。阿桂奏富勒浑、王进泰通慎而葸，於山川形势、行军机要均未能悉，请令副都统成果、云南提督常青驻守后路，上从之，谕戒富勒浑等勿存畛域。奏新开楸底至色利沟运道，军粮归此路运送。玛尔当、明郭宗诸地存米，借防兵一月粮，馀俱运军前，请撤前设台站；又奏分兵驻防大板昭及梭格泊古诸地。四十年，奏阿桂等督兵进捣贼巢，应用粮饷、军火、铜片、炮料，储备充裕，并造皮船济师；又奏调梭格泊古、玛尔当兵分防沙坝、三松坪，以护运道：皆称旨。上命富勒浑驻布朗郭宗，富勒浑奏阿桂、明亮合攻甲索山梁，布朗郭宗距军五百馀里，虑难於策应。上谕曰： 阿桂进攻勒乌围，自应随军督饷。兵事移步换形，不必泥前旨也。 师克勒乌围，奏请撤前设卓克采一路台站。四十一年，复授湖广总督，命师还上官。金川平，议叙。
四十二年，授礼部尚书。四十三年，调工部。授镶蓝旗蒙古都统。四十四年，复授湖广总督。四十五年，调闽浙，上南巡，迎谒。时李侍尧以贪纵得罪，富勒浑入对，上谕及之。富勒浑对： 侍尧实心体国，为督抚中所罕见。 及上命各督抚议罪，又请行诛，上责其前后歧异。浙江巡抚王亶望丁忧，留办塘工，携家居杭州。亶望得罪，上又责富勒浑未劾。大学士阿桂赴浙江阅海塘，疏劾杭嘉湖道王燧，又责富勒浑徇庇。夺孔雀翎，降三品顶带，授河南巡抚。河溢万锦滩，富勃浑亲赴防护；又溢青龙冈，四十七年，工竟，还现任顶带。
复授闽浙总督。台湾漳、泉民械斗，劾总兵金蟾桂、知府苏泰等，并夺官。五十年三月，入京，与千叟宴。调两广。粤海关监督穆腾额入觐，上询富勒浑操守，对： 未敢深信。 及命军机大臣诘之，又发富勒浑纵仆殷士俊纳赇状，下巡抚孙士毅按治。士俊常熟人，并令江苏织造四德等籍其家资累万；士毅奏亦发富勒浑与士俊等关通纳贿事实，上夺富勒浑官，遣尚书舒常如广东会讯。大学士阿桂方按事浙江，又命士毅逮富勒浑监送阿桂鞫治，论斩，下刑部狱。五十二年，诏释之。五十三年，坐在闽浙失察总兵柴大纪贪劣，复下刑部论纹，仍释之。五十四年，罗源盗发，上追论富勒浑废弛玩误，戍伊犁。五十五年，释回。六十一年，又发热河，是年即释回。卒。
文绶，富察氏，满洲镶白旗人。雍正十三年，自监生授内阁中书。再迁礼部员外郎，改内阁侍读。乾隆十一年，授甘肃凉州知府。累迁转山西布政使。三十一年，坐迎合巡抚和其衷徇阳曲知县段成功亏帑，夺官，戍军台。旋授道衔，往哈密办事。三十三年，授河南巡抚，未上官，调陕西。三十六年，署陕甘总督。土尔扈特内附，命赴齐齐哈尔犒劳。授四川总督，未行，仍调授陕甘。
师征金川，奏陕、甘发兵三千，延绥镇总兵书明阿以千人赴维州，兴汉总兵张大经以二千人入四川从征，文绶如巩昌、安定视师行。三十七年，疏言： 巴里坤、乌鲁木齐年来日繁盛。招民垦地，户给三十亩，并农具籽种，视新疆例，六年升科。玛纳斯城南可二万馀亩，瑚图璧城西北可六千馀亩，巴里坤城外及傍近诸地五千九百馀亩，玉门、酒泉、敦煌三县可五千馀亩。往时嘉峪关恒闭，过者候讥察，今关外已同内地，请令辰开酉闭；兼开乌鲁木齐城南七达色巴山梁以利行旅。 又酌定收捐监粮，筹备巴里坤移驻满洲兵粮料；并於巴里坤山湾设厂牧羊，令满洲兵子弟取乳剪毛，以广生计。均如所请行。
三十七年，调四川总督。前政阿尔泰坐误军兴，又纵其子明德布婪索，得罪，上命文绶察明德布婪索状。文绶言： 明德布侍阿尔泰日久，与属吏往还，尚无婪索事。 而明德布在京师，上命军机大臣按鞫，具服，乃责文绶袒护，夺官，往伊犁效力。三十八年，木果木师溃，总督富勒浑奏报金川酋攻明郭宗河口，上授文绶头等侍卫，佐富勒浑治军。未几，授湖广总督，仍署四川总督。偕富勒浑奏言： 增兵需饷，请令商民原自湖广运粮入四川者，视乾隆十三年范毓馪助饷加衔例，穀一石当银九钱，授以贡监职衔。 并议行。四十一年，实授。四十四年，入觐。子国泰，官山东巡抚，召诣京师相见。四十五年，疏言： 云南昭通、东川诸属改食川盐，应於川、滇交界隘口设稽察。 上可其奏，并谕云贵总督福康安一律严防。四十六年，诏停打箭炉收税部员，由总督委员管理，因条奏裁改诸事，从之。四川多盗，民间号啯噜子，阑入邻近诸省。湖广总督舒常、湖南巡抚刘墉、贵州巡抚李本先后疏言盗自四川入境，遣将吏捕治。文绶奏后入，上责其玩纵，降三品顶带。尚书周煌复陈盗为民害，将吏置不问，甚或州县吏胥身为盗扰民，上以文绶因循贻患，夺官，往伊犁效力。四十八年，释回。四十九年，卒。子国泰，自有传。
刘秉恬，字德引，山西洪洞人。乾隆二十一年举人。二十六年，明通榜，授内阁中书，充军机处章京。再迁郎中。三十二年，考选福建道御史，转吏科给事中。大学士傅恒督师讨缅甸，以秉恬从，擢鸿胪寺少卿。师还，超擢左副都御史。迁刑部侍郎，调工部，再调仓场。
三十七年，师征金川，大学士温福出西路，总督桂林出南路，授秉恬钦差大臣，督西路粮运。寻以南路径僻站长，輓运尤艰，命改赴南路。秉恬以西路需饷急，请暂留料理，上韪之。又奏： 南路运粮，人俱畏其难。臣非敢言易，然天下无必不可办之事。 上谕令勉为之。寻奏： 师自甲尔木进攻小金川，道路险阻，唯羊可陟。乃招蛮民贩羊至军，以六羊当米一石。 又奏： 师攻克僧格宗，距达乌围六十馀里。臣往勘，拟於策尔丹色木设站。其地有喇嘛寺，粮至即贮寺，以蔽风雨。 旋赴美诺督运。上嘉秉恬不辞劳瘁，赐孔雀翎，授四川总督，仍留美诺督运。
三十八年，师克小金川，温福督兵进攻昔岭。上命秉恬将美卧沟、曾头沟两路酌量形势，分别驻守，赴木果木及功噶尔拉两地察勘。秉恬奏至，与上谕正合，深嘉之，谕谓： 勤劳军务，与统兵督战无异。命交部照军功议叙。 秉恬途中得绰斯甲布土司遣头人投禀，讦绰斯甲布与金川亲暱，虽从征未尝尽力，并请归金川所侵噶尔玛六宗诸地。秉恬谕： 师讨金川，断不中止。噶尔玛六宗诸地，事平后当有公断。尔土司从征未得一地，且纵金川人在境内为盗，所谓尽力者安在？ 头人语塞，奉檄而去。疏闻，上嘉秉恬甚合机宜。秉恬至木果木，复奏： 臣自崇德抵功噶尔拉，地气极寒，四山皆雪，甫经设站，以篾席支棚，使人畜暂有栖止。至簇拉角克为布朗郭宗运粮要道，两口东西相距六七十里，开修土路，通至木波，即合帛噶尔角克碉及布朗郭宗大道。又自功噶尔拉至木果木，路陡雪滑，已饬修路凿冰，不致少误粮道。 报闻，加太子少保。木果木师溃，以提督董天弼失守底木达、布朗郭宗责秉恬不先奏劾，夺官，予按察使衔留军。旋并削衔，命佐按察使郝硕督西路运粮。
三十九年，奏面视米易取携，已由四川采办十数万斤；又奏修整楸坻至日尔拉萨拉驿道，并与总督富勒浑议以北路军饷归西路递运：上并嘉纳。四十年，以督运无误，授兵部郎中，仍赐孔雀翎，以钦差关防督饷。未几，擢吏部侍郎。以母病召还京师，旋丁忧。未几，起署陕西巡抚。四十五年，召入觐，调署云南巡抚。
四十六年，署云贵总督。安南国王以内地人民出边居住，胁制土民欠税，且动称内地差委，徵索租赋，大为民扰，咨请防禁。秉恬拟照会，略谓： 内地百姓缘尔国需用货物，特准开关通市，为尔国利赖。本非在外垦田种地，无应纳租赋，焉有胁制土民欠税之理？如滋生事端，惟有责令尔国察出送回内地究治。 奏闻，上嘉其得体，仍令军机大臣删改，寄秉恬具答。累年以运铜妥速，议叙。五十一年，召授兵部侍郎。五十二年，调仓场。嘉庆四年，复调兵部。五年，卒。
查礼，字恂叔，顺天宛平人。少劬学。乾隆元年，应博学鸿词科，报罢。入赀授户部主事，拣发广西，补庆远同知。举卓异，上命督抚举堪任知府者。巡抚定长、李锡秦先后以礼荐。十八年，擢太平知府，母忧去。服阕，补四川宁远。三十三年，擢川北道。三十四年，调松茂道，
小金川用兵，总督阿尔泰檄礼治饷；将军温福师进巴朗阿，大营以礼从，令修建汶川桃关索桥，逾月工竟，上嘉之，命专司督运西路粮饷。三杂谷土司为小金川煽惑，颇怀疑惧。礼谕以利害，众感服。时温福出杂谷脑，遣提督董天弼分兵自间道出曾头沟。军需局以储米半运杂谷脑，曾头沟军粮不足，礼坐夺官，仍留军效力。师克美诺，温福令礼与天弼清察户口地粮，总兵五福自美诺移军丹坝。总督刘秉恬奏礼虽文员，颇强幹，谙番情，命署松茂道，代五福驻美诺抚降番。
三十八年，木果木师溃，礼偕游击穆克登阿赴援，至蒙固桥，闻喇嘛寺粮站陷，士卒狼顾；会松茂总兵福昌至，遂复进，遇伏，礼率督兵击之，擒砦首，馀寇惊遁。美诺已陷贼，阿桂驰援，以达围垂陷，檄礼驻守，寻命真除。三十九年，阿桂师再进，令礼专任卧龙关路粮饷。阿桂秉上旨，以南路阴翳，设疑兵牵缀，奇兵自北山入。礼请自楸坻至萨拉站开日尔拉山，山高五十里，冰雪六七尺，故无行径。礼登高相度，以火融积冻，凿石为磴，不匝月通路二百馀里。自楸坻达西北两路军营，视故道皆近十馀站，省运费月以钜万计，特旨嘉奖。
郭罗克掠蒙古军牲畜，杀青海公里塔尔，富勒浑令礼及游击龚学圣捕治，复盗二，还牛马五百馀，盗渠牛获。富勒浑以礼行后粮运渐迟误，奏促礼还。四十一年，金川平，礼留办兵屯，拊循降番，叙功，赐孔雀翎。上遣理藩院郎中阿林、知府倭什布、参将李天贵出黄胜关捕郭罗克盗渠，未得，皆坐夺官；仍令礼往捕，礼调三杂谷土兵四千，先令裹粮疾进。礼至，宣布上意，郭罗克酋玛克苏尔衮布来谒，问盗渠所在，诿不知；礼执送内地，责其弟索朗勒尔务捕盗。四十三年，玛克苏尔衮布病死，上责礼失抚驭番夷之道。四十四年，擢按察使。瞻对番劫里塘热砦喇嘛寺，礼往按，得盗，寘於法。
四十五年，迁布政使。寻擢湖南巡抚。入觐，四十六年，卒於京师。子淳，大理寺少卿。
鄂宝，鄂谟讬氏，满洲镶黄旗人。父西柱，官西安将军。鄂宝自官学生授内阁中书。再迁户部员外郎。乾隆十六年，授奉天府尹。二十年，署广西巡抚。二十六年，总督李侍尧劾陆川知县应斯鸣等纵贼害民，鄂宝奏前后相歧，夺官，以三品衔往库车办事。三十一年，召还，署左副都御史。仍授巡抚，历湖北、贵州、福建、广西、山西诸省。内迁刑部侍郎。
金川用兵，三十七年七月，命侍郎刘秉恬及鄂宝督饷，秉恬主西路，鄂宝及散秩大臣阿尔泰主南路，寻令改主西路。鄂宝议人负米五斗，日行一站，骡负米石，日行可二三站，改以骡运，军糈得无缺，赐孔雀翎。三十八年，仍授山西巡抚，督饷如故。温福师自功噶尔拉入，阿桂自当噶尔拉入，丰升额自绰斯甲布入。鄂宝驻大板昭主餽温福军，秉恬驻底木达主餽阿桂军；而丰升额军出绰斯甲布，南路自打箭炉往，秉恬兼任之，西路自三杂谷、丹坝往，鄂宝兼任之。木果木师溃，底木达、大板昭皆陷贼。上命阿桂整兵复进，鄂宝仍驻觉木交督饷。旋进翁古尔垄，疏调副将董果护后路。上又命原任江西布政使颜希深驰驿往佐之。副将军明亮等又请令鄂宝驻丹东，上念鄂宝兵少，命以湖广续调兵千人属鄂宝。阿桂又疏请桂林率李世杰主南路，令鄂宝主西路。丹坝至绰斯甲布粮运，鄂宝请以丹东属桂林兼领。旋诣丹坝置台站，副将军丰升额自凯立叶进兵。鄂宝请自三杂谷、梭磨、卓克采转输凯立叶，较丹坝道为近。丰升额进攻谷噶，鄂宝请自梭落柏古转输色木多，凯立叶留少兵，即裁站夫，省糜费。会明亮自宜喜进兵，既克达尔图，两路军合师沙坝，克勒乌围。鄂宝请将西路台站以次裁撤。
四十一年，金川平，军功加一级。七月，调湖南巡抚，仍留办军需奏销。十月，授漕运总督。四十四年，大学士于敏中等议报销四川军需不符，请令鄂宝等分偿，得旨豁免。四十八年，授盛京户部侍郎，兼奉天府府尹。五十二年，卒。子文通，官内阁侍读学士，兼公中佐领。
颜希深，字若愚，广东连平州人。入赀授山西太原同知。累迁山东泰安知府。建考棚、书院，清察徵漕浮收诸弊。高宗东巡，召对，褒以 他时可大用 。乾隆二十七年，授四川按察使，入觐，上以希深母老，尚欲随任，希深亦不敢奏请改补近地，母子知大义，命调希深江西。二十八年，迁福建布政使。三十二年，调江西，丁母忧去。三十四年，仍授江西布政使，又丁父忧去。三十八年，诣京师，命赴金川军佐鄂宝治饷，援河南布政使，仍留军。疏言： 粮台设木池，因限於山，与军营相隔，将山地开平安营。臣与黄岩总兵李时扩督兵防护，时令将弁操演，不但技艺熟练，而枪声远近相闻，亦可牵缀贼势。 又言： 觉木交深林密箐，贼易以藏身。臣督兵斩伐林木，使附近贼碉有径可通处，绝无遮蔽，藉免窃发。 皆称旨，赐孔雀翎。木池站焚毁火药，希深请与时扩分偿。师深入，山重雪积，希深催督拊循，恒终夜露宿。四十二年，擢湖南巡抚。旋入为兵部侍郎。四十五年，复出署贵州巡抚，调云南。卒。
徐绩，汉军正蓝旗人。乾隆十二年举人。入赀授山东兖州泉河通判。累迁山东济东泰武道。三十四年，擢按察使，丁父忧，命以按察使衔往哈密办事，赐孔雀翎。三十五年，擢工部侍郎、乌鲁木齐办事大臣。三十六年，奏： 玛纳斯在伊犁、塔尔巴哈台之间，请驻兵，使声势联络。 从之。授山东巡抚。三十八年，上幸天津，迎谒，赐黄马褂。
三十九年，寿张民王伦为乱，绩率兵捕治，次临清城南，为伦所围，总兵惟一赴援，战败。上遣左都御史阿思哈率兵援绩，并令大学士舒赫德视师。谕曰： 绩为巡抚，地方有此奸民，不早觉察，不为无罪；但以民乱将巡抚治罪，適足长其刁顽，事定，功过自不能掩。 寻事定，命解任，责捕伦馀党，捕得伦弟柱、林等二十馀人。上嘉绩黾勉，授河南巡抚，仍缴进孔雀翎示儆。四十二年，奏按察使赵铨健忘，上责绩於铨应否去留不置一辞，下吏议，夺官，命宽之。召授礼部侍郎。四十七年，坐雩祭礼器误，夺官，以三品顶带往和阗办事。召授正黄旗汉军副都统，迁正红旗汉军都统。六十年，上询前政弘旴在官事迹，奏不实，夺官，以六品顶带往和阗办事。
嘉庆元年，授三等侍卫、乌什办事大臣。召授大理寺少卿，还孔雀翎。再迁宗人府府丞。十年，以病乞休。十二年，重与鹿鸣宴，赐二品衔。十六年，绩子锟，授建宁总兵，入觐，上以绩年逾八十，调锟直隶正定总兵，俾就养。卒，锟官至直隶提督。
觉罗图思德，满洲镶黄旗人。初自诸生授光禄寺笔帖式。累迁户部员外郎。外授江南常镇道。再迁贵州布政使。乾隆三十七年，擢巡抚。疏言： 贵州威宁玛姑柞子厂，水城福集厂产黑、白铅，岁供京局及各省鼓铸。厂员营私滞运，请立条款，严处分。 并下部议行。三十九年，署云贵总督。上令出驻永昌，并谕以防边事重，视前政彰宝旧日章程益加奋勉。抵任后，疏言： 清釐彰宝移交文牍，永昌军需造销牵混，应请各归各款，以清眉目。造解京箭，各镇协称现多损坏，与彰宝原奏不符；又有批准保山等厅县添买仓穀，亦滋疑义。 寻劾保山知县王锡、永平知县沈文亨侵亏仓穀，请夺官鞫治。上命侍郎袁守侗驰驿往按，锡言彰宝勒索供应四万馀，致亏短兵粮，上震怒，逮彰宝治罪。图思德以箭二十万解四川军营，上嘉之。十一月，兼署云南巡抚。
自傅恒征缅甸还师，缅甸贡使久不至，闭关绝市年久。图思德奏言： 侦知缅民亟盻开关，缅酋亦窘迫有投诚意。惟风闻难信，但当简练军实，使闻风生畏。 上韪之。及兼署巡抚，自永昌还会城，令提督锦山等董理边防，疏报，怫上意，严旨促仍赴永昌督办边防。四十一年，复奏： 侦知缅酋懵驳已死，子赘角牙嗣立，方幼，头人得鲁蕴将遣使叩关纳贡。 上以缅甸初无悔罪输诚之意，谕勿轻听。寻奏： 得鲁蕴遣使投禀，原送还内地官人，贡象，乞开关。已饬龙州将吏与以回文。 上以图思德示缅甸有迁就结案之意，斥为大谬。四十二年，又奏得鲁蕴欲将所留杨重英、苏尔相、多朝相等送还，并叩关纳贡。上念受降事重，图思德不能胜其任，命大学士阿桂赴云南主持。调李侍尧云贵总督，图思德回贵州巡抚任。四十四年，擢湖广总督。卒，赐祭葬，谥恭悫。
彰宝，鄂谟讬氏，满洲镶黄旗人。乾隆十三年，自翻译举人授内阁中书。十八年，授江苏淮安海防同知。累迁江宁布政使。三十年，授山西巡抚。阳曲知县段成功亏帑事发，具得巡抚和其衷畀银五百为弥补及布政使文绶等知情状，奏闻。上遣侍郎四达会鞫得实，其衷、成功论斩，文绶等戍军台。安邑知县冯兆观揭河东盐政达色累商及受贽礼、门包，又遣四达会鞫，并得河东运使吴云从因被四达纠参，嗾兆观揭发状，达色论死，云从、兆观治罪如律。三十二年，调江苏。两淮盐政尤拔世奏缴本年提引徵银，上以此项历年均未奏明，自乾隆十一年起，应有千馀万，命彰宝会同详察。前任盐政高恒、普福、运使卢见曾均坐是得罪；又发前任监掣同知杨守英诈取商银：并论如律。
三十四年，命驰驿往云南署巡抚。师征缅甸，署云贵总督，命出驻老官屯督饷，加太子太保。三十五年，奏： 永昌沿边千馀里，山深径僻，应於曩宋关、缅箐山、陇川、龙陵、姚关及顺宁篾笆桥设卡驻兵。 上令实力督率。又奏： 贵州调至兵间有老弱，现加甄汰。 上责： 彰宝现为总督，两省皆所辖，何不劾奏？ 三十七年，劾云南巡抚诺木亲才识不能胜任，召还；又奏车里宣慰土司刀维屏逃匿，请裁土缺设专营，上从其议，定营名曰普安。寻实授云贵总督。三十九年，以病请解任。王锡事发，夺官，逮京师论斩。四十二年，卒於狱。
徐嗣曾，字宛东，实杨氏，出为徐氏后，浙江海宁人。乾隆二十八年进士，授户部主事。再迁郎中。四十年，授云南迤东道。累迁福建布政使。五十年，擢巡抚。五十二年，台湾民林爽文为乱，调浙江兵，经延平吉溪塘，兵有溺者，嗣曾坐不能督察，下吏议。乱既定，五十三年，命赴台湾勘建城垣，因命偕福康安、李侍尧按柴大纪贪劣状，上责嗣曾平日缄默不言。寻疏言大纪废弛行伍，贪婪营私，事迹昭著。又奏： 抚恤被难流民，给银折米，福建旧例，石准银二两；今以米贵，请改为三两。 上以福康安奏晴雨及时，岁可丰收，仍令视旧例。偕福康安等奏清察积弊，筹酌善后诸事，均得旨允行。尝以台湾吏治废弛，不能早行觉察，自劾，上原之。命台湾建福康安、海兰察生祠，以嗣曾并列。寻奏台湾海疆刁悍，治乱用严，民为盗及杀人者，役殃民，兵冒粮，及助战守义民或挟嫌害良，皆立置典刑，以是称上旨，嘉嗣曾不负任使。事觕定，命内渡，寻又命俟总兵奎林至乃行。庄大田者，与爽文同乱，坐诛，嗣曾捕得其子天畏及用事者黄天养送京师，又得海盗，立诛之。五十四年，赐孔雀翎、大小荷包。图像紫光阁。
请入觐，未行，安南阮光平据黎城，福康安督兵赴广西，嗣曾署总督。福康安濒行，奏福建文武废弛，宜大加惩创，上谕嗣曾振刷整顿。嗣曾奏许琉球市大黄，限三五百斤，谕不可因噎废食。又奏： 福建民多聚族而居，有为盗，责族正举首，教约有方，给顶带；盗但附从行劫未杀人拒捕，自首，拟斩监候，三年发遣，免死。 上谕曰： 捕盗责在将吏。令族正举首，设将吏何用？族正皆土豪，假以事权，将何所不为？福建多盗，当严治。若行劫后尚许自首免死，何以示儆？二条俱属错谬。 
五十五年，高宗八旬万寿，台湾生番头人请赴京祝嘏，嗣曾以闻，命率诣热河行在瞻觐。十一月，回任，次山东台庄，病作，遂卒。
陈步瀛，字麟洲，江南江宁人。乾隆二十六年会试第一，选庶吉士，改兵部主事。累擢郎中，外授河南陈州知府。再迁山西按察使。寻以山西狱讼繁多，改命长麟，仍留步瀛兰州道。旋授甘肃按察使。
萨拉尔回苏四十三乱既定，四十九年，盐茶厅回田五复据石峰堡为乱，总督李侍尧率兵讨之，以步瀛从，捕治诸乱回家属。旋奏令赴安定、会宁督饷，行次隆德，闻副都统明善战死高庙山，步瀛以静宁、隆德、平凉诸州县当下陇要冲，静宁驻兵三百，请益兵。步瀛调固原兵五百赴平凉、隆德守，为犄角；复往静宁收明善馀兵守隘，上奖许之，寻谕： 步瀛兵事径行陈奏，不必拘体制。 步瀛奏： 臣收明善馀兵，尚存九百有奇。石峰堡回越隆德犯静宁，平凉知府王立柱督兵民击之，回退据翠屏山。静宁距省五百馀里、中间会宁、安定为粮运要道。虑回自静宁南窜袭我师之后，已禀督臣发重兵防护。 旋疏报静宁围解，并筹济南、西二路官军粮饷药弹，称上旨。上命大学士阿桂视师，以福康安代侍尧为总督。上谕以军事谘步瀛，擢布政使。福康安奏： 步瀛明白诚实，督饷甚力，但才具不如浦霖。 命调安徽布政使。事定论功，赐孔雀翎。
江、淮大饥，民胁众劫夺。步瀛行县，督吏赈恤，而捕治其不法者，自夏迄秋，事渐定。步瀛以劳瘁致疾，五十四年，擢贵州巡抚，疾大作，卒。
孙永清，字宏度，江南金匮人。乾隆三十三年举人，授内阁中书。永清未入官，尝佐广东布政使胡文伯幕。土司以争袭相讦，验文牒皆明印，大吏欲以私造符信罪之。永清具稿请文伯力陈，得免者二百馀人。旋充军机处章京，撰拟精当，事至辄倚以办。迁侍读。四十二年，云南总督图思德奏缅甸将遣使入贡，上遣大学士阿桂往莅，以永清从。缅甸使不至，阿桂令永清撰檄谕之，送所留守备苏尔相还。四十四年，授刑部郎中。考选江西道监察御史。四十五年，超授左副都御史。授贵州布政使。奏言柞子厂产黑铅，课馀三十馀万斤，请以十万斤运广。四十九年，署巡抚。又奏： 柞子厂黑铅，例於四川永宁设局收发，课馀三百万斤，请岁以五十万运存永宁。 
五十年，擢广西巡抚。劾新宁知州金垍等逋税，按察使杜琮、盐道周延俊等并坐夺官。五十二年，台湾民林爽文为乱，徵广西兵，永清奏： 兵出征，在例马兵赏、借银各十两，步兵赏、借银各六两，请於借银留三两为制衣。 命议叙。五十三年，藤县狱系盗梁美焕谋穴墙逃，捕得，永清令立诛之，奏闻，上谕曰： 狱囚反狱劫狱当立诛，若钻穴越墙，祗求苟免，不得与此同科。今之督抚皆好杀弄权，永清失之太过。 
安南阮惠为乱，国王黎维祁出亡，其臣阮辉宿护维祁母、妻、宗族至龙州，永清及总督孙士毅疏闻。士毅寻发兵讨惠，永清出驻南宁，奏太平设军需局，以福建延建邵道陆有仁、桂林知府查淳董其事。五十四年，维祁复国，使迎其母、妻、宗族，永清为具行李，并传上旨赉锦缎、绸、布及白金四百。谕奖永清自驻南宁，弹压边关，筹办饷糈，措置得宜，赐孔雀翎。
士毅师败还，福康安代为总督。永清与福康安奏： 安南用兵，关内外支放银百万、米八万馀，逐款详覈，例可用而未用，或用不及数者，以实用之数具报。如有军行紧急，略有变通。与例不符者，仍如例覈减。 上谕令以实为之。秋，以广西秋审册自缓决改情实凡三案，谕责永清宽纵。东兰州安置台湾降人郑管、陈廷乘舟走，追捕，以溺水报。上命夺知州黄图等官逮讯，永清坐降调，命留任。
是时阮惠更名光平，上封为安南国王，请以来年诣京师祝万寿，使阮宏匡等叩关入贡。永清令在太平候旨，疏闻。上令光平使臣於来年灯节前至京师，与外藩蒙古等一体入宴，责永清拘泥。永清旋奏光平使臣自桂林北行。上察广西学政潘曾起不称职，以谘永清，永清言曾起性情褊急，未惬士心。上责永清不先奏劾，以方料理安南内附，光平将入觐，不遽易人，罚养廉二年。五十五年春，光平又以新赐印并御制诗使叩关入贡，永清疏以应否令光平使诣京师请旨。上谕曰： 光平遣使陈贡，自应令诣京师，何必奏请？ 永清又奏太平、南宁、镇安三府与安南接壤，请屯兵防隘，立栅开壕，分隶龙凭、馗纛二营管辖，报闻。四月，光平入关，以其子光垂、臣吴文楚从，奏闻，上嘉之。寻卒。
弟藩，监生。以四库馆议叙，授中书科中书。官至安徽布政使。子尔准，自有传。
郭世勋，汉军正红旗人。初自笔帖式擢吏部主事。选福建龙岩知州。五迁湖南布政使。乾隆五十四年，擢贵州巡抚，调广东。上谕曰： 广东有洋商盐务，为腥膻之地。世勋操守廉洁，治事勤实，务慎持素履。 监临乡试，奏额送科举多取数百名，经费由督抚捐赀备办，谕国家无此政体，不允。奏禁大黄出洋，西洋各国岁不过五百斤，琼州、台湾亦如之；暹罗、安南贡船至，亦五百斤。五十五年，总督福康安入觐，命世勋署两广总督。劾雷琼镇总兵叶至刚误民为匪，左江镇总兵普吉保滥刑毙命，皆论罪如律。参将钱邦彦巡洋崖州，遇盗被戕，上以福康安诣京师后，世勋不能整饬，严斥之。
暹罗国王郑华咨： 乾隆三十一年被乌图构兵围城，国君被陷。其父昭克复旧基，十仅五六。旧有丹蓍氏、麻叨、涂坯三城，仍被占据。请代奏令乌图割还三城。 乌图即缅甸。世勋以其非礼妄干，留其使广东，奏闻。上命军机大臣拟檄，略谓： 故缅甸酋懵驳与暹罗诏氏构兵，非今国王孟陨事。暹罗又系异姓继立，不直追问诏氏已失疆土。天朝抚驭万国，缅甸固新封，暹罗亦至华嗣掌国始加封爵，宜释嫌修好，共沐宠荣，不得以非分干求，妄行琐渎。 命世勋与福康安联衔照会，并告来使，但云： 札商福康安，未经代奏。 
五十六年，世勋奏洋船准携炮，内地商船不准携炮。上谕之曰： 商船出洋，携炮御盗。不特各国来船未便禁止，即内地商船遇盗不能御，岂有束手待毙之理？祗令海口将吏察验，不可因噎废食。 上以广东多械斗，谕世勋稽察化导。有步文斌者，以罪配德庆州，传习邪教，世勋捕得四十馀人送京师。上谕以其渠送京师，馀令世勋系狱，候刑部拟罪。
五十七年，安南国王阮光平咨言： 国境嵩陵等七州毗连云南开化，莫氏旧人黄公瓒父子据守，夤缘内附，籥恳代奏详察。 使至龙州，龙州通判王抚棠以所请非分，发书驳还。世勋奏闻，上嘉抚棠，赐大缎奖之。光平又以黎维祁弟维祗结土酋农福缙为乱，遣兵剿灭，具表献捷。表内并言： 维祗为乱，因维祁从人丁迓衡等为维祁通消息，请按治维祁罪。 世勋以光平所言臆度无凭，对扬失体，照会令将表文删节，缮正奏闻。上已先得巡抚陈用敷奏，令谕光平具确据，并通消息者何人，送京师按治，命世勋遵前旨照会光平。五十八年，暹罗、安南贡使至，世勋遣吏伴送诣京师。上以所派职卑才庸，虑为外藩所轻，降旨申饬。潮州总兵讬尔欢请观，例具清字摺，朱批令来见。世勋奏委署总兵，译汉文为俚语，上赐荷包愧之。
英吉利遣使入贡，请遣人留京居住，上不许，虑英吉利贡使还经广东复多所陈乞，时已授长麟两广总督，命与世勋和衷商榷。寻奏英吉利贡使请在黄埔盖房居住，已严行拒绝，并禁内地奸民指引勾结，上赐荷包奖之。五十九年，入觐，途次病作，至京师卒，赐祭葬。
毕沅，字纕蘅，江南镇洋人。乾隆十八年举人，授内阁中书，充军机处章京。二十五年一甲一名进士，授修撰。再迁庶子。三十一年，授甘肃巩秦阶道。从总督明山出关勘屯田，调安肃道。擢陕西按察使。上东巡，觐行在，备言甘肃旱。谕治赈，并免逋赋四百万。擢布政使，屡护巡抚。师征金川，遣沅督饷，军无匮，授巡抚。河、洛、渭并涨，朝邑被水。治赈，全活甚众。幕民垦兴平、盩厔、扶风、武功荒地，得田八十馀顷。濬泾阳龙洞渠，溉民田。嘉峪关外镇西、迪化士子赴乡会试者，奏请给驿马。置姬氏五经博士，奉祀文、武、成、康四王及周公陵墓。修华岳庙暨汉、唐以来名迹，收碑碣储学宫。屡署总督。四十一年，赐孔雀翎。四十四年，丁母忧，去官。四十五年，陕西巡抚缺员，谕： 沅在西安久，守制将一年。命往署理，非开在任守制例也。 
四十六年，甘肃撒拉尔回苏四十三为乱，沅会西安军伍弥泰、提督马彪发兵讨之。事平论功，赐一品顶带。甘肃冒赈事发，御史钱沣劾沅瞻徇，降三品项戴。四十八年，复还原品，寻实授巡抚。四十九年，甘肃盐茶厅回田五复乱，沅遣兵分道搜剿。上命大学士阿桂视师，沅治军需及驿传供亿，屡得旨奖励。
沅先后抚陕西十年，尝奏： 足民之要，农田为上。关右大川，如泾、渭、灞、浐、沣、滈、潦、潏、河、洛、漆、沮、汧、汭诸水，流长源远。若能就近疏引，筑堰开渠，以时蓄泄，自无水旱之虞。古来云中、北地、五原、上郡诸处畜牧，为天下饶，若酌筹閒款，市牛羊驼马，为畀民试牧；俟有孳生，交还官项，馀则畀其人以为资本。耕作与畜牧相兼，实为边土无穷之利。 议未行。
五十年，调河南巡抚。奏： 河北诸府患旱，各属仓储，蠲缓赈恤，所存无多，请留漕粮二十万备赈。 既又请缓徵民欠钱粮，并展赈，上温谕嘉之。命诣胎簪山求淮水真源，御制淮源记以赐。五十一年，赐黄马褂。授湖广总督。伊阳盗秦国栋戕官，上责沅捕治未得，命仍回巡抚。五十三年，复授湖广总督。江决荆州，发帑百万治工。沅奏： 江自松滋下至荆州万城堤，折而东北流，南逼窖金，荆水至无所宣泄。请筑对岸杨林洲土坝、鸡嘴石坝，逼溜南趋，刷洲沙无致雍遏。 又请修襄阳老龙堤、常德石櫃堤、潜江仙人堤，凿四川、湖北大江险滩，便云南铜运。
五十九年，陕西安康、四川大宁邪教并起，称传自湖北，沅赴襄阳、郧阳按治，降授山东巡抚。上以明年归政，令督抚察民欠钱粮豁免，奏蠲山东积逋四百八十七万、常平社仓米穀五十万四千馀石。六十年，仍授湖广总督。
湖南苗石三保等为乱，命赴荆州、常德督饷，以运输周妥，赐孔雀翎。嘉庆元年，枝江民聂人杰等挟邪教为乱，破保康、夹凤、竹山，围襄阳，沅自辰州至枝江捕治。当阳又陷，复移驻荆州，上命解沅总督。旋克当阳，获乱渠张正谟等，复命沅为总督如故，予二等轻车都尉世职。寻奏乱渠石三保、吴半生、吴八月等皆就获，惟石柳邓未获；请撤各省兵，留二三万分驻苗疆要隘。上谕曰： 撤兵朕所原，但平陇未克，石柳邓未获，岂能遽议及此？ 寻获石柳邓。上命沅驰赴湖南镇抚。疏言： 樊城为汉南一都会，请建砖城，以工代赈。 二年，请以提督移辰州，增设总兵驻花园汛。寻报疾作，手足不仁，赐活络丸。旋卒，赠太子太保。四年，追论沅教匪初起失察贻误，滥用军需帑项，夺世职，籍其家。
沅以文学起，爱才下士，职事修举；然不长於治军，又易为属吏所蔽，功名遂不终。
论曰：富勒浑、秉恬、鄂宝餫金川之军，绩当临清之乱，图思德招缅甸之使，步瀛御石峰堡之变，嗣曾肃台湾之政，永清受安南之降，世勋屡卻暹罗、安南干请。若英吉利入贡，中外交涉，於此萌芽。川、楚教匪，沅当其始，久而后定。诸人者皆身膺疆寄，与兵事相表里，功罪不同，赏罚或异；欲求其事始末，固不可略焉，故类而录之。
