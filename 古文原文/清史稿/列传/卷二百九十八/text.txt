列女四
长山铺烈妇胡二妻唐之坦妻曹李岸妻焦方引耍妻毛林其标妻韩冯云勷妻李曹邦杰妻张林守仁妻王张四维妻刘李长华妾吴周兆农妻王陈国材妻周吴廷望聘妻池李正荣聘妻霍项起鹄妻程于某妻蔡张义妻李黄敬升妻王伊嵩阿妻钮祜禄氏张廷桂妻章郝某妻单陈广美妻李贺邦达妻陆郑宗墩妻陈任有成妻陈丁三郎妻丁采芹妻孙王如义妻向狄听妻王林邦基妻曾钱瀞甫妻汪谢作栋妻王缪文郁妻邱黄寿椿妻管冯桂增妾李黄翥先妾彭方恮妻赵姚森桂妻宋惲毓华妻庄弟毓德妻许侄宝元妻袁曲承麟妻袁尹春妻张李氏陈三义妻王游开科妻赵孙崇业妻金张某妻田张氏女汤氏女沧州女张氏孙大成妻裔杨某聘妻章孟黑子妻苑北塘女蓝某妻芮氏女乐某妻左萧氏黄氏女吴氏女顾氏张氏许会妻张赵海玉妻任殷氏嘉兴女王某妻李何先佑妻孙邢氏迁安妇白镕妻尹林氏洪某妻徐敖氏涂氏吴氏杨氏赵氏王氏许氏梅氏张氏秦某妻崔李某妻管王某妻徐陈潜聘妻崔朱承宇妻曹陈有量妻海樊廷桂妻张李有恒聘妻杨陈某妻刘埜妻李曲氏女宋氏五烈女龚行妻谢女巧杨文龙聘妻孙梁至良妻郑郭进昌妻李龚良翰妻陈王均妻汤李氏女翠金张元尹妻李张检妻颜万某妻曾李继先妻侯田氏女马某聘妻苗高日勇妻杨罗季儿妻刘氏女锺某妻蔡段举妻卢王某妻刘张良善妻王李青照妻张姚际春女王敦义妻张陈维章妻陆何氏女谢亚焕妻王张树功妻吴郭某妻李赵谦妻王郭氏女何氏女沈鼎猷妻严铁山妇汪氏女贺氏女冯光琦女郭君甫妻吴黄声谐妻王徐惟原妻许柯叔明妻巩胡某妻裘陈儒先妻李白洋女高氏妇段吴考女曹氏女刘廷斌女张氏女孙妪陈氏婢邱氏婢董氏任氏卢尚义妻梁白氏王氏秦士楚妻洪张氏婢杨氏婢江贵寿妻王张禄妻徐任氏婢郑氏女王氏婢徐氏女丁香江金姑罗氏陇联嵩妻禄者架聘妻直额罗廷胜妻马罗朝彦妻刘安于磐妻朱后妻田田养民妻杨李任妻矣鄂对妻热依木索诺木荣宗母麦麦吉坚参达结妻喇章次妻夭夭沙氏女嘉义番妇施世翟妻苗
长山铺烈妇，无姓氏，不知何许人。李自成南奔，驱荆、襄之民以从，妇与其夫俱被掠。行至江夏长山铺，其夫道殕，妇仅馀一珥，出以乞人求瘗其夫，有少年应焉。瘗既，竟欲强其妇从去，妇入穴枕其夫恸哭，触颡流血，以土自掩，曰： 乞并瘗我！ 众挽之不起，日暮，风雨至，乃委去。平明往视，则血被面死矣，众因并瘗之。
胡二妻，失其氏，吴洞庭人。妇父，舟人；胡二，农也，有母，兄若弟皆别居。妇与二曰： 吾夫妇各减数口食，犹足以饱母，有如母但一子，不独养，又谁养乎？ 夫妇忍饥养母，时时具甘脆。母丧，求地以葬。夫妇勤，岁倍收，始有居室，而二病瘵。乡好鬼，妇独不信，奔走医药。二病甚，妇曰： 我闻粪苦者生，甘者死。 尝之而甘，二竟死，无子。妇计兄公一子，叔二子，诣叔，匄其次为后，姒不可。居数月，兄公举次子，又诣兄公曰： 吾女三岁，乳未尽，今兄公举次子，天其欲使吾夫得有后乎？ 兄公颔之。妇归语父，贷百钱，将祀其夫告立后。其父欲嫁妇，不许，且骂之，兄公亦中悔，妇乃自经夫柩侧，时康熙五年十二月。明年，县人黄中坚等为敛钱，与其夫合葬。
唐之坦妻曹，海宁人。康熙十五年秋，之坦卒，曹矢死，治衣衾必有副。食砒，不死；屑钱吞之，又不死。既敛，复饮滷，吐下而解；乃不食二十二日，夜投舍傍池，家人出之，死矣，顷复苏。曹谓其舅、姑及母曰： 大人爱我，乃苦我也！ 於是复饮食，操作如常，织自制衣一称，婢乞馀布，不与。家人窃议曰； 数尺布，尚惜之，宜不死矣！ 及冬，黄梅方花，曹视而叹，为赋诗，美其不落，复不食。至岁除，出馀布缢之坦柩旁，乃死。
李岸妻焦，睢州人。姑严，织纫炊舂皆焦任之。岸卒，方敛，焦缢，遇救；比葬，再缢，再遇救，乃操作如平时。卒哭，拜墓归，复缢，乃死。
方引耍妻毛，遂安人。父际可，为祥符知县，而引耍父象瑛官编修。引耍病瘵，自京师诣河南，既婚，未三日卒。家人闻毛许引耍死也，闲之密。一日，登楼自掷坠地，呕血，绝复苏，遂归于方氏，促为引耍营葬。久之，地始定，葬有日，于是谓其人曰： 吾葬当同是日也！ 遂不食，家人喻之百端，起辞祖姑及舅及母皆四拜，终不食，十九日乃卒。时康熙二十九年二月癸亥朔，距引耍丧十年。
林其标妻韩，福清人。其标贫，依姊居，鬻餈自给。邻媪乞之粟，韩曰： 是必偿！ 其标病，韩代鬻餈，垂芦帘自蔽。少间，析麻苎为布，以易米若药。其标语韩曰： 吾以贫累汝，终且以死累汝！吾死，汝自为计。 韩痛绝不能语。其标死，韩告其姊曰： 乞办两棺，并觅一抔土，俾夫妇相依！ 尽散器物偿邻媪，遂自经。
冯云勷妻李，武定人，大学士之芳女。李年十五，適云勷。事舅姑谨，立侍竟日，无怠，命坐则坐，命退则退。之芳督浙江，当耿精忠叛，驻军衢州，传语汹汹，李独谓贼不足平，坦然无惧。云勷卒，无子，李方举次女，矢死，遂不饮食。其兄延医，手为调药，拒不纳。越数日，令侍者扶行，傍柩侧，遽绝。
曹邦杰妻张，镇宁州人。邦杰早卒，张为文以祭，曰： 呜呼！痛妾命之不辰也。幼失严慈，抚育无人，形影伶仃，莫可言状！幸得于归夫子，庶几夙夜事之，百年守之。忆吾父择婿时，亦曰： 吾女幸矣，终身之仰望者非婿耶？如宾如友，同心而同德者非婿耶？ 私心自庆，在妾尤深。孰意甫归故里，遽婴疢疾，妾向之喜者，化而为忧，忘餐废寝，祈以身代。而天不假年，黄粱一觉，羽化升矣，伤心哉！夫子之人，如金如玉，夫子之文，如海如潮。而今巳矣，不可复见矣！天耶人耶？孰为之耶？礼称未亡人，妾不忍未亡也。诗云： 之死靡佗。 妾惟知之死也。九原匪远，妾必从之。呜呼！凄凄恻恻，踽踽凉凉。拊膺呼号，瞻望无将。临风洒涕，对景悲伤。削骨代笔，曷罄衷肠！夫子乎，其知之乎？何不飙轮少待，使妾欲追而难迹乎？灵其不寐，庶鉴妾心。 邦杰死三日，张遂殉，康熙三十七年事也。
林守仁妻王，侯官人。守仁以优贡生客死京师，无子，女汀哥，前室出也。王矢死。逾年，守仁丧还，王治丧竟，一日，为汀哥制履成，叹曰： 生一日，当作一日事。 因语汀哥曰： 母去，儿无恐，但岁时具杯酒，一脡肉，母当归，不相哧也。 顷之，午食竟，入室自经，藏香屑袖中，解尸气也。
张四维妻刘，四维，钱塘人；刘，汉军，失其所隶旗。四维父商於广东，挈四维以行。刘父官潮州知府，见四维幼慧，因与论婚。四维父丧其资斧，而四维长多病，遂跛，刘父母欲别择婿，刘矢死，父母莫能夺，乃召四维就婚。刘既失父母欢，姊婿达官子，相侮，刘劝四维挈以归。刘辞父母，奁具一不取，勤苦作画刺绣易薪米，四维亦力学，举于乡。康熙五十九年，四维试礼部，不第，卒於京师，刘闻，遂殉焉。
李长华妾吴，长华，郓城人；吴，封丘人。幼孤，为人卖入娼家，矢死不从，其兄赎以归，为长华妾。长华以选人客京师，居八年，贫病死，其友检讨孙勷为具敛，吴饮鸩，勷往救，诫毋死，待长华子迎丧。后十馀日。长华子迎丧至，知其事，亦劝毋死，且将以其子为之孙，吴即夕自经死。勷葬长华广宁门外真空寺侧，以吴祔。
周兆农妻王，长沙人。兆农樵于山，大风拔木，被创死。遗腹生子，母家悯其贫，劝改適。王拜姑，泣而言曰： 儿不孝，敢以呱呱者累老人！ 语未竟，大恸。姑知其且死，夜与俱寝，稍寐，闻有异，呼家人蹋户入，火之，见王头系于床，右手握拳，爪陷掌，左手指床上儿。死时年十九。
陈国材妻周，江宁人，居扬州。归国材逾月，遽卒，周日夕居丧次，誓从死。籍遗财授其族子曰： 明年寒食，以一卮酹我夫妇。 其父往慰喻之，周曰： 儿无舅姑，无子，客居无所依，义当死，父勿误儿！然儿死不忍伤肢体。 遂吞金环二，不死；时周羸甚，饵大黄，冀暴下死，反下所吞金环。乃不饮食，七日，犹坐语；又数日，眸陷欲枯，目光注国材棺不转，两手据席爬搔，席草寸寸碎裂。不饮食二十日，雍正九年三月癸未卒，距国材死五十有一日。县人为葬孙大成妻裔墓侧。其先又有烈女池、霍，四冢比立如鳞次。
吴廷望聘妻池，江都人。廷望从军战死，廷望父欲以妻其幼子，使其从母喻意，池不可，自经。
李正荣聘妻霍，甘泉人。生十九年，事父母孝。许字正荣，才十日，而正荣卒。霍号恸自杀。二女之葬，提督学政、右中允杨中讷为之铭曰： 蜀冈之巅，平山之侧，郁乎苍苍，凭高西望而叹息。曰有同县二烈女，此其幽宅。 裔自有传，葬在池、霍后。
又有项起鹄妻程，亦扬州人。程嫁三月，起鹄行贾，死广西，讣闻，程自经。州人葬其侧，合为祠，号 五烈 。
于某妻蔡，名贞仙，金坛人。年十九，将嫁而婿病，卜者言： 迎妇吉。 贞仙母难之。贞仙请于母曰： 彼欲已病而违之，非义。 乃行，而婿病不起。及敛，纳钗一、钏一於棺，自经棺旁，救不死；讽姑为翁置媵，姑从之，且使主家事。忌者谮之，因辞于姑，忌者遂言是且有他志，乃矢死。取所读书、所为诗词尽焚之。钗于髻，钏于腕，旦起袭故衣，问安于姑所，辞色如常时。午侍食，既撤，入室缢。时乾隆二年六月壬戌，年二十五。贞仙有从父尝过视贞仙，问曰： 闻舅姑以谮常挫汝，有之乎？ 对曰： 否，古贤妇未有讼其舅姑者，即死，毋有他言。 
张义妻李，交城人。义坐罪当斩，免死，遣广西义宁，李与偕。义死遣所，李具棺以敛，以遗金上县。至夕，呼邻媪共宿，俟其熟寐，赴水死，时乾隆五年九月辛未。县具其事上巡抚，巡抚以闻，下礼部，礼部议： 殉夫者令甲有明禁，惟李以从夫罪遣，孤踪殉节，非激烈轻生比，请旌表。 得旨： 依议。 
黄敬升妻王，昆山人。敬升贫，客授，王佐以绩，食不足，制辟蚊药，鬻诸市。敬升病疫，一日门不启，邻人坏垣入视，敬升死于床，王死床下，儿卧地号，胸系王书，略言： 贫不能敛其夫，食制药红砒以殉，冀有恻隐者，敛夫育儿，身填沟壑不恨！ 有士人为敛其夫妇，将儿去，育以长。
伊嵩阿，拜都氏，满洲镶黄旗人；妻希光，钮祜禄氏，正白旗人，总督爱必达女也。伊嵩阿为大学士永贵从子，早卒。方病时，希光割股进，终不起，许以死。爱必达、永贵共喻之，誓毕婚嫁乃殉。为伊嵩阿弟娶，嫁女妹及二女，次女行之明日，自缢死。张遗诗於壁，略谓： 十载要盟，此日当报命。 乾隆四十六年三月事也。永贵疏闻，高宗为赋诗，旌其节。
张廷桂妻章，名孔荣，廷桂，常熟人；章，秦安人。廷桂父为吏陕西，初娶魏，其父宰秦安，廷桂从焉。既归，避事，复游秦安，因赘于章。居八年，事解，乃以孥还。廷桂贫，恒出客游，卒於抚宁。丧归，章为营葬。既窆，将自投穴中，为家人所持。章一女字催凤，廷桂从弟廷梅，许生子为立后，乃依廷梅居。廷桂尝入赀牒授主簿，或购其牒，章曰： 吾以贫鬻牒，罔国家，罪也，况夫名，其可二耶？ 遂焚其牒。既终丧，复自经。家人觉，解之。次日既夕，赴水死。
死时为绝命辞数章，词旨哀恻，其卒章曰： 忆往事兮，双泪沾巾。想当年兮，妾病沉昏。感君爱兮，信誓殷勤。云妾殁兮，君必亡身。嗟今日兮，命不由人。君先亡兮，妾岂偷存！痛万里兮，生会无因。轻一命兮，地下从君。求神明兮，引我孤魂。觅天涯兮，不惜艰辛。得伴君兮，死亦欢欣。十七年兮，夫妇深恩。食糟糠兮，敢怨君贫！中路诀兮，命蹇时屯。丧葬毕兮，不死何云？伤幼女兮，失母谁亲！死为君兮，此外奚论？ 
又留书与廷梅曰： 初闻讣，即欲死，念无后，无人主丧葬。今服除，死更无馀事。前议叔生子为立后，毋诳我！家贫，止田十四亩，当以十亩与所后子，四亩与催凤，遗十金为我埋先夫茔次。 催凤旋殇，廷梅亦不为立后。后二十年，县诸生柏渭、吴庆长等始为合葬。
郝某妻单，永宁人。郝奇丑，眇小，且跛，一目，口不能言。御小车，遂呼曰小车，而单美，邻妇恒讪焉。单曰： 夫可憎乎？吾命也，请勿再言！ 单躬纺绩，养舅姑，育子。舅姑死，鬻所居破屋以葬。尝数日不举火，族人悯之，予荞麦数斗制饼以鬻，分其馀以饱。乾隆五十年，岁饥，单为邻妇佐女红，贷馀食食夫及子。逾年，夫疫死，子亦殇，单裂席裹尸，以木杴掘坎瘗焉。杴折，手捧土，瘗毕，血殷地。乃号曰： 天乎！单氏事毕矣，而犹生乎？ 坐破窑中，饿数日死，年二十六。族人瘗之夫侧，里称贤妇墓云。
陈广美妻李，河内农家女也。生二十四年而归广美，广美已病，李与异室居，侍疾甚谨。事舅，日具饍甚恭。阅三月，广美死。母往视之，且语之曰： 儿虽嫁，犹处子也，何患无佳婿？ 李誓不更適。葬之明日，出厨刀，嘱舅砺焉。曰： 为翁作面，虞其钝也。 其舅竟砺以授李，李阖户。其舅知李且死，排户入，见李犹立，右手握刀，首堕负于背，几不属，血从鬓间溢，殷地。其舅疾呼，族邻毕至，其母亦至，乃仆。李死嘉庆五年四月丁未。
贺邦达妻陆，震泽人。待年於贺氏。邦达病，舅姑用卜人言，使成婚，逾月而邦达死。或语其舅姑： 妇虽婚，犹处子也，盍为择婿？ 陆闻，集族姻出拜，誓毋贰。居三年，语姑曰； 我夜数梦吾夫，岂魂魄常从我耶？ 遂入室自缢死。时嘉庆十六年四月辛酉，陆年十九。
郑宗墩妻陈，名淑定，长乐人。宗墩客他县，舁病归，卒，无子。陈求死，父喻止之。陈力织，葬姑及宗墩。舅以居隘，命归依父。嘉庆二十五年，父卒，还省舅。退告叔弟曰： 兄殁十二年矣，未亡人惧伤吾父心，久而不死。今已矣，舅老，有叔在。叔能以子为兄后，兄其瞑乎！ 遂缢。
任有成妻陈，萧山人。有成无昆弟，贾诸暨，卒，亦无子。舅姑命归母家，将徐夺其志，陈矢死不可。力积赀为舅卜妾吴，逾年而有子。舅姑卒，陈与吴居，育夫弟。
钱仪吉为作二陈传，谓： 当死生危苦之际，进退合度，得礼意云。 
丁三郎妻，失其氏，宜兴人。嫁逾年，夫死，不哭亦不拜，家人莫测也。后四十九日，既奠，妇出就案前立，视其主，久之，拜，拜时若呼三郎，遂伏地不能起，掖之，则已死。
丁采芹妻孙，震泽人。嫁半年，采芹病瘵，舅姑谓妇命凶，诟骂之。孙饮泣，脱簪珥，具汤药。采芹病日笃，谓孙曰： 我且死，所不能瞑目者为汝耳。汝无子，家贫，母家亦无可依，当奈何？ 孙泣曰： 我念之熟，恐戚君，故不敢言。人孰不死，死贵得所，当先待君地下耳！ 采芹垂泣不答，孙乘间自缢，道光六年四月也。采芹乃扶病而拜曰： 从我于既死，不若殉我於将死，烈哉！ 三日采芹亦死。
王如义妻向，涪州人。幼能为诗文。如义，农家子，向恒劝之读。道光十六年，如义暴卒，姑喻之嫁，矢以死。舅病，为刲股。家益贫，将强遣之，二十三年三月戊申，自沉荷花滩死。将死，为绝命诗十首，其序曰： 妾涪陵向氏女，適王氏，未一年，而夫即世。昨岁翁又不幸。孤苦茕独，人劝以非礼，衣食事小，名节事大，惟一死以明志。夜题诗十首，藏笥中，他日阅妾诗，毋累阿姑也！ 及入水，粘一纸桥柱，书五字，曰 名节江中见 ，死时年二十五。
狄听妻王，名甥。听，溧阳人，道光九年进士，官至广西道监察御史；王，江阴人。十九年七月，听卒官，八月，子骢殇，九月丁巳，王缢。王幼承父苏教，通经史大义，能诗。将殉，作书告听诸同岁，略言： 夫亡当即死，诸君俱言抚孤重，故未敢尔。孤又夭，复何言？念两世单传，不可无后，今已立后，可报舅、姑、夫子地下！ 王尝抚从女，年十七，已许字，留金嘱遣嫁。又谕所后子，期明年以丧还葬，与前母三棺同穴，以殇祔。并令斥赀佽祖祠，成父志。书末题曰： 我自归家去，人休作烈看。 康熙间钱塘林邦基妻曾所为绝命诗也。
曾，名如兰，邦基卒，曾立其兄子为后，葬舅姑毕，具牒上县请死，知县慰止之。后十日，题辞，吞金殉。
钱瀞甫妻汪，武进人。善女工，所入足自给。而瀞甫博，倾其赀。其姑严，虽寒饿不敢告也。夜风雪，家人皆卧，薄絮衣篝灯守后户，待瀞甫。尝以除夕跪而谏： 无更博。 瀞甫为少止。后客死馀干，汪请立后，所当立者不可汪意，乃勿复言。葬毕，自经死。未死前一日，以十碗致某医，曰： 我为人无所受恩，惟是人尝诊我，以是偿也。 
谢作栋妻王，孟津人，王家白鹤镇，作栋家南朱村。作栋卒，王将殉，祖姑及舅姑勉以抚孤。王朝夕奠，必抱其孤拜，哭涕如雨。祖姑闻之，为辍食，王乃饮泣，不敢声。丧终，其孤殇，祖姑亦殁，王归诀父母，父母慰喻之。道光二十二年四月辛巳，作栋死三期，先日王哭于墓，誓死。晡，尽以衣物与二女妹，夜中缢。晨，众蹋户入，一镫置高处，照屋梁，板障其外，王内衣皆密纫，貌如生。
缪文郁妻邱，吴江同里人。同里有敝俗，岁二、三月祠刘猛，将舆以出，少年傅粉墨为妇人，参错仪卫。闻文郁故磨豆家佣，与其役。日昳过门，女伴呼邱出观，邱以为耻，恚，阖户。文郁归，戒毋更出。越宿，文郁病，或恫以 神怒，且死 。邱曰： 聪明正直为神，岂以茫昧致人死者？吾夫未即死，即死，伍与俱死耳！ 数日，文郁竟死，邱迎母与居。三日，语母入市市楮，邱自缢柩侧。
黄寿椿妻管，寿椿，江苏华亭人；管，阳湖人，父光烈，母林，皆死寇。寿椿官江西德安典史，光绪二年，卒。时寿椿父如琳官浙江上虞梁湖巡检，管将寿椿丧挈子女以归。至曹娥江，距梁湖一日程，遣子女先行谒祖父母，管饮药死。
冯桂增妾李，桂增，临朐人；李，肃州农家女。桂增从左宗棠讨叛回马四，军其地，纳焉。桂增会师新疆，李留肃州，与部曲诸妇居。李御诸妇有法度，诸妇惮之，若部曲之事其帅。光绪二年正月，桂增克玛纳斯城，军寡，为贼所乘，战死。李方有身，日夜哭。既生子，逾年殇。桂增丧还，李迎奠丧甚恸，须臾仆，不语。视之，死，盖先时已仰药也。
黄翥先妾彭，翥先，锺祥人；彭，贵筑人，先为田兴恕婢。兴恕戍新疆，寄家秦州，翥先方知秦州，得彭以为妾。光绪二年，宗棠驻军秦州，翥先为主计，四年，卒。彭悉发箧，以衣物属翥先子，吞金死。
方恮妻赵，阳湖人。祖母方，节妇。父烈文，尝知易州，有文行。归恮，食贫，持门户。光绪四年，恮客游，遽卒。赵方有身，烈文迎以归，徐告之，恸绝，首触牖，将死，家人共宽喻之。既免身，生女，赵曰： 生女亦善，使我无系恋也。 后八日，自经死。
姚森桂妻宋，秦安人。森桂卒，宋入厨下自刭，血自咽出汨汨。姑入视，右手握刀，犹力作再割状。母至，束以帛，乃能语，曰： 死已决，毋缓我！ 引母手掩口鼻，又解带使缢，母手颤不可任。睹宋状至惨怛，乃饮以毒，毒自创溢。但闻宋咽中若曰： 斫我，斫我！ 久之，乃无声，遂死。
惲毓华妻庄，阳湖人。毓华死，庄饮药殉。毓华弟毓德妻许，毓德死，许绝食殉。毓华侄宝元妻袁，宝元死，袁先服毒，急救之，复绝食三日以殉。世称 惲氏三烈妇 。
曲承麟妻袁，承麟，沈阳人；袁，名桂珵，辽阳人。嫁未百日，承麟卒，袁仰药殉。
尹春妻张，歙人。初为黄氏婢，名桂喜。主妇程，知书，尝与诸娣姒说古列女事，桂喜窃听，辄称羡。既嫁而孀，遂矢死。诣肆求毒药，肆以他药予之，饮不死。市榇，卧其中，主妇泣喻之，对曰： 桂喜闻主母讲列女时，意已决，不可回也！ 卒不食死。
李氏，高密人。夫嘉猷，失其氏。嘉猷惑于谗，娶不与同室。及病，李奉事甚谨，祷于神请代。嘉猷闻而悔，遂死，李自经以殉。
陈三义妻王，掖县人。王未行，病而瞽，其父辞于三义，三义曰： 吾聘时未瞽也，聘而瞽，犹娶而瞽，其可弃乎？ 娶三年，王目良愈，三义寻卒。王曰： 夫不负吾，吾岂负夫？ 遂缢。
游开科妻赵，马边厅人。开科贫，赘於赵。赵有母及兄，皆厌之。赵脱簪珥别赁屋以居，食尽，不贷於母家。一日，赵还省母，方食，开科至，赵推食与之，母及兄逐开科，禁赵毋归，且言： 此饿莩死，何患无家？ 赵缢死。
孙崇业妻金，赤城人。崇业嗜酒，不治生，金劝之不听。顺治中，岁祲，崇业计鬻金，阳语当偕诣戚属。金察其诈，曰： 汝乃忍嫁我，我嫁必且死。然至汝家二十馀年，讵忍恝然行？盍沽酒为别！ 崇业出沽酒，金抽刃断喉死。
张某妻田，万全人。夫游荡，田屡谏。一日叹曰； 我生不能劝，死或忆我言。 因仰药死。死时犹呼其夫，劝改过。
张氏女，娄县人。农家女。嫁鲁氏子，姑与夫迫使为汙行，不从，箠楚冻馁，凡三四年，志不变。康熙二十六年三月，其夫将劫以他往，夜入万安桥下水中死。
又有汤氏女，奉天人。有娼家为客娶之，使为娼，箠楚困辱，卒自杀。
沧州女，不知其姓，名黛城。年十五，鬻入娼家，使应客，不从，挞辱之，大骂。娼家支解之，弃尸于河。
张氏，都昌人。康熙十三年，耿精忠为乱，张之夫熊应鼎将从贼，张谏，勿听；质裙沽酒，以饮且劝，终不可。乃告于其族，矢死。应鼎入于贼，张自杀。
孙大成妻裔，江都人。大成母姣，二女嫁而归，皆与县吏通。迫欲汙裔，裔告大成，俱缢，救不死。裔归省母，告母状，持母袂哭。临去，检母奁，得青白线各一束，因曰： 儿必不辱母！ 俄县吏宿姑室，复呼裔，不应；姑詈，亦不应。县吏醉，裸而譟窗下。裔以青白线缀上下衣，复合为縆，缢。姑觉，不救，遂死。邻知其事，感泣拜裔尸。或语侵姑，姑反唇，众譁以告官。官庇吏，旌裔，葬平山堂右冈，而不竟其狱。后数十年，县隶以事辱裔兄子，死于水。裔兄痛子，亦死。
杨某聘妻章，字原姑，秀水人。年十九，县隶请婚，父不许，许杨氏。县隶与其徒譟于门，诬原姑与有私，原姑夜缢死。县吏欲宽隶，狱上，巡抚持不可，乃绞隶，旌原姑。
裔死康熙六十年四月戊申，原姑死嘉庆六年九月甲午。
孟黑子妻苑，黑子，大城人；苑，东安人。其姑素无行，会永定河决，工役大集，卖酒堤上。强苑与偕，苑不从，窘辱之。姑与恶少入妇室饮，妇终不可犯，姑益怒。妇度终不免，自沉死。夫行求其尸，四日，得之武清境。又四日乃敛。方盛暑，尸未朽也。
北塘女子，业磨豆为腐，母迫为娼；新河蓝某妻，失其姓，姑迫为娼：皆自杀。
武清芮氏女秉贞，宁河乐某妻左，并以姑迫与恶少暱，自杀。
萧氏，灵州人，为张文彩妻。文彩有友悦萧美，欲污之，萧力拒。友｛封心｝萧，谮诸文彩，谓萧不洁。文彩信之，绐萧归宁，与其友共杀诸途。后事雪，雍正十二年旌。
黄氏女，昭文人。嫁张氏子，为县小吏。其母有所私，迫女从之，日箠楚。或谓女： 盍归？ 女曰： 女既嫁，安归？待死而已！ 乾隆十六年夏，方暑，姑与所私裸而饮，女避，所私起持之。女大号曰： 奴敢污我！ 持案上酒器提之。姑怒，批其颊，复榜掠之。夜半，女入井死。
吴氏女，震泽人。丧父母，方六岁，字李氏而待年焉。稍长，美，李氏子行贾，久未归。姑悍，私于里豪。里豪啗姑金，欲得女。女勿从，姑挞之极楚。邻妪问其故，女不肯言。当暑，浴，姑纳里豪于室，键其户。女呼，不应，挟剪拒，创里豪，里豪持女亵衣去。女求死，姑操巨箠挞之，女引剪自，未殊。邻人戒其姑，毋急女。女与邻女款曲如平时，晡啜粥尽一瓯，邻女谓不死矣。夜漏二刻，自溺门外溪水死。时乾隆三十七年七月丁未。
顾氏，泰州人。夫张世英，日诲顾淫，顾不可。或贷世英钱，世英阴欲顾与私，沽酒饮贷钱者，嗾其母呼顾出，不应；与之酒，覆杯，恸。贷钱者亟去，其母搤顾吭，几绝。邻里咸愤，诉于州，世英乞悔过，以顾归。与其母益日夜迫之，顾饮滷，不得死。乾隆十六年十月戊戍，世英语顾： 冬无衣，盍如吾言？即得钱衣汝。 顾曰： 我宁死不辱。 世英恚，夜扼杀之，年十七。
张氏，丹阳人。夫陈彭年，嫁十年矣。彭年贫，欲嫁张，张涕泣不应；绐使出，而密使媒从，张觉之，号恸求死。逻卒以告官，官笞彭年，令张还母家。张曰： 我適陈矣，死生以之。 彭年益迫张，张度终不免，从容言曰： 我无如何，今当听尔！ 起随彭年走出村。塘水方盛，张跃入水死。死之日，为乾隆十九年六月戊辰。
许会妻张，颍州人。姑姣而虐，恶张端谨不类，日诟且挞，张事姑益恭。姑病，刲股以疗，姑虐如故。姑与邻寺僧通，欲乱张。姑匿僧室，召张入，而出键其户，张大号，僧遁去。翌日，自沉于井。有司捕得僧，论如律。乡人裂僧尸以祭张。
赵海玉妻任，名环，汝州人。姑故与邻人通，夜半，挟刃入任室，诟而免。亦井死，年十九。
殷氏，天津人，为同县邢文贵妻。文贵故无行，其母赵，姣。文贵初娶于，以贞慎不相入，出之。复娶殷，殷贞慎尤逾于，赵恶之，与文贵日捶楚，沃以沸汤，施燔灼焉，体尽溃。有司闻，使吏就视，殷拒不可。旋卒。有司收赵及文贵，论如法。
嘉兴女，失其氏，嫁卖酒家王氏子。姑当垆，习与酒人姣，惎女不应，乃裁抑不使饱。县中李氏母，故大家女，闻卖花媪言女事，愍女有志，辄令媪市胡饼畀女。一日见女饿，惫甚，而几上置餈果，媪怪女何弃不食，女曰： 李夫人饱我，哀我志也！此物西家以饵我，我有饿死耳，岂可食乎？ 李母病，且死，遗钱十馀缗周女。女感泣，语媪： 我终不负李夫人望！ 恶少艳女久，嗾姑将胁以威。女渐闻之。乃请于姑，代当垆。姑喜，授女户钥。数日，女夜启后户投水死。乾隆二十年六月事也。
王某妻李，字黑姑，天津人。姑不贞，与盐运使隶有私，计欲并污李。隶与姑饮，役李，李耻之，恒不如姑指。姑以他故詈且挞，待隶为之解，复示意李，终不可，而隶意未已。李枕侧置刀以自卫，姑逐其子出，夜持被就李共寝。夜半，启户纳隶，隶迫李，李呼，姑掩其口。取刀自刭，未殊，母来视之，复甦，语其故。并言： 方自刭，血溢，不知人。渐闻隶语姑，当言夫妇相争诟自戕，宜无知者。 越三日乃死，其兄告官，笞隶，不竟其狱，道光六年七月事也。
何先佑妻孙，桂阳人。先佑父在时，为先佑求塾师，授之读。未几丧父，其母以家政属塾师，因私焉。孙既归，尝晨谒姑，塾师在其室，孙趋而避。塾师与姑谋并乱之。塾师出，孙入，谏姑曰： 家虽贫，粗有门阀，翁勤苦终身，不得意，所属望者先佑。姑念翁与先佑，勿复近塾师。 姑惭，戒毋泄。孙曰： 妇所言为门户耳，虽先佑不敢告，第原姑终念妇言。 塾师既与姑谋，遂屡挑孙，孙以告姑，又谏，姑终毋纳。塾师入孙室，孙大诟，塾师阳避。孙欲还告其祖，忍未发。姑阳出，塾师复入孙室，潜抱持之。孙号，奋击。先佑入，塾师乃走。孙伤於胁，遂自经死。时乾隆二十九年三月。明年，狱上，斩塾师，徙其姑新疆。
邢氏，字福，濬县人。农家女也，而有容色。嫁袁显旺，姑姣，群奸聚其室，惊邢美，挑之，不从。其姑诱且诋，邢若为勿喻也者。谋益急，夜出，将赴水，风失道，遇同村人送还父家。父愿，与复至袁氏。群奸迫其父使具状，曰： 女再逃，杖死。 夜二鼓，群奸缚邢裸挞数百，邢有娠，不胜楚，求灭灯，死不恨。群奸縋邢於梁，而挞之益毒。五鼓灯尽，邢死。使显旺劙其颈，若自戕。官捕群奸，论如法。
迁安妇，不知其姓。夫行贾，翁耄，姑私於佣。佣计并污妇，稍近妇，妇色甚厉。乃与其姑谋，嗾翁污妇，妇不可，遂嗾翁杀妇。絮塞口，杙椓下体死。
白镕妻尹，亦迁安人。镕出为优，姑有外遇，迫妇，绝饮食，日啜米沈。逾月，姑缚尹，以炽铁烙下体。尹号，击其首，发皆燃，一目裂，遂死。
林氏，平湖人。嫁顾大，家乍浦汤山麓。顾大母故娼也，恶少往来其室，强林具茗，不可。母惎林，与诸恶少谋，必欲并污之，林窃出赴海。未至，值邻女，送之还；母益仇林，与大日共笞之，靳其食，不令饱。居年馀，为嘉庆九年正月，方改岁，恶少至，群饮，林复窃出赴海；既日受笞，且久饥，行不前。大追至，执以归，母遂欲杀林。撞以重器，腰肋俱折，复炮烙其下体。是月丙戌晦，林死。事发，论大如律。
洪某妻徐，金谿农家女也。姑与兄公有盗行，徐至未逾月，察得之，大戚。脱簪珥畀洪，嘱远行贾以避，屡谏姑，姑不纳，乃自经。
敖氏，凉州人，嫁驻防凉州旗人四十九。四十九有友相狎，丐与敖通，四十九许之，假以衣，夜入室，敖闻语，辨非夫也，夺户出，友遁。敖詈四十九，俟其出，自溺水甖中死。
涂氏，梁山人，嫁甘克桂。克桂游荡，破其家，涂以女红供日食。克桂负鹾贾钱，将以涂偿。一日，克桂从涂取故衣易钱以饮，醉归，涂泣，克桂掴其颊，曰： 行且鬻尔！ 涂曰： 吾矢死不往。 克桂挞之，两昼夜不已，涂自经死。
吴氏，彰化人，嫁康氏子。姑不贞，欲并乱之，吴不从；乃效治囚法，榜掠之无算，卒不为屈，剚刃其腹死。道光七年事也。
杨氏，江都木工女，嫁曹氏子。姑迫使为汙行，杨不从，乃绝其食，鞭之至累千。造诸酷刑，榜掠无完肤，创重死。邻以告县吏，笞其舅及夫，葬诸梅花岭下。
赵氏，桐城人，夫同县孙某。洪秀全兵将至，其夫降，受署置。咸丰十一年，秀全兵破桐城，其夫戴黄巾，被黄袍，乘马迎赵。赵望见，大恸曰： 汝非我夫也！父母遣我嫁乃诸生孙某，非作贼孙某也！且汝既读书为士人，岂不知孙氏望族，文武仕宦不绝，而失身降贼，意气扬扬自得，我不忍见也！ 起，投塘死。子数岁，从之下。
同时又有王氏，合肥人。夫缪锡畴，将降秀全，王力谏不听，自经死。
许氏，名领姑，歙人，夫亦县诸生。咸丰十年，贼至，其舅将降，许泣谏，勿纳，亦自经死。其舅后忤贼，举家皆为戮。
梅氏，名兰姑，不知何县人。嫁夫不肖，欲携以为豪家奴，梅不可；又使出乳人子为佣，亦不可。夫引僧入其室，梅力拒。邻以告官，官笞僧及其夫。夫怒梅甚，窘辱捶楚无不至；又徙居木工家，夜，诸恶少入室，将强汙之。邻复以告官，官未即听其狱，梅自经死。
张氏，武进人，字沈盘德。父母卒，大母老，待年于沈。盘德父故无赖，屡挑女，女谨避之，又不令归省。张之戚有与沈邻者，女大母偶过之，女闻，得间问安否，因密诉其事。呜咽曰： 儿命苦，惟有死耳！ 又呜咽久之。嘱大母曰： 勿扬于人也！ 未几，里中为优，举家往观，女独在，盘德父骤逼之，力拒得脱。度终不免，自经死。
秦某妻崔，阳高人。夫恶，崔谏勿听，挞辱之。逾年，坐罪流徙，惧见侮，先杀其子而自杀。
李某妻管，南平人。夫不肖，管数谏，累被挞辱，逼之嫁，奔还母氏。卒鬻于富家，乃自杀。
王某妻徐，东乡人。姑夏，早寡，而子无藉，夏戒勿听，徐规之，辄鞭挞欲死。夏谓徐： 夫无恩，可嫁。 徐不去。
陈潜聘妻崔，名秋，宣德人。秋大父与潜父希孔同官于肇庆，秋大父卒官，因迎秋至官廨，而潜在里，阻乱，未婚。顺治十年。希孔罢官，还道高明，遇仇家，熸焉。絷秋及希孔二妾，将汙之，秋骂甚厉。仇生瘗秋，以蜜傅其面，引蚁嘬之，秋至死，骂不绝。二妾亦生瘗死。
朱承宇妻曹，承宇，无锡人；曹，武进人：皆农家也。生二子、一女，而承宇死。承宇弟迫之嫁，曹以死拒。遍告邻里戚族，乞言于叔，得毋嫁，承宇弟不许；请终丧，不许；请及大祥，不许；乃请得见其姊，许之。曹夜挈儿女诣姊家，曰： 我初不欲嫁，今已矣！特不能累累然抱儿女作新妇，暂累姊，三日后，当相取，慎勿告吾叔！ 姊谩许之，儿啼索乳，曹泣曰： 痴儿！母岂能长乳尔耶？ 辞姊出，复还视儿女，再三嘱姊。姊曰： 三日耳，何言之数？ 乃去，哭于承宇墓，还，遂缢。姊往哭之，目犹视，许育其儿女以长，乃瞑。及敛，左臂创未合，盖承宇病时尝割臂也。父为讼于县，罪迫嫁者。
陈有量妻海，铜山人。有量，儒家子。贫无食，转徙常州。居逆旅，赀尽，恶少矙海年少，与有量游，且周之；时其亡，挑海，海詈之，走。是时漕粟至京师，其舟谓之粮船，主者皆豪猾。恶少绳海于主者，亦引与有量游，招使佐会计。且谓： 舟行当经徐州，盍以孥归？ 有量以告海，海问孰为引致，则恶少尝为所挑詈而走者也，谢毋往。恶少使其曹讼有量逃人，有量惧，乃以海入其舟。海入舟，日独处，主者使有量有事于近县，而夜就海，强抱持之。海号，挝其面，犹不释，大呼杀人。舟人尽惊起，始得免。即夕，自经。主者藏其尸积粟中，贿舟人。有篙师蓝九廷者，愍海死，卻主者贿，告官，乃按诛主者及恶少。常州人葬海于南郊，会者殆千人。
樊廷柱妻张，襄城人。廷柱早卒，张奉姑抚二子。县中有无赖子二，倚兵籍为暴，艳张欲汙之。康熙五十五年四月戊申，日方午，姑与其幼子出郭穫麦，二子就塾。二无赖诇张独居，共入室，张走避。一直前持之，一扼其吭，哧以死，张不为屈。取菜刀揕其面，为所夺。入室就床侧解佩刀，刀长操其室，方出，又为无赖夺，遂共曳张使伏，张辄跃而起，屡仆屡立。捽其发，缕缕脱，呼益急。二无赖度终不可犯，一拾所解刀斫张额，张仆，一取菜刀断其喉，遂死。邻见二无赖出自张室，衣渍血，告官。县吏惮兵家子，欲坐廷柱弟宣，民大譁，乃以疑狱上。后四年，河道周铨元署按察使，察狱辞，诧曰： 此何名疑狱？城中杀人，非荒野；日午，非昏夜。且杀人者有主名，此何名疑狱？ 下县逮二无赖，一前数月发狂死，将死，自承杀张；一戮于市。
李有恒聘妻杨，偃师人。少丧母，十七未嫁。父为隶，岁暮，犹行役。一夕大雪，同村有屠者，持刀入女室，女坚拒，被杀。质明，其父归，见女死，咽断，左手数创，右手持衣带不释。出户外，逐雪上血迹至屠者家，得刀於床下。屠者死狱中。
陈某妻，不知其姓，吴人。夫圬者，出就佣。邻有酒人过，调妇，妇语夫，夫漫授以刃曰： 彼来，汝杀之！ 复出就佣。酒人夜排户入，妇掷刃，酒人拾刃刃妇，洞胸死。儿号，邻妇入视，一村皆集，独酒人者不至，求之，方避入邻村。告於官，诛之。里有老塾师曹叔素，尽出所蓄金为建祠，图像以祭。
刘埜妻李，太康人。姑令采菽，邻村子持镰过，调妇，妇力拒，举镰剚胸死。越数日，邻村子疾作，持镰趋采菽所，自言杀妇状，乃执以告官。两家故有连，贿罢讼。逾年，疾复作，持镰趋采菽所，抉胸断喉死。
曲氏女，字登，永宁人。年十三，父守瓜，母呼女馌之，父令女代守。邻园叟五十馀，望见女独坐柿树下，前调之。女怒骂，叟执其臂，女跃上树，叟攀树，曳以下，女号益厉，乃走。女归诉父母曰： 儿臂为人执，不为急湔洗，何能立天地间乎？ 明日，持刀奔至邻园叟门外，自刭死，目瞠视，立不仆，血涌出不止。叟出户见之，反走，提厨刀至女门外，跽，亦自刭死。
宋氏五烈女，肃宁农家女也。父佃于势家，为庄头，其主视若奴仆。生女四、女孙一，长，并有容色。其主将迫使为媵，五女一夕自经死。以白县，县惮势家，不敢上闻，葬而为之碣，曰 宋氏五烈女之墓 ，康熙三十四年事也。
东安陶子明妻张，解万有妻刘，清苑戴国妻郑，为营兵所挑，不从，见杀。
通州邢德重妻王，为营兵所挑，入井死。
龚行妻谢，兴化人。县被水，行挈妻女至镇江，屑豆为腐以活。镇江故屯军，有江宁无赖子入军籍，窥谢及女有容。一日行出，挟群少过之，遂挑谢。谢仓皇号呼，无赖击谢仆，女奔救，又犯女，急走避。无赖伪为行券索偿，因殴行。行愬县官，官笞行，且逮谢。谢持女泣曰： 以吾故，陷汝父，吾死不足恤，独怜汝耳！ 女亦泣曰： 母死，女何能生？即生，且蒙不洁。原相从，得仍为母子。 相持而恸。鸡初鸣，投水死。女名巧。
杨文龙聘妻孙，字秀，钱塘人。秀年十五，待年于夫氏。文龙从父行贩，秀依姑共处。邻家子无赖入室，牵其衣，秀啮其指，乃去。方暑，秀晚浴，邻家子穴壁，持其足。秀惊起白姑，姑告诸邻。或引无赖谢，秀提以茶碗，中他人，其人亦无赖，相与噪于门，言终当致之。秀虑不免，密纫上下衣，出视姑膳，膳毕，复瀹茗进，乃入室，饮滷死。巡抚闻，按诛无赖，为文以祭。
梁至良妻郑，至良，海阳人；郑，澄海人。至良卒，其兄为诸生，迫郑嫁。郑遗腹生子，家有田八亩，郑悉推与至良兄，自分圃亩许。力种溉，佣于群从娣姒间，缝纫舂磨，得米奉姑食子女。岁大无，至良兄憾其不嫁，夫妇众挞辱之。郑念不可留，夜检故衣，付其女，曰： 明晨母当去，若善视幼弟！ 明晨，跪姑前泣告当还母家，遍辞群从诸娣姒，遂行。至广济桥，仰天呼夫名三，投韩江死。雍正六年六月庚辰朔也。
郭进昌妻李，永宁人。进昌卒，矢不嫁，与女若婿居。进昌弟贪而狡，计嫂年三十许，尚艾，嫁可得钱，乃诣李，微讽之。李怒，叱使去，进昌弟与族子谋，鬻女为富家妾，约以骑迎。至日，进昌弟入李室，将强扶李出，婿与女诟斗。李忽改容，戒勿譁，入室作妆，以小刀薙鬓，遂上马去。至王范镇，李大呼，袖中出薙鬓小刀刺喉，喉断，血喷十馀丈，坠马死。镇人大惊，共执进昌弟，问状，呼婿与女诉官，论如律。
龚良翰妻陈，叶县人。良翰卒，孤女才三岁，后母欲嫁之。陈依叔父居，叔母有弟窥陈美，夜持刀入自牖，陈与邻女宿，盗至，推邻女床下，徒手捍盗，指断目伤，身数创，卒不得乱。叔父闻，撞扉，盗牖出，陈息仅属。邻女出床下，血淋漓被体。叔父心知盗其妇弟也，告官，置诸狱，陈遂不食。叔母勖以育女，乃复食。既女殇，而县吏鞫盗狱未定，若有疑于陈，召庭质，雍正七年五月辛亥，陈自经死。后五年，县吏坐罪去，事乃白。
王均妻汤，均，吴人；汤，宝山人。汤故富，均赘於汤，汤父母遇之薄。均客授，汤治针黹以养父母。稍久，有田十二亩。雍正十年秋七月，海潮大至，均夫妇仓卒缘树，均攀枯枝折，溺焉，汤父母慭不问。汤使僮午求均尸，三日始得之，被发徒跣赴尸所，哭几绝。既敛，汤父母欲火之，汤不许，瘗均田中。汤遗腹生女，名之曰潮音。汤父母迫使嫁，舆至，汤麻衣腰绖，抱潮音绕场号。众劫纳舆中，汤父母夺潮音，将抵诸石，午自旁篡得之，归诸王氏。众卒舁汤去，汤哭数夕不绝声。守者稍怠，自经死。汤父母以疫死讣于王，弃汤柩所死家。居数年，虑事泄，惎其人焚柩。午自诡汤氏使往视，既焚骨入罂，午易以空罂，得汤骨瘗均侧。潮音亦前殇，祔焉。
李氏女，名兰香，长安李氏婢也。李氏有仆，私欲妻兰香，未敢言。会有客至，治具，主母命兰香取具楼上，仆从登，扃门，就拥之。兰香号，持之坚，卒不从。仆虑事败，以麻稭剚其腹，深数寸，遂死。
翠金，不知其氏，平湖施氏婢也。主客授于外，翠金侍主妇，不苟言笑。邻有无赖夜持刃逾垣入，翠金呼，无赖慑以刃，翠金曰： 我不畏死！ 骂愈厉，遂见杀。
张元尹妻李，永宁人。生女而元尹卒，李以己有色，自晦，不逾阈。居十馀年，其家仆夜持刀逾墙，拔户枢，入其室，李闻其声，仆也，骂： 万逆！ 仆出刀曰： 不从，截汝脰！ 李奋颈呼曰： 截，截！ 声未断，已殊。手足击床震，女惊呼，家人缚仆送官，自言杀李状，论如律。所居村曰太原村。
张检妻颜，其同县人。幼闻人言太原村张烈妇，辄呜咽流涕。长有色，归检，出应试。客作伺颜夜省姑，怀刃潜入室，匿桁下。人定，出，登床，颜惊。胁以刃，骂。起夺刃劙掌，骂益急。迭刺胸臂肋腋十馀创，死。客作夜走，还其家，捕得，坐诛。
万某妻曾，南城人。万愚甚，有父不能养。曾力女红食其舅，且自食。万尝忤其父，告官，县隶至，见妇美，乃为计出万，且引使为隶，假以钱，招共居。曾谓夫曰： 汝与彼不相识，何以能得此？此其意，盖在我也！ 辞毋往，隶怒，索钱。曾有女才四五岁，隶曰： 汝无钱，当鬻此女以偿。 万乃鬻女，曾至所鬻家抱以归，且骂隶。隶益怒，告官谓曾忤其姑。官令逮至，挞其面数十。是夜曾抱其女赴水死。曾嫁时，姑死久矣。
李继先妻侯，忻州人。奸民谋汙之，不遂，诬以不洁，讼之官。官不能白，侯自裁讼庭。
田氏女，巴县人。幼丧父母，依兄嫂以居。年十五，美，有无行生欲挑之。邻有优人妻与谋，要女过其家，强以酒，欲汙之。怒詈，脱归告兄，兄讼于县。生丐县中有力者语县吏，诬女有汙行，县吏挞其兄而释生，女忿自杀。
马某聘妻苗，肃宁人。早丧母，将嫁，谒外祖母，止宿。邻仆瞷其美，夜持刃排闼入，女惊呼。佣妇起沮，仆杀之。外祖母奔救，又杀之。客作闻声持械入，与斗，刃顿，取莝刀支解之。因持女，女呼益急，莝刀击之，创遍体死。时乾隆三年六月己亥。
高日勇妻杨，镇番人。日勇佣于冯氏，与杨俱。冯挑焉，杨不从，因辞去。冯从子尤艳杨，乾隆十六年七月甲申，冯氏子诇杨独处，逾垣入。杨方炊，力拒，冯氏子掷块中杨，杨仆，遽死。冯氏子悬其尸，若自罄然，扃户走。日勇诉县，穷治冯氏子，伏法。
罗季儿妻秋蝉，不知其氏，武昌人。为攸人佣，欲逼汙之，不胜辱，季儿、秋蝉皆自杀。
刘氏女，小字惠，舞阳人。年十六，美而端。父母出力田，女独居治枲。邻子入其室，女诟，邻子出，复还掩其口。女怒，啮邻子，伤手。稍解，女搏膺号。邻媪入视，邻子乃去。晡，父母还，女言其事，大恸，谓为无赖辱，当死。父母慰喻之百端，卒自缢。告官，邻子诡言故与女有私。按女尸，处子，乃论杀邻子。
锺某妻蔡，嘉定人。生农家，年二十一而嫁，嫁三月夫死。力作，日断布三疋，易粟养姑。姑怜之，劝使更嫁，蔡泣誓以死。有女妹嫁无赖子，欲得蔡，语姑伪为其弟娶者。姑察蔡志坚，弗许，因构蜚语蔑蔡。姑审其诬，将率蔡愬诸县，无赖子阳使其妻归谢，而阴告母，将结恶少夜劫之。姑惶遽无所出，缢焉。蔡觉，趋救得甦，姑哽咽语曰： 吾女遇不淑，重为新妇累，吾不忍见新妇之受其累也！ 蔡曰： 母无虑！妇留，母不得安；妇去，母不得食。虽然，叔幼，非母焉依？请得卒哭焉以往。 乃奠夫，恸，入户，解绖自经死。
段举妻卢，延津人。卢有色，一夕，与其子女为贼缢杀室中。知县诣视，卢帛系颈，爪殷血，子女缢床上。知县求贼，村人集视，一人手屈匿袖中。令出手，絮裹指端，发视有齧迹，视胸及股皆爪伤。问之，乃自言： 艳卢色，夜穴墙入，卢惊呼，掩其口，齧我指。捽而逼之，屡仆屡起，爪伤我身，乃出腰间帛缢杀之。子女号，因并缢焉。 狱上，卢得旌。乾隆十八年事也。
王某妻刘，怀仁人。岁大无，豪族结奸侩货没饥人子女。刘度不免，从容语其夫曰： 姑老子幼，不耐饥，旦暮俱死，无益，计不若鬻我。诚得多金，姑与子可无死。汝第送我于郊，我得以身完！ 夫忍而许之。侩至，遂鬻妇，夫送之行。四日，侩屏其夫，夫未去。刘语侩曰： 我夫不能庇我，以至此，恋恋何为者？是非痛詈之，弗肯去也。 侩以为诚然，纵饮且醉。刘出，呼其夫，拔簪刺喉死。侩皆惊，散去。
张良善妻王，巩县双槐村人。事舅姑孝。父为佣，母呼王还。家故贫，穴土为室，母出，与幼弟二礼居。有族子故无赖，夜以刀劙户侧土，土落，王惊问，族子已入室。王怒叱曰： 我而姑也，而禽兽，速出！ 族子出刀。曰： 刀何为者？任尔杀不惧。 族子刺王中左肋，血溢自襦溅数步，益怒詈，复刺左右肋及乳。王夺刀，刃裂掌仆。二礼亦呼，族子斫其臂，亦仆。王复自地上跃起，疾出户，呼杀人，族子从之。王创甚，踬于石颠树下，族子劙其口，王口齧刀齿有声。族子抽刀，破其颐，王不能言，声犹厉，身霍霍不已。断其喉，乃死。乾隆三十五年十月事也。质明，里见王死，呼其父归，二礼言姊死状。众闻王死烈，吊者日千馀，上于官，诛族子。
李青照妻张，兴国人。乡人赴官云南，青照将妻、子以从，乡人艳张，屡挑之，张以语青照。过长沙，青照与妻、子夜脱走，青照复还取行橐，张抱子以待。长沙县役与相值，诘得其情，引以行。稍远，乃逆青照胁以逃人，诈得金，并解所佩象齿虾蟆去，至张所示之，诡言青照招使往。张从登舟，役迫之，抱子入江死。青照闻告官，论役如律，乃自经死。
姚际春女，浮梁人。际春方远行，女侍母居。有母之族为佣者，佻而獷，女恶之。告母，母谓彼于汝尊行也，宜无他。居稍久，佣益恣，女复告母： 不逐佣，且杀儿。 母遣佣，佣不行，挟刃入女室。女跃且呼，佣剚其腹，肠出。母入视，佣自刭。女目未瞑，移时甦，犹语其母曰： 儿惜此身以报父母，独憾父出不一诀也！ 语竟，血飞溅，承尘尽赤，乃绝。
王敦义妻张，新阳人。敦义早卒，而家富，其弟觊得之。有无赖为之计，夜使年少仆匿张床下，而伪为捕贼者。仆自承与张私，因呼里长缚仆并及张。天初明，伪为县役持牒逮张，又伪为居间者，使张予金缓其事。张归，心知为叔卖，有女字俞氏，遂出橐中装为一囊，携女之俞氏，以女讬翁、媪，归自经死。
陈维章妻陆，名赵凤，诸暨人。父效忠。初有黠者闻陆美，欲娶之，以齿非偶，伪为其弟聘，而阴为弟别娶于李。效忠闻，绝黠者，归女于维章。黠者易婚书，贿媒妁，以讼于县，县判归黠者。黠者以舆俟，得判则劫持陆置舆中，疾舁去。陆方持祖姑服，黠者迫更衣，不可，手裂其衰。陆诣县，袖剪以往，计不直，则自殊。仓卒被劫持行，不得出。及拒黠者，裂衰，剡触手，乃不敢迫，使弟妇李守之。李怜陆，又自念处乱家，时时与陆屏语，或相持泣，数日乃共缢，绳不足，续以带。时道光四年二月，陆与李皆十七。
何氏女，山阴人，居通州。邻有黠者聘为其弄儿妇，冀并乱之，女截发自誓。邻里以告官，官判归父母家别嫁。女减食六阅月，垂死，告父母曰： 儿失身于匪人，重见逼迫，不幸告官，又不幸判别嫁，此子诚不肖，儿则夫也。儿欲为之死，又不敢伤父母意，乃减食以求死。初减十五，逾二月减七，又二月减九，今不食已三日，儿死非病，原父母勿悲。 遂卒。
刘宏芳聘妻周，霍州人，未行而宏芳卒，周亦减食，数月乃死。
谢亚焕妻王，名杏芳，东莞宝潭村人。年二十一，归亚焕，未期而寡，从姑居。有诸生奸暴为县豪，瞷王美，使告其姑，欲为从子娶。姑辞焉，则宣言将毁其居。一日，将数十人至，大譟升屋，撤椽发瓦，姑走匿。王出语众曰： 若曹欲何为？我在也，勿惊我姑！ 豪呼众篡之归。王故惎豪，采毒草自备，舆中食之尽。至豪家，登堂，毒发死。豪夜还其尸，瘗于亚焕侧。姑与其母家愬县，狱成，豪瘐死，道光十一年事也。
张树功妻吴，常熟人。树功卒，吴遗腹生男，矢不嫁，事姑抚孤子。树功有弟共居，姒贤，与吴相得。死，而再娶得悍妇，奴婢视吴母子，吴安之。岁饥，悍妇凌吴，树功弟用妇言欲嫁之。吴痛哭告其子曰： 汝今九岁，饥寒可自知，我将舍汝从汝父去矣！ 其子鲁，不知母将死也，吴遂自经。
郭某妻李，仁和人。早寡。杭州初定，防军守诸门，势张甚。车过，男子下，妇人必卷幔。李从家人避兵郊外，归入钱塘门，方小病，门卒遥见之，为嫚语，李坐车中微闻之。至家，恸曰： 我不幸为门卒语所辱，我不可以生！ 晨夕涕泣，不食二十馀日，卒。
赵谦妻王，威县人。当暑，谦出，王独寝，风入牖帘开，若有窥者，王忿不欲生。舅姑及谦曲喻之，终不释。曰： 与其疑而生，不若疑而死。 遂自经。
郭氏女，凤阳人。顺治十一年，女年十四。楼居，邻火，女披衣下楼，见救火者众，不欲前，跃入火中死。
何氏女，汜水人。侍祖母同寝，夜火，其兄援祖母出，复入救女，女以衣履不具，终不出，与妹二、表妹一同死。
沈鼎猷妻严，浙江山阴人。寡，遇火，仓卒不得衣。救者至，出其子门外，复闭门焚死。
铁山妇，德化人。火至傍舍，铁山堑高，迫不得上，或援以手，妇不肯上，及於火死。
汪氏女，与贺氏女，皆歙人，家县之东门，相邻也。父母俱殁，各居小楼中，汪长贺一岁，贺时从刺绣，相亲若姊妹。县大火，初发，汪未寝，惊走出，呼家人救贺。往叩门，贺自楼上问曰： 姊出乎？ 曰： 已出，故使来相迎。 少顷，贺复曰： 吾求外襦不得，不可以出，幸谢姊！ 既而火及，汪氏之人欲排户入救之，贺怒詈，乃不敢前，竟焚死。还报汪，汪曰： 妹死，吾何忍独生？ 趋贺死所，跃入火，亦死。
冯光琦女，郭君甫妻吴，皆盱眙人。光琦恒为客，女母死，嘱吴为侣。遇火，女扶母棺号，火益烈，救不至，吴引女出，女坚不肯起，俱焚死。
黄声谐妻王，婺源人。寇至，扶姑行避寇，道失姑，迹之至渡口。水方盛，行度桥，桥欲圮，有男子援以手，卻之。桥圮，堕水，据木浮中流。男子以雨盖授，复卻之，遂溺。
徐惟原妻许，南陵人。康熙间盗起，许行当涉水，从者请负以行，许曰： 仆焉可负我？ 寇大至，入水死。
柯叔明妻巩，贵池人。大水，叔明及其子已出，使仆负巩，巩以仆裸，不肯出，死于水。
胡某妻裘，新城人。大水，比户皆乘屋。邻有裸而登者，裘耻之，不上，溺死。
陈儒先妻李，不知何许人。夜半水至，邻人呼升屋避，李衣逐水去，死不出。
白洋女，不知何许人。康熙四十七年，大水，从流至白洋。有拯之者，女以无衣，不就拯，死。
高氏妇，六安人。避水邻楼，恶男女杂处，挈幼女下，立旷地。水大至，其夫垂绠使援以上，终不上，竟死。
段吴考女，稷山人。雍正七年六月，山水夜发，坏庐舍，女从水浮沉苇间。邻人赴援，女以无衣，不肯出，入水死，年十五。
曹氏女，无为人。州有寺僧与妇人私，邻童入寺见之，僧杀而埋焉。童父讼于州，僧辞服。僧念罪当死，不如多所连染，得稽刑。乃妄言良家子女与通者三十馀人，女家故近寺，亦在诬中。州吏尽逮诸妇，女白父，当诣庭自列，父不可，旦入城，谋诸吏。忽女自至，意色自如，诣庭。州吏出僧质，僧曰： 汝非曹氏女耶？ 女曰： 然。 僧曰： 吾所交惟汝最久且密。 女曰： 果尔，吾身有异人处，汝当知。 僧辞遁。女固请入室使妇验，则下体有疣赘，州吏始知僧言妄，慰遣女归。女既归，叹曰： 吾所以蒙耻诣庭者，非为自表暴，盖欲全此三十馀人而救其死耳。今事既白，吾废人也，安用生为？且可使昏暴之吏，有所愧惧也。 遂自经死。
刘廷斌女，四川温江人。廷斌道光七年官台湾镇总兵，八年，卒官。丧还，渡海，遇盗。盗杀其家十七人尽，女以美独不杀。有客附舟哀，盗掷岸上，盗以女还。居十馀年，生四子。一日，女入寺礼佛，见僧似若相识。既归，省僧即附舟客也。乃为牒具遇盗始末，复入寺，密以畀僧。僧告官，官取盗及其徒悉诛之。絷四子，以问女，女曰： 我所以受汙不即死者，仇未报耳！仇报矣，此曹岂我子哉？ 手刃四子，自缢死。
张氏女，山东人。贫为婢，其主明鲁王近属也。明亡，张挈朱氏子流离旁郡，行佣不给，得巨室子之。朱氏子稍长，为诸生。圣祖即位，诏先朝诸宗人得以本姓归田庐，张乃为朱氏子泣言其故。朱氏子复姓，召诸长老，原为张加冠，事之如母。张艴曰： 吾朱氏不成妾也，今主君主妇何在？吾何敢窃位！吾以姐始，亦以姐终，原勿复言！ 俗谓婢曰 姐 ，故张言如是。
崇德五年，师伐明，下河间，河间知府曲阜颜赓明自焚。有孙妪者，佣于颜，挟其幼孙光敏，从师出关，间道徒步还曲阜，归颜氏。孙与张同以义行称。
陈氏婢金莲，梁县人，县诸生陈其珍家婢也。流贼破县，金莲负其珍幼子以逃。贼追及，令弃陈氏子，与俱去，金莲不可。贼斫陈氏子，金莲身覆翼之，被数创，终不舍。贼去，金莲死，陈氏子得全。
邱氏婢新喜，泸江人。邱氏富，寇至，举室走匿。执新喜，问其主安在，榜之垂毙，终不言。寇退，创重死，邱氏世祠焉。
董氏，江都人，佣于韩氏。顺治二年，师下扬州，韩氏夫妇及其长子皆死难。主妇萧将死，以其幼子魏讬于董，方三岁。即夕，董怀幼子匍匐乱军中，出自窦，匿江滨，拾麦穗啖之，得不死。乱定，魏育于故人家，将婚，迎董。董疾甚，舆以来，语新妇曰： 媪病且死，不复见尔夫妇！尔夫昔抱持从万死中活，有今日。其人贤，虽贫勿忧，后且大，毋效世俗儿女子，易尔夫也！ 
任氏，西充人，夫曰杨汝学。佣县中庞可还家，为其子憼乳母。流寇乱四川，可还且死，以憼嘱任。俄而寇万骑猝至，任负憼走，间道得脱。岁大饥，从汝学流转陕西，尝弃兄弟之子而全庞氏子。四川定，任曰： 庞故儒也，子今且九岁，弗使就学，吾何以对庞君？ 携以归，使就学，夫妇力耕以给。憼中康熙二年举人，任曰： 吾乃今无愧于庞君！ 寻卒。
同时又有袁氏，明侍郎李兆家婢。李氏，兆子映庚乳母也。流寇乱，兆兄完谋举义兵，不克，其族熸焉。袁以计脱映庚，李行求映庚，得之僧寺，藏其家複壁。范士龙者，兆仆也，自兆所至，因送映庚还兆。士龙归西充，岁饥，妻子五人皆饿死，盖亦义者云。
卢尚义妻梁，文安人。织席以养姑，得遗金，告于姑，求主者还之。主者餽以布，告于姑，坚辞不受。世宗时，命御史鄂昌等巡察直隶，以其事闻，特敕嘉奖，赐米十石、布十疋，并命有司扁其门，以旌良淑。
白氏，秦安人，为张翠侍女。翠妻先卒，而病且死，目其子女泣。白曰： 君逝矣，此呱呱者，婢责也！ 翠颔之，而泣不止。白挽髻拜床下，曰： 婢今为君妇，岂以死生异其志也！ 翠乃瞑。白抚其子女至老。
王氏，名秋波，为晋江蔡氏婢。主将以为妾，而卒，无子。秋波长，家人遣之，秋波泣曰： 郎君将以为妾，郎君死，不可以贰。有为郎君后者，婢请得抚之。不然，当殉。 族人义焉，以从子六韬为其主后。娶于吴，生子，而六韬又卒。秋波与吴同处抚孤。
秦士楚妻洪，晋江人。早寡，事姑抚子，不惮艰苦。父家覆於仇，中危法当收孥，侄走匿秦氏。收者至，秦氏之人皆走避，洪独不走。收者诘之，对曰： 无也。 斫以刃，被数创，终不言洪氏孤匿处。
张氏婢，海宁人。主母寡而贫，其兄割屋与其婢居，纺绩以食。婢事主母谨，主母病将殆，无收恤之者。婢度事亟，招媒氏，原自鬻，以其值治丧，曰： 无多求，得七十缗，以为主母敛。事毕，吾来为之妇。 以告主母，主母感其义。主母死，婢以七十缗为之敛。事毕，要夫家以舆迎，婢抚棺痛几绝，既苏，再拜乘舆去。
杨氏婢，不知何许人，亦不详其氏与名，主江西清江杨氏。杨氏之妾寡，将嫁，前一夕，呼婢，不应。怒曰： 汝，我婢也，何敢尔！ 婢曰： 我杨氏婢耳，汝今谁家妇者？曰我婢我婢！ 妾方持剪，坠，起，环走至曙。呼其婢曰： 我复为尔主，汝当何如？ 婢叩头泣，妾亦泣，遂谢媒妁不行。后将嫁其婢，婢曰： 人以我一言故，忍死至今，我亦终不去杨氏门。 
江贵寿妻王，名保姑，歙人。贵寿樵也，年倍王，王事之无怨语。既嫠，入县曹氏为其女保母。曹氏女嫁，从之往。咸丰十一年，出避贼，曹氏女方娠，不能行，乃匿诸深草中，而立以护之。贼至，创喉，犹求糠麧和水食曹氏女，冻馁数日死。曹氏女卒得免。
张禄妻徐，深州人。同治七年，张总愚之徒破州，贼掠二女至其家，叱禄使饲马，而令徐监二女炊。徐诘二女皆世族，炊竟，贼皆据案食，徐导二女潜出巷，指归路。二女请徐偕，徐曰： 我去，贼且杀我夫。 归就禄，谋偕走，贼见，问二女，徐忿骂贼，贼杀之。
任氏婢祥，不知何许人，亦不知其氏。任氏子，仆也，故家京师东郭门外，徙保定。嘱其母于祥曰： 余将之广平，余妻不足恃，而善事余母。 祥与其母居三年，母病，促任氏子归，归则母已死。任氏子恸绝而甦，夜半，犹哽咽，翌晨视之，则亦死。既敛，其妻将挟幼女嫁，祥争之，乃留女。女方四岁，乞食以为养，邻里义焉，共周之。持二棺还葬，祥终不嫁。
又有通州郑氏女，婢于马氏。马氏中落，他奴仆皆去，而郑独留，侍疾，育幼主，以浣衣得值赡其主。历七十馀年，终不去，以处子终。
王氏婢，不知其氏，石屏人。王氏夫妇皆死，其子元勋生七月，婢已嫁生子，乃抚而乳之。稍长，卖餈饵，供饘粥，令入塾，使其子事之甚谨。元勋卒举於乡。
徐氏女，平湖人，为曹氏婢，名曰春梅。其主死，遗子女各一。春梅年二十馀，不嫁，抚其子女。其子女有过，涕泣劝导，勤苦，毕婚嫁。其主有兄迫欲嫁之，终不行。
丁香，不知其氏，云南南宁人。为程氏婢，程氏女嫁于吴，丁香从。吴中落，程氏女以女红自给，丁香执役不稍怠。程氏女谓曰： 有富家以数十金聘汝，我受金，汝亦得所，盍行乎？ 丁香跪，誓死相从，程氏女知其意坚，乃不复言。后益贫，丁香出为佣，得赀以养，数十年卒不嫁。
江金姑，金谿人，为朱氏婢。朱氏女归江，媵焉。江夫妇皆卒，金姑矢不嫁，育其孤，娶妇，未有子，其孤又夭。金姑告于江氏之族为立后，佐妇抚所后子，至成立。
罗氏，荔浦僮妇也。夫死，不更嫁。僮俗善歌，或以歌诱妇，必正色不为动，以节显于僮。
陇联嵩妻禄，镇雄人也。镇雄故土司，联嵩世领其地为土知府。卒，子庆侯嗣。雍正五年，坐事夺职，收其地，设流官。所部欲为变，禄喻之曰： 我家以忠著，今日宜安义命，毋妄动。 所部乃解。八年，乌蒙土民叛，禄亲至旧所部各寨，申喻利害，至欲自杀，所部佥詟服。禄躬率众卫官廨，佐军食，城恃以全。总督鄂尔泰建坊表其忠，请于朝，封安人，予田二十亩，使供陇氏祀。
者架聘妻直额，贵州大定仲民。既许嫁，者架贫，不能娶。直额父母欲女别嫁，不可；强之，自杀。
罗廷胜妻马，名阿透，宁各司羊海寨仲民女也。廷胜死，阿透年二十六，父欲为别嫁，阿透哭于廷胜墓，自经死。
罗朝彦妻刘，名阿全。朝彦，仲民；刘，瓮安人。朝彦死，其弟欲妻嫂，引强暴迫刘，自杀。
安于磐妻朱、后妻田，于磐，贵州蛮夷司长官。初娶朱，事姑孝，姑病，刲股，卒。复娶田，于磐病，刲股。于磐卒，抚诸子成立。
田养民妻杨，养民，朗溪司长官；杨，邑梅司人也。年十二，母病，刲股。
李任妻矣，嶍峨人，夷罗厄女也。罗厄为李氏佃，李氏欲汙之，不从。缚置积薪上，曰： 不从，将焚！ 矣大骂，遂焚死。事闻，罪李氏。
鄂对妻热依木，鄂对，库车回头人，与其酋霍集占有隙。霍集占以叶尔羌叛，鄂对与其子鄂斯满弃家走，迎师于伊犁。霍集占破库车，憾鄂对不附，执热依木欲纳之，不可；杀其子女三，而囚之，热依木脱走。师克霍集占，授鄂对贝勒、叶尔羌阿奇木伯克，鄂斯满二等台吉、库车阿奇木伯克。居数年，乌什回叛，热依木在库车，请于办事大臣曰： 回性喜效尤，今乌什叛，叶尔羌户众，伯克、阿浑辈不知顺逆，鄂对懦无断，请得往助之。 热依木行五日至叶尔羌，伯克、阿浑辈入见，言乌什，热依木漫应之，期明日会饮。明日，众集，热依木曰： 汝等皆无藉，蒙大皇帝恩为太平民，今乌什叛，即日夷灭，乃欲效尤，为不忠不义鬼耶？吾力尚能杀尔曹，尔曹今日毋思出此门！ 众愕顾，门守甚严，皆跪白无反状。热依木乃具筵，晓以利害，众皆泣。则出歌姬劝饮尽醉，阴使人遍收诸家战具，驱其马，令远牧。鄂对日率诸伯克集办事大臣庭，夜分散，众大定。及乌什破，多所诛戮，叶尔羌独全。
瓦寺土司索诺木荣宗母麦麦吉，早寡，抚索诺木荣宗成立。绥辑番落，有功於边，被诏旌表。
明正土司坚参达结妻喇章，无子，次妻夭夭生二子。坚参达结死，喇章、夭夭同护土司印，抚二子成立。乾隆间，从征金川有功，亦被诏旌表。
沙氏女，会理州人。父为土千户，所属土百户自氏富，妻以女。嫁，弟送之往。将入自氏所辖境，女语其弟曰： 自氏，奴也；汝，主也。我受父命不敢违，汝不当入。 涕泣而别。女至自氏，自氏子求合，女坚拒之，不食七日死。
嘉义番妇，加溜湾社番大治妻也。大治死，原变故俗，不更嫁，引刀誓曰： 妇发可封，妇臂可断，妇节不可移！ 力耕育其子，居三十七年乃卒。
施世翟妻苗，世翟，龙溪人；苗，傌辰港夷女。世翟死，苗自经殉焉。
