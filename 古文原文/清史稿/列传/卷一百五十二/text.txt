觉罗宝兴宗室敬徵宗室禧恩陈官俊卓秉恬
觉罗宝兴，字献山，隶镶黄旗。嘉庆十五年进士，选庶吉士，授编修。累迁少詹事，入直上书房。十八年，仁宗幸热河，林清逆党突入禁城，宝兴散直，至东华门与贼遇，急入告警。宣宗方在上书房，闻警戒备，贼不得逞。上还京，擢宝兴内阁学士。十九年，授礼部侍郎。以事忤旨，诏斥宝兴不学，降大理寺卿，罢直书房。复坐部刊科场条例误 高宗 为 高祖 ，降二级调用。寻予三等侍卫，充吐鲁番领队大臣。
道光二年，召为大理寺少卿。复因事降通政司参议，历左副都御史、兵部侍郎，出为泰宁镇总兵。八年，授理藩院侍郎，调兵部。迭命偕户部尚书王鼎察治长芦、两淮盐务，筹议整顿，详王鼎传。十年，出为吉林将军，疏言： 松花江西岸、辉发河北岸旧例封禁，其馀閒旷山场均设卡伦，惟许兵丁打捕牲畜，以备贡品。民人无照，私出挖蓡斫木者，查拏治罪。 又言： 伯都讷珠尔山荒田先后开垦五千二百六十二晌，其租息请自道光十五年为始，以其半分赏兵丁，半存备报修工程。此外尚有可垦荒地五万六千馀晌，作为官荒，将来奏请招佃徵租。乌拉凉水泉已垦七万三千九百馀晌，请拨二道河东二万晌，以七成给乌拉总管衙门，三成给协领衙门，资为津贴。馀未垦地五万三千馀晌，亦作官荒。 并从之。调盛京，又调成都。
十七年，署四川总督，逾年实授。时马边、越巂边外夷匪数出为患。十九年，疏言： 御边之策，不外剿、抚、防三者，抚之之道，在施於平时，断无失利之后转而就抚之理。比来劳师糜饷，迄无成功。为今计者，以修边防为急务，陈防边五事：一、增兵额，请於马边增兵千二百，雷波、普安、安阜、越巂、宁越各增兵八百，峨边、屏山各增兵四百；一、改营制，请以绥定协副将移驻马边厅城，游击、都司以下各增设移驻有差；一、筑碉堡，饬各厅县因地制宜，多修堡寨，责令各集团练，官给抬炮，督率教演，择要隘筑炮台，增设大炮；一、定期巡阅，岁春夏之交，建昌道赴越巂、峨边，永宁道赴马边、雷波、屏山，周历巡阅各一次，秋冬责成提督与建昌总兵分赴巡行察勘边隘；一、优奖边吏，马边、越巂两厅同知，请三年俸满，以题调选缺知府升补。 疏下议行。言官论奏四川提督应如湖南例，半年驻越巂等处。宝兴议： 马边、越巂相距辽远，请於春秋夷匪出没之时，提督往驻马边、峨边、雷波三厅，建昌总兵往驻越巂、宁越。 又言： 越巂边防以大路为重，麦子营、利济站均应增驻弁兵，乾沟诸汛应酌量移撤，分设於马日槓诸处。越巂、宁越两营相距颇远，声势不能相及。前请以建昌左营游击移驻大菩萨地，远在宁越之东，而越巂营参将复与游击不相统属。请越巂、宁越適中之界牌楼，以建昌镇右营都司移驻，专管麦子营、利济站两汛。 并从之。
先是宝兴以马边诸厅县增设防兵，筹议边防经费，请按粮津贴，计可徵银百万两，以三十万为初设防兵之需。每岁经费，即以馀银七十万两生息，置田供支。上以津贴病民，拨部帑银百万。翰林院侍读学士王炳瀛奏： 四川前买义田，遍及百馀州县，若更以数十万帑银於各州县买田收租，膏腴将尽归公产。请限於四厅近边地收买，安置屯防。 下宝兴妥议，疏言： 边防完竣，用银二十二万两有奇，以三十七万发盐茶各商，岁得息三万七千馀两，足敷增设练勇饷械之需。馀银四十万，听部拨别用。 遂罢买田议，二十一年，拜文渊阁大学士，留四川总督任。时大学士琦善、协办大学士伊里布相继罢，在朝满洲大臣鲜当上意，故有是授。二十六年，入觐，命留京管理刑部，充上书房总师傅，兼翰林院掌院学士。二十八年元旦，加恩年老诸臣，加太保。十月，卒，年七十二，谥文庄。
宗室敬徵，隶镶白旗，肃亲王永锡子。嘉庆十年，封辅国公，授头等侍卫，兼委散秩大臣、副都统。十九年，授内阁学士，兼銮仪使，充总族长。二十二年，失察宗室海康等习红阳教，褫职，谪居盛京。寻予四等侍卫，乾清门行走。道光初，累迁工部侍郎，授内务府大臣，调户部。八年，偕尚书王鼎察治长芦盐务，奏定归补帑课章程，详王鼎传。十二年，南河奸民陈堂等盗决于家湾官堤，命偕尚书朱士彦往勘。疏陈： 诸口已合，坝下尚未闭气，间有蛰陷。陈堂等听从逸犯陈端纠众，以为从例问拟，疏防各官遣戍。通判张懋祖赔修坝工不实，罚赔枷号。覆勘湖河各工，请择要兴修，高堰、山盱卑矮石工，分年改砌碎石；信坝补还石工，智坝、仁河、义河坝改修石底；里河福兴闸塌卸，急筑；扬河西岸加高砖工，改抛碎石。 并从之。又会同两江总督陶澍议定淮盐票引兼行，言官所论官票运私、侵碍畅岸、争占马头三者皆可无虑，诏如原议行。
十四年，授左都御史。偕侍郎吴椿勘浙江海塘，疏言： 念里亭至尖山柴工尚资御溜，石塘仍当修整，镇海及戴家桥汛议改竹篓，块石不如条石坦水旧法为坚实。乌龙庙以东，冬工暂缓。 回京，擢兵部尚书，调工部。十五年，以孝穆皇后、孝慎皇后梓宫奉安龙泉峪，诹日不慎，罢尚书、都统，仍充内务府大臣。十六年，署户部侍郎，累迁工部尚书，兼都统。东河总督栗毓美多用砖工，御史李莼言其不便，命敬徵偕莼往勘。疏陈： 已办砖工尚属整齐，舆论谓保滩护崖可资其力。水深溜急之处，不及埽工巩固，抢办险工，未可深恃。请停止烧砖，改办碎石。 从之。十八年，调户部。
二十二年，南河扬河漫口，水由灌河入海。有议即改新河，河督麟庆以河流未定，遽难决议，命敬徵偕尚书廖鸿荃往勘。疏言： 改河之议，在因势利导。今查灌河海口至萧庄口门三百六十馀里。新河正溜，由六塘出达灌口，其下游东北一百十里，滔滔直注。惟当潮涨时，黄水相逼，壅阏不前，而上游自口门至响水口二百馀里，支流忽分忽合，必须两岸筑堤束水，方免汎滥。计工长三百馀里，经费难筹。且中河运道为黄流横截，不得不移塘灌运。清水本弱，仍恃借黄以济。空船引转需时，重运更形艰滞。是移塘乃权宜之计，常年行之，恐妨运道。旧黄河自萧庄迄旧海口四百二十馀里，尾闾宽畅。自漫口断流，河身益淤。若挽归故道，堵口挑河，共费五六百万，较改河筑堤撙节实多。请定明岁春融兴工，俟军船回空后筑坝合龙。 诏如议行。寻以户部尚书协办大学士。
二十三年，偕侍郎何汝霖赴南河勘工，又赴河南察视中河厅漫口。疏陈筑坝挑河工费需银五百十八万两，较祥符工费为节省，允之。二十五年，奏： 河南下北河厅庙工，乃北岸七厅適中之所，河臣宜常年驻此，便於控制。 诏河督每於伏汛前移驻庙工，立冬后仍回济宁。寻坐滥保驻藏大臣孟保，降内阁学士。未几，复授工部尚书。又坐滥保科布多参赞大臣果勒明阿，褫职。三十年，署正白旗满洲副都统。咸丰元年，卒，诏念前劳，予一品衔，依尚书例赐恤，谥文悫。子恒恩，左副都御史；孙盛昱，自有传。
宗室禧恩，字仲蕃，隶正蓝旗，睿亲王淳颖子。嘉庆六年，赐头品顶戴，授头等侍卫，乾清门行走。十年，晋御前侍卫，兼副都统、銮仪使、上驷院卿，转奉宸院卿，迁内阁学士。十八年，擢理藩院侍郎。二十年，授内务府大臣，调户部侍郎。二十五年，仁宗崩於热河避暑山庄，事出仓猝，禧恩以内廷扈从，建议宣宗有定乱勋，当继位。枢臣托津、戴均元等犹豫，禧恩抗论，众不能夺。会得秘匮朱谕，乃偕诸臣奉宣宗即位，命在御前大臣、领侍卫大臣上行走。
道光二年，擢理藩院尚书。时哈萨克部众潜聚乌梁海，议迁徙安置，增设卡伦。吏部尚书松筠谙习边事，上每垂询，禧恩因以谘之。松筠素坦率，遂代删改疏稿。禧恩怒，以上闻，松筠坐越职干预被谴。寻调工部，仍兼署理藩院尚书。六年，调户部。八年，加太子少保，署吏部尚书。九年，随扈盛京，诏念睿亲王多尔衮数定大勋，加恩后裔，赐禧恩双眼花翎。
十二年，湖南江华瑶赵金龙作乱，命禧恩偕盛京将军瑚松额督师，未至，总督卢坤、提督罗思举已平之，歼金龙。禧恩素贵倨，奉命视师，意气甚盛，嗛诸将不待而告捷，谓金龙死未可信。思举以金龙焚骸及佩物为证，议始息。广东瑶匪赵仔青窜入湖南，率提督余步云、总兵曾胜追剿之；偕巡抚吴荣光疏陈善后事。湖南既定，而两广总督李鸿宾剿连山瑶，阅半年，军屡挫。诏逮鸿宾，以禧恩署总督，由湖南进兵。遣步云、胜等先后破贼，擒首逆邓三、盘文理，毁其巢。甫一月，诸瑶乞降。诏嘉其奏功迅速，赐三眼花翎，封不入八分辅国公。班师，途次丁母忧，温谕慰之。
十三年，孝慎皇后薨，命理丧仪，坐议礼徵引违制，褫御前大臣、户部尚书、内务府大臣。寻复授理藩院尚书。以生日受属员馈送，为御史赵敦诗所劾，疏辩得直，敦诗坐谴。十四年，因相度龙泉峪万年吉地，加太子太保。调兵部尚书，兼署礼部户部。十八年，诏以南苑牲畜不蕃，禧恩久管奉宸苑，废弛疏懈，罢其兼领。寻得员司积弊状，尽罢诸兼职，降内阁学士。二十二年，署盛京将军，授理藩院侍郎，留将军署任。英吉利内犯，海疆戒严，命治盛京防务。既而和议成，疏陈善后十事，并巡洋章程，如议行。
二十五年，以病解职。坐失察内地民人越朝鲜界垦地，削公爵，降二等辅国将军。三十年，起署马兰镇总兵、密云副都统。咸丰元年，召授户部侍郎。二年，擢户部尚书，协办大学士，管理藩院事。寻卒，赠太子太保，谥文庄。
禧恩自道光初被恩眷，及孝全皇后被选入宫，家故寒素，赖其资助，遂益用事。遍膺禁近要职，兼摄诸部，凌轹同列，人皆侧目。后晚宠衰，禧恩亦数获谴罢斥。文宗即位，乃复起，不两年登协揆焉。
陈官俊，字伟堂，山东濰县人。嘉庆十三年进士，选庶吉士，授编修，迁赞善。二十一年，入直上书房。大考二等，擢洗马，累迁右庶子。典陕西乡试，督山西学政。道光元年，命各省明定陋规，中外臣工多言窒碍，官俊亦疏陈不可行，诏嘉之，予议叙。会密谕留心察访官吏贤否、政治得失，官俊恃曾直内廷为宣宗所眷，意气甚张。寻迁侍讲学士，命回京，仍直上书房。山西巡抚成格追劾官俊在学政任殴差买妾，妄作威福，大开奔竞。上以官俊於殴差买妾已自承不讳，曾荐举魏元烺、邱鸣泰，人材尚不缪；惟所述太监往河东查访盐务控案，事出无稽，解职就质，命长龄道出山西，传旨面诘成格，亦以不能指实引咎，遂两斥之。
官俊降编修，罢直上书房。连典贵州、江西乡试，历中允、祭酒、侍讲学士、内阁学士。十六年，授礼部侍郎，调吏部。十九年，擢工部尚书。东陵郎中庆玉侵帑籍没，主事全孚预告，多所寄顿。事觉，语由官俊閒谈漏泄，回奏复讳饰，诏斥失大臣体，褫职。二十一年，起为通政使。历户部、吏部侍郎，管理三库。擢礼部尚书，调工部。二十四年，以吏部尚书协办大学士。
官俊再起，历典乡会试、殿廷御试，每与衡校。充上书房总师傅。编修童福承素无行，直上书房授皇子读。给事中陈坛劾之，语及福承为官俊妻作祭文，措词过当。福承谴黜，诏斥官俊容隐不奏，罢总师傅，议降三级调用，从宽留任。二十九年，卒，优诏赐恤，称其心田坦白，赠太子太保，入祀贤良祠，谥文悫。赐其孙厚锺、厚滋并为举人。
官俊初直上书房，授宣宗长子奕纬读，宣宗嘉其训迪有方。后皇长子逾冠而薨，上深以为恫，故遇官俊特厚，屡获咎而恩礼始终不衰。
子介祺，道光二十五年进士，官编修。咸丰中，助军饷，加侍讲学士衔。后在籍治团练，守城，赈饥，赐二品顶戴。介祺绩学好古，所藏钟鼎、彝器、金石为近代之冠。
卓秉恬，字静远，四川华阳人。嘉庆七年进士，选庶吉士，年甫逾冠，授检讨。典陕西乡试。十八年，改御史，历给事中，章疏凡数十上。论盗风未息，由捕役与盗贼因缘为奸，捕役藉盗贼以渔利，盗贼仗捕役为护符，民间控告，官不为理，盗贼结恨，又召荼毒；直隶之大名、沧州，河南之卫辉、陈州、山东之曹州、东昌、武定，江苏之徐州最甚，请饬实力禁惩。巡漕山东，履勘泰安、兖州各属，探濬新泉四十三处，定名勒石。历鸿胪寺少卿、顺天府丞。
二十五年，疏言： 由陕西略阳迄东至湖北郧西，谓之南山老林；由陕西宁羌迄南而东，经四川境至湖北保康，谓之巴山老林。地皆硗瘠，粮徭极微。无业游民，给地主钱数千，即租种数沟数岭。岁薄不收则徙去，谓之棚民。良莠莫辨，攘夺时闻。一遇旱涝，一二奸民为之倡，即蚁附蜂起。州县以地方辽阔，莫能追捕，遂至互相容隐。迨酿成大案，即加参劾，事已无济。且事连三省，大吏往返咨商，州县奉文办理，恒在数月之后。与其即一隅而专谋之，何如合三省而共议之。请於扼要之地，专设大员控制。 宣宗深韪之，诏下三省会议，未果行，仅将边境文武酌就要地改驻添设。
道光四年，调奉天府丞，丁父忧去。服阕，历太仆寺、大理寺少卿，太仆寺卿，宗人府丞，内阁学士，典江南乡试。十五年，迁礼部侍郎，调吏部。督浙江学政。擢左都御史，召还京，兼管顺天府尹事。历兵部、户部、吏部尚书、协办大学士。二十四年，拜文渊阁大学士，晋武英殿。历管兵部、户部、工部，赐花翎。咸丰五年，卒，年七十四，赠太子太保，谥文端。
秉恬兼管京尹最久，凡十有八年。时九卿会议，一二王公枢相主之，馀率占位画诺。秉恬在列，时有辩论，不为用事者所喜。子枟，道光二十年进士，官至吏部侍郎。
论曰：自设军机处，阁臣不预枢务。始犹取名德较著者表望中朝，继则旅进旅退之流，且以年资眷睐，驯跻鼎铉矣。宝兴号娴吏事，而蒙簠簋不饬之声；敬徵数视河工，差著劳勚；禧恩、陈官俊并恃恩私，崛而复起；卓秉恬以言官进，视缄默自安者稍表异焉。
