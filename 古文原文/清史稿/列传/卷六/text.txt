<strong>诸王五</strong>
太宗诸子
肃武亲王豪格子温良郡王猛峨、猛峨子延信辅国公叶布舒承泽裕亲王硕塞庄恪亲王允禄镇国悫厚公高塞辅国公品级常舒辅国公韬塞襄昭亲王博穆博果尔
世祖诸子
裕宪亲王福全荣亲王恭亲王常宁纯靖亲王隆禧
太宗十一子：孝庄文皇后生世祖，敏惠恭和元妃科尔沁博尔济吉特氏生第八子，懿靖大贵妃阿巴海博尔济吉特氏生襄亲王博穆博果尔，元妃钮祜禄氏生洛博会，继妃乌喇纳喇氏生肃亲王豪格、洛格，侧妃叶赫纳喇氏生承泽亲王硕塞，庶妃颜紥氏生辅国公叶布舒，庶妃纳喇氏生镇国公高塞，庶妃伊尔根觉罗氏生辅国公品级常舒，庶妃生辅国公韬塞。洛格、洛博会及第八子，皆殇，无封。
肃武亲王豪格，太宗第一子。初从征蒙古董夔、察哈尔、鄂尔多斯诸部，有功，授贝勒。天命十一年，偕贝勒代善等征紥噜特部，斩其贝勒鄂斋图。天聪元年，败明兵於锦州，复率偏师卫塔山粮运。二年，偕济尔哈朗讨蒙古固特塔布囊，诛之，收其众。三年十月，偕贝勒莽古尔泰等视通州渡口，师薄明都，豪格迎击宁、锦援兵于广渠门外，敌伏於右，豪格以所部当之，冲击至城壕，明兵大溃，偕岳讬、萨哈璘围永平，克香河。六年，从伐察哈尔，移师入明边，略归化诸路。六月，进和硕贝勒。
七年，诏问征明与朝鲜、察哈尔三者何先，疏言： 征明，如徒得锦州，馀坚壁不下，旷日持久，恐老我师。宜悉我众及边外新旧蒙古从旧道入，谕各屯寨，以我欲和而彼君不答，彼将自怨其主。再用更番法，俟马肥，益以汉兵巨炮，一出宁远，一出旧道，夹攻山海关，不得，则屯兵招谕流贼，驻师通州，待其懈而击之。朝鲜、察哈尔且缓图焉。 八月，略山海关。八年，从上自宣府趋朔州。豪格偕扬古利毁边墙，分兵自尚方堡入，略朔州及五台山，从上视大同，击败明援兵。
九年，偕多尔衮等收察哈尔林丹汗子额哲，抵托里图，定盟。还抵归化城，复略山西边郡，毁宁武关，入代州、忻州。崇德元年四月，进封肃亲王，掌户部事。寻坐党岳讬漏上言有怨心，降贝勒，解任，罚银千。旋偕多尔衮攻锦州，仍摄户部。又从征朝鲜，偕多尔衮别自宽甸入长山口，克昌州，败安州、黄州兵於宁边城下。复遣将败其援兵，次宣屯村，村民言： 黄州守将闻国王被围，遣兵万五千往援，行三日矣。 我军疾驰一昼夜，追及於陶山，击败之。九月，坐固山额真鄂莫克图欲胁取蒙古台吉博洛女媚事豪格，豪格不治其罪，罢部任，罚银千。
三年九月，伐明，自董家口毁边墙入，败明兵於丰润。遂下山东，降高唐，略地至曹州，还下东光。又遣骑二千破明兵，克献县。四年四月，师还，赐马二、银万，复摄户部，复原封。又偕多铎败宁远兵，斩明将金国凤。五年六月，偕多尔衮屯田义州，刈锦州禾，克台九、小凌河西台二。明兵夜出袭镶蓝旗营，击败之。又击洪承畴杏山，偕多尔衮围锦州。坐离城远驻，复遣兵还家，降郡王。六年，再围锦州，击松山及山海关援兵，皆败之，获马五百馀。
承畴将兵十三万援锦州，破其垒三。上至军，将驻高桥，豪格等恐敌约军夹攻，请改屯松山、杏山间。七年，松山明将夏承德密遣人请降，以其子舒为质，豪格遣左右翼夜梯城入，八旗兵继之，旦，克松山，获承畴及巡抚邱民仰等，斩官百馀、兵千六十有奇。进驻杏山，复偕济尔哈朗克塔山。叙功，复原封，赐鞍马一、蟒缎百。
顺治元年四月，以语侵睿亲王多尔衮，为固山额真何洛会所讦，坐削爵。十月，大封诸王，念豪格从定中原有功，仍复原封。其年冬，定济宁满家洞土寇，堙山洞二百五十一。
三年，命为靖远大将军，偕衍禧郡王罗洛浑、贝勒尼堪等西征。师次西安，遣尚书星讷等破敌邠州，别遣固山额真都类攻庆阳。时贺珍、二只虎、孙守法据汉中、兴安，武大定、高如砺、蒋登雷、石国玺、王可成、周克德据徽县、阶州。师自西安分兵进击，登雷、国玺、可成、克德俱降，馀溃走，下所陷城邑。陕西平。十一月，入四川，张献忠据西充，遣巴牙喇昂邦鳌拜先发，师继进，抵西充，大破之，豪格亲射献忠，殪，平其垒百三十馀所，斩首数万级。捷闻，上嘉奖。四年八月，遵义、夔州、茂州、荣昌、隆昌、富顺、内江、宝阳诸郡县悉定。四川平。五年二月，师还，上御太和殿宴劳。睿亲王多尔衮与豪格有夙隙，坐豪格徇隐部将冒功及擢用罪人扬善弟吉赛，系豪格於狱。三月，薨。
睿亲王纳豪格福晋，尝召其子富绶至邸校射。何洛会语人曰： 见此鬼魅，令人心悸，何不除之？ 锡翰以告，睿亲王曰： 何洛会意，因尔不知我爱彼也。 由是得全。八年正月，上亲政，雪豪格枉，复封和硕肃亲王，立碑表之。十三年，追谥。亲王得谥自豪格始。以谥系封号上，曰武肃亲王。乾隆四十三年，配享太庙。
豪格子七，有爵者二：富绶、猛峨。
富绶袭爵，改号曰显亲王。康熙八年，薨，谥曰懿。子丹臻，袭。三十五年，从征噶尔丹。四十一年，薨，谥曰密。子衍潢，袭。乾隆三十六年，薨，年八十二，谥曰谨。富绶孙蕴著，袭。乾隆中，自三等辅国将军授内阁侍读学士，历通政使、盛京户部侍郎。调兵部侍郎，迁漕运总督。坐受商人餽遗，谬称上旨籍盐政吉庆家，坐绞，上宽之，复授副都统，历凉州、绥远城将军，工部尚书。既，袭封。四十三年，复号肃亲王。薨，年八十，谥曰勤。丹臻孙永锡，袭。官都统。坐事，罢。道光元年，薨，谥曰恭。子敬敏，袭。咸丰二年，薨，谥曰慎。子华丰，袭，历内大臣、宗令。以火器营设碓制药，占用王府地，华丰力拒之，诏责不知大体，罢宗令、内大臣。八年，薨，谥曰恪。子隆｛勤心｝，袭，官内大臣。光绪二十一年，疏请纳正言、裕财用，上嘉纳之。二十四年，薨，谥曰良。子善耆，袭。三十三年，授民政部尚书。逊国后，避居大连湾。久之，薨，谥曰忠。
温良郡王猛峨，豪格第五子。顺治十四年，封。康熙十三年，薨。子佛永惠，袭。三十七年，降贝勒。卒。子揆惠，袭辅国公。坐事，夺爵。
延信，猛峨第三子。初封奉国将军。累官至都统。五十七年，从抚远大将军贝子允昷率师讨策妄阿喇布坦，驻西宁。五十九年，授平逆将军，率师徇西藏，道青海，击败策妄阿喇布坦将策零敦多卜，遂入西藏。西藏平。诏曰： 平逆将军延信领满洲、蒙古、绿旗各军，经自古未辟之道，烟瘴恶溪，人迹罕见。身临绝域，歼夷丑类，勇略可嘉！封辅国公。 寻摄抚远大将军事。揆惠既夺爵，议以延信袭。进贝子，再进贝勒。授西安将军。雍正五年，上以延信与阿其那等结党，又阴结允昷，徇年羹尧，入藏侵帑十万两，夺爵，逮下王大臣按治。谳上延信党援、欺罔、负恩、要结人心、贪婪乱政、失误兵机，凡二十罪，当斩，上命幽禁，子孙降红带。
辅国公叶布舒，太宗第四子。初封镇国将军。康熙八年，晋辅国公。二十九年，卒。子苏尔登，降袭镇国将军。
承泽裕亲王硕塞，太宗第五子。顺治元年，封。时李自成奔潼关，河以南仍为自成守。硕塞从豫亲王多铎师次孟津，进攻陕州，破自成将张有增、刘方亮，自成迎战，又大破之。师入关，斩其将马世尧。寻复从南征，击破明福王由崧，赐团龙纱衣一袭、金二千、银二万。嗣复从多铎征喀尔喀、英亲王阿济格戍大同。会姜瓖叛，硕塞移师解代州围，进亲王。谕曰： 博洛、尼堪、硕塞皆不当在贵宠之列。兹以太祖孙故，加锡王爵。其班次、俸禄不得与和硕亲王等。 七年，以和硕亲王下、多罗郡王上无止称亲王者，仍改郡王。八年，复进和硕亲王。迭掌兵部、宗人府。十一年十二月，薨，予谥。
第一子博果铎，袭，改号曰庄亲王。雍正元年，薨，年七十四，谥曰靖。无子，宗人府题请以圣祖子承袭，世宗请於皇太后，以圣祖第十六子允禄为之后，袭爵。居数日，上手诏谓： 外间妄议朕爱十六阿哥，令其承袭庄亲王爵。朕封诸弟为亲王，何所不可，而必藉承袭庄亲王爵加厚於十六阿哥乎？ 
允禄精数学，通乐律，承圣祖指授，与修数理精蕴。乾隆元年，命总理事务，兼掌工部，食亲王双俸。二年，叙总理劳，加封镇国公，允禄请以硕塞孙宁赫袭。寻坐事，夺爵，仍厚分与田宅，时论称之。四年，坐与允礽子弘晳往来诡秘，停双俸，罢都统。七年，命与三泰、张照管乐部。允禄等奏： 藉田礼毕，筵宴当奏雨旸时若、五穀丰登、家给时足三章，本为蒋廷锡所撰，乐与礼不符，不能施於燕乐。请敕别撰。 又奏： 中和韶乐，例用笙四、箫笛皆二，金、革二音独出众乐之上。请增笙为八，箫笛为四。 又奏： 汉以来各史乐志，俱有镈钟、特磬。今得西江古镈钟，考定黄钟直度，上下损益，铸镈钟十二。窃以条理宜备始终，请仿周礼磬氏遗法，制特磬十二，与镈钟俱为特悬。乐阕击特磬，乃奏敔；大祭祀、大典礼皆依应月之律，设镈钟、特磬各一｛虡｝。 上悉从之。二十九年，允禄年七十，上赐诗褒之。三十二年，薨，年七十三，谥曰恪。
子弘普，辅国公，前卒。孙永巘，袭，历都统、领侍卫内大臣，仍管乐部、宗人府。五十三年，薨，谥曰慎。无子，以从子绵课袭，历都统、领侍卫内大臣、御前大臣。嘉庆十八年，林清为乱，其徒入宫门，绵课持械拒，射伤一人，得旨议叙。明年，上幸木兰，绵课奏河桥圮於水，意在尼行，不称上旨，坐罚俸，并罢诸职。道光二年，坐承修裕陵隆恩殿工草率，降郡王。四年，重修工蒇，复亲王。六年，薨，谥曰襄。子奕镈，嗣。八年，以宝华峪地宫入水，追论绵课罪，降奕镈郡王，并夺诸子奕貹、奕飗、奕賟、奕赓职。十一年，上五十万寿，复奕镈亲王。十八年九月，坐与辅国公溥喜赴尼寺食鸦片，夺爵。上闻奕镈浮薄无行，戍吉林；又娶民女为妾，改戍黑龙江，以允禄曾孙绵护袭。
绵护，允禄次子辅国公弘曧孙，辅国将军永蕃子也。二十一年，薨，谥曰勤。弟绵諽，袭，二十五年，薨，谥曰质。子奕仁，袭，同治十三年，薨，谥曰厚。子载勋，袭。光绪二十六年，义和团入京师，载勋与端郡王载漪相结，设坛於其邸，纵令侵使馆。俄，授步军统领。上奉太后幸太原，载勋从，为行在查营大臣。既，与各国议和，罪祸首，夺爵，赐自尽。弟载功，袭。
硕塞第二子博尔果洛，封惠郡王。坐事，夺爵。世宗既以允禄袭庄亲王，封博尔果洛孙球琳为贝勒，惠郡王所属佐领皆隶焉。乾隆中，坐事，夺爵。子德谨，袭辅国公。子孙递降，以奉恩将军世袭。
镇国悫厚公高塞，太宗第六子。初封辅国公。康熙八年，进镇国公。高塞居盛京，读书医无闾山，嗜文学，弹琴赋诗，自号敬一主人。九年，卒。子孙递降，至曾孙忠福，袭辅国将军，坐事夺爵。
辅国公品级常舒，太宗第七子。初封镇国将军。康熙八年，进辅国公。十四年，坐事，夺爵。三十七年，授辅国公品级。明年，卒。乾隆元年，高宗命录太祖、太宗诸子后无爵者，授常舒子海林奉恩将军，世袭。再传至慧文，卒，命停袭。
辅国公韬塞，太宗第十子。初封镇国将军。康熙八年，进辅国公。三十四年，卒。乾隆元年，授韬塞子谕德奉恩将军，世袭。
襄昭亲王博穆博果尔，太宗第十一子。顺治十二年，封襄亲王。十三年，薨，予谥。无子，爵除。
世祖八子：孝康章皇后生圣祖，孝献皇后董鄂氏生荣亲王，宁悫妃董鄂氏生裕宪亲王福全，庶妃巴氏生牛钮，庶妃陈氏生恭亲王常宁，庶妃唐氏生奇授，庶妃钮氏生纯靖亲王隆禧，庶妃穆克图氏生永幹。牛钮、奇授、永幹皆殇，无封。
裕宪亲王福全，世祖第二子。幼时，世祖问志，对： 原为贤王。 世祖异之。康熙六年，封，命与议政。十一年十二月，疏辞，允之。二十二年，上奉太皇太后幸五台，先行视道路，命福全扈太皇太后行。次长城岭，上以岭险不可陟，命福全奉太皇太后先还。二十七年，太皇太后崩。既绎祭，谕曰： 裕亲王自太皇太后违豫，与朕同处，殊劳苦。 命皇长子及领侍卫大臣送王归第。
二十九年七月，噶尔丹深入乌朱穆秦，命为抚远大将军，皇长子允禔副之，出古北口；而以恭亲王常宁为安北大将军，出喜峰口。福全请发大同绿旗兵往杀虎口听调遣，上令发大同镇标马兵六百、步兵一千四百从征，兼命理藩院自阿喇尼设站处量发附近蒙古兵尾大军置驿。福全又请凡谍报皆下军中，上从之。师行，上御太和门赐敕印，出东直门送之。上先后遣内大臣阿密达、尚书阿喇尼、都统阿南达等出塞，命各率所部与福全师会。上出塞，驻古鲁富尔坚嘉浑噶山，命康亲王杰书率师会福全，进驻博洛咎屯。又命简亲王雅布参赞福全军事。上先遣内大臣索额图、都统苏努分道出师，福全奏请令索额图驻巴林，待师至，与会，上从之，并令苏努同赴巴林，又趣阿密达、阿喇尼等速率兵内向分驻师所经道中以待。上自博洛和屯还驻舍里乌朱，遣使谕福全曰： 兵渐与敌近，斥堠宜严明。噶尔丹当先与羁縻，以待盛京及乌喇、科尔沁诸部兵至。 
福全遣济隆胡土克图等以书喻噶尔丹曰： 我与汝协护黄教，汝追喀尔喀入我界，上命我等来论决此事。汝使言： 我汗遵达赖喇嘛之谕。 讲信修礼，所关重大，今将於何地会议？ 并遗以羊百、牛二十。苏努、阿密达师来会，福全疏言： 噶尔丹声息渐近，臣等分大军为三队，三队当置将。自参赞大臣以下、副都统以上在行间者，皆奋欲前驱，唯上所命。 上命前锋统领迈图、护军统领杨岱、副都统札木素、塞赫、罗满色、海兰，尚书吉勒塔布、阿喇尼率前队，都统杨文魁、副都统康喀喇、伊垒、色格印率次队，公苏努、彭春率两翼，内大臣佟国维、索额图、明珠、阿密达从王亲督指挥，师遂进。八月己未朔，次乌阑布通，厄鲁特兵遇。黎明，整队进，日晡，与战，发枪炮。至山下，厄鲁特兵於林内隔河高岸横卧橐驼以为障。内大臣佟国纲等战没。至昏，师左翼自山腰入，大败之，斩馘颇众。师右翼阻河崖泥淖，夜收兵徐退。事闻，上深奖谕之。
噶尔丹遣伊拉古克三胡土克图至军前，请执土谢图汗、泽卜尊丹巴畀之，福全数其罪，遣还。越日，济隆胡土克图率其弟子七十人来言： 博硕克图汗信伊拉古克三等言，入边侵掠，大非理。但欲索其仇土谢图汗及泽卜尊丹巴，迫而致此。彼今亦不敢复索土谢图汗，原以泽卜尊丹巴予其师达赖喇嘛，荣莫大矣！ 福全谓之曰： 土谢图汗、泽卜尊丹巴即有罪，唯上责之，岂能因噶尔丹之言遣还达赖喇嘛？且汝往来行说，能保噶尔丹不乘间奔逸掠我境内民人乎？ 济隆固言噶尔丹不敢妄行，福全许檄各路军止勿击。时盛京及乌喇、科尔沁诸军未至，厄鲁特方据险，故福全既击败厄鲁特，欲因济隆之请羁縻之，待诸军至复战。
上以福全奏下王大臣集议，佥谓福全不即进军，明知济隆为噶尔丹游说以缓我师而故听之，坐失事机，上严旨诘责，又以允禔与福全不协，留军前必偾事，召先还京师。福全遣侍卫吴丹、护军参领塞尔济等偕济隆谕噶尔丹，噶尔丹跪威灵佛前稽首设誓，复遣伊拉古克三赍奏章及誓书诣军前乞宥罪，出边待命。上许之，复戒福全曰： 噶尔丹虽服罪请降，但性狡诈，我撤兵即虞背盟，仍宜为之备。 十月，福全率师还，驻哈吗尔岭内，疏言： 军中粮至十月十日当尽，前遣侍郎额尔贺图偕伊拉古克三谕噶尔丹，月馀未归，度噶尔丹已出边远遁。 上以福全擅率师内徙，待归时议罪，命即撤兵还京师，令福全及索额图、明珠、费扬古、阿密达留后。寻奏： 噶尔丹出边，伊拉古克三等追及於塞外。噶尔丹具疏谢罪。 因并命福全还京师。
十一月，福全等至京师，命止朝阳门外听勘，谕曰： 贝勒阿敏弃永平，代善使朝鲜，不遵旨行事，英亲王以兵譟，皆取口供，今应用其例。 且谕允禔曰： 裕亲王乃汝伯父，倘汝供与王有异同，必置汝於法。 福全初欲录允禔军中过恶上闻，闻上命，流涕曰： 我复何言！ 遂引为己罪。王大臣议夺爵，上以击败厄鲁特功，免夺爵，罢议政，罚俸三年，撤三佐领。
三十五年，从上亲征噶尔丹。四十一年，重修国子监文庙。封长子保泰为世子。四十二年，福全有疾，上再临视。巡塞外，闻福全疾笃，命诸皇子还京师。福全薨，即日还跸。临丧，摘缨，哭至柩前奠酒，恸不已。是日，太后先临王第，上劝太后还宫，自苍震门入居景仁宫，不理政事。群臣劝上还乾清宫，上曰： 居便殿不自朕始，乃太祖、太宗旧典也。 越日，再临丧，赐内厩马二、对马二、散马六、骆驼十，及蟒缎、银两。予谥。又越日，举殡，上奉太后临王第恸哭，殡行，乃已。命如郑亲王例，常祭外有加祭。御史罗占为监造坟茔，建碑。
福全畏远权势，上友爱綦笃，尝命画工写御容与并坐桐阴，示同老意也。有目耕园，礼接士大夫。子保泰、保绶。
保泰，初封世子，袭爵。雍正二年，坐谄附廉亲王允禩国丧演剧，夺爵。以保绶子广宁袭，保绶追封悼亲王。四年，谕： 广宁治事错缪，未除保泰朋党之习。 夺爵，锁禁。弟广禄，袭。乾隆五十年，薨，谥曰庄。子亮焕，袭郡王。嘉庆十三年，薨，谥曰僖。孙文和，袭贝勒。子孙循例递降，以镇国公世袭。
荣亲王，世祖第四子。生二岁，未命名，薨。追封。
恭亲王常宁，世祖第五子。康熙十年，封。十四年，分给佐领。二十二年，府第灾，上亲临视。是秋，上奉太皇太后幸五台，常宁扈从。二十九年，噶尔丹深入乌朱穆秦。常宁为安北大将军，简亲王雅布、信郡王鄂紥副之，出喜峰口；同时，裕亲王福全以抚远大将军，出古北口。先发，旋令率师会裕亲王军。十一月，以击败噶尔丹不穷追，罢议政，罚王俸三年。三十五年，从上亲征。四十二年，薨。上方巡幸塞外，命诸皇子经理其丧，赐银万，内务府郎中皂保监修坟茔，立碑，遣官致祭。上还京师，临其丧。第三子海善，袭贝勒。五十一年，坐纵内监妄行，夺爵。雍正十年，复封。乾隆八年，卒，谥僖敏。初夺爵，以常宁第二子满都护袭贝勒，屡坐事，降镇国公，又以海善孙斐苏袭贝勒。子孙循例递降，以不入八分镇国公世袭。
纯靖亲王隆禧，世祖第七子。康熙十三年，封。十四年，分给佐领。十八年七月，隆禧疾笃，上亲临视，为召医。是日再临视，日加申，薨，上痛悼，辍朝三日。太皇太后欲临其丧，上力谏乃止。上复欲临奠，太皇太后亦谕止之，留太皇太后宫中。越日，上临奠，命发帑修茔，加祭，予谥。子富尔祜伦，袭，明年，薨，上辍朝三日。又明年，葬纯亲王隆禧，上临奠。富尔祜伦无子，未立后，爵除。
