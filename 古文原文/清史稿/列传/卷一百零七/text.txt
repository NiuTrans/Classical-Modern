三宝永贵蔡新程景伊梁国治英廉彭元瑞纪昀陆锡熊陆费墀
三宝，伊尔根觉罗氏，满洲正红旗人。乾隆四年翻译进士，授内阁中书。袭世管佐领。迁内阁侍读。出为湖北驿盐道。入补户部郎中。师征准噶尔，命赴北路董达什达瓦游牧。擢直隶布政使。二十六年，上幸热河，坐跸路不修，命以道衔驻哈密。二十九年，起四川布政使，更湖北、湖南、贵州诸省。三十七年，擢山西巡抚。明年，移浙江。四十二年，擢湖广总督。阅兵，衡州协副将海福、沅州协副将洪昌运皆衰老，三宝请以海福内授旗员，昌运令休致。上以偏护满洲，显分轩轾，拒不允。四十四年，授东阁大学士，兼礼部尚书，督湖广如故。
旋移闽浙总督。浙江海塘自老盐仓以上皆柴塘，上南巡，谕改筑石塘。三宝疏言： 时方大汛，未宜更动。当於柴塘内下椿筑石，而以柴塘为外护。 会上亦降旨令留柴塘为重关保障，与三宝议合。旋命入阁治事。巡抚王亶望以赃败，三宝坐未举劾，部议当夺职，上命留任。寻复令在上书房总师傅上行走。四十九年，扈跸热河，以疾还京师。卒，谥文敬。
三宝喜读宋诸儒书，大节不苟。为直隶布政使时，高宗幸热河，至密云，值大霖雨，水盛涨。上欲策骑乱流渡，三宝谏曰： 千金之子，坐不垂堂。今以万乘轻狎波涛，使御驷有失，臣等虽万段，何可追悔？ 上曰： 满洲旧俗宜亲习劳勚，顾不可耶？ 三宝复曰： 上方奉太后乘舆同临幸，即上渡河安便，不识奉太后何所？ 上动容，为之回辔。其为上书房总师傅，辑古今储贰事曰春华日览，授诸皇子，论者谓其得师保之体云。
永贵，字心斋，拜都氏，满洲正白旗人。父布兰泰，自云骑尉世职授理藩院员外郎。雍正间，为江西巡抚，治严刻，世宗召还京师面诘之，对曰： 臣治事从严，待上改正，俾恩出自上。 世宗不怿，夺职。寻复起，至古北口提督。卒，谥悫僖。
永贵，自笔帖式授户部主事。乾隆初，累迁郎中。出为湖南辰沅永靖道。擢云南布政使。移浙江，署巡抚。前总督李卫领盐政，发帑收馀盐，名曰 帑盐 ；令武职任缉私，其制未善。永贵条上八事，俾文武互任其责，下部议行。居三年，命真除。温、台诸县旱，永贵令知府金洪铨治赈，不称职。永贵论劾，请休致。总督喀尔吉善再劾，上为夺洪铨职。御史范廷楷因劾永贵瞻徇，上难其代，命宽之。永贵请留本省及江苏漕八十万，借拨江苏等省米五十五万，又请开事例，补仓储。上责其张皇，既又闻永贵陈灾状有所讳饰，乃命夺职，赴北路军董理粮饷。居三年，赐按察使衔，署甘肃临洮道，仍赴巴里坤主饷。
二十一年，加副都统衔，兼参赞大臣。是岁冬，厄鲁特宰桑达什策凌等为乱，定边右副将军兆惠驻伊犁办贼。永贵既抵巴里坤，具以军事上闻，上嘉其奋勉，予三等轻车都尉世职，令从兆惠自额林沁毕尔罕进兵。命署西安巡抚，未之任，令赴鲁克察克屯田。二十三年，以侍郎衔留军，因授刑部侍郎，董屯田。乌鲁木齐、辟展、托克三、哈喇沙尔、昌吉、罗克伦皆驻兵营垦，秋穫得穀三万五千八百馀石。是时兆惠兵次叶尔羌，命永贵驻阿克苏主餽军。
二十四年，还至库车，布政使德舒为吗哈沁所戕。永贵与护军统领努三协歼逆众，回部平。移仓场侍郎。擢左都御史。二十六年，命赴克什噶尔办事。旋授礼部尚书、镶红旗汉军都统，仍驻克什噶尔。疏请疏沟渠，兴耕稼，议自赫色勒河东南浚渠四十馀里，引水入赫色勒布伊，材托庸河湍急，宜增堤坝，凿山石，弱水势。召还京师。
三十年，乌什回人为乱，复命赴哈什哈尔。事平，移驻乌什。三十三年，署伊犁将军。移吏部，再移礼部。坐厄鲁特兵盗哈萨克马转诬哈萨克，办事大臣巴尔品断狱未得其实，永贵论劾，语有所诿饰。又以凉州、庄浪满洲兵损马当偿，误扣热河兵饷，召还京师，命授左都御史，命不得用翎顶。旋移礼部尚书，得用顶带，仍不得戴翎。四十二年，命署大学士，题孝圣宪皇后神主。寻补吏部尚书，在阿哥总谙达处行走，赐花翎。初，山东民王伦为乱，给事中李漱芳陈奏饥民酿衅，坐妄言，左授礼部主事。及是，吏部请以漱芳升授员外郎。上责永贵市恩，削职夺花翎，令以三品顶带赴乌什办事。诏诘责甚至，且言： 永贵回乌什，如不实心任事，必在彼处正法。 先是叶尔羌办事大臣侍郎高朴役回民采玉，并婪取金珠，为诸伯克所讼。永贵如叶尔羌，讯得实，闻上。上为诛高朴，手诏嘉永贵持正，并谓： 永贵罪不至贬。今命西行，適以发高朴之奸，潜销祸萌，此天启朕衷也！ 仍授吏部尚书，赐花翎。寻授参赞大臣。四十四年，召还京师，授镶蓝旗满洲都统。四十五年，协办大学士。四十八年，卒，谥文勤。
永贵端谨。初直军机处，与阿桂齐名，时称 二桂 。其抚浙江，有廉声。
子伊江阿，官至山东巡抚。高宗崩，伊江阿因奏事附书和珅劝节哀。和珅已下狱，仁宗得其书，诏诘责，夺职。既，又追论在山东日佞佛宽盗，命戍伊犁。寻授蓝翎侍卫、古城领队大臣。卒。
蔡新，字次明，福建漳浦人，赠尚书世远族子。乾隆元年进士，选庶吉士，授编修。入直上书房。试御史第一，辞，授侍讲。累迁工部侍郎，移刑部。十八年，以母老请归省，赐其母貂缎；旋乞终养，允之。即家命为上书房总师傅，辞，高宗谕之曰： 非令汝即来供职，待后日耳。 二十五年，上五十寿，入京师祝嘏。二十六年，南巡，觐行在。母丧终，授刑部侍郎。三十二年，擢工部尚书。三十八年，移礼部。四十五年，命以吏部尚书协办大学士。四十六年，乞假修墓。四十八年，还朝。拜文华殿大学士，兼吏部尚书。五十年，与千叟宴。上临雍讲学，新以大学士领国子监，讲易 天行健，君子以自强不息 ，赐茶并文绮。
新操履端谨，言行必衷於礼法。上眷之厚，赋临雍诗，注谓： 今群臣孰可当三老五更？独新长朕四岁，或可居兄事。然恐其局促勿敢当，举王导对晋元帝语以谢耳。 新上疏乞致仕，语切至，上许其归，加太子太师，三赋诗以饯。既归，上每制文，屡以寄新，且曰： 在朝无可与言古文者。不可阿好徒称颂。 五十五年，上八十寿，诣京师祝嘏，赐宴同乐园，赐人葠一斤。及归，命归途所经，有司具舟车护行。上仍以诗文寄新，谕将以验学诣，戒诗毋和韵。五十七年，重赴鹿鸣宴。六十年，上御极六十载，谕新不必入贺。新奏言上九旬万寿，冀再诣阙祝嘏。上谕之曰： 览奏，字字出诚心，我君臣共勉之。若天恩得符所原，实佳话也！ 嘉庆元年，新年九十，赐额曰 绿野恒春 ，侑以诸珍物。四年，高宗崩，奔赴，至福州，病不能进。巡抚汪志伊以闻，温诏止其行。是冬，卒，赠太傅，谥文端。
新学以求仁为宗，以不动心为要。尝辑先儒操心、养心、存心、求放心诸语，曰事心录。直上书房四十二年，培养启迪，动必称儒先。高宗以新究心根柢，守世远家法，深敬礼之。既归，福建督抚坐贪黩、亏仓库得重谴，上责 新知而不言，自比寒蝉，无体国公忠之意 。新上疏请下吏议，卒以笃老宽之。嘉庆初，海盗方肆，新子本俊官京师，御史宋树疏言新家书及海盗事，不以闻。上为诘本俊，本俊言新已具疏令謄真入奏，上亦不之责，仍谕新毋畏。新家居谦慎，遇丞尉执礼必恭。或问之，曰： 欲使乡人知位至宰相，亦必敬本籍官吏，庶心有所不敢，犯法者鲜耳。 著有缉斋诗文集。
程景伊，字聘三，江南武进人。乾隆四年进士，改庶吉士，授编修。再迁侍读学士，命在上书房行走。复三迁兵部侍郎。景伊致人书，言： 承乏中枢，晨夕内廷多旷废。今秋未与木兰之役，稍得专心职业。 为上闻，责其躭逸，解上书房行走。历礼、工诸部。三十四年，擢工部尚书，历刑、吏诸部。三十八年，协办大学士。四十一年，上东巡回銮，驻跸黄新庄。景伊与在京王大臣迎驾，未召见即退班，命夺职，仍留任。四十四年，授文渊阁大学士。四十五年，上南巡，命景伊留京治事。上还京师，入对，以景伊病后衰弱，命安心调理，勿勉强行走。七月，卒，谥文恭。
梁国治，字阶平，浙江会稽人。乾隆十三年一甲一名进士，授修撰。迁国子监司业。充广东乡试正考官。复命，奏对称旨，命以道员发广东待缺。旋除惠嘉潮道，移署粮驿道。卓异引见，擢署左副都御史。迁吏部侍郎。广东总督杨廷璋等追论国治署粮驿道时失察家人舞弊，谳实，夺职。起授山西冀宁道。三迁湖北巡抚。三十四年，命署湖广总督，兼荆州将军。时湖北频岁水旱，治赈，缺仓穀四十八万馀石。国治议发司库白金二十万，俟秋穫易穀，来岁春夏间出粜，石溢银一钱。行之数年，仓穀得无缺。三十六年，移湖南巡抚。师征金川，治军械，造药弹，费不给。国治请以司库储备军兴白金十馀万，照一年应扣各粮通行借给，仍分三年扣还归款。国治又以出征将弁，例军中升用，本营缺出，仍系照常拔补。循资按格者，转得坐致升迁；冒敌冲锋者，专待军营缺出，无以鼓励戎行。请嗣后本营缺出，与出征将弁一体论升。皆从其请。三十八年，召还京师，命在军机处行走，并直南书房。三十九年，授户部右侍郎。四十二年，迁尚书。四十七年，加太子少傅。四十八年，命协办大学士。五十年，晋授东阁大学士，兼户部尚书。五十一年，卒，加太子太保，谥文定。
国治父文标，官刑部司狱，恤囚有惠政。国治笃孝友，与兄孪生，兄蚤卒，终生不称寿，事嫂如母。治事敬慎缜密。生平无疾言遽色，然不可以私干。门下士有求入按察使幕主刑名者，戒之曰： 心术不可不慎！ 其人请改治钱穀，则曰： 刑名不慎，不过杀一人，所杀必有数，且为人所共知。钱穀厉人，十倍刑名，当时不觉。近数十年，远或数百年，流毒至於无穷，且未有已！ 卒不许。著有敬思堂集。
英廉，字计六，冯氏，内务府汉军镶黄旗人。雍正十年举人。自笔帖式授内务府主事。乾隆初，命往江南河工学习，补淮安府外河同知。累迁永定河道。河决，总督方观承劾英廉淤沟镶埽，冲陷水上月堤，匿不以闻，遂误要工。夺职，逮治，英廉抗辨。逾年谳未决，观承请遣大臣莅其事。上命尚书舒赫德会鞫，言英廉申报不以实，且未将淤沟先事预防，堵筑经费，当责出私财以偿。上谕言： 英廉上官未及两月，淤沟失防，咎实在前政。然观承以总督劾属吏，不敢率意入罪，谳逾年未定，请遣大臣莅其事。是其心有所警畏，亦朕明慎庶政之效。仍从其请。 未几，命在高梁桥迤西稻田厂效力。寻复自笔帖式授内务府主事。累迁内务府正黄旗护军统领。外授江宁布政使，兼织造。英廉以父老，乞留京师，赐二品衔，授内务府大臣、户部侍郎。
三十四年，征缅甸，师行，命与尚书托庸等董其事。迁刑部尚书，仍兼户部侍郎、正黄旗满洲都统。三十九年，侍郎高朴劾左都御史观保，侍郎申保、倪承宽、吴坛交内监高云从，泄道府记载。上问英廉，英廉谢不知。诏诘责，命夺职，从宽留任。京师商人投呈皇六子，有所陈请，事下内务府。上召内务府诸大臣，问： 收呈者谁也？ 英廉、金简皆谢不知。迈拉逊乃言 六阿哥收呈 。上责英廉、金简隐讳，下部议，命宽之，仍註册。
四十二年，协办大学士。四十四年，暂署直隶总督。四十五年，大学士于敏中卒，上以英廉本汉军，协办有年，特授汉大学士。汉军授汉大学士自英廉始。寻授东阁大学士，仍领户部。四十六年，复署直隶总督，疏请清州县亏帑。四十七年，加太子太保。复署直隶总督。直隶灾，治赈，疏请以截存漕米补各仓储穀，又疏请蠲未完耗羡三万馀两，皆从其请。寻以病乞罢，命以大学士还京师养疴。卒，赐白金五千治丧，祀贤良祠，谥文肃。
彭元瑞，字芸楣，江西南昌人。乾隆二十二年进士，改庶吉士。散馆授编修，直懋勤殿。大考，以内直不与。迁侍讲。擢詹事府少詹事。直南书房。迁侍郎，历工、户、兵、吏诸部。高宗六十寿，次圣教序为赞以进，上嘉之。上制全韵诗，元瑞重次周兴嗣千字文为跋。上手诏奖谕，称为 异想逸材 ，赐貂裘、砚、墨。敕撰宁寿宫、皇极殿镫联，称旨，赐以诗。辟雍成，释奠讲学，又继以耕耤。上三大礼赋。擢尚书，历礼、兵、吏三部。五十五年，上八十寿，以岁阳在庚，进八庚全韵诗。上以庚立字数奇，易首句用韵去一联，末句乃谐律，亲为裁定。寻加太子少保、协办大学士。五十六年，以从孙冒入官，御史初彭龄论劾，左授礼部侍郎，命仍直南书房。寻复授工部尚书。嘉庆四年，高宗奉安礼成，元瑞撰祝文，仁宗嘉其得体，加太子太保。元瑞子翼蒙，官江南盐巡道，坐事免，元瑞自劾，又坐误举编修缪晋，下吏议，上皆宽之。修高宗实录，命充总裁。八年，以疾乞罢，慰留，久之乃许。命仍领实录总裁。旋卒，赠协办大学士，谥文勤。
元瑞以文学被知遇。内廷著录藏书及书画、彝鼎，辑秘殿珠林、石渠宝笈、西清古鉴、宁寿鉴古、天禄琳琅诸书，元瑞无役不与。和章献颂，屡荷褒嘉。所著有经进藁、知圣道斋跋尾诸书。高宗实录成，推恩赐祭，并祀贤良祠，官翼蒙员外郎。
纪昀，字晓岚，直隶献县人。乾隆十九年进士，改庶吉士。散馆授编修。再迁左春坊左庶子。京察，授贵州都匀府知府。高宗以昀学问优，加四品衔，留庶子。寻擢翰林院侍读学士。前两淮盐运使卢见曾得罪，昀为姻家，漏言夺职，戍乌鲁木齐。释还，上幸热河，迎銮密云。试诗，以土尔扈特全部归顺为题，称旨，复授编修。三十八年，开四库全书馆，大学士刘统勋举昀及郎中陆锡熊为总纂。从永乐大典中搜辑散逸，尽读诸行省所进书，论次为提要上之，擢侍读。上复命辑简明书目。坐子汝传积逋被讼，下吏议，上宽之。旋迁翰林院侍读学士。建文渊阁藏书，命充直阁事。累迁兵部侍郎。四库全书成，表上。上曰： 表必出昀手！ 命加赉。迁左都御史。再迁礼部尚书。复为左都御史。畿辅灾，饥民多就食京师。故事，五城设饭厂，自十月至三月。昀疏请自六月中旬始，厂日煮米三石，十月加煮米二石，仍以三月止，从之。复迁礼部尚书，仍署左都御史。疏请乡会试春秋罢胡安国传，以左传本事为文，参用公、穀，从之。嘉庆元年，移兵部尚书。复移左都御史。二年，复迁礼部尚书。疏请妇女遇强暴，虽受污，仍量予旌表。十年，协办大学士，加太子少保。卒，赐白金五百治丧，谥文达。
昀学问渊通。撰四库全书提要，进退百家，钩深摘隐，各得其要指，始终条理，蔚为巨观。惩明季讲学之习，宋五子书功令所重，不敢显立异同；而於南宋以后诸儒，深文诋諆，不无门户出入之见云。
陆锡熊，字健男，江苏上海人。乾隆二十六年进士。召试，授内阁中书。累迁刑部郎中。与昀同司总纂，旋并授翰林院侍读。五迁左副都御史。旋以书有譌谬，令重为校正，写官所费，责锡熊与昀分任。又令诣奉天校正文溯阁藏书，卒於奉天。
陆费墀，字丹叔，浙江桐乡人。陆费为複姓。墀，乾隆三十一年进士，改庶吉士，授编修。充四库全书馆总校，用昀、锡熊例，擢侍读。累迁礼部侍郎。书有譌谬，上谓昀、锡熊、墀专司其事，而墀咎尤重。文澜、文汇、文宗三阁书面叶木匣，责墀出资装治。仍下吏议，夺职。旋卒。上命籍墀家，留千金赡其孥，馀充三阁装治之用。
论曰：乾隆中年后，多以武功致台鼎。若三宝、永贵、国治、英廉，皆先陟外台，易攵历著声绩。国治直枢廷十馀年，先后与于敏中、和珅未尝有所阿。新、元瑞、昀起侍从，文学负时望。新谨厚承世远之教。昀校定四库书，成一代文治，允哉，称其位矣！
