沈文奎李栖凤马鸣佩马国柱罗绣锦、绣锦弟绘锦、雷兴、王来用丁文盛子思孔祝世昌
沈文奎，浙江会稽人。少寄育外家王氏，因其姓。年二十，为明诸生，北游遵化。天聪三年，太宗伐明，下遵化，文奎降。从贝勒豪格以归，命值文馆。汉军旗制定，隶镶白旗。六年六月，上自将伐察哈尔，因略宣府边外。明文武大吏请盟，上还师。八月丁卯，召文奎及同值文馆诸生孙应时、江云深入宫赐馔，命策和议成否。文奎等皆言明政日紊，中原盗贼蜂起，民困於离乱。劝上宣布仁义，用贤养民，乘时吊伐。文奎等退，各具疏陈所见。
文奎疏言： 先帝用兵之初，势若破竹，盖以执北关之衅，名正言顺。其后多疑好杀，百姓离心，皆曰利我子女玉帛耳。上宽仁大度，推心置人。今师次宣、大，长驱而入，谁复敢当？乃以片言之故，卷甲休兵。大信已著，宜乘时遣使，略逊其辞，以践张家口之约。夫不利人之危，仁也；不乘人之乱，勇也；不失旧约，信也：一举而三美归焉。或谓南朝首吝王封，次论地土人民，和必不成。臣谓和否不在南朝，在上意定不定耳。且和而成，我坐收其利，以待天时；和而不成，或蓟镇，或宣、大，或山海，乘时深入，诞告於众曰： 幽、燕本金故地，陵墓在房山，吾第复吾故疆耳。 师行毋杀人，毋劫掠，则彼民必怨其君之不和，而信我无他志矣。大凌河降夷，上赦之刀斧之下，复加以恩育，其所以去者，皆父母妻子牵其念耳。文王王政，罪不及孥。执杀逃亡，已正国法。岂可因兄及弟，因父及子？以一降夷而使众降夷自危，且使凡自大凌河降者人人坐疑，非上明白宣谕，上下暌违，终不能释也。我国衣冠无制，贪而富者，即氓隶，冠裳埒王侯；清而贫者，即高官，服饰同仆从。乞上独断，定衣冠之制，使主权尊，民志定，贤愚佥奋，国日以强。 
云深疏言： 南朝未能决和，宜倍道径取山海。山海既破，八城折入於我，再与画界议好，和乃可定。 
应时疏言： 用兵当先足民。年来国用不舒，今岁又被灾，十室九空，宜乘时究方略，转虚为盈，此宜急议者也。八门徵税，正税外有羡银，税一两非增三四分不收，朘削穷民脂血，此宜严覈者也。六部公廨已毕工，人人当尽心力为上治事，否则不惟负上，抑且负此巨室，此宜申饬者也。大凌河新夷，固自取灭亡，然边防严则逋逃何自越，此亦宜申饬者也。 
是岁近明边蒙古部民逃入沙河堡，明兵索还。文奎、应时疏中曰 降夷 ，曰 新夷 ，盖谓是也。
九月，文奎复疏言： 臣自入国后，见上封事者多矣，而无劝上勤学问者。上喜阅三国志，此一隅之见，偏而不全。帝王治平之道，奥在四书，迹详史籍。宜选笔帖式通文义者，秀才老成者，分任移译讲解，日进四书二章，通鉴一章。上听政之暇，日知月积，身体力行，操约而施博，行易而效捷。上无曰 此难能 ，更无曰 乃公从马上得之 ，乌用此迂儒之常谈，而付之一哂也。上用人亦宜详审，臣第就书房言之。书房出纳章奏，即南朝之通政司也。自达海卒，龙什罢，五榜式不通汉字，三汉官又无责成。秀才八九，閧然而来，群然而散。遇有章奏，彼此相诿，动淹旬月。上方求言，而令喉舌不通，是何异欲其入而闭之门乎？宜量才委用，或分任俾责有所专，或独任俾事有所总。至笔帖式通文义者，惟恩国泰一人，宜再择一二以助不逮。立簿籍，定期会，使大事不过五，小事不过十，分而任之。课勤惰，察能否，而从以赏罚，则政柄不摇，贤愚并励矣。 
七年七月，疏言： 图事功者，以得人为先务。顷闻开科取士，诚开创急事也。然臣以为非抡才之完策，上宜发明谕，不拘族类，不限贵贱，不分新旧，有才能者许自荐，知人有才能者许保举。自荐者择有智识之臣，畀以抡选，而严挟私徇情之罚；保举者不避父子兄弟，但令立状记籍，异日考其功罪，与同赏罚，然后亲加省试，量才录用。有技能则超擢，无才行则责谴。奴隶工商，有善必取。显官贵戚，有恶必惩。招以真心实意，歆以高爵厚禄，绳以严刑重罚。好荣恶辱，人情所同。虽不能拔十得五，於千百中得数人，而已足为用矣。 崇德元年，甄别文馆诸臣，文奎列第二，赐人户、牲畜，授内弘文院学士。七年八月，以醉乘马犯卤簿，论死，上宥之，仍命断酒。
顺治元年，世祖定鼎，七月，命为右副都御史，巡抚保定。时畿南未定，保定、大名、真定所属诸州县，盗千百并起，焚掠为民害。文奎到官，驻真定，训练所部兵，与巡按卫周胤谋捕治，盗渠赵崇阳等数百人降。有韩国璧者，为盗宁晋泊，拒官军。文奎即用崇阳捕斩国璧，歼其徒。遂分部总兵王巇、守备刘文选等将兵逐贼。巇等讨灭香炉、乔家二寨，戮其渠钱子亮、赵建英。文选等攻深州，戮其渠于小安；攻晋州，戮其渠马数全。於是冀州郭世先、保定李库、内黄李君相、顺德袁三才数十渠魁，并就俘戮。散其胁从，录骁勇置部下。畿南渐定。州县吏徵赋仍明季旧习，优免多则蚀赋，摊派行则厉民，文奎疏请悉从正额；宁晋泊地肥而赋轻，豪右竞占，逋赋为州县吏累，文奎疏请招民分耕纳赋；二年正月，疏言畿南民重困，岁贡绵丝诸品，皆求诸他行省，请改折色；二月，又论诸卫所地纳赋丁入保甲，皆当属州县吏：并见采择。李联芳、张成轩等为盗南皮、盐山间，四月，遣都司杨澄、守备徐景山捕治，戮联芳等九十三人。
寻命加兵部右侍郎，总督陕西。五月，改命总督淮、扬漕运。淮、扬群盗，高进忠、魏用通、高升三人者为之魁，复有酆报国、司邦基挟明宗室新昌王，与相应为乱。文奎遣游击裴应旸等击斩用通，总兵王天宠亦击破升，报国、邦基为其徒缚诣江宁以降；进忠走崇明，亦降。十二月，复令总兵孔希贵、苏希乐逐盗如皋，得其渠于锡藩、刘一雄。三年八月，又与淮徐道张兆熊发兵击斩邳州盗杨秉孝、王君实等。江、淮间始稍安。十月，疏请禁革苏、松诸府徵漕积弊，悉去官户、儒户、济农仓诸名，著为令。四年正月，以擅免荒田赋，又渎请明陵祀典，夺职。
五年十二月，起为内弘文院学士。六年，充会试总裁。八年，大学士刚林、祁充格得罪，文奎以知睿亲王多尔衮令改实录不上言，当坐，上命免议。四月，复命以兵部侍郎、左副都御史，总督漕运，巡抚凤阳。请复姓沈氏。七月，疏请慎选运官，清核舍馀，合选殷丁，清勾黄快，皆漕政大端，凡四事。十年，率师讨胶州叛将海时行。十一年，遣兵捕朱周錤，清通、泰滨海逋寇。江北庐、凤、淮、扬诸府灾，文奎请蠲赋，户部议未定，冬尽未启徵。九月，文奎坐督运愆迟，左迁陕西督粮道。寻卒。
与文奎同时以诸生直文馆者，云深、应时同被召对。又有李栖凤、杨方兴、高士俊、马国柱、马鸣佩、雷兴辈，盖皆文奎疏中所谓秀才八九者也。栖凤、方兴、国柱、鸣佩、兴自有传。云深后不著。应时为启心郎，以祝世昌请毋以俘妇为妓，为改疏稿，坐死。士俊尝上疏谓： 上定例一丁予田五日，衣食於此出，力役於此出。民已苦不足，况以绳量田，名五日，实止二三日。将吏复占沃地，役民以耕，宜禁革。民间贷金，当视金多寡定取息重轻，其有逾度者，宜坐罪。 日者，满洲以计田，土俊用当时语也。士俊入关后，尝为湖广巡抚，收长沙，克衡州、常德，有劳。
方上召文奎等策议和成否，亦谕吏民令建言。有胡贡明者，疏言： 我国与南朝未尝无内外君臣之分。今既议和，当遣使修表，姑听其区画。如不欲为之下，遂图大事，必如汉高祖而后可。 因谓鼓舞用人，养百姓，立法令，收人心，皆未若汉高祖。贡明先尝上疏请更养人旧例，略言： 太祖时方草创，土地、人民、财用皆与诸贝勒均之。今尚沿此习，上名虽有国，实不啻正黄旗一贝勒耳。一人寸土，上与诸贝勒互不相容。十羊九牧，即有中原不可以为治。出师得财，当以三属上，七分畀诸贝勒。得人聚而赎之，视其贤不贤，厚薄予夺，权得以自操，而人心亦归于一。 至是又别疏申前说，并反覆言养豪杰当破格，如高祖之于 三杰 。上览先疏，颇韪其语，谓后出师当用汝议；览后疏，责其语冗。贡明复上疏抗辨。
七年，又有扈应元者，疏诋汉官但求名利，语近戆，略如贡明。别疏陈七事，谓备荒宜储粮；编丁宜恤老幼；筑城建关宜不妨农业；出师宜选公正廉能吏，拊循新下郡邑；取士宜尚德行；求言宜置谏官；乘机取天下，在人心不在火器。上览其疏，至论筑城建关，疑勿善也，不竟阅。应元亦上疏抗辨。
贡明隶镶红旗，亦诸生；应元隶正白旗，自署 隐士 。
李栖凤，字瑞梧，广宁人，本贯陕西武威。父维新，仕明为四川总兵官。尝官蓟、辽，家焉。马鸣佩字润甫，辽阳人，本贯山东蓬莱。其先世尝为辽东保义副将，因占籍辽阳左卫。栖凤、鸣佩皆以诸生来归，事太宗，并值文馆。崇德元年，甄别文馆诸臣，栖凤、鸣佩俱列二等，赐人户、牲畜。汉军旗制定，同隶镶红旗。世祖定鼎，授栖凤山东东昌道，鸣佩山西冀南道。顺治二年，收湖广，移栖凤上荆南道，鸣佩下湖南道。
方栖凤值文馆，治事勤慎，达海等闻於上。上命司撰拟，移写国书。达海卒，栖凤言文馆无专责，椟贮官文书，人得窃视，虑有漏言。上召王文奎等谘和议成否，栖凤上疏言： 臣侍文馆几七年，今上与南朝议和，谋及群臣。臣愚以为时政有可惜者二，当速图者六。先帝劳心力、训练劲旅以遗上，上当法先帝赏罚出独断，有功虽贱虽仇必赏，有罪虽贵虽亲必罚。若不振奋鼓舞，必且习为泄泄，弛已成之业。此可惜者一也。上天姿英敏，诚大有为之君也。臣见诸臣章奏，辄曰 上宽仁大度 ，此则谀耳。创国之君，不欲过刻，亦不欲过宽。用人听言，审察其可否，中夜而思，如何使人畏，如何使人喜，而后可以驱使。倘信虚誉而毗于仁厚，必误上英敏矣。此可惜者二也。民以食为天。今岁水且螟，米值骤昂。上宜速出师攻关外八城，八城为我有，岂复虑我民之枵腹耶？一失此机，民无食且流散，国亦稍稍衰矣。当速图者一也。上旧得人民，兵农工役，物物皆备。惟频岁役民筑城，此毁彼建，不得休，民未必无怨。昨闻大凌河西夷复加诛戮，奈何先与之誓而后又杀之也？今宜罢非时之工，广养人之惠。当速图者二也。南朝东西支梧，奔命不遑，势必且南迁。祖大寿与上尝有盟约，当急遣使游说，乘机进兵，迟则失时。当速图者三也。君虽圣，必赖贤臣以调燮之。近虽有二三骨鲠之臣，位卑禄薄，信任未专。如永平道张春，在彼中号有谋略，上宜隆以礼遇，心虽金石，将为我镕。我国虽边鄙，未始无才，重赏之下，必有勇夫。当速图者四也。诸臣多请制定衣冠，尚未允行。夫所谓衣冠，岂必如南朝纱帽圆领而后可？但能别尊卑，差贵贱，即是制度。国体威严视斯，人心系恋视斯，纲纪法度，风移俗易，莫不视斯。当速图者五也。达海竭心力奉上，及其卒，敛乃无鞾，其廉若此，未闻上破格矜恤。总兵布三取辽阳首功，先帝赐敕免死，今以事夺官，且下之狱，不过以愚直得罪。功过贪廉，自古无全才，不可拘於一。当速图者六也。 调为上荆南道参政。明年六月，迁湖广右布政使。
十月，命以右副都御史巡抚安徽。吴继、程国柱等为寇休宁、婺源间，栖凤檄总兵李仲兴、许汉鼎等帅师捕治，获所置总兵江乌、郑恩祥，降张天麒、江周等千人。其党赵正挟明瑞昌王谊贵攻宿松，栖凤率总兵卜从善、冷允登御之洿池，斩千级，获谊贵及正子捷应，弟允升。招抚江南大学士洪承畴上其事。旋坐属县滥徵赋不举劾，左迁。
六年，复自浙江嘉湖道参议授右佥都御史，巡抚广西。明桂王由榔遣兵略广东诸郡县，尚可喜、耿继茂军驻广州，栖凤驻南雄，为具储糈。七年，合兵克韶州，并破雷州、廉州诸寨。八年，明将曾志建侵韶州，栖凤令南韶道林嗣琛、游击张玮等击之，斩二千馀级。九年，遣副将先启玉等攻钦州，获叛将李成栋子元胤。十年，明将李定国自梧州侵肇庆，栖凤遣兵败之龙顶冈；寻分遣总兵徐成功、吴进功等复罗定州东安县。捷闻，上手书 知方略 三字以赐。又遣副将陈武、李之珍徇高州，至沙江。敌循江岸列寨，师渡江纵击，获所置副将姚奇、中军余元玑等。克化州、吴川县，焚其垒，歼敌。以功进兵部右侍郎。
十五年三月，考满，加兵部尚书。六月，命总督两广。时明桂王走云南，其将陈奇策及明江夏王蕴钥、德阳王俨锦等据上思州，旁掠诸县，栖凤令总兵栗养志等讨之，获奇策等；又剿抚那锦、板强诸寨，定太平、思恩诸府。十七年，加太子少保。十八年九月，分设广东、广西两总督，栖凤督广东。十二月，以老乞休。康熙三年正月，卒。
鸣佩，天聪三年，授工部启心郎，仍直文馆。六年，与同官罗绣锦疏论输粮令，语详绣锦传。崇德八年，授半个前程。顺治三年，自下湖南道参政授户部侍郎衔，总督江南粮储兼理钱法。疏言钱法首禁私铸，犯必诛，并请设钱法道专其责；江南军饷不足，请留关税佐之：皆议行。八年，入为户部侍郎。十年，改总督仓场侍郎。
十一年二月，命以兵部左侍郎兼右副都御史，总督宣、大、山西，劝垦宣府、大同荒地三千馀顷。盗发平阳，鸣佩令副将许占魁等捕治，分兵扼隘，诛其渠张五等二百八十馀人，降其党九十馀。
十月，加兵部尚书，移督江南、江西。时郑成功为寇海上，陈其纶、汪龙等为明将，号为侯、伯，据郡县，遥应成功。鸣佩檄总兵胡有升等攻其纶瑞金，破大柏山寨。其纶走宁都天心寨，寨民获以献；复获龙九江，并击破成功之徒胡宁等。未几，明将张名振以舟师侵崇明，鸣佩亦以舟师御之，名振败走，得其副将林正礼等；复周历松江、崇明诸郡邑，视形势，疏陈水陆攻守之策。会给事中张玉治言江宁提督当移驻苏州，吴淞宜增兵，上令鸣佩覈议。鸣佩请令江宁提督分兵守刘河、福山，苏松提督驻吴淞，不烦更增兵，但令与江宁提督互策守御为犄角。得旨，如所议。十二月，名振兵复侵崇明，以舟师断海港，官军莫能渡，鸣佩密令民束草削柹，佐军焚敌舟，俘馘无算，名振夜引去。十三年正月，降所置总兵顾忠，副将黄忠、董礼等百馀人。顾忠故剧盗，号 纲仓顾三 ，善水战，至是降，敌益沮。复率参将吴守祖等出海，至浙江独山破敌。分兵讨吉安、赣州盗，败之上坪；讨徽州盗，剿花桥诸寨。闰五月，以目疾乞罢，进三等阿达哈哈番。康熙五年正月，卒。
鸣佩尝荐梁化凤有大将才，及成功入攻江宁，赖化凤破敌。栖凤、鸣佩子弟皆才。栖凤弟栖凰漕运总督加太子太保，栖鹍、栖鸾总兵，栖鸣广东提督；子镇鼎，亦官广东提督，加太子太保。鸣佩子雄镇，自有传。
马国柱，辽阳人。天聪间，以诸生直文馆。六年，诸生胡贡明请更养人旧例，语附见沈文奎传。国柱上疏，谓： 以家喻国，上犹祖父，诸贝勒犹子弟，而人则妻孥也。祖父重持家，子弟喜便嬖，好恶不同，不能迫而从也。我国正直者多贫贱，贪佞者多富贵。正诎而邪申，欲国之兴得乎？宜采贡明议，无分新旧人，悉养於上。如疑八家分人而赡为先帝旧例，试思先帝时虽曰分赡，而厚薄予夺操之一人。今昔相较，果何如乎？况善继志者谓之大孝。先帝至今日，亦当更旧习。苟益於国，何有於小嫌？且利於八家，而上独擅焉，诚不可也；今养人乃劳事，虽专之，庸何伤？ 
先是，国柱与高鸿中、鲍承先、宁完我、范文程等合疏请置言官，是疏并申言之；而诸上书言时事者，扈应元、徐明远、许世昌、仇震疏中往往及是。应元事见沈文奎传。明远，明兵部吏，自永平降，隶镶黄旗。疏并请禁交结，定法度，立管屯将吏考课黜陟之制，禁管台将吏掊克士卒，禁八门监榷不得用重秤，豁流亡户籍，录閒冗吏，革鬻良人为妓。世昌，正红旗牛录章京。疏并请定先帝谥号，建中书府。震，明武进士、都督佥事。疏自署 俘臣 ，并请译书史，申法律，简贤才，与明通和。
八年，太宗命礼部设科取士，中式为举人，国柱与焉。直文馆如故。崇德初，始置都察院。三年，授国柱理事官。汉军旗制定，隶正白旗。顺治元年，从入关，授左佥都御史。师已定大同、代州，七月，命国柱以右副都御史巡抚山西，道昌平，出居庸关，至代州任事。师自忻州克太原，国柱进驻太原。师行，任策应。汾州、平阳、潞安、泽州诸府以次底定。李自成将李过、高一功走保绥德，国柱疏请分兵东西夹击，使贼首尾不相应，上韪其议。二年，遣游击杨捷击斩阳曲盗阎汝龙，别将讨岚县盗高九英，降四十馀寨。交城盗梁自雨、河曲盗李俊与九英犄角，国柱复分兵捕治。国柱抚山西年馀，捕诛自成馀孽伏民间者，安集抚循，民渐复业。客军数往来，苦供亿繁，国柱悉心措置，民不知兵。十月，擢兼兵部侍郎，总督宣、大。
四年七月，加兵部尚书，移督江南、江西、河南三行省。五年正月，安庆乱者冯洪图陷巢县，掠无为州，国柱令按察使土国宝从侍郎鄂屯帅师讨之，获洪图及其党蒋懋修、锺武等。江西总兵金声桓叛，其将潘永禧犯徽州，国柱遣满洲驻防官兵击破之，复祁门、黟二县。上命征南大将军谭泰帅师讨声桓，克九江、南康、饶州等府。明尚书余应桂据都昌，出没鄱阳湖，国柱令副将杨捷等从谭泰攻克都昌，获应桂；复击败其将邓应龙等於武宁。十月，广东叛将李成栋自南雄侵赣州，国柱遣将与江西巡抚刘武元合兵击杀之。
六年，有王定安者，为乱於湖广，陷罗田，结英山盗陈元等掠霍山，国柱遣中军副将朱运亨等击之，战於三尖山，元等引去；又令总兵卜从善剿白云、梅家、英窠诸寨。明石城王统锜率五千馀人自金紫寨赴援，倚山列阵，从善与战，俘馘甚众，获所置总兵孔文灿、副将方学达等。国柱复率师会江宁昂邦章京巴山、提督张大猷讨六安盗，围将军寨，击斩其渠张福寰，降所置总兵王俊、副将霍维伦等。安徽境诸弄兵者，往往依山结寨相望，至是始尽。
明鲁王以海在舟山，其将吴凯据大兰山为声援，上命国柱策剿抚。国柱知宁波诸生方圣时与以海臣严我公友，使为游说，我公遂降，国柱护送京师。上遣赍敕招凯，国柱复寓书焉，凯与其将顾奇勋、姜君献、陈德芝等降。七年，加太子少保。
九年七月，有张自盛者，为乱於福建，阑入江西境，保大觉岩，国柱檄提督刘光弼击斩所置总兵李全等，遂获自盛。十一年正月，明将张名振攻崇明、刘河、吴淞，国柱募水师，遣总兵王璟、副将张恩达分将之，败之於靖江，复败之於泰兴，毁其舟，名振引去。二月，有赖龙者，为乱於湖广，号 红头贼 ，自桂东侵江西境，国柱与湖广总督祖泽远合兵攻桂东，得龙，乱乃定，复加太子太保。旋致仕。国柱初至江南，驻防兵与民不相习，国柱善为抚戢，令行禁止，兵民相安。康熙三年二月，卒。
天聪八年，举人凡十六人，汉人习汉书者，齐国儒、朱灿然、罗绣锦、梁正大、雷兴、马国柱、金柱、王来用，得八人。国柱及绣锦、兴、来用入关后，皆至督抚，而国柱、绣锦、兴又同值文馆。
绣锦，亦辽阳人，以诸生来归。天聪五年，与马鸣佩同授工部启心郎。六年，上以大凌河新附人众，计国中无问官民，计口储粮，有馀悉输官，视市值记籍，徐为之偿；有馀粮不输者，许家人告发。绣锦、鸣佩疏言： 民有馀粮，孰肯输之官？纵令首告，有仇则讦，无仇则隐，所得必少。且民不敢以粮入市，新人粮不足及旧人之无粮者，皆无所於籴。不若出令，无问满、汉、蒙古官生军民，人输粮一斗。有粮者固易办，无粮者人出银二三钱，籴以输官，亦无大损；其有馀粮原输官者，奖以升赏：此两便之术也。 崇德元年五月，授内国史院学士。纂太祖实录成，得优赉。汉军旗制定，隶镶蓝旗。七年，兼牛录额真。
顺治元年，从入关，七月，命以右副都御史，巡抚河南。时李自成西走，其党掠卫辉、怀庆间，而原武、新乡诸县盗竞起。绣锦至官，与总兵官祖可法等谋防御。疏言： 自成之众二万馀，攻怀庆甚急。明尚书张缙彦等拥兵河上，副将郭光辅、参将郝尚周不应徵调，叛而为寇。明兵在南，流寇在西，请发兵靖乱。 上已令豫亲王多铎为定国大将军，帅师南征，令取道河南捕治群寇。绣锦亦遣卫辉参将赵士忠等攻破娄儿寺盗寨，擒其渠。绣锦请以河北荒地万馀亩令守兵屯垦，得旨俞允。
二年十一月，擢兼兵部右侍郎，总督湖广、四川。湖南诸州县尚为明守，自成从子锦拥众降於明，侵湖北。绣锦至荆州，锦率众来攻。顺承郡王勒克德浑自江宁来援，锦败走。勒克德浑师还，锦又至，绣锦帅师御之，锦复败走。有胡公绪者，据天门八百洲，四出焚掠，戕署盐道周世庆，绣锦遣中军副将唐国臣、署总兵杨文富等分道讨之，获公绪，毁其巢。三年六月，遣总兵官徐勇击破麻城山寨，获其渠梅增、周文江；岳州署总兵官高蛟龙等击斩满大壮，获龙见明等。九月，明总督何腾蛟寇岳州，绣锦遣将御之，多所斩获。十月，遣总兵郑四维等定夷陵、枝江、宜都三州县。
四年，定南大将军恭顺王孔有德等略湖广，取长沙、衡州、宝庆、辰州诸府。绣锦条奏增设镇协，下部议行。王光泰以郧阳叛，上命侍郎喀喀木帅师讨之，绣锦与合兵克郧阳，光泰走四川。五年，金声桓以江西叛，湖南骚动，常德、武冈、辰、沅诸府州复入於明。绣锦疏留喀喀木驻荆州，而分遣总兵徐勇、马蛟麟等分守要隘，屡败明将马进忠等。上复命郑亲王济尔哈朗共率师徇湖南，渐收诸郡县。绣锦疏请移降卒腹地，毋使师还后复为馀孽煽诱，上嘉纳其言。九年七月，卒，赠兵部尚书。
弟绘锦，自通政司理事官再迁，终贵州巡抚。
兴，亦辽东人。太祖时，以诸生选直文馆。事太宗，授秘书院副理事官。崇德间，迁都察院理事官。汉军旗制定，隶正黄旗。顺治元年十月，命以右副都御史巡抚天津。李联芳、张成轩为乱沧州、南皮间，兴与总兵官娄光先帅师讨之。成轩等将遁出海，师已扼海口，乃惊溃，投水死者强半。兴复遣兵捕治，斩渠宥胁，盗尽散。疏言大沽海口为神京门户，请置战船为备，下所司议行。二年四月，移巡抚陕西。陕西方被兵，民多流亡，兴招徕抚绥，疏述其状。上旌以冠服、裘马。三年，肃亲王豪格帅师自陕西徇四川，师未至，有孙守法者，为乱於兴安；贺珍又以汉中叛。兴移潼关兵戍商州，密檄汉羌道胡全才为备，待师至，悉戡定。兴疏请陇州置兵，临洮、巩昌留屯军防边，皆报可。四年四月，以疾乞罢。十年八月，复起巡抚河南。未上，卒，赠兵部侍郎。
来用，亦隶镶蓝旗。授工部启心郎。顺治初，再迁山西布政使。三年，师略四川，三月，授来用户部右侍郎，总督山西、川、陕粮饷，驻西安。疏言陕西兵后民困，请蠲荒徵熟。山西铜缺，铸钱多，定值过低，商不前，请酌增。四年，疏言汉南遘贺珍乱，蹂躏荒残，请恩赈，并敕部储备肃亲王还师饷糈。五年，疏言河西回乱，运河阻，诸军南讨，请发湖广漕供饷。又言汉中屯军岁饷数十万，请专设饷司。皆如所请。六年，疏言兵出镇，赡其孥如所食糈。司兵者请自离伍日起，司饷者请自到军日起，持异议，请定例画一。部议以应徵日起，中途逃亡，不得滥与。八年正月，御史聂玠劾来用专倚中军王桢，自隳职业，部议左迁，援赦免。七月，裁缺。九年，命巡抚顺天。十年，移驻河间。十一年，以定南王孔有德丧归，其属吏或格诏书不出迎，坐左迁。十四年，改授河南大梁道。寻卒。
丁文盛，广宁人。初为明诸生。天命六年，归太祖。天聪间，授兵部启心郎。七年正月，偕同官赵福星疏言： 师行戒毋扰民，子女玉帛，秋毫无犯，但发仓库以佐军兴。攻关东八城，当先其易者，后其难者。舍宁、锦、前卫，但得其他小城，因粮以度师，进攻山海。旧制编民为兵，十丁而取一。当令诸甲喇及领屯将吏，慎选年事盛强、身家相称者，毋许以他人代。永平炮兵衣食不足，宜择其技精者授千总，督演习，食糈视铸炮之工。哈喇沁降者置辽河外，虑且逃亡，宜移屯腹地。 
及孔有德。耿仲明来降，五月，文盛、福星上疏请水陆并进，攻山海，取旅顺；并言： 毛帅来归，令金、汉官吏出羊、鸡、鹅、米、肉以赡其兵。臣虑新人未必肥，而旧人已不胜瘠。复使市马，力尤不能举。若用八门税，一二月已足。 孔有德等，毛文龙部曲，文龙尝使冒其姓，故是时犹称毛帅。及旅顺既下，七月，文盛、福星复请城旅顺，加意防守。考绩，授世职牛录章京。
顺治初，从入关，授山东登莱兵备道参政。二年六月，授右佥都御史，巡抚山东。濰县盗张广为乱，以数千人攻莱州，文盛令游击冯武乡等讨之，战三埠，再战红山口，斩广党尼思齐、赵明春。广走平度，游击杨遇明逐之，及於徐里甿，射广殪，歼其徒。明季马政弛，驿马缺，求诸民，文盛疏请以馀存驿站银市马。明季增牙税及他杂税，文盛疏请罢。临清、东昌、平山诸卫置兵五千人，虚额逾半，文盛疏请减，留二千人，节饷令州县募壮丁逐捕盗贼。别疏又请教有司清刑狱，禁狱卒毋虐囚。皆下部议行。三年，盗发茌平、高唐诸县，文盛请兵，上遣副都统觉善率师捕治。四年，文盛被弹事不胜任，左迁河南按察使，稍迁福建布政使。七年，卒。
文盛子思孔，字景行。顺治九年进士，选庶吉士。四迁，授陕西汉羌道副使，康熙二年，巡抚贾汉复劾思孔追胥役蚀粮草逾限，左迁河南开封府同知。思孔诣通政使自列胥役蚀粮草，狱瘐家罄。事上巡抚，巡抚久乃入告未尝逾限，下总督白如梅勘实。复授直隶通蓟道。直隶未设布政、按察两司，八年，巡抚金世德请增置保定守道领钱穀，以授思孔。再迁江南布政使。时吴三桂乱方定，师行江西、湖广，思孔主餽运，应期不愆。禁旅还自福建，庀役具舟，科量悉当。修苏州府学，置育婴堂、养济院，诸政皆举。二十一年，遇大计，总督于成龙以思孔督赋未中程，不得举卓异，特疏荐廉能，上命准卓异。二十二年，擢偏沅巡抚。偏沅所领七郡，溪山环互，民、僚杂处，反侧初定，馀孽每煽乱，思孔抚其渠，群盗渐散。复岳麓书院，御书旌楣。
二十七年，移抚河南，方上，而有夏逢龙之乱，复移抚湖北。逢龙私自署置千总胡耀乾，参将李廷秀，马兵周凯、万金镒皆号总兵，守备林德号副将。上命振武将军瓦岱帅师讨之，趣思孔诣荆州主饷。思孔以武昌仓库皆陷贼，诸军饷乏，乃发河南库帑，护诣襄阳，诸军资以济，疏报称旨。七月，瓦岱师至，蹙贼黄州，诛逢龙，而耀乾等尚据武昌拒命。思孔至汉口，具舟渡江，单骑叩汉阳门，呼耀乾出见，耀乾等遂降。思孔入武昌，数耀乾等罪而诛之，并戮所置巡抚傅尔学、布政娄方顺、驿道金奇功，凡八人，武昌遂定。九月，复设湖广总督，以命思孔。陈龙越八者，逢龙之徒也，二十八年五月，谋为变，期夜半。思孔晡始闻，执陈龙越八戮於市，他悉不问。设水师，分戍武昌、荆州、岳州、常德。尝岁饥，便宜发帑市米江西，平值以籴。
三十三年四月，移督云、贵。八月，卒。
祝世昌，辽阳人。先世在明初授辽阳定边前卫世袭指挥，十数传至世昌，为镇江城游击。天命六年，太祖克辽阳，世昌率三百馀人来降，仍授游击，统其众。命董筑沈阳、辽阳、海州三城，事竟，授沈阳城守昂邦章京。
天聪五年，从征大凌河。六年，太宗阅乌真超哈兵，赉诸将，世昌与焉。寻迁礼部承政，授世职参将。七年七月，克旅顺。世昌疏请大举伐明，谓： 攻城当专用红衣炮，国中新旧三十馀具，沈阳留四具，城守已足，馀悉载军中。炮多则糜药亦多，药局制药，硝丁淋硝虑不足於用。旅顺新获硝磺，宜以其半送渖阳制药。师行克城邑，当得练达谨慎之吏，不求小利，不贪财贿，乃能戢民心、保疆圉，宜预选令从军备任使。用兵当兼奇正，轻兵先发，夺人畜，掠储峙，然后整军挟红衣炮自大道徐进。 上寻遣贝勒阿巴泰等将二千人略山海关外，未深入，引还。
崇德七年，疏请禁俘良家妇鬻入乐户，上谕都察院承政张存仁、祖可法曰： 世昌岂不知朕禁乐户？而为此疏，不过徇汉人，藉此要誉耳。朕度世昌身在我国，心犹乡明。世昌果忠於明，明以元功臣田、刘、张三姓之裔隶乐户，世昌何不闻有言乎？朕视满、蒙、汉若一体，尔等同心辅国。譬诸五味，贵调剂得宜。若各相庇护，是犹咸苦酸辛不得其和。尔等徇世昌而不举劾，咎在尔等。曾子曰： 吾日三省吾身。 尔等能如曾之省身，则何过之有？ 旋命固山额真石廷柱、马光远与诸汉官会鞫，坐世昌死。其弟世荫同居，知其事，启心郎孙应时为改疏稿，皆死。礼部承政甲喇章京姜新、甲喇章京马光先见疏稿称善，当夺职坐罚。上命诛应时，而贷世昌、世荫，徙边外席北。新解承政，与光先皆贳罪。
顺治二年，召还，隶汉军镶红旗。四年七月，授右副都御史，巡抚山西。时盗发盂、五台、永宁、静乐诸县，世昌遣兵捕治。五年十二月，上遣英亲王阿济格等戍大同备边，总兵官姜瓖疑见诛，遂叛。世昌檄诸县兵还守省城，瓖遣兵陷朔州、岢岚，攻代州急，世昌帅师赴援，疏请发禁旅出居庸取大同，分兵出紫荆关，至代州济师。上命阿济格等讨瓖，别遣敬谨亲王尼堪等帅师镇太原。六年正月，瓖将姚举等掠平原驿，戕冀宁道王昌龄，下忻州。固山额真库鲁克、达尔汉、阿赖等破举众石岭关，举弃忻州走。既，复袭陷宁武，万钅柬踞偏关，刘迁破繁峙、静乐及交城东关。世昌疏趣援，尼堪师至，出攻宁武，逾月未下，移师向大同。瓖党以其间攻陷保德、交城、石楼、永和诸县，世昌复请发禁旅守太原、曲沃。李建泰以大学士罢归，谋应瓖叛，世昌得其手书以闻。会瓖为其将杨振威所杀，以大同降，师讨定汾、绛、潞安、永宁、宁乡诸州县。建泰与瓖将李大猷等入太平，师从之，建泰等亦降。是岁平阳盗虞允、韩昭宣为乱，攻陷州县，应瓖，陕西总督孟乔芳将兵击破之，世昌以闻。山西底定。七年，卒，谥僖靖。
天聪间，有徐明远者，疏陈时事，因言： 军中得良家妇，上悉令归故夫。此诚如天之仁，禹、汤、文、武殆莫能过。臣窃见遵化、永平俘得良家妇，其主贪利，辄鬻入乐户，得无损上仁声？且乐户既多，吏民游冶，损财物，耗精血，於国无益。买良为贱，古著於令甲，今岂可任其所为而不之禁乎？ 明远盖自永平降者，事互见张存仁传。世昌继以为言，乃得罪。
论曰：顺治初，诸督抚多自文馆出。盖国方新造，用满臣与民阂，用汉臣又与政地阂，惟文馆诸臣本为汉人，而侍直既久，情事相浃，政令皆习闻，为最宜也。文盛、世昌未尝直文馆，而自太祖朝已来附，抒谠效忱，遂与文奎、栖凤、国柱辈分领疆圻，各著声绩。天聪间诸言时政者，并以类附见。当时章奏，流传盖鲜，经纶草昧，毋俾终湮也。
