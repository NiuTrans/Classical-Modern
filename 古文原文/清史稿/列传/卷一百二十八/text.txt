庆桂刘权之戴衢亨戴均元托津章煦卢荫溥
庆桂，字树斋，章佳氏，满洲镶黄旗人，大学士尹继善子。以荫生授户部员外郎，充军机章京，超擢内阁学士。
乾隆三十二年，充库伦办事大臣，迁理藩院侍郎。三十六年，授军机大臣。居二载，出为伊犁参赞大臣，调塔尔巴哈台。哈萨克巴布克诡称阿布勒毕斯授为哈拉克齐，偕阿布勒毕斯之子博普来贡马。庆桂以博普未至，巴布克狡诈不可信，斥之。上嘉其有识，曰： 尹继善之子能如此，朕又得一能事大臣矣！ 四十二年，授吏部侍郎。调乌里雅苏台将军，授正黄旗汉军都统，以病回京。逾年，授盛京将军，调吉林，再调福州。四十九年，入觐，授工部尚书，仍直军机，调兵部。逾年，署黑龙江将军。时陕甘总督福康安赴阿克苏安辑回众，上以庆桂练边事，命带钦差关防，驰往甘肃，暂署总督。寻授塔尔巴哈台参赞大臣。五十一年，召授兵部尚书，历署盛京、吉林、乌里雅苏台将军。五十七年，廓尔喀平，予议叙，图形紫光阁，上亲制赞。
两淮盐运使柴桢私挪课银弥补浙江盐道库藏，命偕长麟赴浙按治，得巡抚福崧婪索侵蚀状，谳上，福崧、桢俱伏法。寻授荆州将军。逾年，召授正红旗蒙古都统，命勘南河高家堰石工。嘉庆四年，授刑部尚书、协办大学士，复直军机。授内大臣，监修高宗实录，加太子太保。拜文渊阁大学士，总理刑部。裕陵奉安礼成，晋太子太傅，管理吏部、理藩院、户部三库事。七年，三省教匪平，以赞画功，予骑都尉世职，赐双眼花翎。九年，授领侍卫内大臣。高宗实录成，赏紫缰，晋太子太师。十六年，扈跸热河，以腿疾免从行围，予假回京。十七年，晋太保。上念其年老，罢直军机处，仍授内大臣。
庆桂性和平，居枢廷数十年，初无过失，举趾不离跬寸，时咸称其风度。逾年，命以原品休致，给予全俸。二十一年，卒，谥文恪。
刘权之，字云房，湖南长沙人。乾隆二十五年进士，选庶吉士，授编修，累擢司经局洗马。四十三年，督安徽学政。预修四库全书，在事最久，及总目提要告成，以劳擢侍讲。五十年，大考二等。逾年，擢大理寺卿，迁左副都御史。疏言： 大挑举人多夤缘，请於事前一日简派王大臣，闻命即宿朝房，以杜弊窦。 於是命在午门莅事，御史监视，护军巡察，步军、五城一体严查，著为令。寻督山东学政。五十六年，擢礼部侍郎。六十年，典江南乡试，留学政。嘉庆二年，调吏部。
四年，擢左都御史，典会试。疏言： 买补仓穀，地方官奉行不善，在本境采买，不论市价长贱，发银四五钱。花户不原纳穀，惟求缴还原银，加倍交价。富户贿吏飞洒零户，转得少派。善良贫民深受其累。官以折价入己，仍无存米。遇协济邻省，令米商仓猝购办，发价剋扣，起运勒掯。请饬遇应买补，向丰稔邻县公平采办，不得於本县苛派，严禁胥吏舞弊。 又言： 社仓大半借端挪移，管理首事与胥吏从中侵盗，至歉岁颗粒无存，以致殷实之户不乐捐输，老成之士不原承办，请一律查禁。 诏韪之，饬各直省严禁，民得免累，湖、湘间尤称颂焉。
编修洪亮吉上书王大臣言事戆直，成亲王径以上达，权之与朱珪未即呈奏，有旨诘问，自请严议。上以权之人品端正，平时陈奏不欺，宽其处分。寻迁吏部尚书。五年，典顺天乡试。六年，命为军机大臣。越一岁，会川、楚、陕教匪戡定，权之入直未久，上嘉其素日陈奏时有所见，叠予褒叙。在吏部久，疏通淹滞，铨政号平。九年，失察书吏虚选舞弊，因兼直枢廷，薄谴之，调兵部。十年，以礼部尚书、协办大学士，加太子少保。军机章京、中书袁煦者，故大学士纪昀女夫也，入直已邀恩叙，权之於昀有旧恩，至是复欲以袁煦列荐。同官英和议不合，已中止，英和密请晏见，面劾权之瞻徇。上不悦，两人同罢直，下廷议革职，念权之前劳，降编修。未几，擢侍读，迁光禄寺卿，历迁兵部尚书。
十五年，协办大学士，典顺天乡试。是年，帝以秋狝幸热河，明年，幸五台，并命留京办事，拜体仁阁大学士，管理工部，复加太子少保。十八年，目疾乞假，遣御医诊视。会逆匪林清为变，事定，朝臣衰病者多罢退，诏以原品休致回籍，给半俸。二十三年，卒於家，年八十，谥文恪。
戴衢亨，字莲士，江西大庾人。父第元，由编修官太仆寺卿。衢亨年十七，举於乡。乾隆四十一年，召试，授内阁中书，充军机章京。四十三年，成一甲一名进士，授翰林院修撰，典试湖北。叔父均元、兄心亨并居馆职，迭任文衡，称 西江四戴 。寻命仍直军机。秋狝扈跸，射狍以献，高宗赐诗美之。累典江南、湖南乡试，督山西、广东学政，历迁侍讲学士。
嘉庆元年，授受礼成。凡大典撰拟文字，皆出其手。二年，命随军机大臣学习行走，以秩卑，特加三品卿衔。累迁礼部侍郎，调户部。四年，仁宗始亲政。衢亨以病乞假；假满，兼署吏部侍郎。六年，擢兵部尚书，兼管顺天府尹、户部三库。川、楚、陕教匪以次削平，以赞画功，屡荷优褒。七年，大功戡定，诏嘉其知无不言，言无不尽，克尽忠悃，加太子少保，予云骑尉世职。九年，失察顺天府书吏盗印，罢兼尹。十年，调户部，兼直南书房，典会试。十二年，协办大学士，兼翰林院掌院学士，典顺天乡试。十三年，偕大学士长麟视南河。时河事日敝，帝锐意整顿，中外臣工议不一，特命查勘筹议。衢亨叔均元方以总河谢病家居，许便道省视，遂与长麟三疏陈治河要义，斟酌缓急，停修毛城铺滚水坝，复天然闸东山罅闸坝，以减黄济运；於王营减坝西，增筑滚坝、石坝，普培沿河大堤，以淮、扬境内为尤急。云梯关外八滩以上，接筑雁翅堤以束水势。高堰、山盱石堤加筑后戗土坡，为暂救目前之计，徐办碎石坦坡以护石工。智、礼二坝加高石基四尺，以制宣泄。疏上，帝深韪之，命嗣后考覈河工以为标准。十四年，万寿庆典，晋太子少师。
衢亨性清通，无声色之好。朝退延接士大夫，言人人殊，不置可否，而朝廷设施，有见之数月数年之后者。柄政既久，仁宗推心任之。给事中花杰疏论长芦欠课，衢亨方筦户部，议下盐政覈办。杰乃劾衢亨与盐商查有圻姻亲，餽送往来，助营第宅，不免徇庇；又廷试阅卷，援引洪莹为一甲一名，有交通情状；荐周系英、王以衔、席煜、姚元之入南书房，与英和阴附结党。衢亨疏辨，下廷臣察询，命二阿哥监视洪莹覆写试策，无误，迭诏为衢亨湔雪；惟斥其令部员刘承澍在园寓具稿，致招物议，予薄谴，镌级留任；坐杰污蔑，承澍漏泄，降黜有差。因调衢亨工部。复以凡部臣有直军机者，遇交议，同官每向探意旨，事后辄相推诿，特谕申儆焉。十五年，拜体仁阁大学士，管理工部，兼掌翰林院如故。
十六年春，扈跸五台，至正定病，先回京。寻卒，年五十有七。温诏优恤，称其谨饬清慎，实为国家得力大臣，亲临赐奠，赠太子太师，入祀贤良祠，谥文端。子嘉端，年甫十一，赐举人，袭云骑尉。
戴均元，字修原。乾隆四十年进士，选庶吉士，授编修。迁御史，迭典江南、湖北乡试，督四川、安徽学政。嘉庆三年，由安徽任满还京，兄子衢亨先已超授军机大臣，故事，大臣亲属任科道者，对品回避，均元例改六部员外郎，特命以鸿胪寺少卿候补。累擢工部侍郎。
八年，偕侍郎贡楚克紥布察视张秋运河及衡家楼决口工程。历户部、吏部侍郎。十年，南河黄流夺运，高堰石工坏，特命驰视筹度。明年，诏以湖、河异涨，高堰堤工赖先筑子堰，保卫无虞，清水畅注，河口积淤刷涤，已复三分入运、七分入黄旧制，为河事一大转机，嘉均元尽心宣防，特复正、副总河旧制，授南河总督，以旧督徐端副之。在任三年，堵合黄河周家堡、郭家坊、王营减坝、陈家浦，及运河二堡、壮原墩，筑高堰义字坝，拆修惠济闸，以减坝合龙，加太子少保。病，乞解任，寻愈，因事降三品京堂，授左副都御史，督顺天学政。未几，迁仓场侍郎。十八年秋，河决睢州，出为东河总督。诏以均元曾任南河，许便宜调用工员，责速堵合。明年春，以吏部侍郎内召，途次擢左都御史。寻迁礼部尚书，调吏部。二十年，协办大学士。逾年，授军机大臣，充上书房总师傅。二十三年，拜文渊阁大学士，晋太子太保，管理刑部。二十四年，河决武陟马营坝，自秋徂冬尚未启工，奉命驰视，还报购料未集，诏严斥在事诸臣以示儆。
二十五年七月，扈从热河，甫驻跸，帝不豫，乡夕大渐。均元与大学士托津督内侍检御箧，得小金盒，启鐍，宣示御书立宣宗为皇太子，奉嗣尊位，然后发丧。洎还京，因撰拟遗诏有 高宗降生於避暑山庄 之语，误引御制诗注，枢臣皆被谴镌级，均元与托津并罢直。道光二年，裕陵隆恩殿柱蠹朽，距修建甫二十年，承办工员俱获罪。均元以在事未久，从宽罢管部务，夺宫衔，责同赔修，工毕复之。漳水北徙，命均元驰视。次年，因漳水下流溃直隶元城红花堤，塞之则元城北境水无所泄，不塞则山东馆陶受其害，复命均元往视。议展宽旧有引河，俾积水穿堤入卫水，别就堤下新刷水沟挑成河道，分流泄入馆陶境，筑堤防溢。复偕巡抚程祖洛勘上游，议： 漳水自乾隆五十一年南徙合洹水后，卫水为所格阻，频年冲决，由於合则为患。今漳水北徙，与洹水分流入卫，当因势利导，各完堤防，使漳、洹不再合。 疏上，诏从之。四年，予告回籍，食全俸。
先是建万年吉地於宝华峪，均元相度选定。帝敦崇俭朴，命偕庄亲王绵课、协办大学士英和监修，面戒规制一从节减。迨七年，孝穆皇后梓宫奉安，帝亲视，嘉其工程坚固，晋均元太子太师。及是，地宫有浸水，上震怒，严谴在事诸臣，褫均元职，逮京治罪，拟重辟，念其耄老，免罪释归。
均元历官五十馀年，叔侄继为枢相，家门鼎盛。自在翰林，数司文柄，及跻卿贰，典顺天乡试一，典会试三。晚岁获咎家居，世犹推为耆宿。二十年，卒，年九十有五。
托津，字知亭，富察氏，满洲镶黄旗人，尚书博清额子。乾隆中，授都察院笔帖式，充军机章京，累迁银库郎中。改御史，迁给事中。嘉庆元年，命解饷银赴达州。五年，授副都统，留治四川军需。疏请军饷先一月预拨，忤旨召回。及至京，於饷数、军事无所陈告，褫职，予头等侍卫，充叶尔羌办事大臣。七年，调喀什噶尔参赞大臣，复授副都统。八年，召为仓场侍郎。
十年，调吏部，命在军机大臣上行走。偕直隶总督吴熊光往湖北，按讯盐法道失察岸商抬价，及钱局鼓铸偷减，治如律。时总督百龄被讦在广东索供应、造非刑，命托津偕总督瑚图礼治其狱，请褫百龄职。十一年，调户部，偕侍郎广兴按东河总督李亨特勒派厅员，夺亨特职，遣戍。十二年，偕侍郎英和按讯热河副都统庆杰贪婪，褫职遣戍。
十三年，偕尚书吴璥勘南河。先是，云梯关外陈家浦漫决，由射阳湖旁趋海口，疆臣、河臣请改河道径由射阳湖入海。托津等疏言： 马港口、张家庄漫水西漾数十里，始折归北潮河。如果地势建瓴，何以转向西流？北潮河已汇流数月，水未消涸，显见去路不畅，改道断不可行。请仍修故道，接筑云梯关外大隄，收束水势，较为得力。 又言： 河口高堰各工，因运河西岸堵筑漫缺，头、二坝口门较宽，不能擎托畅注，请速补筑。 皆如所议行。
十四年，往江南谳狱。金山寺僧志学与王兆良争垦沙地械斗，毙多人，依律治罪。请以蒋家沙洲归公佃种，岁给宝晋书院及金山寺租银各千两。仓场书吏高添凤舞弊，通州中、西二仓亏缺，命偕福庆勘讯，坐以奸吏骫法罪。既而，部鞫添凤，复得私出黑档领米状，托津亦以久任仓场，谴责分赔。浙江学政刘凤诰代办乡试监临，有联号弊，偕侍郎周兆基、少卿卢荫溥往按得实，论凤诰遣戍。山西署布政使刘大观劾前任巡抚初彭龄任性乖张，偕侍郎穆克登额往按，彭龄，大观俱被严议。十五年，擢工部尚书，调户部，兼都统。偕卢荫溥往四川按事，总督勒保寝匿名揭帖，据实上闻，罢勒保大学士职。又偕府尹初彭龄往南河清查工帑。十六年春，两江总督松筠调任，命托津暂代。寻回京，加太子少保，兼内大臣。
十八年，扈跸热河，教匪林清逆党阑入禁城，命托津回京察治。林清就获，诏优奖，授协办大学士。时匪党李文成据河南滑县，山东、直隶皆震动。那彦成督师，迁延未进，托津往代。既而那彦成连战皆捷，命托津赴开州、大名督率提督马瑜剿匪。十九年，授正白旗领侍卫内大臣，拜东阁大学士，管理户部，晋太子太保。侍郎初彭龄劾两江总督百龄、江苏巡抚张师诚受餽送，布政使陈桂生册报蒙混，命偕尚书景安往按。彭龄坐劾未实，被谴。二十一年，那彦成前在陕甘总督任与布政使陈祁挪赈事觉，命托津往按，那彦成逮京，即代署直隶总督，寻回京。
仁宗综覈庶政，知托津朴诚，於行省有重事大狱，率以任之，无一岁不奉使命。二十二年，管理理藩院。二十四年，万寿庆典，赐双眼花翎、紫缰。二十五年，仁宗崩於热河避暑山庄，事出仓猝，托津偕大学士戴均元手启鐍盒，奉宣宗即位。寻因遗诏引事舛误，诏切责，托津、均元并以年老罢军机大臣，降四级留任。道光元年，命题仁宗神主，晋太子太傅。二年，与玉澜堂十五老臣宴，绘像，御制诗有 立朝正色 之褒。调管刑部。以子妇乘轿入神武门中门，坐治家不严，夺紫缰、双眼花翎，寻复之。十一年，致仕，食全俸。十五年，卒，年八十有一。帝亲奠，赐金治丧，赠太子太师，祀贤良祠，谥文定。
章煦，字曜青，浙江钱塘人。乾隆三十七年进士，授内阁中书，充军机章京，累迁刑部员外郎。屡典乡试，督陕甘学政，任满仍留刑部，改御史。嘉庆六年，擢太仆寺少卿。诏以军事方殷，煦习机务，仍留直。七年，三省教匪平，始罢直供本职。偕侍郎那彦宝往云南按布政使陈孝升等冒销军需，治如律。历太仆寺卿、顺天府尹。十年，出为湖北布政使。逾年，擢巡抚。十三年，召为刑部侍郎。偕侍郎穆克登额往云南按事。贡生任澍宇诬讦官吏冒销军需不实，论反坐。授贵州巡抚，未至，调云南，署云贵总督。十四年，调江苏巡抚，署两江总督。时议行海运，下煦筹议，疏陈不便，寝之。十七年，入觐，乞改京秩，授刑部侍郎，偕侍郎景安往直隶谳狱。十八年，河南教匪起，直隶总督温承惠赴剿，命煦代摄。寻擢工部尚书，调吏部，仍留署职。捕教匪冯克善械送京师，加太子少保。
十九年，回京，典会试。山东金乡窃贼聚众拒捕，巡抚同兴以邪教馀党闻。煦偕那彦宝往鞫，得状，依律论罪。知州袁洁诬报，褫其职。上知山东吏治废弛，命煦等严察以闻，遂劾同兴玩泄，以致地方凋敝，仓库空虚，及布政使朱锡爵徇私废公状，并褫职，命煦署巡抚，清查亏空。寻以陈大文调任，同治其事，责煦议定章程。疏言： 嘉庆十四年清查，原奏亏银一百七十九万有奇。今查十四年以前实亏三百四十一万有奇，十四年以后又续亏三百三十四万有奇。拟请清釐藩库，严交代，定徵解分数，以杜新亏；立追缴及分赔限期，催徵民欠，以惩延宕；覈减提款，确查无著之亏，以示体恤；覈摊捐案，据估变流抵产物扣抵，先侭正项仓库一律筹补，军需垫解，查明方许列抵，以防朦混。 凡十四条，下部议行。
二十年，偕侍郎熙昌往湖北、广东、江苏、安徽谳狱：襄阳人吴焕章诬告易成元、易登朝等勾结谋逆，反坐论罪；襄阳知县周以焯滥押毙命，遣戍。雷州府经历李棠诬讦两广总督蒋攸銛，遣戍；雷琼道胡大成苛派属员，褫职；贵县知县吴遇坤刊书诋毁上官，遣戍；洋商卢观恒滥祀乡贤，黜之；江苏知县王保澄诬讦上官讳匿邪书，遣戍；阜阳捻匪纠抢杀人，论如律。
二十一年，调礼部尚书，授军机大臣。调刑部，管理礼部。二十二年，病免。寻授兵部尚书、协办大学士，兼管顺天府尹事。二十三年，拜东阁大学士，管理刑部。万寿庆典，晋太子太保。二十五年，以足疾累疏乞休，予告致仕，食全俸。居家久之，道光四年，卒，谥文简。
煦久任枢曹，练习政事，易攵历中外，数治大狱。晚始参枢务，未久病去，再起管部，以尽心刑事，京察特被奖叙焉。
卢荫溥，字南石，山东德州人。祖见曾，康熙六十年进士，官至两淮盐运使。父谦，汉黄德道。
见曾起家知县，历官有声。为两淮盐运使，以罪遣戍，复起至原官。当乾隆中叶，淮鹾方盛。见曾擅吏才，爱古好事，延接文士，风流文采，世谓继王士祯。在扬州时，屡值南巡大典，历年就盐商提引，支销冒滥，官商并有侵蚀。至三十三年，事发，自盐政以下多罹大辟。见曾已去官，逮问论绞，死於狱中。籍没家产，子孙连坐，谦谪戍军台。荫溥甫九岁，贫困，随母归依妇翁，读书长山。越三年，大学士刘统勋为见曾剖雪，乞恩赦谦归，授广平府同知。荫溥刻苦励学，至是始得应科举。
乾隆四十六年，成进士，选庶吉士，授编修。阿桂为掌院，激赏其才。五十六年，大考，降礼部主事。阿桂言荫溥能事，改部可惜。帝曰： 使为部曹，正以治事也。 累司文柄，典山西乡试，督河南学政。嘉庆五年，充军机章京，川、楚军事，多所赞画。八年，孝淑睿皇后奉安山陵，故事，皇后葬礼无成式，礼臣所议未当。荫溥回直仪曹，考定礼文，草撰大仪，奏上，如议行。数随大臣赴各省按事，累擢光禄寺少卿。十六年，大学士戴衢亨卒，仁宗以荫溥谙习枢务，数奉使有劳，加四品卿衔，命在军机大臣上行走。历通政司副使、光禄寺卿、内阁学士。十八年，擢兵部侍郎，调户部。扈从热河，会教匪起，滑县林清入犯禁城，夜半闻报，至行在面进机宜，越日从驾还京。事平，优叙，赐子本举人。
二十二年，擢礼部尚书，调兵部。上以荫溥实心任事，特加太子少保。寻调户部，兼署刑、吏两部尚书。二十三年，馆臣撰进明鉴，未合上意，命荫溥偕托津、章煦、英和、和瑛为总裁，遴择翰林才识兼长者，重加核改，书成，诏褒之。工部主事潘恭辰监督琉璃窑，不受漏规，驭吏严，吏诬讦侵冒，下狱。恭辰贫而无援，文书证据不得直，罪且不测，舆论愤之。上微闻，命荫溥详鞫，得其状，释恭辰，置吏於法。后恭辰至云南布政使，以清操名。二十五年，典会试，会元陈继昌，故大学士宏谋玄孙也，乡试、殿试皆第一。有清一代科举得三元者，惟乾隆中钱棨及继昌两人。上制诗，命荫溥等赓和，以纪盛事。是年秋，帝崩，因撰拟遗诏不慎，降五级留任。寻调工部。
道光元年，调吏部，兼管顺天府尹，罢军机大臣。次年，犹以直军机久，调任后亦能尽心，加恩予优叙。七年，协办大学士。十年，拜体仁阁大学士，管理刑部。十三年，以疾乞休，加太子太保，食全俸。十九年，重宴鹿鸣，晋太子太傅。寻卒，年八十，赠太子太师，谥文肃。
论曰：仁宗综覈名实，枢臣中戴衢亨最被信用，衢亨亦竭诚赞襄，时号贤相，晚遭弹劾，而睠注不移。均元继之，卒以顾命嫌疑，不安於位。岂盈满之不易居耶？庆桂、刘权之并以老成雍容密勿，托津、章煦、卢荫溥则奉使出入，数按事决狱，寄股肱耳目之任。因人倚畀，盖各有所专焉。
