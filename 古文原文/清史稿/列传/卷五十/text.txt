王弘祚姚文然魏象枢朱之弼赵申乔
王弘祚，字懋自，云南永昌人。明崇祯三年举人。自蓟州知州迁户部郎中，督饷大同。顺治元年，授岢岚兵备道。总督吴孳昌以弘祚筹画军饷，请仍留大同。二年，以总督李鉴荐，仍授户部郎中。中原初定，图籍散佚。弘祚聪强习掌故，户部疏请修赋役全书，以弘祚主其事。弘祚谓： 民不苦正供而苦杂派，法不立则吏不畏，吏不畏则民不安。闾阎菽帛之输，朝廷悉知之，则可以艰难成节俭。版籍赋税之事，小民悉知之，则可以烛照绝侵渔。 裁定赋役，一准万历间法例，晚末苛细巧取，尽芟除之，以为一代程式。三年，加太仆寺少卿。六年，迁太仆寺卿，仍领郎中。
十年，擢户部侍郎。时云、贵尚为明守，孙可望据辰州。弘祚请於江南、江西、湖广丰稔之地，采米穀、储粮饷为进取计。又言： 黔国公沐天波世守云南，得民心，其僚属有散处江宁者，宜令往招天波为内应。贵州九股黑苗，自都匀、黎平远及庆远、靖州，近为可望蹂躏，宜加意抚绥，俾令归化。冠服异制，勿骤更易。 上以所言足助抚剿，下经略大学士洪承畴采行。
十一年，给事中郭一鹗劾弘祚修赋役全书逾久未成，弘祚疏辨，一鹗复劾其巧饰。下部议，以各省册报稽迟，弘祚不举劾，论罚俸。十二年，疏请禁有司私派累民、将领冒名领饷，皆下部议行。十三年，以河西务钞关员外郎朱世德徵税不如额，援赦请免议，坐降三级，命留任。十五年，赋役全书成，叙劳，还所降级。考满，荫子。寻擢尚书，加太子少保。命同大学士巴哈纳等校订律例。十六年，进太子太保。
云南平，迭疏上善后诸事，请开乡试，慎署员，设重镇，稽丁田，恤士绅，抚土司，宽新政。既，又疏言司道宜久任，州县宜部选，投诚宜解散，荒残宜轸恤，炉座宜多设。弘祚闻父母丧，疏乞解官奔赴，命在任守制。逾月，命出视事。十八年，圣祖即位，疏请归葬，许之。旋谕促还朝。
康熙三年，授刑部尚书，寻复还户部。四年，星变地震，求直言。弘祚疏言： 异星见，天失其常；地震，地失其常。挽回天地之变，首在率循人事之常。 漕粮自通州运京师，或谓水次支散，可省转搬费。弘祚持不可，谓： 水次支散，受者艰负戴。必减直而售，则米狼戾在外。京仓颁给虽有粜者，颗粒皆在都下。根本至计，不宜以小利遽变。 又有议尽裁州县存留与变漕粮官运为商运者，固争不得，具疏上之，卒如弘祚议。
六年，用辅政大臣鼇拜议，户部增设满尚书，以授玛尔赛，与弘祚龃龉。七年，户部失察书吏假印盗帑，大学士班布尔善独罪弘祚，坐夺官。八年，鼇拜得罪，起弘祚兵部尚书。九年，以老乞休，命驰驿归里，食原俸。弘祚中道疾作，侨居江宁。念未终事父母，辑永思录，自号曰思斋。十一年，疏辞俸，谕曰： 卿在官著有劳绩，引年乞休，赐禄颐养，毋固辞。 十三年，卒，赐祭葬，谥端简。
姚文然，字弱侯，江南桐城人。明崇祯十六年进士，改庶吉士。顺治三年，以安庆巡抚李犹龙荐，授国史院庶吉士。五年，改礼科给事中。六年，疏请 敕抚、按、道恩诏清理刑狱，勿任有司稽玩。条赦之外，有可矜疑原宥者，许专疏上陈 。又请重定会试下第举人选用例，以广任使。又言： 直隶与山东、河南接壤，盗贼窃发，东西窜匿，难於越境追捕。请改保定巡抚为总督，辖直隶、山东及河南怀庆、卫辉、彰德三府。 又请敕各省督抚勿滥委私人署州县官。诸疏皆下部议行。寻转工科。
八年，世祖亲政，疏请令都察院甄别各省巡按，下部院会议，以六等考核，黜陟有差。是岁，江南、浙江被水，文然请灾地漕米改折，视灾重轻定折多寡。既，又言： 折漕例新定，民未周知。官吏或折外重徵耗银，或先已徵米而又收折，或折重运轻，其弊不一。请敕漕臣密察严劾。 上并采纳。十年，疏言大臣得罪不当锁禁，得旨允行。迁兵科都给事中，乞归养。
康熙五年，起补户科给事中。六年，疏言： 四川、湖广诸省官吏，借殿工采木，搜取民间屋材、墓树，宜申饬禁止。 又言： 采买官物，其由官发价者，如有驳减馀银，例贮司库。若价出自民，馀银宜还之民间。 又言： 案牍烦冗滋弊，一部可迳结之事，即应一部迳结；一疏可通结之事，即应一疏通结。若各省钱粮考成已报完者，部臣宜於议覆时即予开复。 均如所请。九年，考满内升，命以正四品顶带食俸任事。故事，给事中内升，还籍候补。留任自文然始。文然与魏象枢皆以给事中敢言负清望，号 姚魏 。十年，两江总督麻勒吉坐事逮诣京师，仍用锁系例。文然复上疏论之，上谕： 自后命官赴质，概免锁系，著为令。 
寻迁副都御史，再迁刑部侍郎。十二年，调兵部督捕侍郎。京口副都统张所养劾将军柯永蓁徇私纵恣，令文然往按，永蓁坐罢。迁左都御史。十三年，疏言： 福建耿精忠、广西孙延龄皆叛应吴三桂，中间阻隔，赖有广东。精忠将士旧驻其地，熟习山川形势，倘与延龄合谋相犄角，则广东势危。江西境与福建、广东接，倘侵据赣州南安，驿道中断，饷阻邮梗。宜驻重兵通声援。 上嘉纳之。陕西提督王辅臣叛，河南巡抚佟凤彩引疾，上已许之；文然言河南近陕西，流言方甚，凤彩得民心，宜令力疾视事，上为留凤彩。
文然屡有论列，尤推本君身，请节慎起居。孝诚皇后崩，权攒巩华城，上数临视，文然密疏谏，且引唐太宗作台望昭陵用魏徵谏毁台事相拟，上亦受之，不怫也。十五年，授刑部尚书。时方更定条例，文然曰： 刃杀人一时，例杀人万世，可无慎乎？ 乃推明律意，钩稽揅讨，必剂於宽平，决狱有所平反，归辄色喜。尝疑狱有枉，争之不得，退，长跪自责。又以明季用刑惨酷，奏除廷杖及镇抚司诸非刑。十七年，卒，赐祭葬，谥端恪。
文然清介，里居几不能自给，在官屏绝餽遗，晚益深研性命之学。子士基，官湖广罗田知县；士苾，官陕西朝邑知县：皆有治行。
魏象枢，字环极，山西蔚州人。顺治三年进士，选庶吉士。四年，授刑科给事中。疏言： 明季大弊未禁革者，督、抚、按听用官舍太杂，道、府、州、县胥隶太滥，请严予清釐。 报可。五年，劾安徽巡抚王懩受赇庇贪吏，懩坐罢。转工科右给事中。时以满、汉杂处不便，令商民徙居南城。象枢疏言： 南城地狭，商民赁买无房，拆盖无地。请下部察官地官房，俾民输银承业。 复疏请更定会典。并下部议行。七年，转刑科左给事中。
八年，世祖亲政，有司有以私徵侵帑坐罪者，象枢疏陈其弊，请饬州县依易知单造格眼册，注明人户姓名、粮银、款目及蠲赈清数，上大吏覈验，印发开徵；又请定布政使会计之法，以杜欺隐，立内外各官治事之限，以清稽滞：皆见施行。复疏言： 圣政方新，机务孔多，中外相望治平，非同昔日。上近巡京畿，辅臣当陪侍法从，尽启沃之忠。倘远有临幸，亦宜谏止銮舆，副保傅之责。 又因灾变上言，谓天地之变，乃人事反常所致。语侵权贵尤急。九年，转吏科都给事中。十年，大计，疏请复纠拾旧制，言官纠拾未得当，不宜反坐，下所司，著为令。因复疏言顺治四年吏科左给事刘楗以纠拾被谴，宜予昭雪，上为复楗官。
总兵任珍失职怨望，并擅杀其家人，下九卿科道议罪，大学士陈名夏等二十八人，别为一议，象枢与焉。上责其徇党负恩，下部议，罪应流，宽之，命留任。十一年，大学士宁完我劾名夏，辞连象枢，谓象枢与名夏姻家牛射斗有连，象枢纠劾有误，吏部议降级，名夏改票罚俸，命逮问。象枢自陈素不识射斗，得免议。寻以名夏父子济恶，言官不先事论劾，各科都给事中皆镌秩，象枢降补詹事府主簿，稍迁光禄寺丞。十六年，以母老乞终养。
康熙十一年，母丧终，用大学士冯溥荐，授贵州道御史。入对，退而喜曰： 圣主在上，太平之业方始。不当以姑且补苴之言进。 乃分疏，言： 王道首教化，满、汉臣僚宜敦家教。  督抚任最重，有不容不尽之职分、不容不去之因循，宜责成互纠。  制禄所以养廉，今罚俸例太严密，宜以记过示罚，增秩示恩。  治河方亟，宜蓄人才备任使。  戒淫侈宜正人心，励风俗宜修礼制。 圣祖多予褒纳。复疏纠湖南布政使刘显贵侵公帑不当内升，给事中余司仁欺罔不法，皆坐黜。十二年，以岁满加四品卿衔，寻擢左佥都御史。
十三年，岁三迁，至户部侍郎。会西南用兵，措兵食，察帑藏，多所规画。疏论筹饷，请确估价直，严覈关税，慎用各直省布政使。十七年，授左都御史。疏言： 国家根本在百姓，百姓安危在督抚。原诸臣为百姓留膏血，为国家培元气。臣不敢不为朝廷正纪纲，为臣子励名节。 因上申明宪纲十事，上嘉其切中时弊。各直省举劾属吏多失当，江苏嘉定知县陆陇其有清名而被劾罢，象枢疏荐之。镇江知府刘鼎溺职，题升粮道；山西绛州知州曹廷俞劣迹显著，纠察不及：象枢疏劾之。磨勘顺天乡试卷，因陈科场诸弊，请设内帘监试御史；考核各直省学道，举劳之辨、邵嘉，劾卢元培、程汝璞，上如其议以为黜陟。
十八年，迁刑部尚书。象枢疏言： 臣忝司风纪，职多未尽，敢援汉臣汲黯自请为郎故事，留御史台，为朝廷整肃纲纪。 上可其奏，以刑部尚书留左都御史任。分疏劾山西巡抚王克善、榷税芜湖主事刘源诸不法状，皆坐黜。七月，地震，象枢与副都御史施维翰疏言： 地道，臣也。臣失职，地为之不宁，请罪臣以回天变。 上召象枢入对，语移时，至泣下。明日，上集廷臣於左翼门，诏极言大臣受赇徇私，会推不问操守；将帅克敌，焚庐舍，俘子女，攘财物；外吏不言民生疾苦；狱讼不以时结正；诸王、贝勒、大臣家人罔市利，预词讼：上干天和，严饬修省。是时索额图预政贪侈，诏多为索额图发，论者谓象枢实启之。
寻命举廉吏，象枢举原任侍郎雷虎、班迪、达哈塔、高珩，大理寺卿瑚密色，郎中宋文运，侍讲萧维豫，布政使毕振姬，知县陆陇其、张沐凡十人。上谕曰： 雷虎朕亦闻其清，以其怠惰罢黜，既经象枢特荐，授内阁学士。班迪清慎，因使往江西按事，未能明晰，问以民间苦乐，又谢不知，以是镌秩。馀令吏部议奏录用。 十九年，仍授刑部尚书。寻命与侍郎科尔坤巡察畿辅，按治豪猾，还奏称旨。
象枢有疾，上赐以人参及参膏，命内侍问饮食如何。二十三年，奏事乾清门，踬焉，即日疏乞休，再奏，乃许之，命之入对，赐御书寒松堂额，令驰驿归。二十五年，卒，年七十一，赐祭葬，谥敏果。
象枢以冯溥荐再起。象枢见溥，问何以见知？溥曰： 昔余为祭酒，故事，丁祭不得陪祀者，当於前一日瞻拜。君每期必至，敬慎成礼。一岁直大雨，君仍至，肃然瞻拜而去，此外无一人至者。余以是知君笃诚。 子学诚，进士，授中书。上推象枢恩，改编修，官至谕德。嘉庆间，录贤良祠诸臣后裔，赐象枢四世孙煜举人。
朱之弼，字右君，顺天大兴人。顺治三年进士，授礼科给事中，转工科都给事中。八年，疏言： 国家宜重名器。旧制，胥吏供役年久无过，予以议叙，选用佐贰。今户、兵等部书役别系职衔，非官非吏，有玷班行。此曹起自贫乏，不数年家赀钜万，衣食奢侈。非舞文作奸，何以致此？户、兵堂司官岁有迁转，此曹历年久不去，官为客，吏为主，流弊何穷。请严察褫夺。 下部议行。九年，以父丧去。十一年，起补户科都给事中。
十二年，疏言： 小民纳粮一也，而其目有四：曰漕粮、白粮、军粮、恤孤粮。军粮、恤孤粮程限迟缓，无增耗之费，有力之家，往往营求拨兑；单弱之户，派纳漕、白，苦乐不均。军粮行折色，军得银则妄费，生挂欠之弊。恤孤粮半饱豪强，鳏寡孤独无由控诉。请饬漕臣下各省粮道，亲督州县画一编徵，尽数输纳，敢有拨兑者治罪。 又言： 钱粮侵欠，兵食不充，为上所廑念。侵欠之大者，曰漕欠、粮欠。漕欠责漕督亲督粮道，粮欠责督抚亲督布政使，令本年附徵。某年欠项逾限不完，以溺职论，有司侵亏怠缓，纠劾不贷。如此，则年销年欠，宿逋可清。 上韪其言，并严饬行。又疏言： 国家章制大备，部臣实心任事，利自知举，弊自知革。今乃尽若事外，遇事至，才者不肯决，无才者不能决，稍重大即请会议。不然，行外察报，迁延岁月而已；不然，听督抚参奏，科道指纠而已；不然，苟且塞责，无容再议而已：上下相诿，彼此相安。国家事安得不废，百姓安得不困？欲致太平，必无之事也。臣愚谓今日求治，首在择人。上面召诸大臣亲试才品，因能授任；复考其历事后兴利几何，除弊几何，定功罪，信赏罚，则法行而事举矣。 上纳之弼言，谕六部去怠忽旧习。一岁中四迁，授户部侍郎。十三年，河西务钞关员外郎朱世德徵税不如额，户部援赦请免议，上切责谴部臣，之弼降三级。
十五年，授光禄寺少卿，再迁左副都御史。疏言： 巡按未得其人，当责都察院考核，巡按之贤不肖，即都察院堂上官贤不肖。臣与诸巡按约，操守当洁清，举劾当得宜，抚按当互纠。臣等定差不公，考核不当，巡按贤者不荐，不肖者不纠，诸御史亦得论劾。至巡方应行诸事，当令掌河南道会诸御史各抒见闻，奏请明定画一。 从之。
世祖恶贪吏，命官得赃十两、役得赃一两，皆流徙。令既行，之弼疏论其不便，略谓： 自上谕宣传后，抚按所纠，必无以大贪入告者。何则？一经提问，有司无不图保身命，虽盈千累百，而及其结谳，期不满十两而止。是未纠以前，徒层累而输於大吏。被纠之后，又层累而输於问官。尺籍所科，百不一二。盖虽起龚、黄为今之有司，未有不犯十两之令者。而今普天之下，皆不取十两之有司，岂真出古循吏上哉？良以令严则思遁，徒有名而无其实也。上但择抚按一大贪者惩之，一大廉者奖之，则众贪惧、众廉奋矣。 
会岁旱求言，之弼疏言： 山东巡抚耿焞、河南巡抚贾汉复以垦荒蒙赏，两省百姓即以赔熟受困，岁增数十万赋税，多得之於鞭笞敲剥、呼天抢地之孑遗。怨苦之气，积为沴厉。 又疏劾户部赈济需迟，救荒无术。京师既得雨，河南报彰德、卫辉以旱成灾，户部奏： 上步祷天坛，时雨方降。彰德、卫辉地接畿南，何独请蠲恤？请覆勘。 之弼疏争，略谓： 百里不同风，千里不同雨，安得以辇下例率土？且以抚臣疏报为不可信，而又倚以覆勘，使抚臣告灾如前，部臣信之不可，不信必易人而勘，徒使地方增烦扰耳。自夏徂冬，被灾州县未尽停徵，待勘明已至来春，虽蠲免，徒饱吏橐，饥民转为沟中瘠久矣。 与尚书王弘祚廷辨，卒从之弼议。十八年，复授户部侍郎。
康熙四年，调吏部。五年，迁左都御史，擢工部尚书。六年，疏言： 福建官兵月米五十馀万石，岁徵十万馀石，馀皆籴诸市，石值银二两四钱。朝廷买米养兵，绝不抑值以累民。臣闻延、建、汀、邵诸府民以买米摊赔为累，有原缴田入官者。漳、泉之间，按地派米，石必加六斗，又迫令折价三四两不等，数倍於正供，民不胜其朘削。 上特谕督抚严察。
七年，调刑部。八年，疏言： 各省存留钱粮，顺治间军需正迫，有裁减之令。昨年部臣又请酌减。存留各款，原为留备地方公用，事不容已，费无所出，势不得不派之民间，不肖有司因以为利。宜复康熙七年以前存留旧例。 又疏言： 八旗家丁，每岁以自尽报部者不下二千人。人虽有贵贱，均属赤子。请敕谕八旗，凡蓄仆婢，当时其教诲，足其衣食，恤其劳苦，减其鞭笞，使各得其所。岁终刑部列岁中自尽人数，系某旗某家，具册呈览，俾人知儆惕。 又言： 世祖严治贪官蠹役，特立严法，如非官役，不用此例。今不论有禄无禄，通用重典。贪蠹事发，被证畏同罪，刑讯不承，使大贪漏网。请嗣后因事纳贿，仍拟同罪。如逼抑出钱，倘非官役，许用旧律。 诏并如所请。九年，调兵部。十四年，以母丧去官。十七年，起授工部尚书。二十二年，会推湖北按察使，之弼举道员王垓，不当上意，以所举非材，吏部议降三级调用。寻卒。
之弼内行修笃，事亲孝，与其弟之佐相友爱。之佐，顺治十四年进士，选庶吉士，历官侍读学士。严事之弼，虽白首，执子弟礼甚谨。
赵申乔，字慎旃，江南武进人。康熙九年进士。二十年，授河南商丘知县，有惠政。二十五年，以贤能行取，命以主事用。二十七年，授刑部主事。三十年，迁员外郎，以病乞归。四十年，以直隶巡抚李光地荐，召见，上察申乔敬慎，超擢浙江布政使。陛辞，上谕曰： 浙江财赋地，自张鹏翮后，钱粮多蒙混，当秉公察核，不亏帑，不累民。布政使为一省表率，尔清廉，属吏自皆守法。 申乔顿首谢曰： 臣蒙皇上特擢，不黾勉为好官，请置重典。 申乔上官，不挟幕客，治事皆躬亲，例得火耗，悉屏不取。四十一年，上谕奖申乔居官清，能践其言，就迁巡抚。布政使旧有贴解费，岁支不过十之五，申乔积二千馀金，封识以授代者，曰： 吾奏销不名一钱，后将难继，得此足办一岁事，毋以扰民也。 钱塘江潮齧塘，申乔令镕铁贯石，筑子塘为护。
湖南镇筸红苗杀掠为民害，民走京师叩阍陈状，给事中宋骏业因劾总督郭琇、巡抚金玺、提督林本植讳匿不为民去害，上命侍郎傅继祖、甘国枢及申乔往按，尽发红苗杀掠害民状，琇等皆坐罢。调申乔偏沅巡抚。四十二年，疏言与总督喻成龙檄衡永道张士可入苗洞宣抚，已听命者二十馀寨，并与提督俞益谟发兵讨诸不率命者。上命尚书席尔达等率荆州驻防满洲兵，并檄广东、贵州、湖北三省提督，会成龙等进攻。自龙椒洞至於天星寨，分道搜剿，斩悍苗千馀，三百馀寨咸听命受约束，苗悉定。申乔疏上善后诸事，移辰沅道驻其地。上奖征苗诸将，贵州提督李芳述功最，并褒申乔强毅。
上南巡，申乔朝行在，上以潮南地偏远，官吏私徵、加耗倍於他省，特诏申饬。申乔还，建上谕碑亭於通衢，示属吏，并疏劾巴陵知县李可昌等违例苛敛，夺官逮治。四十五年，申乔疏言： 清浪、平溪二卫地处山僻，请改米徵银，俾省运费。 四十六年，疏言： 漕运旗丁旧有耗赠、行月银米，於起运前预发。给事中戴嵩条奏俟至通州补发，意在防其亏缺。湖南运道远於江、浙，例本无耗赠，惟恃行月银米为转运之资。今既扣存，穷丁不能涉远，必致误漕。请仍旧例预发。 上许之，著为令。
四十七年，命赴湖北按谳荆州同知王侃等侵蚀木税，疏请裁港口渡私税，荆州关税部差如故。申乔还，又请以靖州属鸬鹚关税并入辰州关。别疏言： 营兵给饷，每於正月支领，时地丁尚未开徵，挪移则累官，预徵则累民，请以隔岁馀存米石拨给兵饷。 并下部议行。内阁学士宋大业祭告南岳还京师，劾申乔轻亵御书，诏诘申乔。申乔疏辨，并言： 大业初使湖南，餽金九千。此次再使湖南，餽金五百，意不慊，札布政使董昭祚，言南岳庙工馀银毋报部。臣仍报部充饷，以是诬劾。 大业坐夺官，申乔镌五级留任。
四十八年，疏劾提督俞益谟取兵粮三十五石，诏诘益谟。益谟劾申乔苛刻，请并解官质讯。四十九年，上命尚书萧永藻往按，永藻察申乔疏实，上为罢益谟，而命申乔还职。寻擢左都御史，谕曰： 申乔甚清廉，但有性气，人皆畏其直。朕察其无私，是以护惜之。 五十年，疏请刻颁部行则例。劾编修戴名世所著南山集、孑遗录有大逆语，下刑部，鞫实坐斩。五十一年，疏请禁营兵冒名食粮；又言上普免各省地丁钱粮，惟潼关卫、大同府徵本色，不在蠲例，请如奉天、台湾例，一体蠲免：并允所请。
又疏言每岁农忙，京师当遵例停讼。上谕曰： 农忙停讼，听之似有理，实乃无益。民非独农也，商讼则废生理，工讼则废手艺。地方官不滥准词状，准则速结，讼亦少矣。若但四月至七月停讼，而平日滥准词状，又复何益？且此四月至七月间，或有奸民诈害良善，冤向谁诉？八月以后，正当收穫，亦非閒时。福建、广东四季皆农时，岂终岁停讼乎？读书当明理，事有益於民，朕即允行，否则断乎不可也。 五十二年，广东饥，命往督平粜。寻授户部尚书。
五十三年，旗丁请指圈沧州民地，直隶巡抚赵弘燮议以旗退地另拨，部议不许。申乔言沧州民地有旨停圈，宜如弘燮议，上从之。时方铸大钱，商人请纳银领易小钱送宝源局改铸，命内务府会户部议。申乔言： 收小钱，有司责也，商人图利，恐近藉端扰民，不可许。 而疏已上，议准申乔奏，请罢斥。上召问状，申乔言： 司官但送侍郎画题，为所藐视，无颜复居职。 上曰： 君子惩忿窒欲，此语宜详思。司官藐视，但当奏劾。尔性苛急，不能容人。天地之大德曰生，非但不杀而已。盖於万物皆养育而保全之。尔在官诚廉，然岂可恃廉而矫激乎？ 命任事如故。卒用申乔议，罢商人纳银领钱。
申乔子凤诏，官太原知府。上幸龙泉关，凤诏入谒，上以申乔子优遇之。问巡抚噶礼贤否，凤诏言噶礼清廉第一，上为擢噶礼江南总督。及噶礼以贪败，上举凤诏问尚书张鹏翮，鹏翮言其贪。五十四年，山西巡抚苏克济劾凤诏受赇至三十馀万，命夺官按治。申乔疏谢不能教子，请罢斥，上责其词意忿激，非大臣体，命任事如故。凤诏坐赃罪至死。
五十九年，以病乞休。上仍奖申乔清廉，令在官调治。凤诏赃未清，命免追，并谕大学士，谓 速传此旨，使其早知，庶服药可效也 。寻卒，年七十有七，赐祭葬，谥恭毅。雍正元年，加赠太子太保。六年，湖广总督迈柱疏劾属吏亏帑，有申乔在偏沅时事，例当分偿。世宗特命免之。
论曰：弘祚定赋役，文然修律例，皆为一代则，其绩效钜矣。象枢廉直謇謇，能规切用事大臣，尤言人所难言。之弼意主於爱民，凡所献替，皆切於民事。申乔名辈差后，清介绝流辈，慷慨足以任国家之重。贞元之际，自据乱入升平，开济匡襄，诸臣与有力焉。
