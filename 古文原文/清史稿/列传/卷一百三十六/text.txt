王文雄朱射斗子树穆克登布富成穆维施缙李绍祖宋延清袁国璜何元卿诸神保达三泰德龄保兴凝德多尔济紥布王凯王懋赏惠伦安禄佛住西津泰丰伸布阿尔萨朗乌什哈达和兴额
王文雄，字叔师，贵州玉屏人。由行伍从征缅甸、金川，擢至游击，洊升直隶通州协副将。嘉庆元年，调剿襄阳教匪，从庆成战刘家集、梁家冈、张家垱，赐号法佛礼巴图鲁。秋，贼围锺祥，进击破之，擢南阳镇总兵。冬，贼分窜河南，命率兵二千回境防御。二年春，败贼禹山，又败之郑家河；追剿至裕州四里店，值他军与贼战，夹击败之。夏，息县奸民张云路倡乱，驰剿即平。秋，仍赴襄阳。时姚之富等逼南漳，文雄驻军五盘山，扼其冲，击贼於白虎头、峡口。闻贼窜陆坪，分兵击之，追至羊角山，斩其渠。贼乃以数百人缀官军，潜趋南漳城，文雄伏兵百步梯，火之，贼多坠崖死，遂赴陕西、河南界御贼，且防兴安江岸。
三年春，高均德自宁羌渡汉，齐王氏、姚之富乘官军往剿，偕李全自西乡、洋县分道踵渡，掠郿县、盩厔，西安戒严。文雄驰援，败贼焦家镇，追至屹子村，猝遇贼万馀。文雄兵不满二千，张两翼待。贼亦分左右来犯，为火器击退；复分四路至，又败之，遂悉马步围官军数重，文雄为圆阵外向，贼以千馀骑猛扑，令藤牌兵大呼跃出，贼马惊，返奔，追杀数千人，毙其党王士奇。自是贼不敢北犯，省城获安。诏以文雄当数倍之贼，五战，所杀过当，深嘉之，立擢固原提督。追败贼於尹家冲，其分窜翔峪、澧峪者尽歼焉。夏，败高均德於盩厔，又败阮正通於南郑。秋，张汉潮由南郑东南窜，文雄冒雨疾驰两昼夜，追及於廉水戺，贼踞山，以炮仰击之，乃分马步队潜来钞截，三路迎击，毙贼千馀。正通窜西乡西流河，而设伏於铜厂山梁，文雄分兵破其伏，自攻中坚，擒张金等。
四年，命与恒瑞分领总督宜绵所部兵，专剿陕境窜匪。秋，败苟文明於倒水洞，连败冉天元於沙田坝、景山坪、皮货铺，川贼龙绍周窜池坝，欲应天元，扼之贯子山。别贼冒齐家营者来犯，悉歼之。黄号伍义兰、蓝号曾六儿踞老鹰崖，分兵进击，擒其党李智花等，馀贼遁入川。冬，樊人杰、唐大信窜西乡。文雄积劳呕血，力疾督战，温诏慰劳。寻，黄号诸贼复自川入陕，令游击梁焕击之，遇伏几殆，驰救，解其围。疾复作，而贼之匿老林者，潜出犯南郑、沔县、略阳，欲渡嘉陵江，诏斥疏防，当治罪，以病原之。
五年夏，败杨开甲於土门关。唐大信踞西乡节草坝、大祥坝，夜袭克之。龙绍周与大信合，败之魏家寨，又连败之黑山万曲湾、火石垭、山王庙，贼遁入川。未几，高天德、马学礼及戴家营贼窜西乡堰口，窥县城，迎击败之。侦贼众潜屯法宝山，夜偕副将鲍贵等分三路进，贼掷石以拒，文雄督众仰攻，突有骑贼从沟中出，截其后，山上贼出间道扑鲍贵队，急趋救，贼乘势悉众下山，鏖战至午，围益急，文雄被创十馀，犹力斗，左臂断，坠马，伏地北向呼曰： 不能仰报君恩矣！ 遂卒。仁宗震悼，封三等子爵，祀昭忠祠，谥壮节，谕慰其母，赐银千两。逾年，获戕文雄之贼马应祥，命传首就其家致祭。子开云，袭子爵，官至山东盐运使。
朱射斗，字文光，贵州贵筑人。幼读书。入伍，从征缅甸、金川，功多，累擢至都司。果毅善战，为将军阿桂所激赏，洊升贵州平远协副将。乾隆五十年，擢湖南镇筸镇总兵，调云南普洱镇，民、苗杂处，绥抚得宜，边氓翕服。从征廓尔喀，历福建福宁镇、四川川北镇。苗疆事起，率本镇兵赴剿，迭克险隘。平陇之战，潜师袭后山贯鱼坡，贼乃溃。偕额勒登保攻石隆寨，伏沟下蓦入，断其要路，贼来争，奋击尽歼，遂斩贼魁石柳邓，赐号幹勇巴图鲁。
嘉庆二年春，凯撤回川北，王三槐踞金峨寺，合攻克之，连破王家寨、茨茹梁、富成寨，要击於黄家山，三槐中枪，坠马跳免。合攻重石子、香炉坪贼巢，击秋波梁窜匪，歼之。偕总兵百祥攻罗其清、冉文俦於方山坪，败走巴州。射斗驻保宁，诏以本镇辖地，责严守。三槐扑天华山营，力战卻之。又合徐天德分扑风门铺、角山、茶店，驰击，贼遁走。三年，其清窜仪陇双路场，偕穆克登布追剿，斩七百馀级。其清等踞大鹏寨，诸军合攻，射斗与恒瑞当其北，贼冒雨突营，出其后夹击，贼窜伏深沟，悉擒之。及贼由青观山逸出，追至方山坪，奋击大溃，其清旋就擒。
四年春，从德楞泰破贼麻坝寨，获文俦。既而萧占国、张长庚窜营山，额勒登保迎击黄土坪，令射斗扼其西，占国、长庚就歼。夏，包正洪潜匿邻水，连败之唐家坪、赵家场，追至开县九龙山，痛歼之；穷追及毛坪，贼踞山，以火枪仰击，毙正洪，予骑都尉世职。秋，破卜三聘於八石坪，又截击高天德、马学礼，擒其党潘受荣。
五年春，张世龙窜南江，迭败之竹坝、草庙。会额勒登保、德楞泰先后赴陕，冉天元纠群贼乘虚入川。总督魁伦初任军事，诸将中惟射斗忠勇可恃，所部兵仅二千，至达州，贼已渡嘉陵江，乃自顺庆渡河，迎击於西充文井场，歼贼后队；乘胜至蓬溪高院场，贼踞山下扑，众数倍官军，遂被围。魁伦初约自率兵继进而不至，射斗力战，队伍冲断，手刃十馀人，遇坎坠马，殁於阵。仁宗悼惜，晋二等轻车都尉世职，依提督例赐恤，谥勇烈，入祀昭忠祠。后获贼李自刚戕射斗者，诏磔之，设射斗灵致祭，复传首祭墓。
射斗从军三十四年，受高宗知，仁宗尤以宿将重之。额勒登保入川数大捷，皆倚射斗及杨遇春如左右手，贼畏之，号曰 朱虎 。在军得士心，尤恤难民，前后拯济不下万人。殁后兵民胥流涕。贼既退，收遗骸，遗左足，川民於战处得之，瘗於潼川凤皇山仙人掌，建祠以祀。
子树，袭世职，授户部主事。道光中，累官漕运总督，休致归。咸丰中，命治本籍团练捐输事宜。同治初，卒。
穆克登布，钮祜禄氏，满洲正红旗人，将军成德子。乾隆中，成德驻西藏，入觐，高宗询知穆克登布曾从征金川，授蓝翎侍卫。累擢直隶提标游击。嘉庆元年，从剿湖北教匪，以功赏花翎。迁山东参将，遂转战川、陕。四年春，从惠龄克麻坝寨，加总兵衔，擢贵州清江协副将。从额勒登保歼阆中贼萧占国、张长庚，乘胜进剿冷天禄於岳池。令穆克登布先据人头堰，与杨遇春夹击，大破贼众，歼天禄，赐号济特库勒特依巴图鲁。於是额勒登保军威大振，遂任经略，穆克登布与杨遇春为左右翼长，常为军锋。冬，与七十五夹击樊人杰於通江，败之，擢山西太原镇总兵。
时川贼徐天德、王登廷、冉天元合挠官军，阻饷道。额勒登保以贼皆劲悍，集师合击於苍溪猫儿垭，议与穆克登布、杨遇春分三路进攻。穆克登布恃勇，先期往，为贼所乘，腹背受敌，伤亡副将以下二十四人、士卒数百。及遇春至，据险与贼相持，经略中军亦被攻，血战竟夜，黎明贼始卻，登廷旋就擒。偕遇春追天元至开县，与德楞泰会师夹击，贼势乃蹙。
五年，从经略入陕。夏，与杨遇春合击伍金柱於手扳崖、铜钱窖，追歼杨开甲於茅坪。秋，要击张天伦於两当剪子岩，追杀数十里。贼折奔阶州，遇於佛堂寺，击败之，斩其渠曾印。六年春，冉学胜将入陕，雪夜率劲骑冲之，贼溃，又败伍怀志於五郎江口，擢乾清门侍卫。夏，伍怀志纠党由汉北东窜，分兵昼夜穷追，及之於秦岭，擒怀志，馀党尽歼，予云骑尉世职。七年，调湖南永州镇，擢甘肃提督。驰剿川东、湖北窜匪，破王国贤於平利，追入川，迭败贼於青冈坪、太平坡，擒景英。是年，军事将蒇，录诸将功，擢御前侍卫，晋骑都尉世职。
八年春，搜捕馀匪，由巴峪关深入，擒宋应伏，又擒姚馨佐等於南江。应伏最悍，馨佐乃之富子，皆贼之著名者。应伏党尚存冯天保、余佐斌、熊老八，并百战猾贼。熊老八年二十馀，死党百馀，皆壮悍矫捷，所用矛长数丈，出没老林，伤将士甚众。至是，诱官军入林，设伏狙伺。穆克登布卞急轻敌，劲卒又为他将分调，仓猝中矛，殁於阵，加予轻车都尉世职，并为二等男爵，谥刚烈。严诏捕熊老八，期必获。武弁陈弼贿降俘取贼尸，伪冒以献，立擢弼参将，传首祭穆克登布墓。逾年，罗思举始捕得老八，磔之，军中不敢上闻。
子颐龄，袭爵，二等侍卫，孝全成皇后之父也。道光十四年，册立皇后礼成，追封一等承恩侯，抬入镶黄旗，谥荣僖，以孙瑚图哩兼袭两爵。三十年，文宗即位，晋封三等承恩公，以长子文寿袭，次子文瑞袭男爵。
富成，石莫勒氏，满洲镶黄旗人。起健锐营前锋，从征乌什、大小金川，积劳至参领，历火器营营总。出为广西、直隶副将，擢山西太原镇总兵。坐失察盗马贼入边，降京营游击。复擢山东兖州镇总兵。嘉庆元年，教匪起，率本镇兵赴河南协剿。先清邓州贼巢，进剿吕堰驿、随州红土山，黄玉书就擒，叙功，以提督升用。又连败贼於锺祥邓家冈、香花园、南线畈。命兼领直隶、吉林新调兵。
二年，进攻梁家集，总统惠龄与贼战槐树冈，富成闻炮声，驰往夹击，大败之。偕庆成合击刘起荣，又败贼於温峡口。襄匪由河南窜入陕境，总督宜绵疏调富成赴西安，率甘肃兵二千、回兵二千助剿。夏，分兵五路围贼於大凉山下，歼贼千馀，擒其渠李天德等，又连败贼於双河口、青庄坪、放牛坡、大石川，擢江南提督。赴汉中宁羌，扼川贼入窜之路，循汉南而西，与明亮夹攻，贼距江近，佯引兵入山，图潜渡，富成绕出贼后兜击之，斩获甚众，被奖赉。
三年春，赴达州击退犯城贼，通新宁运道，又连败贼於窦山关、木竹坪、白山寺，擢成都将军。命剿徐天德，屡诏责战甚急。冬，战清凉寺，歼贼数百。四年，张映祥窜广元、宁羌，击之毛家山，又与恒瑞夹击於略阳、阶州。经略勒保疏言其兵力不足，未能制贼，褫职逮问。会富成连败贼於黄家坪、大水沟、党家坪、蒋家坪，诏免治罪，以披甲留营效力，驻镇安防剿。五年夏，总督长麟追剿冉学胜、伍金柱等，而高天德、马学礼亦来犯，富成驰援徽县。贼袭长麟营，官军败绩於架子山，富成力战被重创，遂殁於阵。上初以剿张映祥久无功，故加重谴，至是惜之，命入祀昭忠祠，予云骑尉世职，子三等侍卫普亮袭。
时军事久不定，兵多，或事剽掠，乡勇尤甚，人目为 红莲教 。富成与总兵穆维驭下较严，为时所称云。
维，直隶清苑人。隶督标。乾隆中，山东王伦倡乱，以阵斩贼渠杨垒功，擢千总。贼闻京兵南下，掠粮艘造浮桥，图西窜，维直搏获贼炮二，焚其桥，赐号奋勇巴图鲁。累擢胶州协副将。嘉庆元年，偕富成赴襄阳。恒瑞攻刘家集，维率骑兵横贯贼营，大军蹑其后，获大捷。师次滚河，贼屯对岸董家冈、梁家坳，维偕王文雄选精兵夜潜渡，破贼营。二年，擢登州镇总兵。冬，高均德、王廷诏分扰班鸠关，窥渡汉江，偕副都统六十七连败之双河塘、土门垭，被优奖。三年春，赴四川，从勒保败王三槐、徐天德於石坝山，偕富成要贼竹峪关、洪口诸隘，又败冉文俦於黑马山。夏，贼出李家山西逸，要之大完山，以炮俯击，贼退，他将乘势追击。维直捣李华寺，破贼巢，劳甚致疾，卒於军，诏视阵亡例赐恤。
施缙，陕西定边人。由行伍从征缅甸，累擢云贵督标都司。苗疆事起，应调随征，屡有功，赐号毅勇巴图鲁。累擢湖南参将。嘉庆二年，从总督勒保剿贵州仲苗。三月，连克关岭、巴陇诸要隘，进逼永宁，克下山塘贼寨，解新城围。五月，与总兵张玉龙分两翼，进克望城坡、碧峰山贼寨，攻羊肠山，追贼至新店，擒其渠梁阿站等，擢副将。六月，从勒保攻克水烟坪，偕按察使常明设伏八角洞坡，进攻阿捧，毁寨十一。大军进卡子河，缙分克纳赖坡、鸡湾寨，攻普坪，渡河解南笼围；进攻九头山，擒贼渠陆宝贵，焚其巢，克马鞭田山寨。七月，破韦七绺须於普磨，擒其孥，围阿召山梁李景寨，设伏破援贼，擢临元镇总兵。偕常明攻安有大寨，率勇士攀藤上，克之，擒贼渠贺阿豆、吴阿降。九月，从勒保克洞洒贼巢，擒首逆韦七绺须。十一月，搜剿上下罗障，直达关岭，前后克寨二十。调贵州安义镇。十二月，偕总兵七格等搜剿各路，乘胜击坝郁、邅峒诸寨。自捧鲊至黄草坝，贼皆净尽。松林、红岩、石门坎、香炉箐诸苗，尚负固抗拒，要击破之，焚寨十九，特诏嘉奖，予优叙。三年，复从总督鄂辉进剿两薛岩、师赵屯诸苗，克寨五十，苗境遂平。
五年春，四川教匪复炽，起用勒保，会贵州巡抚常明荐缙率贵州兵往协剿，仁宗知缙剿仲苗奋勇冠军，为勒保旧部，兵将相习，命所领自为一军；又虑地利贼情未悉，听德楞泰节制。三月，至潼川，连破贼於大双墩、潼河岸。四月，高天德、马学礼由甘肃窜农安，从勒保迎击盘龙驿、漩河口，败之，偕阿哈保迎击於黄连垭。白号、蓝号众贼窜合江口，夺渡嘉陵江，偕阿哈保分四路进击，大败之。诏以嘉陵江西肃清，贵州兵新到屡捷，特予褒叙。时高、马二贼欲与蓝、白诸号合屯竹子山，勒保以龙安西北两面俱通番地，议分三路兜剿，自率一军出东北，一军出西北，而以缙军由南进。甫抵山南，贼乘高下压，缙挥军迎击，奋力急战；贼来益众，猝受矛伤，殒於阵。缙最为勒保所倚，至川以不习地势致败，优诏依提督例赐恤，称为骁将，予骑都尉兼云骑尉世职。子登科，袭骑都尉；占科，袭云骑尉。
李绍祖，顺天大兴人。以武进士授三等侍卫。出为山东武定营游击，累迁临清协副将。嘉庆元年，赴襄阳，数击贼有功，赏花翎。二年，从恒瑞赴四川，迭败贼於田家坝、大宁山梁、金子梁。三年，擢甘肃巴里坤总兵。秋，合攻打石坡、插旗山、古战坪，皆捷。冬，从惠龄克马鞍山贼巢。四年夏，从德楞泰击贼於王家坝、川垭子。秋，偕七十五破樊人杰於开县，又败之临江市。五年春，冉天元等渡嘉陵江，总督魁伦调七十五往援，会其病，以兵付绍祖，率赴川西，进击盐亭、南部。德楞泰击贼於江油白家坝，檄绍祖驰赴，贼踞箐林口，宵犯绍祖营，击卻之。贼谍诡称难民，诣营献计，诱官军往，德楞泰知其诈，率绍祖掩击之，大捷，追败之於包家沟，进战火石垭。以功被优叙。诏以川西略定，命绍祖率贵州兵赴陕，额勒登保疏请仍留川，遂从德楞泰击张子聪於中江黄鹿山、朱家坪，擒斩甚众。调四川松潘镇，旋调广东高廉镇，仍留军。夏，败张子聪、庹向瑶於达州土主河，又击刘朝选於七孔溪山，大破之。追馀匪至大竹，遇苟文明屡夜来扑营，击却之。八月，徐万富窜房县，追败之两河口。贼窜木瓜铺，偪近远安县城，绍祖扼之牛鹿坡。贼分二队，一犯县城，一薄绍祖营。绍祖力拒，贼佯败走，匹马追之，遇伏被害。依提督例赐恤，谥果壮，予骑都尉兼云骑尉世职，子霖袭。
宋延清，山东招远人。乾隆四十六年武进士，授蓝翎侍卫。出为贵州都司，迁游击。从征苗疆，迭克峒寨。从额勒登保攻鸭保山，率健卒夺贼卡，夜大风，攀崖纵火，克之，赐号蹻勇巴图鲁，擢参将。仲苗之役，勒保调回贵州，率兵为左翼，克关岭、碧峰山诸隘，破洞洒、当丈贼巢。论功居最，擢大定协副将。嘉庆三年，从勒保赴四川，击贼董谿口、大元山，皆力战，斩馘多。乘胜追贼至杨家坝，中枪，殁於阵。延清骁勇出众，勒保常置左右。剿仲苗时，每战归，持刀负首级累累，衣尽赤，勒保辄手酌酒慰劳。至川未逾月即战殁，深惜之，加等赐恤，予骑都尉世职。
袁国璜，四川成都人。由行伍从征金川，屡克坚碉，擢守备。复革布什咱全境及达尔图，功皆最，洊升游击。金川平，擢江南狼山镇总兵。乾隆五十三年，从征台湾，克大埔尾、斗六门、水沙连、大里杙，赐号博济巴图鲁。及林爽文窜匿东势角，山径深隘，徒步搜捕，生擒於老衟崎，被优叙。病归，起署四川建昌镇，寻授重庆镇总兵。从征廓尔喀，克象巴宗山、甲尔古拉卡。台湾、廓尔喀两次论功，再图像紫光阁。六十年，从总督孙士毅由川境进剿苗疆，数有功，被褒赏。
嘉庆元年，四川教匪蜂起，蔓延数县。川兵多赴苗疆，署总督英善仓猝偕副都统勒礼善、佛住驰往，兵仅数千，檄国璜及总兵何元卿进剿达州。贼屯天星桥，国璜奋击，斩戮千馀。贼窜横山子，偕元卿焚其卡，夺据山梁。贼自东乡纠党数千来犯，炮击之退，次日复聚，迎击，毙贼数百，而来者愈众。国璜苦战三日，力竭阵亡，依提督例赐恤，予骑都尉兼云骑尉世职，子起袭。
何元卿，四川华阳人。从征金川、廓尔喀、苗疆，积劳擢副将。嘉庆元年，从福宁克旗鼓寨，擢陕西兴汉镇总兵。达州横山子之战，与国璜同遇害，予骑都尉兼云骑尉世职。孙胜先袭，官至湖南沅州协副将。
诸神保，马佳氏，满洲正红旗人。起护军校，出为四川游击，驻西藏，累擢重庆镇总兵。廓尔喀之役，守绒辖要隘，赏花翎。调建昌镇，从征苗疆。嘉庆元年，赴湖北剿教匪，从福宁破贼来凤，克旗鼓寨，赐号喀勒春巴图鲁。二年，从额勒登保围攻芭叶山，贼夜突营，由诸神保汛地逸出，坐褫职，留营自赎。寻击贼红土溪，被创坠马阵亡，依参将例赐恤，予云骑尉世职。
达三泰，原名达音泰，呢玛奇氏，满洲镶黄旗人。由鸟枪蓝翎长累迁副护军参领。从征石峰堡，授陕西循化营参将。历甘肃永固协副将，署西宁镇。从征廓尔喀有功，赐号常勇巴图鲁，授四川松潘镇总兵。乾隆六十年，湖南苗犯酉阳，率屯土兵击之，克炮木山、石花诸寨。偕提督花连布进解永绥围，又偕阿哈保、塞灵额攻纳共山，攀縋而上，斩获甚众。克贵道岭、马鞍山，追贼黄土坡，被创力战，大捷，特赐蟒服。又破贯鱼坡，苗疆平。嘉庆二年，移军湖北剿教匪，遂赴四川。齐王氏、姚之富趋达州，欲与王三槐等合，达三泰先据白帝城，连战却之，进援巫山、巴东，要击之小河口，又追败之均州、竹溪。贼复由陕入川，与明亮合击於黄坝驿。三年，从大军逼贼三岔河，齐、王二贼就歼，被优赉。寻击高均德於山阳，合围大神山，设伏诱贼，败之静边寺，擒斩甚众。会诸军克箕山，擢甘肃提督。勒保调赴川东助剿冷天禄，攻手把岩，夺鱼鳞口贼卡，遇伏被害。优恤，谥壮节，予骑都尉兼云骑尉世职，子呢玛善袭。
呢玛善从父军中，以战功授蓝翎侍卫。父殁，转战三省，累擢头等侍卫，授河北镇总兵，历郧、衢州、南阳诸镇。道光初，擢成都将军，平果洛克番匪。卒，谥勤襄。
德龄，纳喇氏，满洲镶白旗人。由拜唐阿累擢銮舆卫冠军使。出为直隶副将，擢山西太原镇总兵。调赴襄阳剿教匪，从庆成等转战，以功赐花翎。嘉庆二年，驻防夔州。三年，偕观成合攻老木园。贼既歼，剿铁瓦寺馀匪。四年秋，击张金魁於岳池场、安家山，败之。追至万县陈家坡，后队为贼所袭，驰马回战，殁於阵，予骑都尉世职。
保兴，承吉氏，满洲镶白旗人。鸟枪护军队长。从征缅甸、金川，累迁参领。出为陕西神木协副将，丁忧回旗。甘肃撒拉尔回叛，起署河州协。兵事初定，抚绥有法，军民安之。调督标中军，擢直隶宣化镇总兵，历陕西兴汉镇、甘肃河州镇。嘉庆二年，赴川、陕剿教匪。偕朱射斗击贼营山，又败之小垭口。王三槐扰大竹、广安，要击之。邻水被围，知县杨为龙坚守，驰援，贼始退，被优赉，偕朱射斗破贼天华山，乘胜连夺要隘。三年，攻弹子坝，歼贼渠。时王三槐犯开县，罗其清、冉文俦合踞东乡后河，将窥陕。保兴绕出贼前，与杨秀夹击，败贼於固军坝，赏花翎。贼自陕回扰达州，保兴要击於龙凤垭。又战石梯坎，径路纷歧，会大风雨，贼压而阵，遂遇害。予骑都尉世职，河州民为立祠。
凝德，乌雅氏，满洲正黄旗人，尚书官保子。授蓝翎侍卫，历銮舆卫治仪正、冠军使。出为直隶独石口副将，谓督标中军。嘉庆元年，赴湖北军，从破黄玉贵於红土山，赏花翎。二年，赴孤山冲防剿，寻入川。王三槐扰渠县，扼守红春坝。四年，擢甘肃巴里坤总兵。从恒瑞剿贼甘肃，驻守三曹河。贼北走，追败之老柏树、牟家坝、两河口。五年，辛聪馀党窜秦安，讹言伏羌被围，凝德率兵四百赴援，未至四十里遇贼，众寡不敌，拒战被害。予骑都尉世职。
多尔济紥布，巴鲁特氏，蒙古镶黄旗人。由蓝翎侍卫累擢湖北郧阳参将。从剿镇筸苗，迁副将。嘉庆元年，檄防竹山、竹谿。三年，署宜昌镇总兵。从击张汉潮於山中，蹑踪穷追，被嘉奖。五年，授广东碣石镇总兵。二月，剿陕匪於洵阳三岔山，乘胜深入，贼分队绕袭后路，四面受敌，挥军杀贼百馀，日暮力尽，被害。予骑都尉世职。
王凯，贵州贵筑人。从征金川，积劳至游击，累擢浙江定海镇总兵。嘉庆二年，以不谙水师降副将，命赴贵州从勒保剿仲苗，补都匀协。三年，授宜昌镇总兵，驻守郧县，败贼於黄龙滩。率兵二千，分守郧西、巴州，防张汉潮。四年，贼窜房县，击走之。五年，复来犯，大败其众，又破贼於东湖。夏，徐天德窥襄、郧兵单，犯当阳、远安，踞马鞍山，合诸军环攻，凯傍左麓进，贼走马家营。师分三路入，贼张左右翼拒战，别遣步队钞截后路，凯奋击，贼稍却，兵进遇伏，贼自林中出，猝被害。优恤，谥勇壮，予骑都尉世职。
王懋赏，山东福山人。乾隆四十一年一甲一名武进士，授头等侍卫。出为云南景蒙营游击，累迁广西浔州协副将。从征苗疆，克结石冈，破尖云山，复乾州，皆有功。嘉庆二年，以剿西隆匪，回广西。五年，调赴湖北军。六年，败贼佘家河、茅伦山，赏花翎。攻鹅坪坡、秦家坪，擢湖南永州镇总兵，驻守兴州、房县、大竹，防川、陕窜贼。七年，曾家秀等窜保康，倍道穷追，贼踞马鬃岭拒战，懋赏先登，中矛，殁於阵。予骑都尉世职。
惠伦，富察氏，满洲镶黄旗人，一等承恩公奎林子。出嗣伯父一等诚嘉毅勇公明瑞，袭爵，擢头等侍卫、尚茶正、镶蓝旗护军统领，授奉宸苑卿。嘉庆二年，命偕副都统阿哈保率东三省兵赴湖北剿教匪，时贼氛方炽，诏惠伦迅往襄阳，如明亮、德楞泰犹在贼后，即会同王文雄攻剿，听景安调度。惠伦至襄阳，击贼小河口，偕阿哈保追杀二十馀里。大兵適自荆州至，乘机夹击，贼大败，窜入南漳山中，优诏奖赉。又偕德楞泰击贼耗子沟，贼众猛扑，达三泰连射贼，惠伦挥军突进，冲入贼阵，会明亮自枫树垭夹攻，斩获甚多。贼窜花石岭，总兵长春诱之下山，达三泰设伏山半，惠伦以劲骑横击。贼败窜黄龙滩，欲分走郧阳斗河，无船可渡。追及草甸，贼五路迎拒，官军亦分五队，明亮等据山梁，贼上扑，击败之。别贼突出援，惠伦等又败之。乃奔陈家山梁，乘雾图遁。惠伦渡涧追击，见一贼执旗指挥，知为渠魁，追至长坪，射之，应弦倒；馀贼竞集，连射毙数贼，猝中枪，殁於阵。仁宗震悼，诏惠伦父子效命疆场，实为可悯，从优议恤，赐内帑三千两治丧，以子博启图袭公爵，在御前侍卫行走。博启图自有传。
安禄，多拉尔氏，满洲镶黄旗人，一等超勇公海兰察子。以海兰察平石峰堡功，推恩授二等侍卫、乾清门行走，并予骑都尉世职。从征廓尔喀，赐号哈什巴巴图鲁。乾隆五十八年，承袭公爵，擢头等侍卫。嘉庆四年，命解饷赴四川，遂从额勒登保军。时徐天德败窜鸡公梁，额勒登保乘夜追之，黎明，贼复拒战，安禄偕格布舍以左翼冲贼阵，贼窜城隍庙，右翼杨遇春伏起，前后夹击，歼戮无算。又败王登廷，追至西乡鱼渡坝。王登明与齐家营股匪合踞青冈岭，安禄等三路竞进，贼大溃，鲜大川、苟文明窥开县，偕朱射斗败之於枯草坡，乘雾夺汪家山，馀贼数千奔下山沟，安禄率五六骑大呼驰击，贼众披靡，突林中数矛攒刺，遂殁於阵。事闻，优恤，赐内帑一千两，谥壮毅，加予骑都尉世职。仁宗深惜之，诏以惠伦、安禄皆名将子，膺五等之封，为莠民所戕，国威大损，戒统兵大臣以满洲、东三省兵自为一队，及锋而用，勿致疏虞。子恩特贺莫札拉芬，袭公爵，兼骑都尉。寻议又加骑都尉，并为三等轻车都尉，以安禄弟安成袭。
佛住，瓜尔佳氏，满洲正白旗人，侍郎三泰子。三泰殉难叶尔羌，封三等伯，佛住袭爵，为散秩大臣、世管佐领，充阿克苏领队大臣，授成都副都统。嘉庆元年，充哈密办事大臣，行抵西安，闻达州教匪起，自请偕英善往剿，允之。时贼扑东山庙，与丰城贼合，佛住与副都统勒礼善分路进攻，冒雪由山路破贼卡，扼东山隘口。贼自大东林潜渡河，率协领塔克慎、知县刘清隔岸炮击之。又偕英善、勒礼善擒徐天富，被优赉。二年正月，丰城贼倾巢出，游击范楙、守备杨成阵亡，贼遂逼东乡，别贼复自张家观来犯，佛住率众力战，殁於阵。诏： 佛住已调哈密，自请回川剿贼。今在东乡捐躯，其父三泰亦系阵亡，尤为可悯，从优议恤。应给世职，并为一等子爵，加一云骑尉。 子瑞龄袭。
西津泰，和色里氏，满洲镶黄旗人。前锋侍卫。从征台湾，累战皆捷，赐号法尔沙台巴图鲁，图像紫光阁，擢护军参领。从征苗疆，克榔木陀山、大坪山、雷公滩、大乌草河，围高多寨，复连破贼於大坡脑、得胜山，克垂藤、董罗诸寨，焚大小天星寨，进克马鞍山，擢头等侍卫，加副都统衔。从额勒登保克石隆贼巢，石柳邓就歼，予优叙。嘉庆二年，赴四川，破王三槐於冉家垭、金峨寺，从宜绵击贼於花潭子，又克香炉坪贼巢，迭被优赉。进击安子坪，贼退精忠寺，围之，倾巢出犯，西津泰冲入贼阵，手刃十馀贼，身受重创，阵亡。予骑都尉兼云骑尉世职。
丰伸布，唐古忒氏，蒙古镶红旗人，福州驻防。由马甲累擢协领。从征台湾，擢西安右翼副都统。嘉庆元年，率军驻兴安，防湖北教匪。二年，移防商、雒要隘。贼犯双树卡，又间道攻县城，连卻之，赏花翎。进驻竹谿，遏贼入陕。贼掠近地，屡击走。高天升大股踞石槽沟，率兵千自竹山进剿。关庙河，要隘也，冒雨进扼之，贼来争，丰伸布先据山梁，贼分两路猛扑，杀伤相当，而贼益坌集，短兵相接，丰伸布受创甚，至暮大雨，息军山巅，以伤殒。优恤，谥壮勇，予骑都尉兼云骑尉世职。六年，高天升就擒，传首祭墓。无子，以侄阿克当阿袭职。
阿尔萨朗，赖奇忒氏，蒙古镶白旗人。以副前锋参领从征金川，迭克山寨坚碉，破紥古功尤著。战达撒谷受创，特诏慰问。累擢正红旗蒙古副都统，赐号阿尔杭阿巴图鲁。金川平，图像紫光阁。历喀什噶尔、伊犁领队大臣，召回京，会甘肃石峰堡回叛，自请从剿，连破贼於云雾山、田家山，进围石峰堡，攻其西北，以火攻克之，斩虏特多，授护军统领，调正蓝旗满洲副都统。嘉庆元年，率健锐、火器营从永保剿教匪，转战河南、湖北，屡破贼。二年五月，驻兵王家坪，营垒未定，贼自山沟出袭，阿尔萨朗力战，猝中枪，殁於阵。赐恤，予骑都尉世职。及高天升传首京师，命祭其墓。
乌什哈达，伊尔根觉罗氏，满洲正黄旗人。以前锋从征缅甸有功，赐号法福哩巴图鲁，授三等侍卫。从征金川，屡克坚碉，擢二等侍卫、正白旗蒙古副都统，予骑都尉加一云骑尉世职。充和阗领队大臣，坐与办事大臣德凤互讦，褫职，效力乌什边卡。寻复起授头等侍卫、虎枪营营长、健锐营翼长。从征台湾，率水师擒贼渠庄大田於琅峤，复勇号、世职。授吉林副都统，调镶红旗蒙古副都统。从征廓尔喀，乌什哈达临阵勇敢，论功辄最，三次图像紫光阁。召对，自伐战绩，高宗恶之，褫职戍伊犁。嘉庆元年，赦归，请赴湖北军剿匪自效，偕副都统鄂辉败贼襄阳，进战锺祥。二年，驻守宜城西岸，贼窥古河口，击走之。移防四川石砫，攻白岩山，克贼卡。三年，王三槐由梁山、垫江窜渠口，与白岩山贼潜结，引之渡江。乌什哈达兵少不敌，力战遇害。予轻车都尉世职，子图尔弼善袭。
和兴额，葛济勒氏，满洲镶白旗人。以鸟枪护军从征缅甸、金川、撒拉尔、石峰堡，赐号佛尔钦巴图鲁，累擢广州右翼副都统。坐事降调，授头等侍卫，充巴里坤领队大臣，复授广州左翼副都统。嘉庆二年，仲苗扰及广西西隆，从总督吉庆赴剿，败贼於戛雄。苗屯亚稿，设伏山径，由深箐绕出夹击，歼之。进攻那地，西隆肃清。围岩场寨，连败之红水江、板蜯、板阶，解册亨围。仲苗平，调甘肃凉州副都统。五年，赴陕西防剿。冉学胜等由辛峪窜出，和兴额不能御，夺勇号、花翎，降为防御，随营效力。寻破贼沔县乾沟河，授佐领。六年，樊人杰由黑河西窜，和兴额扼之於五丁关，擒斩甚众，擢协领。冉学胜屯大坝，偕总兵杨奎猷击之，和兴额先进，遇伏，殁於阵，依副都统例赐恤，予骑都尉兼云骑尉世职，子福格袭。
论曰：教匪之役，首尾十年，国史忠义传所载副参以下战殁至四百馀员，其专阃提镇及羽林宿卫阶列一二品者，且二十馀人。王文雄、朱射斗，一时名将；穆克登布、施缙，亦号骁勇；惠伦、安禄，并贵胄俊才。仓猝摧仆，三军气熸。当宁为之震恻，旌恤特示优异；馀虽功过相参，要皆竭忠行间，殒身不顾。呜呼，烈已！当日岩疆悍寇，军事艰难，盖可见云。
