江忠义周宽世石清吉余际昌林文察赵德光张文德
江忠义，字味根，湖南新宁人，忠源从弟。咸丰二年，忠源率楚勇援长沙，忠义年十八，从军，转战湖北、江西。忠源殉难庐州，遂分将其军。五年，从提督和春复庐州，擢知县。七年，刘长佑援江西，攻临江不利，时忠义在籍，巡抚骆秉章檄率新练勇千人往助之，至则破石达开於平墟。临江既克，擢知府，赏花翎。八年，克崇仁，进攻新城，五战皆捷，加道衔。江西肃清，凯归。
九年，石达开犯永州，忠义赴援，连战破之，擢道员。又败贼新宁摩诃岭，扼武冈。贼围宝庆，忠义进援，会诸军迭战解围，赐号额尔德木巴图鲁。十年，驻守绥靖，母病归。贼遂陷绥宁、城步，围武冈，忠义闻警，分军守新宁，自援武冈，破其众。新宁之贼走踞东安，一战克之，加按察使衔。又破贼於宁远四广桥。十一年春，连破贼於全州白芒营、宜章栗源堡，还军屯新宁，遣参将江忠朝扼全州，贼目余成义斩其酋以降。加二品顶戴，特擢署贵州巡抚。石达开复自粤窜楚，众号十万，忠义以三千人扼会同，大破之。贼纠湖北来凤贼党肆扰，击走之，遂克来凤。达开走入四川。十二月，丁母忧，请终制，诏允开署缺，仍在湖南剿贼。
同治元年，移师援黔，克天柱，改授贵州提督。调援广西，克修仁，殪贼渠张高友。皖南贼炽，曾国藩疏调援皖，广西巡抚刘长佑请留不遣，命署广西提督。二年，江西、广东皆调援，先后报可，忠义以广东兵有馀粮，他将足办贼；江西饷绌兵单，贼数十万，万一不支，东南全局瓦解，乃奏请力援江西。檄道员席宝田率前部先发，会剿陶家渡，自将攻湖口，逼贼营，屡出奇兵抄击，断文桥，攻太平关，贼酋黄文金受重创遁去，赐黄马褂。进援青阳，分三路进战，破贼垒，围解，太平、石埭、宁国诸城贼第出降，诏嘉奖，予优叙。会疾作，返就医南昌，未至，卒於吴城，年甫三十。优诏悼惜，依总督例赐恤，赠尚书衔，谥诚恪，立功地建专祠。光绪十一年，加赠太子少保。
从弟忠珀，记名提督。同治八年，剿贵州苗，攻克镇远、府卫二城，中炮亡，谥武愍。
周宽世，字厚斋，湖南湘乡人。咸丰初，从湘军，隶李续宾部下。战城陵矶、花园、半壁山，皆有功，擢千总。从援江西，攻广信，战乌石山，宽世出左路突阵，为诸军先，复其城，擢守备。破贼义宁，擢都司。回援武汉，战通城，宽世驰斩马贼三，生擒七，以游击补用。从攻武昌，六年，李续宾夜出侦贼，之双凤山，突战，宽世潜绕山趾横击之，贼败奔；又战鹰嘴，受炮伤，假归。累功擢参将，赐花翎。
既而罗泽南卒於军，续宾代将，召宽世回营。迭破贼於双凤山、鲁家港、小龟山，克武汉，复大冶、兴国，擢副将。七年，从攻九江，破援贼於童司簰，毁其垒，赐号义勇巴图鲁。破小池口贼屯，会克湖口，复彭泽。贼由临江犯兴国，宽世率千六百人击走之。八年，回援湖北，战麻城西南斗坡山。贼设伏，以马队诱战，宽世待其近，突击之，遂破其伏军，进克黄安，而麻城亦下。大军克九江，论功，以总兵记名。
从李续宾进军安徽，战枫香铺、小池驿，克太湖、潜山，捣舒城，宽世皆为军锋。十月，进攻三河，续宾战没，宽世敛馀众守二日，弹丸俱尽，夜率亲卒突围，受重伤。是年冬，授湖南永州镇总兵。九年，石达开犯湖南，巡抚骆秉章令宽世募新军二千援祁阳。破贼长庆桥，又败之长叶岭。进援宝庆，屯城东，连败贼长冲口、五里牌。李续宜援师至，会诸军内外夹击，贼解围走。回剿永州土匪，平之。十一年，擢湖南提督。
同治元年，赴安徽助剿，驻守桐城。二年，捻匪马融和犯桐城，击走之，移防六安。皖北渐定，调守安庆。三年，赴援江西，克东乡。四年，破霆军叛勇，追贼入广东，会诸军歼贼於嘉应。五年，回湖南提督任。伤发，乞休。光绪十三年，卒。
石清吉，字祥瑞，直隶沙河人。道光二十一年武进士，官三等侍卫。咸丰初，出为湖北郧阳镇守备，从剿黄陂、崇阳、应城，累擢参将。克安陆、京山皆有功，以勇称，所统曰飞虎军。寻隶将军都兴阿军，常从多隆阿转战。七年，援蕲州，拔太湖，攻安庆。八年，由安庆退保宿松，大战破贼。九年，攻太湖。十年，大战小池，克太湖，功皆最。十一年，安庆既下，会诸军克桐城。
同治元年，从攻庐州，清吉屯城西北，破贼垒，擒斩数千。进毁贼栅，树云梯攻城，贼方死拒，而陈玉成兵败遽去，遂由西门攻入，克庐州。清吉累以战功赐号幹勇巴图鲁，擢总兵，加提督衔。多隆阿督师赴陕西，以清吉统五千人留守庐州。二年，苗沛霖复叛，庐、寿、开土蜂匪起，清吉悉剿平之。粤、捻诸匪合扰豫、楚之交，清吉赴援湖北，屯孝感、黄冈，拔难民近万。
三年九月，匪酋陈得才、马融和合犯蕲水，围副都统富森保於关口。清吉率军驰援，会大雾，贼马步数万麕集。清吉进至药山，贼渡河抄后路，围数重，截其四营为二。自辰至午，血战，被九创，殒於阵。从战殁者，副将江星南、谷明发，游击曾占彪、段会元。事闻，诏视提督阵亡例赐恤，入祀京师昭忠祠，予骑都尉世职，谥威毅，建专祠。
余际昌，湖北穀城人。咸丰初入伍，剿匪积功至守备，署抚标右营游击，为巡抚胡林翼所识拔。七年，从战黄梅、广济。八年，陈玉成自太湖窜蕲州，际昌奉檄防皖、楚之交，败贼南阳河，毁贼垒三十馀，擒贼目。贼走英山，追蹑之，复其城，擢游击。又破贼弥陀寺，晋参将。李续宾军覆三河，潜山、太湖复陷，际昌屯英山，遏潜、太之冲。九年，进拔天堂。贼大举来争，际昌败诸王婆坳，追至鸡冠岭而还。再败贼槎水畈，斩馘千馀。时大军围太湖急，陈玉成纠党十馀万相持小池驿。十年正月，际昌偕金国琛由间道出高横岭，与诸军夹击，大破之，遂复太湖，乘胜会攻克潜山，擢副将，署湖北督标中军副将。陈玉成自六安回援安庆，霍山复陷。际昌偕总兵成大吉击破之，复霍山，加总兵衔。十一年，陈玉成入霍山，自黑石渡扑乐儿岭。际昌军溃，贼上窜黄州，革职留营。寻从克黄州，率新募昌胜五营援河南。
同治元年，屯陈留。捻匪麕集杞县，际昌驰击，大破之，进拔焦、赵二寨，复原官，赐号伟勇巴图鲁。十月，攻捻於汝宁，破平舆寨，生擒贼酋陈文，诏以总兵记名。僧格林沁嘉其勇，令充翼长，从剿涡河，斩贼渠杨兴太等。二年春，追破陈大喜於阜阳吴老庄。捻首张总愚窜侯集，际昌会张曜夜袭之，擒其党独角虎、周马，授河北镇总兵。夏，逐贼楚、豫间，败之麻城，蹑至方家寨，中伏力战，受三十馀创，死之。赠提督，予骑都尉世职，谥威毅。
林文察，字子明，福建台湾人。咸丰八年，从剿台湾淡水土匪，捐饷助军，以游击留福建补用。十年，九垄山匪郭万淙掠建宁、邵武间，汀州、龙严匪胡熊扰宁洋、永安。文察随军进剿，擒其党百馀人。郭万淙遁据邵武上山坊，文察合军蹙之，降其众，复破胡熊於东板土寨，擒之，擢参将，赐号固勇巴图鲁。十一年，援浙，克江山，晋副将，晋号乌讷思齐巴图鲁。汀州、连城相继陷，文察回援，破贼金鸡岭，设伏，败之江防，遂拔连城，乘胜克汀州，以总兵记名。冬，杭州既陷，调援浙，文察领台勇二千人驻衢州。同治元年，破处州贼屯，而遂昌陷，文察进军逼之。李世贤自江山来援，文察设伏大柘、大庙及石练山之前后，贼至，击走之。夜，贼来劫营，复为伏兵所败，复遂昌，进克松阳。会总兵秦如虎攻处州，贼弃城遁，并克缙云，授福宁镇总兵。寻擢福建提督。
二年，台湾不靖，总督左宗棠令渡台号召旧部，统领诸军。文察分军攻彰化及斗六，克之。谕降诸庄，贼渠戴万生、林戆晟遁走。三年，破樵溪口贼庄，斩其酋林传，毁张厝庄、四块厝贼巢，戴万生、林戆晟并伏诛。
粤匪李世贤、汪海洋合陷漳州，文察仓猝率二百人内渡，遇贼万松关，殁於阵，赠太子少保，予骑都尉世职，谥刚愍。本籍及漳州建专祠。
子朝栋，光绪中，法兵犯台湾，陷基隆，朝栋率家兵助战有功，捐钜赀，赐四品京堂，有声於时。
赵德光，原姓张，贵州郎岱人。从副将赵德昌转战云南，德昌弟畜之，故冒姓赵氏。拔补千总，擢都司。咸丰十年，自领一军，战独山，屡败贼，擢游击。十一年，贼窥省城，德光击走之。又败之羊场平寨，设伏於主戎山麓，殪贼无算，擢参将，赐号豪勇巴图鲁。教匪踞玉华、尚大坪，以王卡为屏蔽。德光率所部攻破杨义司、郭家庄、马笼口贼营，断其援，又破腰萝溪、新寨岩要隘，进偪王卡。德光先登，贼大溃，救出男妇数千人，擢副将。
同治二年，坝芒匪首潘明杰由龙里窥伺省城。德光迎击三江桥，贼败走。进攻甲秀阁贼巢，遂克龙里旧县，补都匀协副将，以总兵记名。三年，尚大坪匪扑省城，德光与布政使龚自闳等固守，贼寻退，加提督衔，署古州镇总兵。旋解清镇围，克龙里、广顺、定番、长寨，以提督记名。四年，匪首何二久踞开州、尚大坪，扰近省州县，无宁岁。德光选精锐过清水江剿之。贼纠集苗匪、教匪沿江以拒，乘间过江攻开州。德光固守十馀日，杀贼八九百人，乘胜追击，克沿江狮子坉、镇江坉、三龙营贼屯。进克滨江贼巢，斩馘二千馀，何二弃尚大坪而遁，被优叙，署安义镇总兵。
五年，署贵州提督。攻克永宁，解安顺围。六年，援定番，乘雷雨破贼，斩贼首许八十等，平花山贼屯，拔底季贼巢，晋号博奇巴图鲁。寻剿贼安平芦荻哨，深入贼伏，中枪阵亡。诏依提督阵亡赐恤，赠太子太保，予骑都尉兼一云骑尉世职，谥刚节，建专祠。遗腹生子秉钧，袭世职，复姓张氏。
张文德，湖南凤凰厅人。幼育於文氏，从姓文，名龙德。入行伍，隶镇筸营。咸丰初，从剿江宁、庐州，叙把总。六年，从提督和春攻三河贼垒不下，文德请独身持檄谕贼降，投诚者相继至，遂克三河。七年，从复镇江，擢都司。八年，从援福建，下浦城、松溪、政和、崇安，赐花翎。九年，叙援浙江功，晋游击。十年，从张国樑解镇江围，援贼复至，文德扼水栅七昼夜，贼引去，擢副将。自是从将军巴栋阿、提督冯子材守镇江。十一年，补广东罗定协副将。
同治元年，贼屡攻镇江，皆击退。冯子材奏言： 文德力挫贼锋，重围叠解，实为特出之材。 授贵州镇远镇总兵，赐号翼勇巴图鲁。文德以生父年七十无子，养父文氏有二子，陈请复姓，更名文德。二年，连破贼牧马口、薛村，克柏林村贼垒，加提督衔。贼由东路来犯，文德御诸骇溪、谏壁，腹中炮，肠出，裹创而战，援军至，贼乃退；又破之博洛村，攻丹阳，毁贼垒，擒贼目。三年，克白堍镇及宝堰，贼党纷纷来降。会鲍超攻丹阳，招贼酋蒋鉴为内应，克其城，斩贼酋陈时永，擒赖桂芳，以提督记名。江南平，予一品封典，命赴镇远镇本任。
四年，总督劳崇光令募楚勇规荔波、独山。丁父忧，解职。六年，署贵州提督。七年，克开州，破鼎照山贼砦，克龙里、贵定，斩贼酋潘名桀，馀贼多降，被珍赉。进攻平越，擒金大五，连克麻哈、都匀，赐黄马褂，晋号达桑阿巴图鲁。请假归葬亲，文德既去，贼复炽。八年，回贵州，以粮匮军溃，都匀复陷。诏原之，免议，署古州镇。十年，授威宁镇总兵，督军剿古州苗。由九甲、五台山、扁担山及古州、丹江分路雕剿，年馀，苗渠先后伏诛。十三年，全黔肃清，予云骑尉世职。光绪元年，加头品顶带，擢贵州提督，剿平黎平侗匪。七年，卒，赐恤，贵阳建专祠。
论曰：江忠源诸弟并从治军，忠义最为杰出，将大用而早没，时论惜之。周宽世为李续宾所倚，无役不从，及自将亦未著奇绩。石清吉、余际昌、陈大富、林文察、赵德光等，皆久历行间，以死勤事。张文德佐冯子材守镇江，功最著，底定黔疆，与有劳焉。
