额亦都费英东子索海、孙倭黑何和礼子多积礼、和硕图、都类安费扬古扈尔汉
额亦都，钮祜禄氏，世居长白山。以赀雄乡里。祖阿陵阿拜颜，移居英崿峪。父都陵阿巴图鲁。岁壬戌，额亦都生。幼时，父母为仇家所杀，匿邻村以免。年十三，手刃其仇。有姑嫁嘉木瑚寨长穆通阿，往依焉。穆通阿子哈思护，长额亦都二岁，相得甚懽。居数岁，庚辰，太祖行经嘉木瑚寨，宿穆通阿家。额亦都与太祖语，心知非常人，遂请从，其姑止之，额亦都曰： 大丈夫生世间，能以碌碌终乎？此行任所之，誓不贻姑忧。 翌日，遂从太祖行。是岁太祖年二十二，额亦都年十九。太祖为族人所惎，数见侵侮，矢及於户，额亦都护左右，卒弭其难。
居三年，岁癸未，太祖起兵，额亦都从，讨尼堪外兰，攻图伦城，先登；攻色克济城，掩敌无备，取之，获其牛马、甲士；又别将兵攻舒勒克布占，克其城。额亦都骁果善战，挽强弓十石，能以少击众，所向克捷，太祖知其能，日见信任。岁丁亥八月，令将兵取巴尔达城。至浑河，秋水方至，不能涉，以绳约军士，鱼贯而渡，夜薄其城，率骁卒先登，城兵惊起拒，跨堞而战，飞矢贯股著於堞，挥刀断矢，战益力，被五十馀创，不退，卒拔其城。师还，太祖迎於郊，燕劳，其所俘获悉畀之，号为 巴图鲁 。萨克察来攻，额亦都率数卒出御，为所败；夜入其城，进攻克尼玛兰、章家二城，索尔瑚寨。师还，太祖迎劳如初。界藩有科什者，以勇闻，盗九马以遁，额亦都单骑追斩之，尽返所盗马。嘉木瑚人贝挥巴颜谋叛附哈达，太祖命额亦都讨之，诛其父子五人以徇。
岁癸巳九月，叶赫等九部合师来侵，攻我黑济格城，太祖亲御之，阵於古勒山。令额亦都以百骑挑战，敌悉众来犯，奋击，殪九人，敌卻，我师乘之，擒叶赫贝勒布寨。九部师皆溃，遂乘胜略诺赛寨及兆佳村。有齐法罕者，战没，额亦都直入敌阵，以其尸还。讷殷路者，九部之一也，其长搜稳塞克什，既败归，复聚七寨之众守佛多和山自固。太祖命额亦都偕噶盖、安费扬古，以兵千人围其寨，克之，斩搜稳塞克什，太祖以所乘马赐之。岁己亥秋，从征哈达，灭之。
岁丁未五月，从贝勒巴雅喇等伐东海渥集部，取赫席黑、俄漠和苏鲁、佛讷赫拖克索等三路，俘二千人。九月，从征辉发，灭之。岁庚戌十一月，太祖命将兵千，抚渥集部那木都鲁、绥分、宁古塔、尼玛察四路，降其长康古礼等十九人。旋乘胜取雅揽路，俘万人。岁辛亥，太祖命偕何和礼、扈尔汉将兵二千伐渥集部虎尔哈路，围札库塔城三日，招之不下，遂攻克其城，斩千级，俘二千人。环近各路悉降，令其长土勒伸、额勒伸护其民五百户以还。岁癸丑，从征乌拉，灭之。
岁乙卯，定旗制，额亦都隶满洲镶黄旗。天命建元，置五大臣，以命额亦都，国语谓之 达拉哈辖 。二年，命偕安费扬古攻明马根单、花豹冲、三岔儿诸堡，皆克之。四年，明经略杨镐大举来侵，总兵杜松军自抚顺入。三月甲申朔，诸贝勒帅师出御。日过午，师至太兰冈，大贝勒代善以太祖未至，议驻军以俟。太宗时号四贝勒，谓： 界藩有我筑城夫役，宜急护之！何为次，且示弱？ 额亦都大言曰： 四贝勒之言是也！ 师遂进。师至界藩，筑城夫役腾跃下山赴战，太祖亦至，指挥夹击，松军遂覆，还破马林於尚间崖、刘綎於阿布达里冈，额亦都并为军锋。
太祖有所征讨，额亦都皆在行间，未尝挫衄。每克敌受赐，辄散给将士之有功者，不以自私。太祖厚遇之，始妻以族妹，后以和硕公主降焉。
额亦都次子达启，少材武，太祖育於宫中，长使尚皇女。达启怙宠而骄，遇诸皇子无礼，额亦都患之。一日，集诸子宴别墅，酒行，忽起，命执达启，众皆愕。额亦都抽刃而言曰： 天下安有父杀子者？顾此子傲慢，及今不治，他日必负国败门户，不从者血此刃！ 众乃惧，引达启入室，以被覆杀之。额亦都诣太祖谢，太祖惊惋久之，乃嗟叹，谓额亦都为国深虑，不可及也。
累官至左翼总兵官、一等大臣，给以百人廪食，食三世。分所部为世管牛录三，分隶镶黄、正白二旗。六年，克辽阳，赐第一区。六月，卒，年六十，太祖临哭者三。天聪元年，追封弘毅公。崇德初，配享太庙。顺治十一年，世祖命立碑旌功，亲为制文，详著其战阀，以为 忠勇忘身，有始有卒，开拓疆土，厥积懋焉 。
额亦都子十六人，其知名者，彻尔格、图尔格、伊尔登、超哈尔、遏必隆，皆自有传。四子韩代，五子阿达海，及阿达海之子阿哈尼堪，并以从征战死。七子谟海，蚤岁从军，屡立战功，仕至都统，亦战死。十五子索浑，从太宗战伐有功，授世管牛录额真，累迁至议政大臣。
额亦都初授一等总兵官，康熙间改袭一等精奇尼哈番，乾隆元年改一等子。图尔格别封公爵，以其从孙阿里衮及阿里衮子丰升额父子相继有功，进一等果毅继勇公。高宗谕： 额亦都后已进一等公，其初封子爵仍绍封如故。 
费英东，瓜尔佳氏，苏完部人。父索尔果，为部长。太祖起兵之六年，岁戊子，索尔果率所部五百户来归。费英东时年二十有五，善射，引强弓十馀石。忠直敢言，太祖使佐理政事，授一等大臣，以皇长子台吉褚英女妻焉。兑沁巴颜者，费英东女兄之夫也，有逆谋，费英东擒而诛之。旋授紥尔固齐，紥尔固齐职听讼治民。
太祖命费英东伐瓦尔喀部，取噶嘉路，杀其酋阿球，降其众以归。岁戊戌正月，太祖命费英东从台吉褚英、巴雅喇，伐瓦尔喀部安褚拉库路，将兵千，克屯寨二十馀，收所属村落。岁己亥秋九月，哈达、叶赫二部构兵，哈达贝勒孟格布禄乞援於太祖，太祖命费英东及噶盖将兵二千戍哈达；既而贰於明，费英东等以其谋闻，哈达以是亡。
岁丁未春正月，瓦尔喀部蜚悠城长策穆特黑请徙所部属太祖，太祖命费英东从贝勒舒尔哈齐等将兵三千以往，收环城居民五百户，分兵三百授扈尔汉，使护之先行。乌喇贝勒布占泰发兵万人要诸途，费英东从诸贝勒督后军至，大败乌喇兵。夏五月，太祖命费英东从贝勒巴雅喇伐渥集部，略赫席黑等路，俘二千人以还。岁辛亥秋七月，渥集部乌尔古宸、木伦二路掠他路太祖所赐甲，太祖命费英东从台吉阿巴泰将千人讨之，俘千馀人以还。岁癸丑，从太祖伐乌喇，灭之。
岁乙卯，太祖将建号，设八旗，命费英东隶镶黄旗，为左翼固山额真；置五大臣辅政，以命费英东，仍领一等大臣、紥尔固齐如故。明年岁丙辰，太祖遂建国，改元天命。三年，始用兵於明，费英东从攻抚顺。明总兵张承荫以万骑来援，据险而阵，火器竞发。费英东马惊旁逸，诸军为之卻，费英东旋马大呼，麾诸军并进，遂破之。太祖叹曰： 此真万人敌也！ 四年，明大举来侵，分道深入。明总兵杜松屯萨尔浒山巅，费英东所部属左翼，合诸旗奋击破之，松战死，明师以是沮败。秋八月，太祖伐叶赫，费英东从，薄其城，城人飞石投火。太祖命且退，费英东曰： 我兵已薄城，安可退也？ 又命之，费英东曰： 城垂克，必毋退！ 遂拔其城。太宗谕金台石降，费英东在侧，相与诘责，卒获金台石，叶赫以是破。
费英东事太祖，转战，每遇敌，身先士卒，战必胜，攻必克，摧锋陷阵，当者辄披靡；国事有阙失，辄强谏，毅然不稍挠：佐太祖成帝业，功最高。五年春三月，太祖定武功爵，授费英东三等总兵官。是月，费英东卒，年五十有七。方疾革，日向西，云起，有声铿鍧，雷电雨雹交至，不移时而霁。太祖将临丧，诸贝勒以日晏谏，太祖曰： 吾股肱大臣，与同休戚，今先彫丧，吾能无悲乎？ 遂往，哭之恸，至夜分始还。秋九月，太祖祭贝勒穆尔哈齐墓，出郊，因至费英东墓，躬奠酒者三，泣数行下。
天聪六年，太宗命追封直义公。崇德元年，始建太庙，以费英东配享。太宗尝谕群臣曰： 费英东见人不善，必先自斥责而后劾之；见人之善，必先自奖劝而后举之：被劾者无怨言，被举者亦无骄色。朕未闻诸臣以善恶直奏如斯人者也！ 顺治十六年，世祖诏曰： 费英东事太祖，参赞庙谟，恢扩疆土，为开创佐命第一功臣。延世之赏，勿称其勋，命进爵为三等公。 康熙九年，圣祖亲为文勒碑墓道，称其功冠诸臣，为一代元勋。雍正九年，世宗命加封号曰信勇。乾隆四十三年，高宗复命进爵为一等公。费英东子十，图赖自有传。
索海，费英东第六子，袭总兵官。旋坐事，夺职。太宗天聪五年，初置六部，授刑部承政。七年，与兵部承政车尔格侦明边，至锦州，有所俘馘，命管牛录事。崇德三年，更定部院官制，改都察院左参政。十月，从太宗伐明，略大凌河，下屯堡十四，复授刑部承政。
四年，索伦部博木博果尔等降而复叛，命索海及工部承政萨木什喀帅师往讨之，克雅克萨、兀库尔二城。进攻铎陈城，博木博果尔以六千人来援，乘我师后，索海设伏以待，破敌，俘四百，乘胜入其垒，博木博果尔遁去。索海率诸将攻挂喇尔屯，攻克之，屯兵五百，斩级二百，俘百三十还。逐敌额苏里屯西、额尔图屯东，俘六千九百五十六人，牛羊驼马称是。师还，命贝勒杜度、阿巴泰迎劳，太宗幸实胜寺，赐宴。叙功，授二等甲喇章京。兵部劾索海行军不立寨，俘有逋者，当夺赏，命贳之。
六年春，从睿亲王多尔衮等出师围锦州，坐私遣官兵归，离城远屯，徵还，与谭泰、阿山、叶克书等皆罚钅爰。夏，复从多尔衮等出师围锦州，城兵出行汲小凌河，索海以兵四百邀击，斩九十馀级，遂从攻松山，击破明军。时有敏惠恭和元妃之丧，索海召降将祖大乐俳优至其帐歌舞，刑部论索海当死，削职。上使谕之曰： 尔既躭逸乐，姑自娱於家，自今毋至笃恭殿及大清门前。 索海遂坐废，终太宗世不复用。世祖顺治二年，以副都统从征四川，卒於军。子多颇罗，以从入关击流贼有劳，授牛录章京，进一等甲喇章京。十四年，从信郡王多尼征云南，战死磨盘山。
倭黑，费英东诸孙。父察哈尼。方索海嗣父爵而黜也，太宗以纳海、图赖分袭，既又以事夺爵，复以察哈尼袭。寻改三等昂邦章京。卒，子倭黑，袭。世祖初元，从入关。四年，复更定爵秩，改三等精奇尼哈番，遇恩诏累进一等。十六年，进三等公，并授内大臣。康熙八年，圣祖谴鼇拜，吏部议倭黑与同族，当黜，命罢内大臣，隶骁骑营。
吴三桂反，倭黑从征。十三年，命以署副都统率兖州驻防兵，佐定南将军希尔根进讨，败耿精忠将左宗邦於分宜，败吴三桂将朱君聘、黄乃忠於袁州，遂收安福。击贼鸾石岭、白水口，屡捷。十五年，加太子太保。从大将军安亲王岳乐复萍乡，至长沙，击败吴三桂兵。十六年，岳乐分兵授倭黑，令驻茶陵。十七年，移屯攸县。十八年，从大将军贝子彰泰下云南，授镶黄旗蒙古副都统。云南平，二十一年，擢都统。议政大臣议诸将帅功罪，以倭黑击贼长沙尝引退，当谴，命罢太子太保。三十年，卒。子傅尔丹，自有传。
何和礼，栋鄂氏，其先自瓦尔喀迁於栋鄂，别为一部，因以地为姓。何和礼祖曰克彻巴颜，父曰额勒吉，兄曰屯珠鲁巴颜，世为其部长。何和礼年二十六，代兄长其部。栋鄂部素强，克彻巴颜与章甲城长阿哈纳相仇怨。阿哈纳，兴祖诸孙，为 宁古塔 六贝勒之一。栋鄂屡侵宁古塔，宁古塔借兵哈达伐栋鄂，互攻掠。
太祖初起兵，闻何和礼所部兵马精壮，乃加礼招致之。岁戊子，太祖纳哈达女为妃，何和礼率三十骑卫行。比还，遂以所部来附，太祖以长女妻焉。何和礼故有妻，挟所部留故地者，求与何和礼战，太祖面谕之，乃罢兵降。旗制初定，何和礼所部隶红旗，为本旗总管。岁戊申，从太祖征乌喇，率本旗兵破敌有功。岁辛亥，太祖命与额亦都、扈尔汉将兵伐渥集部虎尔哈路，克紥库塔城。岁癸丑，从太祖再征乌喇。太祖招谕布占泰，犹冀其悛悔，何和礼与诸贝勒力请进攻，遂灭乌喇。天命建元，旗制更定，何和礼所部隶正红旗。置五大臣，何和礼与焉。四年，从破明经略杨镐。六年，下沈阳、辽阳，何和礼皆在行间，叙功，授三等总兵官。九年八月，卒，年六十有四。时费英东、额亦都、安费扬古、扈尔汉皆前卒，太祖哭之恸，曰： 朕所与并肩友好诸大臣，何不遗一人以送朕老耶？ 太宗朝，进爵为三等公。顺治十二年，追谥温顺，勒石纪功。雍正九年，加封号曰勇勤。子六。
多积礼，何和礼次子。初授牛录额真。事四贝勒，从伐乌拉。天聪间，擢甲喇额真。从伐锦州，围大凌河，授游击世职。崇德元年，帅师伐东海瓦尔喀部，俘壮丁三百馀，擢本旗梅勒额真。四年，与镇国公紥喀纳率兵屯藩、屏二城间，卒窃马遁去，追之勿及。论罪，夺世职，籍没，上命留弓矢、甲胄及三马，仍领梅勒额真事。六年，从击洪承畴，率骑兵循海追捕，斩获甚众。七年，以老罢。顺治五年，卒。
和硕图，何和礼四子。初袭三等总兵官。太祖以大贝勒代善女妻焉，号和硕额驸。太宗即位，授正红旗固山额真。天聪元年，从击朝鲜，又从伐明，攻锦州、宁远有功。二年，从贝勒阿巴泰帅师破锦州、杏山、松山诸路。九月，复伐察哈尔，克其四路军。以功加五牛录，进爵三等公。三年，从贝勒岳讬帅师攻大安口，败明戍兵於马兰峪，再败明援兵於石门寨。复从太宗攻遵化，率本旗兵攻其城西北，克之。师薄燕京，结营土城关，明兵来攻，击卻之。复败明师於卢沟桥，与副都统阿山等阵斩明武经略满桂、总兵孙祖寿，获黑云龙、麻登云。师旋，克永平，帅骑兵守滦州。五年，从围大凌河城，以本旗兵当其西北。明兵突围出，与都统叶臣等夹击破之，追奔及城壕而还。七年，上询伐明及朝鲜、察哈尔三国何先，和硕图疏言： 宜先葺治诸城堡，乃觇明边，乘瑕而入。若天佑我，各城纳款，势不能速归，南界六城，立界屯耕，修筑可差后。虑我兵既出，敌伺其隙，鞭长不及，难为援也。沈阳、牛庄、耀州三城宜先缮完，庶边界内外皆可长驱。 七月，和硕图卒，上亲临哭之。顺治十二年，追谥端恪。
都类，何和礼第五子，公主出也。初为牛录额真，洊擢本旗固山额真。以公主子，增领两牛录。崇德元年，从太宗伐朝鲜，薄汉城，先登，城溃，率阿礼哈超哈兵入城搜剿。以失察所部违法乱行，罚钅爰，夺所分俘获。三年，从贝勒岳讬伐明，次密云墙子岭。明将以三千人来拒，都类与谭泰督部将夹击，大败之，获马百、驼二十。军分四道进，所当辄摧破，略地至济南而还。四年，从郑亲王济尔哈朗围锦州，坐所部退缩，又受蒙古馈遗，罚钅爰。未几，所部讦告都类在山东时，纵厮养盗马，私发明德王埋藏珍物，坐论死，上贷之，夺职，籍没。八年，复起为固山额真，镇锦州。顺治三年，从肃亲王豪格征张献忠，分兵定庆阳，会师西充，击杀献忠，与贝勒尼堪等戡定川北州县。师还，论功，并遇恩诏，累进二等伯。十三年，卒。
安费扬古，觉尔察氏，世居瑚济寨。父完布禄，事太祖，有章甲、尼麻喇人诱之叛，不从，又劫其孙以要之，终无贰志。安费扬古少事太祖。旗制定，隶满洲镶蓝旗。
岁癸未，太祖兵初起，仇尼堪外兰，克图伦城，攻甲版。萨尔浒城长诺米讷、柰喀达阴助尼堪外兰，漏师期，尼堪外兰得遁去。太祖憾诺米讷、柰喀达，执而杀之，使安费扬古率兵取其城。康嘉者，太祖再从兄弟也，惎太祖英武，与群从谋以哈达兵至，俾兆佳城长李岱为导，劫瑚济寨。既，引去，安费扬古方猎，闻有兵，与巴逊以十二人追及，击破之。岁甲申正月，从太祖攻兆佳城，获李岱。其党李古里紥泰走附汪泰，安费扬古以太祖命往谕，并汪泰降之。六月，从太祖攻马儿墩寨，寨负险，守者甚备，矢石杂下，攻三日不克。安费扬古夜率兵自间道攀崖而上，拔其寨。岁丁亥六月，太祖伐哲陈部，八月，克洞城，岁戊子九月，克王甲城，安费扬古皆从战有功。寻攻克章甲、尼麻喇、赫彻穆诸城，又取香潭寨；其长李墩拜湖遁走，追及於硕郭之阳，俘以献。岁癸巳六月，太祖略哈达富尔佳齐寨。师还，太祖躬勒兵以殿，哈达贝勒孟格布禄率骑追至，一骑出太祖前，太祖方引弓射，复有三骑突至，太祖马几坠，三骑挥刀来犯，安费扬古截击，尽斩之；太祖亦射孟格布禄中马踣，敌骑败走。太祖嘉其勇，赐号硕翁科罗巴图鲁。九月，太祖既破九部师，闰十一月，命与额亦都、噶盖等攻讷殷路佛多和山寨，斩其长搜稳塞克什。岁己亥九月，从太祖灭哈达。
岁辛亥七月，命与台吉阿巴泰等伐渥集部乌尔古宸、木伦二路，取其地，俘其人以归。岁癸丑正月，从太祖灭乌喇，师薄城，安费扬古执纛先登。寻置五大臣，安费扬古与焉。天命元年七月，命与扈尔汉帅师伐东海萨哈连部，至兀尔简河，刳木为舟，水陆并进，取河南北三十六寨。八月丁巳，师至黑龙江之阳，江水常以九月始冰，是日当驻师处独冰，宽将六十步，若浮梁。安费扬古曰： 此天佑我国也！ 策骑先涉，众竞从之，师毕渡，冰旋解，遂取江北十一寨，降使犬、诺洛、石拉忻三路。三年四月，太祖取抚顺，明总兵张承荫等赴援，分为三营，安费扬古击其左营，大破之，遂乘胜取三岔儿诸堡。四年，破明经略杨镐，灭叶赫。六年，取沈阳、辽阳。安费扬古皆在行间。
七年七月，卒，年六十四。顺治十六年，追谥敏壮，立碑纪其功。太宗尝谕群臣曰： 昔达海、库尔缠劝朕用汉衣冠，朕谓非用武所宜。我等宽袍大袖，有如安费扬古、劳萨其人者，挺身突入，能御之乎？ 当日猛士如云，而二人尤杰出云。
子达尔岱、阿尔岱、硕尔辉。达尔岱以甲喇额真事太宗。伐明，攻大凌河，守臧家堡，取锦州、宁远，征朝鲜，皆有功。顺治二年，授拖沙喇哈番。七年，追叙安费扬古功，进一等阿达哈哈番。康熙五十二年，圣祖念安费扬古开国勋，别授三等阿达哈哈番，令其孙明岱分袭。阿尔岱子都尔德及硕尔辉孙逊塔，皆有功，受爵世祖朝，别有传。
扈尔汉，佟佳氏，世居雅尔古寨。父扈喇虎，与族人相仇，率所部来归，是岁戊子，太祖起兵之六年也，扈尔汉年十三，太祖养以为子。稍长，使为侍卫。旗制定，隶满洲正白旗。扈尔汉感太祖抚育恩，誓效死，战辄为前锋。
瓦尔喀部蜚悠城初属乌喇，贝勒布占泰待之虐，丁未正月，城长策穆特黑请徙附太祖，太祖命贝勒舒尔哈齐等将三千人迎之，扈尔汉从。既至蜚悠城，收环城屯寨凡五百户，使扈尔汉与扬古利率兵三百，护以前行。布占泰发兵万人邀诸路，扈尔汉结寨山巅，使蜚悠城来附者五百户入保，分兵百人卫之。自率二百人与乌喇兵万人各据山为阵，相持，使驰告后军。翌日，乌喇悉众来战，扬古利迎击，乌喇兵稍退，会后军至，奋击，大破之。夏五月，太祖命贝勒巴雅喇将千人伐渥集部，扈尔汉从，取赫席黑、俄漠和苏鲁、佛讷赫拕克索三路，俘二千人。己酉冬十二月，复命扈尔汉将千人伐渥集部，取滹野路，收二千户以还，太祖嘉其功，赉甲胄及马，赐号 达尔汉 。辛亥冬十二月，复命扈尔汉及何和礼、额亦都将二千人伐渥集部虎尔哈路，克紥库塔城，斩千馀级，俘二千人；抚环近诸路，收五百户以还。癸丑，太祖讨乌喇，扈尔汉及诸将皆从战，夺门入，遂灭乌喇。太祖置五大臣，扈尔汉与焉。
先是太祖与明盟，画界，戒民毋窃逾，违者杀毋赦。至天命初将十年，明民越境采参凿矿，取树木果蔬，殆岁有之。太祖使扈尔汉行边，遇明民逾塞，取而杀之，凡五十馀辈。太祖遣纲古里、方吉纳如广宁，广宁巡抚李维翰系诸狱，而使来责言，且求杀逾塞民者，太祖拒不许。既乃取叶赫俘十人戮抚顺关下，明亦释使者。是年秋七月，太祖命扈尔汉及安费扬古将二千人伐萨哈连部，道收兀尔简河南北三十六寨；遂进攻萨哈连部，取十一寨，降其三路。语详安费扬古传。
四年春二月，明经略杨镐大举四道来侵，三月，太祖督军御之，扈尔汉从贝勒阿敏先行，与明游击乔一琦遇，击败之。时朝鲜出军助明，其帅姜弘立屯孤拉库岭，一琦收残卒匿朝鲜营。扈尔汉从诸贝勒击明军，战於萨尔浒，破明将杜松等；战於尚间崖，破明将马林等：扈尔汉皆在行间。明将刘綎自宽奠入董鄂路，牛录额真托保等战不利。扈尔汉帅师与托保合军，凭隘为伏，诸贝勒军出瓦尔喀什林。刘綎将率兵登阿布达里冈为阵，扈尔汉引军扼其冲，诸贝勒继至，东西夹击，破之，綎战死，明兵遂熸。五年，太祖取沈阳，扈尔汉从击明总兵贺世贤等，败之。历加世职至三等总兵官。八年冬十月，卒，年甫四十八，太祖亲临其丧。
扈尔汉诸子：浑塔袭三等总兵官，其后不著；准塔别有传；阿拉密袭准塔世职，附见准塔传。
论曰：国初置五大臣以理政听讼，有征伐则帅师以出，盖实兼将帅之重焉。额亦都归太祖最早，巍然元从，战阀亦最多。费英东尤以忠谠著，历朝褒许，称佐命第一。何和礼、安费扬古、扈尔汉后先奔走，共成筚路蓝缕之烈，积三十年，辅成大业，功施烂然。太祖建号后，诸子皆长且才，故五大臣没而四大贝勒执政。他塔喇希福祖罗屯，传言列五大臣，或初阙员时尝简补欤？草昧传闻，盖不可深考矣。
