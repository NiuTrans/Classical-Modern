魁伦广兴初彭龄
魁伦，完颜氏，满洲正黄旗人，副将军查弼纳孙也。袭世管佐领，兼轻车都尉，授四川漳腊营参将，累擢建昌镇总兵。尝入觐，高宗询家世，魁伦陈战功甚悉。乾隆五十三年，擢福州将军。喜声伎，制行不谨，总督伍拉纳欲劾之。伍拉纳故贪，逼勒属吏财贿，复纵洋盗，盗艇集五虎门外不问。魁伦遂叠疏劾闽省吏治废弛，伍拉纳及巡抚浦霖溺职，按察使钱受椿等迎合助虐。上怒，褫伍拉纳等职逮问，命长麟署总督，偕魁伦鞫讯，得伍拉纳等贪婪及库藏亏绌状，俱伏法。伍拉纳为和珅姻戚，当按治时，上切责长麟瞻徇，罢去，以事由魁伦举发，特宽之，代署总督，严捕海盗，屡获其魁。
嘉庆元年，实授总督。三年，巨盗林发枝投首，海患稍戢。以母忧归。自治闽狱。以伉直闻於时，仁宗尤眷之。四年，起署吏部尚书。魁伦屡於上前自称昔治四川啯匪功，谓贼不难办，请赴军前，时上督责诸将平贼甚急，经略勒保未称帝意，命魁伦赴四川，逮勒保治罪，即代署总督，驻达州治军饷。勒保获谴由蜚语，既就逮，所部诉其冤，乞代奏，魁伦稍稍为置辩，终以玩误军务谳拟重辟，军心因之涣散，不为用。额勒登保继为经略，与德楞泰先后赴甘肃剿窜匪，魁伦专任四川军事。
五年春，冉天元纠数路残匪潜匿大竹，魁伦逡巡未发，贼胁众数万由定远渡嘉陵江，图扰川西，魁伦绕道邻水，自顺庆追剿，檄总兵七十五还守重庆。上以数年来贼氛皆在川东北，惟川西完善，地为军饷所出，斥魁伦疏防，革职留任。贼寻渡江掠蓬溪，诸将独总兵朱射斗力战而兵少，魁伦约为接应复不至，射斗战死。魁伦退屯潼川，降三品顶戴，诏责严守潼河，曰： 此尔生死关头也！ 复起勒保为四川提督，偕德楞泰进剿川西、川北。四月，贼伺川西备严，乘间窜渡潼河，焚太和，逼成都，上怒魁伦屡失机纵贼，褫职逮问，命勒保代署总督。侍郎周兴岱往会鞫，寻逮克赐死，子紥拉芬戍伊犁。
魁伦居官廉，自为尚书时，诏宽减闽关赔缴银六千两，至是罄家产不足偿，上益怜之，给还宅一区，俾其妻有所栖止；又因其孙幼稚，命紥拉芬到戍三年释归，宣谕廷臣，使知法戒焉。
广兴，字赓虞，满洲镶黄旗人，大学士高晋第十二子。入赀为主事，补官礼部。敏於任事，背诵案牍如泻水，大学士王杰器其才。累迁给事中。嘉庆四年，首劾和珅罪状，擢副都御史。命赴四川治军需，综覈精严，月节糜费数十万金，为时所忌，以骚扰驿传被劾，上优容之。复屡与总督魁伦互劾，召还，左迁通政副使。九年，擢兵部侍郎，兼副都统、总管内务府大臣，署刑部侍郎。同僚轻其於刑名非素习，广兴引证律例，屡正误谳，众乃服。十一年，奏劾御前大臣定亲王绵恩拣选官缺专擅违例，廷臣察询，不直所言，降三品京堂，罢兼职。寻补奉宸苑卿，擢刑部侍郎，复兼内务府大臣。上方倚任，广兴亦慷慨直言，召对每逾晷刻。上曰： 汝与初彭龄皆朕信任之人，何外廷怨恨乃尔？ 广兴頫首谢。数奉使赴山东、河南按事，益作威福，中外侧目。
内监鄂罗哩者，自乾隆中充近侍，年七十馀，尝至朝廊与广兴坐语，以长者自居。广兴艴然曰： 汝辈阉人，当敬谨侍立，安得与大臣论世谊乎？ 鄂罗哩恨次骨，思以中之。十三年冬，内库给宫中段不如数，且窳败，鄂罗哩言由广兴剋减，上即命传谕，出而漫言之，广兴不知为上旨，坐而与辩。鄂罗哩入奏其坐听谕旨，上怒，一日，面诘广兴，广兴言总管太监孙进忠与库官勾通，欲交外省织造，藉遂需索规费之计。上以其不能指实库官何人，挟诈面欺，下廷臣议罪，寻宽之。罢职家居，於是与广兴不协者，蜂起媒孽其短。上密谕山东、河南两省巡抚察奏，遂交章劾其奉使时任意作威，苛求供顿，收纳餽遗诸罪状，下狱议绞。上亲廷讯，尚欲缓其狱，广兴未省上意，抗辩无引罪语，而赃私有实据，上益怒，遂置之法，籍其家，子蕴秀戍吉林，并罪两省官吏及山东言官各有差。
广兴伉爽无城府，疾恶严，喜诋人阴私。既得志，骄奢日甚，纵情声色，不能约束奴仆，终及於祸。
初彭龄，字颐园，山东莱阳人。乾隆三十六年，巡幸山东，召试，赐举人。四十五年，成进士，选庶吉士，授编修。五十四年，迁江南道御史。劾协办大学士彭元瑞徇私为婿侄营事，元瑞被黜；又江西巡抚陈淮以贪著，劾罢之，风采振一时。累迁兵部侍郎。
嘉庆四年，出为云南巡抚。时总督富纲请罢官盐，改归民运民销，诏下彭龄议。疏上，略曰： 滇盐向例官督灶煎，分井定额，按月完纳省仓。行销之法，按州县户口多寡定额，地方官备价运销交课。其始灶户所领官给薪本敷裕，交足额盐之外，尚有馀盐；官售额盐，扣还脚价之外，尚有馀课。行之日久，不肖州县勾通井官，私买额外馀盐，行销肥己。灶户利於卖私，益滋偷漏。前巡抚刘秉恬遂令州县额销十万斤者加销一二万，以资办公。灶户薪本不敷，无力加煎，攙和灰土，州县滞销，因有派累之事。乾隆五十六年，盐道蒋继勋以官银尽买安宁等井私煎之盐，并发州县销售，欲以弥缝亏空。额盐积压愈多，於是州县又有计口授盐、短秤加课之弊。烟户无论男女老幼，皆应交课，穷困已极。迤西一带，遂至聚众抗官，毙差焚屋。前年威远倮夷滋扰，即有此等奸民。禄丰一案，亦由盐务起衅，江兰并匿情不奏。富纲到滇，实见有不得不改章以甦民困者。窃思滇盐官运官销，积弊难返，应如督臣所奏，改为就井收课，听民自便。 於是损益原奏，令灶户自煎自卖，商贩领照，听其所之，试行二三年，再定各井岁额，下部议行。又筹置堡田，免徭役加派，滇民感之。劾前抚江兰匿抱母、恩耕二井水灾不奏，兰因黜罢。
六年，自陈亲老，乞改京职，允之。以贵州巡抚伊桑阿代。途次劾伊桑阿骄奢乖戾，苛派属员，剿石岘苗饰词冒功。遣使勘实，置伊桑阿於法。回京，授刑部侍郎。七年，偕副都统富尼善往贵州按事，劾巡抚常明铅厂之弊，褫职治罪，即代署巡抚。寻调署云南巡抚，劾布政使陈孝升、迤西道萨荣安以维西军务冒帑，治如律。八年，偕侍郎额勒布清查陕西军需，自巡抚秦承恩以下，黜罚有差。调工部侍郎，又调户部。
九年，误听湖北巡抚高杞言，劾湖广总督吴熊光受贿，不得实，后复以独对时密谕私告杞，事觉，下廷臣议罪，以大辟上。仁宗知彭龄无他，不欲因言事加重谴，诏斥诸臣所拟过当，有意杜言事者之口；又念彭龄亲老，免远谪，罢职家居。逾年，起授右庶子，骤迁内阁学士。
十一年，偕侍郎英和往陕西谳狱，途经山西，命察议河东盐务。寻授安徽巡抚。寿州武举张大有因妒奸毒毙族侄张伦及雇工人，总督铁保徇苏州知府周锷以自中蛇毒定谳，彭龄推鞫得实，诏嘉之，特予议叙，铁保等降黜有差。父忧归。
十四年，夺情授贵州巡抚，固辞不起。服阕，署山西巡抚，遂实授。劾前巡抚成龄需索供应，又劾布政使刘清、署按察使张曾献及府州县多人，寻调陕西。河东道刘大观揭劾初彭龄任性乖张，命回山西听勘，以怒斥前抚金应琦及瞻徇知府朱锡庚，部议革职，诏宽之，降补鸿胪寺卿。迁顺天府尹。
十六年，偕尚书托津清查南河工帑，劾罢厅营四十八员，复偕尚书崇禄往福建谳狱。迁工部侍郎，署浙江巡抚。寻命往两湖按讯湖北按察使周季堂及湖南学政徐松，季堂无贪迹，惟袒庇属员，褫职，免治罪；松需索陋规，出题割裂圣经，褫职遣戍。
十七年，调户部侍郎。时两江总督百龄劾南河总督陈凤翔误启智、礼两坝，凤翔已被谴，自诉辩，又讦百龄信任盐巡道朱尔赓额督办苇荡失当，命彭龄、松筠往按。百龄於启坝时实同画诺，遂请薄惩百龄，而朱尔赓额被重谴，语详百龄等传。署南河总督，寻调仓场侍郎。
十九年，命往广西按讯巡抚成林，以恣意声色，用度侈靡，褫成林职，籍其家。擢兵部尚书，特命署江苏巡抚，清查亏空，疏言： 亏空应立时惩办，而各省督抚往往密奏，仅使分限完缴。始则属官玩法，任意侵欺；继则上司市恩，设法掩盖。是以清查为续亏出路，密奏为缓办良图，请饬禁。 帝韪之。劾江宁布政使陈桂生、江苏布政使常格催徵不力，并褫职。寻巡抚张师诚回任，仍命彭龄会同清查。彭龄与百龄、师诚意不合，各拟章程，上诏斥其不能和衷。既而疏劾百龄、师诚受关道盐员馈银，又劾陈桂生弊混，命大学士托津、尚书景安往按，至则百龄、师诚嗾属员多方沮格，所劾并不得实。上以彭龄性褊急，嫉恶过严，斥其轻躁，降内阁学士，召回京。茅豫者，以部员随赴广西，因留江苏佐理，改知府。至是彭龄疏陈豫两耳重听，代为乞假。诏斥越职专擅，再降，以翰林院侍读、侍讲候补。百龄复劾彭龄沉湎於酒，事一委茅豫，文致陈桂生之罪，私拆批摺，挟怨诬参；且豫实非耳聋，亦徇欺。上怒，褫彭龄职，停其母九旬恩赉，令闭门思过。
二十一年，起为工部主事。丁母忧，未归，请改注籍顺天，服阕，以员外郎用。道光元年，授礼部侍郎，寻擢兵部尚书。三年，万寿节，与十五老臣宴，绘图於万寿山玉澜堂，御制诗称其耿介，优赉珍物。四年，以年老休致，食半俸。五年，卒，诏优恤。
论曰：甚矣直臣之不易为也！赤心为国，犯颜批鳞，而人主谅之。苟有排异己市盛名之心，借径梯荣，众矢集焉；况身罹负乘，或加之贪婪乎？魁伦、广兴之所以不得其死也。初彭龄虽亦褊躁，然实政清操，蹶而复起，克保令名，宜哉！
