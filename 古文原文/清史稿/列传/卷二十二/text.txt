图赖准塔伊尔德努山阿济格尼堪佟图赖
图赖，费英东第七子也。初隶镶黄旗，后与兄纳盖、弟苏完颜改属正黄旗。天聪元年，太宗伐明，略宁远，二年，伐察哈尔，图赖皆从。三年，复伐明，薄明都，明大同总兵满桂入援，屯德胜门，图赖与战，所杀伤甚众。师还，授世职备御。四年，从贝勒阿敏守永平，明兵救滦州，阿敏遣巴都礼赴援，图赖及梅勒额真阿山皆在行。及阿敏弃永平出边，明将率步卒百人追击，图赖以十六人殿，还战，尽歼之，进世职游击。
五年，上伐明，围大凌河城，命巴牙喇纛章京杨善、巩阿岱等驻军壕外，待敌度壕即与战，而令图赖与南褚、哈克萨哈当两旗间，卫樵采；城兵出挑战，图赖锐入阵，达尔哈以所部继，贝勒多尔衮亦督兵进，我师薄壕，舍骑步战，敌阻壕与城上兵争发炮矢。师退，副将穆克谭、屯布禄，备御多贝、戈里等皆战死，图赖亦被创。上怒曰： 图赖轻进，诸军从之入，朕弟亦冲锋而进，有不测，将磔尔等食之！敌如狐处穴，更将焉往？朕兵天所授，皇考所遗，欲善用之，勿使劳苦。穆克谭我旧臣，死非其地，岂不可惜？ 因诫诸臣毋视图赖创，扬古利、巩阿岱偕往存问，上复切责之。明监军道张春等以四万人来援，次长山，上率诸贝勒御之，图赖当右翼，跃马突阵，敌溃走，遂覆其师。
七年，从攻旅顺口。八年，从伐明，徇大同，攻朔州，拔灵丘，进世职二等。旋追论攻朔州时越界出略，又不赴期会地，夺俘获入官。九年，授巴牙喇纛章京，从贝勒多铎等伐明。多铎既入广宁，令图赖与固山额真阿山等以四百人为前锋向锦州，击杀明将刘应选，破其军。师还，以功得优赉。崇德二年，授议政大臣。三年，上命睿亲王多尔衮、贝勒岳讬率师分道伐明。图赖从岳讬为前驱，逾墙子岭入边，克十一台，遂南略山东。明将以八千人拒战，蒙古阿蓝泰旁卻，图赖方督所部驰击，敌百骑突至，图赖搏战陷坚，敌败去。明大学士刘宇亮缀我师而北至通州，图赖与固山额真谭泰击破之，拔四城，进三等梅勒章京。六年，从郑亲王济尔哈朗等伐明，围锦州。明总兵祖大寿为明守，蒙古吴巴什、诺木齐等谋内应，事泄，大寿以兵攻吴巴什等，图赖入其郛，力战，援诺木齐出。先后破杏山、松山援兵，遂督乌真超哈拔塔山、杏山二城，进一等梅勒章京。师还，追论攻锦州时巴牙喇兵有怯退者，图赖当罚钅爰，上命宽之。八年，从伐明，拔中后所、前屯卫，进三等昂邦章京。
顺治元年，从睿亲王多尔衮帅师伐明，明将吴三桂迎师。四月戊寅，师距山海关十里，李自成遣其将唐通率数百骑出关，是夕遇於一片石，图赖督巴牙喇兵与战，通败走。己卯，入关，从大军击破自成。自成还京师西遁，图赖复从诸军追击，败之於庆都。二年，叙功，超授三等公。时图赖方从定国大将军豫亲王多铎西讨自成，豫亲王师自怀庆而南，图赖至孟津，率精兵渡河，明守将黄士欣等皆走，降濒河寨堡十五。
明总兵许定国等以所部来附，进薄潼关。自成将刘宗闵据山为阵拒我师。噶布什贤章京努山、鄂硕等率兵向敌，敌迎战，图赖率百四十骑直前掩杀，一以当百，俘馘过半。是岁正月，自成将刘方亮以千馀人出关觇我师，图赖与阿济格尼堪等令正黄、正红、镶白、镶红、镶蓝等五旗各牛录出巴牙喇兵，率以击敌，大败之。自成闻败，亲率马步兵拒战，又徵镶黄、正蓝、正白三旗兵相助，贼连夕攻我垒，皆败走，遂破潼关。
陕西既定，豫亲王移师下江南。四月，至扬州，令图赖与拜音图、阿山等攻之，克其城，执明大学士史可法杀之。进攻明南京，复令图赖与拜音图、阿山率舟师列江西岸助攻。南京既下，从贝勒尼堪等逐明福王至芜湖。福王登舟，将渡江，图赖扼江断渡，明将田雄、马得功以福王降。师还，图赖上书摄政睿亲王，略言： 图赖昔年事太宗，王之所知也。今图赖事上，亦犹昔事太宗时。不避诸王贝勒嫌怨，见有异心，不为容默；大臣以下、牛录章京以上，亦不为隐恶。图赖誓於天，必尽忠事上。图赖有过失，王若不言，恐不免於罪戾。王幸毋姑息，不我教诫也！ 
初，图赖在军，固山额真谭泰方从英亲王阿济格西征，遣使告图赖曰： 我军道迂险，故后至。请留南京畀我军取之。 图赖以其语告豫亲王，别作书遣塞尔特报索尼，将使索尼启摄政王。塞尔特以书示牛录希思翰，希思翰虑书达，谭泰且得罪，令沉诸河。图赖至京师，系塞尔特索前书，塞尔特诡言已达索尼。事闻於摄政王。三年正月，下诸大臣审勘，将罪索尼。摄政王亲鞫塞尔特，始自承沉书状。摄政王坐午门议谭泰罪，三日犹未决。图赖诘王，语甚厉，摄政王怒曰： 尔亦过妄矣！曩逐流贼至庆都，议分道进兵。因诸将争先，尔诮让肃、豫、英诸亲王，不顾而唾。今又以语凌我。似此怒色疾声，将逞威於谁乎？予与诸王非先帝子弟乎！ 语毕，遂还邸。诸王因执图赖将罪之，王复返曰： 图赖虽声色过厉，然非退有后言者。且为我矢勤效忠，无他咎也。 命解其缚。狱既定，侍卫阿里马私诮图赖庇索尼，图赖以告摄政王，王令捕阿里马及其二弟索泥岱、锁宁。阿里马故骁勇，与索泥岱拔刀力拒。皆杀之，而释锁宁。寻授本旗固山额真。
二月，以贝勒博洛为征南大将军，图赖副之，帅师徇浙江、福建。五月，论破流贼及定河南、江南功，进图赖一等公。是月，师至杭州，明鲁王驻绍兴，其将方国安等屯钱塘江东岸，绵亘二百里，舣舟拒我军。我军舟未具，会潮落沙涨，图赖率诸将士策马自上流迳渡，江广十馀里，人马无溺者。国安望见，惊，弃战舰走还绍兴，将劫鲁王以降，鲁王走台州，图赖师从之，获其将武景科等。进克金华，杀明督师大学士朱大典。七月，复进克衢州，杀明蜀王盛浓及明将吴凯、项鸣斯等。浙江平。八月，博洛令诸军分道入福建，图赖自衢州出仙霞关，击破明大学士黄鸣骏等。师度岭，克浦城，分遣署巴牙喇纛章京杜尔德、噶布什贤章京拜尹岱等攻克建宁、延平诸府。明唐王自延平走汀州，复遣巴牙喇纛章京阿济格尼堪、杜尔德等帅师追击，克其城，执唐王及其宗室诸王送福州。明将姜正希以二万人夜袭汀州，已登陴，我军出御，击杀过半；别军自广信出分水关，克崇安。共抚定兴化、漳州、泉州诸府。福建平。师还，至金华，图赖卒於军。子辉塞，袭爵。贝子屯齐等讦郑亲王济尔哈朗，因及图赖尝谋立肃亲王豪格，及上即位，复附和郑亲王，辉塞坐夺爵。八年，上亲政，念图赖旧功，命配享太庙，谥昭勋，立碑纪绩，辉塞复袭爵。雍正九年三月，定封一等雄勇公。
准塔，满洲正白旗人，扈尔汉第四子也。天聪间，授世职牛录章京，官甲喇额真。尝与鳌拜共率师略明锦州，复与劳萨共率师迎护察哈尔来降诸宰桑。崇德二年四月，从武英郡王阿济格攻明皮岛，敌守坚。阿济格集诸将问策，准塔与鳌拜对曰： 我二人誓必克之！不克，不复见王。 遂先众连舟渡海，举火招诸军，敌倚堡为阵以拒，与鳌拜犯矢石力战，卒取其岛。论功，进世职三等梅勒章京，袭十二次，赐号 巴图鲁 ，敕增纪其绩。
三年八月，授蒙古固山额真。九月，从扬武大将军贝勒岳讬等伐明，攻密云墙子岭，准塔先据岭，导诸军毁边墙以入，击败明太监冯永盛、总兵侯世禄等；又与武赖败三屯营援兵，复进战於董家口，破敌，行略地，克城二。师还，进世职二等梅勒章京。六年二月，从睿亲王多尔衮攻锦州，以阿王指，遣士卒归，又离城远驻，议罪，当夺官籍没，上命罚钅爰以赎。八月，上自将攻锦州，九月，还盛京，命准塔从贝勒杜度等为长围困之。七年三月，锦州既下，上命贝勒阿巴泰率师留戍。旋令准塔与固山额真叶臣等番代。
先是围锦州时，城兵出犯镶黄旗汛地，巴牙喇兵退入壕内，王贝勒等袒不举，准塔坐阿附，议罪当罚钅爰，上命贷之。十月，从阿巴泰、图尔格帅师伐明，略山东，与叶克书等分兵攻孟家台，不克，士卒有死者，准塔又妄称尝陷阵。师还，议罪，夺巴图鲁号，降世职一等甲喇章京，仍罚钅爰。十二月，复命镇锦州。
顺治元年，从睿亲王多尔衮入关击李自成，遂至庆都，大破之；又与谭泰等率噶布什贤兵逐至真定，又破之。自成焚辎重，仓皇西走，於是京师以北、居庸关内外诸城堡，及畿南诸州县悉定。论功，复三等梅勒章京。
二年正月，以饶馀郡王阿巴泰为帅，准塔将左翼，谭布将右翼，帅师徇山东。二月，闻明福王遣兵渡河，阿巴泰令准塔等迎战。明兵方攻沛县李家楼，马步二千馀屯徐州，距城十五里，准塔师破其垒，斩其将六，明兵赴河死者无算，遂克徐州。五月，复自徐州南下，明总兵刘泽清遣其将高祐以舟师攻宿迁，击破之，进次清河县。黄河自西来，至县境，淮水及清河皆入焉。泽清遣其将马化豹、张思义等将兵四万、舟千馀，据三水交汇处，连营十里。准塔遣梅勒章京康喀赖，游击范炳、吉天相等率兵渡清河，结营相拒，发炮击敌舟；复遣都司楚进功将步兵六百人屯黄河北岸，鸣炮相应；又分其兵为二：一出清河上游，一隔水，击破明马步军；兵复合，逐入淮安界，斩其将三。师次清江浦，泽清引去，明将吏柏永馥、范鸣珂出降，遂克淮安。
明新昌王入海据云台山，纠众陷兴化，准塔遣将击斩之，通州、如皋、泰兴诸城皆下；凤阳、庐州亦降。凡降明将吏二百十三，得舟五百馀、马九百馀、橐驼二十五、炮一百二十。捷闻，进准塔三等昂邦章京，复巴图鲁号，命以固山额真镇守庐、凤、淮阳诸处。准塔帅师巡行诸州县，安抚居民，设置官吏。江、淮间悉定。泽清寻亦以所部降。
三年正月，从肃亲王豪格帅师徇陕西。时叛将贺珍据汉中，武大定、石国玺等分屯徽、阶诸州，遥与相应。豪格师自西安向汉中，珍走西乡。七月，令准塔与贝子满达海等攻大定、国玺等，大定、国玺等以其众七百人降。十一月，豪格击张献忠於西充，准塔指挥诸军合战，俘馘甚众。四年八月，复与贝勒尼堪、贝子满达海等分兵下遵义、夔州、茂州、荣昌、富顺、内江、资阳诸郡县。四川平，师还。寻卒。论功，进世职一等精奇尼哈番。十二年，追谥襄毅，立碑纪绩。
准塔无子，弟阿拉密袭。遇恩诏，进三等伯。康熙中，准塔兄子舒书降袭一等精奇尼哈番。乾隆初，定封一等子。
伊尔德，满洲正黄旗人，扬古利族侄也。天聪三年，从扬古利率师入明边，略锦州、宁远。既，复从攻北京。师还，败山海关援兵於滦州，出塞为前驱，斩明兵守隘者。五年，从上围大凌河城，城兵突出，伊尔德冲锋杀敌，逐敌迫壕，乃引还。敌骑挟弓矢将犯御营，伊尔德驰斩之。秋，复略前屯卫，将十五人，捕敌军逻卒。值别将噶思哈为敌困，奋击，援之出。积功，授世职备御。寻擢巴牙喇纛章京。
崇德二年，从贝勒阿巴泰筑都尔弼城，将巴牙喇兵四百人护工役。五年，从围锦州，敌出战，伊尔德领纛追击，败之。督屯田锦州、松山间，明人纵牧於野，伊尔德设伏乌欣河，驱其牲畜以归。敌袭我军后，伊尔德还击，斩获无算。超进世职三等梅勒章京。屡坐事当削世职，命罚钅爰以赎。七年，复从围锦州，明兵来夺炮，击败之，进一等。
顺治元年，命驻防锦州。二年，加半个前程。世祖召伊尔德，命从豫亲王多铎南征，与尚书宗室韩岱等将蒙古兵自南阳下归德，招抚甚众。至扬州，获战舰百馀，渡江先驱，破南京。明福王由崧走芜湖，与固山额真阿哈尼堪等追击，败明将黄得功。三年，进世职一等昂邦章京。六年，偕大将军谭泰讨叛将金声桓，下南昌，诛声桓。师进，叛将李成栋陷信丰，攻克之，成栋夜遁，马蹶，溺水死。分兵定抚州、建昌，破其将杨奇盛。江西悉平。师还，复移剿保定土寇。论功，进世职一等精奇尼哈番。八年，巴牙喇纛章京鼇拜讦伊尔德值上幸内苑擅令门直员役更番，私减守门护军额数，又嫉忌鳌拜等，鞫实，论死，上贷之，命降世职一级，罚钅爰以赎。寻授本旗固山额真。九年，三遇恩诏，累进一等伯兼拖沙喇哈番。从敬谨亲王尼堪征湖南，师败绩，王没於阵。十一年，师还，论罪，夺职籍没。
初，明鲁王以海与其将阮进等据舟山，以海走入海。至是，其将陈六御、阮思等复据舟山为寇。十二年，上授伊尔德宁海大将军，率师讨之。六御等遣所置总兵王长树、毛光祚、沈尔序等登陆掠大岚山。伊尔德遣巴牙喇纛额真车尔布、梅勒额真硕禄古、总兵张承恩引兵趋夏关，抵斗门，连击败之，斩长树等；而自率师攻宁波，乘舟趋定海，分三道并进。六御等列舟望江口山下以待，伊尔德挥众进击，败之；追至衡水洋，斩六御等，遂取舟山。十四年，师还，上命贝勒杜兰等郊劳，复世职，论功，进一等伯。
十五年，从信郡王多尼南征，自贵阳至盘江，击斩明将，进克云南。十八年，卒於军，谥襄敏。
孙巴珲岱，袭。自散秩大臣迁正黄旗满洲都统。夏逢龙之乱，出为荆州将军。圣祖征噶尔丹，参赞大将军马斯喀军务。卒，谥恪恭。子马哈达，降二等伯，世袭。乾隆中，加封号宣义。
努山，紥库塔氏，世居鄂里。父塔克都，归太祖，太祖命籍其众为牛录，以其长子瑚什屯为牛录额真。旗制定，隶满洲正黄旗。积功，授世职游击。卒，无子，以努山子浑岱为后，袭职，而努山代为牛录额真。从征伐，辄先驱觇敌。有功，授噶布什贤章京。太宗嘉其能，以瑚什屯世职改命努山，谕曰： 弟之子不若弟亲也。 时为天聪八年五月。
寻从伐明，攻大同，努山与甲喇额真席特库、纳海执逻卒以献。崇德元年，率甲士行边，至冷口，遇明逻卒十四，斩三人，俘一人，获马十馀。三年，从贝勒岳讬伐明，将入边，遇明兵，斩四十人，俘三人。发明兵所置火药。度墙子岭，明总兵吴阿衡将六千人迎战，击之败。与噶布什贤噶喇依昂邦劳萨逐明兵，获马数十及攻具。薄明都，破明兵为伏者，而自设伏道侧，挑明太监高起潜战，伏起夹击，多所俘馘。即夕，起潜袭噶布什贤兵，努山与席特库及甲喇额真鄂克合兵战，起潜兵败走，逐北，迫会通河，明兵多入水死，遂次涿州；分道从睿亲王多尔衮徇山东，克济南。师还，出塞，复与劳萨共败明兵。
六年七月，与侍卫穆章等诇敌董家口、喜峰口，遇明兵，斩百馀人，俘四人。从围锦州，是时上自将驻军松山、杏山道中，明兵击噶布什贤兵，努山力战，斩五十二人，获马三十。明总督洪承畴出战，努山与劳萨等阵而前，战良久，王贝勒等各以所部合战，大破明兵。十月，擢噶布什贤噶喇依昂邦。是时武英郡王阿济格驻军杏山河岸，上命努山济师。敌骑千自宁远至，猝与努山值，惊溃，努山逐之，至连山，斩三十人，获马三十有二。七年三月，与噶布什贤噶喇依昂邦吴拜共略宁远，敌骑五十自中后所至，率噶布什贤兵纵击，明兵四百人来援，并击败之；薄宁远，守者背城阵，努山等与战，俘二十三人：进世职二等甲喇章京。八年，上以贝勒阿巴泰等略山东未还，命努山率甲喇额真四、侍卫四、兵九十至界岭口，诇师行距边远近，遇明兵，斩守备一、兵三百馀，俘数十人，获马骡二百馀。八月，与巴牙喇纛章京阿济格尼堪帅师戍锦州。
顺治元年，世祖既定鼎，命努山将左翼噶布什贤兵从豫亲王多铎西讨李自成，自成兵出潼关拒战，努山自间道劘其垒，斩杀过半，自成兵溃走。二年，移师定河南，下扬州，克明南京。明福王由崧走芜湖，努山与诸将以师从之，得福王以归。三年，从贝勒博洛徇浙江，明总兵方国安屯钱塘江东岸，以舟师出战。努山从固山额真图赖自上游渡，击国安，败之，尽得其舟；进略福建，击斩明巡抚杨廷清、李暄。时巴牙喇纛章京都尔德等攻下建宁、延平诸府，明唐王聿键走汀州，努山驰七昼夜追及之，唐王入城守，令锐卒以巨木撞其门，后军继至，遂克之。
五年，从郑亲王济尔哈朗定湖广。明桂王由榔据广西，其总督何腾蛟，总兵王进才、马进忠、袁宗第等，分屯湖南诸郡邑。六年正月，努山至长沙，时席特库亦迁噶布什贤噶喇依昂邦，将右翼噶布什贤兵，共简精锐攻湘潭，与固山额真阿济格尼堪等破北门入，腾蛟死之。四月，兵部尚书阿哈尼堪等徇宝庆，未至七十里，进才、进忠合军出御，努山令所部舍骑步战，明兵败，薄城东门，进才等弃城走，逐之至武冈，歼进忠所将步兵三千，破进才及宗第等寨十馀，分克沅州、靖州；再进克全州，斩明阁部杨鳌及副将以下四十馀。累进二等阿思哈尼哈番。十三年，擢内大臣。十五年，卒。
阿济格尼堪，满洲正白旗人，达音布子。达音布战死，长子阿哈尼堪袭三等甲喇章京，旋卒。阿济格尼堪继袭，授甲喇额真。从太宗伐察哈尔，自大同入明境，与雅赖共击败明兵於崞县。崇德元年，从太宗伐朝鲜，击败明宁远守边兵。三年，从贝勒岳讬伐明，击破总兵侯世禄，得其印及骑。四年，擢巴牙喇纛章京。从肃亲王豪格攻锦州，设伏於连山，俘五人，获马七。
六年，从郑亲王济尔哈朗攻锦州，以七十人为伏，败敌；进攻杏山，领纛直入敌垒，敌大溃。时锦州有蒙古诺木齐等原降，明总兵祖大寿发其谋，以兵围之，不得出。阿济格尼堪诇知之，乘夜薄城，力战先登，入其郛，援诺木齐等皆出。进攻松山，战屡捷。上以阿济格尼堪少年能杀敌，进一等参将，赉白金四百。是年八月，明总督洪承畴集诸镇兵救锦州，上自将屯松山、杏山道中，绝饷道。明总兵吴三桂、唐通等皆潜引去。上召阿济格尼堪亲授策，与鳌拜等追击，大败之。八年八月，命戍锦州。九月，郑亲王取中后所、前屯卫，阿济格尼堪率所部及蒙古兵攻中前所，拔其城，俘明溃兵，无得脱者，加半个前程。
顺治元年四月，从睿亲王多尔衮入关，破李自成，追至庆都，进一等梅勒章京。十月，从豫亲王多铎帅师西讨自成，渡孟津，薄潼关。贼凿重壕为固，自成将刘方亮率千馀人出拒，阿济格尼堪与图赖、阿尔津等奋战，方亮败退。至夜，复来犯，阿济格尼堪力战卻之，连破贼二垒，遂麾兵逾壕，冒矢石先登，贼惊溃降窜，师入关。二年正月，克西安，自成自商州入湖广。
豫亲王移师下江南，四月，至淮安，遣阿济格尼堪率所部趋扬州，屯城北，与亲军合攻，城遂下，获战舰二百馀；渡江克明南都，追击明福王由崧於芜湖，败其舟师：进三等昂邦章京。三年，从端重亲王博洛定浙江，徇金华、衢州，破仙霞关，略建宁、延平。明唐王聿键走汀州，阿济格尼堪与都尔德进击至城下，率精锐先登，遂克汀州。其总兵姜正希以二万人赴援，阿济格尼堪出御，所杀伤过半。进一等精奇尼哈番，赐敕世袭。五年，授正白旗满洲都统。
六年，郑亲王济尔哈朗征湖广，以阿济格尼堪参赞军事。是时明总督何腾蛟，总兵王进才、马进忠等，守湖南：腾蛟军湘潭；进才、进忠军宝庆。阿济格尼堪至长沙，与兵部尚书阿哈尼堪为前锋，攻湘潭，破北门入，执腾蛟。逐明溃兵至湘乡，尽歼之，遂趋宝庆。未至七十里，进才、进忠合军拒战，阿济格尼堪令步骑番进，薄宝庆东郭，进才等败遁。遂下沅、靖，进克全州。七年正月，师还，进三等伯，赉白金五百，授议政大臣。四月，卒，谥勇敏。乾隆间，加封号襄宁。子宜理布，自有传。
佟图赖，汉军镶黄旗人。父养真。太祖克抚顺，养真以从弟养性已降，挈其族来归。从攻辽阳，以功授世职游击。命驻镇江，守将陈良策以城叛，养真及长子丰年皆死。
佟图赖初名盛年，其次子也，袭世职，事太宗。天聪五年，从攻大凌河，破明监军道张春兵，进世职二等参将。崇德三年，授兵部右参政。五年，从攻锦州，取白官儿屯台。六年，复从攻锦州，取金塔口三台。七年，从攻松山，明师以骑兵突阵，将夺我师炮，佟图赖击卻之；又败其步兵，取塔山、杏山诸台，遂克其城二：以功进世职一等。是岁始分汉军为八旗，授正蓝旗固山额真。师出略明边，佟图赖与固山额真李国翰等奏请直取燕京，上以 未取关外四城，何能即克山海 ，优旨开谕之。八年，从郑亲王济尔哈朗收前屯卫、中后所二城，加半个前程。
顺治元年，从入关，调镶白旗，与固山额真巴哈纳、石廷柱等招降山东府四、州七、县三十二。复移师下太原，招降山西府九、州二十七、县一百四十一。师还，赐白金四百。寻从豫亲王多铎西讨李自成，定河南。二年，移师徇江南，先后克扬州、嘉兴，皆在行，进世职二等梅勒章京，赐蟒服、黄金三十、白金千五百。五年，授定南将军，与固山额真刘之源率左翼汉军驻宝庆。时马进忠等寇衡、湘、辰、永间，陷宝庆。佟图赖师至，克之。
六年，郑亲王济尔哈朗徇湖广，佟图赖与固山额真硕詹等分兵趋衡州，阵斩明将陶养用，拔其城。时明将胡一清犹屯城南为七营，乘胜疾击破之；逐一清，战於望公岭山峪口，又破之；一清走入广西境，距全州三十里，立六营自保，与努山、阿济格尼堪合军奋击，破之，遂下全州。师还，驻衡州。明兵犯常宁，遣牛录额真陈天谟等驰援，破明兵石鼓洞，斩其渠。八年，师还，宴劳。授礼部侍郎。复调正蓝旗固山额真。世职累进至三等精奇尼哈番。十三年，以疾乞休，世祖命加太子太保致仕。十五年，卒，赐祭葬，赠少保，仍兼太子太保，谥勤襄。
康熙间，以孝康章皇后推恩所生，赠一等公，并命改隶满洲。世宗即位，追封佟养正一等公，谥忠烈，与佟图赖并加太师。养真改曰养正，避世宗嫌名也。
论曰：图赖忠鲠类父，督师南征，破福、唐二王，三江、闽、浙，以次底定，仍世侑飨，允哉！准塔绥徕畿辅，戡定江、淮；伊尔德横海杀敌，破鲁王馀众，功与相并。努山、阿济格尼堪、佟图赖佐定江表，又合军徇湘南。戮力佐创业，绩亦伟矣！
