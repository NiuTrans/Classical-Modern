沈棣辉邓仁堃余炳焘栗翟朱孙贻史致谔刘郇膏朱善张子之榛黄辅辰子彭年
沈棣辉，字奏篪，浙江归安人。少游淮上，为河督麟庆司章奏。道光中，纳赀为广东通判，补广州永宁通判。擢黄冈同知，以功晋知府，补韶州。咸丰二年，调署廉州。时岭峤群盗并起，李士奎、颜品瑶、黄春晚等分踞钦州之那彭，灵山之林墟，众数十万。棣辉至，出贼不意，率兵二千掩入那彭，歼之。急分千人趋林墟，贼空壁出关，棣辉已由间道入其巢，遂连克旁近诸贼垒。博白贼刘八伺隙袭廉州，驰还，遇贼五里亭，令列阵以待。贼疑有伏，稍引去，呼噪乘之，贼大溃。休兵十日而进，又歼贼灵山早禾涌，追至广西横州，斩刘八。廉州平。
总督徐广缙驻梧州，剿艇匪，檄棣辉出郁林，援浔州。贼舟数百围城，攻甚急。遣卒梯而入，约期会战，伏兵两岸，纵火焚贼舟，与城兵夹击，大破之。督诸军穷追，梧州水师邀击，沉贼舟无脱者。论功，加按察使衔。时广西贼窜湖南，徐广缙督师移剿，棣辉随参军事。广缙罢，叶名琛督两广，调棣辉回广东治军需。先已授广西左江道，至是调肇罗道。四年，署广东盐运使。
陈开者，广州匪首，倡乱踞佛山。群贼何子海、豆皮春、李文茂等应之，踞石门金官窑为犄角。连陷数十州县，环省皆贼垒。贼渠陈光龙屯河南岸，何博奋海艇千馀踞省河，道路梗塞，外援皆绝。名琛悉以军事付棣辉。选精锐四千人，以二千驻流桥、西山庙，为两翼；以千人伏城中，出小西门分布要害，多张旗帜为疑兵。贼四面薄城，城内发炮中贼，阵乱，纵兵击之，斩级千，贼自是不敢近城。至十一月，围未解。棣辉谋於众曰： 今外无援兵，内无积储。闻贼中因争食内携，急击不可失！ 乃自将千人出攻小港桥贼垒。日晡未下，忽见贼营火起，大呼曰： 贼破矣！ 士卒皆奋，克之。乘胜进攻佛山，值大雾，贼不虞其至，连战皆捷，遂复佛山。
闻东莞水贼由石门犯省城，还军救之。至黄竹岐，贼船数千，官军仅数百艘，又居下风，势甚危。棣辉祷於南海神，俄而反风，令裨将何高汉驾艨艟冲入贼阵，碎其乘舟，大破之，杀贼万馀，俘数千，溺死者无算。危城获全，又分兵歼贼酋黄福於潭州。五年，复顺德、清远、英德。贼围韶州城已年馀，至是闻援兵至，遁。南北路悉平，擢按察使。六年，擢贵州布政使，未之任，卒。赐恤，赠内阁学士。
棣辉以文吏治军，明赏罚，均甘苦，尤能知人。剿刘八时，招抚冯子材，后立大功为名将。何高汉乃贼何博奋之弟，推诚驭之，赖以成省河之功。廉州、浔州、广州三战，皆履险犯难，卒得大捷，尤为时称云。
邓仁堃，字厚甫，湖南武冈人。道光五年拔贡，以知县用，发四川，历署梁山、江油、洪雅。补綦江，调富顺。荐卓异，以忧归。服阕，入赀为知府，补江西南安，调署广信。所至皆有政声。署督粮道。咸丰二年，粤匪趋湖南，仁堃请修省城，筹守御。三年春，贼由武汉蔽江下，九江不守。巡抚出防，民争迁徙，仁堃谕令安堵。上守江议，请增兵扼湖口，又条上城守事宜。实授督粮道。五月，贼犯江西，会江忠源师抵九江，仁堃请巡抚疏调，且遣使迎其师。忠源至，入任城守，与仁堃语合。巡抚张芾倾心倚任，曰： 战问江君，守问邓君！ 地雷屡发坏城，皆以力战获完。仁堃欲出奇计焚贼舟，以鄱阳知县沈衍庆忠果有谋，令率所部千人备草船藏火药，约期袭贼，议阻未果。仁堃改粮船数十艘为炮艇，募卒扼守进贤门以保饷道。自夏徂秋乃引去。仁堃曰： 贼未受大创去，祸未已也！ 亟请大修城以备，乃督工建炮城、炮台，城上官房、营棚、军器库、硝磺库、了台、望楼皆备，浚环城壕深广各三丈，筑临壕炮台，甃石为堤闸，用银十四万有奇，守御之具可恃。
五年，贼自湖北犯义宁，仁堃令道勇五百人往援。会赣州知府率勇二千至，仁堃请令驻义宁；巡抚陈其迈令防饶州，仁堃曰： 义宁扼三省要冲，官民频年固守。团防为江省最，若弃不救，后将不能责官以守城，责民以团练。 力请改援，不许，仅以二百五十人往助守。中道遇贼，溃，义宁寻陷。未几，罗泽南师至，仁堃固请往攻义宁，为措饷十万济之，泽南寻克其城。
十月，贼陷瑞州、临江，围吉安，下游贼复萃九江、湖口，南昌大震。仁堃添募捍卫、保卫军，城备益严。曾国藩令副将周凤山率三千五百人规临江、瑞州，战胜樟树镇。时按察使周玉衡孤军守吉安，仁堃请檄凤山乘胜援吉安。众议倚凤山蔽省城，仁堃争曰： 贼知城高池深难卒攻，必为翦枝及本之计，先扰郡县，使会城孤立，然后大举而攻之。若悬赏二万金，周军必贾勇以解吉安围，瑞、临皆可复。吉安失，则抚、建必相继不保，驯至全省糜烂，会垣且坐困矣。 终不听。六年正月，吉安陷，周玉衡死之，凤山军溃於樟树镇，抚州、建昌亦陷，南昌属县并为贼躏。仁堃兼署按察使、布政使。
子辅纶，偕同知林源恩同率平江勇三千馀人，益以宝勇、志同军进规抚州，复进贤。国藩亦檄李元度率勇四千自湖口移师会之，复东乡，两军合破贼河东湾。攻抚州久不下，援贼骤至，营陷，林源恩死之。学政廉兆纶劾辅纶臬司子，不应与兵事，并劾仁堃办城工不实，事下国藩及巡抚文俊按治，坐修城时未先请勘估，降五级调用。国藩疏言： 仁堃所承修为南数省第一名城。七郡并陷，省垣终保，不为无功。 仁堃既归，输穀三千石助军。十年，协守武冈，以功议叙。同治五年，卒。
余炳焘，字吟香，浙江会稽人。道光元年举人，充景山官学教习。期满，以知县用，分发陕西。补清涧，调盩厔，又调渭南。回人马得全等谋不轨，亲入其巢捕之，置诸法，擢河南怀庆知府。咸丰三年，粤匪北犯窥开封，遂渡河围怀庆。时郡城兵仅三百，炳焘选团勇三千人登陴固守，募敢死士縋城下砍贼营，又潜毒城外汲道使自毙。贼以地雷隳城者三，皆击退。一日，雷雨中炮火猬集，危甚，天忽反风，贼燔死者众，势顿沮。贼於近城树木栅，以断内外，为久困计。山东巡抚李僡先赴援，既而援军四集，诏大学士讷尔经额督师。围久，城中粮渐不支，炳焘素得民心，激以忠义，括粮节食，人心不涣。屡诏促战，都统胜保、将军托明阿等迭败贼，贼始入山西窜，凡被围五十八日乃解。特诏褒奖，赐花翎，以道员用，擢陕西凤邠道。寻改授河南南汝光道。未几，就迁按察使。
大河南北以防匪倡联庄会，遇警相救；及贼去，聚而不散，莠民恃众抗官。四年，禹州、郑州、密县叠肇变，围城、焚署、纵囚、掠绅民。巡抚英桂出防信阳，咸请两司奏闻待命。炳焘曰： 贼虽众，皆乌合，志在剽掠，无纪律。速临以兵，必惊溃，解散其党，不久魁渠可缚也。若请朝命，迟将蔓延！ 遂亲率兵七百、勇五百驰往，剿抚兼施，事即定。寻署布政使。
捻首张洛行扰归德，命炳焘往剿，攻雉河集，解亳州围，又潜入永城，击走之。既而归德又有警，炳焘驰救，而他军遽退，贼遂东逸。炳焘染病，特旨予假治理，不开缺。七年，卒。怀庆请祀名宦祠。
栗翟，字仲然，山西浑源人，东河总督毓美子。道光十五年举人，以父血卩荫，特赐进士。咸丰三年，授湖北汉阳知府，至则汉阳再陷，行省未复，督抚皆寄治军中，委翟综理营务。四年，从大军复武汉，未几，贼大至，城复陷，六年，始复。叙功，晋秩道员。翟以廉幹为巡抚胡林翼所器，令筦釐税粮台。八年，署荆宜施道。寻加按察使衔，授武昌道，仍留署任，兼督钞关。军饷皆仰资盐榷，翟综核严密，税入羡馀，悉籍入公。修战舰，增军屯，水陆战守皆有备。
十一年，贼逼施南，翟请重兵，复集民团，守山险。贼合川匪分掠宣、咸诸县，施南协副将御之，遇伏，一军尽没。会刘岳昭军至，与郡兵夹击，贼大创，窜归。松滋人马钲者，挟左道惑人，众至数千，密通贼，官军擒斩之。翟料贼不知钲死，必复至，集水陆军密为备。贼果趣夔州，遇官军辄败，及知马钲已诛，遂大溃。水陆合击，俘斩万馀，自是川匪无敢犯楚境。会大雨，荆江暴涨，齧攻万城堤。翟督兵民备畚挶，储土石，立泥淖间躬视板筑，信宿堤上，事定乃还。
在荆州四年，政教大行。署按察使，兼摄布政使，甫逾月，授湖北按察使。翟以其父毓美曾任是职，乃颜其堂曰诵芬。同治元年，擢布政使，未任，卒。
朱孙贻，字石翘，江西清江人。入赀为刑部主事。改知县，发湖南，历署宁乡、长沙，皆有声。道光三十年，署湘乡。漕务积弊，屡酿巨狱，孙贻莅任，乡民方麕集环譟。孙贻令曰： 新漕限迫，骤改章，弗及。来年当为若剔朘削弊，敢煽动浮言者罪之。会匪切近灾也，亟缚献！ 众唯唯散。叠捕盗魁陈胜祥、刘福田等置之法。稔知邑士之贤者，举罗泽南孝廉方正；县试拔刘蓉冠其曹；延王珍襄幕；於康景晖、李续宾、续宜皆奖勖之。广西匪炽，孙贻集众曰： 贼势未易殄，北窜，湖南当其冲，欲卫闾里，非团练乡兵不可。 王珍等曰： 谨奉令！ 总督程矞采防衡州，孙贻以策干之，不省。会匪骤起，偕刘蓉、康景晖往捕。孙贻中弹，裹创战於湖洞，擒贼目王祥二、熊聪一，王珍复捕贼百馀，槛致总督行营，前后七百馀人。
咸丰二年，洪秀全连陷道州、江华、永明、桂阳、郴州。孙贻集团丁分三营，以罗泽南领中营，易良幹副之；王珍领左营，扬虎臣、王开化、张运兰隶焉；康景晖领右营。罗信南综粮糈，谢邦翰治兵械。推古人阵法，制为起伏分合，湘军纪律自此始。长沙围未解，王珍、康景晖、赵焕联分驻要隘；罗泽南、易良幹防县城，伏莽蠢动，即时捕灭，县境肃然。三年，巡抚张亮基闻湘乡团丁名，调防省城，孙贻令王珍、罗泽南、罗信南、刘蓉率之往。四年，孙贻率团破安化蓝田贼，擢郴州直隶州。
江忠源奉帮办军务之命，与曾国藩议援江西，令孙贻率湘军赴之。罗泽南领中营，易良幹领前营，谢邦翰领右营，康景晖领左营，扬虎臣领后营，罗信南领亲兵营，共三千人，至南昌，战永定门外，大破贼。谢邦翰、易良幹、罗信东穷追被戕，孙贻哭之恸，以李续宾代领右营，罗信南兼领前营。吉安土匪邹恩隆应贼，孙贻扼樟树镇，分军令泽南、续宾及刘长佑剿平之。南昌围解，凯旋，加知府衔，擢宝庆知府。诹才俊，严保甲，惩积匪，一如治湘乡时。捐寺观赀产制旗械军火，募战士千人，发义仓、常平储穀充饷，亲历各乡训练，捕新宁山门团匪诛之。五年，粤匪陷东安，率千人偕副将联霈驰扼五峰铺，贼不敢犯。衡阳土匪起，出境平之。
六年，骆秉章疏荐人才，记名以湖南道员简放。寻以治防功被优叙。八年，劳崇光调赴广西，假满未出，降一级调用，仍治湘、宝团防。十年，会刘长佑克广西柳州，开复处分，赐花翎，加按察使衔。骆秉章赴四川督师，奏调孙贻总理营务。同治元年，擢授浙江盐运使。秉章奏治川省团练，孙贻与秉章左右议不合，引疾请罢。命力疾赴陕西佐理多隆阿营务，以病辞，终不复出。光绪五年，卒。
史致谔，字士良，顺天宛平人，原籍江苏溧阳。道光十八年进士，选庶吉士，授编修。道光末，出为江西广信知府。咸丰元年，署南昌。三年，粤匪犯江南，九江戒严，南昌讹言四起，城门昼闭，致谔请开城以安人心。寻回广信任。贼陷饶州，致谔募勇号信新军，因险设防，与浙军为犄角。四年，调南昌。江西诸郡行淮盐，惟广信行浙盐。军兴，淮盐不至，致谔议借销浙引，以馀息充饷，名曰 饷盐 ，从之，即以致谔襄其事。年馀，销引逾常额，江、楚及浙皆利之。贼陷武宁，致谔率信新军赴剿，迭挫贼於紫鹿岭、巾口、火炉坪、箬田，复武宁。是年冬，南昌戒严，援师大集，主客军不相下。致谔协和将吏，客军二卒持刀扰质库，立斩以徇。五年，兼署盐法道。寻以母忧去官，留襄军事。九年，服阕，命赴浙江交巡抚王有龄差遣。
同治元年，署宁绍台道。宁波自前岁陷於贼，资洋兵之力复城，方谋画曹娥江而守。寻以法总兵马筹思所部与广勇互斗，广勇溃，贼乘间窜慈谿、奉化。致谔至，慈谿已陷，激厉民团登陴固守。与英总兵欻乐克、税务司法人日意格推诚相结；以美兵官华尔忠勇可用，介以相见，令攻慈谿，以驻馀姚之洋兵及同知谢采璋团勇应之。慈谿贼分扰鄞县境，及半浦，而嵊县、新昌贼复大举犯陈公岭。华尔克慈谿，中炮殁於军。陈公岭不守，奉化复陷，郡城又警。致谔乞饷於上海，令都司杨应龙募忠勇军，绅士李谔招大岚山义勇，又以广勇溃散，虑为贼用，招之回，令洋将布兴有、布良带，守备张其光分统之。部署甫定，贼由间道犯郡城，天雨阴霾，勒兵以待，伺贼懈出击之，分兵兜剿，连捷於横溪、石桥。进薄奉化，杨应龙率死士以梯登城，下之。时致谔已实授宁绍台道。奉化窜贼复勾结上虞贼分道犯慈谿、馀姚。致谔以贼众兵寡，分援则力弱，议直捣上虞，贼必还救，因出师渐远，郡城饷事不能兼顾，乃请巡抚疏免前署道张景渠罪，责其专任兵事。连复上虞、嵊县、新昌，增军万人，进规绍兴。二年，复之。进克萧山，与大军会於钱塘江，浙东以平。巡抚左宗棠奏减杭、嘉、湖三府漕赋，致谔上书言： 蠲赋惠政，减正额尤当革浮收，各县情形各异。当择大者奏咨，馀并著为省例，以尽通变之宜。 三年，以筹饷功，加按察使衔，赐花翎。先以衰老乞归，未允，至是原品休致，卒於家。
刘郇膏，字松岩，河南太康人。道光二十七年进士，江苏即用知县。咸丰元年，署娄县，有政声。三年，粤匪陷江宁，扬州、镇江相继失守。会匪刘丽川倡乱踞上海，附近川沙、南汇、嘉定、宝山、青浦诸厅县并陷。巡抚吉尔杭阿檄郇膏随营剿贼，郇膏率漕勇三百复嘉定，权知县事，选丁壮严守望，稽保甲，籍游民，民心大定。叙功，加同知衔，赐花翎。补青浦。
八年，调上海。租界华洋杂处，数构衅，郇膏争执是非，不为挠屈。有招工诱逼出洋者，亲登舟搜获，并追回已去者，民感之，洋人亦帖服。苏、杭既陷，上海孤悬贼中，郇膏练民兵，四乡设二十局，以资保卫。贼首李秀成陷松江，进犯上海。登陴坚守十馀日，贼不得逞而去。时大吏萃居上海，或议他徙。郇膏曰： 沪城据海口，为饷源所自出，异日规复全省，必自此始。奈何舍而去之？ 十一年冬，贼复陷浦东诸厅县，大吏檄郇膏往援，郇膏曰： 贼势张甚，宜守不宜战。 弗听，率练勇、乡团出战，果败，乃专议守。治行上闻，加道衔，以知府用。擢海防同知，超署按察使。寻实授，命署布政使，异数也！
李鸿章督师至，命总理营务，馈运无缺，兼协济江宁大营，两军月饷二十万，悉取给於上海。濬吴淞江以通运道，招集流亡，通商惠工，善后诸事，次第举行。寻命护理巡抚，丁母忧。同治五年，卒。赠右都御史，上海建专祠，祀苏州名宦。
朱善张，字子弓，浙江平湖人。诸生。授桃南通判，升里河同知。咸丰九年，擢淮徐扬海道。粤匪、捻匪时扰江北，奸民乘时蜂起。善张常在行间，剿幅匪於海州、沭阳，歼其渠，赐花翎，加盐运使衔。捻首张隆据浮山，令水师伏临淮焚其舟，又卻之小溪。粤匪陷天长，扑蒋坝，善张驰援，殪其酋，赐号库木勒济特依巴图鲁。善张方驻扬州，陈玉成来犯，攻城，发巨炮击之，贼结坚垒为久困计。援师集，败之七里店，追越仪徵以西，扬州获安。寻贼复麕至，连营至司徒庙。善张昼夜守陴，时出杀贼，贼卒不得逞，引去。十年，捻匪陷清江浦，率师克之，筑圩寨为善后计。
同治元年，调徐州道，兼筦粮台，用坚壁清野法防捻匪。从僧格林沁攻孙甿老巢，破之枣沟。二年，苗沛霖叛，陷寿州，围蒙城。善张知蒙城饷绝，输粟助之。苗沛霖伏诛，湖团之乱起。湖团者，始议招流民开微山湖，自沛县至鱼台，户数万，争利亡命，迁迹其中。三年，新团匪杀掠沛县刘民寨圩，善张会兵剿之，未竟，疽发背卒。赠右都御史，赐恤。
子之榛，以荫授官，补苏州府总捕同知。历以海运叙劳，晋秩道员。官江苏凡四十年，筦釐务最久。精於综覈，以剔除中饱为职志，地方利病，无不洞悉。署督粮道。历署按察使十二次、布政使二次，大吏倚之。忌者众，屡被弹劾，按治皆得白。光绪二十五年，清釐田赋，岁增漕粮十五万石、丁银二十万两。二十六年，海防戒严，省城狱囚谋变，之榛方署臬篆，出情实者骈诛之，事乃定。宣统元年，授淮扬道，未任，卒。
黄辅辰，字琴坞，贵州贵筑人，原籍湖南醴陵。道光十五年进士，授吏部主事，累迁郎中。遇事侃侃持正论，屡忤上官，不少屈，时称 硬黄 。咸丰初，以知府分山西。会贵州乱作，遽归倡团练，修碉堡，积穀省城二万馀石，抚清水江诸苗，平巴香乱，以功晋道员。寻赴山西，署冀宁道。饷绌，议加釐捐，辅辰谓晋人皆贾於外，山多地瘠，非他行省比，不宜病民。争之不得，则请蠲苛细，取大宗，及不切民生日用者。户部设宝泉分局於平定州，就铸铁钱。滞不行，则令分销诸郡县，岁收息银三万解部。辅辰谓： 京师用铁钱以济铜币之乏，山西勿便也。今行各县，议令交纳钱粮，以三万之微利，妨数百万之正供，利一而害百。即专行平定一州，日积日滞，其患滋大。 议上，遂罢之。九年，调赴直隶军营，察海口形势，请以重兵扼北塘，当事迂其言，不用。寻乞假去。至四川，依总督骆秉章。
陕西自回乱，地多荒芜，巡抚刘蓉议兴营田。辅辰书陈方略，采官私书为营田辑要三卷，大旨在用民而不用兵，与民兴利，不与民牟利，蓉疏荐之。五年，授陕西凤邠盐法道，任以西安、同州、凤翔、延安、乾州、邠州、鄜州七属营田事。辅辰建议谓： 关中土旷人少，非招徕客民，事末由济。然耕牛、耔种、农具、棚舍，官不能给，民不乐趋也。莫若即以地畀之，薄收其租，亩二斗为差，六年后给券，使世其业。虑田无限制，赋无定则，吏得以意高下为民患，当先正经界，略如古井田法，量地百亩为区，编列次第，书赋额於券，视土肥瘠别等则上下授之。凡领垦者以先后为次，十区为甲，十甲为里，置长焉。里长总十甲租课，岁输之官，凡移徙更替事皆责之。别授田六亩，俾食其入，为庶人在官者之禄，而官总其成。 令下，民皆便之。复定考课举劾法，策奉行不力者。期年，凡垦田十八万馀亩。时军事急，赖所入租麦以饷之。又拨产给书院、义学、养济院、育婴堂、种痘局及灞岸堤工、渠工，诸废皆举。寻卒，祀名宦。
子彭年，字子寿。举道光二十五年会试，逾两年，改庶吉士，授编修。咸丰初，随父在籍治团练，后入骆秉章四川戎幕，数有赞画功，不受保荐。同治初，刘蓉延主关中书院。久之，李鸿章聘修畿辅通志，兼主莲池书院。当光绪中，法、俄边事迭起，侍从近臣多慷慨建言，彭年虽不在朝，负时望，中外大臣密荐之。八年，擢授湖北襄郧荆道，迁按察使。屏餽遗，禁胥吏需索，年馀，结京控案四十馀起，平反大狱十数。调陕西，署布政使。
十一年，迁江苏布政使。连岁水旱，米踊贵，属县请加漕折，巡抚欲许之，彭年谓： 定例漕粮一石，随徵水脚钱一千，所费仅数百，独不可以有馀补不足耶？今增漕折，民间多出二十万缗，与国计无关，尽归中饱。 持不可。十五年，护理巡抚，请以赈馀三十万缗濬吴淞江、白茆河、蕴藻浜，工未及举，十六年，调湖北布政使，总督张之洞尤倚重之。然守正不阿，遇库款出入，龂龂以争，虽忤其意，勿顾也。未几，卒。
彭年廉明刚毅，博学多通。所至，以陶成士类为国储才为己任。主讲莲池及在吴时设学古堂，成就尤众。著有陶楼诗文集、三省边防考略、金沙江考略、历代关隘津梁考存、铜运考略。子国瑾，光绪二年进士，官编修。嗜学能文，甚有时誉。父丧，以毁卒。
论曰：军兴以来，监司贤者，保障一方，其功与疆吏等。军政财政，各行省多有专任之人。沈棣辉平广匪，余炳焘守怀庆，其最著也。邓仁堃殚心筹防，不尽见用。朱孙贻提倡团练，振兴人材，实为湘军肇基。刘郇膏主守上海以待援军。皆以一县令有裨大局。史致谔用外兵定宁波，朱善张保障淮、扬，功皆可纪。栗耀筦湖北税釐，黄辅辰兴陕西营田，并为兵食根本。黄彭年名父之子，久负时望，晚达未尽其用，时论惜之。
