孝义二
卢必升李应麒李中德张文龄黎安理易良德
方立礼丁世忠汪良绪贾锡成王长祚刘国宾曹超
黎兴岕夏汝英金国选张愫李志善弟志勃彭大士
钱孝则任遇亨族子裕德陆国安徐守质兄基
黄简程原学郁褒姚易修胡梦豸贺上林何士阀
陈嘉谟林长贵弟长广戚弢言李敬跻
张大观杨璞蔡应泰张士仁潘瑂刘希向
沈嗣绶谢君泽冯福基黄向坚顾廷琦李澄
刘献煜钱美恭赵万全刘龙光李芳巇唐肇虞
缪士毅子秉文陆承祺弟承祚汪龙方如珽张焘
朱寿命潘天成翁运槐弟运标杨士选徐大中
沈仁业魏树德李汝恢郑立本李学侗
董士元李复新党国虎严廷瓒陆起鹍弟起鹏
虞尔忘弟尔雪黄洪元弟福元颜中和颜鼇
王恩荣杨献恒任骑马李巨勋任四
王国林蓝忠
卢必升，字寀臣，浙江山阴人。九岁，父芳病，思得蟚蜞炙，必升挟筐求之沙上，潮至，几死，不释筐。明季遇寇，芳独行入山，必升行求得之归。必升为叔父茂后，顺治初，寇絷茂舟中，必升绕岸哭，三昼夜，不绝声。寇引使见茂，胁茂降，拔刃屡欲下，必升叩头流血，乞贷死。久之，寇中有义其行者，脱茂使共还。茂有女忌必升，嗾母遣必升往松江，使盗击诸途。盗察必升且死，曰： 尔死勿我仇，谁某实使我。 必升阳死，盗掷之水，复以救免。必升书告所后母，但自谢不谨被盗，所后母为感悟，为母子如初。
李应麒，云南昆明人。遘乱，与其父相失，被略至迤东，乞食归。丧母，劝父再娶，后母至，遇应麒虐，应麒卖卜以养。失后母意，辄笞楚，跪而受杖。后乃被逐，事父母愈谨。父生日，卖卜得鸡米，持归为寿。佃人田，方耕，闻后母病，辍耕走三十里求医药。后母生三子，友爱无间。后母久乃悟，卒善视焉。
李中德，汉军旗人。康熙初，父从征福建，中德亦出参陕西军事，奉母以行。事毕，还京师，父先自福建还，已娶妾生子矣。中德母至，父暱妾而出嫡，拒不相见。中德为请，叩头流血，父终不听。请得居别室，亦不听，及营室东直门外奉母，早晚侍父侧无几微憾，善视诸庶弟。越六年，父病棘，乃告父迎母还，父深悔焉，旋卒，妾亦死。中德母抚妾生四子如己出，中德亦友爱如父在时。
张文龄，字可庭，河南西华人。父暱妾而憎其母，文龄事父抚庶弟甚笃，庶弟亦感之，而父终不悟，逐文龄。文龄号泣呼天自惩艾，谓不复比于人，未尝一言扬亲过。远近慕其行，遣子弟从游，得束脩，因庶弟以献其父，或不得通，循墙走，泣且望，见者皆泣下。雍正五年，成进士，父荣之，意稍改。八年，就吏部选，京师地震，死者众，文龄亦与焉。邹一桂与为友，归其丧，父始悟其孝，为之恸。
黎安理，贵州遵义人。祖母卒，复娶而悍，父不容於后母，客授四川灌县，遂卒，葬焉。母还母家，安理方十岁，留祖父母所。祖母遇之虐，昼则令刈薪，夜督舂，舂重不举，绳络碓，以足挽之。恒不使得饱。尝取毒蠚纳其口。诱之溪侧，推堕水。皆濒死，遇救苏。既长，习举子业，出客授佐家。祖父卒，为治丧葬。祖母病，侍疾不倦，卒，又为治丧葬，无缺礼。其事祖父母凡三十有四年。痛父客死，恒诣灌县谒墓。母复归，事之孝。两弟不胜祖母虐，出走，安理往来黔、蜀，求得仲弟还。季弟客死，抚其孤。安理晚举乾隆四十四年乡试，授永清教谕，迁山东长山知县，有治绩。告归，卒於家。
易良德，湖南黔阳人。出为世父志宰后。志宰性急，屡抚兄弟子，皆不相能，遣还本支。最后得良德，良德能先意承志，得其欢心。有疾，昼夜侍，寝食俱废，里人无子者恒举良德相慰藉。
方立礼，江苏江都人。母歾，后母遇之虐，怒辄与大杖，立礼谨受无｛封心｝。一日，杖几绝，及苏，无变容。父歾，遂逐立礼。立礼时时候门外问起居，疾则忧惧不食，愈乃已。妻洪，亦孝谨，日受鞭挞，后母稍自悔，为少戢。后母歾，为之哀毁。后母二子皆早死，立礼育其子女如己出。
丁世忠，湖南黔阳人。母初未有子，父娶妾，母生世忠。妾亦有子女而悍，恶世忠，尝酖之，不死。父懦，令别室居，世忠事两母无｛封心｝。庶弟无礼于世忠，嫡母丧，不欲持服，世忠皆不与较。庶弟坐事破家，世忠亦中落，仍割田畀之。
汪良绪，江苏吴江人。父嗜博，母谏，忤父，为父逐。良绪日夜号泣，求返其母。父怒，并逐之，乃奉母依其妻父居。父以博破家，亦来与共居，母出奁赀易田，尽为父所鬻，良绪客授以养。方暑，父撤床上帐偿博进，屡易屡鬻，良绪亦不具帐。晨起，蚊迹遍其体。母多病，良绪必亲视汤药。出客授，母疾病，方冬，水冻舟阻，履冰而还。母既歾，哭泣无常，寝
不解绖，稍寐辄呼阿母，寤则大恸，未终丧而卒。卒后视其枕，麻布包土凷也。
贾锡成，江苏宜兴人。父映乾，性严。锡成生而生母吴以小过逢映乾怒，遂去不返。锡成稍长，邻儿嘲无母，问得其故，悲不胜。甫成童，屡出访母。过无锡，梦至尼菴，妪予食，甚慈爱。因遍访诸尼庵，方雪，老尼问里居，曰： 宜兴。 因曰： 吾徒亦宜兴。 入见之，即其母也。相持哭，母终不肯归。锡成数省视馈食。及母卒，以丧还葬，上冢哭必恸。映乾遘疫卒，锡成痛甚，伏柩侧喃喃若共父语，梦中或欢笑，寤则大恸。疾作遽卒，距映乾卒才五日。
王长祚，字尔昌，湖南衡阳人。父乔年，以富名。明季张献忠破衡阳，乔年出避，游骑絷长祚与次子璠求乔年所在，榜掠终不言。寇挽长祚发，加刃於颈，璠号泣求代。寇中有骑者言： 此父子皆孝，奈何杀之？ 遂得释。
刘国宾，芷江人。国初流寇入县境，国宾负母出避，道遇寇，劫母衣，刃创国宾，血流至足。国宾忍痛跪乞还母衣，语迫至，寇愍其孝而还之。康熙中，吴三桂兵至，掠族弟国宥，其母嫠也，哭之丧明。国宾行求国宥，逾年以归，其母目复明。贫不能自存，国宾分田百亩与之。
曹超，安徽和州人。顺治中，郑成功兵至，超奉父母出避，遇寇欲杀之，超号泣求代，并得免。居丧，负土为坟。家有紫薇，父手植也，久枯，每对之哀恸，非时复发花。
黎兴岕，湖南湘阴人。张献忠破长沙，略湘阴，兴岕父嘉品为贼絷，将杀之。兴岕八岁，请代父死，贼幼之，举刀令申颈，泣曰： 此恐欺我，既杀我，复杀父，乞但杀我一人。 引颈就刀，贼两释之，里人称之曰 孺孝 。
夏汝英，湖南安化人。顺治初，游兵掠其家，汝英九岁，卫母不去左右，游兵掠汝英去。道中告以母孤苦，乞释还，贼怜而许之。
金国选，湖南黔阳人，吴三桂之乱，贼掠其父母去。国选七岁，牵衣痛哭，求释，不得。骂贼，贼哧以白刃，不舍。击以杖，终不舍，乃释其父母。
张愫，湖南湘阴人。年十岁，寇至，从其祖走避。寇执其祖，将杀之，愫哀号求代，身蔽祖，被数创，不顾。寇嗟叹，舍之去。
李志善、志勃，湖南安化人。父步武。诸生。流寇破县，缚步武，志善十六、志勃十四，
号泣求免。贼诘步武里中孰为富，步武骂贼，贼杀之。志善、志勃夺贼刀杀贼，皆为贼所杀。
彭大士，湖南湘阴人。顺治初，李自成馀党破县，执大士母求金。大士绐贼： 金在井侧。 请偕往，因赴井，母走免。大士年十八，妻仇归大士仅二十日，亦入井死。
钱孝则，江南桐城人。方明福王时，父以党人被逮急，变姓名，挈家人亡命至震泽。兵起，母及弟、妹皆赴水死，孝则与父匿稻田中得脱。兵过，收葬母及弟、妹，走福建。未几，福建乱作，父子奔避相失。孝则走广东，数年还福建，求父十三年，始得与父俱归。父续娶于徐，徐有富名。父他往，盗夜至，毁牖，缚孝则迫令导入徐室，孝则不可。盗斫以斧，颅裂死。
任遇亨，江南昆山人。生有膂力。国初盗大起，遇亨负父逃，盗劫其父去。遇亨持刀突入，负父出，身被数创，肠出，遇医得不死，扶父徙居嘉定以老。
族子裕德，有土豪积怨於其父，伺隙持刀欲杀之。裕德年十一，身蔽父，两手夺刀，正言晓以祸福，土豪掷刀去。父病痢三年，裕德昼夜扶持，躬涤濯污秽。父卒，居丧哀毁。友于兄，幼即请代兄杖。兄老而无藉，养生送死皆任之甚具。
陆国安，浙江山阴人。父华宇，顺治初，县境寇作，缚华宇入砦，求金以赎。国安归自海上，奋入寇砦，馘寇，救华宇归，被重创，卒无恙。
徐守质，江南常熟人。顺治初，守质与兄基奉母避乱，母老病，兵至，度不能去。守质谓基曰： 毋徒死，绝徐氏后。兄速行，守质当奉母。 基不可。兵迫，守质愠，促基行。守质有妹適袁氏，早寡，携子与母俱。基乃弃妻、子，挟孤甥而遁。事定，基还，母与袁氏妹俱自沉井，守质被二创仆，死。
黄简，字敬之，湖南祁阳人。父用忠，诸生。简事亲孝，顺治十年二月，李定国兵略湖南，其将郝永忠屠祁阳，简奉父母避兵竹山。母渴，命简取饮，兵遽至，简父窜山阳，简妻张，奉姑窜山阴。简取饮至，不见父母，升高望之，见乱兵缚一人置釜上将烹，则其父也。简大呼，往乞代，乱兵释简父，执简求赂，不得，遂烹之。村民哀简，名其山汤镬岭。
程原学，字奂若，江南仪真人。顺治十六年，郑成功兵退，县人坐连染死者二十馀，原学祖故睢州知州绍儒与焉。父免死徙塞外，原学以幼留。稍长，将出塞求父，虑死且无后，乃娶妻生子。妻死，挟子行道中，子病，还，计行待子长。居恒丧服，食但啜粥，不饭，不食果蔬，衣不帛不棉。僦居学舍旁，授经不出户。训导顾霭慕其贤，屡过皆不见。偕其弟子出不意往语原学： 何自苦？ 原学对曰： 原学有隐痛，不可以为人，非以自苦也。 明日报谒，贽砚与画，霭谢曰： 子无所受於人，今吾受子遗，亦原以报子。 原学乃持砚与画去。他日复过之，已他徙矣。俄卒，霭求得其砚，铭曰 廉士砚 。
郁褒，字子弁，浙江嘉善人。父之章，顺治六年进士，以大理寺丞坐罪徙尚阳堡。京师修治官廨，许罪人出家财佐工赎罪，褒请任刑部官廨，之章得赎还。工未如程，例当复徙，褒叩阍，请弃官代行。褒弟诸生广，叩阍，言身当代父徙，留褒侍父疾。部议子代父徙非旧例，仍用冲突仪仗例治罪。圣祖愍其孝友，并宥之。之章还乡里，褒以贡生授江西永丰知县。
姚易修，字象亭，江南元和人。父宗甲，康熙初客闽浙总督范承谟幕。耿精忠为乱，执承谟，尽絷其幕客，宗甲与焉。易修闻，诣精忠，齧指作血书原代父死，贼乃释宗甲而系易修狱，胁使降，易修不为屈。康熙十五年，师至，乃得脱归。易修母闻变，悲泣，两目盲，易修晨起舐母目，母目复明。邻家火，易修突火入，负父出；又入，负母出。发尽燎，两足焦烂，而父母俱无恙。
胡梦豸，江南江都人。康熙中，从父至绍兴省墓，道遇盗劫民财，斥其不义，盗怒，将刃之。梦豸从后至，奔赴，击盗仆，民群起殴杀盗。盗大至，欲屠其里，梦豸曰： 不可以我故，危一乡也。 入盗寨，独承杀盗，遂被杀。
贺上林，江苏丹阳人。父天叙，以事忤知县，系狱，将杀之。上林年十八，谋脱父。闻巡抚将上官，涉江溯淮，迎舟呼，驺从呵之，不得前，乃发愤投水，发没数寸，复跃起大呼。巡抚见，令救，已死，检其衣，得白父冤系状。巡抚按部黜知县，释天叙出狱，乡人为立贺孝子祠。
何士阀，安徽南陵人。族人破其祖母冢以葬，士阀讼不得直，巡抚檄知县诣勘，族人持之力，事未定。士阀恸，触墓碑，脑裂，死。知县乃责族人他葬，治其罪，葬士阀，碑曰 义士 。
陈嘉谟，江苏兴化人。顺治初诸生。父弘道，为怨家所诬，系扬州府狱。狱卒绝其橐饘，嘉谟求见父不得，知怨家计必杀之，乃痛哭祷于神，自沉於水。明日，盐运使得嘉谟讼冤血书，而嘉谟仆又诉失嘉谟。求其尸，七日得于钞关水次，植立风涛中，发上指。遂出弘道狱，葬嘉谟，而抵诬告者罪。
林长贵、长广，福建福清人。父宗正，业晒盐。入城，至星桥，海潮暴至，溺死。长贵闻之，奔救不及，仰天长号，投桥下殉；长广继至，绕崖痛哭，亦自沉。时雍正九年七月。里人悯其孝，收三尸敛焉。
戚弢言，字魏亭，浙江德清人。父麟祥，官翰林院侍讲学士。坐事戍宁古塔，弢言从，备艰苦。麟祥遣令归就试，成雍正八年进士，除福建连江知县，勤其官。乾隆初，赦流人，麟祥不得与，弢言深痛之。总督郝玉麟将入觐，弢言刺指血为书求赦父，诣玉麟乞代上，玉麟难之。弢言叩首持玉麟裾号泣，引佩刀欲自裁，玉麟乃许之。诣京师，以弢言书上，高宗悯之，赦麟祥。麟祥就弢言养连江，明年卒。弢言持丧还，哀甚，亦卒。
李敬跻，字翼兹，云南马龙州人。父盛唐，雍正八年进士，官四川松茂道，以所部有罪坐监临官，戍卜魁。卜魁距云南万四千里，敬跻三往省。尝遇暴水，丧其仆马，徒步行，路人哀之，与之食，导使诣盛唐，盛唐辄令还侍祖母，迫使归。敬跻成乾隆二十二年进士，授福建将乐知县，计赎盛唐还。盛唐死戍所，敬跻遂发病，日呜呜而啼，未几亦死。
卜魁有范杰者，与盛唐善，盛唐倚以居二十年，至是归其丧。闽人吴阿玉尝欲从敬跻之官，盛唐丧过京师，吴为送还云南。
张大观，河南偃师人。乾隆二十六年秋，伊、洛水溢。灌偃师，民避水奎星楼上，大观奉母亦登焉。水撼楼，楼倾，柱压大观手，臂折，奋入水求母。望母髻露水中，得之，负出水，攀树以上，泳而求食以食母。水退，负母归其室，即夕创重死。
同时有杨璞，与其弟奉母居。水至，弟以筏载其妻逃山上，母呼不应。璞弃妻子背襁母，浮水至神堤滩，或援之，得登。顷之，有妇抱子从水下，母遥望，呼曰： 吾妇与孙也！ 拯之，皆不死。而弟乘筏即至山下，树折压筏沉，夫妇俱死。
又有蔡应泰，居母丧，柩在堂。水至，以绳系母柩，跪而负之，入水中疾驶，亦至神堤滩。村民以长钩引至岸，舁以上。日暮，其妻、子亦得救。
张士仁，江南昆山人。六岁，母有疾，泣祷请代，母良愈。十三从父寝，仇伏榻下，露刃出。士仁呼父未应，手捍之，指欲堕，涕泣语仇请代，仇为感动，呼其父醒，曰： 尔有此子，吾不忍杀尔。 父惶遽，良久始定，与矢天日，释怨。母丧尽礼，后母虐士仁，士仁孝敬无稍渝，后母亦感悟。火作，负父出，复入火负后母，后母抱幼子，几不胜，风反得无恙。居父及后母丧如丧母，里或忤父母，必泣劝之，悔乃已。
潘瑂，浙江钱塘人。父出远游，家遇火，母出箧令瑂负以行，及门回视，不见母，委箧复入，家人自火出，止瑂毋入，瑂不可，入与母俱死。瑂女兄珠姑嫁范氏，归宁，亦在火中，家人欲掖以出，珠姑挥之曰： 汝男子，何可掖我！我从我母死耳。 火熄，瑂与母、姊三尸相环结，时乾隆四十四年十二月望。瑂聘妻王，家江干，闻丧来归，事舅以孝闻。
刘希向，江南山阳人。火，其父入火中求先人木主遗像。希向自外归，突火入，求其父不得，号而出；复入，火方盛，救者以为刘氏父子死矣。俄而墙圮，顾见庭树下人影往来，乃争入负其父出，左奉像，右握木主，希向牵父衣，额半焦矣。后数年，父病，希向为割股，良愈。希向年六十，病噎，其子亦割股，刀钝，肉不决，剪之，乃下，然希向竟不瘳。
沈嗣绶，字森甫，江阴人。父翟鋆，湖北通判，咸丰二年死於寇。嗣绶奉母还，寇至，徙避江船，高不可攀，展被以其母登。至通州，转徙山东、河南，结绳床舁母，步从之，千数百里，不去左右。未至兰山，道遇寇。嗣绶涕泣乞免，寇感其孝，遣四骑护行。至兰山，方闭城拒寇，嗣绶求入城，守者疑谍也，趣缚之，涕泣言其故，乃得释。既，亦得官湖北，以母病不赴。侍养十六年，进汤药，夜起，虑履声惊母，虽严寒必跣。凡事婉曲称母意，见者感叹。
谢君泽，江苏武进人。父祜曾，事母以孝闻。寇乱，为贼虏，君泽冒死依护。父齿豁，不能食，恒嚼以哺。贼欲戕之，则号泣乞代父死，贼首感动，并释之。
冯福基，代州人。父焯，为安徽潜山天堂司巡检。咸丰七年，寇至，福基年十四，匿母他所，藏利刃，计伺隙杀贼，不可得。日夜涕泣从至黄梅，市毒药置饭中，毙贼十七，亦吞药死。巡抚李续宜奏言： 福基以童穉之年，护母陷贼，计杀凶党多人，从容就义。奇节至性，深可嘉愍！ 被旨旌恤。
黄向坚，字端木，江南吴县人。父孔昭，崇祯间，官云南大姚知县，挈孥之官，向坚独留。鼎革后，孔昭阻兵不得归，向坚日夜哭，将入云南，亲朋、妻子颇危之，向坚决行。至白盐井，得父母并弟向严皆无恙，留一年乃归，时为顺治十年。行二万五千里有奇，向坚次山川道途所经，自为图十二记之，吴人作乐府纪其事。
顾廷琦，江南长洲人。父绳诒，崇祯间，官四川仁寿知县，死张献忠之难。事定，廷琦徒步入四川，阅四年，乃至成都。辗转求得绳诒墓龙脑桥侧，持丧归，自撰入蜀记述其事。
李澄，字仲澜，云南昆阳人。明季，充选拔贡生。父兆旂，官庐江训导，死寇难，幼子淳从死。澄奔赴，收父骨返葬，请于当事，得立祠，晨必诣祠拜且泣。寇至，奉母洪避山谷。洪病亟，言不原以山谷终，负母投佛寺，遽卒，负遗骸攒祖墓。顺治初，山倮入州城，劫官舍，发藏粟。省吏以兵至，执澄将杀之，兵中有识澄者，乃免。澄因言： 山倮迫饥寒，无与百姓事。今固不宜累百姓，即山倮亦不宜轻言剿，否则且反戈。 乃坐其渠，州民以安。兄弟凡八，与仲弟俱，老，相友爱。
刘献煜，字台凝，陕西华阴人。父濯翼，明崇祯间官武昌，母与偕，遘乱绝消息。顺治初，献煜徒步求父母，乱初定，道阻，屡濒险乃达。哭山径中，遇叟识濯翼殡所，发得砖，朱书姓名里贯皆具，犹濯翼所自记也。乃负骨归葬。
钱美恭，浙江山阴人。父士骕，明官云南阳宗知县，与妾之官，美恭留侍母。康熙元年，美恭得请于母，求父，至云南，乃知士骕迁嵩明知州，卒葬通海。美恭至通海，得故仆导诣士骕墓，得庶母及幼弟。贫无赀，留五年，乃负骨归葬。
赵万全，浙江会稽人。父应麟，明季客授北游，万全始二岁。既长，问母： 父安在？ 母告以故。年十九，出求父。应麟初客京师，遇乱转徙死马邑。万全遍访江、淮间，亦至京师，心疑应麟死，见道有遗骸，刺血渗之，不得入，则号於路。又自京师西，亦至马邑。马邑人张文义，尝招应麟主书者，死为之殡。一日遇万全，问得其事，导至殡所，恸绝良久，乃裹应麟骨负以归。既卒，吏为之祠，琢石表异孝。
刘龙光，字蓼萧，湖南长沙人。父廷谔，仕明为益王长史。师下江西，克建昌，益王遁，廷谔逃山中。龙光以应试家居，闻乱疾作。居五年，乃行诣建昌，不得父母所在。祷於神，梦闻人语在石际，谘石际所在，有女僧示以路。行小径万山中，经藤峡至白石岭。径绝险，攀援颠顿，蒲伏上下。岭尽至石际，於村民姚氏家遇其母，廷谔已前一年卒。居数月，舆榇奉母归。所居村曰见娘堡，相传宋王龙山於此遇母，故得名云。
李芳巇，小字葵生，湖南湘乡人。明季流寇至，湘乡当孔道，三复三陷，芳巇父母皆被掠。兄弟死於兵者三，芳巇收葬之，弃家，求父母所在。行数年至贵阳，遇乡人必为言父状，或谓军中某所颇有状似所言者，诣求之，果得父。父脱军中籍与归。再出，又数年至宝庆，暮投山家宿，见二妪操作，其一方理炊，乃似母。芳巇自陈寻母状，妪闻遽呼曰： 汝葵生耶？吾即汝母也！ 盖母避兵转徙，方从此妪为佣，遂奉母还。
唐肇虞，江南人，失其县。父卒，肇虞尚幼，昼夜哭。母止之，曰： 母哭，能止儿勿哭耶？ 顺治初，江南寇大起，母被掠。肇虞遍求诸村落及旁郡县，渡江北，复南行数千里，屡与寇遇，仅乃免，卒不得母。至江宁，众问所自来，泣以情告。一妪前问曰： 若母非戴姓
耶？ 曰： 然。 妪引至家，则其母在焉，相见大恸，遂侍母归。
缪士毅，江南天长人。父廊宾，富。顺治十七年，寇掠其家牛马，怨家诬以助寇，廊宾见法，妻子徙奉天。士毅以后世父得免，依从母以长。既闻父死母徙状，从母语之曰： 而母将行，抱汝乳，且言儿仅此一乳，乳当饱，生死与儿诀矣！ 士毅闻，号泣，欲行求母，恐去不得还，先娶妻生子，康熙二十二年乃决行。至沈阳，遇族人同徙者，知母在乌喇为流人薛氏妻。乃行求得母，母不相识，士毅具言姓名及两女兄適谁某，皆信，相抱哭，观者多流涕。母於法不得还，乃辞归。居数年，复往，母又徙爱珲。行未至，闻母死，求得母葬所，遂居其侧僧庐，不复归。
子秉文，长，躬至爱珲，泣请归，士毅终不可。又数年，卒母葬所。秉文乃发祖母瘗，并持父骨还葬。
陆承祺，字又祉，浙江仁和人。父梦兰，客死郁林。方军兴，逾年乃得问。承祺与弟承祚号恸，走万里，历险阻，仅得达。睹丛箐中败棺，刺血漉骨皆不入，兄弟哭愈哀。途中有知梦兰者，告其棺在佛寺，兄弟从以往，抚棺恸，皆陨绝，观者嗟叹呼孝子。持水饮之，承祚
徐甦，承祺气结不属，竟死。承祚匮两骸担以归。母王得承祚报，知得梦兰骨及承祺死状，悲恸不食，七日，未见承祚归，遽卒。
汪龙，江南歙县人。祖客死苏州，父往迎丧，溺采石，龙时六岁。稍长，闻祖丧未归，如苏州求祖柩，无知者。久之，遇灌园叟与徙其祖柩，引诣殡舍，诸柩纵横，匍匐谛审，柩有祖名，乃奉以归。龙侍母孝，一夕，疽发背，委顿甚，自力勿使母闻，越数旬始瘥，母竟未知也。
方如珽，休宁人。国初，其曾祖避兵客死潜山。祖前卒，父不在侧，道梗，丧未归。如珽既长，问老婢，言有族姑嫁程氏。年七十馀，访之，则尝会其曾祖丧。偕往踪迹，至黄石坂，於洞中得败棺，得白金簪，族姑验之，其曾祖敛时物也。乃负骨归葬，距其曾祖卒时，已五十有六年矣。
张焘，福建连江人。父震公，家县东岱堡，海寇破岱堡，张氏歼焉。震公適他往，独免。焘方七岁，为所掠，转徙佣于清漳。康熙十年，焘年二十馀矣，时时念父母。顾被掠时幼，不审乡县，以人谓其语音似连江，而追忆父似名天贞，乃走还连江，数日无所乡。或问何为，以张天贞问。震公闻之，曰： 天贞，吾亡弟，彼焉识之？ 走视问其详，喜挟以归，使见母。焘追忆母容貌，曰： 非吾母也。 震公曰： 汝母已死於贼，此汝后母耳。 焘大恸，为母补行丧服三年，而事后母如母。
朱寿命，江西馀干人。康熙十三年，遇寇，与母李相失，寿命日夜泣。既，闻母为禁旅所俘，属正蓝旗。寿命徒步走京师，乞於市，忍饥积钱将赎母。久之得母所在，而主者邀重购，拒寿命。寿命日跽其门外，膝为痺。侍读学士邵远平高其行，为捐金以赎，暂留远平家。母卞，小不当意辄诟骂，或捽而批其颊，寿命益嬉笑。居数月，附舟还。寿命不知书，语质，每言： 在母腹日啖母血三合，那忍不报？ 
潘天成，字锡畴，江南溧阳人。年十三，遇家难，父母挈子女出避仇。天成行后，几为仇所毙。既得免，乃行求父母。经青阳白沙庙，宿废庙，闻虎声，为诗述悲。往来徽州、宁国所属州县，迹父母所在，至则又他徙。天成行经村聚，辄播鼗作乡语大呼。至江西界，母金自巷出，就问之，始相识。乃得父及其弟、妹，皆无恙。时天成年十五，欲归苦无赀，出行贷。又六年，使其弟从父归，天成奉母挈妹以行。遇风雪，负母行数里，还抱妹，往复跣行，足流血，入雪尽殷。既归，出行贩以养，暇则读书。荆溪汤之锜出高攀龙门，治性理之学，贤天成，天成从受业焉。同县许国昌遇天成尤厚，使为童子师。邻家儿詈母，天成召其乡老人呼儿共惩之，儿悔谢乃巳。及父母卒，游学桐城，遂隶籍为安庆府学生。居二十馀年，移家江宁，天成学益进，狷洁不以干当道。终穷饿，年七十四卒，葬惠应寺侧。国昌子重炎，师天成，编刻其遗书为铁庐集。
翁运槐，字楫山；运标，字晋公：浙江馀姚人。父瀛，往广西，道湖南。一夕，泊舟祁阳新塘，失所在，舟人求不得，还报，归其行箧，锁在而钥亡。时运槐、运标皆幼，运槐年十三，行求父不得，以病归。运标，雍正元年成进士，与运槐复求父，遍湖南境，更二年不得。一夕，复泊新塘，遇土人郑海还，言距今三十年，弟海生堕水，格败苇不死。视苇间有尸，因瘗之白沙洲，身有钥在囊，藏为识。乃遣力以囊钥还，钥与行箧锁牝牡合，囊则运槐女兄昔年制以奉父者也。乃痛哭启攒，以父丧还葬，而于瘗处留封树焉，时雍正五年八月也。
运标谒选，得湖南武陵知县。尝有兄弟争田讼，运标方诣勘，忽掩涕。讼者请其故，曰： 吾兄弟日相依，及官此，与吾兄别。今见汝兄弟，思吾兄，故悲耳。 讼者为感泣罢讼。县东堤圮，水虐民，县又无书院，运标为修筑，民以运标姓名其堤与书院。擢道州知州，县通
郴、桂，凿山八十馀里为坦道。疫，亲持方药巡视，曰： 我民父母，子弟病，奈何不一顾耶？ 年六十，卒官。
运标知武陵，建祠白沙洲，起钥亭，买田，俾郑氏世董之。知道州，拜祠下，哀感行路。
杨士选，字有贞，江南吴县人。方六岁，入塾，塾师为说古人孝行，辄穷其本末，归告父母： 儿他日亦当如是。 父商于河南。丧赀而病。士选年十六，往省，渡河风雨，士选泣祷得不覆，人称 孝子舟 ，奉其父还里。岁饥，士选与妻唐食糠籺，共营甘旨奉父母。居丧营葬，身穿竁负土，唐为姑吮疽。
徐大中，湖北潜山人。潜山俗重风水，大中丧母，厝棺居室傍未葬。乾隆四十七年，县大水，齧前和，失其尸，大中大恸。水初退，求尸于沙中，得一足，衤蔑败犹未尽，色馀黄，其母敛时装也。大中抱足泣，路人见者语曰： 去此二里许，树上悬尸，湿绵裹，缺一足。 奔视良是，但脱颐下骨，负归改敛。忽有人若丐入其家，曰： 吾拾得颐下骨。 取与合，人传为异。学官欲上其事，大中曰： 我久不葬母，乃遘此祸，我天地间一罪人耳。举我孝，於及时葬亲者谓何也？ 坚卻之。
沈仁业，字振先，江苏吴县人。父贾于安南，娶妇生子女，仁业八岁从父归，而母为外国女，例不得入中国，不能从。仁业长而思母，父卒，乃图父像，渡海省母。安南有兵事，母挟幼子女窜山谷中，仁业行求得之，不食七日矣。居二年，有义其行者为具舟，舟入海，飓作，触海中山。仁业抱母泣，风转，挟母过山至琼州。吏执例拒仁业母不得入，仁业涕泗请，莫应。久之，有老吏谓康熙间有故事，检文书得之，仁业乃奉母及弟妹以归。
魏树德，陕西蒲城人。父季龙，出佐幕客游，树德犹在娠。幼劬学，母力针黹以活。季龙久不归，树德以嘉庆十五年举於乡，乃行求父。初闻季龙自福建转客广东，先诣福建，求不得，乃诣广东，遇知季龙者，为约略言葬处，遍求之，得志石荒冢中，乃持丧还。逾年，母卒，庐墓三年。除高陵训导，求吕柟遗书，授诸生。久之，以老乞归，卒。
李汝恢，江西庐陵人。父仲鸿，业医，游无方。汝恢年十三，出求父。初至四川，又至广东，皆未遇。乃节日用得百金，复出，遍涉江湖，遇仲鸿贵筑。仲鸿有弟亦出游，既归，日念弟。汝恢乃更出求其从父，得诸柳州。仲鸿乃乐甚，遽无疾而卒，汝恢丧葬尽礼。母痺，奉事尤谨。
郑立本，江苏萧县人。父相德，坐罪戍新疆，立本方四岁。年十八，辞母以求父，母哭而诫之曰： 汝父左手小指缺一节，中有横纹，幸相值，以此为验。 立本贫无赀，乞且行，至库车。闻父戍绥来，绥来至库车，三千馀里，张格尔乱未定，官道塞，乃里粮求路，独行迷失道，还库车。待乱定，乃行至绥来，则父殁已数年。相德在戍授同戍子弟读，殁，弟子为治葬。立本哭墓而病，居二年，相德弟子力护视，故得不死。病起，启父瘗，体久化，左手独存小指，缺一节，有横纹，如母言。立本骇恸，闻其事者皆叹异，乃负骨归葬，往还凡八年。同治中，大学士曾国藩驻军徐州，闻立本事，招往见，立本举孟子召役往，召见不往语，谢不往见。国藩高其义，檄知县以时存问。
李学侗，山西介休人。诸生。生廷仪，道光中客死贵州荔波县，有同行者敛而葬焉。学侗志欲归父丧，贫，客授十馀年，积数百金，始克行。诣荔波，时方乱，贵州境亦骚动，屡遇险，乃达。廷仪葬社稷坛山下，或以为先农坛，语廷仪同行者音转，又以为西龙塘。学侗至，求西龙塘，无其地。恸哭周行诸丛冢，乃於社稷坛得焉。学侗持丧还葬，族人有客死而旅殡者，并载以归。既葬，日必往视，持盂饭以祭。晚治易，有所撰述。
董士元，直隶临榆人。父行健，嘉庆中出关，去三月而士元生，行健遂不归。士元幼思父，六岁，尝失所在，翼日得之关外二里店。母问其故，涕泣言曰： 欲寻父也。 年十五，戚商于奉天，士元请于母，从之往，求父消息不能得。越十馀年，至阿什河，有言十年前在三姓南淘淇，尝遇临榆人，董姓，今不知存亡。士元乃往淘淇，地僻，行失道，久之始得达。举父姓名里居问居人，有知者，曰： 是尝渔於此，死数年矣。 士元大恸，得藁葬地，发冢审视，齧指血滴入骨，函以归。至奉天，乃具棺还葬。居二十馀年，母殁，丧葬如礼。至光绪初卒。
李复新，湖北襄城人。崇祯末岁饥，复新出籴於郾。土寇贾成伦劫杀其父际春，复新归，痛甚，誓复仇。时方乱，法不行，而成伦悍甚，复新乃谬懦示无复仇意，成伦易之。顺治初，复新始告官，狱成，会赦，成伦得减死。吏监诣徒所，复新伏道旁，俟其至，举大石击之，死。诣县请就刑，县愍其孝，上府，请勿竟狱，且旌表其门。府駮议，谓成伦已遇赦减死，复新擅杀，当用杀人律坐罪。县有老掾复具牍上府曰： 礼言父母之仇，不共戴天。又言报仇者，书于士杀之无罪。赦罪者一时之仁，复仇者千古之义。成伦之罪，可赦於朝廷，复新之仇，难宽於人子。成伦且欲原贷，复新不免极刑，平允之论，似不如是。复新父子何辜，并遭大戮？凡有人心，谁不哀矜！宜贳以无罪，仍旌其孝。 府乃用县议，表其门日 孝烈 。
党国虎，陕西富平人。明末，父兄为族子所杀，国虎方幼。顺治初，国虎稍长，诱族子於野，挝杀之，并其子，诣县自首入狱。知县郭传芳将贷之，国虎念父兄仇已雪，遂自经狱中。唐时县人梁悦复亲仇，传芳立孝义祠，首悦而配以国虎。
严廷瓒，浙江乌程人。父时敏。族子旸，以姑为明大学士温体仁妻，怙馀势，时敏尝斥其非。旸阳与出游，挤堕水死。廷瓒稍长，闻父死状，讼旸论斩。旸贿上官反其狱，得脱，益肆。廷瓒奉母避长兴，买斧誓复仇。岁还里省墓，遇旸，阳暱就之，旸以为畏己也。母卒，以丧归。方村演剧，旸高坐以观。廷瓒直前斧裂其首，断项，诣县自首。县嘉其孝，欲生之，狱上，按察使将援韩愈复仇议为请，廷瓒遽死狱中，或曰旸家贿狱吏杀之。
陆起鹍、起鹏，贵州安顺人。父希武。明末水西安邦彦叛，破安顺，陆氏举室自焚，希武与起鹏幸得脱。起鹍自火中跳而出，遇贼，为所掠。居数月，贼攻贵阳，自间道出求父及弟，未得。顺治初，师下安顺，起鹍乃归。诇知起鹏所在，鬻产赎以归。起鹏具言父为邦彦党罗戎所杀，被掠鬻入土司中。时戎已就抚，起鹍兄弟诉父前为戎杀事，下巡道，巡道判戎罚钅爰。起鹍始不肯受，既而曰： 不受金，是使戎知吾必报也。 乃受金，戎谓讼已决，不为备。起鹏故善骑射，结壮士七，日夜伺戎隙。一日，戎以事入安顺，其徒皆从，起鹍、起鹏与七人者盟，挟弓弩伏城外，令所亲醉戎。戎既醉而出，起鹏射戎中肩，即前斫之，七人者皆起，尽缚其徒，得与戎同杀父者四人，剖心以祭父。起鹍令起鹏走避，戎党诉巡道，起鹍赴质，抗辩不稍屈，巡道释不问。
虞尔忘、尔雪，江南无锡人。国初江南多盗，尔忘、尔雪父罕卿董乡团，捕盗，盗惎焉。一日自县还，闻门外呼，罕卿出，为盗缚去。尔忘、尔雪方田作，闻驰救，罕卿死桥下矣。尔忘、尔雪既葬父，仍董乡团，乃更其初名， 忘 ，警忘仇； 雪 ，冀雪恨也。每获盗，必诘执杀罕卿者，久之，知为盗杜息。息方谋入海，与所左右二人夜治行，尔忘、尔雪诇知之，将壮士奄至息家，絷息及二人者至罕卿死所。比明，尔忘抱罕卿木主至，尔雪于其旁爇釜，尔忘取息舌，尔雪探心肝，且祭且啖，尔忘乃断息头。将刃二人者，一詟死，一乞哀，沉诸河。尔忘、尔雪持息头悬罕卿墓，时距罕卿死方逾月。
黄洪元，江南丹阳人。父国相，与同里虞庠不相能。方社，国相被酒夜行，庠遣恶少绑而沉诸河。洪元与弟福元皆幼，稍长，微闻父死状，庠欲壻洪元以自解，洪元巽言谢之。母丧，既葬，洪元、福元同诇庠所在。又值社，洪元见庠在社所，还呼福元，各持斧往，洪元入迫庠，字庠曰： 逸群，我死汝！ 庠起犹曰： 孺子醉耶？ 洪元曰： 将醉汝血！ 两斧并举，遂杀庠。诣县自陈状，有司义之，免福元，下洪元狱。明年，亦赦出，为浮屠以终。
颜中和，吴县人。父弘仁。顺治初，怨家周昌乘乱诱而杀之，弃其首。中和砺斧束藁如人形，书昌姓名以试斧。昌闻之，轻中和幼，不为备。中和怀斧出迹昌，值市中，尾之行。稍前，遽挥斧中昌，昌左右顾，又斧之。母遣其兄孟和走视弟，昌已死。乃相与诣县，兄弟争自承杀人，市人言杀昌者实中和，乃下中和狱。明年巡按御史录囚，释中和。中和，明义士佩韦从孙也。
同时又有颜鼇，父仲常，国初为其仇金瑞甫所杀。鼇淬刃挟以出入，一日，遇诸胥口，鼇刺瑞甫，入水，鼇从之。瑞甫脱去，诬鼇以盗。兵备道王纪、同知刘瑞讯得实，为诛瑞甫。
中和复仇时年十六，鼇年十八。
王恩荣，字仁庵，山东蓬莱人。县有小吏宠于官，恩荣父永泰与有隙，被殴死。恩荣方九岁，祖母、母皆刘氏。祖母以告官，不得直，畀埋葬银十两，内自伤，遽缢。母泣血三年，病垂死，以官所畀银授恩荣曰： 汝家以三丧易此，汝志之不可忘！ 
恩荣依其舅以居，稍长，补诸生。志复仇，以斧自随，其舅戒之曰： 汝志固宜尔，然杀人者死，汝父母其馁矣。 乃娶妻，生子，辞於舅，挟斧行。遇小吏，挥斧不中，投以石，仆，得救免；又遇於门，直前斫其首，帽厚，伤未殊。诉官，时去永泰死十九年，事无证。恩荣出母所授银，其上有朱批，旁钤以血书。知县叹曰： 孝子也！吾欲听尔，违国家赦令；吾欲挠尔，伤人子至情。周官有调人，其各相避已耳。 於是恩荣哭，堂上下皆哭，小吏避之栖霞。
居八年，一日，方入城，过小巷，恩荣与遇，小吏无所逃，乞贷死。恩荣曰： 吾父迟尔久矣！ 斧裂其脑，以足蹴其心，死。乃诣县，小吏家言永泰故自缢，非殴死，当发棺以验。恩荣曰： 民原抵罪死，不原暴父骸。 叩头流血。知县谘於众，皆曰： 恩荣言是。 具状上按察使，按察使议曰： 律不言复仇，然擅杀行凶人，罪止杖六十，即时杀死者不论，是未尝不许人复仇也。恩荣父死时未成童，其后屡复仇不遂，非即时，犹即时矣。况其视死无畏，刚烈有足嘉者，当特予开释，复其诸生。 有司将请旌，其舅为辞罢。
杨献恒，山东益都人。父加官，与济南杨开泰有隙，詈其门，开泰讼焉。加官率献恒走求援，开泰遣其徒绐使出小径，要而殴之，加官死焉。献恒死复苏，开泰以他事诬之，下济南狱。山东初设总督，献恒讼焉，下青州府勘问，直献恒，开泰以贿免。献恒走京师叩阍，下山东巡抚会鞫，罚开泰纳埋葬银四十两，迫献恒具领。献恒藏银典肆，再走京师叩阍，下山东巡抚，以狱已定罪，献恒妄诉，笞四十。开泰计必欲杀献恒，遣其子承恩至青州谋诸吏。献恒潜知之，持铁骨朵挟刃至所居。承恩方与吏耳语，伺其出，以铁骨朵击之，仆，急拔刀断其喉，又抉其睛啖之，诣县自陈，出所藏银为证。县具狱，得末减，遣戍。
任骑马，直隶新城人。父为仇所戕，死以四月八日，方赛神，被二十八创。骑马时方幼，至七岁，问母，得父死状，恸愤，以爪刺胸，血出。悲至，辄如是，以为常。其仇姓马，因自名骑马。长，虑仇且疑，乃字伯超，诡自况马超也。母欲与议婚，力拒。母死，治葬，且营祭田。年十九，四月八日复赛神，骑马度仇必至，怀刃待於路。仇至，与漫语，指其笠问值，骑马左手脱笠授仇，蔽其目，右手出刃急刺，洞仇胸，亦二十八创乃止。仇妻子至，怖甚，骑马曰： 吾杀父仇，於汝母子何与？ 乃诣县自首。知县欲生之，曰： 彼杀汝，汝夺刃杀之耶？ 骑马对曰： 民痛父十馀年，乃今得报之，若幸脱死，谓彼非吾仇，民不原也。 因袒，出爪痕殷然，见者皆流涕。狱具，得缓决。
在狱十馀年，知县尝使出祭墓，辞，怪而问之，曰： 仇亦有子，假使效我而斫我。我死，分也，奈何以累公？ 新城人皆贤之，请于县，筑室狱傍，为娶妻生子。久之，赦出。知县后至者欲见之，辄辞。闻其习形家言，以相宅召，又谢不往，曰： 官宅不同於民，若言不利，且兴役，是以吾言扰民也。 既卒，总督曾国藩旌其庐曰 孝义刚烈 。
李巨勋，甘肃礼县人。回乱，土豪罗五杀其父，巨勋欲赴死，母以弟幼沮之，命之娶，不可，乃讼五，五系狱，始娶生子。五以贿出狱，巨勋与弟恒挟刃伺五。光绪初，竟击杀五，巨勋自首系狱，瘐死。母不食，亦卒。妻张，抚孤子成立。
任四，甘肃渭源人，农也。徙家狄道，父死於虎，四乃习鸟枪，誓杀百虎报父仇。遇虎，枪一发立殕。邻县有虎，辄迎四往捕，必得。四已老，计所杀虎九十有九，复入山伺虎，虎骤至，枪不及发，几为所噬。俄云起昼晦，虎自去，四归祭父，戒子孙毋更仇虎，遂以无疾卒。卒时，犹寝虎皮也。
王国林，湖南长沙人。有膂力。虎咥其父，国林奋击，折虎左牙。虎怒，爪其腹，腹破，肠出尺许，而父卒死。国林死复甦，家人纳其肠，为缝腹，得愈。乃制火器猎虎，最后获一虎，左牙折，知为咥父者，烹之，告父墓。
蓝忠，福建漳浦人。家万山中，父元章，与叔裕比屋居。有虎夜出，中伏弩，跳踉入所居村。裕梦中闻虎至，呼，虎扑门不得入，登屋毁杗桷直下，齧杀裕。元章闻裕为虎杀，复呼，虎循声至，破屋扑元章，仆。忠持长刀直前，刺虎中喉，刃入腹三尺许。虎舍元章扑忠，忠拔刀柄脱，妻卓搤虎颈，连呼曰： 斧！ 忠自门后取斧力斫之。天明：力且尽，视虎已殪。元章尚卧地，忠与妻扶就寝，越日，创甚竟死。
