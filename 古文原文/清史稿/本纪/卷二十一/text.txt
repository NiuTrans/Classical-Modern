<strong>穆宗本纪一</strong>
穆宗继天开运受中居正保大定功圣智诚孝信敏恭宽毅皇帝，讳载淳，文宗长子，母孝钦显皇后那拉氏，咸丰六年三月二十三日，生於储秀宫。
十一年，就学，编修李鸿藻授读。七月，文宗不豫，壬寅，疾大渐，召御前大臣载垣、端华、景寿、肃顺，军机大臣穆荫、匡源、杜翰、焦佑瀛宣谕立为皇太子。命载垣、端华、景寿、肃顺、穆荫、匡源、杜翰、焦佑瀛赞襄政务。
癸卯，文宗崩，召陈孚恩、文煜赴行在。甲辰，尊皇后及圣母并为皇太后。谕军机处於各摺片后署赞襄政务王大臣。乙巳，免惇亲王、恭亲王、醇郡王、锺郡王、孚郡王寻常召对及宴赉叩拜。停各省贡献方物。
丙午，展顺天文乡试於九月举行，恩科武会试於十月，顺天武乡试於十一月。授骆秉章四川总督，督办军务。召云贵总督刘源灏来京，以福济代之。以崇实为成都将军，旋命协办四川军务。湖北官军复武昌、咸宁、通城等县及江西义宁州。戊申，以景纹为驻藏办事大臣。己酉，允恭亲王赴行在叩谒梓宫。庚戌，薛焕请招商试运淮盐济饷。议行。辛亥，粤匪陷吉安。广西官军复宾州。癸丑，加上宣宗帝后尊谥。甲寅，粤匪陷靖安、武宁、义宁各州县。乙卯，定年号祺祥。
八月丁巳朔，日月合璧，五星联珠。粤匪陷严州，旋复之。戊午，官军复新昌、奉新、瑞州、上高。己未，命景廉赴叶尔羌查办英蕴敛钱擅杀事。允曾国藩请，以上海现舶轮船驶往皖江，归其军练习。辛酉，湖北官军复德安。壬戌，江西官军复武宁、靖安。癸亥，颁大行皇帝遗诏。胜保军复濮州。丁卯，捻匪渡运河，谕胜保与僧格林沁等截剿，毋任北窜。戊辰，胡林翼以疾乞假，命李续宜暂署湖北巡抚。庚午，御史董元醇请皇太后权理朝政，简亲王一二人辅弼。载垣等拟旨驳饬。甲戌，曾国荃军复安庆。戊寅，广西官军复浔州。庚辰，四川番贼陷松潘。辛巳，论复安庆功，加官文、曾国藩太子少保，胡林翼太子太保，并予骑都尉世职，赏李续宜黄马褂，杨载福、多隆阿云骑尉世职。癸未，上大行皇帝尊谥曰协天翊运执中垂谟懋德振武圣孝渊恭谦仁宽敏显皇帝，庙号文宗。苗沛霖陷正阳、霍丘，围寿州。
九月丙戌朔，上母后皇太后徽号曰慈安，圣母皇太后徽号曰慈禧。辛卯，杨载福军复池州。壬辰，捻匪窜汜水、巩县，官军击退之。召张亮基来京。金州地震。甲午，川军剿平会理回匪。丁酉，允乐斌等奏，撒拉回匪降，撤回官军。庚子，川军复名山。壬寅，多隆阿、曾国荃等复桐城、宿松、蕲州、黄梅、广济。彭玉麟、成大吉等复黄州。湖北巡抚胡林翼卒，调李续宜为湖北巡抚，仍驻鄂、皖交界，督办军务。擢彭玉麟为安徽巡抚。癸卯，浙江官军复於潜、昌化。粤匪窜严州，张玉良等军溃。甲辰，英、法撤广州驻兵，英撤驻天津马队。乙巳，僧格林沁剿平青州等处窜捻，赏还御前大臣并黄缰。戊申，上奉大行皇帝梓宫返京师，免承德及宛平各府县田赋。己酉，苗沛霖反，命袁甲三会贾臻诸军讨之。甲寅，上奉母后皇太后、圣母皇太后还宫。乙卯，以擅改谕旨，力阻垂帘，解载垣、端华、肃顺任，罢景寿、穆荫、匡源、杜翰、焦佑瀛军机。命恭亲王会同大学士、六部、九卿、翰、詹、科道按律覈奏。贾桢、周祖培、沈兆霖、赵光疏请政权操之自上，并议皇太后召见臣工礼节及办事章程。胜保疏请皇太后亲理大政，并简亲王辅政。命王大臣、大学士等定议以闻。召醇郡王奕譞来京。是日夺载垣、端华、肃顺爵职，逮问议罪。命睿亲王仁寿、醇郡王奕譞逮肃顺解京。诏文武各衙门自十月十六日以后轮班值日。鲍超军复铅山。是月，免西宁碾伯被扰额赋。
冬十月丙辰朔，命恭亲王奕为议政王，在军机处行走，大学士桂良、户部尚书沈兆霖、侍郎宝鋆、文祥并为军机大臣，鸿胪寺少卿曹毓瑛在军机大臣上学习行走。召盛京户部侍郎倭仁来京。丁巳，谕求言，申严门禁。戊午，大行皇帝梓宫至京，奉安於乾清宫。庚申，诏改祺祥为同治。辛酉，恭亲王等拟请载垣、端华、肃顺照大逆律凌迟。诏赐载垣、端华自尽，肃顺处斩，褫景寿、穆荫、匡源、杜翰、焦佑瀛职，穆荫遣戍军台。壬戌，褫陈孚恩、黄宗汉、刘昆、成琦、德克津太、富绩职。谕不究既往，诸臣毋再请察办党援。申诫王公、内外文武大臣招权纳贿。甲子，上御太和殿即皇帝位，受朝。颁诏天下，以明年为同治元年，加恩中外，罪非常赦所不原者，咸赦除之。免惇亲王、恭亲王、醇郡王、锺郡王、孚郡王谕旨及奏疏称名。乙丑，懿旨以物力维艰，诫内务府，宫闱器用，力行节俭。赏还僧格林沁博多勒噶台亲王。命刑部覈结五宇钞票案。通谕中外清理庶狱。丙寅，苗沛霖陷寿州。东南方有声如雷。谕热河未竟工程即时停止。丁卯，申诫各路统将粉饰迁延，纵寇殃民。补行咸丰十年恩科武会试。己巳，命总兵冯子材督办镇江军务。庚午，谕议政王等赞理庶务，毋避小嫌。壬申，谕统兵大臣实核功罪，信赏必罚。癸酉，粤匪陷严州、馀杭。命曾国藩统辖苏、皖、赣、浙军务，节制巡抚、提督以下各官；瑞昌帮办浙江军务，太常寺少卿左宗棠赴浙江剿贼，调遣提、镇以下官。丙子，申谕郊配仍以三祖五宗为定，皇考祔庙称宗。起用予告大学士祁俊藻、翁心存、前太常寺卿李棠阶。籍陈孚恩家，下狱治罪。官军复无为及随州。丁丑，申诫廷臣遇事因循。谕官文、曾国藩等妥筹剿抚苗练。粤匪陷萧山、绍兴及江山、常山，趣左宗棠军速援。己卯，释贝子德勒克色楞於狱。辛巳，廷臣议上垂帘章程，懿旨依议。诏开恩科。初，乌拉停捕珠八年。至是，谕仍停办。壬午，陈孚恩戍新疆。命侍郎宝鋆、董恂在总理各国事务衙门办事。甲申，法兵去天津。
十一月乙酉朔，上奉慈安皇太后、慈禧皇太后御养心殿垂帘听政。丙戌，谕各省习教交涉，分别良莠，持平办理。丁亥，谕定户部五宇钞票侵款者罪。复熙麟等官。庚寅，命各军保荐将才。壬辰，山东教匪作乱，成禄等剿平之，匪首延秀轮伏诛。甲午，先是张亮基言云南副将何有保戕邓尔恒，疑徐之铭主使。至是，之铭饰奏军功，为有保请奖，谕福济察办，撤任严参。乙未，石达开窜绥宁。庚子，谕中外举人才，以曾国藩、胡林翼、骆秉章为法。辛丑，粤匪陷绍兴、诸暨，褫王履谦职逮问。壬寅，福济以畏葸取巧褫职。赏潘铎二品顶戴，署云贵总督。僧格林沁剿寿张等处会匪，大捷。癸卯，命彭玉麟帮办袁甲三军务。官军复来安。乙巳，给事中高延祜劾徐之铭贪淫荒谬，及滇省练党纵恣。谕潘铎查办。丁未，诏各省察举循良，并访学行该备之士。庚戌，以吴棠为江宁布政使，兼署漕运总督，督办江北粮台。癸丑，粤匪陷处州。
十二月甲寅朔，谕曾国藩通筹进剿机宜。乙卯，谕谭廷襄赴东昌筹河防。濮、范教匪平。丁巳，胜保奏收抚匪首刘占考、宋景诗。戊午，国瑞军复范县。粤匪陷宁波、镇海暨绍兴各属。己未，谕整顿盐务。辛酉，命左宗棠迅速援杭，张运兰归调遣，得专奏军事。壬戌，命江宁副都统魁玉帮办镇江军务。以毛鸿宾言，谕督抚及统兵大臣因地选将，毋专恃楚勇。袁甲三军复定远。允廓尔喀例贡改丁卯年呈进。乙丑，福建会匪陷福鼎，寻复之。河南捻匪窜枣阳。丁卯，曾国藩辞节制四省军务，不允。己巳，上孝德皇后尊谥曰孝德温惠诚顺慈庄恭天赞圣显皇后。兵部侍郎庆英有罪褫职，戍新疆。以青海札萨克贝勒纲僧却多布为左翼盟长。辛未，褫毓科职，擢沈葆桢为江西巡抚。命恭亲王、醇亲王督瑞麟、文祥等管理神机营。曾国藩奏派道员李鸿章统水陆军赴镇江规复苏、常，允之。定登莱青道驻烟台，监督东海关税务。壬申，降端华、载垣世爵为不入八分辅国公。甲戌，免安徽、江苏、浙江被贼来年额赋。乙亥，允江忠义终制，田兴恕兼署贵州巡抚，旋以韩超署任。命张亮基督办云南军务，徐之铭免云南巡抚，以亮基署之。丁丑，多隆阿军进攻庐州。石达开窜沅江、黔阳，偪川境，谕骆秉章、田兴恕合击之。两淮粤匪陷杭州，瑞昌、王有龄死之。褫闽浙总督庆端职，留任。以左宗棠为浙江巡抚。彭玉麟辞巡抚，请专办贼，许之，以为水师提督。调李续宜为安徽巡抚，严树森为湖北巡抚。以郑元善为河南巡抚。戊寅，祁俊藻以大学士衔为礼部尚书。改彭玉麟以兵部侍郎候补。庚辰，捻匪围颍州。胜保论劾严树森，谕令 反躬自责，保全名节，副皇考委任之意 。以薛焕言，谕总理各国事务衙门与英、法筹商借兵剿贼。壬午，追封皇弟二阿哥为悯郡王。趣左宗棠进取浙江。命胜保率部赴颍州。癸未，僧格林沁击窜匪於曹州河南岸，殄之。
同治元年壬戌春正月甲申朔，慈安皇太后、慈禧皇太后御慈宁宫，上率王大臣行礼。御乾清宫受贺。自是每岁皆如之。命麟魁、曾国藩协办大学士。乙酉，诏酌撤亩捐、釐捐，拊循从征将士家室，抚慰伤亡兵勇子孙。以江西肃清，赏鲍超黄马褂。李世忠复六合，赏亦如之。丙戌，谕曾国藩、左宗棠保衢州进解徽州围。命曾国藩选将保上海。调蒋益澧部赴左宗棠军。庚寅，胜保移军颍州，命副都统遮克敦布、道员王榕吉接办防务。辛卯，川军复丹棱，匪首蓝潮鼎伏诛。官军复平越。壬辰，李世忠军复天长。癸巳，粤匪李秀成陷奉贤、南汇、川沙。命都兴阿以艇师阨吴淞口。丙申，乐斌以纵匪殃民，解任讯办。命麟魁署陕甘总督，与沈兆霖剿抚撒回。粤匪窜偪上海。薛焕言英、法各员协同防剿。上嘉之。丁酉，初，绵性请改徵回赋，景廉赴阿克苏勘办之。及是，景廉覆劾，绵性坐褫职，寻戍吉林。回子郡王爱玛特解回库车管束。申诫回疆各大臣勿再摊徵。命英蕴察禁私典阿克苏各城回地。戊戌，粤匪犯镇江，冯子材军击退之。捻匪窜沭阳。谕僧格林沁南北兼顾。官军复莘县。己亥，麟魁卒。李世忠军克江浦、浦口。撤庆端任，命耆龄赴闽接办援浙军务。庚子，擢鲍超为浙江提督，冯子材为广西提督。癸卯，命乔松年督办沿江团练。丙午，前安徽巡抚翁同书以失寿州、定远，褫职逮问，寻论斩。丁未，加铸阿克苏钱。戊申，文煜等上北塘防守事务，允行。英、法留兵驻大沽炮台。云南官军复丽江，回匪窜昆明。庚戌，粤匪窜松江，官军合外兵迎剿，大败之。洋将美人华尔原隶中国籍，赏四品顶戴、花翎。壬子，命张亮基募军赴滇。癸丑，谕遮克敦布等会剿河套捻匪。
二月甲寅朔，官军复来凤。乙卯，懿旨皇帝在弘德殿入学读书，祁俊藻、翁心存授读。丙辰，擢曾国荃江苏布政使，并令办理军务，毋庸回避。丁巳，粤匪陷黄岩。官军解镇江、徽州围。辛酉，西宁办事大臣多慧、提督成瑞以饰言撒匪投诚，并褫职议罪，寻论斩。乐斌以庇护褫职，戍新疆。壬戌，命都兴阿遣兵驻天长、六合，李世忠移军江浦、浦口，和衷共济。粤匪陷安义，旋复之。癸亥，捻匪围杞县。甲子，以倭仁所进古帝王事迹及古今臣工奏议，陈弘德殿讲肄。乙丑，僧格林沁军击捻匪大捷，贼由杞县窜通许，追剿之。戊辰，石达开窜酆都。允田兴恕请解钦差大臣，率部赴川，归骆秉章节制。命韩超筹贵州防剿事。己巳，薛焕言会英、法军剿高桥贼垒，克之。美人白齐文原入华籍，赏四品顶戴、花翎。壬申，金陵粤匪渡江扰江浦等处。谕曾国藩、都兴阿抽调师船截击之。癸酉，多隆阿军进攻庐州。丙子，以上海洙泾陷，褫提督曾秉忠职。上海官军会英、法军剿除萧塘贼垒。命崇厚、成明督办天津海防。丁丑，复郑亲王、怡亲王世爵。谕李续宜安集皖北流亡。是月，免汀州等处被扰额赋。
三月癸未朔，捻匪窜太和。甲申，允英、法派师船往长江协同防剿。丙戌，粤匪窜上海，薛焕军击败之。戊子，贼陷青田。允郑元善请，以丁忧布政使张曜专办剿匪。庚寅，自正月以来不雨，诏修省，求直言。左宗棠复遂安。宋景诗降众叛於兰仪。壬辰，粤匪犯庐、和及江浦。甲午，胜保军进援颍州，大捷。丙申，郑元善言招回宋景诗，令带罪图效，允之。戊戌，命李续宜、郑元善帮办胜保军务。辛丑，前府尹庄琦龄应召，陈崇正学，疏通正途，限制津贴、抽釐，筹军实等十二策。议行，惟停养廉、查陋规，以妨政体不许。诏各省举孝廉方正，务求真儒。癸卯，命沈兆霖督军赴西宁剿撒匪。乙巳，万寿节，停受贺。丙午，趣曾国藩分军援湖州。丁未，汇纂帝王政治及前史垂帘事迹书成，名治平宝鉴。己酉，命副都御史晏端书赴广东督办釐金，吴棠督办江北团练。命薛焕以头品顶戴充通商大臣。以李鸿章署江苏巡抚。京口副都统海全剿贼失利，死之。壬子，免回疆新旧应进贡物。是月，上躬诣大高殿祈雨者三。
四月甲寅，谕统兵大臣慎重饷糈，汰除浮费。景其濬上历代君鉴，上嘉纳之。乙卯，允骆秉章奏留田兴恕仍办贵州军务。丁巳，粤匪陷宜阳，寻复之。戊午，雨。鲍超军复青阳。曾国荃军复巢县、含山、和州。己未，普承尧戍军台。曾国藩等言苏绅请借英、法兵规复苏、常，断不可行。上韪其议。令李鸿章裁制华尔常胜军。粤匪李世贤窜江西，沈葆桢赴广信督办防剿。比利时请换约，谕薛焕妥酌筹办。庚申，上孝静成皇后尊谥曰孝静康慈懿昭端惠弼天抚圣成皇后。壬戌，命薛焕为全权大臣，办理比国通商事务。癸亥，贼陷汉中，乙丑，川军复青神，左宗棠解衢州、江山围。丙寅，捻首张洛行北窜，谕僧格林沁等筹防。以闽军失利，庆端讳报，切责之。戊辰，曾贞幹复繁昌，鲍超复石埭、太平、泾县。上海军会英、法军平南翔贼垒，复嘉定，庚午，都兴阿击败扬州窜匪。官军复颍上。粤匪陷孝义、镇安。豫军复永宁。辛未，以叶尔羌阿奇木伯克郡王阿克拉伊都违例摊捐，擅杀回众，夺郡王，治英蕴罪，壬申，西安副都统乌兰都剿贼失利，谕官文、郑元善分兵赴陕。丙子，台湾会匪陷彰化。粤匪窜偪西安，趣官文、郑元善饬兵会剿。丁丑，上慈安皇太后、慈禧皇太后徽号，颁诏覃恩有差。戊寅，多隆阿军克庐州，匪首陈玉成遁至寿州境，苗沛霖诱擒之。命免沛霖罪。己卯，张运兰军复旌德。曾贞幹军复南陵。撒回围攻巴燕戎格，沈兆霖援剿之。上海官军复青浦。庚辰，何桂清逮至京，命大学士会刑部审拟。是月，免安州等州县被水逋赋。
五月壬午朔，官军复宁波、镇海。癸未，郑元善移军汝宁。粤匪陷陕西山阳。命多隆阿督办陕西军务。甲申，雨。命吴振棫趣山西协办防剿。乙酉，命明谊速赴塔城与俄会勘地界，徐宗幹剿台湾匪。丙戌，赐徐郙等一百九十三人进士及第出身有差。丁亥，以诸暨农民包立身练勇杀贼，谕左宗棠酌用之。李世忠军截剿江南援贼，大捷。己丑，广西官军复太平，刘长佑赴浔州督剿。粤匪陷渭南。壬辰，戍王履谦新疆。粤匪围温州、瑞安，谕庆端等进援，并令左宗棠兼顾。粤匪犯潼关，谕沈兆霖檄马德昭援陕。乙未，彭玉麟、曾国荃各军复太平暨芜湖城、金柱关、东梁山各隘，赏李成谋黄马褂。官军会英、法军克南桥、柘林、奉贤各城。南桥攻克时，法提督卜罗德阵没，上嘉悼之，赐祭，赏其家属珍物。丙申，粤匪窜陕州。以铜仁、石阡苗、教各匪猖獗，谕毛鸿宾、韩超会剿。戊戌，命侍郎恒祺会崇厚办理葡国通商事务。时英国拟调印度兵助剿，谕曾国藩等迅克金陵、苏、常，以杜觊觎。己亥，粤匪陷兴义，官军复霍丘。庚子，前太常寺少卿李棠阶疏请於师傅匡弼之馀，预杜左右近习之渐，并讲御批通鉴辑览及大学衍义，优诏答之。辛丑，官军复台州府仙居、黄岩等六县。贼目吴建瀛等以南汇降。官军复川沙。贼陷嘉定。免直隶积欠旗租。壬寅，官军进攻雨花台。甲辰，允曾国藩议，仍以安庆为省治，设长江水师提督，驻芜湖。命恒祺为办理葡国通商全权大臣。总理各国事务衙门言法使照会，田兴恕虐害教民，命骆秉章、劳崇光查办。乙巳，陈玉成解京师，诏於中途磔之。汝州练目李瞻谋叛，官军剿灭之。丙午，李世忠军渡江克龙潭等处贼垒，进攻九洑洲，谕曾国藩节制。谕明谊按条约地图与俄剖析界务，锡霖襄办北路分界事宜。丁未，官军复陕西山阳。戊申，踞山阳贼窜郧西。戍英蕴盛京。川匪陷太平厅，窜扰陕西定远。张芾抚叛回于临潼县，被执，死之。辛亥，彭玉麟、曾国荃等军克秣陵关诸隘，进偪金陵。粤匪陷湖州，在籍福建粮道赵景贤死之。
六月壬子朔，耆龄以援浙逗留，褫职，仍留任。乙卯，谕李续宜调度淮北剿捻事，并约束苗沛霖。丙辰，僧格林沁等军克金楼贼垒。戊午，命六部、九卿再议何桂清罪。庚申，川匪陷西乡。官军复定远。李鸿章督程学启等军剿粤匪，大败之。西安、同州汉、回械斗，烧杀渭北村镇。谕分别剿抚，但辨曲直，不论汉、回。壬戌，川军复太平。癸亥，粤匪陷郧西。甲子，何桂清谕斩。乙丑，直隶蝗。丙寅，粤匪由伊、洛南窜，命胜保督剿之。陕回扑西安及同州，趣雷正绾入关。戊辰，申诫统兵大臣欺饰滥保，督抚严禁州县藉灾请缓，仍复私徵。庚午，贼匪陷天柱。癸酉，大学士桂良卒，赠太傅。颁廓尔喀王奖励敕书。甲戌，诏难民陷贼来归者，概予免罪。申严失守城池律。定比利时通商条约。常清等言俄人称哈萨克汗阿勒坦沙拉已属俄。谕查实酌办，令各台吉别举袭汗爵者。乙亥，严谕文煜等缉直隶马贼。谕谭廷襄赴兖、沂督剿各匪及窜捻。丙子，官军复青田。丁丑，允僧格林沁请，收抚苗沛霖。己卯，石达开窜綦江，官军大败之，遂窜珙、高等县。庚辰，趣多隆阿援西安剿回匪，毋为抚议所误，仍解散被胁良回。是月，免直隶、河南逋欠及杂粮。
秋七月壬午朔。甲申，安集延匪倭里罕入喀什噶尔卡滋扰，官军剿败之。浩罕乱，伯克迈里被杀。丁亥，命景纹调达木蒙古兵及夥尔等族番兵赴藏。己丑，以陕回惨杀汉民，促多隆阿等入关。寻谕责其迁延，令胜保分军援陕。袁甲三以病免，命李续宜为钦差大臣，督办军务。庚寅，李鸿章军克金山卫。辛卯，甘肃撒回降。安集延贼遁出卡。俄人称哈萨克、布鲁特为其国地，命常清察覈，总理各国事务衙门剖理，明绪会明谊勘西界事宜。壬辰，命倭仁协办大学士。甲午，川匪陷洋县。戊戌，川军复长宁。命爱仁、王茂荫密察陕西吏治。擢知州秦聚奎大顺广道，会遮克敦布办直、东防务。己亥，以纵兵劫掠，褫总兵田在田职。庚子，沈兆霖督剿撒回，还至平番，山水暴发，卒。粤匪窜南阳，命胜保入陕督办军务，节制各军。命熙麟为陕甘总督。允冯子材请，简汰镇江军。癸卯，毛鸿宾剿黔匪连捷，谕韩超规复失地，刘长佑解散瑶人，毛鸿宾会剿黔、桂各匪。甲辰，闽军复宣平、松阳、瑞安。以庆端为福州将军，耆龄为闽浙总督。乙巳，李续宜母丧，诏夺情署安徽巡抚。丙午，彗星见西北方。中、葡商约成。命僧格林沁统豫、鲁军务，节制督抚以下，与李续宜商办安徽剿匪事宜。总理各国事务衙门请设同文馆，习外国语言文字，允之。丁未，鲍超军复宁国。官军复景宁、云和。鄂军复郧西。谕刑部清理庶狱。初，广东恩平、阳春、新兴等县土、客互斗，九年未解。至是，谕劳崇光谕止之，豫筹善后。戊申，以星变诏求直言。庚戌，林福祥、米兴朝以失守逃避处斩。谕都兴阿实覈沿江釐税。云南回匪陷永昌、龙陵、腾越。是月，免江西义宁等州县逋赋芦课。
八月辛亥朔，以台州民团克复郡县，诏蠲同治元、二年钱粮。壬子，李鸿章军克青浦。申谕督抚痛除捐输、抽釐、逼勒诸弊。癸丑，准京官俸减成搭放现金。甲寅，回匪围咸阳等城，谕胜保入潼关督剿。乙卯，褫哷徵呼图克图名号及黄缰。以藏事敉平，停调番兵及川饷。诏顺直捕蝗。己未，徐之铭请阻张亮基带兵入滇。谕责其为回人挟制，不允。辛酉，谕严防陕匪句结甘回。壬戌，谕胜保分兵赴山西，英桂筹晋省防务。癸亥，谕胜保剿渭北，多隆阿剿渭南回匪，兼顾镇平。甲子，资遣林自清练众回滇。乙丑，陕回围朝邑。特普钦等言呼兰垦民日众，请设理事同知等职，议行。命傅振邦襄办谭廷襄军务。丙寅，谕各省清查流品。丁卯，李续宜给假治丧，以唐训方暂代。命福济会景纹办理藏事。命僧格林沁节制淮北军，剿抚苗、捻。辛未，陕回西窜同州，朝邑路通。逆酋洪容海诣鲍超军降，率所部克广德。壬申，北新泾围解，沪防肃清。癸酉，甘回窜凤翔。粤、捻合犯淅川，陷竹谿、竹山。甲戌，允王大臣请，停送奉移山陵，命议近支亲王恭代典礼。镇江设关徵洋税。丙子，谕胜保檄马德昭军驻长武一带，防回匪窜甘。擢雷正绾陕西提督。丁丑，台湾军解嘉义围。官军复处州及缙云。命总兵黄开榜接统田在田军。戊寅，允直隶增募马勇缉马贼。官军复青谿。命耆龄专办援浙军务。己卯，山东军剿捻匪大捷。胜保奏败回匪於斜口，西安解围，匪窜渭北。谕以自便责之。命雷正绾襄办胜保军务。复浙江馀姚，广西阳朔。以粤匪窜阌乡，促郑元善军赴河、洛。
闰八月辛巳朔，庆端军复缙云。甲申，多隆阿军克荆紫关。乙酉，鄂军复竹山、竹谿。黔军复天柱、邛水。粤匪窜老河口。回匪围泾阳，饬雷正绾军进剿。西安解严。丁亥，法库门回民互斗，玉明等解散之。趣文煜、谭廷襄捕直、东界马贼。戊子，回匪复攻西安。滇匪由川窜塼坪。粤匪由阌乡窜永宁。允河南收长芦盐釐济饷。己丑，洪容海降众复叛，踞广德。辛卯，多隆阿军剿捻匪大捷，解商南围。调驻南苑吉、黑马队赴山西。壬辰，谕韩超与提督江忠义商办贵州军务，堵截林自清拥众入黔。命李棠阶为军机大臣。以德勒克多尔济等增兵巡河防。甲午，谕各省裁革州县浮费。命京控案件专责按察使讯鞫。乙未，诏荐举人才。命薛焕、李鸿章办理普国换约事宜。饬各省迅解京饷。丙申，命倭仁为大学士。谕多隆阿扼守武关。戊戌，多隆阿剿亳、颍西窜捻匪大捷，赏黄马褂。粤匪复陷慈谿，官军合英、法军复之，华尔没於阵。庚子，谕劳崇光等筹济京仓米穀，江苏等省新漕徵收本色解京。张亮基劾徐之铭、岑毓英跋扈。允法将勒伯勒东留防宁波。谕潘铎安抚云南汉、回。辛丑，允袁甲三回籍，命唐训方赴临淮接办军务，马新贻暂统甲三军。曾国藩请简大臣会办军务，上不许，仍慰勉之，并传旨存问疾疫将士。谕景纶等严缉吉林教匪。壬寅，命富明阿驰赴扬州襄办都兴阿军务。癸卯，胜保请抚三原等处回匪，不许。甲辰，以刘长佑为两广总督。允田兴恕暂留贵州剿匪。乙巳，石达开窜綦江等处，官军剿击败之。回匪窜邠州、宝鸡等处。丙午，河南捻匪李如英降。戊申，石达开窜仁怀。己酉，命官文为文华殿大学士，倭仁为文渊阁大学士。
九月辛亥，孝静成皇后升祔太庙，颁诏覃恩有差。豫捻窜内乡、新野。壬子，御史刘庆请以招流亡、垦地亩课州县治绩，从之。甲寅，允沈葆桢请，挑练额兵，酌筹津贴。乙卯，以文宗奉移山陵，蠲经过州县额赋。谕文煜选良有司筹办畿辅水利。丙辰，直隶妖人王守青等编造逆书，事发伏诛。丁巳，谕郑元善、毛昶熙夹剿西南两路捻匪。曾国藩言驭苗沛霖，宜赦其罪而不资其力，韪之。戊午，广东土匪黄金笼、李植槐等倡乱，官军讨平之。趣多隆阿督所部入陕，其窜随、枣之匪，令穆图善军剿之。己未，胜保请调苗沛霖入陕助剿，不许。川匪窜宁陕，官军败之於子午谷。庚申，石达开窜桐梓。癸亥，以闽、粤、鲁省玩视军饷，予疆臣严议，并严定欠解京饷处分。甲子，粤酋李秀成大举援金陵。陈得才陷应城、孝感，官军复之。安徽军克湖沟贼巢。丙寅，僧格林沁军克亳州捻巢。陕回围凤翔。庚午，冯子材克汤冈贼巢。灵州回乱。趣李续宜赴军。壬申，回众扑同、朝，谕胜保亲往督剿，雷正绾督剿咸阳以北。癸酉，浙军复寿昌。甲戌，以勒索回商，褫库伦大臣色克通额职，戍新疆。革库伦茶票陋规。李鸿章军合英、法军复嘉定。允荷兰立约通商。乙亥，鄂军复京山。粤匪窜黄陂、黄安。谕曾国藩等选武弁在上海、宁波习外国兵法，令闽、粤等省仿行。丙子，豫军克龙井贼巢。召苏廷魁、曾望颜、刘熙载、黄彭年、朱琦等来京，仍命各省举行团练。丁丑，诏畿辅行坚壁清野法。谕曾国藩等豫选将弁演习外国船炮。己卯，享太庙。
冬十月庚辰朔，川军克龙场，匪首李永和等伏诛，赏提督胡中和黄马褂。辛巳，粤匪大股围南翔等处沪军。胜保赴潼关剿匪。癸未，湖南援军会复修仁。命劳崇光赴黔察办田兴恕杀教民案。以张凯嵩接办广西军务。丙戌，文宗显皇帝、孝德显皇后升祔奉先殿，上亲诣行礼。戊子，命瑞常协办大学士。己丑，命曹毓瑛为军机大臣。庚寅，豫军剿捻胜之，解临颍围。趣胜保赴同、朝剿匪。胜保仍请调苗沛霖赴陕，谕严斥之。官军复奉化。徐之铭言招抚兴义回匪。谕称其为滇回所制。令潘铎截回委员，毋俾之铭预黔事。辛卯，延安回匪作乱。英桂办河曲、保德团防。命李鸿章选将统常胜军，实授江苏巡抚。甘回窜逼花马池。癸巳，黔军剿败石达开，遵义围解。石达开窜仁怀。乙未，谕奉天严缉盗匪。裁故洋将华尔所部兵勇。准俄兵船在上海助剿，毋入江。定嗣后外人领兵毋易服色例。德楞额军溃於山东，诏褫职查办。丙申，宁夏军剿回失利。陕回窜清水。戊戌，命僧格林沁剿山东幅匪。己亥，江南军击退金柱关贼。庚子，谭廷襄罢。命丁忧按察使阎敬铭署山东巡抚，办理军务。癸卯，命穆腾阿襄办胜保军务。乙巳，谕刑部： 今年例停句决，何桂清统兵失律，仅予斩候，已属法外之仁。兹已届期，若因停句再缓，久稽显戮，何以谢死事者暨亿万生灵，著即处决。自后如遇停句之年，情罪重大之犯，仍特奏闻取旨。 初，徐之铭委回人马联升署安义镇，回匪因踞普安城。至是，事闻。谕之铭撤回马联升，迅查酿变情形具奏。
十一月己酉朔，日有食之。以沈宏富署贵州提督，接办田兴恕军务。庚戌，擢长沙知府丁宝桢署山东按察使。壬子，郑元善以废弛，降道员。命张之万署河南巡抚。谕毛昶熙裁所部兵勇。台湾会匪陷斗六门。甲寅，褫黄彬职，撤其帮办，命吴全美接统水师，归曾国藩、都兴阿节制。丙辰，翁心存卒，赠太保。曾国荃军剿金陵援贼大捷，赏国荃及萧孚泗黄马褂。戊午，官军合英、法军复上虞、嵊、新昌。己未，彭蕴章卒。庚申，金陵粤匪窜扰高资，冯子材军击退之。壬戌，胜保坐骄恣欺罔，褫职逮问。谕直隶举行保甲。谕瑞麟严缉热河匪徒。癸亥，秦聚奎剿匪冠县没於阵。九洑洲贼复陷和州、含山、巢县。乙丑，宣示胜保罪状，籍其赀，赏所部兵勇。授多隆阿钦差大臣，接统胜保所部各军。丙寅，川匪陷佛坪，官军复之。川匪复陷略阳。己巳，粤匪窜陷祁门。平罗回匪乱。辛未，阎敬铭请终制，不允。乙亥，山东降众叛，陷濮州。命张亮基以总督衔署贵州巡抚，兼署提督，撤署巡抚韩超、署提督田兴恕任，候查办。丙子，石达开陷筠连。川匪陷两当，旋复之。丁丑，法使以教士被戕，责田兴恕抵偿，不许。
十二月戊寅朔，谕江、浙等处被贼胁从，诚心归顺者，无论从贼久暂，均许投诚。谕曾国藩、唐训方分军驻正阳关、寿州。庚辰，白齐文有罪褫顶带，逮治之。辛巳，多隆阿破回匪于同州。壬午，命荆州副都统萨萨布赴直、鲁剿贼。癸未，江南军复绩溪、祁门。鲍超丁母忧，命改为署职，仍留营。官军复濮州。乙酉，左宗棠军复严州。丙戌，命雷正绾帮办多隆阿军务，将军穆腾阿会瑛棨办理省城防守事宜。丁亥，谕左宗棠等保举湘籍人才。广西匪陷西宁。戊子，回匪陷泾阳。宋景诗叛於山西。调阿拉善、鄂尔多斯蒙部兵助剿宁夏平罗回匪。申谕举孝廉方正。粤匪窜平利。河州回匪肆扰，恩麟剿之。允普鲁士换约。滇匪陷景东。改令席宝田军援江西。谕江忠义节制援桂各军。山东窜匪扰冀州、枣强，谕文煜等合剿。甲午，广东举人桂文灿进经学丛书，诏嘉勉。丙申，官军复新宁，复霍丘。石达开再陷高县，旋复之。丁酉，命侍郎崇厚帮办直隶防剿。召刘长佑来京，命晏端书、昆寿商办广东军务。戊戌，粤匪由郧阳窜兴安，谕多隆阿等会剿。庚子，贼目骆国忠等以常熟、昭文降。壬寅，谕穆腾阿、瑛棨办理西安防剿，多隆阿兼顾省防。甘匪窜陷陇州，知州邵辅死之。癸卯，召薛焕来京，以李鸿章暂署通商大臣。甲辰，贼匪窜永年、邯郸等处，以迁延贻误褫文煜、遮克敦布职，并遣戍。以刘长佑为直隶总督，晏端书署两广总督。谕提督宝山接办直、东交界事务。乙巳，祫祭太庙。丙午，粤匪复窜宁陕。丁未，粤匪围兴安，分窜汉中。是月，免四川荣昌等县、福建瓯宁等县被扰额赋，江南湖滩积欠地租。
是岁，朝鲜、琉球入贡。
二年癸亥春正月戊申朔，免朝贺。授张之万河南巡抚。辛亥，予绍兴伤亡洋将勒伯勒东优恤。甲寅，诏曾国藩、都兴阿等举堪胜水师总兵者。匪陷武邑，官军旋复之。广西军复莲塘。戊午，粤匪陷兴安府、镇两城。陕西回匪窜鄠县，从瑛棨请，留马德昭办省防。丙寅，鲍超等军复青阳。戊辰，命李桓赴陕，接办汉南军务。庚午，瞻对酋纠德尔格忒土司扰巴塘、里塘。辛未，畿南窜匪平。甲戌，以凤翔困守半年，诏责瑛棨贻误，趣雷正绾驰救解围。
二月丁丑朔，左宗棠军复金华、汤溪、龙游、兰谿。戊寅，以李鸿章言，谕两湖用漕折购米运京，免其税。庚辰，李秀成等渡江北犯，官军击败之。川军剿石达开，破之。贵州回匪陷安南、兴义。辛巳，吉林军败朝阳流匪於兴凯湖，谕毋令窜入俄界。多隆阿剿回匪大捷，克羌白镇等贼巢。壬午，陕西团勇复兴安。粤匪窜汉阴、紫阳。李世忠请褫职赎胜保罪，不许。粤匪窜陷褒城，旋复之。癸未，复永康、武义。乙酉，谭廷襄赴东昌剿匪。丁亥，左宗棠移军兰谿。东阳、义乌、浦江踞贼均遁。己丑，僧格林沁军克雉河集贼巢，捻首张洛行伏诛。得旨嘉奖，仍以亲王世袭罔替。免蒙、亳等属钱漕二年。庚寅，宁夏平罗回匪投诚。辛卯，以庆昀为宁夏将军。癸巳，畿南匪张锡珠窜大名，以崇厚失机切责之，趣刘长佑赴直隶。冯子材败贼於镇江。乙未，左宗棠军复绍兴、桐庐。丙申，满庆等剿办瞻对逆匪。黄国瑞军克郯城县长城匪巢。以追贼迟延，褫崇厚职，留任。东匪窜曲周、平乡。庚子，谕恩麟等，甘肃回匪毋轻议抚。壬寅，允平瑞请，垦乌鲁木齐等处閒荒马厂，升科济饷，以屯田之地，分给屯兵。癸卯，粤匪陷江浦。广东匪踞信宜，昆寿剿之。甲辰，浙东肃清，蠲新复各府州县钱漕二年。乙巳，趣阎敬铭赴东昌办理军务。回匪马化龙纠党围灵州，旋赴固原投诚。石达开由滇窜叙永。丙午，诏疆臣慎选牧令，薄赋轻徭，删除烦苛，与民更始。是月，免青神兵扰二年逋赋。
三月戊申，申禁河南豫徵钱粮。辛亥，命崇厚回三口通商大臣任。壬子，命刘长佑节制直隶诸军。谕沈葆桢办交涉当持平，毋令绅民生衅。癸丑，谕曾国藩统筹江北军务。乙卯，陕南粤匪陷紫阳，旋复之。云南迤西逆匪犯昆明，潘铎死之。以贾洪诏为云南巡抚。丙辰，李鸿章军克福山口。命英将戈登约束常胜军。丁巳，捻匪陷麻城，戊午，偪武昌省垣。饬楚、豫合军攻剿。己未，蠲浙江西安钱粮二年。庚申，丹国遣使拉斯那弗议立商约。洋将达耳第福阵亡，优恤。回匪围平凉。以甘肃剿贼迁延，褫署提督定安职，逮问。甲子，耆龄迁福州将军。以左宗棠为闽浙总督，节制两省军务。以曾国荃为浙江巡抚，仍统兵规金陵，宗棠兼署之。停福建本年例贡。乙丑，命王大臣覆覈胜保情罪。宁国粤匪窜东流、建德。予秦儒毛亨、明儒吕枬从祀文庙。丙寅，蒙城捻首贾文彬伏诛。陕南粤匪陷沔县。贵州总兵罗孝连军复定番、长寨、独山、荔波。丁卯，曾国藩以失守江浦等城镌级，褫李世忠帮办。实授吴棠漕运总督，仍节制江北军务。谕拊循江北难民。己巳，万寿节，停受贺。庚午，苗沛霖复叛。官文等截剿蕲州窜贼。癸酉，褫徐之铭职，逮问。予潘铎世职。以雨泽稀少，诏清理庶狱。甲戌，命福济、景纹查办西藏启衅事。乙亥，李鸿章军复太仓。隆德回匪乱。黄国瑞军平沂州棍匪。丙子，诏察恤陕、甘殉难被害良善回众，寻诏云南亦如之。是月，上连诣大高殿祈雨。
夏四月戊寅，御史吴台寿以疏奏袒胜保，褫职。苗沛霖陷怀远。山东匪刘得培踞淄川。己卯，官军剿畿南匪，张锡珠等窜高唐，寻伏诛。庚辰，粤、捻各匪窜扰庐江、桐、舒及黄州。谕曾国藩驻守安庆，勿撤金陵之围。壬午，多隆阿军克孝义匪巢。饬刘蓉统军援陕。免浙江被陷各地额粮。甲申，苗沛霖围寿州、六安，趣僧格林沁讨之。粤匪踞太平、石埭，左宗棠、沈葆桢会防。多隆阿军克仓头匪巢，陕东肃清。苗沛霖陷颍上，犯蒙城。命刘长佑督办直、鲁、豫交界剿匪事务。乙酉，刘典军复黟县。命侍郎薛焕在总理各国事务衙门办事。戊子，允英桂回驻太原。庚寅，刘长佑言匪首杨明岭等投诚。甘肃回匪陷盐茶，犯静宁，马德昭赴庆阳进剿。壬辰，赣军败贼祁门，逆酋胡鼎文伏诛。癸巳，李续宜请开署缺，允之。以唐训方为安徽巡抚。李鸿章遣程学启等军薄昆山。泾州军击回匪，胜之。甲午，礼部议定先贤、先儒祀典位次，颁行各省。乙未，开垦直隶新城一带稻田。阎敬铭赴淄川督剿。捻匪回窜河南，总兵余际昌等死之，命张曜接统其军。丁酉，以皖匪纷窜江、鄂，安庆可虞，诏曾国藩搘拄艰难，倍加谨慎。左宗棠军复黟县。以劳崇光为云贵总督。逮治田兴恕以谢法人。庚子，粤、捻各匪犯凤台、定远，官军击退之。辛丑，赐翁曾源等二百人进士及第出身有差。停四川亩捐。癸卯，程学启等军复昆山、新阳。官军败贼酋李秀成於石涧埠。乙巳，回匪复犯西安，击退之。是月，连祈雨。免太仓等州县额赋。
五月戊申，苗沛霖围蒙城。己酉，鲍超军复巢县。庚戌，赏郎中李云麟京卿，节制汉南防兵及川省援兵。壬子，粤、捻合犯天长，官军击败之。甲寅，命江忠义统军援江西。丁巳，邹县教匪平，获匪首刘双印。粤匪陷古州。戊午，俄兵入科布多境，执台吉。壬戌，雨。癸亥，粤匪扰富阳，官军击退之，总兵熊建益等阵没。官军援平凉失利，趣多隆阿分军速援。乙丑，宁夏抚回再叛。鲍超军复克巢、和、含山。召晏端书来京，以毛鸿宾为两广总督，惲世临为湖南巡抚。予明臣方孝孺从祀文庙。戊辰，谕购置轮船归曾国藩、李鸿章节制。己巳，曾国藩为弟国荃辞浙江巡抚，上褒勉，不允所辞。西宁回句结撒匪攻丹噶尔厅。惠远回匪乱，官军捕诛之。定丹国通商条约。壬申，彭玉麟等军复江浦、浦口及九洑洲。乙亥，广西军复浔州。
六月丙子朔，黔军复普安、安南。丁丑，命明谊赴塔城会明绪等办分界事。戊寅，诏曾国藩、左宗棠等议减江苏常、镇，浙江杭、嘉、湖属漕粮。庚辰，以复城池功，赏李朝斌等及宋国永等黄马褂。停陕西例贡。丁亥，川军剿贼於大渡河，获石达开，诛之。晋骆秉章太子太保衔，擢总兵唐友耕提督。辛卯，平罗回众复叛。瓦亭回匪围隆德，击退之。河决开州、考城、菏泽。甲午，苗沛霖陷寿州，知州毛维翼死之。乙未，陕军复宁羌。己亥，以俄人强占住牧，趣常清等定界，劝俄兵撤回，抚绥求内附之哈萨克、布鲁特。壬寅，官军复淄川，获刘得培等诛之。甲辰，宝庆土匪平。命四川布政使刘蓉督办汉南军务。是月，免福建顺昌等县属被扰额赋，江西义宁等州县属逋赋杂课。
秋七月乙巳，苗沛霖偪临淮，唐训方击之。丙午，李鸿章军复吴江、震泽。豫军克张冈匪巢。瑛棨有罪，褫职。命刘蓉为陕西巡抚，张集馨署之。甲寅，命李鸿章暂兼南洋通商大臣。戊午，黔军复古州。辛酉，袁甲三卒於军。壬戌，赐胜保自尽。甲子，官军克沙窝等处匪巢。允江北漕米仍徵折色。乙丑，命刘蓉并节制湖北援军。丁卯，官军击退狼山苗众，蒙城路通。命崇厚为全权大臣，办理荷兰通商条约。滇回陷平彝，岑毓英军复之。癸酉，命明谊等会同俄使办分界诸务。山东白莲池教匪平。文煜予释。捻匪逼开封。是月，免都匀等府厅州县属被扰新旧额赋，并凤凰等厅县滩地积欠租银。
八月丙子，程学启等军大破贼於太湖、枫泾等处，进偪苏州。丁丑，陕西曹克忠军克附省等处贼巢。戊寅，西宁、狄道、河州汉、回互斗。哈萨克句结俄兵扰伊犁。趣四川何胜必军援甘。庚辰，皖军克长淮卫。辛巳，以畏葸褫马德昭职。多隆阿军抵西安，渭南肃清。命陈国瑞帮办吴棠军务。丙戌，苏军克江阴。丁亥，戍瑛棨新疆。都兴阿遣军援临淮。己丑，以剿办台湾贼匪调度乖方，褫吴鸿源职，逮问。辛卯，李鸿章赴江阴督剿。谕陈国瑞援蒙城。调善庆部马队援临淮。熙麟遣军援平凉。乙未，允多隆阿请，以曹克忠补河州总兵，并令嗣后提镇缺勿擅请简。宋景诗窜开州。命张集馨会穆腾阿筹办西安防守。丁酉，黔军克桐梓贼巢。普安陷，旋复之。命刘蓉节制毛震寿、李云麟各军。调乌鲁木齐、阿克苏兵助伊犁军御俄。允哈萨克绰坦承袭汗爵。己亥，趣林文察渡台剿匪。庚子，回匪陷平凉。辛丑，阎敬铭移军东昌。定荷兰换约。刘长佑赴景州督剿。是月，免沁州等州厅县属逋赋。
九月乙巳朔，命马德昭赴庆阳营。沈葆桢乞病，慰留给假。戊申，允李鸿章调知县丁日昌来沪督制火器。石泉知县陆堃联团剿贼，诏嘉之。庚戌，浙军克富阳。辛亥，粤军克广海寨城。癸丑，谕僧格林沁以炮队赴蒙城助剿。甲寅，粤匪陷城固。捻首张总愚等由汝州南窜。乙卯，多隆阿军复高陵。丙辰，穆隆阿以覆奏失实褫职。调多隆阿为西安将军。以富明阿为荆州将军。辛酉，多隆阿军克苏家沟、渭城贼巢。甲子，粤匪陷会同、绥宁，旋复之。陕西兵团复沔县。乙丑，李秀成援无锡，程学启等击退之。己巳，僧格林沁剿宋景诗股匪悉平。景诗遁。以援陕川军败，褫提督萧庆高职，留营。以汉中失事，褫布政使毛震寿职。谕刘长佑、阎敬铭办直、鲁善后。庚午，御史马元瑞条陈薄赋税、慎讼狱、善拊循、勤晓谕四事，如所请行。是月，免直隶沧州等州县，山东海丰等场未完灶课。
冬十月乙亥，阎敬铭请终制，不许。官军获直、东股匪朱登峰等，悉诛之。丙子，捻首张总愚由鲁山、南召南窜。己卯，陶茂林军解凤翔围，实授茂林甘肃提督。命丁忧总兵成禄留营。撤退李泰国，以赫德办理总税务司。辛巳，粤匪窜龙胜，总兵胡元昌死之。甲申，谕骆秉章分军剿瞻对，疏通藏路。谕阻法教士入藏传教。丁亥，朝阳馀匪窜扰昌图。诏臣工力求节俭。趣贾洪诏赴昭通。以捐备马匹赏紥萨克台吉明珠尔多尔济贝子衔。戊子，李云麟军失利，粤匪陷陕西山阳。张总愚窜邓州。赖、曹诸酋窜凤县、两当。庚寅，左宗棠军击败杭州、馀杭踞贼。壬辰，蓝逆陷盩厔。癸巳，上释服逾期，祁俊藻、倭仁、李鸿藻请黜浮靡以固圣德。懿旨： 屏斥玩好游观兴作诸务，祁俊藻等其各朝夕纳诲，养成令德，以端治本而懋躬行。 逆酋古隆贤就抚，收复石埭、太平、旌德。曾国荃等军复秣陵关。丙申，桂军复容县。丁酉，程学启等军攻克浒墅关。己亥，官军剿昌图匪失机，谕责玉明讳饰。辛丑，英桂迁福州将军，以沈桂芬署山西巡抚。癸卯，李秀成援苏州，李鹤章等军击败之。命富明阿帮办僧格林沁军务。是月，免广西永安等州厅县被扰新旧额赋。
十一月丙午，奉天匪窜吉林，玉明等会剿。皖军复怀远及蚌埠。丁未，僧格林沁督诸军攻剿苗沛霖，诛之。李鸿章督军复苏州，粤酋郜云官等降。加鸿章太子少保衔，程学启世职，并赏黄马褂。戊申，逆酋杨友清等以高淳、宁国、建平、溧水降。李云麟等复山阳。粤军复信宜。己酉，刘典等军复昌化。庚戌，蓝逆窜商南。癸丑，张总愚窜淅川。甲寅，僧格林沁军复下蔡、寿州。丙辰，李鸿章诛郜云官等，遣散降众。丁巳，李鹤章军克无锡、金匮。庚申，李续宜卒。丘县匪张本功等纠众抗粮，捕诛之。实授阎敬铭山东巡抚。汧阳回众降。壬戌，官军复颍上、正阳。癸亥，马化龙陷宁夏、灵州。论平苗逆功，复李世忠职。曾国荃军克淳化等隘，进驻孝陵。丙寅，官军克嘉善张泾汇。丁卯，逆回围宁夏满城。庚午，苏军复平湖。贼目以乍浦、嘉善降。是月，免山东泗水等州县灾扰钱粮，直隶武清等州县被灾额赋。赈吉林打牲乌拉灾。
十二月丁丑，提督江忠义卒於江西军次。庚辰，苏军克平望。辛巳，唐训方罢，以乔松年为安徽巡抚。戊子，以唐友耕为云南提督，令赴昭通。辛卯，谭廷襄言统筹黄河下游地势，请濬支渠以减涨水，培土埝以卫民田。谕刘长佑、阎敬铭会同筹办。癸巳，陕回、粤匪纷窜甘境。甲午，允苏、松、太漕粮减价折徵。乙未，上御抚辰殿大幄，赐蒙古王公宴，赏赉有差。每岁皆如之。复彰化，台湾两路贼平。丙申，翁同书加恩遣戍。命左宗棠剔除浙东地丁积弊。饬陕、鄂、川会剿汉南逆匪。是月，免山东、陕西被扰州县新旧额赋，并孝义等厅县仓粮。
是岁，朝鲜入贡。
三年甲子春正月癸卯朔，上率王大臣庆贺两宫皇太后，礼成，御太和殿受朝。自是每岁皆如之。甲辰，李鸿章军击常州援贼於奔牛镇，大捷。丙午，凤翔回民乞抚，许之。商南匪窜郧西。调湖北石清吉军赴陕。援陕川军失利於青石关。庚戌，河南捻匪窜随州。癸丑，豫军剿张总愚於赵庄山口，失利。己未，官军复修文及册亨。庚申，调直、晋兵援宁夏。谕阿拉善旗禁蒙民与回匪勾结。甲子，李世贤窜绩溪。丙寅，命都兴阿赴绥远会办防务。富明阿赴扬州接办军务。己巳，浙军复海宁。彰化匪首戴万生伏诛。粤匪窜石泉、汉阴、宁陕。是月，免安州等处歉收逋赋。
二月壬申朔，官军复汉中留壩。黔军复龙里。乙亥，粤匪窜广信、建昌。庚辰，宁夏回匪犯中卫等处，熙麟分兵援之。壬午，广东三山土匪平。癸未，粤匪陷镇安，旋复之。丁亥，多隆阿围盩厔久未下，切责之。停山东亩捐，从阎敬铭请也。戊子，桂军克苍梧等县。庚寅，曾国荃等军克锺山石垒，合围金陵。蒋益澧军复桐乡。粤匪偪闽境，张运兰军援之。壬辰，豫军克息县、光州贼寨。甲午，粤匪窜广丰、弋阳。庚子，陕南匪窜内乡。
三月壬寅，程学启等军克嘉兴。赣军复金谿。江南军复溧阳。陕军克盩厔，多隆阿以伤赐假，穆图善暂督军务。雷正绾等军进剿逆回。川匪蓝二顺窜洵阳。丙午，僧格林沁统全军赴豫，进至许州。江南军复广德。嘉义匪首林赣晟伏诛。己酉，戈登攻金坛受创，命慰问。岑毓英等军克他郎、镇沅。庚戌，命多隆阿督办陕、甘军务。壬子，蒋益澧各军克复杭州及馀杭。加左宗棠太子少保衔，赏益澧黄马褂，寻予世职。甲寅，免杭、嘉新复各地钱粮二年。命穆图善帮办多隆阿军务，暂署钦差大臣。川军攻松潘匪，复叠溪营城。丁巳，滇军复景东、元谋及楚雄。癸亥，赣匪窜福建。乙丑，逆首蓝大顺伏诛。丙寅，浙军复武康、德清、石门。谕左宗棠收养杭州难民。己巳，提督程学启卒於军。庚午，张总愚窜镇平。甘肃回匪马三娃陷赤金堡，官军剿平之。是月，免贵州各府厅州县被扰逋赋。
夏四月辛未朔，日有食之。壬申，鲍超军复句容。丙子，命都兴阿赴定边接统讷钦所部各军，进剿宁灵踞匪。丁丑，李世贤等窜江西。鲍超军复金坛。捻、粤各匪合窜枣阳。陕南匪窜河南，陷荆子关。戊寅，湘军会复古州。辛巳，覈减绍兴浮收钱粮，著为永例。甲申，李鸿章督军克常州。冯子材等军复丹阳。以故朝鲜王李世子熙袭爵，命侍郎皂保、副都统文谦往封。丙戌，以侍郎薛焕、通政使王拯互讦，均予降调，并申诫臣工。官文赴安陆督师，严树森办省城防守。庚寅，多隆阿卒於军。命都兴阿督办甘肃军务，雷正绾帮办之。辛卯，赣军解玉山围。癸巳，严树森以官文劾降，以吴昌寿为湖北巡抚，唐训方署之。命杨岳斌督办江西、皖南军务。辛卯，僧格林沁会楚军剿粤、捻於随州，大败之。丁酉，以江防下游肃清，裁汰师船，并弛封江之禁。戊戌，粤匪陷弋阳。陕南粤逆窜德安府，僧格林沁军追剿之。己亥，申诫统兵大臣奏报粉饰。是月，免武进、阳湖本年额赋。
五月庚子朔，黔匪陷长寨、定番、广顺，旋复之。甲辰，粤匪窜天门、应城、德安、随州。乙巳，粤匪陷宁化，旋复之。熙麟病免，以杨岳斌为陕甘总督，都兴阿署之。丁未，允日斯巴尼亚立约通商，命薛焕、崇厚充全权大臣，妥为办理。谕李鸿章拨劲旅助攻金陵。己酉，李世贤犯抚州，官军击走之，复弋阳。赏戈登黄马褂、花翎，并提督章服，汰留常胜军，撤遣外国兵官。辛亥，官军复都江、上江等城。粤匪窜逼西安。癸丑，褫刘蓉、李云麟职，留任。命穆图善留西安会筹防剿。黔匪窜秀山。戊午，鲍超乞假葬亲，诏慰留。李世贤陷宜黄、崇仁，南昌戒严。庚申，回匪陷狄道，旋复之。壬戌，粤匪窜黄陂，官文移军孝感。癸亥，懿旨瑞常、宝鋆、载龄、单懋谦、徐桐轮直进讲治平宝鉴。粤匪再陷建宁、宁化，旋复之。丁卯，雷正绾军复平凉。戊辰，谕疆吏不分畛域，会缉边匪。命李恒嵩、刘郇膏与丹使璧勒在上海换约。己巳，桂军克贵县贼巢，浔州肃清。
六月壬申，申诫各部院大臣毋得仍前泄沓。癸酉，粤匪窜麻城、黄冈。丁丑，雨。苏军复长兴。黔军复普安。马如龙、岑毓英各军剿迤西回匪，复中甸、维西、思茅、威远及石膏井等贼巢。戊寅，库车汉、回乱，办事大臣文艺、回子郡王爱默特死之。安置哈萨克众於斋桑淖尔东南。戊子，赣军克贵溪贼垒。曾国荃军克金陵外城。辛卯，雨。回匪陷布古尔、库尔勒。谕撤讷钦等军。癸巳，浙军复孝丰。戊戌，官军克复江宁，洪秀全先自尽，其子福瑱遁，获贼酋洪仁达、李秀成，江南平。遣醇郡王诣文宗几筵代祭告。上诣两宫贺捷。论功，晋封曾国藩一等侯；曾国荃一等伯，加太子少保衔；提督李臣典一等子，赏黄马褂；萧孚泗一等男：均赏双眼花翎。按察使刘连捷等赏世职，升叙有差。命戮洪秀全尸，传首各省。论各路剿贼功，封僧格林沁子伯彦讷谟祜为贝勒，官文一等伯，李鸿章一等伯，骆秉章一等轻车都尉，均赏双眼花翎，加杨岳斌、彭玉麟太子少保，并鲍超均一等轻车都尉，都兴阿、富明阿、冯子材骑都尉，魁玉云骑尉。回逆陷喀喇沙尔，办事大臣依奇哩等均死之。是月，免福建建宁等县属被扰逋赋。
秋七月庚子，以江南平论功，晋封议政王恭亲王子载澂贝勒，载濬不入八分辅国公，载滢不入八分镇国公，加军机大臣文祥太子太保衔，宝鋆、李棠阶太子少保衔，加恩宗亲及御前大臣、内务府大臣，馀赉录有差。辛丑，以岁逢甲子，诏停句情实人犯。谕： 江南新复，民生彫敝，有司招徕抚恤之。其军务未靖诸省，统兵大臣、督抚等须激厉将士，奋勉图效。 俄兵入科布多卡伦，执委员及紥萨克。壬寅，禁宗室、觉罗潜住外城。甲辰，追论附苗沛霖罪，总兵博崇武等戍新疆，按察使张学醇戍军台。粤匪窜踞罗田。桂匪陷归顺。己酉，诏修明太祖陵。裁江北釐金。复两淮鹾务。庚戌，实授沈桂芬山西巡抚。以郑敦谨为河东河道总督。辛亥，丹国换约成。壬子，洪仁达、李秀成伏诛。汪海洋窜踞许湾。癸丑，洪福瑱入湖州。盐茶、固原回匪复叛，北窜宁灵，扰中卫、靖远，撒回句结陷循化厅，吐鲁番属托克逊汉、回亦变乱。甲寅，户部侍郎吴廷栋言金陵告捷，请益加敬惧，嘉纳之。丁巳，以广西道梗，止越南入贡。奇台汉、回作乱，古城、乌鲁木齐同时不靖。文光等军进援库车，失利，覆於乌沙塔克拉，死之。庚申，狄、河回匪结撒回扰河州。赣军复崇仁、东乡。辛酉，复金谿。壬戌，祁俊藻因病乞休，命仍以大学士衔直弘德殿。官军获昌图盗匪刘发好等，诛之。癸亥，复郑亲王、怡亲王袭爵。录已故诸臣功，予胡林翼一等轻车都尉，李续宾二等轻车都尉，塔齐布、张国樑、江忠源、程学启三等轻车都尉，加赏江忠济、罗泽南、多隆阿、曾国华一云骑尉。赣军复宜黄，甲子，克许湾。乙丑，僧格林沁败贼麻城。曾国荃乞病，温谕止之。李臣典以伤卒於军。是月，免江苏、安徽各属被扰逋赋。
八月己巳朔，定诸王位次，著为令。赣军复南丰，庚午，乌鲁木齐参将反，提督业普冲额死之。伊犁危急，调塔尔巴哈台喀尔喀蒙兵援之。谕刘蓉专办陕西军务，穆图善统所部赴甘，与雷正绾筹办军务。趣杨岳斌即赴陕甘任。辛未，谕张集馨赴固原、盐茶办抚回事宜。癸酉，苏、浙官军会克湖州及安吉。乙亥，赣军复新城，陈炳文降。辛巳，官军复广德。赏郭松林世职，杨鼎勋、周盛波黄马褂。贵县匪平。擢刘铭传为直隶提督。壬午，回匪陷古城汉城。癸未，雷正绾军克张家川贼巢。甲申，僧格林沁剿罗山窜贼失利，都统舒通额等死之。丁亥，云南巡抚贾洪诏以藉病规避，褫职。己丑，调土谢图汗、车臣汗蒙兵赴乌鲁木齐等处助剿。壬辰，浙军追贼於昌化、淳安，擒贼酋黄文金等诛之。以林鸿年为云南巡抚。癸巳，诏新疆各路大臣分别剿抚。以回郡王伯锡尔联络各城杀贼，嘉奖之。库尔喀喇乌苏等处回匪乱，官军失利。甲午，命麟兴办乌里雅苏台立界事宜。乙未，僧格林沁剿贼失利，总兵巴扬阿等死之。丙申，雷正绾攻莲花城不利，回匪复陷固原。丁酉，河、狄回匪窜犯兰州及金县。
九月己亥朔，刘铭传各军击败宁国等处窜匪。庚子，赣军复雩都。以李云麟乞病规避，褫职，撤所统陇军。壬寅，曾国荃以疾乞免，允之。命马新贻为浙江巡抚，留办安庆防守事宜。癸卯，命穆图善帮办都兴阿军务。甲辰，杨岳斌乞病，温谕止之。李世贤犯南安，官军击走之。乙巳，回匪陷叶尔羌，署参赞奎栋死之，喀什噶尔、英吉沙尔武弁同叛。己酉，西宁回众降。庚戌，张家川回匪犯庆阳。辛亥，赣贼窜南雄。壬子，粤匪陷开化，窜江西。黄、麻匪窜商城。乙卯，日斯巴尼亚换约。丙辰，谕内务府力求撙节。命札克通阿署哈密大臣。丁巳，西宁回匪复叛。戊午，粤匪蔡得荣等窜陷阶州。庚申，诏修曲阜圣庙及各省学宫。辛酉，修浙江海塘。甲子，捻匪窜蕲水，鄂军失利，总兵石清吉死之。乙丑，俄兵阑入阿尔泰淖尔。丁卯，沈桂芬请筹费移屯以恤旗民。
冬十月戊辰朔，允杨岳斌回籍省亲，并募勇赴甘。命刑部尚书绵森、户部侍郎吴廷栋往治察哈尔狱。己巳，改乌鲁木齐提督文祥名为文祺。辛未，褫将军常清职，命明绪代之，以联捷为参赞大臣。命武隆阿统援救乌鲁木齐各军，节制领队大臣以下。壬申，鲍超军击贼大捷，赏双眼花翎。席宝田军获贼酋洪仁玕等。皖南北肃清。乙亥，回匪陷乌鲁木齐满城及绥来，都统平瑞等死之。哈密汉、回乱。命保恒署乌鲁木齐都统，李鸿章署两江总督，吴棠署江苏巡抚，富明阿署漕运总督。戊寅，获洪福瑱於石城，诛之。赏枕葆桢一等轻车都尉。封鲍超一等子。论恢复全浙功，封左宗棠一等伯，赏蒋益澧骑都尉。粤匪陷瑞金，旋复之。庚辰，粤匪陷漳州、龙岩、南靖、武平，按察使张运兰等死之。刘蓉分军守邠州等处。乙酉，明谊与俄使换分界约，科布多城卡外蒙古，阿尔泰淖尔乌梁海均属俄。给鲍超假，所部宋国永等军援闽，归左宗棠节制。丁亥，雷正绾军克莲花城，赏曹克忠黄马褂。僧格林沁剿贼大捷，赏郭宝昌等黄马褂，贼首马融和以众降。己丑，四川援军复仁怀。庚寅，粤匪陷平和。辛卯，陷嘉应、大埔。丙寅，谕曾国藩仍驻金陵，李鸿章等回本任。是月，免河南信阳等处被扰额赋，浙江西安等县逋赋。
十一月己亥，豁江宁所属粮赋三年。壬寅，回匪陷河州。癸卯，筑濮州金隄。乙巳，文祺、伯锡尔剿平哈密回。己酉，免江苏历年州县摊赔银两，永禁派摊名目。壬子，沈葆桢请饬援闽，兼防贼回窜。甲寅，粤军复武平，命闽、浙、赣军会剿，毋纵入海。回匪陷阿克苏、乌什，办事大臣富珠哩、文兴等死之。癸亥，僧格林沁击襄、枣窜匪不利，发、捻各匪遂窜邓州。甲子，谕饬刘连捷、刘铭传各军前进，归僧格林沁调遣。乙丑，雷正绾等军剿败固原回匪。丙寅，文祺等剿巴里坤回匪，平之。回匪陷库尔喀喇乌苏，伊犁戒严。丁卯，满庆言汪曲结布卒，请赏青饶汪曲诺们罕名号，协理西藏商上事务，允之。是月，免江苏上元等县被扰逋赋。
十二月戊辰朔，闽军剿漳州匪失利，林文察等死之。己巳，命吴棠仍兼管江北事务。庚午，肇庆客匪平。都兴阿等军克清水堡。甲戌，停河南例贡枣实。筑浙江海塘。乙亥，回匪陷金县。曹克忠军克盐关。戊寅，伊犁官军败绩，领队大臣托克托奈等死之。允明绪请借俄兵助剿。己卯，济木萨官军失利。庚辰，予诸暨义民包立身等优恤。允吴棠请，试行河运。乙酉，陶茂林军复金县。丙戌，戍李元度军台。己丑，僧格林沁移军宝丰剿贼，胜之。甲午，官军剿回匪大捷，伊犁解围，赏明绪黄马褂。是月，免浙江瑞安被扰逋赋，江苏太仓等州厅县，淮安等卫被扰灾赋。
是岁，朝鲜、琉球入贡。
四年乙丑春正月丁酉朔，官军克静宁贼巢。回匪陷古城汉城。庚子，巴彦岱城被围，官军不利。释陈孚恩、乐斌，命襄办伊犁兵饟事。壬寅，从曾国藩请，调刘铭传军赴闽，鲍超募川军赴甘。追予死事道员何桂珍、知州刘腾鸿、游击毕金科谥。甲辰，乌鲁木齐提督文祺卒于巴里坤。回匪陷木垒等处。丁未，张集馨以罪褫职。复已革提督马德昭原官。平、固回匪窜扰灵台及汧阳、陇州。戊申，命伯锡尔署哈密帮办大臣。辛亥，台湾会匪平。甲寅，粤匪陷永定、云霄。丙辰，复设淮扬河务兵备道，改设徐海河务兵备道。丁巳，粤、捻并窜鲁山，护军统领恒龄等死之。癸亥，回匪陷济木萨。甲子，黔匪陷定番，旋复之，又陷黔西。乙丑，回匪窜永昌。
二月辛未，以蒙兵援古城，战不利，谕撤已调各兵均回旗。壬申，陕军败回匪於醴泉，命胡中和总统进剿。戊寅，以云南临安官绅不附回逆，谕嘉之。己卯，允沈葆桢假归省。癸未，以直隶诸省雷雹灾异，诏修省。雷正绾军复克固原等处。贵州参将曹元兴谋逆，伏诛。甲申，长阳土匪平。丙戌，复永定、龙岩。武隆额等军援巴彦岱城，失利。己丑，黔西匪陷大定。苗匪陷天柱、古州。以马如龙、岑毓英肃清曲靖、寻甸，擒斩逆首马联升等，奖叙有差。癸巳，福建官军剿李世贤、汪海洋各股於古田、漳州，大捷。
三月丁酉，以田兴恕玩视军务，惨杀教民，遣戍新疆。辛丑，陶茂林剿平郭家驿等处回匪。谕僧格林沁 驻军指挥调度，勿轻临前敌，致蹈危机 。壬寅，恭亲王罢军机，撤议政。命文祥等办总理各国事务衙门事宜。粤匪陷诏安，知县赵人成死之。癸卯，凉州回众叛，剿平之。允英、法在江宁通商。命鲍超筹备西征，准专奏。惇亲王言恭亲王被参不实，下王公、大学士等详议以闻。乙巳，塔城回乱。锡霖乞病，罢之，命赴伊犁，由明绪调遣。提督谭胜达以剋扣勇粮褫职，仍命赴鲍超军。以武隆额署塔尔巴哈台参赞大臣。丁未，巴里坤领队大臣色普诗新以兵援古城，遇贼，失利，死之。己酉，闽军败汀州、连城踞贼。庚戌，甘军击退古浪、平番回匪。辛亥，从王大臣请，命恭亲王仍在内廷行走，并管总理各国事务衙门。丙辰，谕官文简汰兵、勇。己未，命杨岳斌赴甘。沈葆桢丁母忧，诏夺情署江西巡抚。辛酉，西宁回匪复叛，陷大通。壬戌，桂军复永淳。癸亥，命毛昶熙回京。是春，免直、苏、皖、赣灾扰诸处额赋及逋课。
夏四月乙丑朔，禁热河围场垦红椿内地。肃州回匪踞嘉峪关，围州城，抚彝回匪亦起。丁卯，彭玉麟疏辞漕督，请专办水师，允之。留吴棠漕运总督任，办清、淮防务。己巳，官军复盐茶厅，免已革提督成瑞罪。庚午，回匪陷古城，领队大臣惠庆等死之。乙亥，台湾肃清。丁丑，黔军复玉屏、天柱。命恭亲王仍直军机，毋复议政。甘州回匪陷永固堡。壬午，粤匪再陷沭、宿。霆军十八营不原西征，溃於金口。止鲍超西征，命招集溃勇赴闽剿贼。乙酉，宁夏官军剿贼大捷。丙戌，粤、捻并回窜兖、济，命刘铭传赴直隶设防。己丑，赐崇绮等二百六十五人进士及第出身有差。壬辰，以山东贼势蔓延，命曾国藩出省督师，会僧格林沁军南北合击。癸巳，僧格林沁剿贼於菏泽南吴家店，失利，与内阁学士全顺、总兵何建鳌等均死之。事闻，辍朝三日，特予配飨太庙。命曾国藩督师剿贼，李鸿章署两江总督。
五月乙未朔，谕成禄进剿肃州踞匪。霆营叛勇由江西窜福建。粤、捻并窜开州、东明。丙申，陶茂林军溃，回匪围安定，兰州戒严。戊戌，命曾国藩节制直、豫、鲁三省军防。甘肃溃勇窜扰陕西。乙巳，免李元度遣戍。丁未，粤、捻并渡运河，东窜济宁、兖、泰。戊申，严谕盛京、吉林剿办马贼。己酉，以剿贼无功，褫官文、张之万、毛昶熙职，均留任，并撤官文宫衔。趣鲍超赴江西。辛亥，命侍读学士卫荣光赴东昌督办沿河民团。壬子，官军克漳州、南靖。允沈葆桢终制。曾国藩辞节制三省军务，不许。回匪陷肃州。粤、捻分窜丰、沛。谕整顿沿海水师。窜陕溃勇平。谕刘长佑驻直境，崇厚驻东昌，部署沿河防务。黔匪陷广顺，旋复之。甲寅，雨。粤匪围永定。乙卯，苏军复漳浦。以刘坤一为江西巡抚。庚申，以防剿迟延，褫提督刘铭传职，仍留任。杨岳斌请开缺，不允，仍命赴甘。壬戌，奇台官军复济木萨。癸亥，官军复阶州。
闰五月甲子朔，起沈葆桢督办江西防剿。乙丑，粤匪由福建窜嘉应。戊辰，粤军复平和、诏安。川军复正安。壬申，泗城匪平。甲戌，减杭、嘉、湖属漕米二十六万石。丁丑，汪海洋回窜永定，官军失利，总兵丁长胜等死之。己卯，回匪踞阜康。张总愚南窜至雉河集，谕刘铭传、吴棠等会剿。粤匪陷广东镇平。遵义匪降。丙戌，鄂尔多斯蒙兵击退花马池回匪。黔匪陷绥阳。己丑，上临僧忠亲王丧，赐奠。赏其孙那尔苏贝勒、温苏都辅国公。曾国藩驻军临淮。特克慎卒，命皂保查巴尔虎争界事，恩合为吉林将军。庚寅，以久旱，谕修省求言。癸巳，谕耆英获咎，毋庸昭雪。禁肃顺之子出仕。以耆英子庆锡鸣冤，谓其死由肃顺也。
六月甲午朔，增设安徽安庐滁和道。改凤庐颍道为凤颍六泗道，仍兼凤阳关监督。命刘长佑回保定，潘鼎新军驻济宁。丙申，甘肃民勇复嘉峪关。以安西、玉门诸县回乱，谕杨岳斌进驻兰州。己亥，申谕各省甄别牧令。壬寅，塔尔巴哈台回匪诱戕参赞锡霖等，围城，为喇嘛棍噶札拉参兵击退。调武隆额为塔尔巴哈台参赞大臣。以额腾额为叶尔羌参赞大臣。丙午，雨。论载华等办工侵蚀罪，夺载华贝子、恩弼辅国公，仍圈禁二年。己酉，沈桂芬以忧免，命曾国荃为山西巡抚。黔匪复陷天柱，扰湖南会同，劳崇光、李瀚章合剿之。黔军复黔西，在独山失利。壬子，岷州回匪乱，戕知州增启等，扰洮州。乙卯，援黔川军复正安。丁巳，奇台、哈密陷，哈密办事大臣札克当阿死之。文麟退巴里坤。谕杨岳斌、成禄、联捷军进击肃州匪。回子台吉陆布沁投诚。丁巳，御史穆缉香阿请慎选侍御仆从。谕内务府稽察有便僻侧媚者，举实严惩。是夏，免陕西、浙江、福建等州县被扰额赋，及哈密兵扰粮课。
秋七月癸亥朔，谕刘蓉严防定边、鄜、延、邠、陇，杨岳斌防范回酋赫明堂。甲子，回匪陷巴燕岱，伊犁领队大臣穆克登额等死之。褫助逆伯克都鲁素等职。官军复库尔喀喇乌苏。命布尔和德署领队大臣，援塔城。雷正绾各军攻金积堡失利，退至韦州。丁卯，武隆额剿礼拜寺回逆，平之。黔匪陷石阡，知府严谨阵没，官军旋复其城。癸酉，命董恂、崇厚为全权大臣，办理商约事务。己卯，赏科尔沁亲王伯彦那谟祜世袭博多勒噶台亲王号。壬午，御史蔡寿祺以妄言褫职。黔匪陷大定，旋复之。己丑，奉天马贼扰遵化、蓟州，罢玉明，予严议。以恩合署盛京将军。换荷兰约。庚寅，谕禁法教士干预军事。壬辰，陈国瑞罢帮办军务。
八月庚子，以议抚贻误，褫恩麟职，戍成瑞黑龙江。祁俊藻致仕。粤、捻各逆窜皖、豫境。壬寅，设机器局于上海。癸卯，回匪犯巴里坤，讷尔济击走之。文麟军于奎苏失利。甲辰，里塘夷务竣。予四川总督骆秉章假，命崇实署之。严谕麟兴亲勘唐努乌梁海立界。乙巳，命左宗棠驻粤，节制赣、粤、闽三省各军。丙午，命曾国藩进驻许州，会剿豫捻。辛亥，令伊犁捕诛从逆官兵。予剿贼出力额鲁特总管蒙库巴雅尔等奖叙有差。癸酉，褫玉明职。郭嵩焘请开缺，以语多负气，严饬之。减江西丁漕浮收。裁州县捐摊繁费。粤酋汪海洋杀李世贤。乙卯，粤匪陷广东长乐。英、法还天津海口炮台。丙辰，都兴阿辞督办军务，不许。丁巳，谕李鸿章等妥议江北新漕河海并运。庚申，苏、松、杭、嘉、湖属水，赈恤之。予龙溪乡团殉难男妇建祠，赐名忠义乡。辛酉，谕崇实等查办酉阳教案。
九月甲子，上躬送定陵奉安，命肃亲王华丰等留京办事。长乐贼以城降粤军。丙寅，免定陵奉安经过地方田赋。戊辰，以捻首张总愚及赖、任各逆窜扰豫、鲁，命李鸿章会剿，吴棠署两江总督，李宗羲署漕运总督。命曾国藩仍驻徐州。己巳，允招商办云南铜厂。庚午，调江南炮船赴山西河防教习水战。壬申，好水川回众降。官军解南阳围。陶茂林军再溃。甲戌，官军复镇平。丙子，雷军部将胡大贵、雷恒叛，围泾州，提督周显承击退之。马化龙与胡大贵等分窜陕境。授张之万河东河道总督。己卯，上奉两宫皇太后启銮。粤匪犯龙南，刘坤一赴赣州督剿。甲申，葬文宗於定陵。乙酉，回銮。奇台知县恒颐以民勇复奇台、济木萨、古城三城。丁亥，上还宫。戊子，文宗帝后升祔太庙，翼日颁诏覃恩有差。庚寅，褫甘肃提督陶茂林职，以曹克忠代之，逮治总兵陶生林等。左宗棠辞节制三省，不允。是秋，免陕西孝义、浙江兰谿等处被扰逋赋。
冬十月壬辰朔，藏兵克瞻对。回匪犯庆阳，官军击退之。癸巳，定比利时条约。甲午，命徐继畬以三品京堂在总理各国事务衙门行走。命廓尔喀例贡俟六年并进。庚子，减浙江漕米南米浮收。壬寅，粤匪陷和平。乙巳，王榕吉言潞盐壅滞，请分别停减续加课票，议行。丁未，回匪围巩昌、宁远。己酉，浙军克南田贼垒。辛亥，命刘蓉署陕西巡抚。壬子，以升祔礼成，祫祭太庙。醇亲王辞八旗练兵。谕仍稽察校阅，勤加训练。甲寅，马贼偪奉天，官军失利。庚申，命福兴统吉、黑马队及神机营兵赴剿。辛酉，释绵性。
十一月癸亥，赖、任各匪窜舞阳、郾城，与张总愚股合，谕鄂、豫夹击。丙寅，减徵苏、松、常、镇、太仓米豆五十四万石有奇。壬寅，奉军剿马贼失利。李棠阶卒。命李鸿藻在军机大臣上学习行走。湖北巡抚郑敦谨入为户部侍郎，以李鹤年代。乙亥，治不顾主将罪，成保论斩，戍郭宝昌新疆。丙子，奉天匪首徐点复叛于广宁。庚辰，粤匪陷嘉应。巩昌解围。丙戌，官军失利于济木萨，恒颐死之。丁亥，谕刘长佑驻边隘督剿马贼。己丑，川军剿松潘番贼，平之。黔匪犯叙永、綦江。庚寅，命左宗棠亲往嘉应视师。
十二月壬辰朔，曾国藩移军周家口。允明绪遣荣全如俄借兵贷粮。甲午，黔匪陷清镇县城，旋复之。命周达武为贵州提督。乙未，联捷坐贪扰，撤帮办军务，以侍卫隶成禄军。己亥，黎献军溃於肃州。辛丑，马贼回窜昌图。允户部请，拨盐课诸款增内廷用费三十万。壬寅，热河军复朝阳。癸卯，命伯彦讷谟祜回旗会各盟长檄蒙兵协剿马贼。以文麟为哈密办事大臣。乙巳，瞻对逆酋工布朗结等伏诛，三瞻均归达赖管理。丙午，金州匪伪降，窜铁岭，命文祥等办奉天防守事宜。壬子，以雪泽愆期，诏清理庶狱，瘗暴露骸骨。乙卯，恩合以贻误军事褫职。提督成大吉军溃於麻城。丙辰，粤军会复越南宁海府城。调都兴阿为盛京将军。命穆图善督办甘肃军务，接统都兴阿所部各军。庚申，上御保和殿，赐朝正外藩等宴。自是每岁皆如之。滇军复丽江、鹤庆。
是冬，免四川松潘、湖南茶陵等厅州县被扰逋赋。
五年丙寅春正月辛酉朔，停筵宴。甲子，捻匪扰鄂，曾国藩檄刘铭传援黄州。马化龙乞抚，献宁夏汉城。乙丑，桂军复那檀。免福建例贡。己巳，命穆图善办抚回善后事宜。庚午，云南巡抚林鸿年赴昭通。乙亥，马贼入踞伯都讷，旋及双城堡，吉林危急。文祥、宝善檄黑龙江兵暨马队援之。己卯，黄岩总兵刚安泰巡洋，遇艇匪，死之。癸未，林鸿年坐畏葸贻误褫职，刘岳昭代之。左宗棠督诸军复嘉应，粤匪平。左宗棠以次论功赏叙。丙戌，马贼窜陷阿勒楚喀及拉林城，富明阿往吉林剿之。命特普钦回黑龙江布防守。吴昌寿降调，调李鹤年为河南巡抚，以曾国荃为湖北巡抚。戊子，奉军复八面城。己丑，谕严缉军营哥老会匪。
二月辛卯朔，诏左宗棠等缓撤江、闽各军，备调北路助剿捻、回诸匪。黔回陷永宁，旋复之。壬辰，命兆琛赴镇远办军务。辛丑，官军复黄陂。丁未，都兴阿坐部勇肆杀，褫职留任。戊申，命广东陆路提督高连升赴任剿办土匪。伯彦讷谟祜剿马贼于郑家屯，大捷。谕马新贻筹办海塘。辛亥，定安军剿马贼于长春，胜之，诏复副都统。壬子，德英忧免，以富明阿为吉林将军。丙辰，召郭嵩焘来京，以蒋益澧署广东巡抚。己未，湖南军击退黔苗。
三月壬戌，曾国藩移军济宁，督剿张总愚。乙丑，复阿勒楚喀、伯都讷、双城堡三城。己巳，奉军剿南北路马贼，大败之。蠲奉天、吉林被扰诸地银米。庚午，明谊乞病，命麟兴统蒙兵援伊犁。乙亥，赖文光等窜偪开封。戊寅，免随征黑龙江牲丁贡貂。谕内外臣工讲求律例。己卯，马贼窜扰热河。庚辰，允马化龙等投诚。甲申，张总愚窜濮、范，赖文光等由豫窜郓城、钜野，谕曾国藩等守运河，乔松年军截剿。乙酉，马贼陷牛庄。丙戌，曹毓瑛卒。丁亥，闽军复崇安、建阳。戊子，命李鸿藻为军机大臣，胡家玉在军机学习。是春，免河南积欠钱粮，直隶安州、奉天新民等州县被水、被扰额赋。
夏四月己丑朔，奉天北路匪首马傻子伏诛，降其馀众。官军复牛庄。粤、捻犯直隶河岸，击退之。辛卯，允曾国荃请裁兵并饷，并调刘联捷、彭毓橘、朱南桂、郭松林赴湖北。丙申，回目以洮州降曹克忠军。戊戌，命马如龙署云南提督。庚子，召文祥、福兴回京，命都兴阿接办奉天军务，节制各军。辛丑，讷尔济复木垒、奇台、古城，招募民勇防守。癸卯，官军复绥阳。甲辰，回匪陷靖远。戊申，谕奉天、吉林会剿山内外贼匪。己酉，谭玉龙军溃，命曹克忠兼统其军。壬子，回匪回窜庆阳。披楞大举悉兵众迫布鲁克巴，命景纹赴边隘查办。甲寅，武缘匪平。丙辰，粤、捻扰铜、沛及泗州、灵壁。劳崇光进驻昆明。杜文秀复陷丽江、鹤庆、剑川。戊午，回匪犯兰州，官军击退之。
五月壬戌，黔匪复陷兴义、贞丰、永宁。俄使坚请黑龙江内地通商。谕特普钦整顿营伍。乙丑，大考翰、詹，擢孙毓汶四人一等，馀升黜有差。戊辰，马朝清降，灵州复。辛未，回匪霍三等回窜凤、岐，官军击退之，谕杨岳斌、刘蓉合击，毋再任入陕。甲戌，回匪陷塔尔巴哈台，武隆额死之。以德兴阿为参赞大臣，奎昌署科布多参赞。严谕成禄迅速出关。乙亥，回匪陷伊犁，明绪等死之。以荣全署伊犁将军。命库克吉泰督办新疆军务。丁丑，诏清庶狱。壬午，以久不雨，诏求直言，禁凌虐罪囚。甲申，谕保举尽心民事官吏。丁亥，官军复荔波。是月，免广东嘉应等处被扰逋赋。
六月庚寅，雨。允左宗棠请，在闽建厂试造轮船。壬辰，谕内外大臣勤职。辛丑，成禄军进围肃州。壬寅，谕富明阿搜捕山场馀匪。甲辰，灵山匪平。戊申，乌里雅苏台将军明谊病免。己酉，以德勒克多尔济为乌里雅苏台将军，福兴为绥远城将军。庚戌，盐、固回匪投诚。辛亥，凌云、阳万土匪平。乙卯，谕杨岳斌剿狄、河回匪。
秋七月庚申，褫广凤、图尔库职，逮讯。命侍郎魁龄等使朝鲜，册封王妃。壬戌，官军复哈密。甲子，谕整顿广东吏治、军务、釐税。乙丑，李鸿藻丁母忧，懿旨令百日后仍直弘德殿、军机处。庚午，湘军克思南贼巢。壬申，李鸿藻请终制，不许。癸酉，减苏、松、常、太浮收米三十七万馀石，浮收钱百六十七万馀贯。丙子，崇厚会日斯巴尼亚使换约。己卯，黔匪陷石阡，旋复之。庚辰，免乌梁海七旗应纳半贡。乙酉，河南河决胡家屯。
八月戊子，刘蓉病免，调乔松年为陕西巡抚，以英翰为安徽巡抚。己丑，濮州河决。庚寅，浔、郁匪平。裁山海关监督，改设奉锦山海关道。辛丑，赏李云麟头等侍卫，帮办新疆军务。癸卯，杨岳斌病免，调左宗棠为陕甘总督，吴棠为闽浙总督，张之万为漕运总督。实授瑞麟两广总督。甲辰，官军克大孤山贼巢，徐宗礼伏诛。乙巳，官军剿败张、牛诸捻。以月食示儆，饬廷臣修省。丁未，从御史庆福请，积粟张家口、绥远城，转运新疆，以济民食。
九月丁巳朔，命谭廷襄会崇厚办义国商约事务。癸亥，福建兴化土匪平。甲子，谕李云麟与麟兴等整顿北路防军。命皂保赴归化督运新疆饷款。回匪陷阜康。祁俊藻卒。辛未，滇回陷安宁等州县。癸未，左宗棠请将闽、浙绿营减兵加饷，就饷练兵。允之。是秋，免贵州、广东、山东、福建被扰，江西被灾等处额赋，浙江等县逋赋。
冬十月辛卯，命刘长佑严覈畿辅兵额。癸巳，张总愚由陕州窜平陆，官军击退之。乙未，命沈葆桢总司福建船政事务。命刘典帮办左宗棠军务。己亥，张总愚西窜，陷华阴、渭南。甘回窜宜君、三水。诏责曾国藩任贼蔓延。辛丑，允李鸿藻病假。命富明阿办吉林善后事宜，汪元方为军机大臣。壬寅，黔回陷兴义，旋复之，并复安平、镇宁。乙巳，曾国藩乞病，请开各缺，在营效力，并注销侯爵，谕慰之，命病痊陛见。谕穆图善援应陕西。丙午，修海宁石塘。是月，免安徽、寿州等州县被水新旧额赋。
十一月丙辰，命曾国藩回两江总督，署通商大臣。授李鸿章钦差大臣，节制湘、淮各军，专任剿匪。戊午，予山东巡抚阎敬铭假，以丁宝桢署之。庚申，刘铭传等剿任、赖各匪於金乡，大捷。乙丑，三札、两盟西征蒙兵溃，李云麟回乌城。谕库克吉泰统吉、黑军速进。丁卯，川军克桐梓贼巢。丁酉，曾国荃劾官文贪庸骄蹇。命撤任查办。己卯，定福建船政章程。
十二月丁亥，以给事中寻銮炜参劾失实，切责之，因谕科道慎重言事。己丑，郭松林等大破任、赖诸匪於德安。庚寅，以黄河趋北，谕苏廷魁周历履勘，并会同直、鲁、豫三省筹办堤工。甘回复陷哈密。罢胡家玉军机，褫职留任，以受官文贿也。甲午，曾国藩复疏请开缺。温旨慰留。己亥，雷正绾军复平凉。呼兰匪平。庚子，援黔湘军剿苗匪於铜仁，大捷。己酉，回匪围庆阳，提督周显承等力战死之。甲寅，陕军剿张总愚，失利於灞桥，总兵萧德阳等死之。以捻势披猖，命曾国藩等广筹方略。
是岁，朝鲜、琉球入贡。
