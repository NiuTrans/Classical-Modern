<strong>太祖本纪</strong>
太祖承天广运圣德神功肇纪立极仁孝睿武端毅钦安弘文定业高皇帝，姓爱新觉罗氏，讳努尔哈赤。其先盖金遗部。始祖布库里雍顺，母曰佛库伦，相传感朱果而孕。稍长，定三姓之乱，众奉为贝勒，居长白山东俄漠惠之野俄朵里城，号其部族曰满洲。满洲自此始。元於其地置军民万户府，明初置建州卫。
越数世，布库里雍顺之族不善抚其众，众叛，族被戕，幼子范察走免。又数世，至都督孟特穆，是为肇祖原皇帝，有智略，谋恢复，歼其仇，且责地焉。於是肇祖移居苏克苏浒河赫图阿喇。有子二：长充善，次褚宴。充善子三：长妥罗，次妥义谟，次锡宝齐篇古。
锡宝齐篇古子一：都督福满，是为兴祖直皇帝。兴祖有子六：长德世库，次刘阐，次索长阿，次觉昌安，是为景祖翼皇帝，次包朗阿，次宝实。
景祖承祖业，居赫图阿喇。诸兄弟各筑城，近者五里，远者二十里，环卫而居，通称宁古塔贝勒，是为六祖。景祖有子五：长礼敦，次额尔衮，次界堪，次塔克世，是为显祖宣皇帝，次塔察篇古。时有硕色纳、加虎二族为暴於诸部，景祖率礼敦及诸贝勒攻破之，尽收五岭东苏克苏浒河西二百里诸部，由此遂盛。
显祖有子五，太祖其长也。母喜塔喇氏，是为宣皇后。孕十三月而生。是岁己未，明嘉靖三十八年也。
太祖仪表雄伟，志意阔大，沈几内蕴，发声若钟，睹记不忘，延揽大度。邻部古勒城主阿太为明总兵李成梁所攻，阿太，王杲之子，礼敦之女夫也。景祖挈子若孙往视。有尼堪外兰者，诱阿太开城，明兵入歼之，二祖皆及於难。太祖及弟舒尔哈齐没於兵间，成梁妻奇其貌，阴纵之归。途遇额亦都，以其徒九人从。
太祖既归，有甲十三。五城族人龙敦等忌之，以畏明为辞，屡谋侵害，遣人中夜狙击，侍卫帕海死焉。额亦都、安费扬古备御甚谨，尝夜获一人，太祖曰： 纵之，毋植怨也。 使人愬於明曰： 我先人何罪而歼於兵？ 明人归其丧。又曰： 尼堪外兰，吾仇也，原得而执之。 明人不许。会萨尔虎城主诺米纳、嘉木瑚城主噶哈善哈思虎、沾河城主常书率其属来归，太祖与之盟，并妻以女，於是有用兵之志焉。是岁癸未，明万历十一年也，太祖年二十五。
癸未夏五月，太祖起兵讨尼堪外兰，诺米纳兵不至，尼堪外兰遁之甲版。太祖兵克图伦城，尼堪外兰遁之河口台。兵逐之，近明边，明兵出，尼堪外兰遁之鹅尔浑。兵出无功，由於诺米纳之背约，且泄师期也。杀诺米纳及其弟奈喀达。五城族人康嘉、李岱等纠哈达兵来劫瑚济寨，太祖使安费扬古、巴逊率十二人追之，尽夺所掠而返。
甲申春正月，攻兆佳城，报瑚济寨之役也。途遇大雪，众请还。太祖曰： 城主李岱，我同姓兄弟，乃为哈达导，岂可恕耶！ 进之，卒下其城。先是龙敦唆诺米纳背约，又使人杀噶哈善哈思虎，太祖收其骨归葬。六月，讨萨木占，为噶哈善哈思虎复仇也。又攻其党讷申於马儿墩寨，攻四日歼之。九月，伐董鄂部，大雪，师还，城中师出，以十二骑败之。王甲部乞师攻翁克洛城，中道赴之，焚其外郭。太祖乘屋而射，敌兵鄂尔果尼射太祖，贯胄中首，拔箭反射，殪其一人。罗科射太祖，穿甲中项，拔箭镞卷，血肉迸落，拄弓徐下，饮水数斗，创甚，驰归。既愈，复往攻，克之。求得鄂尔果尼、罗科。太祖曰： 壮士也。 授之佐领，户三百。
乙酉春二月，太祖略界凡，将还，界凡、萨尔浒、东佳、把尔达四城合兵四百人来追，至太兰冈，城主讷申、巴穆尼策马并进，垂及，太祖返骑迎敌，讷申刃断太祖鞭，太祖挥刀斫其背坠马，回射巴穆尼，皆殪之。敌不敢逼，徐行而去。夏四月，征哲陈部，大水，令诸军还，以八十骑前进。至浑河，遥见敌军八百凭河而阵。包朗阿之孙紥亲桑古里惧，解甲与人。太祖斥之曰： 尔平日雄族党间，今乃畏葸如是耶！ 去之。独与弟穆尔哈齐、近侍颜布禄、武陵噶直前冲击，杀二十馀人，敌争遁，追至吉林冈而还。太祖曰： 今日之战，以四人败八百，乃天祐也。 秋九月，攻安土瓜尔佳城，克之，斩其城主诺一莫浑。
丙戌夏五月，征浑河部播一混寨，下之。秋七月，征服哲陈部托漠河城。闻尼堪外兰在鹅尔浑，疾进兵，攻下其城，求之弗获。登城遥望，一人毡笠青棉甲，以为尼堪外兰也，单骑逐之，为土人所围，被创力战，射杀八人，斩一人，乃出。既知尼堪外兰入明边，使人向边吏求之，使斋萨就斩之。以罪人斯得，始与明通贡焉。明岁犒银币有差。
丁亥春正月，城虎阑哈达南冈，始建宫室，布教令於部中，禁暴乱，戢盗窃，立法制。六月，攻哲陈部，克山寨，杀寨主阿尔太。命额亦都帅师取把尔达城。太祖攻洞城，城主紥海降。
戊子夏四月，哈达贝勒扈尔干以女来归，苏完部索尔果率其子费英东等、雅尔古寨扈拉虎率子扈尔汉、董鄂部何和礼俱率所部来归，皆厚抚之。秋九月，取完颜部王甲城。叶赫贝勒纳林布禄以女弟那拉氏来归，宴飨成礼，是为孝慈高皇后。
己丑春正月，取兆佳城，斩其城主宁古亲。冬十月，明以太祖为建州卫都督佥事。
辛卯春正月，遣师略长白山诸路，尽收其众。叶赫求地，弗与。叶赫以兵劫我东界洞寨。
壬辰冬十月二十五日，第八子皇太极生，高皇后出也，是为太宗。
癸巳夏六月，叶赫、哈达、辉发、乌拉四部合兵侵户布察，遣兵击败之。秋九月，叶赫以不得志於我也，乃纠约扈伦三部乌拉、哈达、辉发，蒙古三部科尔沁、锡伯、卦尔察，长白二部讷殷、朱舍里，凡九部之兵三万来犯。太祖使武里堪侦敌，至浑河，将以夜渡河，逾岭驰以告。太祖曰： 叶赫兵果至耶？其语诸将以旦日战。 及旦，引兵出，谕於众曰： 解尔蔽手，去尔护项，毋自拘絷，不便於奋击。 又申令曰： 乌合之众，其志不一，败其前军，军必反走，我师乘之，靡弗胜矣。 众皆奋。太祖令额亦都以百人挑战。叶赫贝勒布斋策马拒战，马触木而踣，我兵吴谈斩之。科尔沁贝勒明安马陷淖中，易〈马孱〉马而遁。敌大溃，我军逐北，俘获无算，擒乌拉贝勒之弟布占泰以归。冬十月，遣兵征朱舍里路，执其路长舒楞格，遣额亦都等攻讷殷路，斩其路长搜稳塞克什，以二路之助敌也。
甲午春正月，蒙古科尔沁贝勒明安、喀尔喀贝勒老萨遣使来通好，自是蒙古通使不绝。
乙未夏六月，征辉发，取多壁城，斩其城主。
丙申春二月，明使至，从朝鲜官二人，待之如礼。秋七月，遣布占泰归乌拉，会其贝勒为部人所杀，遂立布占泰为贝勒。
丁酉春正月，叶赫四部请修好，许之，与盟。九月，使弟舒尔哈齐贡於明。
戊戌春正月，命弟巴雅拉、长子褚英率师伐安褚拉库，以其贰於叶赫也。冬十月，太祖入贡於明。十一月，布占泰来会，以弟之女妻之。
己亥春正月，东海渥集部虎尔哈路路长王格、张格来归，献貂狐皮，岁贡以为常。二月，始制国书。三月，开矿，采金银，置铁冶。哈达与叶赫构兵，送质乞援，遣费英东、噶盖戍之。哈达又私於叶赫，戍将以告。秋九月，太祖伐哈达，攻城克之，以其贝勒孟格布禄归。孟格布禄有逆谋，噶盖未以告，并诛之。
辛丑春正月，明以灭哈达来责，乃遣孟格布禄之子吴尔古岱归主哈达。哈达为叶赫及蒙古所侵，使诉於明，明不应；又使哈达以饥告於明，亦不应。太祖乃以吴尔古岱归，收其部众，哈达亡。十二月，太祖复入贡於明。是岁定兵制，令民间养蚕。
癸卯春正月，迁於赫图阿喇，肇祖以来旧所居也。九月，妃那拉氏卒，即孝慈高皇后也。始妃有病，求见其母，其兄叶赫贝勒不许来，遂卒。
甲辰春正月，太祖伐叶赫，克二城，取其寨七。明授我龙虎将军。
乙巳，筑外城。蒙古喀尔喀巴约忒部恩格德尔来归。
丙午冬十二月，恩格德尔会蒙古五部使来朝贡，尊太祖为神武皇帝。是岁，限民田。
丁未春正月，瓦尔喀斐悠城长穆特黑来，以乌拉侵暴，求内附。命舒尔哈齐、褚英、代善及费英东、扬古利率兵徙其户五百。乌拉发兵一万遮击，击败之，斩首三千，获马五千匹。师还，优赉褚英等。夏五月，命弟巴雅拉、额亦都、费英东、扈尔汉征渥集部，取二千人还。秋九月，太祖以辉发屡负约，亲征，克之，遂灭辉发。
戊申春三月，命褚英、阿敏等伐乌拉，克宜罕阿林城。布占泰惧，复通好，执叶赫五十人以来，并请婚。许之。是岁，与明将盟，各守境，立石於界。
己酉春二月，遗明书，谓： 邻朝鲜而居瓦尔喀者乃吾属也，其谕令予我。 明使朝鲜归千馀户。冬十月，命扈尔汉征渥集呼野路，尽取之。
庚戌冬十一月，命额亦都率师招渥集部那木都鲁诸路路长来归。还击雅揽路，为其不附，又劫我属人也，取之。
辛亥春二月，赐国中无妻者二千人给配，与金有差。秋七月，命子阿巴泰及费英东、安费扬古取渥集部乌尔古宸、木伦二路。八月，弟舒尔哈齐卒。冬十月，命额亦都、何和里、扈尔汉率师征渥集部虎尔哈，俘二千人，并招旁近各路，得五百户。
壬子秋九月，太祖亲征乌拉，为其屡背盟约，又以鸣镝射帝女也。布占泰御於河。驻师河东，克六城，焚积聚。布占泰亲出乞和。太祖切责之，许其纳质行成，而戍以师。师还。
癸丑春正月，布占泰复贰於叶赫，率师往征。布占泰以兵三万来迎。太祖躬先陷阵，诸将奋击，大败之，遂入其城。布占泰至城，不得入，代善追击之，单骑奔叶赫，遂灭乌拉。使人索布占泰，叶赫不与。秋九月，起兵攻叶赫，使告明，降兀苏城，焚其十九城寨。叶赫告急於明，明遣使为解。师还，经抚顺，明游击李永芳来迎。与之书曰： 与明无嫌也。 
甲寅夏四月，帝八子皇太极娶於蒙古，科尔沁部莽古思之女也，行亲迎礼。明使来，称都督。上语之曰： 吾识尔，尔辽阳无赖萧子玉也。吾非不能杀尔，恐贻大国羞。语尔巡抚，勿复相诈。 冬十一月，遣兵征渥集部雅揽、西临二路，得千人。
乙卯夏四月，明总兵张承胤使人来求地，拒之。令各佐领屯田积穀。秋闰八月，帝长子褚英卒。先是太祖将授政於褚英，褚英暴伉，众心不附，遂止。褚英怨望，焚表告天，为人所告，自缢死。冬十月，遣将征渥集部东格里库路，得万人。是岁，釐定兵制，初以黄、红、白、黑四旗统兵，至是增四镶旗，易黑为蓝。置理政听讼大臣五，以紥尔固齐十人副之。於是归徕日众，疆域益广，诸贝勒大臣乃再三劝进焉。
天命元年丙辰春正月壬申朔，上即位，建元天命，定国号曰金。诸贝勒大臣上尊号曰覆育列国英明皇帝。命次子代善为大贝勒，弟子阿敏为二贝勒，五子莽古尔泰为三贝勒，八子皇太极为四贝勒。命额亦都、费英东、何和里、扈尔汉、安费扬古为五大臣，同听国政。谕以秉志公诚，励精图治。扈尔汉巡边，执杀盗葠者五十馀人。明巡抚李维翰止我使者纲古里、方吉讷。乃取狱俘十人戮於境上，纲古里等得归。
秋七月，禁五大臣私家听讼。命扈尔汉、安费扬古伐东海萨哈连部，取三十六寨。
八月，渡黑龙江，江冰已合，取十一寨，徇使犬路、诺洛路、石拉忻路，并取其人以归。
二年丁巳春正月，蒙古科尔沁贝勒明安来朝，待之有加礼。
是岁，遣兵取东海散居诸部负险诸岛，各取其人以归。
三年戊午二月，诏将士简军实，颁兵法。壬寅，上伐明，以七大恨告天，祭堂子而行。分兵左四旗趋东州、马根单二城，下之。上帅右四旗兵趋抚顺。明抚顺游击李永芳降，以为总兵官，辖辑降人，毁其城。明总兵张承胤等来追，回军击斩承胤等，班师。
五月，复伐明，克抚安等五堡，毁城，以其粟归。
七月，入雅鹘关，明将邹储贤等战死。
冬十月，东海虎尔哈部部长纳哈哈来归，赐赉有差。使犬各部路长四十人来归，赐宴赏赉，并授以官。
四年己未春正月，伐叶赫，取二十馀寨。闻有明师，乃还。明经略杨镐遣使来议罢兵，覆书拒之。杨镐督师二十万来伐，并徵叶赫、朝鲜之兵，分四路进。杜松军由东路渡浑河出抚顺、萨尔浒，刘綎军由南路入董鄂。侦者以告。上曰： 明兵由南来者，诱我南也。其北必有重兵，宜先破之。 命诸贝勒先行。
三月甲申朔，清旦，师行。大贝勒代善议师行所向。四贝勒皇太极言： 宜趋界凡，我有筑城万五千人，役夫多而兵少，虑为所乘。 额亦都曰： 四贝勒之言是也。 遂趋界凡。向午，至太兰冈，望见明兵，分千人援界凡。界凡之骑兵已乘明师半渡谷口，击其尾，回守吉林崖。杜松留师壁萨尔浒，而自攻吉林崖。我军至，役夫亦下击，薄明军。是时，上至太兰察兵势，命大军攻萨尔浒，垂暮堕其垒，入夜夹攻松军。松不支，及其副王宣、赵梦麟等皆死。追北至勺琴山，西路军破。是日，马林军由东北清河、三岔至尚间崖。乙酉，代善闻报，以三百骑赴之。马林敛军入壕，外列火器，护以骑兵，别将潘宗颜屯飞芬山相犄角。上率四贝勒逐杜松后队，歼其军，闻马林军驰至。上趋登山下击，代善陷阵，阿敏、莽古尔泰麾兵继进，上下交击，马林遁，副将麻岩战死，全军奔溃。移攻飞芬，上率骑突入，斩宗颜，西北路军破，叶赫兵遁。是时刘綎南路之军由宽甸间道败我戍将五百人，乘势深入。上命扈尔汉将千兵往援，戍将托保以馀兵会之。丙戌，复命阿敏将二千人继往。上至界凡，刲八牛祭纛。丁亥，命大贝勒代善、四贝勒皇太极南御，遇綎精骑万馀前进。四贝勒以突骑三十夺阿布达里冈，代善冒杜松衣帜入其军，军乱，四贝勒驰下会战，斩綎，又败其后军。乘胜至富察，綎监军道康应乾以火器迎战，大风起，烟焰返射，复大破之，应乾遁，朝鲜兵降。凡四日而破三路明兵。其北路李如柏之军，为杨镐急檄引还，至虎栏，遇我游骑二十人，登山鸣螺，呼噪逐之，如柏军奔迸，践毙又千馀人。甲辰，释朝鲜降将姜弘立归，以书谕其国主。
四月，遂筑界凡。遣兵徇铁岭，略千人。
五月，朝鲜使来报谢。
六月，先是遣穆哈连收抚虎尔哈部遗民，至是得千户，上出城抚之，赐以田庐牛马。上率兵攻开原，克之，斩马林等，歼其军，还驻界凡。
秋七月，明千总王一屏等五人来降，暨前降守备阿布图，各予之官。上攻铁岭，克之。是夕，蒙古喀尔喀部来援叶赫，败之，追至辽河，擒其贝勒介赛。
八月己巳，征叶赫。叶赫有二城，贝勒金台什守东城，其弟布扬古、布尔杭古守西城。分军围之，隳其郛，穴城，城摧，我军入城。命四贝勒领金台什之子德尔格勒谕降再四，金台什终不从，乃执而缢之。布尔杭古降。布扬古不逊，杀之。叶赫亡。师还驻界凡。
冬十月，蒙古察哈尔林丹汗使来，书辞多嫚，执其使。喀尔喀五部来使约伐明，上使大臣希福等五人莅盟。旋有五部下属人来归，上卻之。
是岁，明以熊廷弼为经略。
五年庚申春正月，上报书林丹汗，斥其嫚。执我使臣。上亦杀其使。
二月，赐介赛子克什克图、色特希尔裘马，令其更代为质。
三月，论功，更定武爵。丙戌，左翼都统总兵官、一等大臣费英东卒，上临哭之。
夏六月，谕树二木於门，欲诉者悬其辞於木，民情尽达。
秋八月，上伐明，略沈阳，明兵不战而退，乃还。
九月甲申，皇弟穆尔哈齐卒，车驾临奠，因过费英东墓赐奠。
冬十月，自界凡迁於萨尔浒。
是岁，明神宗崩，光宗立，复崩，熹宗立，罢经略熊廷弼，以袁应泰代之。
六年辛酉春二月，上伐明，略奉集堡，至武靖营。
三月壬子，上大举攻明沈阳，以舟载攻具，自浑河下。沈阳守御甚备，环濠植签，我军拔签猛进，明军殊死战，阵斩总兵贺世贤以下。乙卯，入沈阳。复败其援军总兵陈策等於浑河，败总兵李秉诚於白塔铺，援军尽走。庚申，乘胜趋辽阳。袁应泰引水注濠，环城列炮，督军出战，不支而退，守城楼。壬戌，我右翼军毁闸，左翼军毁桥，右翼傅西城升陴，左翼闻之，毕登。明军犹列炬巷战，达旦皆溃，袁应泰自焚死，御史张铨被执，不屈死。癸亥，入辽阳。辽人具乘舆鼓乐迎上，夹道呼万岁。命皇子德格类徇辽以南，所至迎降，兵宿城上，不入民舍。
六月，左翼总兵官、一等大臣额亦都卒，上临奠，哭之恸。
秋七月壬寅，宴有功将士，酌酒赐衣。镇江城人杀守将佟养真，降於明将毛文龙。
十一月乙卯，命阿敏击毛文龙，败之。喀尔喀部台吉古尔布什来降。明复以熊廷弼为经略。
七年壬戌春正月甲寅，上伐明，攻广宁。丙辰，克西平堡。明军三万来御，击败之，斩其总兵刘渠、祁秉忠，巡抚王化贞遁，游击孙得功以城降。庚申，上入广宁，降其城堡四十，进兵山海关，熊廷弼尽焚沿途村堡而走。乃移军北攻义州，克之，还驻广宁。蒙古厄鲁特部十七贝勒来附，上宴劳之，授职有差。喀尔喀五部同来归。
二月癸未，上还辽阳。辽阳城圮，迁於太子河滨。
秋七月乙未朔，一等大臣安费扬古卒。
八年癸亥春正月壬辰朔，蒙古紥鲁特部巴克来朝，遣与质子俱还。
夏四月癸酉，遣皇子阿巴泰、德格类、皇孙岳讬率师讨紥鲁特贝勒昂安，以其杀我使人也。昂安扌巂孥遁。达穆布逐之，中枪卒。我军愤，进杀昂安父子，并以别部桑土妻子归。
六月，戒诸女已嫁毋凌其夫，违者必以罪。
冬十月丁丑，一等大臣扈尔汉卒，上临哭之。
九年甲子春正月，喀尔喀贝勒恩克格尔来朝，求内迁，许之，以兵迁其民。
二月庚子，皇弟贝勒巴雅拉卒。上遣库尔缠等与科尔沁台吉奥巴盟，勿与察哈尔通。
四月，营山陵於东京城东北阳鲁山，奉景祖、显祖迁葬焉，是曰永陵。
五月，毛文龙寇辉发，戍将楞格礼、苏尔东安追击歼之。
秋八月壬辰，总兵官、一等大臣何和里卒，上闻之恸，曰： 天何不遗一人送朕老耶！ 毛文龙之众屯田於鸭绿岛，使楞格礼袭其众，歼之。
十年乙丑春正月癸亥，命皇子莽古尔泰率师至旅顺，击明戍兵，隳其城。
二月，科尔沁贝勒寨桑以女来归四贝勒皇太极为妃，大宴成礼。
三月庚午，迁都沈阳，凡五迁乃定都焉，是曰盛京。遣喀尔达等征瓦尔喀，归，降其众三百。
夏四月己卯，宗室王善、副将达朱户、车尔格征瓦尔喀，凯旋，宴劳备至。
六月癸卯，毛文龙兵袭耀州，戍将扬古利击败之。
秋八月，遣土穆布城耀州，明师来攻，击走之，获马七百。命博尔晋征虎尔哈，降其户五百，雅护征卦尔察部，获其众二千。毛文龙袭海州张屯寨，戍将戒沙击走之。上著酒戒颁於国中。
十年己卯，皇子阿拜、塔拜、巴布泰征虎尔哈，以千五百人归。
十一月庚戌，科尔沁奥巴告有察哈尔之师，遣四贝勒皇太极及阿巴泰以精骑五千赴之，林丹汗遁。
是年，明使高第为经略，驱锦西人民入山海关。宁前道袁崇焕誓守不去。
十一年丙寅春正月戊午，上起兵伐明宁远。至右屯，守将遁，收其积穀。至锦州，戍将俱先遁。丁卯，至宁远。宁前道袁崇焕偕总兵满桂、副将祖大寿婴城固守。天寒土冻，凿城不隳，城上放西洋炮，颇伤士卒，乃罢攻。遣武讷格将蒙古兵攻觉华岛，夺舟二千，尽焚其军储，班师。
二月壬午，上还沈阳，语诸贝勒曰： 朕用兵以来，未有抗颜行者。袁崇焕何人，乃能尔耶！ 
夏四月丙子，征喀尔喀五部，为其背盟也，杀其贝勒囊奴克，进略西拉木轮，获其牲畜。
五月，毛文龙兵袭鞍山驿及萨尔浒，戍将巴布泰、巴笃礼败之，擒其将李良美。丁巳，科尔沁贝勒奥巴来朝，谢援师也。上优礼之，封为土谢图汗。
六月，上书训辞与诸贝勒。
秋七月，上不豫，幸清河汤泉。
八月丙午，上大渐，乘舟回。庚戌，至爱鸡堡，上崩，入宫发丧。在位十一年，年六十有八。天聪三年葬福陵。初谥武皇帝，庙号太祖，改谥高皇帝，累谥承天广运圣德神功肇纪立极仁孝睿武端毅钦安弘文定业高皇帝。
论曰：太祖天锡智勇，神武绝伦。蒙难艰贞，明夷用晦。迨归附日众，阻贰潜消。自摧九部之师，境宇日拓。用兵三十馀年，建国践祚。萨尔浒一役，翦商业定。迁都沈阳，规模远矣。比於岐、丰，无多让焉。
