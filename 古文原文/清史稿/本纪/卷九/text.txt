<strong>世宗本纪</strong>
世宗敬天昌运建中表正文武英明宽仁信毅睿圣大孝至诚宪皇帝讳胤禛，圣祖第四子也。母孝恭仁皇后乌雅氏。生有异徵，天表魁伟，举止端凝。康熙三十七年封贝勒。四十八年封雍亲王。
六十一年十一月，圣祖在申昜春园不豫，命代祀圜丘。甲午，圣祖大渐，召於斋宫，宣诏嗣位。圣祖崩。辛丑，上即位，以明年为雍正元年。命贝勒胤禩、皇十三弟胤祥、大学士马齐、尚书隆科多总理事务。召抚远大将军胤禵来京。命兵部尚书白潢协理大学士。以杨宗仁为湖广总督，年希尧署广东巡抚。
十二月戊午，停止直省贡献方物。壬戌，封贝勒胤禩为廉亲王，胤祥为怡亲王，胤祹为履郡王，废太子胤礽之子弘晰为理郡王。更定历代帝王庙祀典。癸亥，诏古今图书集成一书尚未竣事，宜速举渊通之士编辑成书。以辅国公延信为西安将军，署抚远大将军事。甲子，诏直省仓库亏空，限三年补足，逾限治罪。命富宁安为大学士，隆科多为吏部尚书，廉亲王胤禩管理藩院尚书事。壬申，以张廷玉为礼部尚书。予大学士马齐二等伯爵，赐名敦惠。
雍正元年癸卯春正月辛巳朔，颁诏训饬督、抚、提、镇，文吏至於守、令，武将至於参、游，凡十一道。丙戌，时享太庙。辛卯，祈穀於上帝。壬寅，颁赐提、镇、副将大行遗念弓矢橐鞬。刑部尚书陶赖、张廷枢坐审讯陈梦雷一案释其二子，降官。甲辰，封淳郡王子弘曙为长子、弘春为贝子。乙巳，大学士王掞乞休，允之。
二月辛亥朔，以佛格、励廷仪为刑部尚书。壬子，以张鹏翮为大学士。乙卯，以皇十六弟胤禄出嗣庄亲王博果铎，袭其爵。以博果铎之侄球琳为贝勒。庚申，训饬贝子胤禟。乙丑，封辅国公延信为贝子。定部院书吏考满回籍听选例。敕科道官每日一人具摺奏事。辛未，以宜兆熊为福州将军。赵之垣免，以李维钧为直隶巡抚。己卯，副将军阿喇衲奏罗卜脑儿回人投顺。
三月甲申，罢西藏防兵戍察木多。加隆科多、马齐、年羹尧太保。命督抚疏荐幕宾。封年羹尧三等公。壬辰，命故安和亲王岳乐之孙吴尔占、色亨图、经希及其子移居盛京，除属籍。
夏四月辛亥，大行梓宫奉安飨殿，命贝子胤禵留护。丙辰，命怡亲王胤祥总理户部，封其子弘昌为贝子。设乡、会试翻译科。乙丑，复置起居注官。封皇十七弟胤礼为果郡王。丁卯，初御乾清门听政。制诏训饬大学士、领侍卫内大臣、文武大臣凡三道。丙子，晋封淳郡王胤祐为亲王。敕总兵官具摺言事。
五月庚辰，诏免云南入藏兵丁应补倒毙马匹。癸卯，御太和殿视朝。李维钧请以州县岁入弥补积亏。上曰： 州县官令少从容，方可责之尽心兴举，岂可勒为他人补亏缺耶！ 乙酉，敕理郡王弘晰移住郑家庄。丁酉，命尚书徐元梦署大学士。辛丑，仁寿皇太后崩，帝之生母也，奉安梓宫於宁寿宫。封贝子胤禵为恂郡王。
六月丁巳，以左世永为汉军都统。己未，加封孔子五世王爵。辛酉，命八旗无恒产者移居热河垦田。壬戌，青海郡王额尔得尼为罗卜藏丹津所破，率属来投，遣官抚之。其侄噶尔丹达锡续来归附，命同居於苏油。壬申，敕李维钧： 畿甸之内，旗民杂处，旗人暴横，颇苦小民。尔当整饬，不必避忌旗、汉形迹，畏惧王公勋戚，皆密奏以闻。 丙子，敕八旗人员有为本旗都统、本管王公刁难苛索者，许其控诉。
秋七月己卯，命侍郎常寿谕和罗卜藏丹津。乙酉，遣官赴盛京、江西、湖广粜米运京。己丑，诏免江西漕粮脚耗运费误追者。壬辰，改国语固山额真为固山昂邦，伊都额真为伊都章京。辛巳，停本年秋决。除绍兴惰民丐籍。颁行孝经衍义。壬寅，命隆科多、王顼龄监修明史，徐元梦、张廷玉为总裁。
八月丁巳，以杨琳为广东总督，孔毓珣为广西总督。甲子，召王大臣九卿面谕之曰： 建储一事，理宜夙定。去年十一月之事，仓卒之间，一言而定。圣祖神圣，非朕所及。今朕亲写密封，缄置锦匣，藏於正大光明匾额之后，诸卿其识之。 庚午，常寿疏报行抵青海，谕和罗卜藏丹津，不从。诏年羹尧备兵。辛未，上谒陵。
九月丁丑朔，葬圣祖仁皇帝於景陵，孝恭皇后祔焉。是日，五色云见。己卯，上还京。辛巳，以郝玉麟为云南提督。壬午，以张廷玉为户部尚书，张伯行为礼部尚书。癸巳，以裕亲王保泰管镶黄旗事务。命纂修律例。丙申，以阿喇衲为蒙古都统。
冬十月戊申，敕授年羹尧抚远大将军，改延信为平逆将军。癸亥，罗卜藏丹津执我使臣常寿，笔帖式多尔济死之。癸酉，以阿尔松阿为礼部尚书，尹泰为左都御史。
十一月丁丑，赐于振等二百四十六人进士及第出身有差。戊寅，罗卜藏丹津入寇西宁，守备马有仁、参将宋可进败之於申中堡，贼遁。丙戌，年羹尧奏总兵杨尽信进剿番贼於庄浪椅子山，斩贼数百。得旨嘉奖。辛丑，冬至，祀天於圜丘，奉圣祖仁皇帝配享。
十二月丙午朔，以吴尔占等怨望，不准承袭安郡王，并撤所属佐领。辛酉，年羹尧奏贼人来犯，参将孙继宗击败之。安插洋人於澳门，改天主堂为公所，严禁入教。丁卯，册嫡妃那拉氏为皇后，封年氏为贵妃，钮祜禄氏为熹妃，耿氏为裕嫔。甲戌，祫祭太庙。
是岁，免直隶、江南等省四十九州县灾赋有差。朝鲜、琉球入贡。丁户二千五百三十二万六千二百七十，又永不加赋后滋生人丁四十八万五百五十七。田赋徵银三千二十二万三千九百四十三两有奇。盐课银四百二十六万一千九百三十三两有奇。铸钱四十九万九千二百有奇。
二年甲辰春正月辛巳，祈穀於上帝，奉圣祖仁皇帝配享。诏大学士图海配享太庙。常寿自罗卜藏丹津处回，命监禁西安。丁亥，命岳锺琪为奋威将军，专征青海。丁酉，以高其佩为汉军都统。庚子，建孔子庙於归化城。
二月丙午，御制圣谕广训，颁行天下。戊午，岳锺琪兵至青海，擒阿尔布坦温布等三虏，收抚逃散部落。诏以青海军事将竣，策旺阿拉布坦恭顺，罢阿尔泰及乌兰古木兵。辛酉，诏临雍大典，改幸学为诣学。癸亥，上耕耤田，三推毕，复加一推。甲子，敕州县举老农，予顶戴。年羹尧奏凉庄道蒋泂剿平阿冈部落，加按察使衔。丙寅，高其倬奏中甸番夷就抚。庚午，上祈雨於黑龙潭。
三月乙亥朔，上诣太学释奠，御彝伦堂讲尚书、大学，广太学乡试中额。丁丑，祭历代帝王庙。庚辰，上谒陵。岳锺琪师抵贼巢，罗卜藏丹津遁，获其母阿尔泰喀屯，青海平。封年羹尧一等公，岳锺琪三等公，发帑金二十万犒军。乙酉，清明节，上诣景陵行敷土礼。丁亥，还宫。
夏四月丁未，以孔毓珣为两广总督，李绂为广西巡抚。庚戌，召王大臣训饬廉亲王胤禩，令其改行，并令王大臣察其善恶，据实奏闻。己巳，敦郡王胤蓪有罪，削爵拘禁。
闰四月丁丑，续修会典。丙戌，以嵇曾筠为河道副总督。丁酉，以苏丹为蒙古都统。癸未，青海叛虏阿尔布坦温布、吹拉克诺木齐、藏巴紥布械系至京，上御午门受俘。
五月癸卯朔，夏至，祭地於方泽，奉圣祖仁皇帝配享。贝勒阿布兰复降为辅国公。丙辰，贝子苏努坐廉亲王党削爵，并其子俱发右卫。辛酉，诏川、陕、湖广、云、贵督、抚、提、镇： 朕闻各处土司，鲜知法纪，苛待属人，生杀任性。方今海宇乐利，而土民独切向隅，朕心不忍。宜严饬土司，勿得肆为残暴，以副朕子惠元元至意。 壬戌，以那敏为满洲都统。戊辰，贝子弘春削爵。
六月癸未，敕八旗勿擅殴死家人。乙酉，以青海平定，勒石太学。戊戌，上以阙里庙灾，致祭先师，遣官监修。降贝子胤祹为镇国公。李光复罢，以李永绍为工部尚书。
秋七月丁巳，御制朋党论，颁示诸臣。壬戌，以丁寿为阿尔泰驻防将军。癸亥，副将军阿喇衲卒於军，上念其久劳於外，加予世职。
八月甲戌，命乡、会试回避士子一体考试，别派大臣阅取。壬午，停本年秋决。庚寅，以田文镜署河南巡抚。
九月辛丑朔，以阿尔泰军功予丁寿世职。停户部捐纳事例。甲寅，命山西丁银摊入地粮徵收，其后各省以渐行之。
冬十月乙亥，赐陈德华等二百九十九人进士及第出身有差。戊寅，封明裔朱之琏为一等侯，世奉明祀。癸未，诏京师建忠义祠。乙未，诏厄鲁特郡王额驸阿宝赐往青海游牧。设宁夏驻防。丙申，刑部尚书阿尔松阿以无心效力，夺职削爵，发往盛京，以其伯音德袭果毅公。暹罗国贡稻种果树。设直隶布政司、按察司，以巡抚李维钧为总督。庚子，以音德、夸岱俱为领侍卫内大臣。丁未，以苏丹为宁夏将军。
十一月庚戌，弘晟有罪削爵。乙卯，以绰奇为蒙古都统，噶尔弼为汉军都统。丁巳，高其倬奏官兵进剿仲苗，平之。辛酉，定称孝庄文皇后山陵为昭西陵。
十二月癸酉，命太学立进士题名碑。癸未，废太子胤礽薨，封理亲王，谥曰密。以绰奇为奉天将军。己丑，裕亲王保泰有罪削爵，以其弟子广宁袭封裕亲王。设湖南学政。戊戌，祫祭太庙。
是岁，免江南、浙江等省五十七州县卫灾赋有差。朝鲜、安南、暹罗入贡。
三年乙巳春正月癸丑，诏以固安官地二百顷为井田，遣八旗闲散受耕。壬戌，以蔡珽为左都御史。癸亥，以阿齐图为步军统领。
二月庚午，日月合璧，五星联珠。庚辰，上以三年服阕，行祫祭礼。丁亥，诏责年羹尧未能抚恤青海残部，倘有一二人逃入准噶尔者，必重罪之。乙未，鄂伦岱坐廉亲王党夺职削爵，发往盛京，以其弟夸岱袭一等公。丁酉，召廷臣宣示胤禟罪状，并及胤禩、胤蓪、胤禵。
三月丁未，以马会伯为贵州提督。策旺阿拉布坦遣使入贡。设安徽学政。癸丑，大学士张鹏翮卒。礼部尚书张伯行卒。丁巳，蠲苏、松浮粮四十五万两。满保奏台湾生番七十四社归化。辛酉，年羹尧表贺日月合璧，五星联珠，将 朝乾夕惕 写作 夕惕朝乾 。诏切责之曰： 年羹尧非粗心者，是直不以朝乾夕惕许朕耳。则年羹尧青海之功，亦在朕许与不许之间，未可知也。显系不敬，其明白回奏。 乙丑，叙总理王大臣、怡亲王胤祥予一子郡王，隆科多、马齐加予世职。廉亲王胤禩不与，并严诏训责之。
夏四月己卯，调年羹尧为杭州将军。以岳锺琪为川陕总督。遣学士众佛保、副都统查史往准噶尔定界。以董吉那为江宁将军。辛卯，以田从典为大学士。
五月癸亥，以左都御史尹泰为盛京礼部侍郎，兼理奉天府尹。
六月癸酉，诏年羹尧之子年富、年兴，隆科多之子玉柱俱褫职。乙亥，命上三旗世职及登城巴图鲁之子，二十以下，十四以上，拣选引见录用。削年羹尧太保，寻褫其一等公。
秋七月丁未，削隆科多太保。壬戌，大学士白潢罢，以高其位为大学士，张廷玉署大学士。命隆科多往阿兰善山修城。壬戌，杭州将军年羹尧黜为闲散旗员。癸亥，贝子胤禟有罪削爵。
八月辛未，李维钧以党年羹尧逮鞫，以李绂为直隶总督。壬辰，上驻圆明园。加怡亲王胤祥俸，果郡王胤礼护卫。
九月甲寅，以朱轼为大学士，改蔡珽为吏部尚书，仍管兵部、都察院事。丙辰，逮系年羹尧下刑部。
冬十月戊辰，命巡抚不与总督同城者，参劾属员，自行审结。丙子，封恒亲王胤祺子弘晊辅国公。庚寅，以杨名时为云贵总督，管巡抚事，鄂尔泰为云南巡抚，管总督事。
十一月庚子，上谒陵。戊申，还宫。癸亥，以噶尔弼为奉天将军。
十二月丁卯，降郡王胤禵为贝子。甲戌，廷臣议上年羹尧罪九十二款。得旨： 年羹尧赐死，其子年富立斩，馀子充军，免其父兄缘坐。 辛巳，汪景祺以谤讪处斩。癸未，以觉罗巴延德为天津水师营都统。壬辰，祫祭太庙。
是岁，免直隶、江苏、河南、浙江、广东等省二十七州县灾赋有差。朝鲜、琉球、西洋国入贡。
四年丙午春正月甲午，上御太和殿受朝贺。朝正外藩，依先朝例，赉予银币。丁酉，宣诏罪状皇九弟胤禟。戊戌，集廷臣宣诏罪状皇八弟胤禩，易亲王为民王，褫黄带，绝属籍，革其妇乌雅氏福晋，逐回母家，复革民王，拘禁宗人府，敕令易名名曰阿其那，名其子弘旺曰菩萨保。甲寅，削隆科多职，仍令赴鄂罗斯议界。乙卯，赠故尚书顾八代太傅，谥文端，上之授读师也。
二月甲子，以孙柱为吏部尚书，兼管兵部。以法海为兵部尚书，福敏为左都御史。贝子鲁宾、镇国公永谦俱以议胤禩狱依违削爵，寻起鲁宾为辅国公。大学士朱轼有母丧，赐白金四千庀葬事。乙酉，简亲王雅尔江阿削爵，以其弟神保住袭封。庚寅，以张廷玉为大学士，蒋廷锡为户部尚书，以申穆德为右卫将军。
三月丁丑，命丁寿屯兵特斯，备策旺阿拉布坦。壬戌，侍讲钱名世投诗年羹尧事发，革去职衔，上亲书 名教罪人 四字悬其门，并令文臣作为文诗刺恶之。
夏四月己卯，以范时绎为两江总督。
五月癸巳，禁锢皇十四弟胤禵及其子白起於寿皇殿侧，以子白敦为镇国公。诛鄂伦岱、阿尔松阿於戍所。乙巳，改胤禟名为塞思黑，拘於保定。己酉，命顺承郡王锡保食亲王俸。封皇十五弟胤烜为贝勒，皇二十弟胤祎为贝子。
六月癸亥，以辅国公巴赛为振武将军，备边。乙丑，以查弼纳为兵部尚书。
秋七月癸巳，释回军前御史陶彝等十三人。辛亥，命蔡珽专管都统。以查弼纳、杨名时为吏部尚书。平郡王纳尔素有罪削爵，以其子福彭袭封。
八月丙寅，停本年秋决。丁亥，李绂奏塞思黑卒於保定。
九月壬辰，以宜兆熊为湖广总督，寻命福敏代之。以蔡良为福州将军。贝子满都护降为辅国公，撤出佐领。丁酉，辅国公阿布兰以违例谢恩削爵，撤出佐领。戊戌，重九节，上御乾清宫，赐宴廷臣，赋柏梁体诗。己亥，锡保奏阿其那卒於禁所。癸丑，起复大学士朱轼在内阁行走。乙卯，侍郎查嗣庭以谤讪下狱。
冬十月甲子，设浙江观风整俗使。命乡试五经取中之副榜及两次取中副榜，准作举人。戊辰，诏廷臣： 皇考临御六十馀年，躬节行俭。宫廷地毯用至三四十年，犹然整洁。服御之物，一惟质朴，绝少珍奇。昨检点旧器，及取回避暑山庄陈设，思慕盛德，实无终已。用特书此，以诏我子孙。 辛巳，裕亲王广宁削爵，永锢宗人府。甲申，以普雄苗地，界连川、滇，命川陕总督移驻成都。以鄂尔泰为云贵总督，宪德为湖北巡抚。丙戌，琉球国谢赐匾额，贡方物。
十一月己亥，大学士高其位罢。壬子，叙富宁安久戍功，封一等侯。乙卯，诏浙江士习敝坏，工为怀挟，停其乡会试。
十二月庚申，王大臣请将阿其那、塞思黑妻子正法。谕曰： 阿其那、塞思黑虽大逆不道，而反叛事迹未彰，免其缘坐。塞思黑之妻逐回母家禁锢。其馀眷属，交内务府养赡。 辛酉，命河南、陕西、四川均摊丁银入地并徵。乙丑，御史谢济世疏劾田文镜十罪，诏褫职遣戍。壬申，鄂尔泰奏剿办仲苗就抚者二十一寨，查出熟地荒地三万馀亩。壬午，以李绂为工部右侍郎，以宜兆熊为直隶总督，刘师恕协办，以毛文铨为京口将军。丙戌，祫祭太庙。
是岁，免直隶、山东、安徽、江西、湖广等省六十三州县卫灾赋有差。朝鲜、琉球、苏禄入贡。
五年丁未春正月戊子朔，时享太庙。壬寅，赦年羹尧之子之戍边者。甲辰，王大臣奏黄河清，请朝贺，上不许。加文武官一级。敕八旗交纳铜器，三年限满，隐匿者罪之。乙巳，以孙柱署大学士。丙辰，以沈近思为左都御史兼吏部侍郎。
二月丁卯，上谒陵。甲辰，广州驻防兵丁滋事，将军李杕以徇庇论死。甲戌，上还京。甲申，上御经筵。丙戌，命李绂往广西擒捕逸犯罗文纲。文纲自投来归。
三月庚寅，敕本年会试於三月举行，给与姜汤木炭。以广禄袭裕亲王。戊戌，上宣示蔡珽罪状，下刑部拘讯。辛丑，开闽省洋禁。丙午，鄂罗斯察汗遣使臣萨瓦表贺登极，进贡方物，赏赉如例。内大臣马武卒。大学士高其位卒。
闰三月乙丑，拣选下第举人，分发直省，以州县用。戊辰，以宜兆熊为吏部尚书，迈柱为湖广总督。癸酉，乌蒙、镇雄两土府改设流官。己卯，以觉罗伊礼布为奉天将军，常寿为江宁将军。丙戌，弘升有罪削爵。
夏四月戊子，吐鲁番回酋请进贡，不许，为已撤兵，又以其地许策旺阿拉布坦也。以福敏为吏部尚书，黄国材署兵部尚书。辛卯，赐彭启丰等二百二十六人进士及第出身有差。癸巳，命州县会学官举优行生。乙巳，设宗室御史二员。
五月戊午，以拉锡为满洲都统。查嗣庭死於狱，戮其尸。乙亥，叙乌蒙、镇雄功，予鄂尔泰世职。
六月庚子，移盛京副都统一员驻锦州，设熊岳副都统。封诚亲王胤祉子弘景为镇国公。隆科多以罪削爵，以其弟庆复袭一等公。
秋七月乙卯，以富宁安为汉军都统。己未，李永绍罢，以黄国材为工部尚书。加田文镜尚书，为河南总督。己巳，以夸岱为工部尚书。丙子，晋封辅国公弘晊、鄂齐、熙良为镇国公。已革贝勒苏努涂抹圣祖朱谕，经王、大臣、刑部参奏。得旨： 苏努怙恶不悛，竟令其子苏尔金、库尔陈、乌尔陈信从西洋之教。谕令悛改，伊竟抗称： 原甘正法，不能改教。 今又查出昔年圣祖朱批奏摺，敢於狂书涂抹，见者发指。即应照大逆律概行正法。但伊子孙多至四十人，悉行正法，则有所不忍。倘分别去留，又何从分别。暂免其死，仍照前禁锢。 
八月己丑，上御经筵。庚寅，赖都罢，以常寿为礼部尚书。癸卯，追封故平南大将军赖塔为一等公，其孙博尔屯袭。乙巳，喀尔喀郡王额驸策凌与鄂罗斯使臣萨瓦定界，以恰克图为贸易之所，理藩院派员管理。
九月丙寅，定官员顶戴之制。以孙柱为大学士，查弼纳为兵部尚书。己巳，鄂尔泰奏花苗内附，剿办蒗蕖，平之，威远倮苗内附。戊寅，刑部议上蔡珽狱，大罪十八，应立斩，妻子入辛者库。得旨，改监候。
冬十月乙酉，命科道及吏部司官不必专用科目。丁亥，王大臣会审隆科多狱上，大罪五十，应斩立决，妻子入辛者库，财产入官。得旨，隆科多著禁锢。以博尔屯为蒙古都统。
十一月癸丑，命查郎阿、迈禄备边。丁巳，加浙江巡抚李卫为总督。丁卯，复鳌拜一等公，令其孙达福袭。敕修执中成宪。戊辰，鄂尔泰奏贵州长寨后路克猛等一百八十四寨生苗内附。乙亥，守护景陵大学士萧永藻坐失察公衔广善越分请安，褫职，仍依前守陵。庚辰，遣官清丈四川地亩。顺承郡王锡保以徇庇延信夺亲王俸，仍停郡王俸三年。
十二月壬午朔，以那苏图为黑龙江将军。乙酉，命直省学政每六年拔取生员一次。王大臣审拟贝勒延信大罪二十，应斩决。得旨，延信免死，与隆科多一处监禁。辛丑，范时绎奏太仓州属之七浦士民原自行修濬。上不许，曰： 民间之生计，即国计也。国用不敷之时，不得不藉资民力。方今国用充裕，仍发帑银给之。 戊戌，左都御史沈近思卒。壬寅，以唐执玉为左都御史。庚戌，祫祭太庙。
是岁，免直隶、江苏、江西、浙江、福建、湖广、广东等省三十四州县灾赋有差。朝鲜、鄂罗斯入贡。
六年戊申春正月己未，高其倬疏陈闽省械斗情形。得旨： 此等处须鼓舞属员实心尽力，方能有济。设遇一二有为者，甫欲整理，辄目为多事。属员窥见其隐，谁肯任怨向前。须知其难而终任之，二三年后始有成效也。 乙丑，晋封贝勒球琳为惠郡王，镇国公弘春为贝子。己卯，命杭奕禄、任兰枝使安南。
二月丙戌，晋封果郡王胤礼为亲王。癸巳，上御经筵。庚子，以来文为江宁将军。壬寅，赐归流永顺土司彭肇槐世职，并白金万两。庚戌，以嵇曾筠为兵部尚书，仍办河工。
三月丁巳，大学士田从典罢，以蒋廷锡为大学士。庚午，以进藏官兵驻劄西宁，命巡抚杭奕禄督之。
夏四月甲申，以陈泰为满洲都统。予告大学士田从典卒。癸卯，以查郎阿、稽曾筠为吏部尚书。壬寅，诏： 地方官私徵耗羡，难以裁革。惟在督抚审慎用之，不可以归公。若归公，则地方官又重複取民矣。 
五月癸丑，以郭沭为广西巡抚。鄂尔泰奏剿办东川逆苗禄天祐、禄世豪，平之，壬戌，诏： 八法内年老一条，义有未尽。凡年老而能办事者，勿入八法。 丁卯，削富宁安侯爵，仍为大学士。命马尔赛在大学士内办事。乙亥，以田文镜为河东总督，兼辖山东。以耿化祚为汉军都统。
六月庚辰，诏六部员外郎、主事作为公缺，勿庸按旗升转。癸未，置先贤仲弓后裔五经博士。丙戌，以蔡良为广州将军，石礼哈为福州将军，尹继善协办江南河工。癸巳，以张广泗为贵州巡抚，岳濬署山东巡抚。己亥，诚亲王胤祉有罪降郡王，拘其子弘晟於宗人府。封理密亲王子弘曣为辅国公。
秋七月辛亥，命李卫兼理江苏缉捕。戊午，鄂尔泰奏遣兵剿平川境米贴逆苗。命以其事属四川提督黄廷桂。辛酉，岳锺琪奏颇罗鼐兵至西藏，喇嘛擒献阿尔布巴、隆布奈、紥尔鼐等，西藏平。戊辰，以纪成斌为固原提督。壬申，大学士富宁安卒。赐故大学士宁完我三世孙宁兰骁骑校，房一所，银五百，四世孙宁邦玺拜唐阿。
八月甲申，上御经筵。以尹继善署江苏巡抚。乙酉，改湖广桑植、保靖二土司为流官。以马尔赛为大学士。甲午，以祖秉衡为京口将军。丁未，诏复浙江乡会试。
九月癸丑，命八旗勋旧子孙有犯法亏帑者，察实以闻。汉员中阵亡尽节及居官清正之子孙，同此察报。天津水师营都统公鄂齐以失察兵丁伤官削爵，降三等侍卫。丁卯，查郎阿奏领兵至藏，会同副都统马喇、学士僧格讯明逆首阿尔布巴等，立时正法，馀众处置讫。
冬十月丁亥，以鄂尔泰剿平广西八达寨逆苗，兼督云、贵、广西三省，发帑银十万犒滇、黔兵。辛卯，发内帑九十四万代西征军士赔偿追款。以石文焯为礼部尚书，路振扬为兵部尚书。乙未，岳锺琪奏建昌喇汝窝番贼作乱，讨平之。诏： 湖广土司甚多，供职输将，与流官无异，该督抚勿得轻议改流。 以蔡仕舢为浙江观风整俗使。癸巳，谕停诸王管理旗务。
十一月丙辰，设咸安宫官学，包衣子弟肄业。庚申，停本年决囚。戊辰，江西巡抚布兰泰以不职免。添设钦天监西洋人监副一。
十二月甲午，免四川崇庆州七年额赋。丙申，大清律集解附例成。丁酉，以定藏功封颇罗鼐为贝子，理后藏事，拣选噶隆二人理前藏事，赏其兵丁银三万两。庚子，命侍郎王玑、彭维新往江南清查逋赋。甲辰，祫祭太庙。
是岁，免直隶、江南、陕西、四川等省二十六州县灾赋有差。朝鲜入贡。
七年己酉春正月辛亥，鄂尔泰奏万寿节日，云南庆云见。命宣付史馆。丁巳，命陈元龙、尹泰为大学士。壬申，复蒙古恩格德尔侯爵为三等公，以其曾孙噶尔萨袭。蒙古二等伯明安晋封一等侯，令其孙马兰泰袭。都统伯四格有罪监禁，上念其祖莽固尔岱之功，释之。癸酉，命侍郎法保等察修直隶至江南大道。
二月丁丑，命出征官兵行粮外仍给坐粮。以尹继善为河道总督。戊寅，以多索礼为奉天将军。甲申，上谒陵。庚寅，还京。设直隶巡农御史。己亥，命怡亲王等查八旗世职有以绝嗣除爵者，许以族人绍封。乙未，上御经筵。以李杕为汉军都统。蠲浙江本年额赋六十万两。
三月乙巳朔，以孔毓珂为江南河道总督，郝玉麟为广东总督。岳锺琪奏剿平雷波叛苗一百馀寨。戊申，鄂尔泰奏剿平丹江、九股等处生苗。蠲河南本年额赋四十万两。辛亥，以嵇曾筠为河南山东总督。丙申，上以准噶尔噶尔丹策零稔恶藏奸，终为边患，命傅尔丹为靖边大将军，北路出师，岳锺琪为宁远大将军，西路出师，征讨准噶尔。甲子，以鄂善、莽鹄立俱为蒙古都统。辛酉，诏公巴赛为副将军，顺承郡王锡保为振武将军，陈泰、衮泰、石礼哈、岱豪、达福、海兰为参赞，旗兵六千，三省兵八千，蒙古兵八百，归北路，驻紥阿尔泰；总兵官魏麟、闪文绣领车骑营兵八千，赴西路布尔库。
夏四月甲午，以查郎阿署川陕总督，史贻直署福建总督。敕建云、雨、风、雷坛庙。四川天全土司改流设州。高其倬劾海澄公黄应缵行贿承袭，应革职衔。诏宽免之。
五月戊午，湖南保靖、桑植、永顺三土司改流设府县。甲子，令漕船顺带商货，於旧例六十石外，许至百石。乙丑，先是，岳锺琪疏言有湖南人张熙投递逆书，讯由其师曾静所使。命提曾静、张熙至京。九卿会讯，曾静供因读已故吕留良所著书，陷溺狂悖。至是，明诏斥责吕留良，并令中外臣工议罪。
六月己卯，以唐执玉署直隶总督。乙酉，以甘肃、四川、云南、贵州、广西转输劳费，免庚戌全年额赋，陕西免十分之三。
秋七月丙午，贵州都匀生苗及侬、仲生苗内附。甲寅，以果亲王胤礼管工部，庄亲王胤禄管满洲都统。己巳，减暹罗国贡赋。
闰七月乙酉，以阿里衮为杭州将军。
八月癸卯，以王釴为京口将军。己酉，上御经筵。
九月戊子，改广西镇安为流。
冬十月庚戌，赐汉大臣子蒋溥等十三人举人。甲子，诏曰： 江南清查逋赋一案，历降谕旨甚明，重在分别官侵民欠。乃派往之员办理不善，有以绅衿带徵之项指为官侵者，有吏书侵蚀之项议令富户摊赔者。又有将带徵钱粮加增火耗者，甚且以停徵之项概令徵收者。惠民之政，转而扰民，岂非司其事者之咎乎？其恪遵前旨妥办。倘再犯诸弊，从重治罪。 戊辰，以内外诸臣勤慎奉职，加怡亲王仪仗一倍，张廷玉少保，蒋廷锡太子太傅，励廷仪太子少傅，傅尔丹、岳锺琪、鄂尔泰俱少保，田文镜太子太保，李卫、查郎阿、席伯俱太子少保。
十一月甲戌，发帑金百万两修高家堰石工。以马会伯为兵部尚书，仍留军前。戊寅，免功臣子孙施世骅等赃银五十馀万，以内库银拨补，其应得遣戍、监追、籍没及妻子入官等罪，咸赦除之。戊子，停本年决囚。
十二月戊申，设广东观风整俗使及肇高学政。戊辰，祫祭太庙。
是岁，免江南、江西、浙江、福建、湖南、云南、甘肃等省二十四州县灾赋有差。朝鲜、琉球入贡。
八年庚戌春正月丁丑，以总理陵寝事务领侍卫内大臣尚崇廙为盛京五部尚书。以那苏图为奉天将军，常德为宁古塔将军，卓尔海为黑龙江将军。以庆复为汉军都统。甲午，景陵瑞芝生。丁酉，唐执玉奏正月二十日凤凰见於房山。得旨： 此事已据府尹孙家淦奏报。又据尚崇廙报称天台山中见一神鸟，高五六尺，毛羽如锦，群鸟环绕，向北飞去。朕躬德薄，未足致此上瑞。 发国子监膏火银六千两，岁以为常。
二月庚子朔，定外戚锡爵曰承恩公。甲辰，上御经筵。己酉，复赖士公爵。丁巳，复诚郡王胤祉为诚亲王，贝勒胤烜为愉郡王，贝子胤祎为贝勒，皇二十一弟胤禧、皇二十二弟胤祜为贝子，皇二十三弟胤祁为镇国公。戊辰，南掌国遣使来贡，请定贡期。上优诏答之，命五年一贡。
三月丁亥，命张廷玉、蒋廷锡管理三库事务。甲午，以史贻直署两江总督，颁行圣祖御纂书经传说，上制序文。
夏四月，淳亲王胤祐薨，谥曰度，以子弘暻袭郡王。癸卯，赐周澍等三百九十九人进士及第出身有差。丁未，定大学士为正一品，左都御史为从一品。癸亥，以嵇曾筠署江南河道总督，田文镜兼理东河总督。
五月辛未，怡亲王胤祥薨，上痛悼之，亲临其丧，谥曰贤，配享太庙。丁丑，噶尔丹策零遣使通问。命暂缓师期，召傅尔丹、岳锺琪来京。移高其倬为两江总督，刘世明为福建总督。壬午，上再临怡贤亲王丧。诏曰： 朕诸兄弟之名，皆皇考所赐。即位之初，胤祉援例陈请更改上一字，奏明母后，勉强行之。今怡亲王薨逝，王名仍书原字，志朕思念。 辛卯，先是，诚亲王胤祉会怡贤亲王之丧，迟到早散，面无戚容，交宗人府议处。至是，议上，请削爵正法。得旨，削爵拘禁。癸巳，以岳超龙为湖广提督。乙未，晋封贝子胤禧为贝勒，理郡王弘晰为亲王，公弘景为贝子。复胤祹郡王。
六月戊戌朔，日有食之。壬寅，赐怡贤亲王 忠敬诚直勤慎廉明 八字加於谥上。戊申，鄂尔泰奏黎平、都匀生苗内附。癸亥，马会伯免，以唐执玉为兵部尚书，史贻直为左都御史。
秋七月戊寅，命建贤良祠。壬辰，遣官赈江南、湖南、直隶、山东等处被水灾民。癸巳，命巡抚班次在副都统之上。
八月丙午，以山东被水较重，特免通省漕粮。辛亥，命怡贤亲王子弘晓袭封亲王，弘晈别封郡王，均世袭。乙卯，京师地震。康亲王崇安停管宗人府事，以裕亲王广禄管宗人府。
九月丁卯，以京师地震，赐百官半俸，赐八旗银各三万两。乙酉，以高其倬相视太平峪吉地，予世职。辛卯，鄂尔泰奏猛弄白氏、孟连、怒子内附。
冬十月庚子，再定百官帽顶，一品官珊瑚顶，二品官起花珊瑚顶，三品官蓝色明玻璃顶，四品官青金石顶，五品官水晶顶，六品官砗磲顶，七品官素金顶，八品官起花金顶，九品、未入流起花银顶。辛亥，命查弼纳为副将军，往北路军营。壬子，鄂尔泰奏恢复乌蒙府城，苗党平。甲寅，以马尔赛、张廷玉、蒋廷锡久参机务，各予伯爵世袭。阙里文庙成，命皇五子弘昼、淳郡王弘暻前往告祭。
十一月己巳，设孔庙执事官。乙亥，命各省落地税、契税勿苛索求盈。丙子，明诏申饬汉军勋裔获咎大员范时绎、尚崇廙、李永升等。戊子，敕各省解部银两，留其半以充公用。
十二月丁酉，命傅尔丹、岳锺琪各回本军。乙卯，纪成斌奏准噶尔贼众犯阔舍图卡伦，总兵樊廷击败之。予樊廷世职，银一万两。其张朝佐等并予世职，赏银有差。
是岁，免直隶、江南、山西、湖南、贵州等省十八州县卫灾赋。又免直隶、江南、山东、河南漕粮各有差。朝鲜、安南、南掌入贡。
九年辛亥春正月庚寅，诏拨扬州盐义仓积穀二十万石，加赈上年邳、宿被水灾民。
二月乙未，愉郡王胤烜薨，谥曰恪，子弘庆袭郡王。拨通仓米十五万石，奉天米二十万石，采买米五万石，运往山东备赈。戊戌，命常赉为镇安将军，率甘、凉兵驻安西。戊午，以田文镜年老多病，命侍郎王国栋前往河南赈济被水灾民。壬戌，专设四川总督，以黄廷桂补授。
三月乙酉，以三泰为礼部尚书，鄂尔奇为左都御史。戊子，命拣选八旗家人二千，以伊礼布统之，为西路副将军。
夏四月庚子，命史贻直、杭奕禄前往陕西宣谕化导。丙辰，鄂弥达奏琼山、儋州生黎内附。
五月甲子，以石云倬为西路副将军。命赵之垣、马龙督运西路粮饟。
六月丙午，傅尔丹奏准噶尔入寇紥克赛河，率兵迎击。辛亥，岳锺琪奏准噶尔犯吐鲁番，率兵赴援，贼遁，留兵屯戍。甲寅，上祈雨，是日，雨。
秋七月丁卯，召鄂尔泰来京。以高其倬为云贵总督，尹继善为两江总督。己巳，黄廷桂奏瞻对番贼作乱，遣兵剿平之。癸酉，傅尔丹奏官兵进击准噶尔不利，退至科布多。是役也，轻进中伏，傅尔丹弃大军先退，至於大败。副将军查弼纳、公巴赛、参赞公达福等均死之。甲戌，命马尔赛为抚远大将军，敕锡保固守察罕瘦尔。岳锺琪奏督兵进乌鲁木齐。
八月己亥，以鄂弥达为青州将军。丙午，移科布多兵驻察罕瘦尔。己酉，晋封锡保为顺承亲王。甲寅，岳锺琪奏兵至纳邻河，距乌鲁木齐二日程，探知贼遁，大兵即旋。命从优议叙。
九月乙亥，命康亲王崇安前往军营，给备装银万两。戊子，以刘於义为直隶总督，沈廷玉为直隶河道总督，朱藻为河东河道总督。己巳，皇后那拉氏崩，册谥曰孝敬皇后。
冬十月丙午，钱以垲乞休，以魏廷珍为礼部尚书。准噶尔入寇克鲁伦，侵掠游牧，亲王丹津多尔济、额驸郡王策凌合兵击之，擒斩无算。上嘉之，各赐银万两，晋策凌为亲王。
十一月癸亥，命顺承亲王锡保为靖边大将军，降傅尔丹为振武将军，降马尔赛为绥远将军。命康亲王崇安摄抚远大将军。乙丑，以史贻直为兵部尚书，彭维新为左都御史。
十二月庚寅朔，日有食之。己酉，圣祖实录、圣训告成。甲寅，以马士杰署广州将军，准泰署福州将军。丁巳，祫祭太庙。
是岁，免直隶、江南、河南、福建、陕西、湖南、广西、甘肃等省九十三州县卫灾赋有差。朝鲜、琉球入贡。
十年壬寅春正月癸亥，孟春享太庙，皇四子弘历行礼。壬午，命鄂尔泰为大学士。甲申，以军前统领达尔济为建勋将军，驻兵白格尔。
二月，以王朝恩为直隶河道总督，魏廷珍为漕运总督。己亥，封鄂尔泰一等伯，世袭。庚子，岳锺琪奏准噶尔犯哈密，遣总兵曹勷往援，败之，贼由无克克岭遁。副将军石云倬坐不遮击，逮问。癸丑，以张广泗为西路副将军，刘世明参军事。
三月丁丑，大学士等疏劾岳锺琪奏报不实，情词互异。下部严议。
夏四月辛卯，置贵州古州镇、清江镇总兵各一员。乙巳，以海寿为户部尚书，性桂为刑部尚书。降三等公岳锺琪为三等侯，仍护大将军。丙午，以张大有为礼部尚书，范时绎为工部尚书。乙卯，诏修云南嵩明州、寻甸州水利。
五月戊辰，以武格为扬武将军，刘世明副之。
闰五月甲辰，恒亲王胤祺薨，谥曰温，子弘晊袭恒亲王。原诚亲王胤祉卒於景山禁所，赐银五千两，照郡王例殡葬。吏部尚书励廷仪卒。庚戌，台湾北路西番滋事，官兵讨平之。癸丑，以李卫署刑部尚书。
六月丙辰，以莽鹄立为汉军都统。壬申，高其倬奏云南思茅土夷勾结元江夷人寇普洱郡城，遣总兵董芳率兵剿之。辛巳，办理军机大臣议奏恤赠战殁喀尔喀台吉策勒克辅国公，其子密什克袭。军机大臣之设始於此。
秋七月丙戌，马喇免，以武格为工部尚书。丁亥，山东钜野牛产瑞麟。己丑，赐顾八代子孙银一万两。丁酉，命鄂尔泰经略军务。召岳锺琪来京。以刘於义为陕西总督，李卫为直隶总督。辛丑，准噶尔入犯乌孙珠尔，傅尔丹迎击失利，下大将军锡保覈败状以闻。乙巳，大学士蒋廷锡卒。己酉，以福敏协理大学士，唐执玉兼理刑部尚书。
八月丙辰，复恭亲王之子海善贝勒原衔。庚午，西藏边外巴尔布国雅木布、叶楞、库库穆三汗遣使进贡，优敕答之。壬申，北路副将军亲王丹津多尔济、额驸亲王策凌奏追击准夷至额尔得尼招，杀贼万馀，贼向推河遁去。甲申，拨帑银二百万两解赴北路军前备赏。
九月乙酉朔，论击准夷功，加丹津多尔济智勇名号，加策凌超勇名号，封其子车布登紥布为辅国公，馀升授有差。以马尔赛纵贼失机，褫爵职处斩。己酉，削傅尔丹爵职。
冬十月壬戌，停本年决囚。削岳锺琪爵职，逮京交兵部拘禁。
十一月丙戌，以常德为靖边左副将军。乙未，封吐鲁番额敏和卓为辅国公。赐七世同居湖南沅江县生员谯衿御书匾额。
十二月乙卯，赐恤北路阵亡诸臣查弼纳、马尔萨、海兰、达福等有差。侍郎孙嘉淦有罪论死，命在银库处行走。乙丑，治吕留良罪，与吕葆中、严鸿逵俱戮尸，斩吕毅中、沈在宽，其孙发边远为奴，朱羽采等释放。丙寅，武格以造言撤兵，逮问。辛巳，祫祭太庙。
是岁，免直隶、江南、山东、湖南等省七十五州县灾赋有差。丁户二千五百四十一万二千二百八十九，永不加赋后滋生人丁九十三万六千四百八十六。田地八十九万四百十六顷四十亩，徵银二千九百八十七万二千三百三十二两六钱。茶三十四万二千三百五十一引。盐课银三百九十八万八千八百五十一两。铸钱六万八千四百三十六万二千有奇。朝鲜、巴尔布国入贡。
十一年癸丑春正月戊子，命海望、李卫察勘浙江海塘。修范公堤。壬辰，颁直省书院膏火银各千两。以高其倬为两江总督，尹继善为云贵总督。庚子，命鄂尔泰巡阅北路军务。丁未，上谒陵。
二月壬子，上见沿道安设水缸，蓄水洒道。上谕之曰： 跸路所经，虽有微尘何碍。地方官当以牧养生民为重。若移奉上之心以抚百姓，岂不善乎？ 癸丑，上还京。丙辰，以保明、查尔泰、伊勒慎俱为满洲都统。己未，上御经筵。封皇二十四弟胤祕为諴亲王，皇四子弘历为宝亲王，皇五子弘昼为和亲王。贝勒弘春晋封泰郡王。壬戌，命彭维新协办内阁。以吴士玉为礼部尚书，涂天相为左都御史。
夏四月壬子，特赐任启运翰林，在阿哥书房行走。癸丑，赐陈倓等三百二十八人进士及第出身有差。乙卯，以嵇曾筠为大学士，仍管河督。以刘於义为吏部尚书，涂天相为刑部尚书，张照为左都御史。己未，徵举博学鸿词。
五月甲申，高其倬奏普思苗人刁兴国叛，讨平之。命编修张若霭，庶吉士鄂容安、鄂伦俱在办理军机处行走。乙未，命额驸策凌为靖边左副将军，常德副之，塔尔岱为靖边右副将军，永福副之，同戍科布多。续修会典成。壬寅，黑龙江将军杜赉奏海岛特门、奇图山等处绰敏六姓内附，岁贡貂皮。己酉，诛前提督纪成斌。
六月戊午，苏禄国王臣毋汉未毋拉律林奏伊远祖东王於明永乐年间来朝，归至山东德州病殁。长子归国嗣王，次子安都禄，三子温哈喇留守坟墓。其子孙分为安、温二姓，岁领额设祭祀银八两，请以其后裔为奉祀生。从之。戊寅，哈元生奏讨平九股逆苗。
秋七月乙酉，大学士陈元龙以年逾八旬乞休，加太子太傅致仕。李徽以越职言事褫职。裁湖南观风整俗使。戊子，顺承亲王锡保削爵，子熙良仍袭郡王。以平郡王福彭为定边大将军。降亲王丹津多尔济为郡王，撤去勇号。
八月丁卯，以顾琮为直隶河道总督，赵弘恩为两江总督，高其倬为江苏巡抚。己巳，置顺天府四路捕盗同知。
九月辛丑，鄂尔奇革职查讯。以庆复为户部尚书，鄂长署步军统领。
冬十月辛酉，以扣娄为蒙古都统，忠达公马礼善为刑部尚书。
十一月甲辰，命果毅公讷亲在办理军机处行走。
十二月戊午，诏曰： 前鄂弥达条奏台湾建城。郝玉麟奏称台湾茨竹，栽植可以成城。台湾变乱，率自内生。贼匪无城可踞，乃易荡平。惟鹿耳门为台郡门户，於此建筑炮台，足资备御。栽植茨竹，相为藩篱。其淡水等处炮台，并应建造，以时增修。 己未，以史贻直为户部尚书，张照为刑部尚书，徐本为左都御史。壬戌，以高斌为江南河道总督。丙子，祫祭太庙。
是岁，免直隶、江苏、安徽、江西、山东等省二十九州县卫灾赋，又免江苏盐场二十五引盐课各有差。朝鲜、安南、苏禄入贡。
十二年甲寅春正月辛丑，平郡王福彭进马五百匹，解军备用。壬寅，侍郎查克旦办理车臣汗部落诸务得宜，加尚书衔，赐银五千两，入官房地人口给还。
二月癸丑，上御经筵。己未，晋封贝子胤祜为贝勒。乙丑，命侍读春山、给事中李学裕册封安南国王。壬申，命额驸策凌总理前敌军务。癸酉，元展成奏坡东、坡西苗寨一百六十内附。旌广东兴宁县老民幸登运年一百二岁，其子五人，各七八十岁，一门眉寿，加赐上用缎一匹。
三月丁丑，工部尚书范时绎免。戊戌，河南学政俞鸿图以婪赃处斩，其父侍郎俞兆晟褫职。尹继善奏剿平普思叛苗，招抚投诚人众。得旨： 凡事懈於垂成，忽於既定。勉之。 
夏四月丁未，湖广容美土司田民如有罪革退，改土归流。康亲王崇安薨，以伊叔巴尔图袭爵，封其子永恩为贝勒。庚午，禁广东象牙席，并禁民间购用。
五月己卯，施南宣抚司改设流官。癸巳，以李禧为汉军都统。乙未，以准噶尔使来，停止进兵。己亥，命内务府总管来保前赴车臣汗部，协同查克旦办事。
六月丁未，湖广忠峒等十五土司改设流官。
秋七月癸巳，命果亲王胤礼经理达赖喇嘛驻藏，并至直隶、山西、陕西、四川阅兵。诏西北二路用兵年久，或乘此兵力直进贼境，或遣使往彼谕以利害，廷臣集议以闻。康亲王巴尔图等一议进兵，大学士张廷玉等一议遣使。上乃宣示用兵始末，从后议遣使。
八月丙午，遣傅鼐、阿克敦往准噶尔宣谕。壬戌，降贝子胤祎为公，泰郡王弘春降为贝子。
九月甲申，命侍郎吕耀曾、卿德福往贵州宣谕苗蛮。命云南开炉鼓铸。
冬十月丙午，果亲王胤礼疏言： 臣工条奏，宜据实敷陈，不当摭拾塞责。 得旨： 所言甚是，晓谕轮班条奏官知之。 丁未，以鄂弥达署天津都统，阿里衮为青州将军，傅森为杭州将军。戊午，以郝玉麟为浙闽总督。以三泰、徐本俱协办内阁事。己巳，景陵瑞芝生。
十一月壬申朔，前直郡王胤禔卒，命照贝子治丧，封其子弘昉为镇国公。丙寅，敕续修皇清文颖。壬午，特诏福建漳、泉二府，化其强悍，勿再聚族械斗。戊子，封理密亲王子弘晁为辅国公。
十二月癸丑朔，敕广西仍归广东总督兼辖。丁巳，以魏廷珍为兵部尚书，顾琮为漕运总督，朱藻为直隶河道总督，白锺山为河东河道总督，高斌为江南河道总督。庚午，祫祭太庙。
是岁，免直隶、安徽等省十四州县灾赋，又直隶盐场十四引盐课各有差。朝鲜、琉球入贡。
十三年乙卯春正月己丑，以觉罗柏修为盛京将军，那苏图为黑龙江将军，赫星为宁夏将军。
二月己酉，上御经筵。庚戌，以魏廷珍为礼部尚书。癸丑，上谒陵。己未，还京。甲子，以巴泰协办大学士。
三月丁巳，上亲耕耤田。戊子，诏曰： 地方编立保甲，必须俯顺舆情，徐为劝导。若过於严急，则善良受累矣。为政以得人为要，不得其人，虽良法美意，徒美观听，於民无济也。 
夏四月乙巳，圣祖文集刊成，颁赐廷臣。丁巳，停止广东开采。
闰四月丁酉，准噶尔遣使臣纳木喀赉表进贡。敕令定界。己亥，建先蚕坛於北郊。
五月戊申，给三姓八旗兵丁饷银。丁巳，以贵州古州、台拱逆苗滋事，命哈元生为扬威将军，统领四省官兵讨之。甲子，命果亲王、皇四子、皇五子，大学士鄂尔泰、张廷玉等办苗疆事务。工部尚书巴泰褫职。命刑部尚书张照、副都御史德希寿稽勘苗疆事务。丁卯，哈元生奏剿办逆苗，黄平、施秉悉平。
六月乙亥，敕户部清查各省耗羡。癸未，以查克旦为工部尚书。甲申，准土司由生员出身者一体应试。辛卯，减各省进献方物。吕宋国饥，请籴。许之。丙申，命董芳为副将军，协剿苗匪。
秋七月乙卯，鄂尔泰请辞伯爵、大学士。许之，给假养病，仍食俸。署甘州提督刘世明以失察兵丁抢劫论斩。丙辰，命朱轼往勘浙江海塘。辛酉，以迈柱、查郎阿为大学士，张广泗为湖广总督。
八月己巳，诏曰： 从前经理苗疆，本为乂安民生。乃经理不善，以致逆苗肆出，勾结熟苗，抢劫居民。是以安民之心，成虐民之政。返之初心，能勿愧乎？所有贵州本年钱粮，通行蠲免。其被贼州县，蠲免三年，以示抚绥捄恤之意。 
丁亥，上不豫。戊子，上大渐，宣旨传位皇四子宝亲王弘历。己丑，上崩，年五十八。是岁十一月丁未，恭上尊谥曰敬天昌运建中表正文武英明宽仁信毅睿圣大孝至诚宪皇帝，庙号世宗。乾隆二年三月，葬泰陵。
论曰：圣祖政尚宽仁，世宗以严明继之。论者比於汉之文、景。独孔怀之谊，疑於未笃。然淮南暴伉，有自取之咎，不尽出於文帝之寡恩也。帝研求治道，尤患下吏之疲困。有近臣言州县所入多，宜釐剔。斥之曰： 尔未为州县，恶知州县之难？ 至哉言乎，可谓知政要矣！
