<strong>宣统皇帝本纪</strong>
宣统皇帝名溥仪，宣宗之曾孙，醇贤亲王奕譞之孙，监国摄政王载沣之子也，於德宗为本生弟子。母摄政王嫡福晋苏完瓜尔佳氏。光绪三十二年春正月十四日，诞於醇邸。
三十四年冬十月壬申，德宗疾大渐，太皇太后命教养宫内。癸酉，德宗崩，奉太皇太后懿旨，入承大统，为嗣皇帝，嗣穆宗，兼承大行皇帝之祧，时年三岁。
摄政王载沣奉太皇太后懿旨监国。军国机务，中外章奏，悉取摄政王处分，称诏行之，大事并请皇太后懿旨。诏行三年丧。
甲戌，尊圣祖母慈禧端佑康颐昭豫庄诚寿恭钦献崇熙皇太后为太皇太后，兼祧母后皇后为皇太后。先是，太皇太后并亦违豫。是日，崩。
乙亥，申严门禁。丁丑，尊封文宗祺贵妃为祺皇贵太妃，穆宗瑜贵妃为瑜皇贵妃，珣贵妃为珣皇贵妃，瑨妃为瑨贵妃，大行皇帝瑾妃为瑾贵妃。戊寅，停各省进方物。己卯，诰诫群臣，诏曰： 军国政事，由监国摄政王裁定，为大行太皇太后懿旨。自朕以下，一体服从。嗣后王公百官，傥有观望玩违，或越礼犯分，变更典章，淆乱国是，定即治以国法，庶无负大行太皇太后委寄之重，而慰天下臣民之望。 庚辰，颁大行皇帝遗诏。安庆兵变，剿定之。
十一月乙酉，颁大行太皇太后遗诰。诏四时祭飨祝版，醇贤亲王称曰 本生祖考醇贤亲王 ，嫡福晋称曰 本生祖妣醇贤亲王嫡福晋 。赈湖南澧州等属水灾。戊子，皇太后懿旨，皇帝万寿节，俟释服后，改於每年正月十三日举行庆贺礼。庚寅，以即位前期告祭天地、宗庙、社稷、先师孔子，告祭大行太皇太后、大行皇帝几筵。辛卯，帝即位於太和殿，以明年为宣统元年。颁诏天下，罪非常所不原者咸赦除之。诏遵大行太皇太后懿旨，仍定於第九年内，宣统八年颁布宪法，召集议员。铸宣统钱。己亥，颁 中和位育 扁额於文庙。壬寅，内阁等衙门会奏监国摄政王礼节总目，诏宣布之。定守卫门禁章程，命贝勒载涛、毓朗、尚书铁良总司稽察。以副都统昆源管理察哈尔牧群。定军机处领班章京为从三品官，帮领班章京为从四品官。福建龙溪、南靖等县水灾，发帑银四万两赈之。乙巳，诏各省督抚督率司道考察属吏，秉公甄别。不肖守令罔恤民瘼者，重治之。立变通旗制处，命贝子溥伦、镇国公载泽、那桐、宝熙、熙彦、达寿总其事。谕内外臣工尚节俭，戒浮华。丙午，遣官告祭孔子阙里、历代帝王陵寝、五岳、四渎。戊申，皇太后懿旨，罢颐和园临幸。加恩庆亲王奕劻以亲王世袭罔替，贝勒载洵、载涛加郡王衔，皇太后父公桂祥食双俸，大学士以次，锡赉有差。辛亥，冬至，祀天於圜丘，庄亲王载功代行礼，自是坛庙大祀皆摄。
十二月壬子朔，加上穆宗毅皇帝、孝静成皇后、孝德显皇后、孝贞显皇后、孝哲毅皇后尊谥。颁宣统元年时宪书。甲寅，立禁卫军，命贝勒载涛、毓朗、尚书铁良专司训练。裁湖南镇溪营游击、乾州协守备，减留乾州协各营兵。旌殉节故直隶提督马玉昆妾于氏。赈黑龙江、墨尔根、布特哈、黑水、大赉等城厅水灾。免直隶河间等八州县被灾地亩粮租。丁巳，祈雪。命张之洞兼督办川汉铁路大臣。庚申，致仕大学士王文韶卒，赠太保。追予故云贵总督张亮基谥。民政部上调查户口章程表式。壬戌，袁世凯罢，命大学士那桐为军机大臣。癸亥，以梁敦彦为外务部尚书兼会办大臣。那桐免步军统领，以毓朗代之。乙丑，诏定西陵金龙峪为德宗景皇帝山陵，称曰崇陵。丁卯，复祈雪。己巳，度支部上清理财政章程。壬申，命张勋所部淮军仍驻东三省，办理剿抚事宜。癸酉，义大利地震灾，出帑银五万两助赈。宪政编查馆奏，京旗初选、複选事宜，应归顺天府办理。乙亥，谕各省清蠲缓钱粮积弊。丁丑，复祈雪。是日，雪。免陕西各州县光绪三十二年逋赋。戊寅，又雪。宪政编查馆上核覆城乡地方自治，并另拟选举章程，诏颁行之。始制宝星，赐外务部总理、会办大臣及出使各国大臣。庚辰，设奉天各级审判厅、检察厅。辛巳，裁江西督粮道，设巡警、劝业两道。
宣统元年己酉春正月壬午朔，以大行在殡，不受朝贺。癸未，免江苏长洲等二十八厅州县荒废田地，暨昭文、金坛、丹徒、昆山、新阳、靖江、溧阳等七县漕屯银米。戊子，置呼伦贝尔沿边卡伦。庚寅，钦差大臣东三省总督徐世昌以病请免，不许。辛卯，皇太后圣寿节，停筵宴，不受贺。甲午，免云南阿迷州被灾逋赋。乙未，度支部奏改定币制，请仍饬会议。下政务处覆议。开广西富川县锡矿。丁酉，禁置买奴婢。戊戌，以近年新设衙门，新建省分，调用人员，请加经费，不能综覈名实，命中外切实考覈裁汰，毋漫无限制。美利坚国开万国禁烟会议於江苏上海，端方莅会。乙亥，陈璧被劾罢，以徐世昌为邮传部尚书。调锡良为钦差大臣、东三省总督，兼管三省将军事。以李经羲为云贵总督。壬寅，命云南交涉使高而谦赴澳门勘界。民政部上整顿京师内外警政酌改厅区章程。癸卯，上大行太皇太后尊谥，翼日颁诏天下。戊申，诏筹备立宪事宜，本年各省应行各节，依限成立，不得延误。谕核定新刑律，来年颁行。复已革广西提督苏元春原官。罢福建厦门贡燕。己酉，上大行皇帝尊谥庙号，翼日颁诏天下。庚戌，重整海军，命肃亲王善耆、镇国公载泽、尚书铁良、提督萨镇冰筹画，庆亲王奕劻总司稽查。罢铁良专司训练禁卫军大臣。
二月壬子，修德宗实录。癸丑，谕京、外问刑衙门清讼狱，釐剔弊端。戊午，农工商部奏，和兰将订新律，收华侨入籍，请定国籍法。下修订法律大臣会外务部议。庚申，免浙江仁和等场灶课钱粮。乙丑，宣示实行预备立宪宗旨，诏曰： 国是已定，期在必成。内外大小臣工，皆当共体此意，翊赞新猷。言责诸臣，亦应於一切新政得失利病，剀切敷陈。 丁卯，命熙彦、乔树枬、刘廷琛、吴士鉴、周自齐、劳乃宣、赵炳麟、谭学衡与荣庆、陆润庠、张英麟、唐景崇、宝熙、朱益藩分日进讲。讲义令孙家鼐、张之洞核定。庚午，宪政编查馆上统计表式。甲戌，申鸦片烟禁。丙子，免云南宣威州被灾村庄银米。
闰二月甲申，诏严预备立宪责成，戒部臣、疆臣因循敷衍，放弃责任。以服制伦纪攸关，诏自今内外遭父母丧者，满、汉皆离任听终制。命前内阁学士陈宝琛总理礼学馆。免浙江仁和等三十二州县并杭、严二卫，杭、衢、严三所荒废田地山塘丁漕银米。丙戌，军机大臣、大学士那桐丁母忧，诏夺情，百日孝满改署任，仍入直。戊子，置库伦理刑司员。免广东新矿井口税。予死事安徽炮营管带官陈昌镛优恤。辛卯，监国摄政王班见王公百官於文华殿。增设海参崴总领事。颁行度支部印花票税。置直省财政监理官。丙申，裁湖北黄州、荆门、郧阳、宜昌、施南、德安副将、参将、游击、都司、中军守备各官。出使大臣伍廷芳与美国订立公断专约成。丁酉，修崇陵。戊戌，立法政贵胄学堂，命贝勒毓朗总理。乙巳，旌赏年逾百岁甘肃固原州回民李生潮，赐御书匾额。己酉，以大行在殡，止年班内外札萨克蒙古汗、王、贝勒、贝子、公、台吉、塔布囊等，及呼图克图喇嘛，西藏堪布，察木多帕克巴拉，回子伯克，土司、土舍，廓尔喀等毋来京。
三月辛亥，增设浙江巡警道、劝业道。甲寅，复前河南巡抚李鹤年原官。庚申，皇太后懿旨，度支部每岁交进年节另款银二十八万两，自今停进。辛酉，奉移德宗景皇帝梓宫於西陵梁格庄行宫。甲子，以轮船招商局归邮传部管辖。乙丑，复裁奉天巡警道。增设洮昌等处兵备道，临长海等处分巡兵备道。改奉锦山海关道为锦新等处兵备道兼山海关监督，东边道为兴凤等处兵备道。升兴京厅为兴京府。丙寅，免梓宫经过宛平、良乡、涿州、房山、涞水五州县本年额赋十分之五，易州十分之七，并赏民间平毁麦田银每亩一钱。己巳，诏复前户部尚书立山、兵部尚书徐用仪、吏部左侍郎许景澄、内阁学士联元、太常寺卿袁昶原官，并赐谥。命陆军协都统吴禄贞督办吉林边务。裁山西雁平道。辛未，以前外务部左参议杨枢充出使比国大臣。亚东、江孜、噶大克开埠设关。丙子，增置奉天辉南直隶厅。戊寅，四川总督赵尔巽、驻藏大臣赵尔丰助款兴学，下部优叙。赵尔巽捐廉赡族，赏御书 谊笃宗亲 匾额。
夏四月庚辰，以各国遣使来吊，命贝子衔镇国将军载振使日本，法部尚书戴鸿慈使俄罗斯报谢，他国命驻使将事。甲申，度支部立币制调查局，铸通行银币。乙酉，普免光绪十四年讫光绪三十三年直省逋赋。癸巳，裁吉林珲春、三姓、宁古塔、伯都讷、阿勒楚喀各城副都统。置珲春兵备道，三姓兵备道。升改增置绥芬、延吉、五常、双城、宾州、临江诸府，伊通直隶州，榆树直隶厅，宝清、绥远二州，珲春、滨江、东宁三厅，富锦、穆棱、和龙、桦川、临湖、汪清、额穆诸县。寻复设舒兰、阿城、勃利、饶河四县。甲午，命内阁、部院、翰林、科道会议德宗升祔大礼。乙未，祈雨。丙申，甘肃兰州、凉州、巩昌、碾伯、会宁各属灾，发帑银六万两赈之。壬寅，裁奉天左右参赞，承宣、谘议两厅。甲辰，复祈雨。戊申，谕禁烟大臣切实考验，毋许瞻徇敷衍。外省文武职官学堂，责成督、抚、将军、都统等严查禁。
五月己酉朔，日有食之。辛亥，廷试游学毕业生进士黄德章等一百二十人，授官有差。壬子，于式枚言，各省谘议局章程与普鲁士国地方议会制度不符。下宪政编查馆妥议。癸丑，陈启泰卒，以瑞澂为江苏巡抚。允浙江绅士为故兵部尚书徐用仪、吏部右侍郎许景澄、太常寺卿袁昶於浙江西湖立祠。甲寅，复祈雨。陕甘总督升允以疏陈立宪利弊罢，以长庚代之。乙卯，命广福署伊犁将军。丁巳，联豫、温宗尧奏陈西藏筹办练兵兴学事宜。己未，命世续署外务部会办大臣。杨士骧卒，以端方为直隶总督兼办理通商事务大臣，张人骏为两江总督兼办理通商事务大臣，孙宝琦署山东巡抚。辛酉，以乍丫地方曩属四川，命画归边务大臣管辖。甲子，谕农工商部趣各省兴举农林工艺各政。乙丑，复祈雨。是日雨。戊辰，复前协办大学士、户部尚书翁同龢原官。己巳，唐绍仪免奉天巡抚，以侍郎候补。辛未，立游美学务处。癸酉，河南省改编营制。甲戌，赈云南南宁州地震灾。丙子，诏立军谘处，以贝勒毓朗领之。摄政王代为统率陆海军大元帅，贝勒载洵、提督萨镇冰俱充筹办海军大臣。赈湖南澧州水灾。丁丑，命贝勒载涛管理军谘处事务。
六月甲申，庆亲王奕劻免管理陆军部事。赈湖北汉阳等府水灾。乙酉，伊犁始编练陆军。丙戌，授程德全奉天巡抚，陈昭常吉林巡抚，周树模黑龙江巡抚。丁亥，开甘肃皋兰县、新城、西固城渠，以工代赈。己丑，赈云南弥勒县嶍洱等处地震灾。免云南太和县属上年被灾田粮。庚寅，复已故降调两广总督毛鸿宾原官。追予御贼殉难已故江苏常州府通判岳昌於常州府建祠。赈奉天安东水灾。甲午，吕海寰罢，以徐世昌充督办津浦铁路大臣，沈云沛副之。更奉天锦新道名锦新营口等处分巡兵备道。乙未，吉林大水，发帑银六万两赈之。赈湖南澧州、安乡、常德、岳州等厅州县水灾。丁酉，湖北荆州、汉阳两府潦，发帑银六万两，并命筹银二十万两急赈之。辛丑，除热河新军营房占用圈地额租。壬寅，赈浙江钱塘等十一县水灾。癸卯，罢张勋东三省行营翼长，命赴甘肃提督任。甲辰，命伍廷芳、钱恂俱来京，以署外务部右丞张荫棠为出使美墨秘古四国大臣，署外务部右参议吴宗濂为出使义国大臣。赵尔巽奏平四川宁远浅水倮夷。乙巳，赏京师贫民棉衣银，后以为常。丙午，命李准为广东水师提督。
秋七月戊申朔，裁湖南常德、宝庆、永顺、岳州、澧州、临武、桂阳、宣奉、永州、武冈、沅州、绥靖、辰州、岭东各协、营，暨抚标、提标副将、参将、游击、都司、守备等官。癸丑，浚辽河。丙辰，筹办海军大臣上拟订海军长官旗式章服图说，管理军谘处上酌拟军谘处暂行章程。赈江西萍乡等县水灾。丁巳，停秋决。法部上补订高等各级审判厅试办章程及拟定外省审判厅编制大纲。开四川重庆江北厅龙王洞煤铁矿。戊午，免云南鲁甸、镇雄二厅被灾田亩银米。甲申，南洋筹设劝业会，命南洋大臣、两江总督张人骏为会长，各省筹办协会，出品免税釐。辛酉，德宗景皇帝梓宫奉移山陵，免所过各州县旗租，并赏籽种银。甲子，裁河南粮盐道，增置巡警、劝业二道。戊辰，谕直省整饬积穀。恤以死建言颐和园八品苑副永麟。庚午，增设南洋各岛领事。壬申，学部立图书馆於京师。洪江会匪姚芢山伏诛。丙子，湖北平粜。
八月丁丑朔，考察宪政大臣李家驹进日本司法制度考等书。辛巳，开黑龙江墨尔根嫩江甘河煤矿。甲申，改吉林滨江道为西北路道，西路道为西南路道，并前设之东北路道、东南路道俱名分巡兵备道。乙酉，赈福建福州风灾，热河开鲁、平泉两州县水灾。丙戌，藏番不靖，赵尔丰剿定之。命候补内阁学士李家驹协理资政院事。戊子，京张铁路工成。除浙江镇海县开浚河道挖废民灶田地银米。己丑，开湖南平江金矿，新化锑矿，常宁铅矿。庚寅，予救父捐躯湖北黄陂县举人陈鸿伟孝行，宣付史馆。丁酉，大学士孙家鼐、张之洞并以病乞休。诏慰留之。戊戌，农工商部奏试行劝业富签公债票。己亥，大学士张之洞卒，赠太保，入祀贤良祠。命戴鸿慈在军机大臣上学习行走。以廷杰为法部尚书，葛宝华为礼部尚书。庚子，调诚勋为热河都统，以溥良为察哈尔都统。癸卯，京师开厂煮粥济贫民，发粟二千五百石有奇，已改设教养局、习艺所者仍给之，岁以为常。乙巳，修订法律大臣进编订现行刑律，下宪政编查馆核议。丙午，诏以九月初一日为各省召集议员开议之期，特申诰诫。谕曰： 谘议局议员於地方利弊当切实指陈，妥善计画。勿挟私心以妨公益，勿逞意气以紊成规，勿见事太易而议论稍涉嚣张，勿权限不明而定法或滋侵越。各督抚亦当虚心采纳，裁度施行，以期上下一心，渐臻上理。至开局以后，各督抚尤应遵照定章，实行监督，务使议决事件不稍逾越权限，违背法律。共摅忠爱，以图富强，朕实有厚望焉。 是月，载洵、萨镇冰出洋考查海军。
九月丁未朔，始制爵章颁赐。辛亥，和兰保和会条约成，分别批准画押。癸丑，命赵尔巽兼署成都将军。乙卯，内阁会奏德宗升祔大礼。诏穆宗毅皇帝、德宗景皇帝同为百世不祧之庙，宜以昭穆分左右，不以昭穆分尊卑。定德宗升祔太庙中殿，供奉西又次楹又五室穆位。前殿於文宗显皇帝之次，恭设坐西东向穆位。奉先殿准此。永为定制。丁巳，赏陆军贵胄学堂毕业学生子爵成全等侍卫，及进叙有差。己未，资政院上选举章程。壬戌，德人游历云南，为怒夷所害，捕诛之。甲子，豫河安澜。赈广东省城及南海各县水灾。乙丑，锡林果勒盟阿巴嘎、阿巴哈那尔、浩齐特、乌珠穆沁灾，发帑银三万两赈之。赈云南镇雄等州县水灾。丙寅，黄河安澜。授鹿传霖体仁阁大学士，吏部尚书陆润庠协办大学士。赏游学毕业生项骧等举人。辛未，升翰林院侍讲学士为正四品，侍读、侍讲从四品，撰文秘书郎、修撰正五品，编修、检讨从五品。颁爪哇侨民捐立学堂扁额。癸酉，南河安澜。是月，韩人安重根戕日本前朝鲜统监伊藤博文於哈尔滨。
冬十月丁丑朔，四川西昌、会理交界二板房夷匪为乱，官军剿平之。成都将军马亮卒。庚辰，葬孝钦显皇后於菩陀峪定东陵，免梓宫经过州县地方额赋，并赏平毁麦田籽种银。乙酉，孝钦显皇后神牌祔太庙，翼日颁诏天下。丙戌，定成都将军勿庸统辖松潘、建昌。以玉昆为成都将军。丁亥，直隶总督端方坐违制夺职。调陈夔龙为直隶总督，兼办理通商事务大臣，瑞澂署湖广总督，宝棻为江苏巡抚。以孙宝琦为山东巡抚，丁宝铨为山西巡抚。己丑，诏第一、二届筹办宪政事宜，内外诸臣应竭诚负责，并命宪政编查馆稽核所奏成绩，有因循敷衍、措置迟逾者，甄劾以闻。庚寅，宪政编查馆上釐定各省提法使官制章程。开库伦哈拉格囊围金矿。延祉以疾免，命三多署库伦办事大臣。辛卯，江苏溧阳、金坛、荆溪、宜兴、丹徒、丹阳、震泽等县灾，发帑银三万两赈之。癸巳，民政部奏，援案请赏米石，核定各厂院实需数目，收养贫民，诏行之。赈云南大姚、文山等县水灾。甲午，大学士孙家鼐卒，赠太傅，入祀贤良祠，赏银治丧。诏以已故五品卿衔山西即用知县汪宗沂经学卓越，宣付史馆。赏食饷闲散宗室、觉罗人等一月钱粮，暨孤寡半月钱粮，八旗、绿、步各营官兵半月钱粮，岁以为常。丁酉，免云南元江州属被水田亩银米。庚子，东明黄河安澜。癸卯，除广东缉匪花红，自今文武官有再收花红者以赃论。复前礼部尚书李端棻原官。甲辰，停今年吉林珠贡。乙巳，顺天绅士请为已故户部尚书立山、内阁学士联元立祠，许之。
十一月戊申，免直隶武清等十一厅县额赋旗租，开州、东明、长垣等三州县额赋。己酉，上兼祧母后皇太后徽号曰隆裕皇太后，翼日颁诏天下。癸丑，民政部上府厅州县自治选举章程。癸亥，复前福建巡抚张兆栋原官。设黑龙江瑷珲沿边卡伦二十，自额尔古讷河讫於逊河口。乙丑，置督办盐政大臣，以载泽为之，产盐省分督抚为会办盐政大臣，行盐省分督抚俱兼衔。丙寅，授陆润庠体仁阁大学士，戴鸿慈以尚书协办大学士。辛未，以贝勒毓朗为步军统领。癸酉，都察院上互选规则。乙亥，学部上女学服色章程。予绝学专家已故候选同知直隶州知州华蘅芳，与其弟故直隶州州判世芳，及已故二品封职徐寿俱宣付史馆。
十二月己卯，诏求直言。辛巳，增置奉天安图、抚松二县。壬午，赏游学专门詹天佑等工科、文科、法科进士，工科、格致科举人。癸未，免山东青城等八十九州县及卫所盐场本年钱粮。乙酉，德宗景皇帝神牌升祔奉先殿。赏一产三男河南柘城县民妇张刘氏、通许县民妇田厉氏米布。赈广东佛山等十三厅县灾。丙戌，定太医院院使为四品。戊子，录咸丰、同治年间戡定发、捻、回诸匪功臣后，叙官有差。除珲春军队营房占用旗户地亩租。庚寅，赵尔丰奏四川德格土司多格生吉纳土，改设流官，赏土舍都司世袭。壬辰，庆亲王奕劻免管理陆军贵胄学堂，以贝勒载润代之。癸巳，增置热河隆化县。乙未，宪政编查馆上禁烟条例，颁行之。复故前湖南巡抚陈宝箴原官。丙申，宪政编查馆上禁买卖人口条款。戊戌，法部上法官惩戒章程。己亥，宪政编查馆上京师地方自治选举章程。庚子，升太医院左右院判为五品。壬寅，宪政编查馆上府厅州县地方自治章程，并府厅州县议事会议员选举章程。癸卯，宪政编查馆上法院编制法，并法官考试任用、司法区城分划、及初级暨地方审判厅管辖案件各暂行章程。
二年庚戌春正月丙午朔，不受朝贺。己酉，广州新军作乱，练军讨平之。辛亥，诏以人心浮动，党会繁多，混入军营，句引煽惑，命军谘处、陆军部、南北洋大臣新旧诸军严密稽查，军人尤重服从长官命令，如有聚众开会演说，并严查禁。移吉林大通县驻松花江南岸，更名方正县。乙卯，广东革命党王占魁等伏诛。丁巳，达赖喇嘛患川兵至，出奔。谕联豫等仍遣员迎护回藏。辛酉，诏夺阿旺罗布藏吐布丹甲错济寨汪曲卻勒朗结达赖喇嘛名号。盐政处上督办盐政试行章程。癸亥，协办大学士戴鸿慈卒，赠太子少保衔，赏银治丧。吕海寰等上中国红十字会章程，命盛宣怀充会长。监察御史江春霖以论庆亲王奕劻误国，斥回原衙门。命邮传部尚书徐世昌协办大学士，内阁学士吴郁生在军机大臣上学习行走。甲子，管理军谘处贝勒戴涛请赴日本、美、英、法、德、义、奥、俄八国考察陆军。辛未，英国举行万国刑律改良会，法部奏遣检察厅长徐谦往与会。甲戌，诏： 预备立宪，宜化除成见，悉泯异同。自今满、汉文武诸臣陈奏事件，一律称臣，以昭画一而示大同。 
二月乙亥朔，联豫请以新噶勒丹池巴罗布藏丹巴代理前藏事务。丙子，禁洋商湖南购运米石。辛巳，铁良以疾免，以荫昌为陆军部尚书，梁敦彦为税务处会办大臣。免浙江仁和、海沙、鲍郎、芦沥四场暨江苏横浦、浦东二场荒芜灶荡宣统元年逋课。壬午，免陕西榆林等四州县旧欠，榆林府仓粮米草束。乙酉，以内阁侍读学士梁诚为出使德国大臣。丁亥，民政部上修正报律，下宪政编查馆核奏。己丑，复发帑银三万两赈安徽灾。壬辰，免吉林五常厅、桦甸县宣统元年逋赋。甲午，联豫奏拉里僧俗暨工布番兵投诚归化。丙申，葛宝华卒，调荣庆为礼部尚书，以唐景崇为学部尚书。己亥，予故湖北提督夏毓秀优恤。癸卯，宪政编查馆上行政纲目。筹办海军大臣奏各司名目职掌。
三月乙巳朔，王士珍以疾免，命雷震春署江北提督。己酉，云南威宁邪匪袭昭城，官军剿灭之，匪首李老么伏诛。辛亥，湖南民饥倡变，谕擒首要，散胁从。壬子，湖南巡抚岑春蓂罢，命杨文鼎暂代之。遣杨士琦赴南洋充劝业会审查总长。丁巳，祈雨。庚申，雨。追复故海军提督丁汝昌原官。废秋审覆审旧制。谕沿江各省督抚平粜。河南巡抚吴重熹免，以宝棻代之。调程德全为江苏巡抚。壬戌，予遗爱在民故太常寺卿袁昶安徽芜湖县建祠。癸亥，裁奉天巡抚。授广福伊犁将军。甲子，革命党人汪兆铭、黄复生、罗世勋谋以药弹轰击摄政王，事觉，捕下法部狱。庚午，旌殉夫烈妇山东曲阜孔令保妻潘氏，宣付史馆。
夏四月甲戌朔，诏资政院於本年九月一日开院，钦选宗室王、公世爵、宗室、觉罗各部院官暨硕学通儒议员八十八人，前期召集。丙子，裁福建督粮道，增设巡警道、劝业道。丁丑，命载涛充专使大臣，往英国吊祭。戊寅，赏游学毕业生吴匡时等七人工科进士、法政科举人有差。庚辰，宪政编查馆修订法律大臣进现行刑律，命颁行之。诏曰： 此项刑律，为改用新律之预备。内外问刑衙门，当悉心讲求，依法听断。毋任意出入，致枉纵。 癸未，诏： 各省增设巡警、劝业两道，原期保卫治安，振兴实业。督抚於已补人员悉心考覈，如不能胜任，或於缺不宜，即奏明另补，毋回护瞻徇。 乙酉，联豫请西藏曲水、哈拉乌苏、江达、山南、硕般多及三十九族地方各设委员一人，并停藏番造枪、造币两厂。前出使义大利大臣钱恂进和会条约译诠。丁亥，以江北盐枭、会匪出没靡常，谕雷震春剿抚之。己丑，度支部上币制兑换则例。诏： 国币单位，定名曰圆。暂就银为本位，以一圆为主币，重库平七钱二分。另以五角、二角五分、一角三种银币，及五分镍币，二分、一分、五釐、一釐四种铜币为辅币。圆、角、分、釐，各以十进，著为定制。 以联芳为荆州将军。庚寅，定续选纳税多额十人为议员。辛卯，命邮传部侍郎汪大燮充出使日本大臣。癸巳，梁敦彦以疾免，以邹嘉来署外务部尚书兼会办大臣。除湖北石首县文义洲地方租课、芦课。丙申，湖南巡抚岑春蓂褫职。
五月丙辰，升四川宁远阿拉所巡检为盐边厅抚夷通判。戊午，湖南常德府水潦灾，发帑银二万两赈之。李经羲奏云南永昌府属镇康土州改流官，增置永康州。免云南陆凉州被旱银粮。辛酉，赈江北海州等处水灾。癸亥，都察院代递谘议局议员孙洪伊等并直省旗籍代表等呈请速开国会。诏仍俟九年筹备完全，再行降旨定期召集议员，宣谕之。甲子，免湖南苗疆佃民欠租，湖南凤凰、乾州、永绥、保靖、泸溪、麻阳、古丈坪七厅县积欠屯租穀石。己巳，赈湖北灾。辛未，裁奉天同江厅河防同知。
六月壬午，黑龙江灾，发帑银二万两赈之。乙酉，汪大燮进考查英国宪政编辑各书。己丑，命筹办海军事务大臣贝勒载洵充参预政务大臣。壬辰，命外务部侍郎胡惟德充税务处帮办大臣。丙申，诏： 各省督抚劳於行政，亟於筹款，而恒疏於察吏。不知吏治不修，则劳民伤财，乱端且从此起，新政何由而行？其各慎选牧令，为地择人，斯为绥靖地方至计。 戊戌，诏各部院、各督抚严劾贪官汙吏，并谕贵戚及中外大臣敦品励行，整躬率属。己亥，命载泽、寿勋会阿穆尔灵圭、载润查办前锋营暨内务府三旗护军营，釐定章程以闻。是月，山东莱阳绅民相仇，匪首曲思文聚众万馀，围攻城邑，劫杀官兵，海阳亦因徵收钱粮激变，旋并平定之。
秋七月甲辰，裁福建督粮道，置劝业道。瑞兴免，以志锐为杭州将军。乙巳，瑞澂、杨文鼎奏湘省匪势蔓延，拟行清乡法，从之。戊申，诏农工商部会同各督抚等调查矿产，熟筹开办。庚戌，诏趣各督抚查造官民荒田及气候土宜图册，并兴举工艺实业，报农工商部奏闻。壬子，农工商部立度量权衡用器制造厂。癸丑，贝勒载涛奏考察各国军政，军人犯罪，统归军法会议处审断，非普通裁判所得与闻。谕照行之。甲寅，世续、吴郁生免军机大臣，以毓朗、徐世昌为军机大臣。命唐绍仪署邮传部尚书。毓朗免步军统领并专司训练禁卫军大臣。命乌珍兼署步军统领。设各省交涉使。新疆陆军营官田熙年以擅杀酿变伏诛。丙辰，安徽皖南、南陵、宿州、灵壁等属潦灾，发帑银四万两赈之。丁巳，法部上秋审条款。庚申，前江西提学使浙路总理汤寿潜，以劾盛宣怀为苏浙路罪魁祸首，夺职。辛酉，赈皖北饥民。以忠瑞为科布多办事大臣。联魁免新疆巡抚，以何彦升代之。改各省按察使为提法使。甲子，大学士鹿传霖卒，赠太保，入祀贤良祠，赏银治丧。乙丑，命外务部参议上行走沈瑞麟充出使奥国大臣，外务部右丞刘玉麟充和兰万国禁烟大会全权委员。戊辰，奉天开葫芦岛港。己巳，置黑龙江讷河直隶厅同知。是月，载洵、萨镇冰复往美利坚、日本两国考察海军。
八月甲戌，置奉天镇东县。乙亥，清锐免，以铁良为江宁将军。癸未，命沈家本充资政院副总裁。甲申，以外务部右丞刘玉麟充出使英国大臣。丁亥，理藩部奏变通禁止出边开垦地亩、民人聘娶蒙古妇女、内外蒙古不准延用内地书吏教读、公牍不得擅用汉文，蒙古人不得用汉字命名等旧例，许之。增置四川昭觉县。己丑，联芳免，以凤山为荆州将军。命荫昌兼训练近畿各镇大臣。甲子，命近畿陆军各镇俱归陆军部管辖。裁近畿督练公所。增置奉天盐运使。改四川盐茶道为盐运使，茶务归劝业道管理。乙未，以奏报禁种烟苗粉饰，下吉林、黑龙江、河南、山西、福建、广西、云南、新疆诸省督抚部议，申谕各省严切查禁。丙午，授徐世昌为体仁阁大学士，以吏部尚书李殿林协办大学士。丁酉，以廓尔喀额尔德尼王毕热提毕毕噶尔玛生写热曾噶扒噶都热萨哈拒西藏求援兵，诏嘉奖之。庚子，赈陕西华、渭南两州县潦灾。
九月辛丑朔，资政院举行开院礼，监国摄政王莅会颁训辞。壬寅，赏游学毕业生吴乃琛等四百五十九人文、医、格致、农、工、商、法政进士、举人有差。癸卯，免甘肃河、金、渭源、伏羌、安定、会宁、宁灵、循化、秦九厅州县上年被灾地亩钱粮草束。丙午，江北徐州等属雨潦灾，命度支部发帑赈之。乙巳，署绥远城将军、督办垦务大臣信勤以疾免，调堃岫代之。以奎芳为乌里雅苏台将军。戊申，命度支部再发帑银二万两赈皖北灾。壬子，张人骏以上海市情危急，请借洋款酌剂，并输运库帑银五十万两，许之。癸丑，永定河安澜。赈四川釂竹等厅县水灾。甲寅，裁海龙围场总管。丙辰，诏直省举贤良方正，从严甄取。己未，予积赀兴学山东堂邑义丐武训事实宣付史馆。裁湖南常德府同知、宝庆府长安营同知。癸亥，谕绥远城垦务紧要，沿边道厅以下官，凡关垦务者，均听垦务大臣节制。丙寅，杨枢以疾免，命农工商部右丞李国杰充出使比国大臣。赈黑龙江水灾。丁卯，袁树勋以疾免，命张鸣岐署两广总督。以沈秉堃为云南巡抚。戊辰，裁贵州副将、游击、都司、守备等官。免新疆迪化等十一厅县民欠钱粮、籽种。
十月癸酉，诏改於宣统五年开国会，以直省督抚多以为言，复据顺天直隶各省谘议局人民代表请原速开国会，故有是命。甲戌，命溥伦、载泽充纂拟宪法大臣。乙亥，黄河安澜。丁丑，广西岑溪匪乱，官军剿定之，匪首陈荣安伏诛。程文炳卒，以程允和为长江水师提督，命甘肃提督张勋接统江南浦口各营。免甘肃灵州水灾银米。庚辰，增韫奏浙江裁绿营改编水师。辛巳，诏以缩改宣统五年开设议院，责成各主管衙门切实筹备，民政、度支、法、学诸部俱有应负责任，提前通盘筹画，分别最要、次要，详细以闻。并诫勉直省督抚淬厉精神，切实遵行，毋再因循推诿，致误限期。壬午，何彦升卒，以袁大化为新疆巡抚。戊戌，予故大学士、前署两广总督张之洞於江宁省城建祠。
十一月癸卯，罢陆军尚书、侍郎及左右丞、参议，改设陆军大臣、副大臣各一人。置海军部，设海军大臣、副大臣各一人。以荫昌为陆军大臣，寿勋副之。贝勒载洵为海军大臣，谭学衡副之。乙巳，命海军提督萨镇冰统巡洋长江舰队。丙午，云南大姚县民乱，入城劫狱杀人，官军剿定之，匪首陈文培、邓良臣俱伏诛。己酉，命前安徽巡抚冯煦为江、皖筹赈大臣。壬子，农工商部进编辑棉花图说。丁巳，资政院言军机大臣责任不明，难资辅弼，请设立责任内阁。诏以朝廷自有权衡，非院臣所得擅预，斥之。雷震春罢，命段祺瑞署江北提督。庚申，陈夔龙奏顺直谘议局呈请明年即开国会，谕提前豫备事宜已虑不及，岂能再议更张。命剀切宣示，不准再行要求渎奏。加赏普济教养局仓米六十石，月以为常。辛酉，置各省高等审判、检察厅，设丞、长，湖南缓设。癸亥，东三省国会请原代表来京，呈请明年即开国会。军机大臣以闻。诏民政部、步军统领衙门勒归籍，勿逗留，再有来京及各省聚众者察治之。甲子，诏趣宪政编查馆拟订筹备清单，内阁官制并纂拟具奏。予故大学士张之洞於湖北省城建祠。乙丑，庆亲王奕劻请免军机大臣及总理外务部，优诏慰留之。己巳，资政院请明谕剪发易服。
十二月壬申，谕各省晓谕学堂，禁学生干豫政治，聚众要求，违者重治。丙子，唐绍仪以疾免，以盛宣怀为邮传部尚书。丁丑，察哈尔右翼四旗蒙古灾，发帑银一万两赈之。己卯，志锐请变通销除旗档旧制。辛巳，召增祺入觐，命孚琦署广州将军。壬午，召赵尔巽入觐。癸未，重申烟禁，地方官仍前粉饰者罪之，并命民政、度支二部考核。命各省总督会同宪政编查馆王大臣参订外省官制。乙酉，裁并江苏州县，设审判厅。江宁以江宁并入上元，苏州以长洲、元和并入吴，江都并入甘泉，昭文并入常熟，新阳并入昆山，震泽并入吴江，娄并入华亭，阳湖并入武进，金匮并入无锡，荆溪并入宜兴。丁亥，宪政编查馆上遵拟修正逐年筹备事宜清单。裁吉林水师营官丁。戊子，四川匪踞黔江县为乱，官军击卻之，复其城。己丑，考察宪政大臣李家驹进日本租税制度考、会计制度考。癸巳，四川匪首温朝锺窜入湖北咸丰县境，擒斩之。乙未，命贝子衔镇国将军载振充头等专使大臣，贺英君加冕。资政院议决新刑律总则、分则，诏颁布之。丙申，免陕西咸宁等六十四府厅州县光绪三十三年逋赋，并广有仓钱粮草束。丁酉，资政院上议决统一国库章程。戊戌，资政院奏议决宣统三年岁出岁入总豫算。廷杰卒，以绍昌为法部尚书。己亥，裁甘肃兰州道，置劝业道。是月，江、淮饥，人相食。东三省疫。
三年辛亥春正月庚子朔，以山海关外防疫，天寒道阻，谕陈夔龙、锡良安置各省工作人。丙午，冯煦奏察勘徐、淮灾状。己酉，免江苏长洲等四十厅州县田地银粮。庚戌，赈江苏高邮、宝应、清河、安东、山阳、阜宁等县水灾。甲寅，度支部上全国豫算章程。丙辰，释服。御史胡思敬劾宪政编查馆，言新官不可滥设，旧官不可尽裁；起草应用正人，颁行当采众议。下其章於政务处。庚申，调志锐为伊犁将军，广福为杭州将军。乙丑，除非刑。凡遣、流以下罪，毋用刑讯。法部奏上已革绥远城将军贻穀罪论死。诏改戍新疆效力赎罪。乙巳，命周树模会勘中俄边界。是月，直隶、山东民疫。
二月庚午朔，予故大学士、前湖南巡抚王文韶於湖南省城建祠。冯煦请濬睢河。民政部上编订户籍法。壬申，谕所司防疫，毋藉端骚扰，并命民政部、步军统领衙门、顺天府以保卫民生之意谕人民。乙亥，四川德格、春科、高日三土司改设流官，置边北道，登科府，德化、白玉二州，石渠、同普二县。定应遣新疆军台人犯改发巴、藏。丙子，免云南昆明等三州县被灾田地条粮银米。丁丑，免浙江仁和等三十州县，杭、严二卫，衢、严二所荒地钱粮漕米。戊寅，改陆军部、海军部大臣、副大臣为正都统、副都统，仍以荫昌、寿勋、载洵、谭学衡为之。英人占片马。癸未，命李家驹撰拟讲义轮班进呈。丙戌，裁驻藏帮办大臣，设左右参赞。丁亥，颁浙江惠兴女学堂 贞心毅力 扁额。己丑，外务部上勋章赠赏章程。命度支部右侍郎陈邦瑞、学部右侍郎李家驹、民政部左参议汪荣宝协纂宪法。以诚勋为广州将军，溥颋为热河都统。以贝子溥伦为农工商部尚书，世续为资政院总裁，李家驹副之，刘若曾为修订法律大臣。壬辰，禁洋商运盐入口。改设英属槟榔屿正领事官。
三月庚子，以刘锐恒为云南提督。裁稽察守卫处，置管理前锋、护军等营事务处，三旗护军仍隶内务府。陆军部奏，东三省测量局员焦滇贿卖秘密地图，诛之。辛丑，裁奉天承德、锦二县。壬寅，裁四川川北、重庆二镇总兵官。癸卯，颁尽忠节、守礼节、尚武勇、崇信义、敦朴素、重廉耻六条训谕军人。丁未，赏陆军各镇、协统制、统领等官何宗莲、李奎元等陆军副都统衔、协都统有差。戊申，吉林濬图们江航路通於海。己酉，命出使义国大臣吴宗濂充专使，贺义大利立国庆典。庚戌，革命党人以药弹击杀署广州将军孚琦。壬子，以萨镇冰为海军副都统。赵尔丰奏平三岩野番，改孔撒、麻书两土司，设流官。甲寅，授张鸣岐两广总督。乙卯，度支部尚书载泽与英美德法四国银行缔结借款契约。丙辰，赏伊犁将军志锐尚书衔，伊犁地方文武各官受节制。免浙江仁和等三十七州县并卫所田塘宣统二年银粮。戊午，以江、皖、豫灾，命冯煦会三省督抚筹春赈。己未，和兰开禁烟会於海牙，命出使德国大臣梁诚往与会。赈科布多札哈沁蒙古游牧灾。庚申，锡良以疾免，调赵尔巽为东三省总督，授钦差大臣，兼管三省将军事。加直隶热河道提法使衔。辛酉，命赵尔丰署四川总督，王人文为川滇边务大臣。予哀毁殉亲前浙江巡抚聂缉椝孝行宣付使馆。癸亥，汉儒赵岐、元儒刘因俱从祀文庙。华商创立大同学校於日本横滨，颁 育才广学 扁额。丁卯，革命党人黄兴率其党於广州焚总督衙署，击走之。
夏四月辛未，杨文鼎请缓裁湖南绿营及防军。甲戌，赏游学毕业生锺世铭、汪爔芝等法政科进士、举人，工科举人有差。丙子，赵尔巽奏请用人行政便宜行事，从之。丁丑，裁山东抚、镇标营官。戊寅，诏改立责任内阁。颁内阁官制。授庆亲王奕劻为内阁总理大臣，大学士那桐、徐世昌俱为协理大臣。以梁敦彦为外务大臣，善耆为民政大臣，载泽为度支大臣，唐景崇为学务大臣，荫昌为陆军大臣，载洵为海军大臣，绍昌为司法大臣，溥伦为农工商大臣，盛宣怀为邮传大臣，寿耆为理藩大臣。复命内阁总、协理大臣俱为国务大臣，内阁总理大臣、协理大臣均充宪政编查馆大臣，庆亲王奕劻仍管理外务部。置弼德院，以陆润庠为院长，荣庆副之。罢旧内阁、办理军机处及会议政务处。大学士、协办大学士仍序次於翰林院。裁内阁学士以下官。置军谘府，以贝勒载涛、毓朗俱为军谘大臣，命订府官制。赵尔巽会陈夔龙、张人骏、瑞澂、李经羲与宪政编查馆大臣商订外省官制。己卯，庆亲王奕劻、大学士那桐、徐世昌俱辞内阁总理、协理，不许，趣即任事。重申鸦片烟禁，谕民政、度支二部，各省督抚剋期禁绝。诏定铁路国有。先是，给事中石长信疏论各省商民集股造路公司弊害，宜敕部臣将全国幹路定为国有，自馀枝路准各省绅商集股自修，上韪之，下邮传部议。至是，奏言： 中国幅员广袤，边疆辽远，必有纵横四境诸大幹路，方足以利行政而握中枢。从前规画未善，致路政错乱纷歧，不分枝幹，不量民力，一纸呈请，辄准商办。乃数载以来，粤则收股及半，造路无多。川则倒帐甚钜，参追无着。湘、鄂则开局多年，徒供坐耗。循是不已，恐旷日弥久，民累愈深，上下交受其害。应请定幹路均归国有，枝路任民自为。晓谕人民，宣统三年以前各省分设公司集股商办之幹路，应即由国家收回。亟图修筑，悉废以前批准之案。 故有是诏。辛未，吉林火灾，发帑银四万两赈之。癸未，赠恤署广州将军副都统孚琦。丁亥，资政院请预算借款两事归院会议，不许。戊子，起端方以侍郎候补，充督办粤汉、川汉铁路大臣。谕裁缺候补人员毋得奏事。谕本年秋季调集禁卫军及近畿各镇陆军於直隶永平府大操。己丑，恭亲王溥伟以疾免禁烟大臣，以顺承郡王讷勒赫代之。庚寅，邮传大臣盛宣怀与英德法美四国银行缔结借款契约成。辛卯，庞鸿书罢，以沈瑜庆为贵州巡抚。壬辰，命督抚晓谕人民，铁路现归官办，起降旨之日，川、湘两省租股，并停罢之。宣统三年四月以前所收者，应由邮传部、督办铁路大臣会督抚查奏。地方官敢有隐匿不报者诘治。杨文鼎奏湘省自闻铁路幹路收归国有谕旨，群情汹惧，譁噪异常，遍发传单，恐滋煽动。谕严行禁止，傥有匪徒从中煽惑，意在作乱者，照惩治乱党例，格杀勿论。朱家宝奏江、淮交会为匪党出没之区，比岁荐饥，盗风尤炽。请援鄂、蜀惩办会匪、土匪章程，犯者以军法从事。丙申，移税务司附属之邮政归邮传部管理。除云南昆明县官用田地额赋。丁酉，赈山东滕、峄二县灾。
五月庚子，用湖南京官大理寺少卿王世祺等言，停湖南因路抽收房捐及米盐捐。辛酉，杨文鼎奏湖南谘议局呈湘路力能自办，不甘借债，据情代奏，严饬之。恤墨西哥被害华侨银。壬寅，裁广西绿营都司、守备以下官及马步兵。癸卯，山东兖、沂、曹三府，济宁州灾，发帑银三万两赈之。四川谘议局以绅民自闻铁路国有之旨，函电纷驰，请缓接收，并请停刊謄黄，呈王人文代奏。人文以闻，诏切责之，仍命迅速刊刻謄黄，遍行晓谕，并剀切开导。乙巳，免珲春贫苦旗丁承领荒地价银。戊申，廷试游学毕业生进士江古怀等，叙官有差。乙卯，孙宝琦奏宗支不宜豫政，饬之。壬子，起复那桐，仍授文渊阁大学士。丙辰，广东因收回路事，倡议不用官发纸币，持票取银。谕张鸣岐防范。丁巳，资政院上修改速记学堂章程。戊午，度支、邮传二部会奏川、粤、汉幹路收回办法。请收回粤、川、湘、鄂四省公司股票，由部特出国家铁路股票换给。粤路发六成。湘、鄂路照本发还。川路宜昌实用工料之款四百馀万，给国家保利股票，其现存七百馀万两，或仍入股，或兴实业，悉听其便。诏端方迅往三省会各督抚照行之。丁宝铨以疾免，以陈宝琛为山西巡抚。庚申，命于式枚总理礼学馆。甲子，内阁上内阁属官官制、法制院官制，诏颁布之。置内阁承宣厅，制诰、叙官、统计、印铸四局。设阁丞、厅长、局长各官。并置内阁法制院院使。罢宪政编查馆、吏部、中书科、稽察钦奉上谕事件处、批本处，俱归其事於内阁。以繙书房改隶翰林院。陆军部奏，简各省督练公所军事参议官。乙丑，翰林院进检讨章梫所纂康熙政要。
六月丁卯，命资政院会内阁改订院章。赈湖南武陵、龙阳、益阳三县水灾。保定陆军军械局火药库、陆军第二镇演武厅火药库俱火。庚辰，安徽水，无为州五里碑、九连等处圩坏。辛巳，以荣庆为弼德院院长，邹嘉来副之。陆润庠免禁烟大臣，陈宝琛免山西巡抚，以侍郎候补。伊克坦免都察院副都御史，以副都统记名。裁兼管顺天府府尹。壬午，以陆锺琦为山西巡抚。癸未，赵尔丰奏收巴塘得荣地方，户民请纳粮税，浪庄寺喇嘛千馀人许还俗。又奏巴塘临卡石户民投诚，拨隶三壩厅管理。乙酉，伊克昭盟紥萨克固山贝子三济密都布旗灾，发帑银一万两赈之。丙戌，丹噶尔厅及西宁县匪党纠众为乱，官军击散之，首犯李旺、李统春、李官博俭等伏诛。辛卯，置典礼院，设掌院大学士、副掌院学士、学士、直学士各官。以李殿林为典礼院掌院学士，郭曾炘为副。壬辰，四川绅民罗纶等二千四百馀人，以收路国有，盛宣怀、端方会度支部奏定办法，对待川民纯用威力，未为持平，不敢从命，呈请裁察。王人文以闻，诏以一再渎奏，切责之。增设和属爪哇岛总领事，泗水、苏门答腊正领事。甲午，湖南常德府大雨河溢，浸属县，坏田庐，发帑银六万两赈之。丙申，以禁烟与英使续订条件，重申厉禁，谕中外切实奉行。
闰六月己亥，命宝熙充禁烟大臣。庚子，恩寿以疾免，以余诚格为陕西巡抚。癸卯，安徽大雨，江潮暴发，滨江沿河各州县涝灾，发帑银五万两赈之。庚戌，调余诚格为湖南巡抚，杨文鼎为陕西巡抚。壬子，诏本年调集禁卫军及近畿各镇军於永平府大操，命军谘大臣贝勒载涛恭代亲临监军。癸丑，命贝子溥伦、镇国公载泽会宗人府纂拟皇室大典。乙卯，革命党人以药弹道击广东水师提督李准，伤而免。前吉林将军铭安卒。丙辰，命载振、陆润庠、增祺、陈宝琛、丁振铎、姚锡光、沈云沛、诚勋、清锐、朱祖谋俱充弼德院顾问大臣，国务大臣奕劻、那桐、徐世昌、梁敦彦、善耆、载泽、唐景崇、荫昌、载洵、绍昌、溥伦、盛宣怀、寿耆及宗人府宗令世铎、总管内务府大臣奎俊、继禄俱兼任弼德院顾问大臣。丁巳，调善耆为理藩大臣，以桂春署民政大臣。调凤山为广州将军，以寿耆为荆州将军。川路股东会会长颜楷等呈劾邮传部，赵尔丰以闻，不报。辛酉，裁各省府治首县，改置地方审判厅。乙丑，内阁请修订法规。
七月壬申，赵尔丰奏铁路收归国有，川民仍多误会，相率要求。谕邮传部、督办铁路大臣清理路股，明示办法，以释群疑。甲戌，命瑞澂、张鸣岐、赵尔丰、余诚格各於辖境会办铁路事宜。命端方赴四川按查路事。丁丑，以四川人心浮动，宜防鼓惑，谕提督田振邦严束营伍弹压之，趣端方速赴四川，许带兵队。赵尔丰、玉昆率提督、司、道奏，川民争路激烈，请交资政院议决仍归商办，不许，仍责赵尔丰弹压解散。己卯，江苏各属大雨，圩堤溃决，田禾淹没，发帑银四万两赈之。永定河决。端方入川，水陆新旧诸军听调遣。调陆徵祥为出使俄国大臣，刘镜人为出使和国大臣。辛巳，忠瑞免，以桂芳为科布多办事大臣。溥睘免，以萨荫图为科布多参赞大臣。壬午，四川乱作，赵尔丰执谘议局议长蒲殿俊、副议长罗纶、保路同志会长邓孝可、股东会长颜楷、张澜及胡嵘、江三乘、叶秉诚、王铭新九人。寻同志会聚众围总督署，击之始散。赈浙江杭、嘉、湖、绍四府灾。癸未，帝入学，大学士陆润庠、侍郎陈宝琛授读，副都统伊克坦教习国语清文。赈湖北水灾。甲申，广东澄海县堤决，发帑银四万两赈之。四川旅京人民以争路开会，具呈资政院乞代奏。命捕代表刘声元解归籍。谕学部约束学生勿预外事，并敕所司禁聚众开会。丁亥，山东济南及东西路各州县水灾，黄河上游民埝复决，发帑银五万两赈之。赈福建水灾。戊子，命前两广总督岑春煊往四川，会赵尔丰办理剿抚事宜。己丑，监国摄政王阅禁卫军。癸巳，以四川民乱，谕赵尔丰督饬诸军迅速击散，仍分别良莠剿抚，被胁者宥之。甲午，波密野番投诚。
八月丙申，总税务司赫德卒，晋太子太保衔。予故成都将军、前伊犁将军马亮於伊犁建祠。壬寅，庆亲王奕劻复请免内阁总理大臣及管理外务部，不许。甲辰，裁直隶督标、提标，通永、天津、正定、大名、宣化各镇标官弁马步守兵，提督依旧。丙午，江南提督刘光才以疾免，调张勋代之，以张怀芝为甘肃提督。丁未，定国乐。庚戌，置盐政院，设大臣以下官，废盐务处。命载泽兼任盐政大臣。癸丑，端方、瑞澂奏，湖北境内粤汉、川汉铁路改归国有，取消商办公司，议定接收路股办法，诏嘉之，并以深明大义奖士绅。甲寅，革命党谋乱於武昌，事觉，捕三十二人，诛刘汝夔等三人。瑞澂以闻，诏嘉其弭患初萌，定乱俄顷，命就擒获诸人严鞫，并缉逃亡。乙卯，武昌新军变附於革命党，总督瑞澂弃城走，遂陷武昌。诏夺瑞澂职，仍命权总督事，戴罪图功。命陆军大臣荫昌督师往讨，湖北军及援军悉听节制，萨镇冰率兵舰、程允和率水师并援之。丙辰，张彪以兵匪构变，弃营潜逃，夺湖北提督，仍责剿匪。停永平大操。弛山西、河南运粮禁。武昌军民拥陆军第二十一混成协统领官黎元洪称都督，置军政府。嗣是行省各拥兵据地号独立，举为魁者皆称都督。革命军取汉阳，袭兵工厂、铁厂，据汉口。丁巳，起袁世凯为湖广总督，岑春煊为四川总督，俱督办剿抚事宜。命贝勒载涛督禁卫各军守近畿。戊午，王人文罢，复以赵尔丰为川滇边务大臣。停奉天今年贡。己未，岑春煊辞四川总督，诏不许。趣梁敦彦来京供职。京师开粜济民食。壬戌，诏长江水陆诸军俱听袁世凯节制。谕川、楚用兵，原胁从，自拔来归，不咎既往，原随军自效，能擒献匪党者，优赏之。获逆党名册应销毁，毋株连。两省被扰地方抚恤之。免裁各省绿营、巡防队。寿耆免，授连魁荆州将军。癸亥，皇太后懿旨，发帑银二十万两赈湖北遭兵难民。福建龙溪、南靖两县河溢堤决，发帑银二万两赈之。以湖北用兵，谕山东、山西两省购运米麦济军。甲子，命副都统王士珍襄办湖北军务。
九月乙丑朔，日有食之。资政院第二次开会，诏勖议员。湖南新军变，巡抚余诚格奔於兵舰，巡防营统领前广西右江镇总兵黄忠浩死之。丙寅，陕西新军变，护巡抚布政使钱能训自杀不克，遂走潼关，西安将军文瑞、副都统承燕、克蒙额俱死之。丁卯，皇太后懿旨，发内帑二十四万两赈直隶、吉林、江苏、安徽、山东、浙江、湖南、广东诸省饥，立慈善救济会。戊辰，张荫棠免，以施肇基充出使义墨秘鲁三国大臣。革命党人以药弹击杀广州将军凤山。己巳，皇太后助帑於慈善救济会。资政院言邮传大臣盛宣怀侵权违法，罔上欺君，涂附政策，酿成祸乱，实为误国首恶，诏夺职。端方奏，访查川乱缘起，实由官民交閧而成，请释谘议局议长蒲殿俊及邓孝可等九人，湖北拘留法部主事萧湘并免议，从之。以唐绍仪为邮传大臣。命陈邦瑞为江、皖赈务大臣。庚午，皇太后出内帑一百万两济湖北军。召荫昌还，授袁世凯钦差大臣，督办湖北剿抚事宜，节制诸军。命军谘使冯国璋总统第一军，江北提督段祺瑞总统第二军，俱受袁世凯节制。以春禄为广州将军。赠恤遇害广州将军凤山。冯国璋与革命军战於滠口，水陆夹击汉口，复之。壬申，以瑞澂失守武昌，避登兵舰，潜逃出省，偷生丧耻，诏逮京，下法部治罪。癸酉，下诏罪己。命溥伦、载泽纂宪法条文，迅速以闻。资政院总裁大学士世续以疾免，以李家驹代之，达寿为副。桂春回仓场侍郎任，赵秉钧署民政大臣。夺湖南巡抚余诚格职，仍权管湖南巡抚事。山西新军变，巡抚陆锺琦死之。云南新军变，总督李经羲遁，布政使世增及统制官锺麟同、兵备处候补道王振畿、辎重营管带范锺岳俱死之。命汤寿潜总办浙江团练。开党禁。戊戌政变获咎，及先后犯政治革命嫌疑，与此次被胁自归者，悉原之。资政院言内阁应负责任，请废现行章程，实行内阁完全制度，不以亲贵充任。诏韪之。顺天府平粜。甲戌，江西新军变，巡抚冯汝骙走九江，仰药死。安徽新军犯省垣，击散之。乙亥，授袁世凯内阁总理大臣，命组织完全内阁。庆亲王奕劻罢内阁总理大臣，命为弼德院院长。那桐、徐世昌罢内阁协理大臣，及荣庆并为弼德院顾问大臣。罢善耆、邹嘉来、载泽、唐景崇、荫昌、载洵、绍昌、溥伦、唐绍仪、寿耆国务大臣，俱解部务。载涛罢军谘大臣，以荫昌为之。起魏光焘为湖广总督，命速往湖北。陆海各军及长江水师仍听袁世凯节制调遣。丙子，召袁世凯来京。命王士珍权署湖广总督。用张绍曾言，改命资政院制定宪法。丁丑，资政院奏采用君主立宪主义，上重大信条十九事。发内帑十万两赈四川遭兵难民。戊寅，诏统兵大员以朝廷与民更始，不忍再用兵力之意谕人民。谕统兵大员申明纪律，禁扰民。命第六镇统制吴禄贞署山西巡抚。袁世凯辞内阁总理大臣，温诏勉之。赠恤殉难山西巡抚陆锺琦。贵州独立，举都督，巡抚沈瑜庆遁。革命军陷上海。袁世凯命前敌诸军停进兵。寻遣知府刘承恩、正参领蔡廷幹诣黎元洪劝解兵，不得要领而还。己卯，诏许革命党人以法律组政党。资政院言汉口之役，官军惨杀人民，请敕停战。谕袁世凯按治军官罪，商民损失由国家偿之。吴禄贞奏，遣员入敌军劝告，下令停攻击，亲赴孃子关抚慰革命军，诏嘉之。裁广东交涉使司。江苏巡抚程德全以苏州附革命军，自称都督。浙江新军变，巡抚增韫被执，寻纵之。庚辰，予第二十镇统制张绍曾侍郎衔，宣抚长江。绍曾称疾不赴。命张勋充会办南洋军务大臣。赵尔丰免，命端方署四川总督。趣袁世凯入京。释政治嫌疑犯汪兆铭、黄复生、罗世勋於狱。辛巳，广西巡抚沈秉堃自称都督。内阁铨叙局火。壬午，江宁新军统制徐绍桢以其军变，将军铁良、总督张人骏、提督张勋拒守。镇江陷，京口副都统载穆死之。安徽新军变，推巡抚朱家宝为都督。癸未，诏特命袁世凯为内阁总理大臣。从资政院奏，依宪法信条公举，故有是命。吕海寰请依红十字会法，推广慈善救济会，从之。广东独立，举都督，总督张鸣岐遁。福建新军变，将军朴寿、总督松寿死之。甲申，皇太后懿旨罢继禄，起世续复为总管内务府大臣。召锡良入觐。以朝廷於满、汉军民初无歧视，命统兵大员晓谕之。乙酉，山东巡抚孙宝琦宣告独立。顺天府奏立临时慈善普济赤十字总会於京师。罢贝勒毓朗军谘大臣，以徐世昌代之。丙戌，赏恤江宁战守将士。命吕海寰充中国红十字会会长，兼慈善救济会事。东三省谘议局及新军要求独立，总督赵尔巽不从，寝其议，仍令解劝之。丁亥，命近畿各镇及各路军队并姜桂题所部俱听袁世凯节制。戊子，分遣被兵各省宣慰使，徵国民意见。命各省督抚举足为代表者来京与会议。赵尔巽以川事引咎请罢，诏不许。吴禄贞以兵至石家庄，为其下所杀。御史温肃劾禄贞包藏祸心，反形显著。诏陈夔龙按查。王士珍以疾免，命段芝贵护湖广总督。永定河合龙。袁世凯来京。己丑，以张锡銮为山西巡抚。溥颋免，以锡良为热河都统。庚寅，袁世凯举国务大臣。诏命梁敦彦为外务大臣，赵秉钧为民政大臣，严修为度支大臣，唐景崇为学务大臣，王士珍为陆军大臣，萨镇冰为海军大臣，沈家本为司法大臣，张謇为农工商大臣，杨士琦为邮传大臣，达寿为理藩大臣，俱置副大臣佐之。于式枚、宝熙充修律大臣。绍昌、林绍年、陈邦瑞、王垿、吴郁生、恩顺俱充弼德院顾问大臣。辛卯，命段祺瑞署湖广总督。起升允署陕西巡抚，督办军务。壬辰，浙江巡抚增韫坐擅离职守夺职。癸巳，以督攻秣陵关馀党，将士奋勇，赏张勋二等轻车都尉世职。甲午，资政院上改订院章，颁布之。
冬十月丙申，内阁奏立宪牴触事项，停召对奏事。弼德院、军谘府并限制之。废各衙门直日旧章。更命世续复为文渊阁大学士。戊戌，伍廷芳、张謇、唐文治、温宗尧劝告摄政王，请赞共和政体。庚子，以宪法信条十九事誓告太庙，摄政王代行祀事。以劳乃宣为大学堂总监督。溥良免，命直隶宣化镇总兵黄懋澄兼署察哈尔都统。辛丑，命甘肃提督张怀芝帮办直隶防务。四川成都独立，举都督。壬寅，督办铁路大臣、候补侍郎、署四川总督端方率兵入川，次资州，为其下所杀。其弟端锦从，并遇害。叙复汉阳功，封冯国璋二等男爵。命科尔沁亲王阿穆尔灵圭往奉天，会赵尔巽筹画蒙古事宜。变军犯金陵，副将王有宏战死。甲辰，孙宝琦罢独立，自劾待罪。诏原之，褒奖山东官商不附和者。发帑犒张勋军。赏梁鼎芬三品京堂，会李准规复广东。丙午，革命军陷江宁，将军铁良、总督张人骏走上海，张勋以其馀众退保徐州。袁世凯与民军订暂时息战条款，停战三日。自是展期再三，至决定国体日乃已。命徐世昌充专司训练禁卫军大臣。丁未，宝棻免，以齐耀琳为河南巡抚。命寿勋会袁世凯、徐世昌筹办军务。戊申，哲布尊丹巴胡图克图自立，逐库伦办事大臣三多。诏夺三多职。己酉，赠恤殉难江西巡抚冯汝骙。庚戌，监国摄政王载沣奏皇太后，缴监国摄政王章，退归藩邸。皇太后懿旨，晋世续、徐世昌俱为太保，卫护皇帝。谕段祺瑞剿当阳、天门诸路土匪。辛亥，诏授袁世凯全权大臣，委代表人赴南方讨论大局。以冯国璋为察哈尔都统。资政院请改用阳历，并臣民自由剪发，诏俱行之。壬子，改训练禁卫军大臣为总统官，以冯国璋为之。以良弼为军谘府军谘使。赠恤殉难闽浙总督松寿。丙辰，开黑龙江省太平山察汉敖拉煤矿。丁巳，革命军至荆州，署左翼副都统恒龄死之。戊午，内阁奏行爱国公债票。辛酉，孙宝琦免，以胡建枢为山东巡抚。
十一月甲子朔，袁世凯请废臣工封奏旧制。乙丑，命前署湖北提法使施纪云、前光禄寺少卿陈锺信四川团练。丙寅，成都尹昌衡、罗纶以同志军入总督衙，劫前署四川总督、川滇边务大臣赵尔丰执之，不屈，死。戊辰，赠恤死事广东潮州镇总兵赵国贤。壬申，皇太后命召集临时国会，以共和立宪国体付公决。初，袁世凯遣唐绍仪南下，与民军代表伍廷芳讨论大局，以上海为议和地，一再会议，廷芳力持废帝制建共和国，绍仪不能折，以当先奏闻取上裁，遂以入告。世凯奏请召集王公大臣开御前会议，终从其言。至是，乃定期开国民会议於上海，解决国体。甲戌，各省代表十七人开选举临时大总统选举会於上海，举临时大总统，立政府於南京，定号曰中华民国。戊寅，劝亲贵王公等输财赡军。大理院正卿定成免，以刘若曾代之。己卯，杨士琦免，命梁士诒署邮传大臣。辛巳，赠恤署四川总督、督办粤汉川汉铁路大臣、候补侍郎端方及其弟知府端锦。罢盐政院。滦州兵变，抚定之。伊犁新军协统领官杨缵绪军变，将军志锐死之。丁亥，告谕哲布尊丹巴胡图克图，并赉先朝珍物。庚寅，赠恤殉难署荆州左翼副都统恒龄。辛卯，袁世凯道遇炸弹，不中。壬辰，命张怀芝兼帮办山东防务大臣。癸巳，命所司保护外人生命财产。命舒清阿帮办湖北防务。以乌珍为步军统领，京师戒严。
十二月甲午朔，赏张怀芝巡抚衔。己未，再予前山西巡抚陆锺琦二等轻车都尉世职，追赠同时遇害其子翰林院侍讲陆光熙三品京堂，优恤赐谥，并旌恤锺琦妻唐氏。丁酉，张人骏罢，命张勋护两江总督。胡建枢罢，命张广建署山东巡抚，吴鼎元会办山东防务。己亥，赠恤殉难伊犁将军志锐。辛丑，皇太后懿旨，以袁世凯公忠体国，封一等侯爵。命额勒浑署伊犁将军，文琦办塔尔巴哈台参赞大臣事。李家驹免，以许鼎霖为资政院总裁。革命党以药弹击良弼，伤股，越二日死。壬寅，袁世凯辞侯爵，固让再三乃受。癸卯，以复潼关，赏银一万两犒军。甲辰，以叙汉阳功，复张彪提督。乙巳，以张怀芝为安徽巡抚。赠恤死事福州将军朴寿。丁未，命张锡銮往奉天会办防务，李盛铎署山西巡抚，卢永祥会办山西军务。赠恤遇害军谘府军谘使良弼。戊申，以王赓为军谘府军谘使。己酉，皇太后懿旨，授袁世凯全权，与民军商酌条件奏闻。时岑春煊、袁树勋、陆徵祥、段祺瑞等请速定共和国体，以免生灵涂炭，故不俟国会召集，决定自让政权，遂有是命。庚戌，命昆源会办热河防务。辛亥，命宋小濂署黑龙江巡抚。壬子，徐世昌免军谘大臣，赠恤云南殉难甘肃布政使世增。乙卯，锡良免，命昆源署热河都统。丁巳，免江南徐州府未完丁漕银粮。戊午，袁世凯奏与南方代表伍廷芳议，赞成共和，并进皇室优待条件八，皇族待遇条件四，满、蒙、回、藏待遇条件七，凡十九条。皇太后命袁世凯以全权立临时共和政府，与民军商统一办法。袁世凯遂承皇太后懿旨，宣示中外曰： 前因民军起义，各省响应，九夏沸腾，生灵涂炭。特命袁世凯遣员与民军代表讨论大局，议开国会、公决政体。两月以来，尚无确当办法。南北暌隔，彼此相持。商辍於涂，士露於野。国体一日不决，民生一日不安。今全国人民心理，多倾向共和。南中各省，既倡义於前，北方将领，亦主张於后。人心所向，天命可知。予亦何忍因一姓之尊荣，拂兆民之好恶。是用外观大势，内审舆情，特率皇帝将统治权公诸全国，定为立宪共和国体。近慰海内厌乱望治之心，远协古圣天下为公之义。袁世凯前经资政院选为总理大臣，当兹新旧代谢之际，宜为南北统一之方。即由袁世凯以全权组织临时共和政府，与民军协商统一办法。总期人民安堵，海宇乂安，仍合满、蒙、汉、回、藏五族完全领土为一大中华民国。予与皇帝得以退处安閒，优游岁月，受国民之优礼，亲见郅治之告成，岂不懿欤！ 又曰： 古之君天下者，重在保全民命，不忍以养人者害人。现将新定国体，无非欲先弭大乱，期保乂安。若拂逆多数之民心，重启无穷之战祸，则大局决裂，残杀相寻，必演成种族之惨痛。将至九庙震惊，兆民荼毒，后祸何忍复言。两害相形，取其轻者。此正朝廷审时观变，恫瘝吾民之苦衷。凡尔京、外臣民，务当善体此意，为全局熟权利害，勿得挟虚矫之意气，逞偏激之空言，致国与民两受其害。著民政部、步军统领、姜桂题、冯国璋等严密防范，剀切开导。俾皆晓然於朝廷应天顺人，大公无私之意。至国家设官分职，以为民极。内列阁、府、部、院，外建督、抚、司、道，所以康保群黎，非为一人一家而设。尔京、外大小各官，均宜慨念时艰，慎供职守。应即责成各长官敦切诫劝，勿旷厥官，用副予夙昔爱抚庶民之至意。 又曰： 前以大局阽危，兆民困苦，特饬内阁与民军商酌优待皇室各条件，以期和平解决。兹据覆奏，民军所开优礼条件，於宗庙陵寝永远奉祀，先皇陵制如旧妥修各节，均已一律担承。皇帝但卸政权，不废尊号。并议定优待皇室八条，待遇皇族四条，待遇满、蒙、回、藏七条。览奏尚为周至。特行宣示皇族暨满、蒙、回、藏人等，此后务当化除畛域，共保治安，重睹世界之升平，胥享共和之幸福，予有厚望焉。 遂逊位。
论曰：帝冲龄嗣服，监国摄政，军国机务，悉由处分，大事并白太后取进止。大变既起，遽谢政权，天下为公，永存优待，遂开千古未有之奇。虞宾在位，文物犹新。是非论定，修史者每难之。然孔子作春秋，笔则笔，削则削。所见之世且详于所闻，一朝掌故，乌可从阙。傥亦为天下后世所共鉴欤？
