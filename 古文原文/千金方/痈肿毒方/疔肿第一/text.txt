<spanstyle= font-family:FangSong_GB2312; >（论一首方二十九首证十五首灸法一首）</span>
论曰∶夫禀形之类，须存摄养。将息失度，百病萌生。故四时代谢，阴阳递兴。二气更相击怒，当是时也，必有暴气。夫暴气者，每月之中，卒然大风大雾，大寒大热，若不时避，人忽遇之，此皆入人四体，顿折皮肤，流注经脉，遂使腠理壅隔，营卫结滞，阴阳之气不得宣泄，变成痈疽疔毒，恶疮诸肿。至于疔肿，若不预识，令人死不逮辰。所以养生之士须早识此方，凡是疮痍无所逃遁。
凡疗疔肿，皆刺中心至痛。又刺四边十余下，令血出，去血敷药，药气得入针孔中。若不达疮内，疗不得力。
又其肿好着口中颊边舌上，见赤黑如珠子，碜痛应心是也。是秋冬寒毒久结皮中，变作此疾，不即疗之，日夜根长，流入诸脉数道，如箭入身捉人不得动摇。若不慎口味房室，死不旋踵。经五六日不瘥，眼中见火，神昏口干心烦，即死也。
一曰麻子疔，其状肉上起头，大如黍米，色稍黑，四边微赤多痒，忌食麻子及衣麻，勿入麻田中行。
二曰石疔，其状皮肉相连，色乌黑如黑豆，甚硬，刺之不入肉内隐隐微疼，忌瓦砾砖石之属。
三曰雄疔，其状头黑，四畔仰疮浆起，有水出，色黄大如钱孔形高，忌房室。
四曰雌疔，其状疮头稍黄，向里亦如灸疮，四畔浆起，心凹色赤，大如钱孔，忌房室。
五曰火疔，其状如汤火烧灼，疮头黑，四边有浆起，如赤粟米，忌火炙烁。
六曰烂疔，其状色稍黑有白斑，疮中溃溃则有脓水流出，疮形大小如匙面，忌沸热食烂臭物。
七曰三十六疔，其状头黑浮起，形如黑豆，四畔起大赤色，今日生一，明日生二，后日生三，乃至十，若满三十六，药所不能治，如未满三十六者可治，俗名黑。忌嗔怒蓄积愁恨。
八曰蛇眼疔，其状疮头黑皮上浮，生形如小豆，状似蛇眼，大体硬，忌恶眼看，并嫉妒人见之及毒药。
九曰盐肤疔，其状大如匙面，四畔皆赤，有黑粟粒起，忌食咸物。
十曰水洗疔，其状大如钱形或如钱孔大，疮头白里黑，汁出中硬，忌饮浆水，水洗渡河。
十一曰刀镰疔，其状疮阔狭如薤叶大，长一寸，左侧肉黑如烧烁，忌刺及镰刀切割铁刀所伤，可以药治。
十二曰浮沤疔，其状疮体曲圆少许不合，长而狭如薤叶大，内黄外黑，黑处刺不痛，内黄处刺之则痛。
十三曰牛拘疔，其状肉起，掐不破。
上十三种疮，初起必先痒后痛，先寒后热，热定则寒，多四肢沉重、头痛、心惊、眼花，若大重者则呕逆，呕逆者难治。其麻子疔一种始末惟痒。所忌者不得犯触，犯触者即难疗。其浮沤疔、牛拘疔二种，无所禁忌，纵不疗亦不能杀人，其状寒热与诸疔同，皆以此方疗之，万不失一。欲知犯触之状，但脊强，疮痛极甚不可忍者是也。
<strong>治十三种疔方∶</strong>
用枸杞，其药有四名∶春名天精，夏名枸杞，秋名却老，冬名地骨。春三月上建日采叶，夏三月上建日采枝，秋三月上建日采子，冬三月上建日采根。凡四时初逢建日，取叶子枝根等四种并曝干。若得五月五日午时合和大良，如不得根据法采者，但得一种亦得，用绯缯一片以裹药，取匝为限，乱发鸡子大，牛黄梧子大，反钩棘针二十七枚为末，赤小豆七枚末，先于绯上薄布乱发，以牛黄末等布上曝，即卷绯缯作团，以发作绳，十字缚之，熨斗中急火熬令沸，沸定后自干，即刮取捣为末，绢筛以一方寸匕，取枸杞四味合捣，绢筛取二匕和合前一匕，共为三匕令相得，又分为二份，早晨空腹酒服一份，日二。
<strong>齐州荣姥丸<br/>凡是疔肿皆用治之方。</strong>
牡蛎（九两烂者）钟乳枸杞根皮（各二两）白石英（一两）桔梗（一两半）白姜石?（一斤，软黄者）
上六味各捣，绢筛合和令调，先取伏龙肝九升为末，以清酒一斗二升搅令浑，澄清取二升和药捻作饼子，大六分，浓二分，其浊滓仍置盆中，布饼于笼上，以一幅纸藉盆上，以泥酒气蒸之，仍数搅令气散发，经半日，药饼子干，纳瓦坩中，一重纸，一重药遍布，勿令相着，以泥密封三七日，干以纸袋贮置干处举之。用法以针刺疮中心深至疮根，并刺四畔令血出，以刀刮取药如大豆许纳疮上。若病重困日夜三四度，轻者一二度着，重者二日，根烂始出。轻者一日半日烂出，当看疮浮起，是根出之候。若根出已烂者，勿停药仍着之，药甚安稳，令生肌易。其病在口咽及胸腹中者，必外有肿异相也。寒热不快，疑是此病，即以饮或清水和药如二杏仁许服之，日夜三四服，自然消烂或以物剔露根出，即瘥。当看精神，自觉醒悟。合药以五月五日为上，七月七日为次，九月九日，腊月腊日皆可。若急须药，他日亦得。修合须清净烧香，不得触秽，无令孝子、不具足人、产妇、六畜鸡犬等见之。凡有此病者，忌房室、猪牛鸡鱼、生韭葱蒜、芸苔胡荽葵、酒醋、面等。若犯诸忌而发动者，取枸杞根汤和药服并如后方，其二方本是一家，智者评论以后方最是真本。
<strong>赵娆方<br/></strong>姜石（二十五两）牡蛎（十两，崔氏作七两）茯苓（三两）枸杞根皮（四两）
上四味各捣筛合和，先取新枸杞根合皮切六升，水一斗半，煎取五升，去滓，纳狗屎（崔氏云尿）二升，搅令调，澄取清和前药熟捣，捻作饼子阴干。病者以两根刃针当头直刺疮，痛彻拔针出，刮取药末急纳疮孔中，勿令歇气，并遍封疮。头上即胀起，针挑根即出。重者，半日以上即出，或已消烂。根挑不出亦自瘥，勿忧。其病在内者，外当有肿相应，并皆恶寒发热，以水半盏，刮取药如梧子大五枚和服之，日夜三服，即自消也。若须根出，服药经一日，以鸡羽剔吐，即随吐根出。若不出，根亦自消烂。在外者，亦日夜三度敷药，根出后常敷勿住，即生肉易瘥。若犯诸忌而发动者，取枸杞根合皮骨切三升，以水五升，煮取二升，去滓，研药末一钱匕，和枸杞汁一盏服之，日二三服。并单饮枸杞汁弥佳。又以枸杞汁搅白狗屎，取汁服之更良。合讫即可用，不待干。所言白狗屎是狗食骨，其屎色如锻石，故言白狗屎也。如预制取，五月五日、七月七日、九月九日、腊月腊日尤良神验。或有人忽喉中痛，乍寒乍热者，即是其病，当即以此疗之。无故而痛，恶寒发热者，亦是此病，但根据前服之，立瘥。前后二方同是一法，其用相同，亦主痈疽，甚效。
<strong>治疔肿病，忌见麻勃，见之即死者方∶</strong>
胡麻烛烬针砂（等分）
上三味为末，以醋和敷之。
<strong>又方</strong>锻石（三分）马齿菜（二分）
上二味捣，以鸡子白和敷之。
锻石乃壮火之余烈，善破阴毒恶疮。《本经》有疽疡瘙热恶疮死肌之治。马齿菜散血消肿；鸡子白清气解热，能使疔肿外出。勿以贱而忽诸。
<strong>又方</strong>针刺四边及中心，涂雄黄末立愈，神效。（一云涂黄土）。
<strong>又方</strong>鼠新坌土，以小儿尿和敷之。
<strong>又方</strong>铁衣未，以人乳汁和敷之立愈。
<strong>又方</strong>小豆花为末，敷之瘥。
<strong>又方</strong>以人屎尖敷之，立瘥。
<strong>又方</strong>以四神丹一枚，当头上安，经宿根即出矣。
<strong>治一切疔切疔肿疔肿方∶</strong>
用苍耳根茎苗子，但取一色烧为灰，醋泔淀和如泥涂上，干即易，不过十度，根即拔，神良。余以贞观四年，忽口角上生疔肿达耳，予令？十日不瘥。余以此药涂之，得愈。以后常作此药以救人，无不瘥者，故特论之以传后人。疔肿方千首，皆不及此，虽齐州荣姥方亦不能胜此物之造次易得也。
<strong>又方</strong>取铁浆，每饮一升，立瘥。
<strong>又方</strong>腊月猪脂以面和，封上瘥。
<strong>又方</strong>蒺藜子一升烧灰，酽醋和，封上经宿便瘥。或针破头，封上更良。
<strong>又方</strong>皂荚子取仁作末敷之，五日内瘥。
<strong>玉山韩光方<br/>韩光，治疔肿人也。贞观初，衢州徐使君访得此方。</strong>
用艾蒿一担烧作灰，于竹筒中淋取汁，以一二合和锻石如面浆，以针刺疮中至痛，即点之，点三遍，其根自拔，亦大神良。贞观中用治三十余人，得瘥。故录之。
<strong>鱼脐疔疮，似新火针疮，四边赤中央黑，可针刺之，若不痛即杀人，治之方∶</strong>
以腊月鱼头灰和发灰等分，以鸡溏屎和敷上。此疮见之效否即杀人。（《外台》不用发灰，用鸡子清和敷）。
<strong>又方</strong>以寒食饧敷之良。若硬者，烧灰涂贴即瘥。
治鱼脐疮，头白肿痛不可忍者方∶
先以针刺疮四畔，捣白苣汁，滴着疮孔内。
<strong>又方</strong>水獭屎敷，大良。
治赤根疔方熬白粉令黑，蜜和敷之良。
<strong>又方</strong>以新坌鼠壤，水和涂之，热则易。
<strong>又方</strong>马牙齿捣末，腊月猪脂和敷之，根即拔。烧灰用亦可。
<strong>犯疔疮方∶</strong>
芜菁根生铁衣（等分）
上二味和捣，以大针刺作孔，复削芜菁根如针大，以前生铁衣涂上刺孔中，又涂所捣者封上，仍以方寸匕，绯帛涂粘贴。有脓出即易，须臾，拔根出立瘥。忌油腻、生冷、醋滑、五辛、陈臭、粘食。
<strong>又方</strong>刺疮头及四畔令汁尽出，捣生栗黄敷上，以面围之，勿令黄出，从旦至午，根拔矣。
<strong>又方</strong>以面围疮如前法，以针乱刺疮，铜器煮醋令沸，泻着面围中令容一盏，冷则易之，三度，根即出。
<strong>又方</strong>取蛇蜕皮如鸡子大，以水四升，煮三四沸，去滓，顿服，立瘥。
<strong>又方</strong>烧蛇蜕皮灰，以鸡子清和涂瘥。
<strong>又方</strong>取苍耳苗捣，取汁一二升服之，滓敷上，立瘥。
<strong>灸方<br/></strong>灸掌后横纹后五指，男左女右，七壮即瘥。已用得效。疔肿灸法虽多，然此一法甚验，
