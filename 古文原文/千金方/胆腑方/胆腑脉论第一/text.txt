（论一首）
论曰∶胆腑者主肝也，肝合气于胆。胆者中清之腑也。（《难经》云胆者清净之腑。《甲乙》云中精之腑。）号将军，决曹吏。重三两三铢，长三寸三分。在肝短叶间下，贮水、精汁二合（《难经》作三合）。能怒能喜，能刚能柔，目下窠大，其胆乃横。凡脑、胆、髓、骨、脉、女子胞，此六者，地气之所生也，皆藏于阴而象于地，故藏而不泻，名曰奇恒之腑。若胃、大肠、小肠、三焦、膀胱，此五者，天气之所生也，其气象天，故泻而不藏此受五脏浊气，名曰传化之腑，此不能久留，输泻者也，所谓五脏者藏精气（《甲乙》作神）而不泻，故满而不能实。六腑者，传化物而不藏，故实而不能满。所以然者，水谷入口则胃实而肠虚，食下则肠实而胃虚，故曰实而不满，满而不实也。
左手关上阳绝者，无胆脉也。苦膝疼，口中苦、眯目善畏如见鬼，多惊少力，刺足厥阴治阴，在足大趾间，或刺三毛中。左手关上阳实者，胆实也。若腹中不安，身躯习习也，刺足少阳治阳，在足上第二趾本节后一寸是。
胆病者，善太息，口苦呕宿汁，心澹澹恐如人将捕之，咽仲介介然，数唾候。在足少阳之本末，亦见其脉之陷下者灸之。其寒热刺阳陵泉。若善呕有苦长太息。心中澹澹善悲恐如人将捕之。邪在胆，逆在胃，胆液则口苦，胃气逆则呕苦汁，故曰呕胆，刺三里以下，胃气逆，刺足少阳血络以闭胆却调其虚实，以去其邪也。
胆胀者，胁下痛胀，口苦太息。
肝前受病移于胆，肝咳不已则呕胆汁。
厥气客于胆则梦斗讼。（《甲乙》云梦斗讼自刳。）
肝应筋。爪浓色黄者胆浓；爪薄色红者胆薄；爪坚色青者胆急；爪软色赤者胆缓；爪直色白无约者胆直；爪恶色黑多败者胆结。
扁鹊云∶足厥阴与少阳为表里，表清里浊，其病若实。极则伤热，热则惊动精神而不守，卧起不定。若虚则伤寒，寒则恐畏头眩不能独卧。发于玄水，其根在胆，先从头面起，肿至足。（方见治水篇中。）
胆有病则眉为之倾，病患眉系倾者七日死。
足少阳之脉，是动则病口苦，善太息，心胁痛，不能反侧，甚则面微尘，身无膏泽，足外反热是为阳厥，是主骨所生病者，头痛，角颔痛，目锐痛，缺盆中肿痛，腋下肿马刀挟瘿，汗出振寒疟胸中胁肋，髀膝外至绝骨外踝前及诸节皆痛，小趾次趾不用。盛者，则人迎大一
