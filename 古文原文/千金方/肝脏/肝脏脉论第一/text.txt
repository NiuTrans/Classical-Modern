论曰∶夫人禀天地而生，故内有五脏六腑、精气骨髓、筋脉；外有四肢九窍、皮毛爪齿、咽喉唇舌、肛门胞囊。以此总而成躯。故将息得理，则百脉安和；役用非宜，即为五劳、七伤、六极之患。有方可救，虽病无他；无法可凭，奄然永往。所以此之中帙卷。卷皆备述五脏六腑等血脉根源，循环流注，与九窍应会处所。并论五脏六腑等轻重、大小、长短、阔狭、受盛多少。仍列对治方法，丸散酒煎汤膏摩熨及灸针孔穴并穷于此矣。其能留心于医术者，可考而行之。其冷热、虚实、风气、准药性而用之，则内外百无所逃矣。凡五脏在天为五星，在地为五岳，约时为五行，在人为五藏，五藏者，精神魂魄意也。论阴阳，察虚实，知病源，用补泻，应禀三百六十五节，终会通十二经焉。
论曰∶肝主魂，为郎官，随神往来，谓之魂，魂者，肝之藏也。目者，肝之官，肝气通于目，目和则能辨五色矣；左目甲，右目乙，循环紫宫，荣华于爪；外主筋，内主血；肝重四斤四两，左三叶，右四叶，凡七叶；有六童子、三玉女守之；神名蓝蓝，主藏魂，号为魂脏，随节应会。故云肝藏血，血舍魂，在气为语，在液为泪；肝气虚则恐，实则怒；肝气虚则梦见园苑生草得其时，梦伏树下不敢起；肝气盛则梦怒，厥气客于肝则梦山林树木。
凡人卧，血归于肝，肝受血而能视，足受血而能步，掌受血而能握，指受血而能摄。
凡肝脏象木，与胆合为腑，其经足厥阴，与少阳为表里，其脉弦。相于冬，旺于春。春时万物始生，其气来濡而弱，宽而虚，故脉为弦，濡即不可发汗，弱则不可下，宽者开，开者通，通者利，故名曰宽而虚。
春脉如弦，春脉肝也，东方木也，万物之所以始生也。故其气来濡弱，轻虚而滑，端直以长，故曰弦，反此者病。何如而反？其气来实而弦，此谓太过，病在外；其气来不实而微，此两胁满。肝脉来濡弱，招招如揭竿末梢曰平（《巢源》作绰绰如按琴瑟之弦，如揭长竿）。
春以胃真肝脉至内外急，如循刀刃责责然（《巢源》作赜赜然），如按琴瑟弦（《巢源》作如新张弓弦），色青白不泽，毛折乃死。
春胃微弦曰平，弦多胃少曰肝病，但弦无胃曰死，胃而有毛曰秋病，毛甚曰今病。
肝藏血，血舍魂，悲哀动中则伤魂，魂伤则狂妄，其精不守（一作狂妄不精，不敢正当人），令人阴缩而挛筋，两胁肋骨举（一作不举），毛悴色夭死于秋。
足厥阴气绝，则筋缩引卵与舌。厥阴者，肝脉也，肝者，筋之合也，筋者，聚于阴器，而脉络于舌本，故脉弗营则筋缩急，筋缩急则引卵与舌，故唇青舌卷，卵缩则筋先死，庚笃辛死，金胜木也。
肝死脏，浮之弱，按之中如索不来，或曲如蛇行者死。
春肝木旺，其脉弦细而长曰平，反得沉濡而滑者，是肾之乘肝母之归，子为虚邪，虽病易治。反得浮大而洪者，是心之乘肝，子之乘母为实邪，虽病自愈；反得微涩而短（《千金翼》云微浮而短涩）者，是肺之乘肝，金之克木为贼邪，大逆，十死不治；反得大而缓者，是脾之乘肝，土左手关上阴绝者，无肝脉也，若癃遗溺难言，胁下有邪气，善吐，刺足少阳，治阳。
左手关上阴实者，肝实也。苦肉中痛，动善转筋，吐，刺足厥阴治阴。
肝脉来濯濯如倚竿，如琴瑟弦，再至曰平，三至曰离经病，四至脱精，五至死，六至命尽，足厥阴脉也。
肝脉急甚为恶言（一作妄言），微急为肥气，在胁下如覆杯，缓甚为呕，微缓为水瘕痹，大甚为内痈，善呕衄，微大为肝痹缩，咳引少腹；小甚为多饮，微小为消瘅，滑甚为颓疝，微滑为遗溺，涩甚为淡饮，微涩为螈筋挛。
肝脉搏坚而长，色不青，当病坠，若搏因血在胁下，令人喘逆，其濡而散色泽者，当病溢饮，溢饮者，渴暴多饮而溢入肌肤肠胃之外也（《素问》溢入作易入）。
青脉之至也，长而左右弹，有积气在心下支，名曰肝痹。得之寒湿，与疝同法，腰痛足清、头痛。
扁鹊云∶肝有病则目夺精，虚则寒，寒则阴气壮，壮则梦山树等，实则热，热则阳气壮，壮则梦怒。
肝在声为呼，在变动为握，在志为怒，怒伤肝，精气并于肝则忧，肝虚则恐，实则怒，怒而不已，亦生忧矣。
色主春，病变于色者，取之荥。
病先发于肝者，头目眩，胁痛支满；一日至脾，闭塞不通，身痛体重；二日至胃而腹胀；三日至肾，少腹腰脊痛，胫酸；十日不已死，冬日入夏早食。
病在肝，平旦慧，下晡甚，夜半静。
假令肝病，西行若食鸡肉得之，当以秋时发病，以庚辛日也。
家有血腥死，女子见之以明要为灾，不者，若感金银物得之。
凡肝病之状，必两胁下痛引少腹，令人善怒，虚则目无所见，耳无所闻，善恐，如人将捕之，若欲治之，当取其经足厥阴与少阳，气逆则头目痛、耳聋不聪、颊肿取血者。
肝脉沉之而急，浮之亦然，苦胁痛有气支满引少腹而痛，时小便难，苦目眩头痛，腰背痛，足为寒时癃，女人月事不来，时亡时有，得之少时有所堕坠。
肝病其色青，手足拘急，胁下苦满，或时眩冒，其脉弦长，此为可治，宜服防风竹沥汤、秦艽散。春当刺大敦，夏刺行间，冬刺曲泉，皆补之；季夏刺太冲，秋刺中，皆泻之。
又当灸期门百壮，背第九椎五十壮。
邪在肝，则两胁中痛，寒中，恶血在内，善，节时肿，取之行间以引胁下，补三里以温胃中，取血脉以散恶血，取耳间青脉以去其。
凡有所堕坠，恶血留内，若有所大怒，气上而不能下，积于左胁下，则伤肝。
肝中风者，头目，两胁痛，行常伛，令人嗜甘如阻妇状。
肝中寒者，其人洗洗恶寒，翕翕发热，面翕然赤，涔涔有汗，胸中烦热。
肝中寒者，其人两臂不举，舌本（又作大）燥，善太息，胸中痛，不得转侧，时盗汗、咳，食已吐其汁。
肝主胸中，喘，怒骂，其脉沉，胸中又窒，欲令人推按之，有热鼻窒。肝伤，其人脱肉又卧口欲得张，时时手足青，目瞑，瞳仁痛，此为肝脏伤所致也。
肝水者，其人腹大不能自转侧，而胁下腹中痛，时时津液微生，小便续通。
肝胀者，胁下满而痛引少腹。
肝着，其病患常欲蹈其胸上，先未苦时但欲饮热。
诊得肝积，脉弦而细，两胁下痛，邪气走心下，足胫寒，胁痛引少腹，男子积疝，女子瘕淋，身无膏泽，善转筋，爪甲枯黑，春瘥秋剧，色青也。
肝之积名曰肥气，在左胁下如覆杯，有头足如龟鳖状，久久不愈，发咳逆疟连岁月不已，以季夏戊己日得之，何也？肺病传肝，肝当传脾，脾适以季夏旺，旺者不受邪，肝复欲还肺，肺不肯受，因留结为积，故知肥气以季夏得之。
肝病胸满胁胀，善恚怒叫呼，身体有热而复恶寒，四肢不举，面白，身体滑，其脉当弦长而急，今反短涩，其色当青而反白者，此是金之克木，襄公问扁鹊曰∶吾欲不诊脉，察其音，观其色，知其病生死，可得闻乎？答曰∶乃圣道之大要，师所不传，黄帝贵之，过于金玉。入门见病，观其色、闻其呼吸，则知往来出入，吉凶之相。角音人者，主肝声也，肝声呼，其音琴，其志怒，其经足厥阴。厥逆少阳则营卫不通，阴阳交杂，阴气外伤，阳气内击，击则寒，寒则虚，虚则猝然喑哑不声，此为厉风入肝，续命汤主之（方在第八卷中）。但踞坐不得低头，面目青黑，四肢缓弱，遗矢便利，甚则不可治，赊则旬月之内，桂枝酒主之（方在第八卷中）。又呼而哭，哭而反吟，此为金克木，阴击阳，阴气起而阳气伏，伏则实，实则热，热则喘，喘则逆，逆则闷，闷则恐畏，目视不明，语声切急，谬说有人，此为邪热伤肝，甚则不可治。若唇色虽青，向眼不应可治，地黄煎主之（方在肝病为疟者，令人色苍苍然，太息，其状若死者，乌梅丸主之（方在第十卷中）。若其人本来少于悲恚，忽尔嗔怒，出言反常、乍宽乍急，言未竟以手向眼，如有所畏，若不即病，祸必至矣，此肝病声之候也。若其人虚，则为寒风所伤；若实，则为热气所损。阳则泻之，阴则补之。
青为肝，肝合筋，青如翠羽者吉。肝主目，目是肝之余，其人木形相比，于上角苍色，小头长面大肩，平背直身，小手足，有材好劳，心小力多，忧劳于事，耐春夏不耐秋冬，秋冬感而生病，足厥阴。佗佗然胁广合坚脆倾正，则肝应之。正青色小理者，则肝小，小则脏安，无胁下之病；粗理者则肝大，大则虚，虚则寒，逼胃迫咽，善膈中，且胁下痛。广胁反者则肝高，高则实，实则肝热，上支贲加胁下急为息贲，合胁危（一作兔）。者则肝下，下则逼胃，胁下空，空则易受邪。胁骨坚者，则肝坚，坚则脏安难伤；胁骨弱者，则肝脆，脆则善病消瘅易伤；胁腹好相者，则肝端正，端正则和利难伤；胁骨偏举者则肝偏倾，偏倾则胁下偏痛。
凡人分部陷起者，必有病生。胆少阳为肝之部，而肝气通于内外，部亦随而应之。沉浊为内，浮清为外，若色从外走内者，病从外生，部处起；若色从内出外者，病从内生，部处陷。纳病前治阴后治阳，外病前治阳后治阴。阳主外，阴主内，凡人死生休否，则脏神前变形于外，人肝前病，目则为之无色，若肝前死，目则为之脱精，若天中等分，墓色应之，必死不治。看应增损斟酌赊促，赊则不出四百日内，促则不延旬月之间，肝病少愈而猝死。何以知之？曰∶青白色如拇指大，点见颜颊上，此必猝死。肝绝八日死，何以知之？面青目赤，但欲伏眠，视而不见人，汗出如水不止，（一日二日死。）面黑目青者不死，青如草滋死，吉凶之色在于分部。顺顺而见，青白入目必病，不出其年，若年上不应，三年之中，祸必应春、木、肝、脉、色青，主足少阳脉也，春取络脉分肉，春者木始治，肝气始生，肝气急，其风疾，经脉常深，其气少不能深入，故取络脉分肉之间，其脉根本并在窍阴之间，应在窗笼之其筋，起于小趾次趾之上，结外踝，上循外廉；结于膝外廉，其支者别起于外辅骨，上走髀，前者结伏兔之上；后者结于尻，其直者上乘季胁，上走腋前廉，挟于膺乳，结于缺盆；直者上出腋，贯缺盆，出太阳之前，循耳后，上额角，交巅上，下走颔上结于鼽，其支者结于目外为外维。
其脉起于目锐，上抵头角，下耳后，循颈行手少阳之前，至肩上却交出手少阳之后，入缺盆。其支者从耳后入耳中，出走耳前至锐后。其支者别锐，下大迎，合手少阳于下。加颊车，下颈合缺盆以下胸中，贯膈、络肝、属胆、循胁里，出气街，绕毛际，横入髀厌中；其直者从缺盆下腋循胸，过季胁，下合髀厌中，以下循髀阳，出膝外廉，下外辅骨之前，直下抵绝骨之端，下出外踝之前，循足跗上，出小趾次趾之端。其支者，别跗上，入大趾之间，循大趾歧内出其端，还贯入爪甲，出三毛，合足厥阴为表里。厥寸，应在背俞，同会于手太阴。
其足少阳之别名曰光明，去踝五寸是也，别走厥阴，下络足趺。主肝生病，病实则胆热，热则厥，厥则阳病，阳脉反逆大于寸口一倍，病则胸中有热，心胁头颔痛，缺盆腋下肿，虚则胆寒，寒则痿，则阴病，阴脉反小于寸口，病则胸中有寒，少气口苦，身体无膏泽，外至绝骨外踝前及诸节皆痛，若阴阳俱静与其俱动，如引绳俱顿者病也（此尽是足少阳胆经筋脉支别为病，今取足厥阴肝经附于后）。
足厥阴之脉起于大趾聚毛之际，上循足趺上廉，去内踝一寸，上踝八寸交出太阴之后上内廉，循股阴入毛中，环阴器抵少腹，挟胃属肝络胆，上贯膈，布胁肋，循喉咙之后，上入颃颡，连目系，上出额与督脉会于巅（一本云其支者从少腹与太阴少阳结于腰髁下第三第四骨空中）；其支者从目系下颊里，环唇内，其支者复从肝别贯膈，上注肺中。是动则病腰痛不可以俯仰，丈夫疝，妇人少腹肿，甚则嗌干，面尘脱色。是主肝所生病者，胸满呕逆，洞泄狐疝，遗溺闭癃。盛者则寸口大一倍于人迎，虚者则寸口反小于人迎也。
足厥阴之别，名曰蠡沟，去内踝上五寸，别走少阳，其别者循经上睾结于茎。其病气逆则睾肿猝疝，实则挺长热，虚则暴痒，取之所别。足厥阴之筋，起于大趾之上，上结于内踝之前，上循上结内辅之下上，循阴股结于阴器，结络诸筋。
春三月者，主肝胆青筋牵病也，其源从少阴而涉足少阳，少阳之气始发，少阴之气始衰，阴阳怫郁于腠理，皮毛之病俱生，表里之因起，从少阳发动反少阴，气则脏腑受疠而生，其病相反。若腑虚则为阴邪所伤，腰背强急，脚缩不伸，中欲折，目中生花，若脏实则为阳毒所损，涩涩前寒而后热，颈外双筋牵不得屈伸，颈直背强，眼赤黄，若欲转动称身回侧，故曰青筋牵病（方在伤寒上卷）。
扁鹊曰∶灸肝肺二俞，主治丹毒牵病，当根据源处治，调其阳，理其阴，脏腑之疾不生矣。
