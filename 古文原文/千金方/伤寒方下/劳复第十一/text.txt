<spanstyle= font-family:FangSong_GB2312; >（论二首方十八首食忌九条）</span>
论曰∶凡热病新瘥及大病之后，食猪肉及羊血肥鱼油腻等必当大下利，医所不能治也，必至于死。若食饼饵粢黍饴哺脍炙枣栗诸果物。脯及坚实难消之物，胃气尚虚弱不能消化，必更结热。适以药下之，则胃气虚冷，大利难禁，不下之必死，下之复危，皆难救也。热病及大病之后多坐此死，不可不慎也。
病新瘥后，但得食糜粥，宁少食令饥慎勿饱，不得他有所食，虽思之，勿与之也，引日转久，可渐食羊肉白糜若羹汁雉兔鹿肉，不可食猪狗肉也。新瘥后当静卧，慎勿早起。梳头洗面，非但体劳，亦不可多言语用心使意劳烦，凡此皆令人劳复，故督邮顾子献得病已瘥未健，请华佗视脉，曰，虽瘥尚虚未得复，阳气不足，慎勿劳事，余劳尚可，女劳则死，当吐舌数寸。其妇闻其夫瘥，从百余里来省之，经宿交接，中间三日发热口噤，临死舌出数寸。
病新瘥未满百日，气力未平复，而犯房室略无不死。有士盖正者，疾愈后六十日已能行射猎，犯房室即吐涎而死。及热病房室名为阴阳易之病，皆难治多死。近者有一士大夫小得伤寒瘥已十余日，能乘马往来，自谓平复，犯房室即小腹急痛，手足拘挛而死。
时病瘥后未满五日，食一切肉面者，病更发大困。
时病瘥后新起饮酒及韭菜，病更发。
时病新瘥食生鱼，下利必不止。
时病新瘥食生菜，令颜色终身不平复。
时病新瘥汗解饮冷水者，损心包，令人虚不复。
时病新瘥食生枣及羊肉者，必膈上作热蒸。
时病新瘥食羊犬等肉者，必作骨中蒸热。
时病新瘥食鱼肉与瓜生菜令人身热。（一本作肿。
时病新瘥食蒜脍者，病发必致大困。
<strong>黄龙汤<br/></strong>治伤寒瘥后更头痛壮热烦闷方。（仲景名小柴胡汤。
柴胡（一斤）半夏（半斤）黄芩（三两）人参（二两）甘草（二两）生姜（四两）大枣（十二枚）
上七味咀，以水一斗煮取五升，去滓，服五合，日三。不呕而渴者去半夏，加栝蒌根四两。
<strong>补大病后不足虚劳方</strong>（万病虚劳同用∶
取七岁以下五岁以上黄牛新生者乳一升，以水四升煎取一升，如人体温稍稍饮之，不得过多，十日服不绝为佳。
<strong>枳实栀子汤<br/>治大病瘥后劳复者方。</strong>
枳实（三枚）栀子（十四枚）豉（一升，绵裹）
上三味咀，以酢浆七升，先煎减三升，次纳枳实、栀子煮取二升，次纳豉煮五六沸，去滓，分再服，覆取汗。如有宿食者纳大黄，如博棋子五六枚。
<strong>治伤寒温病后劳复或食或饮或动作方∶</strong>
栀子仁（三七枚）石膏（五两）香豉（一升）鼠屎（尖头大者二十枚）
上四味咀，以水七升煮取三升，分三服。
<strong>治食大饱不消、劳复、脉实者方∶</strong>
豉（一升）鼠屎（二十枚）栀子（七枚）大黄（三两）
上四味咀，以水六升煮取二升，分三服，微取汗，应小鸭溏者止，不溏者复作。
<strong>治新瘥早起及食多劳复方∶</strong>
豉（五合）鼠屎（尖头者二十一枚）
上二味，以水二升煮取一升，尽服之，温卧令小汗愈。崔氏加栀子七枚尤良。（《肘后》有麻子仁一升，加水一升。亦可纳枳实三枚，葱白一虎口）
<strong>治重病新瘥，早起劳及饮食多致发欲死方∶</strong>
烧鳖甲末饮服方寸匕。
<strong>治病新瘥，遇美饮食食过多，食复者方∶</strong>
取所食余烧为末，饮调服二钱匕，日三服。
<strong>麦门冬汤<br/>治劳复气欲绝起死人方。</strong>
麦门冬（一两）甘草（二两）京枣（二十枚）竹叶（切，一升）
上四味咀，以水七升煮粳米一升令熟去米，纳诸药煎取三升，分三服，不能服者绵滴汤纳口中用之有效。
<strong>治食劳方∶</strong>
面二升煮取汁服之。
又方杏仁五十枚，以酢二升煎取一升，服之取汗。
<strong>欲令病患不复方∶</strong>
烧头垢如梧桐子大，服之。
<strong>治伤寒瘥后一年，心下停水不能食者方∶</strong>
生地黄（五斤）白术（一斤）好曲（二斤）
上三味合捣，令相得，曝干下筛，酒服方寸匕，日三，加至二匕。
论曰∶妇人温病虽瘥，若未平复、血脉未和、尚有热毒而与之交接，得病者名为阴易病。
其人身体重，热上冲胸，头重不能举，眼中生眵（一作膜来），四肢（一云膝胫）拘急、小解离，经脉缓弱血气虚，骨髓竭便嘘嘘吸吸，气力转少，着床不能动摇，起止仰人或引岁月方死。医者张苗说，有婢得病瘥后数十日，有六人奸之皆死。
<strong>治妇人得病易丈夫，丈夫得病易妇人方∶</strong>
取女人中近隐处烧服方寸匕，日三，小便即利，阴头微肿，此为愈矣。女人病可取男，一如此法。
<strong>治交接劳复，阴卵肿缩，腹中绞痛便欲死方∶</strong>
取所交接妇人衣服，以覆男子立愈。
<strong>令病患不复方∶</strong>
取女人手足爪二十枚，女人中衣带一尺烧，以酒若米饮汁服之。
<strong>治男子新病起近房内复者方∶</strong>
取女人月经赤帛烧服方寸匕，亦治阴卵肿缩入腹绞痛欲死。
<strong>治病后发乱不可理，通头法∶</strong>
生麻油二斤，将头发解开安铜沙罗中，用油淹渍之，细将钗子理发斯须并自通矣。
