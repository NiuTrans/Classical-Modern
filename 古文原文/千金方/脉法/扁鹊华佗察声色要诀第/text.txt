病患五脏已夺，神明不守，声嘶者死。病患循衣缝，谵语者，不可治。病患阴阳俱绝，掣衣掇空，妄言者，死。病患妄语错乱，及不能语者，不治。热病见此可治。病人阴阳俱绝，失音不能言，三日半死。病患两目有黄色起者，其病方愈。病患面黄目青者，不死。青如草滋，死。病患面黄目赤者，不死。赤如血，死。病患面黄目白者，不死。白如枯骨，死。病患面黄目黑者，不死。黑如炱者，死。病患面目俱等者，不死。
病患面黑目青者，不死。病患面青目白者，死。病患面赤目青者，六日死。病患面黄目青者，九日死，是谓乱经。饮酒当风，邪入胃经，胆气妄泄，目则为青，虽有天救，不可复生。病患面赤目白者，十日死。忧恚思虑，心气内索，面色反好，急求棺椁，十日死。病患面白目黑者死，谓荣华已去，血脉空索。病患面黑目白者，八日死，肾气内伤，病因留积。病患面青目黄者，五日死。病患着床，心痛短气，脾竭内伤，百日复愈，能起彷徨因坐于地，其立倚床，能治此者，可谓神良。病患面无精光，若土色，不受饮食者，四日死。病患目无精光，及牙齿黑色者，不治。病患耳、目、鼻、口有黑色起入于口者，必死。病患耳目及颧颊赤者，死在五日中。病患黑色出于额上发际，下直鼻脊两颧上者，亦死在五日中。病患及不病患黑色若白色起入目及鼻口者，死在三日中。病患及健人面忽如马肝色，望之如青，近之如黑者，死。病患面黑目直视，恶风者，死。病患面黑唇青者，死。病患面青唇黑者，死。病患面黑，两胁下满，不能自转侧者，死。病人目回回直视，肩息者，一日死。病患阴结阳绝，目精脱恍惚者，死。病患阴阳绝竭，目眶陷者，死。病患眉系倾者，七日死。病患口如鱼口，不能复闭，而气出多不返者，死。病患口张者，三日死。病患唇青人中反者，三日死。病患唇反人中满者，死。病人唇口忽干者，不治。病患唇肿齿焦者，死。病患齿忽变黑者，十三日死。病患舌卷卵缩者，必死。病患汗出不流，舌卷黑者，死。病患发直者，十五日死。病患发如干麻，善怒者，死。病患发与眉冲起者，死。病患爪甲青者，死。病患爪甲白者，不治。
病患手足爪甲下肉黑者，八日死。病患荣卫竭绝，面浮肿者，死。病患卒肿，其面苍黑者，死。病患手掌肿无纹者，死。病患脐肿反出者，死。病患阴囊茎俱肿者，死。病人脉绝，口张足肿者，五日死。病患足趺肿，呕吐头重者，死。病患足趺上肿，两膝大如斗者，十日死。病患卧遗屎不觉者死。病患尸臭者，不可治。肝病，皮白，肺之日庚辛死。心病，目黑，肾之日壬癸死。脾病，唇青，肝之日甲乙死。肺病，颊赤目肿，心之日丙丁死。肾病，面肿唇黄，脾之日戊己死。青欲如苍璧之泽，不欲如蓝。赤欲如帛裹朱，不欲如赭。白欲如鹅羽，不欲如盐。黑欲如重漆，不欲如炭。黄欲如罗裹雄黄，不欲如黄土。
