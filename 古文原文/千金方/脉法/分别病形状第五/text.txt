脉数在腑。脉迟在脏。脉长而弦，病在肝。（《脉经》作出于肝。）脉小血少，病浮，病在肺。脉大而坚（扁鹊云∶小而紧，）病在肾。脉滑者，多血少气。脉涩者，少血多气。脉大者，血气俱多。又云脉来大而坚者，血气俱实。脉小者，血气俱少。又云∶脉来细而微者，血气俱虚。脉沉细滑疾者热。脉迟紧为寒。（《脉经》云∶洪数滑疾为热，涩迟沉细为寒。）脉盛滑紧者，病在外热。脉小实而紧者，病在内冷。脉小弱而涩，谓之久病。脉浮滑而疾，谓之新病。脉浮滑，其人外热风走刺有饮，难治。脉沉而紧，上焦有热，下寒，得冷即便下。脉沉而细，下焦有寒，小便数，时苦绞痛，下利重。脉浮紧且滑直者，外热内冷，不得大小便。脉洪大紧急，病速进在外，苦头发热痈肿。脉细小紧急，病速进在中，寒为疝瘕积聚，腹中刺痛。脉沉重而直前绝者，病血在肠间。脉沉重而中散者，因寒食成。脉直前而中散绝者，病消渴。（又云∶病浸淫疮。）脉沉重，前不至寸口徘徊绝者，病在肌肉遁尸。脉左转而沉重者，气微，阳在胸中。脉右转出不至寸口者，内有肉。脉累累如贯珠不前，有风寒在大肠，伏留不去。脉累累如止不至，寸口软者，结热在小肠膜中，伏留不去。脉直前左右弹者，病在血脉中血也。脉后而左右弹者，病在筋骨中也。脉前大后小，头痛目眩。脉前小后大，胸满短气。上部有脉，下部无脉，其人当吐，不吐者死。上部无脉，下部有脉，虽困无所苦。夫脉者，血之府也。长则气治。短则气病。数则烦心。大则病进。上盛则气高。下盛则气胀。代则气衰。细（《太素》作滑）则气少。涩则心痛，浑浑革革至如涌泉，病进而危。
弊弊绰绰其去如弦绝者死。短而急者，病在上。长而缓者，病在下。沉而弦急者，病在内。浮而洪大者，病在外。脉实者，病在内。脉虚者，病在外。在上为表，在下为里。浮为在表，沉为在里。滑为实为下。（又为阳气衰。）数为虚为热。浮为风为虚。
动为痛为惊。沉为水为实。（又为鬼疰。）弱为虚为悸。迟则为寒。涩则少血。缓则为虚。洪则为气。（一作热。）紧则为寒。弦数为疟。疟脉自弦，弦数多热，弦迟多寒。微则为虚。代散则死。弦为痛痹。（一作浮，为风疰。）偏弦为饮。双弦则胁下拘急而痛，其人涩涩恶寒。脉大寒热在中。脉伏者霍乱。安卧脉盛，谓之脱血。凡亡汗，肺中寒，饮冷水，咳嗽，下利，胃中虚冷，此等其脉并紧。浮而大者，为风，又为中风头重鼻寒。浮而缓者，皮肤不仁，风寒入肌肉。滑而浮散者，瘫痪风。滑为鬼疰。
涩而紧痹病。浮洪大长者，风眩癫疾。大坚疾者，癫病。弦而钩，胁下如刀刺，状如蜚尸，至困不死。紧而急者遁尸。洪大者，伤寒热病。浮洪大者，伤寒，秋吉春成病。浮而滑者，宿食。浮滑而疾者，食不消脾不磨。短疾而滑，酒病。浮而细滑，伤饮。迟而涩，中寒有结。快而紧，积聚有击痛。弦急，疝瘕小腹痛，又为癖病（一作痹病。）迟而滑者，胀。盛而紧者，胀。弦小者，寒。沉而弦者，悬饮内痛。弦数，有寒饮，冬夏难治。紧而滑者，吐逆。小弱而涩，胃反。迟而缓者，有寒。微而紧者，有寒。沉而迟者，腹脏有冷病。微弱者，有寒少气。实紧，胃中有寒，若不能食，时时利者，难治。（一作时时呕稽难治。）滑数，心下结热盛。滑疾，胃中有热。缓而滑，曰热中。
沉而急，病伤暑，暴发虚热。浮而绝者，气病。大而滑者，短气。浮短者，其人肺伤诸气微少，不过一年死，法当咳嗽。沉而数，中水，冬不治自愈。短而数，心痛心烦。弦而紧，胁痛，脏伤有瘀血。（一作有寒血。）沉而滑，为下重，亦为膂痛。脉细而滑，按之虚，因急持直者，僵仆从高堕下，病在内。微浮者，秋吉冬成病。微数，虽甚不成病，不可劳。浮滑疾紧者，以合百病久易愈。阳邪来见浮洪。阴邪来见沉细。水谷来见坚实。脉来乍大乍小，乍长乍短者，为祟。脉来洪大袅袅者，祟。脉来沉沉泽泽，四肢不仁而重者，土祟。脉与肌肉相得，久持之至者，可下之。弦小紧者，可下之。紧而数，发寒热，必下乃愈。弦迟者，宜温药。紧数者？
