脉一动一止，二日死。（一《经》云∶一日死。）脉二动一止，三日死。脉三动一止，四日死，或五日死。脉四动一止，六日死。脉五动一止，七日死，或五日死。脉六动一止，八日死。脉七动一止，九日死。脉八动一止，十日死。脉九动一止，九日死。又云∶十一日死。（一《经》云∶十三日死，或立春死。）脉十动一止，立春死。（一《经》云∶立夏死。）脉十一动一止，立夏死。（一《经》云∶夏至死。又云∶立秋死。）脉十二动、十三动一止，立秋死。（一《经》云∶立冬死。）脉十四动、十五动一止，立冬死。
（一《经》云∶立夏死。）脉二十动一止，一岁死，或立秋死。脉二十一动一止，二岁死。脉二十五动一止，二岁死。（一《经》云∶一岁死。又云∶立冬死。）脉三十动一止，二岁死，或三岁死。脉三十五动一止，三岁死。脉四十动一止，四岁死。脉五十动一止，五岁死。不满五十动一止，五岁死。五行气毕，阴阳数同，荣卫出入，经脉通流，昼夜百刻，五德相生。脉来五十投而不止者，五脏皆受气，即无病也。脉来四十投而一止者，一脏无气，却后四岁春草生而死。脉来三十投而一止者，二脏无气，却后三岁麦熟时而死。脉来二十投而一止者，三脏无气，却后二岁桑椹赤而死。脉来十投而一止者，四脏无气，岁中死，得节不动，出清明死，远不出谷雨死矣。脉来五动而一止者，五脏无气，却后五日而死。脉一来而久住者，宿病在心，主中治。脉二来而久住者，病在肝，枝中治。脉三来而久住者，病在脾，下中治。脉四来而久住者，病在肾，间中治。脉五来而久住者，病在肺，枝中治。五脏病，虚盛人可治，气全故也。
