凡诊脉，当视其人大小短长，及性气缓急，脉之迟速大小长短，皆如其人形性者吉，反之者凶。诊伤寒热盛，脉浮大者生，沉小者死。伤寒己得汗，脉沉小者生，浮大者死。
温病三四日以下不得汗，脉大疾者生，脉细小难得者死，不治。温病时行大热，其脉细小者死。（《脉经》云∶时行作穣穣。）温病下利，腹中痛甚者死，不治。温病汗不出，出不至足者死。厥逆汗出，脉坚强急者生，虚缓者死。热病二三日，身体热，腹满头痛，食饮如故，脉直而疾者，八日死。四五日头痛腹痛而吐，脉来细强，十二日死。八九日头不疼，身不痛，目不赤，色不变，而反利，脉来牒牒，按之不弹手时大，心下坚，十七日死。热病七八日，脉不软（一作喘）不散（一作数者），当喑，喑后三日汗不出者死。热病七八日，其脉微细，小便不利，加暴口燥、脉代、舌焦枯黑者死。热病未得汗，脉盛躁疾，得汗者生，不得汗者难瘥。热病已得汗，脉静安者生，脉躁者难治。热病脉躁盛而不得汗者，此阳气之极也，十死不治。热病已得汗，脉常躁盛，此阴气之极也，亦死。（《太素》作阳极。）热病已得汗，常大热不去者，亦死。（大，一作专。）热病已得汗，热未去，脉微躁者，慎不得刺治也。热病发热甚者，其脉阴阳皆竭，慎勿刺，不汗出，必下利。诊人被风不仁痿蹶，其脉虚者生。（《巢氏病源》云∶虚数者生。）坚急疾者死。诊癫病，虚则可治，实则死。又云∶脉实坚者生，脉沉细小者死。癫病脉搏大滑者，久久自已，其脉沉小急实，不可治，小坚急亦不可疗。诊头痛目痛，久视（一作卒视）无所见者死。诊人心腹积聚，其脉坚强急者生，虚弱者死。又实强者生，沉者死。其脉大，腹大胀，四肢逆冷，其人脉形长者死。腹胀满便血，脉大时绝极下血，脉小疾者死。心腹痛，痛不得息，脉细小迟者生，坚大疾者死。肠便血，身热则死，寒则生。肠下白沫，脉沉则生，浮则死。肠下脓血，脉悬绝则死，滑大则生。肠之属身热，脉不悬绝滑大者生，弦涩者死，以脏期之。肠下脓血，脉沉小流连者生，数疾且大有热者死。肠筋挛，脉小细安静者生，脉浮大紧者死。洞泄，食不化，下脓血，脉微小者生，紧急者死。泄注，脉缓时小结者生，浮大数者死。蚀阴疰，其脉虚小者生，紧急者死。咳嗽脉沉紧者死，浮直者生。浮软者生，小沉伏匿者死。咳嗽羸瘦，脉形坚大者死。咳脱形发热，脉小坚急者死。肌瘦下脱形，热不去者死。咳而呕，腹胀且泄，脉弦急欲绝者死。吐血、衄血，脉滑小弱者生，实大者死。汗出若衄，脉小滑者生，大躁者死。唾血，脉紧强者死，滑者生。吐血而咳上气，其脉数有热，不得卧者死。伤寒家咳而上气，脉数散者死。谓其人形损故也。上气喘息低昂，脉滑，手足温者生，脉涩，四肢寒者死。上气面浮肿肩息，其脉大不可治，加利必死。（一作又甚。）上气注液，其脉虚宁宁伏匿者生，坚强者死。
寒气上攻，脉实而顺滑则生，实而逆涩则死。（《太素》云∶寒气暴上，脉满实，何如？曰∶
实而滑则生，实而逆则死。其形尽满何如？曰∶举形尽满者，脉急大坚，尺满而不应，如是者，顺则生，逆则死。何为顺则生，逆则死？曰∶所谓顺者，手足温也。所谓逆者，手足寒也。）消渴脉数大者生，细小浮短者死。瘅，脉实大，病久可治，弦小坚急，病久不可治病胀闭，其脉浮大软者生，沉细虚小者死。水病腹大如鼓，脉实者生，虚者死。卒中恶，吐血数升，脉浮大疾快者生，沉细数者死。卒中恶，腹大四肢满，脉大而缓者生，浮而紧者死，紧细而微者亦生。病疮，腰脊强急螈者，皆不可治。寒热螈，其者死。金疮血出太多，其脉虚细者生，数实大者死。金疮出血，脉沉小者生，浮大者死。
斫疮出血一二石，脉来大者，二十日死。斫刺俱有病多少血出不自止断者，脉止脉来大者，七日死。从高顿仆，内有血，腹胀满，其脉坚强者生，小弱者死。人为百药所中伤，脉洪大而速（《脉经》作迟）者生，微细者死。人病甚而脉不调者，难瘥。人病甚而脉洪者，易瘥。人阴阳俱结者，见其上齿如熟小豆，其脉躁者死。（结一作竭。）人内外俱虚，身体冷而汗出，微呕烦扰，手足厥逆，体不得安静者死。脉实满，手足寒头热，春秋生，冬夏死。老人脉微，阳羸阴强者生，脉焱大加息者死。阴弱阳强，脉至而代，奇月而死。尺脉涩而坚，为血实气虚，其病腹痛逆满，气上行，此为妇人胞中绝伤，有恶血，久成结瘕，得病以冬时，黍赤而死。尺脉细而微者，血气俱不足，细而有力者，是谷气不足，病得节辄动，枣叶生而死，此病秋时得之。左手寸口脉偏动，乍大乍小不齐，从寸口至关，关至尺三部之位，处处动摇，各异不同，其人病在仲夏得之，此脉桃花落而死。（花一作叶。）右手寸口脉偏沉伏，乍小乍大，朝来浮大，暮夜沉伏。浮大即太过，上出鱼际。沉伏即下不至关中，往来无常，时时复来者，榆叶（一作荚）落而死。右手尺部脉三十动一止，有顷更还，二十动而一止，止而复来，来逆如循直木，如循张弓弦，然如两人共引一索者，至立春而死。（《脉经》作立冬死。）
