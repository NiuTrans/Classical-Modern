初持脉如三菽之重与皮毛相得者，肺部。（金秋三月庚辛之气。）如六菽之重与血脉相得者，心部。（火夏三月丙丁之气。）如九菽之重与肌肉相得者，脾部。（土旺四季，季夏六月戊己之气。）如十二菽之重与筋平者，肝部。（木春三月甲乙之气。）按之至骨，举之来疾者，肾部。（水冬三月壬癸之气。）心肺俱浮，何以别之？然浮而大散者，心也。（象火浮散。）浮而短涩者，肺也。（象金浮涩。）肾肝俱沉，何以别之？然牢而长者，肝也。（如木生苗吐颖。）濡而大，举指来实者，肾也。（濡弱如水举重胜船。）脾者中州，故其脉在中，是阴阳之脉也。（《千金翼》云∶迟缓而长者，脾也。）
