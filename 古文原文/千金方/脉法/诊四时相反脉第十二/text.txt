春三月木旺，肝脉治当先至，心脉次之，肺脉次之，肾脉次之，此为王相顺脉也。到六月土旺，脾脉当先至而反不至，反得肾脉，此为肾反脾也，七十日死。何谓肾反脾？夏火旺，心脉当先至，肺脉次之，而反得肾脉，是谓肾反脾。期五月、六月，忌丙丁。脾反肝，三十日死。何谓脾反肝？春肝脉当先至，而反不至，脾脉先至，是谓脾反肝。期正月、二月，忌甲乙。肾反肝，三岁死。何谓肾反肝？春肝脉当先至，而反不至，肾脉先至，是谓肾反肝。期七月、八月，忌庚辛。肾反心，二岁死。何谓肾反心？夏心脉当先至，而反不至，肾脉先至，是谓肾反心。期六月，忌戊己。
此中不论肺金之气，疏略未谕，指南又推五行，亦颇颠倒，待求别录上。
凡疗病，察其形貌、神气、色泽、脉之盛衰，病之新故，乃可治之。形气相得，色泽以浮，脉从四时，此为易治。形气相失，色夭不泽，脉实坚甚，脉逆四时，此为难治。
逆四时者，春得肺脉，夏得肾脉，秋得心脉，冬得脾脉，其至皆悬绝涩者，曰逆。春夏沉涩，秋冬浮大，病热，脉静泄痢，脉大脱血，脉实病在中，脉坚实病在外，脉不实，名逆四时，皆难疗也。凡四时脉皆以胃气为本，虽有四时王相之脉，无胃气者难瘥也。何为胃气？脉来弱而滑者是也，命曰易治。
