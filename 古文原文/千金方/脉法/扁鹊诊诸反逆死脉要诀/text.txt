扁鹊曰∶夫相死脉之气，如群鸟之聚，一马之驭，系水交驰之状，如悬石之落，出筋之上，藏筋之下，坚关之里，不在荣卫，伺候交射不可知也。脉病患不病，脉来如屋漏、雀啄者死。（屋漏者，其来即绝而止。时复起而不相联续也。雀啄者，脉来数而疾绝止，复顿来也。）又《经》言∶得病七八日，脉如屋漏、雀啄者死。（脉弹人手，如黍米也。）脉来如弹石，去如解索者死。（弹石者，辟辟急也。解索者，动数而随散乱，无复次绪也。）脉困，病患脉如虾之游，如鱼之翔者死。（虾游者，苒苒而起，寻复退没不知所在，久乃复起，起辄迟而没去速也。鱼翔者，似鱼不行，而但掉尾动头身摇，而久住者是也。）脉如悬薄卷索者死，脉如转豆者死，脉如偃刀者死，脉涌涌不去者死。脉忽去忽来，暂止复来者死，脉中侈者死，脉分绝者死。（上下分散也。）脉有表无里者死，《经》名曰∶结，去即死。
何为结？脉在指下如麻子动摇，属肾，名曰结，去死近也。脉五来不复增减者死，《经》名曰∶代。何谓代？脉五来一止也。脉七来是人一息，半时不复增减，亦名曰∶代。正死不疑。《经》言∶病或有死，或有不治自愈，或有连年月不已，其死生存亡，可切脉而知之耶。设病者闭目不欲见人，脉当得肝脉，弦急而长。若反得肺脉浮短而涩者死。病若开目而渴，心下牢者，脉当得紧实而数，反得沉滑而微者死。病吐血鼽衄者，脉当得沉细，而反得浮大牢者死。病若谵言妄语，身当有热，脉当洪大，而反得手足四逆，脉反沉细微者死奈何？然病若头痛目痛，脉反短涩者死。病若腹痛，脉反浮大而长者死。病腹脉反沉而滑利者死。病四肢厥逆，脉反浮大而短者死。病耳聋，脉反浮大而涩云∶脉大者生，沉细迟者难治。）病目KTKT，脉反大而缓者死。左有病右有病而左痛，下有病而上痛，上有病而下痛，此为逆。逆者死，不可治。脉来微细而绝者，人病当死。脉来沉而绝濡，浮而不止推手者，半月死。（一作半日。）人病脉不病者生。脉病患不病者死。人病尸厥，呼之不应，脉绝者死。脉当大反小者死。肥人脉细小如丝欲绝者死。羸人脉躁者死。人身涩而脉来往滑者死。人身滑而脉来往涩者死。人身小而脉往来大者死。人身大而脉来往小者死。人身短而脉来往长者死。人身长而脉来往短者死。尺脉上应寸口太迟者半日死。（《脉经》云∶尺脉不应寸时如驰，半日死。）诊五脏六腑十二经脉皆有相反，有一反逆，即为死候也。
