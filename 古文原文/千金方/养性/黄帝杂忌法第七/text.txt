旦起目不开洗面，令人目涩失明饶泪。清旦常言善事，勿恶言，勿闻恶事，勿嗔怒，勿叱咄呼，勿嗟叹，勿唱奈何，勿立膝坐而交臂膝上，勿令发覆面，皆不祥。勿举足向火，勿对灶骂詈，凡行立坐勿背日吉，勿面北坐久思，不祥。起凡欲行，常存魁纲在头上，所向皆吉。若征战，存斗柄在前以指敌吉。勿面北冠带凶，勿向西北唾，犯魁纲神凶。勿咳唾，唾不用远，成肺病，令人手足重，及背痛、咳嗽。勿向西北大小便，勿杀龟蛇，勿怒目视日月，善令人失明。行及乘马不用回顾；凡过神庙，慎勿辄入，入必恭敬，不得举目恣意顾瞻，亦不得返首顾视神庙。见龙蛇，勿与心惊怪，亦勿注意瞻视。忽见鬼怪变异之物，即强抑之勿怪。又路行于众中见殊妙美女，慎勿熟视而爱之，此当魑魅之物，无问空山旷野，稠人广众之中，皆亦如之。凡山水有沙虱处，勿在中浴，害人。欲渡者，随驴马后急渡，不伤人。
有水弩处，射人影即死。欲渡水者，以物打水，其弩即散，急渡不伤人。诸山有孔穴，入采宝者，唯三月、九月，余月山闭气交，犯之死。凡空腹不用见尸臭气入鼻，舌上白起，口常臭，欲见尸者，皆须饮酒见之，能辟毒。远行触热，途中逢河勿洗面，生乌。
