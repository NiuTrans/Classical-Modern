论曰∶人生四十以下，多有放恣，四十以上，即顿觉气力一时衰退，衰退既至，众病蜂起，久而不治，遂至不救。所以彭祖曰∶以人疗人，真得其真。故年至四十，须识房中之术。
夫房中术者，其道甚近，而人莫能行。其法一夕御十人，闭固而已，此房中之术毕矣。兼之药饵，四时勿绝，则气力百倍，而智能日新。然此方之作也，非欲务于淫佚，苟求快意，务存节欲，以广养生，此房中之微旨也。是以人年四十以下，即服房中之药者，皆所以速祸，故年未满四十者，不可与论房中之事，欲心未止，兼饵补药，倍力行房，不过半年，精髓枯竭，唯向死近。少年极须慎之。四十以上，常固精养气不耗，可以不老。又饵云母，足以愈疾延年，勿服泄药，常饵补药大佳。凡御女之道，不欲令气未感动，阳气微弱即以交合，必须先徐徐调和，使神和意感良久，乃可令得阴气推之，须臾自强，所谓弱而内迎，坚急出之，进退欲令疏迟，情动而止，不可高自投掷，颠倒五脏，伤绝精脉，致生百病。但数交而慎密者，诸病患皆愈。能百接而不施泻者，长年矣。凡人精少则病，精尽则死，不可不思，不可不慎。数交而一泻，精气随长，不能使人虚也。若不数交，交而即泻，则不得益，泻之精气自然生长，但迟微，不如数交接不泻之速也。凡人习交合之时，常以鼻多纳气，口微吐气，自然益矣。交会毕蒸热，是得气也，以菖蒲末三分、白粱粉敷摩令燥，既使强盛，又湿疮不生也。凡欲施泻者，当闭口张目，闭气，握固两手，左右上下缩鼻取气，又缩下部及吸腹，小偃脊膂，急以左手中两指抑屏翳穴，长吐气并琢齿千遍，则精上补脑，使人长生。若精妄出，则损神也。《仙经》曰∶令人长生不老。先与女戏，饮玉浆。玉浆口中津也。使男女感动，以左手握持，思存丹田中有赤气，内黄外白，变为日月，徘徊丹田中，俱入泥垣，两半合成一因，闭气深纳勿出但入，上下徐徐咽气，情动欲出，急退之，此非上士有智者不能行也。其丹田在脐下三寸。泥垣者在头中对，两目直入内思，作日月想，合径三寸许，两半放形则一，为日月相者也。虽出入仍思念所作者勿废，佳也。又曰∶男女俱仙之道，深纳勿动，精思脐中赤色大如鸡子形，乃徐徐出入，情动乃退，一日一夕可数十为定，令人益寿。
男女各息意共存思之，可猛念之。御女之法能一月再泄，一岁二十四泄，皆得二百岁，有颜色，无疾病，若加以药，则可长生也。人年二十者，四日一泄，三十者八日一泄，四十者十六日一泄，五十者二十日一泄，六十者闭精勿泄，若体力犹壮者，一月一泄。凡人气力自有强盛过人者，亦不可抑忍，久而不泄，致生痈疽。若年过六十，而有数旬不得交合，意中平平者，自可闭固也。昔贞观初有一野老，年七十余，诣余曰∶数日来阳气益盛，自思气血已衰，何有此盛，未知垂老有此，为善恶耶？余答之曰∶是大不祥，子独不闻膏火乎，夫膏火之将竭也，必先暗而后明，明止则灭，今足下年迈桑榆，久当闭精息欲，兹忽春情猛发，岂非反常耶。窃谓足下忧之，子其勉欤，后四旬发病而死，此其不慎之效也。如斯之辈非一，且疏一人，以勖将来耳。所以善摄生者，凡觉阳事辄盛，必谨而抑之，不可纵心竭意以自贼也。若一度制得，则一度火灭，一度增油。若不能制，纵情施泻，即是膏火将灭，更去其油，可晚而自保，犹得延年益寿。若年少壮而能行道者，神仙速矣。或曰年未六十，当闭精守一为可尔否，曰∶不然，男不可无女，女不可无男。无女则意动，意动则神劳，神劳则损寿。若念真正无可思者，则大佳长生也。然而万无一有，强抑郁闭之，难持易失，使人漏精尿浊，以致鬼交之病，损一而当百也，其服食药物，见本卷服篇中。御女之法，交会者当避丙丁日，及弦望晦朔，大风大雨大雾大寒大暑雷电霹雳，天地晦冥，日月薄蚀，虹霓地动，若御女则损人神不吉，损男百倍，令女得病，有子必癫痴顽愚，喑哑聋聩，挛跛盲眇，多病短寿，不孝不仁。又避日月星辰，火光之下，神庙佛寺之中，井灶圊厕之侧，冢墓尸柩之旁，皆所不可。夫交合如法，则有福德，大智善人降托胎中，仍令性行调顺，所作和合，家道日隆，祥瑞竞集，若不如法，则有薄福愚痴恶人来托胎中，仍令父母性行凶险，所作不成，家道日否，殃咎屡至，虽生成长，家国灭亡。夫祸福之应，有如影响，此乃必然之理，可不再思之。若欲得子者，但待妇人月经后一日、三日、五日，择其王相日，生气时夜半后乃施泄，有子皆男，必寿而贤明高爵也；以月经绝后二日、四日、六日施泄，有子必女；过六日后勿得施泄，既不得子，亦不成人。黄帝杂禁忌法曰∶人有所怒，血气未定，因以交合，令发痈疽。又不可忍小便交合，使人淋茎中痛，面失血色。及远行疲乏来入房，五劳虚损，少子。
且妇人月事未绝而与交合，令人成病，得白驳也。水银、鹿脂不可近阴，令阴痿缩。
