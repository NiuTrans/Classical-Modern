<strong>天竺国按摩法<br/></strong>天竺国按摩。此是婆罗门法。
两手相捉扭捩，如洗手法。两手浅相叉，翻覆向胸。两手相捉共按左右同。以手如挽此是开胸法，左右同。如拓石法，左右同。以手反捶背上，左右同。两手据地缩身曲脊，向上三举。两手抱头宛转上，此是抽胁。大坐斜身偏欹如排山，左右同。大坐伸两脚，即以一脚向前虚掣，左右同。两手拒地回顾，此虎视法，左右同。立地反拗身三举。两手急相叉，以脚踏手中，左右同。起立以脚前后虚踏，左右同。大坐伸两脚用当相手勾所伸脚着膝中以手按之，左右同。
上十八势，但是老人日别能根据此三遍者，一月后百病除，行及奔马，补益延年，能食，眼明轻健，不复疲乏。
<strong>老子按摩法<br/></strong>两手捺，左右捩身二七遍。两手捻，左右扭肩二七遍。两手抱头，左右扭腰二七遍。
左右挑头二七遍。两手托头三举之。一手抱头，一手托膝三折，左右同。一手托头，一手托膝，从下向上三遍，左右同。两手攀头下向，三顿足。两手相捉头上过，左右三遍。两手相叉，托心前，推却挽三遍。两手相叉，着心三遍。曲腕筑肋挽肘，左右三遍。左右挽，前右拔，各三遍。舒手挽项，左右三遍。反手着膝，手挽肘，覆手着膝上，左右亦三遍。手摸肩，从上至下使遍，左右同。两手空拳筑三遍，两手相叉反复搅，各七遍。外振手三遍，内振三遍，覆手振亦三遍。摩扭指三遍。两手反摇三遍。两手反叉，上下扭肘无数，单用十呼。两手上耸三遍。两手下顿三遍。两手相叉头上过，左右申肋十遍。两手拳反背上，掘脊上下三遍。（掘，揩之也。）两手反捉，上下直脊三遍。覆掌搦腕内外振三遍。覆掌前耸三遍。
覆掌两手相叉交横三遍。覆掌横直，即耸三遍。若有手患冷，从上打至下，得热便休。
舒左足，右手承之，左手捺脚耸上至下，直脚三遍，右手捺脚亦尔。前后捩足三遍。左捩足，右捩足，各三遍。前后却捩足三遍。直脚三遍。扭三遍。内外振脚三遍。若有脚患冷者，打热便休。扭以意多少，顿脚三遍。却直脚三遍。虎据，左右扭肩三遍。推天托地左右三遍。左右排山负山拔木，各三遍。舒手直前，顿申手三遍。舒两手两膝各三遍。舒脚直反，顿申手三遍。捩内脊外脊，各三遍。
