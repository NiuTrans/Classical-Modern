<spanstyle= font-family:FangSong_GB2312; >（论三首方二十三首针灸法六首）</span>
<strong>独活汤<br/>治风懿不能言，四肢不收、手足曳方。</strong>
独活（四两）桂心芍药栝蒌根生葛（各二两）生姜（六两）甘草（三两）
上七味咀，以水五升，煮取三升，分三服，日三。
论曰∶脾脉络胃挟咽，连舌本，散舌下。心之别脉系舌本，今心脾二脏受风邪，故舌强不得语也。
<strong>治中风口噤不能言方∶</strong>
防己桂心麻黄（各二两）葛根（三两）甘草防风芍药（各一两）生姜（四两）
上八味咀，以水六升，煮取二升半，分三服，喑哑不语皆治之。
<strong>石南汤<br/></strong>治六十四种风注走入皮肤中如虫行，腰脊强直、五缓六急、手足拘挛，隐疹搔之则作疮、风尸身痒，猝风面目肿起，手不出头、口噤不能言方。
石南干姜黄芩细辛人参（各一两）桂心麻黄当归芎（各一两半）甘草（二两）干地黄（十八铢）食茱萸（三十铢）
上十二味咀，以水六升、酒三升，煮取三升，分三服，大汗勿怪。
<strong>治中风口噤不知人者方∶</strong>
芥子（一升）酢（三升）
上二味煮取一升，敷头以布裹之，日一度。（《肘后》以治猝不得语。）
<strong>又方</strong>豉（五升）吴茱萸（一升）
上二味以水七升，煮取三升，渐饮之。（《肘后》以治不能语。）
<strong>又方</strong>白术四两，以酒三升，煮取一升，顿服。
<strong>又方</strong>服荆沥一升。
<strong>又方</strong>服淡竹沥一升。
<strong>针灸法<br/></strong>中风口噤不得开，灸机关（《翼》名颊车）二穴。穴在耳下八分小近前，灸五壮，即得语，又灸，随年壮。僻者逐僻，左右灸之。中风失喑不能言语，缓纵不随，先灸天窗五十壮，息火仍移灸百会五十壮，毕还灸天窗五十壮者。始发先灸百会，则风气不得泄。内攻五脏，喜闭伏仍失音也。所以先灸天窗，次百会佳。一灸五十壮悉泄火势，复灸之，视病轻重，重者一处三百壮大效。凡中风服药益剧者，但是风穴悉皆灸之三壮，无不愈也。
论曰∶风寒之气客于中，滞而不能发，故喑不能言及喉痹失音，皆风邪所为也，入脏皆能杀人。故附之于治风之末。凡尸厥而死脉动如故，此阳脉下坠，阴脉上争，气闭故也。针百会入三分，补之，炙熨斗熨两胁下，又灶突墨弹丸大，浆水和服之。又针足中趾头去甲如韭叶，又刺足大趾甲下内侧去甲三分。
<strong>桂汤<br/>治猝失音方。</strong>
浓煮桂汁服一升，覆取汗。亦可末桂着舌下，渐渐咽汁。
<strong>又方</strong>浓煮大豆汁，含亦佳，无豆用豉。
<strong>治猝不得语方∶</strong>
酒五合，和人乳汁中半分，分为二服。
论曰∶夫眼动口唇偏，皆风入脉，急与小续命汤、附子散、摩神明膏（见前七卷脚气门）、丹参膏（见二十四卷痈疽门），根据穴灸之，喉痹舌缓亦然。风入脏，使人喑哑卒死，口眼相引，牙车急，舌不转僻者，伏龙肝散和鸡冠血及鳖血涂，干复涂之，并灸吻边横文赤白际，逐左右，随年壮报之至三报，三日不瘥，更报之。
<strong>附子散<br/>治中风手臂不仁口面僻方</strong>
附子桂心（各五两）细辛防风人参干姜（各六两）
上六味治下筛，酒服方寸匕，日三，稍增之。
<strong>甘草汤<br/></strong><strong>治偏风积年不瘥，手脚枯细，面口僻，精神不定，言语倒错方。</strong>
甘草桂心川芎麻黄当归芍药（各一两）人参（二两）附子侧子（各二枚）独活防己（各三两）生姜石膏茯神（各四两）白术黄芩细辛（各一两）秦艽防风（各一两半）菊花（一升）淡竹沥（四升）
上二十一味咀，以水一斗，先煮麻黄去沫，取七升，纳竹沥及诸药，煮取三升，分四服，服三服讫，间一杯粥后，更进一服，待药势自汗。慎风冷醋蒜面奶酪鱼等。
<strong>治中风面目相引，口偏着耳，牙车急，舌不得转方∶</strong>
独活（三两）生地黄汁竹沥（各一升）
上三味合煎，取一升顿服之即愈。又方牡蛎矾石附子灶下黄土（等分）
上四味为末，取三年雄鸡冠血和药敷其上，持镜候之，才欲复故便急洗去之，不速去，便过不复还也。（《千金翼》云，偏右涂左，偏左涂右。）
<strong>又方</strong>竹沥（三升）防风防己升麻桂心川芎（各二两）麻黄（四两）羚羊角（三两）
上八味咀，以水四升合竹沥煮取一升半，分三服，日服一剂，常用效。
治口耳僻方∶防风附子葛根（各二两）柏实麻黄（各三两）独活生姜（各四两）杏仁（三十枚）
上八味咀，以水一斗、酒二升，煮取三升，分四服。
<strong>又方</strong>青松叶一斤捣，令汁出，酒一斗渍二宿，近火一宿。初服半升，渐至一升，头面汗出即止。
<strong>又方</strong>酒煮桂取汁，以故布拓病上，正则止，左拓右，右拓左，此秘方不传，余常用，大效。
<strong>治卒中风口不止方∶</strong>
取空青末如豆大一枚。含之即愈。
<strong>又方</strong>炒大豆三升令焦，以酒三升淋，取汁顿服。（《肘后》以治口噤不开。）
<strong>又方</strong>大皂荚一两去皮子下筛，以三年大酢和，左涂右，右涂左，干更涂之又方以苇筒长五寸，以一头刺耳孔中，四畔以面密塞之，勿令泄气。一头纳大豆一颗，并艾烧令燃，灸七壮即瘥。患右灸左，患左灸右，耳病亦可灸之。
<strong>又方</strong>灸手交脉三壮，左灸右，右灸左，其炷如鼠屎形，横安之，两头下火。
<strong>枳茹酒<br/>主诸药不能瘥者方。</strong>
枳实上青刮取末，欲至心止，得茹五升，微火炒去湿气，以酒一斗渍，微火暖，令得药味，随性饮之，主口僻眼急大验。治缓风急风并佳。（《肘后》以治身直不得屈伸反复者，枳树皮亦得。）
