<spanstyle= font-family:FangSong_GB2312; >（论二十五首）</span>
岐伯曰∶中风大法有四，一曰偏枯，二曰风痱，三曰风懿，四曰风痹。夫诸急猝病多是风，初得轻微，人所不悟，宜速与续命汤，根据穴灸之。夫风者百病之长，岐伯所言四者说，其最重也。
偏枯者，半身不遂，肌肉偏不用而痛，言不变智不乱，病在分腠之间。温卧取汗，益其不足，损其有余，乃可复也。（《甲乙经》云∶温卧取汗则巨取之。）
风痱者，身无痛，四肢不收，智乱不甚。言微可知，则可治。甚则不能言，不可治。
风懿者，奄勿不知人，咽中塞窒窒然。（巢源作噫噫然有声。）舌强不能言，病在脏腑，先源作眼下及鼻人中左右白者可治，一黑一赤吐沫者不可治。）
风痹、湿痹、周痹、筋痹、脉痹、肌痹、皮痹、骨痹、胞痹，各有证候。形如风状，得脉别也，脉微涩，其证身体不仁。
凡风多从背五脏俞入诸脏受病。肺病最急，肺主气息又冒诸脏故也。肺中风者，其人偃卧而胸满短气冒闷汗出者，肺风之证也。视目下鼻上两边下行至口，色白者尚可治。急灸肺俞百壮，服续命汤，小儿减之。若色黄者，此为肺已伤化为血矣，不可复治；其人当妄言、掇空指地，或自拈衣寻缝，如此数日死。若为急风邪所中，便迷漠恍惚、狂言妄语，或少气、不能复言；若不求师即治，宿昔而死。即觉便灸肺俞及膈俞、肝俞数十壮，急服续命汤可救也。若涎唾出不收者，既灸当并与汤也。诸阳受风亦恍惚妄语，与肺病相似，然着缓可经久而死。
肝中风者，其人但踞坐不得低头，绕两目连额上色微有青者，肝风之证也。若唇色青、面黄尚可治，急灸肝俞百壮，服续命汤。若大青黑，面一黄一白者，此为肝已伤，不可复治，数日而死。
心中风者，其人但得偃卧，不得倾侧，闷乱冒绝汗出者，心风之证也。若唇正赤尚可治，急灸心俞百壮，服续命汤。若唇或青或白、或黄或黑者，此为心已坏为水，面目亭亭时悚动者，不可复治，五六日死。（一云旬日死）
脾中风者，其人但踞坐而腹满，身通黄，吐咸汁出者，尚可治。急灸脾俞百壮，服续命汤。若目下青、手足青者，不可复治。
肾中风者，其人踞坐而腰痛，视胁左右未有黄色如饼粢大者，尚可治。急灸肾俞百壮，服续命汤。若齿黄、赤鬓、发直，面土色者，不可复治。
大肠中风者，卧而肠鸣不止。灸大肠俞百壮，可服续命汤。
贼风邪气所中则伤于阳，阳外先受之，客于皮肤，传入于孙脉。孙脉满则入传于络脉，络脉满则输于大经中成病。归于六腑则为热，不时卧止为啼哭。其脉坚大为实，实者外坚，充满不可按之，按之则痛也。经络诸脉旁支去者，皆为孙脉也。
凡风之伤人，或为寒中，或为热中，或为疠风，或为偏枯，或为贼风。故以春甲乙伤于风者为肝风，以夏丙丁伤于风者为心风，以四季戊己伤于风者为脾风，以秋庚辛伤于风者为肺风，以冬壬癸伤于风者为肾风。风中五脏六腑之俞亦为脏腑之风。各入其门户所中，则为偏风。风气循风府而上，则为脑风。风入头则为目风眼寒。饮酒中风则为酒风。入房汗出中风则为内风。新沐中风则为首风。久风入房中风则为肠风。外在腠理则为泄风。故曰∶风者百病之长也。至其变化，乃为他病，无常方焉。是知风者，善行而数变，在人肌肤中，内不得泄，外不得散，因人动静，乃变其性。有风遇寒则食不下，遇热则肌肉消而寒热。有风遇阳盛则不得汗，遇阴盛则汗自出。肥人有风，肌肉浓则难泄，喜为热中目黄。瘦人有风，肌肉薄则常外汗，身中寒目泪出。有风遇于虚，腠理开则外出，凄凄然如寒状，觉身中有水淋状，时如竹管吹处，此是其证也。有风遇于实，腠理闭则内伏，令人热闷是其证也。
新食竟取风为胃风，其状恶风颈多汗，膈下塞不通，食饮不下，胀满形瘦，腹大失衣则愤满，食寒即洞泄，新热食竟入水自渍及浴者，令人大腹，为水病。
因醉取风为漏风，其状恶风多汗少气，口干喜渴，近衣则身如火烧，临食则汗流如雨，骨节懈情不欲自劳。
新沐浴竟取风为首风，其状恶风而汗多头痛。
新房室竟取风为纳风，其状恶风，汗流沾衣。
劳风之为病，法在肺下，使人强上而目脱；唾出若涕，恶风而振寒，候之三日及五日，中不精明者是也；七、八日，微有青黄脓涕如弹丸大，从口鼻出为善，不出则伤肺。
风邪客于肌肤，虚痒成风疹瘙疮。风邪入深，寒热相搏则内枯。邪客半身入深，真气去则偏枯。邪客关机中即挛，筋中亦然。邪淫于脏，梦脏大形小。淫于腑，梦脏小形大。邪随目系入脑，则目转眩。邪中睛，则散视见两物。风邪入脏，寒气客于中，不能发则喑哑，喉痹舌缓，不时服药针灸。风逐脉流入脏，使人猝喑缓纵噤痉致死。风入阳经则狂，入阴经则癫。阳邪入阴，病则静。阴邪入阳，病则怒。
若因热食，汗浴通，腠理得开，其风自出则觉肉中如针刺，步行运力欲汗亦如此也。
凡觉肌肉中如刺，皆由腠理闭，邪气闭在肌中因欲出也，宜解肌汤则善。
夫目动、口唇动偏，皆风入脉，故须急服小续命汤。将八风散摩神明白膏、丹参膏根据经针灸之。
诸痹由风、寒、湿三气并客于分肉之间。迫切而为沫，得寒则聚，则排分肉；肉裂则痛，痛则神归之；神归之则热，热则痛解；痛解则厥；厥则他痹发，发则如是。此内不在脏而外未发于皮肤，居分肉之间，真气不能周，故为痹也。其风最多者，不仁则肿，为行痹，走无常处。其寒多者，则为痛痹。其湿多者，则为着痹。冷汗濡，但随血脉上下不能左右去者，则为周痹也。在肌中更发更止，左以应左，右以应右者，为偏痹也。
夫痹，其阳气少而阴气多者，故令身寒从中出。其阳气多而阴气少者，则痹且热也。
诸痹风胜者则易愈，在皮间亦易愈，在筋骨则难痊也。久痹入深，令营卫涩，经络时疏则不知痛。
风痹病不可已者，足如履冰，时如入汤，腹中股淫泺，烦心头痛。伤脾肾时呕眩，时自汗出。伤心目眩。伤肝悲恐，短气不乐。伤肺不出三年死。（一云三日。）
太阳中风，重感于寒湿则变痉也。痉者，口噤不开，脊强而直，如发痫之状，摇头马鸣，腰反折；须臾十发，气息如绝，汗出如雨，时有脱。易得之者，新产妇人及金疮血脉虚竭。小儿脐风，大人凉湿得痉风者皆死。温病热盛入肾，小儿痫。热盛皆痉，痉、喑、厥，癫皆相似。故久厥成癫，宜审察之。其重者，患耳中策策痛，皆风入肾经中也。不治流入肾，则喜卒然体痉直如死，皆宜服小续命汤两三剂。若耳痛肿，生汁作痈疖者，乃无害也。惟风宜防耳，针耳前动脉及风府神良。
