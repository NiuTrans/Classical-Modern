凡孔穴在身，皆是脏腑、荣卫、血脉流通，表里往来各有所主，临时救难，必在审详。
人有老少，身有长短，肤有肥瘦，皆须精思商量，准而折之，无得一概，致有差失。其尺寸之法，根据古者八寸为尺，仍取病者男左女右手中指上第一节为一寸。亦有长短不定者，即取手大拇指第一节横度为一寸，以意消息，巧拙在人。其言一夫者，以四指为一夫，又以肌肉纹理节解缝会宛陷之中，及以手按之，病者快然、如此仔细安详用心者，乃能得之耳。凡《经》云∶横三间寸者，则是三灸两间。一寸有三灸，灸有三分，三壮之处即为一寸。黄帝曰∶灸不三分，是谓徒冤，炷务大也，小弱炷乃小作之，以意商量。凡点灸法，皆须平直，四体无使倾侧。灸时孔穴不正，无益于事，徒破好肉耳。若坐点则坐灸之，卧点则卧灸之，立点则立灸之，反此亦不得其穴矣。凡言壮数者，若丁壮遇病。病根深笃者，可倍于方数。其人老小羸弱者，可复减半。根据扁鹊灸法，有至五百壮、千壮，皆临时消息之。《明堂本经》云∶
针入六分灸三壮，更无余论。曹氏灸法，有百壮者，有五十壮者，《短剧》诸方亦皆有此。
仍须准病轻重以行之，不可胶柱守株。凡初生小儿七日以上，周年以还不过七壮，炷如雀屎大。凡灸先阳后阴，言∶从头向左而渐下，次后从头向右而渐下，先上后下，皆以日正午以后，乃可下火灸之。时谓阴气未至，灸无不着。午前平旦谷气虚，令人癫眩，不可针灸也，慎之。其大法如此，卒急者不可用此例。灸之生熟法，腰以上为上部，腰以下为下部，外为阳部荣，内为阴部卫，故脏腑周流，名曰∶经络。是故丈夫四十以上，气在腰，老妪四十以上，气在乳，是以丈夫先衰于下，妇人先衰于上。灸之生熟，亦宜撙而节之，法当随病迁变，大法外气务生，内气务熟，其余随宜耳。头者，身之元首，人神之所法，气口精明，三百六十五络，皆上归于头。头者，诸阳之会也。故头病必宜审之，灸其穴不得乱，灸过多伤神，或使阳精玄熟，令阴魄再卒。是以灸头正得满百。脊背者，是体之横梁，五脏之所系着，太阳之会合。阴阳动发冷热成疾，灸太过熟大害人也。臂脚手足者，人之枝干，其神系于五脏六腑，随血脉出，能远近采物，临深履薄，养于诸经，其地狭浅，故灸宜少，灸过多即内神不得入，精神闭塞，痞滞不仁，即臂不举，故四肢之灸，不宜太熟也。然腹脏之内为性，贪于五味无厌成疾，风寒结痼，水谷不消，宜当熟之。然大杼、脊中、肾俞、膀胱八，可至二百壮。心主手足太阴，可至六七十壮，三里、太溪、太冲、阴阳二陵泉、上下二廉，可至百壮。腹上下脘、中脘、太仓、关元，可至百壮。若病重者，皆当三报之，乃愈病耳。若治诸沉结寒冷病，莫若灸之宜熟。若治诸阴阳风者，身热脉大者，以锋针刺之，间日一服之。
若治诸邪风鬼疰，痛处少气，以毫针去之，随病轻重用之，表针内药，随时用之，消息将之，与天同心，百年永安，终无横病，此要略说，非贤勿传秘之。凡微数之脉，慎勿可灸，伤血脉焦筋骨。凡汗以后，勿灸，此为大逆，脉浮热甚，勿灸。头、面、目、咽，灸之最欲生少。手臂四肢，灸之欲须小熟，亦不宜多。胸、背、腹，灸之尤宜大熟。其腰、脊欲须少生，大体皆须以意商量，临时迁改，应机千变万化，难以一准耳，其温病随所着而灸之，可百壮余，少至九十壮。大杼、胃脘可五十壮。手心主、手足太阳可五十壮。三里、曲池、太冲可百壮，皆三报之，乃可愈耳。风劳沉重，九部尽病，及毒瓦斯为病者，不过五十壮，亦宜三报之。若攻脏腑成心腹痛者，亦宜百壮。若卒暴病鬼魅所着者、灸头面、四肢、宜多，腹、背宜少。其多不过五十，其少不减三、五、七、九壮。凡阴阳濡风口僻者，不过三十壮，三日一报，报如前。微者三报，重者九报，此风气濡微细入，故宜缓火温气，推排渐抽以除耳。
若卒暴催迫，则流行细入成痼疾，不可愈也，故宜缓火。凡诸虚疾，水谷沉结流离者、当灸腹、背，宜多，不可过百壮。大凡人有卒暴得风，或中时气，凡百所苦，皆须急灸疗，慎勿忍之停滞也。若旺相者，可得无他，不尔渐久后，皆难愈，深宜知此一条。凡入吴蜀地游官，体上常须三两处灸之，勿令疮暂瘥，则瘴疠温疟毒瓦斯不能着人也故吴蜀多行灸法。有阿是之法，言人有病痛，即令捏其上，若里当其处，不问孔穴，即得便快成痛处，即云阿是。灸刺皆验，故曰∶阿是穴也。
