<spanstyle= font-family:FangSong_GB2312; >（论一首方十二首解毒品味二十八条）</span>
论曰∶甘草解百药毒，如汤沃雪，有同神妙。有人中乌头、巴豆毒，甘草入腹即定。中藜芦毒，葱汤下咽便愈。中野葛毒，土浆饮讫即止。如此之事，其验如反掌，要使人皆知之。
然人皆不肯学，诚可叹息。方称大豆汁解百药毒，余每试之，大悬绝不及甘草，又能加之为甘豆汤，其验尤奇。有人服玉壶丸，治呕不能已，百药与之不止，蓝汁入口即定。如此之事，皆须知之，此成规更不须试练也。解毒方中条例极多，若不指出一二，学人不可卒知，余方例尔。
石药毒用白鸭屎、人参汁。
雄黄毒用防己。
铁粉毒用磁石。
石毒用大豆汁、白鹅膏。
防葵毒用葵根汁。
大戟毒用菖蒲汁。
桔梗毒用白粥。
甘遂毒用大豆汁。
踯躅毒用栀子汁。
鸡子毒用醇醋。
马刀毒用清水。
野芋毒用土浆、人粪汁。
杏仁毒用蓝子汁。
百药毒用甘草、荠、大小豆汁、蓝叶根、实汁。
金银毒用水银服数两即出，或鸡子清及屎白烧猪脂和服，水淋鸡屎汁煮葱汁。
芫花毒用防己、防风、甘草、桂汁。
野葛毒用鸡子清、葛根汁、甘草汁、鸭头、热血、猪膏、鸡屎、人屎。
藜芦毒用雄黄，温汤煮葱汁。
乌头、天雄、附子毒用大豆汁、饴糖、防风、远志、枣肉。
射罔毒用蓝汁、大小豆汁、竹沥、大麻子汁、藕汁、荠汁、六畜血、贝齿屑、蚯蚓屎。
半夏毒用生姜汁及煮干姜汁。
莨菪毒用荠、甘草、犀角、蟹汁、升麻。
野狼毒毒用杏仁、蓝汁、白蔹、盐汁、木占斯。
巴豆毒用黄连煮汁、大豆汁、菖蒲汁、生藿汁（《肘后》云∶小豆藿）煮寒水石汁。
蜀椒毒用葵子汁、蒜汁、豉汁、桂汁、人尿、冷水、土浆、鸡毛烧吸烟及水调服。
斑蝥、芫青毒用猪膏、戎盐、大豆汁、蓝汁、巴豆、盐汤煮猪膏。
服药过剂闷乱者用水和胡粉、水和葛粉、地浆、豉汁、荷汁、粳米沈、干姜、黄连、饴糖、蓝汁吞鸡子黄？
上解毒诸药，一例中有数味者，但得一味即是，不必悉具。
解一切毒药发不问草石，始觉恶即服此方∶
豉（二升）生麦门冬葱白（各八两）
上三味，以水七升，煮取二升半，分三服。
<strong>鸡肠草散<br/>解诸毒方。</strong>
鸡肠草（三分）荠升麻（各四分）芍药当归甘草（各一分）坌土（一分）蓝子（一合）
上八味，治下筛，水服方寸匕，多饮水为佳。若为蜂、蛇等毒虫所螫，以针刺螫上，血出，着药如小豆许于疮中，令湿瘥。若为射罔箭所中，削竹如钗股长一尺五寸，以绵缠绕，水沾湿，取药纳疮中，随疮深浅令至底止，有好血出即休。若服药有毒，水服方寸匕，毒解痛止愈。
<strong>解毒药散方<br/></strong>荠（一分），蓝（并花，二分）
上二味，七月七日取蓝，阴干捣筛，水服方寸匕，日三。
<strong>又方</strong>取秦燕毛二七枚，烧灰服。
<strong>解一切毒方∶</strong>
母猪屎水和服之。又水三升三合和米粉饮之。
<strong>解鸩毒及一切毒药不止烦懑方∶</strong>
甘草蜜（各四分）粱米粉（一升）
上三味，以水五升煮甘草，取二升，去滓，歇大热，纳粉汤中，搅匀调，纳蜜更煎，令熟如薄粥，适寒温饮一升。
<strong>治食莨菪，闷乱如卒中风，或似热盛狂病，服药即剧方∶</strong>
饮甘草汁、蓝青汁即愈。
<strong>治野葛毒已死口噤者方∶</strong>
取青竹去两节，柱两胁脐上，纳冷水注之，暖即易，须臾口开，开即服药立活，唯须数易水。
治钩吻毒困欲死、面青口噤，逆冷身痹方∶（《肘后方》云∶钩吻、茱萸、食芹相似，荠八两咀，以水六升，煮取三升，冷如人体，服五合，日三夜二。凡煮荠，唯令浓佳。
<strong>又方</strong>煮桂汁饮之。
<strong>又方</strong>啖葱涕佳。（葱涕治诸毒。）
<strong>治腹中有铁方∶</strong>
白折炭刮取末，以井花水服三钱，不过再服。
