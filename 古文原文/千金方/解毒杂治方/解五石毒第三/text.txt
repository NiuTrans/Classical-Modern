<spanstyle= font-family:FangSong_GB2312; >（论三首证十八条方三十七首）</span>
论曰∶人不服石，以庶事不佳，恶疮疥癣，温疫疟疾，年年常患，寝食不安，兴居常恶，非只己事不康，生子难育，所以石在身中，万事休泰，要不可服五石也。人年三十以上可服石药，若素肥充亦勿妄服。四十以上必须服之。五十以上三年可服一剂，六十以上二年可服一剂，七十以上一年可服一剂。
又曰∶人年五十以上，精华消歇，服石犹得其力。六十以上转恶，服石难得力。所以常须服石，令人手足温暖，骨髓充实，能消生冷，举措轻便，复耐寒暑，不着诸病。是以大须服之。凡石皆熟炼用之。凡石之发，当必恶寒头痛心闷，发作有时，状如温疟，但有此兆，无过取冷水淋之，得寒乃止。一切冷食唯酒须温，其诸解法备如后说。其发背疽肿（方见二十二卷中）。
又曰∶凡服石人，慎不得杂食口味，虽百品具陈，终不用重食其肉，诸杂既重，必有相贼，积聚不消，遂动诸石，如法持心，将摄得所。石药为益，善不可加。余年三十八九尝服五六两乳，自是以来深深体悉，至于将息节度，颇识其性，养生之士宜留意详焉。然其乳石必须土地清白光润，罗纹鸟翮一切皆成，乃可入服。其非土地者，慎勿服之，多致杀人。甚于鸩毒、紫石、白石极须外内映澈，光净皎然，非尔亦不可服。寒石五石更生散方，旧说此药方，上古名贤无此，汉末有何侯者行用，自皇甫士安以降，有进饵者，无不发背解体，而取颠覆。余自有识性以来，亲见朝野仕人遭者不一，所以宁食野葛，不服五石，明其有大大猛毒，不可不慎也。有识者遇此方即须焚之，勿久留也。今但录主对以防先服者，其方已从烟灭，不复须存，为含生害也。
<strong>葱白豉汤<br/></strong>凡钟乳对术又对栝蒌，其治主肺上通头胸，术动钟乳，胸塞短气。钟乳动术，头痛目疼。又钟乳虽不对海蛤，海蛤能动钟乳，钟乳动则目疼短气。有时术动钟乳，直头痛胸塞，然钟乳与术为患不过此也。虽所患不同，其治一也。发动之始，要有所由，始觉体中有异，与上患相应，宜速服此方。
葱白（半斤）豉（二升）甘草（三两）人参（三两《外台》用吴茱萸一升。）
上四味，先以水一斗五升，煮葱白作汤，澄取八升，纳药煮取三升，分三服，才服便使人按摩摇动，口中嚼物，然后仰卧，覆以暖衣，汗出去衣，服汤，热歇即便冷，淘饭燥脯而已。若服此不解，复服甘草汤。
<strong>甘草汤方<br/></strong>甘草（三两）桂心（二两）豉（二升）葱白（半斤）
上四味，合服如上法。若服此已解，肺家犹有客热余气，复服桂心汤。
<strong>桂心汤方<br/></strong>桂心麦门冬（各三两）人参甘草（各二两）豉（二升）葱白（半斤）
上六味，合服如前法。（此方与次后散发身体生疮，麦门冬汤分两小异。）
<strong>杜仲汤<br/>硫黄对防风，又对细辛，其治主脾肾通主腰脚。防风动硫黄，烦热脚疼腰痛，或嗔忿无常，或下利不禁。防风、细辛能动硫黄，而硫黄不能动彼，始觉发便服此方。</strong>
杜仲（三两）枳实甘草李核仁（各二两）香豉（二升）栀子仁（十四枚）
上六味，合服如上法。若不能解，复服大麦奴汤。
<strong>大麦奴汤方<br/></strong>大麦奴（四两）甘草人参芒硝桂心（各二两）麦门冬（半斤）
上六味，合服如上法。若服已解，脾肾犹有余热气或冷，复服人参汤。
<strong>人参汤方<br/></strong>人参干姜甘草当归（各一两）附子（一枚）
上五味，合服如上法。
<strong>生麦门冬汤<br/></strong>白石英对附子，其治主胃通主脾肾。附子动白石英，烦热腹胀。白石英动附子，呕逆不得食，或口噤不开，或言语难，手脚疼痛。始觉宜服此汤方。
生麦门冬（四两）甘草麻黄（各二两）豉（二升）
上四味，合服如上法，不解再服大黄汤。
<strong>大黄汤方<br/></strong>（若烦，加细辛五两）
大黄（三两）豉（二升）甘草（二两）栀子仁（三十枚）
上合服如上法，频服得下便止，不下服尽。若热势未除，视瞻高而患渴者，复服栝蒌根汤。
<strong>栝蒌根汤方<br/></strong>栝蒌根大麦奴（各四两）甘草（二两）豉（二升）葱白（半斤）
上五味，合服如上法，稍稍一两合服之，隐约得一升许，便可食少糜动口。若已解，胃中有余热，复服芒硝汤。
<strong>芒硝汤方<br/></strong>芒硝桂心（各二两）李核仁（二十一枚）白术（一两）大枣（二十枚）甘草通草（各三上七味，合服如上法。若腹胀，去芒硝，用人参二两
<strong>人参汤<br/></strong>紫石英对人参，其治主心肝通主腰脚。人参动紫石英（《外台》作细辛，人参）
痛，或惊悸不得眠卧，恍惚忘误，失性发狂，昏昏欲眠，或愦愦喜嗔，或瘥或剧，乍寒乍热，或耳聋目暗。又防风虽不对紫石英，而能动防风（《外台》云∶防风虽不对紫石英，为药中有人参，缘防风动人参，转相发动令人心痛烦热）。令人头项强，始觉服此方。（《外台》黄汤。）
人参白术（各三两）甘草（《外台》无）桂心（各二两）细辛（一两）豉（三升）
上六味，合服如上法。若嗔盛加大黄、黄芩、栀子各三两。若忘误狂发犹未除，复服后列第一生麦门冬汤。
<strong>生麦门冬汤方<br/></strong>生麦门冬葱白（各半斤）甘草（三两）人参（一两）豉（二升）
上五味，合服如上法，温床暖覆，床下着火，口中嚼物使身稍汗一日便解。若心有余热，更服参桂汤。
<strong>参桂汤方<br/></strong>人参防风甘草（各三两）桂心（二两）白术生姜（各一两）
上六味，合服如上法。
<strong>大麦汤<br/></strong>赤石脂对桔梗，其治主心通主胸背。桔梗动石脂，心痛寒噤，手足逆冷，心中烦闷。
赤石脂动桔梗，则头痛目赤，身体壮热。始觉发宜温清酒饮之，随能否，须酒势行则解，亦可服此方。
大麦熬令汗出燥止，勿令大焦，舂去皮，细捣绢筛，以冷水和服之。（《翼方》云∶炒去皮，淘净蒸令熟，曝干，熬令香为末）。
<strong>葱白豉汤<br/></strong>石无所偏对，其治主胃，发则令人心急口噤，骨节疼强，或节节生疮。始觉发即服此方。（《外台》云∶服麦门冬汤）。
葱白（半斤）豉（二升）甘草（二两）
上三味，以水六升，煮取二升半，分三服，若散发身体卒生疮，宜服后方。
<strong>生麦门冬汤方<br/></strong>生麦门冬（五两）甘草（三两）桂心（二两）人参（一两半）葱白（半斤）豉（二升）
上六味，服如解钟乳汤法。
术对钟乳，术发则头痛目疼，或举身壮热，解如钟乳法。
附子对白石英，亦对赤石脂。附子发则呕逆手脚疼，体强骨节痛，或项强面目满肿。发则饮酒服自愈。若不愈，与白石英同解。
<strong>大黄黄芩汤<br/></strong><strong>桔梗对赤石脂，又对牡蛎，又对茯苓。桔梗发则头痛目赤，身体壮热。牡蛎发则四肢壮热，心腹烦闷极渴。解法并与赤石脂同。茯苓发则壮热烦闷，宜服此方。</strong>
大黄黄芩栀子仁（各三两）葱白（切）豉（各一升）
上五味，咀，以水六升，煮取二升半，分三服。
<strong>栝蒌根汤<br/>海蛤对栝蒌，海蛤先发则手足烦热，栝蒌先发则噤寒清涕出。宜服此方。</strong>
栝蒌根甘草（各二两）大黄（一两）栀子仁（十四枚）
上四味，合煎服如解钟乳法。
<strong>浴法<br/></strong>初热先用暖水，后用冷水，浴时慎不可洗头垂沐，可二三升灌之。凡药宜浴便得解即佳。如不瘥，可余治之。
<strong>寒食散<br/></strong>发动者云∶草药气力易尽，石性沉滞独主胃中，故令数发。欲服之时，以绢袋盛散一匕，着四合酒中，塞其口一宿后，饮尽之。其酒用多少，将御节度自如旧法。
<strong>栀子豉汤<br/>治食宿饭、陈臭肉及羹宿菜发者方。</strong>
栀子（三七枚）豉（三升）甘草（三两）
上三味，咀，以水八升，煮取三升，分三服。方可加人参、葱白。
<strong>葱白豉汤<br/>治因失食发及饮酒过醉发者方。</strong>
葱白（一升）豉（二升）干姜（五两）甘草（二两）
上四味，咀，以水七升，煮取三升，分三服。不解宜服∶
<strong>理中汤<br/></strong>人参白术甘草（各三两）干姜（二两）
上四味，咀，以水六升，煮取三升，分三服。
<strong>人参汤<br/>治因嗔怒太过发者方。</strong>
人参枳实甘草（各九分）白术干姜栝蒌根（各六分）
上六味，咀，以水九升，煮取三升，分三服。若短气者，稍稍数饮。（《千金翼》云∶主散发气逆，心腹绞痛不得气息，命在转烛者）。
情色过多发，宜服黄汤。（方本阙。）
将冷太过发，则多壮热，以冷水洗浴，然后用生熟汤五六石灌之，已，食少暖食，饮少热酒，行步自劳。
将热太过发，则多心闷，时时食少冷食。若夏月大热时发动，多起于渴饮多所致，水和少服之，不瘥复作，以瘥为度。
<strong>冷热熨法<br/></strong>若大小便闭塞不通，或淋沥溺血，阴中疼痛，此是热气所致，用此法即愈其法先以冷物熨小腹已，次以热物熨之，又以冷物熨之。若小便数，此亦是取冷所为，暖调理自愈。
<strong>治药发下利者方∶</strong>
干服豉即断，能多益佳。
<strong>槟榔汤<br/>凡服散之后，忽身体浮肿，多是取冷过所致治之方。</strong>
槟榔三十枚捣，以水八升，煮取二升，分二服。
<strong>治凡散发疮肿方∶</strong>
蔓菁子（熬）杏仁黄连胡粉（各一两）水银（二两）
上五味，别捣蔓菁子，杏仁如膏，以猪脂合研，令水银灭涂上，日三夜一。
<strong>治散发赤肿者方∶</strong>
生地黄（五两）大黄（一两）生商陆（三两）杏仁（四十枚）
上四味，切，醋渍一宿，猪膏一升，煎商陆令黑，去滓摩肿上，日三夜一。
<strong>治散发生细疮者方∶</strong>
黄连芒硝（各五两）
上二味，咀，以水八升，煮黄连，取四升，去滓纳芒硝令烊，渍布贴疮上，数数易换，多少皆着之。
<strong>治散发疮痛不可忍方∶</strong>
冷石（即滑石）三两，治下筛，粉疮上，日五六度，即燥，须臾痛亦定。
<strong>治服散忽发动方∶</strong>
干姜五两，咀，以水五升，煮取三升，去滓纳蜜一合，和绞顿服，不瘥重作。
<strong>鸭通汤<br/>解散除热方。</strong>
白鸭通（五升，沸汤二斗半淋之，澄清取汁二斗）豉（三升）麻黄（八两）栀子仁（二十枚）
上七味，五味咀，以鸭通汁煮取六升，去滓纳豉煮三沸，分服五合。若觉体冷小便快，止后服。若热犹盛，小便赤促，服之不限五合，宜小劳，当渐进食，不可令食少，但勿便多耳。
<strong>解散<br/>治盛热实，大小便赤方。</strong>
升麻大黄黄连黄柏甘草（各三两）黄芩（四两）芍药（六两）栀子仁（十四枚）竹？
上十一味，咀，以水三斗，先煮鸭通、竹叶，取一斗二升，去滓澄清，取一斗，次纳药，煮取三升，分三服。若上气者，加杏仁五合，腹满加石膏三两。
<strong>下散法<br/></strong>治药发热困方（《翼方》云∶凡散数发热无赖下去之。又云∶诸丹及金石等同用之）。
黍米三升作糜，以成煎猪脂一斤和，令调，宿不食，旦空腹食之，令饱，晚当下药神良。
不尽热发，更合服之。
<strong>又方</strong>肥猪肉（五斤）葱白薤（各半斤）
上三味，合煮，治如食法，宿不食，旦服之令尽，不尽，明日更服。
<strong>又方</strong>治压药发动数数患热困，下之之方。
以猪肾脂一具，不令中水，以火炙，承取汁，适寒温一服三合，每日夜五六服，多至五六升，二日稍随大便下。
<strong>又方</strong>作肥猪肉一升，调如常法，平旦空腹顿服令尽，少时腹中雷鸣，鸣定药随以器盛取，用水淘石。不尽，更作如前服之。
