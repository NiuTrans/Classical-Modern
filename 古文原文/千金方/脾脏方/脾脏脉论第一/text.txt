<spanstyle= font-family:FangSong_GB2312; >（论一首）</span>
论曰∶脾主意，脾脏者，意之舍，意者存忆之志也。为谏论大夫，并四脏之所受。心有所忆谓之意，意之所存谓之志，因志而存变谓之思，因思而远慕谓之虑，因虑而处物谓之智。
意者，脾之藏也。口唇者，脾之官，脾气通于口，口和则能别五谷味矣，故云口为戊，舌唇为己，循环中宫，上出颐颊，次候于唇，下回脾中。荣华于舌，外主肉，内主味，脾重二斤三两，扁广三寸，长五寸，有散膏半斤，主裹血，温五脏。神名俾俾主藏营，（一作意，）
秩禄号为意脏，随节应会，故曰脾藏营，营舍意，在气为噫，在液为涎。脾气虚则四肢不用，五脏不安，实则腹胀泾溲不利。脾气虚则梦饮食不足，得其时则梦筑垣盖屋。脾气盛则梦歌乐，体重，手足不举。厥气客于脾则梦丘陵大泽坏屋风雨。凡脾脏象土，与胃合为腑，其经足太阴与阳明为表里，其脉缓，相于夏，旺于季夏。脾者土也，敦而福，敦者浓也。万物众色不同，故名曰得福者广也。万物悬根挂茎，其叶在巅，蜚蠕动，KT喘息，皆蒙土恩德则为缓，恩则为迟，故令太阴缓而迟。尺寸不同，酸咸苦辛，大妙而生，互行其时，而以各行皆不群行，尽可常服。土寒则温土，热则凉土。有一子名曰金怀，挟抱之不离其身，金乃畏火，恐热来熏，遂弃其母，逃于水中，水为金子而藏火神，闭门塞户内外不通，此谓冬时土失其子，其气衰微，水为洋溢浸渍其地，走击皮肤，面目浮肿，归于四肢。愚医见水直往下之，虚脾空胃，水遂居之，肺为喘浮，肝反畏肺，故下沉没，下有荆棘，恐伤其身，避在一边，以为水流。心衰则伏，肝微则沉，故令脉伏而沉，上医远（一作来）占，因转孔穴，利其溲便，遂通水道，甘液下流，停其阴阳，喘息则微，汗出正流。肝着其根，心气因起，阳行四肢，肺气亭亭，喘息则安。肾为安声，其味为咸，倚坐母败，臭如腥。土得其子，即成为四时之序，逆顺之变异也。然脾脉独何主，脾脉者，土也。孤脏以灌四旁者也。其善者，不可得见恶者，可见恶者，何如其来。如水之流者，此谓太过，病在外。如鸟之喙者，此谓不及，病在中。太过则令人四肢沉重不举。不及则令人九窍壅塞不通，名曰重强。脾脉来而和柔相离，如鸡践地曰平。长夏以胃为本，脾脉来实而盈数，如鸡举足曰脾病。脾脉来坚锐如鸡之喙（鸡一作鸟），如鸟之距，如屋之漏，如水之流曰脾死，真脾脉至，弱而乍疏乍散（一作数），色黄青不泽，毛折乃死。长夏胃微濡弱曰平，弱多胃少曰脾病，但代无胃曰死，濡弱有石曰冬病，石甚曰今病，脾藏营，营舍意，忧愁不解则伤意，意伤则闷乱，四肢不举，毛悴色夭，死于春。足太阴气绝则脉不营其口唇。口唇者，肌肉之本也。脉弗营则肌肉濡，肌肉濡则人中满，人中满则唇反，唇反者，肉先死，甲笃乙死，木胜土也。脾死脏浮之大缓（一作坚），按之中如覆杯洁洁状如摇者死。六月季夏建末也，坤末之间土之位，脾旺之时，其脉大阿阿而缓曰平，反得浮大而洪者，是心之乘脾，母之归子为虚邪，虽病易治，反得微涩而短者，是肺之乘脾，子之乘母为实邪，虽病自愈。反得眩而长者，是肝之乘脾，木之克土，为贼邪大逆，十死不治。反得沉濡而滑者。是肾之乘脾，水之凌土为微邪，虽病即瘥。
右手关上阴绝者，无脾脉也。苦少气下利腹满身重，四肢不欲动，善呕，刺足阳明治阳。右手关上阴实者，脾实也。苦肠中伏伏如坚状，大便难，刺足太阴治阴。
脾脉长长而弱，来疏去（一作数），再至曰平，三至曰离经病，四至脱精，五至死，六至命尽，足太阴脉也。
脾脉急甚为螈，微急为膈中满，食饮入而还出，后沃沫，缓甚为痿厥，微缓为风痿，四肢不用，心慧然若无疾。大甚为击仆，微大为脾疝气裹大脓血在肠胃之外，小甚为寒热，微小为消瘅，滑甚为癃，微滑为虫毒蛔，肠鸣热涩，甚为肠，微涩为内溃，多下脓血。
脾脉搏坚而长，其色黄，病少气。其软而散色不泽者，当病足肿，若水状黄脉之至也，大而虚，有积气在腹中，有厥气名曰厥疝，女子同法，得之疾，使四肢汗出当风。
扁鹊曰∶脾有病则色萎黄，实则舌本强直，虚则多癖善吞注利，其实若阳气壮，则梦饮食之类。脾在声为歌，在变动为噫，在志为思，思伤脾。精气并于脾则饥。音主长夏，病变于音者，取之经。恐惧而不解则伤精，精伤则骨酸痿厥，精时自下则病精，是故五脏主藏精者也，不可伤，伤则守失而阴虚，虚则无气，无气则死。
病先发于脾，闭塞不通，身痛体重，一日之胃而腹胀，二日之肾少腹腰脊痛，胫酸，三日之膀胱背膂筋痛小便闭，十日不已，死。冬人定夏晏食。
病在脾，日慧，平旦甚，日中持，下晡静。（《素问》作日出甚。王冰云，日中持者，缪也）。假令脾病东行，若食雉兔肉及诸木果实，得之不者，当以春时发，得病以甲乙日也。
凡脾病之状，必身重善饥，足痿不收（《素问》作善肌肉痿足不收，《甲乙》作苦饥，肌肉痿足不收），行善螈脚下痛，虚则腹满肠鸣，飧泄食不化，取其经，足太阴阳明少阴血者。
脾脉沉之而濡，浮之而虚，苦腹胀烦满，胃中有热，不嗜食，食而不化，大便难，四肢苦痹时不仁，得之房内，月使不来，来而频并。
脾病其色黄，饮食不消，腹苦胀满，体重节痛，大便不利，其脉微缓而长，此为可治，宜服平胃丸、泻脾丸、茱萸丸、附子汤。春当刺隐白，冬刺阴陵泉，皆泻之。夏刺大都，季夏刺公孙，秋刺商丘，皆补之。又当灸章门五十壮，背第十一椎百壮。
邪在脾胃肌肉痛。阳气有余，阴气不足，则热中善饥。阳气不足，阴气有余，则寒中肠鸣，腹痛。阴阳俱有余，若俱不足则有寒有热，皆调其三里。
有所击仆，若醉饱入房，汗出当风则伤脾，脾伤则中气阴阳离别，阳不从阴，故以三分候死生。
脾中风者，翕翕发热，形如醉人。腹中烦重，皮肉而短气也，脾中寒。
脾水者，其人腹大，四肢苦重，津液不生，但苦少气小便难。
脾胀者善哕，四肢急（一作实），体重不能衣（一作收），趺阳脉浮而涩，浮则胃气强，涩则小便数，浮涩相搏，大便则坚，其脾为约。脾约者，其人大便坚小便利而反不渴。
脾气弱，病利下白肠垢，大便坚不能更衣，汗出不止，名曰脾气弱，或五液注下青黄赤白黑。
寸口脉弦而滑，弦则为痛，滑则为实。痛即为急，实即为踊，痛踊相搏，胸胁抢急。趺阳脉浮而涩，浮即胃气微，涩即脾气衰，微衰相搏，即呼吸不得，此为脾家失度。
寸口脉双紧即为入，其气不出，无表有里，心下痞坚。
趺阳脉微而涩，微即无胃气，涩则伤脾。寒在于膈，而反下之，寒积不消，胃微脾伤，谷气不行，食已自噫，寒在胸膈，上虚下实，谷气不通，为闭塞之病。
寸口脉缓而迟，缓则为阳，卫气长，迟则为阴荣气促（一云不足）。荣卫俱和，刚柔相得，三焦相承，其气必强。
趺阳脉滑而紧，滑即胃气实，紧即脾气伤，得食而不消者，此脾不治也。能食而腹不满，此为胃气有余，腹满而不能食，心下如饥，此为胃气不行，心气虚也。得食而满者，此为脾家不治。
病患鼻下平者，胃病也。微赤者病发痈，微黑者有热，青者有寒，白者不治。唇黑者胃先病，微燥而渴者可治，不渴者不可治，脐反出者，此为脾先落（一云先终）。
凡人病脉已解，而反暮微烦者，人见病者瘥安而强与谷，脾胃气尚弱，不能消谷，故令微烦，损谷则愈。
诊得脾积，脉浮大而长，饥则减，饱则见起，与谷争减，心下累累如桃李起，见于外腹满呕泄，肠鸣，四肢重，足胫肿，厥不能卧，是主肌肉损，色黄也。
脾之积，名曰痞气在胃脘，覆如大盘，久久不愈，病四肢不收，黄瘅，食饮不为肌肤，以冬壬癸日得之，肝病传脾，脾当传肾，肾适以冬旺，旺者不受邪，脾复欲还肝，肝不肯受，因脾病，其色黄体青，失溲直视，唇反张，爪甲青，饮食吐逆，体重节痛，四肢不举，其脉当浮大而缓。今反弦急，其色当黄而反青者，此是木之克土为逆，十死不治。
宫音人者，主脾声也。脾声歌，其音鼓，其志愁，其经足太阴，厥逆阳明则荣卫不通，阴阳翻祚。阳气内击，阴气外伤，伤则寒，寒则虚，虚则举体消瘦，语音沉涩如破鼓之声，舌强不转而好咽唾，口噤唇黑，四肢不举，身重如山，便利无度，甚者不可治，根据源麻黄汤主之（方在别卷中）。又言声优惧，舌本卷缩，此是木克土。阳击阴，阴气伏，阳气起，起则实，实则热，热则闷乱，体重不能转侧，语声拖，声气深不转而心急，此为邪热伤脾，甚则不可治，若唇虽萎黄，语音若转可治。
脾病为疟者，令人寒，腹中痛，热则肠中鸣鸣，已汗出，恒山丸主之（方见别卷中），若其人本来少于怒而忽反常，喜无度，正言而鼻笑不答于人，此脾病，声之候也。不盈旬月，祸必至矣。阴阳之疾，经络之源，究寻其病，取其所理，然后行治，万无遗一也。黄为脾，脾合肉，黄如腹者吉，脾主口唇，唇是脾余，其人土形相比于上宫黄色，大头圆面美，肩耐秋冬，不耐春夏，春夏感而生病，主足太阴敦敦，然脾应月，月有亏盈。脾小大随人唇大小，上唇浓，下唇薄，无龈唇缺破，此人脾不正。揭耸唇者则脾高，高则实，实则热，热则季胁痛，满唇垂而大。不坚者则脾下，下则虚，虚则危，危则寒，寒则身重不能行步，唇坚者，则脾坚，坚则脏安，安则不病，唇上下好者，则脾端正，端正则脾胃和利，人无病。
唇偏举者，则脾偏痛好胀。凡人分部中陷起者，必有病生。胃阳明为脾之部，而脏气通于内，外部亦随而应之。沉浊为内，浮清为外，若表病外入，所部则起，起则前泻阳，后补阴，若里病内出，所部则陷，陷则前治阴后治阳，阳则实热，阴则虚寒。寒主外，热主内，凡人死生休否则脏神前，变形于外，人脾前病，唇则焦枯无润。若脾前死，唇则干，青白渐缩，急齿噤不开，若天中等分，墓色应之，必死不治，看色浓薄，决判赊促，赊则不盈四百日内，促则旬朔之间。脾病少愈而猝死何以知之？曰青黑如拇指靥点见颜颊上，此必卒死，脾绝十二日死，何以知之？口冷足肿腹热，胪胀泄利，不觉其出时（一曰五日死，）面青目黄者五日死。病患着床，心痛气短，脾竭内伤，百日复愈，欲起傍徨。因坐于地，其亡倚床能治此者，可谓神良。又面黄目赤不死。黄如枳实死。吉凶之色，在于分部霏霏，而见黑黄，入唇必病，不出其年。（其穴在鼻上当两眼是其分部位也。）若年上不应，三年之内，祸必应也。
季夏土脾，脉色黄，主足太阴脉也，其脉本在中封前上四寸之中，应在背俞与舌本。中封在内踝前一寸大筋里宛宛中，脉本从中封上四寸是也。其脉根于隐白，隐白在足大趾端内侧是也。其筋起于足大趾之端内侧，上结于内踝。其直者，上结于膝内辅骨；上循阴股，结于髀，聚于阴器，上腹结于脐，循腹里，结于胁，散于胸中，其内者着于脊。其脉起于足大趾之端，循趾内侧白肉际，过核骨后，上内踝前廉，上内，循骨后，交出厥阴之前，上循膝骨内前廉，入腹属脾络胃，上膈挟咽，连舌本，散舌下。其支者，复从胃别上膈，注心中，合足阳明为表里，阳明之本在厉兑，足趺上大趾间上三寸骨解中也。同会于手太阴。
其足太阴之别，名曰公孙，去本节后一寸，别走阳明。其别者，入络肠胃。主脾生病，实则胃热，热则腹中切痛，痛则阳病，阳脉反大于寸口三倍，病则舌强筋转，卵缩牵阴股，引髀痛，腹胀身重，饮食不下，烦心，心下急注脾。脾病虚则胃寒，寒则腹中鼓胀，胀则阴病，阴脉反小于寸口一倍。病则泄水不能卧而烦，强立股膝内痛。苦筋折扭之，扭之者，脉时缀缀动也。发动甚者死不治。
四季之月各余十八日，此为四季之余日，主脾胃，黄肉随病也（一作内阳病）。其源从太阴阳明相格节气，相移三焦，寒湿不调，四时关格而起，则脏腑伤，随时受疠，阳气外泄，阴气内伏，其病相反。若腑虚则阴邪所加，头重颈直，皮肉强痹。若脏实则阳疫所伤，蕴而结核起于喉颈之侧，布毒热于皮肤分肉之中，上散入发际下，贯颞，隐隐而热，不相断离，故扁鹊曰∶灸肝脾二俞主治丹毒。四时随病当根据源补泻，虚实之病，皮肉随热则须镰破敷贴，方咒促治，疾无逃矣。
