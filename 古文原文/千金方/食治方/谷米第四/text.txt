薏苡仁，味甘温无毒，主筋拘挛不可屈伸，久风湿痹，下气。久服轻身益力。其生根，下三虫。《名医》云∶薏苡仁除筋骨中邪气不仁，利肠胃，消水肿，令人能食。
胡麻，味甘平无毒，主伤中虚羸，补五内，益气力，长肌肉，填髓脑，坚筋骨，疗金疮，止痛，及伤寒温疟大吐下后，虚热困乏。久服轻身不老，聪耳明目，耐寒暑，延年。
白麻子，味甘平无毒，宜肝，补中益气，肥健不老。治中风汗出，逐水利小便，破积血风毒肿，复血脉，产后乳余疾。
饴，味甘微温无毒，补虚冷，益气力，止肠鸣、咽痛，除唾血，却卒嗽。
大豆黄卷，味甘平无毒，主久风湿痹，筋挛膝痛，除五脏胃气结积，益气止毒，去黑痣面，润泽毛皮，宜肾。
生大豆，味甘平冷无毒，生捣醇酢和涂之，治一切毒肿，并止痛。煮汁冷服之，杀鬼毒，逐水胀，除胃中热，却风痹伤中、淋露下瘀血。散五脏结积内寒，杀乌头三建，解百药毒。
不？
赤小豆，味甘咸平冷无毒，下水肿，排脓血。一名赤豆。不可久服，令人枯燥。
青小豆，味甘咸温平涩无毒，主寒热热中消渴，止泻利，利小便，除吐逆，卒下腹胀满。黄帝云∶青小豆合鲤鱼食之，令人眼黄，五年成干病。
大豆豉，味苦甘寒涩无毒，主伤寒头痛寒热，辟瘴气恶毒，烦躁满闷，虚劳喘吸，两脚疼冷，杀六畜胎子诸毒。
扁豆，味甘微温无毒，和中下气。其叶平，主霍乱吐下不止。
荞麦，味酸微寒无毒，食之难消，动大热风。其叶生食动刺风，令人身痒。黄帝云∶作面和猪、羊肉热食之，不过八九顿，作热风，令人眉须落，又还生仍稀少。泾以北多患此疾
大麦，味咸微寒滑无毒，宜心，主消渴，除热，久食令人多力健行。作温，消食和中。熬末令赤黑，捣作，止泻利，和清酢浆服之，日三夜一。
小麦。味甘微寒无毒，养肝气，去客热，止烦渴咽燥，利小便，止漏血唾血，令女人孕必得，易作曲，主小儿病食不消，下五痔虫，平胃气，消谷止利。
青粱米，味甘微寒无毒，主胃痹热中，除消渴，止泻利，利小便，益气力，补中轻身长年。
黄粱米，味甘平无毒，益气和中，止泻利。
白粱米，味甘微寒无毒，除热益气。
粟米，味咸微寒无毒，养肾气，去骨痹热中，益气。
陈粟米，味苦寒无毒，主胃中热消渴，利小便。
丹黍米，味苦微温无毒，主咳逆上气霍乱，止泻利，除热，去烦渴。
白黍米，味甘辛温无毒，宜肺，补中益气。不可久食，多热，令人烦。
陈廪米，味咸酸微寒无毒，除烦热，下气调胃，止泄利。
米，味苦微温无毒，主寒中，下气，除热。
秫米，味甘微寒无毒，主寒热，利大肠，治漆疮。
酒，味苦甘辛大热有毒，行药势，杀百邪恶气。黄帝云∶暴下后饮酒者，膈上变为伏热。扁鹊云∶久饮酒者，腐肠烂胃，溃髓蒸筋，伤神损寿。醉当风卧，以扇自扇成恶风，饱食讫多饮水及酒，成痞僻。
稷米，味甘平无毒，益气安中，补虚和胃宜脾。
粳米，味辛苦平无毒，主心烦，断下利，平胃气，长肌肉，温中。
糯米，味苦温无毒，温中，令人能食，多热，大便硬。
酢，味酸温涩无毒，消痈肿，散水气，杀邪毒血晕。扁鹊云∶多食酢，损人骨，能理诸药，消毒热。
盐，味咸温无毒，杀鬼蛊邪注毒瓦斯，下部疮，伤寒寒热，能吐胸中痰，止心腹卒痛，坚肌骨。不可多食，伤肺喜咳，令人肤色黑，损筋力。扁鹊云∶盐能除一切大风疾痛者，炒熨之。黄帝云∶食甜粥竟食盐即吐，或成霍乱。
