仲景曰∶人体平和，唯须好将养，勿妄服药。药势偏有所助，令人脏气不平，易受外患。夫含气之类，未有不资食以存生，而不知食之有成败，百姓日用而不知，水火至近而难识，余《河东卫汛记》曰∶扁鹊云；人之所根据者，形也。乱于和气者，病也。理于烦毒者，药也。济命抚危者，医也。安身之本，必资于食。救疾之速，必凭于药。不知食宜者，不足以存生也。不明药忌者，不能以除病也。是故食能排邪而安脏腑，悦神爽志以资血气。若能用食平释情遣疾者，可谓良工。长年饵老之奇法，极养生之术也。夫为医者，当须先洞晓病源，知其所犯，以食治之。食疗不愈，然后命药。药性刚烈，犹若御兵。兵之猛暴，岂容妄发，发用乖宜，损伤处众。药之投疾，殃滥亦然。高平王熙称∶食不欲杂，杂则或有所犯，有所犯者，或有所伤，或当时虽无灾苦，积久为人作患。又食啖肴，务令简少。鱼肉果实取益人者，而食之。凡常饮食，每令节俭。若贪味多餐，临盘大饱，食讫觉腹中膨胀短气，或至暴疾，仍为霍乱。又夏至以后迄至秋分，必须慎肥腻饼酥油之属，此物与酒浆、瓜果理极相妨。夫在身所以多疾者，皆因春夏取冷太过，饮食不节故也。又鱼诸腥冷之物，多损于人，断之益善。乳酪酥等常食之，令人有筋力胆干，肌体润泽。卒多食之，亦令胪胀泄利，渐渐自已。
黄帝曰∶五味入于口，各有所走，各有所病。酸走筋，多食酸令人癃，不知何以然？少俞曰∶酸入胃也，其气涩以收也。上走两焦，两焦之气涩，不能出入，不出即流于胃中，胃中和温，即下注膀胱，膀胱走胞，胞薄以软，得酸则缩卷，约而不通，水道不利，故癃也。
阴者积（一咸走血，多食咸令人渴，何也？答曰∶咸入胃也，其气走中焦，注于诸脉。脉者血之所走也，与咸相得即血凝，凝则胃中汁泣，汁泣则胃中干渴。（《甲乙》云∶凝则胃中汁注之，注之则胃中竭。）渴则咽路焦，焦故舌干喜渴。血脉者中焦之道也。故咸入胃走于血。（皇甫士安云∶肾合三焦之脉，虽属肝心，而为中焦之道，故咸入而走血也。）
辛走气，多食辛令人愠心，何也？答曰∶辛入胃也。其气走于上焦，上焦者受使诸气，而荣诸阳者也。姜韭之气熏至荣卫，不时受之，却溜于心下，故愠愠痛也。辛味与气俱行，故辛入胃而走气，与气俱出，故气盛也。
苦走骨，多食苦令人变呕，何也？答曰∶苦入胃也，其气燥而涌泄，五谷之气皆不胜苦。苦入下脘，下脘者三焦之道，皆闭则不通，不通故气变呕也。齿者骨之所终也，故苦入胃而走骨，入而复出。齿必黧疏。（皇甫士安云∶水火相济，故骨气通于心。）
甘走肉，多食甘令人恶心，何也？答曰∶甘入胃也，甘气弱劣，不能上进于上焦，而与谷俱留于胃中，甘入则柔缓，柔缓则蛔动，蛔动则令人恶心。甘气外通于肉，故甘走肉，则肉多粟起而胝。（皇甫士安云∶其气外通于皮，故曰甘入走皮矣。皮者肉之盖，皮虽属肺，与肉连体，故甘润肌肉并于皮也。）
黄帝问曰∶谷之五味所主，可得闻乎？伯高对曰∶夫食风者则有灵而轻举，食气者则和静而延寿，食谷者则有智而劳神，食草者则愚痴而多力，食肉者则勇猛而多嗔。是以肝木青色宜酸，心火赤色宜苦，脾土黄色宜甘，肺金白色宜辛，肾水黑色宜咸。内为五脏，外主五行，色配五方。
五脏所合法∶肝合筋，其荣爪。心合脉，其荣色。脾合肉，其荣唇。肺合皮，其荣毛。肾合骨，其荣发。
五脏不可食忌法∶多食酸则皮槁而毛夭，多食苦则筋缩而爪枯，多食甘则骨痛也发落，多食辛则肉胝而唇寒，多食咸则脉凝泣而色变。
五脏所宜食法∶肝病则食麻、犬肉、李、韭。心病宜食麦、羊肉、杏、薤。脾病宜食稗米、问》云∶肝色青宜食甘，粳米，牛肉、枣、葵皆甘。心色赤宜食酸，小豆，犬肉、李、韭皆酸。肺色白宜食苦，麦、羊肉、杏、薤皆苦。脾色黄宜食咸，大豆、豕肉、栗、藿皆咸。
肾色黑宜食辛，黄黍、鸡肉、桃、葱皆辛。）
五味动病法∶酸走筋，筋病勿多食酸。苦走骨，骨病勿多食苦。甘走肉，肉病勿多食甘。辛走气，气病勿多食辛。咸走血，血病勿多食咸。
五味所配方∶
米饭甘（《素问》云∶粳米甘）麻酸（《素问》云∶小豆酸）大豆咸麦苦桃辛枣甘李酸栗咸杏苦黄黍辛葵甘韭酸藿咸薤苦葱辛牛甘犬酸豕咸羊苦鸡辛。
五脏病五味对治法∶肝苦急，急食甘以缓之。肝欲散，急食辛以散之，用酸泻之，禁当风。心苦缓，急食酸以收之。心欲软，急食咸以软之，用甘泻之，禁温食、浓衣。脾苦湿，急食苦以燥之。脾欲缓，急食甘以缓之，用苦泻之，禁温食饱食，湿地濡衣。肺苦气上逆息者，急食苦以泻之。肺欲收，急食酸以收之，用辛泻之，禁无寒饮食、寒衣。肾苦燥，急食辛以润之，开腠理，润致津液通气也。肾欲坚，急食苦以结之，用咸泻之，无犯HT，无热衣、温食。是以毒药攻邪，五谷为养，五肉为益，五果为助，五菜为充。精以食气，气养精以荣色。形以食味，味养形以生力。此之谓也。神藏有五，五五二十五种。形藏有四方、四时、四季、四肢。共为五九四十五，以此辅神，可长生、久视也。精顺五气以为灵也，若食气相恶，则伤精也。形受味以成也，若食味不调，则损形也。是以圣人先用食禁以存性，后制药以防命也。故形不足者温之以气，精不足者补之以味，气味温补以存形精。岐伯曰∶
阳为气，阴为味，味归形，形归气，气归精，精归化，精食气，形食味，化生精，气生形。
味伤形，气伤精。精化为气，气伤于味。阴味出下窍，阳气出上窍。味浓者为阴，味薄者为阴之阳。气浓者为阳，气薄者为阳之阴。味浓则泄，薄则通流。气薄则发泄，浓则闭塞。壮火之气衰，少火之气壮。壮火食气，气食少火。壮火散气，少火生气。味辛甘发散为阳，酸苦涌泄为阴。阴胜则阳病，阳盛则阴病。阴阳调和，则平安。春七十二日省酸增甘以养脾气，夏七十二日省苦增辛以养肺气，秋七十二日省辛增酸以养肝气，冬七十二日省咸增苦以养心气，季月各十八日省甘增咸以养肾气。
