人乳汁，味甘平无毒，补五脏，令人肥白悦泽。
马乳汁，味辛温无毒，止渴。
牛乳汁，味甘微寒无毒，补虚羸，止渴，入生姜、葱白，止小儿吐乳，补劳。
羊乳汁，味甘微温无毒，补寒冷虚乏少血色，令人热中。
驴乳，味酸寒无毒，主大热黄胆，止渴。
猪乳，味平无毒，主小儿惊痫。
马牛羊酪，味甘酸微寒无毒，补肺脏，利大肠。黄帝云∶食甜酪竟，即食大酢者，变作血瘕及尿血。华佗云∶马牛羊酪，蚰蜒入耳者，灌之即出。
沙牛及白羊酥，味甘微寒无毒，除胸中客气，利大小肠，治口疮。
牛酥，味甘平无毒，去诸风湿痹，除热，利大便，去宿食。
醍醐，味甘平无毒，补虚，去诸风痹，百炼乃佳，甚去月蚀疮，添髓补中填骨，久服增年。
熊肉，味甘微寒无毒，主风痹不仁，筋急五缓。若腹中有积聚，寒热羸瘦者，食熊肉，病永不除。其脂治与肉同，又去头疡、白秃、面，食饮呕吐。熊、猪二脂，不可作灯，其烟气入人目失明，不能远视。
羊角，味酸苦温微寒无毒，主青盲，明目，杀疥虫，止寒泄心畏惊悸，除百节中结气，及风伤蛊毒吐血，妇人产后余痛。烧之，杀鬼魅，辟虎野狼。久服安心益气轻身。勿令中湿有毒。
青羊胆汁，冷无毒，主诸疮，治青盲，明目。肺，治嗽止渴。肝，补肝明目。心，主忧恚，膈中逆气。肾，补肾气虚弱，益精髓。肉，味苦甘大热无毒，主暖中止痛，补中益气力。
生脂，止下利脱肛，去风毒，妇人产后腹中绞痛。肚，治胃反，主虚羸，小便数，止虚汗。
凡一切羊蹄甲中有珠子白者，名羊悬筋，食之令人癫。白羊黑头，食其脑作肠痈。羊肚共饭饮常食，久之成反胃，作噎病。羊脑、猪脑，男子食之损精气少子。青羊肝和小豆食之，令人目少明。一切生羊肝共椒食之，破人五脏，小儿弥忌。凡六畜五脏，着草自动摇，及得盐，酢不变色，堕地不汗，又与犬，犬不食者，皆有毒，杀人。六月勿食羊肉，伤人神气。
沙牛髓，味甘温无毒，安五脏，平胃气，通十二经脉，理三焦约，温骨髓，补中，续绝伤，益气力，止泄利，去消渴，皆以清酒和，暖服之。肝，明目。胆，可丸百药。肉，主消渴，止唾涎出，安中益气力，养脾胃气。不可常食，发宿病。自死者，不可食。
黑牯牛尿，味苦辛微温平无毒，主水肿，腹脚俱满者，利小便。独肝、牛肉食之杀人。
牛肉共猪肉食之，必作寸白虫。一切牛、马乳汁及酪共生鱼食，成鱼瘕。
马心、主喜忘，肺主寒热茎痿。肉，味辛苦平冷无毒，主伤中除热下气，长筋强腰脊。
黄帝云∶白马自死，食其肉害人。白马玄头，食其脑令人癫，白马鞍下乌色彻肉里者，食之伤人五脏。下利者，食马肉必加剧。白马青蹄肉不可食。一切马汗气及毛不可入食中害人。
诸食马肉心烦闷者，饮以美酒则解，白酒则剧。五月勿食马肉，伤人神气。
野马阴茎，味酸咸温无毒，主男子阴痿缩少精。肉，辛平无毒，主人马痫，筋脉不能自收，周痹肌不仁。病死者，不任用。
驴肉，味酸平无毒，主风狂，愁忧不乐，能安心气。病死者，不任用。
狗阴茎，味酸平无毒，主伤中，丈夫阴痿不起。脑，主头风痹，下部疮，疮中息肉，肉味酸咸温无毒，宜肾，安五脏，补绝伤劳损。犬自死不出舌者，食之害人。犬春月多狂，若鼻
豚卵，味甘温无毒，除阴茎中疼，惊痫，鬼气蛊毒，除寒热奔豚，五癃邪气挛缩。一名豚颠，阴干勿令败。豚肉，味辛平有小毒，不可久食，令人遍体筋肉碎痛乏气。母猪蹄煮汁服之下乳汁，甚解石药毒。脑，主风眩。心，主惊邪忧恚，虚悸气逆，妇人产后中风，聚血气惊恐。肾，除冷利，理肾气，通膀胱。肝，主明目。肺，主冻疮痛痒。肚，补中益气，止渴断暴利虚弱。肠，主消渴小便数，补下焦虚竭，肉间脂肪，主煎诸膏药，破冷结，散宿血，解斑蝥、芫青毒。猪洞肠，主洞肠挺出血多者，猪肉，主狂病多日不愈。凡猪肉，有小毒，补肾气虚弱，不可久食，令人少子精，发宿病，弱筋骨，闭血脉，虚人肌肉，有金疮者，食之疮尤甚。猪血，主卒下血不止。美酒清者和炒服之，又主中风绝伤，头中风眩，及诸淋露奔豚暴气。黄帝云∶凡猪肝肺共鱼食之作痈疽。猪肝共鲤鱼肠、鱼子食之，伤人神，豚脑，损男子阳道，临房不能行事，八月勿食猪肺及饴，和食之至冬发疽。十月勿食猪肉，损人神气。
鹿头肉，平，主消渴，多梦妄见，生血治痈肿。茎筋，主劳损。蹄肉、平、主脚膝骨中疼痛，不能践地。骨，主内虚，续绝伤，补骨，可作酒。髓，味甘温，主丈夫、妇人伤中脉绝，筋急痛，咳逆，以酒和服。肾、主补肾气。肉，味苦温无毒，补中强五脏，益气力。肉生者，主中风口僻不正，细细锉碎，以敷僻上。华佗云∶和生椒捣敷之，使一人专看，正则急去之，不尔复牵向不僻处。角，主轻身益气力，强骨髓，补绝伤。黄帝云∶鹿胆白者，食其肉害人。白鹿肉不可和蒲白作羹食，发恶疮。
獐骨，微温无毒，主虚损泄精。肉，味甘温无毒，补益五脏。髓，益气力，悦泽人面。
獐无胆，所以怯弱多惊恐。
麋脂，味辛温无毒，主痈肿恶疮死肌寒热，风寒湿痹四肢拘挛不收，风头肿气，通腠理柔皮之作痼疾。
虎肉，味酸无毒，主恶心欲呕，益气力，止多唾，不可热食，坏人齿。虎头骨，治风邪，眼睛，主惊痫也。
豹肉，味酸温无毒，宜肾，安五脏，补绝伤，轻身益气，久食利人。
狸肉，温无毒，补中轻身益气，亦治诸注。黄帝云∶正月勿食虎、豹、狸肉，伤人神损寿。
兔肝，主目暗。肉，味辛平涩无毒，补中益气止渴。兔无脾，所以能走。盖以属二月建卯木位也，木克土，故无脾焉。马无脾，故亦能走也。黄帝云∶兔肉和獭肝食之三日必成遁尸。共白鸡肝，心食之，令人面失色，一年成瘅黄。共姜食，变成霍乱。共白鸡肉食之，令人血气不行。
生鼠，微温无毒，主折，续筋补骨，捣敷之，三日一易。
獭肝，味甘有小毒，主鬼疰蛊毒，却鱼鲠，止久嗽，皆烧作灰酒和服之。獭肉，味甘温无毒，主时病疫气，牛马时行病。皆煮取汁，停冷服之，六畜灌之。
狐阴茎，味甘平有小毒，主女子绝产，阴中痒，小儿阴卵肿。肉并五脏及肠肚，味苦微寒有毒，主蛊毒寒热，五脏痼冷，小儿惊痫，大人狂病见鬼。黄帝云∶麝肉共鹄肉食之作瘕，野猪青蹄不可食，及兽赤足者不可食。野兽自死北首伏地不可食。家兽自死共汁食之成疽疮。一切禽兽自死无伤处不可食。
丹雄鸡肉，味甘微温无毒，主女人崩中漏下赤白带，补虚温中。黄雌鸡肉，味酸咸平无毒，主伤中消渴，小便数而不禁，补益五脏绝伤，五劳，益气力。鸡子黄，除热火灼烂疮。
卵白汁，主目热赤痛，除心下伏热，止烦满咳逆。妇人产难，胞衣不出，生吞之。白雄鸡肉，味酸微寒无毒，下气去狂邪，安五脏，伤中消渴。乌雄鸡肉，味甘温无毒，补中，止心痛。
黑雌鸡肉，味甘平无毒，除风寒湿痹，五缓六急，安胎。黄帝云∶有六趾四距玄鸡白头及野鸟死不伸足爪，此种食之害人。鸡子白共蒜食之，令人短气。鸡子共鳖肉蒸食之害人。鸡肉、獭肉共食，作遁尸。注药所不能治。食鸡子啖生葱变成短气，鸡肉、犬肝肾共食害人。生葱共鸡犬肉食，令人谷道终身流血。乌鸡肉合鲤鱼肉食，生痈疽。鸡、兔、犬肉和食必泄利。
野鸡肉共家鸡子食之成遁尸，尸鬼缠身，四肢百节疼痛。
雉肉，味酸微寒无毒，补中益气，止泄利，久食令人瘦。嘴，主蚁。
白鹅脂，主耳卒聋，消以灌耳。毛，主射工水毒。肉，味辛平，利五脏。
肪，味甘平无毒，主风虚寒热。肉，补虚乏，除客热，利脏腑及水道。
鸳鸯肉，味苦微温无毒，主疮。清酒浸之，炙令热以敷上，亦炙服之。又治梦思慕者雁肪，味甘平无毒，主风挛拘急偏枯，血气不通利。
石蜜，味甘平微寒无毒，主心腹邪气惊痫痉，安五脏，治诸不足，益气补中，止腹痛，解诸
蜜蜡，味甘微温无毒，主下利脓血，补中续绝伤，除金疮，益气力，不饥。白蜡，止久泄瘥后重见血者，补绝伤，利小儿。
鱼，味甘无毒，主百病。
鳗鲡鱼，味甘大温有毒，主五痔，杀诸虫。
鳝鱼肉，味甘大温，黑者无毒，主补中养血，治沈唇，
鱼（徒河反），平无毒，主少气吸吸，足不能立地。
乌贼鱼骨，味咸微温无毒，主女子漏下，赤白经汁，血闭，阴蚀肿痛，寒热瘕无子，惊气入腹，腹痛环脐，丈夫阴中痛而肿，令人有子。肉，味酸平无毒，益气强志。
鲤鱼肉，味甘平无毒，主咳逆上气，疸黄止渴。黄帝云∶食桂竟食鲤鱼肉，害人。腹中宿瘕病者，食鲤鱼肉害人。
鲫鱼，味甘平无毒，主一切疮，烧作灰和酱汁敷之，日二。又去肠痈。凡鱼赤鳞者，不可食。鱼无腮不可食。
鳖肉，味甘平无毒，主伤中益气，补不足，疗香港脚。鳖腹下成王字，不可食，鳖肉和芥子酱食之损人。鳖三足食之害人。鳖肉共苋、蕨菜食之作鳖瘕。
蟹黄生者，解结散血，愈漆疮，养筋益气。黄帝云∶蟹目相向足斑者，食之害人，十二月勿食蟹鳖，损人神气。
