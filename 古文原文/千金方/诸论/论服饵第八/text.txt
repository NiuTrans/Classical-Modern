若用毒药治病，先起如黍粟，病去即止，不去倍之，不去十之，取去为度。病在胸膈以上者，先食而后服药；病在心腹以下者，先服药而后食；病在四肢血脉者，宜空腹而在旦；病在骨髓者，宜饱满而在夜。
凡服丸散，不云酒水饮者，本方如此，是可通用也。
凡服利汤欲得侵早，凡服汤欲得稍热服之，即易消下不吐。若冷则吐呕不下，若太热即破人咽喉，务在用意。汤必须澄清，若浊令人心闷不解，中间相去如步行十里久再服。若太促数，前汤未消，后汤来冲，必当吐逆，仍问病者腹中药消散，乃可进服。
凡服汤法，大约皆分为三服。取三升，然后乘病患谷气强进。一服最须多，次一服渐少，后一服最须少，如此即甚安稳。所以病患于后气力渐微，故汤须渐渐少。凡服补汤，欲得服三升半，昼三夜一，中间间食，则汤气溉灌百脉，易得药力。凡服汤不得太缓太急也。又须左右仰覆卧各一，食顷即汤势遍行腹中，又于室中行皆可，一百步许一日勿出外即大益。
凡服汤三日常忌酒，缘汤忌酒故也。凡服治风汤，第一服浓覆取汗，若得汗即须薄覆，勿令大汗，中间亦须间食。不尔人无力，更益虚羸。
凡丸药皆如梧桐子大，补者十丸为始，从一服渐加，不过四十丸，过亦损人。云一日三度服，欲得引日多时不阙。药气渐渍，熏蒸五脏，积久为佳，不必顿服，早尽为善。徒弃名药，获益甚少。
凡人四十以下，有病可服泻药，不甚须服补药，必若有所损，不在此限。四十以上，则不可服泻药，须服补药。五十以上四时勿阙补药，如此乃可延年，得养生之术耳。其方备在第二十七卷中。《素问》曰，实则泻之，虚则补之，不虚不实，以经调之，此其大略也。
凡有脏腑积聚，无问少长，须泻则泻；凡有虚损，无问少长，须补即补，以意量凡服痔漏疳等药，皆慎猪鸡鱼油等味，至瘥。
凡服泻药，不过以利为度，慎勿过多，令人下利无度，大损人也。
凡诸恶疮，瘥后皆百日慎口，不尔即疮发也。
凡服酒药，欲得使酒气相接，无得断绝，绝不得药力。多少皆以知为度，不可令至醉，及吐则大损人也。
凡服药，皆断生冷酢滑，猪犬鸡鱼，油面蒜及果实等。其大补丸散，切忌陈臭宿滞之物，有空青忌食生血物。天门冬忌鲤鱼，白术忌桃李及雀肉、胡荽、大蒜、青鱼等物，地黄忌芜荑，甘草忌菘菜、海藻，细辛忌生菜，菟丝子忌兔肉，牛膝忌牛肉；黄连、桔梗忌猪肉，牡丹忌胡荽，藜芦忌狸肉，半夏、菖蒲忌饴糖及羊肉，恒山、桂心忌生葱、生菜，商陆忌犬肉，茯苓忌醋物，柏子仁忌湿面，巴豆忌芦笋羹及猪肉，鳖甲忌苋菜。
凡服药，忌见死尸及产妇秽污触之，兼及忿怒忧劳。
凡饵汤药，其粥食肉菜皆须大熟。熟即易消，与药相宜。若生则难消，复损药力。仍须少食菜及硬物，于药为佳，亦少进盐醋乃善，亦不得苦心用力及房室喜怒。是以治病用药力，唯在食治将息得力，大半于药有益。所以病者务在将息节慎，节慎之至，可以长生，岂惟病愈而已。
凡服泻汤及诸丸散酒等，至食时须食者，皆先与一口冷醋饭，须臾乃进食为佳。
凡人忽遇风发，身心顿恶，或不能言，有如此者，当服大小续命汤及西州续命、排风、越婢等汤，于无风处密室之中，日夜四五服，勿计剂数多少，亦无虑虚，常使头面手足腹背汗出不绝为佳。服汤之时，汤消即食粥，粥消即服汤，亦少与羊肉将补。若风大重者，相续五日五夜，服汤不绝，即经二日停汤。以羹自补将息四体，若小瘥即当停药，渐渐将息。
如其不瘥，当更服汤攻之，以瘥为度。
凡患风，服汤，非得大汗，其风不去。所以诸风方中皆有麻黄，至如西州续命，即用八两，越婢六两，大小续命或用一两、三两、四两，故知非汗不瘥，所以治风非密室不得，辄服汤药，徒自误耳。惟更加增，未见损减矣。
凡人五十以上，大虚者，服三石更生，慎勿用五石也。四时常以平旦服一二升，暖饮终生勿绝及一时，勿食蒜、油、猪、鸡、鱼、鹅、鸭、牛、马等肉，即无病矣。
