乌鲁木齐泉甘土沃，虽花草亦皆繁盛。江西蜡五色毕备，朵若巨杯，瓣葳蕤如洋菊，虞美人花大如芍药。大学士温公以仓场侍郎出镇时，阶前虞美人一丛，忽变异色，瓣深红如丹砂，心则浓绿如鹦鹉，映日灼灼有光，似金星隐耀，虽画设色不能及。公旋擢福建巡抚去。余以彩线系花梗，秋收其子，次岁种之，仍常花耳。乃知此花为瑞兆，如扬州芍药，偶开金带围也。
辛彤甫先生记异诗曰：六道谁言事杳冥，人羊转毂迅无停，三弦弹出边关调，亲见青驴侧耳听。康熙辛丑馆余家日作也。初里人某货郎，逋先祖多金不偿，且出负心语，先祖性豁达，一笑而已。一日午睡起，谓姚安公曰：某货郎死已久，顷忽梦之，何也？俄圉人报马生一青骡，咸曰：某货郎偿夙逋也。先祖曰：负我偿者多矣，何独某货郎来偿，某货郎负人亦多矣，何独来偿我？事有偶合，勿神其说，使人子孙蒙耻也。然圉人每戏呼某货郎，转昂首作怒状。平生好弹三弦，唱边关调，或对之作此曲，辄耸耳以听云。
古书字以竹简，误则以刀削改之，故曰刀笔。黄山谷名其尺牍曰刀笔，已非本义，今写讼牒者称刀笔，则谓笔如刀耳，又一义矣。余督学闽中时，一生以导人诬告戍边。闻其将败前，方为人构词，手中笔爆然一声，中裂如劈，恬不知警，卒及祸。又文安王岳芳言，其乡有构陷善类者，方具草，讶字皆赤色，视之乃血自毫端出，投笔而起，遂辍是业，竟得令终。余亦见一善讼者，为人画策，诬富民诱藏其妻，富民几破家，案尚未结，而善讼者之妻竟为人所诱逃。不得主名，竟无所用其讼。
天道乘除，不能尽测，善恶之报有时应，有时不应，有时即应，有时缓应，亦有时示巧应。余在乌鲁木齐时，吉木萨报遣犯刘允成，为逋负过多，迫而自缢，余饬吏销除其名籍。见原案注语云：为重利盘剥，逼死人命事。
乌鲁木齐巡检所驻曰呼图壁，呼图译言鬼，呼图壁译言有鬼也。尝有商人夜行，暗中见树下有人影，疑为鬼，呼问之。曰：吾日暮抵此，畏鬼不敢前，待结伴耳。因相趁共行，渐相款洽，其人问有何急事，冒冻夜行。商人曰：吾夙负一友钱四千，闻其夫妇俱病，饮食药饵恐不给，故往送还。是人却立树背曰：本欲祟公，求小祭祀。今闻公言，乃真长者，吾不敢犯公，愿为公前导，可乎？不得已，姑随之，凡道路险阻，皆预告。俄缺月微升，稍能辨物，谛视乃一无首人，栗然却立，鬼亦奄然而灭。
冯巨源官赤城教谕时，言赤城山中一老翁，相传元代人也，巨源往见之，呼为仙人。曰：我非仙，但吐纳导引得不死耳。叩其术。曰：不离乎丹经，而非丹经所能尽。其分寸节度，妙极微芒，苟无口诀真传，但依法运用，如检谱对弈，弈必败；如拘方治病，病必殆，缓急先后，稍一失调，或结为痈疽，或滞为拘挛，甚或精气瞀乱，神不归舍，竟至于颠痫，是非徒无益已也。问容成彭祖之术可延年乎？曰：此邪道也，不得法者，祸不旋踵；真得法者，亦仅使人壮盛。壮盛之极，必有决裂横溃之患，譬如悖理聚财，非不骤富，而断无久享之理，公毋为所惑。又问服食延年，其法如何，曰：药所以攻伐疾病，调补气血，而非所以养生。方士所饵，不过草木金石，草木不能不朽腐，金石不能不消化，彼且不能自存，而谓借其余气，反长存乎？又问得仙者果不死欤？曰：神仙可不死，而亦时时可死，夫生必有死，物理之常，炼气存神，皆逆而制之者也，逆制之力不懈，则气聚而神亦聚；逆制之力或疏，则气消而神亦消。消则死矣，如多财之家，俭勤则长富，不勤不俭则渐贫，再加以奢荡，则贫立至。彼神仙者，固亦兢兢然，恐不自保，非内丹一成，即万劫不坏也。巨源请执弟子礼。曰：公于此道无缘，何必徒荒其本业，不如其已。巨源怅然而返，景州戈鲁斋为余述之，称其言皆笃实，不类方士之炫惑云。
先姚安公言，有扶乩治病者，仙自称芦中人。问岂伍相国耶？曰：彼自隐语，吾真以此为号也。其方时效时不效。曰：吾能治病，不能治命。一日降牛丈希英--姚安公称牛丈字作此二字，音未知是否。牛讳盫，娶前母安太夫人--家，有乞虚损方者，仙判曰：君病非药所能治，但遏除嗜欲，远胜于草根树皮。又有乞种子方者，仙判曰：种子有方，并能神效，然有方与无方同，神效亦与不效同。夫精血化生，中含欲火，尚毒发为痘，十中必损其一二，况助以热药，抟结成胎，其蕴毒必加数倍，故每逢生痘，百不一全。人徒于夭折之时，惜其不寿，而不知未生之日，已伏必死之机，生如不生，亦何贵乎种耶？此理甚明，而昔贤未悟，山人志存济物，不忍以此术欺人也。其说其理，皆医家所不肯言，或真有灵鬼凭之欤？又闻刘季箴先生尝与论医，乩仙云：公补虚好用参，夫虚证种种不同，而参之性则专有所主，不通治各证。以脏府而论，参惟至上焦中焦，而下焦不至焉；以荣卫而论，惟至气分，而血分不至焉。肾肝虚与陰虚，而补以参，庸有济乎？岂但无济，亢陽不更煎铄乎？且古方有生参熟参之分，今采参者，得即蒸之，何处得有生参乎？古者参出于上党，秉中央土气，故其性温厚，先入中宫。今上党气竭，惟用辽参，秉东方春气，故其性发生，先升上部。即以药论，亦各有运用之权，愿公审之。季箴极不以为然，余不知医，并附录之，待精此事者论定焉。
歙人蒋紫垣，流寓献县程家庄，以医为业，有解砒毒方，用之即痊，然必邀取重赀，不满所欲，则坐视其死。一日暴卒，见梦于居停主人，曰：吾以耽利之故，误人九命矣。死者诉于冥司，冥司判我九世服砒死，今将转轮，赂鬼卒，得来见君，特以此方奉授，君能持以活一人，则我少受一世业报也。言讫，涕泣而去。曰：吾悔晚矣，其方以防风一两，研为末，水调服之而已。无他秘药也。又闻诸沈丈丰功曰：冷水调石青，解砒毒如神。沈丈平生不妄语，其方当亦验。
老儒刘挺生，言东城有猎者，夜半睡醒，闻窗纸淅淅作响，俄又闻窗下窸窣声，披衣叱问，忽答曰：我鬼也，有事求君，君勿怖。问其何事，曰：狐与鬼自古不并居，狐所窟穴之墓，皆无鬼之墓也。我墓在村北三里许，狐乘我他往，聚族居之，反驱我不得入。欲与斗，则我本文士，必不胜；欲讼诸土神，即幸而得申，彼终亦报复，然又必不胜。惟得君等行猎时，或绕道半里，数过其地，则彼必恐怖而他徙矣。然倘有所遇，勿遽殪获，恐事机或泄，彼又修怨于我也。猎如其言，后梦其来谢。夫鹊巢鸠据，事理本直，然力不足以胜之，则避而不争；力足以胜之，又长虑深思，而不尽其力，不求幸胜不求过胜，此其所以终胜欤？孱弱者遇强暴，如此鬼可矣。
舅氏张公健亭言，沧州牧王某，有爱女婴疾沉困，家人夜入书斋，忽见其对月独立花陰下，悚然而返，疑为狐魅托形，嗾犬扑之，倏然灭迹。俄室中病者曰：顷梦至书斋看月，意殊爽适，不虞犬至，几不得免。至今犹悸汗。知所见乃其生魂也。医者闻之，曰：是形神已离，虽卢扁莫措矣。不久果卒。
闽有方竹，燕山之柿形微方，此各一种也。山东益都有方柏，盖一株偶见，他柏树则不方。余八九岁时，见外祖家介祉堂中，有菊四盎，开花皆正方瓣，整齐如裁剪。云得之天津查氏，名黄金印，先姚安公乞其根归，次岁花渐圆，再一岁则全圆矣。或曰花原常菊，特种者别有法，如靛浸莲子则花青，墨揉玉簪之根则花黑也。是或一说欤？
家奴宋遇，病革时忽张目曰：汝兄弟辈来耶？限在何日？既而自语曰：十八日亦可。时一讲学者馆余家，闻之哂曰：谵语也。届期果死。又哂曰：偶然耳。申铁蟾方与共食，投箸太息曰：公可谓笃信程朱矣。
奇节异烈，湮没无传者，可胜道哉。姚安公闻诸云台公曰：明季避乱时，见夫妇同逃者，其夫似有腰缠，一贼露刃追之急，妇忽回身屹立，待贼至，突抱其腰，贼以刃击之，血流如注，坚不释手，比气绝而仆，则其夫脱去久矣。惜不得其名姓。又闻诸镇番公曰：明季河北五省皆大饥，至屠人鬻肉，官弗能禁，有客在德州景州间入逆旅餐，见少妇裸体伏俎上，绷其手足，方汲水洗涤。恐怖战悚之状，不可忍视，客心悯恻，倍偿赎之，释其缚，助之著衣。手触其乳，少妇艴然曰：荷君再生，终身贱役无所悔，然为婢媪则可，为妾媵则必不可，吾惟不肯事二夫，故鬻诸此也，君何遽相轻薄耶？解衣掷地，仍裸体伏俎上，瞑目受屠，屠恨之，生割其股肉一脔，哀号而已，终无悔意。惜亦不得其姓名。
