乾隆壬午九月，门人吴惠叔邀一扶乩者至，降仙于余绿意轩中，下坛诗曰：沈香亭畔艳陽天，斗酒曾题诗百篇，二八妖娆亲捧砚，至今身带御炉烟，满城风叶蓟门秋，五百年前感旧游，偶与蓬莱仙子遇，相携便上酒楼家。余曰：然则青莲居士耶？批曰：然。赵春涧突起问曰：大仙斗酒百篇，似不在沈香亭上；杨贵妃马嵬陨玉，年已三十有八，似尔时不止十六岁；大仙平生足迹，未至渔陽，何以忽感旧游；天宝至今，亦不止五百年，何以大仙误记？乩惟批我醉欲眠四字，再叩之不动矣。大抵乩仙多灵鬼所托，然尚实有所凭附，此扶乩者则似粗解吟咏之人，炼手法而为之，故必此人与一人共扶，乃能成字，易一人则不能书。其诗亦皆流连光景，处处可用，知决非古人降坛也。尔日猝为春涧所中，窘迫之状可掬。后偶与戴庶常东原议及，东原骇曰：尝见别一扶乩人，太白降坛，亦是此二诗，但改满城为满林，蓟门为大江耳。知江湖游士，自有此种稿本，转相授受，固不足深诘矣。宋蒙泉前辈亦曰：有一扶乩者至德州，诗顷刻即成，后检之，皆村书诗学大成中句也。
田丈耕野，统兵驻巴尔库尔时--即巴里坤，坤字以吹唇声读之，即库尔之合声。军士凿井得一镜，制作精妙，铭字非隶非八分--隶即今之楷书，八分即今之隶书，似景龙钟铭，惟土蚀多剥损，田丈甚宝惜之，常以自随，殁于广西戎幕。时以授余姊婿田香谷，传至香谷之孙，忽失所在。后有亲串戈氏，于市上得之，以还田氏。昨岁欲制为镜屏，寄京师乞余考定。余付翁检讨树培，推寻铭文，知为唐物，余为镌其释文于屏趺，而题三诗于屏背曰：曾逐毡车出玉门，中唐铭字半犹存，几回反覆分明看，恐有崇徽旧手痕。黄鹄无由返故乡，空留鸾镜没沙场，谁知土蚀千年后，又照将军鬓上霜。暂别仍归旧主人，居然宝剑会延津，何如揩尽珍珠粉，满匣龙吟送紫珍。香谷孙自有题识，亦镌屏背，叙其始末甚详。夜灯随录载，威信公岳公钟琪西征时，有裨将得古镜，岳公求之不得，其人遂遘祸。正与田丈同时同地，疑即此镜传讹也。
门人邱人龙言，有赴任官，舟泊滩河，夜半有数盗执炬露刃入，众皆慑伏。一盗拽其妻起，半跪曰：愿乞夫人一物，夫人勿惊。即割一左耳，敷以药末，曰：数日勿洗，自结痂愈也。遂相率呼啸去。怖几失魂，其创果不出血，亦不甚痛，旋即平复。以为仇耶？不杀不婬。以为盗耶？未劫一物。既不劫不杀不婬矣，而又戕其耳。既戕其耳矣，而又赠以良药，是专为取耳来也？取此耳又何意耶？千思万索，终不得其所以然。天下真有理外事也。邱生曰：苟得此盗，自必有其所以然，其所以然亦必在理中，但定非我所见之理耳。然则论天下事，可据理以断有无哉！恒兰台曰：此或采生折割之党，取以炼药，似乃近之。
董天士先生，前明高士，以画自给，一介不妄取，先高祖厚斋公老友也，厚斋公多与唱和，今载于花王阁剩稿者，尚可想见其为人。故老或言其有狐妾，或曰天士孤僻，必无之。伯祖湛元公曰：是有之，而别有说也。吾闻诸董空如曰：天士居老屋两楹，终身不娶，亦无仆婢，井臼皆自操。一日晨兴，见衣履之当著者，皆整顿置手下，再视则盥漱俱已陈。天士曰：是必有异，其妖将媚我乎？窗外小语应曰：非敢媚公，欲有求于公，难于自献，故作是以待公问也。天士素有胆，命之入，入辄跪拜，则娟静好女也。问其名，曰温玉。问何求，曰：狐所畏者五，曰凶暴，避其盛气也；曰术士，避其劾治也；曰神灵，避其稽察也；曰有福，避其旺运也；曰有德，避其正气也。然凶暴不恒有，亦究自败，术士与神灵，吾不为非，皆无如我何。有福者运衰，亦复玩之。惟有德者则畏而且敬，得自附于有德者，则族党以为荣。其品格即高出侪类上，公虽贫贱，而非义弗取，非礼弗为，倘准奔则为妾之礼，许侍巾栉，三生之幸也。如不见纳，则乞假以虚名，为画一扇题曰：某年月日，为姬人温玉作。亦叨公之末光矣。即出精扇置几上，濡墨调色，拱立以俟。天士笑从之。女自取天士小印印扇上曰：此姬人事，不敢劳公也。再拜而去。次日晨兴，觉足下有物，视之则温玉。笑而起曰：诚不敢以贱体玷公，然非共榻一宵，非亲执媵御之役，则姬人字终为假托。遂捧衣履，侍洗漱讫，再拜曰：妾从此逝矣。瞥然不见，遂不再来。岂明季山人，声价最重，此狐女亦移于风气乎？然襟怀散朗，有王夫人林下风，宜天士之不拒也。
先姚安公曰：子弟读书之余，亦当使略知家事，略知世事，而后可以治家，可以涉世。明之季年，道学弥尊，科甲弥重，于是黠者坐讲心学，以攀援声气，朴者株守课册，以求取功名。致读书之人，十无二三能解事。崇祯壬午，厚斋公携家居河间，避孟村土寇。厚斋公卒后，闻大兵将至河间，又拟乡居，濒行时，比邻一叟顾门神叹曰：使今日有一人如尉迟敬德、秦琼，当不至此。汝两曾伯祖，一讳景星，一讳景辰，皆名诸生也，方在门外束幞被，闻之与辩曰：此神荼郁垒象，非尉迟敬德秦琼也。叟不服，检丘处机西游记为证，二公谓委巷小说不足据，又入室取东方朔神异经与争。时已薄暮，检寻既移时，反覆讲论又移时，城门已阖，遂不能出。次日将行，而大兵已合围矣。城破，遂全家遇难。惟汝曾祖光禄公，曾伯祖镇番公，及叔祖云台公存耳。死生呼吸，间不容发之时，尚考证古书之真伪，岂非惟知读书，不预外事之故哉！姚安公此论，余初作各种笔记，皆未敢载，为涉及两曾伯祖也。今再思之，书痴尚非不佳事，古来大儒似此者不一，因补书于此。
奴子刘福荣，善制网罟弓弩，凡弋禽猎兽之事，无不能也。析爨时分属于余，无所用其技，颇郁郁不自得，年八十余尚健饭，惟时一携鸟铳，散步野外而已。其铳发无不中，一日见两狐卧陇上，再击之不中，狐亦不惊，心知为灵物，惕然而返，后亦无他。外祖张公水明楼有值更者范玉夜，每闻瓦上有声，疑为盗，起视则无有，潜踪侦之，见一黑影从屋上过，乃设机瓦沟，仰卧以听。半夜闻机发，有女子呼痛声，登屋寻视，一黑狐折股死矣。是夕闻屋上詈曰：范玉何故杀我妾。时邻有刘氏子为妖所媚，玉私度必是狐，亦还詈曰：汝纵妾私奔，不知自愧，反詈吾，吾为刘氏子除患也。遂寂无语。然自是觉夜夜有人以石灰渗其目，交睫即来，旋洗拭旋又如是，渐肿痛溃裂，竟至双瞽，盖狐之报也。其所见逊刘福荣远矣。一老成经事，一少年喜事故也。
门人有作令云南者，家本苦寒，仅携一子一僮，拮据往，需次会城，久之得补一县，在滇中尚为膏腴地，然距省城远，其家又在荒村，书不易寄，偶得鱼雁亦不免浮沈，故与妻子几断音问，惟于坊本缙绅中检得官某县而已。偶一狡仆舞弊，杖而遣之，此仆衔次骨，其家事故所备知，因伪造其僮书云，主人父子先后卒，二棺今浮厝佛寺，当借资来迎，并述遗命，处分家事甚悉。初令赴滇时，亲友以其朴讷，意未必得缺，即得缺亦必恶，后闻官是县，始稍稍亲近，并有周恤其家者，有时相馈问者，其子或有所称贷，人亦辄应，且有以子女结婚者，乡人有宴会，其子无不与也。及得是书，皆大沮，有来唁者，有不来唁者，渐有索逋者，渐有道途相遇似不相识者，僮奴婢媪皆散，不半载门可罗雀矣。既而令托入觐官寄千二百金，至家迎妻子，始知前书之伪，举家破涕为笑，如在梦中。亲友稍稍复集，避不敢见者，颇亦有焉。后令与所亲书曰：一贵一贱之态，身历者多矣，一贫一富之态，身历者亦多矣。若夫生而忽死，死逾半载而复生，中间情事，能以一身亲历者，仆殆第一人矣。
