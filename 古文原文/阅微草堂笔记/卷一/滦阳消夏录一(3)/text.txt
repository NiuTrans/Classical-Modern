董曲江言，默庵先生为总漕时，署有土神马神二祠，惟土神有配，其少子恃才兀傲，谓土神于思老翁，不应拥艳妇；马神年少，正为嘉耦。径移女像于马神祠，俄眩仆不知人。默庵先生闻其事，亲祷移还，乃苏。又闻河间学署有土神亦配以女像，有训导谓黉宫不可塑妇人，乃别建一小祠迁焉，土神凭其幼孙语曰：汝理虽正，而心则私，正欲广汝宅耳，吾不服也。训导方侃侃谈古礼，猝中其隐，大骇，乃终任不敢居。是实二事相近，或曰：训导迁庙犹以礼，董渎神甚矣，谴当重。余谓董少年放诞耳，训导内挟私心，使己有利，外假公义，使人无词，微神发其陰谋，人尚以为能正祀典也。春秋诛心，训导谴当重于董。
戏术皆手法捷耳。然亦实有搬运术。忆小时在外祖雪峰先生家，一术士置杯酒于案，举掌扪之，杯陷入案中，口与案平，然扪案不见杯底。少选取出，案如故。此或障目法也。又举鱼脍一巨碗，抛掷空中不见，令其取回，则曰：不能矣。在书室画厨夹屉中，公等自取耳。时以宾从杂沓，书室多古器，已严扃。且夹屉高仅二寸，碗高三四寸许，断不可入。疑其妄，姑呼钥启视，则碗置案上，换贮佛手五。原贮佛手之盘，乃换贮鱼脍，藏夹屉中，是非搬运术乎？理所必无，事所或有，类如此。然实亦理之所有。狐怪山魈，盗取人物，不为异；能劾禁狐怪山魈者，亦不为异；既能劾禁，即可以役使，既能盗取人物，即可以代人取物，夫又何异焉。
旧仆庄寿言，昔事某官，见一官侵晨至，又一官续至，皆契交也。其状若密递消息者，俄皆去，主人亦命驾递出，至黄昏乃归。车殆马烦，不胜困惫。俄前二官又至，灯下或附耳或点头，或摇手或蹙眉或拊掌，不知所议何事。漏下二鼓，我遥闻北窗外吃吃有笑声，室中弗闻也。方疑惑间，忽又闻长叹一声，曰：何必如此。始宾主皆惊，开窗急视，新雨后泥平如掌，绝无人迹，共疑为我呓语，我时因戒勿窃听，避立南荣外花架下，实未尝睡，亦未尝言，究不知其何故也。
永春丘孝廉二田，偶憩息九鲤湖道中，有童子骑牛来，行甚速。至丘前小立，朗吟曰：来冲风雨来，去踏烟霞去，斜照万峰青，是我还山路，怪村竖哪得作此语，凝思欲问，则笠影出没杉桧间，已距半里许矣。不知神仙游戏，抑乡塾小儿闻人诵，而偶记也。
莆田林教谕霈，以台湾俸满北上。至涿州南，下车便旋，见破屋墙外，有磁锋划一诗曰：骡纲队队响铜铃，清晓冲寒过驿亭，我自垂鞭玩残雪，驴蹄缓踏乱山青。款曰罗洋山人。读讫自语曰：诗小有致，罗洋是何地耶？屋内应曰：其语似是湖广人，入视之，惟凝尘败叶而已。自知遇鬼，惕然登车，恒郁郁不适，不久竟卒。
景州李露园基塙，康熙甲午孝廉，余僚婿也。博雅工诗，需次日，梦中作一联曰：鸾翮嵇中散，蛾眉屈左徒。醒而不能自解。后得湖南一令，卒于官，正屈原行吟地也。
先祖母张太夫人，畜一小花犬，群婢患其盗肉，陰扼杀之。中一婢曰柳意，梦中恒见此犬来啮，睡辄呓语。太夫人知之，曰：群婢共杀犬，何独衔冤于柳意？此必柳意亦盗肉，不足服其心也。考问果然。
福建汀州试院，堂前二古柏，唐物也。云有神。余按临日，吏曰当诣树拜。余谓木魅不为害，听之可也，非祀典所有，使者不当拜。树枝叶森耸，隔屋数重可见。是夕月明，余步阶上，仰见树梢两红衣人，向余磬折拱揖，冉冉渐没。呼幕友出视，尚见之。余次日诣树各答以揖，为镌一联于祠门曰：参天黛色常如此，点首朱衣或是君。此事亦颇异。袁子才尝载此事于新齐谐，所记稍异，盖传闻之误也。
德州宋清远先生言，吕道士不知何许人，善幻术，尝客田山虇司农家，值朱藤盛开，宾客会赏，一俗士言词猥鄙，喋喋不休，殊败人意。一少年性轻脱，厌薄尤甚，斥勿多言。二人几攘臂，一老儒和解之，俱不听，亦愠形于色。满座为之不乐，道士耳语小童取纸笔，画三符焚之，三人忽皆起，在院中旋折数四，俗客趋东南隅坐，喃喃自语，听之乃与妻妾谈家事，俄左右回顾若和解，俄怡色自辩，俄作引罪状，俄屈一膝，俄两膝并屈，俄叩首不已；视少年则坐西南隅花栏上，流目送盼，妮妮软语，俄嬉笑，俄谦谢，俄低唱浣纱记，呦呦不已，手自按拍，备诸冶荡之态；老儒则端坐石凳上讲孟子齐桓晋文之事一章，字剖句析，指掠顾盼，如与四五人对语，忽摇手曰不是，忽嗔目曰尚不解耶，咯咯痨嗽仍不止。众骇笑。道士摇手止之。比酒阑，道士又焚三符，三人乃惘惘凝坐，少选始醒，自称不觉醉眠，谢无礼。众匿笑散。道士曰：此小术，不足道。叶法善引唐明皇入月宫即用此符，当时误以为真仙，迂儒又以为妄语，皆井底蛙耳。后在旅馆，符摄一过往贵人妾魂，妾苏后登车，识其路径门户，语贵人急捕之，已遁去。此周礼所以禁怪民欤。
交河老儒及润础，雍正乙卯乡试。晚至石门桥，客舍皆满。唯一小屋，窗临马枥，无肯居者，姑解装焉。群马跳踉，夜不得寐。人静后忽闻马语，及爱观杂书，先记宋人说部中有堰下牛语事，知非鬼魅，屏息听之。一马曰：今日方知忍饥之苦，生前所欺隐草豆钱，意在何处。一马曰：我辈多由圉人转生，死者方知，生者不悟，可为太息。众马皆呜咽。一马曰：冥判亦不甚公，王五何以得为犬？一马曰：冥卒曾言之，渠一妻二女并婬滥，尽盗其钱与所欢，当罪之半矣。一马曰：信然，罪有轻重。姜七堕豕，身受屠割，更我辈不若也。及忽轻嗽，语遂寂。及恒举以戒圉人。
余一侍姬，平生不尝出詈语。自云亲见其祖母善詈，后了无疾疾，忽舌烂至喉，饮食言语皆不能，宛转数日而死。
有某生在家，偶晏起，呼妻妾不至。问小婢，云并随一少年南去矣。露刃追及，将骈斩之，少年忽不见。有老僧衣红袈裟，一手托钵一手振锡杖，格其刀，曰：汝尚不寝耶？汝利心太重，忮忌心太重，机巧心太重，而能使人终不觉。鬼神忌隐恶，故判是二妇，使作此以报汝。彼何罪焉？言讫亦隐。生默然引归。二妇云：少年初不相识，亦未相悦，忽惘然如梦，随之去。邻里亦曰：二妇非婬奔者，又素不相得，岂肯随一人？且婬奔必避人，岂有白昼公行，缓步待追者耶？其为神谴信矣。然终不能名其恶，真隐恶哉。
事皆前定，岂不信然。戊子春，余为人题蕃骑射猎图，曰：白草粘天野兽肥，弯弧爱尔马如飞，何当快饮黄羊血，一上天山雪打围。是年八月，竟从军于西域。又董文恪公尝为余作秋林觅句图。余至乌鲁木齐，城西有深林，老木参云，弥亘数十里。前将军伍公弥泰建一亭于中，题曰秀野。散步其间，宛然前画之景。辛卯还京，因自题一绝句曰：霜叶微黄石骨青，孤吟自怪太零丁，谁知早作西行谶，老木寒云秀野亭。
