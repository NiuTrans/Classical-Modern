周化源言，有二士游黄山，留连松石，日暮忘归，夜色苍茫，草深苔滑，乃共坐于悬崖之下，仰视峭壁，猿鸟路穷，中间片石斜欹，如云出岫，缺月微升，见有二人坐其上，知非仙即鬼，屏息静听。右一人曰：顷游岳麓，闻此翁又作何语。左一人曰：去时方聚讲西铭，归时又讲大学衍义也。右一人曰：西铭论万物一体，理原如是，然岂徒心知此理，即道济天下乎？父母之于子，可云爱之深矣，子有疾病，何以不能疗？子有患难，何以不能救？无术焉而已。此犹非一身也，人之一身，虑无不深自爱者，己之疾病，何以不能疗？己之患难，何以不能救？亦无术焉而已。今不讲体国经野之政，捍灾御变之方，而曰吾仁爱之心，同于天地之生物，果此心一举万物，即可以生乎？吾不知之矣。至大学条目，自格致以至治平，节节相因，而节节各有其功力。譬如土生苗，苗成禾，禾成谷，谷成米，米成饭，本节节相因，然土不耕则不生苗，苗不灌则不得禾，禾不刈则不得谷，谷不舂则不得米，米不炊则不得饭，亦节节各有其功力。西山作大学衍义，列目至齐家而止，谓治国平天下，可举而措之。不知虞舜之时，果瞽瞍允若，而洪水即平，三苗即格乎？抑犹有治法在乎？又不知周文之世，果太姒徽音而江汉即化，崇侯即服乎？抑别有政典存乎？今一切弃置，而归本于齐家，毋亦如土可生苗，即炊土为饭乎？吾又不知之矣。左一人曰：琼山所补治平之道，其备乎？右一人曰：真氏过于泥其本，邱氏又过于逐其末，不究古今之时势，不揆南北之情形，琐琐屑屑，缕陈多法，且一一疏请施行，是乱天下也。即其海运一议，胪列历年漂失之数，谓所省转运之费足以相抵。不知一舟人命，讵止数十，合数十舟即逾千百，又何为抵乎？亦妄谈而已矣。左一人曰：是则然矣。诸儒所述封建井田，皆先王之大法，有太平之实验，究何如乎？右一人曰：封建井田，断不可行，驳者众矣。然讲学家持是说者，意别有在，驳者未得其要领也。夫封建井田不可行，微驳者知之，讲学者本自知之，知之而必持是说，其意固欲借一必不行之事，以藏其身也。盖言理言气，言性言心，皆恍惚无可质，谁能考未分天地之前，作何形状；幽微暧昧之中，作何情态乎？至于实事，则有凭矣，试之而不效，则人人见其短长矣。故必持一不可行之说，使人必不能试，必不肯试，必不敢试，而后可号于众曰：吾所传先王之法，吾之法可为万世致太平，而无如人不用，何也。人莫得而究诘，则亦相率而劝曰：先生王佐之才，惜哉不竟其用云尔。以棘刺之端为母猴，而要以三月斋戒乃能观，是即此术。第彼犹有棘刺，犹有母猴，故人得以求其削，此更托之空言，并无削之可求矣。天下之至巧，莫过于是。驳者乃以迂阔议之，乌识其用意哉！相与太息者久之，划然长啸而去。二士窃记其语，颇为人述之。有讲学者闻之，曰：学求闻道而已。所谓道者，曰天曰性曰心而已，忠孝节义犹为末务，礼乐刑政更末之末矣。为是说者，其必永嘉之徒也夫。
刘香畹寓斋扶乩，邀余，未赴，或传其二诗曰：是处春山长药苗，闲随蝴蝶过溪桥，林中借得樵童斧，自斫槐根木瘿瓢。飞岩倒挂万年藤，猿狖攀缘到未能，记得随身棕拂子，前年遗在最高层。虽意境微狭，亦楚楚有致。
春秋有原心之法，有诛心之法，青县有人陷大辟，县令好外宠，其子年十四五，颇秀丽，乘其赴省宿馆舍，邀之于途，托言牒诉而自献焉，狱竟解。实为娈童，人不以娈童贱之，原其心也。里有少妇与其夫狎昵无度，夫病瘵死，姑察其性佚荡，恒自监之，眠食必共，出入必偕，五六年未尝离一步，竟郁郁以终，实为节妇，人不以节妇许之，诛其心也。余谓此童与郭六事相类，惟欠一死耳--语详滦陽消夏录。此妇心不可知，而身则无玷，大车之诗所谓畏子不奔，畏子不敢者。在上犹为有刑政，则在下犹为守礼法。君子与人为善，盖棺之后，固应仍以节许之。
啄木能禹步劾禁，竟实有之。奴子李福，性顽劣，尝登高木之杪，以杙塞其穴口，而锯平其外，伏草间伺之。啄木返，果翩然下树，以喙画沙若符篆，画毕，以翼拂之，其穴口之杙，铮然拔出如激矢，此岂可以理解欤？余在书局销毁妖书，见万法归宗中载有是符，其画纵横交贯，略如小篆两无字相并之形，不知何以得之，亦不知其信否也。
李福又尝于月黑之夜，出村南丛冢间，呜呜作鬼声，以恐行人。俄磷火四起，皆呜呜来赴，福乃狼狈逃归。此以类相召也，故人家子弟，于交游当慎其所召。
壬午顺天乡试，与安溪李延彬前辈同分校，偶然说虎，延彬曰：里有入山樵采者，见一美妇隔涧行，衣饰华丽，不似村妆，心知为魅，伏丛薄中觇所往，适一鹿引麂下涧饮，妇见之，突扑地化为虎，衣饰委地如蝉蜕，径搏二鹿食之，斯须仍化美妇，整顿衣饰，款款循山去。临流照影，妖媚横生，几忘其曾为虎也。秦涧泉前辈曰：妖媚蛊惑，但不变虎形耳，捕噬之性则一也，偶露本质，遽相惊讶，此樵何少见多怪乎？
大学士伍公，镇乌鲁木齐日，颇喜吟咏，而未睹其稿。惟于驿壁见一诗曰：极目孤城上，苍茫见四郊，斜陽高树顶，残雪乱山坳，牧马嘶归枥，啼鸟倦返巢，秦兵真耐冷，薄暮尚呜骹。殊有中唐气韵。
束州佃户邵仁我言，有李氏妇，自母家归，日薄暮，风雨大作，避入废庙中，入夜稍止，已暗不能行，适客作--俗谓之短工，为人锄田刈禾，计日受值，去来无定者也--数人荷鉏入，惧遭强暴，又避入庙后破屋，客作暗中见影，相呼追迹，妇窘急无计，乃呜呜作鬼声，既而墙内外并呜呜有声，如相应答，数人怖而反。夜半雨晴，竟潜踪得脱。此与李福事相类，而一出偶相追逐，一似来相救援。虽谓秉心贞正，感动幽灵，亦未必不然也。
仁我又言，有盗劫一富室，攻楼门垂破，其党手炬露刃，迫胁家众曰：曰敢号呼者死，且大风号呼亦不闻，死何益。皆噤不出声，一灶婢年十五六，睡厨下，乃密持火种，黑暗中伏地蛇行，潜至后院，乘风纵火，焚其积柴，烟焰烛天，阖村惊起，数里内邻村亦救视。大众既集，火光下明如白昼，群盗格斗不能脱，竟骈首就擒。主人深感此婢，欲留为子妇，其子亦首肯，曰：具此智略，必能作家，虽灶婢何害。主人大喜，趣取衣饰，即是夜成礼。曰：迟则讲尊卑，论良贱，是非不一，恐有变局矣。亦奇女子哉。
边秋崖前辈言，一宦家夜至书斋，突见案上一人首，大骇以为咎征，里有道士能符录，时预人丧葬事，急召占之。亦骇曰：大凶，然可禳解，斋醮之赉，不过百余金耳。正拟议间，窗外有人语曰：身不幸伏法就终，幽魂无首，则不可转生，故恒自提携累如疣赘，顷见公几棐滑净，偶置其上，适公猝至，仓皇忘取，以致相惊，此自仆之粗疏，无关公之祸福，术士妄语，慎不可听。道士仍丧气而去。又言一宦家患狐祟，延术士劾治，法不验，反为狐所窘，走投其师，更乞符录至，方登坛檄将，已闻楼上般移声，呼应声，汹汹然相率而去。术士顾盼有德色，宦家亦深感谢，忽举首见壁上一帖，曰：公衰运将临，故吾辈得相扰，昨公捐金九百，建育婴堂，德感明神，又增福泽，故吾辈举族而去，术士行法适值其时，据以为功，深为忝，窃赐以觞豆为稍障羞颜，庶几或可，若有所酬赠，则小人太侥幸矣。字径寸余，墨痕犹湿，术士惭沮，竟噤不敢言。梁简文帝与湘东王书，引谚曰：山川而能语，葬师食无所，肺腑而能语，医师面如土。此二事者，可谓鬼魅能语矣。术士其知之。
朱导江言，有妻服已释，忽为礼忏者，意甚哀切，过于初丧。问之，初不言所亲，或私叩之，乃泫然曰：亡妇相聚半生，初未觉其有显过，顷忽梦至冥司，见女子数百人，锁以银铛，驱以骨朵，入一大官署中。俄闻号呼凄惨，栗魄动魂，既而一一引出，并流血被骭，匍匐膝行，如牵羊豕。中一人见我招手，视即亡妇，惊问何罪至此，曰：坐事事与君怀二意，初谓家庭常态，不意陰律至严，与欺父欺君竟同一理，故堕落如斯。问二意者何事，曰：不过骨肉之中私庇子女，奴隶之中私庇婢媪，亲串之中私庇母党，均使君不知而已。今每至月朔，必受铁杖三十，未知何日得脱，此累累者皆是也。尚欲再言，已为鬼卒曳去，多年伉俪，未免有情，故为营斋造福耳。夫同牢之礼，于情最亲，亲则非疏者所能间；敌体之义，于分本尊，尊则非卑者所能违。故二人同心，则家庭之纤微曲折，男子所不能知，与知而不能自为者，皆足以弥缝其阙。苟徇其私爱，意有所偏，则机械百出，亦可于耳目所不及者，无所不为。种种衅端，种种败坏，皆从是起，所关者大，则其罪自不得轻。况信之者至深，托之者至重，而欺其不觉，为所欲为，在朋友犹属负心，应干神谴，则人原一体，分属三纲者，其负心之罪，不更加倍蓰乎？寻常细故，断以严刑，因不得谓之深文矣。
人情狙诈，无过于京师。余尝买罗小华墨十六铤，漆匣黯敝，真旧物也。试之，乃抟泥而染以黑色，其上白霜，亦庵于湿地所生。又丁卯乡试，在小寓买烛，艺之不燃，乃泥质而幂以羊脂。又灯下有唱卖炉鸭者，从兄万周买之，乃尽食其肉，而完其全骨，内傅以泥，外糊以纸，染为炙爆之色，涂以油，惟两掌头颈为真。又奴子赵平以二千钱买得皮靴，甚自喜，一日骤雨，著以出，徒跣而归。盖靿则乌油高丽纸，揉作绉纹，底则糊粘败絮，缘之以布。其他作伪多类此。然犹小物也，有选人见对门少妇甚端丽，问之，乃其夫游幕，寄家于京师，与母同居，越数月，忽白纸糊门，全家号哭，则其夫讣音至矣。设位祭奠，诵经追荐，亦颇有吊者。既而渐鬻衣物，云乏食且议嫁，选人因赘其家，又数月突其夫生还，始知为误传凶问。夫怒甚，将讼官。母女哀吁，乃尽留其囊箧，驱选人出。越半载，选人在巡城御史处，见此妇对簿，则先归者乃妇所欢，合谋挟取选人财，后其夫真归而败也。黎丘之技，不愈出愈奇乎？又西城有一宅，约四五十楹，月租二十余金，有一人住半载余，恒先期纳租，因不过问一日，忽闭门去，不告主人。主人往视，则纵横瓦砾，无复寸椽，惟前后临街屋仅在，盖是宅前后有门，居者于后门设木肆，贩鬻屋材，而陰拆宅内之梁柱门窗，间杂卖之，各居一巷，故人不能觉，累栋连甍，搬运无迹，尤神乎技矣。然是五六事，或以取贱值，或以取便易，因贪受饵，其咎亦不尽在人。钱文敏公曰：与京师人作缘，斤斤自守，不入陷阱已幸矣。稍见便宜，必藏机械，神奸巨蠹，百怪千奇，岂有便宜到我辈。诚哉是言也。
王青士言，有弟谋夺兄产者，招讼师至密室，篝灯筹画，讼师为设机布阱，一一周详，并反间内应之术，无不曲到。谋既定，讼师掀髯曰：令兄虽猛如虎豹，亦难出铁网矣，然何以酬我乎？弟感谢曰：与君至交，情同骨肉，岂敢忘大德。时两人对据一方几，忽几下一人突出，绕室翘一足而跳舞，目光如炬，长毛毵毵如蓑衣，指讼师曰：先生斟酌，此君视先生如骨肉，先生其危乎？且笑且舞，跃上屋檐而去。二人与侍侧童子并惊仆，家人觉声息有异，相呼入视，已昏不知人。灌治至夜半，童子先苏，具述所闻见，二人至晓乃能动，事机已泄，人言藉藉，竟寝其谋。闭门不出者数月。相传有狎一妓者，相爱甚，然欲为脱籍，则拒不从，许以别宅自居，礼数如嫡，拒益力。怪诘其故，喟然曰：君弃其结发而匿我，此岂可托终身者乎？与此鬼之言，可云所见略同矣。
张夫人，先祖母之妹，先叔之外姑也，病革时顾侍者曰：不起矣，闻将死者见先亡，今见之矣。即而环顾病榻，若有所觅。喟然曰：错矣。俄又拊枕曰：大错矣。俄又瞑目啮齿，掐掌有痕，曰：真大错矣。疑为谵语，不敢问。良久，尽呼女媳至榻前，告之曰：吾向以为夫族疏而母族亲，今来导者皆夫族，无母族也。吾向以为媳疏而女亲，今亡媳在左右，而亡女不见也。非一气者相关，异派者不属乎？回思平日之存心，非厚其所薄，薄其所厚乎？吾一误矣，尔曹勿再误也。此三叔母张太宜人所亲闻，妇女偏私，至死不悟者多矣，此犹是大智慧人，能回头猛省也。
孔子有言，谏有五，吾从其讽。圣人之究悉物情也。亲串中一妇，无子而陰忮其庶子，侄若婿又媒蘖短长，私党胶固，殆不可以理喻。妇有老乳母，年八十余矣，闻之，匍匐入谒，一拜，辄痛哭曰：老奴三日不食矣。妇问曷不依尔侄，曰：老奴初有所蓄积，侄事我如事母，诱我财尽，今如不相识，求一盂饭不得矣。又问曷不依尔女若婿，曰：婿诱我财如我侄，我财尽后，弃我亦如我侄，虽我女无如何也。又问至亲相负，曷不讼之，曰：讼之矣，官以为我已出嫁，于本宗为异姓，女已出嫁，又于我为异姓，其收养为格外情，其不收养，律无罪，弗能直也。又问尔将来奈何，曰：亡夫昔随某官在外，娶妇生一子，今长成矣，吾讼侄与婿时，官以为既有此子，当养嫡母，不养则律当重诛，已移牒拘唤，但不知何日至耳。妇爽然若失，自是所为遂渐改。此亲戚族党，唇焦舌敝不能争者，而此妪以数言回其意，现身说法，言之者无罪，闻之者足以戒耳。触龙之于赵太后，盖用此术矣，
