余性耽孤寂，而不能自闲。卷轴笔砚，自束发至今，无数十日相离也。三十以前，讲考证之学，所坐之处，典籍环绕如獭祭；三十以后，以文章与天下相驰骤，抽黄对白，恒彻夜构思；五十以后，领修秘籍，复折而讲考证。今老矣，无复当年之意兴，惟时拈纸墨，追录旧闻，姑以消遣岁月而已。故已成滦陽消夏录等三书，复有此集。缅昔作者，如王仲任、应仲远，引经据古，博辨宏通；陶渊明、刘敬叔、刘义庆，简谈数言，自然妙远。诚不敢妄拟前修。然大旨期不乖于风教，若怀挟恩怨，颠倒是非，如魏泰、陈善之所为，则自信无是矣。适盛子松云欲为剞劂，因率书数行弁于首，以多得诸传闻也。遂采庄子之语名曰姑妄听之。乾隆癸丑七月二十五日，观弈道人自题。
冯御史静山家一仆，忽发狂自挝，口作谵语云：我虽落拓以死，究是衣冠。何物小人，傲不避路，今惩尔使知。静山自往视之曰：君白昼现形耶？幽明异路，恐于理不宜；君隐形耶？则君能见此辈，此辈不能见君，又何从而相避。其仆俄如昏睡，稍顷而醒，则已复常矣。门人桐城耿守愚，狷介自好，而喜与人争礼数，余尝与论此事，曰：儒者每盛气凌轹，以邀人敬，谓之自重。不知重与不重，视所自为，苟道德无愧于圣贤，虽王侯拥彗不能荣，虽胥靡版筑不能辱，可贵者在我，则在外者不足计耳。如必以在外为重轻，是待人敬我我乃荣，人不敬我我即辱，舆台仆妾，皆可操我之荣辱，毋乃自视太轻欤？守愚曰：公生长富贵，故持论如斯。寒士不贫贱骄人，则崖岸不立，益为人所贱矣。余曰：此田子方之言，朱子已驳之。其为客气不待辩，即就其说而论，亦谓道德本重，不以贫贱而自屈。非毫无道德，但贫贱即可骄人也。信如君言，则乞丐较君为更贫，奴隶较君为更贱，群起而骄君，君亦谓之能立品乎？先师陈白崖先生，尝手题一联于书室曰：事能知足心常惬，人到无求品自高，斯真探本之论，七字可以千古矣。
龚集生言，乾隆己未，在京师寓灵佑宫与一道士相识，时共杯酌，一日观剧，邀同往，亦欣然相随，薄暮归，道士拱揖曰：承诸君雅意，无以为酬，今夜一观傀儡可乎？入夜至所居室中，惟一大方几，近边略具酒果，中央则陈一棋局，呼童子闭外门，请宾四面围几坐，酒一再行，道士拍界尺一声，即有数小人长八九寸，落局上，合声演剧，呦呦嘤嘤，音如四五岁童子，而男女装饰，音调关目，一一与戏场无异，一出终--传奇以一折为一出，古无是字，始见吴任臣字汇补注，曰读如尺，相沿已久，遂不能废，今亦从俗体书之--瞥然不见，又数人落下，别演一出。众且骇且喜，畅饮至夜分，道士命童子于门外几上，置鸡卵数百，白酒数罂，戛然乐止，惟闻哺啜之声矣。诘其何术，道士曰：凡得五雷法者，皆可以役狐，狐能大能小，故遣作此戏，为一宵之娱。然惟供驱使则可，若或役之盗物，役之祟人，或摄召狐女荐枕席，则天谴立至矣。众见所未见，乞后夜再观，道士诺之，次夕诣所居，则早起已携童子去。
卜者童西涧言，尝见有二人对弈，一客预点一弈图，如黑九三白六五之类，封置笥中。弈毕发视，一路不差，竟不知其操何术。按前定录载，开元中宣平坊王生，为李揆卜进取，授以一缄，可数十纸，曰：君除拾遗日发此，后揆以李璆荐，命宰臣试文词，一题为紫丝盛露囊赋，一题为答吐蕃书，一题为代南越献白孔雀表，揆自午至酉而成，凡涂八字，旁注两句。翌日，授左拾遗，旬余，乃发王生之缄，视之，三篇皆在其中，涂注者亦如之，是古有此术，此人偶得别传耳。夫操管运思，临枰布子，虽当局之人，有不能预自主持者，而卜者乃能先知之，是任我自为之事，尚莫逃数。巧取强求，营营然日以心斗者，是亦不可以已乎？
乌鲁木齐遣犯刚朝荣，言有二人诣西藏贸易，各乘一骡，山行失路，不辨东西，忽十余人自悬崖跃下，疑为夹坝--西番以劫盗为夹坝，犹额鲁特之玛哈沁也，渐近则长皆七八尺，身毵毵有毛，或黄或绿，面目似人非人，语啁哳不可辩，知为妖魅，度必死，皆战栗伏地。十余人乃相向而笑，无抟噬之状，惟挟人于胁下，而驱其骡行，至一山坳，置人于地，二骡一推坠坎中，一抽刃屠割，吹火燔熟，环坐吞啖。亦提二人就坐，各置肉于前，察其似无恶意，方饥困，亦姑食之。既饱之后，十余人皆扪腹仰啸，声类马嘶，中二人仍各挟一人，飞越峻岭三四重，捷如猿鸟，送至官路旁，各予以一石，瞥然竟去。石巨如瓜，皆绿松也，携归货之，得价倍于所丧。事在乙酉丙戌间，朝荣曾见其一人，言之甚悉。此未知为山精，为木魅，观其行事，似非妖物，殆幽岩穹谷之中，自有此一种野人，从古未与世通耳。
漳州产水晶，云五色皆备，然赤者未尝见，故所贵惟紫。别有所谓金晶者，与黄晶迥殊，最不易得。或偶得之，亦大如豇豆，如瓜种止矣。惟海澄公家有一三足蟾，可为扇坠，视之如精金熔液，洞澈空明，为稀有之宝。杨制府景素，官汀漳龙道时，尝为余言。然亦相传如是，未目睹也，姑录之以广异闻。
陈来章先生，余姻家也，尝得一古砚，上刻云中仪凤形，梁瑶峰相国为之铭，曰：其鸣锵锵，乘云翱翔，有妫之祥，其鸣归昌，云行四方，以发德光。时癸已闰三月也，至庚子，为人盗去，丁未先生仲子闻之，多方购得，癸丑六月复乞铭于余，余又为之铭曰：失而复得，如宝玉大弓，孰使之然，故物适逢，譬威凤之翀云，翩没影于遥空，及其归也，必仍止于梧桐。故家子孙于祖宗手泽，零落弃掷者多矣。余尝见媒媪携玉佩数事，云某公家求售，外裹残纸，乃北宋椠公羊传四页，为怅惘久之。闻之于先人已失之器，越八载购得，又乞人铭以求其传，人之用心，盖相去远矣。
董家庄佃户丁锦，生一子曰二牛，又一女赘曹宁为婿，相助工作，甚相得也。二牛生一子曰三宝，女亦生一女，因住母家，遂联名曰四宝，其生也同年同月，差数日耳。姑嫂互相抱携，互相乳哺，襁褓中已结婚姻，三宝四宝又甚相爱，稍长，即跬步不离，小家不知别嫌疑，于二儿嬉戏时每指曰：此汝夫，此汝妇也，二儿虽不知为何语，然闻之则已稔矣。七八岁外，稍稍解事，然俱随二牛之母同卧起，不相避忌。会康熙辛丑至雍正癸卯，岁屡歉，锦夫妇并殁，曹宁先流转至京师，贫不自存，质四宝于陈郎中家，不知其名，惟知为江南人。二牛继至，会郎中求馆僮，亦质三宝于其家，而诫勿言与四宝为夫妇，郎中家法严，每笞四宝，三宝必暗泣，笞三宝，四宝亦然。郎中疑之，转质四宝于郑氏，或云即貂皮郑也，而逐三宝。三宝仍投旧媒媪，又引与一家为馆僮。久而微闻四宝所在，乃夤缘入郑氏家，数日后，得见四宝相持痛哭，时已十三四矣。郑氏怪之，则诡以兄妹相逢对，郑氏以其名行第相连，遂不疑，然内外隔绝，仅出入时相与目成而已。后岁稔，二牛曹宁并赴京赎子女，辗转寻访至郑氏，郑氏始知其本夫妇，意甚悯恻，欲助之合卺而仍留服役。其馆师严某，讲学家也，不知古今事异，昌言排斥曰：中表为婚礼所禁，亦律所禁，违之且有天诛，主人意虽善，然我辈读书人，当以风化为己任，见悖理乱伦而不沮，是成人之恶，非君子也。以去就力争，郑氏故良懦，二牛曹宁亦乡愚，闻违法罪重，皆慑而止。后四宝鬻为选人妾，不数月病卒，三宝发狂走出，莫知所终。或曰：四宝虽被迫胁去，然毁容哭泣，实未与选人共房帏，惜不知其详耳，果其如是，则是二人者天上人间，会当相见，定非一瞑不视者矣。惟严某作此恶业，不知何心，亦不知其究竟，然神理昭昭，当无善报。或又曰：是非泥古，亦非好名，殆觊觎四宝欲以自侍耳。若然，则地狱之设，正为斯人矣。
乾隆戊午，运河水浅，粮艘衔尾不能进，共演剧赛神。运官皆在，方演荆钗记投江一出，忽扮钱玉莲者长跪哀号，泪随声下，口喃喃诉不止，语作闽音，啁哳无一字可辨，知为鬼附，诘问其故。鬼又不能解人语，或投以纸笔，摇首似道不识字，惟指天画地，叩额痛哭而已。无可如何，掖于岸上，尚呜咽跳掷，至人散乃已。久而稍苏，自云突见一女子，手携其头自水出，骇极失魂，昏然如醉，以后事皆不知也。此必水底羁魂，见诸官会集，故出鸣冤，然形影不睹，言语不通，遣善泅者求尸，亦无迹。旗丁又无新失女子者，莫可究诘，乃连衔具牒，焚于城隍祠。越四五日，有水手无故自刎死，或即杀此女子者，神谴之欤。
郑太守慎人，言尝有数友论闽诗，于林子羽颇致不满，夜分就寝，闻笔砚格格有声，以为鼠也。次日见几上有字二行曰：如檄雨古潭暝，礼星寒殿开，似钱郎诸公，都未道及，可尽以为唐摹晋帖乎？时同寝数人，书皆不类，数人以外，又无人能作此语者，知文士争名，死尚未已，郑康成为厉之事，殆不虚乎？
黄小华言，西城有扶乩者，下坛诗曰：策策西风木叶飞，断肠花谢雁来稀，吴娘日暮幽房冷，犹著玲珑白苎衣。皆不解所云，乩又书曰：顷过某家，见新来稚妾，锁闭空房，流落仳离，自其定命，但饥寒可念，枨触人心，遂恻然咏此。敬告诸公，苟无驯狮调象之才，勿轻举此念，亦陰功也。请问仙号，书曰：无尘。再问之遂不答。按李无尘，明末名妓，祥符人，开封城陷，没于水。有诗集语颇秀拔，其哭王烈女诗曰：自嫌予有泪，敢谓世无人。措词得体，尤为作者所称也。
