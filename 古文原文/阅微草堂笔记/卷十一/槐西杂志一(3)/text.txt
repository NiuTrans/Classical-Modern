三从兄晓东言，雍正丁未会试归，见一丐妇，口生于项上，饮啜如常人，其人妖也耶？余曰：此偶感异气耳，非妖也。骈拇枝指，亦异于众，可曰妖乎哉。余所见有豕两身一首者，有牛背生一足者，又于闻家庙社会，见一人右手掌大如箕，指大如椎，而左手则如常，日以右手操笔鬻字画。使谈谶纬者见之，必曰此豕祸，此牛祸，此人疴也，是将兆某患。或曰是为某事之应。然余所见诸异，讫毫无征验也，故余于汉儒之学最不信春秋陰陽、洪范五行，传于宋儒之学最不信河图洛书、皇级经世。
房师孙端人先生，文章淹雅而性嗜酒，醉后所作，与醒时无异，馆阁诸公，以为斗酒百篇之亚也。督学云南时，月夜独饮竹丛下，恍惚见一人注视壶盏，状若朵颐，心知鬼物，亦不恐怖，但以手按盏曰：今日酒无多，不能相让。其人瑟缩而隐。醒而悔之曰：能来猎酒，定非俗鬼，肯向我猎酒，视我亦不薄，奈何辜其相访意。市佳酿三巨碗，夜以小几陈竹间，次日视之，酒如故。叹曰：此公非但风雅，兼亦狷介，稍与相戏，便涓滴不尝。幕客或曰：鬼神但歆其气，岂真能饮？先生慨然曰：然则饮酒宜及未为鬼时，勿将来徒歆其气。先生侄渔珊，在福建学幕为余述之，觉魏晋诸贤，去人不远也。
钱塘俞君祺，偶忘其字，似是佑申也。乾隆癸未，在余学署，偶见其野泊不寐诗曰：芦荻荒寒野水平，四围唧唧夜虫声，长眠人亦眠难稳，独倚枯松看月明。余曰：杜甫诗曰巴童浑不寝，夜半有行舟，张继诗曰姑苏城外寒山寺，夜半钟声到客船，均从对面落笔，以半夜得闻，写出未睡，非咏巴童舟、寒山寺钟也。君用此法，可谓善于夺胎，然杜、张所言是眼前景物，君忽然说鬼，不太鹘兀乎？俞君曰：是夕实遥见月下一人倚树立，似是文士，拟就谈以破岑寂，相去十余步，竟冉冉没，故有此语。钟忻湖戏曰：云中鸡犬刘安过，月里笙歌炀帝归，唐人谓之见鬼诗，犹嫌假借。如公此作，乃真不愧此名。
霍丈易书言，闻诸海大司农曰：有世家子读书坟园，园外居民数十家，皆巨室之守墓者也。一日于墙缺见丽女露半面，方欲注视，已避去。越数日，见于墙外采野花，时时凝睇望墙内，或竟登墙缺，露其半身，以为东家之窥宋玉也。颇萦梦想，而私念居此地者皆粗材，不应有此艳质。又所见皆荆布，不应此女独靓妆，心疑为狐鬼，故虽流目送盼，而未通一词。一夕，独立树下，闻墙外二女私语，一女曰：汝意中人方步月，何不就之。一女曰：彼方疑我为狐鬼，何必徒使惊怖。一女又曰：青天白日安有狐鬼，痴儿不解事至此。世家子闻之窃喜，褰衣欲出，忽猛省曰：自称非狐鬼，其为狐鬼也确矣。天下小人未有自称小人者，岂惟不自称，且无不痛诋小人以自明非小人者，此魅用此术也。掉臂竟返。次日密访之，果无此二女，此二女亦不再来。
吴林塘言，曩游秦陇，闻有猎者在少华山麓，见二人累然卧树下，呼之犹能强起。问何困踬于此，其一曰：吾等皆为狐魅者也，初，我夜行失道，投宿一山家，有一少女绝妍丽，伺隙调我，我意不自持，即相媟狎，为其父母所窥，甚见詈辱，我拜跪，始免捶挞。既而闻其父母絮絮语，若有所议者。次日，竟纳我为婿，惟约山上有主人女，须更番执役，五日一上直，五日乃返，我亦安之。半载后病瘵，夜嗽不能寝，散步林下，闻有笑语声，偶往寻视，见屋数楹有人，拥我妇坐石看月，不胜恚忿，力疾欲与角，其人亦怒曰：鼠辈乃敢瞰我妇，亦奋起相搏。幸其亦病惫，相牵并仆，妇安坐石上，嬉笑曰：尔辈勿斗，吾明告尔，吾实往来于两家，皆托云上直，使尔辈休息五日，蓄精以供采补耳。今吾事已露，尔辈精亦竭，无所用尔辈，吾去矣。奄忽不见，两人迷不能出，故饿踣于此，幸遇君等得拯也。其一人语亦同。猎者食以乾秭，稍能举步，使引视其处，二人共诧曰：向者墙垣故土，梁柱故木，门故可开合，窗故可启闭，皆确有形质，非幻影也，今何皆土窟耶？院中地平如砥，净如拭，今何土窟以外，崎岖不容足耶？窟广不数尺，狐自容可矣，何以容我二人，岂我二人之形亦为所幻化耶？一人见对面崖上有破磁，曰此我持以登楼，失手所碎，今峭壁无路，当时何以上下耶？四顾徘徊，皆惘惘如梦，二人恨狐女甚，请猎者入山捕之。猎者曰：邂逅相遇，便成佳偶，世无此便宜事，事太便宜，必有不便宜者存。鱼吞钩贪饵故也，猩猩刺血，嗜酒故也，尔二人宜自恨，亦何恨于狐。二人乃悯默而止。
林塘又言，有少年为狐所媚，日渐羸困，狐犹时时来。后复共寝，已疲顿不能御女，狐乃披衣欲辞去，少年泣涕挽留，狐殊不顾，怒责其寡情，狐亦怒曰：与君本无夫妇义，特为采补来耳。君膏髓已竭，吾何所取而不去？此如以势交者，势败则离，以财交者，财尽则散。当其委曲相媚，本为势与财，非有情于其人也。君于某家某家，皆向日附门墙，今何久绝音问耶，乃独责我？其音甚厉，侍疾者闻之皆太息。少年乃反面向内，寂无一言。
汪旭初言，见扶乩者，其仙自称张紫陽，叩以悟真篇，弗能答也，但判曰金丹大道，不敢轻传而已。会有仆妇窃资逃，仆叩问尚可追捕否，仙判曰：尔过去生中，以财诱人，买其妻，又诱之饮博，仍取其财，此人今世相遇，诱汝妇逃者，买妻报；并窃资者，取财报也。冥数先定，追捕亦不得，不如已也。旭初曰：真仙自不妄语，然此论一出，凡奸盗皆诿诸夙因，可勿追捕，不推波助澜尔。乩不能答，有疑之者曰：此扶乩人多从狡狯恶少游，安知不有人匿仆妻，而教之作此语？陰使人侦之，薄暮果赴一曲巷，登屋脊密伺，则聚而呼卢，仆妇方艳饰行酒矣。潜呼逻卒围所居，乃弭首就缚。律禁师巫，为奸民窜伏其中也。蓝道行尝假此术以败严嵩。论者不甚以为非，恶嵩故也。然杨沈诸公，喋血碎首而不能争者，一方士从容谈笑，乃制其死命，则其力亦大矣。幸所排者为嵩，使因而排及清流，虽韩范富欧陽，能与枝梧乎？故乩仙之术，士大夫偶然游戏，倡和诗词，等诸观剧，则可。若借卜吉凶，君子当怖其卒也。
从叔梅庵公曰：淮镇人家有空屋五间，别为院落，用以贮杂物，儿童多往嬉游，跳掷践踏，颇为喧扰，键户禁之，则窃逾短墙入。乃大书一贴粘户上，曰此房狐仙所住，毋得秽污，姑以怖儿童云尔。数日后，夜闻窗外语：感君见招，今已移入，当为君坚守此院也。自后人有入者，辄为砖瓦所击，并僮奴运杂物者，亦不敢往，久而不治，竟全就圮颓。狐仙乃去。此之谓妖由人兴。
余有庄在沧州南，曰上河涯，今鬻之矣。旧有水明楼五楹，下瞰卫河，帆墙来往栏楯下，与外祖雪峰张公家度帆楼，皆游眺佳处。先祖母太夫人夏月每居是纳凉，诸孙更番随侍焉。一日，余推窗南望，见男妇数十人登一渡船，缆已解，一人忽奋拳，击一叟落近岸浅水中，衣履皆濡，方坐起愤詈，船已鼓棹去。时卫河暴涨，洪波直泻，汹涌有声，一粮艘张双帆顺流来，急如激箭，触渡船碎如柹，数十人并没，惟此叟存。乃转怒为喜，合掌诵佛号。问其何适，曰：昨闻有族弟得二十金，鬻童养媳为人妾，以今日成券，急质田得金如其数，赍之往赎耳。众同声曰：此一击，神所使也。促换渡船送之过。时余方十岁，但闻为赵家庄人，惜未问其名姓，此雍正癸丑事。又先太夫人言，沧州人有逼嫁其弟妇，而鬻两侄女于青楼者，里人皆不平，一日，腰金贩绿豆，泛巨舟诣天津，晚泊河干，坐船舷濯足，忽西岸一盐舟，纤索中断，横扫而过。两舷相切，自膝以下筋骨糜碎如割截，号呼数日乃死。先外祖一仆闻之，急奔告曰：某甲得如是惨祸，真大怪事。先外祖徐曰：此事不怪，若竟不如此，反是怪事。此雍正甲辰乙巳间事。
交河王洪绪言，高川刘某住屋七楹，自居中三楹，东厢三楹以妻殁无葬地，停柩其中。西厢二楹，幼子与其妹居之。一夕，闻儿啼甚急，而不闻妹语，疑其在灶室未归，从窗罅视已息灯否，月明之下，见黑烟一道，蜿蜒从东厢户下出，萦绕西厢窗下，久之不去。迨妹醒拊儿，黑烟乃冉冉敛入东厢去，心知妻之魂也。自后每月夜闻儿啼，潜起窥视，所见皆然。以语其妹，妹为之感泣。悲哉，父母之心，死尚不忘其子乎？人子追念其父母，能如是否乎？
先师桂林吕公闇斋言，其乡有官邑令者，莅任之日，梦其房师某公，容色憔悴，若重有忧者，邑令蹙然迎拜曰：旅榇未归，是诸弟子之过也，然念之未敢忘，今幸托荫得一官，将拮据营窀穸矣。盖某公卒于戍所，尚浮厝僧院也。某公曰：甚善，然归我之骨，不如归我之魂，子知我骨在滇南，不知我魂羁于此也。我初为此邑令，有试垦汙莱者，吾误报升科，诉者纷纷，吾心知其词直，而恐干吏议，百计回护，使不得申，遂至今为民累，土神诉与东岳，岳神谓事由疏舛，虽无自利之心，然恐以检举妨迁擢，则其罪与自利等，牒摄吾魂，羁留于此，待此浮粮减免，然后得归。困苦饥寒，所不忍道，回思一时爵禄，所得几何，而业海茫茫，竟杳无崖岸，诚不胜泣血椎心。今幸子来官此，傥念平生知遇，为吁请蠲除，则我得重入转轮，脱离鬼趣，虽生前遗蜕，委诸蝼蚁，亦非所憾矣。邑令检视旧牍，果有此事，后为宛转请豁，又恍惚梦其来别云。
交河及方言曰：说鬼者多诞，然亦有理似可信者，雍正乙卯七月，泊舟静海之南，微月朦胧，散步岸上，见二人坐柳下对谈，试往就之，亦欣然延坐。谛听所说，乃皆幽冥事，疑其为鬼，瑟缩欲遁，二人止之曰：君勿讶，我等非鬼，一走无常，一视鬼者也。问何以能视鬼，曰：生而如是，莫知所以然。又问何以走无常，曰梦寝中忽被拘役，亦莫知所以然也。共话至二鼓，大抵缕陈报应。因问冥司以儒理断狱耶？以佛理断狱耶？视鬼者曰：吾能见鬼。而不能与鬼语，不知此事。走无常曰：君无须问此，只问己心，问心无愧，即陰律所谓善，问心有愧，即陰律所谓恶，公是公非，幽明一理，何分儒与佛乎？其说平易，竟不类巫觋语也。
