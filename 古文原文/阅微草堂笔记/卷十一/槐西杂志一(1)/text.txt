余再掌乌台，每有法司会谳事，故寓直西苑之日多。借得袁氏婿数楹，榜曰槐西老屋，公余退食，辄憩息其间。距城数十里，自僚属白事外，宾客殊稀，昼长多暇，晏坐而已。旧有滦陽消夏录、如是我闻二书，为书肆所刊刻，缘是友朋聚集，多以异闻相告，因置一册于是地，遇轮直则忆而杂书之，非轮直之日则已。其不能尽忆则亦已。岁月盓寻，不觉又得四卷，孙树馨录为一帙，题曰槐西杂志。其体例则犹之前二书耳。自今以往，或竟懒而辍笔欤？则以为挥尘之三录可也，或老不能闲，又有所缀欤？则以为夷坚之丙志亦可也。壬子六月，观弈道人识。
隋书载兰陵公主死殉后夫，登于列女传之首，颇乖史法--祖君彦檄隋文称，兰陵公主逼幸告终，盖欲甚炀帝之恶，当以史文为正。沧州医者张作霖言，其乡有少妇，夫死未周岁辄嫁，越两岁，后夫又死，乃誓不再适，竟守志终身。尝问一邻妇病，邻妇忽嗔目作其前夫语曰：尔甘为某守，不为我守，何也？少妇毅然对曰：尔不以结发视我，三年曾无一肝鬲语，我安得为尔守；彼不以再醮轻我，两载之中，恩深义重，我安得不为彼守。尔不自反，乃敢咎人耶？鬼竟语塞而退。此与兰陵公主事相类。盖亦豫让众人遇我，众人报之；国士遇我，国士报之之意也。然五伦之中，惟朋友以义合，不计较报施，厚道也。即计较报施，犹直道也。兄弟天属，已不可言报施，况君臣父子夫妇，义属三纲哉。渔洋山人作豫让桥，诗曰：国士桥边水，千年恨不穷，如闻柱厉叔，死报莒傲公。自谓可以敦薄，斯言允矣。然柱厉叔以不见知而放逐，乃挺身死难，以愧人君不知其臣者--事见刘向说苑，是犹怨怼之意，特与君较是非，非为君捍社稷也。其事可风，其言则未协乎义。或记载者之失乎？
江宁王金英，字菊庄，余壬午分校所取士也。喜为诗，才力稍弱，然秀削不俗，颇近宋末四灵。尝画艺菊小照，余戏仿其体格题之，有以菊为名字，随花入画图，句菊庄大喜，则所尚可知矣。撰有诗话数卷，尚未成书。霜雕夏绿，其稿不知流落何所。犹记其中一条云：江宁一废宅，壁上微有字迹，拂尘谛视，乃绝句五首，其一曰：新绿渐长残红稀，美人清泪沾罗衣，蝴蝶不管春归否，只趁菜花黄处飞。其二曰：六朝燕子年年来，朱雀桥圮花不开，未须惆怅问王谢，刘郎一去何曾回。其三曰：荒池废馆芳草多，踏青年少时行歌，谯楼鼓动人去后，回风袅袅吹女萝。其四曰：土花漠漠围颓垣，中有桃叶桃根魂，夜深踏遍阶下月，可怜罗袜终无痕。其五曰：清明处处啼黄鹂，春风不上枯柳枝，惟应夹溪双石兽，记汝曾挂黄金丝。字亦英伟，不著姓名，不知为人语鬼语。余谓此福王破灭以后，前明故老之词也。
董秋原言，昔为钜野学官时，有门役典守节孝词，即携家居祠侧。一日秋祀，门役夜起洒扫，其妻犹寝，梦中见妇女数十辈，联袂入祠，心知神降，亦不恐怖，忽见所识二贫媪亦在其中，再三审视，真不谬。怪问其未邀旌表，何亦同来？一媪答曰：人世旌表，岂能遍及穷乡蔀屋。湮没不彰者在在有之，鬼神愍其荼苦，虽祠不设位，亦招之来飨，或藏瑕匿垢，冒滥馨香，虽位设祠中，反不容入。故我二人得至此也。此事颇创闻。然揆以神理，似当如是。又献县礼房吏魏某，临终喃喃自语曰：吾处闲曹，自谓未尝作恶业，不虞贫妇请旌，索其常例，冥谪如是其重也。二事足相发明。信忠孝节义，感天地动鬼神矣。
族叔行止言，有农家妇与小姑并端丽，月夜纳凉，共睡檐下，突见赤发青面鬼，自牛栏后出，旋舞跳掷，若将搏噬。时男子皆外出守场圃，姑嫂悸不敢语。鬼一一攫搦强污之。方跃上短墙，忽嗷然失声，倒投于地，见其久不动，乃敢呼人。邻里趋视，则墙内一鬼，乃里中恶少某，已昏仆不知人。墙外一鬼屹然立，则社公祠中土偶也。父老谓社公有灵，议至晓报赛。一少年哑然曰：某甲恒五鼓出担粪，吾戏抱神祠鬼卒置路侧，便骇走，以博一笑，不虞遇此伪鬼，误为真鬼惊踣也，社公何灵哉。中一叟曰：某甲日日担粪，尔何他日不戏之，而此日戏之也，戏之术亦多矣，尔何忽抱此土偶也，土偶何地不可置，尔何独置此家墙外也，此其间神实凭之，尔自不知耳。乃共醵金以祀，其恶少为父母舁去，困卧数日，竟不复苏。
山西太谷县西南十五里白城村，有糊涂神祠。土人奉事之甚严，云稍不敬辄致风雹，然不知神何代人，亦不知其何以得此号。后检通志，乃知为狐突祠。元中统三年敕建，本名利应狐突神庙，狐糊同音，北人读入皆似平，故突转为涂也，是又一杜十姨矣。
石中物象往往有之。姜绍书韵石轩笔记言，见一石子，作太极图，是犹纹理旋螺，偶分黑白也。颜介子尝见一英德砚山，上有白脉，作山高月小四字，炳然分明，其脉直透石背，尚依稀似字之反面，但模糊散漫，不具点画波磔耳。谛视非嵌非雕，亦非渍染，真天成也，不更异哉。夫山与地俱有，石与山俱有，岂开辟以来，即预知有程邈隶书欤？即预知有东坡赤壁赋欤？即曰山孕此石，在宋以后，又谁使仿此字，谁使题此语欤？然则天工之巧，无所不有，精华蟠结，自成文章。非常理所可测矣。世传河图洛书，出于北宋，唐以前所未见也，河图作黑白圈五十五，洛书作黑白圈四十五，考孔安国论语注，称河图即八卦。（孔安国论语注今已不传，此条乃何晏论语集解所引。）是孔氏之门，本无此五十五点之图矣，陈抟何自而得之？至洛书既谓之书，当有文字，乃亦四十五圈，与河图相同，是宜称洛图，不得称书，系词又何以别之曰书乎？刘向刘歆班固，并称洛书有文，孔颖达尚书正义并详载其字数。（洪范初一曰五行一章，疏曰五行志全载此一章，云此六十五字皆洛书本文，计天言简要，必无次第之数。初一曰等二十七字，是禹加之也。其敬用农用等一十八字，大刘及顾氏以为龟背先有，总三十八字，小刘以为敬用等皆禹所叙第，其龟文惟有二十字云云。虽所说字数不同，而足见由汉至唐，洛书无黑白点之伪图也，）观此砚山，知石纹成字，凿然不诬，未可执卢辨晚出之说。（明堂九室法龟文，始见北齐卢辨大戴礼注。朱子以郑康成说，偶误记也，）遂以太乙九宫真为神禹所受也。（今术家所用洛书，乃太乙行九宫法，出于易纬乾凿度，即汉书艺文志所谓太乙家，当明原不称为洛书也。）
表兄刘香畹言，昔官闽中，闻有少妇，素幽静。殁葬山麓，每月明之夕，辄遥见其魂，反接缚树上，渐近则无睹，莫喻其故也。余曰：此有所示也，人莫喻其受谴之故，而必使人见其受谴，示人所不知，鬼神知之也。
陈太常枫厓言，一童子年十四五，每睡辄作呻吟声，疑其病也。问之，云无有。既而时作呓语，呼之不醒，其语颇了了。谛听皆媟狎之词，其呻吟亦受婬声也。然问之终不言。知为魅，牒于社公，夜梦社公曰：魅诚有之。非吾力所能制也。乃牒于城隍。越一宿，城隍祠中泥塑控马卒，无故首自陨。始悟社公所谓力不能制也。然一驺耳，未必城隍之所爱；即城隍之所爱，神正直而聪明，亦必不以所爱之故，曲法庇一驺。牒一陈而伏冥诛，城隍之心事昭然矣。彼社公者，乃揣摩顾畏，隐忍而不敢言，其视城隍何如也。城隍之视此社公又何如也。
赵太守书三言，有夜遇狐女者，近前挑之，忽不见。俄飞瓦击落其帽。次日睡起，见窗纸细书一诗曰：深院满枝花，只应蝴蝶采，皀皀草下虫，尔有蓬蒿在。语殊轻薄，然风致楚楚，宜其不爱纨袴儿。
田白岩言，尝与诸友扶乩，其仙自称真山民，宋末隐君子也。按山民有诗集，今著录四库全书中。倡和方洽，外报某客某客来，乩忽不动。他日复降，众叩昨遽去之故，乩判曰：此二君者，其一世故太深，酬酢太熟，相见必有谀词数百句，云水散人拙于应对，不如避之为佳；其一心思太密，礼数太明，其与人语，恒字字推敲，责备无已，闲云野鹤，岂能耐此苛求，故逋逃尤恐不速耳。后先姚安公闻之，曰：此仙究狷介之士，器量未宏。
从兄懋园言，乾隆丙辰乡试，坐秋字号中，续一人入号，号军问姓名籍贯，拱手致贺曰：昨梦女子持杏花一枝插号舍上，告我曰：明日某县某人至，为言杏花在此地，君名姓籍贯适符，岂非佳兆哉。其人愕然失色，竟不解考具，称疾而出。乡人有知其事者曰：此生有小婢名杏花，逼乱之而终弃之，竟流落不知所终，意其赍恨以殁矣。
从孙树森言，晋人有以资产托其弟而行商于外者，客中纳妇，生一子，越十余年，妇病卒，乃携子归。弟恐其索还资产也，诬其子抱养异姓，不得承父业，纠纷不决，竟鸣于官。官故愦愦，不牒其商所问其赝，而依古法滴血试，幸血相合，乃笞逐其弟。弟殊不信滴血事，自有一子，刺血验之果不合，遂执以上诉。谓县令所断不足据。乡人恶其贪媢，无人理。佥曰：其妇夙与其私昵，子非其子，血宜不合。众口分明，具有征验，卒证实奸状，拘妇所欢鞫之，亦俯首引伏，弟愧不自容，竟出妇逐子，窜身逃去，资产反尽归其兄，闻者快之。按陈业滴血，见汝南先贤传。则自汉已有此说。然余闻诸老吏曰：骨肉滴血必相合，论其常也；或冬月以器置冰雪上，冻使极冷，或夏月以盐醋拭器，使有酸咸之味，则所滴之血，入器即凝，虽至亲亦不合，故滴血不足成信谳。然此令不刺血，则商之弟不上诉，商之弟不上诉，则其妇之野合生子，亦无从而败。此殆若或使之，未可全咎此令之泥古矣。
都察院蟒，余载于滦陽消夏录中，尝两见其蟠迹，非乌有子虚也。吏役畏之，无敢至库深处者。壬子二月，奉旨修院署，余启库检视，乃一无所睹，知帝命所临，百灵慑伏矣。院长舒穆噜公因言，内阁学士札公祖墓亦有巨蟒，恒遥见其出入曝鳞，墓前两槐树，相距数丈，首尾各挂于一树，其身如彩虹横亘也。后葬母卜圹，适当其地，祭而祝之，果率其族类千百，蜿蜓去。葬毕乃归。去时其行如风，然渐行渐缩，乃至长仅数尺，盖能大能小，已具神龙之技矣。乃悟都察院蟒，其围如柱，而能出入窗棂中，隙才寸许，亦犹是也。是月与汪蕉雪副宪同在山西马观察家，遇内务府一官言，西十库贮硫黄处亦有二蟒，皆首矗一角，鳞甲作金色，将启钥，必先鸣钲。其最异者，每一启钥，必见硫黄堆户内，磊磊如假山，足供取用，取尽复然。意其不欲人入库，人亦莫敢入也。或曰即守库之神，理或然欤？山海经载诸山之神，蛇身鸟首，种种异状，不必定作人形也。
