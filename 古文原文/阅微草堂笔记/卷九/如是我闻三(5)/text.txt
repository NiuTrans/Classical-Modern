世有圆光术，张素纸于壁，焚符召神，使五六岁童子视之，童子必见纸上突现大圆镜，镜中人物历历，示未来之事，犹卦影也。但卦影隐示其象，此则明著其形耳。庞斗枢能此术，某生素与斗枢狎，尝觊觎一妇，密祈斗枢圆光，观谐否。斗枢骇曰：此事岂可渎鬼神，固强之。不得已勉为焚符，童子注视良久，曰：见一亭子，中设一榻，三娘子与一少年坐其上。三娘子者，某生之亡妾也。方诟责童子妄语，斗枢大笑曰：吾亦见之，亭中尚有一匾，童子不识字耳。怒问何字，曰：己所不欲四字也。某生默然拂衣去。或曰：斗枢所焚实非符，先以饼饵诱童子，教作是语，是殆近之。虽曰恶谑，要未失朋友规过之义也。
先太夫人言，外祖家恒夜见一物，舞蹈于楼前，见人则窜避，月下循窗隙窥之，衣惨绿衫，形蠢蠢如巨鳖，见其手足而不见其首，不知何怪。外叔祖紫衡公遣健仆数人，持刀杖绳索伏门外，伺其出，突掩之。踉跄逃入楼梯下。秉火照视，则墙隅绿锦袱包一银船，左右有四轮，盖外祖家全盛时儿童戏剧之物。乃悟绿衫其袱，手足其四轮也。熔之得三十余金。一老媪曰：吾为婢时，房中失此物，同辈皆大遭棰楚，不知何人窃置此间，成此魅也。搜神记载孔子之言曰：夫六畜之物，龟蛇鱼鳖草木之属，神皆能为妖怪，故谓之五酉。五行之方，皆有其物。酉者老也，故物老则为怪矣。杀之则已，夫何患焉。然则物久而幻形，固事理之常耳。
两世夫妇如韦皋、玉箫者，盖有之矣。景州李西崖言，乙丑会试，见贵州一孝廉，述其乡民家生一子，甫能言，即云我前生某氏之女，某氏之妻，夫名某字某，吾卒时夫年若干，今年当若干，所居之地，距民家四五日程耳。此语渐闻，至十四五岁时，其故夫知有是说，径来寻问，相见涕泗，述前生事悉相符。是夕竟抱被同寝，其母不能禁。疑而窃听，灭烛以后，已妮妮儿女语矣。母怒，逐其故夫去，此子愤悒不食，其故夫亦栖迟旅舍不肯行。一日防范偶疏，竟相偕遁去，莫知所终。异哉此事，古所未闻也。此谓发乎情而不止乎礼矣。
东光霍从占言，一富室女，五六岁时，因夜出观剧，为人所掠卖。越五六年，掠卖者事败，供曾以药迷此女。移檄来问，始得归。归时视其肌肤，鞭痕，杖痕，剪痕，锥痕，烙痕，烫痕，爪痕，齿痕，遍体如刻画，其母抱之泣数日。每言及，辄沾襟。先是，女自言主母酷暴无人理，幼时不知所为，战栗待死而已。年渐长，不胜其楚。思自裁，夜梦老人曰：尔勿短见。再烙两次，鞭一百，业报满矣。果一日缚树受鞭，甫及百，而县吏持符到。盖其母御婢极残忍，凡觳觫而侍立者，鲜不带血痕，回眸一视，则左右无人色。故神示报于其女也，然竟不悛改。后疽发于项死。子孙今亦式微。从占又云，一宦家妇遇婢女有过，不加鞭捶，但褫下衣使露体伏地，自云如蒲鞭之示辱也。后患颠痫，每防守稍疏，辄裸而舞蹈云。
及孺爱先生言，其仆自邻村饮酒归，醉卧于路，醒则草露沾衣，月向午矣。欠伸之顷，见一人瑟缩立树后，呼问为谁，曰：君勿怖，身乃鬼也，此间群鬼喜嬲醉人，来为君防守耳。问素昧生平，何以见护。曰：君忘之耶？我殁之后，有人为我妇造蜚语，君不平而白其诬。故九泉衔感也。言讫而灭。竟不及问其为谁。亦不自记有此事。盖无心一语，黄壤已闻。然则有意造言者，冥冥之中宁免握拳啮齿耶。
河间献王墓，在献县城东八里。墓前有祠，祠前二柏树，传为汉物，未知其审，疑后人所补种。左右陪葬二墓，县志称左毛苌，右贯长卿。然任邱又有毛苌墓，亦莫能详也。或曰：苌宋代追封乐寿伯，献县正古乐寿地，任邱毛公墓，乃毛亨也，理或然欤。从舅安公五占，言康熙中，有群盗觊觎玉鱼之藏，乃种瓜墓前，陰于团焦，中穿地道，将近墓，探以长锥，有白气随锥射出，声若雷霆，冲诸盗皆仆，乃不敢掘。论者谓王墓封闭二千载，地气久郁，故遇隙涌出，非有神灵。余谓王功在六经，自当有鬼神呵护。穿古冢者多矣，何他处地气不久郁而涌乎？
鬼魅在人腹中语，余所见闻凡三。事一为云南李编修衣山，因扶乩与狐女唱和，狐女姊妹数辈，并入居其腹中，时时与语，正一真人劾治弗能遣，竟颠痫终身。余在翰林目见之。一为宛平张文鹤友，官南汝光道时，与史姓幕友宿驿舍，有客投剌谒史，对语彻夜，比晓，客及仆皆不见，忽闻语出史腹中，后拜斗，祛之去。俄仍归腹中，至史死乃已。疑其夙冤也，闻金听涛少宰言之。一为平湖一尼，有鬼在腹中谈休咎，多验，檀施鳞集，鬼自云夙生负此尼钱，以此为偿。如北梦琐言所记田布事。人侧耳尼腋下，亦闻其语。疑为樟柳神也。闻沈云椒少宰言之。
晋杀秦谍，六日而苏，或由缢杀杖杀，故能复活。但不识未苏以前作何情状。诂经有体，不能如小说琐记也。佃户张天锡，尝死七日，其母闻棺中击触声，开视，已复生。问其死后何所见。曰：无所见，亦不知经七日，但倏如睡去，倏如梦觉耳。时有老儒馆余家，闻之拊髀雀跃曰：程朱圣人哉。鬼神之事，孔孟犹未敢断其无，惟二先生敢断之。今死者复生，果如所论，非圣人能之哉。余谓天锡自气结尸厥，瞀不知人，其家误以为死耳，非真死也。虢太子事载于史记，此翁未见耶。
帝王以刑赏劝人善，圣人以褒贬劝人善，刑赏有所不及，褒贬有所弗恤者，则佛以因果劝人善，其事殊，其意同也。缁徒执罪福之说诱胁愚民，不以人品邪正分善恶，而以布施有无分善恶，福田之说兴，瞿昙氏之本旨晦矣。闻有走无常者，以血盆忏经有无利益问冥吏，冥吏曰：无是事也。夫男女构精，万物化生，是天地自然之气，陰陽不息之机也。化生必产育，产育必秽污，虽贤媛淑母亦不得不然，非自作之罪也。如以为罪，则饮食不能不便溺，口鼻不能不涕唾，是亦秽污，是亦当有罪乎？为是说者，盖以最易惑者惟妇女，妇女所必不免者惟产育，以是为有罪，以是罪为非忏不可，而闺阁之财无不充功德之费矣。尔出入冥司，宜有闻见，血池果在何处，堕血池者果有何人，乃犹疑而问之欤？走无常后以告人，人讫无信其言者。积重不返，此之谓矣。
释明玉言，西山有僧，见游女踏青，偶动一念，方徙倚凝思间，有少妇忽与目成，渐相软语，云家去此不远，夫久外出，今夕当以一灯在林外相引，叮咛而别。僧如期往，果荧荧一灯，相距不半里，穿林渡涧，随之以行，终不能迫及。既而或隐或现，倏左倏右，奔驰转辗，道路遂迷，困不能行，踣卧老树之下，天晓谛观，仍在故处，再往林中，则苍藓绿莎，履痕重叠，乃悟彻夜绕此树旁，如牛旋磨也。自知心动生魔，急投本师忏悔，后亦无他。又言山东一僧，恒见经阁上有艳女下窥，心知是魅，然思念魅亦良得，径往就之，则一无所睹，呼之亦不出，如是者凡百余度，遂惘惘得心疾，以至于死。临死乃自言之。此或夙世冤愆，借以索命欤？然二僧究皆自败，非魔与魅败之也。
吴惠叔言，医者某生，素谨厚，一夜，有老媪持金钏一双就买堕胎药，医者大骇，峻拒之。次夕，又添持珠花两枝来，医者益骇，力挥去。越半载余，忽梦为冥司所拘，言有诉其杀人者。至则一披发女子，项勒红巾，泣陈乞药不与状。医者曰：药医活人，岂敢杀人以渔利。汝自以奸败，于我何有？女子曰：我乞药时，孕未成形，倘得堕之，我可不死，是破一无知之血块，而全一待尽之命也。既不得药，不能不产，以致子遭扼杀，受诸痛苦，我亦见逼而就缢，是汝欲全一命，反戕两命矣。罪不归汝，反归谁乎？冥官喟然曰：汝所言，酌乎时势；彼所执者，则理也。宋以来固执一理，而不揆事势之利害，独此人也哉。汝且休矣。拊几有声，医者悚然而悟。
惠叔又言，有疫死还魂者，在冥司遇其故人，褴褛荷校，相见悲喜，不觉握手太息曰：君一生富贵，竟不能带至此耶？其人蹙然曰：富贵皆可带至此，但人不肯带尔。生前有功德者，至此何尝不富贵耶？寄语世人早作带来计可也。李南涧曰：善哉斯言，胜于谓富贵皆空也。
