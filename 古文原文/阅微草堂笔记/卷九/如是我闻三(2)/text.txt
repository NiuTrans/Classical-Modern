雍正丙午丁未间，有流民乞食过崔庄，夫妇并病疫。将死时，持券哀呼于市，愿一幼女卖为婢，而以卖价买二棺。先祖母张太夫人为葬其夫妇，而收养其女，名之连贵。其券署父张立，母黄氏，而不著籍贯。问之已不能语矣。连贵自云：家在山东，门临驿路，时有大官车马往来，距此约行一月余，而不能举其县名。又云：去年曾受对门胡家聘，胡家乞食在外，不知所往，越十余年，杳无亲戚来寻访，乃以配圉人刘登。登自云山东新泰人，本姓胡，父母俱殁，有刘氏收养之，因从其姓。小时记父母为聘一女，但不知其姓氏，登既胡姓，新泰又驿路所经，流民乞食计程亦可以月余，与连贵言皆符，颇疑其乐昌之镜，离而复合，但无显证耳。先叔粟甫公曰：此事稍为点缀，竟可以入传奇。惜此女蠢若鹿豕，惟知饱食酣眠，不称点缀，可恨也。边随园征君曰：秦人不死，信符生之受诬；蜀老犹存，知诸葛之多枉--此乃刘知几史通之文，符生事见洛陽伽蓝记，诸葛事则见魏书毛修之传，浦二田注史通以为未详，盖偶失考。史传不免于缘饰，况传奇乎？西楼记称穆素晖艳若神仙，吴林塘言其祖幼时及见之，短小而丰肌，一寻常女子耳。然则传奇中所谓佳人，半出虚说。此婢虽粗，倘好事者按谱填词，登场度曲，他日红氍毹上，何尝不莺娇花媚耶？先生所论，犹未免于尽信书也。
聂松岩言，胶州一寺，经楼之后有蔬圃，僧一夕开牖纳凉，月明如画，见一人徙倚老树下，疑窃蔬者，呼问为谁，磬折而对曰：师勿讶，我鬼也。问鬼何不归尔墓，曰：鬼有徒党，各从其类，我本书生，不幸葬丛冢间，不能与马医夏畦伍，此辈亦厌我非其族，落落难合故，宁避嚣于此耳。言讫，冉冉没。后往往遥见之，然呼之不应矣。
福州学使署，本前明税珰署也，奄人暴横，多潜杀不辜，至今犹往往见变怪。余督闽学时，奴辈每夜惊。甲寅夏，先姚安公至署，闻某室有鬼，辄移榻其中，竟夕晏然，昀尝乘间微谏，请勿以千金之躯与鬼角，因诲昀曰：儒者论无鬼，迂论也，亦强词也。然鬼必畏人，陰不胜陽也。其或侵人，必陽不足以胜陰也。夫陽之盛也，岂持血气之壮与性情之悍哉！人之一心，慈祥者为陽，惨毒者为陰；坦白者为陽，深险者为陰；公直者为陽，私曲者为陰。故易象以陽为君子，陰为小人。苟立心正大，则其气纯乎陽刚。虽有邪魅，如幽室之中，鼓洪炉而炽烈焰，冱冻自消。汝读书亦颇多，曾见史传中有端人硕士为鬼所击者耶？昀再拜受教，至今每忆庭训，辄悚然如左右也。
束州邵氏子，性佻荡。闻淮镇古墓有狐女甚丽，时往伺之，一日见其坐田塍上，方欲就通款曲，狐女正色曰：吾服气炼形，已二百余岁，誓不媚一人，汝勿生妄想。且彼媚人之辈，岂果相悦哉？特摄其精耳。精竭则人亡，遇之未有能免者，汝何必自投陷井也。举袖一挥，凄风飒然，飞尘眯目，已失所在矣。先姚安公闻之曰：此狐能作此语，吾断其必生天。
献县李金梁、李金桂兄弟，皆剧盗也。一夕，金梁梦其父语曰：夫盗有败，有不败，汝知之耶？贪官墨吏，刑求威胁之财；神奸巨蠹，豪夺巧取之财；父子兄弟，隐匿偏得之财；朋友亲戚，强求诈诱之财；黠奴干役，侵渔乾没之财；巨商富室，重息剥削之财，以及一切刻薄计较，损人利己之财。是取之无害。罪恶重者，虽至杀人，亦无害。其人本天道之所恶也。若夫人本善良，财由义取，是天道之所福也，如干犯之，事为悖天。悖天终必败。汝兄弟前劫一节妇，使母子冤号，鬼神怒视，如不悛改，祸不远矣。后岁余，果并伏法，金梁就狱时，自知不免，为刑房吏史真儒述之。真儒余里人也，尝举以告姚安公，谓盗亦有道。又述剧盗李志鸿之言曰：吾鸣镝跃马三十年，所劫夺多矣，见人劫夺亦多矣，盖败者十之二三，不败者十之七八，若一污人妇女，屈指计之，从无一人不败者。故恒以自戒其徒，盖天道祸婬，理固不爽云。
辛卯夏，余自乌鲁木齐从军归，僦居珠巢街路东一宅，与龙臬司承祖邻。第二重室五楹，最南一室，帘恒飚起尺余，有若风鼓之者。余四室之帘则否。莫喻其故。小儿女入室，辄惊啼，云床上坐一肥僧，向之嬉笑。缁徒厉鬼，何以据人家宅舍，尤不可解也。又三鼓已后，往往闻龙氏宅中有女子哭声，龙氏宅中亦闻之，乃云声在此宅，疑不能明。然知其凿然非善地，遂迁居柘南先生双树斋后。居是二宅者，皆不吉。白环九司寇无疾暴卒，即在龙氏宅也。凶宅之说，信非虚语矣。先师陈白崖先生曰：居吉宅者未必吉，居凶宅者未必不凶，如和风温煦，未必能使人祛病；而严寒沴厉，一触之则疾生。良药滋补，未必能使人骤健，而峻剂攻伐，一饮之则洞泄。此亦确有其理，未可执定命与之争。孟子有言，是故知命者不立岩墙之下。
洛陽郭石洲言，其邻县有翁姑，受富室二百金，鬻寡媳为妾者。至期，强被以彩衣，掖之登车。妇不肯行，则以红巾反接其手，媒媪拥之坐车上。观者多太息不平，然妇母族无一人，不能先发也。仆夫振舆之顷，妇举声一号，旋风暴作，三马皆惊逸不可止，不趋其家，而趋县城。飞渡泥淖，如履康庄，虽仄径危桥，亦不倾覆，至县衙乃屹然立，其事遂败。因知庶女呼天雷电下击，非典籍之虚词。
从舅姚公介然曰：厉鬼还冤，见于典记者不一，得于传闻者亦不一。癸未五月，自盐山耿家庵还崔庄，乃亲见之。其人年约五十余，戴草笠，著眀衫，以一驴驮眠被，系河干柳树下，倚树而坐。余亦系马小憩。忽其人蹶然而起，以手作撑拒状，曰：害汝命，偿汝命耳，何必若是相殴也，支柱良久，语渐模糊不可辨。忽踊身一跃，已汩没于波浪中矣。同见者十余人，咸合掌诵佛。虽不知所报何冤，然害命偿命，则其人所自道也。
戊子夏，小婢玉儿病瘵死，俄复苏曰：冥役遣我归索钱。市冥镪焚之，乃死。俄又复苏曰：银色不足，冥役不受也。更市金银箔折锭焚之，则死不复苏矣。因忆雍正壬子，亡弟映谷濒危时，亦复类是，然作冥镪果有用耶？冥役需索如是，冥官又所司何事耶？
胡牧亭侍御言，其乡有生为冥官者，述冥司事甚悉，不能尽忆，大略与传记所载同。惟言六道轮回，不烦遣送，皆各随平生之善恶，如水之流湿，火之就燥，气类相感，自得本途。语殊有理，从来论鬼者未道也。
狐之媚人，为采补计耳，非渔色也。然渔色者亦偶有之。表兄安滹北言，有人夜宿深林中，闻草间人语曰：君爱某家小童，事已谐否？此事亢陽熏烁，消蚀真陰，极能败道，君何忽动此念耶？又闻一人答曰：劳君规戒，实缘爱其美秀，遂不能忘情。然此童貌虽艳冶，心无邪念，吾于梦中幻诸婬态诱之，漠然不动，竟无如之何，已绝是想矣。其人觉有异，潜往窥视，有二狐跳踉去。
泰州任子田，名大椿，记诵博洽，尤长于三礼注疏，六书训诂。乾隆己丑，登二甲一名进士，浮沉郎署，晚年始得授御史，未上而卒。自开国以来，二甲一名进士不入词馆者仅三人。田实居其一。自言十五六时，偶为从父侍姬以宫词书扇，从父疑之，致侍姬自缢死，其魂讼于地下，子田奄奄卧疾，魂亦自追去，考问阅四五日，冥官庭鞫七八度，辨明出于无心，然卒坐以过失杀人，减削官禄，故仕途偃蹇如斯。贾钝夫舍人曰：治是狱者，即顾郎中德懋，二人先不相知，一日相见，彼此如旧识。时同在坐，亲见追话冥司事。子田对之，犹栗栗然也。
即墨杨槐亭前辈言，济宁一童子，为狐所昵，夜必同衾枕，至年二十余，犹无虚夕，或教之留须，须稍长辄睡中为狐剃去，更为傅脂粉。屡以符录驱遣，皆不能制，后正乙真人舟过济宁，投词乞劾治，真人牒于城隍，狐乃诣真人自诉，不睹其形，然旁人皆闻其语。自言过去生中为女子，此童为僧，夜过寺门，被劫闭窟室中，隐忍受辱者十七载，郁郁而终。诉于地下，主者判是僧地狱受罪毕，仍来生偿债，会我以他罪堕狐身，窜伏山林百余年，未能相遇，今炼形成道，适逢僧后身为此童，因得相报，十七年满，自当去，不烦驱遣也。真人竟无如之何。后不知期满果去否。然据其所言，足知人有所负，虽隔数世犹偿也。
