王兰泉少司寇言，胡中丞文伯之弟妇，死一日复苏，与家人皆不相识，亦不容其夫近前，细询其故，则陈氏女之魂，借尸回生。问所居，相去仅数十里，呼其亲属至，皆历历相认，女不肯留胡氏，胡氏持镜使自照，见形容皆非，乃无奈而与胡为夫妇。此与明史五行志司牡丹事相同。当时官为断案，从形不从魂，盖形为有据，魂则无凭。使从魂之所归，必有诡托售奸者，故防其渐焉。
有山西商居京师信成客寓，衣服仆马皆华丽，云且援例报捐。一日，有贫叟来访，仆辈不为通，自候于门，乃得见。神意索漠，一茶后别无寒温。叟徐露求助意。怫然曰：此时捐项且不足，岂复有余力及君。叟不平，因对众具道西商昔穷困，待叟举火者十余年。复助百金，使商贩渐为富人，今罢官流落，闻其来，喜若更生。亦无奢望，或得曩所助之数稍偿负累，归骨乡井足矣。语讫絮泣，西商亦似不闻。忽同舍一江西人自称姓杨，揖西商而问曰：此叟所言信否？西商面挛曰：是固有之。但力不能报为恨耳。杨曰：君且为官，不忧无借处。倘有人肯借君百金，一年内乃偿，不取分毫利，君肯举以报彼否？西商强应曰：甚愿。杨曰：君但书券，百金在我。西商迫于公论，不得已书券，杨收券，开敝箧，出百金付西商，西商怏怏持付叟。杨更治具，留叟及西商饮。叟欢甚，西商草草终觞而已。叟谢去，杨数日亦移寓去，从此遂不相闻。后西商检箧中少百金，锁封识皆如故，无可致诘。又失一狐皮半臂，而箧中得质票一纸，题钱二千。约符杨置酒所用之数。乃知杨本术士，姑以戏之，同舍皆窃称快。西商惭沮亦移去，莫知所往。
蒋编修菱溪，赤崖先生子也。喜吟咏。尝作七夕诗曰：一霎人间箫鼓收，羊灯无焰三更碧。又作中元诗曰：两岸红沙多旋舞，惊风不定到三更。赤崖先生见之，愀然曰：何忽作鬼语。果不久下世。故刘文定公作其遗稿序曰：就河鼓以陈词，三更焰碧；会盂兰而说法，两岸沙红。诗讦先成，以君才过终军之岁；诔词安属，顾我适当骑省之年。
农夫陈四，夏夜在团焦守瓜田，遥见老柳树下隐隐有数人影，疑盗瓜者，假寐听之。中一人曰：不知陈四已睡未？又一人曰：陈四不过数日，即来从我辈游，何畏之有。昨上直土神祠，见城隍牒矣。又一人曰：君不知耶？陈四延寿矣。众问何故，曰：某家失钱二千文，其婢鞭数百，未承。婢之父亦愤曰：生女如是，不如无。倘果盗，吾必缢杀之。婢曰：是不承死，承亦死也。呼天泣，陈四之母怜之，陰典衣得钱二千，捧还主人曰：老妇昏愦，一时见利，取此钱，意谓主人积钱多，未必遽算出，不料累此婢，心实惶愧。钱尚未用，谨冒死自首，免结来世冤。老妇亦无颜居此，请从此辞。婢因得免，土神嘉其不辞自污以救人，达城隍。城隍达东岳，东岳检籍，此妇当老而丧子，冻饿死。以是功德，判陈四借来生之寿，于今生俾养其母。尔昨下直，未知也。陈四方窃愤母以盗钱见逐，至是乃释然。后九年母死，葬事毕，无疾而逝。
外舅马公周箓言，东光南乡有廖氏募建义冢，村民相助成其事。越三十余年矣。雍正初，东光大疫，廖氏梦百余人立门外，一人前致词曰：疫鬼且至，从君乞焚纸旗十余，银箔糊木刀百余，我等将与疫鬼战，以报一村之惠。廖故好事，姑制而焚之。数日后，夜闻四野喧呼格斗声，达旦乃止。阖村果无一人染疫者。
沙河桥张某商贩京师，娶一妇归，举止有大家风，张故有千金产，经理亦甚有次第。一日有尊官骑从甚盛，张杏黄盖，坐八人肩舆，至其门前，问曰：此是张某家否？邻里应曰：是。尊官指挥左右曰：张某无罪，可缚其妇来。应声反接是妇出，张某见势焰赫奕，亦莫敢支吾。尊官命褫妇衣，决臀三十，昂然竟行。村人随观之，至林木陰映处转瞬不见，惟旋风滚滚，向西南去。方妇受杖时，惟叩首称死罪。后人问其故，妇泣曰：吾本侍郎某公妾，公在日，意图固宠，曾誓以不再嫁。今精魂昼见，无可复言也。
王秃子幼失父母，迷其本姓，育于姑家，冒姓王。凶狡无赖，所至童稚皆走匿，鸡犬亦为不宁。一日与其徒自高川醉归，夜经南横子丛冢间，为群鬼所遮，其徒股栗伏地，秃子独奋力与斗。一鬼叱曰：秃子不孝，吾尔父也，敢肆殴！秃子固未识父，方疑惑间，又一鬼叱曰：吾亦尔父也，敢不拜！群鬼又齐呼曰：王秃子不祭尔母，致饥饿流落于此，为吾众人妻，吾等皆尔父也。秃子愤怒，挥拳旋舞，所击如中空曩，跳踉至鸡鸣，无气以动，乃自仆丛莽间。群鬼皆嘻笑曰：王秃子英雄尽矣，今日乃为乡党吐气。如不知悔，他日仍于此待尔。秃子力已竭，竟不敢再语。天晓鬼散，其徒乃掖以归。自是豪气消沮，一夜携妻子遁去，莫知所终。此事琐屑不足道，然足见悍戾者必遇其敌，人所不能制者，鬼亦忌而共制之。
戊子夏，京师传言有飞虫夜伤人。然实无受虫伤者，亦未见虫，徒以图相示而已。其状似蚕蛾而大，有钳距，好事者或指为射工。按短蜮含沙射影，不云飞而螫人。其说尤谬。余至西域乃知所画，即辟展之巴蜡虫。此虫秉炎炽之气而生，见人飞逐，以水噀之，则软而伏。或噀不及，为所中，急嚼茜草根，敷疮则瘥。否则毒气贯心死。乌鲁木齐多茜草，山南辟展诸屯，每以官牒移取，为刈获者备此虫云。
乌鲁木齐虎峰书院，旧有遣犯妇缢窗棱上。山长前巴县令陈执礼，一夜明烛观书，闻窗内承尘上簌簌有声，仰视，见女子两纤足，自纸罅徐徐垂下，渐露膝，渐露股。陈先知是事，厉声曰：尔自以奸败，愤恚死，将祸我耶？我非尔仇，将魅我耶？我一生不入花柳丛，尔亦不能惑，尔敢下，我且以夏楚扑尔。乃徐徐敛足上，微闻叹息声。俄从纸罅露面下窥，甚姣好。陈仰面唾曰：死尚无耻耶！遂退入。陈灭烛就寝，袖刃以待其来，竟不下。次日仙游陈题桥访之，话及此事，承尘上有声如裂帛。后不再见。然其仆寝于外室，夜恒呓语，久而疾瘵，垂死时，陈以其相从二万里外，哭甚悲。仆挥手曰：有好妇尝私就我，今招我为婿，此去殊乐，勿悲也。陈顿足曰：吾自恃胆力，不移居，祸及汝矣。甚哉！客气之害事也。后同年六安杨君逢源代掌书院，避居他室，曰：孟子有言，不立乎岩墙之下。
德郎中亨，夏日散步乌鲁木齐城外，因至秀野亭纳凉，坐稍久，忽闻大声语曰：君可归。吾将宴客。狼狈奔回，告余曰：吾其将死乎？乃白昼见鬼，余曰：无故见鬼，自非佳事，若到鬼窟见鬼，犹到人家见人尔，何足怪焉？盖亭在城西深林，万木参天，仰不见日，旅榇之浮厝者，罪人之伏法者，皆在是地。往往能为变怪云。
武邑某公，与戚友赏花佛寺经阁前。地最豁厂，而阁上时有变怪，入夜即不敢坐阁下。某公以道学自任，夷然弗信也。酒酣耳热，盛谈西铭万物一体之理，满座拱听，不觉入夜。忽阁上厉声叱曰：时方饥疫，百姓颇有死亡，汝为乡宦，既不思早倡义举，施粥舍药，即应趁此良夜，闭户安眠，尚不失为自了汉。乃虚谈高论，在此讲民胞物与，不知讲至天明，还可作饭餐，可作药服否？且击汝一砖，听汝再讲邪不胜正！忽一城砖飞下，声若霹雳，杯盘几案俱碎，某公仓皇走出曰：不信程朱之学，此妖之所以为妖欤。徐步太息而去。
沧州画工伯魁，字起瞻--其姓是此伯字，自称伯州犁之裔。友人或戏之曰：君力不称二世祖太宰公，近其子孙不识字，竟自称白氏矣--尝画一仕女图，方钩出轮郭，以他事未竟，锁置书室中。越二日欲补成之，则几上设色小碟，纵横狼藉，画笔亦濡染几遍，图已成矣。神采生动，有殊常格。魁大骇，以示先母舅张公梦征，魁所从学画者也。公曰：此非尔所及，亦非吾所及，殆偶遇神仙游戏耶？时城守尉永公宁颇好画，以善价取之，永公后迁四川副都统，携以往。将罢官前数日，画上仕女忽不见，惟隐隐留人影，纸色如新，余树石则仍黯旧，盖败征之先见也。然所以能化去之故，则终不可知。
