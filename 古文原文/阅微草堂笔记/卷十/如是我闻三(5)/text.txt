河城在县东十五里，隋乐寿县故城也。西村民掘地得一镜，广丈余，已触碎其半，见者人持一片去，置室中，每夕吐光，凡数家皆然，是亦王度神镜，应月盈亏之类。但残破之余，尚能如此更异耳。或疑镜何以如此之大，余谓此必河间王宫殿中物。陆机与弟云书曰：仁寿殿中，有大方镜广丈余，过之辄写人影，是晋代犹沿此制也。
乾隆己卯庚辰间，献县掘得唐张君平墓志，大中七年明经刘伸撰。字画尚可观，文殊鄙俚，余拓示李廉衣前辈，曰：公谓古人事事胜今人，此非唐文耶？天下率以名相耀耳。如核其实，善笔札者必称晋，其时亦必有极拙之字；善吟咏者必称唐，其时亦必有极恶之诗。非晋之厮役皆羲献，唐之屠沽皆李杜也。西子东家，实为一姓；盗跖柳下，乃是同胞。岂能美则俱美，贤则俱贤耶？赏鉴家得一宋砚，虽滑不受墨，亦宝若球图；得一汉印，虽谬不成文，亦珍逾珠璧。问何所取，曰：取其古耳。东坡诗曰：嗜好与俗殊酸咸。斯之谓欤？
交河老儒刘君琢，名璞，素谨厚，以长者称，在余家设帐二十余年。从兄懋园坦居，从弟东白羲轩，皆其弟子也。尝自河间岁试归，中途遇雨，借宿民家，主人曰：家惟有屋两楹，尚可栖止，然素有魅，不知狐与鬼也，君能不畏，则请解装。不得已宿焉。灭烛以后，承尘上轰轰震响，如怒马奔腾，君琢起著衣冠，长揖仰祝曰：偃蹇寒儒，偶然宿此，欲祸我耶？我非君仇。欲戏我耶？与君素不狎昵。欲逐我耶？今夜必不能行。明朝亦必不能住，何必多此扰攘耶？俄闻承尘上似老媪语曰：客言殊有理，尔辈勿太造次。闻足音橐橐然，向西北隅去，顷刻寂然矣。君琢尝以告门人曰：遇意外之横逆，平心静气，或有解时。当时如怒詈之，未必不抛砖掷瓦。又刘景南尝僦一寓，迁入之夕，大为狐扰，景南诃之曰：我自出钱租宅，汝何得鸠占鹊巢。狐厉声答曰：使君先居此，我续来争，则曲在我，我居此宅五六十年，谁不知者，君何处不可租宅，而必来共住，是恃气相凌也，我安肯让君。景南次日遂移去。何励庵先生曰：君琢所遇之狐能为理屈，景南所遇之狐能以理屈人。先兄晴湖曰：屈狐易，能屈于狐难。
道家有太陰炼形法，葬数百年，期满则复生。此但有是说，未睹斯事。古以水银敛者，尸不朽，则凿然有之。董曲江曰：凡罪应戮尸者，虽葬多年，尸不朽，吕留良焚骨时，开其棺，貌如生，刃之尚有微血。盖鬼神留尸伏诛也。某人是曲江之亲族，当时举其字，今忘之矣，时官浙江，奉檄莅其事，亲目击之。然此类皆不为祟，其为祟者曰僵尸。僵尸有二，其一新尸未敛者，忽跃起搏人；其一久葬不腐者，变形如魑魅，夜或出游，逢人即攫。或曰旱魃即此，莫能详也。夫人死则形神离矣，谓神不附形，安能有知觉运动；谓神乃附形，是复生矣，何又不为人而为妖。且新死尸厥者，并其父母子女，或抱持不释，十指抉入肌骨，使无知何以能踊跃，使有知何以一息才绝？即不识其所亲，是则殆有邪物凭之，戾气惑之，而非游魂之为变欤。袁子才前辈新齐谐载南昌士人行尸夜见其友事，始而祈请，继而感激，继而凄恋，继而变形搏噬。谓人之魂善而魄恶，人之魂灵而魄愚。其始来也，一灵不泯，魄附魂以行；其既去也，心事既毕，魂一散百魄滞。魂在则为人也，魂去则非其人也。世之移尸走影皆魄为之，惟有道之人，为能制魄，语亦凿凿有精理。然管窥之见，终疑其别有故也。
任子田言，其乡有人夜行，月下见墓道松柏间有两人并坐，一男子年约十六七，韶秀可爱，一妇人白发垂项，佝偻携杖，似七八十以上人。倚肩笑语，意若甚相悦，窃讶何物婬妪，乃与少年狎阗。行稍近，冉冉而灭。次日询是谁家冢，始知某早年夭折，其妇孀守五十余年，殁而合窆于是也。诗曰：生则异室，死则同穴。情之至也。礼曰：殷人之葬也离之；周人之葬也合之。善夫，圣人通幽明之礼，故能以人情知鬼神之情也。不近人情，又乌知礼意哉。
族侄肇先言，有书生读书僧寺，遇放焰口，见其威仪整肃，指挥号令，若可驱役鬼神。喟然曰：冥司之敬彼教，乃逾于儒。灯影朦胧间，一叟在旁语曰：经纶宇宙，惟赖圣贤，彼仙佛特以神道补所不及耳。故冥司之重圣贤，在仙佛上。然所重者真圣贤，若伪圣贤则陰干天怒，罪亦在伪仙伪佛上。古风淳朴，此类差稀，四五百年以来，累囚日众，已别增一狱矣。盖释道之徒，不过巧陈罪福，诱人施舍，自妖党聚徒，谋为不轨外，其伪称我仙我佛者，千万中无一。儒则自命圣贤者，比比皆是，民听可惑，神理难诬，是以生拥皋比，殁沉阿鼻。以其贻害人心，为圣贤所恶故也。书生骇愕，问此地府事，公何由知？一弹指间，已无所睹矣。
甲乙有夙怨，乙日夜谋倾甲。甲知之，乃陰使其党某，以他途入乙家，凡为乙谋，皆算无遗策。凡乙有所为，皆以甲财密助其费，费省而功倍。越一两岁，大见信，素所倚任者皆退听。乃乘间说乙曰：甲昔陰调我妇，讳弗敢言，然衔之实刺骨，以力弗敌，弗敢婴。闻君亦有仇于甲，故效犬马于门下，所以尽心于君故，以报知遇，亦为是谋也。今有隙可抵，合图之。乙大喜过望，出多金使谋甲。某乃以乙金，为甲行赂，无所不曲到。井既成，伪造甲恶迹，乃证佐姓名以报乙，使具牒。比庭鞫，则事皆子虚乌有，证佐亦莫不倒戈，遂一败涂地，坐诬论戍。愤恚甚，以阗某久，平生陰事，皆在其手，不敢再举，竟气结死。死时誓诉于地下，然越数十年，卒无报。论者谓难端发自乙，甲势不两立，乃铤而走险，不过自救之兵，其罪不在甲。某本为甲反间，各忠其所事，于乙不为负心，亦不能甚加以罪，故鬼神弗理也。此事在康熙末年，越绝书载子贡谓越王曰：夫有谋人之心，而使人知之者，危也。岂不信哉。
里人范鸿禧，与一狐友阗，狐善饮，范亦善饮，约为兄弟，恒相对醉眠。忽久不至，一日遇于秫田中，问何忽见弃，狐掉头曰：亲兄弟尚相残，何有于义兄弟耶？不顾而去。盖范方与弟讼也。杨铁崖白头吟曰：买妾千黄金，许身不许心，使君自有妇，夜夜白头吟。与此狐所见正同。
献县捕役樊长，与其侣捕一剧盗，盗跳免，絷其妇于官店--捕役拷盗之所，谓之官店，实是私居也。其侣拥之调谑，妇畏捶楚，噤不敢动，惟俯首饮泣，已缓结矣。长突见之，怒曰：谁无妇女，谁能保妇女不遭患难。落人手，汝敢如是，吾此刻即鸣官。其侣惧而止。时雍正四年七月十七日戌刻也。长女嫁为农家妇，是夜为盗所劫，已褫衣反缚，垂欲受污，亦为一盗呵而止，实在子刻。中间仅仅隔一亥刻耳。次日，长闻报，仰面视天，舌挢不能下也。
裘文达公赐第，在宣武门内石虎胡同，文达之前，为右翼宗学，宗学之前，为吴额驸府，吴额驸之前，为前明大学士周延儒第。越年既久，又窈窕闳深，故不免时有变怪，然不为人害也。厅事西小屋两楹，曰好春轩，为文达燕见宾客地，北壁一门，又横通小屋两楹，僮仆夜宿其中，睡后多为魅舁出，不知是鬼是狐，故无敢下榻其中。琴师钱生独不畏，亦竟无他异。钱面有癜风，状极老丑，蒋春农戏曰：是尊容更胜于鬼，鬼怖而逃耳。一日，键户外出，归而几上得一雨缨帽，制作绝佳，新如未试，互相传视，莫不骇笑。由此知是狐非鬼，然无敢取者。钱生曰：老病龙钟，多逢厌贱，自司空以外，文达公时为工部尚书，怜念者曾不数人，我冠诚敝，此狐哀我贫也。欣然取著，狐亦不复摄去，其果赠钱生耶？赠钱生者又何意耶？斯真不可解矣。
尝与杜少司寇凝台，同宿南石槽，闻两家轿夫相语曰：昨日怪事。我表兄朱某在海淀为人守墓，因入城未返，其妻独宿，闻园中树下有斗声，破窗纸窃窥，见二人攘臂奋击，一老翁举杖隔之不能止，俄相搏仆地，并现形为狐，跳踉摆拨，触老翁亦仆，老翁蹶起，一手按一狐，呼曰：逆子不孝，朱五嫂可助我。朱伏不敢出，老翁顿足曰：当诉诸土神。恨恨而散。次夜闻满园铃铛声，似有所搜捕，觉几上瓦瓶似微动，怪而视之，瓶中小语曰：乞勿言，当报恩。朱怒曰：父母恩且不肯报，何有于我。举瓶掷门外碑趺上，訇然而碎，即闻噭噭有声，意其就执矣。一轿夫曰：斗触父母倒，是何大事，乃至为土神捕捉，殊可怖也。凝台顾余笑曰：非轿夫不能作此言。
里有张媪，自云尝为走无常，今告免矣。昔到陰府，曾问冥吏，事佛有益否，吏曰：佛只是劝人为善，为善自受福，非佛降福也。若供养求佛降福，则廉吏尚不受赂，曾佛受赂乎？又问忏悔有益否，吏曰：忏悔须勇猛精进，力补前愆。今人忏悔，只是首求免罪，又安有益耶？此语非巫者所肯言，似有所受之耳。
