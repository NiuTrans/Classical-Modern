戊寅五月二十八日，吴林塘年五旬，时居太平馆中，余往为寿，座客有能为烟戏者，年约六十余，口操南音，谈吐风雅，不知其何以戏也。俄有仆携巨烟筒来，中可受烟四两，燃火吸之，且吸且咽，食顷方尽，索巨碗沦苦茗饮讫，谓主人曰：为君添鹤算，可乎？即张吻吐鹤二只，飞向屋角，徐吐一圈，大如盘，双鹤穿之而过，往来飞舞，如掷梭然。既而嘎喉有声，吐烟如一线，亭亭直上，散作水波云状，谛视皆寸许小鹤，翩翩左右，移时方灭。众皆以为目所未睹也。俄其弟子继至奉一觞与主人曰：吾技不如师，为君小作剧可乎？呼吸间，有朵云缥缈筵前，徐结成小楼阁，雕栏绮窗，历历如画。曰：此海屋添筹也。诸客复大惊，以为指上毫光，现玲珑塔，亦无以喻是矣。以余所见诸说部，如掷杯化鹤，顷刻开花之类，不可殚述，毋亦实有其事？后之人少所见，多所怪乎？如此事非余目睹，亦终不信也。
豫南李某，酷好马，尝于遵化牛市中，见一马，通体如墨，映日有光，而腹毛则白于霜雪，所谓乌云托月者也。高六尺余，骏尾鬈然，足生爪，长寸许，双目莹澈如水精，其气昂昂如鸡群之鹤，李以百金得之，爱其神骏，喂秣必身亲。然性至狞劣，每覆障泥，须施绊锁，有力者数人，左右把持，然后可乘，按辔徐行，不觉其驶，而瞬息已百里。有一处去家五日程，日午就道，比至，则日未衔山也。以此愈爱之，而畏其难控，亦不敢数乘。一日，有伟丈夫碧眼虬髯，磞门求见，自云能教此马，引就枥下，马一见即长呜，此人以掌击左右肋，始弭耳不动。乃牵就空屋中，阖户与马盘旋，李自隙窥之，见其手提马耳，喃喃似有所云，马似首肯，徐又提耳喃喃如前，马亦似首肯。李大惊异，以为真能通马语也。少间，启户，引缰授李，马已汗如濡矣。临行谓李曰：此马能择主，亦甚可喜，然其性未定，恐或伤人，今则可以无虑矣。马自是驯良，经二十余载，骨干如初。后李至九十余而终，马忽逸去，莫知所往。
