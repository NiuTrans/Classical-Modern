董文恪公为少司空时，云昔在富陽村居，有村叟坐邻家，闻读书声，曰贵人也，请相见。谛观再四，又问八字干支，沈思良久，曰：君命相皆一品，当某年得知县，某年署大县，某年实授，某年迁通判，某年迁知府，某年由知府迁布政，某年迁巡抚，某年迁总督，善自爱，他日知吾言不谬也。后不再见此叟，其言亦不验。然细较生平，则所谓知县，乃由拔贡得户部七品官也；所谓调署大县，乃庶吉士也；所谓实授，乃编修也；所谓通判，乃中允也；所谓知府，乃侍读学士也；所谓布政使，乃内阁学士也；所谓巡抚，乃工部侍郎也。品秩皆符，其年亦皆符，特内外异途耳。是其言验而不验，不验而验，惟未知总督如何。后公以其年拜礼部尚书，品秩仍符，按推算干支，或奇验，或全不验，或半验半不验。余尝于闻见最确者，反复深思，八字贵贱贫富，特大略如是，其间乘除盈缩，略有异同。无锡邹小山先生夫人与安州陈密山先生夫人，八字干支并同。小山先生官礼部侍郎，密山先生官贵州布政使，均二品也，论爵，布政不及侍郎之尊；论禄，则侍郎不及布政之厚，互相补矣。二夫人并寿考。陈夫人早寡，然晚岁康强安乐；邹夫人白首齐眉，然晚岁丧子，家计亦薄，又相补矣。此或疑地有南北，时有初正也。余第六侄与奴子刘云鹏，生时只隔一墙，两窗相对，两儿并落蓐啼，非惟时同刻同，乃至分秒亦同。侄至十六岁而夭，奴子今尚在，岂非此命所赋之禄，只有此数：侄生长富贵，消耗先尽；奴子生长贫贱，消耗无多，禄尚未尽耶？盈虚消息，理固如斯，俟知命者更详之。
曾伯祖光吉公，康熙初官镇番守备，云有李太学妻，恒虐其妾，怒辄褫下衣鞭之，殆无虚日。里有老媪能入冥，所谓走无常者是也，规其妻曰：娘子与是妾有夙冤，然应偿二百鞭耳，今妒心炽盛，鞭之殆过十余倍，又负彼债矣。且良妇受刑，虽官法不褫衣，娘子必使裸露以示辱，事太快意，则干鬼神之忌。娘子与我厚，窃见冥籍，不敢不相闻。妻哂曰：死媪谩语，欲我禳解取钱耶？会经略莫落，遘王辅臣之变，乱党蜂起，李殁于兵，妾为副将韩公所得，喜其明慧，宠专房，韩公无正室，家政遂操于妾。妻为贼所掠，贼破被俘，分赏将士，恰归韩公。妾蓄以为婢，使跪于堂而语之曰：尔能受我指挥，每日晨起，先跪妆台前自褫下衣，伏地受五鞭，然后供役，则贷尔命。否则尔为贼党妻，杀之无禁，当寸寸脔尔，饲犬豕。妻惮死失志，叩首愿遵教。然妾不欲其遽死，鞭不甚毒，俾知痛楚而已，年余乃以他疾死，计其鞭数适相当。此妇真顽钝无耻哉。亦鬼神所忌，陰夺其魄也。此事韩公不自讳，且举以明果报。故人知其详。韩公又言，此犹显易其位也。明季尝游襄邓间，与术士张鸳湖同舍，鸳湖稔知居停主人妻虐妾太甚，积不平，私语曰：道家有借形法，几修炼未成，气血已衰，不能还丹者，则借一壮盛之躯，乘其睡与之互易。吾尝受此法，姑试之。次日，其家忽闻妻在妾房语，妾在妻房语。比出户，则作妻语者妾，作妾语者妻也。妾得妻身，但默坐；妻得妾身，殊不甘。纷纭争执，亲族不能判。鸣之官，官怒为妖妄，笞其夫，逐出，皆无可如何。然据形而论，妻实是妾。不在其位，威不能行，竟分宅各居而终。此事尤奇也。
相传有位塾师，夏夜月明，率门人纳凉河间献王祠外田塍上，因共讲三百篇拟题，音琅琅如钟鼓，又令小儿诵孝经，诵已复讲。忽举首见祠门双古柏下，隐隐有人，试近之，形状颇异，知为神鬼。然私念此献王祠前，决无妖魅。前问姓名，曰：毛苌、贯长卿、颜芝因谒王至此。塾师大喜，再拜请授经义。毛贯并曰：君所讲话已闻，都非我辈所解，无从奉答。塾师又拜曰：诗义深微，难授下愚。请颜先生一讲孝经可乎？颜回面向内曰：君小儿所诵，漏落颠倒，全非我所传本，我亦无可著语处。俄闻传王教曰：门外似有人醉语，聒耳已久，可驱之去。余谓此与爱堂先生所言学究遇冥吏事，皆博雅之士，造戏语以诟俗儒也。然亦空穴来风，桐乳来巢乎？
先姚安公性严峻，门无杂宾。一日与一褴褛人对语，呼余兄弟与为礼，曰：此宋曼殊曾孙，不相闻久矣，今乃见之。明季兵乱，汝曾祖年十一，流离戈马间，赖宋曼殊得存也。乃为委曲谋生计，因戒余兄弟曰：义所当报，不必谈因果，然因果实亦不爽。昔某公受人再生恩，富贵后，视其子孙零替，漠如陌路。后病困，方服药，恍惚见其人手授二札，皆未封。视之，则当年乞救书也，覆杯于地，曰：吾死晚矣。是夕卒。
宋按察蒙泉言，某公在明为谏官，尝扶乩问寿数，仙判某年某月某日当死，计期不远，恒悒悒，届期乃无恙。后入本朝，至九列。适同僚家抚乩，前仙又降，某公叩以所判无验，又判曰：君不死我奈何？某公俯仰沉思，忽命驾去，盖所判正甲申三月十九日也。
沈椒园先生为鳌峰书院山长时，见示高邑赵忠毅公旧砚，额有东方未明之砚六字，背有铭曰： 残月荧荧，太白耿耿，鸡三号，更五点，此时拜疏击大奄，事成策汝功，不成同汝贬 。盖劾魏忠贤时用此砚草疏也。末有小字一行题门人王铎书。此行遗未镌，而黑痕深入石骨，干则不见。取水濯之，则五字炳然。相传初令王铎书此铭，未及镌而难作，后在戍所乃镌之，语工勿镌此一行。然阅一百余年，涤之不去，其事颇可。或曰：忠毅嫉恶严。渔洋山人笔记称铎人品日下，书品亦日下。然则忠毅先有所见矣，削其名，摈之也。涤之不去，欲著其尝为忠毅所摈也。天地鬼神，恒于一事偶露其巧，使人知警，是或然欤。
乾隆庚午，官库失玉器，勘诸苑户，苑户常明对簿时，忽作童子声曰：玉器非所窃，人则真所杀，我即所杀之魂也。问官大骇，移送刑部。姚安公时为江苏司郎中，与余公文仪等同鞫之，魂曰：，我名二格，年十四，家在海淀，父曰李星望，前岁上元，常明引我观灯归，夜深人寂，常明戏调我，我方力拒，且言归当诉诸父，常明遂以衣带勒我死，埋河岸下。父疑常明匿我，控诸巡城，送刑部，以事无左证，议别缉真凶。我魂恒随常明行，但相去四五尺，即觉炽如烈焰，不得近，后热稍减，渐近至二三尺，又渐近至尺许，昨乃都不觉热，始得附之。又言初讯时，魂亦随之刑部，指其门乃广西司。按所言月日，果检得旧案。问其尸，云在河岸第几柳树旁，掘之亦得，尚未坏。呼其父使辨识，长恸曰：吾儿也。以事虽幻杳，而证验皆真，且讯问时呼常明名，则忽似梦醒，作常明语。呼二格名，则忽似昏醉，作二格语。互辩数四始款伏。又父子絮语家事，一一分明，狱无可疑，乃以实状上闻。论如律。命下之日，魂喜甚，本卖糕为活，忽高唱卖糕一声，父泣曰：久不闻此，宛然生时声也。问儿当何往，曰：吾亦不知，且去耳。自是再问常明，不复作二格语矣。
南皮张副使受长，官河南开归道，夜阅一谳牍，沉吟自语曰：自刭死者，刀痕当入重而出轻，今入轻出重，何也？忽闻背后太息曰：公尚解事。回顾无一人，喟然曰：甚哉，治狱可畏也。此幸不误，安保他日不误耶？逐移疾而归。
先叔母高宜人之父，讳荣祉，官山西陵川令。有一旧玉马，质理不甚白洁，而血浸斑斑，斫紫檀为座承之。恒置几上，其前足本为双跪欲起之形，一日左足忽伸出于座外。高公大骇，阁署传视曰：此物程朱不能格也。一馆宾曰：凡物岁久则为妖。得人精气多，亦能为妖，此理易明，无足怪也。众议碎之，犹豫未决。次日仍屈还故形。高公曰：是真有知矣。投炽炉中，似微有呦呦声。后无他异，然高氏自此渐式微。高宜人云：此马锻三日，裂为两段，尚及见其半身。又武清王庆垞曹氏厅柱，忽生牡丹二朵，一紫一碧，瓣中脉络如金丝，花叶葳蕤。越七八日乃萎落，其根从柱而出，纹理相连，近柱二寸许，尚是枯木，以上乃渐青。先太夫人，曹氏甥也，小时亲见之。咸曰瑞也，外祖雪峰先生曰：物之反常者为妖，何瑞之有！曹氏亦式微。
先外祖母言，曹化淳死，其家以前明玉带殉，越数年墓前恒见一白蛇。后墓为水啮，棺坏朽。改葬之日，他珍物俱在，视玉带则亡矣。蛇身节节有纹，尚似带形，岂其悍鸷之魄，托玉而化欤？
外祖张雪峰先生，性高洁，书室中几砚精严，图史整肃，恒鐍其户，必亲至乃开。院中花木翳如，莓苔绿缛，僮婢非奉使令，亦不敢轻踏一步。舅氏健亭公，年十一二时，乘外祖他出，私往院中树下纳凉。闻室内似有人行，疑外祖已先归，屏息从窗隙窥之，见竹椅上坐一女子，靓妆如画，椅对面一大镜，高可五尺，镜中之影，乃是一狐。惧弗敢动，窃窥所为，女子忽自见其影，急起绕镜四周呵之。镜昏如雾，良久归坐，镜上呵迹亦渐消。再视其影，则亦一好女子矣。恐为所见，蹑足而归。后私语先姚安公。姚安公尝为诸孙讲大学修身章，举是事曰：明镜空空，故物无遁影。然一为妖气所翳，尚失真形，况私情偏倚，先有所障者乎？又曰：非惟私情为障，即公心亦为障，正人君子，为小人乘其机而反激之，其固执决裂，有转致颠倒是非者。昔包孝肃之吏，陽为弄权之状，而应杖之囚，反不予杖，是亦妖气之翳镜也。故正心诚意，必先格物致知。
