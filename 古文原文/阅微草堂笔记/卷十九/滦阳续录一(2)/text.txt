莲以夏开，惟避暑山庄之莲至秋乃开，较长城以内迟一月有余。然花虽晚开，亦复晚谢，至九月初旬，翠盖红衣，宛然尚在。苑中每与菊花同瓶对插，屡见于圣制诗中。盖塞外地寒，春来较晚，故夏亦花迟，至秋早寒，而不早凋，则莫明其理。今岁恭读圣制诗注，乃知苑中池沼，汇武列水之三源，又引温泉以注之，暖气内涵，故花能耐冷也。
戴遂堂先生，讳亨，姚安公癸已同年也。罢齐河令归，尝馆余家。言其先德本浙江人，心思巧密，好与西洋人争胜，在钦天监与南怀仁忤--怀仁西洋人，官钦天监正，遂徙铁岭，故先生为铁岭人。言少时见先人造一鸟铳，形若琵琶，凡火药铅丸皆贮于铳脊，以机轮开闭，其机有二，相衔如牝牡，扳一机则火药铅丸自落筒中，第二机随之并动，石激火出而铳发矣。计二十八发，火药铅丸乃尽，始需重贮，拟献于军营，夜梦一人诃责曰：上帝好生，汝如献此器，使流布人间，汝子孙无噍类矣。乃惧而不献。说此事时，顾其侄秉瑛--乾隆乙丑进士，官甘肃高台知县，曰：今尚在汝家乎？可取来一观。其侄曰：在户部学习时，五弟之子窃以质钱，已莫可究诘矣。其为实已亡失，或爱惜不出，盖不可知。然此器亦奇矣。诚谋英勇公因言，征乌什时，文成公与毅勇公明公，犄角为营，距寇垒约里许，每相往来，辄有铅丸落马前后，幸不为所中耳。度鸟铳之力，不过三十余步，必不相及，疑沟中有伏，搜之无见。皆莫明其故，破敌之后，执俘讯之，乃知其国宝器有二铳，力皆可及一里外，搜索得之，试验不虚。与毅勇公各分其一，毅勇公征缅甸殁于阵，铳不知所在。文成公所得今尚藏于家，究不知何术制作也。
宋代有神臂弓，实巨弩也，立于地而踏其机，可三百步外贯铁甲，亦曰克敌弓。洪容斋试词科有克敌弓铭是也。宋军拒金，多倚此为利器，军法不得遗失一具。或败不能携，则宁碎之，防敌得其机轮仿制也。元世祖灭宋，得其式，曾用以制胜，至明乃不得其传。惟永乐大典尚全载其图说，然其机轮一事一图，但有长短宽窄之度，与其牝牡凸凹之形，无一全图。余与邹念乔侍郎穷数日之力，审谛逗合，讫无端绪，余欲钩摹其样，使西洋人料理之，先师刘文正公曰：西洋人用意至深，如算术借根法，本中法，流入西域，故彼国谓之东来法，今从学算，反秘密不肯尽言，此弩既相传利器，安知不陰图以去，而以不解谢我乎？永乐大典贮在翰苑，未必后来无解者，何必求之于异国。余与念乔乃止。维此老成，瞻言百里，信乎？所见者大也。
贝勒春晖主人言，热河碧霞元君庙--俗谓之娘娘庙，两庙塑地狱变相，西厢一鬼卒，惨淡可畏，俗所谓地方鬼也。有人见其出买杂物，如柴炭之类，往往堆积于庙内。问之土人信然，然不为人害，亦习而相忘。或曰鬼不烹饪，是安用此？左传曰：石不能言，物或凭焉；其他精怪欤？恐久且为患，当早图之。余谓天地之大，一气化生，深山大泽，何所不有，热河穹崖巨壑，密迩民居，人本近彼，彼遂近人，于理当有之。抑或草木之妖，依其本质，狐狸之属，原其故居，借形幻化，丽诸土偶，于理当亦有之。要皆造物所并育也。圣人以魑魅魍魉铸于禹鼎，庭氏方相列于周官，去其害民者而已。原未尝尽除异类，既不为害，自可听其去来。海客狎鸥，忽翔不下，机心一起，机心应之，或反胶胶扰扰矣。
宛平陈鹤龄，名永年，本富主，后稍落。其弟永泰先亡，弟妇求析箸，不得已从之。弟妇又曰：兄公男子能经理，我一孀妇，子女又幼，乞与产三分之二。亲族皆曰不可。鹤龄曰：弟妇言是，当从之，弟妇又以孤寡，不能征逋负，欲以赀财当二分，而己积年未偿借券，并利息计算，当鹤龄之一分，亦曲从之。后借券皆索取无著，鹤龄遂大贫。此乾隆丙午事也。陈氏先无登科者，是年鹤龄之子三立，竟举于乡。放榜之日，余同年李步玉居与相近，闻之喟然曰：天道固终不负人。
南皮张浮槎，名景运，即著秋坪新语者也。有一子早亡，其妇缢以殉。缢处壁上，有其子小像，高尺余，眉目如生，其迹似画非画，似墨非墨。妇固不解画，又无人能为追写，且寝室亦非人所能到，是时亲党毕集，均莫测所自来。张氏纪氏为世姻，纪氏之女适张者数十人，张氏之女适纪者亦数十人，众目同观，咸诧为异。全谓此烈妇精诚之至极，不为异也。盖神之所注，气即聚焉，气之所聚，神亦凝焉，神气凝聚，象即生焉，象之所丽，迹即著焉。生者之神气动乎此，亡者之神气应乎彼，两相翕合，遂结此形。故曰缘心生象，又曰至诚则金石为开也。浮槎录其事迹，征士大夫之歌咏，余拟为一诗，而其理精微，笔力不足以阐发，凡数易稿，皆不自惬，至今耿耿于心，姑录于此，以昭幽明之感，诗则期诸异日焉。
神仙服饵，见于杂书者之一，或亦偶遇其人，然不得其法，则反能为害。戴遂堂先生言，尝见一人服松脂十余年，肌肤充溢，精神强固，自以为得力，然久而觉腹中小不适，又久而病燥结，润以麻仁之类不应，攻以硝黄之类，所遗者细仅一线。乃悟松脂粘挂于肠中，积渐凝结愈厚，则其窍愈窄，故束而至是也。无药可医，竟困顿至死。又见一服硫黄者，肤裂如磔，置冰上痛乃稍减。古诗服药求神仙，多为药所误，岂不信哉。
长城以外，万山环抱，然皆坡陀如冈阜，至王家营迤东，则嶔崎秀拔，皴皱皆含画意。盖天开地献，灵气之所钟故也。有罗汉峰，宛似一僧趺坐，头顶胸腹臂肘历历可数；有磬锤峰，即水经注所称武列水，侧有孤石云举者也，上丰下锐，屹若削成，余修热河志时，曾蹑梯挽绠至其下，乃无数石卵与碎砂凝结而成，亘古不圮，莫明其故；有双塔峰，亭亭对立，远望如两浮图拔地涌出，无路可上，或夜闻上有钟磬经呗声，昼亦时有片云往来。乾隆庚戌，命守吏构木为梯，遣人登视，一峰周围一百六步，上有小屋，屋中一几一香炉，中供片石，镌王仙生三字。一峰周围六十二步，上种韭二畦，塍畛方正，如园圃之所筑，是决非人力所到，不谓之仙踪灵迹不得矣。耳目之前，惝恍莫测尚如此，讲学家执其私见，动曰：此理之所无，不亦颠乎。距双塔峰里许有关帝庙，住持僧悟真云：乾隆壬寅，一夜大雷雨，双塔峰坠下一石佛，今尚供庙中，然仅粗石一片，其一面略似佛形而已。此事在庚戌前八年，毋乃以此峰尚有灵异，欲引而归诸彼法欤？疑以传疑，并附著之。
同年蔡芳三言，尝与诸友游西山，至深处见有微径，试缘而登，寂无居人，只破屋数间，苔侵草没，视壁上大书一我字，笔力险劲。因入观之，后有字迹，谛审乃二诗，其一曰：溪头散步遇邻家，邀我同尝嫩蕨芽，携手贪论南渡事，不知触折亚枝花。其二曰：酒酣醉卧老松前，露下空山夜悄然，野鹿经年真见熟，也来分我绿苔眠。不著年月姓名，味其词意，似前代遗民。或以为仙笔，非也。又表弟安中宽，昔随木商出古北口，因访友至古尔板苏巴尔汉--俗称三座塔，即唐之营州，辽之兴中府也。居停主人云，山家尝捕得一鹿，方缚就涧边屠割，忽绳寸寸断，蹶然逸去。遥见对山一戴笠人，似举手指画，疑其以术禁制之。是山陡立，古无人踪，或者其仙欤。
先师何励庵先生讳琇，雍正癸丑进士，官至宗人府主事，宦途坎坷，贫病以终，著有樵香小记，多考证经史疑义，今著录四库全书中。为诗颇喜陆放翁，一日作怀诗曰：冷署萧条早放衙，闲官风味似山家，偶来旧友寻棋局，绝少余钱落画叉，浅碧好储消夏酒，嫣红已到殿春花，镜中频看头如雪，爱惜流光倍有加。为余书于扇上，姚安公见之沉吟曰：何摧抑哀怨乃尔，神志已颓乎？果以是年夏秋间谢世。古云诗谶，理或有之。
