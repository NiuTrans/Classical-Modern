先叔仪南公，有质库在西城，客作陈忠，主买菜蔬，侪辈皆谓其近多余润，宜飨众。忠讳无有。次日，箧钥不启，而所蓄钱数千，惟存九百。楼上故有狐，恒隔窗与人语，疑所为，试往扣之，果朗然应曰：九百钱是汝雇值分所应得，吾不敢取，其余皆日日所乾没，原非尔物。今日端陽，已为汝买棕若干，买酒若干，买肉若干，买鸡鱼及瓜菜果实各若干，并泛酒雄黄，亦为买得，皆在楼下空屋中，汝宜早烹炮。迟则天暑，恐腐败。启户视之，累累具在，无可消纳，竟与众共餐。此狐可谓恶作剧，然亦颇快意人也。
亥有二首六身，是拆字之权舆矣。汉代图谶，多离合点画，至宋谢石辈始以是术专门。然亦往往有奇验。乾隆甲戌，余殿试后，尚未传胪，在董文恪公家，偶遇一浙士能测字。余书一墨字，浙士曰：龙头竟不属君矣。里字拆之，为二甲；下作四点，其二甲第四乎？然必入翰林，四点庶字脚、士吉字头，是庶吉士矣。后果然。又戊子秋，余以漏言获遣，狱颇急。日以一军官伴守，一董姓军官云能拆字，余书董字使拆，董曰：公远戍矣，是千里万里也。余又书名字，董曰：下为口字，上为外字偏旁，是口外矣；日在西为夕，其西域乎？问将来得归否，曰：字形类君，亦类召，必赐环也。问在何年，曰：口为四字之外围，而中缺两笔，其不足四年乎？今年戊子，至四年为辛卯，夕字卯之偏旁，亦相合也。果从军乌鲁木齐，以辛卯六月还京，盖精神所动，鬼神通之；气机所萌，形象兆之。与揲蓍灼龟，事同一理，似神异而非神异也。
医者胡宫山，不知何许人，或曰：本姓金，实吴三桂之间谍，三桂败，乃变易姓名，事无左证，莫之详也。余六七岁时及见之，年八十余矣，轻捷如猿猱，击技绝伦。尝舟行，夜遇盗，手无寸刃，惟倒持一烟筒，挥霍如风，七八人并刺中鼻孔，仆。然最畏鬼，一生不敢独睡。说少年尝遇一僵尸，挥拳击之，如中木石，几为所搏，幸跃上高树之顶，尸绕树踊距，至晓乃抱木不动。有铃驮群过，始敢下视。白毛遍体，目赤如丹砂，指如曲钩，齿露唇外如利刃，怖几失魂。又尝宿山店，夜觉被中蠕蠕动，疑为蛇鼠，俄枝梧撑拄，渐长渐巨，突出并枕，乃一裸妇人，双臂抱住，如巨絙束缚，接吻嘘气，血腥贯鼻，不觉晕绝。次日得灌救乃苏。自是胆裂。黄昏以后，遇风声月影，即惴惴却步云。
南皮令居公鋐，在州县幕二十年，练习案牍，聘币无虚岁。拥资既厚，乃援例得官，以为驾轻车就熟路也。比莅任，乃愦愦如木鸡，两造争辩，辄面赤语涩，不能出一字。见上官进退应对，无不颠倒。越岁余，遂以才力不及劾。解组之日，梦蓬首垢面人长揖曰：君已罢官，吾从此别矣。霍然惊醒，觉心境顿开。贫无归计，复理旧业，则精明果决，又判断如流矣。所见者其夙冤耶？抑亦昌黎所送之穷鬼耶。
裘文达公言官詹事时，遇值日，五鼓，赴圆明园，中途见路旁高柳下，灯火围绕，似有他故，至则一护军缢于树，众解而救之，良久得苏。自言过此暂憩，见路旁小室中有灯火，一少妇坐圆窗中招我，逾窗入，甫一俯首，项已被挂矣。盖缢鬼变形求代也。此事所在多有，此鬼乃能幻屋宇，设绳索，为可异耳。又先农坛西北，文昌阁之南--文昌阁俗曰高庙，汇有积水，亦往往有溺鬼诱人。余十三四岁时，见一人无故入水，已没半身，众譟而挽之，始强回。痴坐良久，渐有醒意，问何所苦而自沉？曰：实无所苦，但渴甚，见一茶肆，趋往求饮，犹记其门悬匾额，粉板青字，曰对瀛馆也。命名颇有文义，谁题之，谁书之乎？此鬼更奇矣。
山东刘君善谟，余丁卯同年也。以其黠巧，皆戏呼曰刘鬼谷。刘故诙谐，亦时以自称。于是鬼谷名大著，而其字若别号，人转不知。乾隆辛未，僦校尉营一小宅，田白岩偶过闲话，四顾慨然曰：此凤眼张三旧居也，门庭如故，埋香黄土已二十余年矣。刘骇然曰：自卜此居，吾数梦艳妇来往堂庑间，其若人乎？白岩问其状，良是。刘沉思久之，抚几曰：何物婬鬼，敢魅刘鬼谷，果现形，必痛抶之。白岩曰：此妇在时，真鬼谷子，捭阖百变，为所颠倒者多矣。假鬼谷子何足云？京师大矣，何必定与鬼同住？力劝之别徙。余亦尝访刘于此，忆斜对戈芥舟宅，约六七家。今不得指其处矣。
史太常松涛言，初官户部主事时，居安南营，与一孀妇邻，一夕盗入孀妇家，穴壁已穿矣。忽大呼曰：有鬼，狼狈越墙去，迄不知其所见为何。岂神亦哀其茕独，陰相之欤？又戈东长前辈一日饭罢，坐阶下看菊，忽闻大呼曰：有贼，其声喑呜，如牛鸣盎中，举家骇异，俄连呼不已。谛听，乃在庑下炉坑内，急邀逻者来启视，则闇然一饿夫，昂首长跪。自言前两夕乘累阑入，伏匿此坑，冀夜深出窃，不虞二更微雨，夫人命移腌齑两瓮，置坑板上，遂不能出。尚冀雨霁移下，乃两日不移，饥不可忍，自思出而被执，罪不过杖，不出则终为饿鬼。故反作声自呼耳。其事极奇，而实为情理所必至。录之亦足资一粲也。
河间府吏刘启新，粗知文义，一日问人曰：枭鸟破獍是何物？或对曰：枭鸟食母，破獍食父，均不孝之物也。刘拊掌曰：是矣。吾患寒疾，昏懵中魂至冥司，见二官连几坐，一吏持牍请曰：某处狐为其孙啮杀，禽兽无知，难责以人理，今惟议抵，不科不孝之罪。左一官曰：狐与他兽有别，已炼形成人者，宜断以人律；未炼形成人者，自宜仍断以兽例。右一官曰：不然，禽兽他事与人殊，至亲属天性，则与人一理。先王诛枭鸟破獍，不以禽兽而贷也。宜科不孝，付地狱。左一官首肯曰：公言是。俄吏抱牍下，以掌掴吾，悸而苏。所言历历皆记，惟不解枭鸟破獍语，窃疑为不孝之鸟兽，今果然也。案此事新奇，故陰府亦烦商酌。知狱情万变，难执一端。据余所见，事出律例外者，一人外出，讹传已死，其父母因鬻妇为人妾。夫归，迫于父母，弗能讼也。潜至娶者家，伺隙一见，竟携以逃，越岁缉获，以为非奸，则已别嫁；以为奸，则本其故夫。官无律可引。又劫盗之中，别有一类，曰赶蛋，不为盗而为盗之盗。每伺盗出外，或袭其巢，或要诸路，夺所劫之财。一日互相格斗，并执至官，以为非盗，则实强掠；以为盗，则所掠乃盗赃，官亦无律可引也。又有奸而怀孕者，决罚后，官依律判生子还奸夫。后生子，本夫恨而杀之。奸夫控故杀其子。虽有律可引，而终觉奸夫所诉，有理无情；本夫所为，有情无理，无以持其平也。不知彼地下冥官遇此等事，又作何判断耶。
丰宜门外风氏园古松，前辈多有题咏。钱香树先生尚见之，今已薪矣。何华峰云：相传松未枯时，每风静月明，或闻丝竹。一巨公偶游其地，偕宾友夜往观之，二鼓后有琵琶声，似出树腹，似在树梢，久之，小声缓唱曰：人道冬夜寒，我道冬夜好，绣被暖如春，不愁天不晓。巨公叱曰：何物老魅，敢对我作此婬词。戛然而止，俄登登复作，又唱曰：郎似桃李花，妾似松柏树，桃李花易残，松柏常如故。巨公点首曰：此乃差近风雅。余音摇曳之际，微闻树外悄语曰：此老殊易与。但作此等语，言便生欢喜，拨剌一响，如有弦断。再听之寂然矣。
佃户卞晋宝，息耕陇畔，枕块暂眠。朦胧中闻人语曰：昨官中有何事？一人答曰：昨勘某人继妻，予铁杖百，虽是病容，尚眉目如画，肌肉如凝脂，每受一杖，哀呼宛转，如风引洞箫，使人心碎。吾手颤不得下，几反受鞭。问者太息曰：惟其如是之妖媚，故蛊惑其夫，荼毒前妻儿女，造种种恶业也。晋宝私念是何官府，乃用铁杖，欲起问之。欠伸拭目，乃荒烟蔓草，四顾阒然。
故城贾汉恒言，张二酉，张三辰兄弟也。二酉先卒，三辰抚侄如己出，理田产，谋婚娶，皆殚竭心力。侄病瘵，经营医药，殆废寝食。侄殁后，恒忽忽如有失。人皆称其友爱。越数岁病革，昏瞀中自语曰：咄咄怪事。顷到冥司，二兄诉我杀其子，斩其祀，岂不冤哉。自是口中时喃喃，不甚可辨。一日稍苏曰：吾之过矣，兄对阎罗数我曰：此子非不可诲者，汝为叔父，去父一间耳，乃知养而不知教，纵所欲为。恐拂其意，使恣情花柳，得恶疾以终，非尔杀之而谁乎？吾茫然无以应也。吾悔晚矣，反手自椎而殁。三辰所为，亦末俗之所难，坐以杀侄，春秋责备贤者耳。然要不得谓二酉苛也。平定王执信，余己卯所取士也。乞余志其继母墓，称母生一弟，曰执蒲，庶出一弟曰执璧，平时饮食衣物，三子无所异。遇有过，责骂捶楚，亦三子无所异也。贤哉，数语尽之矣。
钱遵王读书敏求纪载：赵清常殁，子孙鬻其遗书，武康山中，白昼鬼哭。聚必有散，何所见之不达耶？明寿宁侯故第在兴济，斥卖略尽，惟厅事仅存。后鬻其木于先祖。拆卸之日，匠者亦闻柱中有泣声，千古痴魂，殆同一辙。余尝与董曲江言，大地山河，佛氏尚以为泡影，区区者复何足云！我百年后，傥图器书玩散落人间，使赏鉴家指点摩挲，曰：此纪晓岚故物，是亦佳话，何所恨哉！曲江曰：君作是言，名心尚在。余则谓消闲遣日，不能不借此自娱。至我已弗存，其他何有，任其饱虫鼠，委泥沙耳。故我书无印记，砚无铭识，正如好花朗月，胜水名山，偶与我逢，便为我有；迨云烟过眼，不复问为谁家物矣！何必镌号题名，为后人计哉！所见尤洒脱也。
职官奸仆妇，罪止夺俸。以家庭匿近，幽暧难明，律法深微，防诬蔑反噬之渐也。然横干强逼，陰谴实严。戴遂堂先生言：康熙末有世家子挟污仆妇，仆气结成噎膈，时妇已孕，仆临殁以手摩其腹曰：男耶女耶？能为我复仇耶？后生一女，稍长，极慧艳。世家子又纳为妾，生一子。文园消渴，俄夭天年，女帷薄不修，竟公庭涉讼，大损家声。十许年中，妇缟袂扶棺，女青衫对簿，先生皆目见之，如相距数日耳。岂非怨毒所钟，生此尤物以报哉？遂堂先生又言：有调其仆妇者，妇不答，主人怒曰：敢再拒，捶汝死。泣告其夫。方沉醉，又怒曰：敢失志，且剚刃汝胸。妇愤曰：从不从皆死，无宁先死矣。竟自缢。官来勘验，尸无伤，语无证，又死于夫侧，无所归咎，弗能究也。然自是所缢之室，虽天气晴明，亦陰陰如薄雾，夜辄有声如裂帛，灯前月下，每见黑气摇漾如人影，迹之则无。如是十余年，主人殁乃已。未殁以前，昼夜使人环病榻，疑其有所见矣。
