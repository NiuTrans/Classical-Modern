王梅序言，交河有为盗诬引者，乡民朴愿，无以自明，以赂求援于县吏。吏闻盗之诬引，由私调其妇，致为所殴，意其妇必美，却赂而微示以意，曰此事秘密，须其妇潜身自来，乃可授方略。居间者以告乡民，乡民惮死失志，呼妇母至狱，私语以故。母告妇，砙然不应也。越两三日，吏家有人夜扣门，启视则一丐妇，布帕裹首，衣百结破衫，闯然入，问之不答，且行且解衫与帕，则鲜妆华服艳妇也。惊问所自，红潮晕颊，俯首无言，惟袖出片纸，就所持灯视之，某人妻三字而已。吏喜过望，引入内室，故问其来意，妇掩泪曰：不喻君语，何以夜来，既已来此，不必问矣，惟祈毋失信耳。吏发洪誓，遂相燕婉，潜留数日，大为妇所蛊惑，神志颠倒，惟恐不得当妇意，妇暂辞去。言村中日日受侮，难于久住，如城中近，君租数楹，便可托庇荫，免无赖凌藉，亦可朝夕相往来。吏益喜，竟百计白其冤。狱解之后，遇乡民，意甚索漠，以为狎昵其妇，愧相见也。后因事到乡，诣其家，亦拒不见，知其相绝，乃大恨。会有挟妓诱博者讼于官，官断妓押归原籍，吏视之，乡民妇也，就与语。妇言苦为夫禁制，愧相负，相忆殊深，今幸相逢，乞念旧时数日欢，免杖免解。吏又惑之，因告官曰：妓所供乃母家籍，实县民某妻，宜究其夫。盖觊怂恿官卖，自买之也。遣拘乡民，乡民携妻至，乃别一人，问乡里皆云不伪，问吏何以诬乡民，吏不能对。第曰：风闻。问闻之何人，则噤无语。呼妓问之，妓乃言吏初欲挟污乡民妻，妻念从则失身，不从则夫死，值妓新来，乃尽脱簪珥赂妓冒名往，故与吏狎识。今当受杖，适与相逢，因仍诳托乡民妻，冀脱棰楚，不虞其又有他谋，致两败也。官覆勘乡民，果被诬。姑念其计出救死，又出于其妻，释不究，而严惩此吏焉。神奸巨蠹，莫吏若矣，而为村妇所笼络，如玩弄婴孩，盖愚者恒为智者败，而物极必反，亦往往于所备之外，有智出其上者突起而胜之。无往不复，天之道也。使智者终不败，则天地间惟智者存，愚者断绝矣。有是理哉。
鬼魇人至死，不知何意。倪余疆曰：吾闻诸施亮生矣。取啖其生魂耳。盖鬼为余气，渐消渐减，以至于无，得生魂之气以益之，则又可再延，故女鬼恒欲与人狎，摄其精也，男鬼不能摄人精，则杀人而吸其生气，均犹狐之采补耳。因忆刘挺生言，康熙庚子，有五举子，晚遇雨栖破寺中，四人已眠，惟一人眠未稳，觉陰风飒然，有数黑影自牖入，向四人嘘气，四人即梦魇，又向一人嘘气，心虽了了，而亦渐昏瞀。觉似有拖曳之者，及稍醒，已离故处，似被絷缚，欲呼则噤不能声。视四人亦纵横偃卧，众鬼共举一人啖之，斯须而尽，又以次食二人，至第四人，忽有老翁自外入，厉声叱曰：野鬼无造次，此二人有禄相，不可犯也。众鬼骇散，二人倏然自醒，述所见相同。后一终于教谕，一终于训导。鲍敬亭先生闻之，笑曰：平生自薄此官，不料为鬼神所重也。观其所言，似亮生之说不虚矣。
李庆子言，朱生立园，辛酉北应顺天试，晚过羊留之北，因绕避泥泞，遂迂回失道，无逆旅可栖，遥见林外有人家，试往投止，至则土垣瓦舍，凡六七楹，一童子出应门，朱具道乞宿意。一翁衣冠朴雅，延宾入，止旁舍中，呼灯至，黯黯无光，翁曰：岁歉油不佳，殊令人闷，然无如何也。又曰：夜深不能具肴馔，村酒小饮，勿以为亵。意甚款洽，朱问家中有何人，曰：零丁孤苦，惟老妻与僮婢同居耳。问朱何适，朱告以北上，曰：有一札及少物欲致京中，僻路苦无书邮，今遇君甚幸。朱问四无邻里，独居不怖乎，曰：薄田数亩，课奴辈耕作，因就之卜居，贫无储蓄，不畏盗也。朱曰：谓旷野多鬼魅耳。翁曰：鬼魅即未见，君如怖是，陪坐至天曙，可乎。因借朱纸笔，入作书札，又以杂物封函内，以旧布裹束，密缝其外，付朱曰：居址已写于函上，君至京拆视自知。天曙作别，又切嘱信物勿遗失，始殷勤分手。朱至京，拆视布裹，则函题朱立园先生启字，其物乃金簪银钏各一双，其札称仆老无子息，误惑妇言，以婿为嗣，至外孙犹间一祭扫，后则视为异姓，纸钱麦饭，久已阙如，三尺孤坟，亦就倾圯，九泉茹痛，百悔难追，谨以殉棺薄物，祈君货鬻，归途以所得之直，修治荒茔，并稍浚冢南水道，庶婬潦不浸幽窀，如允所祈，定如杜回结草，知君畏鬼，当暗中稽首，不敢见形，勿滋疑虑，亡人杨宁顿首。朱骇汗浃背，方知遇鬼，以书中归途之语，知必不售，既而果然。还至羊留，以所卖簪钏钱，遣仆往治其墓，竟不敢再至焉。
吴云岩言，有秦生者，不畏鬼，恒以未一见为歉。一夕，散步别业，闻树外朗吟唐人诗曰：自去自来人不知，归时惟对空山月。其声哀厉而长，隔叶窥之，一古衣冠人倚石坐，确知为鬼，遽前掩之，鬼亦不避，秦生长揖曰：与君路异幽明，人殊今古，邂逅相遇，无可寒温，所以来者，欲一问鬼神情状耳。敢问为鬼时何似？曰：一脱形骸，即已为鬼。如茧成蝶，亦不自知。问果魂升魄降，还入太虚乎？曰：自我为鬼，即在此间。今我全身现与君对，未尝随氤氲元气，升降飞扬。子孙祭时始一聚，子孙祭毕则散也。问果有神乎？曰：鬼既不虚，神自不妄，譬有百姓必有官师。问先儒称雷神之类，皆旋生旋化，果不诬乎？曰：作措大时饱闻是说，然窃疑霹雳击格，轰然交作，如一雷一神，则神之数多于蚊蚋，如雷止神灭，则神之寿促于蜉蝣。以质先生，率遭呵叱，为鬼之后，乃知百神奉职，如世建官，皆非顷刻之幻影，恨不能以所闻见再质先生，然尔时拥皋比者，计为鬼已久，当自知之，无庸再诘矣。大抵无鬼之说圣人未有，诸大儒恐人谄渎，故强造斯言。然禁沉湎可，并废酒醴则不可。禁婬荡可，并废夫妇则不可。禁贪惏可，并废财货则不可。禁斗争可，并废五兵则不可。故以一代盛名，挟百千万亿朋党之助，能使人噤不敢语，而终不能惬服其心，职是故耳。传其教者，虽心知不然，然不持是论，即不得称为精义之学，亦违心而和之。曰：理必如是云尔。君不察先儒矫枉之意，生于相激非其本心，后儒辟邪之说，压于所畏亦非其本心，竟信儒者真谓无鬼神。皇皇质问，则君之受绐久矣。泉下之人，不欲久与生人接，君亦不宜久与鬼狎，言尽于此，余可类推。曼声长啸而去。案此谓儒者明知有鬼，故言无鬼，与黄山二鬼谓儒者明知井田封建不可行，故言可行，皆洞见症结之论。仅目以迂阔，犹坠五里雾中矣。
汪主事厚石言，有在西湖扶乩者，下坛诗曰：旧埋香处草离离，只有西陵夜月知，词客情多来吊古，幽魂肠断看题诗，沧桑几劫湖仍绿，云雨千年梦尚疑，谁信灵山散花女，如今佛火对琉璃。众知为苏小小也。客或请曰：仙姬生在南齐，何以亦能七律。乩判曰：阅历岁时，幽明一理，性灵不昧，即与世推移，宣圣惟识大篆，祝词何写以隶书？释迦不解华言，疏文何行以骈体？是知千载前人，其性识至今犹在，即能解今之语，通今之文。江文通谢元晖能作爱妾换马八韵律赋（见于纂异记），沈休文子青箱，能作金陵怀古五言律诗。古有其事，又何疑于今乎？又问尚能作永明体否，即书四诗曰：欢来不得来，侬去不得去，懊恼石尤风，一夜断人渡。欢从何处来，今日大风雨，湿尽杏子衫，辛苦皆因汝。结束蛱蝶裙，为欢棹舴艋，宛转沿大堤，绿波双照影。莫泊荷花汀，且泊杨柳岸，花外有人行，柳深人不见。盖子夜歌也。虽才鬼依托，亦可云俊辩矣。
表兄安伊在言，河城秋获时，有少妇抱子行塍上，忽失足仆地，卧不复起，获者遥见之，疑有故，趋视则已死，子亦触瓦角脑裂死，骇报田主，田主报里胥，辨验死者，数十里内无此妇，且衣饰华洁，子亦银钏红绫衫，不类贫家，大惑不解。且覆以苇箔，更番守视，而急闻于官。河城去县近，官次日晡时至，启箔检视，则中置槁秸一束，二尸已不见，压箔之砖固未动，守者亦未顷刻离也。官大怒，尽拘田主及守者去，多方鞫治，无丝毫谋杀弃尸状，纠结缴绕至年余，乃以疑案上。上官以案情恍惚，往返驳诘，又岁余乃姑俟访，而是家已荡然矣。此康熙癸巳甲午间事。相传村南墟墓间，有黑狐夜夜拜月，人多见之，是家一子好弋猎，潜往伏伺，彀弩中其股，噭然长号，化火光西去，搜其穴，得二小狐，絷以返，旋逸去。月余而有是事，疑狐变幻来报冤。然荒怪无据，人不敢以入供，官亦不敢入案牍，不能不以匿尸论。故纷扰至斯也。又言城西某村有丐妇，为姑所虐，缢于土神祠，亦箔覆待检，更番守视，官至则尸与守者俱不见，亦穷治如河城，后七八年乃得之于安平--深州属县。盖妇颇白皙，一少年轮守时，褫下裳而婬其尸，尸得人气复生，竟相携以逃也。此康熙末事，或疑河城之事当类此，是未可知。或并为一事，则传闻误矣。
