从伯君章公，言中表某丈，月夕纳凉于村外，遇一人似是书生，长揖曰：仆不幸获谴于社公，自祷弗解也，一社之中，惟君祀社公最丰，而数十年一无所祈请，社公甚德君，亦甚重君，君为一祷，必见从。表丈曰：尔何人，曰：某故诸生，与君先人亦相识，今下世三十余年矣。昨偶向某家索食，为所诉也。表丈曰：己事不祈请，乃祈请人事乎？人事不祈请，乃祈请鬼事乎？仆无能为役，先生休矣。其人掉臂去曰：自了汉耳，不足谋也。夫肴酒必丰，敬鬼神也，无所祈请，远之也，敬鬼神而远之，即民之义也，视流俗之谄渎，迂儒之傲侮，为得其中矣。说此事时，余甫八九岁，此表丈偶忘姓名，其时乡风淳厚，大抵必端谨笃实之家，始相与为婚姻，行谊似此者，多不能揣度为谁也。高山仰止，景行行止。俯仰七十年间，能勿睪然远想哉。
黄叶道人潘斑，尝与一林下巨公连坐，屡呼巨公为兄，巨公怒且笑曰：老夫今七十余矣。时潘已被酒，昂首曰：兄前朝年岁，当与前朝人序齿，不应阑入本朝。若本朝年岁，则仆以顺治二年九月生，兄以顺治元年五月入大清，仅差十余月耳。唐诗曰：与兄行年较一岁。称兄自是古礼，君何过责耶？满座为之咋舌。论者谓潘生狂士，此语太伤忠厚，宜其坎壈终身，然不能谓其无理也。余作四库全书总目明代集部，以练子宁至金川门卒龚诩八人，列解缙、胡广诸人前，并附案语曰：谨案练子宁以下八人，皆惠宗旧臣也，考其通籍之年，盖有在解缙等后者，然一则效死于故君，一则邀恩于新主，枭鸾异性，未可同居，故分别编之，使各从其类。至龚诩卒于成化辛丑，更远在缙等后，今亦升列于前，用以昭名教是非，千秋论定，纡青拖紫之荣，竟不能与荷戟老兵，争此一纸之先后也。黄泉易逝，青史难诬，潘生是言，又安可以佻薄废乎？
曾映华言，有数书生赴乡试，长夏溽暑，趁月夜行，倦投一废祠之前，就阶小憩。或睡或醒，一生闻祠后有人声，疑为守瓜枣者，又疑为盗，屏息细听，一人曰：先生何来？一人曰：顷与邻冢争地界，讼于社公，先生老于幕府者，请揣其胜负。一人笑曰：先生真书痴耶？夫胜负乌有常也，此事可使后讼者胜，诘先讼者曰：彼不讼而尔讼，是尔兴戎侵彼也；可使先讼者胜，诘后讼者曰：彼讼而尔不讼，是尔先侵彼，知理曲也；可使后至者胜，诘先至者曰：尔乘其未来，早占之也；可使先至者胜，诘后至者曰：久定之界，尔忽翻旧局，是尔无故生衅也；可使富者胜，诘贫者曰：尔贫无赖，欲使畏讼赂尔也；可使贫者胜，诘富者曰：尔为富不仁，兼并不已，欲以财势压孤茕也；可使强者胜，诘弱者曰：人情抑强而扶弱，尔欲以肤受之诉耸听也；可使弱者胜，诘强者曰：天下有强凌弱，无弱凌强，彼非真枉，不敢冒险撄尔锋也；可以使两胜，曰：无券无证，纠结安穷，中分以息讼，亦可以已也；可以使两败，曰：人有阡陌，鬼宁有疆畔，一棺之外，皆人所有，非尔辈所有，让为闲田可也。以是种种胜负，乌有常乎？一人曰：然则究竟当何如？一人曰：是十说者各有词可执，又各有词以解，纷纭反覆，终古不能己也。城隍社公不可知，若夫冥吏鬼卒，则长拥两美庄矣。语讫遂寂，此真老于幕府之言也。
蛇能报冤，古记有之，他毒物则不能也。然闻故老之言曰：凡遇毒物，无杀害心则终不遭螫，或见即杀害，必有一日受其毒。验之颇信。是非物之知报，气机相感耳。狗见屠狗者群吠，非识其人，亦感其气也。又有生啖毒虫者，云能益力，毒虫中人或至死，全贮其毒于腹中，乃反无恙，此又何理欤？崔庄一无赖少年习此术，尝见其握一赤练蛇，断其首而生啮，如有余味，殆其刚悍鸷忍之气，足以胜之乎？力何必益，即益力，方药亦颇多，又何必是也。
贾公霖言，有贸易来往于樊屯者，与一狐友。狐每邀之至所居，房舍一如人家，但出门后回顾则不见耳。一夕饮狐家，妇出行酒，色甚妍丽，此人醉后心荡，戏捘其腕。妇目狐，狐侧睨笑曰：弟乃欲作陈平耶？亦殊不怒，笑谑如平时。此人归后，一日忽家中客作，控一驴送其妇来，云得急信，君暴中风，故借驴仓皇连夜至，此人大骇，以为同伴相戏也。旅舍无地容眷属，呼客作送归，客作已自去，距家不一日程，时甫辰已，乃自控送妇，中途遇少年与妇摩肩过，手触妇足，妇怒詈少年，惟笑谢，语涉轻薄，此人愤与相搏，致驴惊逸入歧路，蜀秫方茂，斯须不见。此人舍少年追妇，寻蹄迹行一二里，驴陷淖中，妇则不知所往矣。野田连陌，四无人踪，彻夜奔驰，彷徨至晓，姑骑驴且返，再商觅妇，未及数里，闻路旁大呼，曰：贼得矣，则邻村驴昨夜被窃，方四出缉捕也。众相执缚，大受捶楚，赖遇素识，多方辩说始得免。懊丧至家，则纺车皍然，妇方引线，问以昨事，茫然不知。始悟妇与客作及少年，皆狐所幻，惟驴为真耳。狐之报复恶矣，然衅则此人自启也。
壬子春，滦陽采木者数十人，夜宿山坳，见隔涧坡上，有数鹿散游，又有二人，往来林下相对泣，共诧人入鹿群，鹿何不惊，疑为仙鬼，又不应对泣，虽崖高水急，人径不通，然月明如昼，了然可见，有微辨其中一人，似旧木商某者，俄山风陡作，木叶乱鸣，一虎自林突出，搏二鹿殪焉。知顷所见乃其生魂矣。东坡诗曰：未死神先泣，是之谓乎？闻木商亦无大恶，但心计深密，事事务得便宜耳。陰谋者道家所忌，良有以夫。
又闻巴公彦弼言，征乌什时，一日攻城急，一人方奋力酣战，忽有飞矢自旁来，不及见也，一人在侧见之，急举刀代格，反自贯颅死。此人感而哀奠之，夜梦死者曰：尔我前世为同官，凡任劳任怨之事，吾皆卸尔，凡见功见长之事，则抑尔不得前，以是因缘，冥司注今生代尔死。自今以往，两无恩仇。我自有赏恤，毋庸尔祭也。此与木商事相近，木商陰谋故谴重，此人小智故谴轻耳。然则所谓巧者，非正其拙欤。
门人郝瑷，孟县人，余己卯典试所取士也。成进士，授进贤令，菲衣恶食，视民事如家事，仓库出入，月月造一册，预储归途舟车费，扃一笥中，虽窘急不用铢两，囊箧皆结束室中，如治装状，盖无日不为去官计。人见其日日可去官，亦无如之何，后患病乞归，不名一钱，以授徒终于家。闻其少时，值春社游人如织，见一媪将二女村妆野服，而姿致天然，瑷与同行，未尝侧盼，忽见妪与二女踏乱石，横行至绝涧，鹄立树下，怪其不由人径，若有所避。转凝睇视之，媪从容前致词曰：节物暄妍，率儿辈踏青，各觅眷属，以公正人不敢近，亦乞公毋近儿辈，使剌促不宁。瑷悟为狐魅，掉臂去之。然则花月之妖，为人心自召，明矣。
木兰伐官木者，遥见对山有数虎，悬崖削壁，非迂回数里不能至，人不畏虎，虎亦不畏人也。俄见别队伐木者，冲虎径过，众顿足危栗，然人如不见虎，虎如不见人也。数日后，相晤话及。别队者曰：是日亦遥见众人，亦似遥闻呼噪声，然所见乃数巨石，无一虎也。是殆命不遭咥乎。然命何能使虎化石，其必有司命者矣。司命者空虚无朕，冥漠无知，又何能使虎化石，其必天与鬼神矣。天与鬼神能司命，而顾谓天即理也，鬼神二气之良能也。然则理气浑沦，一屈一伸，偶遇斯人怒而搏者，遂峙而嶙峋乎？吾无以测之矣。
景州高冠瀛，以梦高江村而生，故亦名士奇。笃学能文，小试必第一，而省闱辄北，竟坎壈以终。年二十余时，日者推其命，谓天官文昌魁星贵人，皆集于一宫，于法当以鼎甲入翰林，而是岁只得食饩，计其一生遭遇，亦无更得志于食饩者。盖其赋命本薄，故虽极盛之运，所得不过如是也。田白岩曰：张文和公八字，日者以其一生仕履，较量星度，其开坊仅抵一衿耳。此与冠瀛之命可以互勘，术家宜以此消息，不可徒据星度，遽断休咎也。又尝见一术士，云凡阵亡将士，推其死绥之岁月，运必极盛。盖尽节一时，垂名千古，馨香百世，荣逮子孙，所得有在王侯将相之上者故也。立论极奇，而实有至理。此又法外之意，不在李虚中等格局中矣。
冠瀛久困名场，意殊抑郁，尝语余及雪崖曰：闻旧家一宅，留宿者夜辄遭魇，或鬼或狐，莫能明也。一生有胆力，欲伺为祟者何物，故寝其中，二更后果有黑影瞥落地，似前似却，闻生转侧，即伏不动，知其畏人，佯睡以俟之。渐作鼾声，俄觉自足而上，稍及胸腹，即觉昏沉，急奋右手搏之，执得其尾，即以左手扼其项，噭然一声，作人言求释。急呼灯视之，乃一黑狐，众共捺制，刃穿其髀，贯以索，而自系于左臂，度不能幻化，乃持刀问其作祟意。狐哀鸣曰：凡狐之灵者，皆修炼求仙，最上者调息炼神，讲坎离龙虎之旨，吸精服气，饵日月星斗之华，用以内结金丹，蜕形羽化，是须仙授，亦须仙才，若是者吾不能；次则修容成素女之术，妖媚蛊惑，摄精补益，内外配合，亦可成丹，然所采少则道不成，所采多则戕人利己，不干冥谪，必有天刑，若是者吾不敢。故以剽窃之功，为猎取之计，乘人酣睡，仰鼻息以收余气，如蜂采蕊，无损于花，凑合渐多，融结为一，亦可元神不散，岁久通灵，即我辈是也。虽道浅术疏，积功亦苦，如不见释，则百年精力，尽付东流，惟君子哀而恕之。生悯其词切，竟纵之使去。此事在雍正末年，相传已久，吾因是以思科场上者，鸿才硕学，吾亦不能；次者行险侥幸，吾亦不敢；下者剽窃猎取，庶几能之，而吾又有所不肯。吾道穷矣。二君皆早掇科第，其何以教我乎？雪崖戏曰：以君作江村后身，如香山之为白老矣，惟此一念，当是身异性存。此病至深，仆辈实无药相救也。相与一笑而罢。盖冠瀛为文，喜戛戛生造，硬语盘空，屡踬有司，率多坐是。故雪崖用以为戏。贾长江集有独行潭底影，数息树边身一联，句下夹注一诗，曰：二句三年得，一吟双泪流，知音如不赏，归卧故山秋。千古畸人，其意见略相似矣。
吉木萨台军言，尝逐雉入深山中，见悬崖之上似有人立，越涧往视，去地不四五丈，一人衣紫氆氇，面及手足皆黑，毛茸茸长寸许，一女子甚姣丽，作蒙古装，惟跣足不靴，衣则绿氆氇也，方对坐共炙肉，旁侍黑毛人四五，皆如小儿身，不著寸缕，见人嘻笑，其语非蒙古，非额鲁特，非回部，非西番。啁唽如鸟，不可辨观。其情状似非妖物，乃跪拜之，忽掷一物于崖下，乃熟野骡肉半肘也。又拜谢之，皆摇手，乃携以归。足三四日食。再与牧马者往迹，不复见矣。意其山神欤。
世言虹见则雨止，此倒置也。乃雨止则虹见耳。盖云破日露，则回光返照，射对面之云，天体浑圆，上覆如笠，在顶上则仰视，在四垂则侧视，故敛为一线，其形随下垂，两面之势屈曲如弓，又侧视之，中斜对目者近，平对目者远，以渐而远，故重重云气，皆见其边际，叠为重重红绿色，非真有一物如带横亘天半也。其能下涧饮水，或见其首如驴者，见朱子语录。并有能狎昵妇女者，当是别一妖，气其形似虹，或别一妖物，化形为虹耳。
及孺爱先生言，尝亲见一蝇飞入人耳中为祟，能作人言，惟病者闻之。或谓蝇之蠢蠢，岂能成魅，或魅化蝇形耳。此语近之，青衣童子之宣赦，浑家门客之吟诗，皆小说妄言，不足据也。
辟尘之珠，外舅马公周箓曾遇之，确有其物，而惜未睹其形也。初隆福寺鬻杂珠宝者，布茵于地，俗谓摆摊，罗诸小箧于其上，虽大风霾无点尘，或戏以囊有辟尘珠，其人椎鲁，漫笑应之，弗信也。如是半载，一日，顿足大呼曰：吾真误卖至宝矣。盖是日飞尘忽集，始知从前果珠所辟也。按医书有服响豆法，响豆者，槐实之夜中爆响者也。一树只一颗，不可辨识，其法槐始花时，即以丝网罩树上，防鸟鹊啄食。结子熟后，多缝布囊贮之，夜以为枕，听无声者即弃去，如是递枕，必有一囊作爆声者。取此一囊，又多分小囊贮之，枕听初得一响者则又分，如二枕渐分至仅存二颗，再分枕之，则响豆得矣。此人所鬻之珠，谅亦无几，如以此法分试，不数刻得矣，何至交臂失之乎？乃漫然不省，卒以轻弃，当缘禄相原薄耳。
