马德重言，沧州城南，盗劫一富室，已破扉入，主人夫妇并被执，众莫敢谁何。有妾居东厢，变服逃匿厨下，私语灶婢曰：主人在盗手，是不敢与斗，渠辈屋脊各有人，以防救应，然不能见檐下，汝抉后窗循檐出，密告诸仆，各乘马执械，四面伏三五里外，盗四更后必出，四更不出，则天晓不能归巢也，出必挟主人送，苟无人阻，则行一二里必释，不释恐见其去向也，俟其释主人，急负还，而相率随其后，相去务在半里内，彼如返斗即奔还，彼止亦止，彼行又随行，再返斗仍奔，再止仍止，再行仍随行，如此数四，彼不返斗则随之，得其巢，彼返斗则既不得战，又不得遁，逮至天明，无一人得脱矣。婢冒死出告，众以为中理，如其言，果并就擒，重赏灶婢。妾与嫡故不甚协，至是亦相睦。后问妾何以办此，泫然曰：吾故盗魁某甲女，父在时尝言行劫所畏惟此法，然未见有用之者，今事急姑试，竟侥幸验也。故曰用兵者务得敌之情，又曰以贼攻贼。
戴东原言，有狐居人家空屋中，与主人通言语，致馈遗，或互假器物，相安若比邻。一日狐告主人曰：君别院空屋，有缢鬼多年矣，君近拆是屋，鬼无所栖，乃来与我争屋，时时现恶状，恐怖小儿女，已自可憎，又作祟使患寒热，尤不堪忍。某观道士能劾鬼，君盍求之除此害。主人果求得一符，焚于院中，俄暴风骤起，声轰然如雷霆。方骇愕间，闻屋瓦格格乱鸣，如数十人奔走践踏者，屋上呼曰：吾计大左，悔不及，顷神将下击，鬼缚而吾亦被驱，今别君去矣。盖不忍其愤，急于一逞，未有不两败俱伤者。观于此狐，可为炯鉴。又吕氏表兄，言有人患狐祟，延术士禁咒，狐去而术士需索无厌，时遣木人纸虎之类，至其家扰人，赂之暂止，越旬日复然，其祟更甚于狐，携家至京师避之，乃免。锐于求胜，借助小人，未有不遭反噬者，此亦一征矣。
乌鲁木齐参将海起云言，昔征乌什时，战罢还营，见崖下树桠间，一人探首外，窥疑为间谍，奋矛刺之--军中呼矛曰苗子，盖声之转也，中石上，火光激迸矛，折臂几损，疑为目眩，然矛上地上，皆有血迹，不知何怪。余谓此必山精也，深山大泽，何所不育。白泽图所载，虽多附会，殆亦有之。又言有一游兵，见黑物蹲石上，疑为熊，引满射之，三发皆中，而此物夷然如不知，骇极驰回，呼伙伴携铳往，则已去矣，余谓此亦山精耳。
常山峪道中加班轿夫刘福言--九卿肩舆，以八人更番出京，则加四人，谓之加班--长姐者，忘其姓，山东流民之女，年十五六，父母就食于赤峰--即乌蓝哈达，乌蓝译言红，哈达译言峰也，今建为赤峰州。租田以耕。一日入山采樵，遇风雨，避岩下，雨止已昏黑，畏虎不敢行，匿草间，遥见双炬，疑为虎目。至前则官役数人，衣冠不古不今，叱问何人，以实告。官坐石上，令曳出，众呼跪。长姐以为山神，匍匐听命。官曰：汝夙孽应充我食，今就擒，当啖尔，速解衣伏石上，无留寸缕，致挂碍齿牙。知为虎王，觳觫祈免。官曰：视尔貌尚可，肯侍我寝，当赦尔，后当来往于尔家，且福尔。长姐愤怒跃起曰：岂有神灵肯作此语，必邪魅也。啖则啖耳，长姐良家女，不能蒙面作此事。拾石块奋击，一时奔散，此非其力足胜之，其气足胜之。其贞烈之心足以帅其气也。故曰其为气也至大至刚。
张太守墨谷言，德、景间有富室，恒积谷而不积金，防劫盗也。康熙雍正间岁频歉，米价昂，闭廪不肯粜升谷，冀价再增。乡人病之，而无如何。有角妓号玉面狐者曰：是易与，第备钱以待可耳。乃自诣其家曰：我为鸨母钱树，鸨母顾虐我，昨与勃溪，约我以千金自赎，我亦厌倦风尘，愿得一忠厚长者托终身，念无如公者，公能捐千金，则终身执巾栉。闻公不喜积金，即钱二千贯亦足抵，昨有木商闻此事，已回天津取资，计其到当在半月外，我不愿随此庸奴，公能于十日内先定，则受德多矣。张故惑此妓，闻之惊喜，急出谷贱售，廪已开，买者坌至，不能复闭，遂空其所积，米价大平。谷尽之日，妓遣谢富室曰：鸨母养我久，一时负气相诟，致有是议，今悔过挽留，义不可负心，所言姑俟诸异日。富室原与私约，无媒无证，无一钱聘定，竟无如何也。此事李露园亦言之，当非虚谬。闻此妓年甫十六七，遽能办此，亦女侠哉。
丁药园言，有孝廉四十无子，买一妾甚明慧，嫡不能相安，旦夕诟谇。越岁生一子，益不能容，竟转鬻于远处，孝廉惘惘如有失。独宿书斋，夜分未寝，妾忽搴帷入，惊问何来，曰：逃归耳。孝廉沉思曰：逃归虑来追捕，妒妇岂肯匿，且事已至此，归何所容。妾笑曰：不欺君，我实狐也，前以人来，人有人理，不敢不忍诟，今以狐来，变幻无端，出入无迹，彼乌得而知之。因燕婉如初，久而渐为童婢泄，嫡大恚，多金募术士劾治，一术士檄将拘妾至，妾不服罪，攘臂与术士争曰：无子纳妾，则纳为有理，生子遣妾，则夫为负心，无故见出，罪不在我。术士曰：既见出矣，岂可私归。妾曰：出母未嫁，与子未绝，出妇未嫁，于夫亦未绝，况鬻我者妒妇，非见出于夫，夫仍纳我，是未出也，何不可归。术士怒曰：尔本兽类，何敢据人理争。妾曰：人变兽心，陰律陽律皆有刑，兽变人心，反以为罪，法师据何宪典耶？术士益怒曰：吾持五雷法，知诛妖耳，不知其他。妾大笑曰：妖亦天地之一物，苟其无罪，天地未尝不并育。上帝所不诛，法师乃欲尽诛乎？术士拍案曰：媚惑男子，非尔罪耶？妾曰：我以礼纳，不得为媚惑，倘其媚惑，则摄精吸气，此生久槁矣。今在家两年，复归又五六年，康强无恙，所谓媚惑者安在？法师受妒妇多金，锻练周内，以酷济贪耳，吾岂服耶。问答之顷，术士顾所召神将，已失所在，无可如何。瞋目曰：今不与尔争，明日会当召雷部。明日嫡再促设坛，则宵遁矣。盖所持之法虽正，而法以贿行，故魅亦不畏，神将亦不满也。相传刘念台先生官总宪时，题御史台一联曰：无欲常教心似水，有言自觉气如霜。可谓知本矣。
莫雪崖言，有乡人患疫，困卧草榻，魂忽已出门外，觉顿离热恼，意殊自适然，道路都非所曾经，信步所之，偶遇一故友，相见悲喜。忆其已死，忽自悟曰：我其入冥耶？友曰：君未合死，离魂到此耳，此境非人所可到，盍同游览，以广见闻？因随之行，所经城市墟落，都不异人世，往来扰扰，亦各有所营，见乡人皆目送之，然无人交一语也。乡人曰：闻有地狱，可一观乎？友曰：地狱如囚牢，非冥官不能启，非冥吏不能导，吾不能至也。有三数奇鬼近乎地狱，君可以往观。因改循歧路，行半里许，至一地，空旷如墟墓，见一鬼，状貌如人，而鼻下则无口。问此何故，曰：是人生时，巧于应对，谀词颂语媚世悦人，故受此报，使不能语。或遇焰口浆水，则饮以鼻。又见一鬼，尻耸向上，首折向下，面著于腹，以两手支拄而行。问此何故，曰：是人生时，妄自尊大，故受此报，使不能仰面傲人。又见一鬼，自胸至腹，裂罅数寸，五脏六腑，虚无一物。问此何故，曰：是人生时，城府深隐，人不能测，故受是报，使中无匿形。又见一鬼，足长二尺，指巨如椎，踵巨如斗，重如千斛之舟，努力半刻，始移一寸。问此何故，曰：此人生时，高材捷足，事事务居人先，故受是报，使不能行。又见一鬼，两耳拖地，如曳双翼，而混沌无窍。问此何故，曰：此人生时，怀忌多疑，喜闻蜚语，故受此报，使不能听。是皆按恶业浅深，待受报期满，始入转轮。其罪减地狱一等，如陽律之徒流也。俄见车骑杂盢，一冥官经过，见乡人惊曰：此是生魂，误游至此，恐迷不得归，谁识其家，可导使去。友跪启是旧交，官即令送返，将至门，大汗而醒，自是病愈。雪崖天性爽朗，胸中落落无宿物，与朋友谐戏，每俊辩横生，此当是其寓言，未必真有。然庄生列子，半属寓言，义足劝惩，固不必刻舟求剑尔。
陈半江言，有书生月夕遇一妇，色颇姣丽，挑以微词，欣然相就，自云家在邻近，而不肯言姓名。又云夫恒数日一外出，家有后窗可开，有墙缺可矴，遇隙即来，不能预定期也。如是五六年，情好甚至。一岁书生将远行，妇夜来话别，书生言随人作计，后会无期，凄恋万状，哽咽至不成语。妇忽嬉笑曰：君如此情痴，必相思致疾，非我初来相就意。实与君言，我鬼之待替者也。凡人与鬼狎，无不病且死，陰剥陽也。惟我以爱君韶秀，不忍玉折兰摧，故必越七八日后，待君陽复，乃肯再来，有剥有复，故君能无恙。使遇他鬼，则纵情冶荡，不出半载，索君于枯鱼之肆矣。我辈至多，求如我者则至少，君其宜慎。感君义重，此所以报也。语讫散发吐舌作鬼形，长啸而去。书生震栗几失魂，自是虽遇冶容，曾不侧视。
