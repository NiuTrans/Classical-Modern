安中宽言，有人独行林莽间，遇二人，似是文士吟哦而行，一人怀中落一书册，此人拾得，字甚拙涩，波磔皆不甚具，仅可辨识其中或符录，或药方，或人家春联，纷糅无绪，亦间有经书古文诗句，展阅未竟，二人遽追来夺去，倏忽不见，疑其狐魅也。一纸条飞落草间，俟其去远，觅得之，上有字曰：诗经於字皆音乌，易经睟字左边无点。余谓此借言粗材之好讲文艺者也。然能刻意于是，不愈于饮博游冶乎？使读书人能奖励之，其中必有所成就，乃薄而挥之，斥而笑之，是未思圣人之待互乡、阙党二童子也。讲学家崖岸过峻，使人甘于自暴弃，皆自沽己名，视世道人心如膜外耳。
景州宁逊公，能以琉璃舂碎调漆，堆为擘窠书，凹凸皴皱，俨若石纹，恒挟技游富贵家。喜索人酒食，或闻燕集，必往搀末席，一日，值吴桥社会，以所作对联匾额往售，至晚得数金，忽遇十数人邀之，曰：我辈欲君殚一月工，堆字若干分，赠亲友，冀得小津润，今先屈先生一餐，明日奉迎至某所。宁大喜，随入酒肆，共恣饮啖，至漏下初鼓，主人促闭户，十数人一时不见，座上惟宁一人，无可置辩，乃倾囊偿值。懊恼而归，不知为幻术，为狐魅也。李露园曰：此君自宜食此报。
某公眷一娈童，性柔婉，无市井态，亦无恃宠纵意，忽泣涕数日，目尽肿。怪诘其故，慨然曰：吾日日荐枕席，殊不自觉，昨寓中某与某童狎，吾穴隙窃窥，丑难言状，与横陈之女迥殊，因自思吾一男子，而受污如是，悔不可追，故愧愤欲死耳。某公譬解百方，终怏怏不释，后竟逃去。或曰：已改易姓名，读书游泮矣。梅禹金有青泥莲花记，若此童者，亦近于青泥莲花欤？又奴子张凯，初为沧州隶，后夜闻罪人暗泣声，心动辞去，鬻身于先姚安公，年四十余无子。一日，其妇临蓐，凯愀然曰：其女乎？已而果然，问何以知之，曰：我为隶时，有某控其妇与邻人张九私，众知其枉，而事涉暧昧，无以代白也。会官遣我拘张九，我禀曰：张九初五日以逋赋拘，初八日笞十五去矣，今不知所往，乞宽其限。官检征比册，良是，怒某曰：初七日张九方押禁，何由至汝妇室乎？杖而遣之，其实别一张九，吾借以支吾得免也。去岁闻此妇死，昨夜梦其向我拜，知其转生为我女也。后此女嫁为贾人妇，凯夫妇老且病，竟赖其孝养以终。杨椒山有罗刹成佛记。若此奴者，亦近于罗刹成佛欤？
冯平宇言，有张四喜者，家贫佣作，流转至万全山中，遇翁妪留治圃，爱其勤苦，以女赘之。越数岁，翁妪言往塞外省长女，四喜亦挈妇他适，久而渐觉其为狐，耻与异类偶，伺其独立，潜弯弧射之，中左股。狐女以手拔矢，一跃直至四喜前，持矢数之曰：君太负心，殊使人恨，虽然，他狐媚人，苟且野合耳，我则父母所命，以礼结婚，有夫妇之义焉。三纲所系，不敢仇君，君既见弃，亦不敢强住聒君。握四喜之手，痛哭，逾数刻，乃蹶然逝。四喜归，越数载病死，无棺以敛，狐女忽自外哭入，拜谒姑舅，具述始末。且曰：儿未嫁，故敢来也。其母感之，詈四喜无良，狐女俯不语，邻妇不平，亦助之詈。狐女瞋视曰：父母詈儿，无不可者。汝奈何对人之妇，詈人之夫。振衣竟出，莫知所往。去后，于四喜尸旁得白金五两，因得成葬。后四喜父母贫困，往往于盎中箧内，无意得钱米，盖亦狐女所致也。皆谓此狐非惟形化，人心亦化人矣。或又谓狐虽知礼，不至此。殆平宇故撰此事以愧人之不如者。姚安公曰：平宇虽村叟，而立心笃实，平生无一字虚妄，与之谈，讷讷不出口，非能造作语言者也。
卢观察癹吉言，茌平县有夫妇相继死，遗一子，甫周岁，兄嫂咸不顾恤，饿将死。忽一少妇排门入，抱儿于怀，詈其兄嫂：尔弟夫妇尸骨未寒，汝等何忍心至此，不如以儿付我，犹可觅一生活处也。挈儿竟出，莫知所终。邻里咸目睹之，有知其事者曰：其弟在日，常昵一狐女，意或不忘旧情，来视遗孤乎？是亦张四喜妇之亚也。
乌鲁木齐多狭斜，小楼深巷，方响时闻，自谯鼓初鸣，至寺钟欲动，灯火恒荧荧也。冶荡者惟所欲为，官弗禁，亦弗能禁。有宁夏布商何某，年少美风姿，资累千金，亦不甚吝，而不喜为北里游，惟畜牝豕十余，饲极肥，濯极洁，日闭门而沓婬之，豕亦相摩相倚，如昵其雄。仆隶恒窃窥之，何弗觉也。忽其友乘醉戏诘，乃愧而投井死，迪化厅同知木金泰曰：非我亲鞫是狱，虽司马温公以告我，我弗信也。余作是地杂诗有曰：石破天惊事有无，后来好色胜登徒，何郎甘为风情死，才信刘郎爱媚猪。即咏是事。人之性癖，有至于如此者，乃知以理断天下事，不尽其变。即以情断天下事，亦不尽其变也。
张一科，忘其何地人，携妻就食塞外，佣于西商，西商昵其妻，挥金如土，不数载，资尽归。一科反寄食其家，妻厌薄之，诟谇使去。一科曰：微是人无此日，负之不祥。坚不可。妻一日持梃逐西商，一科怒詈，妻亦反詈曰：彼非爱我，昵我色也；我亦非爱彼，利彼财也。以财博色，色已得矣，我原无所负于彼，以色博财，财不继矣，彼亦不能责于我。此而不遣，留之何为。一科益愤，竟抽刃杀之，先以百金赠西商，而后自首就狱。又一人忘其姓名，亦携妻出塞，妻病卒，因不能归，且行乞，忽有西商招至肆，赠五十金。怪其太厚，固诘其由，西商密语曰：我与尔妇最相昵，尔不知也。尔妇垂殁，私以尔托我，我不忍负于死者，故资尔归里。此人怒掷于地，竟格斗至讼庭。二事相去不一月。相国温公时镇乌鲁木齐，一日宴僚佐于秀野亭，座间论及，前竹山令陈题桥曰：一不以贫富易交，一不以死生负约，是虽小人，皆古道可风也。公颦蹙曰：古道诚然，然张一科曷可风耶？后杀妻者拟抵，而谳语甚轻；赠金者拟杖，而不云枷示。公沉思良久，慨然曰：皆非法也，然人情之薄久矣，有司如是上，即如是可也。
嘉祥曾映华言，一夕秋月澄明，与数友散步场圃外，忽旋风滚滚，自东南来，中有十余鬼，互相牵曳，且殴且詈，尚能辨其一二语，似争朱陆异同也。门户之祸，乃下彻黄泉乎？
去去复去去，凄恻门前路，行行重行行，辗转犹含情，含情一回首，见我窗前柳，柳北是高楼，珠帘半上钩，昨为楼上女，帘下调鹦鹉，今为墙外人，红泪沾罗巾，墙外与楼上，相去无十丈，云何咫尺间，如隔千重山，悲哉两决绝，从此终天别，别鹤空徘徊，谁念鸣声哀，徘徊日欲晚，决意投身返，手裂湘裙裾，泣寄稿砧书，可怜帛一尺，字字血痕赤，一字一酸吟，旧爱牵人心，君如收覆水，妾罪甘鞭捶，不然死君前，终胜生弃捐，死亦无别语，愿葬君家土，傥化断肠花，犹得生君家。右见永乐大典，题曰李芳树刺血诗。不著朝代，亦不详芳树始末，不知为所自作如窦玄妻诗，为时人代作如焦仲卿妻诗也。世无传本，余校勘四库，偶见之，爱其缠绵悱恻，无一毫怨怒之意，殆可泣鬼神，令馆吏录出一纸，久而失去。今于役滦陽，检点旧帙，忽于小箧内得之，沈湮数百年，终见于世，岂非贞魂怨魄，精贯三光，有不可磨灭者乎？陆耳山副宪曰：此诗次韩蕲王孙女诗。前彼在宋末，则芳树必宋人，以例推之，想当然也。
舅氏安公实斋，一夕就寝，闻室外扣门声。问之不答，视之无所见。越数夕，复然，又数夕，他室亦复然，如是者十余度，亦无他故。后村中获一盗，自云我曾入某家十余次，皆以人不睡而返。问其日皆合。始知鬼报盗警也。故瑞不必为祥，妖不必为灾，各视乎其人。
明永乐二年，迁江南大姓实畿辅，始祖椒坡公，自上元徙献县之景城，后子孙繁衍，析居崔庄，在景城东三里。今土人以仕宦科第多在崔庄，故皆称崔庄纪，举其盛也。而余族则自称景城纪，不忘本也。椒坡公故宅在景城，崔庄间，兵燹久圮，其址属族叔楘庵家，楘庵从余受经，以乾隆丙子举乡试，拟筑室移居于是。先姚安公为预题一联曰：当年始祖初迁地，此日云孙再造家。后室不果筑，而姚安公以甲申八月弃诸孤，卜地惟是处吉。因割他田易诸婺庵而葬焉，前联如公自谶也。事皆前定，岂不信哉。
侍姬沈氏，余字之曰明睠。其祖长洲人，流寓河间，其父因家焉。生二女，姬其次也，神思朗彻，殊不类小家女。常私语其姊曰：我不能为田家妇，高门华族，又必不以我为妇，庶几其贵家媵乎？其母微闻之，竟如其志。性慧黠，平生未尝忤一人，初归余时，拜见马夫人，马夫人曰：闻汝自愿为人媵，媵亦殊不易为。敛衽对曰：惟不愿为媵，故媵难为耳，既愿为媵，则媵亦何难。故马夫人始终爱之如娇女，尝语余曰：女子当以四十以前死，人犹悼惜，青裙白发作孤雏腐鼠，吾不愿也。亦竟如其志，以辛亥四月二十五日卒，年仅三十。初仅识字，随余检点图籍，久遂粗知文义，亦能以浅语成诗。临终，以小照付其女，口诵一诗，请余书之曰：三十年来梦一场，遗容手付女收藏，他时话我生平事，认取姑苏沈五娘。泊然而逝。方病剧时，余以侍值圆明园，宿海淀槐西老屋，一夕，恍惚两梦之，以为结念所致耳。既而知其是夕晕绝，移二时乃苏，语其母曰：适梦至海淀寓所，有大声如雷霆，因而惊醒。余忆是夕，果壁上挂瓶绳断堕地，始悟其生魂果至矣。故题其遗照有曰：几分相似几分非，可是香魂月下归，春梦无痕时一瞥，最关情处在依稀。又曰：到死春蚕尚有丝，离魂倩女不须疑，一声惊破梨花梦，恰记铜瓶坠地时。即记此事也。
