梁祖以宛、朐群盗之党而附黄巢为盗，后归命于王重荣，遂秉旄宣武（巢陷京师，以朱温为东南面行营先锋。天子在蜀，诸镇会兵讨贼，贼势日蹙，温乃就王重荣以降，天子赐名全忠，拜宣武军节度使。）。已而，挟听命之唐，鞭笞天下，卒收神器。其用兵嗜杀，且言天怒我杀人少，而杀降卒三千（太祖攻朱瑾，贺环驰救，击败之，降其卒三千。是日大风扬沙蔽天，太祖曰：「天怒我杀人少耶？」尽杀降卒）。李存孝出兵窥山东三州，赤地数千里，而不相救（孟方立以邢、洺、磁三州自为昭义军，晋数遣李存孝出兵以窥山东，三州之人俘掠殆尽，赤地数千里，无复耕桑者累年。方立以孤城自守，求救于梁。梁方东事兖、郓，不能救也。）。然精于兵算，遣将受略，五日而下山东三州（晋兵出山东，攻相、卫。太祖遣从周略地山东，五日而下三州：洺州、邢州、磁州。）。置银枪效节军（太祖与晋战河北，乃以杨师厚为招讨使，悉领梁之劲兵，矜倨难制，复置银枪效节军。），置落雁都（梁攻兖、郓，郓州朱瑾募骁勇，黔双手号燕子都；太祖勇士数百人，号落雁都。）。又选富家子之材武者，置帐前，号厅子都。干戈日寻，负大恶，逆民心，携二弱子与庄宗为敌，此其所以亡也。
案：梁起于盗贼，值时之乱扰窃神器，幸以有成。当是之时，环境之外，皆其至仇勍敌。李克用居河东，与之鏖战，盖三十余年；李茂贞居凤翔，被围经岁，而不得食；朱瑾以劲骑奔淮南，杨行密据强兵王吴，王镕王赵，罗绍威王魏，刘仁恭王燕，王师范节度青州。使合谋并力，连山东之卒以击其东，率关陇之众以攻其西，吴以江、淮、荆、襄之兵挫其南，赵以燕上之骑夺其北，四面并合，为梁者盖束手就虏耳！虽仅免于身，而失之于子矣。
唐李克用以沙陀（唐德宗时，有朱邪尽忠者，居于北庭之金满州，其子执宜归唐，号沙陀军，执宜子国昌，国昌子克用。），因黄巢之乱，有功于王室（巢陷京师。中和二年，克用以步兵万七千来赴，败巢，横尸三十里。京师平，克用功第一。）。至张浚之战，杀戮酷矣（大顺元年，朱全忠及宰相张浚等请讨克用，战于阴地。浚军三战三败，克用掠至河中，赤地千里。）。天复初，为梁所困，锋锐亦衰，仅保一隅。比庄宗嗣位，当时之兵，杨行密号黑云都（杨行密据庐州，收兵数千，以皂衣蒙身，号黑云都。），刘仁恭号定霸郡（梁攻沧州，刘仁恭调其境内凡年十五以上、七十以下，皆文其面，曰定霸郡。）。而麾下诸将，皆老于行阵，与武皇齐驾并驱之人，庄宗皆能养之以恩、折之以气。遂服其心，从定山东，取渔阳，兼魏博，置帐前银枪都（杨师厚卒，梁以魏博兵强，欲分为两镇。魏兵不愿，纵火大掠，效节军校张彦逼贺德伦求援于晋。晋王军于临清，张彦选效节银枪军五百人自卫谒晋王。王以其陵胁主帅，诛之，即以其卒为帐前银枪都。）。
然杨刘短兵之战，不其危乎（王彦章破德胜唐军，东保杨刘。彦章围之，庄宗引短兵出战，为彦章伏兵所射，大败。）。遣继岌伐蜀，凡七十五日，蜀王衍降，兵不血刃，诚用兵之最易也。弃郓之举，非郭崇韬几失之。从郓入汴，八日而灭梁焉（唐自失德胜，梁兵日掠澶、相。诸将皆曰：「不若弃郓与梁，西取黎阳，以河为界。」庄宗问崇韬，曰：「臣自康延孝来，尽得梁之虚实矣。此天亡之时，愿陛下分兵守魏固、杨刘，而自郓长驱捣其巢穴，不出半月，天下定矣！」庄宗夜度杨刘，从郓入，袭汴，八日而灭梁。）。明宗以所将骑五百号横冲都（进击葛从周，由是李横冲名重四方。），以「肥战马，瘠吾人。」为愧（明宗问范延光：「马数几何？」对曰：「三万五千。」明宗叹曰：「太祖在太原时，不过七千；庄宗取河北，与梁战河上，马才万匹。今有三万五千，马多奈何！」延光曰：「一马之费，可养步卒五人；三万五千匹马，十五万人之食也。」明宗曰：「肥战马而瘠吾人，吾所愧也！」）。而败契丹，杀戍军之暴，何其甚耶（定州王都反，晏球为招讨使，契丹遣托诺将万骑救都，晏球败之，横尸弃甲六十余里。明宗遣鸟震往代房知温，知温诱杀之。军乱，知温又以骑兵尽杀乱者。明宗诏悉诛其家属，魏州九指挥三千余家数万口驱至漳水上，杀之，漳小为之变色。）！
案：欧阳公史论云：朱邪，部族之号耳；沙陀者，大碛也。至尽忠孙始赐姓李氏，后代遂以沙陀为贵。然克用以朱邪之裔，奄践汾、晋。庄宗袭位，与梁对垒河上，卒之朱氏失国。既登大位，日与群伶俳戏。刘后喜聚敛而饥其师，郭崇韬以勋旧见戮。曾未三年，遽取颠覆。清泰间，吕琦言：「石敬瑭必以契丹为援，卒立晋者，契丹也。」使帝能从其言，亦可以纾祸。惜其莫之能用，才十年而易四姓，祸乱极矣。
晋高祖初隶明宗帐下，号左射军。废帝立，徙镇天平而不受命，求援契丹，以窃帝位（天福元年，徙镇天平，敬瑭不受命，谓其属曰：「先帝授吾太原，使老焉；今无故而易，疑吾反也。太原地险而粟多，吾当内檄诸镇，外求援于契丹。」桑维翰、刘智远等以为然，乃上表论。废帝遣张敬达讨之，敬瑭求援于契丹，约为父子。契丹将兵至晋阳，陈于汾北之虎北口，与唐兵战，大败之。十一月，立敬瑭为晋皇帝）。安重荣反，为偃月阵，以杜重威击破之（安重荣反，杜重威逆战于宗城。重荣为偃月阵，重威击之，不动。欲少却以伺之，王重胤曰：「两军方交，退者先败。」乃分兵为三，重威先以左右队击其两翼，战酣，重胤以精兵击中军，重荣大败。）。出帝籍民为武定军，与契丹绝盟。虽连战败之，及梁汉璋、清继以败绩，而晋卒灭。
案：石敬瑭父臬捩鸡出于西夷，自朱邪归唐，明宗妻之以女。及地尊势重，猜贰既生，乘隙而奋，求援契丹。自非耶律德光之师，不足以亡唐立晋。然彼虽有德于我，其遂可无以弭其后患耶？暨再传而为其所灭，桑维翰辈可谓失谋矣。
汉祖乘契丹蹂践之余，神器未有所归，视天下无复英雄，乃建大号以应之，天下亦帖然莫或与之争。及幼小嗣立，强臣夺而取之，势使然也，况五代之君臣乎！
周祖之讨李守贞也，居军中，褒衣博带；至河中，立三栅以自持重（自栅其城西，常思栅其城南，白文珂栅其河西，调五县丁三万，筑垒以护三栅。守贞数出兵击坏，辄补之。守贞每出必有亡失，兵食但尽。周祖四面攻之，守贞与妻子自焚死。）。及守贞之死，赵思绾、王景崇继降，挟不赏之功，乘危而发，虽履大位而宗族先戮矣。世宗高平之役，首诛樊、何，以振军法。于是南割江、淮，西克秦、凤，北开关南。乃兴礼乐，审法令，修政事，收贤才，于五代之君亦可为贤矣。遭圣人之兴，天命有归，不能自立。干旋坤转，否极泰来，亦自然之数欤！
案：欧阳公史论云：世宗区区五六年间，函秦、陇（显德二年，克秦、成、阶、凤四州），平淮右（五年，克淮南十四州。）复三关（益津关、瓦桥关、游口关），震慑夷夏。英武之材，可谓雄杰。其北取三关，兵不血刃，史家犹讥其轻社稷之重。殊不知料强弱，较彼我，而乘述律之殆，得不可失之机。此非明于决胜者，熟能至哉？然则，世宗亦贤主也。
