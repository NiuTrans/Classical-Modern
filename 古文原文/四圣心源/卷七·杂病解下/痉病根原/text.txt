痉病者，汗亡津血而感风寒也。太阳之脉，自头下项，行身之背。发汗太多，伤其津血，筋脉失滋，复感风寒，筋脉挛缩，故颈项强急，头摇口噤，脊背反折也。《素问·诊要经终论》：太阳之脉，其终也，戴眼，反折，瘈疭，即痉病之谓。以背膂之筋，枯硬而紧急故也。
太阳以寒水主令，而实化于丙火。盖阴阳之理，彼此互根，清阳左旋，则癸水上升而化君火；浊阴右转，则丙火下降而化寒水。汗亡津血，阴虚燥动，则丙火不化寒水而生上热，是以身首发热而面目皆赤也。寒水绝其上源，故小便不利。背者，胸之府，肺位于胸，壬水生化之源也。肺气清降，氤氲和洽，蒸为雨露，自太阳之经注于膀胱，则胸膈清空而不滞。太阳不降，肺气壅郁，故浊气上冲于胸膈也。太阳之经，兼统营卫，风寒伤人，营卫攸分。其发热汗出，不恶寒者，名曰柔痉，风伤卫也。其发热无汗，反恶寒者，名曰刚痉，寒伤营也。
病得于亡汗失血之后，固属风燥，而汗血外亡，温气脱泄，实是阳虚，滋润清凉之药，未可肆用也。
栝蒌桂枝汤
栝蒌根四钱桂枝三钱芍药三钱甘草二钱生姜三钱大枣四枚
煎大半杯，热服。覆衣，饮热稀粥，取微汗。
治风伤卫气，发热汗出者。
葛根汤
葛根四钱麻黄三钱，先煎，去沫桂枝二钱芍药二钱甘草二钱生姜三钱大枣四枚
煎大半杯，热服。覆衣，取微汗。
治寒伤营血，发热无汗者。
痉病是太阳证，亦有在阳明经者。若胸满口噤，卧不着席，脚挛齿齘者，胃土燥热，筋脉枯焦之故。宜重用清凉滋润之味，不可拘太阳经法。甚者，宜大承气汤，泻其胃热乃愈。
