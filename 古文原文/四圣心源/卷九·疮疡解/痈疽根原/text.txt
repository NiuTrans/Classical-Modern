痈疽者，寒伤营血之病也。血之为性，温则流行，寒则凝涩。寒伤营血，凝涩不运，卫气郁阻，蓄而为热，热盛则肉腐为脓。脓瘀不泄，烂筋而伤骨，骨髓消烁，经脉败漏，熏于五藏，藏伤则死矣。
痈病浅而疽病深，浅则轻而深则重。痈者，营卫之壅于外也；疽者，气血之阻于内也。营卫之壅遏，有盛有不盛，故肿有大小。穴俞开而风寒入，寒郁为热，随孔窍而外发，故其形圆。疽之外候，皮夭而坚，痈之外候，皮薄而泽，阴阳浅深之分也。
《灵枢·痈疽》：寒邪客于经脉之中则血涩，血涩则不通，不通则卫气归之，不得复反，故壅肿。寒气化为热，热盛则腐肉，肉腐则为脓。痈成为热，而根原于外寒，故痈疽初起，当温经而散寒，行营而宣卫。及其寒化为热，壅肿痛楚，于此营卫遏闭之秋，仍宜清散于经络。至于脓血溃泆，经热外泄，营卫俱败，自非崇补气血不能复也。如其经络阴凝，肿热外盛，气血虚寒，脓汁清稀，则更当温散而暖补之，不可缓也。若夫疮疖疥癣之类，其受伤原浅，但当发表而泻卫，无事他方也。
桂枝丹皮紫苏汤
桂枝三钱芍药三钱甘草二钱丹皮三钱苏叶三钱生姜三钱
煎大半杯，热服，覆取微汗。
治痈疽初起。
《金匮》：诸脉浮数，应当发热，而反洒淅恶寒，若有痛处，当发疮痈。痈疽因外感寒邪，伤其营血。营伤而裹束卫气，卫气郁阻，不得外达，故见恶寒。卫郁热发，肉腐脓化，则成痈疽。
初起经络郁遏，必当发表。表解汗出，卫郁透泄，经络通畅，则肿痛消除，不作脓也。若不得汗，宜重用青萍发之。表热太盛，用地黄、天冬，凉泻经络之郁。卫气太虚，用黄芪益其经气。
丹皮黄芪汤
桂枝三钱桃仁三钱甘草二钱桔梗三钱丹皮三钱生姜三钱元参三钱黄芪三钱，生
煎大半杯，热服。
治皮肉壅肿，痈疽已成者。
热盛，重用黄芪、天冬、地黄。
排脓汤
甘草二钱，炙桔梗三钱生姜三钱大枣三枚
煎大半杯，温服。
治脓成热剧，皮肉松软者。
桂枝人参黄芪汤
人参三钱黄芪三钱，炙桂枝三钱甘草二钱，炙当归三钱芍药三钱茯苓三钱丹皮三钱
煎大半杯，温服。
治脓泄热退，营卫双虚者。
黄芪人参牡蛎汤
黄芪三钱人参三钱甘草二钱五味一钱生姜三钱茯苓三钱牡蛎三钱
煎大半杯，温服。
治脓泄后溃烂，不能收口者。洗净败血腐肉，用龙骨、象皮细末少许收之，
贴仙灵膏。
仙灵膏
地黄八两当归二两甘草二两黄芪二两丹皮一两桂枝一两
麻油一斤，黄丹八两，熬膏，入黄蜡、白蜡、乳香、没药各一两，罐收。
脓后溃烂，久不收口，洗净贴。一日一换，计日平复。
大黄牡丹汤
大黄三钱芒硝三钱冬瓜子三钱桃仁三钱丹皮三钱
煎大半杯，热服。
治疽近肠胃，内热郁蒸者。
参芪苓桂干姜汤
人参三钱黄芪三钱甘草二钱茯苓三钱桂枝三钱干姜三钱丹皮二钱
煎大半杯，温服。
治阴盛内寒，及脓清热微者。
甚加附子。
仙掌丹
斑蝥八钱，去头翅，糯米炒黄用，去米。川产者良，余处不可用。前胡四分，炒乳香一钱，去油没药一钱，去油血竭一钱元参四分冰片五分麝香五分
研细，瓶收。
凡阳证痈疽初起，针破疮顶，点药如芥粒，外用膏药贴之，顷刻流滴黄水，半日即消。重者一日一换，一两日愈，神效。脓成无用，阴证不治。
