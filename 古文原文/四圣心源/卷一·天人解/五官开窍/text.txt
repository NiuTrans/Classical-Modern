肝窍于目，心窍于舌，脾窍于口，肺窍于鼻，肾窍于耳。五藏之精气，开窍于头上，是谓五官。
手之三阳，自手走头，足之三阳，自头走足。头为手足六阳之所聚会。五藏阴也，阴极生阳，阳性清虚而亲上，清虚之极，神明出焉。五神发露，上开七窍，声色臭味，于此攸辨。
官窍者，神气之门户也。清阳上升，则七窍空灵；浊阴上逆，则五官窒塞。清升浊降，一定之位。人之少壮，清升而浊降，故上虚而下实；人之衰老，清陷而浊逆，故下虚而上实。七窍之空灵者，以其上虚；五官之窒塞者，以其上实。其实者，以其虚也，其虚者，以其实也。
