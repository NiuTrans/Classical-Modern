肝属木，其色青，其臭臊，其味酸，其声呼，其液泣。心属火，其臭焦，其味苦，其声笑，其液汗，其色赤。脾属土，其味甘，其声歌，其液涎，其色黄，其臭香。肺属金，其声哭，其液涕，其色白，其臭腥，其味辛。肾属水，其液唾，其色黑，其臭腐，其味咸，其声呻。
盖肝主五色，五藏之色，皆肝气之所入也。入心为赤，入脾为黄，入肺为白，入肾为黑。心主五臭，五藏之臭，皆心气之所入也。入脾为香，入肺为腥，入肾为腐，入肝为臊。脾主五味，五藏之味，皆脾气之所入也。入肺为辛，入肾为咸，入肝为酸，入心为苦。肺主五声，五藏之声，皆肺气之所入也。入肾为呻，入肝为呼，入心为言，入脾为歌。肾主五液，五藏之液，皆肾气之所入也。入肝为泪，入心为汗，入脾为涎，入肺为涕。
