病不过内外感伤，而杂病之传变，百出不穷。感伤者，百病之纲，百病者，感伤之目。譬如水火，源本则合，支派攸分，虽殊途而同归，实一致而百虑。
先圣既往，此道绝传，博考方书，乖讹万状。纵身若松柏，未必后凋，况资如蒲柳，动辄零谢。申之以杂病之侵凌，益之以群工之毒药，真轻尘之栖弱草，朝露之落薤上矣。
痛昔亲从凋亡，手足伤毁，荒草颓坟，烟笼雾锁。感念存殁，情何可言，作杂病解。
