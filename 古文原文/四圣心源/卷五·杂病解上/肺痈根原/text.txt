肺痈者，湿热之郁蒸也。阳衰土湿，肺胃不降，气滞痰生，胸膈瘀塞，湿郁为热，淫泆熏蒸，浊瘀臭败，腐而为脓。始萌尚可救药，脓成肺败则死。此缘湿旺肺郁，风闭皮毛，卫气收敛，营郁为热，热邪内闭，蒸其痰涎而化痈脓故也。
盖风中于表，则腠理疏泄而汗出；热蒸于里，则经阳遏闭而恶寒。卫阳外敛，呼气有出而不入；营阴内遏，吸气有入而不出。营卫不交，风热兼作，风邪外伤其皮毛。皮毛者，肺之合也。湿土郁满，肺气不降，而风袭皮毛，泄其卫气，卫气愈泄而愈敛，皮毛始开而终闭。肺气壅塞，内外不得泄路，痞闷喘促，痰嗽弥增。口干咽燥，而不作渴，少饮汤水，则津液沸腾，多吐浊沫。热邪内伤其津血，津血与痰涎郁蒸，腐化脓秽，吐如米粥。久而肺藏溃烂，是以死也。
病生肺部，而根原于胃逆，其胸膈之痛，则是胆木之邪。以胃土不降，肺胆俱无下行之路，胆以甲木而化相火，甲木克戊土，则膈上作疼，相火刑辛金，则胸中生热。是宜并治其标本也。
苏叶橘甘桔汤
苏叶三钱甘草二钱桔梗三钱杏仁三钱茯苓三钱贝母三钱橘皮三钱生姜三钱
煎大半杯，温服。
胃逆胸满重，加半夏。
肺痈胸膈湿热，郁蒸痰涎，而化痈脓。痰盛宜逐，脓成当泻。胶痰堵塞，以甘遂、葶苈之属驱之，脓血腐瘀，以丹皮、桃仁之类排之。剧者用仲景二白散，吐下脓秽，以救藏真，胜于养痈遗害者也。
二白散
桔梗三分贝母三分巴豆一分，去皮，炒，研如脂
为末，饮服半钱匕。虚者减之。
脓在膈上则吐，在膈下则泄。下多，饮冷水一杯，则止。
葶苈大枣泻肺汤
葶苈炒黄，研，弹子大大枣十二枚
水三杯，煮枣，取二杯，去枣，入葶苈，煮取一杯，顿服。
脓未成则痰下，脓已成则脓下。
