五藏为阴，六府为阳，阴阳既殊，脉象攸分。肝脉弦，心脉洪，脾脉缓，肺脉涩，肾脉沉。其甚者为藏，其微者为府。
《难经》：心脉急甚者，肝邪干心也，微急者，胆邪干小肠也。心脉大甚者，心邪自干心也，微大者，小肠邪自干小肠也。心脉缓甚者，脾邪干心也，微缓者，胃邪干小肠也。心脉涩甚者，肺邪干心也，微涩者，大肠邪干小肠也。心脉沉甚者，肾邪干心也，微沉者，膀胱邪干小肠也。其他脏腑，依此类推。甚者沉而得之，微者浮而得之。
大抵府脉浮数，藏脉沉迟。仲景脉法：浮为在表，沉为在里，数为在府，迟为在藏是也。盖阳外阴内，一定之理。府气内交，藏气外济，则阴阳平而脉息调。府病则气不内交，是以但浮而不沉；藏病则气不外济，是以但沉而不浮也。观越人十难一脉十变之义，大肠、小肠俱候于心脉，可知欲候大小肠于两尺之误。
