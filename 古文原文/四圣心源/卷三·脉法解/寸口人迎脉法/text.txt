气口者，手太阴经之动脉，在鱼际之下。人迎者，足阳明经之动脉，在结喉之旁。太阴行气于三阴，故寸口可以候五藏；阳明行气于三阳，故人迎可以候六府。以太阴为五藏之首，阳明为六府之长也。
藏阴盛则人迎小而寸口大，虚则人迎大而寸口小；府阳衰则寸口大而人迎小，旺则寸口小而人迎大。
《灵枢·禁服》：寸口主中，人迎主外。春夏人迎微大，秋冬寸口微大，如是者，命曰平人。人迎大一倍于寸口，病在足少阳，一倍而躁，在手少阳。人迎二倍，病在足太阳，二倍而躁，在手太阳。人迎三倍，病在足阳明，三倍而躁，在手阳明。盛则为热，虚则为寒，紧则痛痹，代则乍甚乍间。人迎四倍，且大且数，名曰溢阳，溢阳为外格，死不治。寸口大一倍于人迎，病在足厥阴，一倍而躁，在手厥阴。寸口二倍，病在足少阴，二倍而躁，在手少阴。寸口三倍，病在足太阴，三倍而躁，在手太阴。盛则胀满、寒中、食不化，虚则热中、出糜、少气、溺色变，紧则痛痹，代则乍痛乍止。寸口四倍，且大且数，名曰溢阴，溢阴为内关，死不治。
《灵枢·经脉》：人迎与脉口即寸口也。俱盛四倍以上，命曰关格，关格者，与之短期。
《灵枢·五色》：人迎盛坚者，伤于寒。气口盛坚者，伤于食。以气口主里，伤食则阴郁于内，故气口盛坚；人迎主表，伤寒则阳郁于外，故人迎盛坚。
此诊寸口人迎之法也。寸口人迎之脉，载在经文，后世乃有左为人迎，右为气口之说，无稽妄谈，不足辨也。
