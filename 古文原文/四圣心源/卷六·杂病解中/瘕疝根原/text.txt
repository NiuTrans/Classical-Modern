瘕疝者，肾肝之积也。木生于水，水之为性，得阳和而冰泮，遭阴肃而冻合，冰泮则木荣，冻合则木枯。肾水澌寒，木气菀遏，拥肿结硬，根于少腹而盘于阴丸，是谓寒疝。
水凝则结而为内寒，木郁则发而为外热。内寒盛则牢坚而不出，外热作则奔突而不入。大小无常，动止莫测，病发则痛楚欲死，性命攸关，非细故也。
此肾肝之邪，而实原于任脉。《素问·骨空论》：任脉为病，男子内结七疝，女子带下瘕聚。任者，诸阴之统任。少阴厥阴之气，总原于任脉。肾中阳秘，则冰消冻释，任中无固结之邪；肾中阳泄，水寒木郁，阴气凝滞，乃成疝瘕带下之疾。肾性蛰藏，肝性疏泄，水气旺则结而为疝瘕，木气旺则流而为带下，无二理也。任为阴而督为阳，男则督旺，女则任旺，故男子之疝气犹少，而女子之瘕带最多。
法宜温水木之寒，散肾肝之结。结寒温散，瘕疝自消。仲景大乌头煎、乌头桂枝二方，乃此病之良法也。
肾囊偏坠者，谓之（疒颓）疝，是肝木之郁陷，拥肿硬大，常出而不入者。其时时上下者，谓之狐疝，言如狐狸之出没无常也。
茱萸泽泻乌头桂枝汤
吴茱萸三钱，炮泽泻三钱乌头三钱，炮桂枝三钱芍药三钱甘草二钱生姜三钱大枣四枚
煎大半杯，温服。
仲景乌头桂枝汤，用乌头汤一杯，桂枝汤半杯，合煎，取一杯，分五服。不知，再服。其知者，如醉状，得吐为中病。今加茱萸、泽泻，去其寒湿，以绝疝瘕之根。
其拥肿偏坠者，用此药汤热洗之，或用药末，盛袋中热熨之，日作数次，令其囊消而止。
其狐疝之偏有大小，时时上下者，仲景用蜘蛛散，亦良。
蜘蛛散
蜘蛛十四枚，炒焦桂枝五分
研末，取八分一匕，饮和，日再服。蜜丸亦可。
