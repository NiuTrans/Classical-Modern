鼻病者，手太阴之不清也。肺窍于鼻，司卫气而主降敛。宗气在胸，卫阳之本，贯心肺而行呼吸，出入鼻窍者也。肺降则宗气清肃而鼻通，肺逆则宗气壅阻而鼻塞。涕者，肺气之熏蒸也。肺中清气，氤氲如雾，雾气飘洒，化为雨露，而输膀胱，则痰涕不生。肺金不清，雾气瘀浊，不能化水，则凝郁于胸膈而痰生，熏蒸于鼻窍而涕化，痰涕之作，皆由于辛金之不降也。
肺金生水而主皮毛，肺气内降，则通达于膀胱，肺气外行，则熏泽于皮毛。外感风寒而皮毛闭秘，脏腑郁遏，内不能降，外不能泄，蓄积莫容，则逆行于鼻窍。鼻窍窄狭，行之不及，故冲激而为嚏喷。肺气熏腾，淫蒸鼻窍，是以清涕流溢，涓涓而下也。
肺气初逆则涕清，迟而肺气堙郁，清化为浊，则滞塞而胶黏；迟而浊菀陈腐，白化为黄，则臭败而秽恶。久而不愈，色味如脓，谓之鼻痈。皆肺气逆行之所致也。其中气不运，肺金壅满，即不感风寒，而浊涕时下，是谓鼻渊。鼻渊者，浊涕下不止也。《素问》语。肺气之郁，总由土湿而胃逆，胃逆则浊气填塞，肺无降路故也。
桔梗元参汤
桔梗三钱元参三钱杏仁三钱橘皮三钱半夏三钱茯苓三钱甘草二钱生姜三钱
煎半杯，热服。
治肺气郁升，鼻塞涕多者。
五味石膏汤
五味一钱石膏三钱杏仁三钱半夏三钱元参三钱茯苓三钱桔梗三钱生姜三钱
煎半杯，热服。
治肺热鼻塞，浊涕粘黄者。胃寒，加干姜。
黄芩贝母汤
黄芩三钱柴胡三钱芍药三钱元参三钱桔梗三钱杏仁三钱五味一钱贝母三钱，去心
煎半杯，热服。
治鼻孔发热生疮者。
苓泽姜苏汤
茯苓三钱泽泻三钱生姜三钱杏仁三钱甘草二钱橘皮三钱紫苏三钱
煎半杯，热服。
治鼻塞声重，语言不清者。
