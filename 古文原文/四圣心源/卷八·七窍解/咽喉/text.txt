咽喉者，阴阳升降之路也。《灵枢·经脉》：胃足阳明之脉，循喉咙而入缺盆。脾足太阴之脉，挟咽而连舌本。心手少阴之脉，挟咽而系目系。小肠手太阳之脉，循咽而下胸膈。肾足少阴之脉，循喉咙而挟舌本。肝足厥阴之脉，循喉咙而入颃颡。五藏六府之经，不尽循于咽喉，而咽为六府之通衢，喉为五藏之总门，脉有歧出，而呼吸升降之气，则别无他经也。
六府阳也，而阳中有阴则气降，故浊阴由咽而下达；五藏阴也，而阴中有阳则气升，故清阳自喉而上腾。盖六府者，传化物而不藏，不藏则下行，是天气之降也；五藏者，藏精气而不泄，不泄则上行，是地气之升也。地气不升则喉病，喉病者，气塞而食通；天气不降则咽病，咽病者，气通而食塞。先食阻而后气梗者，是藏完而府伤之也；先气梗而后食阻者，是府完而藏伤之也。
而总之，咽通六府而胃为之主，喉通五藏而肺为之宗。阳衰土湿，肺胃不降，浊气堙郁，则病痹塞，相火升炎，则病肿痛。下窍为阴，上窍为阳，阴之气浊，阳之气清，清气凉而浊气热，故清气下陷，则凉泄于魄门，浊气上逆，则热结于喉咙也。
甘草桔梗射干汤
甘草二钱，生桔梗三钱半夏三钱射干三钱
煎半杯，热漱，徐服。
治咽喉肿痛生疮者。
贝母升麻鳖甲汤
贝母三钱升麻二钱丹皮三钱元参三钱鳖甲三钱
煎半杯，热漱，徐服。
治喉疮脓成者。
