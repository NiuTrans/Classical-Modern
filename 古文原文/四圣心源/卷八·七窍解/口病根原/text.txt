口病者，足阳明之不降也。脾主肌肉而窍于口，口唇者，肌肉之本也。《素问》语。脾胃同气，脾主升清而胃主降浊，清升浊降，则唇口不病，病者，太阴己土之陷而阳明戊土之逆也。阳明逆则甲木不降而相火上炎，于是唇口疼痛而热肿，诸病生焉。
脾胃不病，则口中清和而无味。木郁则酸，火郁则苦，金郁则辛，水郁则咸，自郁则甘。口生五味者，五藏之郁，而不得土气，则味不自生，以五味司于脾土也。心主五臭，入肾为腐，心为火而肾为水，土者水火之中气，水泛于土则湿生，火郁于土则热作，湿热熏蒸，则口气腐秽而臭恶。
太阴以湿土主令，阳明从燥金化气，脾病则陷，胃病则逆。口唇之病，燥热者多，湿寒者少，责在阳明，不在太阴。然阳明上逆而生燥热，半因太阴下陷而病湿寒，清润上焦之燥热，而不助下焦之湿寒，则得之矣。
甘草黄芩汤
甘草二钱黄芩二钱茯苓三钱半夏三钱石膏三钱
煎半杯，热服。
治湿热熏蒸，口气秽恶者。
贝母元参汤
贝母三钱元参三钱甘草二钱黄芩二钱
煎半杯，热漱，徐咽。
热甚，加黄连、石膏。
治口疮热肿。
桂枝姜苓汤
芍药四钱桂枝二钱干姜三钱甘草二钱元参三钱茯苓三钱
煎大半杯，温服。
治脾胃湿寒，胆火上炎，而生口疮者。
