产后血虚气惫，诸病丛生，病则永年毕世，不得平复。弥月之后，气血续旺，乃可无虞。盖妊娠之时，胎成一分，则母气盗泄一分，胎气渐成，母气渐泄，十月胎完，而母气耗损十倍。寻常不过数胎，而人已衰矣。母气传子，子壮则母虚，自然之理也。
但十月之内，形体虽分，而呼吸关通，子母同气，胎未离腹，不觉其虚。及乎产后，胎妊已去，气血未复，空洞虚豁，不得充灌，动即感伤，最易为病。胎时气滞血瘀，积瘀未尽，癥瘕续成者，事之常也。气血亏乏，脾虚肝燥，郁而克土，腹痛食减者，亦复不少。而痉、冒、便难，尤为易致，是谓产后三病。
血弱经虚，表疏汗泄，感袭风寒，是以病痉。痉者，筋脉挛缩，头摇口噤，项强而背折也。气损阳亏，凝郁内陷，群阴闭束，是以病冒。冒者，清气幽埋，不能透发，昏溃而迷罔也。津枯肠燥，阴凝气结，关窍闭涩，是以便难。便难者，糟粕艰阻，不得顺下，原于道路之梗塞，非关阳旺而火盛也。
总之，胎气生长，盗泄肝脾，土虚木贼，为诸病之本。土气不亏，不成大病也。
桃仁鳖甲汤
桃仁三钱鳖甲三钱丹皮三钱丹参三钱桂枝三钱甘草二钱
煎大半杯，温服。
治瘀血蓄积，木郁腹痛者。
内热，加生地。内寒，加干姜。
桂枝丹皮地黄汤
桂枝三钱芍药三钱甘草二钱丹皮三钱地黄三钱当归三钱
煎大半杯，温服。
治脾虚肝燥，木郁克土，腹痛食减，渴欲饮水者。
气虚，加人参。水寒土湿，加干姜、茯苓。
桂枝栝蒌首乌汤
桂枝三钱芍药三钱甘草二钱栝蒌根三钱首乌三钱生姜三钱大枣三枚
煎大半杯，温服。
治风伤卫气而病柔痉，发热汗出者。
葛根首乌汤
桂枝三钱芍药三钱甘草二钱葛根三钱麻黄一钱首乌三钱生姜三钱大枣三枚
煎大半杯，温服。
治寒伤营血而病刚痉，发热无汗者。
桂枝茯苓人参汤
人参三钱甘草二钱茯苓三钱桂枝三钱生姜三钱大枣三枚
煎大半杯，温服。
治阳虚郁冒。
苁蓉杏仁汤
甘草二钱杏仁二钱白蜜一两肉苁蓉三钱
煎大半杯，入白蜜，温服。
治津亏木燥，大便艰难。
姜桂苓砂汤
茯苓三钱甘草二钱干姜三钱桂枝三钱芍药三钱砂仁一钱
煎大半杯，入砂仁末，温服。
治饮食不消。
