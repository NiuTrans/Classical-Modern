<strong>吕政立暗绝秦嗣</strong>
秦昭王五十六年，季春三月，昭王薨。群臣议立太子安国君为王，以华阳夫人为皇后，子楚为太子，朱氏为夫人。命玉翦、章邯统兵伐赵。李继叔失守，城陷，遂得漳河。秦加兵于周王，周兵亦败绩。自此秦日益强大，伐魏，取韩，听到无敌。秦王立一年，薨。群臣立太子子楚为王，封华阳后为华阳太后，生母夏后为夏太后，朱氏为王后，子政为太子，以吕不韦为丞相，封为文信侯，食河南洛阳十万户，佩剑上殿，召命不名，威权日重，群臣莫敢仰视。秦王楚即位三年，薨。太子政立为王，以朱氏为王太后，尊不韦为相国，号称仲父。秦王年少，国政皆不韦统理，出入宫禁，略无忌惮，时时与太后私通。宫门之中，畏不韦之威，莫敢声言。不韦奢侈日极，养家童万人，招致四方食客，常数千人，金玉如山，甲第连云，珍玩奇宝，不可胜数。凡戚属故旧，皆列贵极，金紫满前，任其封赏。又延览天下名士，凡有闻见，著为集论，有八《览》、六《论》、十二《纪》，二十余万言，以为备天地万物，古今之事，号曰《吕氏春秋》。行于咸阳市门外，悬千金于其上，招延诸侯、游士、宾客，有能增损一字者，予千金。悬告十余日，无人敢增损之，不韦以为不刊之典，遂将此书颁行天下不题。
且说秦王虽年少，承父祖之余烈，当国家之强盛，东周不祀，六国益衰不韦专内，王翦治外，灭楚伐赵，破燕取魏，天下纵横，藩篱固结。人知秦之强不知秦已灭矣。
却说不韦见秦王盖世，太后荒淫不止，恐祸及己，乃私求大阴人缪毐以为舍人。太后闻，欲私得之，不韦乃进缪毐，诈以为宦者，拔其须眉，奉侍太后遂与私通，心极爱之，封为长信侯。又恐事败，诈卜避时，迁居岐雍大郑宫，凡宫中大小事，皆毐裁决。秦王九年五月五日，太后与毐饮酒，大醉，命御衣夫人季氏进酒，偶酒倾于地，毐怒而叱之曰： 老婢乃敢无礼耶！ 季氏曰： 我居宫禁十余年来，侍秦先王，多有辛苦，尔何骂我耶？ 毐大怒，令人笞背逐出。季氏怀恨，即奔告太史赵高，说毐实非宦者，而与后私通，见生二子，藏匿在宫，待王上春秋后，二子争图天下。高闻知大惊！不敢隐讳，见秦王，将季氏之言，一一奏知。秦王大怒！就捉缪毐下狱追究，具得情实。至九月，夷毐三族，杀太后所生二子，迁太后于雍地，拘相国吕不韦于幽室。诸大臣宾客极力上言，而死者二十七人，俱断其四肢，积之关下。
有齐人茅焦，不避斧鉞，愿欲议谏。王大怒，按剑而坐，口沫流出，设油镬于殿傍，令人召焦进见，欲烹之，焦徐徐而行，旁若无人。行至王前，再拜谒起，称曰： 臣焦向闻天有二十八宿，今死者二十七人，臣来之，固欲满其数矣，臣非畏死者也。凡生者不讳死，存者不讳亡；讳死者不可以得生，讳亡者不可以得存。死生存亡，圣王所欲急闻也。陛下如欲闻其说，臣当极力上言之；如不欲闻其说，臣即投诸鼎镬，愿死王前，不畏也。 王曰： 汝有何说？吾即听之。 焦曰：陛下有狂悖之行，不自知耶？车裂假父，囊扑二弟，迁母于雍，残戮谏士，桀纣之行，不至于是矣！今天下闻之，尽瓦解而去，无一人向秦者，王独立无与，臣窃为陛下危之。臣言已尽，决知必死。 即解衣径赴油镬，王急下殿，手自接之曰： 先生请就衣，愿今受事。 即爵以上卿。
数日后，王命驾虚左方，往迎太后归于咸阳，复为母子如初。释不韦于幽室，以文信候使就国河南。一岁余，诸侯宾客使者相望于道，请文信侯宴会无虚■。王恐其为乱，召群臣谕之曰： 不韦虽有救先王之功，今隆以重爵，可谓厚■。况又无汗马血伤之勋，反位居文武百僚之上，恐不足以劝天下也。意欲■之蜀地，使老死远方，亦不忍加诛之意耳。 群臣莫敢再谏。王乃出手书与不韦曰：
君何功于秦？秦封君河南，食禄十万户？君何亲于秦？号仲父？其与家属，徙处蜀地，以全不忍加诛之意。勿违朕命，速令起行！
韦见其手书，乃哭泣曰： 吾今年老，何能远行？ 自度难免诛戮，遂饮鸩而死。王闻知，乃厚葬于河南洛阳北邙道西也。
秦王自灭不韦之后，侈心益盛。一日，召群臣议曰： 我今并吞六国，一统疆宇，古今全盛，天下一人，当更国号，以新天下耳目。今自谓德兼三皇，功过五帝，故立尊号曰皇帝；又自以我为始，可称一世，相继于后为二世，绵延不已，传至万世，故尊始皇帝。 又分天下为三十六郡，销天下之兵，书一统之法，迁徙天下豪杰于咸阳，铸金人十二，以示国富。起章台于上林，通复道于上阪，大兴工作，创立宫室，尽将所得诸侯美女、珍玩、钟鼓充人。
二十七年，始皇召群臣议曰： 古于圣王巡狩天下，以观民风，朕欲效之出巡，与汝百官计议，汝以为何如？ 群臣奏曰： 古先有道之君，巡行天下，以观民间疾苦，谓坐明堂而听政也。若深居九重，天下利病，何从知之？陛下此行，正合古意。 始皇随命驾，先巡陇西北山。偶过鸡头山，登高遥望，见东南有云气非烟非雾，隐隐中有五色祥光。命近臣宋无忌问之曰： 此何兆也？ 无忌奏曰： 云气之出，各有不同：有祥云，有浮云，有瑞云，有霁云，有庆云，皆谓之云。臣观此云，非云也，乃大贵之气，龙成五色，其应不小也。 始皇曰： 为之奈何？ 无忌曰： 此云非陛下不能镇也，当游巡东南以宝物镇之，可以消此应兆也。 始皇曰： 卿言正合吾意。 遂传命旋车驾，复转回东巡，登邹峄山立石颂功德，封东岳太山，遂以所佩太阿宝剑，瘗于山下。遂渡淮浮江，至南郡而还。驾回咸阳群臣迎接入宫。始皇自回咸阳之后，一向无事，时常追思东南云气，不知有何应兆，心下不乐。有近臣奏请： 连日天气融和，御园中百花争放，陛下何不命驾一游，以悦圣心？ 始皇即命驾，带领近侍妃嫔，前至御花园看景。未知如何？且看下回分解。
