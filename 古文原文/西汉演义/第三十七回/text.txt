<strong>韩信为治粟都尉</strong>
次日，萧何会滕公赴早朝毕，两人出班奏曰： 臣等于招贤馆得一贤士，韬略精通，识见高远，堪为破楚元帅。乞大王重用。 汉王曰： 贤士何处人？曾出仕否？愿说姓名，朕当录用。 萧何等奏曰： 此人原淮阴人，姓韩名信。曾为楚执戟郎官，屡上疏于霸王，不用，因弃楚归汉，不远千里而来。昨叩其所蕴，虽伊尹子牙，孙吴穰苴，亦不能过也。 汉王笑曰： 此人我在沛县时，曾闻他受辱胯下，乞食漂母，一乡人轻贱之。丞相若举此人为将，三军不服，诸侯讪笑，项羽闻之，决以我为瞽目人也！ 萧何曰： 古之大将，多出自寒微，岂可以门户而论人耶？伊尹莘野匹夫，太公渭水钓叟，宁戚为抱车竖子，管仲④为槛车匹夫，后来施用作为，皆成大事。韩信虽出微贱，而胸中所学，为天下奇士，若舍而不用，使彼投于他国，是弃连城之璧，碎和氏之宝也。愿王听微臣之谏，急用韩信，项羽可灭，咸阳可复。如负所举，治臣等之罪。 汉王曰： 既卿等举荐，可召韩信来相见。 萧何传命，着禁门大使召新来韩信入内朝见。
韩信寻思： 汉王召我如此轻易，决不重用。我且进内，看汉王如何待我。 韩信入内，朝见汉王。王问曰： 汝千里而来，未见才能，似难大用。即今仓廒缺官管理，升汝为连廒官，试看尽职如何。 韩信即谢恩，略无愠色。萧何滕公，甚是不安。
韩信退到仓所，查点斗级人等，验看仓廒，估计粮数，取算子一把，照米堆多寡，开除一算，毫厘不差。在仓斗级老人，见信查算明白，拜伏在地曰： 自来管仓大人，未有如贤公精明神算也。 信笑曰： 量此待一仆隶之事耳，何足以尽我哉？ 萧何密差人打听，见信如此算法，遂请来相见曰： 某欲举公为元戎，汉王恐贤士不能胜此重任，特以小官试看尽职如何，适闻贤公到，估计米堆，一算无遗，不知何法，便能知此大数？ 韩信曰： 算有小九之数，有大九之数，若能精通算法，虽四海九州，亦不出此算法，况仓廒米数乎？昔伏羲画卦，虽六十四数，引伸触类，千变万化，天地间数目，皆不出此矣！ 萧何嗟叹不已。韩信又曰： 仓廒米粮，日久且朽，当出陈易新，以济民用，公私两便，此亦宰相之事也。丞相此时正当举行。 萧何闻说，谢曰： 贤士此言甚合时宜，明日奏过汉王，决遵教施行。 韩信辞何到仓，即合斗级随仓四名，宿歇看守，仍着地方沿墙周迴关防，小心风火，判押批封，各得周悉。萧何访知，心下甚喜。
一连数日，汉王不朝。何因具小启，付竖宦传入内，汉王传命： 连日思欲东向，未有良策，因未出朝见，明日当相见也。 次日，萧何率百官早朝毕，汉王退至便殿，召萧何等入内议事。王曰： 朕在此久住，思欲东向，未有良策，奈何？ 萧何曰： 东向非难，必得一破楚元帅，方可举行。 王曰： 朕所思者，正谓此耳。 萧何曰： 王不必多思，只重用韩信，大事定矣！ 王曰： 韩信贫时，资身尚无长策，欲当此大任，而与项羽相敌耶？ 何却将信算法，并易新之说，启奏汉王。王曰： 此一节之能耳！ 何曰： 观此一节，足知其余，韩信真将才也！不可错过！ 汉王曰： 既如此，且将韩信加升治粟都尉。 
近臣传命出，韩信欢然领受。随将旧管文书，查看一遍。何为新收之数，何为旧管之数，何为开除之数，何为实在之数，各有簿籍，较量斛斗，出入有经，收放有法。平昔都尉到任者，各项在仓人等有进见之礼，都尉若受此礼、遂为众人所挟，放粮之际，任他们除关纳之，民多生怨心，韩信到任后，即出告示，先将积年在仓作弊之人，尽行查革，即选殷实正身之人，毫厘不与私通，收放之时，均平公道，纳粮之际，再不使钱，支粮之人，斛斗满足。半月之间，百姓称快，情愿争相交纳，再无稽迟留连之弊。众人曰： 今日得此贤明大人在上，我等急急纳粮，省多少盘费。 一月之间，仓廒充实，门禁肃清。众百姓聚几个为首的，都到丞相府，连名保韩信曰： 我等往日费钱，又受许多辱骂，纳粮的稽迟半年，不得上纳，支粮的等候日久，不得关支。今得这个韩大人来，我等省了许多烦恼。今闻丞相又要升他转别处去，望丞相且留他在仓，掌管二三年，我等受无穷之赐。 何笑曰： 韩大人他是个大材，今却小用了他，况治粟之官，岂足以尽其能哉？ 众人又苦苦哀告，何曰： 汝等且回去，容吾商议，再作区处。 众人出府。萧何暗思： 韩信非等闲人，可大可小，无往不可，我须极力保举。 
次日萧何入内见汉王，早朝礼毕，汉王宣何上殿曰： 朕近日梦中多凶险，又思父母家眷在彭城，何月得相见？郁郁于此，非久居之地也！ 何奏曰： 昔齐景公放猎回，语晏子曰： 寡人每梦不祥，于心不快。 晏子曰： 梦之不祥请言之 。景公曰： 我上山见虎，入泽见蛇，何也？ 晏子曰： 山为虎所居，泽为蛇所藏，何为不祥。今国有三不祥，未审我王知否？ 景公曰： 吾不知也。 晏子曰： 国有贤士而不知，一不祥也；知之而不能用，二不祥也；用之而不擢之以重任，三不祥也。 今王梦中凶险，是有贤士而不能重用之故也。臣恐项王从范增计，举兵而西，王将何人以御之？此臣日夜之忧也！ 王曰： 国中有贤，朕岂有不重用之理？是我到褒中许多时，何尝有贤而不用耶？ 何曰： 见今有一大贤而王不用，是遗目前而乃远有所思，不亦误乎。 王曰： 大贤安在？丞相当言之，朕即擢用也。 何曰： 臣欲荐举，又恐我王嫌门户之寒微，鄙出身之卑贱，徒举而不用，反失贤士之心，则四方虽有豪杰，不欲为王用也。 王曰： 卿不必多言，即将贤士姓名报知。 何近王前叩首曰： 举国贤士，惟淮阴韩信也。 王曰： 前卿二次举荐，已加封为治粟都尉矣，岂谓不能用耶？ 何曰： 治粟都尉不足以尽韩信之才能，必拜封大元帅之职，然后可以留韩信也。不然，信必去矣！ 王曰： 爵不可以滥加，权不可以轻与。韩信一月之间二次封赏，若今未见尺寸之功，遂加元戎之职，使从我丰沛将士皆怨我赏罚欠当，而退有后言也。 何曰： 自古圣帝明王之用人也，随材致用，因人授职。臣料韩信乃栋梁大材，王今小之，此臣所以屡次为王言也！若丰沛将士，虽多劳苦，皆非信之俦，王岂可以此较彼，胸失轻重也？ 王曰： 姑从丞相之言，且着韩信少缓数月，待张良或有举来贤士，堪为元戎者，朕当重用，不负昔日角书之约；若张良未有保举，那时却用韩信亦不为迟也。 
萧何不得已，回府又请韩信相叙。因问如何可以下秦？如何可以出栈道？如何可以收六国？信避席正言曰： 吾以丞相素知兵法，即此言观之，盖不知也！兵家相机而动，随时通变，不可先传，不可遥度，如水流制形，因战而知胜，鬼神不可测其妙，父子不可达其指，临事之际，自有妙算。丞相岂可下问，而欲闻其说乎？ 何大喜，愈加敬重。
信辞回公馆，一连数日，不见动静，信寻思： 若今不激着萧何，恐汉王不知重，众人亦不钦服，纵将角书投献，亦不足以制服百官。 遂生一计，吩咐门吏： 预备快马，我明日五更须远行。 门吏依命，须备快走马匹。韩信即将原来行李拴束停当，依前匹马出东门长行。左右知信已去，径来丞相府报事。萧何方回朝，闻人说韩信出东门长行，大惊曰： 若信去，我辈老死褒中矣！ 不知韩信投何处去？且看下回分解。
