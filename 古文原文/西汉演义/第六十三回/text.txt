<strong>行反间范增遭贬</strong>
却说蒯彻辞燕王至赵，令人报知韩信。信闻蒯彻至，甚喜，曰： 蒯彻来，燕必下矣！ 遂令门吏请人相见。蒯彻见韩信礼节从容，言论温雅，谋士在左，武将列右，营伍严整，甲士精壮，方欲开口，信曰： 大夫此来，欲信罢兵息争，以为说客，盖燕果纳款投降，信自按兵不动，免使生灵涂炭也。若凭大夫数言，使我罢兵息争，而燕犹为楚藩屏，则六国之中，燕为独强，视我为甚怯矣！我将举王于易水之前，试武于燕台之上，虽乐毅复生，荆轲不死，信何惧哉！ 言毕即召左右： 请大夫驿中安歇，容吾伐燕破齐后，再与大夫相见也。 众人不容蒯彻说话，即邀入驿中，陈设帏帐，各样器用之物，一色齐备。
蒯彻本欲下说词，倒被软监于此，怏怏不乐。驿门紧闭，不令人往来，打水取米，皆自缺墙中传入。如此数日，忽一日门人来报，广武君李左车来相访，蒯彻正愁闷间，闻左车相访，急开门请入相见。蒯彻见左车大哭曰： 不意公一旦以赵属汉，陈馀斩首，赵王被擒，丧位失国，甚可哀也！ 左车正色而言曰： 大夫差矣！顺天者昌，逆天者亡。汉王为义帝发丧，天下之义主也，德爱及于百姓，威令行于诸侯，又兼韩信用兵如神，所向无敌，知天命者，即当倒戈而降，乃为明达。苟若囿于一偏之见，而专意于暴楚，乃是助纣为恶，而飞廉、费仲之所为也，不亦得罪于天下乎？我每与赵王陈说利害，不听吾言，遂致丧身失国，此逆天者亡也。且大夫为燕名士，须先观时势，细察兴亡。大夫自以为汉王与项王孰为真命？ 彻曰： 汉王芒砀斩蛇，已符真瑞，天下知汉为真命无疑也。 又曰： 大夫以韩信、良、平与楚诸将孰优？ 彻曰： 韩信、良、平为优，非楚诸将所能及也。 左车曰： 观大夫此言，则汉当兴，楚当亡可知矣。今何抑有道之汉，而从将亡之楚，知天命者果如是乎？ 彻沉思半晌曰： 公言甚有理。我来赵本欲说韩将军罢兵息争，不意反被二公说我也。愿与公同见韩将军，以讲两国之好，吾亦从帐下，将图攀龙附凤也。 左车大喜，即同彻见韩信曰： 大夫蒙元帅不以为敌国之使，而厚礼相侍，深感盛德。愿归告燕王，即开城纳降，彼亦附名麾下，为元帅驱使也。 信大喜。即遣曹参、樊哙领兵一万，同蒯彻先赴燕安营毕，大兵随后即到。
却说燕王不见蒯彻回，正忧疑之间，忽有人来报曰： 蒯彻至矣！ 彻入见燕王，备道汉王之贤，又兼韩信善能用兵，楚终灭亡，不若属意于汉，无为苍生苦也。燕王曰： 吾前日降汉之心已决，但欲大夫往观动静耳。今既真知其为可降，当请二将入城相见。 蒯彻遂请曹参、樊哙领人马进城。安营毕，即与燕王相见，燕王命设宴款待二将。传命预备轻骑数百名，次日，同二将来赵见韩信。信曰： 某正欲统大兵由燕下齐，以定北地，乃劳贤王远来！ 燕王曰： 久慕将军威德，又况汉王宽仁长者，心欲降附久矣。今蒙传檄，即趋麾下，惟望转达汉王，早赐收录。 信大喜，即命燕王写降表，同汉使飞报荥阳。一面传令起兵伐齐不题。
却说范增、钟离昧奏霸王曰： 韩信虏魏豹，斩夏悦，破赵取燕，所向无敌，而汉王坐守荥阳，以收全功，陛下若不急为进兵，恐滋蔓愈盛，益难除矣！ 王曰 连日闻报，正欲起兵，卿等所奏，实合朕意。 即传旨起兵十万，赴荥阳来。
早有汉细作闻此消息，星夜报知汉王。王急召良、平诸谋士计议曰： 项王乘韩信大兵已出，复来攻荥阳，王陵思母患病未愈，英布新回九江，诸将多随韩信出征，城内空虚，为之奈何？ 陈平曰： 项王骨鲠之臣，亚父、钟离昧、龙且、周殷，不过数人耳。大王诚能捐数万金，行反间以离间其君臣，使各疑其心，则谗言易入，画计虽善，项王亦不听也。且楚兵之趋荥阳，项王本无此心，皆范增、钟离昧之言耳。使无此数人，项王岂能用其勇哉？况项王为人，疑忌信谗，必自诛戮，汉因举兵而攻之，楚必破矣。 王与黄金四万斛，不问出入。陈平多纵反间，言昧等功多，不得裂土为王，欲与汉连和，同力灭楚以分其地。项王果疑昧等，遂不与议事。
及大兵至荥阳，按下营寨。次日，项王领人马，将荥阳四面围困。一连三日，城中不见动静。霸王曰： 三军急备火炮火箭，四门攻打。 城上灰瓶石子，如雨点下来，众军士不能近城。又一连五七日，彼此两家扭拗，霸王甚是焦躁。
却说城中张良等众谋士议曰： 霸王攻城甚急，正好遣使诈降。霸王决遣使来讲和，却用陈平之计，使君臣相疑，则计行矣。 汉王曰： 倘楚不准和，则如之何？ 良曰： 项王性躁，而不耐气，刚而无忍，连日攻城不下，心正暴躁，汉使一到，决然依允。 汉王即遣随何为使，先着人上城答话，开了东门，放随何出城去。何到楚营见霸王，具说： 汉王原同陛下会约伐秦，结为兄弟，后封褒中，因见路险，思欲东归，本无图王之志。今幸得关中，此心已足，愿割荥阳以西为汉界，荥阳以东为楚界，收回韩信之兵，各守封疆，以图休养士卒，共保富责。惟陛下察之！ 霸王闻随何之言，寻思： 吾虽建都彭城，地方狭小，近又诸侯反叛，汉已得七八矣，不若依他讲和，且得休养安静，日后再作区画。 遂召范增等计议。增曰： 不可！此因攻城急迫，暂来讲和，实非本心。陛下只可多设火炮，增添人马，星夜攻打，城破之后，玉石俱焚。虽有韩信重兵，终于独立难成大事，此为长策。岂可听随何一面之辞，而失此机会乎？ 霸王闻增言，犹豫不决。召随何近前曰： 尔且回去，侍朕再作商议。 随何曰： 陛下当自圣裁，左右之言，恐有私弊。且自下韩信大兵将到，又约会各路诸侯，不日俱来接应，内外夹攻，陛下屯兵日久，恐师老粮尽，那时欲退，反致诸侯耻笑，欲与讲和，汉王不肯依命，陛下悔之晚矣！臣虽在汉，旧实楚臣，今日之言，吐露心腹，陛下斧钺在前，岂敢欺诳？惟陛下思之，无被众人惑之也！ 霸王闻何言大喜： 尔言亦有理，汝先行，朕即遣使讲和。 随何辞霸王进城，来见汉王，备说范增劝项王攻城，被臣一篇言语，说动项王，早晚有人来讲和，料陈平之计当用于今日也。王即召平问曰： 楚使早晚来讲和，汝用何计以间之？ 平附耳曰： 如此如此。 王大喜曰： 此计若行，范增休矣！ 于是陈平密令左有各照次安排圈套，伺候楚使。
却说霸王不听范增之言，即召虞子期曰： 汝可到汉王处说知，限三日内着汉王出城，亲与我相见讲话，汝就打听汉营虚实动静如何。 子期依命进城。闻汉王夜饮大醉未起，虞子期暂到馆驿安歇，先差一伶俐小卒，进汉营打听汉王起来未曾。从人依命入汉营，只见张良、陈平等出，即邀请到一暖阁，陈设肴馔细食美酒相款，便问： 亚父近日起居如何？差公来有何说？ 其人曰： 我非亚父使也，乃楚使也。 良、平佯惊曰： 我以为亚父使，乃项王使也。 即着小卒邀出，另到一小馆，备粗食村醪相待，张良、陈平遂转出不见。从人又打听汉王方起，即回见子期，备说详细，子期甚疑之，即整衣来见汉王。王方起未梳洗，又着随何邀子期到一密室款坐，汉王梳洗毕相见。子期入密室少坐，只见室中文卷满案，两边帷帐器皿甚齐备，左右人亦不敢擅入，随何相陪茶罢，起身曰： 待吾看汉王梳洗毕，请相见。 随何出久未回，子期转身，信步到文案边，见许多文书，内有一书，首尾不写名，但云： 项王彭城失守，提兵远来，人心不归，天下离叛，大兵不过二十万，势渐孤弱。大王切不可出降，当急唤韩信回荥阳，老臣与钟离昧等为内应，指日破楚必矣。黄金不敢拜领，破楚之后，愿裂土封于故国，子孙绵延百世，臣之愿也。名不敢具。 子期大惊，暗思： 此必增之书也。近有人言亚父与汉有私，我尚不信，今观此动静，倒是真情。 遂将私书藏于袖中。壁间已有人暗窥，报知良、平。
须臾随何至，邀请子期与汉王相见，王曰： 吾与项王初受怀王约，先入关者归之，我先入关。当王于关中，今既得关中矣，初心已遂，不愿与项王终年苦战，以伤民命，情愿讲和。凡关之西为汉，关之东为楚，两家各分疆土，永罢征战。烦足下见项王，更三拜复此意。 子期曰： 我楚王已依尊命，只欲与大王相见一面，亲自讲和，亦无别意。 王曰： 既有此意，足下且回，容吾商议定，即出城与项王相见。 
虞子期辞汉王回楚寨，细说从人所见，次后入密室一节，又窥得私书，探听明白的实，不敢隐讳，乞陛下详察。霸王听子期之言，将书看罢，大怒曰： 老匹夫乃敢卖朕如此！当细加问，务得实情，决不轻贷。 范增闻知大哭，乃拜伏于地曰： 臣事陛下数年，肝胆倾倒，岂敢有私？此汉行反间之计，使我君臣不和，阴相伤害，陛下不可听也。 项王曰： 虞子期乃心腹之亲，已打听的实，岂有虚说之理？ 增见项王持疑不决，知其终不足以成大事，增乃大哭曰： 天下事大定矣！君王好自为之！乞念增奉事陛下数年，屡有勤劳，愿将功抵罪，请得骸骨归乡，陛下天地之恩也。 霸王亦思范增建奇绩，事楚日久，不忍加诛，遂令人送增还乡，增叹曰： 我本尽心向楚，而王乃疑我有私，非我之屈，乃楚之不幸也。 一路郁郁不乐。行至彭城，遂发背疽不起，急差人往挂牛山，请增师杨真人着疾，差人具厚币见真人，真人曰： 范增辞我下山，亦曾嘱咐：尔平生好密谋奇计，当择主而事。今却扶假灭真，残害百姓，见机不早，只待如此狼狈，以致重病缠身，还望我垂救？此亦天理关报，非假人为也！我若救尔，是逆天也。 不纳币帛，将差人逐叱下山。差人回见范增，增闻说遂倒于地下，气绝而死。时大汉四年夏四月日，范增亡，年七十一岁，范增已死，送的人回报霸王，王甚伤悼，差人赴彭城，以礼厚葬。
汉王闻增死，大喜曰： 除吾心腹一大患矣！ 重赏陈平。仍把守四门，却不题请和一节。
霸王暗思： 范亚父原无私意，此必是张良、陈平设反间，误害忠良，伤吾一股肱也！记增临死之言，可见其心矣！ 急召钟离昧抚之曰： 卿当安心，勿生他意。 昧曰： 臣事陛下数年，虽无才能，而一点赤心，金石不易也。亚父忠以事国，岂有他志，昨日虞子期所得私书，乃假设之辞，陛下当详察之，勿为斯人所惑也！ 霸王遂立项伯为军师，凡一应大小国务，皆伯管理。因劝霸王攻城。霸王催攒军士四门攻打甚急。不知荥阳如何解救？且看下回分解。
