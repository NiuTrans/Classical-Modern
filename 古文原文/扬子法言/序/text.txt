天降生民，倥侗颛蒙，恣乎情性，聪明不开，训诸理，撰《学行》。
降周迄孔，成于王道，终后诞章乖离，诸子图徽，撰《吾子》。
事有本真，陈施于意，动不克，咸本诸身，撰《修身》。
芒芒天道，昔在圣考，过则失中，不及则不至，不可奸罔，撰《问道》。
神心忽恍，经纬万方，事系诸道、德、仁、义、礼，撰《问神》。
明哲煌煌，旁烛无疆，逊于不虞，以保天命，撰《问明》。
假言周于天地，赞于神明，幽弘横广，绝于迩言，撰《寡见》。
圣人聪明渊懿，继天测灵，冠乎群伦，经诸范，撰《五百》。
立政鼓众，动化天下，莫尚于中和。中和之发，在于哲民情，撰《先知》。
仲尼以来，国君将相，卿士名臣，参差不齐，一概诸圣，撰《重黎》、《渊骞》。
君子纯终领闻，蠢迪捡押，旁开圣则，撰《君子》。
孝莫大于宁亲，宁亲莫大于宁神，宁神莫大于四表之欢心，撰《孝至》。
