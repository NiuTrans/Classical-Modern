武侯问曰： 车坚马良，将勇兵强，卒遇敌人，乱而失行，则如之何？ 
吴起对曰： 凡战之法，昼以旌旗幡麾为节，夜以金鼓笳笛为节。麾左而左，麾右而右。鼓之则进，金之则止。一吹而行，再吹而聚。不从令者诛。三军服威，士卒用命，则战无强敌，攻无坚陈矣。 
武侯问曰： 若敌众我寡，为之奈何？ 
起对曰： 避之于易，邀之于阨。故曰：以一击十，莫善于阨；以十击百，莫善于险；以千击万，莫善于阻。今有少（年）[卒]卒起，击金鼓于阨路，虽有大众，莫不惊动。故曰：用众者务易，用少者务隘。 
武侯问曰： 有师甚重，既武且勇，背大险阻，右山左水，深沟高垒，守以强驽，退如山移，进如风雨，粮食又多，难与长守，[则如之何]？ 
[起]对曰： 大哉问乎！此非车骑之力，圣人之谋也。能备千乘万骑，兼之徒步，分为五军，各军一衢。夫五军五衢，敌人必惑，莫之所加。敌人若坚守以固其兵，急行间谍以观其虑。彼听吾说，解之而去；不听吾说，斩使焚书。分为五战，战胜勿追，不胜疾归。如是佯北，安行疾斗，一结其前，一绝其后，两军衔枚，或左或右，而袭其处。五军交至，必有其（力）[利]。此击强之道也。 
武侯问曰： 敌近而薄我，欲去无路，我众甚惧，为之奈何？ 
[起]对曰： 为此之术，若我众彼寡，各分而乘之；彼众我寡，以方从之，从之无息，虽众可服。 
武侯问曰： 若遇敌于溪谷之间，傍多险阻，彼众我寡，为之奈何？ 
起对曰： [遇]诸丘陵、林谷、深山、大泽，疾行亟去，勿得从容。若高山深谷，卒然相遇，必先鼓噪而乘之，进弓与弩，且射且虏。审察其政，乱则击之无疑。 
武侯问曰： 左右高山，地甚狭迫，卒遇敌人，击之不敢，去之不得，为之奈何？ 
起对曰： 此谓谷战，虽众不用。募吾材士与敌相当，轻足利兵以为前行，分车列骑隐于四旁，相去数里，无见其兵，敌必坚陈，进退不敢。于是出旌列旆，行出山外营之，敌人必惧。车骑挑之，勿令得休。此谷战之法也。 
武侯问曰： 吾与敌相遇大水之泽，倾轮没辕，水薄车骑，舟楫不设，进退不得，为之奈何？ 
起对曰： 此谓水战，无用车骑，且留其傍。登高四望，必得水情，知其广狭，尽其浅深，乃可为奇以胜之。敌若绝水，半渡而薄之。 
武侯问曰： 天久连雨，马陷车止，四面受敌，三军惊骇，为之奈何？ 
起对曰： 凡用车者，阴湿则停，阳燥则起；贵高贱下，驰其强车；若进若止，必从其道。敌人若起，必逐其迹。 
武侯问曰： 暴寇卒来，掠吾田野，取吾牛羊，则如之何？ 
起对曰： 暴寇之来，必虑其强，善守勿应。彼将暮去，其装必重，其心必恐，还退务速，必有不属。追而击之，其兵可覆。 
吴子曰： 凡攻敌围城之道，城邑既破，各入其宫，御其禄秩，收其器物。军之所至，无刊其木、发其屋，取其粟、杀其六畜、燔其积聚，示民无残心。其有请降，许而安之。
