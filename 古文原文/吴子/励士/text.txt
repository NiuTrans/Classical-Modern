武侯问曰： 严刑明赏，足以胜乎？ 
起对曰： 严明之事，臣不能悉。虽然，非所恃也。夫发号布令而人乐闻，兴师动众而人乐战，交兵接刃而人乐死。此三者，人主之所恃也。 
武侯曰： 致之奈何？ 
[起]对曰： 君举有功而进飨之，无功而励之。 
于是武侯设坐庙廷，为三行，飨士大夫。上功坐前行，肴席兼重器、上牢；次功坐中行，肴席器差减；无功坐后行，肴席无重器。飨毕而出，又颁赐有功者父母妻子于庙门外，亦以功为差。有死事之家，岁（被）[谴]使者劳赐其父母，著不忘于心。
行之三年，秦人兴师，临于西河。魏士闻之，不待吏令，介胄而奋击之者以万数。
武侯召吴起而谓曰： 子前日之教行矣。 
起对曰： 臣闻人有短长，气有盛衰。君试发无功者五万人，臣请率以当之。脱其不胜，取笑于诸侯，失权于天下矣。今使一死贼伏于旷野，千人追之，莫不枭视狼顾。何者？忌其暴起而害己。是以一人投命，足惧千夫。今臣以五万之众，而为以四贼，率以讨之，固难敌矣。 
于是武侯从之，兼车五百乘，骑三千匹，而破秦五十万众，此励士之功也。
先战一日，吴起令三军曰： 诸吏士当从受（驰）[敌]。车骑与徒，若车不得车，骑不得骑，徒不得徒，虽破军皆无（易）[功]。 故战之日，其令不烦而威震天下。
