丁丑（崇祯十年，公元1637年）九月二十二日余往崇善寺别静闻，遂下〔太平〕舟。余守行李，复令顾仆往候。是晚泊于建武驿前天妃宫下。
二十三日舟不早发。余念静闻在崇善畏窗前风裂，云白屡许重整，而犹不即备。余乘舟未发，乃往梁寓携钱少许付静闻，令其觅人代整。时寺僧宝檀已归，能不避垢秽，而客僧慧禅、满宗又为整簟蔽风，迥异云白。
静闻复欲索余所买布履、衡茶，意甚恳。余语静闻： 汝可起行，余当还候。此何必索之今日乎！ 慧禅亦开谕再三，而彼意不释。时舟已将行，且闻宝檀在天宁僧舍，余欲并取梁钱悉畀之，遂别之出。同梁主人觅得宝檀，宝檀慨然以扶危自任。余下舟，遂西南行。四里，转西北，又四里，泊于窑头。
时日色尚高，余展转念静闻索鞋、茶不已，盖其意犹望更生，便复向鸡足，不欲待予来也。若与其来而不遇，既非余心；若预期其必死，而来携其骨，又非静闻心。不若以二物付之，遂与永别，不作转念，可并酬峨眉之愿也。乃复登涯东行，出窑头村，二里，有小溪自西北来，至此东注，遂渡其北，复随之东。
又二里，其水南去入江。
又东行一里，渡白衣庵西大桥，入崇善寺，已日薄崦嵫。入别静闻，与之永诀。亟出，仍西越白衣庵桥，共五里过窑头，入舟已暮，不辨色矣。
二十四鸡三鸣即放舟。西南十五里，过石埠墟，有石嘴突江右，有小溪注江左，江至是渐与山遇，遂折而南行。
八里过岔九，岸下有石横砥水际，其色并质与土无辨，盖土底石骨为江流洗濯而出者。
于是复西向行五里，向西北十里，更向北又十里，转而西又五里，为右江口。右江自北，左江自西，至此交会。
左江自交趾广源洲东来，经龙州，又东六十里，合明江南来之水，又东径崇善县，合通利江及逻、陇、教北来之水，绕太平府城东、南、西三面，是名丽江，又东流至此。右江自云南富州东来，经上林峒，又东合利州南下之水，又东经田州南、奉议州北，又东南历上林、果化、隆安诸州县至此。又按《一统志》： 右江出峨利州。 查 峨利 ，皆无其地，惟贵州黎峨里在平越府，有峨峲山，乃牂牁所经，下为大融、柳州之右江者，与此无涉。至利州有阪丽水，其流虽下田州，然无 峨峲 之名，不识《统志》所指，的于何地。又按《路志》曰 丽江为左，盘江为右。 此指南盘之发临安者。若北盘之经普安州，下都泥，亦出于来宾，合柳州之右江，与此无涉。此古左、右二江之分也。二水合至横州，又名郁江。而庆远之龙江，自贵州都匀、独山来；融县之潭江，自平越、黎平来；迁江之都泥，自普安七星关来。
三水经武宣，是名黔江。
二江俱会于浔。
于是又以郁江为左，黔江为右者。而今已左、右二江道因之、彼此互称，不免因而纰缪矣。又按，《一统志》于云南曲靖府盘江下注云： 盘江有二源，在沾益州，北流曰北盘江，南流曰南盘江，各分流千余里，至平伐横山寨合焉。 今考平伐属贵州龙里、新添二卫，横山寨在南宁。
闻横山寨与平伐相去已千余里，二水何由得合？况龙里、新添之水，由都勾而下龙江，非北盘所经。横山寨别无合水，合者，此左、右二江耳。左江之源出于交趾，与盘江何涉，而谓两盘之合在此耶？余昔有辨，详著于《复刘愚公书》中。其稿在衡阳遇盗失去。俟身经其上流，再与愚公质之。余问右江之流，溯田州而上，舟至白隘而止。白隘本其邻境，为田州夺而有之。又考利州有白丽山，乃阪丽水所出，又有 阪 作 泓濛 ，二水皆南下田州者。白隘岂即白丽山之隘，而右江之出于峨利者，岂即此水？其富州之流，又西来合之者耶？
自岔九来，两岸土山逶迤，俱不甚高。
由右江口北望，其内俱高涯平陇，无崇山之间；而左江南岸，则众峰之内，突兀一圆阜，颇与众山异矣。又西一里，江亦转北，又南一里，是为大果湾。前临左江，后崎右江，乃两江中央脊尽处也。其北有小峰三，石圆亘如骈覆钟，山至是始露石形。其东有村曰宋村，聚落颇盛，而无市肆。余夙考有合江镇，以为江夹中大市，至是觅之，乌有也。
征之土人，亦无知其名者。是日行五十里，泊于湾下。
二十五日鸡再鸣，发舟西向行。
曲折转西南十五里，复见有突涯之石，已而舟转南向，遂转而东。
二里，上长滩，有突崖飞石，娉立江北岸。崖前沙亘中流，江分左右环之，舟俱可溯流上。又三里，为杨美，亦名大湾，盖江流之曲，南自杨美，北至宋村，为两大转云。自杨美西向行十五里，为鱼英滩。
滩东南有山如玦，中起一圆阜，西向迎江，有沙中流对之。其地甚奇。询之舟人，云： 昔有营葬于上者，俗名太子地。乡人恶而凿其两旁，其脉遂伤。 今山巅松石犹存，凿痕如新也。上滩又五里而暮，泊于金竹洲之上流野岸也。
二十六日鸡初鸣，发舟。十里，西南过萧村，天色犹熹微也无色微明。至是已入新宁境，至是石山复出，〔若屏列，若角挺，〕两岸濒江之石，亦时时竞异。又五里，折而东，江南岸穹石成洞，外裂多门，如狮象骈立，而空其跨下；江北岸断崖成峡，上架飞梁，如虹霓高映，而缀其两端。又五里，转而西南，与石山时向时背。
两崖突石愈奇，其上嵲如翅云斜劈，下覆如肺叶倒垂，幻态时时变换；但洞不甚深，崖不甚扩，未成楼阁耳。
又北转五里，为新庄，转西南三里，为旧庄。又西二里，转而南五里，转而北三里，复转西南，更有石山当前矣。
又三里，西透两山之腋，挟江北石峰北转，而循其西麓。于是东岸则峰排崖拓，穹洞连门；西岸则波激岸回，矶空窍应。其东岸之山，南连两峰，北峰洞列三门，门虽外分，皆崆峒内扩；北骈两崖，南崖壁悬两叠，叠俱有洞，复高下中通。
此即狮岩。
北行三里，直抵骈崖下，乃转南行。顺风挂帆二里，又西行一里，逼一尖峰下，仍转向南。西岸复有骈崖平剖，巍临江潭，即笔架山也。
而东岸石根愈耸愈透。共三里，过象石下，即新宁之西门也。风帆方驶，舟人先有乡人泊此，遂泊而互酌。余乃入城，登州廨，读《州记》于仪间官府大门的莅事堂，询狮岩诸胜于土著。还登象石，日已薄暮。遂不成行，依象石而泊。
新宁之地，昔为沙水、吴从等三峒，国初为土县，后以思明土府有功，分吴从等村畀之，遂渐次蚕食。后忠州从而效尤，与思明互相争夺，其地遂朝秦暮楚，人民涂炭无已，当道始收其地，以武弁守之。土酋黄贤相又构乱倡逆，隆庆末，罪人既得，乃尽收思明、忠州未吐地，并三峒为四，创立州治。其东南五里即宣化、如何乡名。一、二、四三围，并割以附之；即萧村以上是也。其西北为思同、陀陵界；西南为江、忠二州界。江水自西南那勒来，绕城西北，转而东南去。万历己丑，州守江右张思中有记在州门，乃建州之初任者。
州北四里，隔江为狮岩山，州西二里，隔江为笔架山，州南一里为犀牛岩，更南三里为穿山大岩，皆石峰耸拔，石洞崆峒，奇境也。州西远峰排列更奇，象石、狮石俱在含晖门江岸。江流自南衡涌而来，狮石首扼其锐，迎流剜骨，遂成狰狞之状。下流荡为象石，巍准高耸的鼻子下倩，空颊内含，截水一湾，可泊可憩，而西门之埠因之。狮石之上曰冲口，下流有石梁高架两崖间，下辟成门。余先闻之邑父老云： 近冲口有仙源洞府。 记忆不真，无可问者，不识即此否？
自南宁来至石埠墟，岸始有山，江始有石；过右江口，岸山始露石；至杨美，江石始露奇；过萧村人新宁境，江左始有纯石之山；过新庄抵新宁北郭，江右始有对峙之岫有岩洞之山。于是舟行石峰中，或曲而左，或曲而右，旋背一崖，复潆一嶂，既环乎此，转鹜乎彼，虽不成连云之峡，而如梭之度纬，如蝶之穿丛，应接不暇，无过乎此。〔且江抵新宁，不特石山最胜，而石岸尤奇。盖江流击山，山削成壁，流回沙转，云根指岩石迸出，或错立波心，或飞嵌水面，皆洞壑层开，肤痕穀绉，江既善折，岸石与山辅之恐后，益使江山两擅其奇。余谓阳朔山峭濒江，无此岸之石，建溪水激多石，无此石之奇。虽连峰夹嶂，远不类三峡；凑泊一处，促不及武彝；而疏密宛转，在伯仲间。至其一派玲珑通漏，别出一番鲜巧，足夺二山之席矣。〕
