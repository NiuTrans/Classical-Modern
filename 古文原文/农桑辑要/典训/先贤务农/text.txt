《孟子》： 后稷教民稼穑，树艺五谷；五谷熟，而民人育。 
《氾胜之书》： 汤有旱灾，伊尹作为 区田 ，教民粪种，负水浇稼。 氾，扶岩反，水名。又姓，出敦煌、济北二望，本姓凡氏，避地于汜水，因改焉。
《史记》： 管仲相齐，与俗同好恶。其称曰： 仓廪实，而知礼节；衣食足，而知荣辱。  
猗顿，鲁穷士，闻陶朱公富，问术焉。告之曰： 欲速富，养五牸。 乃畜牛、羊，子息万计，赀拟王公。
《庄子》： 长梧封人曰： 昔予为禾稼，而卤莽种之，其实亦卤莽而报予；芸而灭裂之，其实亦灭裂而报予。来年深其耕而熟耨之，其禾繁以滋，予终年厌飱。  
《前汉·食货志》： 李悝为魏文侯作尽地力之教。师古曰： 李悝，文侯臣也；悝音恢。 以为地方百里，提封九万顷，除山泽、邑居，参分去一，为田六百万亩。治田勤谨，则亩益三升；服虔曰： 与之三升也。 臣瓉曰： 当言三斗。谓治田勤，则亩加三斗也。 师古曰： 计数而言，字当为斗。瓒说是也。不勤，则损亦如之。地方百里之增减，辄为粟百八十万石矣。 又曰： 籴甚贵，伤民；韦昭曰： 此 民 ，谓士、工、商也。甚贱，伤农。民伤，则离散；农伤，则国贫。故甚贵与甚贱，其伤一也。  
汉文帝时，贾谊说上曰： 管子曰： 仓廪实，而知礼节。 民不足而可治者，自古及今，未之尝闻。汉之为汉，几四十年矣，公私之积，犹可哀痛。世之有饥穰，天之行也，禹、汤被之矣引。即不幸，有方二三千里之旱，国胡以相恤？卒然边境有急，数十百万之众，国胡以馈之？夫积贮者，天下之大命也。苟粟多而财有余，何为而不成？以攻则取，以守则固，以战则胜。怀敌附远，何招而不至？今驱民而归之农，使天下各食其力。末技游食之人，转而缘南亩，则蓄积足，而人乐其所矣。 
前汉，宣曲任氏。楚汉相距于荥阳，米石至万。而豪杰金玉，尽归任氏，以此起富。折节为俭，力田畜。人争取贱贾，任氏独取贵善。富者数世。然任公家约： 非田畜所生，不衣食。公事不毕，则身不得饮酒食肉。 以此为闾里率，故富而主上重之。
赵过，为搜粟都尉，能为代田，以故田多垦辟；用力少而得谷多。
黄霸为颍川，使邮亭、乡官皆畜鸡、豚，以赡鳏、寡、贫穷者。及务耕桑，节用殖财，种树畜养，去浮淫之费，治为天下第一。
龚遂为渤海，劝民务农桑，今口种一株榆，百本睻，五十本葱，一畦韭；家二母彘，五鸡。民有带持刀剑者，使卖剑买牛，卖刀买犊，曰： 何为带牛佩犊？ 春夏不得不趣田亩；秋冬课收敛，益蓄果实、菱、芡。吏民皆富实。
何武为刺史，行部必问垦田顷亩、五谷美恶。
召信臣为南阳，好为民兴利，务在富之。躬劝耕农，出入阡陌，止舍离乡亭，稀有安居时。行视郡中水泉，开通沟渎，起水门提阏，凡数十处，以广溉灌；岁岁增加，多至三万顷。民得其利，蓄积有余。信臣为民作《均水约束》，刻石立于田畔，以防分争。禁止嫁娶送终奢靡，务出于俭约。郡中莫不耕稼力田。吏民亲爱信臣，号曰 召父 。
后汉王丹，家累千金，好施与，周人之急。每岁时农收后，察其强力收多者，辄历载酒肴，从而劳之；便于田头树下，饮食劝勉之；因留其余肴而去。其隋懒者，独不见劳，各自耻不能致丹，其后无不力田者。聚落以致殷富。
杜为南阳，省爱民役，广拓土田，郡内比室殷足。为之语曰： 前有召父，后有杜母。 
任延为九真太守。九真俗以射猎为业，不知牛耕，每致困乏。延乃令铸作田器，教之垦辟；岁岁开广，百姓充给。
茨充为桂阳令，俗不种桑，无蚕织、丝麻之利，类皆以麻枲头贮衣。民惰窳，少粗履，足多剖裂血出，盛冬皆然火燎灸。充教民益种桑柘，养蚕、织履；复令种苎麻。数年之间，大赖其利，衣履温暖。今江南知桑蚕、织履，皆充之教也。
张堪拜渔阳太守，开稻田八千余顷，劝民耕种，以致殷富。百姓歌曰： 桑无附枝，麦穗两歧；张君为政，乐不可支。 
樊重，字君云，谥寿张敬侯。世善农稼，好货殖。重性温厚，有法度。三世共财，子孙朝夕礼敬，常若公家。其营理产业，物无所弃；课役童隶，各得其宜。故能上下戮力，财利岁倍，至乃开广田土三百余顷。其所起庐舍，皆有重堂高阁，陂渠灌注。又池鱼牧畜，有求必给。尝欲作器物，先种梓、漆，时人嗤之；然积以岁月，皆得其用，向之笑者，咸求假焉。赀至巨万，而赈赡宗族，恩加乡闾。外孙何氏，兄弟争财，重耻之，以田二顷，解其忿讼，县中称美。其素所假贷人间数百万，遗令焚削文契。责家闻者皆惭，争往偿之。常戒其子曰： 富贵盈溢，未有能终者。吾非不喜荣势也，天道恶满而好谦，前世贵戚，皆明戒也。保身全己，岂不乐哉！ 
王景为庐江太守，百姓不知牛耕，致地力有余，而食常不足。景乃教民用犁耕，垦辟倍多，境内丰给。又训令蚕织，为作法制，著于乡亭。
王符曰： 一夫不耕，天下受其饥；一妇不织，天下受其寒。今举俗舍本农，趋商贾，是则一夫耕，百人食之；一妇桑，百人衣之。以一奉百，孰能供之！ 
崔寔为五原，土宜麻枲，而俗不知织绩。民冬月无衣，积细草卧其中。见吏，则衣草而出。寔为作纺绩、织纴之具以教，民得以免寒苦。
刘陶曰： 民可百年无货，不可一朝有饥，故食为至急也。 
仇览为蒲亭长，劝人生业，为制科令，至于果菜为限，鸡豕有数。农事既毕，乃令子弟群居就学。其剽轻游恣者，皆役以田桑，严设科罚。躬助丧事，赈恤穷寡。期年，称大化。
杜畿为河东，劝耕桑，课民畜牸牛、草马，下逮鸡豚，皆有章程，家家丰实。然后兴学校，举孝悌。河东遂安。
童恢除不其令，若吏称其职，人行善事，皆赐酒肴以劝励之。耕、织、种、收，皆有条章。一境清静。
《齐民要术》：皇甫隆为敦煌。敦煌俗不晓作耧犁；及种，人牛功力既费，而收谷更少。隆乃教作耧犁，所省佣力过半，得谷加五。又敦煌俗，妇女作裙，孪缩如羊肠，用布一匹。隆又禁改之，所省复不赀。
僮种为不其令，率民养一猪、雌鸡四头，以供祭祀，死买棺木。
颜裴为京兆，乃令整阡陌，树桑果。又课以闲月取材，使得转相教匠作车。又课民无牛者，令畜猪；投贵时卖以买牛。始者民以为烦，一二年间，家有丁车引、大牛，整顿引丰足。
谯子曰： 朝发而夕异宿，勤则菜盈倾筐。且苟有羽毛，不织不衣；不能茹草饮水，不耕不食。安可以不自力哉？ 
李衡于武陵龙阳洲上作宅，种甘橘千树。敕儿曰： 吾州里，有千头木奴，不责汝衣食，岁上一匹绢，亦可足用矣。 橘成，岁得绢数千匹。
仲长子曰： 天为之时，而我不农，谷亦不可得而取之。青春至焉，时雨降焉，始之耕田，终之簠簋，惰者釜之，勤者钟之。时及不为，而尚乎食也哉？ 
北魏辛纂，拜河内刺史，督劝农桑，亲自检视，勤者资以物帛，惰者加以罪。
魏陈思王曰： 寒者，不贪尺玉，而思短褐；饥者，不愿千金，而美一食。 
晋桓宣镇襄阳，劝课农桑，或载鉏耒于轺轩，或亲耘获于垄亩。
唐张全义为河南尹，经黄巢之乱，继以秦宗权、孙儒残暴，居民不满百户，四野俱无耕者。全义招怀流散，劝之树艺。数年之后，都城坊曲，渐复旧制；诸县户口，率皆归复；桑麻蔚然，野无旷土。全义明察，人不能欺，而为政宽简。出见田畴美者，辄下马与僚佐共观之，召田主劳以酒食。有蚕麦善收者，或亲至其家，悉呼出老幼，赐以茶彩衣物。民间言： 张公不喜声伎，见之未尝笑；独见佳麦良茧则笑耳！ 
有田荒秽者，则集众杖之。或诉以 乏人牛 ，乃召其邻里，责之曰： 彼诚乏人牛，何不助之？ 众皆谢，乃释之。由是邻里有无相助，故比户皆有蓄积，凶年不饥，遂成富庶焉。
李袭誉，尝谓子孙曰： 吾负京有田十顷，能耕之，足以食；河内千树桑，事之，可以衣；能勤此，无资于人矣。 
