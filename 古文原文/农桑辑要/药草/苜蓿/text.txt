《齐民要术》：地宜良热；七月种之。畦种水浇，一如韭法。亦一剪一上粪，铁杷耧土令起，然后下水。一年三刈。留子者，一刈则止。春初既中生啖，为羹甚香。长宜饲马，马尤嗜之。此物长生，种者一劳永逸。都邑负郭，所宜种之。
崔寔曰：七月、八月，可种苜蓿。
《四时类要》：苜蓿，若不作畦种，即和麦种之不妨。
烧苜蓿之地，十二月烧之讫。二年一度，耕垄外根，即不衰。凡苜蓿春食作干菜，至益人。
