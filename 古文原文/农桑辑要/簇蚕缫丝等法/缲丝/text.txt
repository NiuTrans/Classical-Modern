《士农必用》：缲丝之诀，惟在细、圆、匀、紧，使无褊慢、节核，接头为 节 ；疙疸为 核 。粗恶不匀也。生茧缲为上，如人手不及，杀过茧慢慢缲。杀茧法有三：一、日晒；二、盐浥：三、蒸。蒸最好，人多不会。日晒损茧，盐浥者稳。热釜：可缲粗丝单缴者，双缴亦可。但不如冷盆所缲者洁净光莹也。釜要大，置于灶上。如蒸灶法。釜上大盆甑接口，添水至甑中八分满。甑中用一板栏断，可容二人对缲也。茧少者，止可用一小甑。水须热。宜旋旋下茧。多下则缲不及，煮损。冷盆：可缲全缴细丝。中等茧可缲双缴，比热釜者有精神，而又坚韧。虽曰 冷盆 ，亦是大温也。盆要大，先泥其外。口径二尺五寸之上者，预先翻过，用长粘泥泥底，并四周至唇，厚四指，将至唇渐薄，日晒干，名为串盆。旧时添水八九分满。水宜温暖常匀，无令乍寒乍热。釜要小。口径一尺以下者，小则下茧少。茧欲频下；多下则煮过，又不匀也。突灶：半破砖坯，圆垒一遭，中空。直桶子样。其高比缲丝人身一半，其圆径相盆之大小。当中垒一小台，径比盆底小。坐 串盆 于小台上，其盆要比圆垒高一唇。靠元垒安打丝头小釜灶，比圆垒低一半， 拚火 透圆垒。灶子后火烟过处名 拚火 。与 拚火 相对，圆垒匝近上，开烟突口。做一 卧突 ，长七八尺已上。先于安突一面垒一台，比突口微低。又相去七八尺外，安一台，高五尺。或就用墙，或用木为架子。用长一丈椽二条，斜磴在二台上，二椽相去，阔一砖坯许，用砖坯泥成一卧突。二椽上，平铺砖坯一层，两边侧立，上复平盖，泥了，便成一 卧突 也。须与灶口相背、谓如灶口向南，突口向北是也。缲盆居中，火冲盆底与盆下台。烟焰绕盆过，烟出卧突中，故得盆水常温又匀也。又得烟火与缲盆相远，其缲丝人不为烟火所逼，故得安详也。軖车：床高与盆齐，轴长二尺，中径四寸，两头三寸。用榆槐木。四角或六角，臂通长一尺五寸。六角不如四角，軖角少则丝易解。臂者辐条也。或双辐或单辐，双辐者稳。须脚踏。又缲车竹筒子宜细，细似织绢穗筒子。铁条子串筒；两桩子亦须铁也。两竖桩子上，横串铁条；铁条穿筒子，既轻又利也。不如此，则不能成绝妙好丝。古人有言： 工欲善其事，必先利其器。 余如常法。打丝头：用一人。小釜内，添水九分满；灶下燃粗干柴。柴细旋添，火不匀停。候水大热，下茧于热水内，下茧宜少不宜多，多则煮过，缲丝少。用箸轻剔拨，令茧滚转荡匀，挑惹起囊头，粗丝头名 囊头 。手捻住，于水面上轻提掇数度，复提起，其囊头下，即是 清丝 。摘去囊头，如重手搅拨囊头，又于手拐子缠数遭，可长五七尺，将茧上好丝十分中去了三二分，实为可惜；如轻手剔拨起囊头，长不过一尺也。一手撮捻清丝，一手用漏杓窈茧，款送入温水盆内。杓底上多镂眼子，为 漏杓 ；漏瓢更好。将清丝挂在盆外边 丝老翁 上。盆边钉插一橛子，名 丝老翁 。缲丝：用一人。将 丝老翁 上清丝，约十五丝之上，黄丝粗，减茧数。总为一处，穿过钱眼，钱下茧攒聚，名 丝窝 ，又名 絮盘 。缴过笛头蛾眉杖子上，两缴杖子下，两缴挂于车王上。又取丝老翁上清丝，如前挂于车王上。两个丝窝，其头齐行。右脚踏轾右转，长切照觑，拨掠两丝窝。于内有茧丝先尽，蛹子沈了者，茧丝断了，茧浮出丝窝者，其丝窝减小，即取清丝，约量添加，务要两丝窝大小长均。眼专觑，手频拨、频添。添不过三四丝。失添，则细了；多添则粗了。如或手添不迭，脚慢踏枉，其丝较争粗；如或手添得多了，脚紧踏軖，其丝较争细。手脚相应，亦可取匀也。添丝，搭在丝窝上，便有接头；将清丝用指面喂在丝窝内，自然带上去，便无接头也。此名 全缴丝 ，圆紧无疙疸，上等也，中作纱罗，上等匹段。如蛾眉杖上只两缴，名 双缴丝 ，不甚圆紧，有小疙疸，中等也，不中纱罗，中中等匹段。如蛾眉杖上只一缴，名 单缴丝 ，又名 歇口丝 。褊慢有大疙疸，不中匹缎，只中绢帛，亦不坚壮。此单缴歇口丝，多只是热釜中缲也。
