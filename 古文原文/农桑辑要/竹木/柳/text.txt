《齐民要术》：种柳：正月、二月中，取弱柳枝大如臂，长一尺半，烧下头二三寸，埋之令没。常足水以浇之。必数条俱生，留一根茂者，余悉掐去。别竖一柱以为依主，以绳拦之。若不拦，必为风所摧，不能自立。一年中，即高一丈余。其旁生枝叶即掐去，令直耸上。高下任人，取足，便掐去正心，即四散下垂，婀娜可爱。若不掐心，则枝不四散，或邪或曲，生亦不佳也。六七月中，取春生少枝种，则长倍疾。少枝叶青气壮，故长疾也。
杨柳：下田停水之处，不得五谷者，可以种柳。八月、九月中水尽，燥湿得所时，急耕，则锔楱之。至明年四月，又耕熟，勿令有块，即作墒垄。一亩三垄，一垄之中，逆顺各一到，墒中宽狭，正似葱垄。从五月初，尽七月末，每天雨时，即触雨折取春生少枝，长一尺已上者，插著垄中。二尺一根，数日即生。少枝长疾，三岁成椽。比如余木，虽微脆，亦足堪事。岁种三十亩，三年种九十亩；岁卖三十亩，终岁无穷。
凭柳：可以为楣、车辋、杂材及枕。
种箕柳法：山涧、河旁及下田不得五谷之处，水尽干时，熟耕数遍。至春冻释，于山陂、河坎之旁，刈取箕柳，三寸栽之。漫散，即劳；劳讫，引水停之。至秋，任为簸箕。山柳赤而脆，河柳白而肕。
《陶朱公术》曰：种柳千树，则足柴。十年以后，髡一树得一载；岁髡二百树，五年一周。
《四时类要》引：种柳：取青嫩枝如臂，长六七尺，烧下头三二寸，埋二尺以上。
《博闻录》：杨柳根下，先种大蒜一枚，不生虫。
