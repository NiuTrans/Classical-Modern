《齐民要术》：凡栽一切树木，欲记其阴阳，不令转易。阴阳易位，则难生。小小栽者，不烦记也。大树髡之，不髡，风摇则死。小则不髡。先为深坑，内树讫，以水沃之，著土令如薄泥；东西南北摇之良久，摇则泥入根间，无不活者；不摇，根虚，多死。其小树，则不烦耳。然后下土坚筑。近上三寸不筑，取其柔润也。时时溉灌，常令润泽。每浇水尽，即以燥土覆之。覆则保泽，不然即干。埋之欲深，勿令挠动。凡栽树讫，皆不用手捉及六畜抵突。《战国策》曰： 夫柳，纵横、颠倒树之，皆生。使千人树之，一人摇之，则无生柳矣。 
凡栽树，正月为上时，谚曰： 正月可栽大树。 言得时则易生也。二月为中时，三月为下时。然枣，鸡口；槐，兔目；桑，虾蟆眼；榆，负瘤散；自余杂木，鼠耳、虻翅，各其时。此等名，即皆是叶生形容之所象似。以此时栽种者，叶皆即生。早栽者，叶晚出。虽然，大率宁早为佳，不可晚也。
树，大率种数既多，不可一一备举。凡不见者，栽莳之法，皆求之此条。
崔寔曰：二月尽，三月，可掩树枝。埋树枝土中，令生；二岁已上，可移种矣。
《务本新书》：一切栽，枝记南北。根深土远，宽掘上，以席包包裹，不令见日。大车上般载，以人牵曳，缓缓而行。车前数百步，平治路上车辙，务要平坦，不令车轮摇摆。于处所依法栽培，树树决活。古人有云： 移树无时，莫令树知。 区宜宽深，以水搅土成泥，仍糁新粟大麦百余粒，即下树栽。树大者，须以木扶架。若根不动摇，虽丈许之木可活。仍须芟去繁枝，不可招风。
