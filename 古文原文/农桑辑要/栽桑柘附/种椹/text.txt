《齐民要术》：收黑鲁椹，即日以水淘取，晒燥。仍畦种；治畦下种，一如葵法。常薅令净。
《汜胜之书》曰：种桑法：五月取椹著水中，即以手渍之，以水洗取子，阴干。治肥田十亩，荒田久不耕者尤善，好耕治之。每亩以黍、椹子各三升合种之。黍桑当俱生。锄之，桑令稀疏调适。黍熟，获之。桑生正与黍高平，因以利镰摩地刈之，曝令燥。后有风调，放火烧之。桑至春生，一亩食三箔蚕。
《四时类要》：种桑，如种葵法。土不得厚，厚即不生，待高一尺，又上粪土一遍。
《务本新书》：四月种椹，二月种旧椹亦同。东西掘畦，熟粪和土，耧平，下水；水宜湿透，然后布子。或和黍子同种，椹藉黍力，易为生发，又遮日色。或预于畦南、畦西种檾，后藉檾阴遮映夏日。长至三二寸，旱则浇之。若不杂黍种，须旋搭矮棚于上，以箔覆盖，昼舒夜卷。处暑之后不须遮蔽。
至十月之后，桑与黍秸同时刈倒，顺风烧之。仍糁粪土、蔽灰。春暖荣茂，次年移栽。
一法：熟地先耩黍一垄。另搓草索，截约一托，以水浸软，面饭汤更妙。索两头，各歇三四寸，中间匀抹湿椹子十余粒，将索卧于黍垄内，索两头以土厚压，中间糁土薄覆。隔一步或两步，依上卧一索。四面取齐成行。久旱宜浇。
十月，刈烧，加粪如前。冬春拥雪盖粪，清明前后扫去。霖雨时，觑稀稠移补。比之畦种旋移，省力，决活，早二年得力。如旧有椹，春种更妙。后宜筑围墙固护。
或虑索繁碎，以黍椹相和，于葫芦内点种，过处，用帚扫匀。
或虑天旱，宜就黍垄内，拨土平匀，顺垄作区，下水种之。
又法，春月，先于熟地内东西成行，匀稀种檾。次将桑椹与蚕沙相和或炒黍谷亦可，趁逐雨后，于檾北单耩或点种。比之搭矮棚、与黍同种，缘躲阴高密，又透风露。虽种十数亩，亦不甚委曲费力。
《士农必用》：畦种与前法同。种子，宜新不宜陈。新椹种之为上；隔年春种，多不生。荫畦搭棚为上，躲麻次之，黍苗又次之。桑芽出，间令相去五七寸。营造尺寸也，他仿此。频浇。过伏，可长至三尺。割去檾麻。至十月内，附地割了；撒乱草，走火烧过。火不可大，恐损根。粪草盖。至来春，杷耧去粪草，浇。每一科，自出芽三数个；留旺者一条。已成根，则不须荫，可频浇。至秋，鲁桑可长五七尺，荆桑可长三四尺。鲁桑可移为地桑，荆桑可移入园养之。
