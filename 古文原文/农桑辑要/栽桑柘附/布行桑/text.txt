《齐民要术》、《士农必用》：种椹而后移栽，移栽而后布行。《务本新书》：畦种之后，即移为行桑，无 转盘 之法。
《齐民要术》：桑栽大如臂许，正月中移之。亦不须髡。率十步一树，阴相接，则妨禾、豆。行欲小掎角，不用正相当。相当则妨犁。
《士农必用》：园内养成荆、鲁桑小树，如转盘时，于腊月内可去不便枝梢：小树，近上留三五条；碗口以上树，留十余条，长一尺以上；余者，皆科去。至来春，桑眼动时，连根掘来，于漫地内，阔八步一行，行内相去四步一树，相对栽之。栽培、浇灌如前法。桑行内种田，阔八步，牛耕一缴地也。行内相去四步一树，破地四步，已久可成大树。相对，则可以横耕，故田不废垦，桑不致荒。荆棘围护。当年横枝上所长条，至腊月，科令稀匀得所。至来春便可养蚕。野桑成身者，即可移栽。留横枝如前法。一名 一生桑 ，其根平浅，故不久自死。转盘换根，则长旺又久远也。农家谓移栽为 转盘 。桑同果树，一移一旺，旧根斫断，新根即生。新根不平生，向下生也，以此故，长旺久远。
