《齐民要术》：椹熟时，多收，曝干之，凶年粟少，可以当食。《魏略》曰：杨沛为新郑长。兴平末，人多饥穷。沛课民益畜干椹，收萱豆：阅其有余，以补不足，积聚千余斛。会太祖西迎天子，所将千人皆无粮；沛谒见，乃进干椹，太祖甚善。及太祖辅政，超为邺令，赐生口十人，绢百匹，既欲励之，且以报干椹也。今自河以北，大家收百石，少者尚数十斛，故杜、葛乱后，饥馑荐臻，惟仰以全躯命，数州之内，民死而生者，干椹之力也。
《务本新书》：桑椹：平时以枣、椹拌馅，煿饼食之，甜而有益。
椹子煎：采熟椹，盆内微研；以布纽汁，瓷器盛顿。昼夜露地放之，四十九日。以汤点服，明耳目，益水藏，和血气。或加蜜少许，石器同煎亦可。病诸疮疾，作膏药贴，神效。
桑螵蛸，桑根白皮，皆入药用。
桑皮抄纸：春初刳斫繁枝，剥芽皮为上；余月次之。
桑木为弓弩胎，则耐挽拽。
桑莪，素食中妙物。又 五木耳 ：桑、槐、榆、柳、楮是也。桑、槐者为良。野田中者，恐有毒，不可食。
