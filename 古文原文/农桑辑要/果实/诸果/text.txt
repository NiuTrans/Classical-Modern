《齐民要术》：崔寔曰：正月，自朔暨晦，可移诸树杂木。唯有果实者，及望而止。望谓十五日。过十五日，则果少实。
《食经》云：种名果法：三月上旬，斫取直好枝如大拇指，长五尺，《类要》云：一尺五寸。内著芋头中种之。无芋，大芜菁根亦可。《类要》云：萝卜亦得。胜种核，核三四年乃如此大耳。可得行种。
凡五果，正月一日鸡鸣时，把火遍照其下，则无虫灾。
《博闻录》：柳子厚《郭橐駞传》：所种树，或移徙，无不活，且硕茂早实以蕃。有问之，对曰： 凡植木之性，其本欲舒，其培欲平，其土欲故，其筑欲密。既然已，勿动勿虑，去不复顾。其莳也，若子，其置也，若弃；则其天者全，而其性得矣。他植者则不然，根拳而土易；其培之也，若不过焉，则不及。苟有能反是者，则又爱之太恩，忧之太勤，旦视而暮抚，已去而复顾。甚者，爪其肤，以验其生枯；摇其本，以观其疏密；而木之性日以离矣。虽曰爱之，其实害之；虽曰忧之，其实仇之。故不我若也。 
凡木皆有雌雄，而雄者多不结实。可凿木作方寸穴，取雌木填之，乃实。以银杏雄树试之便验。社日，以杵舂百果树下，则结实牢。不实者亦宜用此法。果木有虫蠹者，用杉木作钉，塞其穴，虫立死。树木有虫蠧，以芫花纳孔中，或纳百部叶。
《岁时广记》：《遁斋闲览》 凡果木久不实者，以祭社余酒洒之，则繁茂倍常。用人发挂枝上，则飞鸟不敢近。结实时，最忌白衣人过其下，则其实尽落。 
