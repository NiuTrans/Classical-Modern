《齐民要术》：大、小麦皆须五月、六月暵地。不暵地而种者，其收倍薄。崔寔曰： 五月六月菑麦田 也。
《孝经援神契》云：黑坟宜麦。
《氾胜之书》曰：种麦得时，无不善。早种则虫而有节；晚种则穗小而少实。当种麦，若天旱无雨泽，则薄渍麦种以酢且故反，与 醋 字同。浆并蚕矢，夜半渍向晨，速投之，令与白露俱下。酢浆令麦耐旱，蚕矢令麦忍寒。麦生黄色，伤于太稠；稠者，锄而稀之。
崔寔曰：凡种大、小麦，得白露节，可种薄田；秋分，种中田；后十日，种美田。惟蓣古猛反，大麦类。麦，早晚无常。正月，可种春麦，尽二月止。
青稞苦禾反，麦名。麦：治打时稍难，惟快日用碌碡碾。与大麦同时熟。面堪作趁及饼饪，甚美。磨緫尽无麸。锄一遍佳；不锄亦得。
《四时类要》：晒大小麦，今年收者，于六月扫庭除，候地毒热，众手出麦，薄摊，取苍耳碎剉拌晒之。至未时，及热收，可以二年不蛀。音注，虫也。若有陈麦，亦须依此法更晒，须在立秋前；秋后，则已有虫生，恐无益矣。
《士农必用》：古农语云： 彭祖寿，年八百，不可忘了植蚕植麦。 又云： 社后种麦争回耧。 又云： 社后种麦争回牛。 言夺时之急，如此之甚也。
《韩氏直说》：五六月麦熟，带青收一半；合熟收一半，若过熟，则抛费。每日至晚，即便载麦上场堆积，用苫缴覆，以防雨作。苫须于以前农隙时备下。如搬载不及，即于地内苫积；天晴，乘夜载上场，即摊一二车，薄则易干。碾过一遍，翻过，又碾一遍，起秸下场，扬子收起。虽未净，直待所收麦都碾尽，然后将未净秸秆再碾。如此，可一日一场，比至麦收尽，已碾讫三之二。农家忙并，无似蚕麦。古语云： 收麦如救火。 若少迟慢，一值阴雨，即为灾伤，迁延过时，秋苗亦误锄治。
