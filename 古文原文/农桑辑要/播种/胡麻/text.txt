《本草衍义》曰： 止是脂麻也 。《齐民要术》：胡麻，汉张骞从外国得胡麻子，今俗人呼为 乌麻 ，非也。案今世有白胡麻、八棱胡麻；白者油多，而又可以为饭。此宜于白地种。二、三月，为上时；四月上旬，为中时；五月上旬，为下时。月半前种者，实多而成；月半后种者，少子而多秕也。种欲截雨脚。若不缘湿，融而不生。一亩用子二升。漫种者，先以耧耩，然后散子，空曳劳。劳上加人，则土厚不生。耧耩者，炒沙令燥，中半和之。不和沙，下不均。垄种若荒，得用锋、耧。锄不过三遍。刈束欲小。束大，则难燥；打，手复不胜。以五六束为一藂，斜倚之。不尔，则风吹倒，损收也。候口开，乘车诣田抖擞；倒竖，以小杖微打之。还藂之。三日一打，四五遍乃尽耳。若乘湿横积，蒸热速干，虽郁衷，无风吹亏损之虑。哀者不中为种子，然油无损也。
《四时类要》：每科相去一尺为法。
