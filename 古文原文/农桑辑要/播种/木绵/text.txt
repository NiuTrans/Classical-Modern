［新添］：栽木绵法：择两和不下湿肥地，于正月地气透时，深耕三遍，耙盖调熟，然后作成畦畛。每畦，长八步，阔一步；内半步作畦面，半步作畦背。深剧二遍，用杷耧平，起出覆土，于畦背上堆积。至谷雨前后，拣好天气日下种。先一日，将已成畦畛，连浇三水。用水淘过子粒，堆于湿地上，瓦盆覆一夜。次日取出，用小灰搓得伶俐，看稀稠，撒于浇过畦内。将元起出覆土，覆厚一指，再勿浇。待六七日，苗出齐时，旱则浇溉。锄治常要洁净。概则移栽，稀则不须。每步只留两苗，稠则不结实。苗长高二尺之上，打去 冲天心 ；旁条长尺半，亦打去心。叶叶不空，开花结实。直待绵欲落时为熟。旋熟旋摘，随即摊于箔上，日曝夜露。待子粒干，取下。用铁杖一条，长二尺，粗如指，两端渐细，如赶饼杖样；用梨木板，长三尺，阔五寸，厚二寸，做成床子。逐旋取绵子，置于板上；用铁杖旋旋赶出子粒，即为净绵。捻织毛丝，或绵装衣服，特为轻暖。
