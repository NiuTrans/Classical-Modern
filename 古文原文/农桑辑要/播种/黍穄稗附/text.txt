《齐民要术》：凡黍穄田，新开荒为上；大豆底为次；谷底为下。地必欲熟。再转乃佳，若春、夏耕者，下种后再劳为良。一亩用子四升。三月上旬种者为上时，四月上旬为中时，五月上旬为下时。夏种黍穄，与植谷同时；非夏者，大率以椹赤为候。谚曰： 椹釐釐，种黍时。 燥湿候黄场，种讫不曳挞。今时屯子也。常记十月、十一月、十二月 冻树日 种之，万不失一。冻树者，凝霜封著木条也。假令月三日冻树，还以月三日种黍。他皆仿此。十月冻树，宜早黍；十一月冻树，宜中黍；十二月冻树，宜晚黍。若从十月至正月皆冻树者，早晚黍悉宜也。刈穄欲早，黍欲晚，穄晚多零落，黍早米不成。谚曰： 穄青喉，黍折头。 皆即湿践。久积则浥郁，燥践多兜牟。穄，践讫即蒸而哀於劫反之。不蒸者，难舂，米碎，至春又土臭。蒸则易舂，米坚；香气经夏不歇也。黍，宜晒之令燥。湿聚则郁。凡黍，黏者收薄；穄，味美者亦收薄，难舂。
《孝经援神契》云：黑坟宜黍。
《氾胜之书》曰：黍者，暑也；种者必待暑。黍心未生，雨灌其心，心伤无实。黍心初生，畏天露。令两人对持长索，概去其露，日出乃止。凡种黍，覆土锄治，皆如禾法。
稗：既堪水旱，种无不熟之时，又特滋茂，宜种之，备凶年。稗中有米；熟时，捣取米炊食之，不减粱米。又可酿作酒。酒势美俨，尤逾黍秫。魏武使典农种之，顷收二千斛，斛得米三四斗。大俭，可磨食之，若值丰年，可以饭牛、马、猪、羊。
《务本新书》：种 糯不换 ：糯米价值比黄米价高。今有与糯米相类者，白黄米是也，旧呼 糯不换 ，宜多种之，造酒为佳。
