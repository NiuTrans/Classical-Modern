《齐民要术》：饮饲之节，食有 三刍 ，饮有 三时 。何谓也？［何谓 三刍 ？］一曰 恶刍 ，二曰 中刍 ，三曰 善刍 。谓饥时与恶刍；饱时与善刍，引之令食；食常饱，则无不肥。剉草粗，虽足豆谷，亦不肥充；细剉无节，簁去土而食之者，令马肥不啌。如此喂饲，自然好也。啌，苦江反。何谓三时？一曰朝饮，少之；二曰昼饮，则胸餍水；三曰暮，极饮之。一曰： 夏汗冬寒，皆当节饮。 谚曰： 旦起骑谷，日中骑水 。斯言旦饮须节水也。每饮食，令行骤，则消水。小骤数百步亦佳。十日一放，令其陆梁舒展，令马硬实也。
驴、骡大概类马，不复别起条端。
凡驴、马驹初生，忌灰气；遇新出炉者，辄死。经雨即不死。
凡以猪槽喂马，以石灰泥马槽，汗系著门，皆令马落驹。《术》曰： 常系猕猴于马房，令马不畏，辟恶，消百病也。 
马久步，即生筋劳；筋劳则生蹄痛。久立，则发骨劳；骨劳则发痈肿。久汗不干，则皮劳，皮劳者，碾而不振。汗未善燥而饮饲之，则生气劳；气劳者，骣而不喷。驱驰无节，则生血劳；血劳则发强行。
何以察五劳？终日驱驰，舍而视之；不碾者，筋劳也；骣而不时起者，骨劳也；起而不振者，皮劳也；振而不喷者，气劳也；喷而不溺者，血劳也。
筋劳者，两绊却行三十步而已。骨劳者，令人牵之起，从后笞之起而已。皮劳者，夹脊摩之热而已。气劳者，缓系之枥上，远馁草，喷而已。血劳者，高系，无饮食之，大溺而已。
治牛马疫气方：取獭屎煮灌之。獭肉及肝弥良，不能得肉、肝，乃用屎耳。
《四时类要》：三月收合龙驹。合驴马之牝牡，此月三日为上。准《令》：季春之月，乃合骡、牛、驴、马，游牝于牡。仲夏之月，游牝别群，则絷腾驹。
治马喉肿方：以物缠刀子，露刃锋一寸许，刺咽喉，溃则愈。
又方：取干马粪置瓶子中，头发覆之，火烧马粪及发，烟出，着马鼻熏，令烟入鼻中，须臾即差。又方猪脊引脂、乱发，烧烟熏鼻，同上法。
又疗马结热、起卧战、不食水草方：黄连二两杵末，白鲜皮一两杵末，油五合，猪脂四两细切。右（上）以温水一升半，和药调停，灌下，牵行，抛粪即愈。
马疥方：晃音臰黄、头发、腊月猪脂煎，令发消，及热涂之，立效。
马伤水：用葱、盐、油相和，搓成团子，内鼻中。以手掩马鼻，令不通气，良久，待眼泪出，即止。
马伤料：用生萝卜三五个，切作片子，啖之，效。
马猝热、腹胀、起卧欲死方：蓝汁二升，和冷水二升，灌之，立效。
治新生小驹子泻肚方：藁本末三钱七，大麻子研汁调灌，下咽喉便效。次以黄连末大麻汁解之。
驴马磨打破疮：马齿菜、石灰，一处捣为团。晒干后再捣，罗为末。先口含盐浆水洗净，用药末贴之，验。
常啖马药：郁金、大黄、甘草、山栀子、贝母、白药子、黄药子、黄芩、款冬花、秦艽、黄檗、黄连、知母、桔梗、藁本。右（上）件一十五味，各等分，同捣、罗为末。每一匹马，每啖药末二两许；仍用油、蜜、猪脂、鸡子、饭少许引，同和调啖之。啖后不得饮水，至夜喂饲。
马气药方：青橘皮、当归、桂心、大黄、芍药、木通、郁李仁、瞿麦、白芷、牵牛子，右（上）件十味，各等分，同捣；罗为末，用温酒调灌。每匹马，药末半两。
点马眼药：青盐、黄连、马牙硝、蕤仁，右（上）件四味，各等分，同研为末，用蜜煎，入瓷瓶子盛。或点时，旋取少多，以井水浸化，点。
治马急起卧：取壁上多年石灰，细杵罗，用酒调二两已来别，灌之，立效。
治马食槽内草结方：好白礬末一两，分为二服。每贴和饮水后啖之。不过三两度，即内消却。此法神验。
