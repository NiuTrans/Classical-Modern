《士农必用》：生蚁，惟在凉暖知时，开措得法，使之莫有先后也。生蚁不齐，则其蚕眠起，至老俱不能齐也。其法：变灰色已全，以两连相合，铺于一净箔上，紧卷了两头，绳束，卓立于无烟净凉房内。第三日晚，取出展箔，蚁不出为上；若有先出者，鸡翎扫去不用，名 行马蚁 ，留则蚕不齐。每三连虚卷为一卷，放在新暖蚕屋内。槌匝下，隔箔上。候东方白，将连于院内一箔上单铺；如有露，于凉房中或棚下。待半顿饭时，移连入蚕房，就地一箔上单铺。少间，黑蚁齐生。并无一先一后者，和蚁秤连，记写分两。
