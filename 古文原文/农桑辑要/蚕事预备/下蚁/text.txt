《齐民要术》：蚕初生，用荻扫则伤蚕。
《博闻录》：用地桑叶细切如丝发，掺净纸上，却以蚕种覆于上，其子闻香自下。切不可以鹅翎扫拨。
《务本新书》：农家下蚁，多用桃杖翻连敲打，蚁下之后，却扫聚以纸包裹，秤见分两。布在箔上已后，节节病生，多因此弊。今后，比及蚁生，当匀铺蓐草④。蓐宜捣软。煻火内烧枣一二枚。先将蚕连秤见分两，次将细叶掺在蓐上，续将蚕连翻搭叶上。蚁要匀稀，连必频移。生尽之后，再称空连，便知蚕蚁分两。依此生蚕，百无一损。今时谓如下蚁三两，往往止布一席；重叠密压，不无损伤。今后，下蚁三两，决合匀布一箔。若分两多少，验此差分。又慎莫贪多，谓如己力止合放蚁三两，因为贪多便放四两，以致桑叶、房屋、椽箔、人力、柴薪，俱各不给，因而两失。
《士农必用》：下蚁惟在详款稀匀，使不致惊伤而稠叠。是时蚕母沐浴净衣入蚕屋。蚕屋内焚香，又将院内鸡犬孳畜，逐向远处，恐惊新蚁也。蚁生既齐，取新叶用快利刀切极细，须下蚁时旋切，则叶查上有津；若钝刀预切下，则查干无津。用筛子筛于中箔蓐纸上，务要匀薄。须用筛子能匀，不匀则食偏。筛用竹编、苇子亦可，秫黍秸亦可。如小碗大，筛底方眼，可穿过一小指也。将连合于叶上，蚁自缘叶上。或多时不下连，及缘上连背，翻过又不下者，并连弃了；此残病蚁也。一箔蓐上，下蚁三两，蚕至老，可分三十箔。每蚁一钱，可老蚕一箔也。系长一丈阔七尺之箔，如箔小，可减蚁；下蚁多，则蚕稠为后患也。养蚕过三十箔者，可更加下蚁箔。养蚕少者，用筐可也，蓐如前法。
