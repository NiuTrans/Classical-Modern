《务本新书》：清明，将瓮中所顿蚕连，迁于避风温室，酌中处悬挂。太高伤风，太下伤土。谷雨日，将连取出，通见风日。那表为里：左卷者却右卷，右卷者却左卷。每日交换卷那。卷罢依前收顿。比及蚕生，均得温和风日，生发匀齐。《要旨》云：清明后种初变红和肥满；再变尖圆微低，如春柳色；再变蚁周盘其中，如远山色。此必收之种也。若顶平焦干、及苍、黄、赤色，便不可养；此不收之种也。
《士农必用》：蚕子变色，惟在迟速由己，不致损伤自变。视桑叶之生，以定变子之日。须治之三日，以色齐为准。农语云： 蚕欲三齐 ，子齐，蚁齐，蚕齐是也。其法：桑叶已生，自辰、巳间，于风日中，将瓮中连取出，舒卷提掇。舒时连背向日晒至温，不可热。凡一舒一卷时，将元卷向外者却卷向里，元向里者却卷向外，横者竖卷，竖者横卷，以至两头卷来中间相合。舒卷无度数；但要第一日，十分中变灰色者，变至三分，收了。次二日，变至七分，收了。此二日收了后，必须用纸密糊封了，如法还瓮内收藏。至第三日，于午时后，出连舒卷提掇，展连，手提之；凡半日十数遍。须要变十分。第三次必须至午时后出连者，恐第一次先变者先生蚁也。蚁生在巳、午时之前，过午时，便不生。
《桑蚕直说》：欲疾生者，频舒卷；卷之须虚慢。欲生者，少舒卷；卷之须紧实。
