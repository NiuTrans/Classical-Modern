《齐民要术》：收瓜子法：常岁岁先取 本母子瓜 ，截去两头，止取中央子。 本母子 者，瓜生数叶便结子；子复早熟。用中辈瓜子者，蔓长二三尺，然后结子。用后辈子者，蔓长足，然后结子，子亦晚熟。种早子，熟速而瓜小；种晚子，熟迟而瓜大。去两头者：近蒂子，瓜曲而细；近头子，瓜短而喎。
又收瓜子法：食瓜时，择美者收取。却以细糠拌之，日曝向燥，援而簸之；净而且速也引。
良田，小豆底佳，黍底次之。刈讫即耕，频烦转之。二月上旬种者为上时，三月上旬为中时，四月上旬为下时。五月六月上旬，可种 藏瓜 。
凡种瓜法，先以水净淘瓜子，盐和之。盐和则不笼死。先卧锄，耧却燥土，不耧者，坑虽深大，常杂燥土，故瓜不生。然后掊蒲沟切。坑，大如斗口。纳瓜子四枚、大豆三个于堆旁向阳中。瓜生数叶，掐去豆。瓜性弱，苗不能独生，故须大豆为之起土。瓜生不去豆，则豆反扇瓜，不得滋茂。但豆断汁出，更成良润。勿拔之，拔之，则土虚燥也。多锄则饶子，不锄则无实。五谷、蔬菜、果蓏之属，皆如此也。 蓏 ，郎果反。
治瓜笼法：旦起，露未解，以枚举瓜蔓，散灰于根下。后一两日，复以土堆其根，则永无虫矣。
凡瓜所以早烂者，皆由脚蹑及摘时不慎，翻动其蔓故也。若以理慎护，及至霜下叶干，子乃尽矣。但依此法则不必别种早晚及中三辈之瓜。
区种瓜法：六月雨后种绿豆，八月中犁俺杀之，十月又一转，即十月中种瓜。率两步为一区，坑大如盆口，深五寸。以土壅其畔，如菜畦形。坑底必令平正，以足踏之，令其保泽。以瓜子、大豆各十枚，遍布坑中。瓜子、大豆两物为双，藉其起土故也。以粪五升覆之。亦令均平。又以土一斗薄散粪上，复以足微蹑之。冬月大雪时，速并力推雪于坑上为大堆。至春草生，瓜亦生，茎叶肥茂，异于常者。且常有润泽，旱亦无害。五月瓜便熟。其掐豆锄瓜之法，与常同。若瓜子尽生，则太概，宜掐去之。一区四根即足矣。
又法：冬天以瓜子数枚，纳热牛粪中，冻即拾聚，置之阴地。量地多少，以足为限。正月地释即耕，逐布之。率方一步，下一斗粪，耕土覆之。肥茂早熟，虽不及区种，亦胜凡瓜远矣。有蚁者，以牛羊骨带髓者，置瓜科左右；待蚁附，将弃之。弃二三，则无蚁矣。
崔寔曰：十二月腊时祀炙萐，所甲切。树瓜田四角，去蚶。胡滥反。瓜中虫，谓之 箍 。
《龙鱼河图》曰：瓜有两鼻，杀人。
黄瓜：一名 胡瓜 。四月中种之。宜竖柴木，令引蔓缘之。
《博闻录》：种花药，最忌麝。瓜尤忌之。媵栽数株蒜、薤，遇麝不损。
