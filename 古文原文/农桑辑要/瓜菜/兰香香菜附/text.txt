《齐民要术》：兰香， 罗勒 也。中国为石勒讳，故改，今人因以名焉。且兰香之目，美于罗勒之名；故即而用之。三月中，候枣叶始生，乃种兰香。早种者，徒费子耳，天寒不生。治畦下水，一同葵法。及水散子讫；水尽，蓰熟粪，仅得盖子便止。厚则不生，弱苗故也。昼日箔盖，夜即去之；昼日不用见日，夜须受露气。生即去箔。常令足水。六月连雨，拔栽之。掐心栽泥巾，亦活。
作菹及干者，九月收。晚即干恶。作干者，天晴时，薄地刈取，布地曝之。干乃挼取末，瓮中盛，须则取用。拔根悬者，哀烂，又有雀粪尘土之患。取子者，十月收。自余杂香菜不列者，种法悉与此同。
《博物志》曰：烧马蹄羊角成灰，春散著湿地，罗勒乃生。
《博闻录》：香菜：常以洗鱼水浇之，则香而茂；沟泥水、米泔尤佳。
