或曰﹕ 棋以变诈为务，劫杀为名，岂非诡道耶？ 予曰﹕ 不然。 《易》云﹕ 师出以律，否藏凶。 兵本不尚诈，谋言诡行者，乃战国纵横之说。棋虽小道，实与兵合。故棋之品甚繁，而弈之者不一。得品之下者，举无思虑，动则变诈。或用手以影其势，或发言以泄其机。得品之上者，则异于是。皆沉思而远虑，因形而用权。神游局内，意在子先。图胜于无朕，灭行于未然。岂假言辞喋喋，手势翩翩者哉？《传》曰﹕ 正而不谲。 其是之谓欤？
