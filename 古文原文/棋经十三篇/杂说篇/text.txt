夫棋边不如角，角不如腹。约轻于捺，捺轻于避。夹有虚实，打有情伪。逢绰多约，遇拶多粘。大眼可赢小眼，斜行不如正行。两关对直则先觑，前途有碍则勿征。施行未成，不可先动。角盘曲四，局终乃亡。直四扳六，皆是活棋，花聚透点，多无生路。十字不可先纽，势子在心，勿打角图。弈不欲数，数则怠，怠则不精。弈不欲疏，疏则忘，忘则多失。胜不言，败不语。振廉让之风者，君子也；起忿怒之色者，小人也。高者无亢，卑者无怯。气和而韵舒者，喜其将胜也。心动而色变者，忧其将败也。赧莫赧于易，耻莫耻于盗。妙莫妙于用松，昏莫昏于复劫。凡棋直行三则改，方聚四则非。胜而路多，名曰赢局；败而无路，名曰输筹。皆筹为溢，停路为芇。打筹不得过三，淘子不限其数。劫有金井、辘轳，有无休之势，有交递之图。弈棋者不可不知也。凡棋有敌手，有半先，有先两，有桃花五，有北斗七。夫棋者有无之相生，远近之相成，强弱之相形，利害之相倾，不可不察也。是以安而不泰，存而不骄。安而泰则危，存而骄则亡。《易》曰﹕ 君子安而不忘危，存而不忘亡。 
