一军一万二千五百人，以十人为一火，一千二百五十火；幕亦如之，幕长一丈六尺舍十人，人守地一尺六寸，十以三为奇，以三千七百五十人为奇兵，余八千七百五十人分为八阵；阵有一千九十三人，七分五铢，守地一千七百五十尺，八阵积率，为地一万四千尺，率成二千三百三十三步余二尺，积率成六里，余一百七十三步二尺，以垒四面乘之，一面得地，一里余二百二十三步二尺，垒内得地一十四顷，一十七亩余一百九十七步四尺六寸六分，以为外垒。
天阵居乾为天门。地阵居坤为地门。
风阵居巽为风门。
云阵居坎为云门。
飞龙居震为飞龙门。虎翼居兑为虎翼门。
鸟翔居离为鸟翔门。蛇蟠居艮为蛇蟠门。
天地风云为四正。
龙虎鸟蛇为四奇。
乾坤巽坎为阖门。
震兑离艮为开门。
有牙旗游队列其左右，偏将军居门内，禁出入，察奸诈。垒外有游军，定两端，前有冲，後有轴，四隅有铺，以备非常。中垒，以三千七百五十人为中垒，守地六千尺，积尺得二里，余二百八十步；以中垒四面乘之，一面得地二百五十步。垒内有地两顷，余一百步。正门为握奇，大将军居之，六纛、五麾、金鼓、库藏、辎重，皆居中垒。
