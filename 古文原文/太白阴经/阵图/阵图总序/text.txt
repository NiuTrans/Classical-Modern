经曰：黄帝设八阵之形：车厢洞当，金也。车工中黄，土也。乌云鸟翔，火也。折冲，木也。龙腾郤月，水也。雁行鹅鹳，天也。车轮，地也。飞翼浮沮，巽也。
风后亦演《握奇图》云：「以正合，以奇胜。或合而为一，或离而为八。聚散之势，节制之度，复置虚实二垒。」
力牧以《刱营图》，其後，秦由余、蜀将诸葛亮并有阵图，以教人战。
夫营垒教战有图，使士卒知进止、识金鼓。其应敌战阵不可预形，故其「战胜不复，而应形无穷。兵形象水，水因地而制形，兵因敌而制胜，能与敌变化而取胜者，谓之神。」则其战阵无图，明矣。而庸将以教习之阵为战敌之阵，不亦谬乎！
