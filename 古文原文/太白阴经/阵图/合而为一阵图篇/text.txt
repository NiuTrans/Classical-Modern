经曰：从一阵之中，离为八阵，从八阵复合而为一；听音望麾，以出四奇，飞龙、虎翼、鸟翔、蛇蟠为四奇阵，天、地、风、云为四正阵。夫善战者，以正合，以奇胜，奇正相生，如循环之无端，孰能穷之？奇为阳，正为阴；阴阳相薄，而四时行焉！奇为刚，正为柔；刚柔相得，而万物成焉！奇正之用，万物无所不胜焉！所谓合者，即合奇正八阵而为一也。
