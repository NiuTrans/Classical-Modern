经曰：昔之善战者，如转木石。木石之性，圆则行，方则止。行者，非能行而势不得不行；止者，非能止而势不得不止。夫战人者，自斗於其地，则散；投之於死地，则战。散者，非能散，势不得不散；战者，非能战，势不得不战。行止不在於木石，而制在於人；散战不在於人，而制在於势。此因势而战人也。
夫未见利而战，虽众必败；见利而战，虽寡必胜利者，彼之所短，我之所长也。见利而起，无利则止，见利乘时，帝王之资。故曰：「时之至，间不容息。」先之则太过，後之则不及。见利不失，遭时不疑，失利後时，反受其害。疾雷不及掩耳，卒电不及暝目。赴之若惊，用之若狂，此因利之战人也。
夫战者，左川泽，右邱陵，背高向下，处生击死，此平地之战人也。逼敌无近於水，彼知不免，致死拒我，困兽犹斗，蜂虿有毒，况於人乎！令其半济而击之，前者知免，後者慕之，蔑有斗心。敌逆水而来，迎之於水内，此水上之战人也。左右山陵、谿谷险狭与敌相遇，我则金鼓蔽山、旗帜依林、登高远斥、出没人马，此山谷之战人也。势利者，兵之便；山水平陆者，战之地。夫善用兵者，以便胜，以地强，以谋取，此势之战人也。如建瓴水於高宇之上，砉然而无滞溜；又如破竹，数节之後，迎刃自解，无复着手。
