经曰：夫兵之兴也，有形有神。旗帜金革，依於形；智谋计事，依於神。战胜攻取，形之事，而用在神；虚实变化，神之功，而用在形。形粗而神细，形无物而不监，神无物而不察。形诳而惑事其外，神密而圆事其内。观其形不见其神，见其神不见其事。以是参之：曳柴扬尘，形其众也；减灶灭火，形其寡也。勇而无刚，当敌而速去之，形其退也；斥山泽之险，无所不至，形其进也。油幕冠树，形其强也；偃旗卧鼓，寂若无人，形其弱也。故曰：兵形象陶人之埏土，凫氏之冶金；为方为圆，或钟或鼎。金土无常性，因工以立名；战阵无常势，因敌以为形。故兵之极，至於无形；无形，则间谍不能窥，智略不能谋。因形而措胜於众，众不能知；人皆知我所以胜之形，莫知吾所以制胜之形。形不因神不能为变化，神不因敌不能为智谋。故水因地而制形，兵因敌而制胜也。
