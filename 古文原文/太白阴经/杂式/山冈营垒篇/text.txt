山有冈峦，地有形势。断其形，则气势灭，故秦筑长城，凿其山冈之气，而咸阳邱墟；隋疏汴河，断乎土地之脉，而江都荆棘。成周卜迁伊洛，得瀍涧之利，而王年八百；吴晋奄宅建业，得江山之势，而延期数叶。
夫建都邑、筑城垒，必择形势。虽成败在人，不在于城地，然地形山势，足以为人之助也。故曰：赵之地坦然平，吴楚之地东南倾，秦韩之地龙虎形，幽魏之地无邱陵。夫赵无陂险、山冈、沟涧，故曰：坦然平。吴楚之有江海、波潮，故曰：东南倾。秦韩被山带河、冈峦重复，故曰：龙虎形。秦得龙虎之形，而东吞赵魏，南并荆楚。夫建都邑、列营垒，非地势不王，非山冈不固。营垒之法：欲北据连山，南凭高冈，左右襟带，地水东流，乾上伏下，过子艮、寅卯，重冈入巽。
又曰：戌连申酉，坤未高；前有迎山，抱且朝；或惊或跃，或蟠龙；藏车隐马，若飞鸿；支条散脉，如蛇走；气车森耸，似鸡笼；四维皆起，四仲平；巽水迤逦，出自庚；天门倚伏，历壬癸；直出地户，东南倾；南有污池，为朱雀；北有堆阜，为元武；东有丛林，为青龙；西有大道，为白虎。四兽既具，八卦乃列，乃立表测影，以定子午之位。兴土工，先本戊上；起版筑，从中步至门。夫草木不生，不可居；鸟兽不集，不可居；燋石沙砾，不可居；河水逆流，不可居。朱雀无头，元武折足，白虎衔尸，青龙悲哭，强居之者，兵败将死。
山形冈陇
山若蟠龙，玉案数重，宛转邪曲，首尾相从；山若凤皇，翅翼开张，群队千万，带陇扶冈，前有印绶，後有回翔；山若飞龙，首尾远同，或惊或跃，乍横乍纵，台倾池润，舞鹤翔鸿；山若卧狗，头拳尾就，腹内乳见，项连山首；山若麒麟，乍立乍蹲，群从千万，朝者数人；山若长蛇，或曲或邪，後冈前谷，隐马藏车。凡此皆营垒之形势也。
