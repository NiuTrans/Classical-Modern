经曰：古者，天子望于山川，遍于群神；诸侯祭其封内兴云出雨之山川神祗，出师皆祭，并所过名山大川，福及生人。神祗，《尔雅》云：「是类是禡，师祭也；既伯既祷，马祭也。」师初出，则禡军之牙门，祷马群厩。蚩尤氏造五兵，制旗鼓，师出亦祭之。其名山大川，风伯雨师并所过则祭，不过则否。
毘沙门神本西胡法佛，说四天王则北方天王也。于阗城有庙身被金甲，右手持戟，左手擎塔，祗从群神殊形异状，胡人事之。往年吐蕃围于阗，夜见金人被发持戟行于城上，吐蕃众数十万悉患疮疾，莫能胜，兵又化黑鼠，咬弓弦，无不断绝；吐蕃扶病而遁，国家知其神，乃诏於边方立庙，元帅亦图其形于旗上，号曰：神旗。出居旗节之前。故军出而祭之，至今府州县多立天王庙焉！一本云：昔吐蕃围安西，北庭表奏求救，唐元宗曰：「安西去京师一万二千里，须八月方到，到则无及矣。」左右请召不空三藏，令请毘沙门天王，师至，请帝执香炉，师诵真言，帝忽见甲士立前，帝问不空，不空曰：「天王遣二子独揵将兵救安西，来辞陛下。」後安西奏云：「城东北三十里云雾中，见兵人各长一丈约五六里，至酉时鸣鼓，角震三百里，停二日。康居等五国抽兵彼营中，有金鼠咬弓弩弦，器械并损，须臾，北楼天王现身。」
