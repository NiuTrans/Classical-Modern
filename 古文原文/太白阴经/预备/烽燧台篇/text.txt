经曰：明烽燧於高山，四望险绝处置；无山，亦於平地高迥处置。下筑羊马城，高下任便，常以三五为准。台高五丈，下阔三丈，上阔一丈，形圆上盖圆屋，覆之屋径，阔一丈六尺，一面跳出三尺，以板为之，上覆下栈，屋上置突灶三所，台下亦置三所，并以石灰饰其表里，复置柴笼三所，流火绳三条在台侧，上下用软梯，上收下垂，四壁开孔，望贼及，安置火筒，置旗一面、鼓一面、弩两张，炮石、垒木、停水瓮，乾粮、生粮，麻縕火钻、火箭、蒿艾、狼粪、牛粪，每夜，平安举一火，闻警举二火，见烟尘举三火，见贼烧柴笼。如早夜平安，火不举，即烽子为贼提。一烽六人，五人烽子，递知更刻，观望动静，一人烽卒知文书、符牒传递。
