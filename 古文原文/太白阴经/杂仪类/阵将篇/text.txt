经曰：古者，君立於阳，大夫立於阴。是以，臣不得窥君，下不得窥上，则君臣上下之道隔矣。夫智均不能相使，力均不能相胜，权均不能相悬。道同则不能相君，势同则不能相王，情同则不能相顺。情异则理，情同则乱，故大将以智，裨将以勇。以智使勇，则何得而不从哉！一人偏将军，勇猛果敢、轻命好战者任。二人副偏将军，无谋於敌、有死於力、守成规而不失者任。四人子将，目明旌旗、耳察金鼓、心存号令、宣布威德者任。二人虞候，擒奸摘伏、深觇非常、伺察动静、飞符走檄、安忍好杀、事任惟时者任。二人承局，差点均平、更漏无失、纠举必中者任。六人偏将军别奏，一十二人偏将军傔，六人副偏将军别奏，十二人副偏将军傔，八人虞候兼充子虞候，并忠勇、骁果、孝义、艺能者任。一人判官，主仓粮财帛出纳，军器刑书公平者任。二人军典，明书记、谨厚者任。
