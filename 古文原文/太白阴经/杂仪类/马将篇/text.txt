经曰：夫戎马，必安其处所，适其水草，节其饥饱；冬则温厩，夏则凉厩；刻剔鬃毛，谨落蹄甲。狎其耳目，无令惊悚；习其驱驰，闲其进止，人马相亲。然後可使鞍勒，辔衔必先坚完，断绝必补。凡马不伤於末，必伤於始；不伤於饥，必伤於饱。日暮道远，必数上下，宁劳於人，慎无劳马。常令有余，备敌覆我。能明此者，可以横行八表。
凡马军，人支两匹。一军征马二万五千匹，其无马者，亦如五支，令以两匹为率。一人征马副大将，军中择善牧养者任。二人征马总管副偏将，军中择善牧养者任。八人征马子将军，军中择明闲牧养者任。五十人征马押官定见，军中择善牧养者任。五百人群头善乘骑者任，一云百人群头毉，亦群头中择取一千人马子军外差，又云五百人马子毉马在内。
