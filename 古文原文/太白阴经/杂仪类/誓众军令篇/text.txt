经曰：陶唐氏，以人戒於国中，欲人强其命也。有虞氏，以农教战渔猎简习，故人体之。夏后氏，誓众於军中，欲人先其虑也。殷人，誓众於军门之外，欲人先意以待事也。周人，将交白刃而誓之，以致人意也。夏赏於朝，赏善也；殷戮於市，戮不善也。周赏於朝，戮於市，兼质文心也。夫人，以心定言，以言出令，故须振雄略、出劲辞、锐铁石之心，凛风霜之气，发挥号令，申明军法。「誓众文」：
某将军某乙告尔六军将吏士伍等。圣人弦木为弧，剡木为矢，弧矢之利，以威不庭。兼弱攻昧，取乱侮亡。今戎夷不庭式，干王命，皇帝授我斧钺，肃将天威，有进死之荣，无退生之辱，用命赏于祖，不用命戮于社。军无二令，将无二言，勉尔，乃诚，以从王事，无干典刑。「军令」：
经曰：师众，以顺为武，有死无犯为恭，故穰苴斩庄贾，魏绦戮杨干，而名闻诸侯，威震邻国。令之不行，不可以称兵。三令而不如法者，吏士之罪也；申明而不如法者，将之过也。先甲三日，悬令於军门，付之军正，使执本宣於六军之众。有犯命者，命军正准令按理而後行刑，使六军知禁而不敢违也。
一漏军事者，斩；漏泄军中阴谋及告事者，皆死。
一背军走者，斩；在道及营临阵同。
一不战而降敌者，斩；背顺归逆同。
一不当日时後期者，斩；诈事会战同。阻雨雪水火不坐。
一与敌人私交通者，斩；籍没其家言语书疏同。
一失主将者，斩；随从则不坐。
一失旌旗节钺者，连队斩；与敌人所取同。
一临难不相救者，斩；为敌所急不相救者同。
一诳惑讹言妄说阴阳卜筮者，斩；妄说鬼神灾祥，以动众者同。
一无故惊军者，斩；呼[口斗]奔走妄言烟尘者同。
一遗弃五兵军装者，斩；不谨固检察者同。
一自相窃盗者，斩；不计多少。
一将吏守职不平藏情相容者，斩；理事曲法者同。
一以强凌弱，樗蒲忿争，酗酒喧竞，恶骂无礼，於理不顺者，斩；因公宴集醉者，不坐。
一军中奔走军马者，斩；将军已下，并步入营乘骑者同。
一破敌先掳掠者，斩；入敌境亦同。
一更铺失候犯夜失号擅宿他火者，斩；恐奸得计。
一守围不固者，斩；罪一火主吏。
一不伏差遣及主吏役使不平者，斩；有私及强梁者同。
一侵欺百姓奸居人子女及将妇人入营者，斩；恐伤人军中，慎子女气。
一违将军一时一命皆斩。
