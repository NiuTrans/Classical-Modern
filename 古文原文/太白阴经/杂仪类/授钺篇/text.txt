经曰：国有疆场之役，则天子居正殿，命将军，诏之曰：「朕以不德，谬承大运，致寇敌侵扰，攻掠边陲，日旰忘食，忧在寤寐，劳将军之神武，帅师以应之。」将军再拜受诏，乃令太史卜，斋三日，於太庙拂龟。太史择日以授钺，君入太庙，西面立，亲操钺，以授将军曰：「从此以往，上至於天，将军制之。」复操斧柄，授将军曰：「从此以往，下至于泉，将军制之。」将军既受命，跪而答曰：「臣闻：国不可从外治，军不可从内御。二心不可以事君，疑志不可以应敌。臣既受命，专斧钺之威，臣不愿生还，请君亦垂一言之命於臣。君不许臣，臣不敢将；君许臣，乃辞而行。」三军之事，不闻君命，皆由於将出，临敌决战无有二心。若此无天於上，无地於下，中无君命，傍无敌人。是故，智者为之虑，勇者为之斗，气厉青云，疾若驰骛，兵不接刀而敌降伏，战胜於外，功立於内。於是将军乃缟素避舍，请於君，君命舍之。
