经曰：兵有四正四奇，总有八阵，或合为一，或离为八。以正合，以奇胜，余奇为握奇，聚散之势，节制之度也。
一万二千五百人为一军。一万二千象十有二月，五百象闰余，穷阴极阳，备物成功，征无义，伐无道。圣人得以兴，乱人得以废。兴废存亡、昏明之术，皆由兵也。
司马穰苴曰：「五人为伍，十伍为部。」部，队也。一军凡二百五十队，每十队以三为奇。风后曰：「余奇握奇。」故一军以三千七百五十人为奇兵，队七十有五，外余八千七百五十人，部队一百七十五分为八阵，阵有一千九十三人七分五铢，队有二十二火人为一阵之部署。今举一军，则千军可知矣。
