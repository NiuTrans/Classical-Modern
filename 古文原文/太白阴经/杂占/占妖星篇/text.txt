经曰：妖星者，五星之余气也。结而为妖，殊形异状，凶多吉少，所见之分必有灾害。
奔星所坠之下，有大兵来。
流星前赤後黑，客兵败散。
流星从敌营上来我军，上锐者，有间谍来说吾兵。
流星尾长三四尺者，辉辉然，军使也；色赤者，将军使也。
流星色青赤，有光尾长三四尺者，名曰：天雁。将军之精华也。兵从星所指者，胜。
流星苍白，为使；色赤，有兵；色黑，将死。
飞星如大瓮，後大，晓然白，前卑後高，所谓顿顽，大将死邑削。
飞星後化云者，名曰：大滑。流血积骨之象。
枉矢类流星，色青，蛇形，如矢而枉，道所指，将军死。
天狗如奔星，有声，坠如火光，炎炎烛天，其下有积尺，流血狗来食之。
