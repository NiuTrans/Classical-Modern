巽为风，申明号令，阴阳之使也。发示休咎，动彰神教，春官保章氏，以十二风察天地之妖祥，故金縢未启，表拔木之徵；玉帛方交，起偃禾之异。宋襄失德，六鷁退飞，仰武将焚，异鸟先唱，此皆一时之事。且兴师十万，相持数年，日费千金，而争一旦之胜负。乡导之说、间谍之词，取之於人，尚犹不信，岂一风动叶、独鸟鸣空，而举六军投不测之国，欲幸全胜，未或可知，谋既在人，风鸟参验，亦存而不弃。
夫占风角，取鸡羽八两，悬于五丈竿上，置营中，以候八风之云。凡风起，初迟後疾，则远来；风初疾後迟，则近来。风动叶十里，摇枝百里，鸣枝二百里，坠叶三百里，折小枝四百里，折大枝五百里，飞石千里，拔木五千里。三日三夜，遍天下；二日二夜，半天下；一日一夜，及千里；半日半夜，五百里。
