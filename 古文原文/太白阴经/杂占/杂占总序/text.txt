经曰：天文者，悬六合之休咎；兵书者，着六军之成败。今约一战之事，编为篇目，其余灾变，略而不书。
夫天道远而人道迩，人道谋而阴，故曰：神成於阳。故曰：明。人有神明，谓之圣人。夫圣人者，与天地合其德，与日月合其明，与四时合其序，与鬼神合其吉凶，故曰：先天而天弗违，後天而奉天时，天且弗违而况于人乎！况于鬼神乎！人若谋成策完，则天地、日月、四时、鬼神皆合之；人若谋缺策败，则虽使大挠步历、黄帝拔元、甘德占星、巫咸望气，务成灾变；风后孤虚，欲幸其胜，未之有也。盖天道助顺，所以存而不亡，若将贤士锐，诛暴救弱，以义征不义，以有道伐无道，以直取曲，以智攻愚，何患乎天文哉！可博而解，不可执而拘也。
