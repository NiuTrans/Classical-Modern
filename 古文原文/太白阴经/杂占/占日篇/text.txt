经日月者，实也。光明盛实，布照四方，神灵御之，葵藿向之。太阳之精，积而成象，光明外发，体魄内含。故人君法之，吉凶祸变，则必照临下土。
日珥者，拜大将军。一曰：有军在野，珥南则南胜，珥北则北胜，东西准此。
日两珥相对，将欲解和。
日晕而珥外，军凶。
日抱晕，随抱军胜。
日有白足，破军杀将。
日有背气，色青赤，曲向外，为背叛之象。其下有叛臣，将军守边有二心。
日有玦气，似背有枝直向外，如山字，两军相当，所临者败。
日有晕气，傍日周员，中赤外青，军营之象，对敌之士，色浓厚者，随方军胜。
日月皆晕，兵阵不合，七日晕不解，不可起兵，晕而珥外，兵凶。
日晕而珥者，易上将。
日晕而玦者，两军相当，随玦兵败。
日晕而直气在旁，所临军胜。
日晕而背虹，珥反直而贯之者，顺虹击之，大胜。
两军相当，日有冠缨者，和解，抱戴大喜。
日晕而有两珥，在内外者，并有云聚，不出三日，下有围城。
