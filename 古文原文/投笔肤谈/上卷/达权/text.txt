［题解］达权者，通达权变也。家计既立，则凡军中之事，备之周密，已不败矣。然欲取胜，犹须见微知著，随机转移，以通达夫权变，而不可胶弦袭辙也。故以《达权》为第三，而继于《家计》之后。
20、凡兵出于国，民和于野，固当以必死为节，必克为志，尤先于达权。
［批评］首言 达权 ，最有见。
［原注］权，秤锤也，所以称物之轻重，而往来以取中者也。故道之变通亦曰权。用兵者，权之不达，则不能料度彼己，而执一不通。必死者可杀，必克者可诱，虽有志节何益哉？是以当先权敌之何如，可以死，可以无死；可以克，可以无克，而后得其中也。此见徒勇者不足恃。民和， 和 字不重，总是交和而舍意。
21、不可听淫言，不可信谶纬，不可拘风占，不可惑物异。
［批评］ 四者 足以佐胜，但当假之，而不可泥，此定论也。
［原注］ 四者 皆异端虚诞之事，制之以诳敌则可，若我偶值之，惟当权之于心，而禁祥去疑，切不可听信拘惑也。听，则为于阗之求马。信，则为陈婴之欲自王。拘，则无符彦卿逆风之功。惑，则无李孝恭杯血之解故耳。
22、居常虑变，处易备卒。屯营者，务持重。临敌者，贵合谋。接战者，先示形。纳降者，须防伪。袭人者，顾本营。伏兵者，视地利。攻众者，解其心。陷坚者，孤其势。远征者，警其赴救。追奔者，防其分兵。突进者，矢石在前。无粮者，乘饱以战。卒遇敌者，不可妄动。见异物者，不可辄发。过险阻者，不可不速。遣间谍者，不可不密。凡此皆宜达之以权也。
［批评］军中大要不出于此，良将能之，故胜而无失。
［原注］此与下节，皆备己乘人之人事所当尽者，非比上 四事 也。 居常 二句，防未然也，如程不识之夜击刁斗。持重者，不轻动也，如亚夫之夜惊坚卧。合谋者，集群策也，如越王之会议伐吴。接战而示其形，则敌莫测，如韩信背水之阵也。纳降而防其伪，则敌难欺，无曹操赤壁之焚也。将袭而返顾，则无失，可免庞涓腹心之忧也。欲伏而相地，则计行，必成孙膑马陵之功也。解其心，虽众无用，则如李靖之弃舟江中，而萧铣兵疑不敢进也。孤其势，虽坚必破，则如白起之遮绝后救，而赵括卒坑于长平也。远征警救，救必无功，则如唐太宗征世充而先绝建德之援也。追奔防分，不防有害，如成安君逐韩信，而不虞赤帜之驰也。突进当虑夫矢石，张郃昧之而殒命于木门也。无粮乘饱以进攻，项羽知之而胜秦于九战也。卒遇敌而妄动则必败，故当法李广之解鞍。见异物而辄发则必危，故当戒任福之开盒。险阻宜速过，邓艾所以走阴平而破成都。间谍当密遣，陈平所以具恶草而疑楚羽。凡此十八事，皆在己者，非权以济之，安能免己之害，以取万全之胜乎？此达权所以为要也。
23、故知兵者，必先自备其不虞，然后能乘人之不备。乘疑可间，乘劳可攻，乘饥可困，乘分可图，乘虚可惊，乘乱可取，乘其未至可挠，乘其未发可制，乘其既胜可劫，乘其既败可退。故兵贵乘人，不贵人所乘也。
［批评］乘人之术不止于此，推而行之可也。
［原注］此乘上己之 十八事 ，能先权而备之，则不惟不败，犹可以乘人也。乘，与《家计》篇乘意互相发。疑则易谗，故可间，如田单因乐毅与新王有隙也。劳则易破，故可攻，如越王知吴之轻锐尽于齐晋也。饥则枵腹，故可困，如楚军食尽而汉王破之成皋也。分则势孤，故可图，如张步分屯而耿败之历下也。虚则恐惧不安，故可惊，如左车教韩信之胁燕也。乱则纵横无纪，故可取，如谢玄绐苻坚之移阵也。未至则无援，故可挠，如李靖料萧铣之兵未集而急促之也。未发则易遏，故可制，如孟子度诸侯伐齐之谋未动而可止也。既胜，敌必骄，故可劫，如张辽之以百骑贯吴营也。既败，敌必避，故可退，如孔明之射张郃而全军返也。大约举此十者，以见敌有之，俱可用权以乘之，但不可为其乘耳。
24、惟善与敌相持者，识众寡之用，明刚柔之宜，达进退之机，知顺逆之势。
［批评］达权至此，必取胜如神！
［原注］此承上二节言。备己乘人，必善于兵者能之。众寡，以人数言，识其用，则无孤旅縻军之失。刚柔，以战事言，明其宜，则无损军辱国之灾。进退，以师律言，达其机，则无逗遛强战之罪。顺逆，以天道言，知其势，则无妄行后时之悔。此真达权者之所为，故既能备己，又能乘人，万举而万全，身安而国利也。识众寡，如王翦非六十万不可，班超三十六人而足。明刚柔，如文王之赫然整旅，汉高之谢羽鸿门。达进退，如唐太宗昼夜速追仁杲，阳处父临水不战而旋。知顺逆，如太公佐武王以伐商，王猛愿苻坚勿图晋。
25、强敌不可怒，弱敌不可侮。怒强敌者殆，侮弱敌者悔。故敌能者备之，不能者扰之。扰之而未见其可攻者，我未善也。备之而见其可攻者，我之得多也。
［批评］ 怒 、 侮 二字，君将当深戒；在己在人，果皆不可也。
［原注］此言不能如上节 四者 ，而妄逞则不可也。古者交邻以道，无分国之强弱，至春秋时，乃有怒强侮弱之失。岂知强固不可怒，而弱尤不可侮乎？怒之，是螳螂当辙也；侮之，是不知蜂虿也，故必危殆而自悔。惟当于能者备之，不能者扰之，然总归于可攻也。若扰之而反不可攻，备之而反可以攻，岂无故哉！亦备者之多，而扰者未得出奇之善也。观此，则强即能者，不备而怒之；弱即不能者，不扰而侮之。精于达权者，恐不如是也。 备 字，正应前 必先自备 。
26、委敌以货而胜之者，货在我者也。贪敌之货而败焉者，货在敌者也。
［批评］委货，失之谲；贪货，失之愚。愚非权也。
［原注］晋以垂棘之璧、屈产之乘，假道于虞以伐虢，虞公黩货而许之后晋并灭虞，璧、马仍归晋，是璧藏外库，而马养外厩也。荀息之谋巧矣哉！吁，晋可谓善权而虞不能矣。此节之意本此。
27、谓我无可生者，激吾众也。谓敌不足畏者，安吾民也。布疑言于人耳者，使人感也。置赤心于人腹者，使人信也。
［批评］凡此，皆军之微机，最宜先务。
［原注］我无可生，如班超激怒三十六人，曰： 鄯善拘吾属送匈奴，骨肉长为豺狼食矣。 敌不足畏，如司马懿畏蜀如虎，乃假言曰： 亮止五丈原，诸将无事矣。 布疑言于人耳，如田单令于城中，当有神人为我师，而每出约束，必称神师。置赤心于人腹，如萧王破降铜马，封其渠帅为列侯，而自乘轻骑，横行部阵。此皆能达权者，故又举之。
28、可使敌兵知吾之仁，而不可使吾兵知敌之仁。可使吾兵知敌之暴，而不可使敌兵知吾之暴。使吾兵知敌之仁者，散吾之众也。使敌兵知吾之暴者，坚吾之敌也。
［批评］ 仁 、 暴 二字大相反，效果捷于影响。
［原注］吾兵知敌之仁，则无斗心而溃散。敌兵知吾之暴，则效死命而益坚，故皆不可使。惟可使吾兵知吾之仁，必捐生以除暴。使敌兵知敌之暴，必愤怨而归仁。仁暴异，而兴亡基于此矣，安可不知权哉？仁，如汉高之约法三章。暴，如项羽之所过残灭。散众，则如陈平诸人咸归汉，而八千子弟无一还也。坚敌，则如天下诸侯共灭楚，而各战其地以自效也。
29、若夫临敌而刑以惕众，将战而杀以震威者，忍人也。足以失士之心而激之变，非所以令众庶见也。
［批评］能法曹彬，必无此失。
［原注］临敌将战，胜负在于须臾，固当重赏以劝其前，尤贵严刑以警其退。此虽军法之常，然不可有成心也。若临敌而借刑以惕众，穰苴之斩庄贾。将战而故杀以震威，如杨素之求人过，非忍心害理而何？此可偶一行之，屡则必有肘腋之变。故无令众人见而生异心也。此特为滥刑妄杀者戒，亦根上 暴 字而发，乃权之不善者。
30、故兵无他术，察仁暴，明备乘，而权以行之，胜斯生矣。然胜败亦无常也。战虽胜，骄矜持之者死。兵虽败，精专谋之者生。
［批评］权系生死焉，可不达？
［原注］此总承通篇之意而结之。胜败无常，惟权乃定。骄矜则昧于权矣，必暴而乘人。精专则达于权矣，必仁而自备。此所以有生死之别，身阃责者慎之。
