［题解］兵机者，用兵之机括也。上篇言军势，所以壮我之势。势显于外，虽足以压敌，苟无机以运量其间，则浅露而易见，何以收万全之胜？故以《兵机》次于《军势》，为第八篇。
67、凡用兵之法，主客无常态，战守无常形，分合无常制，进退无常度，动静无常期，伸缩无常势，出没变化，敌不可测，此之谓兵机。
［批评］天之中否，系乎一机；兵之胜败，亦系乎此机。亦妙矣哉！
［原注］惟无常，则运用之妙存于心矣，故曰 机 。
68、故以奇为奇，以正为正者，胶柱调瑟之士也。以奇为正，以正为奇者，临书模画之徒也。我奇而示敌以正，我正而示敌以奇者，知胜者也。我奇而敌不知其为奇，我正而敌不知其为正者，知胜之胜者也。凡兵之所交，阵之所向，胜负决于斯须，存亡辨于顷刻者，无非奇正形之也。
［批评］知机方可用奇正，善于奇正者，非知机亦不能。
［原注］此概论奇正之用。胶柱调瑟，不合变者也。临书模画，不善变者也。惟奇示之正，正示之奇，则能变矣。我之奇正，敌皆不知，则变而神矣。能之者胜而存，不能者负而亡，皆奇正使然也。
69、故善制敌者，愚之使敌信之，诳之使敌疑之；韬其所长而使之玩，暴其所短而使之惑；谬其号令而使之聋，变其旗章而使之瞽；秘其所忌以疏其防，投其所欲以昏其志；告之以情以款其谋，惕之以威以夺其气。
［批评］用兵若此，果可语机。
［原注］此十事乃藏机而用处。愚之使信，诳之使疑，如陈平易太牢以恶草，愚诳项羽，羽即信之而疑范增。韬长使玩，暴短使惑，如韩信潜遣赤帜，而故陈背水，使赵人玩惑之底于败亡。谬其号令，如武穆得曹成之谍，佯泄食尽，纵之而诱其来攻。变其旗章，如冯异与赤眉战久，变服与同，乱之而致其莫识。秘忌疏防，投欲昏志，如越王隐其教训复仇之志，阳为恭顺献纳之勤，俾吴王日肆骄淫而忘备。告情款谋，如华元登子反之床，直陈宋之困馁而楚师果退。惕威夺气，如寇恂集诸县之兵，大呼 刘公兵到 ，而苏茂阵动。此皆机之所在也。
70、故敌之实，我虚之；我之实，敌不可得而虚也。敌之虚，我乘之；我之虚，敌不可得而乘也。我实其实，将以从敌也。我虚其实，将以疑敌也。我实其虚，将以违敌也。我虚其实，将以致敌也。我虚其实，将以致敌也。虚实之机，变生于敌，渊微之妙，鬼神莫知，然后能狃敌而成功。
［批评］前言奇正，此言虚实，俱是机之妙处，义亦互相发。
［原注］此因上十事，而又以虚实总言机之莫测也。能虚敌之实，而乘敌之虚，我不为敌所虚所乘，则本立矣。由是实而即示实，将从敌与之战也。虚而即示虚，将疑敌使不进也。本虚而实之，将乖违敌之心志也。本实而虚之，将引致敌之自来也。变化几微，隐而难测，故敌惟溺于近小之利，我可成其远大之功也。
71、夫敌兵强而骤进者，气之暴也。师老而遽退者，罢之极也。舍而不我逼者，虑有巧也。去而不我追者，惧有谋也。分兵以战，中军潜突而敌不悟者，迷于害也。合战少却，左右掩击而敌不虞者，汩于利也。累挫之敌，不烦顿旅，示之以旌而可遁者，余威之所震也。故伤弓之鸟，可以虚下；决蹯之兽，可以惊奔。
［批评］敌机之善否，能知之斯可乘之，亦将之所当吃紧。
［原注］此言不惟藏己之机，犹当知敌之机。兵强骤进，如项羽闻沛公先入关，大怒飨士，期旦日破之，是其暴也。师老遽退，如高欢攻孝宽于玉壁，苦战六旬而困，乘夜以遁去，是其罢也。舍而不逼，如先主平地立营，而逊不敢犯，是揣之有巧也。去而不追，如孔明退师祁山，而懿不敢追，是疑其有谋也。分兵潜突，如越之伐吴，先鸣鼓分兵，既以中军潜涉，吴乃不悟而分应，是昧于攻其无备之害也。少却掩击，如唐之建成，先义师少却，既而太宗横击，老生不虞而被擒，是溺于乘隙轻进之利也。示以旌而可遁，如金兵惊见顺昌旗帜；曹成惊闻岳家军来，若非震于刘、武穆之余威，何悉遁如此？ 伤弓之鸟 四句，乃古语，引之以证余威意。此皆敌之机，我亦不可不知也。
72、其藏机误敌之妙，使之履危蹈险而不觉，诚如投于水火中。故敌欲战而不能胜也，欲守而不能固也，欲分而不能散也，欲合而不能集也，欲进而不能前也，欲退而不能去也，欲动而不能奋也，欲静而不能安也，欲伸而不能张也，欲缩而不能敛也。以我较之，无分于主客，有机存焉。则彼虽众，亦何虑其不敌哉？
［批评］深达兵机，则制敌而无虑其众，况未必众乎！
［原注］此直关首节，言敌中我机，故行皆窒碍，虽众亦无益也。
73、是以善用兵者，天时不能为之挠，地形不能为之阻，惟能因机而制变，择利以行权，则电雾风雪为之资，险易广狭为之用。
［原注］此见兵之有机，乃人之所设。将既能尽人事，则天时地利不能挠阻，而反为吾人事之助矣。机，诚兵家要矣夫！
