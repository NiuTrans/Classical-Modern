李元忠卢文伟李义深
○李元忠卢文伟李义深
李元忠，赵郡柏人人也。曾祖灵，魏定州刺史、巨鹿公。祖恢，镇西将军。父显甫，安州刺史。元忠少厉志操，居丧以孝闻。袭爵平棘子。魏清河王怿为司空，辟为士曹参军。迁太尉，复启为长流参军。怿后为太傅，寻被诏为营构明堂大都督，又引为主簿。元忠粗览史书及阴阳数术，解鼓筝，兼好射弹，有巧思。遭母忧，去任。未几，相州刺史、安乐王鉴请为府司马，元忠以艰忧，固辞不就。
初，元忠以母老多患，乃专心医药，研习积年，遂善于方技。性仁恕，见有疾者，不问贵贱，皆为救疗。家素富实，其家人在乡，多有举贷求利，元忠每焚契免责。乡人甚敬重之。魏孝明时，盗贼蜂起，清河有五百人西戍，还经南赵郡，以路梗共投元忠。奉绢千匹，元忠唯受一匹，杀五羊以食之，遣奴为导，曰： 若逢贼，但道李元忠遣送。 奴如其言，贼皆舍避。
永安初，就拜南赵郡太守，以好酒，无政绩。值洛阳倾覆，庄帝幽崩，元忠弃官还家，潜图义举。会高祖率众东出，便自往奉迎。乘露车，载素筝浊酒以见高祖，因进从横之策，备陈诚款，深见嘉纳。时刺史尔朱羽生阻兵据州，元忠先聚众于西山，仍与大军相合，擒斩羽生。即令行殷州事。中兴初，除中军将军、卫尉卿。二年，转太常卿、殷州大中正。后以从兄瑾年长，以中正让之。寻加征南将军。武帝将纳后，即高祖之长女也，诏元忠与尚书令元罗致娉于晋阳。高祖每于宴席论叙旧事，因抚掌欣笑云： 此人逼我起兵。 赐白马一匹。元忠戏谓高祖曰： 若不与侍中，当更觅建义处。 高祖答曰： 建义处不虑无，止畏如此老翁不可遇耳。 元忠曰： 止为此翁难遇，所以不去。 因捋高祖须而大笑。高祖亦悉其雅意，深相嘉重。后高祖奉送皇后，仍田于晋泽，元忠马倒被伤，当时殒绝，久而方苏。高祖亲自抚视。其年，封晋阳县伯，邑五百户。后以微谴失官。时朝廷离贰，义旗多见猜阻。斛斯椿等以元忠淡于荣利，又不以世事经怀，故不在嫌嫉之地。寻兼中书令。
天平初，复为太常。后加骠骑将军。四年，除使持节、光州刺史。时州境灾俭，人皆菜色，元忠表求赈贷，俟秋征收。被报，听用万石。元忠以为万石给人，计一家不过升斗而已，徒有虚名，不救其弊，遂出十五万石以赈之。事讫表陈，朝廷嘉而不责。兴和末，拜侍中。
元忠虽居要任，初不以物务干怀，唯以声酒自娱，大率常醉，家事大小，了不关心。园庭之内，罗种果药，亲朋寻诣，必留连宴赏。每挟弹携壶，敖游里闬，遇会饮酌，萧然自得。常布言于执事云： 年渐迟暮，志力已衰，久忝名官，以妨贤路。若朝廷厚恩，未便放弃者，乞在闲冗，以养余年。 武定元年，除东徐州刺史，固辞不拜。乃除骠骑大将军、仪同三司。曾贡世宗蒲桃一盘。世宗报以百练缣，遗其书曰： 仪同位亚台铉，识怀贞素，出藩入侍，备经要重。而犹家无担石，室若悬磬，岂轻财重义，奉时爱己故也。久相嘉尚，嗟咏无极，恒思标赏，有意无由。忽辱蒲桃，良深佩带。聊用绢百匹，以酬清德也。 其见重如此。孙腾、司马子如尝共诣元忠，见其坐树下，拥被对壶，庭室芜旷。谓二公曰： 不意今日披藜藿也。 因呼妻出，衣不曳地。二公相顾叹息而去，大饷米绢衣服，元忠受而散之。三年，复以本官领卫尉卿。其年卒于位，年六十。诏赠缣布五百匹，使持节、督定冀殷幽四州诸军事、大将军、司徒、定州刺史，谥曰敬惠。初，元忠将仕，梦手执炬火入其父墓，中夜惊起，甚恶之。旦告其受业师，占云： 大吉，此谓光照先人，终致贵达矣。 子搔嗣。
搔，字德况，少聪敏，有才艺，音律博弈之属，多所通解。曾采诸声，别造一器，号曰八纟玄，时人称其思理。起家司徒行参军。累迁河内太守，百姓安之。入为尚书仪曹郎。天保八年卒。
元忠族弟密，字希邕，平棘人也。祖伯膺，魏东郡太守，赠幽州刺史。父焕，治书侍御史、河内太守，赠青州刺史。密少有节操，属尔朱兆杀逆，乃阴结豪右，与渤海高昂为报复之计。属高祖出山东，密以兵从举义，遥授并州刺史，封容城县侯，邑四百户。尔朱兆至广阿，高祖令密募殷、定二州兵五千人镇黄沙、井陉二道。及兆韩陵败还晋阳，随军平兆。高祖乃以薛循义行并州事，授密建州刺史。又除襄州刺史。在州十余年，甚得安边之术，威信闻于外境。高祖频降手书劳问，并赐口马。侯景外叛，诱密执之，授以官爵。景败归朝，朝廷以密从景非元心，不之罪也。天保初，以旧功授散骑常侍，复本爵县侯，卒。赠殿中尚书、济州刺史。密性方直，有行检。因母患积年，得名医治疗，不愈，乃精习经方，洞晓针药，母疾得除。当世皆服其明解，由是亦以医术知名。魏末行护军司马、武邑太守。天保初，司空长史。大宁、武平中，清河、广平二郡守，银青光禄大夫。齐亡后卒。子道谦，武平中，侍御史。道谦弟道贞，南青州司马，为逆贼邢杲所杀。赠北徐州刺史。
元忠宗人愍，字魔怜，形貌魁杰，见异于时。少有大志，年四十，犹不仕州郡，唯招致奸侠，以为徒侣。孝昌之末，天下兵起，愍潜居林虑山，观候时变。贼帅鲜于修礼、毛普贤作乱，诏遣大都督长孙稚讨之。稚素闻愍名，召兼帐内统军。军达呼沱，贼来逆战，稚军为贼所败，愍遂归家。安乐王元鉴为北道大行台，至邺，以贼众盛强，未得前。遣使征愍，表授武骑常侍、假节、别将，镇邺城东郭。葛荣之围信都，余党南抄，阳平以北，皆为贼有。鉴命愍为前驱，别讨之，颇有斩获。及鉴谋逆，愍乃诈患暴风，鉴信之，因此得免。未几，大都督源子邕屯安阳，大都裴衍屯邺城，西讨鉴。愍弃家口奔子邕，仍被征赴洛，除奉车都尉，持节镇汁河。汁河在邺之西北，重山之中，并、相二州交境。以葛荣南逼，故用愍镇之。荣遣其叔乐陵王葛苌率精骑一万击愍，愍据险拒战，苌不得前。尔朱荣至东关，愍乃见荣。荣欲分贼势，遣愍别道向襄国，袭贼署广州刺史田怙军。愍未至襄国，已擒葛荣。即表授愍建忠将军。分广平易阳、襄国，南赵郡之中丘三县为易阳郡，以愍为太守。赐爵襄国侯。
永安末，假平北将军、持节、当郡大都督，迁乐平太守。未之郡，洛京倾覆，愍率所部西保石门山。潜与幽州刺史刘灵助及高昂兄弟、安州刺史卢曹等同契义举。助败，愍遂入石门。高祖建义，以书招愍，愍奉书，拥众数千人以赴高祖，高祖亲迎之。除使持节、征南将军、都督相州诸军事、相州刺史，兼尚书西南道行台、当州都督。令愍率本众西还旧镇，高祖亲送之。愍至乡，据马鞍山，依险为垒，征粮集兵，以为声势。尔朱兆出井陉，高祖破兆于广阿。愍统其本众，屯故城以备尔朱兆。相州既平，命愍还邺，除西南道行台都官尚书，复屯故城。尔朱兆等将至，高祖征愍参守邺城。
太昌初，除太府卿。后出为南荆州刺史、当州大都督。此州自孝昌以来，旧路断绝，前后刺史皆从间道始得达州。愍勒部曲数千人，径向悬瓠，从北阳复旧道，且战且前三百余里，所经之处，即立邮亭，蛮左大服。梁遣其南司州刺史任思祖、随郡太守桓和等率马步三万，兼发边蛮，围逼下溠戍。愍躬自讨击，破之。诏加车骑将军。愍于州内开立陂梁，溉稻千余顷，公私赖之。转行东荆州，仍除骠骑将军、东荆州刺史、当州大都督，加散骑常侍。天平二年卒。赠使持节、定殷二州军事、仪同、定州刺史。
元忠族叔景遗，少雄武有胆力，好结聚亡命，共为劫盗，乡里每患之。永安末，其兄南巨鹿太守无为以赃罪为御史纠劾，禁于州狱。景遗率左右十余骑，诈称台使，径入州城，劫无为而出之。州军追讨，竟不能制。由是以侠闻。及高祖举义于信都，景遗赴于军门。高祖素闻其名，接之甚厚。命与元忠举兵于西山，仍与大军俱会，擒刺史尔朱羽生。以功除龙骧将军，昌平县公，邑八百户。尔朱兆来伐，又力战有功，除使持节、大都督、左将军。太昌初，进爵昌平郡公，增邑三百户，加车骑将军。天平初，出为颍州刺史。未几，为前颍川太守元洪威所袭杀。赠侍中、殷沧二州军事、大将军、开府、殷州刺史。子伽林袭。
卢文伟，字休族，范阳涿人也。为北州冠族。父敞，出后伯假。文伟少孤，有志尚，颇涉经史，笃于交游，少为乡闾所敬。州辟主簿。年三十八，始举秀才。除本州平北府长流参军，说刺史裴俊按旧迹修督亢陂，溉田万余顷，民赖其利，修立之功，多以委文伟。文伟既善于营理，兼展私力，家素贫俭，因此致富。孝昌中，诏兼尚书郎中，时行台常景启留为行台郎中。及北方将乱，文伟积稻谷于范阳城，时经荒俭，多所赈赡，弥为乡里所归。寻为杜洛周所虏。洛周败，复入葛荣，荣败，归家。时韩楼据蓟城，文伟率乡闾屯守范阳，与楼相抗。乃以文伟行范阳郡事。防守二年，与士卒同劳苦，分散家财，拯救贫乏，莫不人人感说。尔朱荣遣将侯深讨楼，平之，文伟以功封大夏县男，邑二百户，除范阳太守。深乃留镇范阳。及荣诛，文伟知深难信，乃诱之出猎，闭门拒之。深失据，遂赴中山。
庄帝崩，文伟与幽州刺史刘灵助同谋起义。灵助克瀛州，留文伟行事，自率兵赴定州，为尔朱荣将侯深所败，文伟弃州，走还本郡，仍与高乾邕兄弟共相影响。属高祖至信都，文伟遣子怀道奉启陈诚，高祖嘉纳之。中兴初，除安东将军、安州刺史。时安州未宾，仍居帅任，行幽州事，加镇军、正刺史。时安州剌史卢曹亦从灵助举兵，助败，因据幽州降尔朱兆，兆仍以为刺史，据城不下。文伟不得入州，即于郡所为州治。太昌初，迁安州刺史，累加散骑常侍。天平末，高祖以文伟行东雍州事，转行青州事。
文伟性轻财，爱宾客，善于抚接，好行小惠，是以所在颇得人情，虽有受纳，吏民不甚苦之。经纪生资，常若不足，致财积聚，承候宠要，饷遗不绝。兴和三年卒于州，年六十。赠使持节、侍中、都督定瀛殷三州军事、司徒、尚书左仆射、定州刺史，谥曰孝威。
子恭道，性温良，颇有文学。州辟主簿。李崇北征，以为开府墨曹参军。自文伟据范阳，屡经寇难，恭道常助父防守。七兵尚书郭秀素与恭道交款，及任事，每称荐之，高祖亦闻其名。天平初，特除龙骧将军、范阳太守。在郡有德惠。先文伟卒。赠使持节、都督幽平二州军事、幽州刺史、度支尚书，谥曰定。
子询祖，袭祖爵大夏男。有术学，文章华靡，为后生之俊。举秀才入京。李祖勋尝宴文士，显祖使小黄门敕祖勋曰： 茹茹既破，何故无贺表？ 使者伫立待之。诸宾皆为表，询祖俄顷便成。后朝廷大迁除，同日催拜。询祖立于东止车门外，为二十余人作表，文不加点，辞理可观。
询祖初袭爵封大夏男，有宿德朝士谓之曰： 大夏初成。 应声答曰： 且得燕雀相贺。 天保末，以职出为筑长城子使。自负其才，内怀郁怏，遂毁容服如贱役者，以见杨愔。愔曰： 故旧皆有所縻，唯大夏未加处分。 询祖厉声曰： 是谁之咎！ 既至役所，作《筑长城赋》，其略曰： 板则紫柏，杵则木瓜，何斯材而斯用也？草则离离靡靡，缘岗而殖，但使十步而有一芳，余亦何辞间于荆棘。 邢邵曾戏曰： 卿少年才学富盛，戴角者无上齿，恐卿不寿。 对曰： 询祖初闻此言，实怀恐惧，见丈人苍苍在鬓，差以自安。 邵甚重其敏赡。既有口辩，好臧否人物，尝语人曰： 我昨东方未明，过和氏门外，已见二陆两源，森然与槐柳齐列。 盖谓彦师、仁惠与文宗、那延也，邢邵盛誉卢思道，以询祖为不及。询祖曰： 见未能高飞者借其羽毛，知逸势冲天者剪其翅翮。 谤毁日至，素论皆薄其为人。长广太守邢子广目二卢云： 询祖有规检祢衡，思道无冰棱文举。 后颇折节。历太子舍人、司徒记室，卒官。有文集十卷，皆致遗逸。尝为赵郡王妃郑氏制挽歌词，其一篇云： 君王盛海内，伉俪尽寰中。女仪掩郑国，嫔容映赵宫。春艳桃花水，秋度桂枝风。遂使丛台夜，明月满床空。 
恭道弟怀道，性轻率好酒，颇有慕尚，以守范阳勋，出身员外散骑侍郎。文伟遣奉启诣高祖。中兴初，加平西将军、光禄大夫。元象初，行台薛琡表行平州事，征赴霸府。兴和中，行汾州事。怀道家预义举，高祖亲待之，出为乌苏镇城都督，卒官。
怀道弟宗道，性粗率，重任侠。历尚书郎、通直散骑常侍，后行南营州刺史。尝于晋阳置酒，宾游满坐。中书舍人马士达目其弹箜篌女妓云： 手甚纤素。 宗道即以此婢遗士达，士达固辞，宗道便命家人将解其腕，士达不得已而受之。将赴营州，于督亢陂大集乡人，杀牛聚会。有一旧门生酒醉，言辞之间，微有疏失，宗道遂令沉之于水。后坐酷滥除名。
文伟族人勇，字季礼，父璧，魏下邳太守。勇初从兄景裕俱在学，其叔同称之曰： 白头必以文通，季礼当以武达，兴吾门在二子也。 幽州反者仆骨那以勇为本郡范阳王，时年十八。后葛荣作乱，又以勇为燕王。
义旗之起也，卢文伟召之，不应。尔朱灭后，乃赴晋阳。高祖署勇丞相主簿。属山西霜俭，运山东乡租输，皆令载实，违者治罪，令勇典其事。琅邪公主虚僦千余车，勇绳劾之。公主诉于高祖，而勇守法不屈。高祖谓郭秀曰： 卢勇懔懔有不可犯之色，真公直人也，方当委之大事，岂直纳租而已。 迁汝北太守，行陕州事，转行洛州事。
元象元年，官军围广州，数旬未拔。行台侯景闻西魏救兵将至，集诸将议之。勇进观形势，于是率百骑，各笼一匹马。至大隗山，知魏将李景和率军将至。勇多置幡旗于树头，分骑为十队，鸣角直前，擒西魏仪同程华，斩仪同王征蛮，驱马三百匹，通夜而还。广州守将骆超以城降，高祖令勇行广州事。
以功授仪同三司、阳州刺史，镇宜阳。叛民韩木兰、陈忻等常为边患，勇大破之。启求入朝，高祖赐勇书曰： 吾委卿阳州，唯安枕高卧，无西南之虑矣。但依朝廷所委，表启宜停。卿之妻子任在州住，当使汉儿之中无在卿前者。 武定二年卒，年三十二。勇有马五百匹，缮造甲仗六车，遗启尽献之朝廷。赙物之外，别赐布绢四千匹。赠司空、冀州刺史，谥曰武贞侯。
李义深，赵郡高邑人也。祖真，魏中书侍郎。父绍宗，殷州别驾。义深学涉经史，有当世才用。解褐济州征东府功曹参军，累加龙骧将军。义旗初，归高祖于信都，以为大行台郎中。中兴初，除平南将军、鸿胪少卿。义深见尔朱兆兵盛，遂叛高祖奔之。兆平，高祖恕其罪，以为大丞相府记室参军。累迁左光禄大夫、相府司马，所经称职。转并州长史。时刺史可朱浑道元不亲细务，民事多委义深，甚济机速。复为大丞相司马。武定中，除齐州剌史，好财利，多所受纳。天保初，行郑州事，转行梁州事，寻除散骑常侍，为阳夏太守。段业告其在州聚敛，被禁止，送梁州穷治，未竟。三年，遇疾，卒于禁所，年五十七。
子騊駼，有才辩，尚书郎、邺县令，武平初，兼通直散骑常侍。聘陈，为陈人所称。后为寿阳道行台左丞，与王琳等同陷。周末逃归。开皇初，永安太守。卒于绛州长史。
子正藻，明敏有才干。武平末，仪同开府行参军、判集书省事。以父騊余没陈，正藻便谢病解职，忧思毁瘠，居处饮食若在丧之礼，人士称之。隋开皇中，历尚书工部员外郎、盩厔县令。卒于宜州长史。
騊駼弟文师，中书舍人、齐郡太守。
义深兄弟七人，多有学尚。第二弟同轨，以儒学知名。第六弟，稚廉别有传。
义深族弟神威。曾祖融，魏中书侍郎，神威幼有风裁，传其家业，礼学粗通义训。又好音乐，撰集《乐书》，近于百卷。魏武之末，尚书左丞。天保初卒。赠信州刺史。
史臣曰：元忠本自素流，有闻教义，人伦之誉，未以纵横许之。属庄帝幽崩，群胡矫擅，士之有志力者皆望勤王之师。及高祖东辕，事与心会，一遇雄姿，遂沥肝胆，以石投水，岂徒然哉？既享功名，终知止足，进退之道，有可观焉。文伟望重地华，早有志尚，间关夷险之际，终遇英雄之主，虽礼秩未弘，亦为佐命之一。询祖词情艳发，早著声名，负其才地，肆情矜矫，京华人士，莫不畏其舌端。任遇未闻，弱年夭逝，若得终介眉寿，通塞未可量焉。
赞曰：晋阳、大夏，抱质怀文。蹈仁履义，咸会风云。卢婴货殖，李厌嚣氛。始终之操，清浊斯分。义深参赞，有谢忠勤。
