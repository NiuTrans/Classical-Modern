贺蔡韩尉王刘任莫高回盛薛张侯
○贺拔允蔡俊韩贤尉长命王怀刘贵任延敬莫多娄贷文高市贵厍狄回洛厍狄盛薛孤延张保洛侯莫陈相
贺拔允，字可泥，神武尖山人也。祖尔头，父度拔，俱见魏史。允便弓马，颇有胆略，与弟岳杀贼帅卫可肱，仍奔魏。广阳王元深上允为积射将军，持节防滏口。深败，归尔朱荣。允父子兄弟并以武艺知名，荣素闻之。见允，待之甚厚。建义初，除征东将军、光禄大夫，封寿阳县侯，邑七百户。永安中，除征北将军、蔚州刺史，进爵为公。魏长广王立，改封燕郡公，兼侍中。使茹茹，还至晋阳，值高祖将出山东，允素知高祖非常人，早自结托。高祖以其北士之望，尤亲礼之。遂与允出信都，参定大策。魏中兴初，转司徒，领尚书令。高祖入洛，进爵为王，转太尉，加侍中。魏武帝之猜忌高祖也，以允弟岳深相委托，潜使来往。当时咸虑允为变。及岳死，武帝又委岳弟胜心腹之寄。高祖重其旧，久全护之。天平元年乃赐死，时年四十八，高祖亲临哭。赠定州刺史、五州军事。
允有三子，长子世文，次世乐，次难陀。兴和末，高祖并召与诸子同学。武定中，敕居定州，赐其田宅。
蔡俊，字景彦，广宁石门人也。父普，北方扰乱，奔走五原，守战有功。拜宁朔将军，封安上县男，邑二百户。寻卒，赠辅国将军、燕州剌史。
俊豪爽有胆气，高祖微时，深相亲附。与辽西段长、太原庞苍鹰俱有先知之鉴。长为魏怀朔镇将，尝见高祖，甚异之，谓高祖云： 君有康世之才，终不徒然也，请以子孙为托。 兴和中，启赠司空公。子宁，相府从事中郎，天保初，兼南中郎将。苍鹰交游豪侠，厚待宾旅，居于州城。高祖客其舍，初居处于蜗牛庐中，苍鹰母数见庐上赤气属天。苍鹰亦知高祖有霸王之量，每私加敬，割其宅半以奉高祖，由此遂蒙亲识。高祖之牧晋州，引为兼治中从事史，行义宁郡事。及义旗建，苍鹰乃弃家间行归高祖，高祖以为兼行台仓部郎中。卒于安州刺史。
俊初为杜洛周所虏，时高祖亦在洛周军中，高祖谋诛洛周，俊预其计。事泄，走奔葛荣，仍背葛归尔朱荣。荣入洛，为平远将军、帐内别将。从破葛荣，除谏议大夫。又从平元颢，封乌洛县男。随高祖举义，为都督。高祖平邺，及破四胡于韩陵，俊并有战功。太昌中，出为济州剌史，为治严暴，又多受纳，然亦明解有部分，吏民畏服之。性好宾客，颇称施与。后胡迁等据兖州作逆，俊与齐州刺史尉景讨平之。
魏武帝贰于高祖，以济州要重，欲令腹心据之。阴诏御史构俊罪状，欲以汝阳王代俊，由是转行兖州事。高祖以俊非罪，启复其任。武帝不许，除贾显智为刺史，率众赴州。俊以防守严备，显智惮之，至东郡，不敢前。
天平中，为都督，随领军娄昭攻樊子鹄于兖州，又与行台元子思讨元庆和，俱平之。侯深反，复以俊为大都督，率众讨之，深败走。又转扬州刺史。天平三年秋，卒于州，时年四十二。赠持节、侍中、都督、冀州刺史、尚书令、司空公，谥曰威武。齐受禅，诏祭告其墓。皇建初，配享高祖庙庭。
韩贤，字普贤，广宁石门人也。壮健有武用。初随葛荣作逆，荣破，随例至并州，尔朱荣擢充左右。荣妻子北走，世隆等立魏长广王晔为主，除贤镇远将军、屯骑校尉。先是，世隆等攻建州及石城，贤并有战功。尔朱度律用为帐内都督，封汾阳县伯，邑四百户。普泰初，除前将军、广州刺史。属高祖起义，度律以贤素为高祖所知，恐其有变，遣使征之。贤不愿应召，乃密遣群蛮，多举烽火，有如寇难将至。使者遂为启，得停。贤仍潜遣使人通诚于高祖。高祖入洛，尔朱官爵例皆削除，以贤远送诚款，令其复旧。太昌初，累迁中军将军、光禄大夫，出为建州刺史。武帝西入，转行荆州事。
天平初，为洛州刺史。民韩木兰等率土民作逆，贤击破之，亲自按检，欲收甲仗。有一贼窘迫，藏于死尸之间，见贤将至，忽起斫之，断其胫而卒。贤虽武将，性和直，不甚贪暴，所历虽无善政，不为吏民所苦。昔汉明帝时，西域以白马负佛经送洛，因立白马寺，其经函传在此寺，形制淳朴，世以为古物，历代藏宝。贤无故斫破之，未几而死，论者或谓贤因此致祸。赠侍中、持节、定营安平四州军事、大将军、尚书令、司空公、定州刺史。子裔嗣。
尉长命，太安狄那人也。父显，魏镇远将军、代郡太守。长命性和厚，有器识。扶阳之乱，寄居太原。及高祖将建大义，长命参计策，从高祖破四胡于韩陵，拜安南将军。樊子鹄据兖州反，除东南道大都督，与诸军讨平之。转镇范阳城，就拜幽州剌史，督安、平二州事。州居北垂，土荒民散，长命虽多聚敛，然以恩抚民，少得安集。寻以疾去职。未几，复征拜车骑大将军、都督西燕幽沧瀛四州诸军事、幽州刺史。卒于州。赠以本官，加司空，谥曰武壮。
子兴敬，便弓马，有武艺，高祖引为帐内都督。出为常山公府参军事，赐爵集中县伯。晋州民李小兴群聚为贼，兴敬随司空韩轨讨平之，进爵为侯。高祖攻周文帝于邙山，兴敬因战为流矢所中，卒。赠泾、岐、豳三州军事，爵为公，谥曰闵庄。高祖哀惜之，亲临吊，赐其妻子禄如兴敬存焉。子士林嗣。
王怀，字怀周，不知何许人也。少好弓马，颇有气尚，值北边丧乱，早从戎旅。韩楼反于幽州，怀知其无成，阴结所亲，以中兴初叛楼归魏，拜征虏将军、第一领民酋长、武周县侯。高祖东出，怀率其部人三千余家，随高祖于冀州。义旗建，高祖以为大都督，从讨尔朱兆于广阿，破之，除安北将军、蔚州刺史。又随高祖攻邺，克之，从破四胡于韩陵，进爵为侯。仍从入洛，拜车骑将军，改封卢乡县侯。天平中，除使持节、广州军事。梁遣将湛僧珍、杨暕来寇，怀与行台元晏击项城，拔之，擒暕。又从高祖袭克西夏州。还，为大都督，镇下馆，除仪同三司。元象初，为大都督，与诸将西讨，遇疾卒于建州。赠定幽恒肆四州诸军事、刺史、司徒公、尚书仆射。怀以武艺勋诚为高祖所知，志力未申，论者惜其不遂。皇建初，配飨高祖庙庭。
刘贵，秀容阳曲人也。父乾，魏世赠前将军、肆州刺史。贵刚格有气断，历尔朱荣府骑兵参军。建义初，以预定策勋，封敷城县伯，邑五百户。除左将军、太中大夫，寻进为公。荣性猛急，贵尤严峻，每见任使，多惬荣心，遂被信遇，位望日重，加抚军将军。永安三年，除凉州刺史。建明初，尔朱世隆专擅，以贵为征南将军、金紫光禄、兼左仆射、西道行台，使抗孝庄行台元显恭于正平。贵破显恭，擒之，并大都督裴俊等，复除晋州刺史。普泰初，转行汾州事。高祖起义，贵弃城归高祖于邺。太昌初，以本官除肆州刺史，转行建州事。天平初，除陕州刺史。四年，除御史中尉、肆州大中正。其年，加行台仆射，与侯景、高昂等讨独孤如愿于洛阳。
贵凡所经历，莫不肆其威酷。修营城郭，督责切峻，非理杀害，视下如草芥。然以严断济务，有益机速。性峭直，攻讦无所回避，故见赏于时。虽非佐命元功，然与高祖布衣之旧，特见亲重。兴和元年十一月卒。赠冀定并殷瀛五州军事、太保、太尉公、录尚书事、冀州刺史，谥曰忠武。齐受禅，诏祭告其墓。皇建中，配享高祖庙庭。长子元孙，员外郎、肆州中正，早卒。赠肆州刺史。次子洪徽嗣。武平末，假仪同三司，奏门下事。
任延敬，广宁人也。伯父桃，太和初为云中军将，延敬随之，因家焉。延敬少和厚，有器度。初从葛荣为贼，荣署为王，甚见委任。荣败，延敬拥所部先降，拜镇远将军、广宁太守，赐爵西河县公。后随高祖建义，中兴初，累迁光禄大夫。太昌初，累转尚书左仆射，进位开府仪同三司。延敬位望既重，能以宽和接物，人士称之。及斛斯椿衅发，延敬弃家北走，至河北郡，因率土民据之，以待高祖。
魏武帝入关，荆蛮不顺，以延敬为持节南道大都督，讨平之。天平初，复拜侍中。时范阳人卢仲延率河北流人反于阳夏，西兖州民田龙聚众应之，以延敬为大都督、东道军司，率都督元整、叱列陀等讨之。寻为行台仆射，除徐州刺史。时梁遣元庆和及其诸将寇边，延敬破梁仁州刺史黄道始于北济阴，又破梁俊于单父，俘斩万人。又拜侍中。在州大有受纳。然为政不残，礼敬人士，不为民所疾苦。
颍州长史贺若徽执刺史田迅据城降西魏，复令延敬率豫州刺史尧雄等讨之。西魏遣其将怡锋率众来援，延敬等与战失利，收还北豫，仍与行台侯景、司徒高昂等相会，共攻颍川，拔之。元象元年秋，卒于邺，时年四十五。赠使持节、太保、太尉公、录尚书事、都督冀定瀛幽安五州诸军事、冀州刺史。子胄嗣。
胄轻侠，颇敏惠。少在高祖左右，天平中，擢为东郡太守。家本丰财，又多聚敛，动极豪华，宾客往来，将迎至厚。寻以赃污为有司所劾，高祖舍之。及解郡，高祖以为都督。兴和末，高祖攻玉壁还，以晋州西南重要，留清河公岳为行台镇守，以胄隶之。胄饮酒游纵，不勤防守，高祖责之。胄惧，遂潜遣使送款于周。为人纠列，穷治未得其实，高祖特免之，谓胄曰： 我推诚于物，谓卿必无此理。且黑獭降人，首尾相继，卿之虚实，于后何患不知。 胄内不自安。是时，仪同尔朱文畅及参军房子远、郑仲礼等并险薄无赖，胄厚与交结，乃阴图杀逆。武定三年正月十五日，因高祖夜戏，谋将窃发。有人告之，令捕穷治，事皆得实。胄及子弟并诛。
莫多娄贷文，太安狄那人也。骁果有胆气。从高祖举义。中兴初，除伏波将军、武贲中郎将、虞候大都督。从击尔朱兆于广阿，有功，加前将军，封石城县子，邑三百户。又从破四胡于韩陵，进爵为侯。从平尔朱兆于赤谼岭。兆穷迫自经，贷文获其尸。迁左厢大都督。斛斯椿等衅起，魏武帝遣贾显智据守石济。高祖令贷文率精锐三万，与窦泰等于定州相会，同趣石济，击走显智。天平中，除晋州刺史。汾州胡贼为寇窃，高祖亲讨焉，以贷文为先锋，每有战功。还，赉奴婢三十人、牛马各五十匹、布一千匹，仍为汾、陕、东雍、晋、泰五州大都督。后与太保尉景攻东雍、南汾二州，克之。元象初，除车骑大将军、仪同、南道大都督，与行台侯景攻独孤如愿于金墉城。周文帝军出函谷，景与高昂议整旅厉卒，以待其至。贷文请率所部，击其前锋，景等固不许。贷文性勇而专，不肯受命，以轻骑一千军前斥候，西过瀍涧，遇周军，战没。赠并肆恒云朔五州军事、并州刺史、尚书右仆射、司徒公。
子敬显，强直勤干，少以武力见知。恒从斛律光征讨，数有战功。光每命敬显前驱，安置营垒，夜中巡察，或达旦不睡。临敌置陈，亦令敬显部分将士，造次之间，行伍整肃。深为光所重。位至领军将军，恒检校虞候事。武平中，车驾幸晋阳，每令敬显督留台兵马，纠察盗贼，京师肃然。七年，从后主平阳，败归并州，与唐邕等推立安德王称尊号。安德败，文武群官皆投周军，唯敬显走还邺。授司徒。周武帝平邺城之明日，执敬显，斩于阊阖门外，责其不留晋阳也。
高市贵，善无人也。少有武用。孝昌初，恒州内部敕勒刘仑等聚众反，市贵为都督，率众讨仑，一战破之。累迁抚军将军、谏议大夫。及尔朱荣立魏庄帝，高贵预翼戴之勋，迁卫将军、光禄大夫、秀容大都督、第一领民酋长，赐爵上洛县伯。尔朱荣击葛荣于滏口，以市贵为前锋都督。荣平，除使持节、汾州刺史，寻为晋州刺史。纥豆陵步藩之侵乱并州也，高祖破之，市贵亦从行有功，除骠骑大将军、仪同三司，封常山郡公，邑一千五百户。高祖起义，市贵预其谋。及樊子鹄据州反，随大都督娄昭讨之。子鹄平，除西兖州刺史，不之州。天平初，复除晋州刺史。高祖寻以洪峒要险，遣市贵镇之。高祖沙苑失利，晋州行事封祖业弃城而还，州民柴览聚众作逆。高祖命市贵讨览，览奔柴壁，市贵破斩之。是时，东雍、南汾二州境多群贼，聚为盗，因市贵平览，皆散归复业。后秀容人五千户叛应山胡，复以市贵为行台，统诸军讨平之。元象中，从高祖破周文帝于邙山。重除晋州刺史、西道军司，率众击怀州逆贼潘集。未至，遇疾道卒。赠并汾怀建东雍五州军事、太尉公、并州刺史。子可那肱贵宠，封成皋王。敕令其第二子孔雀承袭。
厍狄回洛，代人也。少有武力，仪貌魁伟。初事尔朱荣为统军，预立庄帝，转为别将，赐爵毋极伯。从破葛荣，转都督。荣死，隶尔朱兆。高祖举兵信都，回洛拥众归义。从破四胡于韩陵，以军功补都督，加后将军、太中大夫，封顺阳县子，邑四百户。迁右厢都督。从征山胡，先锋斩级，除朔州刺史。破周文于河阳，转授夏州刺史。邙山之役，力战有功，增邑通前七百户。世宗嗣事，从平颍川。天保初，除建州刺史。肃宗即位，封顺阳郡王。大宁初，转朔州刺史，食博陵郡干。转太子太师，遇疾卒。赠使持节、都督定瀛恒朔云五州军事、大将军、太尉公、定州刺史，赠物一千段。
厍狄盛，怀朔人也。性和柔，少有武用。初为高祖亲信都督，除伏波将军，每从征讨。以功封行唐县伯，复累加安北将军，幽州刺史，加中军将军，为豫州镇城都督。以勋旧进爵为公，世宗减封二百户，以增其邑。除征西大将军、开府仪同三司、朔州刺史。齐受禅，改封华阳县公。又除北朔州刺史，以华阳封邑在远，随例割并州之石艾县、肆州之平寇县、原平之马邑县各数十户，合二百户为其食邑。未几，例罢，拜特进，卒。赠使持节、都督朔瀛赵幽安五州诸军事、太尉公、朔州刺史。
薛孤延，代人也。少骁果，有武力。韩楼之反，延随众属焉。后与王怀等密计讨楼，为楼尉帅乙弗丑所觉，力战破丑，遂相率归。行台刘贵表为都督，加征虏将军，赐爵永固县侯。后隶高祖为都督，仍从起义。破尔朱兆于广阿，因从平邺，以功进爵为公，转大都督。从破四胡于韩陵，加金紫光禄大夫。从追尔朱兆于赤谼岭，除第一领民酋长。孝静立，拜显州刺史，累加车骑将军。天平四年，从高祖西伐。至蒲津，窦泰于河南失利，高祖班师，延殿后，且战且行，一日斫折刀十五口。还，转梁州刺史。从征玉壁，又转恒州刺史。从破周文帝于邙山，进爵为县公，邑一千户。
高祖尝阅马于北牧，道逢暴雨，大雷震地。前有浮图一所，高祖令延视之。延乃驰马按槊直前，未至三十步，雷火烧面，延喝杀，绕浮图走，火遂灭。延还，眉鬓及马鬃尾俱焦。高祖叹曰： 薛孤延乃能与霹雳斗！ 其勇决如此。
又频从高祖讨破山胡，西攻玉壁。入为左卫将军，改封平秦郡公。为左厢大都督，与诸军将讨颍州。延专监造土山，以酒醉为敌所袭据。颍州平，诸将还京师，宴于华林园。世宗启魏帝，坐延于阶下以辱之。后兼领军将军，出为沧州刺史，别封温县男，邑三百户。齐受禅，别赐爵都昌县公。性好酒，率多昏醉。而以勇决善战，每大军征讨，常为前锋，故与彭、刘、韩、潘同列。天保二年，为太子太保，转太子太傅。八年，除肆州刺史，加开府仪同三司，食洛阳郡干，寻改食河间郡干。
张保洛，代人也，自云本出南阳西鄂。家世好宾客，尚气侠，频为北土所知。保洛少率健，善弓马。魏孝昌中，北镇扰乱，保洛亦随众南下。葛荣僭逆，以保洛为领左右。荣败，仍为尔朱荣统军，累迁扬烈将军、奉车都尉。后隶高祖为都督，从讨步蕃。及高祖起义，保洛为帐内，从破尔朱兆于广阿。寻迁右将军、中散大夫，仍以帐内从高祖围邺城，既拔，除平南将军、光禄大夫。从破尔朱兆等于韩陵，因随高祖入洛，加安东将军。后高祖启减国邑，分授将士，保洛随例封昌平县薄家城乡男一百户。
魏出帝不协于高祖，令仪同贾显智率豫州刺史斛斯寿东趣济州。高祖遣大都督窦泰济自滑台拒显智，保洛隶泰前驱。事定，转都督。从高祖袭夏州，克之。万俟受洛干之降也，高祖遣保洛与诸将于路接援。元象初，除西夏州刺史、当州大都督，又以前后功，封安武县伯，邑四百户。转行蔚州刺史。从高祖攻周文帝于邙山，围玉壁，攻龙门。还，留镇晋州。
世宗即位，以保洛为左厢大都督。后出晋州，加征西将军。王思政之援颍州，攻围未克。世宗仍令保洛镇杨志坞，使与阳州为掎角之势。颍川平，寻除梁州刺史。显祖受禅，仍为刺史，所在聚敛为务，民吏怨之。济南初，出为沧州刺史，封敷城郡王。为在州聚敛，免官，削夺王爵。及卒，赠以前官，追复本封。子默言嗣。武平末，卫将军。
以帐内从高祖出山东，又有曲珍、段琛、牒舍乐、尉摽、乞伏贵和及弟令和、王康德，并以军功至大官。
曲珍字舍洛，西平酒泉人也。壮勇善骑射。以帐内从高祖晋州，仍起义，所在征讨。武定末，封富平县伯。天保初，食黎阳郡干，除晋州刺史。武平初，迁豫州道行台、尚书令、豫州刺史，卒，赠太尉。
段琛字怀宝，代人也。少有武用。从高祖起义信都。天保中，兖州刺史。
牒舍乐，武成开府仪同三司、营州刺史，封汉中郡公。战殁关中。
尉摽，代人也。大宁初，封海昌王。子相贵嗣。相贵，武平末晋州道行台尚书仆射、晋州刺史。为行台左丞侯子钦等密启周武请帅，钦等为内应。周武自率众至城下，钦等夜开城门引军入，锁相贵送长安。寻卒。弟相愿，强干有胆略。武平末，领军大将军。自平阳至并州，及到邺，每立计将杀高阿那肱，废后主，立广宁王，事竟不果。及广宁被出，相愿拔佩刀斫柱而叹曰： 大事去矣，知复何言！ 
贵和及令和兄弟，武平末，并开府仪同三司。令和，领军将军。并州未败前，与领军大将军韩建业、武卫大将军封辅相相继投周军。令和授柱国，封西河郡公。隋大业初，卒于秦州总管。建业、辅相，俱不知所从来。建业授上柱国，封郇国公，隋开皇中卒。辅相，上柱国，封郡公。周武平并州，即以为朔州总管。
康德，代人也。历数州刺史、并省尚书，封新蔡郡王。
侯莫陈相，代人也。祖伏颓，魏第一领民酋长。父斛古提，朔州刺史、白水郡公。
寻除蔚州刺史，仍为大行台，节度西道诸军事。又迁车骑将军，显州刺史。入除太仆卿。顷之，出为汾州刺史。别封安次县男，又别封始平县公。天保初，除太师，转司空公，进爵为白水王，邑一千一百户。累授太傅，进食建州干，别封义宁郡公。武平二年四月，薨于州，年八十三。赠假黄钺、使持节、督冀定瀛沧济赵幽并朔恒十州军事、右丞相、太宰、太尉公、朔州刺史。有二子。长子贵乐，尚公主，驸马都尉。次子晋贵，武卫将军、梁州刺史。隆化时，并州失守，晋贵遣使降周，授上大将军，封信安县公。
史臣曰：高祖世居云代，以英雄见知。后过尔朱，武功渐振，乡邑故人，弥相推重。贺拔允以昆季乖离，处猜嫌之地，初以旧望矜护，而竟不获令终，比于吴、蜀之安瑾、亮，方知器识之浅深也。刘贵、蔡俊有先见之明，霸业始基，义深匡赞，配飨清庙，岂徒然哉。韩贤等及闻义举，竞趣戎行，凭附末光，申其志力，化为公侯，固其宜矣。
赞曰：帝乡之亲，世有其人。降灵云朔，载挺良臣。功名之地，望古为邻。
