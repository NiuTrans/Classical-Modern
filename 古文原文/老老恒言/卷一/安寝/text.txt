少寐乃老年大患，《内经》谓 卫气不得入于阴。 常留于阳，则阴气虚，故目不瞑。载有方药，罕闻奏效。邵子曰： 寤则神栖于心。 又曰： 神统于心。 大抵以清心为切要。然心实最难把捉，必先平居静养。入寝时，将一切营为计虑，举念即除，渐除渐少，渐少渐无，自然可得安眠；若终日扰扰，七情火动，辗转牵怀，欲其一时消释得乎！
《南华经》曰： 其魂交。 养生家曰： 先睡心，后睡目。 俱空言拟议而已。愚谓寐有操纵二法，操者：如贯想头顶，默数鼻息，返观丹田之类。使心有所着，乃不纷驰，庶可获寐；纵者：任其心游思于杳[yǎo]渺无朕之区，亦可渐入朦胧之境。最忌者，心欲求寐，则寐愈难。盖醒与寐交界关头，断非意想所及，惟忘乎寐，则心之或操或纵，皆通睡乡之路。
《语》曰： 寝不尸 ，谓不仰卧也。相传希夷《安睡诀》：左侧卧，则屈左足，屈左臂，以手上承头伸右足，以右手置右股间，右侧卧，反是。半山翁诗云： 华山处士如容见，不觅仙方觅睡方。 此果其睡方耶！依此而卧，似较稳适，然亦不得太泥，但勿仰卧可也。
《记·玉藻》曰： 寝恒东首。 谓顺生气而卧也。《保生心鉴》曰： 凡卧，春夏首宜向东，秋冬首向西。 愚谓寝处必安其常，《记》所云 恒 也。四时更变，反致不安。又曰： 首勿亲。 谓避阴气。《云笈七签》曰： 冬卧宜向北。 又谓乘旺气矣。按《家语》曰： 生者南向，死者北首。 皆从其初也。则凡东西设床者，卧以南首为当。
卧不安，易多反侧，卧即安。醒时亦当转动，使络脉流通，否则半身板重，或腰肋痛、或肢节酸者有之。按释氏戒律：卧惟右侧，不得转动，名吉祥睡。此及戒其酣寐，速之醒也，与老年安寝之道，正相反。
胃方纳食，脾未及化；或即倦而欲卧，须强耐之。《蠡海集》曰： 眼眶属脾，眼开眶动，脾应之而动。 又曰： 脾闻声则动，动所以化食也。 按脾与胃，同位中州，而膜联胃左，故脉居右而气常行于左。如食后必欲卧，宜右侧以舒脾之气。《续博物志》云： 卧不欲载胁。 亦此意，食远则左右胥宜。觉须手足伸舒，睡则不嫌屈缩。《续博物志》云： 卧欲足缩 是也，至冬夜愈屈缩则愈冷。《玉洞要略》曰： 伸足卧，一身俱暖。 试之极验。杨诚斋《雪诗》云： 今宵敢叹卧台弓。 所谓愈屈缩愈冷，非耶？
就寝即灭灯，目不外眩，则神守其舍。《云笈七签》曰： 夜寝燃灯，令人心神不安 ；《真西山卫生歌》曰： 默寝暗眠神晏如。 亦有灭灯不成寐者，锡制灯龛，半边开小窦以通光，背帐置之，便不照耀及目。
寝不得大声叫呼。盖寝则五脏如钟磬[qìng]不悬，不可发声。养生家谓： 多言伤气 ，平时亦宜少言，何况寝时！《玉笥要览》曰： 卧须闭口，则元气不出，邪气不入。 此静翕[xī，合，聚]之体，安贞之吉也，否则令人面失血色。
头为诸阳之首。《摄生要论》曰： 冬宜冻脑 ，又曰 卧不覆首 。有作睡帽者，放空其顶即冻脑之意；终嫌太热，用轻纱包头如妇人包头式。或狭或宽，可趁天时，亦惟意所适。
腹为五脏之总，故腹本喜暖。老人下元虚弱，更宜加意暖之。办兜肚，将靳艾槌[chuí]软铺匀，蒙以丝绵，细针密行，勿令散乱成块，夜卧必需，居常亦不可轻脱。又有以姜桂及麝诸药装入，可治腹作冷痛，段成式诗云： 见说自能裁裁衵肚，不知谁更着绡头。 （注：衵[rì]肚，即今之兜肚。）
兜肚外再加肚束。腹不嫌过暖也，《古今注》谓之 腰采 ，有似妇人袜胸。宽约七八寸，带系之，前护腹，旁护腰，后护命门。取益良多，不特卧时需之；亦有以温暖药装入者，解衣而寝，肩与颈被覆难密，制寝衣如半臂，薄装絮，上以护其肩，短及腰，前幅中分，扣钮如常，后幅下联横幅，围匝腰间，系以带，可代肚束。更缀领以护其颈，颈中央之脉：督脉也，名曰 风府 ，不可着冷。领似常领之半，掩其颈后，舒其咽前，斯两得之矣。穿小袄卧，则如式作单者，加于外。《说丛》云： 乡党必有寝衣，长一身有半 ，疑是度其身而半之。如今着小袄以便寝，义亦通。
