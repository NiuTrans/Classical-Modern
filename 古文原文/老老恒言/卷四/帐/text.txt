帐必与床称，夏月轻纱制之。《齐东野语》云： 纱之至轻者曰 轻容 。 王建《宫词》云： 嫌罗不着爱轻容 是也。又须量床面广狭，作帐底如帐顶布为之，帐下三面缝连，不但可以御蚊，凡诸虫蚤之类，亦无间得入。
夏帐专在御蚊，其前两幅阖处，正蚊潜入之径也，须以一幅作夹层五六寸，以一幅单层纳入，再加小纽二三，扣于帐外，则蚊不能曲折以入。《东方朔别传》曰： 蚊喜肉而恶烟。 禁其来，不若驱其去，捞水面浮萍曝干，加雄黄少许，烧烟熏室，可并帐外驱之。刘著诗云： 雷声吼夜蚊 ，亦得免矣。
纱帐须高广，范蔚宗诗，所谓 修帐窗含秋阴 也。有以细竹竿，横挂帐中，安置衣帕为便。冬月颇宜，夏则多一物，则增一物之热。至脚后可设小几，陈茗碗、瓶花、佛手、柑等类，有枕旁置末丽、夜来香者，香浓透脑，且易引虫蚁，须用小棕篮置之，悬于帐顶下。二花香有余，色不足，惟供晚赏。凡物丰此即啬彼，亦造物自然之理。
予曾以荷花折置帐中，夜半后，瓣放香吐，辛烈之气，睡梦中触鼻惊醒，其透脑为患可知。因忆茂叔 香远益清 之说真，善于体物也。若移置帐外，能使隔帐香来，斯尤独绝，香浓故耳。
另有小帐之制，竹为骨，四方同于床，或弯环如弓样，或上方而窄、下方而宽，如覆斗样。《释名》所谓 斗帐 是也。帐罩于外，大小称乎骨，随处可张，颇为轻便。又有扇帐、荷包帐，俱非居家便用，无取也。冬月帐取低小，则暖气聚，以有骨子小帐，即设诸大床内；床之外，顶板覆其上，四面更以布作围，周匝亦如帐。床大帐小，得围遮护，乃益其暖。若暖床三面镶板，竟设小帐于中，作围赘矣。
纸可作帐，出江右，大以丈计，名 皮纸 ，密不漏气，冬得奇暖。或布作顶，少令通气，东坡诗： 困眠得就纸帐暖。 刘后村诗： 纸帐铁擎风雪夜。 又元张昱诗： 隔枕不闻巫峡雨，绕床惟走剡溪云。 或绘梅花于上，元陈泰诗： 梦回蕲竹生清寒，五月幻作梅花看。 盖自宋元以来，前人赏此多矣，如有题咏，并可即书于帐。
《南史·梁武帝》，有木棉布皂帐，名曰 古终 。木棉布质厚于绸，暖即过之。窃意宫帏中所以用此者，乃寓崇俭之意，不然，则帐之暖，又岂独木棉布哉？《晋书·元帝纪》： 帝作布帐练帷 ，皆崇俭也。宫帏中犹有崇俭如此者，士庶之家宜知节矣！
有竹帘极细，名 虾须帘 ，见《三汀杂志》。夏制为帐，用骨子弯环如弓样者，帘分四片，前二后一，顶及两旁，弯环合一；布缘其连，多缀以钮，称骨子扣之；前二片中分处，入寝亦扣密，则蚊可御，疏漏生凉，似胜于纱。《辍耕录》云： 宫阁制，有银鼠皮壁帐、黑貂皮暖帐。 壁帐岂寻常易办，皮暖帐世俗恒有，非必黑貂耳。但就枕如入暗室，晓夜不能辨，必于帐前开如圆月，纱补之以通光，玻璃尤为爽亮。
有名 纱橱 ，夏月可代帐，须楼下一统三间，前与后俱有廊者，方得为之。除廊外，以中一间左右前后，依柱为界，四面绷纱作窗，窗不设棂，透漏如帐，前后廊檐下，俱另置窗，俾有掩蔽，于中驱蚊陈几榻，日可起居，夜可休息，为销夏安适之最。
帐有笼罩床外，床内设搁版如几，脚后横栏，搭衣帕之类，似属妥便。但帐不能作底，又褥不能压帐，仅以带缚床外。冬则暖气不固，夏则不足御蚊，武林僧房有此制。
