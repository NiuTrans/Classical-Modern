王杰王勇宇文虬宇文盛弟丘耿豪高琳李和伊娄穆杨绍王雅达奚寔刘雄侯植
王杰，金城直城人也，本名文达。高祖万国，魏伏波将军、燕州刺史。父巢，龙骧将军、榆中镇将。
杰少有壮志，每以功名自许。善骑射，有膂力。魏孝武初，起家子都督。后从西迁，赐爵都昌县子。太祖奇其才，擢授扬烈将军、羽林监，寻加都督。太祖尝谓诸将曰： 王文达万人敌也，但恐勇决太过耳。 复潼关，破沙苑，争河桥，战邙山，皆以勇敢闻。亲待日隆，赏赐加于伦等。于是赐姓宇文氏。除岐州刺史，加抚军将军、银青光禄大夫，进爵为公，邑八百户。累迁大都督、车骑大将军、仪同三司、侍中、骠骑大将军、开府仪同三司。
魏恭帝元年，从于谨围江陵。时栅内有人善用长矛，战士将登者，多为所毙。谨令杰射之，应弦而倒。登者乃得入，余众继进，遂拔之。谨喜曰： 济我大事者，在公此箭也。 .
孝闵帝践阼，进爵张掖郡公，增邑一千户，出为河州刺史。朝廷以杰勋望俱重，故授以本州。保定三年，进位大将军。三年，诏杰与随公杨忠自（汉）〔漠〕北伐齐，至并州而还。天和三年，除宜州刺史，增邑通前三千六百户。六年，从齐公宪东御齐将斛律明月，进位柱国。建德初，除泾州总管。
杰少从军旅，虽不习吏事，所历州府，咸以忠恕为心，以是颇为百姓所慕。宣帝即位，拜上柱国。大象元年，薨，时年六十五。赠河鄯邓延洮宕翼七州诸军事、河州刺史，追封鄂国公。谥曰威。子孝僊，大象末，位至开府仪同大将军。
王勇，代武川人也，本名胡仁。少雄健，有胆决，便弓马，膂力过人。魏永安中，万俟丑奴等寇乱关陇，勇占募随军讨之，以功授宁朔将军、奉车都尉。又数从侯莫陈悦、贺拔岳征讨，功每居多，拜别将。
及太祖为丞相，引为帐内直荡都督，加后将军、太中大夫，封包信县子，邑三百户。大统初，增邑四百户，进爵为侯。从擒窦泰，复弘农，战沙苑，气盖众军，所当必破。太祖叹其勇敢，赏赐特隆。进爵为公，邑一千五百户，拜镇南将军，授帅都督。从讨赵青雀，平之，论功居最，除卫大将军、殷州刺史，加通直散骑常侍，兼太子武卫率。
邙山之战，勇率敢死之士三百人，并执短兵，大呼直进，出入冲击，杀伤甚多，敌人无敢当者。是役也，大军不利，唯勇及王文达、耿令贵三人力战，皆有殊功。太祖于是赏帛二千疋，令自分之。军还，皆拜上州刺史。以雍州、岐州、北雍州拟授勇等，然州颇有优劣，又令探筹取之。勇遂得雍州，文达得岐州，令贵得北雍州。仍赐勇名为勇，令贵名豪，文达名杰，以彰其功。
十三年，授大都督，迁使持节、车骑大将军、仪同三司。十五年，进侍中、骠骑大将军、开府仪同三司。魏恭帝元年，从柱国赵贵征茹茹，破之。勇追击，获杂畜数千头。进爵新阳郡公，增邑通前二千户，仍赐姓库汗氏。六官建，拜稍伯中大夫。又论讨茹茹功，别封永固县伯，邑五百户。时有别封者，例听回授次子，勇独请封兄子元兴，时人义之。寻进位大将军。世宗初，岷山羌豪巩廉俱和叛，勇帅师讨平之。
勇性雄猛，为当时骁将。然矜功伐善，好扬人之恶，时论亦以此鄙之。柱国侯莫陈崇，勋高望重，与诸将同谒晋公护，闻勇数论人之短，乃于众中折辱之。勇遂惭恚，因疽发背而卒。子昌嗣，官至大将军。
宇文虬字乐仁，代武川人也。性骁悍，有胆略。少从军征讨，累有战功。魏永安中，除征虏将军、中散大夫，加都督。魏孝武初，从独孤信在荆州，破梁人于下溠，遂平欧阳、酇城。虬俘获甚多。又攻南阳、广平二城，擒郡守一人。以功加安西将军、银青光禄大夫、员外、直合将军、合内都督，封南安县侯，邑九百户。及孝武西迁，以独孤信为行台，信引虬为帐内都督。破田八能及擒东魏荆州刺史辛纂，虬功居多。寻随信奔梁。
大统三年，归阙。朝廷论前后功，增邑四百户，进爵为公。擒窦泰，复弘农，及沙苑、河桥之战，皆有功。增邑八百户，进车骑将军、左光禄大夫。七年，除汉阳郡守，又从独孤信讨梁仚定，破之。十一年，出为南秦州刺史，加车骑大将军、仪同三司，进骠骑大将军、开府仪同三司。追论斩辛纂功，增邑一千户。十七年，与大将军王雄征上津、魏兴等，并平之。又于白马与武陵王萧纪将杨干运战，破之。虬每经行阵，必身先卒伍，故上下同心，战无不克。寻而魏兴复叛，虬又与王雄讨平之。俄除金州刺史，进位大将军。后以疾卒。
宇文盛字保兴，代人也。曾祖伊与敦、祖长寿、父文孤，并为沃野镇军主。
盛志力骁雄。初为太祖帐内，从破侯莫陈悦，授威烈将军，封渔阳县子，邑三百户。大统三年，兼都督。从擒窦泰，复弘农，破沙苑，授都督、平远将军、步兵校尉，进爵为公，增邑八百户。除冯翊郡守，加帅都督、西安州大中正、通直散骑常侍、抚军将军，增邑三百户。累迁大都督、车骑大将军、仪同三司、骠骑大将军、开府仪同三司、盐州刺史。及楚公赵贵谋为乱，盛密赴京告之。贵诛，授大将军，进爵忠城郡公，除泾州都督，赐甲一领、奴婢二百口、马五百疋，牛羊及庄田、什物等称是。仍从贺兰祥平洮阳（供）〔洪〕和二城，别封一子甘棠县公。转延州总管，进位柱国。
天和五年，入为大宗伯。六年，与柱国王杰从齐公宪东讨。时汾州被围日久，宪遣盛运粟以给之。仍赴姚襄城，受宪节度。齐将段孝先率兵大至，盛力战拒之。孝先退，乃筑大宁城而还。建德二年，授少师。五年，从高祖东伐，率步骑一万，守汾水关。宣帝即位，拜上柱国，增邑通前四千六百户。大象中，薨。子述嗣。大象末，上柱国、濮阳公。
盛弟丘。丘字胡奴，起家襄威将军、奉朝请、都督，赐爵临邑县子。稍迁辅国将军、大都督。预告赵贵谋，拜车骑大将军、仪同三司，进爵安义县侯，邑一千户。加骠骑大将军、开府仪同三司，进爵为公，除咸阳郡守。迁汾州刺史。入为左宫伯，进位大将军。出为延绥丹三州三防诸军事、延州刺史。转凉甘瓜三州诸军事、凉州刺史，加柱国大将军。建德元年薨，时年六十。赠柱国、宜鄜等州刺史。子陇嗣。
耿豪，钜鹿人也。本名令贵。其先避刘、石之乱，居辽东，因仕于燕。曾祖超，率众归魏，遂家于神武川。
豪少粗犷，有武艺，好以气凌人。贺拔岳西征，引为帐内。岳被害，归太祖，以武勇见知。豪亦自谓所事得主。从讨侯莫陈悦及迎魏孝武，录前后功，封平原县子，邑三百户，除宁朔将军、奉车都尉。迁征虏将军，加通直散骑常侍，进爵为侯，增邑七百户。从擒窦泰，复弘农，豪先锋陷阵，加前将军、中散大夫。沙苑之战，豪杀伤甚多，血染甲裳尽赤。太祖见之，叹曰： 令贵武猛，所向无前，观其甲裳，足以为验，不须更论级数也。 于是进爵为公，增邑通前一千五百户。除镇北将军、金紫光禄大夫、南郢州刺史。
九年，从太祖战于邙山，豪谓所部曰： 大丈夫见贼，须右手拔刀，左手把矛，直刺直斫，慎莫皱眉畏死。 遂大呼独入，敌人锋刃乱下，当时咸谓豪殁。俄然奋刀而还。战数合，当豪前者，死伤相继。又谓左右曰： 吾岂乐杀人，但壮士除贼，不得不尔。若不能杀贼，又不为人所伤，何异逐坐人也。 太祖嘉之，拜北雍州刺史。十三年，论前后战功，进授车骑大将军、仪同三司，增邑通前一千八百户。十五年，赐姓和稽氏，进位侍中、骠骑大将军、开府仪同三司。
豪性凶悍，言多不逊。太祖惜其骁勇，每优容之。豪亦自谓意气冠群，终无所屈。李穆、蔡佑初与豪同时开府，后并居豪之右。豪意不平，谓太祖曰： 外闻物议，谓豪胜李穆、蔡佑。 太祖曰： 何以言之？ 豪曰： 世言李穆、蔡佑，丞相臂膊；耿豪、王勇，丞相咽项。以咽项在上，故为胜也。 豪之粗猛，皆此类。十六年，卒，时年四十五。太祖痛惜之，赠以本官，加朔州刺史。子雄嗣，位至大将军。
高琳字季珉，其先高句丽人也。六世祖钦，为质于慕容廆，遂仕于燕。五世祖宗，率众归魏，拜第一领民酋长，赐姓羽真氏。祖明、父迁仕魏，咸亦显达。琳母尝祓禊泗滨，遇见一石，光彩朗润，遂持以归。是夜梦见一人，衣冠有若仙者，谓其母曰： 夫人向所将来之石，是浮磬之精。若能宝持，必生令子。 其母惊寤，便举身流汗，俄而有娠。及生，因名琳字季珉焉。魏正光初，起家卫府都督。从元天穆讨邢杲,破梁将（沉）〔陈〕庆之，以功转统军。又从尔朱天光破万俟丑奴，论功为最，除宁朔将军、奉车都尉。后随天光败于韩陵山，琳因留洛阳。
魏孝武西迁，从入关。至溱水，为齐神武所追，拒战有功，封钜野县子，邑三百户。大统初，进爵为侯，增邑四百户，转龙骧将军。顷之，授直阁将军，迁平西将军，加通直散骑常侍。三年，从太祖破齐神武于沙苑，转安西将军，进爵为公，增邑八百户。累迁卫将军、银青光禄大夫、右光禄大夫。四年，从擒莫多娄贷文。仍战河桥，琳先驱奋击，勇冠诸军。太祖嘉之，谓之曰： 公即我之韩、白也。 拜太子左庶子。寻以本官镇玉壁。复从太祖战邙山，除正平郡（中正）〔守〕，加大都督，增邑三百户。齐将东方老来寇，琳率众御之。老恃其勇健，直前趣琳。短兵接，琳击之，老中数疮而退，谓其左右曰： 吾经阵多矣，未见如此健儿。 后乃密使人劝琳东归，琳斩其使以闻。进使持节、车骑大将军、仪同三司、散骑常侍。除鄜州刺史，加骠骑大将军、开府仪同三司、侍中。
孝闵帝践阼，进爵犍为郡公，邑一千户。武成初，从贺兰祥征吐谷浑，以勋别封一子许昌县公，邑一千户，除延州刺史。又从柱国豆卢宁讨稽胡郝阿保、刘桑德等，破之。二年，文州氐酋反，诏琳率兵讨平之。师还，帝宴群公卿士，仍命赋诗言志。琳诗末章云： 寄言窦车骑，为谢霍将军，何以报天子？沙漠静妖氛。 帝大悦曰： 獯猃陆梁，未时款塞，卿言有验，国之福也。 .
保定初，授梁州总管、十州诸军事。天和二年，徙丹州刺史。三年，迁江陵〔副〕总管。时陈将吴明彻来寇，总管田弘与梁主萧岿出保纪南城，唯琳与梁仆射王操固守江陵三城以抗之。昼夜拒战，凡经十旬，明彻退去。岿表言其状，帝乃优诏追琳入朝，亲加劳问。进授大将军，仍副卫公直镇襄州。六年，进位柱国。建德元年，薨，时年七十六。赠本官，加冀定齐沧州五州诸军事、冀州刺史，谥曰襄。
子儒，少以父勋赐爵许昌（郡）〔县〕公，拜左侍上士。后袭爵犍为郡公，位至仪同大将军。
李和本名庆和，其先陇西狄道人也。后徙居朔方。父僧养，以累世雄豪，善于统御，为夏州酋长。
和少敢勇，有识度，状貌魁伟，为州里所推。贺拔岳作镇关中，乃引和为帐内都督。以破诸贼功，稍迁征北将军、金紫光禄大夫，赐爵思阳公。寻除汉阳郡守。治存宽简，百姓称之。至大统初，加车骑将军、左光禄大夫、都督，累迁使持节、车骑大将军、仪同三司、散骑常侍、侍中、骠骑大将军、开府仪同三司、夏州刺史，赐姓宇文氏。太祖尝谓诸将曰： 宇文庆和，智略明赡，立身恭谨，累经委任，每称吾意。 遂赐名意焉。改封永丰县公，邑一千户。保定二年，除司宪中大夫，进爵义城郡公。寻又改封德广郡公，出为洛州刺史。和前在夏州，颇留遗惠，及有此授，商洛父老，莫不想望德音。和至州，以仁恕训物，狱讼为之简静。天和三年，进位大将军，拜延绥丹三州武安伏夷安民三防诸军事、延州刺史。六年，进柱国大将军。建德元年，改授延绥银三州文安伏夷安民周昌梁和五防诸军事。以罪免。寻复柱国。
隋开皇元年，迁上柱国。和立身刚简，老而逾励，诸子趋事，若奉严君。以意是太祖赐名，市朝已革，庆和则父之所命，义不可违。至是，遂以和为名。二年，薨，赠本官，加司徒公、徐兖邳沂海泗六州刺史。谥曰肃。子彻嗣。
伊娄穆字奴干，代人也。父灵，善骑射，为太祖所知。太祖尝谓之曰： 昔伊尹保衡于殷，致主尧舜。卿既姓伊，庶卿不替前绪。 于是赐名尹焉。历金紫光禄大夫、卫将军、隆州刺史，赐爵卢奴县公。
穆弱冠为太祖内亲信，以机辩见知，授奉朝请，常侍左右。邙山之役，力战有功，拜子都督、丞相府参军事，转外兵参军。累迁帅都督、平东将军、中散大夫，历中书舍人、尚书驾部郎中、抚军将军、大都督、通直散骑常侍。尝入白事，太祖望见悦之，字之曰： 奴干作仪同面见我矣。 于是拜车骑大将军、仪同三司，赐封安阳县伯，邑五百户。转大丞相府掾，迁从事中郎，除给事黄门侍郎。
魏废帝二年，穆使于蜀。属伍城郡人赵雄杰与梓潼郡人王令公、邓朏等构逆，众三万余人，阻涪水立栅，进逼潼州。穆遂与刺史叱罗协率兵破之。增邑五百户。
孝闵帝践阼，拜兵部中大夫，治御正，进爵为侯，增邑五百户。寻进位骠骑大将军、开府仪同三司。保定初，授军司马，进爵为公。四年，除金州总管、八州诸军事、金州刺史。天和二年，增邑二千一百户。又为民部中大夫。
卫公直出镇襄州，以穆为长史。郢州城民王道肯反，袭据州城。直遣穆率百余骑驰往援之。穆至城下，频破肯众。会大将军高琳率众军继进，肯等乃降。唐州山蛮恃险逆命，穆率军讨之。蛮酋等保据石窟一十四处，穆分军进讨，旬有四日，并破之，虏获六千五百人。六年，进位大将军。建德初。授荆州，复以穆为总管府长史。穆频贰戚藩，甚得匡赞之誉。
入为小司马。从柱国李穆平轵关等城，赏布帛三百疋、粟三百石、田三十顷。五年，从皇太子讨吐谷浑。还，穆殿，为浑人围。会刘雄救至，乃得解。后以疾卒。
杨绍字子安，弘农华阴人也。祖兴，魏新平郡守。父国，中散大夫。
绍少慷慨有志略，屡从征伐，力战有功。魏永安中，授广武将军、屯骑校尉、直荡别将。普泰初，封平乡男，邑一百户，加征西将军，金紫光禄大夫。
魏孝武初，迁卫将军、右光禄大夫，进爵冠军县伯，邑百户。大统元年，进爵为公，增邑六百户。累迁车骑将军、通直散骑常侍、骁卫将军、左光禄大夫。四年，出为鄜城郡守。绍性恕直，兼有威惠，百姓安之。稽胡恃众与险，屡为抄窃。绍率郡兵从侯莫陈崇讨之，疋马先登，破之于默泉之上。加帅都督、骠骑、常侍、朔州大中正。十三年，录前后功，增邑通前二千二百户，除燕州刺史。累迁大都督、车骑大将军、仪同三司。
复从大将军达奚武征汉中。时梁宜丰侯萧循固守梁州。绍以为悬军敌境，围守坚城，旷日持久，粮饟不继，城中若致死于我，惧不能归，请为计以诱之。乃频至城下挑战，设伏待之。循初不肯出。绍又遣人骂辱之，循怒，果出兵，绍率众伪退。城降。以功授辅国将军、中散大夫，听回授一子。
又从柱国、燕国公于谨围江陵。绍斗于枇杷门，流矢中股而力战不衰。事平，赏奴婢一百口，进骠骑大将军、开府仪同三司，除衡州刺史，赐姓叱利氏。孝闵帝践阼，进位大将军。保定二年，卒，赠成文等八州刺史。谥曰信。子雄嗣，大象末，上柱国、邽国公。
王雅字度容，阐熙新（固）〔〕人也。少而沉毅，木讷寡言，有胆勇，善骑射。太祖闻其名，召入军，累有战功。除都督，赐爵居庸县子。
东魏将窦泰入寇，雅从太祖擒之于潼关。沙苑之战，雅谓所部曰： 彼军殆有百万，今我不满万人，以常理论之，实难与敌。但相公神武命世，股肱王室，以顺讨逆，岂计众寡。丈夫若不以此时破贼，何用生为！ 乃擐甲步战，所向披靡，太祖壮之。又从战邙山。时大军不利，为敌所乘，诸将皆引退，雅独回骑拒之。敌人见其无继，步骑竞进。雅左右奋击，频斩九级，敌众稍却，雅乃还军。太祖叹曰： 王雅举身悉是胆也。 录前后功，进爵为伯，除帅都督、鄜城郡守。政尚简易，吏人安之。迁大都督、延州刺史，转夏州刺史，加车骑大将军、仪同三司，进骠骑大将军、开府仪同三司。
世宗初，除汾州刺史。励精为治，人庶悦而附之，自远至者七百余家。保定初，复为夏州刺史，卒于州。
子世积嗣。少倜傥有文武干略。大象末，上大将军、宜阳郡公。达奚寔字什伏代，河南洛阳人也。高祖凉州，魏征西将军、山阳公。父显相，武卫将军。
寔少修立，有干局。起家给事中，加冠军将军。魏孝武初，授都督，镇弘农。后从西迁，封临汾县伯，邑六百户。迁大行台郎中，仍与行台郎神镇潼关。及潼关失守，即与大都督阳山武战于关，东魏人甚惮之。从太祖擒窦泰，复弘农，破沙苑，皆力战有功，增邑三百户，加车骑将军、左光禄大夫。十三年，又授大行台郎中、相府掾，转从事中郎。寔性严重，太祖深器之。累迁大都督、持节、通直散骑常侍。魏废帝二年，除中外府司马。
大军伐蜀，以寔行南岐州事，兼都军粮。先是，山氐生犷，不供赋役，历世羁縻，莫能制御。寔导之以政，氐人感悦，并从赋税。于是大军粮饩，咸取给焉。寻征还，仍为司马。六官建，拜蕃部中大夫，加骠骑大将军、开府仪同三司，进爵平阳县公。武成二年，授御正中大夫，治民部，兼晋公护司马。
保定元年，出为文州刺史，卒于州，时年四十九。赠文康二州刺史。谥曰恭。子丰嗣。
刘雄字猛雀，临洮子城人也。少机辩，慷慨有大志。大统中，起家为太祖亲信。寻授统军、宣威将军、给事中，除子城令，加都督、辅国将军、中散大夫，兼中书舍人，赐姓宇文氏。孝闵帝践阼，加大都督，历司市下大夫，齐右下大夫，治小驾部，进车骑大将军、仪同三司。保定四年，治中外府属，从征洛阳。天和二年，迁驾部中大夫，四年，兼齐公宪府掾，从宪出宜阳，筑安义等城。五年，齐相斛律明月率众筑通关城以援宜阳。先是，国家与齐通好，约言各保境息民，不相侵扰。至是，宪以齐人失信，令雄使于明月，责其背约。雄辞义辩直，齐人惮焉。使还，兼中（府）外〔府〕掾。寻加骠骑大将军、开府仪同三司，封周昌县伯，邑六百户。齐人又于姚襄筑伏龙等五城，以处戍卒。雄从齐公宪攻之，五城皆拔。宪复遣雄与柱国宇文盛于齐长城已西，连营防御。齐将段孝先等率众围盛。营外先有长堑，大将军韩欢与孝先交战不利，雄身负排，率所部二十余人，据堑力战，孝先等乃止。军还，迁军司马，进爵为侯，邑一千四百户。
建德初，授纳言，转军正，复为纳言。二年，转内史中大夫，除（侯）〔候〕正。高祖尝从容谓雄曰： 古人云： 富贵不归故乡，犹衣锦夜游。 今以卿为本州，何如？ 雄稽首拜谢。于是诏以雄为河州刺史。雄先已为本县令，复有此授，乡里荣之。四年，从柱国李穆出轵关，攻邵州等城，拔之。以功获赏。五（千）〔年〕，皇太子西征吐谷浑，雄自凉州从滕王逌率军先入浑境，去伏侯城二百余里，逌遣雄先至城东举火，与大军相应。浑洮王率七百余骑逆战。雄时所部数百人先并分遣斥候，在左右者二十许人。雄即率与交战，斩首七十余级，雄亦亡其三骑。自是从逌连战之，雄功居多，赏物甚厚。及军还，伊娄穆殿，为贼所围。皇太子命雄救之。雄率骑一千解穆围。增邑三百户，加上开府仪同三司。
其年，大军东讨，雄从齐王宪拔洪洞，下永安。军还，仍与宪回援晋州。未至，齐后主已率大兵亲自攻围，晋州垂陷。宪遣雄先往察其军势。雄乃率步骑千人，鸣鼓角，遥报城中。寻而高祖兵至，齐主遁走。从平并州，拜上大将军，进爵赵郡公，邑二千户，旧封回授一子。明年，从平邺城，进柱国。其年，从齐王宪总北讨稽胡。军还，出镇幽州。
宣政元年四月，突厥寇幽州，拥略居民。雄出战，为突厥所围，临阵战殁。
赠亳州总管、七州诸军事、亳州刺史。子升嗣。以雄死王事，大象末，授仪同大将军。
侯植字仁干，上谷人也。燕散骑常侍龛之八世孙。高祖恕，魏北地郡守。子孙因家于北地之三水，遂为州郡冠族。父欣，（秦）〔泰〕州刺史、奉义县公。
植少倜傥，有大节，容貌奇伟，武艺绝伦。正光中，起家奉朝请。寻而天下丧乱，群盗蜂起，植乃散家财，率募勇敢讨贼。以功拜统军，迁清河郡守。后从贺拔岳讨万俟丑奴等，每有战功，除义州刺史。在州甚有政绩，为夷夏所怀。
及齐神武逼洛阳，植从魏孝武西迁。大统元年，授骠骑将军、都督，赐姓侯伏侯氏。从太祖破沙苑，战河桥，进大都督，加左光禄大夫。凉州刺史宇文仲和据州作逆，植从开府独孤信讨擒之，拜车骑大将军、仪同三司，封肥城县公，邑一千户。又赐姓贺屯。魏恭帝元年，从于谨平江陵，进骠骑大将军、开府仪同三司，赐奴婢一百口，别封一子汧源县伯。六官建，拜司仓下大夫。孝闵帝践阼，进爵郡公，增邑通前二千户。
时帝幼冲，晋公护执政，植从兄龙恩为护所亲任。及护诛赵贵，而诸宿将等多不自安。植谓龙恩曰： 今主上春秋既富，安危系于数公。共为唇齿，尚忧不济，况以纤介之间，自相夷灭！植恐天下之人，因此解体。兄既受人任使，安得知而不言。 龙恩竟不能用。植又乘间言于护曰： 君臣之分，情均父子，理须同其休戚，期之始终。明公以骨肉之亲，当社稷之寄，与存与亡，在于兹日。愿公推诚王室，拟迹伊、周，使国有泰山之安，家传世禄之盛，则率土之滨，莫不幸甚。 护曰： 我蒙太祖厚恩，且属当犹子，誓将以身报国，贤兄应见此心。卿今有是言，岂谓吾有他志耶。 又闻其先与龙恩言，乃阴忌之。植惧不免祸，遂以忧卒。赠大将军、（正）〔平〕（阳）〔扬〕光三州诸军事、平州刺史，谥曰节。子定嗣。
及护伏诛，龙恩与其弟大将军、武平公万寿并预其祸。高祖治护事，知植忠于朝廷，乃特免其子孙。定后位至车骑大将军、仪同三司。
史臣曰：王杰、王勇、宇文虬之徒，咸以果毅之姿，效节于扰攘之际，终能屠坚（执）〔覆〕锐，立御侮之功，裂膏壤，据势位，固其宜也。仲尼称 无求备于一人 ，信矣。夫文士怀温恭之操，其弊也懦弱；武夫禀刚烈之质，其失也敢悍。故有使酒不逊之祸，拔剑争功之尤。大则莫全其生，小则仅而获免。耿豪、王勇，不其然乎。
