苏亮弟湛柳虬吕思礼薛憕薛寘李昶元伟
苏亮字景顺，武功人也。祖权，魏中书侍郎、玉门郡守。父佑，泰山郡守。
亮少通敏，博学，好属文，善章奏。初举秀才，至洛阳，遇河内常景。景深器之，退而谓人曰： 秦中才学可以抗山东者，将此人乎。 魏齐王萧宝夤引为参军。后宝夤开府，复为其府主薄。从宝夤西征，转记室参军。宝夤迁大将军，仍为之掾。宝夤雅知重亮，凡有文檄谋议，皆以委之。寻行武功郡事，甚着声绩。宝夤作乱，以亮为黄门侍郎。亮善处人间，与物无忤。及宝夤败，从之者遇祸，唯亮获全。乃长孙稚、尔朱天光等西讨，并以亮为郎中，专典文翰。累迁镇军将军、光禄大夫、散骑常侍、岐州大中正。贺拔岳为关西行台，引亮为左丞，典机密。魏孝武西迁，除吏部郎中，加卫将军、右光禄大夫。大统二年，拜给事黄门侍郎，领中书舍人。魏文帝子宜都王式为秦州刺史，以亮为司马。帝谓亮曰： 黄门侍郎岂可为秦州司马，直以朕爱子出蕃，故以心腹相委，勿以为恨。 临辞，赐以御马。七年，复为黄门郎，加骠骑将军。八年，迁都官尚书、使持节、行北华州刺史，封临泾县子，邑三百户。除中书监，领著作，修国史。亮有机辩，善谈笑。太祖甚重之。有所筹议，率多会旨。记人之善，忘人之过。荐达后进，常如弗及。故当世敬慕焉。十四年，除秘书监、车骑大将军、仪同三司，寻拜大行台尚书，出为岐州刺史。朝廷以其作牧本州，特给路车、鼓吹，先还其宅，并给骑士三千。列羽仪，游乡党，经过故人，欢饮旬日，然后入州。世以为荣。十七年，征拜侍中。卒于位。赠本官。
亮少与从弟绰俱知名。然绰文章少不逮亮，至于经画进趣，亮又减之。故世称二苏焉。亮自大统以来，无岁不转官，一年或至三迁。佥曰才至，不怪其速也。所着文笔数十篇，颇行于世。子师嗣。以亮名重于时，起家为黄门侍郎。
亮弟湛，字景隽。少有志行，与亮俱著名西土。年二十余，举秀才，除奉朝请，领侍御史，加员外散骑侍郎。萧宝夤西讨，以湛为行台郎中，深见委任。及宝夤将谋叛逆，湛时卧疾于家。宝夤乃令湛从母弟天水姜俭谓湛曰： 吾不能坐受死亡，今便为身计，不复作魏臣也。与卿死生荣辱，方当共之，故以相报。 湛闻之，举声大哭。俭遽止之曰： 何得便尔？ 湛曰： 阖门百口，实时屠灭，云何不哭。 哭数十声，徐谓俭曰： 为我白齐王，王本以穷而归人，赖朝廷假王羽翼，遂得荣宠至此。既属国步多虞，不能竭诚报德，岂可乘人间隙，便有问鼎之心乎。今魏德虽衰，天命未改。王之恩义，未洽于民，破亡之期，必不旋踵。苏湛终不能以积世忠贞之基，一旦为王族灭也。 宝夤复令俭谓湛曰： 此是救命之计，不得不尔。 湛复曰： 凡举大事，当得天下奇士。今但共长安博徒小儿辈为此计，岂有办哉。湛不忍见荆棘生王户庭也。愿赐骸骨还旧里，庶归全地下，无愧先人。 宝夤素重之，知必不为己用，遂听还武功。宝夤后果败。
孝庄帝即位，征拜尚书郎。帝尝谓之曰： 闻卿答萧宝夤，甚有美辞，可为我说之也。 湛顿首谢曰： 臣自惟言辞不如伍被远矣，然始终不易，窃谓过之。但臣与宝夤周旋契阔，言得尽心，而不能令其守节，此臣之罪也。 孝庄大悦，加授散骑侍郎。寻迁中书侍郎。
孝武初，以疾还乡里，终于家。赠散骑常侍、镇西将军、雍州刺史。湛弟让，字景恕。幼聪敏，好学，颇有人伦鉴识。初为本州主薄，稍迁别驾、武都郡守、镇远将军、金紫光禄大夫。及太祖为丞相，引为府属，甚见亲待。出为卫将军、南汾州刺史。治有善政。寻卒官。赠车骑大将军、仪同三司、泾州刺史。柳虬字仲蟠，司会庆之兄也。年十三，便专精好学。时贵游子弟就学者，并车服华盛，唯虬不事容饰。遍（授）〔受〕五经，略通大义，兼博涉子史，雅好属文。孝昌中，扬州刺史李宪举虬秀才，兖州刺史冯隽引虬为府主薄。既而樊子鹄为吏部尚书，其兄义为扬州。治中，加镇远将军，非其好也，遂弃官还洛阳。属天下丧乱，乃退耕于阳城，有终焉之志。
大统三年，冯翊王元季海、领军独孤信镇洛阳。于时旧京荒废，人物罕极，唯有虬在阳城，裴诹在颍川。信等乃俱征之，以虬为行台郎中，诹为都督府属，并掌文翰。时人为之语曰： 北府裴诹，南省柳虬。 时军旅务殷，虬励精从事，或通夜不寝。季海尝云： 柳郎中判事，我不复重看。 四年，入朝，太祖欲官之，虬辞母老，乞侍医药。太祖许焉。久之为独孤信开府从事中郎。信出镇陇右，因为秦州刺史，以虬为二府司马。虽处元僚，不综府事，唯在信左右谈论而已。因使见太祖，被留为丞相府记室。追论归朝功，封美阳县男，邑二百户。虬以史官密书善恶，未足惩劝。乃上疏曰：
古者人君立史官，非但记事而已，盖所以为监诫也。动则左史书之，言则右史书之，彰善瘅恶，以树风声。故南史抗节，表崔杼之罪；董狐书法，明赵盾之愆。是知直笔于朝，其来久矣。而汉魏已还，密为记注，徒闻后世，无益当时，非所谓将顺其美，匡救其恶者也。且著述之人，密书其事，纵能直笔，人莫之知。何止物生横议，亦自异端互起。故班固致受金之名，陈寿有求米之论。着汉魏者，非一氏；造晋史者，至数家。后代纷纭，莫知准的。
伏惟陛下则天稽古，劳心庶政。开诽谤之路，纳忠谠之言。诸史官记事者，请皆当朝显言其状，然后付之史阁。庶令是非明着，得失无隐。使闻善者日修，有过者知惧。敢以愚管，轻冒上闻。乞以瞽言，访之众议。事遂施行。
十四年，除秘书丞。秘书虽领著作，不参史事，自虬为丞，始令监掌焉。十六年，迁中书侍郎，修起居注，仍领丞事。时人论文体者，有古今之异。虬又以为时有今古，非文有今古，乃为文质论。文多不载。魏废帝初，迁秘书监，加车骑大将军、仪同三司。
虬脱略人间，不事小节，弊衣疏食，未尝改操。人或讥之。虬曰： 衣不过适体，食不过充饥。孜孜营求，徒劳思虑耳。 魏恭帝元年冬，卒，时年五十四。赠兖州刺史。谥曰孝。有文章数十篇行于世。子鸿渐嗣。
吕思礼，东平寿张人也。性温润，不杂交游。年十四，受学于徐遵明。长于论难。诸生为之语曰： 讲书论易，其锋难敌。 十九，举秀才，对策高第。除相州功曹参军。葛荣围邺，思礼有守御勋，赐爵平陆县伯，除栾城令。普泰中，仆射司马子如荐为尚书二千石郎中。寻以地寒被出，兼国子博士。乃求为关西大。行台贺拔岳所重。专掌机密，甚得时誉。
岳为侯莫陈悦所害，赵贵等议遣赫连达迎太祖，思礼预其谋。及太祖为关西大都督，以思礼为府长史，寻除行台右丞。以迎魏孝武功，封汝阳县子，邑四百户，加冠军将军，拜黄门侍郎。魏文帝即位，领著作郎，除安东将军、都官尚书，兼七兵、殿中二曹事。从擒窦泰，进爵为侯，邑八百户。大统四年，以谤讪朝政，赐死。
思礼好学，有文才。虽务兼军国，而手不释卷。昼理政事，夜则读书。令苍头执烛，烛烬夜有数升。沙苑之捷，命为露布，食顷便成。太祖叹其工而且速。所为碑诔表颂，并传于世。七年，追赠车骑大将军、定州刺史。子亶嗣。大象末，位至驾部下大夫。
时有博陵崔腾、新蔡董绍并早有名誉，历职清显。腾为丞相府长史，绍为御史丞。俱以投书谤议，赐死。
薛憕字景猷，河东汾阴人也。曾祖弘敞，值赫连之乱，率宗人避地襄阳。
憕早丧父，家贫，躬耕以养祖母，有暇则览文籍。时人未之奇也。江表取人，多以世族。憕既羇旅，不被擢用。然负才使气，未尝趣世禄之门。左中郎将京兆韦潜度谓憕曰： 君门地非下，身材不劣，何不憕裾数参吏部？ 憕曰：  世冑蹑高位，英俊沉下僚 ，古人以为叹息。窃所未能也。 潜度告人曰： 此年少极慷慨，但不遭时耳。 
孝昌中，杖策还洛阳。先是，憕从祖真度与族祖安都拥徐、兖归魏，其子怀隽见憕，甚相亲善。属尔朱荣废立，遂还河东，止怀隽家。不交人物，终日读书，手自抄略，将二百卷。唯郡守元袭，时相要屈，与之抗礼。怀隽每曰： 汝还乡里，不营产业，不肯取妻，岂复欲南乎？ 憕亦恬然自处，不改其旧。普泰中，拜给事中，加伏波将军。
及齐神武起兵，憕乃东游陈、梁间，谓族人孝通曰： 高欢阻兵陵上，丧乱方始。关中形胜之地，必有霸王居之。 乃与孝通俱游长安。侯莫陈悦闻之，召为行台郎中，除镇远将军、步兵校尉。及悦害贺拔岳,军人咸相庆慰。憕独谓所亲曰： 悦才略本寡，辄害良将，败亡之事，其则不远。吾属今即为人所虏，何庆慰之有乎！ 闻者以憕言为然，乃有忧色。寻而太祖平悦，引憕为记室参军。魏孝武西迁，授征虏将军、中散大夫，封夏阳县男，邑二百户。魏文帝即位，拜中书侍郎，加安东将军，增邑百户，进爵为伯。
大统四年，宣光、清徽殿初成，憕为之颂。魏文帝又造二欹器。一为二仙人共持一钵，同处一盘，钵盖有山，山有香气，一仙人又持金瓶以临器上，以水灌山，则出于瓶而注乎器，烟气通发山中，谓之仙人欹器。一为二荷同处一盘，相去盈尺，中有莲下垂器上，以水注荷，则出于莲而盈乎器，为凫鴈蟾蜍以饰之，谓之水芝欹器。二盘各处一床，钵圆而床方，中有人，言三才之象也。皆置清徽殿前。器形似觥而方，满则平，溢则倾。憕各为作颂。
大统初，仪制多阙。太祖令憕与卢辩、檀翥等参定之。自以流离世故，不听音乐。虽幽室独处，尝有戚容。后坐事死。子舒嗣，官至礼部下大夫、仪同大将军、聘陈使副。
薛寘，河东汾阴人也。祖遵彦，魏平远将军、河东郡守、安邑侯。父乂，尚书吏部郎、清河广平二郡守。
寘幼览篇籍，好属文。年未弱冠，为州主簿、郡功曹。起家奉朝请。稍迁左将军、太中大夫。从魏孝武西迁，封合阳县子，邑四百户，进号中军将军。魏废帝元年，领著作佐郎，修国史。寻拜中书侍郎，修起居注。迁中书令、车骑大将军、仪同三司。燕公于谨征江陵，以寘为司录。军中谋略，寘并参之。江陵平，进爵为伯，增邑五百户。朝廷方改物创制，欲行周礼，乃令寘与小宗伯卢辩斟酌古今，共详定之。六官建，授内史下大夫。孝闵帝践阼，进爵为侯，增邑五百户，转御正中大夫。时前中书监卢柔，学业优深，文藻华赡，而寘与之方驾，故世号曰卢、薛焉。久之，进位骠骑大将军、开府仪同三司，出为淅州刺史。卒于位。吏民哀惜之。赠虞州刺史，谥曰理。所着文笔二十余卷，行于世。又撰西京记三卷，引据该洽，世称其博闻焉。寘性至孝，虽年齿已衰，职务繁广，至于温凊之礼，朝夕无违。当时以此称之。子明嗣。大象末，仪同大将军、清水郡守。李昶，顿丘临黄人也，小名那。祖彪，名重魏朝，为御史中尉。父游，亦有才行，为当世所称。游兄志，为南荆州刺史，游随从至州。属尔朱之乱，与志俱奔江左。
昶性峻急，不杂交游。幼年已解属文，有声洛下。时洛阳创置明堂，昶年十数岁，为明堂赋。虽优洽未足，而才制可观。见者咸曰 有家风矣 。初谒太祖，太祖深奇之，厚加资给，令入太学。太祖每见学生，必问才行于昶。昶神情清悟，应对明辨，太祖每称叹之。绥德公陆通盛选僚寀，请以昶为司马，太祖许之。昶虽年少，通特加接待，公私之事，咸取决焉。又兼二千石郎中，典仪注。累迁都官郎中、相州大中正、丞相府东合祭酒、中军将军、银青光禄大夫。昶虽处郎官，太祖恒欲以书记委之。于是以昶为丞相府记室参军、著作郎，修国史。转大行台郎中、中书侍郎。顷之，转黄门侍郎，封临黄县伯，邑五百户。
太祖尝谓昶曰： 卿祖昔在中朝，为御史中尉。卿操尚贞固，理应不坠家风。但孤以中尉弹劾之官，爱憎所在，故未即授卿耳。然此职久旷，无以易卿。 乃奏昶为御史中尉。岁余，加使持节、车骑大将军、仪同三司，赐姓宇文氏。六官建，拜内史下大夫，进爵为侯，增邑五百户，迁内史中大夫。世宗初，行御伯中大夫。武成元年，除中外府司录。保定初，进骠骑大将军、开府仪同三司。二年，转御正中大夫。时以近侍清要，盛选国华，乃以昶及安昌公元则、中都公陆逞、临淄公唐瑾等并为纳言。寻进爵为公，增邑通前一千三百户。五年，出为昌州刺史。在州遇疾，启求入朝，诏许之。还未至京，卒于路。时年五十。赠相瀛二州刺史。
昶于太祖世已当枢要，兵马处分，专以委之，诏册文笔，皆昶所作也。及晋公护执政，委任如旧。昶常曰： 文章之事，不足流于后世，经邦致治，庶及古人。 故所作文笔，了无藳草。唯留心政事而已。又以父在江南，身寓关右，自少及终，不饮酒听乐。时论以此称焉。子丹嗣。
时有高平檀翥，字凤翔。好读书，善属文，能鼓瑟。早为琅邪王诵所知。年十九，为魏孝明帝挽郎。其后司州牧、城阳王元徽以翥为从事，非其好也。寻谢病，客游三辅。时毛（遯）〔遐〕为行台，镇北雍州，表翥为行台郎中。会尔朱天光东拒齐神武，翥随赴洛。除西兖州录事参军，历司空田曹参军，加镇远将军，兼殿中侍御史。台中表奏，皆翥为之。寻副毛鸿宾镇潼关，加前将军、太中大夫。魏孝武西迁，赐爵高唐县子，兼中书舍人，修国史，加镇军将军。后坐谈论轻躁，为黄门侍郎徐招所驳，死于廷尉狱。
元伟字猷道，河南洛阳人也。魏昭成之后。曾祖忠，尚书左仆射，城阳王。祖盛，通直散骑常侍，城阳公。父顺，以左卫将军从魏孝武西迁，拜中书监、雍州刺史、开府仪同三司，封濮阳王。
伟少好学，有文雅。弱冠，授员外散骑侍郎。以侍从之劳，赐爵高阳县伯。大统初，拜伏波将军、度支郎中，领太子舍人。十一年，迁太子庶子，领兵部郎中。寻拜东南道行台右丞。十六年，进位车骑大将军、仪同三司。以魏氏宗室，进爵南安郡王，邑五百户。十七年，除幽州都督府长史。及尉迟迥伐蜀，以伟为司录。书檄文记，皆伟之所为。蜀平，以功增邑五百户。六官建，拜师氏下大夫，爵随例降，改封淮南县公。
孝闵帝践祚，除晋公护府司录。世宗初，拜师氏中大夫。受诏于麟趾殿刊正经籍。寻除陇右总管府长史，加骠骑大将军、开府仪同三司。保定二年，迁成州刺史。伟政尚清静，百姓悦附，流民复业者三千余口。天和元年，入为匠师中大夫，转司宗中大夫。六年，出为随州刺史。伟辞以母老，不拜。还为司宗。寻以母忧去职。建德二年，复为司宗，转司会中大夫，兼民部中大夫，迁小司寇。四年，以伟为使主，报聘于齐。是秋，高祖亲戎东讨，伟遂为齐人所执。六年，齐平，伟方见释。高祖以其久被幽絷，加授上开府。大象二年，除襄州刺史，进位大将军。
伟性温柔，好虚静。居家不治生业。笃学爱文，政事之暇，未尝弃书。谨慎小心，与物无忤。时人以此称之。初自邺还也，庾信赠其诗曰： 虢亡垂棘反，齐平宝鼎归。 其为辞人所重如此。后以疾卒。
太祖天纵宽仁，性罕猜忌。元氏戚属，并保全之，内外任使，布于列职。孝闵践祚，无替前绪。明、武缵业，亦遵先志。虽天厌魏德，鼎命已迁，枝叶荣茂，足以逾于前代矣。然简牍散亡，事多湮没。今录其名位可知者，附于此云。
柱国大将军、太傅、大司徒、广陵王元欣。
柱国大将军、特进、尚书令、少师、义阳王元子孝。
尚书仆射、冯翊王元季海。
七兵尚书、陈郡王元玄，
大将军、淮安王元育，
大将军、梁王元俭。
大将军、尚书令、少保、小司徒、广平郡公元赞。
大将军、纳言、小司空、荆州总管、安昌郡公元则。
侍中、骠骑大将军、开府仪同三司、少师、韩国公元罗。
侍中、骠骑大将军、开府仪同三司、吏部尚书、鲁郡公元正。
侍中、骠骑大将军、开府仪同三司、中书监、洵州刺史、宜都郡公元颜子。
侍中、骠骑大将军、开府仪同三司、鄯州刺史、安乐县公元寿。侍中、骠骑大将军、开府仪同三司、武卫将军、遂州刺史、房陵县公元审。
史臣曰：太祖除暴宁乱，创业开基，昃食求贤，共康庶政。既焚林而访阮，亦牓道以求孙，可谓野无遗才，朝多君子。苏亮等并学称该博，文擅雕龙，或挥翰凤池，或著书麟阁，咸居禄位，各逞琳琅。拟彼陈、徐，惭后生之可畏；论其任遇，实当时之良选也。魏文帝有言： 古今文人，类不护细行。 其吕思礼、薛憕之谓也？
