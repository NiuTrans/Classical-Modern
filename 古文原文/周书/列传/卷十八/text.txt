王罴子庆远王思政
王罴字熊罴，京兆霸城人，汉河南尹王遵之后，世为州郡着姓。罴刚直木强，处物平当，州郡敬惮之。魏太和中，除殿中将军。先是南岐、东益氐羌反叛，王师战不利，乃令罴领羽林五千镇梁州，讨平诸贼。还，授右将军、西河内史。辞不拜。时人谓之曰： 西河大邦，俸禄殷厚，何为致辞？ 罴曰： 京洛材木，尽出西河，朝贵营第宅者，皆有求假。如其私办，即力所不堪，若科发民间，又违法宪。以此辞耳。 
梁将曹义宗围荆州，敕罴与别将裴衍率兵赴救。遂与梁人战，大破之。于时诸方鼎沸，所在凋残。荆州新经寇难，尤藉慰抚。以罴为荆州刺史，进号抚军将军。梁复遣曹义宗众数万围荆州，堰水灌城，不没者数板。时既内外多虞，未遑救援，乃遗罴铁券，云城全当授本州刺史。城中粮尽，罴煮粥，与将士均分而食之。每出战，尝不擐甲冑，大呼曰： 荆州城，孝文皇帝所置。天若不佑国家，使贼箭中王罴；不尔，王罴须破贼。 屡经战阵，亦不被伤。弥历三年，义宗方退。进封霸城县公。寻迁车骑大将军、泾州刺史。未及之部，属太祖征兵为勤王之举，请前驱效命，遂为大都督，镇华州。
魏孝武西迁，拜骠骑大将军，加侍中、开府。尝修州城未毕，梯在外。齐神武遣韩轨、司马子如从河东宵济袭罴，罴不之觉。比晓，轨众已乘梯入城。罴尚卧未起，闻合外汹汹有声，便袒身露髻徒跣，持一白挺，大呼而出。敌见之惊，逐至东门，左右稍集，合战破之。轨众遂投城遁走。时关中大饥，征税民间谷食，以供军费。或隐匿者，令递相告，多被篣棰，以是人有逃散。唯罴信着于人，莫有隐者，得粟不少诸州，而无怨讟。沙苑之役，齐神武士马甚盛。太祖以华州冲要，遣使劳罴，令加守备。罴语使人曰： 老罴当道卧，貆子安得过！ 太祖闻而壮之。及齐神武至城下，谓罴曰： 何不早降？ 罴乃大呼曰： 此城是王罴冢，生死在此，欲死者来。 齐神武遂不敢攻。时茹茹渡河南寇，候骑已至豳州。朝廷虑其深入，乃征发士马，屯守京城，堑诸街巷，以备侵轶。左仆射周惠达召罴议之。罴不应命，谓其使曰： 若茹茹至渭北者，王罴率乡里自破之，不烦国家兵马。何为天子城中，遂作如此惊动。由周家小儿恇怯致此。 罴轻侮权势，守正不回，皆此类也。未几，还镇河东。
罴性俭率，不事边幅。尝有台使，罴为其设食。使乃裂其薄饼缘。罴曰： 耕种收获，其功已深；舂爨造成，用力不少。乃尔选择，当是未饥。 命左右撤去之。使者愕然大惭。又有客与罴食瓜，〔客削瓜〕侵肤稍厚，罴意嫌之。及瓜皮落地，乃引手就地，取而食之。客甚有愧色。性又严急，尝有吏挟私陈事者，罴不暇命捶扑，乃手自取鞾履，持以击之。每至享会，亲自秤量酒肉，分给将士。时人尚其均平，嗤其鄙碎。大统七年，卒于镇，赠太尉。
子庆远，弱冠以功臣子拜直合将军。先罴卒，孙述嗣。述字长述，少聪敏，有识度。年八岁，太祖见而奇之，曰： 王公有此孙，足为不朽。 即以为镇远将军，拜太子舍人。以祖忧去职。述幼丧父，为罴所鞠养。及居丧，深合礼度。于时东西交争，金革方始，群官遭丧者，卒哭之后，皆起令视事。述请终礼制，辞理恳切。太祖令中使就视，知其哀毁，乃特许之。丧毕，袭爵扶风郡公，累迁上大将军。
王思政字思政，太原祁人。容貌魁伟，有筹策。魏正光中，解褐员外散骑侍郎。属万俟丑奴、宿勤明达等扰乱关右，北海王颢率兵讨之，启思政随军。军事所有谋议，并与之参详。
时魏孝武在藩，素闻其名，颢军还，乃引为宾客，遇之甚厚。及登大位，委以心膂，迁安东将军。预定策功，封祁县侯。俄而齐神武潜有异图，帝以思政可任大事，拜中军大将军、大都督，总宿卫兵。思政乃言于帝曰： 高欢之心，行路所共知矣。洛阳四面受敌，非用武之地。关中有崤、函之固，一人可御万夫。且士马精强，粮储委积，进可以讨除逆命，退可以保据关、河。宇文夏州纠合同盟，愿立功效。若闻车驾西幸，必当奔走奉迎。藉天府之资，因已成之业，一二年间，习战阵，劝耕桑，修旧京，何虑不克。 帝深然之。及齐神武兵至河北，帝乃西迁。进爵太原郡公。
大统之后，思政虽被任委，自以非相府之旧，每不自安。太祖曾在同州，与群公宴集，出锦罽及杂绫绢数段，命诸将樗蒱取之。物既尽，太祖又解所服金带，令诸人遍掷，曰： 先得卢者，即与之。 群公将遍，莫有得者。次至思政，乃敛容跪坐而自誓曰： 王思政羇旅归朝，蒙宰相国士之遇，方愿尽心效命，上报知己。若此诚有实，令宰相赐知者，愿掷即为卢；若内怀不尽，神灵亦当明之，使不作也，便当杀身以谢所奉。 辞气慷慨，一坐尽惊。即拔所佩刀，横于膝上，揽樗蒱，拊髀掷之。比太祖止之，已掷为卢矣。徐乃拜而受。自此之后，太祖期寄更深。
转骠骑将军。令募精兵，从独孤信取洛阳，仍共信镇之。及河桥之战，思政下马，用长矛左右横击，一击踣数人。时陷（害）〔阵〕既深，从者死尽，思政被重创闷绝。会日暮，敌将收军。思政久经军旅，每战唯着破弊甲，敌人疑非将帅，故免。有帐下督雷五安于战处哭求思政，会其已苏，遂相得。乃割衣裹创，扶思政上马，夜久方得还。仍镇弘农。思政以玉壁地在险要，请筑城。即自营度，移镇之。迁并州刺史，仍镇玉壁。八年，东魏来寇，思政守御有备，敌人昼夜攻围，卒不能克，乃收军还。以全城功，受骠骑大将军。复命思政镇弘农。于是修城郭，起楼橹，营田农，积刍秣，凡可以守御者，皆具焉。弘农之有备，自思政始也。
十二年，加特进、荆州刺史。州境卑湿，城堑多坏。思政方命都督蔺小欢督工匠缮治之。掘得黄金三十斤，夜中密送之。至旦，思政召佐吏以金示之，曰 人臣不宜有私 ，悉封金送上。太祖嘉之，赐钱二十万。思政之去玉壁也，太祖命举代己者，思政乃进所部都督韦孝宽。其后东魏来寇，孝宽卒能全城。时论称其知人。
十三年，侯景叛东魏，拥兵梁、郑，为东魏所攻。景乃请援乞师。当时未即应接。思政以为若不因机进取，后悔无及。即率荆州步骑万余，从鲁关向阳翟。思政入守颍川。景引兵向豫州，外称略地，乃密遣送款于梁。思政分布诸军，据景七州十二镇。太祖乃以所授景使持节、太傅、大将军、兼中书令、河南大行台、河南诸军事，回授思政。思政并让不受。频使敦喻，唯受河南诸军事。
东魏太尉高岳、行台慕容绍宗、仪同刘丰生等，率步骑十万来攻颍川。城内卧鼓偃旗，若无人者。岳恃其众，谓一战可屠，乃四面鼓噪而上。思政选城中骁勇，开门出突。岳众不敢当，引军乱退。岳知不可卒攻，乃多修营垒。又随地势高处，筑土山以临城中。飞梯火车，昼夜攻之。思政亦作火攒，因迅风便投之土山。又以火箭射之，烧其攻具。仍募勇士，缒而出战。岳众披靡，其守土山人亦弃山而走。齐文襄更益岳兵，堰洧水以灌城。城中水泉涌溢，不可防止。悬釜而炊，粮力俱竭。慕容绍宗、刘丰生及其将慕容永珍共乘楼船以望城内，令善射者俯射城中。俄而大风暴起，船乃飘至城下。城上人以长钩牵船，弓弩乱发。绍宗穷急，投水而死。丰生浮向土山，复中矢而毙。生擒永珍。思政谓之曰： 仆之破亡，在于晷漏。诚知杀卿无益，然人臣之节，守之以死。 乃流涕斩之。并收绍宗等尸，以礼埋瘗。
齐文襄闻之，乃率步骑十一万来攻。自至堰下，督励士卒。水壮，城北面遂崩。水便满溢，无措足之地。思政知事不济，率左右据土山，谓之曰： 吾受国重任，本望平难立功。精诚无感，遂辱王命。今力屈道穷，计无所出。唯当效死，以谢朝恩。 因仰天大哭。左右皆号恸。思政西向再拜，便欲自刎。先是，齐文襄告城中人曰： 有能生致王大将军者，封侯，重赏。若大将军身有损伤，亲近左右，皆从大戮。 都督骆训谓思政曰： 公常语训等，但将我头降，非但得富贵，亦是活一城人。今高相既有此言，公岂不哀城中士卒也！ 固共止之，不得引决。齐文襄遣其常侍赵彦深就土山执手申意。引见文襄，辞气慷慨，无挠屈之容。文襄以其忠于所事，礼遇甚厚。
思政初入颍川，士卒八千人，城既无外援，亦无叛者。思政常以勤王为务，不营资产。尝被赐园地，思政出征后，家人种桑果。及还，见而怒曰： 匈奴未灭，去病辞家，况大贼未平，何事产业！ 命左右拔而弃之。故身陷之后，家无畜积。及齐受禅，以为都官尚书。子秉。
史臣曰：王罴刚峭有余，弘雅未足。情安俭率，志在公平。既而奋节危城，抗辞勍敌，梁人为之退舍，高氏不敢加兵。以此见称，信非虚。述不陨门风，亦足称也。王思政驱驰有事之秋，慷慨功名之际。及乎策名霸府，作镇颍川，设萦带之险，修守御之术，以一城之众，抗倾国之师，率疲乏之兵，当劲勇之卒，犹能亟摧大敌，屡建奇功。忠节冠于本朝，义声动于邻听。虽运穷事蹙，城陷身囚，壮志高风，亦足奋于百世矣。
