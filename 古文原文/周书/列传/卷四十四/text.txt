泉企李迁哲杨干运扶猛阳雄席固任果
泉企字思道，上洛丰阳人也。世雄商洛。曾祖景言，魏建节将军，假宜阳郡守，世袭本县令，封丹水侯。父安志，复为建节将军、宜阳郡守，领本县令，降爵为伯。
企九岁丧父，哀毁类于成人。服阕袭爵。年十二，乡人皇平、陈合等三百余人诣州请企为县令。州为申上，时吏部尚书郭祚以企年少，未堪宰民，请别选遣，终此一限，令企代之。魏宣武帝诏曰： 企向成立，且为本乡所乐，何为舍此世袭，更求一限。 遂依所请。企虽童幼，而好学恬静，百姓安之。寻以母忧去职。县中父老复表请殷勤，诏许之。起复本任，加讨寇将军。
孝昌初，又加龙骧将军、假节、防洛州别将，寻除上洛郡守。及萧宝夤反，遣其党郭子恢袭据潼关。企率乡兵三千人拒之，连战数日，子弟死者二十许人，遂大破子恢。以功拜征虏将军。宝夤又遣兵万人趣青泥，诱动巴人，图取上洛。上洛豪族泉、杜二姓密应之。企与刺史董绍宗潜兵掩袭，二姓散走，宝夤军亦退。迁左将军、淅州刺史，别封泾阳县伯，邑五百户。
永安中，梁将王玄真入寇荆州。加企持节、都督，率众援之。遇玄真于顺阳，与战，大破之。除抚军将军、使持节，假镇南将军、东雍州刺史，进爵为侯。部民杨羊皮，太保椿之从弟，恃托椿势，侵害百姓。守宰多被其凌侮，皆畏而不敢言。企收而治之，将加极法，于是杨氏惭惧，宗族诣合请恩。自此豪右屏迹，无敢犯者。性又清约，纤毫不扰于民。在州五年，每于乡里运米以自给。梁魏兴郡与洛州接壤，表请与属。诏企为行台尚书以抚纳之。大行台贺拔岳以企昔莅东雍，为吏民所怀，乃表企复为刺史，诏许之。蜀民张国隽聚党剽劫，州郡不能制，企命收而戮之，阖境清肃。魏孝武初，加车骑（大）将军、左光禄大夫。
及齐神武专政，魏帝有西顾之心，欲委企以山南之事，乃除洛州刺史、当州都督。未几，帝西迁，齐神武率众至潼关，企遣其子元礼督乡里五千人，北出大谷以御之。齐神武不敢进。上洛人都督泉岳、其弟猛略与（顺）〔拒〕阳人杜窋等谋翻洛州，以应东军。企知之，杀岳及猛略等，传首诣阙，而窋亡投东魏。录前后勋，授车骑大将军、仪同三司。大统初，加开府仪同三司，兼尚书右仆射，进爵上洛郡公，增邑通前千户。企志尚廉慎，每除一官，忧见颜色。至是频让，魏帝手诏不许。
三年，高敖曹率众围逼州城，杜窋为其乡导。企拒守旬余，矢尽援绝，城乃陷焉。企谓敖曹曰： 泉企力屈，志不服也。 及窦泰被擒，敖曹退走，遂执企而东，以窋为刺史。企临发，密诫子元礼、仲遵曰： 吾生平志愿，不过令长耳。幸逢圣运，位亚台司。今爵禄既隆，年齿又暮，前途夷险，抑亦可知。汝等志业方强，堪立功效。且忠孝之道，不可两全，宜各为身计，勿相随寇手。但得汝等致力本朝，吾无余恨。不得以我在东，遂亏臣节也。尔其勉之！ 乃挥涕而诀，余无所言，闻者莫不愤叹。寻卒于邺。
元礼少有志气，好弓马，颇闲草隶，有士君子之风。释褐奉朝请、本州别驾。累迁员外散骑侍郎、洛州大中正、员外散骑常侍、安东将军、持节、都督，赐爵临洮县伯，进征东将军、金紫光禄大夫，加散骑常侍。及洛州陷，与企俱被执而东。元礼于路逃归。时杜窋虽为刺史，然巴人素轻杜而重泉。及元礼至，与仲遵相见，感父临别之言，潜与豪右结托。信宿之间，遂率乡人袭州城，斩窋，传首长安。朝廷嘉之，拜卫将军、车骑大将军，世袭洛州刺史。从太祖战于沙苑，为流矢所中，遂卒。子贞嗣，官至仪同三司。
仲遵少谨实，涉猎经史。年十三，州辟主簿。十四，为本县令。及长，有武艺。遭世离乱，每从父兄征讨，以勇决闻。高敖曹攻洛州，企令仲遵率五百人出战。时以众寡不敌，乃退入城，复与企力战拒守。矢尽，以杖棒扞之，遂为流矢中目，不堪复战。及城陷，士卒叹曰： 若二郎不伤，岂至于此。 企之东也，仲遵以被伤不行。后与元礼斩窋，以功封丰阳县伯，邑五百户。加授征东将军、豫州刺史。及元礼于沙苑战没，复以仲遵为洛州刺史。仲遵宿称干略，为乡里所归。及为本州，颇得嘉誉。
东魏北豫州刺史高仲密举成皋入附，太祖率军应之，别遣仲遵随于谨攻柏谷坞。仲遵力战先登，擒其将王显明。柏谷既拔，复会大军战于邙山。十三年，王思政改镇颍川，以仲遵行荆州刺史事。十五年，加授大都督，俄进车骑大将军、仪同三司。
梁司州刺史柳仲礼每为边寇，太祖令仲遵率乡兵从开府杨忠讨之。梁随郡守桓和拒守不降。忠谓诸将曰： 本图仲礼，不在随郡。如即攻守，恐引日劳师。今若先取仲礼，则桓和可不攻自服。诸君以为何如？ 仲遵对曰： 蜂虿有毒，何可轻也。若弃和深入，遂擒仲礼，和之降不，尚未可知。如仲礼未获，和为之援，首尾受敌，此危道也。若先攻和，指麾可克。克和而进，更无反顾之忧。 忠从之。仲遵以计由己出，乃率先登城，遂擒和。仍从忠击仲礼，又获之。进骠骑大将军、开府仪同三司，领本州大中正，复为三荆二广南雍平信江随二郢淅等十三州诸军事，行荆州刺史。寻遭母忧，请终丧制，不许。
大将军王雄南征上津、魏兴，仲遵率所部兵从雄讨平之。遂于上津置南洛州，以仲遵为刺史。仲遵留情抚接，百姓安之，流民归附者，相继而至。初，蛮帅杜清和自称巴州刺史，以州入附。朝廷因其所据授之，仍隶东梁州都督。清和以仲遵善于抚御，请隶仲遵。朝议以山川非便，弗之许也。清和遂结安康酋帅黄众宝等，举兵共围东梁州。复遣王雄讨平之。改巴州为洵州，隶于仲遵。先是，东梁州刺史刘孟良在职贪婪，民多背叛。仲遵以廉简处之，群蛮率服。
仲遵虽出自巴夷，而有方雅之操，历官之处，皆以清白见称。朝廷又以其父临危抗节，乃令袭爵上洛郡公，旧封听回授一子。魏恭帝初，征拜左卫将军。寻出为都督金兴等六州诸军事、金州刺史。武成初，卒官，时年四十五。赠大将军、华洛等三州刺史。谥曰庄。
子端嗣。起家本县令，入为左侍上士。保定中，授帅都督，累迁仪同三司，出为纯州防主。建德末，位至开府仪同大将军。
李迁哲字孝彦，安康人也。世为山南豪族，仕于江左。祖方达，齐末，为本州治中。父元真，仕梁，历东宫左卫率、东梁衡二州刺史、散骑常侍、沌阳侯。迁哲少修立，有识度，慷慨善谋画。起家文德主帅，转直合将军、武贲中郎将。及其父为衡州，留迁哲本乡，监统部曲事。时年二十，抚驭群下，甚得其情。大同二年，除安康郡守。三年，加超武将军。太清二年，移镇魏兴郡，都督魏兴、上庸等八郡诸军事，袭爵沌阳侯，邑一千五百户。四年，迁持节、信武将军、散骑常侍、都督东梁洵兴等七州诸军事、东梁州刺史。及侯景篡逆，诸王争帝，迁哲外御边寇，自守而已。
大统十七年，太祖遣达奚武、王雄等略地山南，迁哲率其所部拒战，军败，遂降于武。然犹意气自若。武乃执送京师。太祖谓之曰： 何不早归国家，乃劳师旅。今为俘虏，不亦愧乎？ 答曰： 世荷梁恩，未有报效，又不能死节，实以此为愧耳。 太祖深嘉之，即拜使持节、车骑大将军、散骑常侍，封沌阳县伯，邑千户。
魏恭帝初，直州人乐炽、洋州人田越、金州人黄国等连结为乱。太祖遣鴈门公田弘出梁汉，开府贺若敦趣直谷。炽闻官军至，乃烧绝栈道，据守直谷，敦众不得前。太祖以迁哲信着山南，乃令与敦同往经略。炽等或降或获，寻并平荡。仍与贺若敦南出狥地。迁哲先至巴州，入其郛郭。梁巴州刺史牟安民惶惧，开门请降。安民子宗彻等犹据琵琶城，招谕不下。迁哲攻而克之，斩获九百余人。军次鹿城，城主遣使请降。迁哲谓其众曰： 纳降如受敌，吾观其使视瞻犹高，得无诈也？ 遂不许之。梁人果于道左设伏以邀迁哲，迁哲进击，破之，遂屠其城，虏获千余口。自此巴、濮之民，降款相继。军还，太祖嘉之，以所服紫袍玉带及所乘马以赐之，并赐奴婢三十口。加授侍中、骠骑大将军、开府仪同三司，除直州刺史，即本州也。仍给军仪鼓节。令与田弘同讨信州。
魏恭帝三年正月，军次并州。梁并州刺史杜满各望风送款。进围叠州，克之，获刺史冉助国等。迁哲每率骁勇为前锋，所在攻战，无不身先士卒，凡下十八州，拓地三千余里。时信州为蛮酋向五子王等所围，弘又遣迁哲赴援。比至，信州已陷。五子王等闻迁哲至，狼狈遁走。迁哲入据白帝。贺若敦等复至，遂共追击五子王等，破之。及田弘旋军，太祖令迁哲留镇白帝，更配兵千人、马三百匹。信州先无仓储，军粮匮乏。迁哲乃收葛根造粉，兼米以给之。迁哲亦自取供食。时有异膳，即分赐兵士。有疾患者，又亲加医药。以此军中感之，人思效命。黔阳蛮田乌度、田都唐等每抄掠江中，为百姓患。迁哲随机出讨，杀获甚多。由是诸蛮畏威，各送粮饩。又遣子弟入质者，千有余家。迁哲乃于白帝城外筑城以处之。并置四镇，以静峡路。自此寇抄颇息，军粮赡给焉。
世宗初，授都督信临等七州诸军事、信州刺史。时蛮酋蒲微为邻州刺史，举兵反。迁哲将讨之，诸将以途路阻远，并不欲行。迁哲怒曰： 蒲微蕞尔之贼，势何能为。擒获之略，已在吾度中矣。诸君见此小寇，便有惮心，后遇大敌，将何以战！ 遂率兵七千人进击之，拔其五城，虏获二千余口。二年，进爵西城县公，增邑通前二千五百户。武成元年，朝于京师。世宗甚礼之，赐甲第一区及庄田等。保定中，授平州刺史。
天和三年，进位大将军。四年，诏迁哲率金、上等诸州兵镇襄阳。五年，陈将章昭达攻逼江陵。梁主萧岿告急于襄州，卫公直令迁哲往救焉。迁哲率其所部守江陵外城，与陈将程文季交战，兵稍却，迁哲乃亲自陷阵，手杀数人。会江陵总管陆腾出助之，陈人乃退。陈人又因水泛长，坏龙川宁朔堤，引水灌城。城中惊扰。迁哲乃先塞北堤以止水，又募骁勇出击之，频有斩获，众心稍定。俄而敌入郭内，焚烧民家。迁哲自率骑出南门，又令步兵自北门出，两军合势，首尾邀之，陈人复败，多投水而死。是夜，陈人又窃于城西堞以梯〔登城〕，登者已数百人。迁哲又率骁勇扞之，陈人复溃。俄而大风暴起，迁哲乘闇出兵击其营，陈人大乱，杀伤甚众。陆腾复破之于西堤，陈人乃遁。建德二年，进爵安康郡公。三年，卒于襄州，时年六十四。赠金州总管。谥曰壮武。
迁哲累世雄豪，为乡里所率服。性复华侈，能厚自奉养。妾媵至有百数，男女六十九人。缘汉千余里间，第宅相次。姬人之有子者，分处其中，各有僮仆、侍婢、奄阍守之。迁哲每鸣笳导从，往来其间。纵酒饮燕，尽生平之乐。子孙参见，或忘其年名者，披簿以审之。
长子敬仁，先迁哲卒。第六子敬猷嗣，还统父兵，起家大都督。建德六年，从谯王讨稽胡有功，进爵仪同大将军。迁哲弟显，位至上仪同大将军。杨干运字玄邈，傥城兴势人也。为方隅豪族。父天兴，齐安康郡守。干运少雄武，为乡闾所信服。弱冠，州辟主簿。孝昌初，除宣威将军、奉朝请，寻为本州治中，转别驾，除安康郡守。大统初，梁州民皇甫圆、姜晏聚众南叛，梁将兰钦率兵应接之。以是汉中遂陷，干运亦入梁。梁大同元年，除飘武将军、西益潼刺史，寻转信武将军、黎州刺史。太清末，迁潼南梁二州刺史，加鼓吹一部。
及达奚武围南郑，武陵王萧纪遣干运率兵援之，为武所败。纪时已称尊号，以干运威服巴、渝，欲委方面之任，乃拜车骑将军、十三州诸军事、梁州刺史，镇潼州，封万春县公，邑四千户。时纪与其兄湘东王绎争帝，遂连兵不息。干运兄子略说干运曰： 自侯景逆乱，江左沸腾。今大贼初平，生民离散，理宜同心戮力，保国宁民。今乃兄弟亲寻。取败之道也。可谓朽木不雕，世衰难佐。古人有言 危邦不入，乱邦不居 ，又云 见机而作，不俟终日 ，今若适彼乐土，送款关中，必当功名两全，贻庆于后。 干运深然之，乃令略将二千人镇剑阁。又遣其婿乐广镇安州。仍诫略等曰： 吾欲归附关中，但未有由耳。若有使来，即宜尽礼迎接。 会太祖令干运孙法洛及使人牛伯友等至，略即夜送〔之〕。干运乃令使人李若等入关送款。太祖乃密赐干运铁券，授使持节、骠骑大将军、开府仪同三司、侍中、梁州刺史、安康郡公。及尉迟迥令开府侯吕陵始为前军，至剑南，略即退就乐广，谋欲翻城。恐其军将任电等不同，先执之，然后出城见始。始乃入据安州，令广、略等往报干运。干运遂降迥。迥因此进军成都，数旬克之。
魏废帝三年，干运至京师。太祖嘉其忠款，礼遇隆渥。寻卒于长安，赠本官，加直巴集三州刺史、尚书右仆射。
子端嗣。朝廷以干运归附之功，即拜端梁州刺史、车骑大将军、仪同三司。略亦以归附功，拜车骑大将军、仪同三司。频从征讨。建德末，位至开府仪同大将军，封上庸县伯。乐广亦授车骑大将军、仪同三司、安州刺史，封安康县公，邑一千户。
扶猛字宗略，上甲黄土人也。其种落号（曰）〔白〕兽蛮，世为渠帅。猛，梁大同中以直后出为持节、厉锋将军、青州刺史，转上庸新城二郡守、南洛北司二州刺史，封宕渠县男。及侯景作乱，猛乃拥众自守，未有所从。
魏大统十七年，大将军王雄拓定魏兴，猛率其众据险为堡，时遣使微通饷馈而已。魏废帝元年，魏兴叛，雄击破之，猛遂以众降。太祖以其世据本乡，乃厚加抚纳，授车骑大将军、仪同三司，加散骑常侍，复爵宕渠县男。割二郡为罗州，以猛为刺史。令率所部千人，从开府贺若敦南讨信州。敦令猛别道直趣白帝。所由之路，人迹不通。猛乃梯山扪葛，备历艰阻。雪深七尺，粮运不继，猛奖励士卒，兼夜而行，遂至白帝城。刺史向镇侯列阵拒猛。猛与战，破之，乘胜而进，遂入白帝城。抚慰民夷，莫不悦附。谯淹与官军战败，率舟师浮江东下，欲归于梁。猛与敦等邀击，破之。语在敦传。师还，以功进开府仪同三司。俄而信州蛮反，猛复从贺若敦讨平之。又率水军破蛮帅文子荣于汶阳。进爵临江县公，增邑一千户。
武成中，陈将侯瑱等逼湘州，又从贺若敦赴救，除武州刺史。后随敦自拔还，复为罗州刺史。保定三年，转绥州刺史，从卫公直援陈将华皎。时大军不利，唯猛所部独全。又从田弘破汉南诸蛮，前后十余战，每有功。进位大将军。后以疾卒。
阳雄字符略，上洛邑阳人也。世为豪族。祖斌，上庸太守。父猛，魏正光中，万俟丑奴作乱关右，朝廷以猛商洛首望，乃擢为襄威将军、大谷镇将，带胡城令，以御丑奴。及元颢入洛，魏孝庄帝度河，范阳王诲脱身投猛，猛保藏之。及孝庄反正，由是知名。俄而广陵王恭伪瘖疾，复来归猛，猛亦深相保护。魏孝武即位，甚嘉之，授征虏将军，行河北郡守，寻转安西将军、华山郡守。频典（三）郡，颇有声绩。
及孝武西迁，猛率所领，移镇潼关。封合阳县伯，邑七百户。俄而潼关不守，猛于善渚谷立栅，收集义徒。授征东将军、扬州刺史、大都督、武卫将军，仍镇善渚。大统三年，为窦泰所袭，猛脱身得免。太祖以众寡不敌，弗之责也。仍配兵千人，守牛尾堡。寻而太祖擒窦泰，猛亦别获东魏弘农郡守淳于业。后以疾卒。赠华、洛、扬三州刺史。
雄起家奉朝请，累迁至都督、直后、明威将军、积射将军。从于谨攻盘豆栅，复从李远经沙苑阵，并力战有功。封安平县侯，邑八百户，加冠军将军、中散大夫，赏赐甚厚。后入洛阳，战河桥，解玉壁围，迎高仲密，援侯景，并预有战功。前后增邑四百五十户，世袭邑阳郡守。从大将军宇文虬攻克上津，迁通直散骑常侍、大都督，进仪同三司。陈将侯方儿、潘纯陀寇江陵，雄从豆卢宁击走之。除洵州刺史。俗杂賨、渝，民多轻猾。雄威惠相济，夷夏安之。蛮帅文子荣窃据荆州之汶阳郡，又侵陷南郡之当阳、临沮等数县。诏遣开府贺若敦、潘招等讨平之。即以其地置平州，以雄为刺史。进爵玉城县公，增邑通前一千六百户，加骠骑大将军、开府仪同三司。时寇乱之后，户多逃散，雄在所慰抚，民并安辑。征为载师中大夫，迁西宁州总管，以疾不拜。除通洛防主。
雄处疆埸，务在保境息民，接待敌人，必推诚仗信。齐洛州刺史独孤永业深相钦尚，移书称美之。入为京兆尹，寻拜民部中大夫，进位大将军，俄转中外府长史。迁江陵总管、四州五防诸军事，改封鲁阳县公。宣政元年，卒于镇。大象初，追封鲁阳郡公，邑三千五百户，赠陈曹莒汴四州刺史。谥曰怀。雄善附会，能自谋身，故得任兼出纳，保全爵禄。子长宽嗣。官至仪同大将军。
席固字子坚，其先安定人也。高祖衡，因后秦之乱，寓居于襄阳。仕晋，为建威将军，遂为襄阳着姓。
固少有远志，内明敏而外质朴。梁大同中，为齐兴郡守。属侯景渡江，梁室大乱，固久居郡职，士多附之，遂有亲兵千余人。梁元帝嗣位江陵，迁兴州刺史。于是军民慕从者，至五千余人。固遂欲自据一州，以观时变。后惧王师进讨，方图内属。密谓其腹心曰： 今梁氏失政，扬都覆没，湘东不能复雠雪耻，而骨肉相残。宇文丞相创启霸基，招携以礼。吾欲决意归之，与卿等共图富贵。 左右闻固言，未有应者。固更谕以祸福，诸人然后同之。
魏大统十六年，以地来附。是时太祖方欲南取江陵，西定蜀、汉，闻固之至，甚礼遇之。乃遣使就拜使持节、骠骑大将军、开府仪同三司、大都督、侍中、丰州刺史，封新丰县公，邑二千户。后转湖州刺史。固以未经朝谒，遂蒙荣授，心不自安，启求入觐。太祖许之。及固至，太祖与之欢燕，赏赐甚厚。进爵静安郡公，增邑并前三千三百户。寻拜昌归宪三州诸军事、昌州刺史。固居家孝友，为州里所称，莅官之处，颇有声绩。保定四年，卒于州，时年六十一。赠大将军、襄唐丰郢复五州刺史，谥曰肃。仍敕襄州赐其墓田。子世雅嗣。
世雅字彦文。性方正，少以孝闻。初以固功，授车骑大将军、仪同三司，除赞城郡守。累迁开府仪同三司、顺直二州刺史。大象末，位至大将军。世雅弟世英，亦以固功授仪同三司。后至上开府仪同大将军。
任果字静鸾，南安人也。世为方隅豪族，仕于江左。祖安东，梁益州别驾、新巴郡守、阆中伯。父褒，龙骧将军、新巴南安广汉三郡守、沙州刺史、新巴县公。
果性勇决，志在立功。魏废帝元年，率所部来附。太祖嘉其远至，待以优礼。果因面陈取蜀之策，太祖深纳之。乃授使持节、车骑大将军、仪同三司、大都督、散骑常侍、沙州刺史、南安县公，邑一千户。
及尉迟迥伐蜀，果时在京师，乃遣其弟岱及子悛从军。太祖以益州未下，复令果乘传归南安，率乡兵二千人，从迥征蜀。寻进授骠骑大将军、开府仪同三司。萧纪遣赵拔扈等率众三万来援成都，果从大军击破之。及成都平，除始州刺史。在任未久，果请入朝，太祖许之。以其方隅首望，早立忠节，乃进爵安乐郡公，赐以铁券，听世相传袭。并赐路车、驷马及仪卫等以光宠之。寻为刺客所害，时年五十六。
史臣曰：古人称仁义岂有常，蹈之则为君子，背之则为小人，信矣。泉企长自山谷，素无月旦之誉，而临难慷慨，有人臣之节，岂非蹈仁义欤。元礼、仲遵聿遵其志，卒成功业，庶乎克负荷矣。李迁哲、杨干运、席固之徒，属方隅扰攘，咸翻然而委质，遂享爵位，以保终始。观迁哲之对太祖，有尚义之辞；干运受任武陵，乖事人之道。若乃校长短，比优劣，故不可同年而语矣。阳雄任兼文武，声着中外，抑亦志能之士乎。
