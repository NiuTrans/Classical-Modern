东坡《志林》云： 白乐天尝为王涯所谗，贬江州司马。甘露之祸，乐天有诗云： 当君白首同归日，是我青山独往时。 不知者以乐天为幸之，乐天岂幸人之祸者哉？盖悲之也。 予读白集有《咏史》一篇，注云：九年十一月作。其词曰： 秦磨利刃斩李斯，齐烧沸鼎烹郦其。可怜黄绮入商洛，闲卧白云歌紫芝。彼为菹醢机上尽，此作鸾凰天外飞。去者逍遥来者死，乃知祸福非天为。 正为甘露事而作，其悲之之意可见矣。
