鲁直《题阳关图》诗云： 想得阳关更西路，北风低草见牛羊。 又《集》中有《书韦深道诸帖》云：斛律明月，胡儿也，不以文章显，老胡以重兵困敕勒川，召明月作歌以排闷。仓卒之间，语奇壮如此，盖率意道事实耳。 予按《古乐府》有《敕勒歌》，以为齐高欢攻周玉壁而败，恚愤疾发，使斛律金唱《敕勒》，欢自和之。其歌本鲜卑语，语曰： 敕勒川，阳山下。天似穹庐，笼罩四野。天苍苍，野茫茫，风吹草低见牛羊。 鲁直所题及诗中所用，盖此也。但误以斛律金为明月。明月名光，金之子也。欢败于玉壁，亦非困于敕勒川。
