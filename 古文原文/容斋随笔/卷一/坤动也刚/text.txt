《坤》卦《文言》曰： 坤至柔而动也刚。 王弼云： 动之方正，不为邪也。 程伊川云： 坤道至柔，而其动则刚，动刚故应乾不违。 张横渠云： 柔亦有刚，静亦有动，但举一体，则有屈伸动静终始。 又云： 积大势成而然。 东坡云： 夫物非刚者能刚，惟柔者能刚尔。畜而不发，乃其极也，发之必决。 张葆光但以训六二之直。陈了翁云： 至柔至静，坤之至也。刚者道之功，方者静之德，柔刚静动，坤元之道之德也。 郭雍云： 坤虽以柔静为主，苟无方刚之德，不足以含洪光大。 诸家之说，率不外此，顷见临安退居庵僧昙莹云： 动者谓爻之变也，坤不动则已，动则阳刚见焉。在初为《复》，在二为《师》，在三为《谦》，自是以往皆刚也。 其说最为分明有理。
