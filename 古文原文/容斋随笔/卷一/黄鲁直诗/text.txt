徐陵《鸳鸯赋》云： 山鸡映水那相得，孤鸾照镜不成双。天下真成长会合，无胜比翼两鸳鸯。 黄鲁直《题画睡鸭》曰： 山鸡照影空自爱，孤鸾舞镜幻作双。天下真成长会合，两凫相倚睡秋江。 全用徐语点化之，末句尤精工。又有《黔南十绝》，尽取白乐天语，其七篇全用之，其三篇颇有改易处。乐天《寄行简》诗，凡八韵，后四韵云： 相去六千里，地绝天邈然。十书九不达，何以开忧颜！渴人多梦饮，饥人多梦餐。春来梦何处？合眼到东川。 鲁直翦为两首，其一云： 相望六千里，天地隔江山。十书九不到，何用一开颜？ 其二云：病人多梦医，囚人多梦赦。如何春来梦，合眼在乡社！ 乐天《岁晚》诗七韵，首句云： 霜降水返壑，风落木归山。冉冉岁将晏，物皆复本源。 鲁直改后两句七字，作 冉冉岁华晚，昆虫皆闭关。 
