欧阳公《进新唐书表》曰： 其事则增于前，其文则省于旧。 夫文贵于达而已，繁与省各有当也。《史记·卫青传》： 校尉李朔、校尉赵不虞、校尉公孙戎奴，各三从大将军获王，以千三百户封朔为涉轵侯，以千三百户封不虞为随成侯，以千三百户封戎奴为从平侯。 《前汉书》但云： 校尉李朔、赵不虞、公孙戎奴，各三从大将军，封朔为涉轵侯、不虞为随成侯、戎奴为从平侯。 比于《史记》五十八字中省二十三字，然不若《史记》为朴赡可喜。
