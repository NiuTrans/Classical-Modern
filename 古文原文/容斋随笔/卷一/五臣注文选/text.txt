东坡诋《五臣注文选》，以为荒陋。予观选中谢玄晖和王融诗云： 阽危赖宗衮，微管寄明牧。 正谓谢安、谢玄。安石于玄晖为远祖，以其为相，故曰宗衮。而李周翰注云： 宗衮谓王导，导与融同宗，言晋国临危，赖王导而破苻坚。牧谓谢玄，亦同破坚者。 夫以宗衮为王导固可笑，然犹以和王融之故，微为有说，至以导为与谢玄同破苻坚，乃是全不知有史策，而狂妄注书，所谓小儿强解事也。惟李善注得之。
