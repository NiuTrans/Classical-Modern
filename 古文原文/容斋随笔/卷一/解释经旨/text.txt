解释经旨，贵于简明，惟孟子独然。其称《公刘》之诗 乃积乃仓，乃裹糇粮，于橐于囊，思戢用光，弓矢斯张，干戈戚扬，爰方启行。 而释之之词，但云： 故居者有积仓，行者有裹粮也，然后可以爰方启行。 其称《烝民》之诗： 天生烝民，有物有则，民之秉夷，好是懿德。 而引孔子之语以释之，但曰： 故有物必有则，民之秉夷也，故好是懿德。 用两 故 字，一 必 字，一 也 字，而四句之义昭然。彼训 日若稽古 三万言，真可覆酱瓿也。
