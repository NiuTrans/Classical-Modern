乐毅为燕破齐，或谗之昭王曰： 齐不下者两城耳，非其力不能拔，欲久仗兵威以服齐人，南面而王耳。 昭王斩言者，遣使立毅为齐王。毅惶恐不受，以死自誓。冯异定关中，自以久在外，不自安。人有章言异威权至重，百姓归心，号为 咸阳王 ，光武以章示异。异上书谢，诏报曰： 将军之于国家，恩犹父子，何嫌何疑，而有惧意？ 及异破隗嚣，诸将欲分其功，玺书诮大司马以下，称异功若丘山。今人咸知毅、异之为名将，然非二君之明，必困谗口矣，田单复齐国，信陵君败秦兵，陈汤诛郅支，卢植破黄巾，邓艾平蜀，王浚平吴，谢安却苻坚，慕容垂挫桓温，史万岁破突厥，李靖灭吐谷浑，郭子仪、李光弼中兴唐室，李晟复京师，皆有大功于社稷，率为谮人所谮，或至杀身。区区庸主不足责，唐太宗亦未能免。营营青蝇，亦可畏哉！
