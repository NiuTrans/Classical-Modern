刘禹锡有《寄毗陵杨给事》诗云： 曾主鱼书轻刺史，今朝自请左鱼来。青云直上无多地，却要斜飞取势回。 以其时考之，盖杨虞卿也。按唐文宗大和七年，以李德裕为相，与之论朋党事。时给事中杨虞卿、萧澣、中书舍人张元夫依附权要，上干执政，下挠有司，上闻而恶之，于是出虞卿为常州刺史，澣为郑州刺史，元夫为汝州刺史。皆李宗闵客也。他日，上复言及朋党，宗闵曰： 臣素知之，故虞卿辈，臣皆不与美官。 德裕曰： 给事中、中书舍人非美官而何？ 宗闵失色。然则虞卿之刺毗陵，乃为朝廷所逐耳，禹锡犹以为自请，诗人之言，渠可信哉！
