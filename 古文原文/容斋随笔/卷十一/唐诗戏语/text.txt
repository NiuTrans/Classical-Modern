士人于棋酒间，好称引戏语，以助谭笑，大抵皆唐人诗，后生多不知所从出，漫识所记忆者于此。 公道世间惟白发、贵人头上不曾饶 ，杜牧《送隐者》诗也。 因过竹院逢僧话，又得浮生半日闲 ，李涉诗也。 只恐为僧僧不了，为僧得了尽输僧 ， 啼得血流无歇处，不如缄口过残春 ，杜荀鹤诗也。 数声风笛离亭晚，君向潇湘我向秦 ，郑谷诗也。 今朝有酒今朝醉，明日愁来明日愁 ， 劝君不用分明语、语得分明出转难 ， 自家飞絮犹无定，争解垂丝绊路人 ， 明年更有新条在，挠乱春风卒未休 ， 采得百花成蜜后，不知辛苦为谁甜 ，罗隐诗也。高骈在西川，筑城御蛮，朝廷疑之，徒镇荆南，作《风筝》诗以见意曰： 昨夜筝声响碧空，宫商信任往来风。依稀似曲才堪听，又被吹将别调中。 今人亦好引此句也。
