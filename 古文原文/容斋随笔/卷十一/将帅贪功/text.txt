以功名为心，贪军旅之寄，此自将帅习气，虽古为贤卿大夫，未有能知止自敛者也。廉颇既老，饭斗米，肉十斤，被甲上马，以示可用，致困郭开之口，终不得召。汉武帝大击匈奴，李广数自请行，上以为老，不许。良久乃许之，卒有东道失军之罪。宣帝时，先零羌反，赵充国年七十余，上老之，使丙吉问谁可将，曰： 亡逾于老臣者矣。 即驰至金城，图上方略，虽全师制胜，而祸及其子卬。光武时，五溪蛮夷畔，马援请行，帝愍其老，未许。援自请曰： 臣尚能被甲上马。 帝令试之，援据鞍顾盼，以示可用。帝笑曰： 矍铄哉！是翁也！ 遂用为将，果有壶头之厄。李靖为相，以足疾就第，会吐谷浑寇边，即往见房乔曰： 吾虽老，尚堪一行。 既平其国，而有高甑生诬罔之事，几于不免。太宗将伐辽，召入谓曰： 高丽未服，公亦有意乎？ 对曰： 今疾虽衰，陛下诚不弃，病且瘳矣。 帝悯其老，不许。郭子仪年八十余，犹为关内副元帅、朔方河中节度，不求退身，竟为德宗册罢。此诸公皆人杰也，犹不免此，况其下者乎！
