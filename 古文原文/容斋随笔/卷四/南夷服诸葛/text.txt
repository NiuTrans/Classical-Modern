蜀刘禅时，南中诸郡叛，诸葛亮征之，孟获为夷汉所服，七战七擒，曰： 公，天威也，南人不复反矣。 《蜀志》所载，止于一时之事。国朝淳化中，李顺乱蜀，招安使雷有终遣嘉州士人辛怡显使于南诏，至姚州，其节度使赵公美以书来迎，云： 当境有泸水，昔诸葛武侯戒曰： 非贡献征讨，不得辄渡此水；若必欲过，须致祭，然后登舟。 今遣本部军将赍金龙二条、金钱二千文并设酒脯，请先祭享而渡。 乃知南夷心服，虽千年如初。呜呼！可谓贤矣！事见怡显所作《云南录》。
