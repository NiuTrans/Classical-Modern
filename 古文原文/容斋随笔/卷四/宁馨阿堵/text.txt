 宁馨 、 阿堵 ，晋宋间人语助耳。后人但见王衍指钱云： 举阿堵物却。 又山涛见衍曰： 何物老媪生宁馨儿？ 今遂以阿堵为钱，宁馨儿为佳儿，殊不然也。前辈诗 语言少味无阿堵，冰雪相看有此君 ，又 家无阿堵物，门有宁馨儿 ，其意亦如此。宋废帝之母王太后疾笃，帝不往视，后怒谓侍者： 取刀来剖我腹，那得生宁馨儿！ 观此，岂得为佳？顾长康画人物，不点目睛，曰： 传神写照正在阿堵中。 犹言 此处 也。刘真长讥殷渊源曰： 田舍儿，强学人作尔馨语。 又谓桓温曰： 使君，如馨地宁可斗战求胜？ 王导与何充语曰： 正自尔馨。 王恬拨王胡之手曰： 冷如鬼手馨，强来促人臂。 至今吴中人语言尚多用宁馨字为问，犹言 若何 也。刘梦得诗： 为问中华学道者，几人雄猛得宁馨。 盖得其义。以宁字作平声读。
