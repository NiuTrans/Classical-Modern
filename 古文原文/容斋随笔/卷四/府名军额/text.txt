雍州，军额曰永兴，府曰京兆，而守臣以 知永兴军府事兼京兆府路安抚使 结衔。镇州，军额曰成德，府曰真定，而守臣以 知成德军府事兼真定府路安抚使 结衔，政和中，始正以府额为称。荆州，军额曰荆南，府曰江陵，而守臣则曰 知荆南 ，通判曰 通判荆南 ，自余掾幕县官则曰 江陵府 ，淳熙四年，始尽以 江陵 为称。孟州，军额曰河阳三城，无府额，而守臣曰 知河阳军州事 。陕州无府额，而守臣曰 知陕州军府事 ，法令行移，亦曰 陕府 。
