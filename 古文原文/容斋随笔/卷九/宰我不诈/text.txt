宰我以三年之丧为久，夫子以食稻衣锦问之曰： 于女安乎？ 曰： 安。 后人以是讥宰我，谓孔门高第乃如是。殊不知其由衷之言，不为诈隐，所以为孔门高第也。鲁悼公之丧，孟敬子曰： 食粥，天下之达礼也，吾三臣者之不能居公室也，四方莫不闻矣，勉而为瘠，毋乃使人疑夫不以情居瘠者乎哉！我则食食。 乐正子春之母死，五日而不食，曰： 吾悔之，自吾母而不得吾情，吾恶乎用吾情！ 谓勉强过礼也。夫不情之恶，贤者所深戒，虽孟敬子之不臣，宁废礼食食，不肯不情而为瘠。盖先王之泽未远，故不肖者亦能及之。
