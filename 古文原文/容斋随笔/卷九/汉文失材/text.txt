汉文帝见李广曰： 惜广不逢时，令当高祖世，万户侯岂足道哉！ 贾山上书言治乱之道，借秦为喻，其言忠正明白，不下贾谊，曾不得一官。史臣犹赞美文帝，以为山言为激切，终不加罚，所以广谏争之路。观此二事，失材多矣。吴楚反时，李广以都尉战昌邑下，显名，以梁王授广将军印，故赏不行。武帝时，五为将军击匈奴，无尺寸功，至不得其死。三朝不遇，命也夫！
