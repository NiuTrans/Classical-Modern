唐开元、天宝之盛，见于传记歌诗多矣，而张祜所咏尤多，皆它诗人所未尝及者。如《正月十五夜灯》云： 千门开锁万灯明，正月中旬动帝京。三百内人连袖舞，一时天上著词声。 《上巳乐》云： 猩猩血染系头标，天上齐声举画桡。却是内人争意切，六宫红袖一时招。 《春莺啭》云： 兴庆池南柳未开，太真先把一枝梅。内人已唱《春莺啭》，花下傞傞软舞来。 又有《大酺乐》、《閤王小管》、《李谟笛》、《宁哥来》、《閤娘羯鼓》、《退宫人》、《耍娘歌》、《悖拏儿舞》、《阿鸨汤》、《雨霖铃》、《香囊子》等诗，皆可补开天遗事，弦之乐府也。
