李广以私忿杀霸陵尉，上书自陈谢罪。武帝报之曰： 报忿除害，朕之所图于将军也。若乃免冠徒跣，稽颡请罪，岂朕之指哉！ 张敞杀絮舜，上书曰： 臣侍罪京兆，絮舜本臣素所厚吏，以臣有章劾当免，受记考事，谓臣 五日京兆 ，背恩忘义。臣窃以舜无状，枉法以诛之。臣贼杀不辜，鞫狱故不直，死无所恨。 宣帝引拜为刺史。汉世法令，最恶诞谩罔上。广、敞虽妄杀人，一语陈情，则赦之不问，所以开臣下不敢为欺之路也。武帝待张汤非不厚，及问鲁谒居事，谓其怀诈面欺，杀之不贷，真得御臣之法。
