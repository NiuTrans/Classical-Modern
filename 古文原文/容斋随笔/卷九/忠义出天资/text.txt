忠义守节之士，出于天资，非关居位贵贱、受恩深浅也。王莽移汉祚，刘歆以宗室之隽，导之为逆，孔光以宰相辅成其事。而龚胜以故大夫守谊以死；郭钦、蒋诩以刺史、郡守，栗融、禽庆、曹竟、苏章以儒生，皆去官不仕；陈咸之家，至不用王氏腊。萧道成篡宋，褚渊、王俭，奕世达官，身为帝甥、主婿、所以纵臾灭刘，唯恐不速；而死节者乃王蕴、卜伯兴、黄回、任侯伯之辈耳。安禄山、朱泚之变，陈希烈、张均、张垍、乔琳，李忠臣，皆以宰相世臣，为之丞弼；而甄济、权皋、刘海宾，段秀实，或以幕府小吏，或以废斥列卿，捐身立节，名震海内。人之贤不肖，相去何止天冠地屦乎！
