唐穆宗即位之初年，诏曰： 七月六日，是朕载诞大辰。其日，百僚命妇宜于光顺门进名参贺，朕于门内与百僚相见。 明日，又敕受贺仪宜停。先是左丞韦绶奏行之，宰臣以古无降诞受贺之礼，奏罢之。然次年复行贺礼。诞节之制，起于明皇，今天下宴集休假三日，肃宗亦然。代、德、顺三宗皆不置节名，及文宗以后，始置宴如初。则受贺一事，盖自长庆年至今用之也。
