毛公解《卫诗•淇奥》，分绿竹为二物，曰： 绿，王刍也。竹，萹竹也。 《韩诗》：竹字作，音徒沃反，亦以为萹筑。郭璞云： 王刍，今呼白脚莎，即泬蓐豆也。萹竹似小藜，赤茎节，好生道旁，可食。 又云： 有草似竹，高五六尺，淇水侧人谓之菉竹。 案此诸说，皆北人不见竹之语耳。《汉书》： 下淇园之竹以为楗。 寇恂为河内太守，伐淇园竹为矢百余万。《卫诗》又有 藋藋竹竿，以钓于淇 之句，所谓绿竹，岂不明甚，若白脚莎、泬豆，安得云猗猗青青哉？
