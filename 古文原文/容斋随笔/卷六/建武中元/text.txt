成都有汉《蜀郡太守何君造尊楗阁碑》，其末云： 建武中元二年六月。 按范史本纪，建武止三十一年，次年改为中元，直书为中元元年。观此所刻，乃是虽别为中元，犹冠以建武，如文、景帝中元、后元之类也。又《祭祀志》载封禅后赦天下诏，明言云： 以建武三十二年为建武中元元年。 《东夷倭国传》云： 建武中元二年，来奉贡。 援据甚明。而宋莒公作《纪年通谱》乃云： 纪、志所载不同，必传写脱误。 学者失于精审，以意删去，殆亦不深考耳。韩庄敏家一铜斗，铭云： 新始建国，天凤上戊六年。 又绍兴中郭金州得一钲，铭云： 新始建国，地皇上戊二年。 按王莽始建国之后改天凤，又改地皇，兹二器各冠以始元者，自莽之制如此，亦犹其改易郡名不常，每下诏犹系其故名之类耳，不可用中元为比也。
