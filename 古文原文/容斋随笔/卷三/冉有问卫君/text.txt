冉有曰： 夫子为卫君乎？ 子贡曰： 吾将问之。 入，曰： 伯夷、叔齐何人也？ 曰： 古之贤人也。 曰： 怨乎？ 曰： 求仁而得仁，又何怨？ 出，曰： 夫子不为也。 说者皆评较蒯聩、辄之是非，多至数百言，惟王逢原以十字蔽之，曰：贤兄弟让，知恶父子争矣。 最为简妙。盖夷、齐以兄弟让国，而夫子贤之，则不与卫君以父子争国可知矣。晁以道亦有是语，而结意不同。尹彦明之说，与逢原同。惟杨中立云： 世之说者，以谓善兄弟之让，则恶父子之争可知，失其旨矣。 其意为不可晓。
