曹参为相国，日夜饮醇酒不事事，而画一之歌兴。王导辅佐三世，无日用之益，而岁计有余，末年略不复省事，自叹曰： 人言我愦愦，后人当思我愦愦。 谢安石不存小察，经远无竞。唐之房、杜，传无可载之功。赵韩王得士大夫所投利害文字，皆置二大瓮，满则焚之。李文靖以中外所陈一切报罢，云： 以此报国。 此六七君子，盖非扬已取名，了然使户晓者，真名世英宰也！岂曰不事事哉？
