古人酬和诗，必答其来意，非若今人为次韵所局也。以《文选》所编何劭、张华、卢谌、刘琨、二陆、三谢诸人赠答，可知已。唐人尤多，不可具载。姑取杜集数篇，略纪于此。高适寄杜公云： 愧尔东西南北人。 杜则云： 东西南北更堪论。 高又有诗云： 草《玄》今已毕，此外更何言？ 杜则云： 草《玄》吾岂敢，赋或似相如。 严武寄杜云： 兴发会能驰骏马，终须重到使君滩。 杜则云： 枉沐旌麾出城府，草茅无径欲教锄。 杜公寄严诗云： 何路出巴山 ， 重岸细菊班，遥知簇鞍马，回首白云间。 严答云： 卧向巴山落月时 ， 篱外黄花菊对谁，跂马望君非一度。 杜送韦迢云： 洞庭无过雁，书疏莫相忘。 迢云： 相忆无南雁，何时有报章？ 杜又云： 虽无南去雁，看取北来鱼。 郭爱寄杜云： 春兴不知凡几首？ 杜答云： 药裹关心诗总废。 皆如钟磬在簴，叩之则应，往来反复，于是乎有余味矣。
