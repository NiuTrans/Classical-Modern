人臣引古规戒，当近取前代，则事势相接，言之者有证，听之者足以监。《诗》曰： 殷监不远，在夏后之世。 《周书》曰： 今惟殷坠厥命，我其可不大监！ 又曰： 我不可不监于有殷。 又曰： 有殷受天命，惟有历年，惟不敬厥德，乃早坠厥命。 周公作《无逸》，称商三宗。汉祖命群臣言吾所以有天下，项氏所以失天下，命陆贾著秦所以失天下。张释之为文帝言秦、汉之间事，秦所以失，汉所以兴。贾山借秦为喻。贾谊请人主引商、周、秦事而观之。魏郑公上书于太宗云： 方隋之未乱，自谓必无乱；方隋之未亡，自谓必无亡。臣愿当今动静以隋为监。 马周云： 炀帝笑齐，魏之失国，今之视炀帝，亦犹炀帝之视齐，魏也。 张玄素谏太宗治洛阳宫曰： 乾阳毕功，隋人解体，恐陛下之过，甚于炀帝。若此役不息，同归于乱耳！ 考《诗》、《书》反载及汉、唐诸名臣之论，有国者之龟镜也，议论之臣，宜以为法。
