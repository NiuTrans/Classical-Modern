前辈议论，有出于率然不致思而于理近碍者。张文潜云： 《诗》三百篇，虽云妇人妇子小夫贱隶所为，要之非深于文章者不能作，如 七月在野 至 入我床下 ，于七月已下，皆不道破，直至十月方言蟋蟀，非深于文章者能为之邪？ 予谓三百篇固有所谓女妇小贱所为，若周公、召康公、穆公、卫武公、芮伯、凡伯、尹吉甫、仍叔、家父、苏公、宋襄公、秦康公、史克、公子奚斯，姓氏明见于大序，可一概论之乎？且七月在野，八月在字，九月在户，本自言农民出入之时耳，郑康成始并入下句，皆指为蟋蟀，正已不然，今直称此五句为深于文章者，岂其余不能过此乎？以是论《诗》，隘矣。
