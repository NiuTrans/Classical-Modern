舒元舆，唐中叶文士也，今其遗文所存者才二十四篇。既以甘露之祸死，文宗因观牡丹，摘其赋中杰句曰： 向者如迓，背者如诀。拆者如语，含者如咽。俯者如怨，仰者如悦。 为之泣下。予最爱其《玉箸篆志》论李斯、李阳冰之书，其词曰： 斯去千年，冰生唐时，冰复去矣，后来者谁！后千年有人，谁能待之？后千年无人，篆止于斯！呜呼主人，为吾宝之！ 此铭有不可名言之妙，而世或鲜知之。
