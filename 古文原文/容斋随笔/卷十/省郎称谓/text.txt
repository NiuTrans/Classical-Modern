除省郎者，初降旨挥，但云： 除某部郎官。 盖以知州资序者，当为郎中，不及者为员外郎。及吏部拟告身细衔，则始直书之。其兼权者，初云： 权某部郎官 ，洎入衔及文书，皆曰 权员外郎 ，已是他部郎中，则曰 权郎中 。至绍兴末，冯方以馆职摄吏部，欲为异，则系衔曰： 兼权尚书吏部郎官 。予尝叩其说，冯曰： 所被省札只言 权郎官 ，故不敢耳 。予曰： 省札中岂有 尚书 二字乎？ 冯无以对，然讫不肯改。自后相承效之，至今告命及符牒所书，亦云 权郎官 ，固已甚野，至于尚左、待右之名，遂入除目，皆小吏不谙熟故事，驯以致然，书之记注，为不美耳。
