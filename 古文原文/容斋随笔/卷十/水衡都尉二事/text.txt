龚遂为渤海大守，宣帝召之，议曹王生愿从，遂不忍逆。及引入宫，王生随后呼曰： 天子即问君何以治渤海，宜曰：皆圣主之德，非小臣之力也。  遂受其言。上果问以治状，遂对如王生言。天子悦其有让，笑曰： 君安得长者之言而称之？ 遂曰： 乃臣议曹教戒臣也。 上拜遂水衡都尉，以王生为丞。予谓遂之治郡，攻效著明，宣帝不以为赏，而顾悦其佞词乎！宜其起王成、胶东之伪也。褚先生于《史记》中又载武帝时，召北海太守，有文学卒史王先生自请与太守俱。太守入宫，王先生曰： 天子即问君何以治北海令无盗贼，君对曰何哉？ 守曰： 选择贤材，各任之以其能，赏异等，罚不肖。 王先生曰： 是自誉自伐功，不可也。愿君对言： 非臣之力，尽陛下神灵威武所变化也。  太守如其言。武帝大笑曰： 安得长者之言而称之，安所受之？ 对曰： 受之文学卒史。 于是以太守为水衡都尉，王先生为丞。二事不应相类如此，疑即龚遂，而褚误书也。
