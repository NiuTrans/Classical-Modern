皇甫湜，李翱，虽为韩门弟子，而皆不能诗，浯溪石间有湜一诗，为元结而作，其词云： 次山有文章，可惋只在碎。然长于指叙，约洁多余态。心语适相应，出句多分外。于诸作者间，拔戟成一队。中行虽富剧，粹美君可盖。子昂感遇佳，未若君雅裁。退之全而神，上与千年对。李杜才海翻，高下非可概。文于一气间，为物莫为大。先王路不荒，岂不仰吾辈。石屏立衙衙，溪口扬素濑。我思何人知，徒倚如有待。 味此诗乃论唐人文章耳，风格殊无可采也。
