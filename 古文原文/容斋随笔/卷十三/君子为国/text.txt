《传》曰： 不有君子，其能国乎？ 古之为国，言辞抑扬，率以有人无人占轻重。晋以诈取士会于秦，绕朝曰： 子无谓秦无人，吾谋适不用也。 楚子反曰： 以区区之宋，犹有不欺人之臣，可以楚而无乎？ 宋受郑赂，郑师慧曰： 宋必无人。 鲁盟臧纥之罪，纥曰： 国有人焉。 贾谊论匈奴嫚侮，曰： 倒悬如此，莫之能解，犹谓国有人乎？ 后之人不能及此，然知敌之不可犯，犹曰彼有人焉，未可图也。一士重于九鼎，岂不信然？
