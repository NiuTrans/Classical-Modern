曹操以裴潜为代郡太守，服乌丸三单于之乱。后召潜还，美其治代之功，潜曰： 潜于百姓虽宽，于诸胡为峻。今继者必从以潜为治过严，而事加宽惠；彼素骄恣，过宽必驰；既驰又将摄之以法，此怨叛所由生也。以势料之，代必复叛。 于是操深悔还潜之速。后数十日，单于反问果至。元魏以陆俟为怀荒镇将，高车诸莫弗讼俟严急无恩，复请前镇将郎孤。魏使孤代俟，俟既至，言曰： 不过期年，郎孤必败，高车必叛。 世祖切责之，明年，诸莫弗果杀孤而叛。帝召俟问曰： 何以知其然？ 俟曰： 高车不知上下之礼，故臣治之以法，使知分限，而诸莫弗讼臣无恩，称孤之美。孤获还镇，悦其称誉，专用宽恕待之，无礼之人，易生骄慢，孤必将复以法裁之，众心怨怼，必生祸乱矣！ 帝然之。裴潜、陆俟，可谓知为治之道矣。郑子产戒子大叔曰： 惟有德者能以宽服人，其次莫如猛。 大叔不忍猛而宽，是以致萑苻之盗，故孔子有宽猛相济之说。乌丸、高车不知礼法，裴、陆先之以威，使其久而服化，必渐施之以宽政矣。后之人读纸上语，专以鹰击毛挚为治，而不思救弊之术，无问华夷，吾见其败也。
