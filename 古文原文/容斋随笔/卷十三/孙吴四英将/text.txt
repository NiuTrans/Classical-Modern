孙吴奄有江左，亢衡中州，固本于策、权之雄略，然一时英杰，如周瑜、鲁肃、吕蒙、陆逊四人者，真所谓社稷心膂，与国为存亡之臣也。自古将帅，未尝不矜能自贤，疾胜己者，此诸贤则不然。孙权初掌事，肃欲北还，瑜止之，而荐之于权曰： 肃才宜佐时，当广求其比，以成功业。 后瑜临终与权笺曰： 鲁肃忠烈，临事不苟，若以代瑜，死不朽矣！ 肃遂代瑜典兵。吕蒙为寻阳令，肃见之曰： 卿今者才略非复吴下阿蒙。 遂拜蒙母，结友而别。蒙遂亦代肃。蒙在陆口，称疾还，权问： 谁可代者？ 蒙曰： 陆逊意思深长，才堪负重，观其规虑，终可大任，无复是过也。 逊遂代蒙。四人相继，居西边三四十年，为威名将，曹操、刘备、关羽皆为所挫，虽更相汲引，而孙权委心听之，吴之所以为吴，非偶然也。
