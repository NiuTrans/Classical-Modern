欧阳公《牡丹释名》云： 牡丹初不载文字，唐人如沈、宋、元、白之流，皆善咏花，当时有一花之异者，彼必形于篇什，而寂无传焉，唯刘梦得有咏鱼朝恩宅牡丹诗，但云一丛千朵而已，亦不云其美且异也。 予按：白公集有《白牡丹》一篇十四韵，又《秦中吟》十篇，内《买花》一章，凡百言，云： 共道牡丹时，相随买花去。一丛深色花，十户中人赋。 而《讽谕乐府》有《牡丹芳》一篇，三百四十七字，绝道花之妖艳，至有 遂使王公与卿士，游花冠盖日相望 ， 花开花落二十日，一城之人皆若狂 之语。又《寄微之百韵》诗云： 唐昌玉蕊会，崇敬牡丹期。 注： 崇敬寺牡丹花，多与微之有期。又《惜牡丹》诗云： 明朝风起应吹尽，夜惜衰红把火看。 《醉归盩厔》诗云：数日非关王事系，牡丹花尽始归来。 元微之有《入永寿寺看牡丹》诗八韵，《和乐天秋题牡丹丛》三韵，《酬胡三咏牡丹》一绝，又有五言二绝句。许浑亦有诗云： 近来无奈牡丹何，数十千钱买一窠。 徐凝云： 三条九陌花时节，万马千车看牡丹。 又云： 何人不爱牡丹花，占断城中好物华。 然则元、白未尝无诗，唐人未尝不重此花也。
