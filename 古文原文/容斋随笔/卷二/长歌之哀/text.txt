嬉笑之怒，甚于裂眦；长歌之哀，过于恸哭。此语诚然。元微之在江陵，病中闻白乐天左降江州，作绝句云： 残灯无焰影幢幢，此夕闻君谪九江。垂死病中惊起坐，暗风吹雨入寒窗。 乐天以为： 此句他人尚不可闻，况仆心哉！ 微之集作 垂死病中仍怅望 ，此三字既不佳，又不题为病中作，失其意矣。东坡守彭城，子由来访之，留百余日而去，作二小诗曰： 逍遥堂后千寻木，长送中宵风雨声。误喜对床寻旧约，不知漂泊在彭城。  秋来东阁凉如水，客去山公醉似泥。困卧北窗呼不醒，风吹松竹雨凄凄。 东坡以为读之殆不可为怀，乃和其诗以自解。至今观之，尚能使人凄然也。
