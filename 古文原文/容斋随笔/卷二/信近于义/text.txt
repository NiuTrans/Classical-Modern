 信近于义，言可复也。恭近于礼，远耻辱也。因不失其亲，亦可宗也。 程明道曰： 因恭信而不失其所以亲，近于礼义，故亦可宗。 伊川曰： 因不失于相近，亦可尚也。 又曰： 因其近礼义而不失其亲，亦可宗也。况于尽礼义者乎？ 范纯父曰： 君子所因者本，而立爱必自亲始，亲亲必及人。故曰因不失其亲。 吕与叔分为三事。谢显道曰： 君师友三者，虽非天属，亦可以亲，舍此三者之外，吾恐不免于谄贱。惟亲不失其所亲，然后可为宗也。 杨中立曰： 信不失义，恭不悖礼，又因不失其亲焉，是亦可宗也。 尹彦明曰： 因其近，虽未足以尽礼义之本，亦不失其所宗尚也。 予窃以谓义与礼之极，多至于不亲，能至于不失其亲，斯为可宗也。然未敢以为是。 可为宗 ，馆本作 为可宗 。
