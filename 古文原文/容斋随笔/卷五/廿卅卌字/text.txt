今人书二十字为廿，三十字为卅，四十为卌，皆《说文》本字也。廿音入，二十并也。卅音先合反，三十之省便，古文也。卌音先立反，数名，今直以为四十字。案秦始皇凡刻石颂德之辞，皆四字一句。《泰山辞》曰： 皇帝临位，二十有六年。 《琅邪台颂》曰： 维二十六年，皇帝作始。 《之罘颂》曰： 维二十九年，时在中春。 《东观颂》曰： 维二十九年，皇帝春游。 《会稽颂》曰： 德惠修长，三十有七年。 此《史记》所载，每称年者，辄五字一句。尝得《泰山词》石本，乃书为 廿有六年 ，想其余皆如是，而太史公误易之，或后人传写之讹耳，其实四字句也。
