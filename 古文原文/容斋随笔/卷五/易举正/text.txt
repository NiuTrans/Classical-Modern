唐苏州司户郭京有《周易举正》三卷，云： 曾得王辅嗣、韩康伯手写注定传授真本，比校今世流行本及国学、乡贡举人等本，或将经入注，用注作经，小象中间以下句，反居其上，爻辞注内移，后义却处于前，兼有脱遗，两字颠倒谬误者，并依定本举正其讹，凡一百三节。 今略取其明白者二十处载于此：《坤》初六： 履霜坚冰至。象曰：履霜，阴始凝也，驯致其道，至坚冰也。 今本于象文 霜 之下误增 坚冰 二字。《屯》六三象曰： 即鹿无虞何？以从禽也。 今本脱 何 字。《师》六五： 田有禽，利执之，无咎。 元本 之 字行书向下引脚，稍类 言 字，转写相仍，故误作 言，观注义亦全不作 言 字释也。《比》九五象曰： 失前禽，舍逆取顺也。 今本误倒其句。《贲》： 亨，不利有攸往。 今本 不 字误作 小 字。 刚柔交错，天文也；文明以止，人文也。 注云： 刚柔交错而成文焉，天之文也。 今本脱 刚柔交错 一句。《坎》卦 习坎 上脱 坎 字。《姤》： 九四，包夫鱼。 注： 二有其鱼，故失之也。 今本误作 无鱼 。《蹇》： 九三，往蹇来正。 今本作 来反 。《困》初六象曰： 入于幽谷，不明也。 今本 谷 字下多 幽 字。《鼎》彖： 圣人亨以享上帝，以养圣贤。 注云： 圣人用之，上以享上帝而下以养圣贤。 今本正文多 而大亨 三字，故注文亦误增 大亨 二字。《震》彖曰： 不丧匕鬯 一句。《渐》象曰： 君子以居贤德，善风俗。 注云： 贤德以止巽则居，风俗以止巽乃善。 今本正文脱 风 字。《丰》九四象： 遇其夷主，吉，志行也。 今文脱 志 字。《中孚》彖： 豚鱼吉，信及也。 今本 及 字下多 豚鱼 二字。《小过》彖： 柔得中，是以可小事也。 今本脱 可 字，而 事 字下误增 吉 字。六五象曰： 密云不雨，已止也。 注： 阳已止下故也。 今本正文作 已上 ，故注亦误作 阳已上故止也 。《既济》彖曰： 《既济》，亨小，小者亨也。 今本脱一 小 字。《系辞》： 二多誉，四多惧。 注云： 惧，近也。 今本误以 近也 字为正文，而注中又脱 惧 字。《杂卦》： 蒙稚而著。 今本 稚 误作 杂 字。予顷于福州《道藏》中见此书而传之，及在后省见晁公武所进《易解》，多引用之，世罕有其书也。
