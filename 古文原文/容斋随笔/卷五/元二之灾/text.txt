《后汉•邓骘传》： 拜为大将军，时遭元二之灾，人士饥荒，死者相望，盗贼群起，四夷侵畔。 章杯注云： 元二即元元也，古书字当再读者，即于上字之下为小二字，言此学当两度言之。后人不晓，遂读为元二，或同之阳九，或附之百六，良由不悟，致斯乖舛。今岐州《石鼓铭》，凡重言者皆为 二 字，明验也。 汉碑有《杨孟文石门颂》云： 中遭元二，西夷虐残。 《孔耽碑》云： 遭元二轗轲，人民相食。 赵明诚《金石跋》云： 若读为元元，不成文理，疑当时自有此语，《汉注》未必然也。 按王充《论衡•恢国篇》云： 今上嗣位，元二之间，嘉德布流。三年，零陵生芝草。四年，甘露降五县。五年，芝复生。六年，黄龙见。 盖章帝时事。考之本纪，所书建初三年以后诸瑞皆同，则知所谓元二者，谓建初元年、二年也。既称嘉德布流以致祥瑞，其为非灾眚之语，益可决疑。安帝永初元年、二年，先零，滇羌寇叛，郡国地震、大水。邓骘以二年十一月拜大将军，则知所谓元二年，谓永初元年、二年也。凡汉碑重文不皆用小二字，岂有《范史》一部唯独一处如此！予兄丞相作《隶释》，论之甚详。予修国史日，撰《钦宗纪赞》，用靖康元二之祸，实本于此。
