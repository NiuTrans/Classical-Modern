孟子曰： 宰我、子贡、有若智足以知圣人。污，不至阿其所好。 赵岐注云： 三人之智足以识圣人。污，下也。言三人虽小污不平，亦不至于其所好，阿私所爱而空誉之。 详其文意，足以识圣人是一句。 污，下也 ，自是一节。盖以 下 字训 污 也，其义明甚。而老苏先生乃作一句读，故作《三子知圣人污论》，谓： 三子之智，不足以及圣人高深幽绝之境，徒得其下焉耳。 此说窃谓不然，夫谓 夫子贤于尧、舜，自生民以来未有 ，可谓大矣，犹以为污下何哉？程伊川云： 有若等自能知夫子之道，假使污下，必不为阿好而言。 其说正与赵氏合。大抵汉人释经子，或省去语助，如郑氏笺《毛诗》 奄观铚艾 云： 奄，久。观，多也。 盖以久训奄，以多训观。近者黄启宗有《补礼部韵略》，于 淹 字下添 奄 字，注云： 久观也。 亦是误以《笺》中五字为一句。
