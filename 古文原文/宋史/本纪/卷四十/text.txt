○宁宗四
十年春正月癸巳，雨土。乙未，大风。庚子，遣钱抚贺金主生辰。
二月庚申，地震。
夏四月丁未朔，金人犯光州中渡镇，执榷场官盛允升杀之，遂分兵犯樊城。戊申，鄂州、江陵府副都统王守中引兵拒之，金人遂分兵围枣阳、光化军。丙辰，诏江淮制置使李珏、京湖制置使赵方措置调遣，仍听便宜行事。丁巳，命四川制置使董居谊酌量缓急，便宜行事。辛酉，庐州钤辖王辛败金人于光山县之安昌砦，杀其统军完颜掩。壬戌，金兵遁去，随州、光化皆以捷闻。丁卯，诏出戍官兵金给其家。
五月辛巳，以久雨，释大理、三衙、临安府杖以下囚，蠲茶盐赏钱。甲申，赐礼部进士吴潜以下五百二十有三人及第、出身。癸卯，赵方请下诏伐金，遂传檄招谕中原官吏军民。
六月庚戌，太白昼见。戊午，诏厉将士，募京西忠义人进讨。辛未，东川大水。癸酉，太白经天。
秋七月丙子朔，日有食之。戊寅，以旱，释诸路杖以下囚。甲申，雅州蛮寇边，焚碉门砦，遣兵讨之。丁亥，嗣濮王不俦薨。庚子，诏诸军将佐有罪者送屯驻州鞫之，罢军士淫刑。
八月乙丑，诏监司、郡守各举威勇才略可将帅者二人。
冬十月乙巳朔，以久雨，释大理、三衙、临安府及两浙诸州杖以下囚。癸酉，蠲三衙、江上诸军公私逋负钱。
十一月丁丑，大风。庚辰，太白昼见。甲申，诏浙东提举司发米十万石振给贫民。戊戌，太白经天。十二月戊申，以军兴，募民纳粟补官。乙卯，诏武举人毋复应文举。癸亥，金凤翔副统军完颜赟以步骑万人犯四川。戊辰，迫湫池堡。己巳，破天水军，守臣黄炎孙遁。金人攻白环堡，破之。庚午，迫黄牛堡，统制刘雄弃大散关遁，金人据之。
十一年春正月壬午，京东路忠义李全率众来归，诏以全为京东路总管。戊子，金人围皂郊堡。壬辰，利州将麻仲率忠义人焚秦州永宁砦。乙未，以度僧牒千给四川军费。丁酉，诏四川忠义人立功，赏视官军。金人犯隔芽关，兴元都统李贵遁，官军大溃。
二月甲辰，金人焚大散关而去。乙巳，沔州都统王大才马蹶，死于河池。丙午，金人破皂郊，死者五万人。丁未，金人破湫池堡。戊申，金人围随州、枣阳军，游骑至汉上，均州守臣应谦之弃城走。丙辰，白虹贯日。楚州钤辖梁昭祖焚金人粮舟于大清河，京东忠义副都统沈铎遣兵助之。
三月丁丑，金人焚湫池堡而去。戊子，利州统制王逸等率忠义人复皂郊，金副统军完颜赟、包长寿遁去，沔州军士郭雄追斩赟首，长寿仅以身免。己丑，沔州都统刘昌祖至皂郊。辛卯，忠义人十万余出攻秦州，官军继进，至赤谷口，王逸传昌祖之命退师，且放散忠义人，军大溃。癸巳，包长寿合长安、凤翔之众，复攻皂郊，遂趋西和州。是日，镇江忠义统制彭惟诚等败于泗州。丙申，刘昌祖焚西和州遁，守臣杨克家弃城去。戊戌，金人破西和州。
夏四月甲辰，刘昌祖焚成州遁，守臣罗仲甲弃城去。是日，金人去西和州。戊申，命四川增印钱引五百万以给军费。阶州守臣侯颐弃城去。是日，金人去成州。戊午，金人复犯大散关，守将王立遁。己未，金人犯黄牛堡，兴元都统吴政拒退之。癸亥，政至大散关，执王立斩之。
五月乙亥，命四川制置司招进忠义人。癸未，蚩尤旗见，其长竟天。丁亥，诏侍从、台谏、两省官集议平戎、御戎、和戎三策。壬辰，申严试法官七等之制。
六月辛酉，诏湖州振恤被水贫民。
秋七月癸酉，夺知天水军黄炎孙三官、辰州居住。乙酉，修《孝宗宝训》。辛卯，蠲四川关外诸州税役。甲午，蠲光州民兵战死之家税役。
九月己卯，朝献于景灵宫。庚辰，朝乡于太庙。辛己，合祭天地于明堂，大赦。辛卯，安定郡王伯浑薨。丙申，兴元都统吴政、利州副都统张威各进三官。刘昌祖夺五官、韶州安置。冬十月丙午，罗仲甲、杨克家、侯颐并夺三官，仲甲常德府、克家道州、颐抚州居住。戊午，大风。壬戌，修盱眙军城。
十一月壬申，金人攻安丰军之黄口滩。是月，陕西人张羽来归。
十二年春正月戊辰朔，召董居谊诣行在。以新利州路安抚使聂子述为四川制置使。庚辰，金人犯湫池堡，守将石宣拒退之。甲申，金人攻白环堡，守将董炤拒退之。戊子，金人犯成州，沔州都统张威自西和州退守仙人原。庚寅，金人犯随州、枣阳军，又破信阳军之二砦，京西诸将引兵拒之。辛卯，金人犯西和州，守臣赵彦呐设伏以待之，歼其众乃还。金人犯安丰军，建康都统许俊遣将却之。金人焚成州，犯河池，守将张斌遁去。癸巳，金人围安丰军及光州，攻光化军，破郧山县，进副均州。甲午，破凤州，守臣雷云弃城去，金人夷其城。乙未，兴元都统吴政及金人战于黄牛堡，死之。金人乘胜攻武休关。
二月戊戌朔，金人破光山县。太白昼见。壬寅，金人围枣阳军，京湖制置使赵方遣统制扈再兴救之，不克进而还。癸卯，金人破武休关，兴元都统李贵遁还，利州路提刑、权兴元府事赵希昔弃城去。丁未，金人破兴元府。戊申，金人攻枣阳军。己酉，遣殿前司军八千人防捍江面。庚戌，以曾从龙同知枢密院事兼江、淮宣抚使，权吏部尚书任希夷签书枢密院事。辛亥，金人破大安军，守臣李文子弃城去。金人犯洋州，守臣蔡晋卿遣兵拒之，不克，洋州破。壬子，四川制置使董居谊自利州遁。沔州都统张威遣统制石宣等邀击金人于大安军，大破之，获其将巴土鲁安，金人遂去兴元府。丙辰，金人去洋州。丁巳，京湖制置使赵方遣统制扈再兴等引兵三万余人出攻唐、邓二州，随州忠义统领刘世兴等引兵攻唐州。甲子，金人去枣阳军。乙丑，夏人复以书来四川，议夹攻金人，利州路安抚丁焴许之。
三月己巳，以郑昭先知枢密院事，曾从龙参知政事。癸酉，金人复入洋州，焚其城而去。乙亥，兴元军士权兴等作乱，犯巴州，守臣秦季弃城去。鄂州统制刘世荣会兵攻唐州。丁亥，太白昼见。权兴等降。癸巳，雨土。甲午，金人自盱眙退师。
闰月己未，追雷云三官、梅州安置。辛酉，赠吴政为右武大夫、忠州刺史。壬戌，诏抚谕四川官军、忠义人。癸亥，兴元军士张福、莫简等作乱，以红巾为号。是春，金人围安丰军、滁、濠、光三州。江、淮制置使李珏命池州都统武师道、忠义军统制陈孝忠救之，皆不克进。金人遂分兵自光州犯黄州之麻城，自濠州犯和州之石碛，自盱眙军犯滁州之全椒、来安及扬州之天长、真州之六合。淮南流民渡江避乱，诸城悉闭。金人游骑数百至东采石、杨林渡，建康大震。京东总管李全自楚州、忠义总辖季先自涟水军各引兵来援，金人乃解去。全追击，败之于曹家庄，获其贵将。
夏四月庚午，张福入利州，四川制置使聂子述遁，杀总领财赋杨九鼎。丁丑，张福掠阆州，丁亥，掠果州。癸巳，曾从龙罢。以郑昭先兼参知政事，崇信军节度使、开府仪同三司、万寿观使安丙为四川宣抚使。董居谊落职，夺三官。
五月乙未朔，召聂子述诣行在。张福薄遂宁府，潼川府路转运判官、权府事程遇孙弃城遁。丁酉，减两淮、荆襄、湖北、利州路沿边诸州杂犯死罪囚，释流以下，仍蠲今年租税。己亥，太学生何处恬等伏阙上书，以工部尚书胡榘欲和金人，请诛之以谢天下。张福入遂宁府，焚其城。甲寅，四川宣抚司命沔州都统张威引兵捕福。戊午，福入普州，守臣张已之弃城遁。癸亥，诏侍从、两省、台谏各举文武可用之才二三人。
六月戊辰，张福屯普州之茗山。庚午，张威引兵至。丙子，太白昼见。辛巳，西川地震。太白昼见。癸未，张福请降，乙酉，张威执之，归于宣抚司。丁亥，嗣濮王不嫖薨。金国招谕李全等，不听。辛卯，太白经天。癸巳，丁焴复以书约夏国攻金人。
秋七月丙申，张福伏诛。复夺董居谊二官、永州居住。庚子，张威捕贼众一千三百余人诛之，莫简自杀，红巾贼悉平。癸亥，李全引兵至齐州，知州王赟以城降。
八月戊辰，复合利州东、西路为一。
九月丙午，罢江、淮制置司，置沿江、淮东西制置司。以宝文阁待制李大东为沿江制置使，淮南转运判官赵善湘为主管淮西制置司公事，淮东提刑贾涉为主管淮东制置司公事兼节制京东、河北路军马。
十一月辛亥，进封杨次山为会稽郡王。十二月壬申，京东节制司言复京东、河北二府九州四十县。乙亥，筑兴元府城。丁丑，雅州蛮入卢山县。己卯，四川宣抚司遣兵取洮州，召诸将议出师，招谕中原豪杰。辛巳，蛮焚碉门砦，边丁大败。乙酉，金人犯凤州之长桥。丁亥，四川宣抚司命罢洮州之师。己丑，京湖置司遣统制扈再兴等引兵六万人，分二道出境。庚寅，赏茗山捕贼功。
十三年春正月丁酉，扈再兴引兵攻邓州，鄂州都统许国攻唐州，不克而还。金人追之，遂攻樊城，赵方督诸将拒退之。己亥，雅州蛮复掠卢山县，遣兵讨之。己酉，命不凌为嗣濮王。戊午，夏人复以书来四川，议夹攻金人。
三月辛卯朔，雨土。丁巳，黎州土丁叛，遣兵讨之。
夏四月庚申朔，淮东制置贾涉招谕山东、两河豪杰。
五月庚寅朔，雅州蛮降。戊戌，史弥远等上《玉牒》及《三祖下第七世宗藩庆系录》。
六月癸酉，赐礼部进士刘渭以下四百七十有五人及第、出身。加安丙少保。丙子，以李全为左武卫大将军。壬午，以季先为果州团练使、涟水军忠义副都统，命赴枢密院议事，未至，杀之。
秋七月戊戌，以京东、河北诸州守臣空名官告付京东、河北节制司，以待豪杰之来归者。丙午，以任希夷兼参知政事。丙辰，四川宣抚司招黎人土丁，降之。
八月癸亥，皇太子询薨，谥曰景献。壬申，安丙遗夏人书，定议夹攻金人。癸未，四川宣抚司命利州统制王仕信引兵赴熙、巩州会夏人，遂传檄招谕陕西五路官吏军民。甲申，复海州，以将作监丞徐晞稷知州事。盱眙将石珪叛入涟水军，诏以珪为涟水忠义军统辖。
九月辛卯，夏人引兵围巩州，且来趣师。甲午，太白昼见。王仕信引兵发宕昌。乙未，四川宣抚司统制质俊、李寔引兵发下城。戊戌，四川宣抚司命诸将分道进兵，沔州都统张威出天水，利州副都统程信出长道，兴元副都统陈立出大散关，兴元统制田胃为宣抚司帐前都统出子午谷，金州副都统陈昱出上津。己亥，张威下令所部诸将毋得擅进兵。庚子，质俊等克来远镇。辛丑，王仕信克盐川镇。壬寅，质俊等自来远镇进攻定边城，金人来救，俊等击破之。乙巳，程信、王仕信引兵与夏人会于巩州城下。丁未，攻城不克。庚戌，金人犯皂郊堡，沔州统制董炤等与战，大败。壬子，程信及夏人攻巩州不克，信引兵趋秦州。丙辰，夏人自安远砦退师。
冬十月丁巳朔，程信邀夏人共攻秦州，夏人不从，信遂自伏羌城引军还，诸将皆罢兵。戊寅，程信以四川宣抚司之命，斩王仕信于西和州。四川宣抚司以张威不进兵，罢其军职。
十一月庚戌，大风。壬子，临安府火。十二月戊午，大风。壬申，涟水忠义军统辖石珪叛。癸未，镇江副都统翟朝宗以 皇帝恭膺天命之宝 来献。
十四年春正月丙戌朔，以雪寒，释大理、三衙、临安、两浙诸州杖以下囚。乙未，地震。以李全还自山东，赐缗钱六万。庚子，立四川运米赏格。
二月戊辰，金人围光州。己巳，金人犯五关。壬申，金人治舟于团风，弗克济，遂围黄州，分兵破诸县，又遣别将犯汉阳军。丁丑，李全弃泗州遁，还。甲申，诏淮东、京湖诸路应援淮西，沿江制置司防守江面，权殿前司职事冯榯将兵驻鄂州，京东忠义都统李全将兵救蕲、黄，榯不果行。
三月丙戌朔，鄂州副都统扈再兴引兵攻唐州。丁亥，金人破黄州，淮西提刑、知州事何大节弃城遁死。庚寅，长星见。李全自楚州引兵援淮西。癸巳，扈再兴引所部趋蕲州。甲午，太白昼见。乙未，诏京湖制置司趣援蕲、黄。己亥，金人陷蕲州，知州事李诚之及其家人、官属皆死之。癸丑，金人退师，扈再兴邀击，败之于天长镇，甲寅晦，又败之。
夏四月乙卯，复置诸王宫大、小学教授。乙丑，命任子帘试于御史台。戊辰，金人渡淮而北，李全遣兵追击，败之。
五月甲申朔，日有食之。壬辰，史弥远等上《孝宗宝训》、《皇帝会要》。丙申，西川地震。乙巳，颁《庆元宽恤诏令》。
六月甲寅朔，初置沿江制置副使司于鄂州。丙寅，诏以侄福州观察使贵和为皇子，更名竑，进封祁国公。丁卯，以立皇子告于天地、宗庙、社稷。乙亥，以太祖十世孙与莒补秉义郎。丙子，减京畿囚罪一等，释杖以下。辛巳，大风。
秋七月辛丑，以赵方为京湖制置大使，贾涉为淮东制置使兼京东、河北路节制使。丁未，修《光宗宝训》。
八月乙卯，赐史弥远家庙。任希夷罢。壬戌，以兵部尚书宣缯同知枢密院事，给事中俞应符签书枢密院事。甲子，以秉义郎与莒为右监门卫大将军，赐名贵诚。乙丑，追封史浩为越王，改谥忠定，配享孝宗庙庭。戊寅，以侄右监门卫大将军贵诚为果州团练使。
九月癸未，立贵诚为沂靖惠王后。己丑，朝献于景灵宫。庚寅，朝飨于太庙。辛卯，合祭天地于明堂，大赦。
冬十月癸丑，京东、河北节制司言复沧州，诏以赵泽为河北东路钤辖、知州事。甲寅，复以齐州为济南府，兖州为袭庆府。丙寅，夏人复以书来四川趣会兵。庚午，雷。
十一月己亥，安丙薨。是月，京东安抚张林叛。十二月庚申，郑昭先罢。
闰月辛巳朔，以宣缯兼参知政事，俞应符兼权参知政事。戊申，以殿前司同正将华岳等谋为变，杀之。是岁，浙东、江西、福建诸路旱，沔、成、阶、利四州水，振之。
十五年春正月庚戌朔，御大庆殿，受恭膺天命之宝。癸丑，立李诚之庙于蕲州。甲寅，褒赠蕲州死事官吏，录其子孙有差。丁巳，诏抚谕山东河北军民、将帅、官吏。己未，以受宝，大赦，文武官各进秩一级，大犒诸军。
二月庚子，罢御史台帘试任子法。
三月丁巳，诏江西提举司振恤旱伤州县。
夏四月壬午，诏蠲蕲州今年租赋。
五月庚戌，太白昼见。甲寅，诏监司虑囚，察州县匿囚者劾之。丁巳，进封子祁国公竑为济国公。己未，以侄果州团练使贵诚为邵州防御使。壬戌，知济南府种斌等攻张林于青州，林遁去。己巳，修《孝宗经武要略》。
六月辛卯，俞应符薨。
秋七月甲子，诏江淮、荆襄、四川制置监司条画营田来上。
八月己卯，命户部详议义役。辛卯，诏文武官毋得归宗，著为令。甲午，有彗星出于氐。
九月辛亥，以宣缯参知政事，给事中程卓同知枢密院事，吏部尚书薛极赐出身，签书枢密院事。癸丑，雷，大雨雹。丁巳，复以随州三关隶德安府，置关使。壬戌，彗星没。辛未，太白昼见。
冬十月丙子，以收复京东州军，犒赏忠义有差。
十一月戊午，赦京东、河北路。十二月乙亥朔，发米振给临安府贫民。丙子，以雪寒，释京畿及两浙诸州杖以下囚。丁亥，以李全为保宁军节度使、右金吾卫上将军、京东路镇抚副使。
十六年春正月戊申，诏命官犯赃毋免约法。己酉，子坻生，辛酉，命淮东制置司振给山东流民。
二月戊子，雨土。己丑，嗣秀王师禹薨，追封和王。戊戌，子坻薨，追封邳王，谥冲美。
三月戊申，张林所部邢德来归，诏进二官，复以为京东东路副总管。丁卯，以道州民饥，诏发米振之。夏五月甲辰，诏右选试注官如左选之制。戊申，赐礼部进士蒋重珍以下五百四十有九人及第、出身。戊辰，诏复潭州税酒法。
六月丁酉，程卓薨。秋八月辛巳，诏州县经界毋增绍兴税额。癸未，申严舶船铜钱之禁。
九月庚子朔，日有食之。乙巳，诏江、淮诸司振恤被水贫民。乙卯，雷。冬十一月辛亥，以太平州大水，诏振恤之。
十二月辛巳，命淮东、西总领及沿江被水州募江西、湖南民入米补官。癸未，嗣濮王不凌薨。壬辰，雷。
十七年春正月戊戌朔，诏补先圣裔孔元用为通直郎，录程颐后。癸亥，命淮东西、湖北路转运司提督营屯田。
二月癸巳，蠲台州逋赋十万余缗。甲午，命临安府振粜贫民。
三月癸丑，雪。是月，金人迫西和州，寻引兵还。
夏四月辛卯，诏庐州振粜饥民。乙未，赐李全、彭义斌钱三十万缗为犒赏战士费。
五月戊戌，诏核实两淮、京湖、四川、江上诸军之数。
六月丁卯朔，太白经天，昼见。癸酉，知西和州尚震午坐金兵至谋遁，夺三官、岳州居住。壬辰，大名府苏椿等举城来归，诏悉补官，即以其州授之。
秋七月丁酉朔，命福建路监司振恤被水贫民。辛亥，命师嵓嗣秀王。
八月乙亥，罢通州天赐盐场。丙戌，帝不豫。闰八月乙未朔，申严两浙诸州输苗过取之禁。丁酉，皇帝崩于福宁殿，年五十七。史弥远传遗诏，立侄贵诚为皇子，更名昀，即皇帝位。尊皇后为皇太后，垂帘听政。进封皇子竑为济阳郡王，出居湖州。宝庆元年正月己丑，谥曰仁文哲武恭孝皇帝，庙号宁宗。三月癸酉，葬于会稽之永茂陵。三年九月，加谥法天备道纯德茂功仁文哲武圣睿恭孝皇帝。
赞曰：宋世内禅者四，宁宗之禅，独当事势之难，能不失礼节焉，斯可谓善处矣。初年以旧学辅导之功，召用宿儒，引拔善类，一时守文继体之政，烨然可观。中更侂胄用事，内蓄群奸，至指正人为邪，正学为伪，外挑强邻，流毒淮甸。频岁兵败，乃函侂胄之首，行成于金，国体亏矣。既而弥远擅权，幸帝耄荒，窃弄威福。至于皇储国统，乘机伺间，亦得遂其废立之私，他可知也。虽然，宋东都至于仁宗，四传而享国百年，邵雍称为前代所无，南渡至宁宗，亦四传而享国九十有八年，是亦岂偶然哉。惜乎神器授受之际，宁、理之视仁、英，其迹虽同，其情相去远矣。
