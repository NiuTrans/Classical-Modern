○高宗五
五年春正月乙巳朔，日有食之。帝在平江府。金人去濠州。丁未，戒诸军战陈毋杀中原民籍充金兵者。命鬻官田宅输钱专充军费。戊申，进庐、泰二州守御官属各一官。己酉，诏前宰执吕颐浩等十九人及行在职事官各条上攻战备御措置绥怀之策。免淮南官吏去职之罪，仍令还任。承州水砦统领仲谅复入楚州。庚戌，张俊遣统领杨忠闵、王进夹击金人于淮南岸，败之，降其将程师回、张延寿。辛亥，淮东统制崔德明袭败金兵于盱眙。召张浚赴行在。乙卯，浚入见。赏沿江监司、帅臣供亿之劳，各进官一等。戊午，趣修建康行宫。己未，诏减淮南诸州杂犯死罪，释流以下囚。庚申，置诸州军教场，选兵专习弓弩，立格按试。辛酉，赠殿中侍御史马伸左谏议大夫。韩世忠、刘光世、张俊入见。壬戌，以世忠为少保、淮东宣抚使，驻镇江；光世少保、淮西宣抚使，驻太平；俊开府仪同三司、江东宣抚使，驻建康。甲子，郦琼复光州，降其守许约。乙丑，罢淮南茶盐提刑司，置提点两路公事官一员，兼领刑狱、茶盐、漕运、市易事。淮西要会州军并置市易务。戊辰，诏川、陕宣抚司招谕陷贼官民。庚午，命王进合江西、广东诸将兵讨周十隆。海贼朱聪犯广州，又犯泉州。壬申，刘光世、韩世忠、张俊入辞，命升殿，以光世、世忠有隙，赐酒谕释之，皆感激奉诏。癸酉，伪齐知亳州马秦犯光州，权州事王萃率兵拒之。是月，金主晟殂，旻之孙亶立。岳飞自池州入朝。二月丙子，以飞为镇宁、崇信军节度使。命常州布衣陈得一造新历。丁丑，帝发平江。戊寅，遣权太常少卿张铢奉迎太庙神主于温州。壬午，帝至临安，进扈从官吏秩一等。丙戌，以赵鼎为左仆射，张浚右仆射，并同中书门下平章事兼知枢密院事、都督诸路军马。岳飞为荆湖南北、襄阳府路制置使，将兵平湖贼杨太。丁亥，吴璘、杨政攻拔秦州，执伪齐守胡宣，金帅撒离曷来援，政复击败之。己丑，诏建太庙。壬辰，命张浚诣江上措置边防，诏谕诸路宣抚制置司，示以专任之旨。以右司谏赵霈论奏得体，赐三品服。丁酉，进执政官秩一等，以赏防秋之功。戊戌，诏淮南宣抚司抚司淮北来归官吏军民。己亥，直史馆范冲上《神宗实录考异》。庚子，诏翰林学士孙近、胡交修类编臣僚条具利害章疏以闻。甲辰，蠲湖南路上供三年。是月，伪齐商元寇信阳军，守臣舒继明被禽，死之。
闰月乙巳朔，雨雹。丁未，胡松年罢。戊申，雪。己酉，留四川上供银帛就充军费。乙卯，以孟庾、沈与求并兼权枢密院事。丙辰，并诸路提举常平入茶盐司。罢福建铸钱，令转运、坑冶司办集。丁巳，撒离曷欲犯秦州，吴玠遣部将牛皓伺之，遇于瓦五谷，战死。癸亥，海贼陈感犯雷州，官军屡败。丁卯，王燮罢。命户部尚书章谊措置财用，孟庾提领，号总制司。命川、陕宣抚司幕僚摄司事，仍权节制军马。戊辰，置路分总管，以处闲退武臣。辛未，复置宗正丞，掌修属籍。再蠲荆南府、归、峡二州、荆门、公安二军岁贡上供二年。
三月甲戌朔，以王燮贪纵不武，败师误国，责授濠州团练使。丙子，遣枢密计议官吕用中等分使两浙、江东、西路检察经、总制司财用。丁丑，诏侍从至监察御史、馆职已上，在内馆职、在外侍从官、监司、帅守，各举所知充监司、守令，寻命馆职专举县令。己卯，以韩世忠兼镇江府宣抚使，刘光世兼太平州宣抚使。壬午，以都督府参议军事邵溥兼权川、陕宣抚副使。罢御前军器所提举官，并隶工部。壬辰，命广东、福建路招捕朱聪。乙未，初榷铅、锡。张浚亲讨湖贼。丁酉，复移浙西安抚司于临安府。庚子，罢饶州牧马监。
夏四月丙午，贵池县丞黄大本坐枉法赃，杖脊、刺配南雄州。丁未，遣司农丞盖谅持诏抚谕川、陕。召解潜赴行在，王彦知荆南府，诸镇抚使至是尽罢。戊申，太庙神主至自温州。己酉，以审量滥赏，追左银青光禄大夫王序八官及职名，仍改正出身。庚戌，诏内侍遇特恩转宫，止武功郎。壬子，访得周后柴叔夏袭封崇义公。戊午，奉安太庙神主。己未，更免役保正长法。甲子，太上皇帝崩于五国城。丙寅，帝即射殿行朝献景灵宫之礼，始以惠恭皇后祔祭。募民耕营田，官给牛、种。庚午，省四川添差官。辛未，以诸路税赋畸零增收钱专充上供。是月，龙图阁直学士致仕杨时卒。
五月乙亥，初谒太庙。庚辰，命邵溥、吴玠裁省四川冗官浮费。辛巳，名行宫新作书院为资善堂。遣何藓等奉使金国，通问二帝。中书舍人胡寅言，国家与金世仇，无通使之义。张浚奏： 使事兵家机权，后将辟地复土，终归于和，未可遽绝。 乃遣行。丁亥，立残破州县守令劝民垦田及抛荒殿最格。己丑，以孟庾知枢密院事。壬辰，召张浚还行在。丁酉，诏浚提举详定一司敕令。戊戌，以贵州防御使瑗为保庆军节度使，封建国公。徽猷阁待制范冲兼资善堂翊善，起居郎朱震兼赞读。以盛暑，命监司行部虑囚。己亥，岳飞军次鼎州。庚子，周十隆降。辛丑，命川、陕访求元祐党人子孙。
六月甲辰，封武经大夫令矼为安定郡王。湖贼杨钦、全琮、刘诜相继率众诣岳飞降。乙巳，名新历曰《统元》。丁未，并饶州铸钱司于虔州。己酉，命建国公瑗出就资善堂听读，拜范冲、朱震。出内帑钱赐宗室贫者。壬子，复省淮南州县冗官。癸丑，以久旱，减膳、祈祷。禁诸路科率，自租税、和市、军须外皆罢。岳飞急攻湖贼水砦，贼将陈瑫降，杨太赴水死，余党刘衡等皆降。飞急击夏诚，斩之。丁巳，湖贼黄诚斩杨太首，挟钟子仪、周伦诣都督府降，湖湘悉平，得户二万七千，悉遣归业。戊午，减福建贡茶岁额之半。庚申，以旱罢诸路检察财用官。丁卯，以贼平，免沿湖民前二年逋租。己巳，罢福建诸州枪杖手。
秋七月壬申朔，以仇悆为沿海制置使。甲戌，免蕲州上供及租税三年。戊寅，奖谕岳飞，抚劳将士，趣张浚还朝。己卯，孟庾罢，以沈与求兼权枢密院事及措置财用。壬午，以金、均、房州隶襄阳府路。伪齐兵寇湖阳县，执唐州守臣高青，复释之。丁亥，赐宇文虚中家福建田十顷。甲午，诏残破州县亲民官，计到、罢之日户口考殿最。韩世忠复镇淮军，禽伪齐守王拱。丙申，蠲湖南路上供米三年及秋租之半。丁酉，置高峰、王口二砦都巡检使，益兵戍之。
八月壬寅朔，罢荆南营田司，令安抚司措置官兵耕种。甲辰，定馆职额为十八员。壬子，诏淮南山水砦都巡检各听守令节制。癸丑，蠲福建州军供拨常平钱米。己未，下诏示章惇、蔡卞诋诬宣仁圣烈皇后之罪，追贬惇昭化军节度副使，卞单州团练副使，子孙不许在朝。命广宫学，教内外宗子。辛酉，诏淮南、襄阳府等路团结民社。丙寅，以诸盗平，减湖、广、江西二十二州杂犯死罪，释徒、杖以下囚。海贼朱聪降，命补水军统领。是月，伪齐陷光州。
九月辛未朔，罢总制司所增收头子等诸色钱。乙亥，赐礼部进士汪洋以下二百二十人及第、出身。唱名始遵故典，令馆职侍立殿上。壬午，加岳飞检校少保。伪齐兵寇固始县，统领华旺拒战，却之，寻复光州。甲申，命沿海州军籍海舶，分守要害。乙酉，赵鼎上《重修神宗实录》。壬辰，诏元符上书邪等范柔中等二十七人各官一子。以解潜部兵三千隶马军司。甲午，周十隆复叛，犯汀州。戊戌，遣统领王进、李贵讨之。
冬十月庚戌，张浚入见。乙卯，以席益为四川制置大使，位宣抚副使上，州军兵马并隶大使司，边防重事仍令宣抚司处置。李纲为江西制置大使，吕颐浩为湖南制置大使。戊午，诏川、陕类试合格第一人依殿试第三人例推恩，余并同赐进士出身，特奏名进士命宣抚选官试时务策。澧州贼雷德进降。乙丑，伪齐兵寇涟水军，韩世忠遣统制呼延通等逆击，败之。
十一月庚午朔，初置节度使以下金字牙符，命都督府掌之，给将帅立战功者。命州县卖户帖以助军费。癸酉，诏守臣死节昭著者，毋限品秩，并赐谥。乙亥，征和靖处士尹焞于涪州，命为崇政殿说书。戊寅，郊。辛巳，复置淮南提举盐事官。壬午，出宫女三十人。甲申，权减宰执及行在官吏奉。乙酉，以赵开为四川都转运使。丙戌，命张浚视师荆、襄、川、陕。戊子，知衡州裴廪坐调夫筑城冻死二千余人，除名、岭南高州编管。乙未，出内帑绵绢赐宗室。丁酉，罢催税户长。十二月己亥朔，以岳飞为荆湖南北、襄阳府路、蕲黄州招讨使。杨沂中权主管殿前司，并统神武中军。庚子，改神武四军及巡卫军号行营五护军。辛丑，以都督府兵隶三衙。命左右司、枢密院检详官参考中兴已行条例，修为定法。乙巳，禁服用翠羽。己酉，免侍从官轮对。庚戌，汰横江水军三之一。癸丑，命两淮、川陕、荆襄、荆南诸帅府参谋官各一员提点屯田。癸亥，禁川陕州县官悉用川陕人。丙寅，都督府遣参议军事刘子羽、主管机宜文字熊彦诗抚谕川陕，且察边备虚实。戊辰，夜雨雹。
六年春正月辛未，蠲贫民户帖钱之半，无物产者悉除之。癸酉，命给事中、中书舍人甄别元祐党籍。乙亥，以内重外轻，命省台、寺监及监司、守令居职及二年者，许更迭出入除擢。丁丑，诏凡入粟补官者，毋授亲民、刑法之职。壬午，赐宗子伯玖名琚，为和州防御使。罢绵州宣抚副使，命吴玠专治兵事。罢御史平反刑狱赏。丙戌，张浚视师荆襄，入辞。己丑，安定郡王令矼薨。庚寅，还预借坊场钱。辛卯，诏监司、帅臣慢令失职者，令张浚黜陟以闻。甲午，振江、湖、福建、浙东饥民，命监司、帅臣分选僚属及提举常平官躬行检察。戊戌，命鬻通直郎、阁门宣赞舍人以下官。
二月庚子，以诸路宣抚制置大使并兼营田大使，宣抚副使、招讨安抚使并兼营田使。壬寅，雨雪。改江、淮屯田为营田。甲辰，置行在交子务，印交子钱引给诸路，令公私同见钱行用。戊申，岳飞入见。复以襄阳府路为京西南路。辛亥，诏张浚暂赴行在奏事。甲寅，以兵部尚书、都督府参谋折彦质签书枢密院事。乙卯，韩世忠引兵攻宿迁县，统制呼延通与金兵战，败之，禽其将孛堇牙合。澧州贼徒伍俊杀雷德进，持其首诣鼎州降。丙辰，韩世忠围淮阳军。复置诸路市易务。戊午，命杨沂中以兵万人听都督行府调遣。己未，遣户部侍郎刘宁止如镇江府，总领三宣抚司钱粮。辛酉，兀救淮阳，韩世忠引兵归楚州。壬戌，以折彦质兼权参知政事。癸亥，沈与求罢。李纲入见。是月，张浚至江上会诸将议事，命张俊进屯盱眙。
三月戊辰朔，初收官告绫纸钱。名金、均、房州民兵曰保胜，又命招刺三千人，赐名必胜军。己巳，以韩世忠为京东、淮东路宣抚处置使，岳飞为京西、湖北路宣抚副使。辛未，蠲旱伤州县民积欠钱帛租税。己卯，趣岳飞如鄂州措置军事。辛巳，以枢密副都承旨马扩为沿海制置副使。壬午，金、齐兵犯涟水军，韩世忠击败之。壬辰，宽四川灾伤州县户帖钱之半。
夏四月戊戌朔，湖南贼黄旺犯桂阳监。甲辰，伪齐兵陷唐州，团练判官扈举臣、推官张从之等皆死。岳飞以母丧去官。丙午，诏飞起复。己酉，诏文武臣僚能决胜强敌恢复境土者，赐功臣号。庚戌，始训诸宗子名。甲寅，赏淮阳功，呼延通等进官有差，余受赏者凡万七千人。刘光世遣副统制王师晟、郦琼袭伪齐兵于刘龙城，破之，禽其统制华知刚。己未，命福建安抚司发水军讨海贼郑庆。辛酉，禁四川伐并边山林。甲子，以韩世忠为横海、武宁、安化军节度使，号扬武翊运功臣。除商旅缗钱税。丙寅，复行在官吏奉。蠲东京民渡淮南商贩之税。
五月戊辰朔，禁以鹿胎为冠。癸酉，诏未经上殿臣僚，先令三省审察，然后引对。戊寅，以四川监司地远玩法，应有违戾，令制置大使按劾。壬午，诏大理寺议狱不合，即诣刑部关决，刑部不能定，同赴都堂禀议。赐吴玠四川户帖钱十万缗犒军。癸未，禁淮南州县收额外杂色租。乙酉，改交子为关子，罢交子务。庚寅，以刘光世为保静、宁武、宁国军节度使。壬辰，以张俊进屯盱眙，改崇信、奉宁军节度使。甲午，禁销钱及私铸铜器。丙申，诏监司虑囚不能遍及者，听遣官，著为令。
六月乙巳夜，地震。乙酉，求直言。甲寅，张浚渡江，抚淮上诸屯。命刘光世自当涂进屯庐州，岳飞自九江进屯襄阳，杨沂中屯泗州。戊午，诏两淮沿江守臣并以三年为任。辛酉，封集英殿修撰令懬为安定郡王。
秋七月壬申，以司农少卿樊宾提领营田公事。癸未，诏张浚暂赴行在。癸巳，罢川陕便宜差遣监司、守贰。以金州隶川陕路，均、房二州隶京西南路。郭浩为永兴军路经略安抚使兼知金州，阁门宣赞舍人邵隆知商州，听浩节制，经理商、虢。是月，刘光世复寿春府。
八月己亥，范宗尹薨。庚子，赐左司谏陈公辅三品服。癸卯，以徽猷阁直学士李迨为四川都转运使。甲辰，诏谕将士将亲征。岳飞遣统制牛皋破伪齐镇汝军，禽其守薛亨。乙巳，命权殿前司解潜等帅精兵扈从，主管步军司边顺留兵守临安，知临安府梁汝嘉为巡幸随军都转运使。丁未，以秦桧为醴泉观使兼侍读、行宫留守，孟庾提举万寿观兼侍读、同留守。戊申，岳飞遣将杨再兴复西京长水县。己酉，命秦桧、孟庾权参决尚书省、枢密院事。庚戌，蠲虔州残破诸县逋负、梅州夏秋两税，听广东经略安抚司便宜措置盗贼。辛亥，奉神主发临安。丁巳，权罢经筵进讲。己未，预借江、浙民来年夏税絁帛，折米输官。庚申，增给职事官米月三斛。是月，张俊城盱眙，进屯泗州。岳飞及伪齐李成、孔彦舟连战至蔡州，克之，伪守刘永寿举城降。
九月丙寅朔，帝发临安。岳飞遣统制王贵、郝晸、董先复虢州卢氏县。癸酉，帝次平江。戊寅，命职事官日一员轮对。壬午，岳飞以孤军无援，复还鄂州。癸未，权奉安神主于平江能仁寺。戊子，以户部郎官霍蠡总领岳飞军钱粮。庚寅，张浚入奏，复如镇江。辛卯，立贼徒相招首罪赏格。赏镇淮军功，进统制王德等官。是月，刘豫闻亲征，告急于金主亶求援，亶不许，豫自起兵三十万，命子麟趣合肥，侄猊出涡口，引兵分道入寇。
冬十月丙申，招西北流寓人补阙额禁军。丁酉，裁定淮南路租额。刘麟寇淮西，张俊遣杨沂中、张宗颜等分兵御之。戊戌，沂中至濠州，刘光世已弃庐州而南，浚遣人督还，光世不得已驻兵应沂中，遣统制王德、郦琼及贼将崔皋、贾泽、王遇战，皆败之。贼兵攻寿春府芍陂砦，守臣孙晖拒战，又败之。辛丑，罢四川监酒官百余员。壬寅，以梁汝嘉兼浙西、淮东沿海制置使，前护副军都统制王彦副之。癸卯，赵鼎请降敕谕张浚，令光世、沂中及张俊全军引还，为防江之计。甲辰，又诏浚督将士僇力破贼，皆未达。刘猊犯定远县，沂中进战，大败之于藕塘，猊挺身遁，麟在顺昌闻之，拔砦去。刘光世遣王德及沂中追麟，至南寿春而还。孔彦舟亦解光州围而去。戊申，命解潜遣兵千人守青龙港口。癸丑，张俊、杨沂中引兵攻寿春府，不克而还。乙卯，诏诸军所俘人民给钱米遣归。丁巳，惠州军贼曾衮作乱。庚申，摧锋军统制韩京募敢死士，夜袭破之，衮寻出降。壬戌，日中有黑子没。
十二月申午朔，诏降庐、光、濠等州死罪，释流以下囚。召秦桧赴行在。张浚入见，请幸建康；赵鼎请还临安。戊戌，韩世忠攻淮阳军，及金人战，败之。辛丑，城南寿春府。壬寅，赵鼎罢。遣右司员外郎范直方宣谕川、陕，抚问吴玠将士。甲辰，命都督府参议军事吕祉如建康，措置移跸。丙午，折彦质罢。丁未，赏淮西功，加张俊少保，改镇洮、崇信、奉宁军节度使，杨沂中保成军节度使、殿前都虞候。戊申，命秦桧赴讲筵供职，孟庾为行宫留守。辛亥，以资政殿学士张守参知政事，兼权枢密院事。丙辰，以吕颐浩为浙抚西安制置大使、判临安府。丁巳，以刘光世为护国、镇安、保静军节度使。戊午，诏凡因民事被罪者，不许亲民。己未，命辰、沅、靖、澧四州以闲田募刀弩手，三千五百人为额。右司谏陈公辅乞禁程氏学。诏： 士大夫之学宜以孔、孟为师，庶几言行相称，可济时用。 庚申，以安化郡王王禀死节太原，赐其家田十顷。辛酉，以山阴、诸暨等四十县为大邑，并命堂除。
七年春正月癸亥朔，帝在平江，下诏移跸建康。蠲无为军税役一年。置建康御前军器局。丁卯，赏张浚以破敌功，迁特进。己巳，发米万石济京东、陕西来归之民。张浚入见。甲戌，罢都督府诸州市易官。丁丑，解潜罢，以刘锜权主管马军司，并殿前步军司公事。庚辰，筑采石、宣化渡二城。癸未，以翰林学士陈与义参知政事，资政殿学士沈与求同知枢密院事。诏广西帅臣训练土丁、保丁。乙酉，复置枢密使、副，知院以下仍旧，张浚改兼枢密使。丙戌，禁诸军互纳亡卒。西蕃三十八族首领赵继忠等来归。丁亥，以秦桧为枢密使。何藓、范宁之至自金国，始闻上皇及宁德皇后崩。己丑，帝成服，下诏降徒囚，释杖以下。辛卯夜，东北有赤气如火。
二月癸巳朔，日有食之。百官七上表，请遵以日易月之制。徽猷阁待制、知严州胡寅请服丧三年，衣墨临戎，以化天下。帝欲遂终服，而张浚连疏论丧服不可即戎，遂诏外朝勉从所请，宫中仍行三年之丧。丙申，太平州火。丁酉，镇江府火。庚子，遣王伦等使金国迎奉梓宫。岳飞入见。辛丑，以日食，求直言；以久旱，命诸州虑囚。乙巳，诏凡辟举官犯赃罪，罪及所举官。丙午，吴玠置银会子于河池。丁未，诏席益募陕西、河东、河北兵二千，部送行在充扈卫。癸丑，雨雹。丙辰，始御便殿。果州守臣宇文彬等进《禾登九穗图》，俱夺一官，罢之。丁巳，以岳飞为太尉、湖北京西宣抚使。己未，帝发平江。
三月癸亥朔，次丹阳，韩世忠入见，命世忠扈从，岳飞次之。甲子，次镇江，杨沂中入见，命沂中总领弹压巡幸事务。乙丑，蠲驻跸及经从州县积年逋赋。丁卯，以吏部侍郎吕祉为兵部尚书、都督府参谋军事。辛未，帝至建康。壬申，诏尚书省常程事从参知政事分治。癸酉，减建康流罪以下囚，蠲建康府、太平、宣州逋赋及下户今年身丁钱。岳飞乞并统淮西兵以复京畿、陕右，许之，命飞尽护王德等诸将军。既而秦桧等以合兵为疑，事遂寝。戊寅，手诏抚劳将士。进沈与求知枢密院事。己卯，尊宣和皇后为皇太后。庚辰，以王彦兵隶侍卫马军司。吕颐浩为少保兼行宫留守。孟庾罢。甲申，以刘光世为少师、万寿观使，以其兵隶都督府，张浚因分为六军，命吕祉节制。乙酉，赐光世第于建康府。丁亥，命虔、吉、南安军诸县各募土兵百人，责知县训练，防御盗贼。是春，广西大饥，李实变为桃。
夏四月癸巳，筑太庙于建康，以临安府太庙为圣祖殿。戊戌，修浚建康城池。丁未，岳飞乞解官持余服，遂弃军去，诏不许。戊申，日中有黑子。庚戌，以张浚累陈岳飞积虑专在并兵，奏牍求去，意在要君，遂命兵部侍郎兼都督府参议军事张宗元权湖北、京西宣抚判官，实监其军。壬子，张浚如太平州、淮西视师。庚申，以信阳军隶京西路。罢淮南提点司，东西两路各置转运兼提点刑狱、提举茶盐常平事。
五月丁卯，诏李纲趣捕虔、吉诸盗。壬申，命礼官举文宣王、武成王、荧惑、寿星、岳镇、海、渎、农、蚕、风、雷、雨师之祀。甲戌，以胡安国提举万寿观兼侍读，趣赴行在，未至而罢。癸未，以郦琼为行营左护军副都统制。甲申，初试枢密院都督府效士。乙酉，命侍从官通举材堪知县者二十人。丙戌，伪齐陷随州。己丑，禁四川增印钱引。
六月辛卯朔，改上惠恭皇后谥曰显恭皇后。岳飞入见。壬辰，命岁辰戌月祀大火，配以阏伯。乙未，罢江、淮营田司，令诸路安抚、转运司兼领其事。丙申，以《重修神宗实录》去取未当，命史馆复加考订。丁酉，岳飞引过自劾，诏放罪，慰谕之。戊戌，命刘锜兼都督府咨议军事，率兵戍庐州。乙巳，沈与求薨。召王德以所部兵赴行在。遣吕祉如淮西抚谕诸军。丙辰，诏吴玠、李迨共议四川经费，赡军恤民。岳飞复职。
秋七月戊辰，诏侍从各举可任监司、郡守者一二人。癸酉，以旱，祷于天地、宗庙、社稷。甲戌，嗣濮王仲湜薨。癸未，以久旱，命中外臣庶实封言事。甲申，蠲诸路民积年逋租。以建康疫盛，遣医行视，贫民给钱，葬其死者。命疏决滞狱。乙酉，诏即建康权正社稷之位。戊子，诏户部长贰迭出巡按诸路，考究财赋利病，违者劾之。己丑，诏诸路归业民垦田，及八年始输全税。
八月乙未，以张俊为淮西宣抚使，驻盱眙；杨沂中为淮西制置使，主管侍卫马军司刘锜副之，并驻庐州。命郦琼率兵赴行在。戊戌，琼叛，杀中军统制张景等，执吕祉及赵康直、赵不群，以兵四万人奔刘豫。辛丑，手诏赦庐州屯驻行营左护军。壬寅，郦琼引兵至淮，杀祉及康直，释不群，使还。刘锜、吴锡至庐州，以兵追之不及，命张宗元往招之。张浚乞去位。甲辰，以赵鼎为万寿观使兼侍读。甲寅，诏命官犯赃，刑部不得擅黥配，听朝廷裁断。乙卯，赐岳飞军钱十万缗。招归正复业人耕湖北、京西闲田。
九月甲子，上太上皇帝谥曰圣文仁德显孝皇帝，庙号徽宗，皇后曰显肃皇后。丁卯，韩世忠、张俊入见，乃命俊自盱眙移屯庐州。壬申，张浚罢。癸酉，命参知政事轮日当笔，权三省事，更不分治常程。罢都督府。甲戌，以台谏累疏，落张浚观文殿大学士，仍领宫祠。丙子，复以赵鼎为尚书左仆射、同中书门下平章事兼枢密使。戊寅，以庐州、寿春府民遭郦琼虏掠，蠲租税一年。己卯，朝献圣祖于常朝殿。庚辰，朝飨太庙。辛巳，合祭天地于明堂，大赦。召刘光世赴行在。戊子，禁诸路进羡余。以刘锜知庐州兼淮西制置副使。
冬十月庚寅朔，诏仍旧开经筵。辛卯，命后省官看详上书有可采者，条上行之。丁酉夜，敕张浚安置岭表。戊戌，赵鼎累请浚母老，改永州居住。伪齐犯泗州，守臣刘纲击走之。丙午，命户部郎官薛弼、霍蠡同总领江西、湖、广五路财赋。壬子，统制呼延通、王权等袭击金人于淮阳军，败之，丁巳，诏六参日，轮行在百官一员转对。
闰月癸亥，赠赵康直徽猷阁待制。乙丑，蠲江东路月桩钱万缗。发米二万石振京西、湖北饥民。丙寅，尹焞入见，命为秘书郎兼崇政殿说书。甲戌，始作徽宗皇帝、显肃皇后神主。庚辰，韩世忠引兵渡淮，逆击金人于刘冷庄，败之。辛巳，李纲罢。癸未，复汉阳军。是月，张俊弃盱眙，引兵还建康。
十一月丙申，赐吴玠犒军钱百五十万缗。丁酉，以知温州李光为江西安抚制置大使。丁未，金帅挞懒、兀入汴京，执伪齐刘豫，废为蜀王。癸丑，诏来春复幸浙西。是月，伪齐知临汝军崔虎诣岳飞降。十二月庚辰，复置都大提举四川茶马监牧官。丁卯，祔徽宗皇帝、显肃皇后神主于太庙。庚午，以解潜权主管马步军司，命韩世忠留屯楚州，屏蔽江、淮。己卯，诏内外大将及侍从官，举武臣智略器局堪帅守谋议官者。癸未，王伦等使还，入见，言金国许还梓宫及皇太后，又许还河南诸州。甲申，城泗州。丁亥，复遣王伦等奉迎梓宫。是冬，吴玠遣裨将马希仲攻熙州，郑宗、李进攻巩州，不克，宗死于城下，希仲遁还，玠斩以徇。
