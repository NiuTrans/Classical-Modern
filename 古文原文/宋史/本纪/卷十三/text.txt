○英宗
英宗体乾应历隆功盛德宪文肃武睿圣宣孝皇帝，讳曙，濮安懿王允让第十三子，母曰仙游县君任氏。明道元年正月三日生于宣平坊第。初，王梦两龙与日并堕，以衣承之。及帝生，赤光满室，或见黄龙游光中。四岁，仁宗养于内。宝元二年，豫王生，乃归濮邸。帝天性笃孝，好读书，不为燕嬉亵慢，服御俭素如儒者。每以朝服见教授，曰： 师也，敢弗为礼？ 时吴王宫教授吴充进《宗室六箴》，仁宗付宗正，帝书之屏风以自戒。景祐三年，赐名宗实，授左监门卫率府副率，累迁右羽林军大将军、宜州刺史。皇祐二年，为右卫大将军、岳州团练使。嘉祐中，宰相韩琦等请建储，仁宗曰： 宗子已有贤知可付者，卿等其勿忧。 时帝方服濮王丧。六年十月辛卯，起为秦州防御使、知宗正寺，帝以终丧辞。奏四上，乃听。丧终，复授前命，又辞。七年八月，许罢宗正，复为岳州团练使。戊寅，立为皇子。癸未，改今名。帝闻诏称疾，益坚辞。诏同判大宗正事安国公从古等往喻旨，即卧内起帝以入。甲辰，见清居殿。自是，日再朝，或入侍禁中。九月，迁齐州防御使、钜鹿郡公。
八年，仁宗崩。夏四月壬申朔，皇后传遗诏，命帝嗣皇帝位。百官入，哭尽哀。韩琦宣遗制。帝御东楹见百官。癸酉，大赦，赐百官爵一等，优赏诸军，如乾兴故事。遣王道恭告哀于契丹。帝欲亮阴三年，命韩琦摄冢宰，宰臣不可，乃止。乙亥，帝不豫。遣韩贽等告即位于契丹。丙子，尊皇后曰皇太后。己卯，诏请皇太后同听政。壬午，皇太后御小殿垂帘，宰臣覆奏事。乙酉，作受命宝。丁亥，以皇子右千牛卫将军仲钅咸为安州观察使、光国公。荧惑自七年八月庚辰不见，命宰臣祈禳，至是月己丑见于东方。庚子，立京兆郡君高氏为皇后。五月戊午，以富弼为枢密使。戊辰，初御延和殿。以疾未平，命宰臣祈福于天地、宗庙、社稷及寺观，又祈于岳渎名山。六月辛卯，契丹遣萧福延等来祭吊。
秋七月壬子，初御紫宸殿。帝自六月癸酉不御殿，至是始见百官。癸亥，岁星昼见。乙丑，星大小数百西流。戊辰，百官请大行皇帝谥于南郊。八月癸巳，以生日为寿圣节。
九月辛亥，以光国公仲钅咸为忠武军节度使、同中书门下平章事、淮阳郡王，改名顼。戊午，上仁宗谥册于福宁殿。
冬十月甲午，葬仁宗于永昭陵。十一月丙午，祔于太庙。大风霾。己酉，减东西二京罪囚一等，免山陵役户及灵驾所过民租。辛亥，契丹遣萧素等来贺即位。
十二月己巳，初御迩英阁，召侍臣讲读经史。乙亥，淮阳郡王顼出阁。是岁，于阗、西南蕃来贡。
治平元年春正月丁酉朔，改元。戊戌，太白昼见。己亥，寿圣节，百官及契丹使初上寿于紫宸殿。甲寅，赏知唐州赵尚宽修沟堰、增户口，进一官，赐钱二十万。
三月壬寅，命修秦悼王冢，置守护官。戊午，录囚。辛酉，雨土。
夏四月癸未，放宫女百三十五人。甲午，祈雨于相国天清寺、醴泉观。赐诸军钱有差。
五月己亥，浚二股河。戊申，皇太后还政。庚戌，初日御前后殿。壬子，诏： 皇太后称圣旨，出入仪卫如章献太后故事。其有所须，内侍录圣旨付有司，覆奏即行。 丙辰，上皇太后宫殿名曰慈寿。己未，荧惑犯太微上将。壬戌，以病愈，命宰臣谢天地、宗庙、社稷及宫观。
闰月戊辰，辅臣进爵一等。
六月己亥，以淮阳郡王顼为颍王，祁国公颢为保宁军节度使、同中书门下平章事、东阳郡王，鄠国公頵为左卫上将军。增宗室教授。丁未，增同知大宗正事一员。辛亥，作睦亲、广亲宅。辛酉，太白昼见。壬戌，岁星昼见。
八月甲辰，录周世宗后。甲寅，太白入太微垣。乙卯，遣兵部员外郎吕诲等四人充贺契丹太后生辰、正旦使，刑部郎中章岷等四人充贺契丹主生辰、正旦使。丙辰，内侍都知任守忠坐不法，贬保信军节度副使、蕲州安置。丁巳，以上供米三万石振宿、亳二州水灾户。
九月丁卯，复武举。庚午，诏夏国精择使人，戒励毋紊彝章。
冬十月丙申，诏中外近臣、监司举治行素著可备升擢者二人。
十一月乙亥，科陕西户三丁之一，刺以为义勇军，凡十三万八千四百六十五人，各赐钱二千。谏官司马光累上疏谏之，不允。戊寅，复内侍养子令。十二月乙巳，雨土。丙辰，契丹遣耶律烈等来贺寿圣节，萧禧等来贺明年正旦。是岁，畿内、宋、亳、陈、许、汝、蔡、唐、颍、曹、濮、济、单、濠、泗、庐、寿、楚、杭、宣、洪、鄂、施、渝州、光化、高邮军大水，遣使行视，疏治振恤，蠲其赋租。西蕃瞎毡子瞎欺米征内附。二年春正月甲戌，振蔡州。
二月甲辰，大风，昼冥。丁未，录囚。是月，赐礼部奏名进士、明经诸科及第出身三百六十一人。
三月己巳，班《明天历》。
夏四月戊戌，诏议崇奉濮安懿王典礼。辛丑，诏监司、知州岁荐吏毋徒充数。丙午，奉安仁宗御容于景灵宫。丁未，白气起西方。
五月癸亥，诏以综核名实励臣下。丙子，诏自今皇子及宗室属卑者，勿授以检校师、傅官。乙酉，诏宗室封王者子孙袭爵。
六月壬辰，录囚。己酉，诏尚书集三省、御史台议奉濮安懿王典礼。甲寅，罢尚书省集议，令有司博求典故，务在合经。诏遣官与契丹定疆界。
秋七月癸亥，富弼罢。丙寅，诏减乘舆服御。丙子，放宫女百八十人。丁丑，太白昼见。己卯，群臣五上尊号，不允。庚辰，张昪罢，以文彦博为枢密使。
八月庚寅，京师大雨，水。癸巳，赐被水诸军米，遣官视军民水死者千五百八十人，赐其家缗钱，葬祭其无主者。乙未，以雨灾，诏责躬乞言。初，学士草诏曰： 执政大臣，其惕思天变。 帝书其后曰： 雨灾专以戒朕不德，可更曰 协德交修 。 己亥，以水灾，罢开乐宴。壬子，以工部郎中蔡抗等充贺契丹生辰使，侍御史赵鼎等充贺契丹正旦使。乙卯，减衮冕制度。丙辰，陕西置壮城兵。
九月壬戌，雨，罢大宴。己巳，以灾异风俗策制举人。壬午，太白犯南斗。乙酉，以久雨，遣使祈于岳渎名山大川。
冬十月乙巳，雨木冰。
十一月庚午，朝飨景灵宫。辛未，飨太庙。壬申，有事南郊，大赦。上皇太后册。册皇后。以齐州为兴德军节度。辛巳，加恩百官。十二月辛亥，太白昼见。是岁，蒋、波、绣、云、龙赐等州来贡。
三年春正月丙辰朔，契丹遣使耶律仲达等来贺正旦。戊午，契丹遣使萧惟辅等来贺寿圣节。丙寅，幸降圣院，谒神御殿。癸酉，契丹改国号为辽。己卯，温州火，烧民屋万四千间，死者五千人。丁丑，皇太后下书中书门下： 封濮安懿王宜如前代故事，王夫人王氏、韩氏、任氏，皇帝可称亲。尊濮安懿王为皇，夫人为后。 诏遵慈训。以茔为园，置守卫吏，即园立庙，俾王子孙主祠事，如皇太后旨。辛巳，诏臣民避濮安懿王讳，以王子宗懿为濮国公。壬午，黜御史吕诲、范纯仁、吕大防。
二月乙酉朔，白虹贯日。
三月庚申，彗星晨见于室。辛酉，黜谏官傅尧俞、御史赵鼎、赵瞻。戊辰，上亲录囚。庚午，以彗，避正殿，减膳。辛未，以黜吕诲等诏内外。癸酉。以灾异责躬，诏转运使察狱讼、调役利病大者以闻。辛巳，彗晨见于昴，如太白，长丈有五尺。壬午，孛于毕，如月。
夏四月丙午，诏有司察所部左道、淫祀及贼杀善良不奉令者，罪毋赦。
五月甲子，罢知杂御史、观察使以上岁举人。乙丑，彗至张而没。戊辰，谓宰相曰： 朕欲与公等日论治道，中书常务有定制者，付有司行之。 六月己酉，录囚。
秋七月乙丑，进濮王子孙及鲁王孙爵一等。
八月庚子，遣傅卞等贺辽主生辰，张师颜等贺正旦。
九月壬子朔，日有食之。癸亥，定待制、谏官、朝官少卿郎中迁选岁月补员格。庚辰，禁妃嫔、公主以下荐服亲之夫。
冬十月壬午朔，以仙游县君任氏坟域为园。乙酉，诏两日一御迩英阁。丁亥，诏礼部三岁一贡举。甲午，诏宰臣、参知政事举才行士可试馆职者各五人。
十一月戊午，帝不豫，祷于大庆殿。己未，宰相始奏事。辛酉，降天下囚死罪一等，流以下释之。十二月乙未，宰相祈于天地、宗庙、社稷。壬寅，立颍王顼为皇太子。癸卯，大赦。赐文武官子为父后者勋一转。辽遣萧靖等来贺正旦、寿圣节。是岁，遣使以违约数寇责夏国，谅诈献方物谢罪。
四年春正月庚戌朔，群臣上尊号曰体乾膺历文武圣孝皇帝。降天下囚罪一等，徒以下释之。大风霾。辛亥，蠲京师逋曲钱。丁巳，帝崩于福宁殿，寿三十六。谥曰宪文肃武宣孝皇帝，庙号英宗。帝自居睦亲宅，孝德著闻。濮安懿王薨，以所服玩物分诸子，帝所得悉以与王府旧人既葬而辞去者。宗室有假金带而以铜带归，主吏以告，帝曰： 真吾带也。 受之。命殿侍鬻犀带，直钱三十万，亡之，帝亦不问。初辞皇子，请潭王宫教授周孟阳作奏，孟阳有所劝戒，即谢而拜之。奏十余不允，始就召，戒舍人曰： 谨守吾舍，上有适嗣，吾归矣。 既为皇子，慎静恭默，无所猷为，而天下阴知其有圣德。即位，每命近臣，必以官而不以名，大臣从容以为言，帝曰： 朕虽宫中命小臣，亦未尝以名也。 一日，语神宗曰： 国家旧制，士大夫之子有尚帝女，皆升行以避舅姑之尊，义甚无谓。朕尝思此，寤寐不平，岂可以富贵之故，屈人伦长幼之序也？可诏有司革之。 会疾不果，神宗述其事焉。
赞曰：昔人有言，天之所命，人不能违。信哉！英宗以明哲之资，膺继统之命，执心固让，若将终身，而卒践帝位，岂非天命乎？及其临政，臣下有奏，必问朝廷故事与古治所宜，每有裁决，皆出群臣意表。虽以疾疹不克大有所为，然使百世之下，钦仰高风，咏叹至德，何其盛也！彼隋晋王广、唐魏王泰窥觎神器，矫揉夺嫡，遂启祸原，诚何心哉！诚何心哉！
