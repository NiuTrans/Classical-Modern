○高宗四
二年春正月癸巳朔，帝在绍兴府，率百官遥拜二帝，不受朝贺。甲午，诏复置贤良方正直言极谏科。丙申，赐杨邦乂谥曰忠襄。韩世忠围建州。丁酉，蠲诸路元年逋税。庚子，陕西叛将白常围岷州，关师古率兵破之。辛丑，韩世忠拔建州，范汝为自焚死，斩其二弟，余党悉平。壬寅，帝发绍兴。曹成释向子諲。丙午，帝至临安府。壬子，遣韩世清捕石陂贼。癸丑，以张浚检校少保、定国军节度使。刘豫遣兵犯伊阳县，翟兴及其将李恭合击败之。曹成犯郴州永兴县。己未，修临安城。辛酉，遣内侍任源抚问张浚。江西副总管杨惟忠以杨勍虽就招安，复谋作乱，诱诛之。
二月甲子，杨华复叛，扰鼎、澧、潭三州。诏立赏禽捕首领，赦贷胁从。丙寅，命刘光世将锐卒万人屯扬州，经理淮东。庚午，以李纲为观文殿学士、湖广宣抚使。仍命岳飞率马友、李宏、韩京、吴锡等共讨曹成诸盗。甲戌，以吏部尚书李光为淮西招抚使，王燮副之。乙亥，雨雹。丙子，以施逵、谢向、陆棠党范汝为，逵除名、婺州编管，向、棠械赴行在，俱道死。丁丑，分崔增、李捧、邵青、赵延寿、李振、单德忠、徐文所部兵为七将，名御前忠锐军，隶步军司，非枢密奉旨，不许调遣。减淮南营田岁租三之二，俟三年复旧。己卯，刘光世入见，同执政对内殿，谕以进屯扬州，光世迄不行。庚辰，诏监司避本贯。壬午，程昌寓遣杜湛募兵攻贼周伦，破之。甲申，以工部员外郎滕茂实死节于代州，赠龙图阁直学士。丙戌，初置著作官二员修《日历》。己丑，复荆湖东、西为荆湖南、北路，南路治潭，北路仍治鄂。申禁福建路私有、私造兵器。是月，知商州董先叛入刘豫。金人陷庆阳府，执杨可升，降之。
三月壬辰朔，命襄、邓镇抚使桑仲收复陷没诸郡，仍命诸镇抚使互相应援。再贬徐秉哲惠州，吴开南雄州，莫俦韶州，并居住。水贼翟进袭汉阳军，杀守臣赵令戣。李光执韩世清于宣州以归。虔化县贼李敦仁及其徒皆授官，隶诸军。乙未，复置江阴军。罢福建路武尉。戊戌，叶梦得罢。以李光为江东安抚大使，兼滁、濠等六州宣抚使。罢江、淮发运司。桑仲如郢州调兵，守将霍明以仲将谋逆，杀之，以其事闻。庚子，金人攻方山原，陕西统制杨政援之，金兵引去。辛丑，又犯陇安县，吴璘等击走之。淮南营田副使王寔括闲田三万顷给六军耕种。丙午，复置中书门下省检正官，省枢密院检详官。己酉，以神武右军中部统制杨沂中为神武中军统制。癸丑，河南镇抚使翟兴为部将杨伟所杀。甲寅，金人复自水洛城来攻，杨政等又败之。庚申，曹成寇贺州清水砦，守臣刘全弃城去。是月，知寿春府陈卞及钤辖陈宝等举兵复顺昌府，寻引兵归，为伪齐所逐，并寿春失之。
夏四月甲子，曹成陷贺州。陈颙围循州，焚龙川县，命江西安抚司遣将捕之。丙寅，赐礼部进士张九成以下二百五十九人及第、出身。庚午，以翰林学士承旨翟汝文参知政事。壬申，释福建诸州杂犯死罪以下囚。江西军贼赵进寇瑞昌县，杨惟忠讨降之。戊寅，伪齐统领王资率兵来归。富顺监男子李勃伪称徐王，召赴行在。壬午，诏内外侍从、监司、守臣各举中原流寓士大夫三二人，以备任使。癸未，诏曰： 朕登庸二相，倚遇惟均。其所荐用之人，不得偏私离间，朋比害政。 谥孙傅曰忠定。乙酉，李纲始拜命，置司福州。是夜，太平州军士陆德据城叛，囚守臣张錞，杀当涂县令钟大猷。戊子，命吕颐浩都督江、淮、荆、浙诸军事。庚寅，刘豫徙居汴京。是月，王彦大破董先于马岭关，复商州。
闰月癸巳，高丽遣使入贡。乙未，知池州王进讨陆德，诛之。丙申，岳飞击破曹成于贺州。置都督府随军转运司。丁酉，左朝奉郎孙觌坐前知临安府赃污，贷死除名、象州羁管。罢后苑工作。辛丑，韩世清以狂悖伏诛。丙午，岳飞败曹成于桂岭县，成走连州，遣统制张宪追击，破之，又走郴州，入邵州。丁未，赐福建宣抚司赏军钱十万缗。听朱胜非自便。乙卯，诏诸镇抚使非奉朝旨，毋擅出兵。刘光世闻父丧去官，特命起复。己未，诏自今明堂专祀昊天上帝，以太宗配。是月，张浚命利、夔制置使王庶与知成都府王似两易其职。襄、邓副都统制李横、同副都统制李道合兵围郢州，霍明遁去。
五月辛酉，以兵部尚书权邦彦签书枢密院事，以枢密将领赵琦所部兵为忠锐第八将。癸亥，吕颐浩出师，以神武后军及忠锐两将从行，百官班送。甲子，以霍明权襄、邓、随、郢州镇抚使。诏观察使已上各荐可备将帅者二人。丁卯，罢两浙转运司回易库。己巳，废绍兴府余姚、上虞县湖田为湖，溉民田。庚午，诏修建康行宫。辛未，选宗室子偁之子伯琮育于禁中。丙子，吕颐浩总师至常州，前军将赵延寿兵叛于吕城镇。丁丑，延寿犯金坛县，杀知县胡思忠。颐浩称疾不进。戊寅，海州贼王山犯涟水军，总领苏复、副统制刘靖会兵击败之。庚辰，临安府火。癸未，置御前军器所。甲申，亲虑囚，自是岁如之。罢行在权官。乙酉，刘光世遣王德追赵延寿叛兵至建平县，悉诛之。丙戌，置修政局，命秦桧提举。诏侍从、台省寺监官、监司、守令条具省费裕国强兵息民之策。丁亥，以中书门下省检正官仇悆为沿海制置使。戊子，手诏用建隆故事，命百官日轮一人转对。两浙转运副使徐康国献销金屏障，诏有司毁之，夺康国二官。蠲太平州被贼之家夏税。是月，张浚以参赞军事刘子羽知兴元府，黜王庶，复以王似知成都府。韩世忠至洪州，遣董旼招曹成，成听命赴行在。
六月庚寅朔，李宏引兵入潭州，执马友，杀之。甲午，李纲领兵三千发福州。戊戌，诏孟庾、韩世忠班师。岳飞屯驻江州。庚子，以刘光世为宁武、宁国军节度使，韩世忠为太尉，移屯建康府。辛丑，以李横为襄、郢镇抚使，李道邓、随镇抚使。壬寅，翟汝文罢。孔彦舟叛降伪齐。乙巳，以权邦彦兼权参知政事。戊申，仇悆兼制置福建路。辛亥，免台谏官轮对。甲寅，召吕颐浩赴行在，令参谋官傅崧卿权主管都督府事。诏两浙、江、淮守臣，令存抚东北流寓人。乙卯，韩世忠遣统制解元、巨振入潭州，执李宏以归。
秋七月辛酉，悉蠲福建诸州被兵之家田税。壬戌，复置湖北提举茶盐司。甲子，罢福建提举市舶司。己巳，起复翟琮为河南府、孟汝唐州镇抚使。甲戌，罢淮东路提点刑狱司。丙子，马友党郝通率兵五万归宣抚司。戊寅，知庐州王亨复安丰、寿春县。己卯，吕颐浩入见。庚辰，韩世忠讨刘忠，驻兵于岳州之长乐渡，大破之，忠走淮西。丁亥，诏编次建炎以来谱牒。
八月壬辰，以孟庾兼权同都督江、淮、荆、浙诸军事。癸巳，顺昌县贼余胜等作乱，通判南剑州王元鼎捕杀之。甲午，安定郡王令话薨。丙申，诏郡守除罢赴阙，皆得引对。临安府火。以知江州刘绍先为沿淮防遏使。戊戌，命朱胜非提举醴泉观兼侍读，日赴朝堂议事。沿海州县籍民海舶，每岁一更，守海道险要。振福建饥民。己亥，停傅雱官、英州羁管。庚子，诏孟庾、韩世忠总大兵至建康，进赴行在。戊申，给事中胡安国以论朱胜非罢，宰执、台谏上疏留之，皆不报。江西统制傅枢讨平南雄贼张忠、邓庆、刘军一等。己酉，赐吴玠田。甲寅，秦桧罢。给事中程瑀等坐论驳朱胜非，疑其党桧，并落职主宫观。彗出胃。乙卯，减膳，戒辅臣修阙政，罢修建康行宫。
九月戊午朔，落秦桧职。己未，罢修政局。辛酉，以彗出，大赦，许中外臣民直言时政，陕西诸叛将许令自新。壬戌，王伦自金国使还入见。遣潘致尧等为金国军前通问使，附茶药金币进两宫。甲子，以直徽猷阁郭伟为淮西巡抚使。乙丑，复以朱胜非为尚书右仆射、同中书门下平章事兼知枢密院事。戊辰，司空山贼李通出降，以为都督府亲军统领。癸酉，以右朝请大夫吕源为浙东、福建沿海制置使，治定海县。知建昌军朱芾击石陂贼余照，禽斩之。甲戌，彗没。丙子，复以郭仲荀为武泰军节度使。诏墨敕有不当者，许三省、枢密院奏禀，给事中、中书舍人缴驳，台谏论列，有司申审。庚辰，命福建提举茶盐官兼领市舶司。辛巳，以韩世忠为江南东、西路宣抚使，他帅臣称宣抚使者并罢。壬午，遣监察御史明橐等五人宣谕江、浙、湖、广、福建诸路，仍降诏谕官吏以遣使按察、劝惩、诛赏之意。癸未，新作行宫南门成。甲申，提辖榷货务张纯峻立淮、浙盐法，增其算。总领四川财赋赵开初变四川盐法，尽榷之。乙酉，太白昼见。丙戌，以知兴元府王似为川、陕宣抚处置副使。丁亥，封右监门卫大将军、荣州防御使令畤为安定郡王。是月，韩世忠遣统制解元袭击刘忠于蕲阳，大破之。忠奔刘豫。
冬十月戊子朔，置牧马监于饶州。庚寅，李勃伏诛。丙申，初置江、浙、荆湖、广南、福建路都转运使。甲辰，潘致尧至楚州，通判州事刘晏劫其礼币奔刘豫，守臣柴春战死。戊申，以知平江府赵鼎为江东安抚大使。丙辰，禁温、台二州民结集社会。班度量权衡于诸路，禁私造者。是月，颜孝恭招降石陂余贼李宝等。
十一月辛酉，陈颙陷汀州武平县，犯梅、循二州。乙丑，初榷明州卤田盐。辛未，议将抚师江上，召侍从官条具利害。甲戌，命李纲、刘洪道、程昌寓、解潜会兵捕讨湖寇杨太。戊寅，范汝为余党范忠掠龙泉县。庚辰，诏宣谕五使，焚所至州县建炎以前已蠲税籍。癸未，临安大火。是月，关师古败伪齐兵于抹邦山。马友党步谅诣李纲降，纲入潭州，其党郝晸降王进，吴锡禽王浚。湖南盗贼悉平。
十二月丁亥朔，命神武前军领申世景等讨捕范忠。己丑，伪称荣德帝姬易氏伏诛。范忠犯处州。巨师古引兵入庐州，执王亨送行在。甲午，李纲罢。临安府火。丙申，振被火家。罢浙东沿海制置司。丁酉，岳飞遣统领徐庆、王贵讨禽萍乡贼高聚。己亥，以胡舜陟为庐、寿等州镇抚使。金人侵熙、秦，关师古击败之。庚子，遣驾部员外郎李愿抚谕川、陕。江西兵马副钤辖张忠彦坐纵暴不法，斩于潭州。辛丑，程昌寓遣杜湛讨杨钦等，败之，杀三千余人。癸卯，川、陕宣抚司类试陕西发解进士，得周谟等十三人，以便宜赐进士出身。甲辰，罢张浚宣抚处置使，仍知枢密院。以知夔州卢法原为川、陕宣抚处置副使，及王似同治司事。己酉，遣司封员外郎周随亨同抚谕川、陕。庚戌，孟庾自建康来朝。辛亥，金人犯商州，守将邵隆退屯上津。李横败伪齐兵，复汝州。甲寅，命孟庾同都督江、淮、荆、浙诸军事。诏都督府总治江东西、湖北、浙西帅臣经画屯田。张浚承制以归州隶夔州路。是冬，金人犯和尚原，将士乏食自溃，吴璘拔砦弃去。虔贼谢达犯惠州。
三年春正月丁巳朔，帝在临安，率百官遥拜二帝，不受朝贺。江西将李宗谅诱戍兵叛，寇筠州，统领赵进击却之。翟琮入西京，禽伪齐留守孟邦雄。命诸路宪臣兼提举常平司。庚申，金人犯上津。李横破颍顺军，伪齐知军兰和降。壬戌，金人犯金州洵阳县。以仇悆为福建、两浙、淮东路沿海制置使。癸亥，陈颙围潮州不下，引兵趋江西。甲子，李横复颍昌府。乙丑，诏中外刑官各务仁平，台宪检察，月具所平反以闻，岁终考察殿最。金人陷金州，镇抚使王彦焚积聚，退保西乡。庚午，罢行在宗正司，命嗣濮王仲湜兼判大宗正事。辛未，震电雨雹。造浑天仪。李通为其徒王全所杀。壬申，命西外宗正移司福州。癸酉，复祭大火。以汤东野为淮东安抚使。乙亥，以李横为襄阳府、邓随郢州镇抚使。丁丑，登、莱山砦统制范温率部兵泛海来归。庚辰，诏春秋望祭诸陵。张浚论奏王似不可为副，因引罪求罢，不报。癸未，诏民复业者，视垦田多寡定租额赋役。乙酉，减淮、浙蚕盐钱。
二月丁亥朔，升桂州为静江府。乙丑，权邦彦薨。浙东贼彭友犯龙泉县。辛卯，李通余党刘德围舒州。吴玠遇金人于饶风关，王彦自西乡来会，金人分兵攻关，统制郭仲败走。丁酉，饶风关破，玠趣西县，彦奔达州，四川大震。张浚被罢职之命，以诸军方溃，因秘不行，复具奏审。己亥，金帅撒离曷入兴元府，经略使刘子羽焚其城走三泉县，吴玠退屯仙人关。庚子，以宗子伯琮为和州防御使，赐名瑗，寻改贵州。辛丑，蠲广东诸州被贼民家税。壬寅，郑州兵马钤辖牛皋、彭率兵与李横会，横以便宜命皋为蔡、唐州镇抚使，知汝州。乙巳，翟琮遣统制李吉败伪齐兵于伊阳，又歼其将梁进之众。丁未，王似始受宣抚副使之命。戊申，虔贼周十隆犯循、梅、汀州，诏统制赵祥等合兵捕之。庚戌，以李横为神武左军副统制、京西招抚使。改胡舜陟为淮西安抚使。辛亥，以工部尚书席益参知政事，翰林学士徐俯签书枢密院事。壬子，王全犯庐州。甲寅，诏守臣至官半年，具上民间利害或边防五事。李横遣人奏颍昌之捷，诏许横便宜行事。乙卯，刘光世遣郦琼等屯兵泗州为李横声援。是月，张浚复以王庶为参谋官，往巴州措置。时金兵深入至金牛镇，疑有伏，由褒斜谷引兵还兴元，吴玠、刘子羽追击其后，杀获甚众。
三月己未，诏岳飞捕虔贼。壬戌，申命统制巨师古部兵万人屯扬州。胡舜陟至庐州，王全降。甲子，以赵鼎为江西安抚大使。李横传檄诸军收复东京。己巳，金人遣兵援刘豫，李横败走，颍昌复陷。壬午，以韩世忠为淮南东路宣抚使。李纲遣兵击降李宗谅，诏戮于市。
夏四月丁亥，朱胜非以母丧去位。伪齐知虢州董震及其统制董先来归，以震权商、虢、陕州镇抚使。己丑，诏江东西、湖北、浙西募民佃荒田，蠲三年租。辛卯，以刘光世为检校太傅、江南东路宣抚使。金人去兴元。壬辰，徙都督府于镇江。岳飞军次虔州。甲午，伪齐知唐州胡安中来归。丙申，伪齐李成攻陷虢州，董先、牛皋奔襄阳。己亥，改谥昭慈献烈皇后为昭慈圣献。复举五帝日月之祀。庚子，增文武小官奉。辛丑，荆南统制罗广率兵至鼎州。杨太众益盛，自号大圣天王，立钟相少子子义为太子，广等不克讨而还。丁未，岳飞遣统领张宪、王贵击彭友，禽斩之。刘忠为部下王林所杀，传首行在。戊申，以浙西兵马钤辖史康民所部兵为忠锐第九将。己酉，张浚奏王庶、王似、卢法原威望素轻，乞命刘子羽、吴玠并为判官，不报。辛亥，徐文叛奔伪齐。
五月丙辰，以翟琮为河南府、孟汝郑州镇抚使，董先为副使。丁巳，遣枢密计议官任直清抚谕襄阳、商、虢、河南诸镇。己未，命杨沂中招捕严州盗贼。辛酉，建睦亲宅。以董先为商、虢、陕州镇抚使。征河南布衣王忠民为宣教郎，至行在，辞不受。壬戌，潘致尧还，言金人欲重臣通使以取信，遂寝出师之议。乙丑，罢诸州在任守臣所辟通判。丁卯，以韩肖胄等充金国军前通问使。安化蛮犯边，广西经略使许中发兵击之。戊辰，杨沂中招降严州贼缪罗等，捕斩其徒百人，魔贼平。庚午，以岳州数被兵，免今年税役。壬申，诏守、令、尉、佐，境内妖民聚集不能觉察致乱者，并坐罪。知建昌军朱芾讨南丰县贼，禽诛其魁黄琛。乙亥，以方与金国议和，禁边兵犯齐境。丙子，王彦复金州，金兵弃均、房去。韩世忠请以大军还镇江。己卯，诏淮南统制解元戍泗州，余屯江北。周随亨、李愿宣押王似、卢法原至阆州，张浚始解使事。时已论金牛之功，以吴玠为利州路、阶成凤州制置使，刘子羽为宝文阁直学士，王彦为保大军承宣使，僚属将帅第赏有差。庚辰，浚及子羽、王庶、刘锡等赴行在。诏李横等收军还镇。辛巳，罢宣抚司便宜黜陟。
六月甲申朔，统制巨师古坐违韩世忠节制，除名、广州编管。丙戌，复置六部架阁库。丁亥，禁诸路招纳淮北人及中原军来归者。戊子，复元祐宰相吕大防官职，赠谥。庚寅，诏降川、陕死罪囚，释流以下。赏吴玠、关师古将士。壬辰，张浚至绵州，复奏王似不可任。甲午，命王燮率诸军讨杨太。己亥，罢沿海制置司。丁未，置国子监及博士弟子员。戊申，以王林所部兵为忠锐第十将。己酉，岳飞自虔州班师。辛亥，发兵屯驻虔、广二州，弹压盗贼，州各三千人。是月，金人围方山原，王似命吴玠发兵救之。
秋七月己未，复置博学宏词科。初许任子就试。甲子，以久旱，偿州县和市民物之直。丁卯，诏访求累朝勋臣曹彬等三百人子孙，以备录用。戊辰，王燮以舟师发行在。己巳，诏减膳，禁屠，弛工役，罢苛娆，命两浙及诸路宪臣亲按部录囚。辛未，蠲绍兴二年和市絁帛。癸酉，吕颐浩等以旱乞罢政，帝赐诏曰： 与其去位，曷若同寅协恭，交修不逮，思所以克厌天心者。 颐浩等乃复视事。乙亥，朱胜非起复。丙子，泉州水溢，坏城。丁丑，遣中使逆趣张浚于道。是月，四川霖雨、地震。
八月己丑，诏岳飞赴行在，留精兵万人戍江州。翟琮率兵突围奔襄阳，诏屯驻其地。癸卯，罢诸路输禁军阙额钱。甲辰，以雨旸不时，苏、湖地震，求直言。乙巳，复置史馆修撰、直馆检讨官，命郎官兼领著作郎及佐郎。戊申，罢都转运司。己酉，诏湖南丁米三分之二均取于民田，其一取之丁口。辛亥，孟庾自军中来朝。
九月戊午，吕颐浩罢。诏凡遇水旱灾异，监司、郡守即具奏毋隐。庚申，岳飞自江州来朝。川、陕统领官吴胜败伪齐兵于黄堆砦。丙寅，以赵鼎为江西安抚制置大使。壬申，诏中书舍人、给事中，凡制敕非军期机速，必先书押而后报行。甲戌，伪齐王彦先寇徐、宿二州。乙亥，以刘光世为江东、淮西宣抚使，置司池州；韩世忠为镇江建康府、淮南东路宣抚使，置司镇江府；王燮为荆南府、岳鄂潭鼎澧黄州汉阳军制置使，置司鄂州；岳飞为江南西路、舒蕲州制置使，置司江州；主管殿前司郭仲荀知明州，兼沿海制置使，神武中军统制杨沂中兼权殿前司。己卯，吴胜克莲花城。
冬十月癸未，朱胜非上《重修吏部七司敕令格式》。庚寅，加吴玠检校少保。壬辰，趣王燮进兵。诏宽私盐重法。甲午，却大理国入贡。丁酉，残破州县视户口增损立守令考课法。己亥，禁州县擅增置税场。伪齐李成陷邓州。辛丑，南丹蛮莫公晟围观州，焚宝积监，杀知监陈烈。壬寅，伪齐兵逼襄阳，李横以粮尽，弃城奔荆南，知随州李道亦弃城去。甲辰，王燮讨湖贼，战于鼎口，不利。伪齐陷郢州，守臣李简弃城去。申禁私役战士。丁未，命三省除铨曹奸弊。戊辰，罢诸路类省试。统制石世达及杜湛合兵大破湖贼黄诚于龙阳洲。庚戌，复置宗正少卿及寺监诸丞。是月，王彦先引兵至北寿春，将渡淮。刘光世驻军建康，扼马家渡；又遣郦琼驻无为军，为庐、濠声援。贼乃还。
十一月己未，以右文殿修撰王伦为都督府参议官。癸亥，诏监司、帅守察内外宗子病民害政者以闻。崔增、吴全遇湖贼于阳武口，死之。甲子，韩肖胄等使还。乙丑，禁沿淮诸砦兵擅侵齐境。庚午，临安府火。甲戌，禁掠卖生口入蛮夷嵠峒及以铜钱出中国。乙亥，复元祐十科举士法。丁丑，命宾、横、宜、观四州市战马。戊寅，王燮自鼎州引兵还鄂，留统领王渥等四军听程昌寓节制。己卯，蠲南剑州所负民间献纳钱十六万缗。省淮南州县文武官。十二月辛巳朔，降敕书抚谕吴玠及川、陕将士。乙酉，临安府火。戊子，又火。朱胜非以屡火求罢，不允。丙申，王似承制废通远军。己酉，金国元帅府遣李永寿、王翊来见。是岁，海寇黎盛犯潮州，焚民居毁城去。
四年春正月辛亥朔，帝在临安，率百官遥拜二帝。乙卯，增淮、浙路盐钞贴纳钱。遣章谊等为金国通问使。己未，程昌寓遣杜湛、王渥攻杨太皮真砦，破之。己巳，诏谕王似、卢法原、吴玠，使之协和。金人犯宕昌、临江砦及花石峡，关师古遣统领刘戬分兵拒却之。庚午，诏诸路将帅毋以两国通使辄弛边备，淮南州郡津渡尤慎讥察。甲戌，罢州县新置弓手。乙亥，蠲循、梅、潮、惠四州被兵家租赋。丙子，申敕三省、枢密院，除官并遵旧制，毋相侵紊，除拜、罢免皆明示黜陟之由。戊寅，金人犯神坌砦，沿北岭至大散关。临安府火。己卯，韩肖胄罢。
二月壬午，诏赃罪至死者仍籍其赀。癸未，作建康府行宫。席益罢。乙酉，以徐俯兼参知政事。丙戌，禁川、陕诸将招纳北军。湖北军贼檀成犯长阳县，解潜遣统领胡勉捕斩之。群盗田政自襄阳犯峡州。己丑，解潜遣统制王恪击政，斩之。庚寅，金人犯两当县。乙未，诏孟庾赴行在。己亥，诏三衙管军及将帅观察使以上，举忠勇智略可自代者一人。辛丑，金人犯仙人关。癸卯，诏权以射殿为景灵宫，四时设位朝献。丙午，张浚入见。
三月辛亥朔，吴玠率杨政、吴璘、田晟、王喜诸将与兀战于仙人关，大败之。兀遁去。戊午，雨雹。以赵鼎参知政事。壬戌，孟庾至行在，罢都督府，以其兵属张俊。乙丑，张浚以资政殿大学士罢，寻落职奉祠、福州居住。己巳，蠲淮南州县民租一年。辛未，日有青赤黄气。编次建炎以来诏旨，颁诸路。癸酉，蠲兴元府、洋州被兵家税役二年。丙子，以王似为资政殿学士、川陕宣抚使，卢法原为端明殿学士，与吴玠并充副使，关师古为熙河兰廓路安抚制置使。
夏四月庚辰朔，命赵开再任总领四川财赋。诏谕川、陕官吏兵民，以张浚失措当示远窜，犹嘉其所用吴玠等能御大敌，许国一心，止从薄责。仍令宣抚司讲求谘访，凡扰民咈众之事，速厘革之。癸未，刘子羽白州安置。乙酉，诏明堂用皇祐典礼，兼祀天皇大帝、神州地祇以下诸神。丙戌，吴玠败金兵，复凤、秦、陇州。诏特旨处死情法不相当者，许大理奏审。蠲淮南州军上供钱一年。庚寅，置孳生牧马监于临安府。甲午，罢广西提举茶盐司。关师古叛，以洮、岷二州降伪齐，吴玠并将师古军。乙未，诏诸路岁上户口。丁酉，罢诸州回易库。庚子，命刘光世遣兵巡边。辛丑，保静州夷人入贡。丙午，徐俯罢。是月，王似承制废符阳军。知寿春府罗兴叛降伪齐。
五月庚戌朔，以岳飞兼黄复二州、汉阳军、德安府制置使。癸丑，以范冲为宗正少卿兼直史馆，重修神宗哲宗《正史》、《实录》。甲寅，诏淮南帅臣兼营田使，守令以下兼管营田。岳飞复郢州，斩伪齐守荆超。甲子，以孟庾兼权枢密院事。乙丑，赐李横军绢万匹。丙寅，李成弃襄阳去，岳飞复取之。金人攻金州，镇抚使王彦遣统制许青等与战于汉阴，败之。罢诸县武尉。壬申，裁省三省、枢密细务，责六曹长贰专决。癸酉，以国史日历所为史馆。伪齐收李成余众，益兵驻新野，岳飞与别将王万夹击，复大败之。乙亥，王彦数败金兵于洵阳县。丙子，复选宗室子彦之子伯玖育于禁中。
六月壬申，复命川、陕类试。乙未，太白昼见经天。戊戌，诏神武军、神武副军统制、统领官并隶枢密院。庚子，以霖雨，罢不急之役。壬寅，诏三省、枢密院，凡奉干请墨敕，许执奏不行。置史馆校勘官。作明堂行礼殿于教场。甲辰，禁诸军强刺平人为兵，已刺者皆释之。吴玠乞宫观，不允。是月，荧惑犯南斗。岳飞将牛皋复随州，执伪齐守王嵩，磔之。
秋七月戊申朔，曲敕虔州。以吏部尚书胡松年签书枢密院事。庚戌，以湖南安抚席益为安抚制置大使。建昌军军卒修达等作乱，杀守臣刘滂，江西制置使胡世将遣参谋侯悫、统制丘赟讨之。壬子，命吴玠通信夏国。癸丑，湖贼杨钦等破社木砦，官军败却，小将许筌战殁。丙辰，赏仙人关之功，以吴玠为检校少师、奉宁保静军节度使，吴璘、杨政以下论赏有差。丁巳，命左右司岁考郎官功过治状以为赏罚。庚申，复曲端、赵哲官。壬戌，岳飞遣统制王贵、张宪击败李成及金兵于邓州之西，复邓州，禽其将高仲。丙寅，侯悫引兵入建昌军，执修达等十三人，斩之。罢建州腊茶纲。诏江东安抚司招水军千五百人。己巳，湖贼万余人诣鼎、澧二州降。刘光世来朝。庚午，王贵、张宪破金、齐兵，复唐州及信阳军，襄汉悉平。辛未，章谊、孙近使还入见，粘罕致书约淮南毋得屯兵。
八月庚辰，以赵鼎知枢密院事，充川、陕宣抚处置使。湖贼夏诚等犯枝江县，解潜遣将蒋定舟与战，败之。辛巳，吴玠遣统领姚仲攻陇城县，克之。壬午，王燮以讨贼无功，降光州观察使。戊子，改命赵鼎都督川、陕、荆、襄诸军事。乙未，遣魏良臣等充金国通问使。丙申，毁王安石舒王告。己亥，周十隆出降，为官军所掠，复遁去，犯汀、循州。壬寅，王似罢。以岳飞为清远军节度使、湖北荆襄潭州制置使，代王燮讨湖贼。癸卯，以襄阳府、随、郢、唐、邓州、信阳军六郡为襄阳府路。
九月戊申，减淮、浙路盐钞所增贴纳钱。壬子，夏诚遣将李全功犯公安军，解潜遣统制林闰等击斩之。安定郡王令畤薨。辛酉，合祭天地于明堂，大赦，蠲襄阳等六郡三年租税。庚午，朱胜非罢。金、齐合兵自淮阳分道来犯。壬申，渡淮，楚州守臣樊叙弃城去。韩世忠自承州退保镇江府。癸酉，以赵鼎为尚书右仆射、同中书门下平章事兼知枢密院事，吏部尚书沈与求参知政事。
冬十月丙子朔，与赵鼎定策亲征，命张俊以军援淮东，刘光世移军建康，车驾择日进发。丁丑，以孟庾为行宫留守，留统制王进一军及神武中军五百人隶之。百司不预军旅之务者，听从便避兵。己卯，韩世忠自镇江率兵复如扬州。金人犯滁州。以张俊为浙西、江东宣抚使。金人围亳州。席益遣统制吴锡率兵讨徭贼杨再兴，大破之。壬午，伪齐兵犯安丰县。癸未，复以张浚为资政殿学士、提举万寿观兼侍读。甲申，复以王燮为建武军承宣使、江西沿江制置使。丙戌，命胡松年诣江上，会诸将议进兵。戊子，韩世忠邀击金人于大仪镇，败之，又遣将董旼败之于天长县鸦口桥。己丑，金人攻承州，韩世忠遣将成闵、解元合兵击于北门，败之。金人围濠州。甲午，遣秘书正字杨晨持诏抚谕四川。遣侍御史魏工、监察御史田如鳌诣刘光世、张俊军中计事，光世始移军太平州。丙申，命后宫自温州泛海如泉州。金人陷濠州，守臣寇宏弃城走。丁酉，诏州县团教弓手、土兵。戊戌，帝御舟发临安，刘锡、杨沂中以禁兵扈从。己亥，韩世忠捷奏至，命收瘗战死将士，仍令胡松年致祭。庚子，张俊率兵发镇江，如建康。壬寅，帝次平江。加赠陈东、欧阳澈秘阁修撰，官其子孙二人，各赐田一顷，且追咎汪伯彦落观文殿学士，黄潜善更不追复。命韩世忠、杨沂中分兵控扼沿海要地。癸卯，焚决淮东闸堰。赐扈从诸军钱。乙巳，仇悆遣将孙晖击金人于寿春，败之，复霍丘、安丰二县。是月，借江、浙坊场钱一界，以备军费。
十一月戊申，太白昼见。庚戌，赏承州水砦首领徐康等要击金兵之功，转官有差，仍蠲承、楚、泰州水砦民兵赋役十年。置沿江烽火，放浙东诸郡防城丁夫。壬子，始下诏声刘豫逆罪，论亲讨之旨，以厉六师。吴玠遣统制杨从仪等率兵败金人于腊家城。癸丑，玠乞纳节赎刘子羽罪，遂听子羽自便。金人入光州。甲寅，伪齐知光州许约破石额山砦，遂据之。乙卯，韩世忠遣兵夜劫金人营于承州，破之。金人犯六合县，丙辰，掠全椒县三城湖。丁巳，戒诸路大小臣僚借贷催科纵吏奸扰民，及务绝盗贼之伺隙者。命董旼、赵康直总领淮东水砦。戊午，以胡松年兼权参知政事。金人陷滁州。刘光世移军建康，韩世忠移军镇江，张俊移军常州。己未，复命张浚知枢密院事，以其尽忠竭节诏谕中外。庚申，宴犒守江将士。癸亥，刘光世遣统制王德击金人于滁州之桑根，败之。揭黄榜招谕湖贼。甲子，命滁、和诸州移治保聚。乙丑，金人犯滁口。己巳，刘光世遣统制王师晟等率兵夜入南寿春府袭金人，败之，执伪齐知府王靖。广贼区稠围韶州乐昌县，钤辖韩京遣兵击斩之。诏张浚视师江上。十二月乙亥朔，魏良臣、王绘还自泗州军前入见。戊寅，命都督府右军统制李贵部兵屯扼福山镇。辛巳，命中军统制王进屯兵泰州，防拓通、泰。壬午，以枢密都承旨马扩为江西沿江制置副使。丙戌，吴伦遣兵攻腊家城，破之。丁亥，听两淮避兵民耕种所在闲田。壬辰，金、齐兵逼庐州，仇悆婴城固守，岳飞所遣统制徐庆、牛皋援兵适至，败走之。刘光世亦遣统制靳赛战于慎县。张俊遣统制张宗颜击败金人于六合。诏江、浙、荆湖十四郡各募水军五百人，名横江军。两浙十郡沿江海州县招捕巡检土军。甲午，程昌寓遣杜湛、彭筠合击杨钦，破之。己亥，以来年正旦日食，下诏修阙政，求直言。庚子，金人退师。辛丑，诏葬祭浙西、江东二军之死事者。壬寅，省淮南转运司。遣胡松年往常熟县、江阴军沿江计议军事。癸卯，金人去滁州。
