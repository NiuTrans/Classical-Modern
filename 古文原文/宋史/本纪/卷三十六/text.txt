○光宗
光宗循道宪仁明功茂德温文顺武圣哲慈孝皇帝，讳惇，孝宗第三子也。母曰成穆皇后郭氏。绍兴十七年九月乙丑，生于藩邸。二十年赐今名，授右监门卫率府副率，转荣州刺史。孝宗即位，拜镇洮军节度使、开府仪同三司，封恭王。及庄文太子薨，孝宗以帝英武类己，欲立为太子，而以其非次，迟之。乾道六年七月，太史奏：木、火合宿，主册太子，当有赦。是时，虞允文相，因请蚤建储贰。孝宗曰： 朕久有此意，事亦素定。但恐储位既正，人性易骄，即自纵逸，不勤于学，浸有失德。朕所以未建者，更欲其练历庶务，通知古今，庶无后悔尔。 七年正月丙子朔，孝宗上两宫尊号册、宝，礼成。丞相允文复以请，孝宗曰： 朕既立太子，即令亲王出镇外藩，卿宜讨论前代典礼。 允文寻以闻。二月癸丑，乃立帝为皇太子，庆王恺为雄武、保宁军节度使、判宁国府，进封魏王。三月丁酉，受皇太子册。四月甲子，命判临安府，寻领尹事。帝之为恭王，与讲官商较前代，时出意表，讲官自以为不及。逮尹临安，究心民政，周知情伪。孝宗数称之，且语丞相赵雄曰： 太子资质甚美，每遣人来问安，朕必戒以留意问学。 淳熙十四年十月乙亥，高宗崩。十一月己亥，百官大祥毕，孝宗手诏： 皇太子可令参决庶务，以内东门司为议事堂。 十五年二月戊戌，帝始赴议事堂，自是，间日与辅臣公裳系鞋相见，内外除擢，自馆职、部刺史以上乃以闻。九月乙巳，又诏： 每遇朝殿，令皇太子侍立。 十一月，丞相周必大乞去，孝宗谕曰： 朕比年病倦，欲传位太子，卿须少留。 会陈康伯家以绍兴传位御札来上，十二月壬申，孝宗遣中使密持赐必大，因令讨论典礼，既又密以禅意谕参知政事留正。十六年正月辛亥，两府奏事，孝宗谕以倦勤，欲禅位皇太子，退就休养，以毕高宗三年之制。因令必大进呈诏草。
二月壬戌，孝宗吉服御紫宸殿，行内禅礼，应奉官以次称贺。内侍固请帝坐，帝固辞。内侍扶掖至七八，乃微坐，复兴。次丞相率百僚称贺，礼毕，枢密院官升殿奏事，帝立听。班退，孝宗反丧服，御后殿，帝侍立，寻登辇，同诣重华宫。帝还内，即上尊号曰至尊寿皇圣帝，皇后曰寿成皇后。寿皇圣帝诏立帝元妃李氏为皇后。甲子，帝率群臣朝重华宫。大赦，百官进秩一级，优赏诸军，蠲公私逋负及郡县淳熙十四年以前税役。丙寅，帝率群臣诣重华宫，上尊号册、宝。以阁门舍人谯熙载、姜特立并知阁门事。庚午，诏五日一朝重华宫。辛未，尊皇太后曰寿圣皇太后。壬申，诏内外臣僚陈时政阙失，四方献歌颂者勿受。遣罗点等使金告即位。癸酉，诏戒敕将帅。赐前宰执、从官诏，访以得失。乙亥，诏两省官详定内外封章，具要切者以闻。遣诸葛廷瑞等使金吊祭。丙子，诏戒敕官吏。己卯，诏官吏赃罪显著者，重罚毋贷。辛巳，以生日为重明节。丁亥，诏百官轮对。己丑，诏编《寿皇圣政》。庾寅，诏中书舍人罗点县可为台谏者，点以叶适、吴镒、孙逢吉、张体仁、冯震武、郑湜、刘崇之、沈清臣八人上之。
三月壬辰，以周必大为少保，留正转正奉大夫。丙申，遣沈揆等使金贺即位。诏侍从、两省、台谏，各举可任湖广及四川总领者一人。己亥，子扩进封嘉王。癸卯，金遣王元德等来告哀。戊申，以寿皇却五日之朝，诏自今月四朝重华宫。甲寅，以史浩为太师，伯圭为少师，少保土歆为少傅，昭庆军节度使士岘为少保。戊午，金遣张万公等来致遗留物。己未，以左补阙薛叔似为将作监，右拾遗许及之为军器监。拾遗、补阙官自此罢。诏东宫书籍并赐嘉王。
夏四月丙寅，有事于太庙。丁卯，四川应起经、总制钱存留三年，代输盐酒重额。癸酉，侄抦进封许国公。乙亥，以两浙犒赏酒库隶诸州，岁入六十五万，寻减三十万。戊寅，金遣徒单镒等来告即位。以权兵部侍郎何澹为右谏议大夫。丙戌，有事于景灵宫。
五月甲午，以王蔺知枢密院事兼参知政事。丙申，周必大罢为观文殿大学士、判潭州。常德府、辰、沅、靖州大水入其郛。丁酉，诏丞相以下月一朝重华宫。戊戌，罢周必大判潭州之命，许以旧官为醴泉观使。戊申，以和义郡夫人黄氏为贵妃。右丞相留正论知阁门事姜特立，罢之。
闰月庚申朔，诏内侍陈源许在外任便居住。免郡县淳熙十四年以前私负，十五年以后输息及本者亦蠲之。壬戌，以赵雄为宁武军节度使、开府仪同三司，进封卫国公，仍判江陵府。庚午，诏罢卖浙西常平官田。癸酉，诏季秋有事于明堂，以高宗配。丙子，赵雄疾甚，改判资州。戊寅，蠲郡县第五等户身丁钱及临安第五等户和买绢各一年，仍出钱二十三万缗振临安贫民。己卯，阶州大水入其郛。壬午，大理狱空。乙酉，御后殿虑囚。
六月庚寅，镇江大水入其郛。癸卯，诏自今臣僚奏请事涉改法者，三省、枢密院详具以闻。
秋七月辛酉，儒林郎倪恕等以封事可采，迁官、免文解有差。戊辰，遣谢深甫等贺金主生辰。庚辰，下诏恤刑。
八月甲午，升恭州为重庆府。丙申，减两浙月桩等钱岁二十五万五千缗。己亥，王淮薨。癸丑，金遣温迪罕肃等来贺即位。
九月癸亥，金遣完颜守真等来贺重明节。减绍兴和买绢岁额四万四千余匹。乙丑，戒执政、侍从、台谏，毋移书以荐举、请托。南剑州火，降其守臣一官，仍令优加振济。戊辰，诏侍从各举公正强敏之士，尝任守令及职事官、材堪御史者一人。甲戌，诏监司、帅守，秩满到阙，荐所部廉吏一二人。遣郭德麟等使金贺正旦。
冬十月庚子，罢枢密院审察诸军之制。壬寅，蠲楚州、高邮盱眙军民负常平米一万四千余石。甲寅，大阅。
十一月庚午，诏改明年为绍熙元年。复置嘉王府翊善，以秘书郎黄裳为之。乙亥，诏陈源毋得辄入国门。丁丑，减江、浙月桩钱额十六万五千余缗。十二月壬子，金遣裴满余庆等来贺明年正旦。
绍熙元年春正月丙辰朔，帝率群臣诣重华宫，奉上寿圣皇太后、至尊寿皇圣帝、寿成皇后册宝。壬申，再蠲临安府民身丁钱三年。壬午，何澹请置《绍熙会计录》。诏何澹同户部长贰、检正、都司稽考财赋出入之数以闻。
二月丁酉，雨雹。辛亥，殿中侍御史刘光祖言：道学非程氏私言，乞定是非，别邪正。从之。
三月丁卯，诏秀王袭封，置园庙。班安僖王讳。录赵普后一人。庚午，以久雨，释杖以下囚。夏四月乙酉，诏两淮措置流民。己丑，以伯圭为太保、嗣秀王。丁未，殿中侍御史刘光祖以论带御器械吴端罢。戊申，赐礼部进士余复以下五百三十有七人及第、出身。
五月乙卯，赵雄坐所举以贿败，降封益川郡公，削食邑一千户。己未，出吴端为浙西马步军副总管。丙寅，修楚州城。丙子，太白昼见。
六月丁亥，遣丘崈等贺金主生辰。丙申，以上供等钱偿广州放免身丁钱数。甲午，御后殿虑囚。
秋七月癸丑，诏秀王诸孙并授南班。甲寅，以葛邲参知政事，给事中胡晋臣签书枢密院事。乙卯，以留正为左丞相，王蔺枢密院使。癸酉，建秀王祠堂于行在。
八月辛卯，立任子中铨人吏部帘试法。己亥，帝率君臣上《寿皇圣帝玉牒》、《日历》于重华宫。己酉，诏造新历。
九月丁巳，金遣王修等来贺重明节。己未，升剑州为隆庆府。辛酉，雷。庚午，遣苏山等使金贺正旦。
冬十月丁酉，诏内外诸军自今毋置额外制、领以下官。丙午，诏内外军帅各荐所部有将才者。庚戌，诏谕郡县吏奉法爱民。
十一月甲寅，安南入贡。壬戌，潼川转运判官王溉撙节漕计，代输井户重额钱十六万缗，诏奖之。十二月辛巳朔，赠左千牛卫大将军挺为保宁军节度使。壬午，赐王伦谥曰节愍。丙戌，罢王蔺枢密使。戊子，以葛邲知枢密院事，胡晋臣参知政事兼同知枢密院事。癸卯，诏岁减广东官卖盐。丙午，金遣把德固等来贺明年正旦。戊申，浦城盗张海作乱，诏提点刑狱丰谊捕之。
二年春正月庚戌朔，命两淮行义仓法。壬子，诏尊高宗为万世不祧之庙。庚申，修六合城。辛酉，金主母徒单氏殂。戊寅，雷电，雨雹。
二月庚辰朔，大雨雪。壬午，遣宋之瑞等使金吊祭。癸未，名新历曰《会元》。甲申，福建安抚使赵汝愚等以盗发所部，与守臣、监司各降秩一等，县令追停。乙酉，诏以阴阳失时，雷雪交作，令侍从、台谏、两省、卿监、郎官、馆职，各具时政阙失以闻。出米五万石赈京城贫民。权罢修皇后家庙。辛卯，布衣余古上书极谏，帝怒，诏送筠州学听读。丁未，金遣完颜回等来告哀。
三月丙辰，诏监司、郡守互送以赃论。丁巳，诏自今边事令宰相与枢密院议，仍同签书。丙寅，诏福建提点刑狱陈公亮、知漳州朱熹同措置漳、泉、汀三州经界。丁卯，增广州摧锋军三百人。癸酉，建宁府雨雹，大如桃李，坏民居五千余家。温州大风雨，雷电，田苗桑果荡尽。丙子，出右司谏邓驲。
夏四月乙酉，从寿皇圣帝、寿成皇后幸聚景园。丙申，诏侍从、两省、台谏及在外侍从之臣，各举所知尝任监司、郡守可充郎官、卿监及资历未深可充诸职事官者各三人。辛丑，徽州火，二日乃灭。
五月己酉朔，福州水。辛亥，诏六院官许轮对，仍入杂压。庚申，诏侍从、经筵、翰苑官，自今并不时宣对，庶广咨询，以补治道。戊长，金州大火。己巳，潼川、崇庆二府、大安、石泉、淮安三军、兴、利、果、合、绵、汉六州大水。
六月戊寅，诏监司到任半年，条上裕民事，如郡守。庚辰，遣赵ＮＵ等贺金主生辰。丁亥，以伯圭判大宗正事。癸巳，诏宰臣、执政，自今不时内殿宣引奏事。
秋七月丁未朔，诏故容州编管人高登追复元官，仍赠承务郎。己未，出会子百万缗，收两淮私铸铁钱。乙丑，复置太医局。己巳，兴州大水，漂没数千家。
八月戊寅，何澹以本生继母丧去官。甲申，宽两浙榷铁之禁。
九月壬子，金遣完颜兖等来贺重明节。召知福州赵汝愚为吏部尚书。壬戌，禁职田折变。癸亥，遣黄申等使金贺正旦。乙丑，以久雨，命大理、三衙、临安府及两浙决系囚，释杖以下。己巳，诏侍从于尝任卿监、郎官内，选堪断刑长贰一二人以闻。
冬十月丙子朔，诏罢经界。丁丑，筑福州外城。庚辰，减百官大礼赐物三之一。甲申，复吴端带御器械。辛卯，诏守令毋征敛病民。庚子，下诏抚谕四川被水州军。
十一月戊申，安定郡王子肜薨。己巳，册加高宗徽号曰受命中兴全功至德圣神武文昭仁宪孝皇帝。辛未，有事于太庙。皇后李氏杀黄贵妃，以暴卒闻。壬申，合祭天地于圜丘，以太祖、太宗配，大风雨，不成礼而罢。帝既闻贵妃薨，又值此变，震惧感疾，罢称贺，肆赦不御楼。寿皇圣帝及寿成皇后来视疾，帝自是不视朝。十二月庚辰，筑荆门军城。丁亥，帝始对辅臣于内殿。乙未，增楚州更戍兵一千五百人。庚子，复出会子百万缗，收两淮铁钱。辛丑，金遣完颜宗璧等来贺明年正旦。壬寅，资、简、普、荣四州及富顺监旱。甲辰，诏庆远军承宣使、内侍省都知杨皓怀奸凶恣，刺面杖脊，配吉州；和州防御使、内侍省押班黄迈私相朋附，决杖、编管抚州。寻送皓抚州、迈常州居住。是岁，建宁府、汀州水，阶、成、西和、凤四州及淮东旱，振之。
三年春正月乙巳朔，帝有疾，不视朝。庚戌，蠲秀州上供米四万四千石。岁蠲四川盐酒重额钱九十万缗。出度僧牒二百，收淮东铁钱。丁巳，命夔路转运使通融漕计籴米，以备凶荒。壬戌，罢文州民杂役。诏辅臣代行恭谢之礼。
二月甲戌朔，复以两浙犒赏酒库隶户部。丁酉，申严钱银过淮之禁。
闰月丙午，禁郡县新作寺观。甲寅，以王蔺为端明殿学士、四川安抚制置使，蔺辞不行。壬戌，诏州县未断之讼，监司毋得移狱，违者许执奏。甲子，成都府路转运判官王溉以代民输激赏等绢钱三十三万缗，诏进一官，仍令再任。诏卖郡县没官田屋及营田。
三月甲戌，修天长县城。辛巳，帝疾稍愈，始御延和殿听政。以子涛为安定郡王。甲申，罢雅州税场五。筑峡州城。乙酉，留正乞去位，不许。庚寅，宜州蛮寇边，改知郁林州沙世坚知宜州讨之。辛卯，复监司列荐法。丁酉，罢广东增收盐斤钱。己亥，诏技艺补授之人毋得奏补，著为令。庚子，监察御史郭德麟以察事失体，出为湖北提举常平茶盐。
夏四月癸卯，补童子吴钢官。甲寅，振四川旱伤郡县。乙卯，以户部侍郎丘崈为焕章阁直学士、四川安抚制置使。戊午，帝朝重华宫。丁卯，蠲临安民元年二年逋赋。
五月，帝有疾，不视朝。乙未，命汉阳、荆门军、复州行铁钱。己亥，蠲四川水旱郡县租赋。仍以两浙犒赏酒库隶诸州，令户部郎官提领，岁以四十五万缗为额，庚子晦，常德府大水入其郛。
六月辛丑朔，下诏戒饬风俗，禁民奢侈与士为文浮靡、吏苟且饰伪者。以权礼部尚书陈骙同知枢密院事，甲辰，遣钱之望等贺金主生辰。丁未，罢四川诸军岁起西兵。废光州定城监。壬子，虑囚。戊午，以伯圭为太师。甲子，增捕获私铸铜钱赏格。丙寅，以太尉郭师禹为少保。
秋七月己巳，刺沿边盗万人为诸州禁军。壬申，监文思院常良孙坐赃，配海外。益国公周必大坐缪举良孙，降荥阳郡公。省广西郡县官。甲戌，台州水。壬午，泸州骑射卒张信等作乱，杀其帅臣张孝芳。甲申，军士卞进、张昌击杀信。增嘉王府讲读官二员。壬辰，修扬州城。
八月甲寅，诏两淮行铁钱交子。戊午，总领四川财赋杨辅奏：已蠲东、西两川畸零绢钱四十七万缗、激赏绢六万六千匹。诏奖之。自是岁以为例。
九月甲戌，修德安府外城。乙亥，金遣仆散端等来贺重明节。戊子，遣郑汝谐等使金贺正旦。丙申，劝两淮民种桑。
冬十月壬寅，修大禹陵庙。丙午，修潭州城。辛亥，帝诣重华宫进香。庚申，会庆节，丞相率百官诣重华宫拜表称贺。
十一月壬申，振襄阳府被水贫民。癸酉，减蕲州岁铸钱二十万缗。丙戌，日南至，丞相率百官诣重华宫拜表称贺。兵部尚书罗点、给事中尤袤、中书舍人黄裳皆上疏请帝朝重华宫，吏部尚书赵汝愚亦因面对以请，帝开纳。辛卯，帝朝重华宫，皇后继至，都人大悦。癸巳，蠲湖南北、京西、江西郡县月桩、经总制钱岁二十三万余缗。戊戌，诏李纯乃皇后亲侄，可特除阁门宣赞舍人。十二月癸卯，帝率群臣上《寿皇圣帝玉牒》、《圣政》、《会要》于重华宫。丙午，蠲归正人赋役三年。辛亥，以留正为少保。乙丑，金遣温敦忠等来贺明年正旦。是岁，江东、京西、湖北水。
四年春正月己巳朔，帝朝重华宫。辛卯，蠲临安府民身丁钱三年。
二月戊戌朔，诏陈源特与在京宫观。丙寅，贷淮西民市牛钱。出米七万石振江陵饥民。甲戌，皇孙生。
三月丙子，帝朝重华宫，皇后从。辛巳，以葛邲为右丞相，胡晋臣知枢密院事，陈骙参知政事，赵汝愚同知枢密院事。甲申，监察御史汪义端奏：汝愚执政，非祖宗故事，请罢之。疏三上，不报。辛卯，义端罢。癸巳，帝从寿皇圣帝、寿成皇后幸聚景园。乙未，修巢县城。
夏四月己酉，罢括卖四川沿边郡县官田。
五月丙寅朔，复永州义保。己巳，赐礼部进士陈亮以下三百九十有六人及第、出身。进士李侨年五十四，调成都司户参军，自以禄不及养，乞以一官回赠父母。帝嘉其志，特诏以本官致仕，父母皆与初品官封。丙子，淮西大水。丙戌，绍兴大水。召浙东总管姜特立。丞相留正以论特立不行，乞罢相，不报。壬辰，太尉、利州安抚使吴挺卒。四川制置使丘崈承制以总领财赋杨辅权安抚使，命统制官李世广权管其军。
六月丙申朔，留正出城待罪。振江浙、两淮、荆湖被水贫民。戊戌，秘书省著作郎沈有开，著作佐郎李唐卿，秘书郎范黼、彭龟年，校书郎王奭，正字蔡幼学、颜棫、吴猎、项安世上疏，乞寝姜特立召命。己亥，遣许及之等贺金主生辰。壬寅，诏市淮马充沿江诸军战骑。戊申，胡晋臣薨。己酉，御后殿虑囚。癸丑，蠲临安增民税钱八万余缗。甲寅，太白昼见。甲子，雨雹。
秋七月乙丑朔，太白昼见。丙寅，大雨雹。己巳，留正复论姜特立，缴纳出身以来文字、待罪于范村。丙子，以不雨，命诸路提刑审断滞狱。戊寅，命临安府及三衙决系囚，释杖以下。壬午，以赵汝愚知枢密院事，吏部尚书余端礼同知枢密院事，陈源为内侍省押班。癸未，禁邕州左、右两江贩鬻生口。乙酉，叙州夷贼没该落无等寇边，遣兵讨平之。
八月丙申，蠲绍兴丁盐、茶租钱八万二千余缗。丁酉，罢郡县卖没官田。癸丑，诏三省议振恤郡县水旱。丁巳，赠吴挺少保；其子曦落阶官，起复濠州图练使、带御器械。戊午，振江东、浙西、淮西旱伤贫民。
九月己巳，金遣董师中等来贺重明节，庚午，重明节，百官上寿。侍从、两省请帝朝重华宫，不听。己卯，上寿圣皇太后尊号曰寿圣隆慈备福皇太后。壬午，遣倪思等使金贺正旦。甲申，帝将朝重华宫，皇后止帝，中书舍人陈傅良引裾力谏，不听。戊子，著作郎沈有开、秘书郎彭龟年、礼部侍郎倪思等咸上疏，请朝重华宫。
冬十月丙午，内教三衙诸军。己酉，朝献于景灵宫。夜，地震。庚戌，朝献于景灵宫。夜，地又震。壬子，秘书省官请朝重华宫，疏三上，不报。甲寅，雨土。工部尚书赵彦逾等上疏重华宫，乞会庆圣节勿降旨免朝。寿皇曰： 朕自秋凉以来，思与皇帝相见，卿等奏疏，已令进御前矣。 明日会庆节，帝以疾不果朝，丞相葛邲率百官贺于重华宫。侍从上章，居家待罪，诏不许。嘉王府翊善黄裳上疏，请诛内侍杨舜卿。台谏张叔椿、章颖上疏，乞罢黜。戊午，太学生汪安仁等二百一十八人上书，请朝重华，皆不报。己未，丞相以下奏事重华宫。庚申，帝将朝重华宫，复以疾不果。丞相以下上疏自劾，请罢政，彭龟年请逐陈源以谢天下，皆不报。
十一月辛未，日中有黑子。壬申，侍从、两省赵彦逾等十一人同班奏事。癸酉，太白昼见，地生毛，夜有赤云白气。戊寅，帝朝重华宫，都人大悦。遣右司郎官徐谊召留正于城外。庚辰，正始入朝，复赴都堂视事。命姜特立还故官。日中黑子灭。癸未，帝率群臣奉上皇太后册、宝于慈福宫。十二月戊戌，帝朝重华宫。壬寅，右司谏章颖以地震请罢葛邲，疏十余上，不报。甲辰，命沿边守臣三年为任。己酉，诏监司、帅守毋独员荐士。庚戌，赵雄薨。甲寅，复四川盐合同场旧法。丁巳，振江、浙流民。己未，金遣完颜弼等来贺明年正旦。
五年春正月癸亥朔，帝御大庆殿，受群臣朝，遂朝重华宫，次诣慈福宫，行庆寿礼。推恩如淳熙十年故事。癸酉，寿皇圣帝不豫。丙子，大理狱空。癸未，葛邲罢。丙戌，宽绍兴民租税。
二月乙未，赵汝愚、余端礼以奏除西帅不行，居家待罪。戊戌，荆鄂诸军都统制张诏为成州团练使、兴州诸军都统制。庚戌，禁湖南、江西遏籴。
三月癸亥，合利州东、西为一路。己巳，寿成皇后生辰，免过宫上寿。
夏四月甲午，帝幸玉津园，皇后及后宫皆从。乙未，寿皇圣帝幸东园。丙申，史浩薨。己亥，朝献于景灵宫。壬寅，以不雨，使大理、三衙、临安府及两浙决系囚，释杖以下。癸卯，雨土。甲辰，侍从入对，请朝重华宫。己酉，太学生程肖说等以帝未朝，移书大臣。事闻，帝将以癸丑日朝。至期，丞相以下入宫门以俟，日昃，帝复以疾不果出。侍从、馆学官上疏，乞罢黜，居家待罪。职事官请去待罪者百余人，诏不许。丙辰，侍讲黄裳、秘书少监孙逢吉等再上疏以请。丁巳，起居郎兼权中书舍人陈傅良请以亲王、执政或近上宗戚一人充重华宫使。台谏交章劾内侍陈源、杨舜卿、林亿年离间两宫，请罢逐之。
五月辛酉朔，辰州徭贼寇边。甲子，侍从入对，未得见。宰执诣重华宫问疾，不及引。陈傅良缴上告敕，出城待罪。丁卯，以寿皇圣帝疾棘，命丞相以下分祷天地、宗庙、社稷。戊辰，丞相留正等请帝侍疾，正引裾随帝至福宁殿，久之，乃泣而出。辛未，丞相以下以所请不从，求退，帝命皆退，于是丞相以下遂出城待罪。知阁门事韩侂胄请宣押入城，许之。追封史浩为会稽郡王。乙亥。帝将朝重华宫，复不果。戊寅，以寿皇圣帝疾，赦。权刑部尚书京镗入对，请朝重华宫。庚辰，丞相以下诣重华宫问疾。癸未，起居舍人彭龟年叩头请奏事，诏令上殿，乃请朝重华宫。甲申，从官列奏以请，嘉王府翊善黄裳、讲读官沈有开、彭龟年奏，乞令嘉王诣重华宫问疾，许之。王至重华宫，寿皇为之感动。丙戌，权户部侍郎袁说友入对，请朝重华宫。
六月，遣梁总等贺金主生辰。戊戌夜，寿皇圣帝崩，遗诰改重华宫为慈福宫，建寿成皇后殿于宫后，以便定省。以重华宫钱银一百万缗赐内外军。先是，丞相留正、知枢密院事赵汝愚、参知政事陈骙、同知枢密院事余端礼闻寿皇圣帝大渐，见帝于后殿，力请帝朝重华宫，皇子嘉王亦泣以请，不听。至是，丞相正等闻寿皇圣帝崩，乃率百官听遗诰于重华宫。己亥，丞相以下上疏，请诣重华成礼。庚子，遣薛叔似等使金告哀。辛丑，丞相率百官拜表，请就丧次成服。壬寅，寿皇大敛。皇子嘉王复入奏事，诏侯疾愈，过宫行礼。丞相以下请皇太后垂帘听政，不许；请代行祭奠礼，许之。仍有旨：皇帝有疾，听就内中成服。夜，白气亘天。乙巳，尊寿圣隆慈备福皇太后为太皇太后，寿成皇后为皇太后。己酉，白气亘天。乙卯，遣林湜等使金致遗留物。
秋七月辛酉，丞相留正称疾，乞罢政，遂逃归。初，正等屡请立嘉王为皇太子，帝许之。正拟指挥以进，奉御笔： 历事岁久，念欲退闲。 正得之，大惧，乃谋退焉。甲子，太皇太后以皇帝疾未能执丧，命皇子嘉王即皇帝位于重华宫之素幄，尊皇帝为太上皇帝，皇后为寿仁太上皇后，移御泰安宫。庆元元年十一月戊戌，上尊号曰圣安寿仁太上皇帝。六年八月庚寅，太上皇帝不豫。辛卯，崩于寿康宫，年五十有四。十一月丙寅，谥曰宪仁圣哲慈孝皇帝，庙号光宗。嘉泰三年十一月壬申，加谥循道宪仁明功茂德温文顺武圣哲慈孝皇帝。
赞曰：光宗幼有令闻，向用儒雅。逮其即位，总权纲，屏嬖幸，薄赋缓刑，见于绍熙初政，宜若可取。及夫宫闱妒悍，内不能制，惊忧致疾。自是政治日昏，孝养日怠，而乾、淳之业衰焉。
