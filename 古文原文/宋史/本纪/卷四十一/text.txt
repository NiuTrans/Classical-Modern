○理宗一
理宗建道备德大功复兴烈文仁武圣明安孝皇帝，讳昀，太祖十世孙。父希卢，追封荣王，家于绍兴府山阴县，母全氏。以开禧元年正月癸亥生于邑中虹桥里第。前一夕，荣王梦一紫衣金帽人来谒，比寤，夜漏未尽十刻，室中五采烂然，赤光属天，如日正中。既诞三日，家人闻户外车马声，亟出，无所睹。幼尝昼寝，人忽见身隐隐如龙鳞。是时，宁宗弟沂靖惠王薨，无嗣，以宗室希瞿子赐名均为沂王后，寻改赐名贵和。嘉定十三年八月，景献太子薨，宁宗以国本未立，选太祖十世孙年十五以上者教育，如高宗择普安、恩平故事，遂以十四年六月丙寅立贵和为皇子，改赐名竑，而以帝嗣沂王。六月乙亥，补秉义郎。八月甲子，授右监门卫大将军，赐名贵诚。十五年五月丁巳，以竑为检校少保，进封济国公。己未，以帝为邵州防御使。帝性凝重寡言，洁修好学，每朝参待漏，或多笑语，帝独俨然。出入殿庭，矩度有常，见者敛容。会济国公竑与丞相史弥远有违言，弥远日谋媒蘖其失于宁宗，属意于帝而未遂。
十七年八月丙戌，宁宗违豫，自是不视朝。壬辰，疾笃，弥远称诏以贵诚为皇子，改赐名昀，授武泰军节度使，封成国公。
闰月丙申，宁宗疾甚，丁酉，崩于福宁殿。弥远使杨谷、杨石入白杨皇后，称遗旨以皇子竑开府仪同三司，进封济阳郡王、判宁国府，命子昀嗣皇帝位。大赦。尊杨皇后曰皇太后，同听政。封竑为济王，赐第湖州，以醴泉观使就第。癸亥，诏宫中自服三年丧。
九月乙亥，诏褒表老儒，以傅伯成为显谟阁学士，杨简宝谟阁直学士，并提举南京鸿庆宫。柴中行叙复元职，授右文殿修撰、主管南京鸿庆宫。戊寅，诏兄济王妻卫国夫人吴氏封许国夫人。己卯，皇太后、皇帝御便殿垂帘。诏以先圣四十九代孙行可为迪功郎，授判、司、簿、尉；以礼部侍郎程珌、吏部侍郎朱著、中书舍人真德秀兼侍读；工部侍郎葛洪、起居郎乔行简、宗正少卿陈贵谊、军器监王塈兼侍讲。壬午，葛洪权工部尚书，升兼侍读。辛卯，祀明堂，大赦。
冬十月戊戌，诏诸路提点刑狱以十一月按理囚徒。己亥，嗣秀王师嵓薨。壬子，诏百官奉按月给。
十一月甲子，右正言麋溧请承顺东朝，继志述事，壹以孝宗为法，而新政之切者，曰畏天、悦亲、讲学、仁民。上嘉纳焉。癸未，以五月十六日为皇太后寿庆节。丁亥，诏改明年为宝庆元年。戊子，以葛洪为端明殿学士、同签书枢密院事。己丑，诏以生日为天基节。十二月甲午，雪寒，免京城官私房赁地、门税等钱。自是祥庆、灾异、寒暑皆免。癸丑，开经筵，诏辅臣观讲。诏太后所居殿号曰慈明。辛酉，请大行皇帝谥号于南郊，谥曰仁文哲武恭孝皇帝，庙号曰宁宗。
宝庆元年春正月壬戌朔，诏举贤良。庚午，湖州盗潘壬、潘丙、潘甫谋立济王竑，竑闻变，匿水窦中，盗得之，拥至州治，以黄袍加其身，守臣谢周卿率官属入贺。初，壬等伪称李全以精兵二十万助讨史弥远擅废立之罪，比明视之，皆太湖渔人及巡尉兵卒，竑乃遣王元春告于朝，而率州兵诛贼。弥远奏遣殿司将彭任讨之，至则盗平。又遣其客秦天锡托宣医治竑疾，谕旨逼竑死，寻诏贬为巴陵郡公。辛未，诏保宁军节度使师弥为检校少保。诏以皇太后弟奉国军节度使杨谷、保宁节度杨石并开府仪同三司。丙戌，济王竑讣闻，特辍视朝。己丑，上宁宗谥册、宝。
二月甲午，诏故太师、武胜定国军节度使、鄂王岳飞谥忠武。丙申，诏师弥检校少师、嗣秀王。丙辰，楚州火。戊午，发廪振在京细民，给犒马步军、皇城司守卫军有差。
三月癸酉，葬宁宗于会稽永茂陵。
夏四月辛卯朔，宁宗祔庙。壬辰，诏皇兄竑赠少师、保静、镇潼军节度使，直舍人院王塈等缴奏命，遂寝。丁酉，皇太后手书： 多病，自今免垂帘听政。 壬寅，帝两请皇太后垂帘，不允。辛亥，发廪振在京细民。
五月甲子，诏： 内外文武大小之臣，于国政有所见闻，封章来上，毋或有隐。 丙寅，诏不熄为保康军承宣使、嗣濮王。
六月辛卯，太白昼见。丁未，诏史弥远为太师，依前右丞相兼枢密使，进封魏国公。弥远辞免太师。
秋七月丁丑，滁州大水，诏振恤之。乙酉，诏行大宋元宝钱。
八月壬寅，以司农丞姚子才封事切直，诏进一秩，授秘书郎。癸卯，诏知袁州赵{政}夫直秘阁、福建提点刑狱，以旌廉吏。丙午，诏侍从、给谏、卿监、郎官，并在外前执政、侍从、帅臣、监司，各举廉吏三人。戊申，诏侍从、两省、台谏、三衙、知阁、御带、环卫官，在外前执政、侍从，帅臣、监司、都副都统制及屯戍主将，其各举堪充将帅三人。己酉，地震。壬子，张九成赠太师，追封崇国公，谥文忠。甲寅，以程颐四世孙源为籍田令。乙卯，莫泽言真德秀舛论纲常，简节上语，曲为济王地。诏德秀焕章阁待制、提举玉隆万寿宫。丁巳，诏戒贪吏。
九月丙寅，著作佐郎陶崇上保业、慎独、谨微、持久四事，帝嘉纳之。
冬十月癸巳，有流星大如太白。甲寅，诏会稽欑宫所在，税赋尽免折科，山阴县权免三年。十一月癸亥，宣缯兼同知枢密院事，薛极参知政事，葛洪签书枢密院事。诏邵州潜藩，可升为宝庆府。筠州与御名音相近，改为瑞州。壬午，雪寒，在京诸军给缗钱有差，出戍之家倍之。自是祥庆、灾异、霪雨、雪寒咸给。甲申，朱端常言魏了翁封章谤讪，真德秀奏札诬诋。诏魏了翁落职，夺三秩、靖州居住；真德秀落职罢祠。
十二月甲辰，诏删修敕令。是岁，两浙路户一百九十七万五千九百九十六，口二百八十二万二千三十二。福建路户一百七十万四千一百八十六，口二百五十五万三千七十九。
二年春正月癸亥，诏赠沈焕、陆九龄官，焕谥端宪，九龄谥文达。录张九成、吕祖谦、张栻、陆九渊子孙官各有差。癸酉，诏布衣李心传赴阙。戊寅，荧惑入氐。壬午，太白、岁星、填星合于女。
二月辛卯，临察御史梁成大言真德秀有大恶五，仅褫职罢祠，罚轻。诏削二秩。
三月癸酉，以久雨，诏大理寺、三衙、两浙运司、临安府诸属县榷酒所，凡赃赏等钱，罪已决者，一切勿征，毋锢留妻子。自是霖潦、寒暑皆免。戊寅，诏太常寺建功臣阁，以 昭勋崇德 为名。己卯，蕲州火。
夏四月己丑，诏辅臣奉薄，其以《隆兴格》为制。辛亥，有流星大如太白。
六月丙申，御后殿，赐进士王会龙以下九百八十九人及第、出身有差。壬寅，诏以孔子五十二代孙万春袭封衍圣公。
秋七月戊辰，雷电、雨，昼晦，大风。遂安、休宁两县界山裂，洪水坏公宇、民居、田畴。八月乙巳，济王竑追降巴陵县公。辛亥，卫泾薨。
九月庚申，雷。
冬十月甲申，诏《宁宗御集》阁以 宝章 为名，仍置学士、待制员。辛丑，又雷。辛亥，荧惑、岁星、填星合于女，荧惑犯填星。改湖州为安吉州。
十一月甲寅，修祚德庙，以严程婴、公孙杵臼之祀。丙辰，始御紫宸殿。辛酉，荧惑犯岁星。丙子，日南至，上诣慈明殿。十二月癸卯，亲享太庙。
三年春正月辛亥朔，上寿明皇太后尊号册、宝于慈明殿。壬子，史弥远二秩。辛酉，以杨谷、杨石并为少傅。知楚州姚翀朝辞，奏淮楚忠义军事，上曰： 南北皆吾赤子，何分彼此，卿其为朕抚定之。 己巳，诏： 朕观朱熹集注《大学》、《论语》、《孟子》、《中庸》，发挥圣贤蕴奥，有补治道，朕励志讲学，缅怀典刑，可特赠熹太师，追封信国公。 三月庚戌朔，诏郡县长吏劝农桑，抑末作，戒苛扰。工部侍郎朱在进对，奏人主学问之要，上曰： 先卿《中庸序》言之甚详，朕读之不释手，恨不与同时。 辛亥，以皇太后尊号册、宝礼成，侄孙杨凤孙以下推恩有差。
夏四月戊戌，宣引前丞相谢深甫孙女谢氏诣慈明殿进见。
五月壬子，诏岳珂户部侍郎，依前淮东总领兼制置使。
闰月己卯朔，诏：郡县系囚不实书历，未经结录，守臣辄行特判，宪司其详覆所部狱案，岁月淹延者重置于宪。
六月戊申朔，日有食之。
秋七月乙酉，太阴犯心。丁酉，诏振赡被水郡县，其竹木等税勿征。丙午，史弥远乞归田里，诏不允。
八月庚戌，诏谢氏特封通义郡夫人。癸亥，诏凡试邑两经罢黜，更勿授知县、县令。甲戌，太白、荧惑合于翼。丙子，城太平州，诏知州綦奎进中奉大夫，余推恩有差。
九月癸未，故观文殿大学士、魏国公、赠太师留正谥忠宣。丙午，追上宁宗徽号曰法天备道纯德茂功仁文哲武圣睿恭孝皇帝。
冬十月甲子，右监门卫大将军与奭改赐名贵谦，授宜州观察使，继沂王后。右千牛卫将军孟杓改赐名乃裕，授和州防御使，继景献太子后。甲戌，赵范江东提刑兼知池州，节制防江水步军、池州都统司军马。
十一月戊寅，奉上宁宗徽号册宝于太庙。辛巳，日南至，郊，大赦。改明年为绍定元年。十二月己酉，日旁有气如珥。壬申，发廪振赡京城细民。大元兵破关外诸隘，四川制置郑损弃三关。
绍定元年春正月丙子朔，上寿明慈睿皇太后尊号册宝于慈明殿。杨谷、杨石并升少师。
六月壬寅朔，日有食之。己酉，流星昼陨。
秋七月戊戌，荧惑犯南斗。
冬十月戊申，荧惑犯壁垒阵星。丁巳，荧惑、填星合于危。甲子，荧惑犯填星。
十一月癸酉，荧惑入羽林。庚辰，雷。丁酉，诏申严皇城司给符之制，照阑入法。十二月辛亥，以薛极知枢密院事兼参知政事，葛洪参知政事，袁韶同知枢密院事，郑清之端明殿学士、签书枢密院事。
二年春正月庚辰，大理司直张衍上检验、推鞠四事。诏刑狱人命所关，其令有司究行之。丁亥，荧惑、岁星合于娄。
二月庚戌，诏岁举廉吏或犯奸赃，保任同坐，监司、守臣其申严觉察。
三月辛卯，诏郡县系囚多瘐死狱中，宪司其具狱官姓名以闻，黜罢之。
夏四月庚申，诏郡县官阙，毋令艺术人、豪民、罢吏借补权摄。
五月，诏成都、潼川路岁旱民歉，制司、监司其亟振恤，仍察郡县奉令勤惰以闻。辛巳，赐进士黄朴以下五百五十七人及第、出身有差。诏户绝者许立嗣，毋妄籍没。
六月丁巳，诏通义郡夫人谢氏进封美人。
九月丁卯，台州大水。壬辰，有流星大如太白。
冬十月壬戌，诏台州水灾，除民田租及茶、盐、酒酤诸杂税，郡县抑纳者监司察之。
十一月己丑，荧惑入氐。
三年春正月甲申，诏故皇子缉赠保信、奉国军节度使，开府仪同三司，追封永王，谥冲安。壬辰，知枣阳军史嵩之创置屯田，以劳赏官两转。
二月丙申，日有背气。戊戌，诏汀、赣、吉、建昌蛮獠窃发，经扰郡县复赋税一年。庚戌，诏赵范起复，依前知镇江府、节制防江水步并本州在砦军马；赵葵起复，依前知滁州、节制本州屯戍军马。壬子，诏故皇子绎赐忠正、保宁军节度使、开府仪同三司，追封昭王，谥冲纯。
闰月癸酉，逃卒穆椿夜窃入皇城，烧毁甲仗，卫士捕得之，诏磔于市。乙酉，太白、岁星合于毕。
三月丁酉，雨土。戊申，奉国军节度使不忄冬薨，赠少傅，追封乐平郡王。
夏四月己卯，漳州、连城盗起，知龙岩县庄梦诜、尉钟自强不能效死守土，诏各削二秩罢。
五月甲寅，检校少保李全授彰、化保康军节度使，开府仪同三司、京东镇抚使，依旧京东忠义诸军都统制。戊午，李全左右金吾卫上将军，职任仍旧。
六月乙酉，岁星入井。
秋七月丁酉，汀州宁化县曾氏寡妇晏给军粮御漳寇有功，又全活乡民数万人，诏封恭人，赐冠帔，官其子承信郎。
九月辛丑，祀明堂，大赦。丙午，美人谢氏进封贵妃。冬十月己巳，荧惑、填星合于室。
十一月丁酉，有星孛于天市垣。丁未，流星昼陨。十二月庚申，诏录用孔子四十九代孙灿补官。李全叛。壬戌，淮东官兵王青力战，死之，赠右武大夫、蕲州防御使。甲子，诏： 逆贼李全，反形日著，今乃肆为不道，已敕江、淮制臣率兵进讨，有能擒斩全以降者，加以不次之赏。 乙丑，诏免明年元会礼。以郑清之参知政事兼签书枢密院事，乔行简端明殿学士、同签书枢密院事。诏： 史弥远敷奏精敏，气体向安，朕未欲劳以朝谒，可十日一赴都堂治事。 丁卯，册命贵妃谢氏为皇后。己卯，慈明殿出缗钱百五十万犒诸军，振赡在京细民。癸未，上寿明仁福慈睿皇太后尊号册宝。
四年春正月戊子，皇太后年七十有五，上诣慈明殿行庆寿礼，大赦，史弥远以下进秩有差。赐李心传同进士出身。壬寅，赵范、赵葵等诛李全于新塘，诏各进两秩，余推恩有差。
二月戊午朔，诏：雄边军统制、总辖范胜、谷汝砺等诛逆著劳，各官五转，将士立功者，趣具等第、姓名来上。丙子，诏起复孟珙从义郎、京西路分，枣阳军驻扎。
夏四月戊辰，赵范、赵葵并进中大夫、右文殿修撰，赐紫章服、金带。丁丑，以郑清之兼同知枢密院事；乔行简签书枢密院事；赵善湘兵部尚书、江淮制置大使、知建康府，依旧安抚使；赵范权兵部侍郎、淮东安抚副使、知扬州兼江淮制司参谋官；赵葵换福州观察使、右骁卫大将军、淮东提刑、知滁州兼大使司参议官。
五月丙午，宗室司正检校少傅、安德军节度使、天水郡公，加食邑五百户；贵谦承宣使；乃裕观察使。
六月己未，诏魏了翁、真德秀、尤焴、尤龠并叙复元官职祠禄。
七月己丑，日生承气。丁酉，贾涉女侍后宫，诏封文安郡夫人。庚戌，葛洪资政殿学士、知绍兴府。有流星大如太白。
八月己未，大元兵破武休，入兴元，攻仙人关。辛酉，洪咨夔叙复元官祠禄。辛未，文安郡夫人贾氏封才人。
九月丙戌夜，临安火，延及太庙，统制徐仪、统领马振远坐救焚不力，贬削有差。上素服视朝，减膳彻乐。庚子，建昌军火。甲辰，流星昼陨。
冬十月戊午，太常少卿度正、国史院编修官李心传各疏言：宗庙之制，未合于古，兹缘灾异，宜举行之。诏两省、侍从、台谏集议以闻。甲子，以余天锡为户部侍郎兼知临安府、浙西安抚使。癸酉，大元兵破蜀口诸郡，御前中军统制张宣战青野原有功，诏授沔州都统。戊寅，以李为焕章阁直学士、四川制置使、知成都府，赵彦呐直龙图阁、四川安抚制置副使、知兴元府、利路安抚使，安癸仲户部郎中、总领四川财赋。
十一月乙酉，诏忠义总管田遂力战而殁，赠武节大夫、忠州刺史，加封立庙。十二月乙亥，以史嵩之为大理少卿兼京湖制置副使。
五年春正月己丑，以孟珙为京西路兵马钤辖、枣阳军驻扎。庚寅，诏：李全之叛，淮东提刑司检法吴澄等出泰州城谒贼，各追官勒停。其不出见贼者高梦月、刘宾云循升二资。骂贼而死者海陵簿吴嚞，特赠朝奉郎，官其一子将仕郎。 壬辰，史嵩之进大理卿、权刑部侍郎、京湖安抚制置使、知襄阳府。壬寅，新作太庙成。
二月癸丑，帝谒太庙。
三月乙酉，诏京城内外免征商三月。丁酉，日后抱气、承气。
夏四月癸亥，以宝章阁直学士桂如渊顷帅蜀日，北兵攻城，不能合谋死守而遁，致军民罹殃，反以捷闻，诏褫职罢祠。丁卯，起魏了翁以集英殿修撰知遂宁府。
五月己丑，诏： 昨郁攸为灾，延及太室，罪在朕躬，而二三执政，引咎去职。今宗庙崇成，神御妥安，薛极、郑清之、乔行简并复元官。 辛卯，臣僚言： 积阴霖霪，历夏徂秋，疑必有致咎之征。比闻蕲州进士冯杰，本儒家，都大坑冶司抑为炉户，诛求日增，杰妻以忧死，其女继之，弟大声因赴诉，死于道路，杰知不免，毒其二子一妾，举火自经而死。民冤至此，岂不上干阴阳之和？ 诏都大坑冶魏岘罢职。癸巳，太白经天，昼见。戊戌，诏今后齐民有罪，监司、守臣毋辄籍没其家，必具闻俟命。
六月乙丑，荧惑、填星合于娄，荧惑顺行犯填星。丙子，诏诸狱官不理他务。
秋七月甲申，诏： 近岁北兵再入利、阆，迫近顺庆，承奉郎胡元琰摄郡事，能收散卒，定居民，谕叛将，以全阖郡，以功特转官三资。 太白入井。丙戌，监楚州大军仓富起宗军变死难，诏赠宣教郎，官一子文林郎。张焕同时被创，害及其家，诏转官一资。丁酉，以吴潜为太府少卿、总领淮西财赋，陈贵谊端明殿学士、同签书枢密院事。
八月乙卯，起真德秀为徽猷阁待制、知泉州。丁巳，泗州路分刘虎、副都统董琳焚断盱泗桥遏金兵。己未，魏了翁以宝章阁待制、潼川安抚使知泸州。乙丑，赐进士徐元杰等四百九十三人及第、出身有差。壬申，太白、岁星合于张。甲戌，新作玉牒殿，奉安累朝玉牒。
九月乙巳，雨雹，雷。
闰月己酉，有流星大如太白。庚戌，彗星出于角。戊辰，史弥远乞归田里，诏不允。
冬十月戊子，以星变，大赦。金将以盱眙军来降，赦盱眙，改为招信军。
十一月己巳，乔行简累疏乞归田，诏不允。十二月丙子朔，进封才人贾氏为贵妃。辛巳，皇太后不豫。壬午，大赦。皇太后崩。癸卯，群臣凡七表请听政，从之。诏：外朝大典，不敢轻改，宫中自服三年丧。时宋与大元兵合围汴京，金主奔归德府，寻奔蔡州，大元再遣使议攻金，史嵩之以邹伸之报谢。
六年春正月己酉，以少傅、保宁军节度使、嗣秀王师弥判大宗正事，赵善湘光禄大夫、江淮制置大使兼知建康府、行宫留守，加食邑四百户。戊辰，史弥远加食邑千户。
二月丁丑，上大行皇太后谥曰恭圣仁烈皇后。以赵范为工部侍郎兼中书门下省检正公事，赵葵秘书监兼侍讲，余天锡礼部侍郎兼侍读。癸卯，荧惑犯东井。
三月丙辰，大雨、雹。
夏四月壬寅，葬恭圣烈皇后于永茂陵。
五月庚戌，太白、荧惑合于柳。邓州移剌以城来降。
六月丁酉，史嵩之刑部侍郎兼京湖安抚制置使兼知襄阳府。
秋七月，败武仙于浙江。
八月，拔唐州。
九月壬寅朔，日有食之。辛亥，祀明堂，大赦。辛酉，经筵官请以御制敬天、法祖、事亲、齐家四十八条及缉熙殿榜、《殿记》宣付史馆。
冬十月，江海领襄军从大元兵合围金主于蔡州。甲申，史宅之太府少卿，史宇之将作少监，并赐同进士出身。丙戌，史弥远进太师、左丞相兼枢密使、鲁国公，加食邑一千户；郑清之光禄大夫、右丞相兼枢密使，加食邑一千户。丁亥，史弥远保宁、昭信军节度使，充醴泉观使，进封会稽郡王，仍奉朝请，加食邑封。以薛极为枢密使，乔行简参知政事兼同知枢密院事，陈贵谊参知政事兼签书枢密院事。诏： 史弥远有定策大功，勤劳王室，今以疾解政，宜加优礼。长子宅之权户部侍郎兼崇政殿说书，次子宇之直华文阁、枢密院副都承旨，长孙同卿直宝章阁，次孙绍卿、良卿、会卿、晋卿并承事郎，女夫赵汝禖军器少监，孙女夫赵崇榟官一转。 己丑，诏崔与之、李、郑性之赴阙。庚寅，以显谟阁待制、知福州真德秀兼福建安抚使。乙未，史弥远薨，赠中书令，追封卫王，谥忠献。诏戒贪吏。
十一月乙巳，给事中莫泽等言，差提举千秋鸿禧观梁成大暴狠贪婪，苟贱无耻，诏夺成大祠禄。丙午，诏改明年为端平元年。己未，以魏了翁为华文阁待制、知泸州、潼川安抚使，赐金带。癸亥，进赵葵兵部侍郎、淮东制置使兼知扬州。甲子，台臣劾刑部尚书莫泽贪淫忮害，罢之。丙寅，权工部尚书赵范言： 宣和海上之盟，厥初甚美，迄以取祸，其事不可不鉴。 帝嘉纳之。丁卯，诏赵葵任责防御。戊辰，礼部郎中洪咨夔进对：今日急务，进君子，退小人，如真德秀、魏了翁当聚之于朝。帝是其言，命咨夔洎王遂同为监察御史。己巳，赵葵入见，帝问以金事，对曰： 今国家兵力未赡，姑从和议。俟根本既壮，雪二帝之耻，以复中原。 十二月戊寅，史宅之缴纳赐第，诏给赐本家，仍奉家庙。庚辰，以薛极为观文殿大学士、知绍兴府兼浙东安抚使。甲申，吴潜太府卿，仍淮西总领财赋，暂兼沿江制置、知建康府。戊申，洪咨夔言： 资政殿学士、提举洞霄宫袁韶，仇视善类，谄附弥远，险忮倾危。 诏袁韶夺职、罢祠禄。壬辰，台臣言： 赵善湘、陈晐、郑损纳赂弥远，怙势肆奸，失江淮、荆襄、蜀汉人心，罪状显著。 诏赵善湘有讨李全功，特寝免；陈晐与祠，郑损落职与祠。
端平元年春正月庚子朔，诏求直言。侍从、卿监、郎官，在外执政、从官，举堪为监司、守令者各二人。三衙、统帅、知阁、御带、环卫官，在外总管、军帅，举堪为将帅者各二人。钟震、陈公益、李性传、张虙并兼侍读。徐清叟、黄朴、李大同、叶味道并兼崇政殿说书。辛丑，赵范依前沿江制置副使，权移司知黄州，史嵩之权京湖安抚制置使兼知襄阳府，陈韡华文阁待制，仍知隆兴府、江西安抚使。诏德安三关使彭哲，去年十月北兵至，弃关遁，削二秩勒停。乙巳，赐故少傅、权参知政事任希夷谥宣宪。丙午，诏赵范兼淮西制置副使，任责防御。太白、荧惑合在斗。戊申，金主完颜守绪传位于宗室承麟。己酉，城破，守绪自经死，承麟为乱兵所杀，执其参知政事张天纲。丙寅，诏： 太师、中书令荣王已进王爵，宜封三代，曾祖子奭赠太师、吴国公，祖伯旴赠太师、益国公，父师意赠太师、越国公。 戊辰，以枢密院言，诏： 京西忠顺统制江海、枣阳同统制郭胜，向因所部兵行劫，坐不发觉，除名、广州拘管。遇赦还军前自效有功，并叙复元受军职。 史嵩之露布告金亡，谨遣郭春按循故壤，诣奉先县汛扫祖宗诸陵。还师屯信阳。命王旻守随州，王安国守枣阳，蒋成守光化，杨恢守均，并益兵饬备，经理唐、邓屯田。
二月辛未，监察御史洪咨夔言： 上亲政之始，斥逐李知孝、梁成大，其谄事权奸，党私罔上，倡淫黩货，罪大罚轻。 诏李知孝削一秩，罢祠；梁成大削两秩。壬申，以赵彦呐为四川安抚制置使兼知兴元府。丁亥，诏端平元年正月以前诸命官贬窜物故者，许令归葬。
三月己酉，以贾涉子似道为籍田令。辛酉，诏遣太常寺主簿朱扬祖、阁门祗候林拓诣洛阳省谒八陵。
四月辛未，诏遣朱复之诣八陵，相度修奉。丁丑，诏： 比年宗亲贫窭，或致失所。甚非国家睦族之意。大宗正司、南外西外宗正司，其申严州郡，以时赡给，违者有刑。 监察御史王遂言： 史嵩之本不知兵，矜功自侈，谋身诡秘，欺君误国，留之襄阳一日，则有一日之忧。 不报。戊寅，岁星守太微垣上相星。壬午，监察御史洪咨夔言： 今残金虽灭，邻国方强，益严守备犹恐不逮，岂可动色相贺，涣然解体，以重方来之忧？ 上嘉纳。甲申，日生赤晕。丙戌，以灭金获其主完颜守绪遗骨告太庙，其玉宝、法物并俘囚张天纲、完颜好海等命有司审实以闻。庚寅，诏授孟珙带御器械，京、襄部押官属陈一荐、江海官两转，余论功行赏。金降人夹谷奴婢改姓同名鼎，王闻显、呼延实、来伯友、石大瑞、白华各授官有差。丁酉，臣僚言： 江淮、荆襄诸路都大提点坑冶吴渊，恃才贪虐，籍人家赀以数百万计，掩为己有，其弟潜违道干誉，任用非类。 诏吴渊落右文殿修撰，吴潜落秘阁修撰，并放罢。
五月庚子，薛极卒，赠少师。戊申，太平州螟。己酉，太阴入氐。乙卯，诏李知孝瑞州居住，梁成大潮州居住，莫泽南康军居住，并再降授官，寻尽追爵秩。诏魏了翁赴阙。丙辰，以赵范为两淮制置使、节制军马兼沿江制置副使。壬戌，以崔与之为端明殿学士、提举西京嵩山崇福宫，陈韡权工部尚书、知隆兴府、江西安抚使。丙寅，诏： 黄干、李燔、李道传、陈宓、楼昉、徐宣、胡梦昱皆厄于权奸，而各行其志，没齿无怨，其赐谥、复官、优赠、存恤，仍各录用其子，以旌忠义。戴野，其复元资，以励士风。 建阳县盗发，众数千人，焚劫邵武、麻沙、长平。
六月戊辰朔，郑清之等进奏选德殿柱有金书六字曰： 毋不敬，思无邪。 上曰： 此坐右铭也。 庚午，荧惑、填星合于胃。壬申，诏蠲漳、泉、兴化三州丁米钱。丙子，以李鸣复为侍御史兼侍讲。戊寅，以乔行简知枢密院事，曾从龙参知政事，郑性之签书枢密院事，陈贵谊兼同知枢密院事。己卯，诏： 故巴陵县公竑可尽复本身官爵，有司其检视墓域，以时致祭。妻吴昨自请为尼，特赐慧净法空大师，绍兴府月给衣资缗钱。 诏殿司选精锐千人，命统制娄拱、统领杨辛讨捕建阳县盗。幸巳，诏故端明殿学士、开府仪同三司史弥远赠资政殿大学士，谥忠宣。荧惑犯填星。丙戌，有流星大如太白。戊子，日晕不匝，生格气。癸巳，史嵩之进兵部尚书。禁毁铜钱作器用并贸易下海。
秋七月乙巳，诏嘉兴县王临年百二岁，补迪功郎致仕。
八月癸酉，诏： 河南新复郡县，久废播种，民甚艰食，江、淮制司其发米麦百万石往济归附军民，仍榜谕开封、应天、河南三京。 甲戌，朱扬祖、林拓朝谒八陵回，以图进，上问诸陵相去几何及陵前涧水新复，扬祖悉以对，上忍涕太息。乙亥，以赵范为京河关陕宣抚使、知开封府、东京留守，赵葵京河制置使、知应天府、南京留守，全子才关陕制置使、知河南府、西京留守。甲午，权邵武军王野以平建阳寇有功，官两转，余推赏有差。
九月庚子，赵范依旧京西、湖北安抚制置大使、知襄阳府。辛丑，荧惑入井。壬寅，赵范言： 赵葵、全子才轻遣偏师复西京，赵楷、刘子澄参赞失计，师退无律，致后阵败覆。 诏赵葵削一秩，措置河南、京东营田边备；全子才削一秩，措置唐、邓、息营田边备；刘子澄、赵楷并削三秩放罢。又言： 杨义一军之败，皆由徐敏子、范用吉怠于赴援，致不能支。 诏范用吉降武翼郎，徐敏子削三秩放罢，杨义削四秩，勒停自效。己酉，真德秀言：权臣罔上，讲筵官亦傅会其言，今承其弊，有当虑者五事，并及泉、漳寇盗、盐法之弊。帝嘉纳之。诏：进士何霆编类朱熹解注文字，有补经筵，授上文学。
冬十月己卯，真德秀进《大学衍义》。辛卯，陈贵谊薨，赠少保。
十一月壬子，京、湖制司创镇北军，诏以襄阳府驻扎御前忠卫军为名。壬戌，太白经天。十二月己卯，大元遣王楫来。戊子，王楫辞于后殿。辛卯，遣邹伸之、李复礼、乔仕安、刘溥报谢，各进二秩。
