◎乐九（乐章三）
○太庙常享禘袷加上徽号郊前朝享皇后别庙
建隆以来祀享太庙一十六首
迎神，《礼安》
肃肃清庙，奉祠来诣。格思之灵，如在之祭。
克谨威仪，载严容卫。降福孔皆，以克永世。
皇帝行，《隆安》
工祝升阶，宾尸在位。祗达孝思，允修毖祀。
显相有仪，克恭乃事。俨恪其容，通此精意。
奠瓒用《瑞木》
木符启瑞，著象成文。于昭大号，协应明君。
灵命有属，鸿禧洞分。歌以升荐，休嘉洽闻。
又《驯象》
嘉彼驯象，来归帝乡。南州毓质，中区效祥。
仁格巨兽，德柔遐荒。有感斯应，神化无方。
又《玉乌》
素乌爰止，淳精允臧。名符瑞牒，色应金方。
洁白容与，翘英奋扬。孝思攸感，皇德逾张。
奉俎，《丰安》
维牺维牲，以炰以烹。植其鞉鼓，洁彼鉶羹。
孔硕兹俎，于穆厥声。肃雍显相，福禄来成。
酌献僖祖室，《大善》
汤汤洪河，经启长源。郁郁嘉木，挺生本根。
大哉崇基，出乎庆门。发祥垂裕，永世贻孙。
顺祖室，《大宁》
元钟九千，生于仲吕。崇台九层，起于累土。
赫日之升，《明夷》为主。孝孙作帝，式由祖武。
翼祖室，《大顺》
明明我祖，积德攸宜。肇继瓜瓞，将隆本支。
爰资庆绪，式昭帝基。于穆清庙，永洽重熙。
宣祖室，《大庆》
艰难积行，绵长钟庆。同人之时，得主乃定。
既叙宗祧，乃修舞咏。经武开先，永昭丕命。
太祖室，《大定》
猗欤太祖，受命于天！化行区宇，功溢简编。
武威震耀，文德昭宣。开基垂统，亿万斯年。
太宗室，《大盛》
赫赫皇运，明明太宗。四隩咸暨，一变时雍。
睿文炳焕，圣备温恭。千龄万祀，永播笙镛。
饮福，《禧安》
嘉粟旨酒，博腯牲牷。神鉴孔昭，享兹吉蠲。
夙夜毖祀，孝以奉先。永锡纯嘏，功格于天。
亚献，《正安》
已象文治，乃观武成。进退可度，威仪克明。
终献，《正安》
《常武》徂征，诗人所称。总干山立，厥象伊疑。
彻豆，《丰安》
肥腯之牲，既析既荐，郁鬯之酒，已酌已献。
祝辞亦陈，和奏斯遍。享礼具举，彻其有践。
摄事十三首
降神，《理安》
肃肃清庙，昭事祖祢。粢盛苾芬，四海来祭。
皇灵格思，令容有睟。降福孔皆，以克永世。
太尉行，《正安》
稞鬯溥将，宾尸在位。帝德升闻，孝思光被。
公卿庶正，傅御师氏。至诚感神，福禄来暨。
奠瓒，《瑞安》
淳清育物，瑞木成文。元气陶冶，非烟郁氛。
玄贶昭格，至和所熏。登歌稞献，肸蚃如闻。
奉俎，《丰安》
丽碑割牲，以炰以烹。博硕肥腯，荐羞神明。
祖考来格，享于克诚。如闻謦咳，式燕以宁。
酌献僖祖室，《大善》
肃肃艺祖，肇基鸿源。权舆光大，燕翼贻孙。
载祀惟永，庆流后昆。威灵在天，顾我思存。
顺祖室，《大宁》
思文圣祖，长发其祥。锡羡蕃衍，德厚流光。
眷命自天，卜世聿昌。祗肃孝享，降福无疆。
翼祖室，《大顺》
明明我祖，积德累仁。居晦匿曜，迈种惟勤。
帝图天锡，辉光日新。寝庙绎绎，昭事同寅。
宣祖室，《大庆》
洸洸我祖，时惟鹰扬。潜德弗耀，发源灵长。
肆类配天，永思不忘。来顾来享，百福是将。
太祖室，《大定》
赫赫太祖，受命于天。赤符启运，威加八埏。
神武戡难，功无间然。翼翼丕承，亿万斯年。
太宗室，《大盛》
穆穆太宗，与天合德。昧旦丕显，乾乾翼翼。
敷佑下民，时帝之力。永怀圣神，孝思罔极。
真宗室，《大明》
煌煌真宗，善继善承。经武耀德，臻于治平。
封祀礼乐，丕昭鸿名。陟配文庙，皇图永宁。
彻豆，《丰安》
鼎俎既陈，豆笾既设。金石在庭，工师就列。
备物有严，著诚致洁。孝惟时思，礼以《雍》彻。
送神，《理安》
神之来兮风肃然，神之去兮升九天。排凌兢兮还恍惚，羽旄纷兮萧燔烟。
真宗御制二首
奠瓒用《万国朝天》
鸿源浚发，睿图诞彰。高明锡羡，累洽延祥。
巍巍艺祖，溥率宾王。煌煌文考，区宇大康。
珍符昭显，宝历绵长。物性茂遂，民俗阜昌。
甫田多稼，禾黍穰穰。含生嘉育，鸟兽跄跄。
八纮统域，九服要荒。沐浴惠泽，祗畏典常。
隔谷分壤，望斗辨方。并袭冠带，来奉圭璋。
峨峨双阙，济济明堂。诸侯执帛，天后当阳。
何以辨等？衮衣绣裳。何以褒德？辂车乘黄。
声明焕赫，雅颂汪洋。启兹丕绪，祐我无疆。
大统斯集，大乐斯扬。俯隆宗祏，仰继穹苍。
亚献、终献《平晋乐》
五代衰替，六合携离。封疆窃据，兵甲竞驰。
天顾黎献，涂炭可悲。帝启灵命，浚哲应期。
皇祖丕变，金钺俄麾。率土执贽，犷俗来仪。
瞻彼大卤，窃此余基。独迷文告，莫畏天威。
神宗继统，璿图有辉。尚安蠢尔，罔怀格思。
六飞夙驾，万旅奉辞。徯来发咏，不阵行师。
云旗先路，壶浆塞岐。天临日照，宸虑通微。
前歌后舞，人心悦随。要领自得，智力何施。
风移僣冒，政治淳熙。书文混一，盛德咸宜。
干戈倒载，振振言归。诞昭七德，永定九围。
真宗告飨六首
告受天书，《瑞安》
宝命自天，鸿禧锡祚。昭晰缘文，氤氲黄素。
玄感荐彰，灵休诞布。寅奉珍符，聿怀永慕。
太祖、太宗加上尊谥，《显安》
报贶陟封，聿昭典礼。让德穹厚，归功祖弥。
丕显尊称，尽善尽美。寅威孝思，以介蕃祉。
东封毕躬谢酌献，《封安》
奕奕清庙，锡羡诒谋。升中神岳，显允皇猷。
归格艺祖，昭报灵休。奉先追远，盛德益修。
祀汾阴毕躬谢酌献，《显安》
于昭列圣，休德清明。威灵如在，享于克诚。
报功厚载，馨荐惟精。归格饮至，礼备乐成。
圣祖降亲告，《瑞安》
于赫圣祖，景灵在天。神游来暨，睟容穆然。
诲言昭示，帝胄开先。齐明钦若，延鸿亿年。
六室加谥，《显安》
钦崇太霄，肃奉徽册。大礼克诚，鸿猷有赫。
令芳爰荐，明灵斯格。昭谢垂祥，永怀何极。
景祐亲享太庙二首
迎神，《兴安》
追养奉先，纳孝练主。金奏凤鸣，《关雎》乐舞。
奠鬯恭神，肥腯展俎。积庆聪明，降景寰宇。
酌献真宗室，《大明》
于穆真皇，宅心道粹。和戎偃革，焕乎文治。
操瑞拜图，封天祀地。盛德为宗，烝尝万世。
至和袷享三首
迎神，《兴安》
濡露降霜，永怀孝思。祫食谛叙，再闰之期。
歌德咏功，八音播之。歆神惟始，灵其格兹。
奠瓒，《嘉安》
昭穆亲祖，自室徂堂。礼备乐成，肃然稞将。
瑟瓒黄流，条鬯芬芳。气达渊泉，神孚来享。
送神，《兴安》
四祖基庆，三后在天。荐侑备成，灵娭其旋。
孝孙应嘏，受福永年。送之怀之，明发恻然。
嘉祐袷享二首
迎神，《怀安》
躬兹孝享，礼备乐成。神登于俎，祝导于祊。
展牲肥腯，奏格和平。灵其昭格，肃亻爱凝情。
送神，《怀安》
灵神归止，光景肃然。福祥裕世，明威在天。
孝孙有庆，骏烈推先。佑兹基绪，弥万斯年。
熙宁以后享庙五首
酌献英宗室，《大英》
在宋五世，天子嗣昌。躬发英断，若乾之刚。
声容涷々，被于八荒。垂千万年，永烈有光。
送神，《兴安》
钟鼓惟旅，笾豆孔时。衎我祖宗，既右享之。
神亟来止，孝孙之喜。神保聿归，孝孙之思。
禘祫孟享、腊享，宗正卿升殿，《正安》
进退有容，服章有仪。匪亟匪迟，降登孔时。
祫享仁宗，《大和》
于穆仁庙，圣泽滂流。华夷用乂，动植蒙休。
徽名冠古，奕世垂谋。帝躬稞献，盛典昭修。
英宗，《大康》
赫赫英皇，总提邦纪。浚发神功，恢张圣理。
仙驭虽遥，鸿徽不弭。永言孝思，竭诚躬祀。
常祀五享三首
迎神，《兴安》（九变）
奕奕清庙，昭穆定位。霜露增感，粢盛洁祭。
神灵来格，福祉攸暨。追孝奉先，本支百世。
太尉奠瓒，《嘉安》
有秩时祀，匪怠匪渎。有来宗主，载祗载肃。
厥作稞将，流黄瓒玉。是享是宜，永绥多福。
送神，《兴安》
皇祖皇考，配帝配天。骏奔显相，神保言旋。
祝以孝告，嘏以慈宣。去来永慕，宗事惟虔。
绍兴以后时享二十五首
迎神，《兴安》
黄钟为宫
奉先严祀，率礼大经。时思致享，肃荐芳馨。
竭诚备物，乐奏和声。真驭来止，熙事克成。
大吕为角
圣灵在天，九关崇深。风马云车，纷其顾临。
拥祥储休，昭答孝心。孝孙受祉，万福是膺。
太簇为徵
嘉承和平，秩祀为先。乃练休辰，祝史告虔。
内心齐明，祀具吉蠲。交际恍惚，如在后前。
应钟为羽
道信于神，神灵燕娭。酒有嘉德，物惟其时。
缓节安歌，乐奏具宜。欣欣乐康，福禄绥之。
奉俎，《丰安》
王假有庙，子孙保光。奉牲以告，玉俎膏香。
专精厉意，神其迪尝。休承灵意，申锡无疆。
初献盥洗，《正安》
恪恭祀典，涓选休成。设洗致洁，直于东荣。
嘉觞祗荐，明德惟馨。祖考来格，享兹孝诚。
升殿，《正安》
冠佩雍容，时惟上公。享于清庙，陟降弥恭。
笾豆静嘉，粢盛洁丰。孝孙有庆，万福来同。
僖祖室酌献，《基命》
于穆文献，自天发祥。肇基明命，锡羡无疆。
子孙千亿，宗社灵长。神之格思，如在洋洋。
宣祖室酌献，《天元》
天启炎历，集我大命。长发其祥，笃生上圣。
夷乱芟荒，乾坤以定。时礼聿修，孝孙有庆。
太祖室酌献，《皇武》
赫赫艺祖，受天明命。威加八纮，德垂累圣。
祀事孔明，有严笙磬。对越在天，延休锡庆。
太宗室酌献，《大定》
明明在上，时维太宗。允武允文，丕基绍隆。
于肃清庙，昭报是丰。皇灵格思，福禄来同。
真宗室酌献，《熙文》
于穆真皇，维烈有光。丕承二后，奄奠万方。
威加戎狄，道格穹苍。歆时禋祀，降福无疆。
仁宗室酌献，《美成》
至哉帝德，乃圣乃神！恭己南面，天下归仁。
历年长久，垂裕后人。礼修旧典，宝命维新。
英宗室酌献，《治隆》
炎基克巩，赫赫英宗。绍休前烈，仁化弥隆。
笃生圣子，尧、汤比踪，烝尝万世，福禄来崇。
神宗室酌献，《大明》
于昭神祖，运抚明昌。肇新百度，克配三王。
遐荒底绩，圣武维扬。永言《执竞》，上帝是皇。
哲宗室酌献，《重光》
于皇浚哲，遹骏有声。率时昭考，丕显仪刑。
功光大业，道协三灵。永绥厥后，来燕来宁。
徽宗室酌献，《承元》
天锡神圣，徽柔懿恭。垂衣拱手，遵制扬功。
配天立极，体道居中。佑我烈考，万福攸同。
钦宗室，《端庆》
于皇钦宗，道备德宏。允恭允俭，克类克明。
孝遵前烈，仁翊函生。歆兹肆祀，永燕宗祊。
高宗室，《大德》
于皇时宋，自天保定。高宗受之，再仆景命。
绍开中兴，翼善传圣。何千万年，永绥厥庆。
孝宗室，《大伦》
圣人之德，无加于孝。思皇孝宗，履行立教。
始终纯诚，非曰笑貌。于万斯年，是则是效。
光宗室，《大和》
维宋洽熙，帝继于理。万姓厚生，三辰顺轨。
对时天休，以燕翼子。肃唱和声，神其有喜。
文舞退、武舞进，《正安》
肃肃清庙，于显维德。我祀孔时，我奏有翼。
秉翟载骏，有来干戚。神之燕娭，休祥允格。
亚、终献，《文安》
观德宗祏，奕世烈光。有严祀典，粤循旧章。
乐谐九变，献举重觞。燕娭如在，戩谷穰穰。
彻豆，《恭安》
礼备乐成，物称诚竭。相维辟公，神人以说。
歌《雍》一章，诸宰斯彻。天子万世，无竞维烈。
送神，《兴安》
霜露既降，时思展禋。在天之御，睠然顾歆。
乐成礼备，言归靡停。既安既乐，福禄来成。
袷享八首
迎神，《兴安》
黄钟宫
时维孟冬，霜露既零。合食盛礼，以时以行。
孝心翼翼，惟神来宁。肃倡斯举，神具是听。
大吕角
于穆孝思，嘉荐维时。诚通兹格，咸来燕娭。
神之听之，申锡蕃厘。于万斯年，永保丕基。
太簇徵
于昭孝治，通乎神明。寒暑不忒，熙事备成。
牲牷孔硕，黍稷惟馨。以享以祀，来燕来宁。
应钟羽
苾芬孝祀，荐灌肃雍。致力于神，明信咸通。
灵之妥留，惠我庞鸿。广被万寓，福禄攸同。
初献顺祖，酌献，《大宁》
于赫皇祖，濬发其祥。德盛流远，奕世弥昌。
孝孙有庆，嘉荐令芳。神保是享，锡羡无疆。
翼祖酌献，《兴安》
上天眷命，佑我丕基。翼翼皇祖，不耀其辉。
积厚流长，福禄攸宜。祀事孔时，曾孙笃之。
光宗室酌献，《大承》
于皇光宗，握符御极。昭哉嗣服，惟仁与德！
勤施于民，靡有暇逸。万年之思，永奠宗祏。
送神，《兴安》
合祭大事，因时发天。翼翼孝思，三献礼虔。
神兮乐康，飚驭言旋。永神后人，于千万年。
上仁宗、英宗徽号一首
入门升殿，《显安》
于穆仁祖，宠绥万方。执竞英考，迄用成、康。
图徽宝册，有烈其光。庶几亿载，与天无疆。
上英宗尊号一首
入门，《正安》
在宋五世，天子神明。群公奉册，乃扬鸿名。
金书煌煌，遹昭厥成。思皇多祜，与天同声。
增上神宗徽号一首（哲宗朝制）
升殿，《显安》
于惟祢庙，乃圣乃神。秉文之士，作起惟新。
建宫稽古，一视同仁。庶几备号，以享天人。
绍兴十四年奉上徽宗册宝三首
册宾入门，《显安》
于铄徽考，如天莫名。迨兹丕扬，拟纯粹精。
温玉镂文，来至于祊。有严奕奕，礼备乐成。
册宝升殿，《显安》
金字煌煌，瑶光灿灿。群工奉之，登此宝殿。
对越祖宗，式遵成宪。威灵在天，来止来燕。
上徽号，《显安》
惟精惟一，乃圣乃神。鸿名克扬，茂实斯宾。
如禹之功，如尧之仁。孝思永慕，用诏无垠。
淳熙十五年上高宗徽号三首
册宝入门，《显安》
于穆高皇，功德兼隆。称天以诔，初谥未崇。
载稽礼典，扬徽垂鸿。涓日之良，登进庙宫。
册宝升殿，《显安》
有瑑斯宝，有编斯册。导以麾仗，奏以金石。
祲威盛容，煌煌赫赫。臣工奉之，高灵来格。
上徽号，《显安》
中兴之烈，高掩商宗。揖逊之美，放勋比隆。
字十有六，拟诸形容。威灵在天，裕后无穷。
庆元三年奉上孝宗徽号三首
册宝入门，《显安》
巍巍孝庙，圣德天通。同符艺祖，克绍高宗。
有仪有册，载推载崇。镂玉绳金，登奉祏宫。
册宝升殿，《显安》
文金晶荧，册玉辉润。统绍乎尧，德全于舜。
勤崇推高，子孝孙顺。冠德百王，万年垂训。
上徽号，《显安》
金石充庭，珩璜在列。绘画乾坤，形容日月。
巍巍功德，显显谟烈。垂亿万年，鸿徽昭揭。
高宗郊祀前朝享太庙三十首
皇帝入门，《乾安》（后还前殿并同）
于皇我后，祗戒专精。假于有庙，祖考是承。
趋进惟肃，僾思惟诚。神之听之，来燕来宁。
皇帝升殿、《乾安》（诣室、降殿并同）
皇皇大宫，丕显于穆。休德昭清，元气回复。
芝叶蔓茂，桂华冯翼。孝孙假斯，受兹介福。
盥洗，《乾安》
维皇齐精，鬷假于庙。观盥之初，惟以洁告。
衎承祖宗，恤祀昭孝。诚心有孚，介福斯报。
迎神，《兴安》
秬鬯既将，黄钟具奏。肃我祖考，祗栗以俟。
监观于兹，云车来下。
尚书奉俎，《丰安》
有硕其牲，登于大房。肃展以享，庶几迪尝。
匪腯是告，我民其康。保艾尔后，垂休无疆。
皇帝再盥洗，《乾安》
盥至于再，洁诚愈孚。帝用祗荐，灵咸嘉虞。
腾歌胪欢，会于轩朱。观厥颙若，受福之符。
僖祖室酌献，《基命》
思文僖祖，基德之元。皇武大之，受命于天。
积厚流光，不已其传。曾孙笃之，于万斯年。
翼祖室酌献，《大顺》
天命有开，维仁是依。乃睠冀邦，于以顾之。
其顾伊何？发祥肇基。施于孙子，虔奉孝思。
宣祖室，《天元》
昭哉皇祖，源深流长！雕戈圭瓒，休有烈光。
天祐潜德，继世其昌。永怀积累，嘉荐令芳。
太祖室，《皇武》
为民请命，皇祖赫临。天地并贶，亿万同心。
造邦以德，介福宜深。挹彼惟旨，真游居歆。
太宗室，《大定》
皇矣太宗，嗣服平成！益奋神旅，再征不庭。
文武秉德，仁孝克明。以圣传圣，对越紫清。
真宗室，《熙文》
思文真宗，体道之崇。憺威赫灵，遵制扬功。
真符鼎来，告成登封。盛德百世，于昭无穷。
仁宗室，《美成》（徽宗御制）
仁德如天，遍覆无偏。功济九有，恩涵八埏。
齐民受康，朝野晏然。击壤歌谣，四十二年。
英宗室，《治隆》
穆穆英宗，持盈守成。世德作求，是缵是承。
齐家睦族，偃武恢文。于荐清酤，酌之欣欣。
神宗室，《大明》
烝哉维后，继明体神！稽古行道，文物一新。
润色鸿业，垂裕后人。灵斿沛然，来燕来宁。
哲宗室，《重光》
明哲煌煌，照临无疆。绍述先志，寔宣重光。
诒谋燕翼，率由旧章。苾芬孝祀，降福穰穰。
徽宗室，《承元》（御制）
于皇烈考，道化圣神。尧聪舜孝，文恬武忻。
命子出震，遗骏上宾。罔极之哀，有古莫伦。
降殿，《乾安》
明德惟馨，进止回复。裼袭安恭，严若惟谷。
诚意昭融，群工袂属。成此祲容，生乎齐肃。
入小次，《乾安》
于皇我后，祗戒专精。躬制声诗，文思聪明。
雍容戾止，玉立端诚。神听如在，福禄来宁。
文舞退、武舞进，《正安》
八音谐律，缀兆充庭。进旅退旅，肃恭和平。
盛荐祖宗，灵监昭升。象功崇德，遹观厥成。
亚献，《正安》
威神在天，享于克诚。申以贰觞，式昭德馨。
笾豆孔嘉，乐舞具陈。庶几是听，福禄来成。
终献，《正安》
疏幂三举，诚意一纯。孰陪予祀，公族振振。
神具醉止，燕娭窈冥。于万斯年，绥我思成。
皇帝出小次，《乾安》
夙戒告备，礼节俯成。妥侑惟乾，氛氲夜澄。
有严有翼，列圣灵承。于穆清閟，肃肃无声。
皇帝再升殿诣饮福位，《乾安》
维皇亲享，至再至三。礼备乐奏，层陛森严。
粢盛芳洁，酒醴旨甘。云车风马，从卫观瞻。
饮福，《禧安》
赫赫明明，维祖维宗。鉴于文孙，维德之同。
日靖四方，亦同其功。亿万斯年，以承家邦。
还位，《乾安》
帝既临享，步武鸣鸾。陟降规矩，颙昂周旋。
登歌一再，典礼莫愆。神之听之，祉福绵绵。
尚书彻豆，《丰安》
熙事即成，嘉笾告彻。洋洋来临，蔼蔼布列。
配帝其功，在天对越。允集丛厘，万邦和悦。
送神，《兴安》
神之来游，风马云车。淹留仿佛，顾瞻欷歔。
神之还归，钧天帝居。监观于下，何福不除！
降殿，《乾安》
于皇上天，钦哉成命。集于冲人，丕承列圣。
爰熙紫坛，于庙告庆。肸蚃潜通，休祥荐应。
还大次，《乾安》
盛德丰功，一祖六宗。钦翼燕诒，禋享是崇。
厉意齐精，假庙惟恭。率礼周旋，福禄来同。
宁宗朝享三十五首
皇帝入门，《乾安》
王假有庙，四极骏奔。鼎俎宵严，虡簨云屯。
积厚流广，德隆庆蕃。是则是绳，保我子孙。
升殿，《乾安》
于穆清宫，奕奕孔硕。芝茎蔓秀，桂华冯翼。
八簋登列，六瑚贲室。皇代拥庆，启佑千亿。
盥洗，《乾安》
天一以清，地一以宁。维皇精专，承神明灵。
娥御堕津，渎祗扬溟。盥事允严，先祖是听。
诣室，《乾安》
丹楹云深，芳勺宵奠。乐华淳鬯，礼文炳绚。
有容有仪，载肃载见。维时缉熙，世世以燕。
还位，《乾安》
旅楹有闲，人神允叶。福以德昭，飨以诚接。
六乐宣扬，百礼炜烨。对越在天，流祚万叶。
迎神，《兴安》（九变）。
黄钟为宫
《咸》、《英》备乐，簋席列斝。诗歌安世，声叶皇雅。
翠旗羽盖，云车风马。神其来兮，以燕以下。
大吕为角
勾陈旦辟，阊阖夜分。轸风挟月，车驷凌云。
瑞景晻霭，神光耀煴。神其来兮，以留以忻。
太簇为徵
穆穆紫幄，璜璜清宫。《旱麓》流咏，《凫鹥》叶工。
道闳诒燕，业绵垂鸿。神其来兮，以康以崇。
应钟为羽
文以谟显，武以烈承。圣训之保，祖武之绳。
有肃孝假，式严衎烝。神其来兮，以宜以宁。
捧俎，《丰安》
簋豆荐牲，鉶笾实馈。其俎孔庶，吉蠲为饎。
惟德达馨，以忱以贵。神既佑享，祉贶来暨。
再诣盥洗，《乾安》
精粹象天，明清鉴月。再御兹盥，益致其洁。
齐容颙若，诚意洞彻。百礼允洽。率礼不越。
真宗室，《熙文》
天地熙泰，跻时升平。阐符建坛，声容文明。
君臣赓载，夷夏肃清。本支百世，持盈守成。
仁宗室，《美成》
在宋四世，天子圣神。用贤致治，约已裕民。
海内富庶，裔夷肃宾。四十二年，尧、舜之仁。
英宗室，《治隆》
明明英后，仁孝俭恭。丕显丕承，增光祖宗。
继志述事，遵制扬功。万邦作孚，盛德形容。
神宗室，《大明》
厉精基治，大哉乾刚！信赏必罚，内修外攘。
礼乐法理，号令文章。作新之功，度越百王。
哲宗室，《重光》
于皇我宋，世有哲明。元祐用人，遹骏有声。
绍述先志，思监于成。受天之祜，王配于京。
徽宗室，《承元》
帝抚熙运，晏粲协期。礼明乐备，文恬武嬉。
道光授受，谋深燕诒。骏命不易，子孙保之。
钦宗室，《端庆》
显显令主，辉光日新。奉亲以孝，绥下以仁。
兢兢业业，诞保庶民。于穆不已，之德之纯。
高宗室，《大德》
昊天有命，中兴复古。治定功成，修文偃武。
德隆商宗，业闳汉祖。付托得人，系尧之绪。
孝宗室，《大伦》
艺祖有孙，聪睿神武。绍兴受禅，归尊于父。
行道袭爵，百度修举，圣德曰孝，光于千古。
光宗室，《大和》
维宋洽熙，帝继于理。万姓厚生，三辰顺轨。
对时天休，以燕翼子。肃唱和声，神其有喜。
还位，《乾安》
在周之庭，设业设虡。酒醴惟醹，尔殽伊脯。
帝觞毕勺，天步旋举。丕显丕承，念兹皇祖。
降殿，《乾安》
黼幄蝉{艹枼}，飚斿宁燕。尊彝献裸，瑚簋陈荐。
眎仪天旋，淳音《韶》变。遹求厥宁，福禄流羡。
入小次，《乾安》
皇容肃祗，天步舒迟。对越惟恭，敬事不遗。
陟降莅止，永言孝思。上帝临女，日监于兹。
文舞退、武舞进，《正安》
明庭承神，鞉磬柷敔。玉梢饰歌，佾缀维旅。
既肖厥文，复象乃武。祖德宗功，惟帝时举。
亚献，《正安》
尊斝星陈，罍幂云舒。来贰变觞，玉珮琼琚。
相予严祀，秉德有初。对扬王休，何福不除！
终献，《正安》
秉德翼翼，显相肃邕。疏幂三举，诚意益恭。
光烛黼绣，和流笙镛。子孙众多，福禄来从。
出小次，《乾安》
庙楹邃严，夜景藻清。文物炳彪，礼仪熙成。
帷宫载敞，珮珩有声。帝复对越，将受厥明。
再升殿，《乾安》
明明维后，诒厥孙谋。系隆我汉，陈锡哉周。
以孝以飨，世德作求。介以繁祉，万邦咸休。
饮福，《乾安》
玉瓒黄流，有飶其香。来假来享，降福穰穰。
我应受之，汤孙之将。有百斯男，福禄无疆。
还位，《乾安》
圣图广大，宗祊光辉。假于有庙，帝命不违。
僾若有慕，夙夜畏威。嘉乐君子，福禄祁祁。
彻豆，《丰安》
升馔有章，卒食攸序。庭锵金奏，凯收鉶筥。
其献惟成，其馂维旅。礼洽庆流，皇祖之祜。
送神，《兴安》
珠幄熉黄，神既燕娭。监观于下，福禄来宜。
云车风马，神保聿归。启佑我后，福禄来为。
降殿，《乾安》
圣有谟训，诒谋燕翼。奉天酌祖，万世维则。
维皇孝熙，乾乾夕惕。礼既式旋，惟福之锡。
还大次，《乾安》
王假有庙，对越在天。帷宫旋御，率礼不愆。
泰畤展祠，云阳奉瑄。齐居精明，益用告虔。
理宗朝享三首
皇帝升降，《乾安》
于皇祖宗，清庙奕奕。威灵在天，不显惟德。
垂裕鸿延，诒谋燕翼。孝孙格斯，受祉罔极。
迎神，《兴安》，九奏
秬鬯既将，黄钟具奏。瞻望真游，亻爱若有慕。
于皇列圣，在帝左右。云车具来，以妥以侑。
宁宗室，《大安》
帝德之休，恭俭渊懿。三十一年，谨终如始。
升祔在宫，祖功并美。民怀有仁，何千万世。
高宗祀明堂前朝享太庙二十一首
皇帝入门，《乾安》
于皇我后，祗戒专精。齐肃有容，祖考是承。
造次匪懈，孝思纯诚。神听有格，福禄来宁。
升殿，《乾安》
肃哉清宫，熉珠照幄！神之来思，八音振作。
赤舄龙章，奉玉惟恪。匪今斯今，先民时若。
盥洗，《乾安》
于皇维后，观盥之初。精意昭著，既顺既愉。
圭鬯承祀，卿士咸趋。目视心化，四方其孚。
迎神，《兴安》
涓选休成，祖考是享。夙夜专精，求诸惚恍。
洋洋在上，惟神之仰。鬯矣清明，应之如响。
捧俎，《丰安》
来相于庭，鸣鋗锵锵。奉牲而告，登彼雕房。
非牲之备，民庶是康。神依民听，上帝斯皇。
僖祖室酌献，《基命》
何庆之长？实兆于商。由商太戊，子孙其昌。
皇基成命，宋道用光。诒厥孙谋，膺受四方。
翼祖室，《大顺》
上帝监观，维仁是依。继世修德，皇心顾之。
其顾伊何？在彼冀方。施于子孙，降福穰穰。
宣祖室酌献，《天元》
昭哉皇祖，骏发其祥！雕戈圭瓒，盛烈载扬。
天锡宝符，俾炽而昌。神圣应期，赫然垂光。
太祖室，《皇武》
猗欤皇祖，下民攸归！膺帝之命，龙翔太微。
戎车雷动，天地清夷。峨峨奉璋，万世无违。
太宗室，《大定》
煌煌神武，再御戎轩。时惠南土，旋定太原。
车书混同，声教布宣。维天佑之，亿万斯年。
真宗室，《熙文》
于皇真宗，体道之崇。游心物外，应迹寰中。
四方既同，化民以躬。清净无为，盛德之容。
仁宗室曲同郊祀。（送神亦同）。
英宗室，《治隆》
噫我大君，嗣世修文！维文维武，諟继虞勋。
天锡丕祚，施于后昆。于荐清酤，酌之欣欣。
神宗室，《大明》
烝哉维后，继明体神！宪章文、武，宜民宜人。
经世之道，功格于天。子孙严祀，无穷之传。
哲宗室，《重光》
明哲煌煌，照临无疆。丕承先志，嘉靖多方。
朝廷尊荣，民庶乐康。珍符来应，锡兹重光。
徽宗室，《承元》
圣考巍巍，光绍丕基。礼隆乐备，时维纯熙。
天仁兼覆，皇化无为。功成弗处，心潜希夷。
文舞退、武舞进，《正安》
作乐合祖，簨虡在庭。众奏具举，肃邕和鸣。
神灵来格，庶几是听。皦绎以终，永观厥成。
亚献，《正安》
威神在天，来格于诚。既载清酤，有闻无声。
相予熙事，时赖宗英。肃肃邕邕，允协思成。
终献，《正安》
疏幂三举，诚意一纯。孰陪予祀，公族振振。
明灵来娭，乐舞具陈。奉神所佑，昭孝息民。
饮福，《禧安》
赫赫明明，德与天通。施于孙子，福禄攸同。
日靖四方，民和年丰。有秩斯祜，申锡无穷。
彻豆，《丰安》
歆我齐明，威德如存。牲牷是享，圭玉其温。
群公执事，亦既骏奔。礼成告彻，咸福黎元。
还大次，《乾安》
神明既交，恍若有承。钦翼齐庄，福禄具膺。
王业是兴，祖武是绳。佑我亿年，以莫不增。
孝宗明堂前享太庙三首
徽宗室酌献，《承元》
明明徽祖，抚世升平。制礼作乐，发政施仁。
圣灵在天，德泽在民。亿万斯年，保佑后人。
高宗室，《大德》
于皇时宋，自天保定。高宗受之，再仆景命。
绍开中兴，翼善傅圣。何千万年，永绥厥庆。
还大次，《乾安》
礼既行矣，乐既成矣。维祖维妣，安且宁矣。
皇举玉趾，佩锵鸣矣。拜贶总章，于厥明矣。
理宗明堂前朝享二首
宁宗室奠币，《定安》
皇矣昭考，圣灵在天！称秩宗祀，有严恭先。
奉币以荐，见之亻爱然。仁深泽厚，厥光以延。
酌献，《考安》
假哉皇考，必世后仁！嘉靖我邦，与物皆春。
之纯之德，克配穹旻。余庆渊如，佑我后人。
皇后庙十五首
迎神，《肃安》
閟宫翼翼，雅乐洋洋。牲器肃设，几筵用张。
饰以明备，秩其令芳。神兮来格，风动云翔。
太尉行，《舒安》
服章观象，山龙是则。容止跄跄，威仪翼翼。
司徒捧俎，《丰安》（彻同）
格恭奉祀，祗荐牺牲。九成爰奏，有俎斯盈。
酌献孝明皇后室，《惠安》
祀事孔明，庙室惟肃。鉶登笾豆，金石丝竹。
既灌既荐，允恭允穆。奉神如在，以介景福。
孝惠皇后室，《奉安》
初阳作配，内助惟贤。柔顺中积，英徽外宣。
神宫有侐，明祀惟虔。歆诚降祐，于万斯年。
孝章皇后室，《懿安》
猗那淑圣，象应资生。配天作合，与日齐明。
椒宫垂范，彤史扬名。聿修毖祀，永奉粢盛。
懿德皇后室，《顺安》
王门禀庆，帝族惟贤。功存内治，德协静专。
流芳图史，垂范纮綖。新庙有侐，祀礼昭然。
淑德皇后室，《嘉安》
明明英媛，备备椒庭。笾豆有践，黍稷匪馨。
静嘉致荐，容与昭灵。精意以达，顾享来宁。
庄穆皇后室，《理安》
曾孙袭庆，柔祗育德。正位居体，其仪不忒。
教被宫壶，化行邦国。祝史正辞，垂裕无极。
庄怀皇后室，《永安》
淑德昭著，至乐和平。登豆在列，膋香荐诚。
六变合礼，八音谐声。穰穰景福，佑我休明。
元德皇后庙，《兴安》
为太宗后，为天下母。诞圣继明，膺乾作主。
玉振金相，兰芬桂芳。于万斯年，永奉烝尝。
饮福，《禧安》
彝尊鬯酒，庆佑遂行。介以纯嘏，允答明诚。
亚献，《恭安》
宗臣率礼，步玉锵锵。吉蠲斯献，百禄是将。
终献，《顺安》
荐献有终，礼容斯穆。以奉嘉觞，以膺多福。
送神，《归安》
明禋告毕，灵辂难留。升云杳邈，整驭优游。
诚深嘉栗，礼罄钦修。丰融垂佑，以永洪休。
景祐以后乐章六首
章献明肃皇太后室奠瓒，《达安》
肃肃閟宫，顺时荐事。郁鬯馨香，如见于位。
酌献，《厚安》
祥标曾麓，德合方仪。万方展养，九御蒙慈。
孝恭祊祏，美播声诗。淑灵顾享，申锡维祺。
章懿皇太后室奠瓒，《报安》
青金玉瓒，稞将于京。永怀罔极，夙夜齐明。
酌献，《衍安》
翊佑先朝，章明壶教。淑顺谦勤，徽音在劭。
树风不止，劬劳匪报。黍稷令芳，嘏兹乃告。
奉慈庙章惠皇太后室奠瓒，《翕安》
稞圭既陈，酌鬯斯醇。音容仿佛，奠献惟寅。
酌献，《昌安》
内辅先猷，夙昭壶则。保祐之劳，慈惠其德。
荣养有终，芳风无极。享献閟宫，载怀凄恻。
真宗汾阴礼毕，亲谢元德皇后室三首
迎神，《肃安》
閟宫奕奕，《韶》乐洋洋。牲币虔布，几筵肃张。
醴泉淳美，嘉肴洁香。俟神来格，降彼帝乡。
奉俎，《丰安》
乐铿金石，俎奉牺牲。九成斯奏，五教爰行。
送神，《理安》
鸾骖复整，鹤驾难留。白云缥缈，紫府深幽。
庙虽载止，神无不游。垂佑皇宋，以永鸿休。
元德皇后升祔一首
《显安》之曲
显矣皇妣，德侔柔祗！升祔太室，协礼之宜。
耀彼实册，列之尊彝。惟诚是厚，永佑庆基。
崇恩太后升祔十四首
入门，《显安》
伣天生德，作配元符。仪刑壶则，辅佐帝图。
登崇庙祏，勒号璠玙。烝尝亿载，皇极之扶。
神主升殿，《显安》
曰嫔于京，天作之配。进贤审官，克勤其志。
于穆清庙，本仁祖义。亿万斯年，神灵攸暨。
迎神，《兴安》四章
黄钟宫二奏
閟宫有侐，堂筵屹崇。灵徽匪遐，精诚感通。
苾芬维时，登兹明祀。冷然云车，有来其驭。
大吕角二奏
羽旌风翔，翠蕤飘举。俨其音徽，登兹位处。
笙镛始奏，合止柷敔。是享是宜，永求伊祜。
太簇徵二奏
枚枚閟宫，鼎俎肆陈。烝畀明灵，登其嘉新。
鼓钟既戒，旨酒既醇。攸介攸止，纯禧荐臻。
应钟羽二奏
旨酒嘉肴，于登于豆。是享是宜，乐既合奏。
衎我懿德，执事温恭。灵兮允格，有翼其从。
罍洗，《嘉安》
列爵陈俎，芬芳和羹。摐金击石，洋洋和声。
礼行伊始，我德惟明。既盥而往，于昭斯诚。
升降殿，《熙安》
笙箫纷如，陟彼庙庭。锵锵佩玉，怀兹先灵。
神保聿止，音容杳冥。繁禧是介，万年惟宁。
酌献，《兹安》
邕邕玉佩，清酤惟良。粢盛具列，有飶其香。
怀其徽范，德洽无疆。于兹燕止，降福穰穰。
亚献，《神安》
嫔于潜邸，爰正坤仪。《关雎》化被，《思齐》名垂。
柔德益茂，家邦以熙。皇心追崇，永羞牲粢。
退文舞、进武舞，《昭安》
翩然干戚，扬庭陈阶。文以经纬，武以威怀。
其张其弛，节与音谐。迄兹献享，妥灵绥来。
终献，《仪安》
珩璜之贵，祎褕之尊。天作之合，内治慈温。
元良钟庆，祉福乾坤。以享以祀，事亡如存。
彻豆，《成安》
锵洋纯绎，于论鼓钟。周旋陟降，齐庄肃容。
维罍既旨，维笾伊丰。歌彻以《雍》，介福来崇。
送神，《兴安》
黍稷维馨，虡业充庭。既钦既戒，灵心是承。
顾予烝尝，言从之迈。申锡无疆，是用大介。
上册宝十三首
册宝入门，《隆安》
威仪皇止，庶尹在庭。爰举徽章，遹观厥成。
勒崇扬休，写之琼瑛。迄于万祀，发闻惟馨。
册宝升殿，《崇安》
有犹有言，顺承天则。聿崇号名，再扬典册。
朱英宝函，左右翼翼。千秋万岁，保兹无极。
迎神，《歆安》
黄钟宫
笾豆大房，牺尊将将。馨香既登，明灵迪尝。
其乐伊何？吹笙鼓簧。灵来燕娭，降福无疆。
大吕角二奏
吉蠲惟时，礼仪既备。奉璋峨峨，群公在位。
神之格思，永锡尔类。展彼令德，于焉来暨。
太簇徵二奏
雍雍在宫，翼翼在庭。显相休嘉，肃雍和鸣。
神嗜饮食，明德惟馨。绥我思成，式燕以宁。
应钟羽二奏
牺牲既成，笾豆有楚。摐金击石，式歌且舞。
追怀懿德，令闻令仪。灵兮来格，是享是宜。
罍洗，《嘉安》
嘉肴旨酒，洁粢丰盛。既盥而往，以我齐明。
有孚颙若，黍稷非馨。神之格思，享于克诚。
升降，《熙安》
佩玉锵锵，其来雍雍。陟降孔时，步武有容。
恪兹祀事，神罔时恫。绥我邦家，福禄来崇。
酌献，《明安》
旨酒嘉栗，有飶其香。衎我淑灵，歆此令芳。
德贻彤管，号正椒房。神具醉止，降福穰穰。
退文舞、进武舞，《昭安》
籥翟既陈，干戚斯扬。进旅退旅。一弛一张。
其仪不忒，容服有光。以宴以娭，德音不忘。
亚、终献，《和安》
望高六宫，位应四星。辅佐君子，警戒相成。
祎衣褒崇，琛册追荣。于以奠之，有椒其馨。
彻豆，《成安》
濯濯其英，殖殖其庭。有来群工，赍我思成。
嘉肴既将，旨酒既清。《雍》彻不迟，福禄来宁。
送神，《歆安》
礼仪既备，神保聿归。洋洋在上，不可度思。
神之来兮，肸蚃之随。神之去兮，休嘉是贻。
上钦成皇后册宾六首
入门升殿，《显安》
上帝锡羡，寔生婉淑。辅佐神皇，宠膺天禄。
诞育泰陵，劬劳顾复。于昭徽音，久而弥郁。
迎神，《歆安》
于显惟德，徽柔懿明。嫔于初载，有闻惟馨。
肆我鼓钟，万舞在庭。神保是格，来止来宁。
盥洗，《嘉安》
有炜柔仪，率履不越。惠于初终，既明且达。
我将我享，相盥乃登。胡臭亶时，攸介攸宁！
升降，《熙安》
苾苾其芳，殽核维旅。陟降孔时，有秩斯所。
雍容内化，维神之明。明则不渝，绥我思成。
酌献，《明安》
天维显思，有相于内。右贤去邪，夙夜儆戒。
猗欤追册，重翟祎衣。既右享之，百世是仪。
亚、终献，《和安》
酌彼玉瓒，有椒其馨。鬷假无言，雍容在庭。
生莫与崇，于赫厥声。祀事孔明，神格是听。
上明达皇后册宝五首
迎神，《歆安》
恭俭宜家，柔顺承天。德昭彤管，忧在进贤。
宝册祎翟，追荣寿原。四时稞享，何千万年。
酌献，《明安》
清宫有严，广乐在庭。钟鼓管磬，九变既成。
缩茅以献，洁秬惟馨。灵游可想，来燕来宁。
退文舞、进武舞，《昭安》
秉翟竣事，万舞摐金。总干挥戚，节以鼓音。
礼容有炜，肸蚃来歆。淑灵是听，雅奏愔愔。
彻豆，《成安》
登献罔愆，俎豆斯彻。神具醉止，礼终乐阕。
御事既退，珊珊佩玦。介我繁祉，歆此蠲洁。
送神，《歆安》
备成熙事，虚徐翠楹。神保聿归，云车夙征。
鉴我休德，神交惚恍。留祉降祥，千秋是享。
绍兴别庙乐歌五首
升殿，《崇安》
新庙肃肃，蒇事以时。陟降阶墄，雍容有仪。
鞠躬周旋，罔敢不祗。祝史正辞，灵其格思。
奉俎，《肃安》
肇严庙祀，爰图遗芳。物必称德，或陈或将。
有缛其仪，有苾其香。灵兮来下，割烹是尝。
懿节皇后室酌献，《明安》
曾沙表庆，正位椒庭。徽音杳邈，宫壶仪刑。
虔修祀事，清酌惟馨。缩以包茅，昭格明灵。
亚、终献，《嘉安》
霄汉月堕，郊原露晞。徽音如在，延伫来归。
有酒既清，累觞载祗。神具醉止，燕衎怡怡。
彻豆，《宁安》
仙驭弗返，〈耳少〉邈清都。荐此嘉殽，即丰既腴。
奠享有成，鼓乐愉愉。彻我豆笾，率礼无逾。
乾道别庙乐歌三首
诣庙，《乾安》
涓选休辰，于秋之杪。既齐既戒，爰假祖庙。
有侐仪坤，旧章是傚。享祀奚为？天子纯
孝。
升殿，《乾安》
宗祀九筵，先荐閟宫。陟自东阶，煌煌衮龙。
于穆圣善，监兹礼容。是享是宜，介福无穷。
懿节皇后室酌献，《歆安》
丕显文母，厚德维坤。仙驭虽邈，徽音固存。
瑟彼玉瓒。酌此郁尊，简简穰穰，裕我后昆。
绍熙别庙二首
安穆皇后室酌献，《歆安》
祥发伣天，符彰梦日。有怀慈容，孝享庙室。
泰尊是酌，旨酒嘉栗。灵其格思，祚以元吉。
安恭皇后室酌献，《歆安》
美咏河洲，德嫔妫汭。徽音如存，肇修祀事。
缩以包茅，酌以醴齐。灵来顾歆，降福攸备。
绍兴二十九年显仁皇后祔庙一首
酌献，《歆安》
恭惟圣母，跻祔孔时。陈羞宗祏，徼福坤仪。
钟鼓惟序，牲玉载祗。于皇来格，永介丕基。
开禧三年成肃皇后祔庙一首
酌献，《歆安》
天合重华，内治昭融。承承继继，保佑恩隆。
归从阜陵，登祔太宫。燕我后人，福禄来崇。
