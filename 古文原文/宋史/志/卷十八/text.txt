◎五行三
○木
曲直，木之性也。木失其性，则为妖祥。旧说以狂咎、木冰、恒雨、服妖、龟孽、鸡祸、青眚、青祥之类，皆属之木，今从之。
太平兴国六年正月，瑞安县民张度解木五片，皆有 天下太平 字。
至道六年，修昭应宫，有木断之，文如点漆，贯彻上下，体若梵书。十一月，襄州民刘士家生木。有文如龙、鱼、凤、鹤之状。七年五月，抚州修天庆观，解木有文如墨画云气、峰峦、人物、衣冠之状。七月，彰明县崇仙观柱有文为道士形及北斗七星象。
大中祥符八年，晋州庆唐观古柏中别生槐，长丈余。
天圣元年二月，河阳柳二本连理。六月，河阳甗、枣各连理。五年正月，绵谷县松柏同本异干。九年十月，公井县冬青木连理。
明道元年八月，黄州橘木及柿木连枝。
康定元年十月，始兴县柑两本连理。
庆历三年十二月，澧州献瑞木，有文曰 太平之道 。六年九月甲辰，登州有巨木浮海而出者三千余。
治平四年六月，汀州进桐木板二，有文曰 天下太平 。
熙宁元年三月，简州木连理。是岁，英州因雷震，一山梓树尽枯而为龙脑，价为之贱，至京师，一两才值钱一千四百。二年，建州民杨纬言： 元年三月，大雷雨，所居之西有黄龙见，下获一木如龙，而形未具。七月，大雷雨，复有龙飞其下。及霁，木龙尾、翼、足皆具，归合旧木，宛然一体。 图象以进。十年八月乙巳，惠州柚木有文曰 王帝万年，天下太平 。
元丰元年五月，剑州木连理。三年六月己未，饶州长山雨木子数亩，状类山芋子，味香而辛，土人以为桂子，又曰 菩提子 ，明道中尝有之。是岁大稔。十二月，泌阳县甘棠木连理。六年五月，卫真县洞霄宫枯槐生枝叶。
元祐元年八月己丑，杭州民俞举庆七世同居，家园木连理。五年四月，德州木连理。
元符元年八月，施州李木连理。二年九月，眉山县桤木二株，异根同干，木枝相附。
崇宁四年正月，襄城县李、梨木连理。
大观元年三月，湟州栏木生叶。八月，瑞州、永兴军并木连理。二年十二月，岢岚军园池生瑞木。
政和三年七月，玉华殿万年枝木连理。南雄州枫木连理。十月，武义县木根有 万宋年岁 四字。四年，建州木连理。六月，沅陵县江涨，流出楠木二十七，可为明堂梁柱，蔡京等拜表贺。九月丙申，彭城县柏开华。十二月辛丑，元氏县民王寘屋柱槐木再生枝叶，高四十余尺。是岁，邵州海棠木连理，泽州、台州槐木连理，荆门军紫薇木连理。六年，坊、兖、洪、明、夔、徐、新、全、隰、太平州并木连理。梅州枯木生枝。
宣和二年四月，永州民刘思析薪，有 天下太平 字。
绍兴十四年四月，虔州民毁欹屋析柱，木里有文曰： 天下太平 ，时守臣薛弼上之，方大乱，近木妖也。二十年八月，福州冲虚观皂荚木翠叶再实。二十一年，建德县定林寺桑生李实，栗生桃实，占曰： 木生异实，国主殃。 二十五年十月，赣州献太平木。时秦桧擅朝，喜饰太平，郡国多上草木之妖以为瑞。绍兴间，汉阳军有插榴枝于石罅，秀茂成阴，岁有花实者。初，郡狱有诬服孝妇杀姑，妇不能自明，属行刑者插髻上华于石隙，曰： 生则可以验吾冤。 行刑者如其言，后果生。
淳熙十六年三月，扬州桑生瓜，樱桃生茄，此草木互为妖也。七月，晋陵县民析薪，中有木字曰 绍熙五年 ，如是者二。是时，绍熙犹未改元，其后果止五年，此近木妖也。
绍熙四年，富阳县栗生来禽实。五年，行都雨木，与《唐志》贞元陈留雨木同占，木生于下而自上陨者，将有上下易位之象。
嘉定六年五月己巳，严州淳安、遂安、桐庐三县大木自拔，占曰： 木自拔，国将乱。 
景定四年五月，成都太祖庙侧大木仆，忽起立，生三芽。
德祐二年正月戊辰，宝应县民析薪，中有 天太下赵 四字，献之，制置使李庭芝尝以钱五千。
咸平六年十一月庚戌，雨木冰。
大中祥符五年正月戊寅，京师雨木冰。
天禧五年正月戊寅，京师雨木冰。
庆历三年十二月丁巳，雪木冰，占曰： 兵象也。 
嘉祐元年正月，雨木冰。
治平二年十月乙巳，雨木冰。
熙宁三年十月、八年正月、九年正月，京师雨木冰。
元祐八年二月，京师大寒，霰、雪，雨木冰。
宣和五年十月乙酉，雨木冰。
靖康元年十月乙卯，雨木冰。二年正月丁酉，雨木冰。
绍熙五年十一月辛亥，雨木冰。
宣和六年，御楼观灯，时开封尹设次以弹压于西观下，帝从六宫于其上，以观天府之断决者，帘幕深密，下无由知。众中忽有人跃出，黑色布衣，若寺僧童行状，以手画帘，出指斥语。执于观下，帝怒甚，令中使传旨治之。箠掠乱下，又加炮烙，询其谁何，略不一语，亦无痛楚之状。又断其足筋，俄施刀脔，血肉狼籍。帝大不悦，为罢一夕之欢，竟不得其何人，付狱尽之。七年八月，都城东门外鬻菜夫至宣德门下，忽若迷罔，释荷担向门戟手，出悖骂语。且曰： 太祖皇帝、神宗皇帝使我来道，尚宜速改也。 逻卒捕之，下开封狱，一夕方省，则不知向之所为者，乃于狱中尽之。
建炎二年十一月，高宗在扬州，郊祀后数日，有狂人具衣冠，执香炉，携绛囊，拜于行宫门外。自言： 天遣我为官家儿。 书于囊纸，刻于右臂，皆是语。鞫之不得姓名，高宗以其狂，释不问。明年二月，金人犯维扬。三月，有明受之变。
绍兴元年四月庚辰，阆州有狂僧衰绖哭于郡谯门曰： 今日佛下世。 且言且哭，实隆祐太后上仙日云。阆距行都万里，逾月而遗诏至。
淳熙十四年正月，绍兴府有狂人突入恩平郡王第，升堂践王坐曰： 我太上皇孙，来赴。 郡鞫讯，终不语，亦狂咎也。是冬，高宗崩。明年八月，王薨。
绍熙二年十二月庚辰昧爽，成都府有人衰服入帐门，大呼阃帅京镗姓名，亦狂咎也。
建隆元年十月，蔡州大霖雨，道路行舟。
开宝二年八月，帝驻潞州，积雨累日未止。九月，京师大雨霖。五年，京师雨，连旬不止。河南、河北诸州皆大霖雨。九年秋，大霖雨。
太平兴国二年，道州春夏霖雨不止，平地二丈余。五年五月，京师连旬雨不止。七年六月，齐州逮捕临邑尉王坦等六人。系狱未具，一夕，大风雨坏狱户，王坦等六人并压死。
雍熙二年八月，京师大霖雨。
淳化元年六月，陇城县大雨，坏官私庐舍殆尽，溺死者百三十七人。三年九月，京师霖雨。四年七月，京师大雨，十昼夜不止，朱雀、崇明门外积水尤甚，军营、庐舍多坏。是秋，陈、颍、宋、亳、许、蔡、徐、濮、澶、博诸州霖雨，秋稼多败。五年秋，开封府、宋、亳、陈、颍、泗、寿、邓、蔡、润诸州雨水害稼。
咸平元年五月，昭州大霖雨，害民田，溺死者百五十七人。
景德三年八月，青州大雨，坏鼓角楼门，压死者四人。
大中祥符二年八月，无为军大风雨，折木，坏城门、军营、民舍，压溺千余人。十月，兖州霖雨害稼。三年四月，升州霖雨。五月辛丑，京师大雨，平地数尺，坏军营、民舍，多压者，近畿积潦。五年九月，建安军大霖雨，害农事。
天禧四年七月，京师连雨弥月。甲子夜，大雨，流潦泛溢，民舍、军营圮坏大半，多压死者。自是频雨，及冬方止。
乾兴元年二月，苏、湖、秀州雨，坏民田。
天圣四年六月戊寅，莫州大雨，坏城壁。七年，自春涉夏，雨不止。
明道二年六月癸丑，京师雨，坏军营、府库。
景祐三年七月庚子，大雨震电。
庆历，六年七月丁亥，河东大雨，坏忻、代等州城壁。
皇祐二年八月，深州大雨，坏民庐舍。四年八月癸未，京城大风雨，民庐摧圮，至有压死者。
嘉祐二年八月，河北沿边久雨，濒河之民多流移。五月丁未，昼夜大雨。六月乙亥，雨坏太社、太稷坛。三年八月，霖雨害稼。六年七月，河北、京西、淮南、两浙、江南东西淫雨为灾。闰八月，京师久雨。是岁频雨，及冬方止。
治平元年，京师自夏历秋，久雨不止，摧真宗及穆、献、懿三后陵台。
熙宁元年八月，冀州大雨，坏官私庐舍、城壁。七年六月，陕州大雨，漂溺陕、平陆二县。
元丰四年七月，泰州海风驾大雨，漂浸州城，坏公私舍数千楹。
元祐二年七月丁卯，以雨罢集英殿宴。
元符二年九月，以久雨罢秋宴。三年七月，久雨，哲宗大升舆在道陷泥中。
建中靖国元年二月，久雨，时钦圣宪肃皇后、钦慈皇后二陵方用工，诏京西祈晴。
崇宁元年七月，久雨，坏京城庐舍，民多压溺而死者。三年六月，久雨。四年五月，京师久雨。又自七月至九月，所在霖雨伤稼，十月始霁。
靖康元年四月，京师大雨，天气清寒。又自五月甲申至六月，暴雨伤麦，夏行秋令。
建炎二年春，淫雨。三年二月癸亥，高宗初至杭州，久霖雨，占曰： 阴盛，下有阴谋。 时苗傅、刘正彦为乱。五月，霖雨，夏寒。
绍兴元年，行都雨，坏城三百八十丈。是岁，婺州雨，坏城。三年，雨，自正月朔至于二月。七月，四川霖雨，至于明年正月。四年六月，淫雨害稼，苏、湖二州为甚。九月，久雨，时刘豫连金人入寇；十月，高宗亲征而霁。五年三月，霖雨，伤蚕麦，行都雨甚。九月，雨，至于明年正月。六年五月，久雨不止。七年十月，高宗如建康，久雨。八年三月，积雨，至于四月，伤蚕麦，害稼。二十一年夏，襄阳府大雨十余日。二十三年六月，大雨，坏军垒、民田。三十年五月，久雨，伤蚕麦，害稼。八月，施州大风雨。三十二年六月，浙西大霖雨。
隆兴元年三月，霖雨，行都坏城三百三十余丈。二年六月，阴雨。七月，浙西、江东大雨害稼。八月，风雨逾月。
乾道元年二月，行都及越、湖、常、润、温、台、明、处九郡寒，败首种，损蚕麦。二年正月，淫雨，至于四月。夏寒。江、浙诸郡损稼，蚕麦不登。三年五月丙午，泉州大雨，昼夜不止者旬日。八月，淫雨，江浙淮闽禾、麻、菽、麦、粟多腐。四年四月，阴雨弥月。六年五月，连雨六十余日。十一月，连雨。辛巳，郊祀，云开于圜丘，百步外有澍雨。八年四月，四川阴雨七十余日。六月壬寅，大雨彻昼夜，至于己酉。九年闰正月，淫雨。
淳熙二年夏，建康府霖雨，坏城郭。三年五月，淮、浙积雨损禾麦。八月，浙东西、江东连雨。癸未、甲申，行都大风雨。九月，久雨。十月癸酉，孝宗出手诏决狱，援笔而风起开霁。四年九月丁酉、戊戌，绍兴府余姚、上虞二县大风雨。五年闰六月己亥，阶州暴雨，至于戊申。乙巳，兴化军、福州福清县暴风雨夜作。六年四月，衢州霖雨。九月，连雨；己巳，将郊而霁。八年四月，雨腐禾麦。五月，久雨，败首种。十年五月，信州霖雨，自甲戌至于辛巳。八月，福州大霖雨，自己未至于九月乙丑，吉州亦如之。十一年四月，淫雨。戊寅，建康府、太平州大霖雨。六月甲申，处州龙泉县暴雨。十二年五月、六月，皆霖雨。十三年秋，利州路霖雨，败禾稼穜稑，金、洋、阶、成、岷、凤六州亦如之。十五年五月，荆、淮郡国连雨。戊午，祁门县霖雨。十六年四月，西和州霖雨，害禾麦。五月，浙西、湖北、福建、淮东、利西诸道霖雨。
绍熙元年春，久阴连雨，至于三月。夏，阶、成、岷、凤四州霖雨伤麦。二年二月，赣州霖雨，连春夏不止，坏城四百九十丈，圮城楼、敌楼凡十五所。四月，福建路霖雨，至于五月。七月，利路久雨，伤种麦。癸亥，兴州暴雨连日。八月，行都久雨。三年五月，江东、湖北路连雨。常德府大雨彻昼夜，自壬辰至于庚子。宁国府、池州、广德军自己亥至于六月辛丑朔，雨甚，祁门县至于庚戌。七月壬申，天台、仙居二县大雨连旬。淮西路、镇江、襄阳府皆害禾麦。八月，普州雨害稼。四年四月，霖雨，至于五月，浙东西、江东、湖北郡县坏圩田，害蚕、麦、蔬、稑，绍兴、宁国府尤甚。镇江府大雨，自辛未至于丙子，淮西郡县自丙子至于戊寅。五年八月，霖雨，畿县、浙东西皆害稼。九月，雨，至于十月癸巳，大雨三昼夜不止，江东西、福建郡县皆苦雨。
庆元元年正月，霖雨。甲辰，帝蔬食露祷，丙午霁。二月，又雨，至于三月，伤麦。五月，霖雨。七月，雨，至于八月。二年六月壬申，台州焱风暴雨连夕。八月，行都霖雨五十余日。三年七月，雨连月。四年八月，久雨。五年五月，行都雨，坏城，夜压附城民庐，多死者。六月，浙东、西霖雨，至于八月。六年五月庚午，严州霖雨，连五昼夜不止。
嘉泰二年六月，福建路连雨，至于七月丁未，大风雨为灾。三年八月，久雨。
开禧元年七月，利路郡县霖雨害稼。闰月，盱眙军阴雨，至于九月，败禾稑。十月，行都淫雨，至于明年春。二年春，淫雨，至于三月。
嘉定二年五月戊戌，连州大雨连昼夜。六月，利、阆、成、西和四州霖雨。七月壬辰，台州大风雨夜作。三年三月，阴雨六十余日。五月，淫雨，至于六月，首种多败，蚕麦不登。四年八月，霖雨，至于九月。五年春，淫雨，至于三月，伤蚕麦。十一月，雨雪积阴，至于明年春。六年春，淫雨，至于二月。丁亥，雨雪集霰。五月，阴雨经日。辛酉，严州霖雨。月戊子，绍兴府大风雨，浙东、西雨，至于七月。七年九月，阴雨，至于十月，害禾麦。九年四月、六月，大霖雨，浙东、西郡县尤甚。十年三月，连雨，至于四月。十月，霖雨害稼。十一年六月，霖雨，浙西郡县尤甚。十二年六月，霖雨弥月。十五年七月，浙东、西霖雨为灾。十六年五月，霖雨，浙西、湖北、江东、淮东尤甚。八月，大风雨害稼。十七年八月，霖雨。
乾德四年二月长春节，甘露降江宁府报恩院。五年二月，甘露降江陵府玉泉寺松树。
开宝元年十二月，甘露降蔡州僧院柏树。
太平兴国三年正月，甘露降寿州廨。四年五月，甘露降河东县廨丛竹凡三日。七年四月丙戌，知汉州安守亮献柏叶上甘露一器。九年三月丙子，甘露降西京南太一宫新城。
雍熙三年四月庚子，甘露降后院草木。四年十二月，甘露降兴化军罗汉峰前五松。
端拱二年二月，甘露降寿州廨园柏及资圣寺桧。
淳化二年十二月，资州廨及延寿观、德纯寺甘露降松柏，凡六日。三年正月，舒州，二月，衢州；四月，舒州；四年六月，舒州：并甘露降。
至道三年四月，蕲州；三年五月，泉州；六月苏州，甘露降。
咸平元年四月，甘露降平戎军廨果树，凡九十余本。十一月，甘露降亳州真观灵宝柏树。二年五月，太平州、浔州；三年二月，泉州；十一月，浔州；四年二月，龚州；五年正月，桂州；十一月，许州，并甘露降。
景德元年，义宁县；二年正月，郁林州；二月，晋州及神山县；三年正月，梓州；四月，遂州；十二月，荣州、怀安军，甘露降。
大中祥符元年十二月，上饶县、信阳军；二年正月，信阳军、陈、鄂二州；三月，陵、升、梓三州；三年二月，柳州、怀安军；闰二月，富顺监；五月，泽、耀、晋、益四州；四年正月，梓州；三月，泽州；四月，常州；五年四月，遂州；五月，无为军；六月，梓州；七月，真定府；十一月，荣州开元寺；六年三月，梓州；六月，鄜州；八月，遂州；九月，信州；十月，亳州太清宫；十一月，浔州；十二月，荣州、南仪州；七年二月，凤翔府天庆观；五月，郓州；十月，亳州太清宫；十一月，彭州天庆观；八年正月，中江县；二月，果州；十月，衢州：九年十一月，玉清昭应宫，并甘露降。
天禧元年正月，贵州天庆观；二月，玉清昭应宫；三月，后苑；四月，会灵观；五月，庐州通判厅及后土祠；十二月，昭州天庆观；二年十二月，荣州开元寺、怀安军天庆观；三年四月，舒州；五月，益州；四年三月，邵武军；十二月，平泉县；五年三月，泉州；十一月，韶州，并甘露降。
天圣元年正月，柳州；十一月，河南府；二年五月，凤州；十月，泾州；四年，荣州、怀安军；六年，太平州；七年正月，益州；九年正月，荣州，并甘露降。
明道元年十一月，韶州、梓州甘露降。
景祐四年十一月，成德军；庆历四年正月，桂州；皇祐三年十二月，吉州；嘉祐七年三月，眉州、蓬州；九月，陵州，并甘露降。
熙宁元年距元丰八年，甘露降凡二十余处。
元祐元年距元符三年，亦如之。
大观初，甘露降于九成宫帝鼐室。三年冬，降于尚书省及六曹，御制七言四韵诗赐执政已下。其后内自禁中及宣和殿、延福宫、神霄宫，下至三学、开封府、大理寺、宰臣私第，皆有之，岁岁拜表称贺。
建隆初，蜀孟昶末年，妇女竞治发为高髻，号 朝天髻 。未几，昶入朝京师。江南李煜末年，有卫士秦友登寿昌堂榻，覆其鞋而坐，讯之，风狂不寤。识者云： 鞋，履也，李氏将覆于此地而为秦所有乎？ 履 与 李 、 友 与 有 同音，赵与秦，同祖也。 又煜宫中盛雨水染浅碧为衣，号 天水碧 。未几，为王师所克，士女至京师犹有服之者。天水，国之姓望也。
淳化三年，京师里巷妇人竞剪黑光纸团靥，又装镂鱼腮中骨，号 鱼媚子 以饰面。黑，北方色；鱼，水族，皆阴类也。面为六阳之首，阴侵于阳，将有水灾。明年，京师秋冬积雨，衢路水深数尺。
景德四年春，京城小儿裂裳为小儿旗，系竿首，相对挥飐，兵斗之象也。是岁，宜州卒陈进为乱，出师讨平之。
绍兴二十一年，行都豪贵竞为小青盖，饰赤油火珠于盖之顶，出都门外，传呼于道。珠者，乘舆服御饰升龙用焉，臣庶以加于小盖，近服妖，亦僣咎也。二十三年，士庶家竞以胎鹿皮制妇人冠，山民采捕胎鹿无遗。时去宣和未远，妇人服饰犹集翠羽为之，近服妖也。二十七年，交阯贡翠羽数百，命焚之通衢，立法以禁。
绍熙元年，里巷妇女以琉璃为首饰。《唐志》琉璃钗钏有流离之兆，亦服妖也，后连年有流徙之厄。
理宗朝，宫妃系前后掩裙而长窣地，名 赶上裙 ；梳高髻于顶，曰 不走落 ；束足纤直，名 快上马 ；粉点眼角，名 泪妆 ；剃削童发，必留大钱许于顶左，名 偏顶 ，或留之顶前，束以彩缯，宛若博焦之状，或曰 鹁角 。
咸淳五年，都人以碾玉为首饰。有诗云： 京师禁珠翠，天下尽琉璃。 
太平兴国三年三月，凿金明池，既掘地，有龟出，殆逾万数。
大中祥符二年四月，有黑龟甚众，沿汴水而下。
至和元年二月，信州贡绿毛龟。
大观元年闰十月丙戌，都水使者赵霆行河，得两首龟以为瑞，蔡京信之，曰： 此齐小白所谓象罔见之而霸者也。 郑居中曰： 首岂容有二，而京主之，意殆不可测。 帝命弃龟金明池。
政和四年，瑞州进六目龟。五年，博州进白龟。
绍兴八年五月，汴京太康县大雷雨，下冰龟数十里，随大小皆龟形，具首足卦文。
乾道五年，舒州民献龟，骈生二首，不能伸缩。郡守张栋纵之灊山，近龟孽也。
嘉定十四年春，楚州境上龟大小死者蔽野。
咸平三年八月，黄州群鸡夜鸣，至冬不止。
绍兴初，陈州民家鸡忽人言，近鸡祸也。松阳县民家鸡生三足，县治有鸡伏卵，毛生壳外，近鸡祸，亦毛孽也。
乾道六年，西安县官塘有物，鸡首人身，高丈余，昼见于野。
庆元三年，饶州军营鸡卵出蛇，近鸡孽，亦蛇孽也。婺源县张村民家雌鸡化为雄，烹之，形冠距而腹卵孕。同里洪氏家雄鸡伏子，中一雏三足。
咸淳五年，常州鸡羽生距。
建隆元年夏，相、金、均、房、商五州鼠食苗。二年五月，商州鼠食苗。
乾德五年九月，金州鼠食苗。
太平兴国七年十月，岳州鼠害稼。
绍兴十六年，清远、翁源、真阳三县鼠食稼，千万为群。时广东久旱，凡羽鳞皆化为鼠。有获鼠于田者，腹犹蛇文，渔者夜设纲，旦视皆鼠。自夏徂秋，为患数月方息，岁为饥，近鼠妖也。
乾道九年，隆兴府鼠千万为群，害稼。
淳熙五年八月，淮东通、泰、楚、高邮黑鼠食禾既，岁大饥。时江陵府郭外，群鼠多至塞路，其色黑、白、青、黄各异，为车马践死者不可胜计，逾三月乃息。
绍熙四年，饶州民家二小鼠食牛角，三徙牛牢不免，角穿肉瘠以毙，近鼠妖也。
庆元元年六月，番阳县民家一猫带数十鼠，行止食息皆同，如母子相哺者，民杀猫而鼠舐其血。鼠象盗，猫职捕，而反相与同处，司盗废职之象也，与唐龙朔洛州猫鼠同占。
绍兴三年八月辛亥，尚书省后楼无故自坏。
庆元元年夏，建昌军民居木柱有声如牛鸣者，三日乃止。
咸淳九年，丞相贾似道起复之日，在越上私第，方拜家庙，忽闻内有裂帛声，众宾愕然，密询左右，知家庙栋裂，皆逡巡而退。
