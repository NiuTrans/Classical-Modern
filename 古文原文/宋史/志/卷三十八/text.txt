◎地理一
○京城京畿路京东路京西路
唐室既衰，五季迭兴，五十余年，更易八姓，宇县分裂，莫之能一。宋太祖受周禅，初有州百一十一，县六百三十八，户九十六万七千三百五十三。建隆四年，取荆南，得州、府三（江陵府，归、峡。），县一十七，户一十四万二千三百。平湖南，得州一十五、监一（潭、衡、邵、郴、道、永、全、岳、澧、朗、蒋、辰、锦、溪、叙，桂阳监），县六十六，户九万七千三百八十八。乾德三年，平蜀，得州、府四十六（益、彭、眉、嘉、邛、蜀、绵、汉、资、简、梓、黎、雅、陵、戎、泸、维、茂、昌、荣、果、阆、渠、合、龙、普、利、兴、文、巴、剑、蓬、壁、夔、忠、万、集、开、渝、涪、黔、施、达、洋，兴元府），县一百九十八，户五十三万四千三十九。开宝四年，平广南，得州六十（广、韶、潮、循、封、端、英、连、雄、龚、惠、康、恩、春、泷、勤、新、高、潘、雷、罗、辨、桂、贺、昭、梧、蒙、恭、象、富、融、宜、柳、严、思唐、邕、澄、贵、蛮、横、宾、钦、浔、容、牢、白、廉、党、绣、郁林、藤、窦、义、禺、顺、琼、崖、儋、万安、振），县二百一十四，户一十七万二百六十三。八年，平江南，得州一十九，军三（升、宣、歙、池、洪、润、常、鄂、筠、饶、信、虔、吉、袁、抚、江、汀、建、剑、江阴、雄远、建昌军），县一百八，户六十五万五千六十五。计其末年，凡有州二百九十七，县一千八十六，户三百九万五百四。太宗太平兴国三年，陈洪进献地，得州二，漳、泉。县十四，户十五万一千九百七十八。钱俶入朝，得州十三、军一（杭、苏、越、湖、衢、婺、台、明、温、秀、睦、福、处，衣锦。），县八十六，户五十五万六百八十。四年，平太原，得州十、军一（并、汾、岚、宪、忻、代、辽、沁、隆、石，宝兴。），县四十，户三万五千二百二十。七年，李继捧来朝，得州四（夏、银、绥、宥。雍熙元年，复以四州授继捧，自后不复领于职方），县八。（雍熙中，天下上闰年图，州、府、军、监几于四百）。至是，天下既一，疆理几复汉、唐之旧，其未入职方氏者，唯燕、云十六州而已。
至道三年，分天下为十五路，天圣析为十八，元丰又析为二十三：曰京东东、西，曰京西南、北，曰河北东、西，曰永兴，曰秦凤，曰河东，曰淮南东、西，曰两浙，曰江南东、西，曰荆湖南、北，曰成都，曰梓、利、夔、曰福建，曰广南东、西。东南际海，西尽巴僰，北极三关，东西六千四百八十五里，南北万一千六百二十里。崇宁四年，复置京畿路。大观元年，别置黔南路。三年，并黔南入广西，以广西黔南为名。四年，仍旧为广南西路。当是时，天下有户二千八十八万二千二百五十八，口四千六百七十三万四千七百八十四（天下主客户：自至道末四百一十三万一千五百七十六，天禧五年，主户六百三万九千三百三十一，客户不预焉。至嘉祐八年，主户一千二百四十六万二千五百三十一，口二千六百四十二万一千六百五十一。至治平三年，天下主客户一千四百一十八万一千四百八十六，口二千五十万六千九百八十。熙宁十年，户一千四百二十四万五千二百七十，口三千八十万七千二百十一。元祐元年，户一千七百九十五万七千九十二，口四千七万二千六百六。绍圣元年，户一千九百一十二万九百二十一，口四千二百五十六万六千二百四十三。元符三年，户一千九百九十六万八百一十二，口四千四百九十一万四千九百九十一。崇宁元年，户二千二十六万四千三百七，口四千五百三十二万四千一百五十四。各府、州下户口与总数少异，姑两存之），视西汉盛时盖有加焉。隋、唐疆理虽广，而户口皆有所不及。迨宣和四年，又置燕山府及云中府路，天下分路二十六，京府四，府三十，州二百五十四，监六十三，县一千二百三十四，可谓极盛矣。
大抵宋有天下三百余年，繇建隆初讫治平末，一百四年，州郡沿革无大增损。熙宁始务辟土，而种谔先取绥州，韩绛继取银州，王韶取熙河，章惇取懿、洽，谢景温取徽、诚，熊本取南平，郭逵取广源，最后李宪取兰州，沈括取葭芦、米脂、浮图、安疆等砦。虽尝以河东边界七百里地与辽人，当时王安石议，盖曰： 吾将取之，宁姑与之也。 迨元祐更张，葭芦等四砦给赐夏人，而分画久不能定。绍圣遂罢分画，督诸路各乘势攻讨进筑。自三年秋八月讫元符二年冬，凡陕西、河东建州一（安西），军二（晋宁、绥德），关三（龙平、会宁、金城），城九（安西，平夏、威戎、兴平、定边、威羌、金汤、白豹、会川），砦二十八（平羌、平戎、殄羌、暖泉、米脂、克戎、安疆、横山、绥远、宁羌、灵平、高平、西平、新泉、荡羌、通峡、天都、临羌、定戎、龛谷、大和、通秦、宁河、弥川、宁远、神泉、乌龙），堡十（开光、通塞、石门、通会、大和、通秦、宁河、弥川、宁川、三交），又取青唐（鄯。），邈川（湟。）、宁塞（廓。）、龙支（宗哥）等城。建中靖国悉还吐蕃故壤，稍纾民力。崇宁亟变前议，专以绍述为事，蔡京始任童贯、王厚，更取湟、鄯、廓三州二十余垒。陶节夫、钟传、刑恕、胡宗回、曾孝序之徒，又相与凿空驾虚，驰骛于元符封域之表。讫于重和，既立靖夏（泾原）、制戎（鄜延）、制羌（西宁）三城，虽夏人浸衰，而民力亦弊。西事甫定，北衅旋起。盖自崇宁以来，益、梓、夔、黔、广西、荆湖南、北迭相视效，斥大土宇，靡有宁岁，凡所建州、军、关、城、砦、堡，纷然莫可胜纪。厥后建燕山、云中两路，粗阅三岁，祸变旋作，中原板荡，故府沦没，职方所记，漫不可考。
高宗苍黄渡江，驻跸吴会，中原、陕右尽入于金，东画长淮，西割商、秦之半，以散关为界，其所存者，两浙、两淮、江东西、湖南北、西蜀、福建、广东、广西十五路而已，有户一千二百六十六万九千六百八十四（此宁宗嘉定十一年数）。建国江左又百五十年，迨德祐丙子，遂并归于我皇元版图，而天下始复合为一焉。
今据元丰所定，并京畿为二十四路，首之以京师，重帝都也。终之以燕、云，以其既得而旋失，故附见于后。而凡四京之城阙宫室，及南渡行在之所，其可考者冠乎篇首，为《地理志》云。
东京，汴之开封也。梁为东都，后唐罢，晋复为东京，宋因周之旧为都，建隆三年，广皇城东北隅，命有司画洛阳宫殿，按图修之，皇居始壮丽矣。雍熙三年，欲广宫城，诏殿前指挥使刘延翰等经度之，以居民多不欲徙，遂罢。宫城周回五里。
南三门：中曰乾元（宋初依梁、晋之旧，名曰明德，太平兴国三年改丹凤，大中祥符八年改正阳，明道二年改宣德。雍熙元年改今名），东曰左掖，西曰右掖。东西面门曰东华、西华（旧名宽仁、神兽，开宝三年改今名。熙宁十年，又改东华门北曰謻门），北一门曰拱宸（旧名玄武，大中祥符五年改今名，熙宁十年，改门内西横门曰临华）。乾元门内正南门曰大庆，东、西横门曰左、右升龙。左右北门内各二门，曰左、右长庆（熙宁间，改左、右长庆隔门曰左、右嘉肃），左、右银台。东华门内一门曰左承天祥符（乾德六年赐名，大中祥符元年正月，天书降其上，诏加 祥符 二字而增茸之）。西华门内一门曰右承天。左承天门内道北门曰宣祐（旧名光天，大中祥符八年改大宁，明道元年改今名）。
正南门内正殿曰大庆，东、西门曰左、右太和（宋初曰日华、月华，大中祥符八年改今名）。正衙殿曰文德（宋初曰文明，雍熙元年改今名。熙宁间，改南门曰端礼）。两掖门曰东、西上阁，东、西门曰左、右嘉福（宋初曰左、右勤政，明道元年十月改今名）。大庆殿（旧名崇元，乾德四年重修，改曰乾元，太平兴国九年改朝元，大中祥符八年改天安，明道三年改今名）。北有紫宸殿（旧名崇德，明道元年改），视朝之前殿也。西有垂拱殿（旧名长春，明道元年改。）常日视朝之所也。次西有皇仪殿（开宝四年，赐名滋福，明道元年十月改。），又次西有集英殿（旧名广政，开宝三年曰大明，淳化间曰含光，大中祥符八年名会庆，明道元年十月改今名。）宴殿也。殿后有需云殿（旧名玉华，后改琼华，熙宁初改今名。）东有升平楼（旧名紫云，明道元年改。）宫中观宴之所也。宫后有崇政殿（旧名简贤讲武，太平兴国二年改今名。熙宁间，改北横门曰通极。）阅事之所也。殿后有景福殿，殿西有殿北向，曰延和，便坐殿也（大中祥符七年，建后苑东门，洎北向便殿成，赐名宣和门、承明殿，明道元年改端明，二年改今名。）凡殿有门者，皆随殿名。
宫中又有延庆、（旧名万岁，大中祥符七年改。）安福、观文、（旧名集圣，明道二年改肃仪，庆历八年改今名。）清景、庆云、玉京等殿，寿宁堂（旧名清净，明道元年改。）延春阁。（旧名万春，宝元元年改。）福宁殿（即延庆，明道元年改。）东西有门曰左、右昭庆。观文殿西门曰延真，其东真君殿曰积庆，前建感真阁。又有龙图阁，下有资政、崇和、宣德、述古殿。天章阁下有群玉、蕊珠二殿，后有宝文阁，（即寿昌阁，庆历元年改。）阁东西有嘉德、延康二殿，前有景辉门。后苑东门曰宁阳，（即宣和门，明道元年改。）苑内有崇圣殿、太清楼，其西又有宜圣、化成、（即玉宸殿，明道元年改。）金华、西凉、清心等殿，翔鸾、仪凤二阁，华景、翠芳、瑶津三亭。延福宫有穆清殿，延庆殿北有柔仪殿，（初有殿无名，章献太后名曰崇徽，明道元年改宝慈，景祐二年改今名。）崇徽殿北有钦明殿。（旧名天和，明道元年改观文，又改清居，治平三年改今名。）延福宫北有广圣宫，（天圣二年建，名长宁，）景祐二年改。内有太清、玉清、冲和、集福、会祥五殿，建流杯殿于后苑。（明道元年八月，修文德殿成。是夜，禁中火，延燔崇德、长春、滋福、会庆、延庆、崇徽、天和、承明八殿，命宰相吕夷简为修茸大内使，枢密副使杨崇勋副之，发京东西、河北、淮南、江东西路工匠给役，内出乘舆物，左藏库易缗钱二十万助其费，以故改诸殿名。）
又有慈德殿，（杨太后所居，景祐元年赐名。）观稼殿，（在后苑，观种稻，景祐二年创建。）延义阁，（在崇政殿西。）迩英阁，（在崇政殿西南，盖侍臣讲读之所也，与延义同，景祐三年赐名。）隆儒殿，（迩英阁后小殿，皇祐三年始赐名。）慈寿殿，（皇太后所居，治平元年赐名。）庆寿宫，保慈宫，（熙宁二年建。）玉华殿，（在后苑。）基春殿，（熙宁七年建，在玉华殿后。）睿思殿，（八年建。）承极殿，（元丰三年建。）崇庆、隆祐二宫，（元祐元年建。）睿成宫，（神宗所居东宫，绍圣二年赐名。）宣和殿，（在睿思殿后，绍圣二年四月殿成，其东侧别有小殿曰凝芳，其西曰琼芳，前曰重熙，后曰环碧。元符三年废，崇宁初复作，大观三年，徽宗制记刻石，实蔡京为之。）圣瑞宫，（皇太妃所居，因以名宫。）显谟阁，（元符元年建，藏神宗御集，建中靖国元年，改曰熙明，寻复旧。）玉虚殿，（元符初建。）玉华阁，（大观初建，在宣和殿后。）亲蚕宫，（政和元年建。）燕宁殿，（在延福北，奉安仁宗慈圣光献皇后御容。）延福宫，（政和三年春，新作于大内北拱辰门外。旧宫在后苑之西南，今其地乃百司供应之所，凡内酒坊、裁造院、油醋柴炭鞍辔等库，悉移它处，又迁两僧寺、两军营，而作新宫焉。始南向，殿因宫名曰延福，次曰蕊珠，有亭曰碧琅玕。其东门曰晨晖，其西门曰丽泽。宫左复列二位。其殿则有穆清、成平、会宁、睿谟、凝和、昆玉，群玉，其东阁则有蕙馥、报琼、蟠桃、春锦、叠琼、芬芳、丽玉、寒香、拂云、偃盖、翠葆、铅英、云锦、兰薰、摘金，其西阁有繁英、雪香、披芳、铅华、琼华、文绮、绛萼、秾华、绿绮、瑶碧、清阴、秋香、丛玉、扶玉、绛云、会宁之北，叠石为山，山上有殿曰翠微，旁为二亭：曰云岿，曰层巘。凝和之次阁曰明春，其高逾一百一十尺。阁之侧为殿二：曰玉英，曰玉涧。其背附城，筑土植杏，名杏冈，覆茅为亭，修竹万竿，引流其下。宫之右为佐二阁，曰宴春，广十有二丈，舞台四列，山亭三峙。凿圆池为海，跨海为二亭，架石梁以升山，亭曰飞华，横度之四百尺有奇，纵数之二百六十有七尺。又疏泉为湖，湖中作堤以接亭，堤中作梁以通湖，梁之上又为茅亭、鹤庄、鹿砦、孔翠诸栅，蹄尾动数千，嘉花名木，类聚区别，幽胜宛若生成，西抵丽泽，不类尘境。初，蔡京命童贯、杨戩、贾详、蓝从熙、何等分任宫役，五人者因各为制度，不务沿袭，故号 延福五位 。东西配大内，南北稍劣。其东直景龙门，西抵天波门，宫东西二横门，皆视禁门法，所谓晨晖、丽泽者也，而晨晖门出入最多。其后又跨旧城修筑，号 延福第六位 。跨城之外浚壕，深者水三尺，东景龙门桥，西天波门桥，二桥之下叠石为固，引舟相通，而桥上人物外自通行不觉也，名曰景龙江。其后又辟之，东过景龙门至封丘门。景龙江北有龙德宫。初，元符三年，以懿亲宅潜邸为之，及作景龙江，江夹岸皆奇花珍木，殿宇比比对峙，中途曰壶春堂，绝岸至龙德宫。其地岁时次第展拓，后尽都城一隅焉，名曰撷芳园，山水美秀，林麓畅茂，楼观参差，犹艮岳、延福也。宫在旧城，因附见此。）保和殿，（政和三年四月作，九月殿成，总为屋七十五间。）玉清神霄宫，（政和三年建，旧名玉清和阳，在福宁殿东，七年改今名。）上清宝阴宫，（政和五年作，在景龙门东，对景晖门。既又作仁济、辅正二亭于宫前，命道士施民符药，徽宗时登皇城下视之。又开景龙门，城上作复道，通宝阴宫，以便斋醮之路，徽宗数从复道上往来。是年十二月，始张灯于景龙门上下，名曰 预赏 。其明年，乃有期门之事。）万岁山艮岳。（政和七年，始于上清宝箓宫之东作万岁山。山周十余里，其最高一峰九十步，上有亭曰介，分东、西二岭，直接南山。山之东有萼绿华堂，有书馆、八仙馆、紫石岩、栖真嶝、览秀轩、龙吟堂。山之南则寿山两峰并峙，有雁池、噰々亭，北直绛霄楼。山之西有药寮，有西庄，有巢云亭，有白龙沜、濯龙峡，蟠秀、练光、跨云亭，罗汉岩。又西有万松岭，半岭有楼曰倚翠，上下设两关，关下有平地，凿大方沼，中作两洲：东为芦渚，亭曰浮阳。西为梅渚，亭曰雪浪。西流为凤池，东出为雁池，中分二馆，东曰流碧，西曰环山，有阁曰巢凤，堂曰三秀，东池后有挥雪厅。复由嶝道上至介亭，亭左复有亭曰极目，曰萧森，右复有亭曰丽云、半山。北俯景龙江，引江之上流注山间。西行为漱琼轩，又行石间为炼丹、凝观、圜山亭，下视江际，见高阳酒肆及清澌阁。北岸有胜筠庵、蹑云台、萧闲馆、飞岑亭。支流别为山庄，为回溪。又于南山之外为小山，横亘二里，曰芙蓉城，穷极巧妙。而景龙江外，则诸馆舍尤精。其北又因瑶华宫火，取其地作大池，名曰曲江，池中有堂曰蓬壶，东尽封丘门而止。其西则自天波门桥引水直西，殆半里，江乃折南，又折北。折南者过阊阖门，为复道，通茂德帝姬宅。折北者四五里，属之龙德宫。宣和四年，徽宗自为《艮岳记》，以为山在国之艮，故名艮岳。蔡条谓初名凤凰山，后神降，其诗有 艮岳排空霄 ，因改名艮岳。宣和六年，诏以金芝产于艮岳之万寿峰，又改名寿岳。蔡绦谓南山成，又改名寿岳。岳之正门名曰阳华，故亦号阳华宫。自政和讫靖康，积累十余年，四方花竹奇石，悉聚于斯，楼台亭馆，虽略如前所记，而月增日益，殆不可以数计。宣和五年，朱勔于太湖取石，高广数丈，载以大舟，挽以千夫，凿河断桥，毁堰拆闸，数月乃至，赐号 昭功敷庆神运石 ，是年，初得燕地故也。勔缘此授节度使。大抵群阉兴筑不肯已。徽宗晚岁，患苑囿之众，国力不能支，数有厌恶语，由是得稍止。及金人再至，围城日久，钦宗命取山禽水鸟十余万。尽投之汴河，听其所之。拆屋为新，凿石为炮，伐竹为笓篱。又取大鹿数百千头杀之，以啖卫士云。）
旧城周回二十里一百五十五步。东二门：北曰望春，（宋初名和政。）南曰丽景。南面三门：中曰朱雀，东曰保康，（大中祥符五年创建。）西曰崇明。西二门：南曰宜秋，北曰阊阖。北三门：中曰景龙，东曰安远，西曰天波。（以上宋初仍梁、晋旧名，至太平兴国四年改今名。）
新城周回五十里百六十五步。（大中祥符九年增筑，元丰元年重修，政和六年，诏有司度国之南展筑京城，移置官司军营。旧城周四十八里二百三十三步，周显德三年筑。）南三门：中曰南薰，东曰宣化，西曰安上。东二门：南曰朝阳，北曰含辉。（太平兴国四年改寅宾，后复。）西二门：南曰顺天，北曰金耀。北四门：中曰通天，（天圣初改宁德，后复。）东曰长景，次东曰永泰，西曰安肃。（初号卫州门。以上皆因周旧名，至太平兴国四年，改今名。）汴河上水门，南曰大通，（太平兴国四年赐名，天圣初，改顺济，后复今名。）北曰宣泽。（旧南北水门皆曰大通，熙宁十年改。）汴河下，南曰上善，北曰通津。（天圣初，改广津，熙宁十年复。）惠民河，上曰普济，下曰广利。广济河，上曰咸丰，下曰善利，（旧名咸通。）上南门曰永顺。（熙宁十年赐名。）其后又于金耀门南置开远门。（旧名通远。以上皆太平兴国四年赐名，天圣初改今名。）
西京。唐显庆间为东都，开元改河南府，宋为西京，山陵在焉。宫城周回九里三百步。城南三门：中曰五凤楼，东曰兴教，西曰光政。（因隋、唐旧名。）东一门，曰苍龙。西一门，曰金虎。北一门，曰拱宸。（旧名玄武，大中祥符五年改。）五凤楼内，东西门曰左、右永泰，门外道北有鸾和门，（太平兴国三年，以车辂院门改。）右永泰门西有永福门。兴教、光政门内各三门，曰：左、右安礼，左、右兴善，左、右银台。苍龙、金虎门内第二隔门曰膺福、千秋。膺福门内道北门曰建礼。
正殿曰太极，（旧名明堂，太平兴国三年改。）殿前有日、月楼、日华、月华门，又有三门，曰太极殿门。后有殿曰天兴，次北殿曰武德。西有门三重，曰：应天、乾元、敷政。内有文明殿，旁有东上阁门、西上阁门，前有左、右延福门。后又有殿曰垂拱，殿北有通天门，柱廊北有明福门，门内有天福殿，殿北有寝殿曰太清，第二殿曰思政，第三殿曰延春。东又有广寿殿，视朝之所也。北第二殿曰明德，第三殿曰天和，第四殿曰崇徽。天福殿西有金鸾殿，对殿南廊有彰善门。殿北第二殿曰寿昌，第三殿曰玉华，第四殿曰长寿，第五殿曰甘露，第六殿曰乾阳，第七殿曰善兴。西有射弓殿。千秋门内有含光殿。拱宸门内西偏有保宁门，门内有讲武殿，北又有殿相对。内园有长春殿、淑景亭、十字亭、九江池、砌台、娑罗亭。宫城东西有夹城，各三里余。东二门：南曰宾曜，北曰启明。西二门：南曰金曜，北曰乾通。宫室合九千九百九十余区。（夹城内及内城北，皆左右禁军所处。）
皇城周回十八里二百五十八步。南面三门：中曰端门，东西曰左、右掖门。东一门，曰宣仁。西三门：南曰丽景，与金曜相直，中曰开化，与乾通相直；北曰应福。内皆诸司处之。
京城周五十二里九十六步。（隋大业元年筑，唐长寿二年增筑。）南三门：中曰定鼎，东曰长夏，西曰厚载。东三门：中曰罗门，南曰建春，北曰上东。西一门，曰关门。北二门：东曰安喜，西曰徽安。（政和元年十一月，重修大内，至六年九月毕工。朱胜非言： 政和间，议朝谒诸陵，敕有司预为西幸之备，以蔡攸妻兄宋昪为京西都漕，修治西京大内，合屋数千间，尽以真漆为饰，工役甚大，为费不赀。而漆饰之法，须骨灰为地，科买督迫，灰价日增，一斤至数千。于是四郊冢墓，悉被发掘，取人骨为灰矣。 ）
南京。大中祥符七年，建应天府为南京。宫城周二里三百一十六步。门曰重熙、颁庆。殿曰归德。（元丰六年，赐度僧牒修外城门及西桥等。）京城周回一十五里四十步。东二门：南曰延和，北曰昭仁。西二门：南曰顺成，北曰回銮。南一门，曰崇礼。北一门，曰静安。中有隔城，又有门二：东曰承庆，西曰祥辉。其东又有关城，南北各一门。
北京。庆历二年，建大名府为北京。宫城周三里一百九十八步，即真宗驻跸行宫。城南三门：中曰顺豫，东曰省风，西曰展义。东一门，曰东安。西一门，曰西安。顺豫门内东西各一门，曰左、右保成。次北班瑞殿，殿前东西门二：东曰凝祥，西曰丽泽。殿东南时巡殿门，次北时巡殿，次靖方殿，次庆宁殿。时巡殿前东西门二：东曰景清，西曰景和。京城周四十八里二百六步，门一十七。（熙宁九年，改正南南河门曰景风，南砖曰亨嘉，鼓角曰阜昌。正北北河门曰安平，北砖曰耀德。正东冠氏门曰华景，冠氏第二重曰春祺，子城东曰泰通。正西魏县门曰宝成，魏县第二重曰利和，子城西曰宣泽。东南朝城门曰安流，朝城第二重曰巽齐。西南观音门曰安正，观音第二重曰静方。上水关曰善利，下水关曰永济。内城创置北门曰靖武。鵩元丰七年，废善利、永济关。）
行在所。建炎三年闰八月，高宗自建康如临安，以州治为行宫。宫室制度皆从简省，不尚华饰。垂拱、大庆、文德、紫宸、祥曦、集英六殿，随事易名，实一殿。重华、慈福、寿慈、寿康四宫，重寿、宁福二殿，随时异额，实德寿一宫。延和、崇政、复古、选德四殿，本射殿也。慈宁殿，（绍兴九年，以太后有归期建。）钦先孝思殿，（十五年建，在崇政殿东。）翠寒堂，（孝宗作。）损斋，（绍兴末建，贮经史书，为燕坐之所。）东宫，（在丽正门内，孝宗、庄文、景献、光宗皆常居之。）讲筵所，资善堂。（在行宫门内，因书院而作。）天章、龙图、宝文、显猷、徽猷、敷文、焕章、华文、宝谟九阁，实天章一阁。
京畿路。皇祐五年，以京东之曹州，京西之陈、许、郑、滑州为辅郡，隶畿内，并开封府，合四十二县，置京畿路转运使及提点刑狱总之。至和二年，罢京畿路转运使、提点刑狱。其曹、陈、许、郑、滑各隶本路，为辅郡如故。崇宁四年，京畿路复置转运使及提点刑狱。先是，改开封府界为京畿路，是年，又于京畿四面置四辅郡：颍昌府为南辅，郑州为西辅，澶州为北辅，建拱州于开封襄邑县为东辅，并属京畿。大观四年，罢四辅，许、郑、澶州还隶京西及河北路，废拱州，复以襄邑县隶开封府。政和四年，襄邑县复为拱州，后与颍昌府、郑州、开德府复为东、南、西、北辅。宣和二年，罢四辅，颍昌府、郑州、开德府各还旧隶，拱州隶京东西路，旧开封府界依旧为京畿。
开封府。崇宁户二十六万一千一百一十七，口四十四万二千九百四十。贡方纹绫、方纹纱、藨席、麻黄、酸枣仁。县十六：开封，（赤。）祥符，（赤。东魏浚仪县。大中祥符三年改。）尉氏，（畿。）陈留，（畿。）雍丘，（畿。）封丘，（畿。）中牟，（畿。宣和三年，改纣王城为青阳城。）阳武，（畿。）延津，（畿。旧酸枣县，政和七年改。）长垣，（隋匡城县。建隆元年，改为鹤丘，后又改。）东明，（畿。本东明镇，乾德元年置。）扶沟，（畿。）鄢陵，（畿。）考城，（畿。崇宁四年，与太康同隶拱州。大观四年，废拱州，二县复来隶。）太康，（畿。宣和二年，复隶拱州，六年，仍隶京畿。）咸平。（畿。旧通许镇，隶陈留，咸平五年置县。）
京东路。至道三年，以应天、兖徐曹青郓密齐济沂登莱单濮濰淄、淮阳军广济军清平军宣化军、莱芜监利国监为京东路。熙宁七年，分为东、西两路：以青淄濰莱登密沂徐州、淮阳军为东路；郓兖齐濮曹济单州、南京为西路。元丰元年，割西路齐州属东路，割东路徐州属西路。元祐元年，诸提点刑狱不分路，京东东路、京东西路并为京东路，京西南路、京西北路并为京西路，秦凤等路、永兴军等路并为陕府西路，河北西路、河北东路并为河北路，淮南西路、淮南东路并为淮南路，其后仍分为两路。
东路。府一，济南。州七：青，密，沂，登，莱，濰，淄。军一，淮阳。县三十八。
青州，望。北海郡，镇海军节度。建隆三年以北海县置军。淳化五年，改军名。庆历二年，初置京东东路安抚使。崇宁户九万五千一百五十八，口一十六万二千八百三十七。贡仙纹绫、梨、枣。县六：益都，（望。）寿光，（望。）临朐，（紧。）博兴，（上。）千乘，（上。）临淄。（上。）
密州，上。本防御州。建隆元年，复为防御。开宝五年，升为安化军节度。后降防御。六年，复为节度。崇宁户一十四万四千五百六十七，口三十二万七千三百四十。贡绢、牛黄。县五：诸城，（望。）安丘，（望。唐辅郡，梁改安丘，晋胶西县。开宝四年，复今名。）莒，（望。）高密，（上。）胶西。（元祐三年，以板桥镇为胶西县，兼临海军使。）
济南府，上，济南郡，兴德军节度。本齐州。先属京东路。咸平四年，废临济县。元丰元年，割属京东东路。政和六年，升为府。崇宁户一十三万三千三百二十一，口二十一万四千六十七。贡绵、绢、阳起石、防风。县五：历城，（紧。）禹城，（紧。）章丘，（中，景德三年，以章丘县置清平军。熙宁二年废军，即县治置军使。）长清、（中。至道二年，徙城于刺榆）临邑。（中。建隆元年，河决公乘渡口，坏城。三年，移治孙耿镇。政和元年，升为望。）
沂州，上，琅琊郡，防御。崇宁户八万二千八百九十三，口一十六万五千二百三十。贡仙灵脾、紫石英、茯苓、钟乳石。县五：临沂，（望。）承，（望。）沂水，（望。）费，（望。）新泰。（中。）
登州，上，东牟郡，防御。崇宁户八万一千二百七十三，口一十七万三千四百八十四。贡金、牛黄、石器。县四：蓬莱，（望。）文登，（中。）黄，（望。）牟平。（紧。有乳山、阎家口二砦。）
莱州，中，东莱郡，防御。崇宁户九万七千四百二十七，口一十九万八千九百八。贡牛黄、海藻、牡砺、石器。县四：掖，（望。）莱阳，（望。）胶水，（望。）即墨。（中）
濰州，上，团练。建隆三年，以青州北海县建为北海军，置昌邑县隶之。乾德三年，升为州，又增昌乐县。崇宁户四万四千六百七十七，口一十万九千五百四十九。贡综丝素絁。县三：北海，（望。）昌邑，（望。本隋都昌县，后废。建隆三年，复置。）昌乐。（紧。本唐营丘县，后废。乾德中，复置安仁县，俄又改。）
淄州，上，淄川郡，军事。崇宁户六万一千一百五十二，口九万八千六百一十。贡绫、防风、长理石。县四：淄川，（望。）长山，（中。）邹平，（中下。景德元年，移治济阳废县。）高苑。（下。景德三年，以县置宣化军。熙宁三年，废军为县，隶州，即县治置军使。）
淮阳军，同下州。太平兴国七年，以徐州下邳县建为军，并以宿迁来属。崇宁户七万六千八百八十七，口一十五万四千一百三十。贡绢。县二：下邳，（望。）宿迁。（中。）
西路。府四：应天，袭庆，兴仁，东平。州五：徐，济，单，濮，拱。军一，广济。县四十三。
应天府，河南郡，归德军节度。本唐宋州。至道中，为京东路。景德三年，升为应天府。大中祥符七年，建为南京。熙宁五年，分属西路。崇宁户七万九千七百四十一，口一十五万七千四百四。贡绢。县六：宁陵，（畿。与楚丘同隶拱州。大观四年，复来隶。政和四年，又拨隶拱州。宣和六年，复来隶。）宋城，（赤。）谷熟，（畿。）下邑，（畿。）虞城，（畿。）楚丘。（畿。）
袭庆府，鲁郡，泰宁军节度。本兖州。大中祥符元年，升为大都督。政和八年，升为府。崇宁户七万一千七百七十七，口二十一万七千七百三十四。贡大花绫、墨、云母、紫石英、防风、茯苓。县七：瑕，（上。大观四年，以瑕丘县为瑕县。）奉符，（上。本汉乾封县。开宝五年，移治岱岳镇。大中祥符元年改。）泗水，（上。）龚，（上。大观四年，以龚丘县为龚县。）仙源，（中上。魏曲阜县。大中祥符五年改。）莱芜，（中。）邹。（下。熙宁五年，省为镇，入仙源。元丰七年复。）监一，莱芜。（主铁冶。）
徐州，大都督，彭城郡，武宁军节度。本属京东路，元丰元年，割属京东西路。崇宁户六万四千四百三十，口一十五万二千二百三十七。贡双丝绫、、绢。县五：彭城，（望。）沛，（望。）萧，（望。）滕，（紧。）丰。（紧。）监二：宝丰，（元丰六年置，铸铜钱，八年废。）利国。（主铁冶。）
兴仁府，辅，济阴郡，彰信军节度。本曹州。建中靖国元年，改赐军额曰兴仁。崇宁元年，升曹州为兴仁府，复还旧节。大观二年，以拱州为东辅，升督府。政和元年，罢督府，复为辅郡。崇宁户三万五千九百八十，口六万六千九百三十一。贡绢、葶苈子。县四：济阴，望宛亭，（望。元祐元年，改冤句县为宛亭。）乘氏，（紧。）南华。（上。）
东平府，东平郡，天平军节度。本郓州。庆历二年，初置京东西路安抚使。大观元年，升大都督府。政和四年，移安抚使于应天府。宣和元年，改为东平府。崇宁户一十三万三百五，口三十九万六千六十三。贡绢、阿胶。县六：须城，（望。）阳谷，（望。景德三年，徙孟店。）中都，（紧。）寿张，（上。）东阿，（紧。）平阴。（上。）监一，东平。（宣和二年复置。政和三年罢。）
济州，上，济阳郡，防御。户五万七百一十八，口一十五万九千一百三十七。贡阿胶。县四：钜野，（望。）任城，（望。）金乡，（望。）郓城，（望。）
单州，上，砀郡，建隆元年，升为团练，崇宁户六万一千四百九，口一十一万六千九百六十九。贡蛇床、防风。县四：单父，（望。）砀山，（望。）成武，（紧）鱼台。（上。）
濮州，上，濮阳郡，团练。崇宁户三万一千七百四十七，口五万二千六百八十一。贡绢。县四：鄄城，（望。）雷泽，（紧。）临濮，（上。）范。（上。）
拱州，保庆军节度。本开封府襄邑县。崇宁四年建为州，赐军额，为东辅。以开封之考城、太康，南京之宁陵、楚丘、柘城来隶。大观四年，废拱州，复为襄邑县，还隶开封。政和四年，复为州，又复为辅郡。宣和二年，罢辅郡，仍隶京东西路，以襄邑、太康、宁陵为属县，余归旧隶。六年，又以宁陵归南京，太康归开封，复割柘城来隶。县二：襄邑（畿。）柘城。（畿。）
广济军。乾德元年，置发运务。开宝九年，改转运司。太平兴国二年，建为军。四年，割曹、澶、濮、济四州地，复置县以隶焉。熙宁四年废军，以定陶县隶曹州。元祐元年，复为军。县一，定陶。（上。）
开封府，京东路，分为东西两路，得兖、豫、青、徐之域，当虚、危、房、心、奎、娄之分，西抵大梁，南极淮、泗，东北至于海，有盐铁丝石之饶。其俗重礼义，勤耕纴，浚郊处四达之会，故建为都。政教所出，五方杂居。睢阳当漕舟之路，定陶乃东运之冲，其后河截清水，颇涉艰阻。兖、济山泽险迥，盗或隐聚。营丘东道之雄，号称富衍，物产尤盛。登、莱、高密负海之北，楚商兼凑，民性愎戾而好讼斗。大率东人皆朴鲁纯直，甚者失之滞固，然专经之士为多。下邳俗尚颇类淮楚焉。
京西路。旧分南、北两路，后并为一路。熙宁五年，复分南、北两路。
南路。府一，襄阳。州七：邓，随，金，房，均，郢，唐。军一，光化。县三十一。
襄阳府，望，襄阳郡，山南东道节度。本襄州。宣和元年，升为府。崇宁户八万七千三百七，口一十九万二千六百五。贡麝香、白谷、漆器。县六：襄阳，（紧。）邓城，（望。）谷城，（紧。）宜城，（中下。）中卢，（中下。隋义清县。太平兴国元年改。绍兴五年，省入南漳。）南漳。（中下。）
邓州，望，南阳郡，武胜军节度。旧为上郡。政和二年，升为望郡。建隆初，废临濑县。崇宁户一十一万四千一百二十七，口二十九万七千五百五十。贡白菊花。县五：穰，（上。）南阳，（中下。庆历四年，废方城县为镇入焉；元丰元年，改为县，隶唐州。）内乡，（中下。）顺阳。（中下。太平兴国六年，升顺阳镇为县。）淅川。（中下。）
随州，上，汉东郡，崇信军节度。乾德五年，升为崇义军节度。太平兴国元年，改今名。崇宁户三万八百四，口六万七千二十一。贡绢、绫、葛、覆盆子。县三：随，（上。熙宁元年，废光化县为镇入焉。）唐城，（中下。）枣阳。（中下。）
金州，上，安康郡，乾德五年，改昭化军节度。崇宁户三万九千六百三十六，口六万五千六百七十四。贡麸金、麝香、枳壳实、杜仲、白胶香、黄檗。县五：西城，（下。）洵阳，（中。乾德四年，废淯阳县入焉。）汉阴，（中。）石泉，（下。）平利，（下。熙宁六年，省为镇，入西城。元祐复。）
房州，下，房陵郡，保康军节度。开宝中，废上庸、永清二县。雍熙三年并为军。崇宁户三万三千一百五十一，口四万七千九百四十一。贡麝香、纻布、钟乳石、笋。县二：房陵，（上。）竹山。（下。）
均州，上，武当郡，武当军节度。本防御。乾德六年，移入上州防御。宣和元年，赐军额。崇宁户三万一百七，口四万四千七百九十六。贡麝香。县二：武当，（上。）郧乡。（上。）
郢州，上，富水郡，防御。崇宁户四万七千二百八十一，口七万八千七百二十七。贡白纻。县二：长寿，（上。）京山。（下。）
唐州，上，淮安郡，建隆元年，升为团练。开宝五年，废平氏县。崇宁户八万九千九百五十五，口二十万二千一百七十二。贡绢。县五：泌阳，（中下。）湖阳，（中下。有银场。）比阳，（中下。）桐柏，（下。开宝六年，移治淮渎故庙。）方城。（下。后魏县。庆历四年，废为镇，入邓州南阳县，元丰元年，复为县，隶州。）
光化军，同下州。乾德二年，以襄州阴城镇建为军，析谷城县三乡，置乾德县隶焉。熙宁五年废军，改乾德为光化县，隶襄州。元祐初，复为军。县一，乾德。（望。）
北路。府四：河南，颍昌，淮宁，顺昌。州五：郑，滑，孟，蔡，汝。军一，信阳。县六十三。
河南府，洛阳郡，因梁、晋之旧为西京。熙宁五年，分隶京西北路。崇宁户一十二万七千七百六十七，口二十三万三千二百八十。贡蜜、蜡、瓷器。县十六：河南，（赤。）洛阳，（赤。熙宁五年，省入河南，元祐二年复。）永安，（赤。奉陵寝。景德四年，升镇为县。）偃师，（畿。庆历二年废，四年复，熙宁五年，省入缑氏，八年，复置，省缑氏县为镇隶焉。）颍阳，（畿。废历二年，废为镇，四年，复。熙宁二年，省入登封，元祐二年，复置。）巩，（畿。）密，（畿。崇宁四年，割隶郑州，宣和二年，还隶府。）新安，（畿。）福昌，（畿。熙宁五年，省入寿安，元祐元年，复为县。）伊阳，（畿。熙宁二年，割栾川冶镇入虢州卢氏县。五年，废伊阙县为镇入河南，六年，改隶伊阳。）渑池，（畿。景祐四年，改铁门镇曰延禧。）永宁，（畿。）长水。（畿。）寿安，（畿。庆历三年，废为镇，四年，复。）河清，（畿。开宝元年，移治白波镇。熙宁八年闰四月，置铁监。）登封。（畿。）监一，阜财。（熙宁七年置，铸铜钱。）
颍昌府，次府，许昌郡，忠武军节度。本许州。元丰三年，升为府。崇宁四年，为南辅，隶京畿。大观四年，罢辅郡。政和四年，复为辅郡，隶京畿。宣和二年，复罢辅郡，依旧隶京西北路。崇宁户六万六千四十一，口一十六万一百九十三。贡绢、藨席。县七：长社，（次赤。熙宁四年，省许田县为镇入焉。）郾城，（次畿。）阳翟，（次畿。）长葛，（次畿。）临颍，（次畿。）舞阳，（次畿。）郏。（中。元隶汝州，崇宁四年来隶。）
郑州，辅，荥阳郡，奉宁军节度。熙宁五年，废州，以管城、新郑隶开封府；省荥阳、荥泽县为镇入管城，原武县为镇入阳武。元丰八年，复州。元祐元年，还旧节；复以荥阳、荥泽、原武为县，与滑州并隶京西路。崇宁四年，建为西辅。大观四年，罢辅郡。政和四年，又复。宣和二年，又罢。崇宁户三万九百七十六，口四万一千八百四十八。贡绢、麻黄。县五：管城，（望。）荥泽，（中。）原武，（上。）新郑，（上。）荥阳。（紧。）
滑州，辅，灵河郡，太平兴国初，改武成军节度。熙宁五年，废州，县并隶开封府。元丰四年，复旧，县复来隶。元祐元年，还旧节度。崇宁户二万六千五百二十二，口八万一千九百八十八。贡绢。县三：白马，（中。熙宁三年，废灵河县隶焉。）韦城，（望。）胙城。（紧。）
孟州，望。河阳三城节度。政和二年，改济源郡。崇宁户三万三千四百八十一，口七万一百六十九。贡梁米。县六：河阳，（望。）济源，（望。）温，（望。）汜水，（上。熙宁五年，省入河阴。元丰二年复置。大中祥符四年，改武牢关曰行庆。）河阴，（中。）王屋。（中。熙宁五年，自河南来隶。）
蔡州，紧，汝南郡，淮康军节度。崇宁户九万八千五百二，口十八万五千一十三。贡绫。县十：汝阳，（上。）上蔡，（上。）新蔡，（中。）褒信，（中。）遂平，（中。）新息，（中。）确山，（中。隋朗山县。大中祥符五年改。）真阳，（中。）西平，（中。）平舆。（中。）
淮宁府，辅，淮阳郡，镇安军节度。本陈州。政和三年，改辅为上。宣和元年，升为府。崇宁户三万二千九十四，口一十五万九千六百一十七。贡、绢。县五：宛丘，（紧。）项城，（上。）商水，（中。）西华，（中。）南顿。（中。熙宁六年，省为镇，入商水、项城二县。元祐元年复。）
顺昌府，上，汝阴郡，旧防御，后为团练。开宝六年，复为防御。元丰二年，升顺昌军节度。旧颍州，政和六年，改为府。崇宁户七万八千一百七十四，口一十六万六百二十八。贡、絁、绵。县四：汝阴，（望。开宝六年，移治于州城东南十里。）泰和，（望。）颍上，（紧。）沈丘。（紧。）
汝州，辅，临汝郡，陆海军节度。本防御州。政和四年，赐军额。崇宁户四万一千五百八十七，口一十四万一千四百九十五。贡絁、绢。县五：梁，（中。）襄城，（紧。）叶，（上。）鲁山，（中）宝丰。（中。旧名龙兴，熙宁五年，省为镇，入鲁山。元祐元年复。宣和二年，改为宝丰县。）
信阳军，同下州。开宝九年，降为义阳军，废钟山县。太平兴国元年，改为信阳军。崇宁户九千九百五十四，口二万五十，贡纻布。县二：信阳，（中下。）罗山。（中下。开宝九年废，雍熙二年复置。）
京西南、北路，本京西路，盖《禹贡》冀、豫、荆、兖、梁五州之域，而豫州之壤为多，当井、柳、星、张、角、亢、氐之分。东暨汝、颍，西被陕服，南略鄢、郢，北抵河津。丝、枲、漆、纩之所出。而洛邑为天地之中，民性安舒，而多衣冠旧族。然土地褊薄，迫于营养。盟津、荥阳、滑台、宛丘、汝阴、颍川、临汝在二京之交，其俗颇同。唐、邓、汝、蔡率多旷田，盖自唐季之乱，土著者寡。太宗迁晋、云、朔之民于京、洛、郑、汝之地，垦田颇广，民多致富，亦由俭啬而然乎！襄阳为汴南巨镇，淮安、随、枣阳、西城、武当、上庸、东梁、信阳，其习俗近荆楚。
