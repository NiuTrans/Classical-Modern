◎五行四
○金
从革，金性也。金失其性，则为变怪。旧说以僣咎、恒旸、诗妖、民讹、毛虫之孽，白眚、白祥之类皆属之金，今从之。
建隆二年七月，晋州神山县北谷中有铁随水流出，方二丈三尺，其重七千斤。
太平兴国四年九月，夹江县民王谊得黑石二，皆丹文，其一云 君王万岁 ，其二云 赵二十一帝 ，缄其石来献。
至道二年二月，桂阳监熔银自涌成山峰状。
咸平四年十二月，亳州太清宫钟自鸣。
乾兴元年四月甲戌，修奉山陵总管言：皇堂隧道穿得铜锅，有两耳，又于寝宫三门下穿得铜盂一、铁瓮一、铁甲叶三。
天圣元年三月庚辰，涪陵县相轧寺夜有光出阿育王塔之旧址，发之，得金铜像三百二十七。五年七月壬寅，辽山县旧河凌地摧塔，获古钱一百四十六千五百四十三文。
明道元年五月壬午，汉州江岸获古钟一。
庆历四年五月乙亥，金溪县得生金山，重三百二十四两。
皇祐四年，乾宁军渔人得小钟二于河滨。五年二月己亥，乾宁军又进古钟一。
至和二年四月甲午，浏阳县得古钟一。
熙宁元年至元丰元年，横州共获古铜鼓一十七。
元丰三年八月，岳州永庆寺获铜钟一、铜磬二。六年，南溪县穿土得铜钱五万四千有奇。七年三月，筠州获古铜钟一。十一月，宾州获铜鼓一。八年，昌元县通盐井得铜锅九、铜盆一、铜盘一。
崇宁五年十月，荆南获古铜鼎。
政和二年，玄圭始出。晋州上一石，绿色，方三尺余，当中有文曰 尧天正 ，其字如掌大而端楷类手画者， 尧 字居右， 天正 字缀行于左。都堂验视，砻石三分而字画愈明，又于 尧 字之下隐约出一 瑞 字，位置始均，盖曰 天正尧瑞 云。或谓晋阳，尧都也，方玄圭出，乃有此瑞。四年，府畿、汝、蔡之间，连山大小石皆变为玛瑙，尚方取为宝带、器玩甚富。五年正月，湖南提举常平刘钦言：芦荻冲出生金，重九斤八两，状类灵芝祥云；又淘得碎金四百七两有奇。十一月，越州民拾生金。湟州丁羊谷金坑仅千余眼得矿，成金共四等，计一百三十四两有奇。
重和元年十二月，孝感县楚令尹子文庙获周鼎六。
宣和四年后，御府所藏，往往复变为石，而色类白骨，此与周宝圭占略同。五年，荥阳县贾谷山麒麟谷采石修明堂，得一石有文曰 明 ，百官表贺。五年四月，又获甗鼎三。
崇宁四年三月，铸九鼎，用金甚厚，取九州水土内鼎中。既奉安于九成宫，车驾临幸，遍礼焉，至北方之宝鼎，忽漏水溢于外。刘炳谬曰： 正北在燕山，今宝鼎但取水土于雄州境，宜不可用。 其后竟以北方致乱。
建炎元年，南京留守朱胜非夜防城，见南门外火光烛地，掘之，得铜印，有文曰 朱胜私印 。火铄金，金所畏也。后拜相，有明受之变，卒坐眨。三年，吉州修城，役夫得髑髅弃水中，俄浮一钟，有铭五十六字，大略云： 唐兴元年，吾子没，瘗庐陵西垒，后当火德五九之际，世衰道败，浙、梁相继丧乱，章贡康昌之日，吾亦复出是邦，东平鸠工，复使吾子同河伯听命水官。 郡守命录其辞，录毕而钟自碎。
绍兴十一年三月庚申，长安兵刃皆生火光。二十六年，郫县地出铜马，高三尺，制作精好，风雨夜嘶。绍兴中，耕者得金瓮重二十四钧于秦桧别业。
乾道二年三月丙午夜，福清县石竹山大石自移，声如雷。石方可九丈，所过成蹊，才四尺，而山之木石如故。
庆元二年十二月，吴县金鹅乡铜钱百万自飞。
建隆二年，京师夏旱，冬又旱。三年，京师春夏旱。河北大旱，霸州苗皆焦仆。又河南、河中府、孟、泽、濮、郓、齐、济、滑、延、隰、宿等州并春夏不雨。四年，京师夏秋旱。又怀州旱。
乾德元年冬，京师旱。二年正月，京师旱。夏，不雨。是岁，河南府、陕、虢、麟、博、灵州旱，河中府旱甚。四年春，京师不雨。江陵府、华州、涟水军旱。五年正月，京师旱；秋，复旱。
开宝二年夏至七月，京师不雨。三年春夏，京师旱。邠州夏旱。五年春，京师旱；冬，又旱。六年冬，京师旱。七年，京师春夏旱；冬又旱。河南府、晋、解州夏旱。滑州秋旱。八年春，京师旱。是岁，关中饥，旱甚。
太平兴国二年正月，京师旱。三年春夏，京师旱。四年冬，京师旱。五年夏，京师旱；秋又旱。六年春夏，京师旱。七年春，京师旱。孟、虢、绛、密、瀛、卫、曹、淄州旱。九年夏，京师旱。秋，江南大旱。
雍熙二年冬，京师旱。三年冬，京师旱。四年冬，京师旱。
端拱二年五月，京师旱，秋七月至十一月，旱，上忧形于色，蔬食致祷。是岁，河南、莱、登、深、冀、旱甚，民多饥死，诏发仓粟贷之。
淳化元年正月至四月，不雨，帝蔬食祈雨。河南、凤翔、大名、京兆府、许、沧、单、汝、乾、郑、同等州旱。二年春，京师大旱。三年春，京师大旱；冬，复大旱。是岁，河南府、京东西河北河东陕西及亳建淮阳等三十六州军旱。四年夏，京师不雨，河南府、许汝亳滑商州旱。五年六月，京师旱。
至道元年，京师春旱。二年春夏，京师旱。
咸平元年春夏，京畿旱。又江浙、淮南、荆湖四十六军州旱。二年春，京师旱甚。又广南西路、江、浙、荆湖及曹、单、岚州、淮阳军旱。三年春，京师旱。江南频年旱。四年，京畿正月至四月不雨。
景德元年，京师夏旱，人多暍死。三年夏，京师旱。
大中祥符二年春夏，京师旱。河南府及陕西路、潭、邢州旱。三年夏，京师旱。江南诸路、宿州、润州旱。八年，京师旱。九年秋，京师旱。大名府、澶州、相州旱。
天禧元年，京师春旱，秋又旱。夏，陕西旱。四年春，利州路旱。夏，京师旱。五年冬，京师旱。
天圣二年春，不雨。五年夏秋，大旱。六年四月，不雨。
明道元年五月，畿县久旱伤苗。二年，南方大旱。景祐三年六月，河北久旱，遣使诣北岳祈雨。
庆历元年九月丁未朔，遣官祈雨。二年六月戊寅，祈雨。三年，遣使诣岳渎祈雨。四年三月丙寅，遣内侍两浙、淮南、江南祠庙祈雨。五年二月，诏：天久不雨，令州县决淹狱，又幸大相国寺、会灵观、天清寺、祥源观祈雨。六年四月壬申，遣使祈雨。七年正月，京师不雨。二月丙寅，遣官岳渎祈雨。三月辛丑，西太乙宫祈雨。
皇祐元年五月丁未，遣官祈雨。三年，恩、冀诸州旱。三月，分遣朝臣诣天下名山大川祠庙祈雨。
至和二年四月甲午，遣官祈雨。
嘉祐五年，梓州路夏秋不雨。七年三月甲子，罢春燕，以久旱故也。辛丑，西太乙宫祈雨。
治平元年春，京师逾时不雨。郑、滑、蔡、汝、颍、曹、濮、洺、磁、晋、耀、登等州、河中府、庆成军旱。二年春，不雨。
熙宁二年三月，旱甚。三年，诸路旱。六月，畿内旱。八月，卫州旱。五年五月，北京自春至夏不雨。七年，自春及夏河北、河东、陕西、京东西、淮南诸路久旱。九月，诸路复旱。时新复洮河亦旱，羌户多殍死。八年四月，真定府大旱。八月，淮南、两浙、江南、荆湖等路旱。九年八月，河北、京东、京西、河东、陕西旱。十年春，诸路旱。
元丰二年春，河北、陕西、京东西诸郡旱。三年春，西北诸路旱。五年，亢旱。六年夏，畿内旱。
元祐元年春，诸路旱。正月，帝及太皇太后车驾分日诣寺观祷雨。是冬，复旱。二年春，旱。三年秋，诸路旱，京西、陕西尤甚。四年春，京师及东北旱，罢春燕。八年秋，旱。
绍圣元年春，旱，疏决四京畿县囚。三年，江东大旱，溪河涸竭。四年夏，两浙旱。
元符元年，东南旱。二年春，京畿旱。
建中靖国元年，衢、信等州旱。
大观二年，淮南、江东西诸路大旱，自六月不雨，至于十月。
政和元年，淮南旱。三年，江东旱。四年旱，诏振德州流民。
宣和元年二月，诏汝、颍、陈、蔡州饥民流移，常平官勒停。秋，淮南旱。四年，东平府旱。五年夏，秦凤路旱。是岁，燕山府路旱。
建炎二年夏，旱。
绍兴二年，常州大旱。帝问致旱之由，中书舍人胡交修奏守臣周祀残酷所致，寻以属吏坐赃及杀不辜，窜岭南。三年四月，旱，至于七月，帝蔬食露祷，乃雨。五年五月，浙东、西旱五十余日。六月，江东、湖南旱。秋，四川郡国旱甚。六年，夔、潼、成都郡县及湖南衡州皆旱。七年春，旱七十余日，时帝将如建业，随所在分遣从臣，有事于名山大川。六月，又旱，江南尤甚。八年冬，不雨。九年六月，旱六十余日，有事于山川。十一年七月，旱。戊申，有事于岳渎。乙卯，祷雨于圜丘、方泽、宗庙。十二年三月，旱六十余日。秋，京西、淮东旱。十二月，陕西旱。十八年，浙东、西旱，绍兴府大旱。十九年，常州、镇江府旱。二十四年，浙东、西旱。二十九年二月，旱七十余日。秋，江、浙郡国旱。三十年春，阶、成、凤、西和州旱。秋，江、浙郡国旱，浙东尤甚。
隆兴元年，江、浙郡国旱，京西大旱。二年，台州春旱。兴化军、漳、福州大旱，首种不入，自春至于八月。
乾道三年春，四川郡县旱，至于秋七月，绵、剑、汉州、石泉军尤甚。四年夏六月，旱，帝将撤盖亲祷于太乙宫而雨。时襄阳、隆兴、建宁亦旱。八月，诏颁皇祐祀龙法于郡县。五年夏秋，淮东旱，盱眙、淮阴为甚。六年夏，浙东、福建路旱，温、台、福、漳、建为甚。七年春，江西东、湖南北、淮南、浙、婺秀州皆旱；夏秋，江、洪、筠、潭、饶州、南康、兴国、临江军尤甚，首种不入。冬，不雨。九年，婺、处、温、台、吉、赣州、临江、南安诸军、江陵府皆久旱，无麦苗。
淳熙元年，浙东、湖南郡国旱，台、处、郴、桂为甚。蜀关外四州旱。二年秋，江、淮、浙皆旱，绍兴、镇江、宁国、建康府、常、和、滁、真、扬州、盱眙、广德军为甚。三年夏，常、昭、复随郢金洋州、江陵德安兴元府、荆门汉阳军皆旱。四年春，襄阳府旱，首种不入。五年，常、绵州、镇江府及淮南、江东西郡国旱，有事于山川群望。六年，衡、永、楚州、高邮军旱。七年，湖南春旱，诸道自四月不雨，行都自七月不雨，皆至于九月。绍兴、隆兴、建康、江陵府、台、婺、常、润、江、筠、抚、吉、饶、信、徽、池、舒、蕲、黄、和、浔、衡、永州、兴国、临江、南康、无为军皆大旱，江、筠、徽、婺州、广德军、无锡县尤甚，祷雨于天地、宗庙、社稷、山川群望。八年正月甲戌，积旱始雨。七月，不雨，至于十一月：临安、镇江、建康、江陵、德安府、越、婺、衢、严、湖、常、饶、信、徽、楚、鄂、复、昌州、江阴、南康、广德、兴国、汉阳、信阳、荆门长宁军及京西、淮郡皆旱。九年夏五月，不雨，至于秋七月，江陵、德安、襄阳府、润、婺、温、处、洪、吉、抚、筠、袁、潭、鄂、复、恭、合、昌、普、资、渠、利、阆、忠、涪、万州、临江、建昌、汉阳、荆门、信阳、南平、广安、梁山军、江山、定海、象山、上虞、嵊县皆旱。十年六月旱，至于七月，江淮、建康府、和州、兴国军、恭、涪、泸、合、金、州、南平军旱。十一年四月，不雨，至于八月，兴元府、吉、赣、福、泉、汀、漳、潮、梅、循、邕、宾、象、金、洋、西和州、建昌军皆旱，兴元、吉尤甚。冬，不雨，至于明年二月。十四年五月，旱。六月戊寅，有事于山川群望。甲申，帝亲祷于太乙宫。七月己酉，大雩于圜丘，望于北郊，有事于岳、渎、海凡山川之神。时临安、镇江、绍兴、隆兴府、严、常、湖、秀、衢、婺、处、明、台、饶、信、江、吉、抚、筠、袁州、临江、兴国、建昌军皆旱，越、婺、台、处、江州、兴国军尤甚，至于九月，乃雨。十五年，舒州旱。
绍熙元年，重庆府、蕲、池州旱。二年五月，真、扬、通、泰、楚、滁、和、普、隆、涪、渝、遂、高邮、盱眙军、富顺监皆旱，简、资、荣州大旱。三年夏，郢、扬、和州大旱；秋，简、资、普、荣、叙、隆、富顺监亦大旱。四年，绵州大旱，亡麦。简、资、普、渠、合州、广安军旱。江、浙自六月不雨，至于八月，镇江、江陵府、婺、台、信州、江西、淮东旱。五年春，浙东、西自去冬不雨，至于夏秋，镇江府、常、秀州、江阴军大旱，庐、和、濠、楚州为甚，江西七郡亦旱。
庆元二年五月，不雨。三年，潼、利、夔路十五郡旱，自四月至于九月，金、蓬、普州大旱；四月壬子，祷于天地、宗庙、社稷。六年四月，旱；五月辛未，祷于郊丘、宗社。镇江府、常州大旱，水竭，淮郡自春无雨，首种不入，及京、襄皆旱。
嘉泰元年五月，旱。丙辰，祷于郊丘、宗社。戊辰，大雩于圜丘。浙西郡县及蜀十五郡皆大旱。二年春，旱，至于夏秋。七月庚午，大雩于圜丘，祈于宗社。浙西、湖南、江东旱，镇江、建康府、常、秀、潭、永州为甚。四年五月，不雨，至于七月。浙东西、江西郡国旱。
开禧元年夏，浙东、西不雨百余日，衢、婺、严、越、鼎、沣、忠、涪州大旱。二年，南康军、江西、湖南北郡县旱。三年二月，不雨；五月己丑，祷于郊丘、宗社。
嘉定元年夏，旱，闰月辛卯，祷于郊丘、宗社。二年夏四月，旱，首种不入，庚申，祷于郊丘、宗社。六月乙酉，又祷，至于七月乃雨。浙西大旱，常、润为甚。淮东西、江东、湖北皆旱。四年，资、普、昌、合州旱。六年五月，不雨，至于七月，江陵、德安、汉阳军旱。入年春，旱，首种不入。四月乙未，祷于太乙宫。庚子，命辅臣分祷郊丘、宗社。五月康申，大雩于园丘，有事于岳、渎、海、至于八月乃雨。江、浙、淮、闽皆旱，建康、宁国府、衢、婺、温、台、明、徽、池、真、太平州、广德、兴国、南康、盱眙、安丰军为甚，行都百泉皆竭，淮甸亦然。十年七月，不雨，帝日午曝立，祷于宫中。十一年秋，不雨，至于冬，淮郡及镇江、建宁府、常州、江阴、广德军旱。十四年，浙、闽、广、江西旱，明、台、衢、婺、温、福、赣、吉州、建昌军为甚。十五年五月，不雨，岳州旱。
嘉熙元年夏，建康府旱。三年，旱。四年，江、浙、福建旱。
淳祐七年，旱。十一年，闽、广及饶州旱。
咸淳六年，江南大旱。十年，庐州旱，长乐、福清二县大旱。
建隆中，京师士庶及乐工、少年竞唱歌曰《五来子》。自建隆、开宝，凡平荆、湖、川、广、江南，五国皆来朝。时西川孟昶赋敛无度，射利之家配率尤甚，既乏缗钱，唯仰在质物。乃竞书简札揭于门曰： 今召主收赎。 又每岁除日，命翰林为词题桃符，正旦置寝门左右。末年，学士幸寅逊撰词，昶以其非工，自命笔题云： 新年纳余庆，嘉节号长春。 昶以其年正月降王师，即命吕余庆知成都府，而 长春 乃太祖诞圣节名也， 召 与 赵 、 赎 与 蜀 同音。
开宝初，广南刘鋹令民家置贮水桶，号 防火大桶 。又鋹末年，童谣曰： 羊头二四，白天雨至。 后王师以辛未年二月四日擒鋹。识者以为国家以火德王，房为宋分；羊，未神也；雨者，王师如时雨之义也； 防 与 房 、 桶 与 宋 同音。
周广顺初，江南伏龟山圮，得石函，长二尺，广八寸，中有铁铭，云： 维天监十四年秋八月，葬宝公于是。 铭有引曰： 宝公尝为偈，大事书于版，帛幂之。人欲读之者，必施数钱乃得，读讫即幂之。是时，名士陆倕、王筠、姚察而下皆莫知其旨。或问之，云在五百年后。至卒，乃归其铭同葬焉。 铭曰： 莫问江南事，江南自有冯。乘鸡登宝位，跨犬出金陵。子建司南位，安仁秉夜灯。东邻家道阙，随虎遇明兴。 其字皆小篆，体势完具，徐铉、徐锴、韩熙载皆不能解。及煜归朝，好事者云：煜丁酉年袭位，即乘鸡也；开宝八年甲戌，江南国灭，是跨犬也；当王师围其城而曹彬营其南，是子建司南位；潘美营其北，是安仁秉夜灯也；其后太平兴国三年，淮海王钱俶举国入觐，即东邻也；家道阙，意无钱也；随虎遇，戊寅年也。
皇祐五年正月戊午，狄青败侬智高于归仁铺。初，谣言 农家种，籴家收 。至是，智高果为青所破。
建炎三年四月，鼎州桃源洞大水，巨石随流而下，有文曰： 无为大道，天知人情；无为窈冥，神见人形。心言意语，鬼闻人声；犯禁满盈，地收人魂。 金石同类，类金为变怪者也。
绍兴二年，李纲帅长沙，道过建宁，僧宗本题邑治之壁曰： 东烧西烧，日月七七。 后数日，江西盗李敦仁入境，焚其邑，七月七日也。
淳熙中，淮西竞歌汪秀才曲曰： 骑驴渡江，过江不得。 又为犭枼舞以和之。后舒城狂生汪格谋不轨，州兵入其家，缚之。其子拒杀，聚恶少数千为乱，声言渡江。事平，格亦伏诛。七年正月，余杭门外墙壁有诗，其言颇涉怪，后廉得主名，杖遣之。主管城北厢刘君暨以失察异言，坐削秩，其诗不录。十四年，都城市井歌曰： 汝亦不来我家，我亦不来汝家。 至绍熙二三年，其事始应于两宫。
嘉定三年，都城市井作歌词，末句皆曰 东君去后花无主 ，朝廷恶而禁之。未几，太子询薨。
庆元四年三月甲辰，有邮筩置诗达御前者，诏宰臣究其诗，不录。
嘉泰四年，越人盛歌《铁弹子白塔湖曲》。俄有盗金十一者自号 铁弹子 ，缪传其斗死于白塔湖中，后获于诸暨县。
汉乾祐中，荆南高从诲凿池于山亭下，得石匣，长尺余，扃鐍甚固。从诲神之，屏左右，焚香以启匣，中得石，有文云： 此去遇龙即歇。 及建隆中，从诲孙继冲入朝，改镇徐州。 龙 、 隆 音相近。
太平兴国中，京师儿童以木雕合子，中有窍，藏腋下有声，号云 腋底闹 。后卢多逊投荒，人以为谶，其在肘腋而司国典也。
天禧二年五月，西京讹言有物如乌帽，夜飞入人家，又变为犬狼状。人民多恐骇，每夕重闭深处，至持兵器驱逐者。六月乙巳，传及京师，云能食人。里巷聚族环坐，叫噪达曙，军营中尤甚，而实无状，意其妖人所为。有诏严捕，得数辈，讯之，皆非。
政和七年，诏修神保观，俗所谓 二郎神 者。京师人素畏之，自春及夏，倾城男女负土以献，揭榜通衢，云某人献土；又有饰形作鬼使，巡门催纳土者。或以为不祥，禁绝之。后金人斡离不围京师，其国谓之 二郎君 云。
绍兴元年十二月，越州连火，民讹言相惊，月几望当再火。枢密院以军法禁之，乃定。
嘉泰二年六月，故循王张俊家火。后旬日，市井讹言相惊，绛衣妇人为火殃下坠。都民徙避，昼夜弗宁，禁之，后亦不火。
庆元六年十月，琼州讹言妖星流堕民郭七家，声如雷。通判曾丰暨琼山县令移文惊扰，后皆坐绌。签书枢密院事林存为似道所摈，道死于漳。漳有富民蓄油煔木甚佳，林氏子弟求之，价高不可得，因抚其木曰： 收取收取，待贾丞相用。 德祐元年，似道谪死，郡守与之经营，竟得此木以殓。
宋初，陈抟有纸钱使不行之说，时天下惟用铜钱，莫喻此旨。其后用交子、会子，其后会价愈低，故有 使到十八九，纸钱飞上天 之谣。似道恶十九界之名，乃名关子，然终为十九界矣，而关子价益低，是纸钱使不行也。
宋以周显德七年庚申得天下。图谶谓 过唐不及汉，一汴、二杭、三闽、四广 ，又有 寒在五更头 之谣，故宫漏有六更。按汉四百二十余年，唐二百八十九年。开庆元年，宋衤乍过唐十一年，满五庚申之数；至德祐二年正月降附，得三百一十七年，而见六庚申，如宫漏之数。
建隆三年，有象至黄陂县匿林中，食民苗稼，又至安、复、襄、唐州践民田，遣使捕之。明年十二月，于南阳县获之，献其齿革。乾德二年五月，有象至澧阳、安乡等县，又有象涉江入华容县，直过闤阓门；又有象至澧州澧阳县城北。
乾德四年八月，普州兔食禾。五年，有象自至京师。
雍熙四年，有犀自黔南入万州，民捕杀之，获其皮角。
开宝八年四月，平陆县鸷兽伤人，遣使捕之，生献十头。十月，江陵府白昼虎入市，伤二人。
太平兴国三年，果、阆、蓬、集诸州虎为害，遣殿直张延钧捕之，获百兽。俄而七盘县虎伤人，延钧又杀虎七以为献。七年，虎入萧山县民赵驯家，害八口。
淳化元年十月，桂州虎伤人，诏遣使捕之。
至道元年六月，梁泉县虎伤人。二年九月，苏州虎夜入福山砦，食卒四人。
咸平二年十二月，黄州长析村二虎夜斗，一死，食之殆半，占云： 守臣灾。 明年，知州王禹偁卒。咸平六年十月乙酉，有狐出皇城东北角楼，历军器库至夹道，获之。
大中祥符九年三月，杭州浙江侧，昼有虎入税场，巡检俞仁祐挥戈杀之。
天圣九年五月，宿州获白兔。六月，庐州获白兔。
明道二年六月，唐州获白兔。
皇祐三年十二月，泰州获白兔。
嘉祐三年六月丁卯，交阯贡异兽二。初，本国称贡骐驎，状如牛身，被肉甲，鼻端有角，食生刍果，必先以杖击其角，然后食。既至，而枢密使田况辨其非麟，诏止称异兽。
熙宁元年九月，抚州获白兔。十二月，岚州获白鹿。四年九月，庐州获白兔。
政和五年十二月，安化军获白兔。六月，泰州军获白兔。七年十月，达州获白兔。
宣和元年十月，淄州获黑兔。宣和七年秋，有狐由艮岳直入禁中，据御榻而坐，诏毁狐王庙。
绍兴十一年，海州属金，悉空其民安江。后二十年，有二虎入城，人射杀之，虎亦搏人。明年，魏胜举州来归，亦空其民。汉龚遂曰： 野兽入宫室，宫室将空。 虎豕皆毛孽也。十三年，南康县雷雨，群狸震死于岩穴中，岩石皆为碎。二十二年，刘彭老家猫产数子，皆三足。
乾道七年，潮州野象数百食稼，农设穽田间，象不得食，率其群围行道车马，敛谷食之，乃去。
淳熙二年，江州马当山群狐掠人。十年，滁州有熊虎同入樵民舍，夜，自相搏死。
绍熙元年三月，临安府民家猫生子一，有八足二尾。四年，鄂州武昌县虎为人患。五年八月，扬州献白兔。侍御史章颖劾守臣钱之望以孽为瑞。占曰： 国有忧。 白，丧祥也。是岁，光宗崩。
庆元三年，德兴县群狐入民舍。
咸淳九年十一月辛卯黎明，有虎出于扬州市，毛色微黑，都拨发官曹安国率良家子数十人射之。制置使李庭芝占曰： 千日之内，杀一大将。 于是脔其肉于城外而厌之。
绍兴六年四月，中京大雪、雷震，犬数十争赴土河而死，可救者才二三。
淳熙元年六月，饶州大雷震犬于市之旅舍。
庆元二年，抚州有犬若人，坐于郡守之坐。未几，郡守林廷彦卒于官。
德祐元年五月壬申，扬州禁军民毋得蓄犬，城中杀犬数万，输皮纳官。
乾德三年七月己卯夜，西方起苍白气，长五十尺，贯天船、五车，亘井宿，占曰： 主兵动。 六年十月己未旦，西北起苍白气三道，长二十尺，趋东散，占曰： 游兵之象。 
太平兴国四年四月己未夜，西北有白气压北斗。
雍熙四年正月癸酉，白气起角、亢经，太微垣，历轩辕大星，至月傍散。
至道二年二月丙子夜，西方有苍白气，长短八道，如彗扫稍，经天汉，参错如交蛇，占曰： 所见之方主兵胜。 
咸平四年三月丙申，白气二亘天。五年正月，白气如虹贯日，久而散。七月戊戌，白气如阵贯东井。六年四月己巳，白气东西亘天。丁丑，白气贯日。五月辛亥，白气出昴至壁没。六月丙子，白气出河鼓左右旗，分为数道没。七月癸卯，白气如彗，起西南方，占曰： 有兵丧。 
景德元年五月，白气贯轩辕，苍白气十余如布亘天。二年二月丁亥，白气五道贯北斗，占为大风、幸臣忧。十月丙子，白气出阁道西，孛孛有光，占曰： 宫中忧。 三年三月，白气贯月。四年三月己未，白气东西亘天。庚申，白气出南方，长二丈许，久而不散。四月庚午，白气贯北斗，长十丈，占为大风。庚寅，白气如布袭月，三丈许。
大中祥符元年正月丁丑，白气二，东西亘天。五年二月壬寅，白气长五丈，出东井，贯北斗魁及轩辕，占为兵、为雷雨。
明道元年十二月壬戌，西北有苍白气亘天。
庆历元年八月庚辰夜，东方有白气长十尺许，在星宿度中，至十日，长丈余，冲天，九十余日没。
二年八月甲申，白气贯北斗。三年正月戊戌，中天有白气长二十尺，向西南行贯日，占曰： 边兵忧。 四月癸卯，白气二生西北隅，上中天，首尾至浊，东南行，良久散，占曰： 其下有兵寇。 八月壬子夜，白气贯北斗魁。九月辛巳夜，中天有白气长二丈许，贯卷舌、南河，东北行，少顷散，占曰： 风雨之候。 
皇祐四年十一月辛酉夜，白气起北方近浊，长五丈许，历北斗，久之散，占曰： 多大风。 
嘉祐元年三月，彭城县白鹤乡地生面，占曰： 地生面，民将饥。 五月，钟离县地生面。
治平二年四月丙午夜，西北方有白气，渐东南行，首尾至浊，贯角宿，移西北，久方散。占曰： 有兵战疾疫事。 
熙宁九年四月庚寅夜，白气长丈，起东北方天市垣。
元祐三年七月戊辰夜，西北有白气经天，主兵，宜防西、北二鄙。
元符二年九月戊辰夜，有白气十道，各长五尺，主兵及大臣黜。
崇宁二年五月戊子夜，苍白气起东南方，长三丈，贯尾、箕、斗，主蛮夷入贡，旧臣来归。
宣和三年九月壬午夜，苍白气长三丈，贯月，主其下有乱者。
靖康元年十二月丙辰，白气出太微垣。二年二月壬午夜，白气如虹，自南亘北，须臾，移西南，至东北，天明而没。三月戊子，白气贯斗。
建炎二年，杜充为北京留守，天雨纸钱于营中，厚盈寸。明日，与金人战城下，败绩。纸，白祥也。三年三月，白气贯日。四年五月壬子夜，北方有白气十余道如练。二十六年七月辛酉夜，天雨水银。
绍兴元年，潭州得白玉于州城莲花池中，孔彦舟以献，诏却之。前史以为玉变近白祥，后彦舟为剧盗。二月己巳夜，东南有白气。十一年三月庚申，金人居长安，油、酒皆变白色。三十年十一月甲午夜，西南有白气出危，入昴。十二月戊申，白气出尾，入轸，贯天市垣。三十一年十二月辛丑，白气如带，东西亘天，出斗，历牛。
隆兴元年十二月壬午夜，白气见西南方，出危，入昴。二年正月甲寅夜，西南有白气，亘天如带。
乾道元年正月庚午，白气见西北方，出奎，入参。三月戊辰，白气如带，自参及角，东西亘天。四月丁酉夜，白气见西北方，入天市垣。辛丑夜，白气入北斗。乙巳夜，白气入紫微垣。十月己丑夜，苍白气见东南方，入翼。十一月丙寅，白气如带，出女，入昴，东西亘天。三年十二月庚午夜，白气如带，东西亘天，出女，入昴。
淳熙十年正月戊子夜，西南有白气如天汉而明，南北广可六丈，东西亘天，历壁至毕。
绍熙五年六月壬寅夜，白气亘天，自紫微至亢、角。己酉日入后，白气亘天，顷刻而散。
庆元四年八月庚辰，白气亘天。五年二月癸酉夜，东北方白气如带，自角至参。八月癸亥，东北方有白气如带，亘天。
嘉泰四年十一月辛未，昼有白气分数道，亘天。
嘉熙四年二月丙辰，白气亘天。
淳祐二年二月甲寅，白气亘天。
景定三年七月甲申，白气如匹布，亘天。
咸三九年，襄阳城中白气自西而出。
绍兴二年，宣州有铁佛象，坐高丈余，自动迭前迭却若伛而就人者数日，既而郡有火。火气盛，金失其性而为变怪也。七月，天雨钱，或从石甃中流出，有轮郭，肉好不分明，穿之。碎若沙土。二月，温州戒福寺铜佛象顶珠自动，光彩激射，经日不少停，数日火作，寺焚。
淳熙九年春，德兴县民家镜自飞舞，与日光相射。
庆元二年正月，泰宁县耕夫得镜，厚三寸，径尺有二寸，照见水底，与日争辉，病热者对之，心骨生寒，后为雷震而碎。
