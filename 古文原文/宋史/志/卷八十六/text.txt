◎乐八（乐章二）
○明堂大飨皇地祇神州地祇朝日夕月高禖九宫贵神
景祐大享明堂二首
真宗配位奠币，《诚安》
思文圣考，对越在天。侑神作主，奉币申虔。
酌献，《德安》
偃革兴文，封峦考瑞。威烈巍巍，允膺宗祀。
皇祐亲享明堂六首
降神，《诚安》
维圣享帝，维孝严亲。肇图世室，躬展精禋。
镛鼓既设，笾豆既陈。至诚攸感，保格上神。
奠玉币，《镇安》
乾亨坤庆育函生，路寝明堂致洁诚。玉帛非馨期感格，降康亿载保登平。
酌献，《庆安》
肃肃路寝，相维明堂。二仪鉴止，三圣侑旁。
灵期合，祠节齐庄。至诚并贶，降福无疆。
三圣配位奠币，《信安》
祖功宗德启隆熙，严配交修太室祠。圭币荐诚知顾享，木支锡羡固邦基。
酌献《孝安》
艺祖造邦，二宗绍德。肃雍孝享，登配圜极。
先训有开，菲躬何力！歆馨锡羡，保民丽亿。
送神，《诚安》
我将我享，辟公显助。献终豆彻，礼成乐具。
饰驾上游，升烟高骛。神保聿归，介兹景祚。
嘉祐亲享明堂二首
降神，《诚安》
烨烨房、心，下照重屋。我严帝亲，匪配之渎。
西颢沆砀，夕景已肃。灵其来娭，嘉荐芳郁。
送神，《诚安》
明明合宫，莫尊享帝。礼乐熙成，精与神契。
桂尊初阑，羽驾倏逝。遗我嘉祥，于显万世。
熙宁享明堂二首
英宗奠币，《诚安》
于皇圣考，克配上帝。永言孝思，昭荐嘉币。
酌献，《德安》
英声迈古，施德在民。允秩宗祀，宾延上神。
元符亲享明堂十一首
皇帝升降，《仪安》
严父配天，孝乎明堂。舆奠升阶，降音以将。
天步有节，帝容必庄。辟公宪之，礼元不臧。
上帝位奠玉币，《镇安》
圣能享帝，孝克事亲。于皇宗祀，盛节此陈。
何以荐虔？二精有炜。何以致祥？上天鉴止。
神宗奠币，《信安》
合宫礼备，时维哲王。堂筵四敞，明德馨香。
圣考来格，降福穰穰。承承继继，万祀其昌。
奉俎，《禧安》
奕奕明堂，天子即事。奠我圣考，配于上帝。
凡百有职，畴敢不祗！俎洁牲肥，其登有仪。
上帝位酌献，《庆安》
惟礼不渎，所以严亲。惟孝不匮，所以教民。
陟配文考，享天大神。重禧累福，祚裔无垠。
配位酌献，《德安》
隆功骏德，两有烈光。陟配宗祀，惠我无疆。
退文舞、迎武舞，《穆安》
舞以象功，乐惟崇德。文经万邦，武靖四国。
一张一弛，其仪不忒。神鉴孔昭，孝思维则。
亚献，《穆安》
于昭盛礼，严父配天。尽物尽诚，莫匪吉蠲。
重觞既荐，九奏相宣。神介景福，亿万斯年。
饮福，《胙安》
莫尊乎天，莫亲乎父。既享既侑，诚申礼举。
戛击堂上，八音始具。天子亿龄，饮神之胙。
彻豆，《钦安》
穆穆在堂，肃肃在庭。于显辟公，来相思成。
神既歆止，有闻无声。锡我休嘉，燕及群生。
归大次，《憩安》
有奕明堂，万方时会。宗子圣考，作帝之配。
乐酌虞典，礼从周志。釐事即成，于皇来暨。
大观宗祀明堂五首
奠玉币，《镇安》
交于神明，内心为贵。外致其文，亦效精意。
嘉玉既陈，将以量币。肃肃邕邕。惟帝之对。
有邦事神，享帝为尊。内心致德，外示弥文。
嘉玉效珍，荐以量币。恭钦伊何？惟以宗祀。
配位奠币，《信安》
肇祀明堂，告成大报。颙颙祗祗，率见昭考。
涓选休辰，齐明朝夕。于惟皇王，孝思罔极。
酌献，《孝安》
若昔大猷，孝思维则。永言孝思，丕承其德。
于昭明威，侑于上帝。赍我思成，永绥福祉。
配位酌献，《大明》
于昭皇考，大明体神。宪章文思，宜民宜人。
严父之道，陟配于天。躬行孝告，有孚于先。
绍兴亲享明堂二十六首
皇帝入门，《仪安》
惟我有宋，昊天子之。三年卜祀，百世承基。
施及冲眇，奉牲以祠。敢忘斋栗，偏举上仪。
升堂，《仪安》
于赫明堂，肇称禋祀。祖宗来游，亦侑于帝。
九州骏奔，百辟咸事。敛时纯休，锡我万世。
降神，《诚安》
噫神何亲？惟德是辅。玉牲具陈，诚则来顾。
我开明堂，遵国之故。尚蒙居歆，以笃宗祜。
盥洗，《仪安》
肇开九筵，维古之仿。皇皇大神，来顾来享。
庶仪交修，百避显相。微诚自中，交际天壤。
上帝位奠玉币，《镇安》
皇皇后帝，周览四方。眷我前烈，燕娭此堂。
金支秀发，黼帐高张。世歆明祀，曰宋是常。
皇地祗位奠玉币，《嘉安》
至哉坤元，持载万物！继天神圣，观世治忽。
颂祗之堂，荐以圭黻。孰为邦休，四海无拂？
太祖位奠币，《广安》
推尊太元，重屋为盛。谁其配之？我祖齐圣。
开基握符，正位凝命。于万斯年，孝孙有庆。
太宗位奠币，《化安》
帝神来格，靡祀不从。侑坐而食，独升祖宗。
在庭祗肃，展采错重。三献之礼，百年之容。
徽宗位奠币，《泰安》
于穆帝临，至矣元造！克配其仪，惟我文考。
仁恩广覃，奕叶永保。宗祀惟初，以扬孝道。
皇帝还位，《仪安》
耳听鋗玉，目瞻熉珠。乐备周奏，仪参汉图。
神人并况，天地同符。亦既见帝，王心则愉。
尚书捧俎，《禧安》
展牲登俎，《箫韶》在庭。羞陈五室，意彻三灵。
匪物斯享，惟诚则馨。永作祭主，神其亿宁。
昊天上帝位酌献，《庆安》
日在东陆，维时上辛。肇开阳馆，恭礼尊神。
苍玉辉夜，紫烟炀晨。祖宗并配，天地同禋。
皇地祗位酌献，《彰安》
地禩泰折，歌同我将。黝牲纯洁，丝竹发扬。
博厚而久，含洪以光。扶持宗社，曰笃不忘。
太祖位酌献，《孝安》
一德开基，百年垂统。中天禘郊，薄海朝贡。
宝龟相承，器鼎加重。泽深庆绵，帝复命宋。
太宗位酌献，《韶安》
绍天承业，继世立功。帷幄屡胜，车书始同。
武扫氛雾，文垂日虹。遗泽所及，孰知其终！
徽宗位酌献，《成安》
钦惟合宫，承神至尊。祗戒专精，俨然若存。
奠兹嘉觞，茝兰其芬。发祉隤祥，以子以孙。
皇帝还小次，《仪安》
匏尊既举，鞂席未移。有德斯顾，靡神不娭。
物情肃穆，天宇清夷。宅中受命，永复邦基。
文舞退、武舞进，《穆安》
神之欻至，庆阴杳冥，风马云车，恍若有承。
备形声容，于昭文明。庶几嘉虞，来享来宁。
亚献，《穆安》
四阿有严，神既戾止。备物虽仪，洁诚惟已。
有来振振，相我熙事。载酌陶匏，以成毖祀。
终献，《穆安》
诚一为专，礼三而称。孰陪邦祠？惟我同姓。
金丝屡调，圭玉交映。是谓熙成，福来神听。
皇帝饮福，《胙安》
孰谓天远，至诚则通。孰谓地厚，与天则同。
惠我纯嘏，克成大功。握图而治，如日之中。
彻豆，《歆安》
工祝告休，笙镛云阕。酒茅既除，牲俎斯彻。
幽明罔恫，中外咸悦。礼成伊何？天地同节。
送神，《诚安》
奕奕宗祀，煌煌礼文。高灵下堕，精意升闻。
熙事既毕，忽乘青云。敢拜明贶，永清世氛。
望燎，《仪安》
载酌载献，以纯以精。歌传夜诵，物备秋成。
报本斯极，听卑则明。愿储景贶，福我群生。
望瘗，《仪安》
礼协丰融，诚交仿佛。辟公受膰，宗祀临瘗。
贻我来牟，以兴嗣岁。山川出云，天地同气。
还大次，《憩安》
应天以实，已事而竣。毡案朝帝，竹宫拜神。
灵光下烛，协气斯陈。福禄时万，基图日新。
绍兴、淳熙分命馆职定撰十七首
降神，《景安》
圜钟为宫
上直房、心，时惟明堂。配天享亲，宗祀有常。
盛德在金，日吉辰良。享我克诚，来格来康。
黄钟为角
合宫盛礼，金商令时。备成熙事，蒐扬上仪。
骏奔在庭，精意肃祗。来享嘉荐，神灵燕娭。
太簇为徵
休德孔昭，灵承上帝。孝极尊亲，严配于位。
嘉荐芬芳，礼无不备。神其格思，享兹诚至。
姑洗为羽
霜露既降，孝思奉先。陟降上帝，礼隆九筵。
有馨黍稷，有肥牲牷。神来燕娭，想像肃然。
盥洗，《正安》
礼经之重，祭典为宗。上公摄事，进退弥恭。
庶品丰洁，令仪肃雍。百祥萃止，惟吉之从。
升殿，《正安》
皇祖配帝，岁祀明堂。冕服陟降，玉佩玱玱。
疾徐有节，进止克庄。维时右享，日靖四方。
上帝位奠玉币，《嘉安》
大享季秋，百执扬厉。明明太宗，赫赫上帝。
祗荐忱诚，式严圭币。祚我明德，锡兹来裔。
太宗位奠币，《宗安》
穆穆皇祖，丕昭圣功。声律身度，乐备礼隆。
祗荐量币，祀于合宫。玉帛万国，驩心载同。
捧俎，《丰安》
备物昭陈，工祝告具。维羊维牛，孔硕孔庶。
有嘉维馨，加食宜饫。敛时五福，永膺丰胙。
上帝位酌献，《嘉安》
烨彼房、心，明明有融。维圣享帝，礼行合宫。
祀事时止，粢盛洁丰。昭受申命，万福攸同。
太宗位酌献，《德安》
受命溥将，勋高百王。寰宇大定，圣治平康。
有严陟配，宗祀明堂。神保是格，申锡无疆。
文舞退、武舞进，《正安》
温厚严凝，于皇上帝。文德武功，列圣并配。
舞缀象成，肃雍进退。秉翟踆々，总干蹈厉。
亚、终献，《文安》
总章灵承，维国之常。礼乐宣鬯，降升齐庄。
竭诚尽志，荐兹累觞。于昭在上，申锡无疆。
彻豆，《肃安》
于皇上帝，肃然来临。恭荐芳俎，以达高明。
烹饪既事，享于克诚。以介景福，惟德之馨。
送神，《景安》
帝在合宫，鉴观盛礼。黍稷惟馨，神心则喜。
礼备乐成，亦既归止。亿万斯年，以贶多祉。
高宗位奠币，《宗安》
赫赫高庙，于尧有光。覆被万祀，冠冕百王。
有量斯币，蠲洁是将。在帝左右，维时降康。
酌献，《德安》
炎运中兴，苍生载宁。九秩燕豫，三纪丰凝。
精祀上帝，陟配威灵。锡羡胙祉，万世承承。
孝宗亲享明堂乐曲并同，惟天地位奠币、酌献及太祖酌献、皇帝入小次、还大次、亚献、送神等篇，各有删润。又以太祖奠币曲改名《广安》，酌献改名《恭安》，太宗奠币改名《化安》，酌献改名《英安》。
景德祀皇地祇三首
降神，《静安》
至哉厚德，陟配天长！沈潜刚克，广大无疆。
资生万物，神化含章。同和八变，神灵效祥。
奠玉币，酌献，《嘉安》
于昭祀典，致享坤仪。备物咸秩，柔祗格思。
功宣敏树，日益鸿禧。持载品汇，率土攸宜。
送神，《静安》
妙用无方，倏来忽逝。蠲洁寅恭，式终禋瘗。
景祐夏至祀皇地祇二首（仁宗御制）
太祖奠币，《恭安》
赫矣淳耀，俶载帝基！一戎以定，万国来仪。
寅恭洁祀，博厚皇祗。威灵攸在，福禄如茨。
酌献，《英安》
丕命惟皇，万物咸睹。卜年迈周，崇功冠禹。
有烨炎精，大昌圣祚。酌鬯祈年，永锡繁祜。
熙宁祀皇地祇十二首
迎神，《导安》
昭灵积厚，混混坤舆。配天作极，阴惨阳舒。
齐明荐享，百福其储。庶几来止，风马云车。
升降，《靖安》
有来穆穆，临此方丘。其行风动，其止霆收。
躬事匪懈，丰盛洁羞。百昌咸殖，允矣神休！
奠币《釐安》
纯诚昭融，芳美嘉荐。肃将二精，以享以奠。
休光四充，灵祗来燕。其祥伊何？永世锡羡。
太祖，《肇安》
于皇烈祖，维帝所兴。光辉宗祀，如日之升。
告灵作配，孝享烝烝。锡兹祉福，百世其承。
司徒奉俎，《承安》
我修祀事，于何致诚？罔敢怠佚，视兹硕牲。
纳烹荐俎，侑以和声。格哉休应，世济皇明。
酌献，《和安》
猗嗟富媪，博厚含弘。发荣敷秀，动植兹丰。
爰酌兹酒，肸蚃交通。众祥萃止，垂祐无穷。
太祖，《佑安》
光大含弘，坤元之力。海宇咸宁，烈祖之德。
作配方坛，不僣不忒。子孙其承，毋替厥则。
饮福，《禔安》
载登坛阼，载酌尊彝。牲酒嘉旨，福禄纯熙。
其福维何？万物咸宜。其禄维何？永承神禧。
退文舞、迎武舞，《威安》
雍雍肃肃，建我采旄。舞以玉戚，不吴不敖。
其将其肆，脾臄嘉肴。何以侑乐？钟鼓管箫。
亚、终献，《仪安》
折俎在笾，胾羹在豆。何以酌之？酒醴是侑。
何以锡之？贻尔眉寿。何以格之？永尔康阜。
彻豆，《丰安》
曳我黼黻，履舄接武。锵我珩璜，降升圉圉。
其将肆兮，既曰不侮。其终彻兮，恭钦惟主。
送神，《阜安》
神兮来下，享此苾芬。酌献雍雍，执事孔勤。
神之还矣，忽乘飞云。遗我祺祥，物象忻忻。
常祀皇地祇五首
迎神，《宁安》（八变）
坤元之德，光大无疆。一气交感，百物阜昌。
吉蠲致享，精明是将。介兹景福，鼎祚灵长。
升降，《正安》
礼经之重，祭典为宗。上公摄事，登降弥恭。
庶品丰洁，令仪肃雍。百祥萃止，维吉之从。
奉俎，《丰安》
礼崇禋祀，神鉴孔明。牲牷博腯，以炰以烹。
馨香蠲洁，品物惟精。锡以纯嘏，享兹至诚。
退文舞、迎武舞，《威安》
进旅退旅，载扬干扬。不愆于仪，容服有章。
式绥式侑，神休是听。鼓之舞之，神永安宁。
送神，《宁安》
物备百嘉，乐周八变。克诚是享，明德斯荐。
神鉴孔昭，蕃禧锡羡。回驭飘然，邈不可见。
绍兴祀皇地祇十五首
迎神，《宁安》
函钟为宫
至哉厚德，物生是资！直方维则，翕辟攸宜。
于昭祀典，致享坤仪。礼罔不答，神之格思。
太簇为角
蒇事方丘，旧典时式。至诚感神，馨非黍稷。
肸蚃来临，鉴兹明德。永锡坤珍，时万时亿。
姑洗为徵
至哉坤元，乃顺承天。厚德载物，含洪八埏。
日北多暑，祀仪吉蠲。式昭无事，敢告恭虔。
南吕为羽
蒇事方丘，情文孔时。名山大泽，侑祭无遗。
牲陈黝犊，乐备《咸池》。柔祗皆出，介我繁禧。
盥洗，《正安》
于穆盛礼，肃肃在宫。蒇事有初，直于东荣。
涤濯是谨，惟寅惟清。祗荐柔嘉，享兹克诚。
升殿，《正安》
景风应时，聿严毖祀。用事方丘，锵锵济济。
登降有节，三献成礼。神其格思，锡我繁祉。
正位奠玉币，《嘉安》
坤元博厚，对越天明。展事方泽，亶惟顾歆。
嘉玉量币，祗荐纯精。锡我繁祉，燕及函生。
太祖位奠币，《定安》
毖祀泰折，柔祗是承。于赫艺祖，道格三灵。
式严配侑，厚德惟宁。爰昭荐币，享于克诚。
捧俎，《丰安》
丕答灵贶，岁事方丘，豆登在列，鼎俎斯俦。
牲牷告具，寅畏弥周。柔祗昭格，飚至云流。
正位酌献，《光安》
祗事坤元，饬躬敢惮！爰洁粢盛，载严圭瓒。
清明内融，嘉旨外粲。介我繁釐，时亿时万。
太祖位酌献，《英安》
皇矣艺祖，九围是式！至哉柔祗，万汇允殖。
保兹嘉邦，介我黍稷。酌鬯告虔，作配无极。
文舞退、武舞进，《正安》
于穆媪神，媲德彼天。我修毖祀，以莫不虔。
肆陈时夏，干羽相宣。灵其来游，降福绵绵。
亚、终献，《文安》
礼有祈报，国惟典常。笾豆丰洁，升降齐庄。
备物致志，式荐累觞。昭格来享，自天降康。
彻豆，《娱安》
承天效法，其道贵诚。牲羞黄犊，荐德之馨。
芳俎告毕，礼备乐盈。既静既安，庶物沾生。
送神，《宁安》
至厚至深，其动也刚。精诚默通，或出其藏。
神之言归，化斯有光。相我炎图，万世无疆。
宋初祀神州地祇三首
降神，《静安》
膴々郊原，茫茫宇县。画野分疆，禹功疏奠。
灵祇是臻，豆笾祗荐。幽赞皇图，视之不见。
奠玉币，酌献，《嘉安》
肸蚃储灵，肃恭用币。锵洋导和，洪休允契。
嘉气云蒸，浃于华裔。式荐坤珍，聿符明世。
送神，《静安》
献奠云毕，纯嘏祁祁。威灵藏用，邈矣何之？
景祐孟冬祭神州地祇二首
太宗位奠币，《化安》
削平伪邦，嗣兴鸿业。礼乐交修，仁德该洽。
柔祗荐享，量币攸摄。侑坐延灵，神休允答。
酌献，《韶安》
有炜弥文，克隆宏构。贻此燕谋，具膺多祐。
嶰律吹莩，彝尊奠酒。佑乃沈潜，永祈丰楙。
元符祭神州地祇二首
迎神，《宁安》（八变）
膴々浚邦，皇天是宅。必有幽赞，聪明正直。
布列笾豆，考击金石。中外谧宁，繄神之力。
送神，《宁安》
都邑浩穰，民物富盛。主以灵祗，昭乃丕应。
玉帛牲牷，鼓钟筦磬。祗荐攸歆，归于至静。
绍兴祀神州地祇十六首
迎神，《宁安》
函钟为宫
芒芒下土，恢恢方仪。富媪统摄，潜运八维。
爰称元祀，告备吉时。揭兹虔恭，亻爱其格思。
太簇为角
洪惟坤元，道著品物。上配紫旻，后载其德。
良月肇蒇，祭器布列。必先皇祗，以迓景福。
姑洗为徵
坱圠无垠，磅礴罔测。山盈川冲，自生自殖。
其报惟何？率礼靡忒。亿万斯年，功被无极。
南吕为羽
翕辟以时，协气陶蒸。播之金石，锵厥和声。
冥冥眑々，孔享纯诚。是听是娭，邦基永宁。
盥洗，《正安》
晨炀致烟，浡然四施。飘飘风马，仿佛来斯。
祀事维清，沃之盥之。载涓载肃，罔有愧辞。
升殿，《正安》
崇崇其坛，屹矣层级。佩约步趋，降登中节。
左瞻右睨，祥风蔼集。斿旆羽纷，昭鉴翊翊。
神州地祇位奠玉币，《嘉安》
璇玑谐序，籍敛荐嘉。昭答柔祗，迭奏雅歌。
币琮以侑，仪腆气和。灵其溥临，容与燕嘉。
太示位奠币，《嘉安》
穆穆令闻，溥博有容。泽被万宇，靡不率从。
恭陈量币，明荐其衷。礼亦宜之，享德攸同。
奉俎，《丰安》
肃肃嘉承，唯德其物。工祝以告，繄民之力。
神哉广生，孔蕃且硕。奠于嘉坛，吐之则弗。
神州地祇位酌献，《嘉安》
恭承明祀，嘉荐令芳。亦有桂酒，诚悫是将。
瑟瓒以酌，效欢厥觞。庶乎燕享，永怀不忘。
太宗位酌献，《化安》
宗德含洪，方祗可儗。辟土开疆，八埏同轨。
是用作配，有永无纪。稞献以享，茂格蕃祉。
文舞退、武舞进，《文安》
奕奕缀兆，《咸池》孔彰。丕阐文德，靡忘发扬。
进退有节，乃容之常。乐备尔奏，烨烨荣光。
亚、终献，《文安》
缩酌以裸，既旨且多。三献有序，情文愈加。
黄祗临享，锡以休嘉。广兹灵祲，覃及迩遐。
彻豆，《成安》
展牲告全，乃登于俎。竣事而彻，侑以乐语。
奉釐宣室，祚我神主。敛敷庶民，并受其祜。
送神，《宁安》
云驭洋洋，既歆既顾。悠然聿归，曷求厥路。
钦想颂堂，跛立以慕。赍我肸蚃，莫不怿豫。
望瘗，《正安》
神罔怨恫，燕其有喜。蒇事告成，爰修瘗礼。
乐阕仪备，休气四起。尚谨不愆，念终如始。
景德朝日三首
降神，《高安》（六变）
阳德之母，羲御寅宾。得天久照，首兹三辰。
正辞备物，肃肃振振。沦精降监，克享明禋。
奠玉币酌献，《嘉安》
醴齐良洁，有牲斯纯。大采玄冕，乃昭其文。
王宫定位，粢盛苾芬。民事以叙，盛德升闻。
送神，《高安》
县象著明，照临下土。降福穰穰，德施周普。
夕月三首
降神，《高安》（六变）
凝阴禀粹，照临八埏。丽天垂象，继日代明。
一气资始，四时运行。灵祗昭格，备物荐诚。
奠玉币、酌献，《嘉安》
夕耀乘秋，功存宇县。金奏在县，以时致荐。
祀事孔寅，明灵降眷。洁粢丰盛，仓箱流衍。
送神，《高安》
夙陈笾豆，洁诚致祈。垂休保佑，景祚巍巍。
大观秋分夕月四首
降神，《高安》
至阴之精，亏而复盈。轮高仙桂，阶应祥蓂。
玉兔影孤，金茎露溢。其驾星车，顾于兹夕。
奠玉币
玉钩初弯，冰盘乍圆。扇掩秋后，乌飞枝笾。
精凝蟾蜍，辉光婵娟。歆于明祀，弭芳节焉。
酌献
名稽《汉仪》，歌参唐宗。往于卿少，乘秋气中。
周天而行，如姊之崇。可飞霞佩，下琉璃宫。
送神
四扉大开，五云车立。霓裾娣从，风罘童执。
摇曳胥来，锵洋爰集。歆我严禋，西面以揖。
绍兴朝日十首
降神，《高安》
圜钟为宫
玄鸟即至，序属春分。朝于太阳，厥典备存。
载严大采，示民有尊。扬光下烛，煜爚东门。
黄钟为角
升晖丽天，阳德之母。率无颇偏，兼烛下土。
恭事崇坛，礼乐具举。顿御六龙，裴回容与。
太簇为徵
周祀及闇，汉制中营。肸蚃是届，礼神以兄。
我洁斯璧，我肥斯牲。神兮燕享，鉴观孔明。
姑洗为羽
屹尔王宫，泛临翊翊。惠此万方，岂惟五色。
以修阳政，以习地德。云景杳冥，施祥无极。
酌献升殿，《正安》
天宇四霁，嘉坛聿崇。肃祗严祀，登降有容。
仰瞻曜灵，位居其中。既安既妥，沛哉丰融！
奠玉币，《嘉安》
物之备矣，以交于神。时惟炎精，不忘顾歆。
经纬之文，璆琳之质。灿然相辉，其仪秩秩。
奉俎，《丰安》
扶桑朝暾，和气肸饬。奉此牲牢，为俎孔硕。
芬馨进闻，介我黍稷。所将以诚，兹用享德。
酌献，《嘉安》
匏爵斯陈，百味旨酒。勺以献之，再拜稽首。
钟鼓在列，灵方安留。眷然加荐，惟时之休。
亚、终献，《文安》
礼罄沃盥，诚意肃将。包茅是缩，冀毕重觞。
焕矣情文，既具醉止。熙事备诚，灵其有喜。
送神，《礼安》
羲和驾兮，其容杲杲。将安之兮？言归黄道。
光赫万物，无古无今。人君之表，咸仰照临。
夕月十首
降神，《高安》
圜钟为宫
金行告遒，玉律分秋。礼蒇西郊，毖祀聿修。
精意潜达，永孚于休。神之听之，爰格飚斿。
黄钟为角
时维秋仲，夜寂天清。实严姊事，用答阴灵。
坛壝斯设，黍稷惟馨。云车来下，庶歆厥诚。
太簇为徵
溯日著明，丽天作配。洁诚以祠，礼行肃拜。
光凝冕服，气肃环珮。庶几昭格，祗而不懈。
姑洗为羽
穆穆流辉，太阴之精。盈亏靡忒，寒暑以均。
克禋克祀，揆日涓辰。牲硕酒旨，来燕来宁。
升殿，《正安》
猗欤崇基，右平左墄。祗率典常，届兹秋夕。
陟降惟寅，威仪抑抑。神其鉴观，穰简是集。
奠玉币，《嘉安》
少采陈仪，实曰坎祭。礼备乐举，严恭将事。
于以奠之，嘉玉量币。神兮昭受，阴骘万汇。
奉俎，《丰安》
谷旦其差，有牲在涤。工祝致告，为俎孔硕。
肸蚃是期，祚我明德。备兹孝钦，式和民则。
酌献，《嘉安》
白藏在序，享惟其时。躬即明坛，礼惟载祗。
斟以瑶爵，神灵燕娭。歆馨顾德，锡我蕃釐。
亚、终献，《文安》
肃雍严祀，圣治昭彰。清酒既载，或肆或将。
礼匝三献，终然允臧。神具醉止，其乐且康。
送神，《理安》
歌奏云阕，式礼莫愆。以我齐明，罄其吉蠲。
神保聿归，降康自天。萝图永固，亿万斯年。
熙宁以后祀高禖六首
降神，《高安》（六变）
容台讲礼，禖宫立祠。司分届后，带韣陈仪。
嘉祥萃止，灵驭来思。皇支蕃衍，永固邦基。
升降，《正安》
郊禖之应，肇自生商。诞膺宝命，浚发其祥。
天材蕃衍，德称君王。本支万世，与天无疆。
奠玉币，《嘉安》
昔帝高辛，先禖肇祀。爰揆仲阳，式祈嘉祉。
陈之牺牲，授以弓矢。敷祐皇宗，施于孙子。
酌献，《祐安》
昭荐精衷，灵承端命。青帝顾怀，神禖储庆。
祚以蕃昌，协于熙盛。螽斯众多，流于雅咏。
亚、终献，《文安》
赫赫高禖，万世所祀。其德不回，锡兹福祉。
蕃衍椒聊，和平芣苡。传类降康，世济其美。
送神，《理安》
礼奠蠲衷，祭仪竣事。丕拥灵休，蕃衍皇嗣。
绍兴祀高禖十首
降神，《高安》
圜钟为宫
聿分春气，施生在时。禖宫肇启，精意以祠。
礼仪告备，神其格思！厥灵有赫，锡我繁釐。
黄钟为角
眷此尊祀，实惟仲春。青圭束帛，克祀克禋。
庶蒙嘉惠，嗣续诜诜。神之降鉴，云车来臻。
太簇为徵
猗欤禖宫，祀典所贵。粤自艰难，礼或弗备。
以迄于今，始建坛壝。愿戒云车，歆此诚意。
姑洗为羽
春气肇分，万类滋荣。惟此祀事，皆象发生。
求神以类，式昭至诚。庶几来格，子孙绳绳。
升坛，《正安》
有奕禖宫，在国之南。坛壝既设，威仪孔严。
登祀济济，神兮顾瞻。佐我皇祚，宜百斯男。
奠玉币，《嘉安》
青律载阳，有鳦颉颃。祈我繁祉，立子生商。
三牲既荐，玉帛是将。克禋克祀，有嘉其祥。
奉俎，《丰安》
祗祓禖坛，洁蠲羊豕。博硕肥腯，爰具牲醴。
执事骏奔，肃将俎几。神其顾歆，永锡多子。
青帝位酌献，《祐安》（伏羲、高辛酌献并同）
瑞鳦至止，祀事孔时。酌以清酒，稞献载祗。
神具醉止，介我蕃禧。乃占吉梦。维熊维罴。
亚、终献，《文安》
中春涓吉，蒇事禖祠。礼备乐作，笾豆孔时。
贰觞毕举，荐献无违。庶几神惠，祥启熊罴。
送神，《理安》
嘉荐令芳，有严禋祀。神来燕娭，亦即醉止。
风驭言还，栗然欻起。以祓以除，锡我蕃祉。
景德祀九宫贵神三首
降神，《高安》
倬彼垂象，照临下土。躔次运行，功德周普。
九宫即位，惟德是辅。神之至上，皇皇斯睹。
奠玉币，酌献，《嘉安》
灵禋既肃，明神既秩。在国之东，协日之吉。
升歌有仪，六变中律。怀和万灵，降兹阴骘。
送神，《高安》
祗荐有常，惟神无方。回飚整驭，垂休降祥。
元祐祀九宫贵神二首
降神，《景安》（六变）
上天贵神，九宫设位。功德及物，乃秩明祀。
望拜紫坛，赫然灵气。奠玉荐币，歆之无愧。
送神，《景安》
天之贵神，推移九宫。厥位靡常，降康则同。
来集于坛，顾歆恪恭。歌以送之，飚静旋穹。
绍兴祀九宫贵神十首
降神，《景安》
圜钟为宫
紫阙幽宏，惟神灵尊。辅成泰元，赞役乃坤。
曰雨曰旸，缊豫调纷。享荐陨光，蒙祉如屯。
黄钟为角
载阳衍德，农祥孔昭。赍兹元嘏，穰穰黍苗。
象舆眇冥，金奏远姚。无阏厥灵，丹衷匪恌。
太簇为徵
于赫九宫，天神之贵。煌煌彪列，下土是莅。
幽赞高穹，阴骘万类。肃若旧典，有严祗事。
姑洗为羽
练时吉良，聿崇明祀。粢盛洁丰，牲硕酒旨。
肃唱和声，来燕来止。嘉承天休，赍及含齿。
初献升坛，《正安》
于昭毖祀，周旋有容。历阶将事，趋进鞠躬。
改步如初，没阶弥恭。左墄右平，陟降雍雍。
太一位奠玉币，《嘉安》
煌煌九宫，照临下土。阴骘庶类，功施周普。
恪修祀典，礼备乐举。嘉玉量币，馨非稷黍（摄提、权星、招摇、天符、青龙、咸池、太阴、天乙位乐曲并同）。
奉俎，《丰安》
灵鉴匪远，诚心肃祗。是烝是享，俎实孔时。
礼行乐奏，肸蚃是期。云车风马，神其燕娭。
太一位酌献，《嘉安》
惟天丕冒，彪列九神。财成元化，阴骘下民。
有酒斯旨，登荐苾芬。昭哉降鉴，茀禄来臻（九位并同）。
亚、终献，《文安》
均调大化，阴骘下民。骏功有赫，诞举明禋。
嘉觞中贰，执事惟寅。清明鬯矣，福禄攸臻。
送神，《景安》
荐献有序，降登无违。礼乐备举，昭格燕娭。
云车缥缈，神曰还归。报以景贶，翊我昌期。
