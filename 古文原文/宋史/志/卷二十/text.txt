◎五行五
○土
稼穑作甘，土之性也。土失其性，则为灾凶。旧说以恒风、脂夜之妖，华孽、臝虫之孽，牛祸、黄眚、黄祥，皆属之土，今从之。
建隆元年，河南诸州乏食。
乾德元年，齐、隰等州饥。二年，州府二十二饥。
开宝四年，州府六水、一旱，诸州民乏食。五年，大饥。六年，水，民饥。九年，州府十二饥。
太平兴国四年，太平州饥。
淳化元年，开封、河南等九州饥。五年，京东西、淮南、陕西水潦，民饥。
咸平五年，河北及郑、曹、滑饥。
景德元年，江南东、西路饥。二年，淮南、两浙、荆湖北路饥。三年，京东西、河北、陕西饥。
大中祥符三年，陕西饥。四年，河北、陕西、剑南饥。五年，河北、淮南饥。七年，淮南、江、浙饥。八年，陕西州府五饥。
天禧元年，饥。三年，江、浙及利州路饥。
天圣三年，晋、绛、陕、解饥。
明道元年，京东、淮南、江东饥。二年，淮南、江东、西川饥。
宝元二年，益、梓、利、夔路饥。
嘉祐三年，夔州路旱，饥。
熙宁三年，河北、陕西旱。四年，河北旱，饥。六年，淮南、江东、剑南西川、润州饥。七年，京畿、河北、京东西、淮西、成都、利州、延、常、润、府州、威胜、保安军饥。八年，两河、陕西、江南、淮、浙饥。九年，雄州饥。十年，漳泉州、兴化军饥。元丰元年，河北饥。四年，凤翔府、凤阶州饥。七年，河东饥。
元符二年，饥。
崇宁元年，江、浙、熙河饥。
大观三年，秦、凤、阶、成饥。
重和元年，京西饥。五年，河北、京东、淮南饥。
建炎元年，汴京大饥，米升钱三百，一鼠直数百钱，人食水藻、椿槐叶，道殣，骼无余胔。三年，山东郡国大饥，人相食。时金人陷京东诸郡，民聚为盗，至车载干尸为粮。
绍兴元年，行在、越州及东南诸路郡国饥。淮南、京东西民流常州、平江府者多殍死。二年春，两浙、福建饥，米斗千钱。时餫饷繁急，民益艰食。三年，吉、郴、道州、桂阳监饥。五年，湖南大饥，殍死、流亡者众。夏，潼川路饥，米斗二千，人食糟糠。兴元饥，民流于果、阆。秋，温、处州饥。六年春，浙东、福建饥，湖南、江西大饥，殍死甚众，民多流徙，郡邑盗起。夏，蜀亦大饥，米斗二千，利路倍之，道殣枕藉。是岁，果州守臣宇文彬献《禾粟九穗图》，吏部侍郎晏敦复言： 果、遂饥民未苏，不宜导谀。 坐黜爵。七年夏，钦、廉、邕州饥。九年，江东西、浙东饥，米斗千钱，饶、信州尤甚。十年，浙东、江南荐饥，人食草木。十一年，京西、淮南饥。十八年冬，浙东、江、淮郡国多饥，绍兴尤甚。民之仰哺于官者二十八万六千人，不给，乃食糟糠、草木，殍死殆半。十九年春、夏，绍兴府大饥，明、婺州亦如之。二十四年，衢州饥。二十八年，平江府饥。二十九年，绍兴府荐饥。
隆兴元年，绍兴府大饥，四川尤甚。平江、襄阳府、随、泗州、枣阳、盱眙军大饥，随、枣间米斗六七千。二年，平江府、常、秀州饥，华亭县人食粃糠。行都及镇江府、兴化军、台、徽州亦艰食。淮民流徙江南者数十万。
乾道元年春，行都、平江、镇江、绍兴府、湖、常、秀州大饥，殍徙者不可胜计。是岁，台、明州、江东诸郡皆饥。夏，亡麦。二年夏，亡麦。三年九月，不雨，麦种不入。四年春，蜀、邛、绵、剑、汉州、石泉军大饥，邛为甚。盗延八郡，汉饥民至九万余。五年夏，饶、信州荐饥，民多流徙。徽州大饥，人食蕨葛。台、楚州、盱眙军亦饥。秋冬不雨，淮郡麦种不入。六年冬，宁国府、广德军、太平、湖、秀、池、徽、和州皆饥。七年秋，江东西、湖南十余郡饥，江、筠州、隆兴府为甚。人食草实，流徙淮甸，诏出内帑收育弃孩。淮郡亦荐饥，金人运麦于淮北岸易南岸铜镪，斗钱八千。江西饥，民流光、濠、安丰间，皆效淮人私籴，钱为之耗。荆南亦饥。八年，江西亡麦。隆兴府荐饥，南昌、新建县饥民仰给者二八千余。九年春，成都、永康、邛三州饥。秋，台州饥，温、婺州亦饥。
淳熙元年，浙东、湖南、广西、江西、蜀关外皆饥，台、处、郴、桂、昭、贺尤甚。二年，淮东西、江东饥，滁、真、扬州、盱眙军、建康府为甚。是岁，镇江、宁国府、常州、广德军亦艰食。诏奖建康留守刘珙振济有方。三年，淮甸饥。夏，台州亡麦。冬，复、施、随、郢州、荆门军、襄阳、江陵、德安府大饥；四年春，尤饥。六年冬，和州饥。泰、通、楚州、高邮军大饥，人食草木。七年，镇江府、台州、无为、广德军民大饥。是岁，江、浙、荆、湘、淮郡皆饥。八年春，江州饥，人采葛而食，诏罢守臣章骍。冬，行都、宁国、建康府、严、婺、太平州、广德军饥，徽、饶州大饥，流淮郡者万余人，浙东常平使者朱熹进对论荒政，请蠲田赋、身丁钱，诏江、浙、淮、湖北三十八郡并免之。九年春，大亡麦。行都饥，于潜、昌化县人食草木。绍兴府、衢、婺、严、明、台、湖州饥。徽州大饥，
穜稑亦绝。湖北七郡荐饥。蜀潼、利、夔三路郡国十八皆饥，流徙者数千人。十年，合、昌州荐饥，民就振相蹂死者三千余人。十一年，泉、汀、漳州、兴化军亡禾。邕、宾、象州饥。十二年，福建饥，亡麦。江西、广东西饥。金州饥，有流徙者。十四年，金、洋、阶、成、凤、西和州人乏食。七月，秀州饥，有流徙者。临安府九县饥。十六年夏，成州亡麦。冬，际、成、凤、西和州荐饥。
绍熙二年，蕲州饥。夔路五郡饥，渝、涪为甚。阶、成、凤、西和州亡麦。三年，资、荣州亡麦，普、叙、简、隆州、富顺监皆大饥，亡麦，殍死者众，民流成都府至千余人，威远县弃儿且六百人。扬州亦多饥。四年，简、资、普州饥，绵州亡麦。夏，绍兴府亡麦。安丰军大亡麦。五年冬，亡麦苗。行都、淮、浙西东、江东郡国皆饥，常、明州、宁国、镇江府、庐滁、和州为甚，人食草木。
庆元元年春，常州饥，民之死徙者众。楚州饥，人食糟粕。淮、浙民流行都。三年，浙东郡国亡麦，台州大亡麦，民饥多殍。襄、蜀亦饥。四年秋，浙东西荐饥，多道殣。六年冬，常州大饥，仰哺者六十万人。润、扬、楚、通、泰州、建康府、江阴军亦乏食。
嘉泰元年，浙西郡国荐饥，常州、镇江、嘉兴府为甚。二年，四川饥，广安、怀安军、潼川府大亡麦。衡、郴州、武冈、桂阳军乏食。三年春，邵、永州大饥，死徙者众，民多剽盗。夏，行都艰食。四年春，抚、袁州、隆兴府、临江军大饥，殍死者不可胜瘗，有举家二十七人同赴水死者。
开禧二年，绍兴府、衢、婺州亡麦。湖北、京西、淮东西郡国饥，民聚为剽盗。南康军、忠、涪州皆饥。
嘉定元年，淮民大饥，食草木，流于江、浙者百万人。先是淮郡罢兵，农久失业，米斗二千，殍死者十三四，炮人肉、马矢食之。诏所至郡国振恤归业，时邦储既匮，郡计不支，去者多死，亦有俘掠而北者。是岁，行都亦饥，米斗千钱。二年春，两淮、荆、襄、建康府大饥，米斗钱数千，人食草木。淮民刲道殣食尽，发瘗胔继之，人相搤噬。流于扬州者数千家，度江者聚建康，殍死日八九十人。是秋，诸路复大歉，常、润尤甚。冬，行都大饥，殍者横市，道多弃儿。三年春，建康府大饥，人相食。五月，衢州饥，颇聚为剽盗。七年，台州大亡麦。八年，淮、浙、江东西饥，都昌县为盗者三十六党。九年，行都饥，闾巷有殍。十年，台、衢、婺、饶、信州饥，剽盗起，台为甚。蜀石泉军饥，殍死殆万余人。十一年秋，淮、浙、江东饥馑，亡麦苗。十二年春，潼川府饥而不害。十三年春，福州饥，人食草根。十六年春，海州新附山东民饥，京东、河北路新附山西民亦饥。湖南永、道州大饥。是岁，行都、江、淮、闽、浙郡国皆亡麦禾。十七年春，余杭、钱塘、仁和三县饥，镇江府饥，真、鄂州亦乏食。
嘉熙四年，绍兴府荐饥，临安府大饥，严州饥。
咸淳七年，江南大饥。八年冬，襄阳饥，人相食。
德祐二年正月，扬州饥。三月，扬州谷价腾踊，民相食。
乾德二年五月，扬州暴风，坏军营舍仅百区。三年六月，扬州暴风，坏军营舍及城上敌棚。
开宝二年三月，帝驻太原城下，大风，一夕而止。八年十月，广州飓风起，一昼夜，雨水二丈余，海为之涨，飘失舟楫。九年四月，宋州大风，坏甲仗库、城楼、军营凡四千五百九十六区。
太平兴国二年六月，曹州大风，坏济阴县廨及军营。四年八月，泗州大风，浮梁竹笮、铁索断，华表石柱折。六年九月，高州大风雨，坏廨宇及民舍五百区。七年八月，琼州飓风，坏城门、州署、民舍殆尽。八年九月，太平军飓风拔木，坏廨宇、民舍千八十七区。十月，雷州飓风坏禀库、民舍七百区。九年八月，白州飓风，坏廨宇、民舍。
端拱二年，京师暴风起东北，尘沙曀日，人不相辨。
淳化二年五月，通利军大风害稼。三年六月丁丑，黑风自西北起，天地晦暝，雷震，有顷乃止。先是京师大热，疫死者众，及北风至，疫疾遂止。
至道二年八月，潮州飓风，坏州廨、营砦。
咸平元年八月，涪州大风，坏城舍。四年八月丙子，京师暴风。
景德二年六月甲午，大风吹沙折木。八月，福州海上有飓风，坏庐舍。三年七月丙寅，京师大风。四年三月甲寅夕，京师大风，黄尘蔽天，自大名历京畿，害桑稼，唐州尤甚。
大中祥符二年四月乙未，大风起京师西北，连日不止。五年八月，京师大风。七年三月戊辰，京师大风，扬沙砾。是日，百官习仪恭谢坛，有陷仆者。八年六月辛亥，京师风起巳位，吹沙扬尘。
天禧二年正月，永州大风，发屋拔木，数日止。三年五月，徐州利国监大风起西南，坏庐舍二百余区，压死十二人。四年四月丁亥，大风起西北，飞沙折木，昼晦数刻。五月乙卯，暴风起西北，有声，折木吹沙，黄尘蔽天，占并主阴谋奸邪。是秋，内侍周怀政坐妖乱伏诛。
天圣九年十二月辛酉，大风三日止。
景祐元年六月己巳，无锡县大风发屋，民被压死者众。九月甲寅夜漏上，风自丑起有声，摆木鸣条。二年六月戊寅平明，风自未来，占者以为百谷丰衍之候。
皇祐四年七月丁巳，大风起西北方，拔木。
嘉祐二年正月元日平旦，有风从东北来，遍天有苍黑云，占云： 大熟多雨。 
熙宁四年二月辛巳，京东自濮州至河北旁边，大风异常，百姓惊恐，六年四月，馆陶县黑风。九年十一月，海阳潮阳二县飓风、潮，害民居田稼。十年六月，武城县大风，坏县廨，知县李愈妻、主簿寇宗奭妻之母压死。七月，温州大风雨，漂城楼、官舍。
元丰四年六月，邕州飓风，坏城楼、官私庐舍。七月甲午夜，泰州海风作，继以大雨，浸州城，坏公私庐舍数千间。静海县大风雨，毁官私庐舍二千七百六十三楹。丹阳县大风雨，溺民居，毁庐舍。丹徒县大风潮，飘荡沿江庐舍，损田稼。六月，邕州飓风，坏城楼、官私庐舍。五年六月，朱崖军飓风，毁庐舍。
元祐八年，福建、两浙海风驾潮，害民田。
绍圣元年秋，苏、湖、秀等州有风害民田。
靖康元年正月望夜，大风起西北，有声，吹沙走石，尽明日乃止。二月戊申，大风起东北，扬尘翳空。三月己巳夜五更，大风乍缓乍急，声如叫怒。十一月丁亥，大风发屋折木。闰十一月甲寅，大风起北方，雪作，盈数尺，连夜不止。二年正月巳亥，天气昏噎，狂风迅发，竟日夜，西北阴云中如有火光，长二丈余，阔数尺，民时时见之。庚戌，大风雨。二月乙酉，大风折木，晚尤甚。三月巳亥，大风。四月庚申朔，大风吹石折木。辛酉，北风益甚，苦寒。
建炎元年正月丁酉，大风吹石折木。十二月乙酉，大风拔木。
绍兴二十八年七月壬戌，平江府大风雨驾潮，漂溺数百里，坏田庐。三十二年七月戊申，大风拔木。温州大风，坏屋覆舟。
隆兴元年，浙东、西郡国风水伤稼。二年八月，大风雨，漂荡田庐。
乾道二年八月丁亥，温州大风雨驾海潮，杀人覆舟，坏庐舍。五年十月，台州大风水，坏田庐。八年六月丙辰，惠州飓风，坏海舰三十余。时枢密院调广东经略司水军，四舰覆其三，死者百三十余人。
淳熙三年六月，大风连日。四年九月，明州大风驾海潮，坏定海、鄞县海岸七千六百余丈及田庐、军垒。六月乙巳夜，福清县、兴化军大风雨，坏官舍、民居、仓库及海口镇，人多死者。五年正月庚戌，大风。六年十一月，鄂州大风覆舟，溺人甚众。七年二月，江陵府大风，火及舟，焚溺死者尤众。十年八月辛酉，雷州飓风大作，驾海潮伤人，禾稼、林木皆折。
绍熙二年三月癸酉，瑞安县大风，坏屋拔木杀人。四年七月，兴化军海风害稼。五年六月丙子，大风。七月乙亥，行都大风拔木，坏舟甚众。绍兴府、秀州大风驾海潮，害稼。秋，明州飓风驾海潮，害稼。十月甲戌，行都大风拔木。
庆元二年六月壬申，台州暴风雨驾海潮，坏田庐。六年三月甲子，大风拔木。
嘉泰三年十月丁未，暴风。十一月癸未，大风，四年正月乙亥亦如之。
开禧元年四月乙卯、九月庚戌，大风。
嘉定元年九月乙丑，大风。二年二月戊子，大风。七月壬辰，台州大风雨驾海潮，坏屋杀人。三年八月癸酉，大风拔木，折禾穗，堕果实。宁宗露祷，至于丙子乃息。后御史朝陵于绍兴府，归奏风坏陵殿宫墙六十余所、陵木二千余章。四年闰月丁未，大风。六年十二月，余姚县风潮坏海堤，亘八乡。七年正月庚辰，江州放镫，黑云暴风忽作，游人相践，死者二十余。十年正月乙未，大风拔木。十一月丁丑，大风。十一年二月甲寅，大风。十月戊午，大风。十三年十一月庚戌、壬子，大风。十二月戊午，大风。十四年六月辛巳，大风。十六年秋，大风拔木害稼，十七年秋，福州飓风大作，坏田损稼。冬，鄂州暴风，坏战舰二百余，寿昌军坏战舰六十余，江州、兴国亦如之。
嘉熙二年，风雹。三年，风雹。
淳祐十一年，泰州风。
景定四年十一月，福州飓风。
咸淳四年闰月丁巳，大风雷雨，居民屋瓦皆动。七年五月甲申，绍兴府大风。十年四月，绍兴府大风拔木。
端拱二年，京师暴风起东北，尘沙曀日，人不相辨。
淳化三年六月丁丑，黑风自西北起，天地晦冥，雷震，有顷乃止。
大中祥符二年九月，无为军城北暴风，昼晦不可辨，拔木，坏城门、营垒、民舍。
天圣六年二月庚辰，大风昼暝。
康定元年三月丙子，大风昼暝，经刻乃复。
嘉祐八年十一月丙午，大风霾。
治平二年二月乙巳，大风昼晦。四年正月庚辰朔，大风霾。是日，上尊号，廷中仗卫皆不能整。时帝已不豫，后七日崩。
熙宁四年四月癸亥，京师大风霾。
元祐八年二月，京师风霾。
靖康二年正月己亥，天气昏曀，风迅发竟日。三月丁酉，风霾。
建炎元年正月辛卯朔，大风霾。丁酉，风霾，日色薄而有晕。二月丁酉，汴京风霾，日无光。是日，张邦昌僣位。二年七月癸未，风雨昼晦。是日，东京留守宗泽薨。
绍兴十一年三月庚申，金人居长安，昼晦。
乾道五年正月甲申，昼霾四塞。
淳熙五年四月丁丑，尘霾昼晦，日无光。
庆元九年十二月乙未，天雨霾。
开禧元年正月壬午，雨霾。
嘉定十年正月乙未，昼霾。二月癸巳，日无光。
德祐元年六月庚子朔，日有食之，既，天地晦冥，咫尺不辨人，鸡鹜归凄，自巳至申，其明始复。
至道二年秋九月，环、庆州梨生花，占有兵。明年，契丹扰北边。
景德元年二月，保顺军城壕冰，陷起文为桃李花、杂树、人物之状。
大中祥符九年正月，霸州渠冰有如华葩状。
大观二年十月乙巳，龚丘县桧生花，萼如莲实。
绍兴七年十二月，中书、门下省检正官张宗元出抚淮西军，寓建康。槃冰有文如画，佳卉茂木，华叶相敷，日易以冰，变态奇出，春暄乃止。二十七年四月，徽州祁门县圃桃已实复华。
淳熙初，秀州吕氏家冰瓦有文，楼观、车马、人物、芙蓉、牡丹、萱草、藤萝之属，经日不释。淳熙中，兴化军仙游县九巫山古木末生花，臭如兰。
建隆二年九月，渭南县虸蚄虫伤稼。三年七月，兖州、济、德、磁、洺蝝生。
乾德六年七月，阶州虸蚄虫生。
太平兴国二年六月，磁州青黑虫群飞食桑，夜出昼隐，食叶殆尽。七月，邢州钜鹿、沙河二县步屈虫食桑麦殆尽。五年七月，濰州虸蚄虫生，食稼殆尽。七年九月，邠州虸蚄虫生，食稼。九年七月，泗州蠓虫食桑。
雍熙二年四月，天长军蠓虫食苗。
端拱二年七月，施州虸蚄虫生，害稼。
淳化二年四月，中都县蜴虫生。七月，单州蜴虫生，遇雨死。
景德元年八月，陕、宾、棣州虫暝害稼。
大中祥符四年八月，兖州虸蚄虫生，有虫青色随齧之，化为水。六年九月，陕西同、华等州虸蚄虫食苗。
天圣五年五月戊辰，磁州虫食桑。
景祐四年五月，滑州灵河县民黄庆家蚕自成被，长二丈五尺，阔四尺。
嘉祐五年，深州野蚕成茧，被于原野。
熙宁九年五月，荆湖南路地生黑虫，化蛾飞去。金州生黑虫食苗，黄雀来，食之皆尽。
元祐六年闰八月，定州七县野蚕成茧。七年五月，北海县蚕自织如绢，成领带。
元符元年七月，藁城县野蚕成茧。八月，行唐县野蚕成茧。九月，深泽县野蚕成茧，织纴成万匹。二年六月，房陵县野蚕成茧。
政和元年九月，河南府野蚕成茧。四年，相州野蚕成茧。五年，南京野蚕成茧，织五匹，绵四十两，圣茧十五两。
绍兴二十九年秋，浙东、江东西郡县螟。三十年十月，江、浙郡国螟蝝。
隆兴元年秋，浙东西郡国螟，害谷，绍兴府、湖州为甚。二年，台州螟。
乾道三年八月，江东郡县螟螣。淮、浙诸路多言青虫食谷穗。六年秋，浙西、江东螟为害。九年秋，吉、赣州、临江、南安军螟。
淳熙二年秋，浙、江、淮郡县螟。四年秋，昭州螟。五年，昭州荐有螟螣。七年秋，永州螟。八年秋，江州螟。十二年八月，平江府有虫聚于禾穗，油洒之即堕，一夕，大雨尽涤之。十四年秋，江州、兴国军螟。十六年秋，温州螟。
庆元三年秋，浙东萧山、山阴县、婺州，浙西富阳、盐官、淳安、永兴县、嘉兴府皆螟。四年秋，铅山县虫食谷，无遗穗。
嘉定十四年，明、台、温、婺、衢蟊螣为灾。十五年秋，赣州螟。十六年：永、道州螟。
绍定三年，福州螟。
端平元年五月，当涂县螟。
淳祐二年五月，两淮螟。
景定三年八月，浙东、西螟。
乾德三年，眉州民王进牛生二犊。四年，南充县民马全信及相如县民彭秀等家牛生二犊。
开宝二年，九陇县民王达牛生二犊。
太平兴国三年，流溪县民白延进牛生二犊。五年，温江县民赵进牛生二犊。六年，广都县赵全牛生二犊。七年，什邡县民王信、华阳县民袁武等牛生二犊。八年，彭州民彭延、阆州民陈则、安乐县民王公泰牛生二犊。九年七月，知乾州卫升献三角牛。
雍熙三年，果州民李昭牛生二犊。四年郪县民鲜于志鲜于皋、眉山县海罗参、仁寿县民阴饶、成都县民李本、成纪县民王和敏牛生二犊。
端拱元年，眉州民陈希简、晋原县民张昭郁、魏城县民鲜于郜、罗江县民袁族、河阳县民李美、曲水县民曾虔、梓潼县民文光懿、永泰县民罗德、绵竹县民陈洪牛生二犊。
淳化元年，绵竹县民李昌远薄逸、阆州民和中、忠州民民王钦、眉州王图、九陇县民杨皋、玄武县民羊迈达牛生二犊。二年，永川县民梁行良、仁寿县民梁仁超牛生二犊。三年，成都府民彭齐卿、洪雅县民程让、永昌县民田昭、巴州民杜文宥、庐山县民白闰牛生二犊。四年，成都府民任顺、曲水县民张思方、彭山县民李承远牛生二犊。
至道二年，新都县民蹇成美牛生二犊。颍阳县民冯延密牛生二犊，其二额有白。三年，新津县民文承富、赤水县民苏福、广安军吏胥仁迪牛生二犊。
咸平元年，眉山县民向琼玖陈元宝、丹棱县民刘承鹗、通泉县民王居中、曲水县民杨汉成杨景欢王师让、眉山县民陈彦宥牛生三犊。二年，蒙阳县民杜挚、九陇县民杨太、眉山县民苏仁义、洪雅县吏陆文赞牛生二犊。三年，叙浦县民戴昌蕴牛生二犊。四年，流溪县民何承添、晋原县民颇全、永昌县民曾嗣、犀浦县民何福、彰明县民王玘牛生二犊。六年，渠江县民王德进、魏城民蒲谏王信、石照县民仲汉宗、大足县民刘武牛生二犊。
景德元年，魏城县民阎明、彭州濛阳县民郭琮牛生二犊。二年，三泉县民李景顺、东海县民时祐、小溪县民刘可、赤水县民罗永并牛生二犊。三年，长江县民于承琛牛生二犊。四年，相如县民杨汉晖、邛州安仁县民罗莹、九陇县民白彦成、渠江县民王继丰家及顺安军屯田务牛生二犊。
大中祥符元年，龚丘县民李起牛生四犊，判州王钦若图以献。二年，立山县民卢仁依、铜山县民勾熙正、什邡县民杜族、南康县陈邦并牛生二犊。三年，犍为县民陈知进牛生二犊。四年，东关县民陈知进牛生二犊。五年，富顺监些井场官杨守忠、曲水县民向平、蓬溪县民蹇知密牛生二犊。六年，广安军依政县民李福、贵溪县民徐志元牛生二犊。七年，双流县民姚彦信、涪城县民张礼、嘉州龙游县民张正、夹江县民郭升、天水县民王吉牛生二犊。八年，仁寿县民何志、通泉县民罢永泰、成都县民张进、华阳县民杨承珂牛生二犊。九年，平定军平定县民范训、临邛县民杨晖牛生二犊。
天禧元年，开江县民冉津及澧州石门县层山院牛生二犊。二年，临邛县民王道进、临溪县民王胜、西县民韩光绪牛生二犊。四年，贵溪县民叶政牛生二犊。五年，巴西县民向知道牛生二犊。
自天圣迄治平，牛生二犊者三十二，生三犊者一。
自熙宁二年距元丰八年，郡国言民家牛生二犊者三十有五，生三角者一。
元祐元年距元符三年，郡国言民家牛生二犊者十有五。
大观元年，阆州、达州言牛生二犊。四年三月，帝谓起居舍人宇文粹中曰： 牛产二犊，亦载之起居注中，岂若野蚕成茧之类，民赖其利，乃为瑞邪？ 自是史官不复尽书。
政和五年七月，安武军言，郡县民范济家牛生麒麟。
重和元年三月，陕州言牛生麒麟。
宣和二年十月，尚书省言，歙州歙县民鲍珙家牛生麒麟。三年五月，梁县民邢喜家牛生麒麟。
绍兴元年，绍兴府有牛戴刃突入城市，触马，裂腹出肠。时卫卒多犯禁屠牛，牛受刃而逸，近牛祸也。十六年，静江府城北二十里，有奔犊以角触人于壁，肠胃出，牛狂走，两日不可执，卒以射死。十八年五月，依政县牛生二犊。二十一年七月，遂宁府牛生二犊者三。二十五年八月，汉中牛生二犊。
淳熙十二年，仁和县良渚有牛生二首，七日而死。余杭县有犊二首。十六年三月，池州池口镇军屯牛狂走，触人死。
庆元三年，乐平县田家牛生犊如马，一角，鳞身肉尾，农以不祥杀之，或惜其为麟；同县万山牛生犊，人首。
淳化三年正月乙卯，京师雨土，占曰： 小人叛。 自后李顺盗据益州。
景德元年七月辛亥，黄气出壁，长五尺余，占曰： 兵出。 二年正月丙寅，黄白气环之。
大中祥符元年正月癸亥朔，黄气出于艮，占曰： 主五谷熟。 二年九月戊午，黄气如柱起东南方，长五丈许。
天禧五年，襄州凤林镇道侧地涌起，高三尺，阔八尺，知州夏辣以闻。
明道元年十月庚子夜，黄白气五，贯紫微垣。
景祐元年八月壬戌夜，有黄白气如彗，长七尺余，出张、翼之上，凡三十有三日不见。
治平元年三月壬戌，雨土。十二月己亥，雨黄土。
熙宁五年十二月癸未、七年三月戊午，并雨黄土。八年五月丁丑，雨黄土兼细毛。
元丰二年十一月丁亥、五年三月乙巳、六年四月辛未，雨土。
元祐七年正月戊午，天雨尘土，主民劳苦。
宣和元年三月庚午，雨土著衣，主不肖者食禄。
绍兴十一年三月庚申，泾州雨黄沙。十八年十一月壬辰，肆赦，天有云赤黄，近黄祥也，太史附秦桧旨奏瑞。
乾道四年三月己丑，雨土若尘。
淳熙四年二月戊戌，雨土，五年二月壬午、甲申、四月丁丑、六年十一月乙丑、十一年正月辛卯、甲寅、十三年正月壬寅，亦如之。十五年九月庚子，南方有赤黄气。
绍熙四年十月甲寅，雨土，五年四月癸卯亦如之。十月乙未，天有赤黄色，占曰： 是为天变。 色先赤后黄，近黄赤祥也。十一月辛亥，雨土。
庆元元年二月己卯、十一月己丑，天雨尘土。三年正月丙子、四月丙午、十二月甲申，天雨尘土。六年正月己巳、闰月丁未、十月己丑，雨土。九月辛丑、十一月辛卯，天雨尘土。
嘉泰元年六月己卯、九月己未、十二月辛丑，天雨尘土。
嘉定三年正月丙午，天雨尘土。八年二月己未、五月辛未，天雨尘土。九年十二月癸巳，天雨土。十年二月癸巳，雨土。十二年二月癸巳，天雨尘土。十三年三月辛卯，天雨尘土。十六年二月戊子，天雨尘土。
绍定三年三月丁酉，雨土。
嘉熙二年四月甲申，雨土。三年三月辛卯，天雨尘土。
淳祐五年二月丙寅朔，天雨尘土。十一年三月乙亥，天雨尘。
宝祐三年三月己未，雨土。六年二月壬辰，天雨尘土。
开庆元年三月辛酉，雨土。
景定五年二月辛未，雨土。
德祐元年三月辛巳，终日黄沙蔽天，或曰 丧氛 。
乾德三年，京师地震（史失日月）。五年十一月，许州开元观老君像自动，知州宋偓以闻。六年正月，简州普通院毗庐佛像自动。
至道二年十月，潼关西至灵州、夏州、环庆等州地震，城郭庐舍多坏，占云： 兵饥。 是时，西夏寇灵州，明年，遣将率兵援粮以救之，关西民饥。
咸平二年九月，常州地震，坏鼓角楼、罗务、军民庐舍甚众。四年九月，庆州地震者再。六年正月，益州地震。
景德元年正月丙申夜，京师地震；癸卯夜，复震；丁未夜，又震，屋皆动，有声，移时方止。癸丑，冀州地震，占云： 土工兴，有急令，兵革兴。 是年，契丹犯塞。二月，益、黎、雅州地震。三月，邢州地震不止。四月己卯夜，瀛州地震。五月，邢州地复震不止。十一月壬子，日南至，京师地震。癸丑，石州地震。四年七月丙戌，益州地震。己丑，渭州瓦亭砦地震者四。
大中祥符二年三月，代州地震。四年六月，昌、眉州并地震。七月，真定府地震，坏城垒。天圣五年三月，秦州地震。七年，京师地震。
景祐四年十二月甲子，京师地震。甲申，忻、代、并三州地震，坏庐舍，覆压吏民。忻州死者万九千七百四十二人，伤者五千六百五十五人，畜扰死者五万余；代州死者七百五十九人，并州千八百九十人。
宝元元年正月庚申，并、忻、代三州地震。十二月甲子，京师地震。
庆历三年五月九日，忻州地大震，说者曰： 地道贵静，今数震摇，兵兴民劳之象也。 四年五月庚午，忻州地震，西北有声如雷。五年七月十四日，广州地震。六年二月戊寅，青州地震。三月庚寅，登州地震，岠嵎山摧。自是震不已，每震，则海底有声如雷。五月甲申，京师地震。七年十月乙丑，河阳、许州地震。
皇祐二年十一月丁酉夜，秀州地震，有声自北起如雷。
嘉祐二年，雄州北界、幽州地大震，大坏城郭，覆压者数万人。五年五月己丑，京师地震。
治平四年秋，漳、泉、建州、邵武、兴化军等处皆地震，潮州尤甚，拆裂泉涌，压覆州郭及两县屋宇，士民、军兵死者甚众。八月己巳，京师地震。
熙宁元年七月甲申，地震。乙酉、辛卯，再震；八月壬寅、甲辰，又震。是月，须城、东阿二县地震终日，沧州清池、莫州亦震，坏官私庐舍、城壁。是时，河北复大震，或数刻不止，有声如雷，楼橹、民居多摧覆，压死者甚众。九月戊子，莫州地震，有声如雷。十一月乙未，京师及莫州地震。十二月癸卯，瀛州地大震。丁巳，冀州地震。辛酉，沧州地震，涌出沙泥、船板、胡桃、螺蚌之属。是月，潮州地再震。是岁，数路地震，有一日十数震，有逾半年震不止者。二年十月庚戌，南郊，东壝门内地陷，有天宝十三年古墓。
元丰元年，邕州佛像动摇。初，像动而夏人入寇，又动而州大火，其后侬智高叛，复动，于是知州钱师孟投其像于江中。八年二月甲戌，宾州岭方县地陷。五月丙午，京师地震。
元祐二年二月辛亥，代州地震有声。四年春，陕西、河北地震。七年九月己酉，兰州、镇戎军、永兴军地震，十月庚戌朔，环州地再震。
绍圣元年十一月丙戌，大原府地震。二年十月、十一月，河南府地震。是岁，苏州自夏迄秋地震。三年三月戊戌夜，剑南东川地震。九月己酉，滁州、沂州地震。四年六月己酉，太原府地震有声。
元符元年七月壬申夜，云阴蔽天，地震良久。二年正月壬申，恩州地震。八月甲戌，太原府地震；三年五月己巳，太原府又震。
建中靖国元年十一月辛亥，太原府、潞、晋、隰、代、石、岚等州岢岚威胜保化宁化军地震弥旬，昼夜不止，坏城壁、屋宇，人畜多死。自后有司方言祥瑞，郡国地震多抑而不奏。
政和七年六月，诏曰： 熙河、环庆、泾原路地震经旬，城砦、关堡、城壁、楼橹、官私庐舍并皆摧塌，居民覆压死伤甚众，而有司不以闻，其遣官按视之。 
宣和四年，北方用兵，雄州地大震。玄武见于州之正寝，有龟大如钱，蛇若朱漆箸，相逐而行，宣抚使焚香再拜，以银奁贮二物。俄俱死。六年正月，京师连日地震，宫殿门皆动有声。七年七月己亥，熙河路地震，有裂数十丈者，兰州尤甚。陷数百家，仓库俱没。河东诸郡或震裂。
建炎二年正月戊戌，长安地大震，金将娄宿围城，弥旬无外援，乘地震而入，城遂陷。
绍兴三年八月甲申，地震，平江府、湖州尤甚。是岁，刘豫陷邓、随等州，金人犯蜀。四年，四川地震。五年五月，行都地震。六年六月乙巳夜，地震自西北，有声如雷，余杭县为甚。是冬，刘麟、猊犯顺，寇濠、寿州。七年，地震。二十四年正月戊寅，地震。二十五年三月壬申，地震。二十八年八月甲寅夜，震。三十一年三月壬辰，地震。三十二年七月戊申，地震。
隆兴元年十月丁丑，地震；六月甲寅，又震。
乾道二年九月丙午，地震自西北方。四年十二月壬子，石泉军地震三日，有声如雷，屋瓦皆落，时绵竹有冤狱云。
淳熙元年十二月戊辰，地震自东北方。九年十二月壬寅夜，地震。十年十二月丙寅，地震。十二年五月庚寅，地震。
庆元六年九月，东北地震。十一月甲子，地震东北方。
嘉定六年四月，行都地震。六月丙子，淳安县地震。九年二月辛亥，东、西川地大震四日。十年二月庚申，地震自东南。十二年五月，地震。六月，西川地震。十四年正月乙未夜，地震，大雷。五月丙申，西川地震。
宝庆元年八月己酉，地震。
嘉熙四年十二月丙辰，地震。
淳祐元年十二月庚辰夜，地震。
宝祐三年，蜀地震。
咸淳七年，嘉定府城震者三。
雍熙三年，阶州福津县常峡山圮，壅白江水，逆流高十许丈，坏民田数百里。
淳化二年五月，名山县大风雨，登辽山圮，壅江水逆流入民田，害稼。
咸平元年七月庚午，宁化军汾水涨，坏北水门，山石摧圮，军士有压死者。二年七月庚寅，灵宝县暴雨崖圮，压居民，死者二十二户。三年三月辛丑夜，大泽县三阳砦大雨崖摧，压死者六十二人。四年正月，成纪县山摧，压死者六十余人。
景德四年七月，成纪县崖圮，压死居民。
熙宁五年九月丙寅，华州少华山前阜头峰越八盘领及谷，摧陷于石子坡。东西五里，南北十里，溃散坟裂，涌起堆阜，各高数丈，长若堤岸。至陷居民六社，凡数百户，林木、庐舍亦无存者。并山之民言： 数年以来，峰上常有云，每遇风雨，即隐隐有声。是夜初昏，略无风雨，山上忽雾起，有声渐大，地遂震动，不及食顷而山摧。 
元祐元年十二月，郑县界小敷谷山摧，伤居民。
绍兴十二年十二月，陕西不雨，五谷焦枯，泾、渭、灞、浐皆竭。时秦民以饥离散，壮者为北人所买，郡邑遂空。
绍熙四年秋，南岳祝融峰山自摧。剑门关山摧。五年十二月，临安府南高峰山自摧。
庆元二年六月辛未，台州黄岩县大雨水，有山自徙五十余里，其声如雷，草木、冢墓皆不动，而故址溃为渊潭。时临海县清潭山亦自移。
嘉泰二年七月丁未，闽建安县山摧，民庐之压者六十余家。
嘉定六年六月丙子，严州淳安县长乐乡山摧水涌。九年，黎州山崩。
咸淳十年，天目山崩。
熙宁元年，荆、襄间天雨白牦如马尾，长者尺余，弥漫山谷。三月丁酉，潭州雨毛。八年五月丁丑，雨黄毛。
绍熙四年十一月癸酉，地生毛。
咸淳九年，江南平地产白毛，临安尤多。
