◎乐七（乐章一）
○郊祀祈谷雩祀五方帝感生帝
建隆郊祀八曲
降神，《高安》在国南方，时维就阳。以祈帝祉，式致民康。豆笾鼎俎，金石丝簧。礼行乐奏，皇祚无疆。
皇帝升降，《隆安》步武舒迟，升坛肃祗。其容允若，于礼攸宜。
奠玉币，《嘉安》嘉玉制币，以通神明。神不享物，享于克诚。
奉俎，《丰安》笙镛备乐，茧栗陈牲。乃迎芳俎，以荐高明。
酌献，《禧安》丹云之爵，金龙之杓。挹于尊罍，是曰清酌。
饮福，《禧安》洁兹五齐，酌彼六尊。致诚斯至，率礼弥敦。以介景福，永隆后昆。重熙累洽，帝道攸尊。
亚献、终献，《正安》谓天盖高，其听孔卑。闻乐歆德，介以福禧。
送神，《高安》倏兮而来，忽兮而回。云驭杳邈，天门洞开。
咸平亲郊八首
降神，《高安》圜丘何方？在国之阳。礼神合祭，运启无疆。祖考来格，笾豆成行。其仪肃肃，降福穰穰。
皇帝升降，《隆安》礼备乐成，乾健天行。帝容有穆，佩玉锵鸣。
奠玉币，《嘉安》定位毖祀，告于神明。嘉玉量币，享于克诚。
奉俎，《丰安》有牲斯纯，有俎斯陈。进于上帝，昭报深仁。
酌献，《禧安》大报于帝，盛德升闻。醴齐良洁，粢盛苾芬。
饮福，《禧安》祀帝圜丘，九州献力。礼行于郊，百神受职。灵祗格思，享我明德。天鉴孔章，玄祉昭锡。
亚献、终献，《正安》羽籥云罢，干戚载扬。接神有恪，锡羡无疆。
送神，《高安》神驾来思，风举云飞。神驭归止，天空露晞。
景祐亲郊，三圣并侑二首
奠币，《广安》千龄启运，三后在天。嘉坛并侑，亿万斯年。
酌献，《彰安》皇基缔构，帝系灵长。躬荐郁鬯，子孙保昌。
常祀二首
太祖配位奠币，《定安》翕受骏命，震叠群方。侑祀上帝，德厚流光。
酌献，《英安》诞受灵符，肇基丕业。配享洁尊，永隆万叶。
元符亲郊五首（余同咸平，凡阙者皆用旧词）。
降神，《景安》（六变辞同）。无为靡远，深厚广圻。祭神恭在，弁冕衮衣。粢盛丰美，明德馨辉。以祥以佑，非眇专祈。
升降，《乾安》（罍洗、饮福并奏）。神灵拥卫，景从云随。玉色温粹，天步舒迟。周旋陟降，皇心肃祗。千灵是保，百福攸宜。
退文舞、迎武舞，《正安》左手执籥，右手秉翟。进旅退旅，万舞有奕。
彻豆，《熙安》陟彼郊丘，大祀是承。其豆孔庶，其香始升。上帝时歆，以我齐明。卒事而彻，福禄来成。
送神，《景安》馨遗八尊，器空二簋。至祝至虔，穹祗贶祉。
政和亲郊三首
皇帝升降，《乾安》因山为高，爰陟其首。玉趾躩如，在帝左右。帝谓我王，予怀仁厚。眷言顾之，永绥九有。
配位酌献，《大宁》于穆文祖，妙道九德。默契灵心，肇基王迹。启佑后人，垂裕罔极。合食昭荐，孝思维则。
于皇顺祖，积德累祥。发源深厚，不耀其光。基天明命，厥厚克昌。是孝是享，申锡无疆。
高宗建炎初，国步尚艰，乃诏有司，天帝地祗及他大祀，先以时举。太常寻奏，近已增募乐工，干、羽、簨、虡亦备，始循旧礼，用登歌乐舞。其祀昊天上帝。
降神用《景安》
圜钟为宫，三奏蒐讲上仪，式修毖祀。日吉辰良，礼成乐备。风驭云旗，聿来歆止。嘉我馨德，介兹繁祉。
黄钟为角，一奏我将我享，涓选休成。执事有恪，惟寅惟清。乐既六变，肃雍和鸣。高高在上，庶几是听。
太簇为徵，一奏礼崇禋祀，备物荐诚。昭格穹昊，明德惟馨。风马云车，肸蚃居歆。申锡无疆，赍我思成。
姑洗为羽，一奏惟天为大，物始攸资。恭承禋祀，以报以祈。神不可度，日监在兹。有馨明德，庶其格思。
皇帝盥洗，《正安》灵承上帝，厉意专精。设洗于阼，罍水以清。盥以致洁，感通神明。无远弗届，其飨兹诚。
升坛，《正安》皇矣上帝，神格无方！一阳肇复，典祀有常。豆登丰洁，荐德馨香。棐忱居歆，降福穰穰。
上帝位奠玉币，《嘉安》治极发闻，不瑕有芬。嘉玉陈币，神届欣欣。诚心昭著，钦恭无文。以安以侑，笃祜何垠。
太祖位奠币，《安定》茫茫苍穹，孰知其纪！精意潜通，虽远而迩。量币荐诚，有实斯篚。睠然顾之，永锡繁祉。
皇帝还位，《正安》典祀有常，昭事上帝。奉以告虔，逮迄奠币。钟鼓既设，礼仪既备。神之格思，恭承贶赐。
捧俎，《丰安》祀事孔明，礼文惟楙。爰洁牺牲，载登俎豆。或肆或将，无声无臭，精祲潜通，永绥我后。
上帝酌献，《嘉安》气萌黄钟，万物资始。钦若高穹，吉蠲时祀。神筴泰元，增授无已。群生熙熙，函蒙繁祉。
太祖位酌献，《英安》赫赫翼祖，受命于天。德迈三代，威加八埏。陟配上帝，明禋告虔。流光垂裕，于万斯年。
文舞退、武舞进，《正安》大德曰生，阴阳寒暑。乐舞形容，干戚籥羽。一弛一张，退旅进旅。神安乐之，祉锡绵宇。
亚、终献，《文安》惟圣普临，顺皇之德。典礼有彝，享祀不忒。笾豆静嘉，降登肹饬。神具醉止，景贶咸集。
彻豆，《肃安》内心齐诚，外物蠲洁。神来迪尝，俎豆既彻。燕及群生，靡或夭阏。降福穰穰，时万时亿。
送神，《景安》于赫上帝，乘龙御天。惟圣克事，明飨斯虔。荐豆云彻，灵猋且旋。载锡休祉，其惟有年。
望燎，《正安》灵承上帝，精意感通。馨香旁达，粢盛既丰。登降有仪，祀备乐终。神之听之，福禄来崇。
绍兴十三年，初举郊祀，命学士院制宫庙朝献及圜坛行礼、登门肆赦乐章，凡五十有八。至二十八年，以臣僚有请改定，于是御制乐章十有三及徽宗元御制仁宗庙乐章一，共十有四篇。余则分命大臣与两制儒馆之士，一新撰述，并懿节别庙乐曲凡七十有四，俱汇见焉。其祀圜丘。
皇帝入中壝，《乾安》
帝出于震，巽惟齐明。律曰姑洗，以示洁清。
我交于神，蠲意必精，既盥而往，祈鉴斯诚。
降神，《景安》
阳动黄宫，日旋南极。天门荡荡，百神受职。
爰熙紫坛，熉黄殊色。神哉沛来，盖亲有德。
盥洗，《乾安》
帝顾明德，监于克诚。齐戒涤濯，式示洁清。
郊丘合祛，享意必精。既盥而荐，熙事备成。
升坛，《乾安》
帝监崇坛，媪神其从。稽古合祛，并侑神宗。
升阶奠玉，诚意感通。贶施鼎来，受福无穷。
昊天上帝位奠玉币，《嘉安》（御制）
上穹昊天，日星垂曜。照临下土，王国是保。
维玉与帛，寅恭昭报。永左右之，钦若至道。
皇地祗位奠玉币，《嘉安》（御制）
至哉坤厚，隤然止静。柔载动植，资始成性。
玉光币色，璨若其映。式恭禋祀，有邦之庆。
太祖皇帝位尊币，《广安》（御制）
明明翼祖，并侑泰坛。肇造绵宇，王业孔艰。
表正封略，上际下蟠。躬以大报，亦止于燔。
太宗皇帝位奠玉币，《化安》御制。
赫赫巍巍，及时纯熙。昊天成命，后则受之。
登迈邃古，光被声诗。有币陟配，孙谋所贻。
降坛，《乾安》
躬展盛仪，天步逡巡。乐备礼交，嘉玉既陈。
神方安坐，荐祉纷纶。陟降有容，皇心载勤。
还位，《乾安》
克昭王业，命成昊天。泰畤禋燎，八陛惟圜。
肃然威仪，登降周旋。是谓精享，神监吉蠲。
奉俎，《丰安》
至大惟天，云何称德！展诚致荐，牲用博硕。
诚以牲寓，帝由诚格。居歆降祥，时万时亿。
再诣盥洗，《乾安》
帝出于震，巽惟洁齐。神明其德，乃称禋柴。
惟兹吉蠲，昭事聿怀。重盥而祀，敷锡孔皆。
再升坛与初升同，惟易奠玉作奠酌。
昊天上帝位酌献，《禧安》（御制）
谒款坛陛，祗祀泰禋。丘圜自然，可格至神。
桂尊登酌，嘉荐方新。靡福菲眇，敷佑下民。
皇地祗位酌献，《光安》（御制）
厚德光大，承元之明。兹潜莩吹，升于昭清。
冰天桂海，咸资化成。恭酌彝醪，报本惟精。
太祖皇帝位酌献，《彰安》（御制）
于赫皇祖，创业立极。肃肃灵命，荡荡休德。
嘉觞精洁，雅奏金石。丕显神谟，惟后之则。
太宗皇帝位酌献，《韶安》（御制）
丕铄帝宗，复受天命。群阴犹黩，一戎大定。
奠鬯斯馨，功歌在咏。佑启后人，文轨蚤正。
还位，《乾安》
肆类上帝，怀柔百神。稾秸既设，珪币既陈。
精诚潜交，已事而竣。佑我亿载，基图日新。
入小次，《乾安》
恭展美报，聿修上仪。礼乐和节，登降适宜。
德焉斯亲，神靡不娭。海内承福，式固邦基。
文舞退、武舞进，《正安》
泰元尊临，富媪繁祉。于皇祖宗，既昭格止。
奏舞象功，灵其有喜。永言孝思，尽善尽美。
亚献，《正安》
阳丘其高，神祗并位。即奠厥玉，既奉厥醴。
亦有嘉德，克相毖祀。旨酒载爵，以成熙事（终献同，止易再酌为三酌）。
出小次位，《乾安》
爰熙紫坛，天地并贶。来燕来宁，毕陈郁鬯。
承神至尊，精意所乡。告灵飨奠，祉福其畅。
诣饮福位，《乾安》
帝临崇坛，媪神其从。祖宗并歆，福禄攸同。
兵寝刑措，时和岁丰。其膺受之，将施无穷（降坛同，止易 将 作 以 ）。
饮福，《禧安》
八音克谐，降神出祗。风马云车，陟降在兹。
锡我纯嘏，我应受之。一人有庆，燕及群黎。
还位，《乾安》
帝出于震，孝奏上仪。燔燎膻芗，神徕燕娭。
肃若旧典，罔或不祗。既右飨之，翕受蕃厘。
彻豆，《熙安》
燎芗既升，焫膋以洁。于豆于登，焄纽蒿有飶。
紫幄熉黄，神其安悦。将以庆成，薄言盍彻。
送神，《景安》
九霄眇邈，神不可求。何以降之？监德之修。
三献备成，神不可留。何以送之？保天之休。
望燎，《乾安》
谓天盖高，阳嘘而生。日月列宿，皆天之神。
肆求厥类，与阳俱升。视燎于坛，以终其勤。
望瘗，《乾安》
谓地盖厚，阴翕而成。社稷群望，皆地之灵。
肆求厥类，与阴俱凝。视瘗于坎，以终其勤。
还大次，《乾安》
舞具八佾，乐备六成。大矣孝熙，厉意专精。
已事而竣，回轸还衡。我应受之，以莫不增。
还内，《采茨》
五辂鸣銮，八神警跸。天官景从，莫不祗栗。
祲威盛容，昭哉祖述。祚我无疆，叶气充溢。
宁宗郊祀二十九首
皇帝入中壝，《乾安》
合祀丘泽，登侑祖宗。顾諟惟精，灵承惟恭。
有严皇仪，有庄帝容。监于克诚，肃肃雍雍。
降神，《景安》
圜钟为宫
天门荡荡，云车阴阴。百神咸秩，三灵顾歆。
神哉来娭，神哉溥临。飨时宋德，翼翼小心。
黄钟为角
华盖既动，紫微洞开。星枢周旋，日车徘徊。
灵兮顾佑，灵兮沛来。载燕载娭，式时坛垓。
太簇为徵
泰尊媪厘，祖功宗德。辰躔陪营，岳渎受职。
神哉来下，神哉来格。飨德惟馨，留虞嘉席。
姑洗为羽
金石宣昭，羽旄纷纶。洁火夕照，明水夜陈。
娭哉惟灵，娭哉惟神。风马招摇，惟德之亲。
皇帝盥洗，《乾安》
皇帝俭勤，盥用陶瓦。礼神颂祗，奠币献斝。
月鉴阴肃，醴液融冶。挹彼注兹，礼无违者。
升坛，《乾安》
崇台穹窿，高灵下堕。庆阴仿佛，从坐嶪峨。
宵升于丘，时通权火。维天之命，百禄是荷。
降坛
帝飨于郊，一精二纯。紫觚陟降，嘉玉妥陈。
神方留娭，瑞贶纷纶。申锡无疆，螽斯振振。
还位
肃肃礼度，鋗々宫奏。天行徐谧，皇仪昭懋。
光连重璧，物备簋豆。于皇以飨，无声无臭。
尚书奉俎
列俎孔陈，嘉笾维实。鼎煁阳燧，玉流星液。
我牲既硕，我荐既苾。神监下昭，安坐翔吉。
再诣盥洗
帝澄初觞，礼严再盥。精明显昭，齐颙洞贯。
灵娭留俞，神光炳焕。我宋受福，永寿于万。
再升坛
紫坛岳立，神光夜烛。有俨旒采，有鸾佩玉。
霄垠顾佑，祖宗熙穆。对越不忘，俾尔戩谷。
降坛，《乾安》
天容澄谧，景气晏和。瓒斝荐醇，鋗璆叶歌。
帝降庭止，夜其如何？神助之休，宜尔众多。
还位，《乾安》
甘露流英，卿云舒采。灵俞有喜，神光晻暖。
穆穆来莅，洋洋如在。帝用居歆，泽及四海。
入小次，《乾安》
听惟飨德，监惟棐忱。顾諟思明，灵承思钦。
永言端莅，肃对下临。上帝是皇，毋贰尔心。
文舞退、武舞进，《正安》
羽籥陈容，干戚按节。德闲而泰，功劳而决。
虞我神祇，扬我谟烈。尽美尽善，福流有截。
亚献，《正安》
帝临中坛，神从八陛。花玉展瑞，明馨荐醴。
亦有嘉德，克相盛礼。献兹重觞，降福弥弥。
终献，《正安》
敬事天地，升侑祖宗。陈盥于三，介觞之重。
秉德翼翼，有来雍雍。相予祀事，福嘏日溶。
出小次，《乾安》
孝奏展成，熙仪毕荐。光流桂俎，祥衍椒奠。
风管晨凝，云容天转。拜贶于郊，右序诒燕。
诣饮福位，《乾安》
所飨惟清，所钦惟馨。灵喜留俞，天景窈冥。
福禄来成，福禄来宁。皇用时敛，寿我慈庭。
饮福，《禧安》
瓒斝觩〈角翏〉，觥罍氤氲。有醴惟香，有酒惟欣。
肸蚃丰融，懿懿芬芬。我龙受之，如川如云。
降坛，《乾安》
天锡多祉，皇受五福。言瞻瑶坛，迄奉瑄玉。
昭星炳燿，元气回复。帝仪载旋，有嘉穆穆。
还位，《乾安》
璇图天深，鼎文日辉。庆流皇家，象炳紫微。
乾回冕旒，云焕衮衣。何千万年，式于九围。
尚书彻豆，《熙安》
兰豆既升，簠簋既登。礼备俎实，飨贵牲〈月烝〉。
时乃告彻，器用毕兴。祚我皇基，介福是膺。
送神，《景安》
神辅有德，来燕来娭。礼荐熙成，三灵逆厘。
神飨有道，言旋言归。福祉咸蒙，百世本支。
诣望燎位，《乾安》
莫神乎天，阳嘘而生。日月星辰，皆乾之精。
肆求厥类，与阳俱升。眡燎于坛，展也大成。
诣望瘗位，《乾安》
地载万物，阴翕而成。山岳河渎，皆坤之灵。
克肖其象，与阴俱凝。眡瘗于坎，思求厥成。
还大次，《乾安》
福方流胙，祈方钦柴。卤簿载肃，球架允谐。
帝祉具临，皇灵允怀。遄御于次，降福孔皆。
还内，《乾安》
八福呵跸，千官景从。回轸还衡，昆威盛容。
妥饰芝凤，御朝云龙。归寿慈闱，敷时民雍。
景祐上辛祈谷，仁宗御制二首
太宗配位奠币，《仁安》
天祚有开，文德来远。祈彀日辛，侑神礼展。
酌献，《绍安》
于穆神宗，惟皇永命。荐醴六尊，声歌千咏。
绍兴祈谷三首
降神、盥洗、升坛、还位及上帝奠玉币、奉俎，并同圜丘。
太宗位奠币，《宗安》
于穆思文，克配上帝。涓选休成，遵扬严卫。
祗荐明诚，肃陈量币。享兹吉蠲，申锡来裔。
上帝位酌献，《嘉安》
三阳肇新，万物资始。精诚祈天，其听斯迩。
愿均雨旸，田畴之喜。如坻如京，以备百礼。
太宗位酌献，《德安》
天锡勇智，允惟太宗。功隆德盛，与帝比崇。
礼严陟配，诚达精衷。尚其锡祉，岁以屡丰。
孟夏雩祀，仁宗御制二
太祖配坐奠币，《献安》
昊天盖高，祀事为大。严配皇灵，亿福来介。
酌献，《感安》
龙见而雩，神之来格。牺象精良，威灵赫奕。
绍兴雩祀一首
上帝位酌献，《嘉安》
苍苍昊穹，覆临下土。钦惟岁事，民所依怙。
爰竭精虔，礼典斯举。甘泽以时，介我稷黍。
冬至、孟春、孟夏、季秋四祀，上公摄事七首
降神，《景安》二章
天何言哉，至清而健！默定幽赞，降祥福善。
夙设圜坛，恭陈嘉荐。贞驭下临，储休锡羡。
生物之祖，兴益之宗。于国之阳，以禋昊穹。
六变降神，于论鼓钟。亲德享道，锡羡无穷。
太尉行，《正安》
礼经之重，祭典为宗。上公摄事，登降弥恭。
庶品丰洁，令仪肃雍。百神萃止，惟吉之从。
司徒奉俎，《丰安》
礼崇禋祀，神鉴孔明。牲牷博腯，以炰以烹。
馨香蠲洁，品物惟精。锡以纯嘏，享兹至诚。
饮福，《广安》
簠簋既陈，吉蠲登荐。洗心防邪，肃祗祭典。
陟降惟寅，笾豆有践。百福咸宜，淳耀丕显。
亚、终献，《文安》
秩秩礼文，肃肃严祀。仰洽神休，式协民纪。
灌献有容，叙其俎簋。明德惟馨，以介丕祉。
送神，《景安》
帝临中坛，肃恭禋祀。灵景舒光，飞龙旋轨。
送神有章，神心具醉。辅德惟仁，永锡元祉。
景德以后祀五方帝十六首
青帝降神，《高安》（六变）
四序伊始，三阳肇新。气迎东郊，蛰户咸春。
功宣播殖，泽被生民。祝史正辞，昭事惟寅。
奠玉币、酌献，并用《嘉安》
条风始至，盛德在木。平秩东作，种献穜穋。
律应青阳，气和玉烛。惠彼兆民，以介景福。
送神，《高安》
备物致用，荐羞神明。礼成乐举，克享克禋。
酌献，《祐安》
条风斯应，候历维新。阳和启蛰，品物皆春。
篪簧协奏，簠簋毕陈。精羞丰荐，景福攸臻。
赤帝降神，《高安》
长嬴戒序，候正南讹。功资蕃育，气应清和。
鼎实嘉俎，乐备登歌。神其来享，降福孔多。
奠玉币、酌献，《嘉安》（景祐用《祐安》，辞亦不同）
象分离位，德配炎精。景风协律，化神含生。
百嘉茂育，乃顺高明。神无常享，享于克诚。
送神，《高安》
笾豆有践，黍稷惟馨。礼终三献，神归杳冥。
黄帝降神，《高安》
坤舆厚载，黄裳元吉。宅中居正，含章抱质。
分王四季，其功靡秩。育此群生，首兹六律。
奠玉币、酌献，《嘉安》（景祐用《祐安》，辞亦不同）
中央定位，厚德惟新。五行攸正，四气爰均。
笙镛以间，簠簋斯陈。为民祈福，肃奉明禋。
送神，《高安》
土德居中，方舆配位。乐以送神，式申昭事。
白帝降神，《高安》
西颢腾晶，天地始肃。盛德在金，百嘉茂育，
彍弩射牲，筑场登谷。明灵格思，旌罕纷属。
尊玉币、酌献，《嘉安》（景祐用《祐安》，辞亦不同）
博硕肥腯，以炰以烹。嘉栗旨酒，有弥斯盈。
肴核惟旅，肃肃烝烝。吉蠲备物，享于克诚。
送神，《高安》
飚轮戾止，景烛灵坛。金奏绎如，白露漙漙。
黑帝降神，《高安》
隆冬戒序，岁历顺成。一人有庆，万物由庚。
有旨斯酒，有硕斯牲。报功崇德，正直聪明。
奠玉币、酌献，《嘉安》（景祐用《祐安》，辞亦不同）
大仪斡运，星纪环周。三时不害，黍稷盈畴。
克诚致享，品物咸羞。礼成乐变，锡祚贻休。
送神，《高安》
管磬咸和，礼献斯毕。灵欤言旋，神降之吉。
绍兴以后祀五方帝六十首
青帝降神，《高安》
圜钟宫三奏
于神何司，而德于木？肃然顾歆，则我斯福。
我祀孔时，我心载祗。匪我之私，神来不来。
黄钟为角，一奏
神兮焉居？神在震方。仁以为宅，秉天之阳。
神之来矣，道修以阻。望神未来，使我心苦。
太簇为徵，一奏
神在途矣，习习以风。百灵后先，敢一不恭！
奔走疠疫，祓除菑凶。顾瞻下方，逍遥从容。
姑洗羽一奏
温然仁矣，熙然春矣。龙驾帝服，穆将临矣。
我酒清矣，我肴烝矣。我乐备矣，我神顾矣。
升殿，《正安》
在国之东，有坛崇成。节以和乐，式降式登。
洁我珮服，璆琳锵鸣。匪坛斯高，曷妥厥灵？
青帝奠玉币，《嘉安》
物之熙熙，胡为其然。蒙神之休，乃敢报旃。
有邸斯珪，有量斯币。于以奠之，格此精意。
太昊氏位尊币，《嘉安》
卜岁之初，我迎春祗。孰克侑飨，曰古宓戏。于皇宓戏，万世之德。再拜稽首，敢爱斯璧。
奉俎，《丰安》
灵兮安留，烟燎既升。有硕其牲，有俎斯承。
匪牲则硕，我德惟馨。缓节安歌，庶几是听。
青帝酌献，《祐安》
百末布兰，我酒伊旨。酌以匏爵，洽我百礼。
帝居青阳，顾予嘉觞。右我天子，宜君宜王。
太昊酌献，《祐安》
五德之王，谁实始之？功括造化，与天无期。
酌我清酤，盥献载饬。神鉴孔飨，天子之德。
亚、终献，《文安》
贰觞具举，承神嘉虞。神具醉止，眷焉此都。
我岁方新，我亩伊殖。时旸时雨，繄神之力。
送神，《高安》
忽而来兮，格神鸿休。忽而往兮，神不予留。
神在天兮，福我寿我。千万春兮，高灵下堕。
赤帝降神，《高安》
圜钟为宫
离明御正，德协于火。有感其生，维帝是何。
帝图炎炎，贻福锡我。鉴于妥虔，高灵下堕。
黄钟为角
赤精之君，位于朱明。茂育万物，假然长嬴。
我洁我盛，我蠲我诚。神其下来，云车是承。
太簇为徵
八卦相荡，一气散施。隆炽恢台，职神尸之。
肃肃飚御，神戾于天。于昭神休，天子万年。
姑洗为羽
烨烨其光，炳炳其灵。窅其如容，欻其如声。
扇以景风，导以朱斿。我德匪类，神其安留。
升殿，《正安》
除地国南，有基崇祟。载陟载降，式虔式恭。
燎烟既燔，黻冕斯容。神如在焉，肆予幽通。
赤帝奠玉币，《嘉安》
太微呈祥，炎德克彰。佑我基命，格于明昌。
一纯二精，有严典祀。于以奠之，以介繁祉。
神农氏奠币，《嘉安》
练以纁黄，有篚将之。肸蚃斯答，有神昭之。
维神于民，实始货食。归德报功，敢怠王国。
奉俎，《丰安》
有牲在涤，从以骍牡。或肆或将，有洁其俎。
神嗜饮食，飶飶芬芬。莫腆于诚，神其顾歆！
赤帝酌献，《祐安》
四月维夏，兆于重离。帝执其衡，物无疠疵。
于皇帝功，思乐旨酒，奠爵既成，垂福则有。
神农氏酌献，《祐安》
猗欤先农，肇兹黍稷！既殖既播，有此粒食。
秬鬯洁清，彝樽疏幂。竭我瑶斝，莫报嘉绩。
亚、终献，《文安》
盥爵奠斝，载虔载恭。笾豆静嘉，于乐鼓钟。
礼备三献，神具醉止。孰显神德？扬光纷委。
送神，《高安》
神来何从？馺然灵风。神去何之？杳然幽踪。
伊神去来，雾散云烝。独遗休祥，山崇川增。
黄帝降神，《高安》
圜钟为宫
维帝奠位，乃咸于时。孰主张是，而枢纽之？
谷我腹我，比予于儿。告我冠服，迨其委蛇。
黄钟角
荪无不在，日舆我居。孰不可来？肸蚃斯须。
象服龙驾，渊渊鼓桴。荪不汝多，多汝意孚。
太簇徵
乐哉帝居，逝留无常！尔信我宅，尔中我乡。
乃眷兹土，于赫君王。翩然下来，去未遽央。
姑洗羽
澹兮抚琴，啾兮吹笙。神之未来，肃穆以听。
缤纷羽旄，姣服在中。神既来止，亦无惰容。
升殿，《正安》
民生地中，动作食息。舆我周旋，莫匪尔极。
捕鲽东海，搴茅南山。彼劳如何，矧升降间！
黄帝奠玉币，《嘉安》
万椟之宝，一絇之丝。孕之育之，谁为此施？
归之后神，神曰何为？不宰之功，荡然四垂。
有熊氏位奠币，《嘉安》
维有熊氏，以土胜王。其后皆沿，兹德用壮。
黼黻幅舄，裳衣是创。币之元纁，对此昭亮。
奉俎，《丰安》
王曰钦哉，无爱斯牲！登我元祀，亦有皇灵。
以将以享，或剥或烹。大夫之俎，天子之诚。
黄帝酌献，《祐安》
黍以为翁，郁以为妇。以侑元功，以酌大斗。
伊谁歆之？皇皇帝后。伊谁嘏之？天子万寿。
有熊氏酌献，《祐安》
昔在绵邈，有人公孙。登政抚辰，节用良勤。
所蓄既大，所行宜远。载其华樽，从以箫管。
亚、终献，《文安》
羽觞更陈，厥味清凉。饮之不烦，又有蔗浆。
夜未艾止，明星浮浮。愿言妥灵，灵兮淹留。
送神，《高安》
灵不肯留，沛兮将归。玉节猋逝，翠旗并驰。
顾瞻伫立，怅然佳期。蹇千万年，无斁人斯。
白帝降神。《高安》
圜钟为宫
白藏启序，庶汇向成。有严禋祀，用答幽灵。
风马云车，来燕来宁。洋洋在上，休福是承。
黄钟角
素精肇节，金行固藏。气冲炎伏，明河翻霜。
功收有年，礼荐有章。祗越眇冥，鸿基永昌。
太簇徵
昊天之气，揫敛万汇。涓日洁齐，有严厥祀。
有牲维肥，有酒维旨。神之燕娭，锡兹福祉。
姑洗羽
执矩斯兑，实惟素灵。受职储休，万宝以成。
飨于西郊，奠玉陈牲。侑以雅乐，来歆克诚。
升殿，《正安》
素猋谐律，西颢堕灵。肇复元祀，晨炀肃清。
下土层陔，嘉荐芳馨。以御蕃祉，介我西成。
白帝奠玉币，《嘉安》
惟时素秋，肇举元祀。礼备乐作，降登有数。
洋洋在上，神既来止。神之格思，锡我繁祉。
少昊氏位奠币，《嘉安》
西颢肃清，群生茂遂。有严报典，孔明祀事。
珪币告虔，神灵燕喜。赍我丰年，以锡民祉。
奉俎，《丰安》
洽礼既陈，谐音具举。有涤斯牲，孔硕为俎。
维帝居歆，介我稷黍。乐哉有秋，繄神之祜！
白帝酌献，《祐安》
徂商肇祀，灵盖孔飨。恭承嘉禧，湛澹秬鬯。
监此馨香，灵其安留。畴惠下民，匪灵之休。
少昊氏位酌献，《祐安》
沆砀西颢，功载万世。乘金宅兑，侑我明祀。
嘉觞布兰，牲玉洁精。神之燕虞，肃用有成。
亚、终献，《文安》
肃成万物，泬寥其秋。惟兹祀事，戾止灵斿。
酌献具举。典礼是求。冀福斯民，黍稷盈畴。
送神，《高安》
沆砀白藏，顺成万宝。有来德馨，于昭神妥。
露华晨晞，飚驭聿还。介我嗣岁，泽均幅员。
黑帝降神，《高安》
圜钟为宫
吉日壬癸，律中应钟。国有故常，北郊迎冬。
乃蒇祀事，必祗必恭。明默虽异，感而遂通。
黄钟为角
良月盈数，四气推迁。帝于是时，典司其权。
高灵下堕，降祉幅员。神之听之，祀事罔愆。
太簇为徵
北方之神，执权司冬。三时务农，于焉告功。
礼备乐作，归功于神。风马来游，永锡斯民。
姑洗为羽
天地闭塞，盛德在水。黑精之君，降福羡祉。
洋洋在上，若或见之。齐庄承祀，其敢斁思。
升殿，《正安》
昧爽昭事，煌煌露光。涤溉蠲洁，容仪肃庄。
牲肥酒旨，荐此芬芳。降陟有序，礼无越常。
黑帝奠玉币，《嘉安》
晨曦未升，天宇肃穆。祗若元祀，将以币玉。
神之格思，三献茅缩。明灵怿豫，下土是福。
高阳氏位奠币，《嘉安》
飚驭云盖，神之顾歆。丕昭礼容，发扬乐音。
祀事既举，仰当神心。申以嘉币，式荐诚谌。
奉俎，《丰安》
辰牡孔硕，奉牲以告。秘祝非祈，丰年宜报。
至意昭彻，交乎神明。降福穰穰，用燕群生。
黑帝酌献，《祐安》
赫赫神游，周流八极。德馨上闻，于焉来格。
不腆酒醴，用伸悃愊。神其歆之！民用响德。
高阳氏酌献，《祐安》
十月纳禾，民务藏盖。不有神休，民罔攸赖。
孟冬之吉，礼行不昧。神降百祥，昭著蓍蔡。
亚、终献，《文安》
万汇揫敛，时惟冬序。蠢尔黎氓，人此室处。
酌献告神，礼以时举。赖此阴骘，民有所怙。
送神，《高安》
神之戾止，天门夜开。礼备告成，云軿亟回。
旗纛晻霭，万灵喧豗。独遗祉福，用泽九垓。
乾德以后祀感生帝十首
降神，《大安》
和均玉管，政协璿衡。四序资始，万物含生。
皇猷允洽，至德惟明。为民祈福，克致精诚。
太保行，《保安》
衣冠俨若，步武有容。公卿济济，率礼惟恭。
罍洗，《正安》
昊天降康，云何以报？斯谋斯惟，雍雍灌鬯。
身之洁兮，神斯来止。神之享兮，民斯福矣。
奠玉币，《庆安》
笾豆有践，玉帛斯陈。神无常享，享于精纯。
奉俎，《咸安》
俎实具列，明德惟馨。肃容祗荐，神其降灵。
酌献，《崇安》
乐调凤律，酒浥牺尊。至灵斯御，盛德弥敦。
饮福，《广安》
三阳戒律，万汇腾精。既苏昆虫，毕达勾萌。
具陈牺象，式荐诚明。锡以蕃祉，永保咸平。
亚、终献，《文安》
大君有命，祀典咸修。荐献式叙，淑慎优柔。
彻豆，《肃安》（以下二首政和中制）
奉承明祀，惟羊惟牛。卬盛于豆，备陈庶羞。
钟鼓喤々，神具醉止。其彻嘉笾，永绥福祉。
送神，《普安》
既临下土，复归于天。神之报贶，受福无边。
景祐祀感生帝二首
宣祖配位奠币，《皇安》
浚发长源，粤惟始祖。五运协图，万灵来护。
酌献，《肃安》
龙德而隐，源流则长。宜乎亿祀，侑享弥昌。
元符祀感生帝五首
降神，《大安》（六变）
二仪交泰，七政顺行。四序资始，万物含生。
皇朝创业，盛德致平。为民祈福，洁此精诚。
初献升降，《保安》
冕旒俨若，步武有容。公卿济济，《韶》、《濩》邕邕。
帝位酌献乐和凤律，酒奠牺尊。神明斯享，礼盛难论。
亚、终献，《文安》
大君有命，阙典咸修。帝歆明祀，佑圣千秋。
送神，《普安》
俯临下土，回复上天。触类而长，荷福无边。
帝位奠玉币同前《庆安》，禧祖奠币同景祐《皇安》，酌献同景祐宣祖《肃安》，奉俎同熙宁《咸安》。
绍兴以后祀感生帝十六首
降神，《大安》
圜钟为宫
炎精之神，飞軿碧落。驾以浮云，丹书赤雀。
礼备豆笾，乐谐箫勺。神具醉止，佑我景铄。
黄钟为角
宋德惟火，神实司之。上仪申蒇，迎方重离。
瑶币告洁，秀华金支。啾啾神龙，来介繁禧。
太簇为徵
于物司火，于方峙南。璇霄来下，羽卫毵毵。
祠官祝厘，聊珮合簪。本支有衍，则百斯男。
姑洗为羽
惟神之安，方解羽銮。赤旂霞曳，从以炎官。
居歆嘉荐，肸蚃灵坛。神之格矣，民讫多盘。
盥洗，《保安》
冲牙锵鸣，肃容专精。交神之义，罔敢弗诚。
设洗于阼，罍水惟清。盥以致洁，感通神明。
升殿，《保安》
三阳交泰，日新惟良。大建厥祀，兹报兴王。
礼严陟降，德荐馨香。聿怀嘉庆，降福穰穰。
感生帝位奠玉币，《光安》
肃肃严祀，神幽必闻。骋驾临飨，将歆飶芬。
嘉玉陈币，钦恭无文。永绥多祜，国祚何垠。
僖祖位奠币，《皇安》
于穆文献，景炎发祥。启兹皇运，垂庆无疆。
篚币有陈，式昭肃庄。神之格思，如在洋洋。
奉俎，《咸安》
笾豆大房，秩秩在列。奉牲以告，既全既洁。
乐均无爽，牲醴攸设。神兮燕娭。霓旌孑孑。
感生帝位酌献，《崇安》
盛德在火，相我炎祚。典祀有常，牲玉维具。
风马云车，翩翩来顾。式蕃帝祉，后昆有裕。
僖祖位酌献，《肃安》
皇矣文献，开国有先。德配感生，对越在天。
练日得辛，来止灵坛。神其锡羡，瑞应猗兰。
文舞退、武舞进，《正安》
苾苾芬芬，神具醉止。笙磬铿锵，乾旄旖旎。
鬷假无言，神灵惟喜。申锡蕃釐，暨我孙子。
亚、终献，《文安》
伟炎厥初，缘感而系。庆衍式崇，昭融有契。
乐功既谐，觞献斯继。歆类不违，克昌百世。
彻豆，《肃安》
洁陈斯备，昭格惟禋。神歆以饫，宰彻其馂。
清歌振晓，叶气流春。永锡祚嗣，以渥烝民。
送神，《大安》
丰祀孔饰，肃来自天。兰尊既彻，飚驭载遄。
骑云缥缈，聆乐流连。惟迈惟顾，降福绵绵。
望燎，《普安》
礼文既洽，熏燎聿升。嘉气四塞，丹诚上腾。
惟类之应，惟福之兴。永炽天统，亿载灵承。
