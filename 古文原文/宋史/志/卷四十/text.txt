◎地理三
○陕西
陕西路。庆历元年，分陕西沿边为秦凤、泾原、环庆、鄜延四路。熙宁五年，以熙、河、洮岷州、通远军为一路，置马步军都总管、经略安抚使。又以熙、河等五州军为一路，通旧鄜延等五路，共三十四州军，后分永兴、保安军、河中、陕府、商、解、同、华、耀、虢、鄜、延、丹、坊、环、庆、邠宁州为永兴军等路，转运使于永兴军、提点刑狱于河中府置司；凤翔府、秦、阶、陇、凤、成、泾、原、渭、熙、河、洮、岷、州、镇戎、德顺、通远军为秦凤等路，转运使于秦州、提点刑狱于凤翔府置司；仍以永兴、鄜延、环庆、秦凤、泾原、熙河分六路，各置经略、安抚司。
永兴军路。府二：京兆，河中。州十五：陕，延，同，华，耀，邠、鄜，解，庆，虢，商，宁，坊，丹，环。军一：保安。县八十三。其后延州、庆州改为府，又增银州、醴州及定边、绥德、清平、庆成四军。凡府四，州十五，军五，县九十。
京兆府，京兆郡，永兴军节度。本次府，大观元年升大都督府。旧领永兴军路安抚使。宣和二年，诏永兴军守臣等衔不用军额，称京兆府。崇宁户二十三万四千六百九十九，口五十三万七千二百八十八。贡靴毡、蜡、席、酸枣仁、地骨皮。县十三：长安，（次赤。）樊川，（次赤。旧万年县，宣和七年改。）鄠，（次畿。）蓝田，（次畿。）咸阳，（次畿。）泾阳，（次畿。）栎阳，（次畿。）高阳，（次畿。）兴平，（次畿。）临潼，（次畿。唐昭应县，大中祥符改。）醴泉，（次畿。）武功，（次畿。政和八年，同醴泉拨入醴州。）乾祐。（次畿）。监二。（熙宁四年置，铸铜钱；八年置，铸铁钱。）
河中府，次府，河东郡，护国军节度。旧兼提举解州、庆成军兵马巡检事。大中祥符中，以荣河为庆成军。崇宁户七万九千九百六十四，口二十二万七千三十。贡五味子、龙骨。县七：河东，（次赤。隋县。熙宁三年，省河西县，六年，省永乐县为镇入焉）。临晋，（次畿。）猗氏，（次畿。）虞乡，（次畿。）万泉，（次畿。）龙门，（次畿。元祐二年，置铸钱监二。）荣河。（次畿。旧隶庆成军，熙宁元年废，以荣河隶府，即县治置军使。）庆成军。（见上。）
解州，中，防御。崇宁户三万二千三百五十六，口一十一万三千三百二十一。贡盐花。县三：解，（中。）闻喜，（望。）安邑。（紧。）
陕州，大都督府，陕郡。太平兴国初，改保平军，旧兼提举商、虢州兵马巡检事。崇宁户四万七千八百六，口一十三万五千七百一。贡〗、絁、括蒌根、柏子仁。县七：陕，（中。熙宁六年，省硖石县为石壕镇入焉。）平陆，（上。）夏，（上。）灵宝，（上。熙宁四年，省湖城县入焉。）芮城，（中下。）湖城，（中下。元丰元年，复置县。）阌乡（。中下。太平兴国三年，自虢州与湖城二县来隶。）监二。（熙宁三年置，铸铜钱；八年置，铸铁钱）。
商州，望，上洛郡，军事。崇宁户七万三千一百二十九，口一十六万二千五百三十四。贡麝香、枳壳实。县五：上洛，（中。）商洛，（中下。）洛南，（中下。）丰阳，（中。）上津。（中下）
虢州，雄，虢郡，军事。崇宁户二万二千四百九十，口四万七千五百六十三。贡麝香、地骨皮、砚。县四：卢氏，（中。熙宁二年，以西京伊阳县栾川冶镇隶焉。）虢略，（中。唐弘农县。建隆初，改常农。至道三年，改今名。熙宁四年，省玉城县为镇入焉。）朱阳，（中。乾德六年，废入常农，太平兴国七年，复置。）栾川。（元祐二年，以栾川冶为镇，崇宁三年，改为县。）
同州，望，冯翊郡，定国军节度。崇宁户八万一千一十一，口二十三万三千九百六十五。贡白蒺藜、生熟乾地黄。县六：冯翊，（紧。）澄城，（紧。）朝邑，（紧。）郃阳，（上。熙宁四年，省夏阳县为镇入焉。）白水，（中。）韩城。（中。元祐二年，置铸钱监。）监一：沙苑。
华州，望，华阴郡。建隆初，为镇国军节度。皇祐五年，改镇潼军节度。崇宁户九万四千七百五十，口二十六万九千三百八十。贡茯苓、细辛、茯神。县五：郑，（上。）下邽，（望。）蒲城，（望。唐奉先县。开宝四年改。建隆中，自京兆隶同州。天禧四年，自同州来隶。）华阴，（紧。）渭南。（上。熙宁六年，省为镇入郑。元丰元年，复为县。旧自京兆府来隶。）监二。（熙宁四年置，铸铜钱；八年置，铸铁钱。）
耀州，紧，华原郡。开宝五年，为感义军节度。太平兴国初，改感德军。崇宁户一十万二千六百六十七，口三十四万七千五百三十五。贡瓷器。县六：华原，（上。）富平，（望。）三原，（望）云阳，（上。）同官，（上。）美原。（中。）
清平军。本凤翔府盭厔县清平镇。大观元年，升为军，复置终南县，隶京兆府。清平军使兼知终南县，专管勾上清太平宫。县一：终南。
延安府，中，都督府，延安郡，彰武军节度。本延州。元祐四年，升为府。旧置鄜延路经略、安抚使，统延州、鄜州、丹州、坊州、保安军、四州一军；其后增置绥德军，又置银州，凡五州二军。银州寻废。崇宁户五万九百二十六，口一十六万九千二百一十六。贡黄蜡、麝香。县七：肤施，（中。熙宁五年，省丰林县为镇、金明县为砦并入焉。有金明龙安二砦、安塞一堡。元丰四年，又收复塞门砦。宣和二年，改龙安曰德安砦。）延川，（中。熙宁八年，省延水县为镇入焉。有丹头、绥平、怀宁、顺安、白草、永平六砦，安定、黑水二堡及永宁关。元丰四年收复，置细浮图、义合、米脂三砦。七年，以米脂、义合、浮图、怀宁、顺安、绥平六城砦隶绥德城。元符二年，废顺安、白草、丹头三砦。）延长，（中。）门山，（中。）临真，（中。）敷政，（中。有招安、万安二砦。元符二年，废招安砦为驿。）甘泉。（中下）。城二：（治平四年，收复绥州。熙宁中，改为绥德城。四年，置啰兀城、抚宁宾草二堡，寻废。元丰五年，置永乐城，赐名银川砦，寻废。）青涧城，（元符二年，隶绥德城。）绥德城。（元符二年，改为军。）监一。（熙宁八年置，铸铁钱。）塞门砦，（延州北蕃部旧砦，至道后与芦关、石堡、安远砦俱废。元丰四年收复，仍隶延州肤施县。东至殄羌砦五十里，西至平戎砦六十里，南至安塞堡四十里，北至乌延口九十里。）平羌砦，（地本克胡山砦，绍圣四年赐名。东至安定堡六十里，西至安塞堡三十五里，南至龙安砦五十四里，北至殄羌砦六十里。）威戎城，（地本升平塔，绍圣四年赐名。东至临夏城四十里，西至威羌砦七十里，南至黑水堡六十里，北至界台七十里。）平戎砦，（地本杏子河东山，绍圣四年赐名。东至塞门砦六十里，西至顺宁砦七十里，南至园林堡五十一里，北至杏子堡四十里。）开光堡，（绍圣四年修筑。元符元年赐名，二年，隶绥德城。）殄羌砦，（地名那娘山，元符元年进筑，赐名。东至威羌砦四十里，西至塞门砦五十里，南至平羌砦六十里，北至御谋城三十五里。）威羌砦，（地名白洛觜，元符元年进筑，赐名。东至威戎城七十里，西至殄羌砦四十里，南至安定堡七十里，北至芦移堡七十里。）御谋城，（崇宁三年进筑，赐名。东至芦移堡三十五里，西至界台三十五里，南至殄羌砦三十五里，北至界台二十里。）石堡砦，（崇宁三年进筑，赐名威德军，五年复为砦。国初尝置城，至道后废之，地在延州北。）制戎城，（政和八年，赐鄜延路天降山新城改今名。）新砦，芦移堡，（东至屈丁堡五十里，西至御谋城三十五里，南至威羌砦七十里，北至界台一十三里。）屈丁堡，万安堡，（东至威戎城六十里，西至芦移堡四十里，南至威羌砦四十里，北至屈丁堡五十一里。）丹头堡，青石崖堡，窟啰堡。
鄜州，上，洛交郡，保大军节度。崇宁户三万五千四百一，口九万二千四百一十五。贡麝香，今改贡蜡烛。县一：宜川。（上。后魏义川县。太平兴国中改名，以鄜州废咸宁县入焉。熙宁三年省汾川县、七年省云岩县为镇、八年析同州韩城县新封乡并入焉。）
坊州，上，中部郡，军事。崇宁户一万三千四百八，口四万一百九十一。贡弓弦麻、席。县二：中部，（紧。）宜君。（中。熙宁元年，省升平县为镇入焉。有矾场。）
保安军，同下州。崇宁户二千四十二，口六千九百三十一。贡毛段、苁蓉。砦二：德靖，（东至保安军八十里，西至庆州荔原堡六十里，南至庆州平戎镇五十里，北至金汤城六十里。）顺宁。（东至平戎砦七十里，西至金汤城九十里，南至保安军四十里，北至万全砦四十里。）堡一：园林。（东至安塞堡七十里，西至保安军四十里，南至招安驿七里，北至平戎堡五十一里。）金汤城，（旧金汤砦，在德靖砦西南，元符二年进筑。东至顺宁砦九十里，西至庆州白豹城四十里，南至德靖砦六十里，北至通庆城六十里。）威德军。（保安军之北，两界上有洑流名藏底河，夏人近是筑城，为要害必争之地。政和三年，贾炎乞进筑，不果。七年，知庆州姚古克之，即威德军。）
绥德军。唐绥州。熙宁二年，收复废为城，隶延州，在州东北三十里。元丰七年，以延州米脂、义合、浮图、怀宁、顺安、绥平六城砦隶绥德城。元符二年，改为军，并将暖泉、米脂、开光、义合、怀宁、克戎、临夏、绥平砦、青涧城、永宁关、白草、顺安砦并隶军。暖泉砦，（元符二年进筑，赐名。东至河东乌龙砦二十里，西至米脂砦四十五里，南至义合砦八十里，北至清边砦七十里。）米脂砦，（本西夏砦，元丰四年收复，为米脂城，后复为砦，隶延州延川县。七年，改隶绥德城。元祐四年，给赐夏人。元符元年收复，仍赐旧名。东至暖泉砦四十五里，西至克戎城六十里，南至开光堡三十里，北至嗣武城二十里。）开光堡，（绍圣四年修筑。元符元年赐名。二年，自延安府来属。东至暖泉砦六十里，西至克戎砦五十里，南至绥德军三十里，北至米脂砦三十里。）义合砦，（本夏人砦，元丰四年收复，隶延州延川县。七年，改隶绥德城。东至晋宁军六十里，西至绥德军四十里，南至顺安驿六十里，北至暖泉砦八十里。）怀宁砦，（延州延川县旧砦。东至绥德军四十里，西至绥平砦四十里，南至青涧城七十里，北至克戎砦六十里。）克戎砦，（本西人细浮图砦，元丰四年收复，隶延州延川县。七年，改隶绥德城。元祐四年，给赐夏人。绍圣四年收复，赐名。东至绥德军六十里，西至临夏砦三十里，南至怀宁砦六十里，北至镇边砦六十五里。）临夏砦，（地名啰岩谷岭，元符元年筑城，赐今名。东至克戎砦三十里，西至威戎城四十里，南至绥平砦六十里，北至界堠八十二里。）绥平砦，（延州延川县旧砦，元符二年，割隶绥德军。东至怀宁砦四十里，南至黑水堡四十里，西至丹头驿四十里，北至临夏砦六十里。）青涧城，（延州旧城。东至永宁县七十里，西至来平砦七十里，南至延川县四十里，北至怀宁军七十里。）永宁关，（延州延川县旧关。）白草砦，（延州延川县旧砦，元符二年废，后复置。）顺安砦，（延州延川县旧砦，元符二年废，后复置。）嗣武砦，（旧啰兀城，属延州，元丰四年置，寻废。崇宁三年修复，赐名。东至清边砦二十里，西至镇边砦二十里，南至米脂砦三十里，北至龙泉砦二十里。）龙泉砦，（宣和二年，改名通泉，寻复故。东至清边砦二十里，西至镇边砦四十里，南至嗣武城二十里，北至中山堡八里。）清边砦，（东至河东界五十里，西至龙泉砦二十里，南至暖泉砦七十里，北至生界堠一十三里。以下砦堡，凡不书年月者，皆未详建置本末。）镇边砦，（东至龙泉砦四十里，西至大虫坑二十五里，南至克戎城六十五里，北至生界堠二十五里。）龙安砦，（本属延安府肤施县，不详何年来属。东至安定堡八十里，西至招安驿四十里，南至金明驿三十五里，北至御安堡四十里）。海末堡，（海末至柏林十六堡。黑水、安定、安塞本延安旧堡。）窟儿堡，大厥堡，花佛岭堡，临川堡，定远堡，马栏堡，中山堡，黑水堡，安定堡，佛堂堡，唐推堡，双林堡，安塞堡，浮图堡，柏林堡。
银州，银川郡。领儒林、抚宁、真乡、开光四县。五代以来为西夏所有，熙宁三年收复，寻弃不守。元丰四年收复。五年，即永乐小川筑新城，距故银州二十五里，前据银州大川，赐名银川砦，旋被西人陷没。崇宁四年收复，仍为银州。五年，废为银川城。
庆阳府，中，安化郡，庆阳军节度。本庆州。建隆元年，升团练。乾德元年，复为军事。政和七年，升为节度，军额曰庆阳。宣和七年，改庆州为府。旧置环庆路经略、安抚使，统庆州、环州、邠州、宁州、乾州，凡五州。其后废乾州，置定边军，已而复置醴州，凡统三州一军。崇宁户二万七千八百五十三，口九万六千四百三十三。贡紫茸白花毡、麝香、黄蜡。县三：安化，（中。有大顺一城，府城、东谷、柔远、人顺，四砦。元丰四年，废府城砦、金村堡、平戎镇。五年，收复礓诈砦，赐名安疆砦。元祐元年，复平戎镇。）合水，（望。熙宁四年始置，省华池、乐蟠二县为镇。七年，改华池镇为华池砦。有东华池、有东华池、西华池二砦，荔原一堡。）彭原。（熙宁三年，自宁州来隶。）安疆砦，（本西人礓诈砦，元丰五年收复，赐名。元祐四年，给赐夏人。绍圣四年修复。东至德靖砦九十里，西至东谷砦六十里，南至大顺城四十里，北至白豹城四十里。又隶定边军。）横山砦，（地名西攃〈口移〉，元符元年进筑，赐名。东至东谷砦界攃〈口移〉四十五里，西至宁羌砦七十里，南至通塞堡三十里，北至定边军三十里。）通塞堡，（元符元年进筑。东至东谷砦二十里，西至西谷口砦二十里，南至怀安镇四十里，北至横山砦三十里。）定边城，（元符二年修筑，后别为定边军。）白豹城，（旧属西界，元符二年修复，赐旧名。东至安疆砦四十里，西至东谷砦二十里，南至柔远砦五十里，北至胜羌堡五十里。别见定边军。）绥远砦，（地本骆驼巷，元符二年进筑，赐名。东至定边军二十里，西至宁羌砦六十里，南至横山砦五十里，北至神堂砦约五十里）。宁羌砦，（地本萌门三岔，元符元年进筑，赐名。东至缓远砦六十里，西至安塞砦五十里，南至西谷砦三十里，北至王尚原界堠五十里。）镇安城，（政和六年进筑。东至鄜延路通庆城三十里，西至九阳堡二十里，南至威边砦三十里，北至西界地名苍鸡二十里。）麦川堡，（本名麦经岭，政和六年赐名。系环庆路，未详属何州军，姑附于此，东至怀威砦二十里，西至矜戎堡二十里，南至威边砦一十五里，北至镇安城一十里。）威宁堡（，本名衡家堡，政和六年赐名。系环庆路，未详属何州军，姑附于此。东至九阳堡一十五里，西至定边军一十五里，南至矜戎堡一十里，北至七逋哆移塔五里。）矜戎堡（，东至怀威堡四十里，西至定边军约二十里，南至胡博川二十里，北至通祖卢门城砦五十里。）府城砦（，元丰二年已废，不知何年修复。）金村堡，（同上。）胜羌堡，（东至洛河川二十里，西至通塞堡约五十里，南至白豹城五十里，北至威边砦二十里。）定戎堡（，东至启祖峰二十里，西至那丁原五里，南至兴平城二十里，北至清平关一十里。）威边砦，（东至洛河川二十里，西至横山砦三十五里，南至胜羌堡二十里，北至镇安城三十里。）怀威堡（。东至鄜延路通庆城十五里，西至矜戎堡约四十里，南至威宁砦约二十里，北至西界罗轻觜约五十里。）
环州，下，军事。旧降为通远军，淳化五年复为州。崇宁户七千一百八十三，口一万五千五百三十二。贡甘草。县一：通远。（上。有乌仑、肃远、洪德、永和、平远、定边、团堡、安塞八砦。）兴平城，（地名灰家觜，元符元年筑，赐名。东至贺子儿一十里，西至流井堡四十里，南至洪德砦二十里，北至清平关三十里。）清平关，（地名之字平，元符二年进筑，赐名。东至鬼通砦二十五里，西至安边城四十里，南至兴平城三十里，北至陷道口餔二十七里。）安边城，（地名徐丁台，崇宁五年筑，赐名。东至清平关四十里，西至折姜和市贼砦八十里，南至废肃远砦一百余里，北至牛圈界堠二十里。）罗沟堡，（朱灰台至绥远砦中路，地名火罗沟及阿原烽，政和三年建筑，赐名。东南至绥远砦约二十里，西南至宁羌砦约六十里，南至阿原堡约四十里，西至朱台堡约一十五里。）阿原堡（地名见 罗沟堡 ，政和三年赐名。东至绥远砦三十里，西至宁羌砦三十里，南至西谷砦四十里，北至罗沟堡约四十里。）朱台堡，（本朱灰台，政和三年建筑，赐名。东至鸡觜堡约一十八里，西至木瓜堡约五十里，南至阿原堡约四十里，北至蕤毛觜约二百步。）安边砦，大拔砦，（元丰二年已废，不知何年复修。）方渠砦，流井堡，（东至兴平城四十里，西至安边城三十里，南至党罗原五里，北至兰善约五十馀里。）归德堡，（东至木瓜堡五十里，西至定戎堡约三十里，南至洪德砦四十里，北至虾〈虫麻〉和市贼砦约四十里。）木瓜堡，（东至宁羌砦二十五里，西至归德堡五十里，南至惠丁堡四十里，北至界堠里罗节砚五里）。麝香堡，（东至龙札谷五里，西至打米谷八里，南至木瓜原一十五里，北至乌丁原二十里。）通归堡，（东至归德堡二十里，西至兴平城约三十余里，南至洪德砦二十里，北至堡子谷约一十里。）惠丁堡（东至宁羌砦约四十里，西至麝香堡约三十里，南至安塞砦约三十五里，北至木瓜堡四十里。）
邠州，紧，新平郡，静难军节度。崇宁户五万八千二百五十五，口一十六万二千一百六十一。贡火筋、荜豆、剪刀。县五：新平，（望。）宜禄，（望）三水，（上。）定平，（紧。熙宁五年，隶宁州。政和七年，自宁州来隶。）淳化。（中。淳化四年，升耀州云阳黎国镇为县。熙宁八年，置铸钱监，元丰三年废。宣和元年，自耀州来隶。）
宁州，望，彭原郡，兴宁军节度。本军事州，宣和元年赐军额。崇宁户三万七千五百五十八，口一十二万二千四十一。贡庵闾、荆芥、砚、席。县三：定安，（紧。）襄乐，（上。）真宁，（下。）
醴州，本京兆府奉天县。旧置乾州，熙宁五年废，以奉天还隶府。政和七年，复以县为州，更名醴。八年，割属环庆路。县五：奉天，（次畿。）永寿，（下。乾德三年，自邠州来隶。熙宁五年，废乾州，永寿及麻亭、常宁二砦，俱隶邠州。政和八年复来隶。）武功，醴泉，（二县本属京兆府，政和八年三月，割属醴州。）好畤。（本属凤翔府，政和八年三月，割属醴州。）
定边军。元符二年，环庆路建筑定边城，后改为军。（东至九阳堡三十五里，西至绥远砦二十里，南至横山砦三十里，北至通化堡二十里。）县一：定边。（政和六年，陕西、河东路宣抚使童贯奏： 环庆路已建筑勒皈台等处新城，正据控扼，包占边面，乞依姚古所请，于定边军置倚郭一县。 诏赐今名。）白豹城，（元符二年建筑，赐旧名。已见 庆阳府 。）东谷砦（，旧砦，已见 庆阳府安化县 。）绥远砦，（地名骆驼巷，元符二年进筑，赐名。东至定边军二十里，西至宁羌砦六十里，南至横山砦五十里，北至神堂堡约五十里。）神堂堡（大观二年进筑，赐名。东至观化堡三十里，西至绥远砦多移岭界堠十三里，南至绥远砦三十里，北至勤崖原卓望处三里。）观化堡，（东至逋祖岭界堠约一十五里，西至鸡觜堡约三十里，南至通化堡二十里，北至甜井觜约一十里。）通化堡，（东至逋祖岭平界堠约三十里，西至绥远砦二十余里，南至定边军二十里，北至观化堡二十里。）九阳堡（，东至镇安城二十里，西至定边军三十五里，南至东谷砦九十里，北至界堠里乾谷三里。）鸡觜堡。（东至通化堡约二十里，西至多移岭界堠约一十里，南至绥远砦一十六里，北至神堂堡约一十四里。）
秦凤路。府一：凤翔。州十二：秦，泾，熙，陇，成，凤，岷，渭，原，阶，河，兰。军三：镇戎，德顺，通远。县三十八。其后增积石、震武、怀德三军，西宁、乐、廓、西安、洮、会六州，又改通远军为巩州。凡府一，州十九，军五，县四十八。
秦州，下府，天水郡，雄武军节度。旧置秦凤路经略安抚使，统秦州、陇州、阶州、成州、凤州、通远军，凡五州一军，其后割通远军属熙河，凡统州五。崇宁户四万八千六百四十八，口一十二万三千二十二。贡席、芎穷。县四：成纪，（上。有渭水、三阳、上蜗牛、下蜗牛、堡子、伏归、小三阳、照川、土门、四顾、平戎、赤崖湫、西青、远近湫、定西、小定西、下硖、注鹿原、上硖、圆川、伏羌、得胜、榆林、大像、菜园、探长、新水谷、旧水谷、柽林、丙龙、石人铺、驼项、永宁、盐泉、小永宁、冷水泉、双泉、新土、旧土三十九堡。）陇城，（中。有静戎、永固、定平、长山、白榆林、郭马、安塞七堡。）清水，（中有弓门、铁窟、斫鞍、堡子、小弓门、坐交、得铁、冶坊、桥子、李子、古道、永安、四顾、威塞、床穰、镇边、和戎、安远、挟河、定川、中城、东城、西城、静边、临川、德威、广武、宁远、长樵二十九堡。）天水。（上。）监一：太平。城二：伏羌，（熙宁三年，废丹山、纳述、乾川三堡、增伏羌砦为城，有得胜、榆林、大像、菜园、探长、新水、柽林、丙龙、石人、驼项、旧水一十一堡。）甘谷。（熙宁元年置，有吹藏、大甘、陇诺三堡。四年，置尖竿、陇阳二堡。）砦七：（治平四年，置鸡川。熙宁元年，改攃珠堡为通渭堡。五年，改古渭砦为通远军，废者达、本当、七麻三堡，改通渭堡为砦，割永宁、宁远、威远、熟羊、来远并隶军。寻改绥远、定边二砦为镇，隶陇州。）定西，（领宁西、牛鞍、上硖、下硖、注鹿原、圆川六堡。）三阳，（领渭滨、武安、上下蜗牛、闻喜、伏归、硖口、照川、土门、四顾、平戎、赤崖湫、西青、远近湫十四堡。）弓门，（领东鞍、安人、斫鞍、上下铁窟、坐交、得铁、治坊七堡。）静戎，（领白榆林、长山、郭马、静塞、定平、永固、邦蹉、宁塞、长燋九堡。）安远，陇城，鸡川。堡三：（熙宁三年，改穰为镇。五年，改冶坊砦为冶坊堡。八年，改穰镇为堡。）穰，（领白石、古道、中城、东城、西城、定戎、定安、雄边、临川、德威、广武、定川、挟河、镇边一十四堡。）冶坊，（领桥子、古道、永安、博望、威塞、李子六堡。）达隆。堡川城，（政和六年，于秦凤东西川口进筑，赐名。东至甘泉堡一十八里，西至熙河路安西城管下龟儿镇一十二里，南至甘谷城一百一十里，北至会川城一百二十里。）甘泉堡，（东至泾原路第十七堡五十里，西至堡川城一十八里，南至泾原路治平砦一百五十里，北至泾原路通安砦一百五十里。别见 渭州 。）安远砦。（《吏部通用酬赏格》：秦州又有安远等五砦，定边、绥远二砦。熙宁八年，废为镇，属陇州，其后，复为砦。）定边砦，绥远砦，小落门砦，保安砦，弓钟砦，董哥平砦。
凤翔府，次府，扶风郡，凤翔军节度。乾德初，置崇信县。淳化中，割崇信属仪州。熙宁五年，废乾州，以好畤县来隶。政和八年，又以好畤隶醴州。崇宁户一十四万三千三百七十四，口三十二万二千三百七十八。贡蜡烛、榛实、席。县九：天兴，（次赤）。岐山，（次畿。）扶风，（次畿），盩厔（次畿。大观元年，以县清平镇置军。）郿，（次畿。有铁冶务）。宝鸡，（次畿。）虢（次畿。）麟游，（次畿。）普润。（次畿。）监一：司竹。
陇州，上，汧阳郡，防御。崇宁户二万八千三百七十，口八万九千七百五十。贡席。县四：汧源，（望。有古道银场。熙宁八年，改秦州定边砦为陇西镇，隶县。）汧阳（，紧）吴山，（中。）陇安。（中。开宝二年，析汧阳县四乡置县。）
成州，中下，同谷郡。开宝六年，升为团练。崇宁户一万二千九百六十四，口三万三千九百九十五。贡蜡烛、鹿茸。县二：同谷，（上。有骨鹿、马邑、赤土、平原、滔山、胡桃六砦。）栗亭。（中。）
凤州，下，河池郡，团练。本防御，乾德元年，降为团练。崇宁户三万七千七百九十六，口六万一千一百四十五。贡蜜、蜡烛。县三：梁泉，（上。）河池，（紧。开宝五年，移治固镇。有水银务。）两当。（上。至道元年，移治广乡镇。）监一：开宝。（建隆三年，于两当县置银冶。开宝五年，升为监。治平元年罢置官，以监隶两当县，元丰六年废。）
阶州，中下，武都郡，军事。本唐武州。陷西戎，后复其地改置焉。崇宁户二万六百七十四，口四万九千五百二十。贡羚羊角、蜡烛。县二：福津，（中下。领峰贴硖武平沙滩三砦、团城堡、平定关。）将利。（中下）砦一：故城。（本故城镇，不知何年建为砦。）
渭州，下，陇西郡，平凉军节度。本军事，政和七年，升为节度。旧置泾原路经略、安抚使，泾州、原州、渭州、仪州、德顺军、镇戎军皆属。熙宁五年，废仪州。元符二年，增置西安州。崇宁三年，又以熙河路会州来属。大观二年，又增置怀德军。凡统五州三军。崇宁户二万六千五百八十四，口六万三千五百一十二。贡绢、苁蓉。县五：平凉，（中。有瓦亭砦。）潘原，（中）安化，（中。熙宁七年，废制胜关，移县于关地，以旧地为镇。）崇信，（中。）华亭。（中下。熙宁五年，废仪州，与安化、崇信同来隶。）靖夏城（，政和六年，赐泾原路席苇平新城名曰靖夏。未详属何军州，姑附此。）甘泉堡。（崇宁五年，泾原路经略司于甜井子修筑守御，赐名。未详属何州军，姑附此。别见 秦州 。）
泾州，上，安定郡。太平兴国元年，改彰化军节度。崇宁户二万八千四百一十一，口八万八千六百九十九。贡紫茸、毛毼段。县四：保定，（望。有长武砦。）灵台，（上。）良原，（上。）长武（。望。咸平四年，升长武镇为县。五年，省为砦，属保定县。大观二年，复以砦为县。）
原州，望，平凉郡，军事。崇宁户二万三千三十六，口六万三千四百九十九。贡甘草。县二：临泾，（中。）彭阳。（中。唐丰义县，太平兴国初改。至道三年，自宁州来隶。）镇二：新城（，熙宁三年，废截原砦入焉。）柳泉。（领耳朵城一砦。）砦五：开边（，熙宁三年，废新门砦入焉。）西壕，平安，绥宁，（领羌城、南山、颠倒三堡。）靖安。（领中普、吃啰岔、中岭、张嵓、常理、新勒、鸡川、立马城、杀獐川九堡。）安羌堡，新城堡。
德顺军，同下州。庆历三年，即渭州陇干城建为军。崇宁户二万九千二百六十九，口一十二万六千二百四十一。贡甘草。县一：陇干。（元祐八年，以外底堡置。）城一：水洛。（领王家城、石门堡）。砦五：静边，（别见 镇戎军 ）。得胜，（领开边堡。）隆德，通边，治平（。治平四年置，领牧龙堡。）怀远砦（，东至镇戎砦六十里，西至得胜砦三十里，南至张义堡四十里，北至镇羌砦二十七里。）中安堡，威戎堡。（东至章川堡三十里，西至同家堡二十五里，南至治平砦四十里，北至静边砦二十里。）
镇戎军，同下州。本原州平高县之地。至道三年，建为军。崇宁户一千九百六十一，口八千五十七。贡白毡。城一：彭阳。砦七：（治平四年，置信岔堡、凉棚堡。熙宁元年，置熙宁砦、硝坑堡、东西水口堡。元丰四年，废东水口堡。六年，置故砦堡。）东山，乾兴，天圣，（有信岔、凉棚二堡。）三川，高平，（有故砦堡。）定川，熙宁。（有硝坑堡。）堡二：开远，张义（。熙宁四年，废安边堡入开远。五年，置张义。）平夏城，（旧石门城，绍圣四年赐名。大观二年，升为怀德军。）灵平砦，（旧好水砦，绍圣四年赐名。大观二年，割属怀德军。）镇羌砦，（绍圣四年赐名。东至三川堡二十一里，西至寺子岔堡二十五里，南至怀远砦二十七里，北至九羊砦二十五里。）高平堡，（元符元年修复，赐旧砦名。）威川砦，（政和七年赐名，本密多台。）飞泉砦（，政和七年赐名。本飞井坞。）飞井堡，（乾兴砦管下。）狼井堡，（熙宁砦管下狼井、安远、窦信、梅谷、开疆，凡五堡。）安远堡，窦信岔堡，梅谷堡，开疆堡，李家堡，肃远堡，堎地平堡，镇西堡，水口堡，怀远城，（别见 德顺军 。）德靖砦，（保安军旧有德靖砦，自属鄜延路。）静边砦。（天禧旧砦，属德顺军。东至德顺军。七十里，西至第十七堡三十五里，南至威戎堡三十里，北至隆德砦五十里。）
会州。元丰五年，熙河路加 兰会 二字，时未得会州。元符二年，始建筑，割安西城以北六砦隶州。崇宁三年，置倚郭县曰敷文，又以会州隶泾原路。县一：敷文。安西城，（旧名汝遮，绍圣三年建筑，赐名，属熙河路。东至秦凤路界六十二里，西至原川子一百里，南至定西砦二十七里，北至平西砦三十三里。）平西砦，（绍圣四年赐名，地本青石硖，属熙河路。东至秦凤路界三十余里，西至胜如堡一百一十里，南至安西城三十三里，北至会宁关四十四里。）会宁关（，旧名颠耳关，元符元年建筑，赐名通会，未几改今名，属秦凤路。东至泾原路元和市七里，西至熙河路定远城分界五十里，南至熙河路平西砦四十里，北至黄河南岸古烽台一百余里。）会川城，（旧名青南讷心，元符二年建筑，赐名，属秦凤路。东至泾原路通安砦六十里，西至熙河定路远城一百五十里，南至会宁关六十里，北至新泉砦四十里。）新泉砦，（旧名东北冷牟，元符元年赐名，属秦凤路。东至怀戎堡界白草原三十里，西至会川城界粗儿原三十五里，南至会川城三十里，北至会州四十里。）怀戎堡，（崇宁二年筑，属秦凤路。东至泾原路分界定戎砦地分二十二里半，西至本堡管下水泉堡二十里，由香谷至会州共六十里，南至会川城分界三十五里，北至柔狼山界堠四十里，系与夏国西寿监军地对境，经由枯柴谷至柔狼山，有险隘去处。）德威城，（政和六年，筑清水河新城，赐名，属秦凤路。东至麻累山二十五里，西至黄河四里，河北倚卓啰监军地分，水贼作过去处，南至啰迷谷口新移正川堡二十五里，北至北浪口至马练贼城约二十余里。）静胜堡，（政和六年，赐清水河新城接应堡名静胜，会川城管下。新修筑静胜堡，不系守御处，在黄河南石觜上，至本城一百二十里，河北岸与夏国卓啰监军地分相对。）通泉堡（，属秦凤路新泉砦管下，不系守御处，在黄河南岭上，至本砦四十里，与河北岸夏国卓啰监军地分相对。）水泉堡（，系怀戎堡管下，距本堡二十里，不系守御处。）正川堡。（系德威城管下，啰迷谷口新移正川堡距本处二十五里，不系守御处。）
怀德军。平夏城。绍圣四年建筑。大观二年，展城作军，名曰怀德，以荡羌、灵平、通峡、镇羌、九羊、通远、胜羌、萧关隶之，增置将兵，与西安、镇戎互为声援应接。萧关初名威德，又改今名。东至结沟堡一十五里，西至石门堡一十八里，南至灵平砦一十二里，北至通峡砦一十八里。荡羌砦，（故没烟后峡，元符元年建筑，赐名。东至通峡砦一十八里，西至正原堡四十里，南至石门堡三十里，北至萧关一百三十五里。）通峡砦，（故没烟前峡，元符元年建筑，赐名。东至东弯堡七里，西至荡羌砦一十八里，南至怀德军一十八里，北至胜羌砦八十里。）灵平砦，（故好水砦，绍圣四年赐名。大观二年，自镇戎军来属。东至古高平堡一十五里，西至九羊砦三十二里，南至熙宁砦二十八里，北至怀德军一十二里。）硖口堡，东河湾堡，古高平堡，惠民堡，结沟堡，（系通峡砦管下五堡。）镇羌堡，（东至三川堡二十八里，西至寺子岔堡二十五里，南至怀远砦二十七里，北至九羊砦二十五里。）九羊砦，（故九羊谷，元符元年建筑，赐名。东至灵平砦三十里，西至宁安砦六十六里，南至三川砦五十里，北至临羌砦八十里）。石门堡，（故石门峡东塔子觜，元符元年建筑，赐名。）通远砦（，东至龙泉谷三十五里，西至临羌砦六十五里，南至通峡砦五十里，北至胜羌砦三十三里。）龙泉堡，（通远砦管下。）胜羌砦（，东至漫〈口移〉口七里，西至甯韦堡四十里，南至通峡砦八十里，北至萧关六十里。）萧关，（崇宁四年建筑。东至葫芦河一十五里，西至绥宁堡三十里，南至胜羌砦六十里，北至临川堡一十八里）。临川堡，通关堡，山西堡。（系萧关管下。）
西安州。元符二年，以南牟会新城建为西安州。东至天都砦二十六里，西至通会堡五十五里，南至宁安砦一百里，北至啰没宁堡三十五里。荡羌砦，（地名没烟峡，元符元年建筑，赐名。后属怀德军。）通会堡，（元符元年赐名，系熙河兰会路修筑，地名祭厮坚谷口，不知何年拨属泾原路西安州。）天都砦，（元符二年，洒水平新砦赐名天都。东至临羌砦二十里，西至西安州二十六里，南至天都山一十里，北至绥戎堡六十五里。）临羌砦，（元符二年，秋苇平新砦赐名临羌。东至通远砦六十五里，西至天都砦二十里，南至定戎砦八十里，北至绥戎砦七十里。）横岭堡，（系天都砦管下。）甯韦堡，定戎堡，（元符二年赐名，地本硷隈川。东至山前堡三十里，西至秦凤路分界堠一十二里，南至通安砦一百里，北至劈通流界堠五十里。）劈通川堡，啰没宁堡，北岭上堡，山前堡，高峰堡，宁安砦，（崇宁五年，武延川峗朱龙山下新砦赐名宁安。东至九羊砦六十六里，西至通安砦六十一里，南至得胜砦九十里，北至西安州一百里。）那罗牟堡，寺子岔堡，石棚泉堡，通安砦，（崇宁五年，乌鸡三岔新砦赐名通安。东至宁安砦六十一里，西至同安堡三十五里，南至甘泉堡一百五里北至定戎砦一百里。）同安堡，（系通安砦管下。）绥戎堡，（管下秋苇川口堡、锹川中路堡、征通谷中路东水泉堡，皆不详建置始末。东至萧关三十里，西至山前堡三十五里，南至临羌砦七十里，北至枅柂岭界堠五十里。）秋苇川堡，锹川中路堡，征通谷中路东水泉堡。
熙州，上，临洮郡，镇洮军节度。本武胜军。熙宁五年收复，始改焉。寻为州。初置熙河路经略、安抚使，熙州、河州、洮州、岷州、通远军五州属焉。后得兰州，因加 兰会 字。元祐改熙河兰会路为熙河兰岷路，元符复故。会州既割属泾原，又改为熙河兰廓路，宣和又改为熙河湟廓路，又改湟州为乐州，又改为熙河兰乐路，寻复改为熙河兰廓路。旧统五州军，兰、廓、西宁、震武、积石六州军相继来属，又改通远军为巩州，凡统九州、三军。崇宁户一千八百九十三，口五千二百五十四。贡毛毼段、麝香。县一：狄道。（中下。熙宁六年置，九年省。元丰二年复置。）砦一：康乐。（熙宁六年，置康乐城为砦，省马骔砦。马骔砦旧属秦州长道县。）堡九：（熙宁五年，置庆平、通谷、渭源、北关。六年，改刘家川为当川，置南关、南川。七年，置结河。元丰七年，置临洮。）通谷，庆平，渭源，结河，南川，当川，南关，北关，临洮。（东至定远城四十里，西至定羌城界三十五里，南至熙州六十五里，北至阿千堡七十里。）安羌城，（宣和六年，赐熙河兰廓路新建溢机堡名为安羌城，不知属何州军，姑附于此。）广平堡。
河州，上，安乡郡，军事。熙宁六年收复。崇宁户一千六十一，口三千八百九十五。贡麝香。县一：宁河。（熙宁六年，置枹罕县，九年省。崇宁四年，升宁河砦为县。旧香子城。）城一：定羌。（熙宁七年，改河诺城为定羌城。）砦一：南川。（熙宁七年，置南山堡，寻改为南川砦。）堡四：（熙宁七年，置东谷。八年，置阎精。元丰三年，置西原、北河二堡。）东谷，阎精，西原，北河。关一：通会。（熙宁七年置。）循化城，（旧一公城，崇宁二年收复，改今名。别见 乐州 。东至怀羌城四十五里，西至积石军界一百余里，南至下桥家族地分一百余里，北至来同堡六十五里。）大通城，（旧达南城，崇宁二年收复，改今名。别见 乐州 。东至通津堡界十五里，西至菊花河六十里，南至扑水原二十一里，北至宁塞堡界十五里。）安疆砦，（旧名当标城，崇宁二年收复，改今名。别见 乐州 。东至来同堡三十三里，西至通津堡五十里，南至循化城一百一十里，北至黄河二十里。）怀羌城，（崇宁三年，王厚收复。东至南川砦六十里，西至循化城六十五里，南至洮州界一百七十余里。北至安疆砦一百七十里。）来羌城，（崇宁三年，王厚收复。东至安乡关七十里，西至大通城界三十八里，南至南川界四十八里，北至黄河二十里。）讲朱城，（元符二年，洮西安抚司收复河南讲朱、一公、错凿、当标、彤撒、东迎六城，寻弃之。崇宁二年，再收复。除一公改循化城，当标改安疆砦，余四城皆未详。按：讲朱、错凿、一公、当标皆在河州之南，元符二年，边厮波结先以此四城来降，未几，王赡乃进据之。）错凿城，彤撒城，东迎城，宁河砦，（崇宁四年，已升宁河砦为县，别有宁河砦。东至定羌城三十里，西至河州四十五里，南至通会关三十里，北至河州界二十里。）来同堡，（旧名甘扑堡，崇宁三年筑，赐今名。东至南川砦九十里，西至安疆砦三十五里，南至怀羌城三十五里，北至来羌城三十里。）通津堡，（旧名南达堡，崇宁三年赐今名。东至安疆砦四十五里，西至大通城界二十五里，南至循化城一百三十里，北至大通城界二十里。）南山堡，（《元丰九域志》属原州绥宁县。）安乡关，（旧城桥关，元符三年赐名。东至京玉关界四十里，西至临滩堡四十里，南至河州界三十五里，北至安川堡界一十五里。）临滩堡。（东至安乡关四十里，西至古鸡山二十里，南至南川砦界二十里，北至黄河四十里。）
巩州，下。本通远军。熙宁五年，以秦州古渭砦为军。崇宁三年，升为州。崇宁户四千八百七十八，口一万一千八百五十七。贡麝香。县三：陇西，（元祐五年增置。）永宁，宁远。（崇宁三年，升永宁砦为县，又升宁远砦为县。城一：定西。（元丰四年，以兰州西使城为定西城。五年，改定西城为通远军，以汝遮堡为定西城，属通远军。崇宁二年，废定西城管下熨斗平堡，通西砦管下榆木岔堡，并安西城。别见 兰州 。东至龟儿觜镇六十五里，西至龛谷堡一百一十五里，南至通西砦四十六里，北至安西城二十七里。砦六：熙宁五年，割秦州永宁、宁远、威远、通渭、熟羊、来远六砦隶军。六年，置盐川砦。八年，废威远砦为镇。元丰五年，收通西砦。七年，废来远砦为镇，属永宁。崇宁五年，通渭县复为砦，未详何年以砦为县。）永宁，宁远，崇宁三年，与永宁同升为县。）通渭，（东至甘泉城五十五里，西至巩州六十四里，南至来远镇一百里，北至甘泉城界六十里。）熟羊，盐川，（熙宁六年九月置砦，后改为镇。）通西。（东至甘泉城一百二十里，西至熟羊砦七十里，南至三岔堡四十八里，北至定西砦四十八里。）堡七：（熙宁五年，割秦州三岔、乜羊、广吴、渭川、哑儿五堡隶军。七年，以岷州遮羊堡来隶。元丰元年，遮羊复隶岷州。五年，置榆木岔、熨斗平二砦堡。七年，废乜羊、广吴、渭川、哑儿四堡。）三岔，（旧堡，熙宁四年置。）榆木岔，（崇宁二年废。）熨斗平，（崇宁二年废。）者达堡，（秦州，熙宁五年改古渭砦为通远军，废者达、本当、七麻堡。今通渭乃领七麻堡，不知何年复置者达、本当堡。）七麻堡，本当堡，扑麻龙堡。
岷州，下，和政郡，团练。熙宁六年收复。崇宁户四万五百七十，口六万七千七百三十一。贡甘草。县三：祐川，（唐县。崇宁三年复。）大潭，（中。建隆三年，合良恭、大潭两镇置县，隶秦州。熙宁七年，自秦州来隶。长道。紧，熙宁七年，自秦州来隶。）砦五：（秦州临江砦，熙宁六年，割隶州。七年，置荔川、川、闾川，又置宕昌。）临江，荔川，川，闾川，宕昌。堡三：（熙宁六年，以秦州马务堡隶州。七年，置遮羊堡，寻改为镇。十年，置铁城堡。元丰元年，遮羊堡复隶于州。）遮羊，穀藏，（并熙宁七年置。）铁城。（熙宁十年置。）监一：滔山。（熙宁九年置，铸铁钱。）
兰州，下，金城郡，军事。元丰四年收复。崇宁户三百九十五，口九百八十一。贡甘草。县一：兰泉。（崇宁三年置，倚郭。）砦一：（元丰四年，置龛谷、吹龙二砦。七年，割吹龙属阿千堡。）龛谷。（元祐七年废。绍圣三年，复修为堡。东至定远砦一百里，西至阿千堡七十里，南至通谷堡一百二十里，北至定远城三十里。）堡二：（元丰四年，置皋兰堡、巩哥关。五年，置西关、胜如、质孤堡。六年，改巩哥关作东关堡，废西关、胜如、质孤堡，置阿千堡。七年，废皋兰堡。元祐五年，复修胜如、质孤二堡，寻废。）东关，（东至质孤堡三十六里，西至兰州一十八里，南至屈金支山三十里，北至黄河不及里。）阿千。（有阿千水。东至屈金支山二十五里，西至西关堡界二十里，南至临洮堡七十里，北至兰州界三十七里。）定西城，（元丰四年，以兰州西使城为定西城。五年，改定西城为通远军，以汝遮堡为定西城，属通远军。别见 巩州 。）定远城，（元祐七年筑，旧名李诺平，本龛谷砦，因地窄及无水，故废之，改筑为定远军城。东至安西城八十里，西至东关堡五十里，南至龛谷堡三十里，北至黄河一百七里。）金城关，（绍圣四年建筑，南距兰州约二里。崇宁三年，王厚乞移置斫龙谷口，不行。）京玉关，（元符三年赐名，本号把拶桥。东至西关堡四十里，西至通川堡四十里，南至临洮堡一百三十九里，北至癿六岭分界三十里。）通川堡。（元符三年，自京玉关至啰〈口兀〉抹通城中路镪厮狐川新筑堡，赐名，寻弃之。崇宁二年，再收复。东至京玉关四十里，西至通湟砦四十里，南至圆子堡约九里，北至癿六岭分界八十里。别见 乐州 。）
洮州。唐末陷于吐蕃，号临洮城。熙宁五年，诏以熙、河、洮、岷、通远军为一路，时未得洮州。元符二年得之，寻弃不守。大观二年收复，改临洮城仍旧为洮州。三年，升团练。东至岷州界一百一十三里，西至乔家族生界二百里，南至鲁黎族生界一百五里，北至河州界一百二十里。通岷砦。（东至铎龙桥六十七里，西至洮州四十里，南至洮河二十里，北至熙州界五十五里。）
廓州，元符二年，以廓州为宁塞城。崇宁三年弃之，是年收复，仍为廓州。城下置一县，五年罢。大观三年，为防御。东至宁塞砦一十七里，西至同波北堡不及里，南至黄河不及里，北至肤公城界十五里。肤公城，（旧名结啰城，崇宁三年收复，后改今名。王厚云：结啰城至廓州约三十余里。东至来宾城界一百三里，西至怀和砦界五十七里，南至同波北堡界一十三里，北至绥平堡界二十五里。）绥平堡，（旧名保敦谷，崇宁三年兴筑，赐名。东至保塞砦界二十里，西至清平砦界二十里，南至肤公城界二十里，北至保塞砦界一十七里。）米川城，（旧米川县，崇宁三年修筑。王厚云：米川沿河西至廓州约六十里，过河取正路至结啰城约三程，本城至廓州约三十余里。）宁塞砦，（东至河北堡界四十五里，西至廓州巡检界一十三里，南至黄河一十五里，北至龙支城界五十里。）同波堡。（东至廓州巡检界一十里，西至肤公城界一十五里，南至黄河不及里，北至肤公城一十五里。）
乐州。旧邈川城，元符二年收复，建为湟州，建中靖国元年弃之。崇宁二年又复。三年，置倚郭县，五年罢。大观三年，加向德军节度。宣和元年，改为乐州。东至把拶宗六十里，西至龙支城界六十里，南至来羌城界一百四十里，北至界首赊〈口兀〉岭一百一十里。通湟砦，（故啰〈口兀〉抹通城，元符二年收复，三年赐名。东至通川堡四十里，西至湟州三十五里，南至安陇砦二十五里，北至临宗砦界六十里。别见 兰州 。）宁洮砦，（故瓦吹砦，元符二年收复，三年赐名。东至通湟砦四十五里，西至来宾城一十七里，南至来宾城界二十里，北至安陇砦界一十七里。）安陇砦，（故陇朱黑城，元符二年收复，三年赐名。东至赤沙岭三十里，西至麻宗山脚二十五里，南至巩藏岭三十五里，北至湟州四十五里。）安川堡，（故ヰ哥堡，在巴金岭上，元符二年收复，三年赐名。东至湟州界七十里，西至来宾城界四十里，南至安乡关三十里，北至宁川堡四十里。）宁川堡，（元符二年收复，三年赐名，寻弃之。崇宁二年，再收复。）绥远关，（旧名洒金平，崇宁二年建筑，赐今名。东至湟州二十里，西至胜宗谷口三十里，南至麻宗山脚五十五里，北至丁星原四十里。）来宾城，（旧名癿当川，崇宁三年赐名。东至安川堡分界七十里，西至青丹谷三十里，南至黄河一十里，北至安陇砦七十里。）大通城，（旧名达南城，东至通津堡界十五里，西至菊花河六十里，南至扑水原二十一里，北至宁川堡界一十五里。）循化城，（旧名一公城，别见 河州 。东至怀羌城四十五里，西至积石军界一百余里，南至下乔家族地分一百余里，北至来同堡六十五里。）安疆砦，（旧名当标砦，与大通、循化皆崇宁二年改。别见 河州 。东至来同堡三十三里，西至通津堡五十里，南至循化城一百一十里，北至黄河二十里。）德固砦，（旧名胜铎谷，崇宁三年筑五百步城，后赐名德固砦。东至绥远关界一十里，西至龙支城界二十里，南至渴驴岭一十里，北至清江山脚二十里。）临宗砦，（崇宁三年赐名。南宗堡稍南一十五里乳骆河之西。东至三诺巩哥岭五十余里，西至丁星原约三十余里，南至湟州分界二十一里，北至界首抹牟岭七十里。）通川堡，（崇宁二年，王厚收复，系湟州管下。别见 兰州 。东至京玉关四十里，西至通湟砦四十里，南至圆子堡约九里，北至癿六岭分界八十里。）南宗堡，（元符二年，与啰〈口兀〉抹通城同收复，寻弃之。后再收复。）峡口堡。（与通川、南宗堡皆崇宁二年王厚收复。）
西宁州。旧青唐城。元符二年，陇拶降，建为鄯州，仍为陇右节度，三年弃之。崇宁三年收复，建陇右都护府，改鄯州为西宁州，又置倚郭县。赐郡名曰西平，升中都督府。三年，加宾德军节度。五年，罢倚郭县。东至保塞砦五十七里，西至宁西城四十里，南至清平砦五十里，北至宣威城五十里。龙支城，（旧宗哥城，元符二年改今名，寻弃之。崇宁三年收复。东至德固砦界一十八里，西至保塞砦药邦硖二十二里，南至廓州界分水岭四十里，北至习令波族分界八十五里。）宁西城，（旧名林金城，改今名。东至汤厮甘二十里，西至厮哥罗川一百里，南至京雕岭二十里，北至金谷峗四十里。）清平砦，（旧名溪兰宗堡，后改赐砦名。东至廓州绥平堡界三十五里，西至赤岭铁堠子一百二十里，南至怀和砦界二十五里，北至西宁州界二十五里。）保塞砦，（旧名安儿城。以上城砦皆崇宁三年收复，赐名。东至龙支城界二十二里，西至西宁州界三十里，南至廓州界二十里，北至青归族一十五里。）宣威城，（旧名{牧瓦}牛城，崇宁三年，改今名。东至绥边砦四十里，西至宁西城界三十五里，南至西宁州界二十五里，北至南宗岭九十里。）绥边砦，（旧名宗谷，崇宁三年建筑，后改今名。东至龙支城界六十里，西至宣威城界三十里，南至西宁州界三十二里，北至乳骆河界南一里。）怀和砦，（旧名丁令谷，崇宁三年置砦，赐名，又隶积石军。东至廓州界八十三里，西至青海一百三十余里，南至顺通堡界一十三里，北至清平砦界二十五里。）制羌砦。（政和八年赐名。地名癿毡岭，属西宁州。）
震武军。政和六年，建筑古骨龙城，赐名震武城。未几，改为震武军。不见四至，据童贯奏，古骨龙元属湟州。通济桥，（震武城浮桥，政和六年赐名。）善治堡，（政和六年，震武城通济桥堡赐名。）大同堡，（本名古骨龙城应接堡，政和六年赐名。）德通城，（本瞎令古城，政和七年，刘法既解震武军围，进筑，赐名。）石门堡。（瞎令古城北，地名石门子，政和七年赐名。）
积石军。本溪哥城。元符间，为吐蕃溪巴温所据。大观二年，臧征扑哥以城降，即其地建军。东至廓州界八十里，西至青海一百余里，南至盖龙峗八十里，北至西宁州界八十里。怀和砦，（已见 西宁州 。东至廓州界八十五里，西至青海一百三十余里，南至顺通堡界一十三里，北至清平砦界二十五里。）顺通堡，（东至临松堡一十二里，西至本军一十八里，南至临松堡二十五里，北至怀和砦界一十二里。）临松堡。（东至廓州界五十里，西至顺通堡界一十二里，南至把拶公原界约六十里，北至黄河一十五里。）
陕西路，盖《禹贡》雍、梁、冀、豫四州之域，而雍州全得焉。当东井、舆鬼之分，西接羌戎，东界潼、陕，南抵蜀、汉，北际朔方。有铜、盐、金、铁之产，丝、枲、林、木之饶，其民慕农桑，好稼穑。鄮杜、南山，土地膏沃，二渠灌溉，兼有其利。大抵夸尚气势，多游侠轻薄之风，甚者好斗轻死。蒲、解本隶河东，故其俗颇纯厚。被边之地，以鞍马、射猎为事，其人劲悍而质木。梁泉少桑麻之利，布泉、盐酪资于他郡。上洛多淫祀，申以科禁，故其俗稍变。秦、陇、仪、渭、泾、原、邠、宁、鄜、延、环、庆等皆分兵屯守，以备不虞云。
