◎乐十三（乐章七）
○朝会御楼肆赦恭上皇帝皇太后尊号上
建隆乾德朝会乐章二十八首
皇帝升坐，《隆安》
天临有赫，上法乾元。铿锵六乐，俨恪千官。
皇仪允肃，玉坐居尊。文明在御，礼备诚存。
公卿入门，《正安》
尧天协纪，舜日扬光。涉慎尔止，率由旧章。
佩环济济，金石锵锵。威仪炳焕，至德昭彰。
上寿，《禧安》
乾健为君，坤柔曰臣。惟其臣子，克奉君亲。
永御皇极，以绥兆民。称觞献寿，山岳嶙峋。
舜《韶》更奏，尧酒浮觞。皇情载怿，洪算无疆。
基隆郏鄏，德茂陶唐。山巍日焕，地久天长。
皇帝举酒，第一盏用《白龟》
圣德昭宣，神龟出焉。载白其色，或游于川。
名符在沼，瑞应巢莲。登歌丹陛，纪异灵篇。
第二盏，《甘露》
天德冥应，仁泽载濡。其甘如醴，其凝如珠。
云表潜结，颢英允敷。降于竹柏，永昭瑞图。
第三盏，《紫芝》
煌煌茂英，不根而生。蒲茸夺色，铜池著名。
晨敷表异，三秀分荣。书于瑞典，光我文明。
第四盏，《嘉禾》
嘉彼合颖，致贡升平。异标南亩，瑞应西成。
德至于地，皇祗效灵。和同之象，焕发祥经。
第五盏，《玉兔》
盛德好生，网开三面。明视标奇，昌辰乃见。
育质雪园，沦精月殿。著于乐章，色含江练。
群臣举酒，《正安》
户牖严丹扆，鹓鸾造紫庭。恳祈南岳寿，势拱北辰星。
得士于兹盛，基邦固以宁。诚明一何至，金石与丹青。
簪绂若云屯，晨趋阊阖门。侁々罗禹会，济济奉尧樽。
周礼观明备，天仪仰晬温。高卑陈表著，同拱帝王尊。
待漏造王庭，威仪盛莫京。纷纶簪组列，清越佩环声。
礼饮终三爵，《韶》音毕九成。永固凫藻乐，千载奉升平。
群臣第一盏毕，作《玄德升闻》
治定资神武，功成显睿文。贡轮庭实旅，朝会羽仪分。
偃革千年运，垂衣万乘君。孰知尧、舜力，明德自升闻。
约法皇纲正，崇文宝历昌。遒人振木铎，农器铸干将。
瑞日含王宇，卿云蔼帝乡。万邦成一统，鸿祚与天长。
六变
宸扆威容盛，声明礼乐宣。九州臻禹会，万国戴尧天。
贡职输琛赆。皇猷焕简编。含和均畅茂，鸿庆结非禋。
朝会俨威仪，司常建九旗。舞容分缀兆，文物辨威蕤。
运格桃林牧，祥开洛水龟。帝功潜日用，化俗自登熙。
螭阶聊载笔，纪瑞轶唐、虞。丹凤仪金奏，黄龙负宝图。
群材薪棫朴，仁政煦蒲卢。荡荡巍巍德，豚鱼信自孚。
接圣宅神都，方来五达区。国贤熙帝载，灵命握乾符。
至化当纯被，斯文益诞敷。车书今混一，圣治奉三无。
圣王临大宝，八表凑才贤。经纬文天赋，刚柔德日宣。
建邦隆柱石，造物运陶甄。共致升平业，绵长保亿年。
神化妙无方，巍巍迈百王。鹤书搜隐逸，龙陛策贤良。
拱揖朝群后，宾筵辟四方。洪图基亿载，淳曜备弥光。
第二盏毕，《天下大定》
皇猷敷八表，武谊肃三边。兰锜韬兵日，灵台偃伯年。
奉珍皆述职，削衽尽朝天。功德超前古，音徽播管弦。
伐叛天威震，恢疆帝业多。削平侔肃杀，涵煦极阳和。
蹈厉观周舞，风云入汉歌。功成推大定，归马偃琱戈。
六变
惕厉日乾乾，潜蟠或跃渊。伐谋参上策，受钺总中坚。
田讼归周日，民谣戴舜年。风云自冥感，嘉会翼飞天。
壶关方逆命，投袂起亲征。虎旅聊攻伐，枭巢遽荡平。
天威清朔漠，仁泽被黎氓。按节皇舆复，洋洋载颂声。
蠢兹淮海帅，保据毒黎苗，不悟龙兴汉，犹同犬吠尧。
六师方雨施，孤垒自冰消。千载逢嘉运，华夷奉圣朝。
上游荆楚要，泽国洞庭深。自识同文世，皆回拱极心。
一戎聊杖钺，九土尽输金。大定功成后，薰风入舜琴。
席卷定巴、邛，西遐尽率从。岷、峨难负阻，江、汉自朝宗。
述职方舟集，驱车九折通。粲然书国史，冠古耀丰功。
锐旅庆回旋，边防尽晏然。键櫜方偃武，飞将亦韬弦。
震曜资平垒，文明协丽天。洸洸成大业，赫奕在青编。
淳化中朝会二十三首
上寿，《和安》
四序伊始，三阳肇开。条风入律，玉琯飞灰。
望云肃谒，鸣佩斯来。称觞献寿，瞻拱星回。
一阳应候，万国同文。天正纪节，太史书云。
凝旒在御，列叙爰分。寿觞斯荐，祝庆明君。
皇帝初举酒，用《祥麟》
圣皇御寓，仁兽诞彰。在郊旅贡，游畤呈祥。
星辰是禀，草木无伤。纪异信史，登歌太常。
再举酒，《丹凤》
九苞荐瑞，戴德膺仁。藻翰爰奋，灵音载振。
非时不见，有道则臻。降岐匪匹，仪舜为邻。
三举酒，《河清》
沔彼泾渎，澄明鉴如。清应宝运，光涵帝居。
洞分沈璧，彻见游鱼。圣祚无极，神休伟与。
四举酒，《白龟》
稽彼灵物，允昭圣皇。浮石可蹑，巢莲益光。
金方正色，介族殊祥。信书永耀，帝德无疆。
五举酒，《瑞麦》
芃芃嘉麦，擢秀分岐。甘露夕洒，惠风晨吹。
良农告瑞，循吏称奇。归美英主，折而贡之。
群臣初举酒毕，作《化成天下》
轩、昊方同德，成、康粗比肩。素风惟普畅，皇道本无偏。
阴魄重轮满，阳精五色圆。要荒咸率服，卓越圣功全。
圣德比陶唐，千年祚运昌。茂功虽不宰，鸿业自无疆。
极塞成清谧，齐民益阜康。文明同日月，遐迩仰辉光。
六变
荡荡无私世，巍巍至圣君。山河分国宝，日月耀人文。
厌浥凝甘露，轮囷吐庆云。正声兼《大雅》，洋溢应南薰。
鸿范合彝伦，调元四序均。岁功天吏正，御苑物华新。
底贡陈方物，来宾列远人。奉常呈九奏，嘉贶动穹旻。
大君隆至化，兴运契千龄。觐礼俄班瑞，夷賨尽实庭。
成文调露乐，奉圣拱辰星。舞佾方更进，朝阳上楚萍。
礼乐昭王业，寰区致太平。革车停北狩，云稼屡西成。
国有详延诏，乡闻讲诵声。日华融五色，遐迩仰文明。
亭障戢干戈，人心浃太和。务农登宝谷，猎俊设云罗。
仪凤书良史，祥麟载雅歌。嘉辰资宴喜，星拱弁峨峨。
冠古耀鸿徽，深仁及隐微。《二南》、《江汉》咏，九奏凤凰飞。
设虡罗钟律，盈庭列舞衣。文明资厚德，怡怿兆民归。
再举酒毕，《威加海内》
革辂征汾、晋，隳城比燎毛。桓桓勖军旅，将将御英豪。
神武诚无敌，天威讵可逃。王师宣利泽，霈若沃春膏。
振万方明德，疾徐咸可观。铿锵动金奏，蹈厉总朱干。
夹进昭威武，申严警宴安。守方推猛士，当用〈冒鸟〉为冠。
六变
宣榭始观兵，桓桓称鼓行。一戎期大定，载缵议徂征。
善政从师律，神功冀《武成》。勖载勤誓众，王业自经营。
声教方柔远，瓯、闽礼可招。献图连日际，归国象江潮。
抚运重熙盛，提封万里遥。还同有虞氏，文德格三苗。
南暨宣皇化，东吴奉乃神。舞干方耀德，执玉自来宾。
巢伯朝丹陛，韩侯觐紫宸。古今归一揆，怀远道弥新。
遗俗续陶唐，来苏徯圣皇。布昭汤吊伐，恢复汉封疆。
金钺申戡剪，朱干示发扬。宜哉七德颂，千载播洋洋。
乃眷尝西顾，偏师暂首征。灵旗方直指，犷俗自亡精。
禹叙终驯致，尧封渐化成。不须严尉候，于廓海弥清。
干戚有司传，威容著凯旋。象成王业盛，役辍武功全。
兵寝西郊阅，书惟北阙县。圣神膺景命，卜世万斯年。
景德中朝会一十四首
皇帝升坐，《隆安》
金奏在庭，群后在位。天威煌煌，响明负扆。
高拱穆清，弁冕端委。盛德日新，礼容有炜。
公卿入门，《正安》
万邦来同，九宾在位。奉璋荐绅，陟降庭止。
文思安安，威仪棣棣。臣哉邻哉，介尔蕃祉。
上寿，《和安》
天威煌煌，山龙采章。庭实旅百，上公奉觞。
拱揖群后，端委垂裳。永锡难老，万寿无疆。
皇帝初举酒，《祥麟》
帝图会昌，二兽效祥。双角共牴，示武不伤。
四灵为畜，玄枵耀芒。公族信厚，元元阜康。
再举酒，《丹凤》
矫矫长离，振羽来仪。和音中律，藻翰扬辉。
珍符沓至，品物攸宜。至德玄感，受天之祺。
三举酒，《河清》
德水汤汤，发源灵长。皎鉴澄彻，千年效祥。
积厚流湿，资生阜昌。朝宗润下，善利无疆。
群臣举酒，《正安》
思皇多士，靖恭著位。鸣玉飞緌，锵锵济济。
宴有折俎，以示慈惠。罔敢不祗，福禄来暨。
金奏在庭，有酒斯旨。颙颙仰仰，响明负扆。
湛湛露斯，式宴以喜。佩玉蕊兮，罔不由礼。
酒以成礼，乐以侑食。露湛朝阳，星环紫极。
涉慎尔容，既饱以德。进退周旋，威仪抑抑。
初举酒毕，《盛德升闻》
八佾具呈，万舞有奕。既以象功，又以观德。
进旅退旅，执籥秉翟。至化怀柔，远人来格。
阊阖天开，群后在位。设业设虡，庭燎晰晰。
斧扆当阳，虎贲夹陛。舞之蹈之，四隩来暨。
再举酒毕，《天下大定》
武功既成，缀兆有翼。以节八音，以象七德。
俣俣蹲蹲，朱干玉戚。发扬蹈厉，其仪不忒。
偃伯灵台，功成作乐。以昭德容，以清戎索。
万邦会同，邪匿销铄。尽善尽美，侔彼《韶箾》。
降坐，《隆安》
被衮当阳，穆穆皇皇。击石拊石，颂声扬扬。
和乐优洽，终然允臧。礼成而退，荷天百祥。
大中祥符朝会五首
皇帝举酒，《醴泉》
觱沸槛泉，寒流清泚。地不爱宝，其旨如醴。
上善至柔，灵休所启。利泽无疆，允资岱礼。
再举酒，《神芝》
彼茁者芝，茂英煌煌。敷秀乔岳，寔繁其房，
适符修贡，封峦允臧。永言登荐，抑惟旧章。
三举酒，《庆云》
惟帝佑德，卿云发祥。纷纷郁郁，五色成章。
奉日逾丽，回风载翔。歌荐郊庙，播厥无疆。
四举酒，《灵鹤》
玄文申锡，嘉祥绍至。伟兹胎禽，羽族之异。
翻翰来仪，徘徊嘹唳。祚圣储休，韦昭天意。
五举酒，《瑞木》
天生五材，木曰曲直。维帝顺天，厚其生植。
连理效祥，成文表德。总萃坤珍，永光祕刻。
熙宁中朝会三首
皇帝初举酒，《庆云》
乾坤顺夷，皇有嘉德。爰施庆云，承日五色。
轮囷下乘，万物皆饰。惟天祚休，长彼无极。
再举酒，《嘉禾》
彼美嘉禾，一茎九穗。农畴告祥，史牒书瑞。
击壤欢歌，如京委积。留献春种，昭锡善类。
三举酒，《灵芝》
皇仁溥博，品物蕃滋。庆祥回复，秀发神芝。
灵华双举，连叶四施。披图按牒，永享纯禧。
元符大朝会三首
皇帝初举酒，《灵芝》
嘉瑞降临，应我皇德。烨烨神芝，不根而植。
春秋三秀，昼夜一色。物播诗歌，声被金石。
再举酒，《寿星》
倬彼星象，于昭于天。维南有极，离丙之躔。
既明且大，应圣乘乾。诞受景福，亿万斯年。
三举酒，《甘露》
泫泫零露，云英醴溢。和气凝津，流甘委白。
饴泛泮林，珠联竹柏。天不爱道，圣功允格。
哲宗传受国宝三首，与大朝会兼用
《永昌》
于穆我王，继序不忘。明昭上帝，上帝是皇。
长发其祥，惠我无疆。受命于天，既寿永昌。
《神光》
惟皇上德，伊嘏我王。将受厥明，载锡之光。
于昭于天，晔晔煌煌。缉熙钦止，其永无疆。
《翔鹤》
彼鸣在阴，亦白其羽。声闻于天，来集斯所。
勉勉我王，咸遂厥宇。播于异物，受天多祜。
绍兴朝会十三首
皇帝升坐，《乾安》
钩陈肃列，金奏充庭。颙仰南面，如日之升。
垂衣拱手，治无能名。顺履献岁，大安大荣。
公卿入门，《正安》（升降同）。
天子当阳，臣工率职。流水朝宗，众星拱极。
环佩锵锵，威仪抑抑。上下交欣，同心同德。
上公上寿，《和安》
八音克谐，万舞有奕。上公奉觞，率兹百辟。
声效呼嵩，祝圣人寿。亿载万年，天长地久。
皇帝初举酒，《瑞木成文》
厚地效珍，嘉森纪瑞。匪刻匪雕，具文见意。
三登太平，允协圣治。《诗雅》咏歌，有光既醉。
再举酒，《沧海澄清》
百谷王，符圣治。不扬波，效殊祉。
德沦渊，沧海清。应千秋，叙五行。
三举酒，《瑞粟呈祥》
至治发闻惟馨香，播厥百谷臻穰穰。农夫之庆岁其有，禾易长亩盈仓箱。
时和物阜粟滋茂，嘉生骈穗来呈祥。自今以始大丰美，行旅不用赍餱粮。
群臣酒行，《正安》
群公卿士，咸造在庭。式燕以衎，思均露零。
穆穆明明，于斯为盛。归美报上，一人有庆。
明明天子，万福来同。嘉宾式燕，曷不肃雍。
燕以示慈。式礼莫愆。乐胥君子，容止可观。
酒一行，文舞
帝德诞敷，销烁群慝。近悦远来，惟圣时克。
玉振金声，治功兴起。《韶箾》象之，尽善尽美。
文物以纪，藻色以明。礼备乐举，遹观厥成。
睿知有临，诞敷文德。教雨化风，洽此四国。
酒载行，武舞
用戒不虞，谁能去兵。师出以律，动必有名。
拆彼遐冲，布昭圣武。和众安民，时惟多助。
止戈曰武，惟圣为能。御得其道，无敢不庭。
整我六师，稽诸七德。不吴不扬，有严有翼。
皇帝降坐，《乾安》
帝坐荧煌，廷绅肃穆。对扬天休，各恭尔服。
颂声洋洋，弥文郁郁。礼备乐成，永膺多福。
建隆御楼三首
南郊回仗，驾至楼前，《采茨》
高烟升太一，明祀达乾坤。天仗回峣阙，皇舆入应门。
簪裳如雾集，车骑若云屯。兆庶皆翘首，巍巍万乘尊。
升坐，《隆安》
禋祀毕圆丘，嘉辰庆泽流。天仪临观魏，盛礼蔼风猷。
洋溢欢声动，氛氲瑞气浮。上穹垂眷佑，邦国拥鸿休。
降坐，《隆安》
华缨就列，左衽来王。帝仪炳焕，大乐铿锵。
礼成峣阙，言旋未央。一人有庆，万寿无疆。
咸平御楼四首
《采茨》
礼成于郊，迎日之至。时乘六龙，天旋象魏。
端门九重，虎贲万骑。四夷来王，群后辑瑞。
索扇，《隆安》
应门有翼，羽卫斯陈。山龙衮冕，律度声身。
峨峨奉璋，肃肃九宾。清明在躬，志气如神。
升坐，《隆安》
圜丘类上帝，六变降天神。禋燔礼云毕，仗卫肃以陈。
天颜瞻咫尺，王泽熙阳春。玉帛臻禹会，动植沾尧仁。
降坐，《隆安》
肆眚云毕，淳熙溥将。雷雨丽泽，云物效祥。
礼容济济，天威皇皇。大赉四海，富寿无疆。
咸平籍田回仗御楼二首
《采茨》
农皇既祀，礼毕躬耕。商辂旋轸，周颂腾声。
观魏将陟，服御爰更。舆人瞻仰，如日之明。
升坐，《隆安》
应门斯御，雉扇爰开。人瞻日月，泽动云雷。
同风三代，均禧九垓。欢心允洽，时咏康哉。
乾兴御楼二首
升坐，《隆安》
夹钟纪月，初吉在辰。眚灾流庆，布德推仁。
采章震耀，典礼具陈。茂昭丕贶，永庇斯民。
降坐，《隆安》
皇衢赫敞，黼坐穹崇。华缨在列，严令发中。
王制钜丽，宝瑞丰融。均禧绵寓，万寿无穷。
绍兴登门肆赦二首
升坐，《乾安》
拜况于郊，皇哉唐哉！熙事休成，六騑鼎来。
天阃以决，地垠以开。隤祉发祥，如登春台。
降坐，《乾安》
鸿霈普洽，言归端门。荡荡巍巍，旋乾转坤。
穆然宣室，储思垂恩。于万斯年，敷锡群元。
宁宗登门肆赦二首
升坐，《乾安》
帝飨于郊，荷天之休。五福敷锡，皇明烛幽。
云行雨施，仁翔德游。圣人多男，歌颂九州。
降坐，《乾安》
天日清晏，朝野靖安。三灵答祉，万国腾欢。
帝命不违，王业艰难。天子万年，永迪监观。
皇帝上尊号一首
册宝入门，《正安》
于穆元后，天临紫宸。飞緌星拱，建羽林芬。
徽册是奉，鸿名愈新。荷兹介祉，永永无垠。
明道元年章献明肃皇太后朝会十五首
皇太后升坐，《圣安》
圣母有子，重光类禋。圣皇事母，感极天人。
百辟在庭，九仪具陈。礼容之盛，万国咸宾。
公卿入门，《礼安》
帝率四海，承颜尽恭。端闱肃设，群后来同。
玉佩锵鸣，衣冠有容。《英》、《韶》节步，磬管雍雍。
皇帝上寿酒，《崇安》
天子之德，形于四方。尊亲立爱，化洽风扬。
圣母祎衣，明君黼裳。因时献寿，克盛朝章。
上寿，《福安》
盛礼煌煌，六衣有光。千官在位，百福称觞。
坤备慈仁，邦斯淑祥。如山之寿，佑圣无疆。
皇太后初举酒，《玉芝》
烨烨灵芝，生于殿闱。照映华拱，纷敷玉蕤。
感召元和，光符圣期。祥篇协吉，百福咸宜。
再举酒，《寿星》
现彼南极，昭然瑞文。腾光丙位，荐寿中宸。
太史骈奏，升歌有闻。轩宫就养，亿万斯春。
三举酒，《奇木连理》
王化无外，坤珍效灵。旁枝内附，直干来并。
群分非一，祺祥绍登。至诚攸感，海县斯宁。
群臣酒行，《礼安》
肃肃临下，有威有容。循循事上，惟信惟忠。
盛礼兴乐，示慈训恭。君臣协吉，惟道之从。
湛湛零露，晞于载阳。我有旨酒，群臣乐康。
既饮以德，亦图尔良。永言修辅，用协天常。
礼均孝慈，乐合《韶》、《武》。至德光矣，
鸿恩亦溥。上下和济，华夷乐湑。盏斝三行，盛仪斯举。
酒一行毕，作《厚德无疆》之舞
尧母之圣，放勋为子。同心协谋，柔远能迩。
以德康俗，以文兴治。斯焉象功，罔不昭济。
至矣坤元，道符惟圣。就养宸极，助隆善政。
翟籥纷举，笙镛协应。翱翔有容，表德之盛。
酒再行，《四海会同》之舞
七德之舞，四朝用康。有如姬、姒，助集周邦。
威克厥爱，居安不忘。风旋山立，济济皇皇。
左秉朱干，右挥玉戚。以象武缀，以明皇德。
天子荣养，群臣述职。四夷宾附，罔不承式。
降坐，《圣安》
长乐居尊，盛容有炜。文王事亲，万国归美。
朝会之则，邦家之纪。受福于天，克昭隆礼。
治平皇太后、皇后册宝三首
皇帝升坐，《乾安》
王化之始，治由内孚。时庸作命，玉简金书。
磬筦在庭，其纵绎如。天临法扆，礼与诚俱。
太尉等奉册宝入门，《正安》
晬仪临拱，丕命明〈敭〉。鸾回宝势。鸿贯瑶光。
礼成乐备，德裕名芳。肇基王化，永懋天祥。
皇帝降坐，《乾安》
衮衣绣裳，严威肃庄。八音具张，簨虡龙骧。
玉简瑶章，金书煌煌。寿千万年，与天比长。
熙宁皇太后册宝三首
出入，《正安》
煌煌凤字，玉气宛延。天门崛岉，飞骖后先。
龙簨四合，奏鼓渊渊。母仪天下，何千万年。
升坐，《乾安》
峨峨绣扆，旋佩以登。如彼杲日，凌天而升。
玉色下照，亹亹绳绳。猗欤大孝，四海其承！
降坐，《乾安》
皇帝降席，流云四开。尧趋舜步，下蹑天阶。
恭授宝册，翠旄裴回。明明纯孝，鸿厘大来。
哲宗上太皇太后册宝五首
皇帝升坐，《乾安》
大矣孝熙，帅民以躬！奉承宝册，钦明两宫。
万乐具举，一人肃雍。化由上始，四海来同。
降坐，《乾安》
皇帝仁孝，总临万方。褒显其亲，日严以庄。
龙衮翼翼，玉书煌煌。传之亿世，休有烈光。
太皇太后升坐，《乾安》
总裁庶政，拥佑嗣皇。金书玉简，烂其文章。
众歌警作，筦磬将将。保安四极，降福无疆。
降坐，《乾安》
涂山之德，渭涘之祥。图徽宝册，玉色金相。
管弦烨煜，钟鼓喤々。天之所启，既寿而昌。
太尉等奉册宝出入门，《正安》
玉车临御，凤盖棽丽。奉承宝册，弥文盛仪。
抗声极律，助我孝熙。天之所佑，万寿无期。
绍兴十年发皇太后册宝八首
皇帝随册宝降殿，《圣安》
景祚有开，符天媲昊。诞毓圣神，是崇位号。
星拱天随。祗严册宝。还御慈宁，增光舜道。
中书令奉册诣皇帝褥位，《礼安》
声乐备陈，礼容罔忒。相维辟公，虔奉玉册。
皇则受之，慕形于色。即寿且康，与天无极。
侍中奉宝诣皇帝褥位，《礼安》
祖启瑶光，诞生明圣。尊极母仪，帝康作命。
宝章煌煌，导以笙磬。还燕慈宁，邦家徯庆。
太傅奉册宝出门，《圣安》
肃肃东朝，帝隆孝治。猗欤丕称，宝册斯备！
皇扉四辟，导迎庆瑞。德迈大任，有周卜世。
太傅奉册宝入门，《圣安》
静顺坤仪，圣神是育。懿铄昭陈，镂文华玉。
乐奏既备，礼仪不渎。导迎善祥，翟车归毣。
太傅奉册授提点官，《礼安》
孝奉天仪，信维休德。发越徽音，礼文靡忒。
永保嘉祥，时万时亿。归于东朝，含饴燕息。
太傅奉册授提点官，《礼安》
肃雍长乐，克笃其庆。河洲茂德，沙麓启圣。
是生睿哲，蚤隆丕运。钦称鸿宝，永膺天命。
册宝升慈宁殿幄，《圣安》
礼行东朝，乐奏大吕。羽卫森陈，簪绅式序。
云幄邃严，宏典是举。天子万年，母仪寰宇。
乾道七年恭上太上皇帝、太上皇后尊号十一首
册宝降殿，《正安》
元祀介福，孰绥孰将。归于尊亲，孝哉君王！
载镂斯牒，载琢斯章。得名得寿，如虞如唐。
中书令、侍中奉册宝诣殿下，《正安》
宗郊斯成，交举典册。汝辅汝弼，威仪是力。
陈于广庭，迨此上日。巍巍煌煌，乌睹在昔。
皇帝奉太上皇帝册宝授太傅，用《礼安》（奉太上皇后同。）
仪物陈矣，礼乐明矣。天子戾止，诒尔臣矣。
陟降维则，恭且勤矣。茫茫四海，德教形矣。
册宝出门，《正安》
天门九重，荡荡开彻。金支秀华，垂绅佩玦，
或导或陪，率履不越。注民耳目，四表胥悦。
册宝入德寿宫门，《正安》
礼神颂祗，福禄来下。不有荣名，孰缉伊嘏。
千乘万骑，鱼鱼雅雅。皇扉洞开，鞠躬如也。
太上皇帝升御坐（降同。）
穆穆圣颜，安安天步。有缛者仪，以莫不举。
天人和同，恩泽洋普。亿载万年，为众父父。
太傅奉太上皇帝册宝升殿，用《圣安》
大哉尧乎，南响垂裳！君向舜也，拜而奉觞！
缫藉光华，鼓钟铿锵。三事稽首，宋德无疆。
太傅奉太上皇后册宝升殿，用《圣安》
乾元资始，坤元资生。允也圣德，同实异名。
春王三朝，典册并行。咨尔上公，相仪以登。
皇帝从太上皇后册宝诣宫中，用《正安》
维册伊何？镂玉垂鸿。维宝伊何？范金钮龙。
翊以罙御，间以笙镛。谁敢不恭，天子实从！
太上皇后出阁升御坐，《坤安》（降同。）
帝膺永福，功靡专有。既尊圣父，亦燕寿母。
怡怡在宫，大典时受。彤管纪之，天长地久。
内侍官举太上皇后册诣读册位，用《圣安》
敛福于郊，逢时之泰。揭名日月，侔德覆载。
自我作古，域中有大。永言保之，眉寿无害。
淳熙二年发太上皇帝、太上皇后册宝十一首
册宝降殿，《正安》
高明者乾，博厚者坤。以清以宁，资始资生。
寿胡可度，德胡可评！愿言从欲，诞受强名。
中书令、侍中奉册宝诣殿下，《正安》
受命既长，福禄即康。如日之升，如月之常。
追琢其章，金玉其相。君子万年，保其家邦。
皇帝奉太上皇帝册宝授太傅，《礼安》（奉太上皇后同。）
翠华之旗，灵鼍之鼓。陈于广宇，相我盛举。
来汝公傅，肃乃仪矩。毋愆于素，以笃多祜。
册宝出门，《正安》
蚴蟉青龙，婉嬗象舆。其载伊何？煌煌金书。
乃由端门，乃行康衢。于以荣亲，振古所无。
册宝入德寿宫门，《正安》
惟天为大，其德曰诚。惟尧则之，其性曰仁。
乃文乃武，得寿得名。于万斯年，以莫不增。
太上皇帝升御坐，《乾安》（降同。）
天行惟健，天步惟安。圣子中立，臣工四环。
民无能名，威不违颜。宋德宜颂，汉仪可删。
太傅奉太上皇帝册升殿，《圣安》（奉宝同。）
天畀遐福，允彰父慈。维昔旷典，我能举之。
徐尔陟降，敬尔威仪。申锡无疆，永言保之。
太傅奉太上皇后册宝升殿，《圣安》
乾健坤从，阳刚阴相。迨兹受祉，允也并况。
虡业在下，仪物在上。咨时三公，执事无旷。
皇帝从太上皇后册宝诣宫中，用《正安》
丕显文王，之德之纯。亦有太姒，式扬徽音。
维册维宝，乃玉乃金。伊谁从之？一人事亲。
太上皇后出阁升御坐，《坤安》（降同。）
重翟出房，祎衣被躬。委委佗佗，河润山容。
圣皇临轩，圣母在宫。并受鸿名，与天无穷。
内侍官举太上皇后册诣读册位，用《圣安》（举宝同。）
珉玉玢豳，褭蹄精良。既刻厥文，亦铸之章。
象德维何？至静而方。辅我光尧，万寿无疆。
淳熙十二年加上太上皇帝、太上皇后尊号十一首
大庆殿发册宝降殿，《正安》
维天盖高，维地克承。父尊母亲，天地难名。
疆名广大，建号安荣。衍登寿嘏，阐绎皇明。
中书令、侍中奉太上皇帝册宝、太上皇后册宝诣殿下，用《正安》
二仪同尊，两耀齐光。巍巍煌煌，不显亦彰。
实茂号荣，玉振金相。于万斯年，既寿且昌。
皇帝奉太上皇帝册宝授太傅（太上皇后册宝同。）
我尊我亲，承天之祉。寿名兼美，家国咸喜。
公傅秉礼，宝册有炜。惟千万祀，令闻不已。
册宝出门，《正安》
羽卫有严，宝书有辉。昭衍尊名，铺张上仪。
出其端闱，由于康逵。比屋延瞻，歌之舞之。
德寿宫册宝入殿门，《正安》
南山之巩，皇寿无穷。太极之尊，皇名是崇。
奉兹宝册，于皇之宫。皇则受之，于昭盛容。
太上皇帝出宫升御坐，《乾安》（降坐同。）
圣明太上，天子有尊。玉坐高拱，慈颜睟温。
震禁嘉承，朝弁昈分。盛礼缛典，邃古未闻。
太傅、中书令、侍中奉太上皇帝册宝升殿，用《圣安》
天锡伊嘏，地效其珍。诞作宝典，奉于尊亲。
尔公尔相，尔恭尔寅协举令仪，遹臻厥成。
太傅、中书令、侍中奉太上皇后册宝升殿，用《圣安》
坤载有元，乾行是顺。施生万汇，厥德弥盛。
翼翼母道，赞我皇训。相维群公，奉典斯敬。
皇帝从太上皇后册宝诣宫中，用《正安》
大矣母慈，德备且纯！思古齐敬，佐我皇文。
明章茂典，金玉其音。帝亲奉之，以翼以钦。
太上皇后出阁升御坐，用《坤安》（降坐同。）
天相慈皇，庆臻壶闱。徽柔内修，寿与天齐。
既承皇欢，载觌母仪。懿典鸿名，永绥多祺。
内侍举太上皇后册宝诣读册宝位，用《圣安》
有美英瑶，于昭祥金。为策为章，并著徽音。
德圣而尊，备举弥文。亿载万年，永辅尧勋。
