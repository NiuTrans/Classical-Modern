◎仪卫三
○国初卤簿
国初卤簿。太祖建隆四年，将郊祀，大礼使范质与卤簿使张昭、仪仗使刘温叟，同详定大驾卤簿之制，惟得唐长兴《南郊卤簿字图》，校以令文，颇有阔略违戾者。礼仪使陶谷建议： 金吾及诸卫将军导驾及押仗，旧服紫衣，请依《开元礼》各服本色绣袍。金吾以辟邪，左右卫以瑞马，骁卫以雕虎，威卫以赤豹，武卫以瑞鹰，领军卫以白泽，监门卫以师子，千牛卫以犀牛，六军以孔雀为文。旧，执仗军士悉衣五色画衣，随人数给之，无有准式，请以五行相生之色为次，黑衣先之，青衣次之，赤、黄、白又次之。大驾五辂，各有副车，近代浸废，请依令文增造。又案明宗旧图，导驾三引而仪仗法物人数多，周太祖卤簿六引而人数少，请准令文用六引，其卤簿各依本品以给。 从之。旧清游队有甲骑具装，亡其制度，谷以其所记造之。又作大辇，皆率意定其制。谷又取天文大角、摄提列星之象，作摄提旗及北斗旗、二十八宿旗、十二辰旗、龙墀十三旗、五方神旗、五方凤旗、四渎旗。时有贡黄鹦鹉、白兔，及驯象自来，又作金鹦鹉、玉兔、驯象旗。太祖又诏别造大黄龙负图旗一，大神旗六，日旗一，月旗一，君王万岁旗一，天下太平旗一，师子旗二，金鸾旗一，金凤旗一，五龙旗五，凡二十一旗，皆有架，南郊用之。大黄龙负图旗陈于明德门前，余二十旗悉立于宿顿宫前，遇朝会册礼，亦皆陈于殿庭。凡马步仪仗，共一万一千二百二十二人，悉用禁军。大将军、将军以军主、都虞候摄事，中郎将、都尉以指挥使、副指挥使摄事，校尉、主帅以军使、副兵马使、都头、副都头、十将摄事。
乾德三年，蜀平，命左拾遗孙逢吉收蜀法物，其不中度者悉毁之。是岁，太祖亲阅卤簿。四年，始令改画衣为绣衣，至开宝三年而成，谓之 绣衣卤簿 。其后郊祀皆用之。军卫羽仪，自是浸甚。每大祀，命大礼、礼仪、仪仗、卤簿、桥道顿递五使，卤簿使专掌定字图排列，仪仗使纠督之，大礼及余使同按阅，致斋日巡仗。又命殿前大校管勾捧日、奉宸队，侍卫大校勾当仪仗兵队，捧日、天武厢主四人，编排捧日、奉宸队及执仗人，内诸司使、副使三员同押仪仗，别二员编排导引官。六年，诏节度使已下，除在京巡检及押仪仗外，并令服裤褶衣导引。
太宗至道中，令有司以绢画为图，图凡三幅，中幅车辂、六引及导驾官，外两幅仪卫，其警场青城，又别为图，图成，以藏秘阁。凡仗内自行事官、排列职掌并捧日、奉宸、散手天武外，步骑一万九千一百九十八人，此极盛也。
真宗咸平五年，诏南郊仪仗引驾官，不得多带从人。宰臣，亲王，枢密、宣徽使，参知政事，枢密副使，三司使，各四人。尚书，节度使，翰林学士、侍读、侍讲学士，各三人。给事，谏议，知制诰，大卿监，金吾大将军，枢密都承旨、副承旨，客省阁门使、副使，诸司使、副使至内殿崇班，各二人。少卿监，诸行郎中已下，阁门祗候已下，各一人。又诏南郊引驾官，中书、枢密院一行在东，亲王一行在西，余依官次。大中祥符元年，改小驾为鸾驾。
自太祖易绣衣卤簿后，太宗、真宗皆增益之。仁宗即位，仪典多袭前世，宋绶定卤簿，为《图记》十卷上之，诏以付秘阁。凡大驾，用二万六十一人，大率以太仆寺主车辂，殿中省主舆辇、伞扇、御马，金吾主纛、槊、十六骑、引驾细仗、牙门，六军主枪仗，尚书兵部主六引诸队、大角、五牛旗，门下省主宝案，司天台主钟漏，太常主鼓吹，朝服法物库出旗器、名物、衣冠、幰盖，军器库出箙、弩、矢，内弓箭库出戎装、杂仗。凡六引导驾、太仆卿、千牛将军、殿中侍御史、司天监少府监僚佐局官、乘黄令、大将军、金吾上将军、将军、六统军，皆以京朝官内诸司使、副使以下摄事。仗内用禁军诸班直：捧日、天武、拱圣、神勇、宣武、骁骑、武胜、宁朔、虎翼兵。大将军、将军以军主、都虞候摄。中郎将、郎将、都尉以指挥使、副指挥使摄。校尉、主帅、旅帅、队正以军使、副兵马使、都头、副都头、十将摄。余法驾、鸾驾、黄麾仗，则递减其数。
景祐五年，贾昌朝言仪卫三事：
一曰南郊卤簿，车驾出宫诣郊庙日，执球杖供奉官，于导驾官前分列迎引，至于斋宫。夫球杖非古，盖唐世尚之，以资玩乐。其执之者皆亵服，锦绣珠玉，过于侈丽，既不足以昭文物，又不可以备军容。常时豫游，或宜施用。方今夙夜斋戒，亲奉大祀，端冕颙昂，鼓吹不作，而乃陈戏赏之具，参簪绅之列，导迎法驾，入于祠宫。稽诸典仪，未为允称。况导驾官两省员数悉备，何烦更有此色供奉官，谓宜彻去球杖，俟礼毕还宫，鼓吹振作，即复使就列。
二曰大驾卤簿，有羊车前列。臣案羊车本汉、晋之代，乘于后宫。隋大业中，增金宝之饰，驾以小驷，驭以传童，自是以来，遂为法从。唐制兼有辇车、副车之名，国朝因循，尚未改革。窃以郊祭天地，庙见祖宗，车服所陈，动必由礼。至于四望、耕根之属，兼包历代，皆或有因，岂容后宫所乘，参陪五辂。欲望大驾不用羊车，所冀肃恭，稽合典礼。
三曰南郊大驾卤簿，仪卫甚众，有司虽依典礼，名物次第，兵杖数目，预先分布，及五使量行案阅。其如被差执掌吏员兵伍，素不闲习，行列先后，多失次序；所持名物，亦或差互。押当官但以行事为名，从便趋进，失其处守。窃谓三载亲郊，国之大事，旁陈象物，仰法乾行，四方之人，观礼于是，宜详制度，以示光华。请大驾卤簿前后仗卫次第，于致斋前命仪仗、卤簿使令有司执簿籍率押当官暨诸卫、诸省执仗士卒将领者，自殿门至郊庙分列之处，详视先后及器仗名品，无令差忒。
诏礼仪使宋绶与太常礼院同详定以奏。绶奏： 卤簿内有诸司供奉，盖资备物，以奉乘舆。今昌朝言宿斋之时，不可陈玩乐之具。请郊祀前一日，应供奉官等令宿幕次，俟皇帝行礼毕降坛，导至青城，由青城前导归大内。后汉刘熙《释名》曰： 骡车、羊车，各以所驾名之也。 隋《礼仪志》曰： 汉氏或以人牵，或驾果下马。 此乃汉代已有，晋武偶取乘于后宫，非特为掖庭制也。况历代载于《舆服志》，自唐至今，著之礼令，宜且仍旧。其卤簿仪仗，遇南郊前，五使预阅素备，愿依昌朝所奏，下仪仗、卤簿使加点阅，使之齐肃。 
皇祐二年，将享明堂，卤簿使奏： 法驾减大驾三分之一，而兵部亡字图故本，且文牍散逸，虽粗有名数，较之礼令，未有以裁其中。 诏礼官与兵部加考正，为图以奏。及上图，法驾卤簿用万有一千八十八人。嘉祐二年祫享，用礼仪使奏： 南郊仗，金吾上将军、六统军、左右千牛，皆服紫绣戎服，珂珮，骑而前；节度使亦衣裤褶导驾，如旧例。 是月，礼官奏： 南郊还，在礼当乘金辂，而或诏乘大辇，宜著于令，常以大辇从。 六年，幸睦亲宅，内侍抱驾头堕马，驾头坏。御史中丞韩绛奏请严仪卫，事下阁门、太常礼院议。遂合奏： 车驾出，请以阁门祗候及内侍各二员，扶驾头左右，次扇筤，又以皇城亲从兵二十人从其后。 
神宗熙宁七年，诏太常看详兵部大驾卤簿字图，遂奏言： 制器尚象，有其数者，必有其义。后世车驾仪仗，多杂秦、汉制度，当革其尤者。《周礼·车仆》： 凡师，共革车，各以其萃。 萃，副车也。诸辂之副，宜次正辂。羊车，前代宫中所乘；五牛旗，盖古之五时副车也，以木牛载旗，用人舆之，失其本制：宜除去。 从之。
元丰元年，详定所言： 大驾舆辇、仗卫仪物，兼取历代所用，其间情文讹舛甚众。或规摹苟简而因循已久；或事出一时而不足为法。 诏令更定。于是请去二十八宿、五星、摄提旗所绘人形，及龙、虎、仙童、大神、金鹦鹉、黄鹦鹉、网子、螣蛇、神龟等旗。旧制，亲祠南郊，皇帝自大次至版位，内侍二人执翟羽前导，号曰 拂翟 。拂翟不出礼典，乃汉乾祐中宫中导从之物，不宜用诸郊庙。诏可。
又礼文所言：
近制，金辂不以金饰诸末，象辂不以象饰诸末，革辂不鞔，木辂不漆，请改饰四辂。太常则绘三辰，加升龙、降龙，大旂则绘交龙、大赤鸟隼、大白熊虎、大麾龟蛇而去其云龙，使之应礼。又古者，五辂皆载旗，谓之 道德之车。 《考工记》车戟崇于殳，酋矛崇于戟，各四赤，戟矛皆插车骑，谓之 兵车 。战国尚武，故增插四戟，谓之闟戟 。则知德车、武车，固异用矣。汉卤簿，前驱有凤凰闟戟，犹未施于五辂。江左以来，五辂乃加棨戟于车之右，韬以黼绣之衣。后周司辂，左建旗，右建闟戟，闟戟方六尺，而被之以黼，皆戾于古。请去五辂闟戟，以应 道德 之称，而建太常于车后之中央，升辂则由左。
又按《周礼》： 大驭，掌驭玉辂以祀。 则祀乘玉辂也。斋仆掌驭金辂，斋右充金辂之右，则斋乘金辂也。斋祀之车，异用而不相因。国朝亲祠太庙，致斋文德殿，翌日即进玉辂，非制。请进金辂，俟太庙祠毕，翌日，御玉辂诣郊。
又《周礼》戎右职曰： 会同，充革车。 《仪礼》曰： 贰车毕乘。 《礼记》曰： 乘君之乘车，不敢旷左，左必式。 盖古者后车余辂，不敢旷空，必使人乘之，所以别旷左之嫌也。自秦兼九国车服，西汉因之，大驾属车八十一乘。《后汉志》云： 尚书、御史所载。 扬雄曰： 鸱夷国器，托于属车。 则是汉之属车，非独载人，又以载物，亦《仪礼》所谓 毕乘 之义也。国朝卤簿，车十二乘，虚设于法驾之后，实近旷左之嫌。请令尚书、御史乘之，或以载乘舆服御。
又言： 法驾之行，必有共舆者，盖以承清问。《周官》有太仆、斋仆、道仆，所以御车，至参乘，则其礼益重。故道德之车则有斋右、道右，武车则有戎右，皆以士大夫为之。国朝之制，乘舆有太仆而无参乘，请增近臣一员，立车右。 
其后，诏增制五辂及参乘，玉辂建太常，金辂建大旂，象辂建大赤，革辂建大白，木辂建大麾。诸辂之副，各次正辂，仍存闟戟焉。时大驾卤簿，仗下官一百四十六员，执仗、押引从军员、职掌诸军诸司二万二千二百二十一人。初，玉辂自唐显庆中传之，号 显庆辂 。神宗更制新玉辂，六年正月，御大庆殿受朝，先夕陈诸庭，夜半彻幕屋，压焉。自是竟乘旧辂。
徽宗建中靖国元年，太常寺状具南郊仪仗，人兵二万一千五百七十五人。政和四年，礼制局言： 卤簿六引仪仗，信幡承以双龙，大角黑漆画龙，紫绣龙袋，长鸣、次鸣、大小横吹、五色衣幡、绯掌画交龙。按《乐令》，三品以上绯掌画蹲豹。盖唯乘舆器用，并饰以龙。今六引内系群臣卤簿，而旗物通画交龙，非便，合厘正。 七年，兵部尚书蒋猷请令有司取《天圣卤簿图记》，更加考正可否而因革之。诏如其请。宣和元年，蔡攸被旨改修，凡人物器服，尽从古制，饰以丹采，三十有三卷。
高宗初至南京，孟太后以乘舆服御及御辇仪仗来进。建炎初，诏东京所属起发祭器、法服、仪仗赴行在所。十一月，帝郊于扬州，仪仗用一千三百五十五人。仓卒渡江，皆为金兵所焚。绍兴十二年，有司言： 天子起居，当备法驾，况太母回銮，将奉郊迎。 遂令工部尚书莫将等检会本朝文德、大庆殿旧仪，下太常定，用二千二百六十五人，于是始备黄麾仗，庆、册、亲飨皆用焉。是年冬，玉辂成。
明年，郊，准国初大驾之数，一万一千二百二十二人。内旧用锦袄子者以缬缯代，用铜革带者以勒帛代。而指挥使、都头仍旧用锦帽子、锦臂袖者，以方胜练鹊罗代；用絁者以绸代。禁卫班直服色，用锦绣、金银、真珠、北珠者七百八十人，以头帽、银带、缬罗衫代。旗物用绣者，以错采代；车路院香镫案、衣褥、睥睨，御辇院华盖、曲盖及仗内幢角等袋用绣者，以生色代。殿前司仗内金枪、银枪、旗干，易以漆饰；而拂扇、坐褥以珠饰者去之。帝曰： 事天贵质，若惟事华丽，非初意矣。 十月，卤簿器物及金象革木四辂、大安辇皆成。太常又奏，前后六引鼓吹八百八十四人，旧制骑。今路狭拥遏，欲止令步导。从之。十六年，始增捧日、奉宸队，合一万五千五十人。卤簿之制备矣。三十一年九月，行明堂礼，仪物视郊祀省三之一，用一万一千五人。
孝宗隆兴二年正月，以卤簿劳民，乃令有司条具其可省者。次年郊祀，止用六千八百八十九人，盖减绍兴二十八年人数之半也。乾道六年之郊，虽仍备五辂、大安辇、六象，而人数则如旧焉。自后，终宋之世，虽微有因革，大抵皆如乾道六年之制。若明堂，则四辂、大安辇皆省，止用三千三百十九人。故事，祀前二日诣景灵宫，皆备大驾仪仗、乘辂。中兴后，以行都与东都不同，前二日止乘辇。次日，自太庙诣青城，始登辂，设卤簿。自绍兴十三年始也。车驾遇雨，玉辂施障，从驾臣僚赐雨具，中道遇晴则撤。郊坛遇雨，则就青城放御仗，逍遥子还宫，导驾官免步导。
大驾卤簿。象六，中道，分左右。次六引，中道。第一，开封令；第二，开封牧；（驾从余州县出者，所在刺史、县令导驾，准此。）第三，太常卿；第四，司徒；第五，御史大夫；第六，兵部尚书。（以上各用本品卤簿。）次纛十二。（每纛一人持，一人托，四人扯，骑二人押。）次犦槊骑八，（押衙四人骑引。）左右金吾上将军四人，将军四人，大将军各一人，折冲都尉一人。（大将军、都尉并夹以犦槊二，每槊一人执，二人夹，纛槊皆中道。）
次清游队。（左右道。）白泽旗二，（一人执，二人引，二人夹，左右金吾折冲都尉各一人领。）弩八，弓箭三十二，槊四十。次左右金吾十六骑，（左右道，主帅各一人分领。）弩八，弓箭十二，槊十二。次夹道佽飞，骑。（左右金吾果毅都尉各二人分领。）虞候佽飞四十八人，铁甲佽飞二十四人。
次前队殳仗。（左右道。）左右领军卫将军各一人，犦槊四人，主帅四人，殳八十，叉八十；（相间。）左右武卫屯卫主帅各四人，殳各五十人，叉各五十人；左右骁卫主帅四人，殳四十，叉四十。次朱雀旗一，（中道，一人持，二人引，二人夹。）弩四，弓箭十六。次龙旗十二。（中道，并一人执，二人引，二人护后；副竿二，皆骑，左右金吾果毅都尉各一人领。）风伯、雨师旗各一，雷公、电母旗各一，木、火、土、金、水星旗各一，左、右摄提旗各一，北斗旗一。次指南、记里鼓、白鹭、鸾旗、崇德、皮轩车。（左右金吾卫果毅都尉各一人，来往检校。）次引驾十二重。（中道，并骑。）弩八，弓箭八，槊八。
次太常前部鼓吹。令二人，（府史四人从。）掆鼓十二在左，（主帅四人骑领。）金钲十二在右，（主帅四人骑领。）大鼓百二十，（主帅二十人骑领。）长鸣百二十，（主帅六人骑领。）铙鼓十二，（主帅四人骑领。）歌二十四，拱宸管二十四，箫二十四，笳二十四，大横吹百二十，（主帅十人骑领。）节鼓二，笛二十四，箫二十四，觱篥二十四，笳二十四，桃皮觱篥二十四；掆鼓十二在左，（主帅二人骑领。）金钲十二在右，（主帅二人骑领。）小鼓百二十，（主帅十人骑领。）中鸣百二十，（主帅六人骑领。）羽葆鼓十二，（主帅四人骑领。）歌二十四，拱宸管二十四，箫二十四，笳二十四。
次司天监一人，骑，引相风、刻漏，（中道。令史一人，排列官二人，骑从。）相风乌舆一，（匠人一。）交龙钲、鼓各一，（司晨、典事各一人骑从。）钟楼、鼓楼各一，行漏舆一，（漏刻生四人从。）清道二人，十二神舆一。（司天官一人押。）
次持鈒前队。（中道。）左右武卫果毅都尉各一人分领，校尉二人。绛引幡一，金节十二，罕一在左，毕一在右，朱雀幢一，（叉一。）青龙、白虎幢各一，分左右。（叉各一。）导盖一。（叉一。）称长一人，鈒戟二百八十人，分左右；左右武卫将军各一人，校尉四人，分左右。次殿中侍御史二人，黄麾一。（骑二夹。）
次前部马队。（左右队。）第一队，角宿、亢宿、斗宿、牛宿旗各一，（执次同龙墀旗，角、亢在左，斗、牛在右，余队同此。）左右金吾卫折冲都尉各一人分领，弩十，弓箭二十，槊四十；（并分左右，余队皆同。）第二队，氐宿、房宿、女宿、虚宿旗各一，左右领军卫果毅都尉各三人分领；（兼第三、第四队。）第三队心宿、危宿旗各一；第四队尾宿、室宿旗各一；第五队箕宿、壁宿旗各一，左右领军卫折冲都尉各一人分领；第六队奎宿、井宿旗各一，左右屯卫折冲都尉各一人分领；第七队娄宿、鬼宿旗各一，左右武卫果毅都尉各三人分领；（兼第八、第九队。）第八队胃宿、柳宿旗各一；第九队昴宿、星宿旗各一；第十队毕宿、张宿旗各一，左右骁卫折冲都尉各三人分领；（兼第十一、十二队。）第十一队觜宿、翼宿旗各一；第十二队参宿、轸宿旗各一。
次步甲前队。（左右道。）犦槊四，左右领军卫将军各一人检校。第一队，鹖鸡旗二，（引、执同马队。）左右领军卫折冲都尉各一人分领，赤鍪甲、弓箭六十；第二队，貔旗二，左右领军卫果毅都尉各一人分领，赤鍪甲、刀盾六十；第三队，玉马旗二，左右领军卫折冲都尉各一人分领，青鍪甲、弓箭六十；第四队，三角兽旗二，左右领军卫果毅都尉各一人分领，青鍪甲、刀盾六十；第五队，黄鹿旗二，左右屯卫折冲都尉各一人分领，黑鍪甲、弓箭六十；第六队，飞麟旗二，左右屯卫果毅都尉各一人分领，黑鍪甲、刀盾六十；第七队，駃騠旗二，左右武卫折冲都尉各一人分领，白鍪甲、弓箭六十；第八队，鸾旗二，左右武卫果毅都尉各一人分领，白鍪甲、刀盾六十；第九队，麟旗二，左右骁卫折冲都尉各一人分领，黄鍪甲、弓箭六十；第十队，驯象旗二，左右骁卫果毅都尉各一人分领，黄鍪甲、刀盾六十；第十一队，玉兔旗二，左右卫折冲都尉各一人分领，黄鍪甲、弓箭六十；第十二队，辟邪旗二，左右卫果毅都尉各一人分领，黄鍪甲、刀盾六十。
次前部黄麾仗。（左右道。）绛引幡二十；第一部，左右领军卫大将军各一人检校，（兼检校第二部。）折冲都尉各一人分领，（主帅二人。）龙头竿赤氅二十，揭鼓二，仪锽五色幢二十，龙头竿小孔雀氅二十，小戟二十，揭鼓二，龙头竿五色鹅毛氅二十，弓箭二十，龙头鸡毛氅二十，朱縢盾二十，龙头竿绣氅二十，弓箭二十，槊二十，揭鼓二，绿縢盾二十；第二部，左右领军卫折冲都尉各一人分领；（主帅及氅锽等并同第一部，余准此。）第三部，左右屯卫大将军各一人检校，果毅都尉各一人分领；第四部，左右武卫大将军各一人检校，折冲都尉各一人分领；第五部，左右骁卫大将军各一人检校；（兼检校第六部，折冲都尉各一人分领。）第六部，左右卫果毅都尉各一人分领。
次六军仪仗。（中道，在殿中黄麾后。）左右神武军统军各一人，本军旗二，（一人执，一人引，二人夹，都头各一人骑押。）吏兵、力士旗各五，白干枪五十，柯舒十，镫仗八，（相间。）排阑旗二十，掩尾天马旗二。左右羽林军、左右龙武军，并同神武军。（惟羽林用赤豹、黄熊旗各五，龙武用龙君、虎君旗各五。）
次引驾旗十六，（中道，执人同六军旗。）十二辰旗各一，天王旗四。（排仗通直官二人骑领。）次龙墀旗十三，（中道，各一人执，二人引，二人夹，排仗将二人骑领。）天下太平旗一，青龙、赤龙、黄龙、白龙、黑龙旗各一，金鸾、金凤旗各一，狮子旗二，日旗、月旗各一，君王万岁旗一。
次御马二十四匹，（中道，并以天武官二人执辔。）尚乘奉御二人从。次日月合璧旗一，次苣文旗二，次五星连珠旗一，次祥云旗二。（以上并一人执，二人引，二人夹，佩横刀，执弓箭。）次长寿幢一。次青龙、白虎旗各一。（左右道。）左右卫果毅都尉各一人分领七十骑，弩八，弓箭二十二，槊四十。
次班剑仪刀队。（左右道。）左右卫将军各一人，亲卫郎将各二人，班剑二百二十，为第一、第二行；勋卫郎将各二人，班剑二百二十，为第三、第四行；翊卫郎将各三人，仪刀三百七十八，为第五、第六、第七行；左右骁卫翊卫郎将各一人，仪刀一百三十四，为第八行；左右武卫翊卫郎将各一人，仪刀一百三十八，为第九行；左右屯卫翊卫郎将各一人，仪刀一百四十二，为第十行；左右领军卫翊卫郎将各一人，仪刀一百四十六，为第十一行；左右金吾卫翊卫郎将各一人，仪刀一百五十，为第十二行。
次五仗。（左右道。）左右卫供奉中郎将各二人，亲勋翊卫各二十四人，左右卫郎将各一人，散手翊卫各三十人，左右骁卫郎将各一人，翊卫各二十八人。
次左右骁卫、翊卫三队。第一队，花凤旗二，大将军各一人，弩十，弓箭二十，槊四十；第二队，飞黄旗二，将军各一人，（弩、弓箭、槊同第一队，下准此。）第三队，吉利旗二，郎将各一人。
次金吾细仗。殿中伞扇，千牛。（中道。）青龙、白虎旗各一，（一人执，三人引，骑二人押当。）五岳神旗各一，五方神旗各一，五方龙旗二十五，五方凤旗二十五，四渎神旗各一。（各一人执，二人引，二人夹，四旗属兵部，每行次五方凤旗。）援宝三十二人，香案一，符宝郎一人，宝案一，宝舆一。（舆士十二人。）碧襕二十四人，骑，（内十四人，执仪刀。）方伞二，雉扇四，四色官六人，押仗二人，金甲天武官二人，进马四人，千牛将军一人，千牛八人，中郎将二人，长史二人，引驾官四人，天武官三百人。次球仗供奉官一百人。
次左右卫夹毂队。（左右道。）第一、第四队，朱鍪甲、刀盾各六十，折冲都尉各一人检校；第二、第五队，白鍪甲、刀盾各六十，果毅都尉各一人检校；第三、第六队，黑鍪甲、刀盾各六十，果毅都尉各一人检校。
次捧日、奉宸队。（左右道。）捧日三十五队，队四十人，骑；奉宸二十五队，队四十人。（并五重相间。）
次导驾官。（中道。）通事舍人八人，分左右；侍御史二人，分左右；御史中丞二人，分左右；正言二人，分左右；司谏二人，分左右；起居郎二人在左，起居舍人二人在右；谏议大夫四人，分左右；给事中四人在左，中书舍人六人在右；散骑四人，分左右；门下侍郎二人在左，中书侍郎二人在右；侍中二人在左，中书令二人在右。次鸣鞭二。（中道。）次宫苑马二。（中道。）
次殿中省仗。大伞二，方雉尾扇四，腰舆一，（排列官一人骑领。）小雉尾扇四，方雉尾扇十二，华盖二，香镫一。
次诞马二，玉辂。（皇帝升辂，则太仆卿御，千牛大将军二人夹辂，将军二人陪乘。前有诞马二，教马官二人。）次诸司随驾供奉。次大辇，（掌辇四人导，尚辇奉御二人骑从。）殿中少监二人，骑。（本省供奉二人骑从。）次御马二十四。（并以天武官二人执辔，尚辇直长二人骑从。）
次持鈒后队。（中道。）左右武卫旅帅各一人，大伞二，（大雉尾扇二夹。）大雉尾扇四，小雉尾扇十二，朱团扇十二，华盖二，（叉二。）睥睨十二，御刀六，玄武幢一，（叉一。）绛麾二，细槊十二。次大角百二十。（左右金吾果毅都尉各一人骑从。）
次后部鼓吹。（中道。）鼓吹丞二人，骑。（典事四人骑从。）羽葆鼓十二，（主帅四人骑从。）歌二十四，拱宸管二十四，箫二十四，笳二十四；（主帅二人骑领。）铙鼓十二，（主帅四人骑领。）歌二十四，箫二十四，笳二十四；小横吹百二十，（主帅八人骑领。）笛二十四，箫二十四，觱篥二十四，笳二十四，桃皮觱篥二十四。
次黄麾幡二，（骑二夹。）殿中侍御史二人，骑。（令史四人骑从。）次芳亭辇一，凤辇一，小舆一，尚辇直长二人，骑，检校。（书令史四人骑从。）次五牛旗舆各一，左右屯卫队正各一人，骑，检校。（并执银装长刀。）次乘黄令、丞二人。（府史四人骑从。）次金、象、革、木辂。次五副辂。次耕根车。次进贤、明远、羊车。次属车十二。次中书、门下、秘书、殿中省局官各一，骑。次黄钺、豹尾车。
次后部黄麾仗。（左右道，与殿中黄麾相并。）第一部，左右骁卫将军各一人检校，折冲都尉各一人分领；（主帅氅锽等并同前部，下皆准此。）第二部，左右武卫将军各一人检校，折冲都尉各一人分领；第三部，左右屯卫将军各一人检校，折冲都尉各一人分领；第四部，左右领军卫折冲都尉各一人分领；第五部，左右骁卫折冲都尉各一人分领；第六部，左右骁卫折冲都尉各一人分领，绛引幡二十，护后主帅二十人。
次步甲后队。（左右道。）第一队，貔旗二，（执、引并同前。）左右卫果毅都尉各一人分领；（鍪甲、弓盾同前队第十二。）第二队，鹖鸡旗二，左右卫折冲都尉各一人分领；（鍪甲、弓箭同前队第十一。）第三队，仙鹿旗二，左右骁卫果毅都尉各一人分领；（鍪甲、刀盾同前队第十。）第四队，金鹦鹉旗二，左右骁卫折冲都尉各一人分领；（鍪甲、弓箭同前队第九。）第五队，瑞麦旗二，左右武卫果毅都尉各一人分领；（鍪甲、刀盾同前队第八。）第六队，孔雀旗二，左右武卫折冲都尉各一人分领；（鍪甲、弓箭同前队第七。）第七队，野马旗二，左右屯卫果毅都尉各一人分领；（鍪甲、刀盾同前队第六。）第八队，犛牛旗二，左右屯卫折冲都尉各一人分领；（鍪甲、弓箭同前队第五。）第九队，甘露旗二，左右领军卫果毅都尉各一人分领；（鍪甲、刀盾同前队第四。）第十队，网子旗二，左右领军卫折冲都尉各一人分领；（鍪甲、弓箭同前队第三。）第十一队，鹖鸡旗二，左右领军卫果毅都尉各一人分领；（鍪甲、刀盾同前队第二。）第十二队，貔旗二，左右领军卫折冲都尉各一人分领。（鍪甲、弓箭同前队第一。）
次后部马队。（左右道。）第一队，角端旗二，左右卫折冲都尉各三人分领；（兼第二、第三队。每队弩、弓箭、槊并同前队。）第二队，赤熊旗二；第三队，兕旗二，左右骁卫果毅都尉各三人分领；（兼第四队。）第四队，太常旗二；第五队，驯象旗二，左右武卫折冲都尉各三人分领；（兼第六、第七队。）第六队，鵕鸃旗二；第七队，騼〈马蜀〉旗二；第八队，驺牙旗二，左右屯卫果毅都尉各二人分领；第九队，苍乌旗二；第十队，白狼旗二；第十一队，龙马旗二，左右领军折冲都尉各二人分领；第十二队，金牛旗二。
次后队殳仗。（左右道。）左右领军卫主帅四人，殳八千，叉八十；左右武卫主帅四人，殳五十，叉五十；左右屯卫骁卫主帅各四人，殳四十，叉四十。次掩后队。（中道。）左右屯卫折冲都尉各一人，大戟五十，刀盾五十，弓箭五十，槊五十。
次真武队。（中道。）金吾折冲都尉一人，仙童、螣蛇、真武、神龟旗各一，（十人执，二人引，二人夹。）槊二十五，弓箭二十，弩五。
车驾至青城，则周卫行宫及坛内外。其青城坐甲布列三百三十六铺：殿前指挥使二十四铺，四百七十七人；内殿直一十铺，一百四十一人；散员一十辅，一百四十二人；散指挥一十铺，一百四十一人；散都头一十铺，一百四十三人；散祗候一十铺，一百四十人；金枪一十铺，一百五十人；银枪一十铺，一百五十人；东第一班三铺，五十二人；东第二班三铺，五十三人；东第三班六铺，九十一人；东第四班五铺，八十四人；东第五班二铺，二十二人；下茶酒班一铺，三十一人；散直一十铺，一百四十九人；钧容直一十铺，二百人；御龙直二十二铺，三百八十五人；御龙骨朵子直一十二铺，二百一十二人；御龙弓箭直一十八铺，二百九十六人；御龙弩直二十二铺，三百五十六人；把天门天武一铺，八人；驾头扇筤天武一铺，三十二人；禁卫天武六铺，三百一十人；约拦天武三十铺，三百一十人；方围子亲从三十四铺，三百六十人；禁卫崇政殿亲从四十铺，并提举人员共四百六十三人；行宫司亲从一十二铺，一百八十人；快行亲从四铺，八十六人。行宫殿门崇政殿亲从四十六人，行宫殿门亲从并提举人员二百四十人，把街约拦亲事官贴诸处龊门一十队及提举人员一百三人，殿前指挥使已下看守马火甲队一千一百七十一人，右禁卫诸班共六千七百二十有四人。
圜坛东门外中道夹立诸班直主首引驾人员九人，御龙四直门旗六十人，御龙仗剑六人，天武把门长行八人。
大次前外围亲从四队三十八人，执烛亲从八十六人，行宫殿门一十二人，御龙直四十人。大次后把街约拦执事官五十一人。大次两壁快行六十九人，于禁卫外排立坛周围，守踏道。里围亲从十将、节级二十二人，坛从里第二重方围亲从三百二十四人。大次及外壝外诸门行宫司共一百六十人，宫架及坛东幄幕、宰臣百官幕次共六十人。右自大次前外围至百官幕次，共八百六十二人。凡诣小次行礼，不须随从。大次前里围并拦前一百七十一人，执烛一百二十九人，外围一百八十人，行宫门及快行二十四人。（右自里围至行宫快行共五百四人。）凡诣小次行礼，随从祗应。
圆坛从外壝下分作九重：从中第一重，殿前指挥使等七百四十四人；第二重，御龙直等六百九十五人；第三重，散员等六百四十二人；第四重，散都头等七百一十人；第五重，天武骨朵大剑约拦五百八十一人；第六重，御营四面巡检下步军八百六十七人；第七重，御营四面并青城圆坛巡检下步军八百六十七人；第八重，御营四面巡检下马军四百三十三人；第九重，御营四面巡检及青城圆坛巡检下马军四百三十四人。坛四门殿前指挥使行门三十五人，内人员一十五人，坛东门夹立擎鞭长行一十人。（右自青城赴坛诸班亲从文武及御营圆坛巡检下，总七千四百六十七人。）
驾至太庙，环卫如郊坛，坐甲布列二百六十三铺。殿前指挥使二十四铺，四百七十七人；内殿直、散员、散指挥、散都头、散祗候、散直各一十铺，一百二十人，共六十铺七百二十人；金枪一十铺，一百五十人；银枪一十铺，一百五十人；东第一、第二班各二铺，三十人，共四铺，六十人；东第三、第四班各四铺，六十人，共八铺，一百二十人；东第五班二铺，二十二人；下茶酒班一铺，三十一人；御龙直八铺，三百八十五人；御龙骨朵子直四铺，二百一十二人，御龙弓箭直六铺，二百九十六人；御龙弩直八铺，三百五十六人；把行门天武一铺，八人；驾头扇筤天武一铺，三十二人；禁卫天武六铺，三百一十人；禁卫崇政殿亲从四十铺，并提举人员共四百六十三人；行宫司亲从一十二铺，一百八十人；快行亲从四铺，八十六人；方围亲从二十四铺，三百六十人；约拦天武三十铺，三百一十人。
行宫殿门崇政殿亲从及提举人员二百八十六人，把街约拦亲事官贴诸处龊门一十二队，并提举人员一百三人，御营四面巡检六员下步军九百一十八人，亲从四十人。青城内至圜坛巡检下亲从四十人。右禁卫诸班直等御营四面巡检军兵，及青城至圜坛巡检下亲从，总六千一百四十五人。（左山商氏家藏宋人《青城》、《圜坛》、《太庙》三图，其布置行列，极为详备，因附卤簿之后，庶览之者可以考一代之制云。）
凡卤簿内牙门旗，中道四，分二门；左右道各十，分五门。中道一门在金吾细仗前，一门在掩后队后。左右厢第一门在步甲前队第六后，第二门在前部黄麾仗前，第三门在后部黄麾仗前，第四门在黄麾仗后，第五门在步甲后队第六后。每旗二人执，四人夹，并骑，分左右。每门监门校尉六人领。
又大驾，郊祀、籍田、荐献玉清昭应景灵宫用之。迎奉圣像亦用大驾，惟不设象及六引导驾官。法驾，减太常卿、司徒、兵部尚书，白鹭、崇德车，大辇、五副辂，进贤、明远车，又减属车四，余并三分减一。泰山下、汾阴行礼，明堂、大庆殿恭谢用之，凡一万一千八十八人。鸾驾，又减县令、州牧、御史大夫，指南、记里、鸾旗、皮轩车，象辂、革略、木辂，耕根车、羊车、黄钺车、豹尾车、属车，小辇、小舆，余并减半。朝陵，迎泰山天书，东封、西祀，朝谒太清宫，奏告玉清昭应宫，奉迎刻玉天书，躬谢太庙，皆用之。鸾驾旧用二千人，大中祥符五年，真宗告太庙，增至七千人。兵部黄麾仗，用太常鼓吹，太仆寺金玉辂，殿中省大辇，其制无定，然皆减于小驾。御楼、车驾亲征或省方还京，迎禁中天书，五岳上册，建安军迎奉圣像，太庙上册皆用之。
