◎世家二
○西蜀孟氏
西蜀孟昶，初名仁赞，及僣位改焉。其先邢州龙冈人。父知祥，事后唐武皇，武皇以弟之子妻之，是为琼华长公主。同光初，知祥为太原尹、知留守事。三年，平蜀。四年，以知祥为剑南西川节度副大使、知节度事。明宗即位，命知祥讨平东川，知祥自领两川节度，明宗即以授之。长兴四年，封蜀王，许行墨制。五年，闵帝立，乃称帝于蜀，改元明德，时清泰元年也。事具《五代史》。昶母李氏，本庄宗嫔御，以赐知祥，天祐十六年己卯十一月，生昶于太原。初，知祥镇西川，不及以族行。天成元年，奏遣衙校迎家太原，明宗因令部送长公主及昶与所生母至蜀。公主以长兴三年卒。
知祥初署昶西川节度行军司马，僣号，以昶为检校太保、同平章事、崇圣宫使、东川节度。知祥疾，立为皇太子，权监军国。明德元年七月，知祥卒，昶袭位，年始十六，止称明德年号，委政于赵季良、张知业、李仁罕等。二年，尊其母李氏为皇太后。四年，改元广政。后以事诛仁罕、知业，乃亲政事。十三年，加号睿文英武仁圣明孝皇帝。
晋末，秦州节度使何建、凤州防御使石奉頵俱以城降昶。时契丹乱华，汉祖起并门，中土蝗旱连岁，昶益自大，开贡部，行郊祀礼，自此君臣奢纵。及周世宗克秦、凤，昶始惧，放还先所获濮州刺史胡立，致书世宗，称大蜀皇帝，且言家世邢台，愿敦乡里之分。世宗怒其无礼，不答。昶愈不自安，乃于剑门、夔、峡多积刍粟，增置师旅。用度不足，遂铸铁钱。禁境内铁，凡器用须铁为之者，置场鬻之，以专其利。
立其子玄喆为太子，用王昭远、伊审征、韩保正、赵崇韬等分掌机要，总内外兵柄。母李氏谓昶曰： 吾尝见庄宗跨河与梁军战，又见尔父在并州捍契丹及入蜀定两川，当时主兵者非有功不授，故士卒畏服。如昭远者，出于微贱，但自尔就学之年，给事左右；又保正等皆世禄之子，素不知兵，一旦边疆警急，此辈有何智略以御敌？高彦俦是尔父故人，秉心忠实，多所经练，此可委任。 昶不能遵用其言。
及太祖下荆、楚，昶欲遣使朝贡，昭远等固止之。太祖诏蜀之邸吏、将卒先在江陵者并放还，仍给赐钱帛以遣。乾德二年，昶遣孙遇、杨蠲、赵彦韬为谍至京师。彦韬潜取昶与并州刘钧蜡丸帛书以告，其书云： 早岁曾奉尺书，远达睿听。丹素备陈于翰墨，欢盟已保于金兰。洎传吊伐之嘉音，实动辅车之喜色。寻于褒、汉，添驻师徒，只待灵旗之济河，便遣前锋而出境。 先是，太祖已有西伐意而未发，及览书，喜曰： 吾用师有名矣。 即命忠武军节度王全斌充凤州路行营前军兵马都部署，武信军节度、侍卫步军都指挥使崔彦进充副都部署，枢密副使王仁赡充都监，龙捷右厢都指挥使史延德充马军都指挥使，虎捷右厢都指挥使张万友充步军都指挥使，陇州防御使张凝充先锋都指挥使，左神武大将军王继涛充濠砦使，内染院使康延泽充马军都监，翰林副使张煦充步军都监，供奉官田仁朗充濠砦都监，殿直郑粲充先锋都监，步军都军头向韬充先锋都军头，宁江军节度、侍卫马步军都指挥使刘廷让充归州路行营前军兵马副都部署，内客省使、枢密承旨曹彬充都监，客省使武怀节充战棹部署，龙捷左厢都指挥使李进卿充步军都指挥使，前阶州刺史高彦晖充先锋都指挥使，右卫将军白廷诲充濠砦使，御厨副使朱光绪充马军都监，仪鸾副使折彦赟充步军都监，八作副使王令岩充先锋都监，供奉官郝守濬充濠砦都监，马步军都军头杨光美充战棹左右厢都指挥使，供奉官药守节充战棹左厢都监，殿直刘汉卿充战棹右厢都监，率禁兵三万人、诸州兵二万人分路讨之。诏令孙遇等指画江山曲折之状，及兵砦戍守之处道里远近，俾画工图之，以授全斌等。因谓曰： 西川可取否？ 全斌等对曰： 臣等仗天威，遵庙算，刻日可定。 龙捷右厢都校史延德前奏曰： 西川一方，傥在天上，人不能到，固无可奈何。若在地上，以今之兵力，到即平矣。 上壮其言，谓之曰： 汝等果敢如此，我何忧乎！ 又谓全斌等曰： 凡克城砦，止籍其器甲刍粮，悉艰钱帛分给战士。 
及兵至，昶遣王昭远、赵崇韬、韩保正、李进等来拒战。昭远等相继就擒，昶大惧，出金帛募兵，令其子玄喆统之，李廷珪、张惠安为其副，以守剑门。玄喆素不习武，廷珪、惠安皆庸懦无识。玄喆离成都，但携姬妾、乐器及伶人数十辈，晨夜嬉戏，不恤军政。至绵州，闻宋师已破剑门，遂遁归东川，所过焚庐舍仓禀而去。昶益惶骇，问计于左右。有老将石斌，对以宋师远来，势不能久，请聚兵固守以老之。昶曰： 吾父子以丰衣美食养士四十年，及遇敌，不能为我东向发一矢。今若固垒，何人为我效命？ 
三年正月，昶遣其通奏伊审征赍表诣全斌请降，且言： 中外骨肉二百余人，有亲年几七十，愿终甘旨之养，免赐睽离之责，则祖宗血食庶获少延。 末援刘禅、陈叔宝故事以请封号。全斌等既受其降，遣马军都监康延泽先以百骑入城见昶，谕以恩信，留三日，尽封府库而还。
昶又遣其弟仁贽诣阙上表言：
先臣受命唐室，建牙蜀川，因时事之变更，为人心之拥迫。先臣即世，臣方丱年，猥以童昏，缪承余绪。乖以小事大之礼，阙称藩奉国之诚，染习偷安，因循积岁。所以上烦宸算，远发王师，势甚疾雷，功如破竹。顾惟懦卒，焉敢当锋？寻束手以云归，止倾心而俟命。
今月七日，已令私署通奏使、宣徽南院使伊审征奉表归降，以缘路寇攘，前进不得。臣寻更令兵士援送，至十一日，尚恐前表未达，续遣供奉官王茂隆再赍前表。至十二日以后，相次方到军前，必料血诚，上达睿听。臣今月十九日，已领亲男诸弟，纳降礼于军门，至于老母诸孙，延余喘于私第。
陛下至仁广覆，大德好生，顾臣假息于数年，所望全躯于此日。今蒙元戎慰恤，监护抚安，若非天地之垂慈，岂见军民之受赐！臣亦自量过咎，尚切忧疑，谨遣亲弟诣阙奉表，待罪以闻。
太祖诏曰：
朕以受命上穹，临制中土，姑务保民而崇德，岂思右武以佳兵？至于临戎，盖非获已。矧惟益部，僻处一隅，靡思僣窃之愆，辄肆窥觎之志，潜结并寇，自启衅端。爰命偏师，往申吊伐，灵旗所指，逆垒自平。
朕尝中宵怃然，兆民何罪！屡驰驲骑，严戒兵锋，务宣拯溺之怀，以尽招携之礼。而卿果能率官属而请命，拜表疏以祈恩，托以慈亲，保其宗祀，悉封库府，以待王师。追咎改图，将自求于多福；匿瑕含垢，当尽涤于前非。朕不食言，尔无他虑。
昶乃举族与官属由峡江而下，至江陵，上遣皇城使窦思俨迎劳之。四月初，昶与母至襄汉，复遣使赍诏赐茶药。所赐诏不名，仍呼昶母为国母。昶将至，命太宗劳于近郊。昶率子弟素服待罪阙下，太祖御崇元殿，备礼见之，赐昶袭衣、玉带、黄金鞍勒马、金器千两、银器万两、锦绮千段、绢万匹；又赐昶母金器三百两、银器三千两、锦绮千匹、绢千匹；子弟及其官属等袭衣、金玉带、鞍勒马、车乘、器币有差；又遣使分诣江陵、凤翔赐其家属钱帛，疾病者给以医药。即日宴于大明殿。先是，诏有司于右掖门外，临汴水起大第五百间以待昶，供帐悉备，至是赐之，又为其官属各营居第。
翌日，诏曰：
伯禹导川，黑水本梁州之域；《河图》括象，岷山直井络之墟。是曰坤维，素为王土。属中原多故，四海群飞，遂剖裂于山河，竞僣窃于位号。朕削平宇县，载整皇纲，复周、汉之旧疆，宠绥群后；采唐、虞之大训，协和万邦。六年于兹，百揆时叙。礼乐征伐之柄，尽出朝廷；蛮夷山海之君，咸修职贡。一昨顺长庚而授律，法时雨以兴师，先申诞告之文，以慰徯来之众。
咨尔伪蜀主孟昶，克承余绪，保据一隅，擅正朔以自尊，历岁时而滋久。属王师致讨，察天道之恶盈，体此绥怀，思于效顺，尽率群吏，降于军门。抗手疏以陈诚，伏天阍而请命。是用昭示大信，尽涤疵瑕，度越彝章，升于崇秩。冠紫微之近署，以奉内朝；剪鹑首之奥区，为之封邑。率从异数，式洽殊私。尔宜钦承，往践厥位。可开府仪同三司、检校太师兼中书令、秦国公，给上镇节度使奉禄。余官除拜有差。
昶数日卒，年四十七。太祖废朝五日，素服发哀于大明殿。赐尚书令，追封楚王，谥恭孝，赙布帛千匹，葬事官给。后数日，其母李氏亦卒。初，李氏随昶至京师，太祖数命肩舆入宫，谓之曰： 母善自爱，无戚戚怀乡土，异日当送母归。 李氏曰： 使妾安往？ 太祖曰： 归蜀尔。 李氏曰： 妾家本太原，倘得归老并土，妾之愿也。 时晋阳未平，太祖闻其言大喜，曰： 俟平刘钧，即如母所愿。 因厚加赐赍。及昶卒，不哭，以酒酹地曰： 汝不能死社稷，贪生以至今日。吾所以忍死者，以汝在尔。今汝既死，吾何生焉！ 因不食，数日卒。太祖闻而伤之，赙赠加等。令鸿胪卿范禹偁护丧事，与昶俱葬洛阳，诏发奉义甲士千人护送。
七月，正衙备礼册命昶，其文曰：
维乾德三年，岁次乙丑，七月己巳朔，二十四日戊子，皇帝若曰： 咨故检校太师兼中书令、秦国公孟昶，册赠之典，所以彰世祚而纪勋伐，继绝之义，所以旌异域而表来庭。苟匪全功，宁兼二者。国家乘乾抚运，括地开图。稽至德于勋、华，体深仁于汤、禹。既定壶关之乱，复剪淮夷之凶，暨荆及衡，洗荡逋秽。以为君人之道，先德而后刑；王者之师，有征而无战。兵威震叠，寰宇来同。以至薄伐两川，徂征三峡。
惟尔昶袭乃堂构，据有巴庸，而能祗畏皇灵，保全宗绪，知机识变，委顺图全。驰子牟魏阙之心，奉伯禹涂山之会。朕自闻献款，良切虚怀。舟车欣至止之初，邸第锡非常之制。封崇异数，祈保永年。景命不融，奄然殂谢。
于戏！尔有及亲之孝，特异常伦；尔有达上之情，所期终养。何高穹之不祐，与幽壤之同归！斯朕所以当宁兴悲，彻县永叹。询于史氏，申命礼官，今遣使起复云麾将军、检校太傅、右神武统军、兼御史大夫、上柱国、平昌县开国伯食邑七百户孟仁贽持节，册赠尔为尚书令，仍追封楚王。于戏！式备哀荣，载光简牒。南宫峻秩，全楚大邦，并示追崇，敻超彝制。始终之分，朕无愧焉。
仍赠昶坟庄一区，给守坟人米千石，钱五万。
初，昶在蜀专务奢靡，为七宝溺器，他物称是。每岁除，命学士为词，题桃符，置寝门左右。末年，学士幸寅逊撰词，昶以其非工，自命笔题云： 新年纳余庆，喜节号长春。 以其年正月十一日降，太祖命吕余庆知成都府，而 长春 乃圣节名也。又昶袭位后，民质钱取息者，将徙居，必署其门曰： 召主收赎。 周世宗平淮甸，克关南，即议讨蜀而未果，至太祖乃平之。
昶三子：玄喆、玄珏、玄宝。玄宝先卒，僣赠遂王。昶弟：仁贽、仁裕、仁操。
昶既降，宁江军节度、同平章事伊审征，检校太尉兼侍中韩保正，山南西道节度、同平章事王昭远，工部侍郎幸寅逊，武信军节度、保宁军都巡检使李廷珪来阙下。审征授静难军节度，昭远授左领军卫大将军，寅逊授右庶子，廷珪授右千牛卫上将军，韩保正未授官卒。保正、昭远、廷珪，川中各有田宅，诏各赐钱三百万。又成都人王处琼，少孤，有司籍其金宝，昶降，辇送阙下。太祖闻之，令计其直还焉。
玄喆字遵圣，幼聪悟，善隶书。年十四，僣封秦王、检校太尉、同平章事、判六军诸卫事。尝自书姚崇《口箴》，刻诸石。昶赐以银器、锦彩。广政二十一年，领武德军节度。二十四年，加兼侍中。二十五年，立为皇太子。宋师将至，以玄喆为元帅，精卒万余，旌旗用文绣，以锦绸其杠。是日微雨，玄喆虑沾湿，令解去。俄雨止，复旆之，旌帜数千皆倒系杠上，识者异之。及闻剑门陷，遂奔东川。数日，弃军遁归。
入朝，与昶同日宣制检校太尉、泰宁军节度。昶卒，赐玄喆羊五百口、酒五百壶。玄喆献马二百匹、白玉水晶鞍勒副之。移镇贝州，在镇十余年，亦有治迹。太平兴国初，移镇定州。三年，加开府仪同三司。四年，从平太原，就命为镇州驻泊兵马钤辖。又从征幽州，率所部攻城之西面。会班师，遣与军器库使药可琼、深州刺史念金钅巢、左龙武将军赵延进、殿前都虞候崔翰、四方馆使梁迥、翰林使杜彦圭帅兵归屯定州。俄契丹入寇，玄喆与诸将校破之徐河。以功封滕国公，入为左龙武军统军，判右金吾卫仗。未几，知滑州。淳化初，病，求换濒淮一小郡养疾。移知滁州，卒，年五十五。赠侍中。
初，玄喆在贝州，凡民输税者皆令出商算，规其余羡，以备留使之用，人颇苦之。景德中，都官员外郎孔揆使河北，表论其事，诏除之。有子十五人：隆记、隆诂、隆说、隆诠，并进士及第。
玄珏初封王，与玄喆并日封拜，仍检校太保。少端敏。常侍昶射，双箭连中的，昶奇之，赐钱三十万。时玄珏方就学，为选起居舍人陈鄂为教授。至是，自陈愿以钱赐鄂，昶嘉而许焉。鄂尝仿唐李瀚《蒙求》、高测《韵对》为《四库韵对》四十卷以献，玄珏益赏之。广政二十三年，玄珏领阆州保宁军节度。久之，加检校太傅。归朝，为千牛卫上将军。乾德五年，迁右神武统军，代玄喆判金吾卫仗。太平兴国九年，出为宋、曹、兖、郓都巡检，又改右屯卫上将军。淳化元年四月，复为右神武统军。六月，出知滑州。三年，卒。
仁贽字忠美，初为左威卫将军同正。广政十三年，封雅王、检校太尉。二十年，领阆州保宁军节度。二十四年，加检校太尉。及昶降，遣仁贽奉表诣阙，太祖召见广德殿，赐袭衣、玉带、鞍勒马。俄授右神武统军。丁母忧，起复，领大同军节度、西京都巡检使。开宝四年，卒，年四十四，赠太子太师。
仁裕字鸣谦，初为左威卫将军同正，与仁贽同日封彭王、检校太傅。广政二十年，领黔州武泰军节度。二十四年，加检校太尉。归朝，授检校太傅、右监门卫上将军，迁右羽林军。开宝三年，卒，年四十四，赠太子太傅。
仁操，初为右领军卫将军同正，与仁贽同日封嘉王、检校太傅。广政二十一年，领果州永宁军节度。尝侍昶射于栀子园，仁操连中的者三。二十四年，加检校太尉。尤奉释氏，深究其理。归朝，授右监门卫上将军，累迁右龙武统军。雍熙三年，卒。
伊审征字申图，并州人。父延环，随知祥入蜀。知祥僣位，以女妻延环，僣封崇华公主。延瑰历陵、嘉、眉三州刺史。审征幼以孝闻，母病，割股肉啖之。以父任，历蜀州刺史、云安榷盐使。广政十四年，高延昭求解机务，急召为通奏使、知枢密院事。久之，领蜀州刺史。秦、凤兴师，命检校城砦，俄领武泰军节度。选其子崇度尚公主。又改宁江军节度、同平章事，与王昭远俱掌机务。昶事无大小，一以咨之。常自以康济经略为己任。属宋师入境，审征首奉降表诣军前。昭远时统军，败走。时人笑之。
审征归朝，授静难军节度。乾德六年，移镇延安。开宝末入朝，改右屯卫上将军。太平兴国二年，判右金吾卫仗。雍熙五年，卒，年七十五。
韩保正，字永吉，潞州长子人。父昭运，从知祥入蜀。及知祥僣号，署珍州刺史。保正初事知祥为押衙，及僣位，以为丰德库使兼广义库使、眉州刺史、枢密副使。复刺汉州，拜宣徽北院使。会凤翔侯益归款，以保正为北路行营都监，以图岐阳。时晋昌赵赞亦谋归蜀，为王景崇所逼，弃城东奔。伪将李廷珪先退师，保正次陈仓，与大将张虔钊、庞福诚谋议不叶，益亦中变，遂还成都。俄为雄武节度，领兵出新关，至陇州，汉兵固守，保正无功而还。复屯雄武。广政十四年，赴成都，其亲吏杨虔范讼保正不法，昶令斩虔范，释保正不问。俄改夔州宁江军节度。李昊让度支，以保正代之。未几，加宣徽南院使、山南节度、左卫圣步军节度指挥使，迁奉鸾肃卫马步军都指挥使，又选其子崇遂尚主。
宋初，荆南高继冲纳土，昶闻之，以保正为峡路都指挥制置使，屯夔州，以经画边事。迁检校太尉兼侍中。闻太祖将加兵，以保正为山南节度、兴元武定缘边诸砦屯驻都指挥使。及王全斌至，保正弃兴元，保西县。王师进围之，保正懦惧不敢出，遣人依山背城结阵以自固，为史延德所破。保正以麾下遁，延德追擒之，送全斌。全斌驿置阙下，太祖召升殿劳问，赐袍笏、金带、茵褥、鞍勒马，仍赐甲第。未及命官而卒，赠右千牛卫上将军。
王昭远，益州成都人。幼孤贫。年十三，依东郭僧智諲为童子。知祥镇蜀，一日饭僧于府署，昭远持巾履从智諲，得入。时昶方就学，知祥见昭远聪慧，留给事昶左右。昶嗣位，以昭远为卷帘使、茶酒库使。会枢密使王处回出知梓州，昶以枢密事权太重，乃以昭远及普丰库使高延昭为通奏使、知枢密院事，机务一以委之，府库财帛恣其取不问。加领眉州刺史，出为永平军节度。不数月，会昭武李继勋以目疾不能视事，议以闲地处之，昭远遽以永平让继勋。岁余，为夔州宁江军节度。昶母常言昭远不可用，昶不从。未几，兼领山南西道节度、同平章事。及入谢，求解通奏职，遂以左街使张仁贵为副使、知枢密以代之。
昭远好读兵书，颇以方略自许。宋师入境，昶遣昭远与赵崇韬率兵拒战。始发成都，昶遣其宰相李昊等饯郊外。昭远酒酣，攘臂曰： 是行也，非止克敌，当领此二三万雕面恶少儿，取中原如反掌耳。 及行，执铁如意指麾军事，自方诸葛亮。将至汉源，闻剑门已破，昭远股栗，发言失次。崇韬布阵将战，昭远据胡床，皇恐不能起。俄崇韬败，乃免胄弃甲走投东川，匿仓舍下，悲嗟流涕，目尽肿，惟诵罗隐诗云： 运去英雄不自由。 俄为追骑所执，送阙下，太祖释之，授左领军卫大将军。广南平，奉使交阯。开宝八年，卒。
赵崇韬，并州太原人。父廷隐，随知祥入蜀。廷隐拳勇有智略，知祥麾下无及者。东川董璋袭成都，廷隐大破之。璋奔归，为部下所杀，知祥遂有其地。及僣号，以廷隐总亲军，为卫圣诸军马步军指挥使，累迁至太师、中书令、宋王。卒，谥忠武。
崇韬骁果有父风。昶自置殿直四番，取将家及死事孤子为之，始命李仁罕子继宏、赵季良子元振、张知业子继昭、侯洪实子令钦及崇韬，分为都知领之。后累迁至客省使。周世宗克秦、凤，将入蜀境，为崇韬拒退。历左右卫圣步军都指挥使。选其子文亮尚公主。加领洋州武定军节度、山南武定缘边诸砦都指挥副使。汉源之战，独策马先登，及蜀军败，犹手击杀十数人，为宋师所擒。
高彦俦，并州太原人。父晖，宣威军使。彦俦从知祥入蜀，累历军校，为昭武军监押。昶嗣位，迁邛州刺史，改马步军使。会汉兵入大散关，克安都砦，彦俦以所部先进。汉人烧砦毁阁遁去，彦俦尽锐追之，复其砦而还。未几，彦俦领赵州刺史。俄为奉銮肃卫都指挥副使，改右骁锐马军都指挥使，加光圣马军都指挥使，真拜源州武定军节度。
周显德初，向训攻凤州，昶令彦俦出兵解围。未至，闻败军于唐仓，因溃归。判官赵玭闭关不纳，以城归朝廷。彦俦遁归成都，昶不之罪，以为右奉銮肃卫都指挥使，改功德使。
广政二十二年，出授夔州宁江军都巡检制置、招讨使，加宣徽北院事、利州昭武军节度。及宋师至，彦俦谓副使赵崇济、监军武守谦曰： 北军涉远而来，利在速战，不如坚壁以待之。 守谦不从，独领麾下以出。时大将刘廷让顿兵白帝庙西，遣骑将张廷翰等引兵与守谦战猪头铺，守谦败走。廷翰等乘胜登其城，廷让率大军继至。彦俦以所部将出拒战，宋师已乘城而入。彦俦惶骇失次，不知计所出。判官罗济劝令单骑归成都，彦俦曰： 我昔已失天水，今复不能守夔州，纵不忍杀我，亦何面目见蜀人哉！ 济又劝其降，彦俦曰： 老幼百口在成都，若一身偷生，举族何负？吾今日止有死耳！ 即解符印授济，具衣冠望西北再拜，登楼纵火自焚。后数日，廷让得其骨煨烬中，以礼收葬。初，昶母语昶 惟彦俦可任 ，及是，果能死难。
赵彦韬，兴州顺政人，为本州义军裨校。乾德中，昶遣与兴国军讨击使孙遇及杨蠲为谍至都下，彦韬潜取昶与并州蜡丸帛书以告，因言伐蜀之状。太祖并赦遇、蠲，出师西讨，并以为乡导。克兴州，以为本州马步军都指挥使。蜀平，迁本州刺史，移澧州。性凶率，所为不法，部民有诉被盗劫财物，鞫之不实，彦韬手杀之，探取其心肝。民家诣阙诉冤，太祖怒，令杖配蔡州。
龙景昭，夔州奉节人。少有武勇，事蜀为义军裨校，以功迁战棹都将。久之，擢为施州刺史。乾德中，诸将伐蜀，分兵由峡路入，将压其境。景昭率官吏以牛酒犒宋师，迎入城。太祖闻之，甚悦。蜀平，即授永州刺史。秩满入朝，改右千牛卫将军。开宝三年，卒。昶之入朝也，为左羽林将军、景昭弟处瑭等四人随行，卒于道。太祖悯之，以其男补供奉官殿直。
幸寅逊，蜀人。初仕昶为茂州录事参军。昶好击球，虽盛暑不已。寅逊上章极谏，深被赏纳。迁新都令，拜司门郎中、知制诰、中书舍人。出知武信军府，加史馆修撰，改给事中，预修《前蜀书》，拜翰林学士，加工部侍郎，判吏部三铨事，领简州刺史。
随昶归朝，授右庶子。尝上疏谏猎，太祖嘉之，召见赐帛。开宝五年，为镇国军行军司马。罢职，年九十余，尚有仕进意，治装赴阙，未登路而卒。
李廷珪，并州太原人。七岁隶知祥帐下，后从入蜀。知祥僣号，补军职，累迁奉銮肃卫都虞候。赏拔阶州之功，领眉州刺史。会图取凤翔，令廷珪领兵二万出子午谷赴援。始出谷，闻赵赞为王景崇所逼，遂退军。以廷珪权知兴元。俄召归，授捧圣控鹤都指挥使，领蜀州刺史，拜雅州永平军节度，改右光圣都指挥使，领山南节度，改阆州保宁节度、护圣控鹤都指挥使。
周师攻秦州，以廷珪为北路行营都统。秦、成、阶三州竟为周所取，廷珪奉章待罪，昶释之，以为左右卫圣诸军马步军都指挥使。分卫圣、光圣步骑为左右十军，以武定节度吕彦珂为之使，并隶廷珪总领之。时论以廷珪不能救援阶州，不当复总兵柄，廷珪亦自陈求解，许之。俄加兼侍中、蜀成都巡检使，改遂州武信军节度，领本镇及保宁军都巡检使。
王全斌之下剑关也，昶遣廷珪与其太子玄喆将兵来拒宋师，至绵、汉与全斌遇，狼狈而还。玄喆与廷珪谋，所经州县尽焚其储蓄。及全斌等入成都，行营都监王仁赡案籍诘所在军须，廷珪惧，以告马军都监康延泽。延泽曰： 王公志在声色，苟得其所欲，则置而不问矣。 廷珪素俭约，不畜妓乐，遂求于姻戚家，得女妓四人，复假贷金帛直数百万以遗仁赡，繇是获免。归阙，为右千牛卫上将军。乾德五年，卒。
先是，廷珪及王昭远、韩保正川中各自有田宅，昶降后奉表上献，诏各赐钱三百万以偿其直。
李昊字穹佐，自言唐相绅之后。祖乾祐，建州刺史。父羔，容管从事。昊生于关中，幼遇唐末之乱，随父避地至奉天。值昭宗迁洛，岐军攻破奉天，父及弟妹皆为乱兵所杀。是时年十三，独得免，遂流寓新平十数年。会刘知俊领岐军围州城，昊逾城出，为候骑所得。知俊与语，甚器之，置于门下，以其女妻之。
知俊归蜀，伪署遂州武信军节度，以昊为从事。王建使知俊出师，令昊主留务。会建杀知俊，昊亦罢职。王衍袭伪位，授彭州导江令，历中书舍人、翰林学士。岐军之难，昊母独无恙。至是十九年，昊仕独显达，乃遣心膂张金、王彦间道迎其母。昊请告境上奉迎，衍赐以金勒名马。昊至青泥岭见母，母抚昊首号恸，哀感行路。
蜀亡入洛，明宗授昊检校兵部郎中。诏西川孟知祥、三川制置使赵季良同于榷盐、度支、户部院间授昊一职，昊至蜀，久无所授。会知祥奏季良为西川节度副使，昊辞归洛，知祥始辟为观风推官，迁掌书记。知祥称帝，擢为礼部侍郎、翰林学士。
昶立，领汉州刺史，迁兵部侍郎，出知武德军府，加承旨。昶尝欲命昊二子官，昊固让，且言： 遂州判官石钦若、苏涯，前蜀时，同在刘知俊幕下，愿回授钦若等子。 昶嘉叹，许之，仍授昊二子官。俄加尚书左丞，拜门下侍郎兼户部尚书、同平章事、监修国史。因请置史官，乃以给事中郭廷钧、职方员外郎赵元拱为修撰，双流令崔崇构、成都主簿王中孚为直馆。
俄加昊左仆射。昶令就知祥真容院图文武三品以上于东西廊，以昊有参佐功，特画于殿内。自知祥领蜀，凡章奏书檄皆出昊手，至是集为百卷曰《经纬略》以献，昶赍以珍器、锦彩。俄命判度支户部。
广政十四年，修成昶《实录》四十卷。昶欲取观，昊曰： 帝王不阅史，不敢奉诏。 丁母忧，裁百日，起复。俄修《前蜀书》，命昊与赵元拱、王中孚及左谏议大夫乔讽、给事中冯侃、知制诰贾玄珪幸寅逊、太府少卿郭微、右司郎中黄彬同撰，成四十卷上之。以判使办集，封赵国公。俄加司空，领遂州武信军节度，出判盐铁，加弘文馆大学士，修奉太庙礼仪使。
昶尝召四孙，悉授太子司仪郎舍人，并赐绯。昊又改判度支使。其子孝连尚昶女凤仪公主，累迁太常少卿、资州刺史。长子孝逢，给事中。
蜀平，随昶入朝，太祖优待之，拜昊工部尚书，赐第。以孝逢为膳部郎中，孝连为将作少监。亲属乘舟自峡下，至夷陵，妻死，昊闻，悲怆成疾而卒，年七十三。赠右仆射。
昊前后仕蜀五十年。昶之世，位兼将相，秉利权，资货岁入钜万，奢侈尤甚，后堂妓妾曳罗绮数百人。昶与江南李景通好，遣其臣赵季札至江南，购得李绅武宗朝入相制书，还以遗昊。昊结彩楼置其中，尽召成都声妓，昊朝服前迎归私第，大会宾客宴饮，所费无算。以帛二千匹谢季札。
初，王衍降庄宗，昊草其表；昶之降也，其表亦昊所为。蜀人潜署其门曰 世修降表李家 ，见者哂之。有集二十卷，目为《枢机应用集》。
孝连后至司农少卿。昊孙德鏻至国子博士，德錞进士及第。
毋守素字表淳，河中龙门人。父昭裔，伪蜀宰相、太子太师致仕。守素弱冠起家，伪授秘书郎，累迁户部员外郎、知制诰，真拜中书舍人、工部侍郎，出为云安榷盐使。召见其二子克温、克恭，并赐绯；以次子克恭尚昶女，授检校水部员外郎。
广政二十年，拜工部尚书。时昭裔判盐铁，衰老不能亲职，委其务于判官李光远，事多留滞。昶患之，命守素代判使务。父子相代，时颇荣之。俄改判度支，领彭州刺史，又判盐铁。
守素奉亲颇勤至，虽隆暑暮归，必朝服执简以申昏定之礼。蜀亡入朝，授工部侍郎，籍其蜀中庄产茶园以献，诏赐钱三百万以充其直，仍赐第于京城。岁余，为兄之子岳州司法正己讼其居父丧娶妾免，正己亦坐夺一官。开宝初，起为国子祭酒。
太祖征河东，命权知赵州。及平岭表，移知容州，兼本管诸州水陆转运使。先是，部民有逋赋者，或县吏代输，或于兼并之家假贷，则皆纳其妻女以为质。守素表其事，即日降诏禁止。六年，卒，年五十三。
昭裔性好藏书，在成都令门人勾中正、孙逢吉书《文选》、《初学记》、《白氏六帖》镂板，守素赍至中朝，行于世。大中祥符九年，子克勤上其板，补三班奉职。次子克恭，尚昶女銮国公主，仕为光禄少卿，归宋，至左监门卫将军。
欧阳迥，益州华阳人。父珏，通泉令。迥少事王衍，为中书舍人。后唐同光中，蜀平，随衍至洛阳，补秦州从事。知祥镇成都，迥复来入蜀。知祥僣号，以为中书舍人。广政十二年，拜翰林学士。明年，知贡举、判太常寺。迁礼部侍郎，领陵州刺史，转吏部侍郎，加承旨。二十四年，拜门下侍郎兼户部尚书、平章事、监修国史。尝拟白居易讽谏诗五十篇以献，昶手诏嘉美，赍以银器、锦彩。
从昶归朝，为右散骑常侍，俄充翰林学士，就转左散骑常侍。岭南平，议遣迥祭南海，迥闻之称病不出。太祖怒，罢其职，以本官分司西京。开宝四年，卒，年七十六。赠工部尚书。
迥性坦率，无检操，雅善长笛。太祖常召于偏殿，令奏数曲。御史中丞刘温叟闻之，叩殿门求见，谏曰： 禁署之职，典司诰命，不可作伶人之事。 上曰： 朕尝闻孟昶君臣溺于声乐，迥至宰司尚习此技，故为我所擒。所以召迥，欲验言者之不诬也。 温叟谢曰： 臣愚不识陛下鉴戒之微旨。 自是不复召。迥好为歌诗，虽多而不工，掌诰命亦非所长。但在蜀日，卿相以奢靡相尚，迥犹能守俭素，此其可称也。
