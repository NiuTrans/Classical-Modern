钱若水（从弟若冲）苏易简郭贽李至辛仲甫王沔温仲舒王化基（子举正举元孙诏）
钱若水，字澹成，一字长卿，河南新安人。父文敏，汉青州帅刘铢辟为录事参军，历长水禜都尉、扶风令、相州录事参军。先是，府帅多以笔牍私取官库钱，韩重赟领节制，颇仍其弊。文敏不从，重赟假他事廷责之，文敏不为屈。太祖嘉其有守，授右赞善大夫、知泸州，召见讲武殿，谓曰： 泸州近蛮境，尤宜绥抚。闻知州郭思齐、监军郭重迁掊敛不法，恃其荒远，谓朝廷不知尔。至，为朕鞫之，苟一毫有侵于民，朕必不赦。 至郡，有政迹，夷人诣阙借留。诏改殿中丞，许再任。三迁司封员外郎，又知洺州、建昌军。卒，年七十二。
若水幼聪悟，十岁能属文。华山陈抟见之，谓曰： 子神清，可以学道；不然，当富贵，但忌太速尔。 雍熙中，举进士，释褐同州观察推官，听决明允，郡治赖之。淳化初，寇准掌选，荐若水洎王扶、程肃、陈充、钱熙五人文学高第，召试翰林，若水最优，擢秘书丞、直史馆。岁余。迁右正言、知制诰。会置理检院于乾元门外，命若水领之。俄同知贡举，加屯田员外郎。诏诣原、盐等州制置边事，还奏合旨，翌日改职方员外郎、翰林学士，与张洎并命。俄知审官院、银台通进封驳司。尝草赐赵保忠诏，有云： 不斩继迁，开狡兔之三穴，潜疑光嗣，持首鼠之两端。 太宗大以为当。
至道初，以右谏议大夫同知枢密院事。真宗即位，加工部侍郎。数月，以母老上章，求解机务，诏不许。若水请益坚，遂以本官充集贤院学士、判院事。俄诏修《太宗实录》，若水引柴成务、宗度、吴淑、杨亿同修，成八十卷。真宗览书流涕，锡赉有差。
初，太宗有畜犬甚驯，常在乘舆左右。及崩，呜号不食，因送永熙陵寝。李至尝咏其事，欲若水书之以戒浮俗，若水不从。吕端虽为监修，以不莅局不得署名，至抉其事以为专美。若水称诏旨及唐朝故事以折之，时议不能夺。既又重修《太祖实录》，参以王禹偁、李宗谔、梁颢、赵安仁，未周岁毕。安仁时为宗正卿，上言夔王于太宗属当为兄，《实录》所纪缪误。若水援国初诏令，廷诤数四乃定。
俄判吏部流内铨。从幸大名，若水陈御敌安边之策，有曰：
孙武著书，以伐谋为主；汉高将将，以用法为先。伐谋者，以将帅能料敌制胜也；用法者，以朝廷能赏罚不私也。今傅潜领雄师数万，闭门不出，坐视边寇俘掠生民，上孤委注之恩，下挫锐师之气，盖潜辈不能制胜，朝廷未能用法使然也。军法，临阵不用命者斩。今若斩潜以徇，然后擢如杨延朗、杨嗣者五七人，增其爵秩，分授兵柄，使将万人，间以强弩，分路讨除，孰敢不用命哉？敌人闻我将帅不用命，退则有死，岂独思遁，抑亦来岁不敢犯边矣。如此则可以坐清边塞，然后銮辂还京，天威慑于四海矣。
臣尝读前史，周世宗即位之始，刘崇结敌入寇，敌遣其将杨衮领骑兵数万，随崇至高平。当时懦将樊爱能、何徽等临敌不战，世宗大陈宴会，斩爱能等，拔偏将十余人，分兵击太原。刘崇闻之，股慄不敢出，即日遁去。自是兵威大振。其后收淮甸，下秦、凤，平关南，特席卷尔。以陛下之神武，岂让世宗乎？此今日御敌之奇策也。
若将来安边之术，请以近事言之，太祖朝制置最得其宜。止以郭进在邢州，李汉超在关南，何继筠在镇定，贺惟忠在易州，李谦溥在隰州，姚内斌在庆州，董遵诲在通远军，王彦升在原州，但授缘边巡检之名，不加行营部署之号，率皆十余年不易其任。立边功者厚加赏赉，其位皆不至观察使。盖位不高则朝廷易制，任不易则边事尽知。然后授以圣谋，来则掩杀，去则勿追，所以十七年中，北边、西蕃不敢犯塞，以至屡使乞和，此皆陛下之所知也。苟能遵太祖故事，慎择名臣，分理边郡；罢部署之号，使不相统辖；置巡检之名，俾递相救应。如此则出必击寇，入则守城，不数年间，可致边烽罢警矣。
俄知开封府。时北边未宁，内出手札访若水以策。若水陈备边之要有五：
一曰择郡守，二曰募乡兵，三曰积刍粟，四曰革将帅，五曰明赏罚。
何谓择郡守？今之所患，患在战守不同心。望陛下选沉厚有谋谙边事者，任为边郡刺史，令兼缘边巡检，许召勇敢之士为随身部曲。廪赡不充则官为支给。然后严亭障，明斥候，每得事宜，密相报示。寇来则互为救应，齐出讨除；寇去则不令远追，各务安静。苟无大过，勿为替移；傥立微功，就加爵赏。如此则战守必能同心，敌人不敢近塞矣。
何谓募乡兵？今之所患，患在不知敌情。望诏逐州沿边民为招收军，给与粮赐，蠲其赋租。彼两地之中，各有亲族，使其怀惠，来布腹心。彼若举兵，此必预知，苟能预知，则百战百胜矣。
何谓积刍粟？今之所患，患在困民力。望陛下令缘边各广营田，以州郡长官兼其使额，每岁秋夏，较其课程，立鼓旗以齐之，行赏罚以劝之。仍纵商人入粟缘边。傥镇戍有三年之备，则敌人不敢动矣。
何谓革将帅？今之所患，患在重兵居外，轻兵居内。去岁傅潜以八万骑屯中山，魏、博之间镇兵全少，非銮辂亲征，则城邑危矣。望陛下慎选将臣任河北近镇，仍依旧事节制边兵，未能削部署之名，望且减行营之号；有警则暂巡边徼，无事则却复旧藩。岂惟不启戎心，况复待劳以逸。如此则不失备边之要，又无举兵之名，且使重兵不屯一处，进退动静，无施不可矣。
何谓明赏罚？今之所患，患在戎卒骄惰。臣自知府以来，见侍卫、殿前两司送到边上亡命军卒，人数甚多。臣试讯之，皆以思亲为言，此盖令之不严也。平时尚敢如此，况临大敌乎？望陛下以此言示将帅，俾申严号令，以警其下。古人云： 赏不劝谓之止善，罚不惩谓之纵恶。 又曰： 法不可移，令不可违。 臣尝闻郭进出镇西山，太祖每遣戍卒，必谕之曰： 汝等谨奉法。我犹赦汝，郭进杀汝矣。 其假借如此，故郭进所至，未尝少衄。陛下能鉴前日之事，即今日之元龟也。
若水又言： 边部用兵，唯视太白与月为进退者，诚以太白者将军也，星辰者廷尉也。合则有战，不合则无战；合于东则主胜，合于西则客胜。陛下能用臣言以谨边备，则边部不召而自来矣。太祖临御十七年间，未尝生事疆埸，而敌人往往遣使乞和者，以其任用得人而备御有方也。陛下苟思兵者凶器，战者危事，而不倒持太阿，授人以柄，则守在四夷，而常获静胜，此备御之上策也。 
未几，出知天雄军兼兵马部署。时言事者请城绥州，屯兵积谷以备党项。边城互言利害，前后遣使数辈按视，不能决。时已大发丁夫，将兴其役，诏若水自大名驰往视之。若水上言： 绥州顷为内地，民赋登集，尚须旁郡转饷。自赐地赵保忠以来，人户凋残，若复城之，即须增戍。刍粮之给，全仰河东。其地隔越黄河、铁碣二山，无定河在其城下，缓急用兵，输送艰阻。且其地险，若未葺未完，边寇奔冲，难于固守。况城邑焚毁，片瓦不存，所过山林，材木匮乏。城之甚劳，未见其利。 复诣阙面陈其事，上嘉纳之，遂罢役。初，若水率众过河，分布军伍，咸有节制，深为戍将推服。上谓左右曰： 若水，儒臣中知兵者也。 是秋，又遣巡抚陕西缘边诸郡，令便宜制置边事。还拜邓州观察使、并代经略使、知并州事。
六年春，因疾灸两足，创溃出血数斗，自是体貌羸鼛，手诏慰劳之，俾归京师。数月，始赴朝谒，因与僚友会食僧舍，假寝而卒，年四十四。赠户部尚书，赐其母白金五百两。子延年甫七岁，录为太常奉礼郎。
若水美风神，有器识，能断大事，事继母以孝闻。雅善谈论，尤轻财好施。所至推诚待物，委任僚佐，总其纲领，无不称治。汲引后进，推贤重士，襟度豁如也。精术数，知年寿不永，故恳避权位。其死也，士君子尤惜之。有集二十卷。
兄若愚，比部员外郎。从弟若冲，大中祥符中，调河阳令。有仆酗酒，杖之百数。仆挟刀夜潜室中，断其臂，若冲大呼；又害其幼子。诏磔仆于其门。真宗念若水母老，遣使存问，赐缗、绵、羊、酒；且赐若冲帛三十端，补孟州别驾。延年后以献文赐进士出身，历太常博士、集贤校理。
苏易简，字太简，梓州铜山人。父协举蜀进士，归宋，累任州县，以易简居翰林，任开封县兵曹参军，俄迁光禄寺丞，卒，特赠秘书丞。
易简少聪悟好学，风度奇秀，才思敏赡。太平兴国五年，年逾弱冠，举进士。太宗方留心儒术，贡士皆临轩覆试。易简所试三千余言立就，奏上，览之称赏，擢冠甲科。解褐将作监丞，通判升州，迁左赞善大夫。八年，以右拾遗知制诰。雍熙初，以郊祀恩进秩祠部员外郎。二年，与贾黄中同知贡举。有诏，凡亲属就举者，籍名别试。易简妻弟崔范，匿父丧充贡，奏名在上第；又王千里者，水部员外郎孚之子，协为孚门生，千里预荐。上闻，坐范及千里罪。易简缘是罢知制诰，以本官奉朝请。未几，复知制诰。三年，充翰林学士。初，易简充贡，宋白掌贡部，至是裁七年。易简幼时随父河南，贾黄中来使，尝教之属辞；及是，悉为同列。易简连知贡举，陈尧叟、孙何并甲廷试。
淳化元年，丁外艰。二年，同知京朝官考课，迁中书舍人，充承旨。先是，曲宴将相，翰林学士皆预坐，梁迥启太祖罢之；又皇帝御丹凤楼，翰林承旨侍从升楼西南隅，礼亦废。至是，易简请之，皆复旧制。易简续唐李肇《翰林志》二卷以献，帝赐诗以嘉之。帝尝以轻绡飞白大书 玉堂之署 四字，令易简榜于厅额。易简会韩伾、毕士安、李至等往观。上闻，遣中使赐宴甚盛，至等各赋诗纪其事，宰相李昉等亦作诗颂美之。他日，易简直禁中，以水试欹器。上密闻之，因晚朝，问曰： 卿所玩得非欹器耶？ 易简曰： 然，江南徐邈所作也。 命取试之。易简奏曰： 臣闻日中则昃，月满则亏，器盈则覆，物盛则衰。愿陛下持盈守成，慎终如始，以固丕基，则天下幸甚。 
会郊祀，充礼仪使。先是，扈蒙建议以宣祖升配。易简引唐故事，请以宣祖、太祖同配。从之。知审官院，言初任京朝官，未尝历州县，不得拟知州、通判。诏可。改知审刑院，俄掌吏部选，迁给事中、参知政事。时赵昌言亦参知政事，与易简不协，至忿争上前，上皆优容之。未几，昌言出使剑南，中路命改知凤翔府。明年，易简亦以礼部侍郎出知邓州，移陈州。至道二年，卒，年三十九，赠礼部尚书。
易简外虽坦率，中有城府。由知制诰入为学士，年未满三十。属文初不达体要，及掌诰命，颇自刻励。在翰林八年，眷遇敻绝伦等。李沆后入，在易简下，先参知政事，故以易简为承旨，锡赉均焉。太宗遵旧制，且欲稔其名望而后正台辅，易简以亲老急于进用，因亟言时政阙失，遂参大政。
蜀人何光逢，易简之执友也，尝任县令，坐赂削籍，流寓京师。会易简典贡部，光逢代人充试以取赀，易简于稠人中屏出之。光逢遂造谤书，斥言朝廷事，且讥易简。易简得其书以闻，逮捕光逢，狱具，坐弃市。易简以杀光逢非其意，居常怏怏。母薛氏以杀父执切责之，易简泣曰： 不渭及此易简罪也。 及易简参知政事，召薛氏入禁中，赐冠帔，命坐，问曰： 何以教子成此令器？ 对曰： 幼则束以礼让，长则教以诗书。 上顾左右曰： 真孟母也。 
易简性嗜酒，初入翰林，谢日饮已微醉，余日多沉湎。上尝戒约深切，且草书《劝酒》二章以赐，令对其母读之。自是每入直，不敢饮。及卒，上曰： 易简果以酒死，可惜也。 易简常居雅善笔札，尤善谈笑，旁通释典，所著《文房四谱》、《续翰林志》及《文集》二十卷，藏于秘阁。三子，曰宿、曰寿、曰耆，大中祥符间，皆禄之以官云。
郭贽，字仲仪，开封襄邑人。乾德中，举进士，中首荐。太宗尹京，因事藩邸。太平兴国初，擢为著作佐郎、右赞善大夫。俄兼皇子侍讲，赐绯鱼。太宗至东宫，出《戒子篇》命贽注解，且令委曲讲说，以喻诸王。三年，与刘兼、张洎、王克正同知贡举，迁右补阙，与宋白并拜中书舍人，赐金紫。五年，复与程羽、侯陟、宋白同知贡举。置京朝官差遣院，凡将命出入、受代归阙官，悉考校劳绩，铨量才品，命贽、洎、滕中正、雷德骧领之。
七年，以本官参知政事。曹彬为弭德超所诬，贽极言救解，深为宰相赵普所重。尝因论事奏曰： 臣受不次之遇，誓以愚直上报。 太宗曰： 愚直何益于事？ 贽言： 虽然，犹胜奸邪。 
无何，以入对宿酲未解，左迁秘书少监、知荆南府。府俗尚淫祀，属久旱，盛陈祷雨之具。贽始至，命悉撤去，投之江，不数日大雨。就加左谏议大夫，入为盐铁使。时诸路积逋欠犯人，虽死犹系其子孙。贽条陈其事，多所蠲贷。籍田，超拜工部侍郎。淳化中，知澶州，坐河决免所居官。久之，起为给事中，复工部侍郎，知审官院、通进银台封驳司。
真宗即位，拜刑部，出知天雄军。翌日，贽入对，恳辞。上曰： 全魏之地，所寄尤重，卿宜亟去。 入判太常寺、吏部流内铨，加集贤院学士、判院事。知河南府，归朝，献诗自陈，进秩吏部，俄兼秘书监。
初，真宗未出阁，贽已授经，上尝至其家；后杨可法继其任，上以为辅导不及贽，尝称贽纯厚长者。至是，在秘府，屡赐对，询访旧事。且愍其已老，特拜工部尚书、翰林侍读学士，作诗赐之，有 启发冲言晓典常 语。东封，迁礼部尚书。太宗在晋邸时，凡制篇咏，多令属和。真宗尝访其赐本，贽集为四卷以献，诏奖之。大中祥符三年，卒，年七十六。上以旧学之故，特亲临哭之，赠左仆射，谥文懿。录其子昭度为大理寺丞，昭升、昭用并大理评事，昭允左赞善大夫。
贽属文敏速而不雕刻，昭度集为三十卷上之，赐名《文懿集》。性温和，颇能延誉时隽。宋白以文学沉下位，贽荐引之，遂同掌诰命。赵昌言儿时，一见器之，及掌贡部，以为奏名之首，后卒贵显。贽初充赋有声，邑人同在籍中者忌之，潜加构毁，自是连上不中选。洎贽再知贡举，邑人子以明经充荐，诏下日，悔泣而去。贽闻之，命其所亲召还，慰谕俾就举，遂预荐中第。然吝啬，切于治生，晚节不事事，人颇以是少之。
李至，字言几，真定人。母张氏，尝梦八仙人自天降，授字图使吞之，及寤，犹若有物在胸中，未几，生至。七岁而孤，鞠于飞龙使李知审家。幼沉静好学，能属文。及长，辞华典赡。举进士，释褐将作监丞，通判鄂州。旋擢著作郎、直史馆。会征太原，命督泽、潞刍粮，累迁右补阙、知制诰。太平兴国八年，转比部郎中，为翰林学士。冬，拜右谏议大夫、参知政事。
雍熙初，加给事中。时议亲征范阳，至上疏以为： 兵者凶器，战者危事，用之之道，必务万全。幽州为敌右臂，王师所向，彼必拒张，攻城数万，兵食倍之。今日边庾未充，况范阳之傍，坦无陵阜，去山既远，取石尤难。金汤之坚，必资机石，傥有未备，愿且缮完。畜威养锐，观衅以伐谋，更纵弥年，亦未为晚。必若圣心独断，在于必行，则京师天下之本，陛下恭守宗庙，不离京国，示敌人以闲暇，慰亿兆之仰望，策之上也。大名，河朔之咽喉，或暂驻銮辂，扬言自将，以壮军威，策之中也。若乃远提师旅，亲抵边陲，北有契丹之虞，南有中原之虑，则曳裾之恳切，断鞅之狂愚，臣虽不肖，耻在二贤后也。 至以目疾累表求解机政，授礼部侍郎，进秩吏部。
会建秘阁，命兼秘书监，选三馆书置阁中，俾至总之。至每与李昉、王化基等观书阁下，上必遣使赐宴，且命三馆学士皆与焉。至是升秘阁，次于三馆，从至请也。上尝临幸秘阁，出草书《千字文》为赐，至勒石，上曰： 《千文》乃梁武得破碑钟繇书，命周兴嗣次韵而成，理无足取。若有资于教化，莫《孝经》若也。 乃书以赐至。荐潘慎修、舒雅、杜镐、吴淑等入充直馆校理。请购亡书，间以新书奏御，必便坐延见，恩礼甚厚。淳化五年，兼判国子监。至上言： 《五经》书疏已板行，惟二《传》、二《礼》、《孝经》、《论语》、《尔雅》七经疏未备，岂副仁君垂训之意。今直讲崔颐正、孙奭、崔偓佺皆励精强学，博通经义，望令重加雠校，以备刊刻。 从之。后又引吴淑、舒雅、杜镐检正讹谬，至与李沆总领而裁处之。
至道初，真宗初正储位，以至与李沆并兼宾客，诏太子事以师傅礼。真宗每见必先拜，至等上表，不敢当礼。诏答曰： 朕旁稽古训，肇建承华，用选端良，资于辅导。藉卿宿望，委以护调，盖将勖以谦冲，故乃异其礼数。勿饰当仁之让，副予知子之心。 至等相率谢。太宗谓曰： 太子贤明仁孝，国本固矣。卿等可尽心规诲，若动皆由礼，则宜赞助，事有未当，必须力言。至于《礼》、《乐》、《诗》、《书》义有可裨益者，皆卿等素习，不假朕之言谕也。 
真宗即位，拜工部尚书、参知政事。一日，上访以灵武事，至上疏曰： 河湟之地，夷夏杂居，是以先王置之度外。继迁异类，骚动疆埸，然脐不足弭其患，擢发不足数其罪。然圣人之道，务屈己含垢以安亿民，盖所损者小，所益者大。望陛下以元元为念，不以巨憝介意。料彼胁从亦厌兵久矣，苟朝廷舍之不问，啖以厚利，縻以重爵，亦安肯迷而不复讫于沦胥哉？昨郑文宝绝青盐使不入汉界，禁粒食使不及羌夷，致彼有词，而我无谓，此之失策，虽悔何追。今若复禁止不许通粮，恐非制敌怀远、不战屈人之意。昔唐代宗虽罪田承嗣而不禁魏盐，陛下宜行此事，以安边鄙。使其族类有无交易，售盐以利之，通粮以济之，彼虽远夷，必然向化，互相诰谕。一旦怀恩，舍逆效顺，则继迁竖子孤而无辅，又安能为我蜂虿哉！今灵州不可不弃，非独臣愚以为当然，若移朔方军额于环州，亦一时之权也。或指灵州为咽喉之地，西北要冲，安可弃之以为敌有，此不智之甚，非臣之所敢知也。 后灵武卒不能守。
咸平元年，以目疾求解政柄，授武信军节度，入辞节制，不允。居二年，徙知河南府。四年，以病求归本镇，许之。诏甫下，卒，年五十五。赠侍中，诏给其子惟良、惟允、惟熙等奉终制。
至尝师徐铉，手写铉及其弟锴集，置于几案。又赋《五君咏》，为铉及李昉、石熙载、王祐、李穆作也。至刚严简重，人士罕登其门。性吝啬。幼育于知审，及贵，即逐其养子以利其资。知审因至亦至右金吾卫大将军。
辛仲甫，字之翰，汾州孝义人。曾祖实，石州推官。祖迪，寿阳令。父藩，河东节度判官。仲甫少好学，及长，能吏事，伟姿仪，器局沉厚。周广顺中，郭崇掌亲军，领武定节制，置仲甫掌书记。显德初，出镇澶渊，仍署旧职。崇所亲吏为厢虞候，部民有被劫杀者，诉阴识贼魁，即捕盗吏也，官不敢诘。仲甫请自捕逮，鞫之，吏故稽其狱，仲甫曰： 民被寇害而使自诬服，蠹政甚矣，焉用僚佐为？ 请易吏以雪冤愤。崇悟，移鞫之，乃得实状。崇移镇真定，改深、赵、镇观察判官。
太祖受命，以崇为监军。陈思诲密奏崇有奸状，上怒且疑，遣中使驰往验之。未至，崇忧懑失据，谓宾佐曰： 苟主人不察，为之奈何？ 皆愕相视。仲甫曰： 皇帝膺运，公首效节，军民处置，率循常度，且何以加辞。第远侦使者，率僚属尽郊迎礼，听彼伺察，久当自辨矣。 崇如其言。使者至，视崇无他意，还奏，上大喜，归罪于思诲。仲甫又随崇为平卢军节度判官。崇卒，改郓、齐观察判官，累雪冤枉。
乾德五年，入拜右补阙，出知光州。州有横河与城直，会霖潦暴疾，水溢溃庐舍。仲甫集船数百艘，军资民储，皆赖以济。六年，移知彭州。州卒诱营兵及诸屯戍，谋以长春节宴集日为乱。属春初，仲甫出城巡视，见壕中草深，意可藏伏，命烧薙之。凶党疑谋泄，有自首者。禽百余人，尽斩之。先是州少种树，暑无所休。仲甫课民栽柳荫行路，郡人德之，名为 补阙柳 。太祖问群臣文武兼资者为谁，赵普以仲甫对。徙益州兵马都监，代还，选为三司户部判官。
太平兴国初，迁起居舍人，奉使契丹。辽主问： 党进何如人？如进之比有几？ 仲甫曰： 国家名将辈出，如进鹰犬材耳，何足道哉！ 辽主欲留之，仲甫曰： 信以成命，义不可留，有死而已。 辽主竟不能屈。使还，以刑部郎中知成都府。既至，奏免岁输铜钱，罢榷酤，政尚宽简，蜀人安之。八年，加右谏议大夫。时彭州盗贼连结为害，诏捕未获。仲甫诱令自缚诣吏者凡百余人，余因散去。
九年，入知开封府，拜御史中丞。雍熙二年，拜给事中、参知政事。端拱中，进户部侍郎。时吕蒙正以长厚居相位，王沔任事，仲甫从容其间而已。淳化二年，以足疾罢为工部尚书，出知陈州。代归，会蜀有寇，以仲甫素著恩信，将令舆疾招抚，以疾未行。无何，以太子少保致仕。真宗即位，加太子少傅。咸平三年，卒，年七十四，赠太子太保。子若冲、若虚、若蒙、若济、若渝，皆能其官。孙有孚、有邻，俱中进士。
王沔，字楚望，齐州人。太平兴国初，举进士，解褐大理评事。四年，太宗亲征太原，见于行在，授著作郎、直史馆。迁右拾遗，出为京西转运副使。明年，加右补阙、知怀州。八年春，与宋白、贾黄中等同知贡举，擢膳部郎中、枢密直学士。迁右谏议大夫、同签书枢密院事，赐第崇德坊。雍熙元年，加左谏议大夫、枢密副使。端拱初，改户部侍郎，参知政事。
淳化初，宰相赵普出守西洛。吕蒙正以宽简自任，政事多决于沔，沔与张齐贤同掌枢务，颇不叶。齐贤出知代州，沔遂为副使，参预政事。陈恕好苛察，亦尝与沔忤。淳化二年，齐贤洎恕参知政事，沔不自安，虑僚属有以中书旧事告齐贤等。会左司谏王禹偁上言： 自今宰相及枢密使不得于本厅见客，许于都堂延接。 沔喜，即奏行之。直史馆谢泌以为如此是疑大臣以私也，疏驳之。太宗追还前诏，沔暨恕因是罢守本官。翌日，蒙正亦罢。沔见上，涕泣，不愿离左右。未几，须鬓皆白。会省吏事发，连中书，因有奏毁者。上语毁者曰： 吕蒙正有大臣体，王沔甚明敏。 毁者惭而止。
三年，上欲黜陟官吏，命沔与谢泌、王仲华同知京朝官考课。沔上言，应京朝官殿犯，乞令刑部条报，以赃及公私罪分三等以闻。立法苛察，欲因是以求再用。受命甫旬日，方视事，以暴疾卒，年四十三，赠工部尚书。
沔聪察敏辩，有适时之用，上前言事，能委曲敷绎。每对御读所试进士辞赋，音吐明畅，经读者多中高第。性苛刻，少诚信。掌机务日，凡谒见者必啖以甘言，皆喜过望，既而进退非允，人胥怨之。
沔弟淮，太平兴国五年进士，任殿中丞。尝掌香药榷易院，坐脏论当弃市，以沔故，诏杖一百，降定远主簿。沔以是频为寇准所诋云。
温仲舒，字秉阳，河南人。太平兴国二年，举进士，为大理评事，通判吉州。再迁秘书丞、知汾州，坐事除名。未几，复起为右赞善大夫，通判睦州。端拱初，拜右正言、直史馆、判户部凭由司。三年，拜工部郎中、枢密直学士，知三班院。秋，彗星见，召对别殿，仲舒以为 国家平太原以来，燕、代之交，城守年深，杀伤剽掠，彼此迭见。大河以北，农桑废业，户口减耗。凋弊之余，极力奉边。丁壮备徭，老弱供赋。遗庐坏堵，不亡即死。邪人媚上，犹云乐输。加以兵卒践更，行者辛苦，居者怨旷。愿推恩宥，以绥民庶。 太宗嘉纳之，遂赦河北。
淳化二年，拜右谏议大夫、枢密副使，改同知枢密院事。四年，罢知秦州。先是，俗杂羌、戎，有两马家、朵藏、枭波等部，唐末以来，居于渭河之南，大洛、小洛门砦，多产良木，为其所据。岁调卒采伐给京师，必以赀假道于羌户。然不免攘夺，甚至杀掠，为平民患。仲舒至，部兵历按诸砦，谕其酋以威信，诸部献地内属。既而悉徙其部落于渭北，立堡砦以限之。民感其惠，为画像祠之。会有言仲舒生事者，上谓近臣曰： 仲舒尝总机密之职，在吾左右，当以绥怀为务。古伊、洛之间，尚有羌、浑杂居，况此羌部内属，素居渭南，土著已久，一旦擅意斥逐，或至骚动，又烦吾关右之民。 乃命知凤翔薛惟吉与仲舒对易其任。连知兴元、江陵二府，加给事中。会内侍蓝继宗使秦州还，言得地甚利。乃召仲舒，拜户部侍郎，寻参知政事。二砦后为内地，岁获巨木之利。
咸平初，拜礼部尚书，罢政，出知河阳。逾年，知开封府。五年，以京府务剧求罢，遂以本官兼御史中丞，寻迁刑部尚书、知天雄军，徙河南。景德中，并州缺守，上以北门重镇须大臣镇抚，非张齐贤、温仲舒不可，令宰相谕旨，皆不愿往。未几，复知审官院。大中祥符中，进秩户部尚书。三年，判昭文馆大学士，命下，卒，年六十七。赠左仆射，谥恭肃。
仲舒敏于应务。少与吕蒙正契厚，又同登第。仲舒黜废累年，蒙正居中书，极力援引，及被任用，反攻蒙正，士论薄之。自为正言至贰枢密，皆与寇准同进，时人谓之 温寇 。子嗣宗、嗣良、嗣先、嗣立。仲舒既卒，帝悯其孤弱，并禄以官。
王化基，字永图，镇定人。太平兴国二年，举进士，为大理评事，通判常州。迁太子右赞善大夫、知岚州。时赵普为相，建议以骤用人无益于治，改淮南节度判官，入为著作郎，迁右拾遗，抗疏自荐。太宗览奏曰： 化基自结人主，慷慨之士也。 召试，知制诰，以右谏议大夫权御史中丞。一日，侍便殿，问以边事，对曰： 治天下犹植木焉，所患根本未固，固则枝干不足忧。朝廷治，则边鄙何患乎不安？ 又尝令荐士，即一疏数十人，王嗣宗、薛映、耿望，皆其人也。
化基尝慕范滂为人，献《澄清略》，言时事有五：
其一，复尚书省，曰：国家立制，动必法天。尚书省上应玄象，对临紫垣，故六卿拟喉舌之官，郎吏应星辰之位，斯实乾文昭著，故事具明。方今省署，名实未称。夫三司使额，乃近代权制；判官、推官、勾院、开拆、磨勘、凭由、理欠、孔目、勾押、前后行，皆州郡吏局之名。请废三司，止于尚书省设六尚书分掌其事；废判官、推官，设郎官分掌二十四司及左右司公事，使一人掌一司；废孔目、勾押、前后行为都事、主事、令史；废勾院、开拆、磨勘、凭由、理欠等司归比部及左右司。如此即事益精详，且尽去州郡吏局之名也。六卿如阙，即选名品相近、有才望者权之；郎官如阙，则于两省三院选名干有清望者，依资除之。其二十四司公事，若繁简不同，望下本省府属参酌其类，均而行之。
其二，慎公举，曰：朝廷频年下诏，以类求人。但闻例得举官，未见择其举主。欲望自今先责朝官有声望者，各举所知，其举得官员则置籍，并举主名姓籍之。所举之官，实著廉能，则特旌举主；若所举贪冒败事，连坐举主。陛下自登宝位，十年于兹，七经选抡，得人多矣。然下僚远官，不无沉滞。望令采访司及州郡长吏，廉察以闻，籍以待用，则下无遗材矣。
其三，惩贪吏，曰：贪吏之于民，其损甚大。屈法烦刑，徇私肆虐，使民之受害甚于木之受蠹。若乃用非其人而不绳以法，虽夷、齐、颜、闵不能自见。盖中人之性，如水之在器，方员不常，顾用之者何如尔。望令诸路转运使副兼采访之名，责以觉察州、府、军、监长吏得失，俟其澄清部内，则待以不次之擢，置于侍从之间。所贵周知物理，能备顾问，且足为外官之劝也。
其四，省冗官，曰：古人建官，初不必备者，惟得其人也。国家封疆虽逾前世，而分设庶官实倍常数，意欲尽笼天下之利，而民物转加凋弊。二十年前，江、淮诸郡，扬、楚最居要冲，务穰事众，地广民繁。然止设知州一人署领官事，其余通判官、推官及州官等，悉皆分管榷务、仓库。当时事无不集，兼少狱讼。其后十年，臣任扬州时，朝廷添置监临、使臣等职，实逾本州官数。诸州冗员，似此非一。今以朝官、诸色使臣及县令、簿、尉等高卑相折而计之，一人月费不啻十千，以千人约之，岁计用十余万千，更倍万约之，万又过倍。使皆廉吏，止糜公帑；设或贪夫参错其间，则取于民者又加倍焉。望委各路转运使副，与知州同议裁减。若县令、簿、尉等官自前多不备置，可兼者兼之，如此则冗官汰矣。
其五，择远官，曰：负罪之人，多非良善，贪残凶暴，无所不至。若授以远方牧民之官，其或怙恶不悛，恃远肆毒。小民罹殃，卒莫上诉，甚非抚绥远人之意也。若自今以往，西川、广南长吏不任负罪之人，则远人受赐矣。
书奏，太宗嘉纳之。
初，柴禹锡任枢密，有奴受人金，而禹锡实不知也。参知政事陈恕欲因以中禹锡。太宗怒，引囚讯其事，化基为辨其诬。太宗感悟，以化基为长者。淳化中，拜中丞，俄知京朝官考课，迁工部侍郎。至道三年，超拜参知政事。咸平四年，以工部尚书罢知扬州。移知河南府，进礼部尚书。大中祥符三年，卒，年六十七。赠右仆射，谥惠献。化基宽厚有容，喜愠不形，僚佐有相凌慢者，辄优容之。在中书，不以荫补诸子官，然善教训，故其子举正、举直、举善、举元皆有所立。
举正字伯仲，幼嗜学，厚重寡言。化基以为类己，器爱异诸子，以荫补秘书省校书郎。进士及第，知伊阙、任丘县，馆阁校勘、集贤校理、《真宗实录》院检讨、国史编修官。三迁尚书度支员外郎、直集贤院，修《三朝宝训》，同修起居注，擢知制诰。其妻父陈尧佐为相，改龙图阁待制、尧佐罢，以兵部郎中复知制诰，为翰林学士，拜右谏议大夫、参知政事。前一日，吏有驰报者，举正方燕居斋舍，徐谓吏曰： 安得漏禁中语？ 既入谢，仁宗曰： 卿恬于进取，未尝干朝廷以私，故不次用卿。 
时陕西用兵，吕夷简以宰相判枢密院，举正曰： 判名重，不可不避也。 乃改兼枢密使。迁给事中。御史台举李徽之为御史，举正友婿也，格不行。徽之讼曰： 举正妻悍不能制，如谋国何？ 欧阳修等亦论举正懦默不任事，举正亦自求去，遂以资政殿学士、尚书礼部侍郎知许州。光化军叛卒转寇傍境，而州兵有谋起为应者，举正潜捕首恶者斩之。徙知应天府，累迁左丞。
皇佑初，拜御史中丞，乃奏： 张尧佐庸人，缘妃家，一日领四使，使贤士大夫无所劝。 不报，举正因留班廷诤，乃夺宣徽、景灵二使。又曰： 先朝用人，虽守边累年者，官止遥郡刺史。今所用未尽得人，而克期待迁，使后有功者何所劝耶？且转运使察官吏能否，生民休戚赖焉。命甫下而数更，不终岁而再易，恩泽所以未宣，民疾所以未瘳者，职此故也。 御史唐介坐言事贬春州，举正力言之，介得徙英州。居半岁，尧佐复为宣徽使。家居凡七上疏。及狄青为枢密使，又言青出兵伍不可为执政，力争不能夺，因请解言职。帝称其得风宪体，遣赐就第，赐白金三百两，除观文殿学士、礼部尚书、知河南府，入兼翰林侍读学士。每进读及前代治乱之际，必再三讽谕。
以太子少傅致仕，卒，赠太子太保，谥安简，赐黄金百两。文章雅厚如其为人，有《平山集》、《中书制集》、《内制集》五十卷。
举元字懿臣，以上文章赐进士出身。知潮州，江水败堤，盗乘间窃发，举元夜召里豪计事，盗既获，乃治堤。为河阴发运判官。或言大河决，将犯京师。举元适入对，具论地形证其妄，已而果然。历郡牧、户部判官、京东转运使。沙门岛多流人，守吏顾货橐，阴杀之。举元请立监以较赏罚，自是全活者众。徙淮南、河东。夏人来争屈野地。举元从数骑度河，设幕与之议，示以赤心，夏人感服。
治平中，又徙成都。邙井盐岁入二百五十万，为丹棱卓个所侵，积不售，下令止之，盐登于旧。召提举在京修造，英宗劳之曰： 官庐舍害于水，仅有存者，卿究心公家，毋惮其劳。 俄进盐铁副使，拜天章阁待制，知沧州，改河北都转运使，知永兴军。庆人、夏人屯境上，有窥我意。举元使二裨将以千骑扼其要害。长安遣从事来会兵泾原，戒勿轻举。大将窦舜卿锐意请行，不听。举元曰： 不过三日，虏去矣。 至期果去。神宗以细札谘攻守策，举元请省官减戍，益备去兵，勿营亭障。舆论不合，遂引疾求解，徙陈州，未行而卒。官至给事中，年六十二。子诏。
诏字景献，用荫补官，通判广信军事，知博州。魏俗尚椎剽，奸盗相囊橐，诏请开反告杀并赎罪法，以携其党。元佑初，朝廷起回河之议，未决，而开河之役遽兴。诏言河朔秋潦，水淫为灾，民人流徙，赖发廪振赡恩，稍苏其生，谓宜安之，未可以力役伤也。从之。擢开封府推官。富民贷后绝僧牒为缗钱十三万，逾期复责倍输，身死赀籍，又锢其妻子，诏请免之。出为滑州。州属县有退滩百余顷，岁调民刈草给河堤，民病其役，诏募人佃之，而收其余。为度支郎中，使契丹。时方讨西夏，迓者耶律诚欲尝我，言曰： 河西无礼，大国能容之乎？ 诏曰： 夏人侮边，既正其罪矣，何预两朝和好事？ 入贺，故事，跪而饮，盖有误拜者，乃强诏。诏曰： 南北百年，所守者礼，其可纷更耶？ 卒跪饮之。
崇宁中，由大理少卿为卿，徙司农。御史论诏在滁日请苏轼书《醉翁亭碑》，罢主崇福宫。旋知汝州，铸钱卒骂大校，诏斩以徇，而上章待罪。除直秘阁，言者复抉滁州事，罢去。起知深、兖二州，徙同州，过阙，留为左司郎中，迁卫尉、太府卿、刑部侍郎，详定敕令。旧借绯紫者不佩鱼，诏言： 章服所以辨上下，今与胥吏不异。 遂皆佩鱼。历工、兵、户三部侍郎，转开封尹。时子瑽使京西，摄尹洛。父子两京相望，人以为荣。
进刑部尚书，拜延康殿学士，提举上清宝箓宫，复为工部尚书。徽宗闵其老，命毋拜，诏皇恐，于是但朝朔望。俄以银青光禄大夫致仕，卒，年七十九。
论曰：自昔参大政、赞机务，非明敏特达之士，不能胜其任。若又饬以文雅，济以治具，则尽善矣。若水机鉴明敏，儒而知兵；李至刚严简重，好古博雅，其于柄用宜矣。王沔临事精密，能远私谒，而考课之议，颇伤苛刻；仲甫以吏事为时用，未免苟容之诮，瑕瑜固不相掩也。仲舒见举于蒙正，而反攻其短；易简不能周恤光逢，而置之死地，其不可与郭贽辨曹彬之诬、化基伸禹锡之枉同日而语也明矣。此纯厚长者之称，所以独归于二子欤！举正继践台佐，得风宪体；举元任职边郡，有持重称。矧诏之父子又并尹两京，克济其美，何王氏子孙之多贤也！
