◎世家一
○南唐李氏
唐自安、史之乱，藩镇专制，百有余年，浸成割据。及巢贼蹂躏，郡邑丘墟。降臻五季，豪杰蜂午，各挟智力，擅为封疆，自制位号，以争长雄。天厌祸乱，授宋大柄。太祖命将出师，十余年间，南平荆、楚，西取巴、蜀，刘鋹既俘，李氏纳款。至于太宗，吴越请吏，漳、泉来归，薄伐太原，遂偾北汉，而海内一矣！王称《东都事略》用东汉隗嚣、公孙述例，置孟昶、刘鋹等于列传，旧史因之。今仿欧阳修《五代史记》，列之世家。凡诸国治乱之原，天下离合之势，有足鉴者，悉著于篇。其子孙诸臣事业有可考者，各疏本国之下。作《列国世家》。
南唐李景，本名景通，后改为璟。避周庙讳，复改为景。父昪，吴杨行密将徐温养子，冒姓徐氏，名知诰，《五代史》有传。景十余岁，以父任驾部郎中、诸卫将军。后唐天成二年，温卒，昪遂专吴政。昪将出镇，欲以国事付景，拜兵部尚书、参知政事。昪出镇金陵，迁景司徒、平章事、知内外左右诸军事。顷之，亦赴金陵，为中外诸军副都统，昪受吴禅，国号大齐，改元升元，僣帝号，居金陵。自云唐宗室建王恪之后，下令复姓李氏，国号唐。封景吴王、诸道元帅、录尚书事，改封齐王。
昪立七年卒，景袭位，改元保大，尊母宋氏为皇太后，立妻钟氏为皇后。用宋齐丘、周宗为宰相，郊祀天地。天福末，遣其将祖思全、何洙侵福建漳、泉之地。汉乾祐初，李守贞以河中叛，潜遣舒元、杨讷间道求援于景。景命其将李金全、郭全义出师应之。金全以声势不接，初不愿行，景固遣之。至沭阳，闻守贞败，乃还。周广顺初，景又遣其将边镐平湖湘，寻复失之。
显德二年，周世宗征淮南，破景众于正阳，遂进围寿州。太祖时总禁兵，破景将何延锡于涡口，又擒皇甫晖于滁州。景大惧，遣其臣钟谟、李德明奉表原为附庸。未几，又遣其臣孙晟、王崇质奉表献濠、寿、泗、楚、光、海六州之地，愿罢兵，世宗未之许。
四年春，世宗大破景军于紫金山，降其将朱元，克寿州。冬，又克濠、泗二州。五年春，改元中兴。未几，又改元交泰。是春，周师克楚州，又进克扬州。将议济江，景大惧，请尽割江北之地，画江为界，称臣于中朝，岁贡土物数十万，世宗许之。始禀周之正朔，上表称唐国主。世宗答书用唐报回鹘可汗之制，云 皇帝恭问江南国主 ，临汴水置怀信驿以待其使。景又上言世宗，请传位于世子冀，世宗赐书勉谕之乃止。景既失淮南之地，颇躁愤，恶其大臣宋齐丘、陈觉、李征古，皆杀之。六年十月，冀卒，命御厨使张延范充使吊祭。
建隆元年，太祖受命，即遣使以书谕景。初，显德中，江南将校相继来降，周成等三十四人皆在京师，至是遣归。三月，景遣使贡绢二万匹、银万两，贺登极。及泽、潞平，景又贡银五千两为贺，七月还京，又贡金器五百两、银器三千两、罗纨千匹、绢五千匹，又遣其礼部郎中龚慎仪贡乘舆服御物。每岁冬、正、端午、长春节皆以土产珍异、金银器用、缯帛、片茶为贡。每景及钱俶遣亲属入贡，皆御前殿曲宴以宠之。景生日，遣使赐以金币及赐羊万口、马三百疋、橐驼三十，以为常制。是年，亲征李重进，驻跸广陵，遣其左仆射严续来犒师。俄遣其子蒋国公从镒朝行在所，又遣其户部尚书冯延鲁贡金买宴，并伶官五十人作乐上寿，又贡金银器、金玉鞍勒、银装兵器及钱银、绫绢，皆有加常数，太祖亦厚赐之。
初，景之袭父位也，属中原多故，卢文进、李金全、皇甫晖之徒皆奔于景。跨据江、淮三十余州，擅鱼盐之利，即山铸钱，物力富盛。尝试贡士《高祖入关诗》，颇有窥觎中土之意。自世宗平淮甸，浸以衰弱。及太祖平扬州，日习马舫战舰于京城之南池，景惧甚。其小臣杜著颇有辞辨，伪作商人，由建安渡来归；又彭泽令薛良坐事责授池州文学，亦挺身来奔，献《平南策》，景闻之益惧。太祖命斩著于下蜀市，良配隶庐州衙校，景乃安。终以国境蹙弱，不遑宁居，遂迁于豫章。上遣通事舍人王守正持诏抚之。
俄而景卒，其臣桂阳郡公徐邈奉遗表来上，太祖废朝五日，遣鞍辔库使梁义吊祭，赠赙绢三千匹。子煜又遣其臣冯谧奉表，愿追尊帝号，许之。煜乃谥景为明道崇德文宣孝皇帝，庙号元宗，陵号顺陵。
煜字重光，景第六子也，本名从嘉。少聪悟，喜读书属文，工书画，知音律。初封安定郡公，累迁诸卫大将军、副元帅，封郑王。
景始嗣位，以弟齐王景遂为元帅，居东宫，燕王景达为副元帅，就昪柩前盟约，兄弟相继，中外庶政，并委景遂参决。景长子冀为东都留守，后又立景遂为太弟，景达为齐王、元帅，冀为燕王、副元帅。冀镇京口，周师征淮，吴越围常州，冀部将败之。景达屯濠州，丘衄遁还。及割地后，出景遂为洪州元帅，封晋王。景达抚州元帅，立冀为太子。景遂寻卒，数月冀亦卒，乃立从嘉为吴王。
建隆二年，景迁洪州，立为太子监国，是秋袭位，居建康，改名煜。立母钟氏为圣尊后，以钟氏父名泰章故也，妻周氏为国后。遣户部尚书冯谧来贡金器二千两、银器二万两、纱罗缯彩三万匹。且奉表陈绍袭之意曰：
臣本于诸子，实愧非才，自出胶庠，心疏利禄。被父兄之荫育，乐日月以优游，思追巢、许之余尘，远慕夷、齐之高义。继倾恳悃，上告先君，固匪虚词，人多知者。徒以伯仲继没，次第推迁，先世谓臣克习义方，既长且嫡，俾司国事，遽易年华。及乎暂赴豫章，留居建业，正储副之位，分监抚之权，惧弗克堪，常深自励。不谓掩丁艰罚，遂玷缵承，因顾肯堂，不敢灭性。然念先世君临江表垂二十年，中间务在倦勤，将思释负。臣亡兄文献太子从冀将从内禅，已决宿心，而世宗敦劝既深，议言因息。及陛下显膺帝箓，弥笃睿情，方誓子孙，仰酬临照。则臣向于脱屣，亦匪邀名，既嗣宗枋，敢忘负荷。唯坚臣节，上奉天朝。若曰稍易初心，辄萌异志，岂独不遵于祖祢，实当受谴于神明。方主一国之生灵，遐赖九天之覆焘。况陛下怀柔义广，煦妪仁深，必假清光，更逾曩日。远凭帝力，下抚旧邦，克获宴安，得从康泰。然所虑者，吴越国邻于弊土，近似深仇，犹恐辄向封疆，或生纷扰。臣即自严部曲，终不先有侵渔，免结衅嫌，挠干旒扆。仍虑巧肆如簧之舌，仰成投杼之疑，曲构异端，潜行诡道。愿回鉴烛，显谕是非，庶使远臣得安危恳。
太祖诏答焉。自景画江内附，周世宗贻书于景，至是，因煜之立，始下诏而不名。
会昭宪太后葬，煜遣户部侍郎韩熙载、太府卿田霖来贡。三年，诏煜应朝廷横海、飞江、水斗、怀顺诸军亲属有在江表者，悉遣令渡江。煜每闻朝廷出师克捷及嘉庆之事，必遣使犒师修贡。其大庆，即更以买宴为名，别奉珍玩为献。吉凶大礼，皆别修贡助。煜有母妻之丧，亦遣使往吊。乾德元年，煜上表乞呼名，诏不许。二年，又诏江北，许诸州民及诸监盐亭户缘江采捕及过江贸易。先是，江北置榷场，禁商人渡江及百姓缘江樵采。是岁，以江南荐饥，特弛其禁。三年，献银二万两、金银龙凤茶酒器数百事。开宝四年，又以占城、阇婆、大食国所送礼物来上，又遣弟从谦奉珍宝器用金帛为贡，且买宴，其数皆倍于前。是冬，以将郊祀，又遣弟从善来贡。
会岭南平，煜惧，上表，遂改唐国主为江南国主，唐国印为江南国印。又上表请所赐诏呼名，许之。煜又贬损制度，下书称教；改中书门下省为左右内史府，尚书省为司会府，御史台为司宪府，翰林为文馆，枢密院为光政院；降封诸王为国公，官号多所改易。五年，长春节，别贡钱三十万，遂以为常。太祖以从善为泰宁军节度，赐第留京师。是岁，煜又贡米麦二十万石。虽外示畏服，修藩臣之礼，而内实缮甲募兵，潜为战备。太祖虑其难制，令从善谕旨于煜，使来朝，煜但奉方物为贡。六年，赐米麦十万斛，振其饥民。
七年秋，遂诏煜赴阙，煜称疾不奉诏。冬，乃兴师致讨，以宣徽南院使、义成军节度曹彬为升州西南面行营都部署，山南东道节度潘美为都监。煜初闻大兵将举，甚惶惧，遣其弟从镒及潘慎修来买宴，贡绢二十万匹、茶二十万斤及金银器用、乘舆服物等。及至，遂留于别馆。王师克池州，又破其众二万于采石矶，擒其龙骧都虞候杨收等，获马三百匹。江表无战马，朝廷岁赐之。及是所获，观其印文，皆岁赐之马也。初，将有事江表，江南进士樊若水诣阙献策，请造浮梁以济师。太祖遣高品石全振往荆湖造黄黑龙船数千艘，又以大舰载巨竹縆，自荆渚而下。及命曹彬等出师，乃遣八作使郝守濬等率丁匠营之。议者以为古未有作浮梁渡大江者，恐不能就。乃先试于石牌口，移置采石，三日而成，渡江若履平地。煜初闻朝廷作浮梁，语其臣张洎，洎对曰： 载籍已来，长江无为梁之事。 煜曰： 吾亦以为儿戏耳。 
王师渡江，煜委兵柄于皇甫继勋，委机事于陈乔、张洎，又以徐温诸孙元楀等为传诏，每军书告急，多不时通。八年春，王师傅城下，煜犹不知。一日登城，见列栅于外，旌旗遍野，始大惧，知为近习所蔽，遂杀继勋。召朱令赟于上江，令连巨筏载甲士数万人顺流而下，将断浮梁，未至，为刘遇所破。又募勇士五千余人谋袭官军，皆素不习战，以暮夜人秉一炬来攻袭北砦。宋师纵其至，击之，歼焉。获其将帅，悉佩印符。
初，彬之南征也，太祖亲谕之曰： 卿至彼慎勿暴略，可示以兵威，俾自归顺，不必急攻。 及彬军围城，又命左拾遗、知制诰李穆送从镒还本国，谕以手诏，促其降。会润州平，煜危迫甚，遣其臣徐铉、周惟简奉方物来贡，手书奏目以来，哀恳求罢兵，太祖不许。俄复遣铉等入贡，仍乞缓师，又不答，但厚赐遣之。初，从镒之还，诏诸将罢攻城，而煜终惑左右之言，犹豫不决，遂诏进兵。
八年冬，城陷，曹彬等驻兵于宫门，煜率其近臣迎拜于门。彬等上露布，以煜并其宰相汤悦等四十五人上献。太祖御明德楼，以煜尝奉正朔，诏有司勿宣露布，止令煜等白衣纱帽至楼下待罪。诏并释之，赐冠带、器币、鞍马有差。下诏曰：
上天之德本于好生，为君之心贵乎含垢。自乱离之云瘼，致跨据之相承，谕文告而弗宾，申吊伐而斯在。庆兹混一，加以宠绥。
江南伪主李煜，承奕世之遗基，据偏方而窃号。惟乃先父早荷朝恩，当尔袭位之初，未尝禀命。朕方示以宽大，每为含容。虽陈内附之言，罔效骏奔之礼，聚兵峻垒，包蓄日彰。朕欲全彼始终，去其疑间，虽颁召节，亦冀来朝，庶成玉帛之仪，岂愿干戈之役。蹇然弗顾，潜蓄阴谋。劳锐旅以徂征，傅孤城而问罪。洎闻危迫，累示招携，何迷复之不悛，果覆亡之自掇。
昔者唐尧光宅，非无丹浦之师；夏禹泣辜，不赦防风之罪。稽诸古典，谅有明刑。朕以道在包荒，恩推恶杀。在昔骡车出蜀，青盖辞吴，彼皆闰位之降君，不预中朝之正朔，及颁爵命，方列公侯。尔实为外臣，戾我恩德，比禅与皓，又非其伦。特升拱极之班，赐以列侯之号，式优待遇，尽舍尤违。可光禄大夫、检校太傅、右千牛卫上将军，仍封违命侯。
召升殿抚问。妻周氏封郑国夫人，又以其子神武右厢都指挥使仲寓为左千牛卫大将军，弟宣州节度使从镒为左领军卫大将军，江州节度使从谦为右领军卫大将军，神武统军从度为左监门卫大将军，神武左厢都指挥使从信为右监门卫大将军，侄户部尚书仲远为右骁卫将军，刑部尚书仲兴为右武卫将军，礼部尚书仲伟为右屯卫将军，宗正卿季操为左武卫将军，殿中监仲康为右领卫将军，殿中少监仲宣为监门卫将军。仍赐其弟侄宅各一区。
太宗即位，始去违命侯，加特进，封陇西郡公。太平兴国二年，煜自言其贫，诏增给月奉，仍赐钱三百万。太宗尝幸崇文院观书，召煜及刘鋹，令纵观，谓煜曰： 闻卿在江南好读书，此简策多卿之旧物，归朝来颇读书否？ 煜顿首谢。三年七月，卒，年四十二。废朝三日，赠太师，追封吴王。
先是，江南自后汉以来，民间有服玩侈靡者，人询之，必对曰： 此物属赵宝子。 又煜之妓妾尝染碧，经夕未收，会露下，其色愈鲜明，煜爱之。自是宫中竞收露水，染碧以衣之，谓之 天水碧 。及江南灭，方悟 赵 ，国姓也； 宝 ，年号也； 天水 ，赵之望也。
从善字子师，伪封郑王，累迁太尉、中书令，后降封南楚国公。开宝四年春，奉方物来贡，授泰宁军节度、兖海沂等州观察等使，留京师。时太祖平刘鋹，将召煜入朝，故授从善节制，仍赐汴阳坊甲第一区。煜手疏求遣从善归国，优诏不许。七年，推恩将佐，以掌书记江直木为司门员外郎、同判兖州，衙内都指挥使兼左都押衙崔光习为右千牛卫将军，衙内都虞候兼右都押衙子再兴为右千牛卫中郎将，并同正。又封从善母凌氏吴国太夫人。江南平，改右神武大将军。雍熙初，再迁右千牛卫上将军，出为通许监军。四年，卒，年四十八。
子仲翊，大中祥符初，赐同进士出身。二年，复召试，除楚州推官，累迁殿中丞，坐事免。次子仲猷，景德中，特录为三班借职。
从誧本名从谦，伪封吉王，后降封鄂国公。随煜归朝，为右领军卫大将军，迁右龙武大将军，历知随、复、成三州。上表改名。淳化五年，上言贫不能自给，求外任。以本官充武胜军行军司马，月给奉钱三万。子仲偃，大中祥符八年，举进士。
季操，昪从父弟伪江王逷之子也。从煜入朝，后为右神武将军，累迁左卫大将军，领康州刺史，出为单州都监。历知淮阳涟水二军、蔡舒二州。大中祥符四年，卒。
仲寓字叔章，少聪慧，能属文，多才艺。伪封清源郡公，归朝为千牛卫大将军。煜卒，太宗赐仲寓积珍坊第一区、白金五千两。仲寓宗族百余口，犹贫不能给，上书自陈。太宗怜之，授郢州刺史。在郡迨十年，为政宽简，部内甚治。淳化五年，卒，年三十七。
子正言，景德三年，特补供奉官。早卒无嗣，唯一女孤幼，真宗愍之，赐绢百匹、钱二百万，以备聘财，仍遣内臣主其事。
煜有土田在常州，官为检校。上闻其宗属贫甚，命鬻其半，置资产以赡之。
舒元，颍州沈丘人。少倜傥好学，与道士杨讷讲习于嵩阳，通《左氏》及《公》、《谷》二传。与讷同诣河中谒李守贞，与语奇之，俱馆于门下。守贞谋叛，遣元与讷间道乞师江南。江南遣大将军皇甫晖等率众数万次沐阳，为之声援。会守贞败，元与讷留江南。元易姓朱，杨讷更姓名为李平。
元事李景，历江宁令、驾部员外郎、文理院待诏，尝坐事左迁。世宗征淮南，诸郡多下，元求见言兵事，景大悦，遣率兵攻舒州，复之，即以为团练使。又平历阳，景以元为淮南北面招讨使。周师围寿春，景以其弟齐王景达为元帅，率兵来救，以陈觉为监军，总军政。元素与觉有隙，觉密表谮元于景，信之，立遣大将杨守忠代元。元愤怒，自以战功高，又不忍负景，欲自杀。门下客宋洎谏曰： 大丈夫何往不取富贵，岂必为妻子死哉！ 元听之，将其众归世宗，景尽诛其妻子。世宗素知元骁果，得之甚喜，以为检校太保、蔡州防御使。淮南平，改濠州防御使。
宋初，从平李重进，改沂州防御使。为滑州巡检使，与节帅不协，诬奏元为同产妹婿宋玘请求。事得释。诏元复姓舒氏。开宝五年，为白波兵马都监。太平兴国二年，卒，年五十五，特赠武泰军节度。
元辩捷强记，治郡日，或奏其不亲狱讼，事多冤滞。太祖面诘问之，凡所诘，元必具诵款占，指述曲直，太祖甚嘉叹之。子知白、知雄、知崇。
知白至作坊使。知雄初补殿直，雷有终荐授供奉官、鄜延路驻泊都监，后辞疾居嵩山。知白尝奏事太宗，语及之，即召出，授西京作坊副使、泉福都巡检使。真宗初，恳请入道，归嵩阳旧隐。复为王嗣宗、李元则所荐，授供备库使，历知棣州、麟府鄜延钤辖，又知虔州。复求入道，面赐紫冠服，号崇玄大师。尝献《字母图》，有诏褒奖。乾兴元年，卒，年八十一。知崇累历内职，至供备库使。尝为广州钤辖、河北安抚副使，卒。
知白子昭远，大中祥符五年，任大理评事，因对自陈，改大理寺丞，赐进士第，至太常博士。
韩熙载字叔言，濰州北海人。后唐同光中，举进士，名闻京、洛。父光嗣，为平卢军节度副使。同光末，青州军乱，逐其帅符习，推光嗣为留后。明宗即位，诛光嗣，熙载奔江南，历伪吴滁、和、常三州从事。
李昪僣号，为秘书郎，令事其子景于东宫。景嗣位，迁虞部员外郎、史馆修撰。熙载自言： 受昪知遇，不得显位，是以我属嗣君也。 遂上章，言事切直，景嘉纳之。又改吉凶仪礼不如式者十数事，大为宋齐丘、冯延己所忌。
昪将葬，以熙载知礼，令兼太常博士。时江左草创，典礼多阙，议者以昪继唐昭宗之后，庙号合称宗。熙载建议，以为古者帝王己失之，己得之，谓之反正；非我失之，自我复之，谓之中兴，中兴之君庙号称祖。以为昪兴既坠之业，请号烈祖。景由是益加恩礼，擢知制诰。熙载性懒慢，朝直多阙，未几罢去。
晋开运末，中原多事，江南方盛，其臣陈觉、冯延鲁建讨福州，师败而还，景释不问罪。熙载与徐铉同上疏，请置于法。觉、延鲁，宋齐丘之党也。熙载为齐丘所排，贬和州司马，语在《徐铉传》。久之，召为虞部郎中、史馆修撰，拜中书舍人。世宗平淮甸，景患国用不足，熙载请铸铁钱。及煜袭位，卒行其议，以熙载为兵部尚书，充铸钱使。钱货益轻，不胜其弊，熙载颇亦自悔。
熙载善为文，江东士人、道释载金帛以求铭志碑记者不绝，又累获赏赐。由是畜妓妾四十余人，多善音乐，不加防闲，恣其出入外斋，与宾客生徒杂处。煜以其尽忠言事，垂欲相之，终以帷薄不修，责授右庶子，分司洪州。熙载尽斥诸妓，单车即路，煜留之，改秘书监，俄而复位。向所斥之妓稍稍而集，顷之如故。煜叹曰： 吾亦无如之何！ 迁中书侍郎、光政殿学士承旨。开宝三年，卒，年六十。煜痛惜之，赠左仆射、平章事，谥文靖，葬于梅岭冈谢安墓侧，命徐锴集其遗文。
熙载才气俊逸，机用周敏，性高简，无所卑屈，未尝拜人。虽被遣逐，终不改节，江左号为 韩夫子 。显德中，熙载来朝廷，归，景问中国大臣，时太祖方典禁兵，熙载对曰： 赵点检顾视不常，不可测也。 及太祖登极，景益重之。颇以文章自负，好大言。初，乾德丁卯年，五星连珠于奎，奎主文章，又在鲁分，时太宗镇兖、海，中国太平之符也。是岁，熙载著《格言》五卷，自序其事云： 鲁无其应，韩子《格言》成之。 人多笑之。
冯谧本名延鲁，字叔文，其先彭城人，唐末南渡，家于新安。李昪僣号，立子景为太子，谧与兄延己俱以文学得幸。及景嗣位，累迁至中书舍人。
晋开运末，闽越大乱，景遣谧与谏议大夫陈觉乘传安抚，谧遂矫诏发数郡兵攻福州。及败，引佩刀自刺，亲吏制之，不死，长流舒州。会赦叙用，复为中书舍人，改工部侍郎。江南以扬州为东都，命谧副留守。周世宗下扬州，谧髡发为僧，匿于佛寺，为官军所获。世宗释之，授太常卿，赐与甚厚。数年，拜刑部侍郎，放还，为户部尚书。建隆三年，煜遣来贡，因表求舒州田宅，诏赐之。后改常州观察使而卒。
子伉归中朝，与兄仪、价并登进士第。伉文辞清丽，尝著《平晋颂》，时人称之。累迁殿中侍御史，历典藩郡，皆有治迹。咸平三年，知福州，卒。特赐钱十万，录其子玄应同学究出身。
潘佑，南唐散骑常侍处常之子。少介僻，杜门读书，不交人事。及长，善属文，尤长于论议。陈乔、韩熙载、徐铉等共荐于景，为秘书省正字、直崇文馆。煜袭位，迁虞部员外郎、史馆修撰。未几，知制诰，为内史舍人。
有李平者，本嵩山道士杨讷，依河中帅李守贞。汉乾祐中，守贞反，遣讷与舒元乞师江南。守贞败，讷遂易姓名，江南以为员外郎，迁卫尉少卿、蕲州刺史、户部侍郎。平好神仙修养之事，动作妖妄，自言常与神接。佑亦好神仙，遂相善。二家皆置净室，图神像，常被发裸袒处室中，家人亦不得至。佑尝建议复井田，及依《周礼》置牛籍，荐平判司农寺以督之。事行，百姓大挠，未几而罢。佑自以为众所排，因愤怒，历诋大臣与握兵者两为朋比，将谋反叛；又言国将亡，非己为相不可救。江南政事多在尚书省，因荐平知省事，又荐星官杨熙澄为枢密使，小校侯英典禁兵，煜不纳。佑益忿，抗疏请诛宰相汤悦等数十人，煜手书教戒之。佑不复朝谒，乃于家上书曰： 臣闻 三军可夺帅也，匹夫不可夺志也 。近者连上表章指陈奸恶，何面目以见士人乎？ 遂自缢死。
皇甫继勋，江州节度使晖之子。幼以父荫为军校，父死难于滁州，累迁将军、池饶二州刺史，勤于吏事。入为诸军都虞候，迁神卫统军都指挥使。诸老将相次皆死，而继勋尚少，遂为大将。赀产优赡，营第舍、车服，畜妓乐，洁饮食，极游宴之好。
及宋师至，诸军多败衄，继勋欲煜之速降，每众中流言，颇道国中蹙弱。侄绍杰亦以继勋故，为巡检。常令绍杰入见煜，陈归命之计。会有风雹，继勋又密陈灭亡之兆。偏裨或有募勇士欲夜出营邀宋师者，辄鞭而拘之。又因请出煜亲兵千余守阙城，为宋师所掩。一日，煜躬自巡城，见宋师列栅城外，旌旗遍野，始惊惧，知为左右所蔽。及巡城还，继勋从至宫。煜乃责其流言惑众及不用命之状，收付大理。始出，军士悉集，脔割其肉，顷刻都尽。绍杰亦被诛。煜皆赦其妻子。
周惟简，饶州鄱阳人。隐居，好学问，明《易》义。煜召为国子博士、集贤侍讲。顷之，以虞部郎中致仕。宋师围金陵，煜求能使交兵者，张洎荐惟简有远略，可以谈笑和解之。召为给事中，与徐铉奉使至京师。太祖召见诘责，惟简惶恐，反言曰： 臣本居山野，无仕进之意，李煜强遣来耳。臣素闻终南山多灵药，事宁后，愿得栖隐。 太祖许之。江南平，以惟简为国子《周易》博士、判监事。开宝九年，上书述前志，求解官，盖不得已，非其心也。改虞部郎中，致仕。以其子缮为京兆府鄮县主簿，俾就养。
太平兴国初，惟简自终南至阙下，求入见。有司以致仕官非有诏召无求对之制，乃还。岁余，复上表自求用，除太常博士，迁水部员外郎，卒。缮后举进士，至都官员外郎。
