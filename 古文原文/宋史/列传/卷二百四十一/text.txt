◎世家五
○北汉刘氏
北汉刘继元，并州太原人。祖崇，汉祖之弟，汉初为太原尹、北京留守。隐帝嗣位，周祖为枢密使，崇谓判官郑珙曰： 吾与郭枢密素不协，朝廷幼弱，郭得志，吾无类矣。 因泣下。珙遂劝缮完甲兵，招集亡命，为自全计。及闻隐帝遇害，崇欲率兵南向，会汉太后下令遣冯道诣徐州迎崇子赟为汉嗣，崇信之，谓宾佐曰： 吾儿为帝矣，复何虑哉？ 少尹李骧曰： 知几其神，时不可失。揣郭公之心，必不以天下与人，不如领精骑疾度太行，控孟津，以观其变，徐州位定，然后归晋阳，即郭公不敢动矣。 崇大怒，骂曰： 腐儒敢离间我父子！ 遽令左右曳出斩之。骧曰： 仆负王佐才，今日为愚人画计，死固甘心，但家有病妻，愿同戮于市。 崇并杀之，表其事于太后，明无他志。俄周祖为众所推，降封赟湘阴公。崇遣使奉书周祖，乞赟归藩。使还，知赟已死，崇恸哭，为骧立祠。
遂即皇帝位，国仍号汉，仍称乾祐年，改名旻。以子钧为太原尹，判官赵华、郑珙为宰相，陈光裕为宣徽使。赍重币结契丹，自言与周有隙，愿如晋祖故事，约为父子。契丹主许之，遣政事令燕王耶律述轧、上枢使高勋，策崇为大汉神武皇帝。自是数侵晋、绛。高平之败，崇单骑遁归，由此丧气，不敢复出师。显德元年，崇卒，钧袭位。
钧旧名承钧，后止名钧。改元天会，以卫融为相，段常为枢密使，蔚进掌亲军，子继恩为太原尹。始建七庙于汉祖旧第，号显圣宫。潜结江南、西川为外援。六年冬，钧结契丹侵周。明年正月，周恭帝命太祖北征，至陈桥驿，众推戴太祖即位。钧与契丹兵皆遁去。
是夏，李筠以上党叛，令判官囚监军周光逊等送于钧，称臣求援。钧自至太平驿与筠会，遣其宣徽使卢赞将骑数千随筠入寇，又遣其河阳节度范守图援之。及太祖亲讨，前军石守信、高怀德破筠众于泽州，获守图，杀钧兵数千。钧之沙谷砦又为折德扆所破，斩首五百级。九月，昭义李继勋率师入钧平遥，虏获甚众。建隆二年冬，继勋又败钧兵，斩首百余级，获其辽州刺史傅廷彦弟勋以献。
三年二月，钧侵晋、潞二州，守将击走之。三月，太祖诏河东降人徙家于邢、洺，计口给粟。四月，太原民四百七十人降。七月，钧捉生指挥使路贵等十一人降，并补内殿直。四年八月，邢州王全赟率师攻乐平，钧拱卫指挥使王超、散指挥使元威、侯霸荣率所部千八百人降全赟。未几，钧侍卫都指挥使蔚进、马军都指挥使郝贵超与契丹悉兵来救乐平，三战皆败之。遂下其城，诏建为平晋军，以降兵为效顺军，赐以钱帛，静阳十八砦遂相率来降。九月，钧复引契丹攻平晋军，太祖遣洺州防御使郭进、濮州防御使张彦进、客省使曹彬、赵州刺史陈万通将步骑万余救之，未至而钧遁去。
乾德二年二月，李继勋与兵马钤辖康延沼、马步军都军头尹训率兵攻辽州，钧遣郝贵超来援，战于城下，大败。刺史杜延韬危蹙，与拱卫都指挥使冀进、兵马都监侯美籍部兵三千降于继勋，赐延韬等袭衣、银带、器币、鞍勒马，其降兵以效顺、怀恩为名。是月，府州擒钧卫州刺史杨璘以献。又钧耀州团练使周审玉等四人降，赐审玉袭衣、金带、绢千匹、银五百两、鞍勒马，仍赐名承瑨，以为左千牛卫大将军、领汾州团练使。四月，太祖遣马军都校刘光将兵戍潞，备钧入侵。五年三月，钧招收指挥使阎章以石盆砦降镇州。四月，招收指挥使樊晖杀监军成昭，以鸿唐砦降镇州。六年正月，偏成砦招收指挥使任恩等百五十人降晋州。三月，镇州守将攻破钧马鞍山砦。七月，钧乌玉砦主胡遇等百三十九人降镇州。
初，钧自李筠败，狼狈而归，旦夕惧宋师之至。以赵文度为相，召抱腹山人郭无为参议中书事，以五台山僧继颙为鸿胪卿，参议国事。因事诛段常，契丹主遣使责钧曰： 尔不禀我命，其罪三：擅改年号，一也；助李筠有所觊觎，二也；杀段常，三也。 钧皇恐曰： 父为子隐，愿赦罪。 契丹不报。自是使契丹者被留不遣。终以势力窘弱，忧愤成疾，是月卒，年四十三。继恩嗣位。
初，太祖尝因界上谍者谓钧曰： 君家与周氏为世仇，宜其不屈，今我与尔无所间，何为困此一方人也？若有志中国，宜下太行以决胜负。 钧遣谍者复命曰： 河东土地甲兵不足以当中国，然钧家世非叛者，区区守此，盖惧汉氏之不血食也。 太祖哀其言，笑谓谍者曰： 为我语钧，开尔一生路。 故终其世不加兵焉。
继恩本姓薛。父钊，娶崇女，晋初为护圣营卒。汉祖典禁兵，以钊崇婿，释其籍，馆门下。汉祖后领方镇，爵位通显，钊罕得见其妻，居常怏怏。一日乘醉求见，即引佩刀刺妻，妻奋衣得脱，钊乃自刭。继恩时尚幼，汉祖令钧养为子，遂冒姓刘。
八月，太祖诏伐继恩。以内客省使卢怀忠等二十二人将禁兵赴潞州，昭义节度李继勋为行营前军都部署，侍卫步军都指挥使党进副之，宣徽南院使曹彬为都监；棣州防御使何继筠为前锋部署，怀州防御使康延沼为都监；建雄军节度赵赞为汾州路部署，绛州防御使司超副之，隰州刺史李谦溥为都监。九月，继勋败继恩军于洞涡河，其左胜军使李琼来降，赐袭衣、金带、鞍勒马。
初，钧谓郭无为曰： 继恩庸懦，何堪付后事？ 无为亦以为然。至是继恩独处一室行丧，左右亲信皆在太原，无得从者。或劝召之，继恩犹豫不决。有侯霸荣者，邢州龙冈人。多力善射，走及奔马，尝为盗并、汾间，钧用为散指挥使，戍乐平。建隆中，率所部来归，补内殿直。未几，复奔太原，钧署供奉官。至是谋持继恩首献太祖，遂乘继恩无备，白昼挺刃而入，反扃其门，继恩绕屏环走，霸荣以刃揕胸弑之，年三十四，时立六十日矣。无为遣卒登梯入，杀霸荣，立其弟继元。
继元本姓何。初，薛钊死，崇以女再妻何氏，生继元。何死，钧亦养继元为子。继元既袭位，改元广运，复结契丹为援。开宝二年春，太祖诏李继勋、赵赞、郭进、司超等将兵先赴太原，太祖遂亲征。以继元太谷令梁文陟为太子洗马，祁令张续为右赞善大夫。太祖将至，继勋败继元兵于城下，其宪州推官史昭文以州来降，升本州刺史。乃壅汾水灌其城，又遣海州刺史孙方进围汾州。继元方恃契丹为援，守陴者扬言旦夕契丹至。四月，何继筠败契丹于阳曲北。太祖命以所获首级、铠甲示于城下，城中由是丧气，知岚州赵文度遂来降。闰五月，南城为汾水陷，水注城中，太祖幸长堤观焉。登望楼者见继元杀其相郭无为，城中纷扰。俄而城兵自西长连城出，将焚攻战具，反为攻兵击走之，斩首万余级。夜半，传呼壁外继元降，太祖令卫士擐甲，将开壁门，八作使赵璲曰： 受降如受敌，讵可中夜轻出？ 太祖使伺之，果谍者也。
太常博士李光赞上言曰： 陛下应天顺人，体元御极，战无不胜，谋无不臧，四方恃险之邦，僣窃帝王之号者，昔日与中国为邻，今日与陛下为臣。蕞尔晋阳，岂须亲讨，重劳飞輓，久驻师徒。且太原得之未必为多，失之未足为辱。今时属炎蒸，候当暑雨，傥河津泛溢，道路阻艰，辇运稽留，恐劳宸虑。 太祖览奏甚喜，命宰相赵普抚谕诸将欲班师。禁军校赵翰等叩头愿乘城急击，以尽死力，太祖曰： 汝曹我所训练，无不一当百，以备肘腋、同休戚也。我宁不取太原，岂忍驱汝曹冒锋镝而蹈必死之地乎？ 士皆感泣，遂班师。
九年八月，太祖又遣党进、潘美、杨光美、牛思进、米文义讨之。时继元谍者赵训为晋州所捕，械送于朝，太祖命释之，给服装放归。又遣郭进入忻代路，郝崇信、王政忠入汾州路，阎彦进、齐超入沁州路，孙晏宣、安守忠入辽州路，齐延琛、穆彦璋入石州路。九月，党进败继元兵数千，获马千余。郭进得山北民三万七千余。十月，辽州监押马继恩入并州境，燔四十余砦，获牛羊数千。郭进又破寿阳，得民九千。穆彦璋入并州境，得民二千。党进又败继元兵千余于城下。是月，太宗即位，召诸将还。
太平兴国二年，继元胡桃砦指挥使史温等以其民内附。太宗谓齐王廷美曰： 太原，我必取之。 四年，始议讨伐，曹彬以为可，太宗意遂决，语在《彬传》。宰相薛居正曰： 昔周世宗举兵，太原倚契丹之援，坚壁不战，以至师老而归。及太祖破契丹于雁门关南，尽驱其民分布河、洛之间，虽巢穴尚存，而危困已甚，得之不足以辟土，舍之不足以为患，愿陛下熟虑之。 太宗曰： 今者事同而势异，彼弱而我强。昔先皇破契丹，徙其人而空其地者，正为今日事也。朕计决矣，卿勿复言。 遂遣宣徽南院使潘美等率诸将分兵围汾、沁、岚诸州，车驾遂亲征，以骁将郭进扼石岭关，断契丹援路。契丹果至，进击败之。
初，继元遣子续质于契丹，契丹为进所败。继元又遣健步间道赍蜡丸帛书求救，进又得之，徇于城下。继元外援不至，饷道又绝，潘美等兵数十万长围四合，自春徂夏，矢石如雨，昼夜不息，城中大惧。会太宗奄至，亲督卫士急攻，人百其勇，城无完堞。太宗虑城陷则杀伤者众，以手诏谕继元降，诏至城下，守陴者不纳，继元不能知。太宗躬擐甲胄，夜至长连城督诸将攻之，控弦之士数万列阵于前，蹲甲交射，矢集城上如蝟毛，每给矢必数百万，顷之咸尽。捕得城中人云，继元以十钱购一矢，凡聚百余万，太宗笑曰： 此为我畜也。 
五月庚辰，继元宣徽使范超来降，攻城者以超为出战，禽而戮之。继元遂斩超妻子，投其首城外。壬午，马军都指挥使郭万超逾城降，继元帐下亲信因之渐亡去，城中危急。太宗又自草诏谕之曰： 越王、吴主献地归朝，或授以大藩，或列于上将，臣僚、子弟皆享官封。继元但速降，必保终始富贵，安危两途，尔宜自择。 至是诏入，诸将锐攻不可遏，太宗临之，恐城陷害民，麾众少退。是夕，继元遣其客省使李勋奉表请降，太宗赐勋袭衣、金带、银器、锦彩、银鞍勒马，复遣通事舍人薛文宝赍诏答之。夜漏未尽，太宗幸城北，张乐宴从臣于城台，继元降。迟明，继元率官属缟衣纱帽待罪台下，诏释之，赐袭衣、玉带、金银鞍勒马三匹、金器五百两、银器五千两、锦彩二千段，文武官各赐衣、金银带、器币、鞍勒马有差。召升台，继元叩头言： 臣闻车驾亲征，即愿束身归罪，盖亡命者惧死，逼臣不得降尔。 太宗籍军中亡投继元者数百人，选其巨室者以从军法，余赐服及钱帛，分隶诸将。诏授继元特进、检校太师、右卫上将军，封彭城郡公，馆于行在所，给赐甚厚。其相李惲等授官有差，命中使康仁宝监之。继元献其宫妓百余，悉分赐立功将校。又令仁宝护继元亲属百余赴京，所过续食，赐京城甲第一区，岁时优加颁赍。六年，加开府仪同三司。雍熙三年，建房州为保康军，以继元为节度。
淳化二年，继元疾，遣中使护医诊视，及卒，遗奏以其子三猪为托，太宗恻然哀之，赠中书令，追封彭城郡王，赗赙加等，葬事官给。时三猪六岁，赐名守节，授西京作坊副使，家居赐禄。
初，太宗征继元，行次澶渊，有太仆寺丞宋捷者掌出纳行在军储，太宗见其姓名喜，以为师必有捷之兆。及将至太原，太宗遣语攻城诸将曰： 我以端午日当置酒高会于太原城中。 至癸未，继元降，乃五月五日也。刘崇自周广顺元年称帝，历四主二十九年而亡。
继元性残忍，在太原，凡臣下有忤意，必族其家。自太祖亲征及遣将攻伐，因之杀伤不可胜纪。及穷蹙始降，太宗待遇终保全之，尝谓近臣曰： 晋司马昭以刘禅思蜀之对，戏之云 何乃似却正之言 ，此不仁之甚也。亡国之君皆暗懦所致，苟有远识，岂至灭亡？此可愍伤，何反戏侮乎？刘继元朕所虏者，待之若宾客，犹恐不慰其意尔。 
守节后为崇仪使，改右屯卫将军。天禧四年，特迁右武卫将军，改右骁卫将军。
卫融字明远，青州博兴人。晋天福初举进士，调南乐主簿，历齐澶二州从事、忠武军掌书记。汉初，为太原观察支使，刘崇称帝，授中书侍郎、平章事。
太祖立，李筠据上党，遣使降刘钧，钧自将兵至太平驿与筠会，遣宣徽使卢赞入潞州监筠军。赞与筠不协，钧遣融和解之。会筠败，融被擒，太祖责之曰： 汝何故劝刘钧举兵助李筠反耶？ 融曰： 犬吠非其主，臣四十口受刘氏丰衣美食，不忍负之。陛下纵不杀臣，臣亦不为陛下用，终当间道走河东尔。 太祖怒，令左右以铁挝击其首，曳出将戮之。融大呼曰： 大丈夫死或重于泰山，或轻于鸿毛，今之死正得其所尔。 太祖闻之曰： 此忠臣也。 遽命释之，召坐御前，以良药傅其创，赐袭衣、金带、鞍勒马。既而欲放融归，令融先为书谕钧，言俟周光逊等归朝，即遣融去。钧得书久无报，乃授融太府卿，赐第京城。乾德初，郊祀，融献《郊禋大体赋》，改司农卿，出知陈、舒、黄三州。开宝六年，卒，年六十九。
子偁、俦，孙齐，并进士及第。
赵文度，蓟州渔阳人。父玉尝客沧州，依节度判官吕兖。刘守光破沧州，收兖亲属尽戮之，兖子琦年十四，玉负之以逃，至太原，变姓名，丐衣食以给琦，琦后唐同光初为藩郡从事。当是时，燕、赵之士，以玉能存吕氏之孤，翕然称之。明宗朝，琦至职方员外郎知杂。清泰中，琦为给事中、端明殿学士，玉已卒矣。
文度入洛举进士，琦荐于主司马裔孙，擢甲科，历徐、兖、陈、许四镇从事。汉初，为河东掌书记。文度捷给善戏谑，刘崇雅爱之，及称帝，累官至翰林承旨、兵部尚书。天会四年，授中书侍郎、平章事，转门下侍郎兼枢密使，加司徒。久之，与郭无为不协，出知汾州，徙岚州。
太祖开宝二年亲征晋阳，遣偏师围岚。文度危蹙请降，待罪行宫，太祖命释之，赐袭衣、玉带、金鞍勒马、器币甚厚，其官属赐物有差。文度本名弘，以犯宣祖庙讳，赐今名。师还，授检校太傅、安国军节度，岁余徙华州，不宣制而告敕同宣制之例。又徙耀州，凡历三镇。七年，卒，年六十一。
文度善为诗，人多讽诵，有《观光集》。文度之降也，其母在太原，世以不能死节罪之。
子昌图，至内殿崇班、阁门祗候。
李惲字孟深，开封阳武人。汉乾祐中举进士，客游岚州。会刘崇自立，署州从事，擢知制诰、翰林学士，累至司空、平章事。时母在乡里，惲不知存亡，居常戚戚，但以弈棋沈饮为务，政事多废。刘继元频以为言，惲不介意。后方与僧弈棋，继元命近侍直抵惲前，取局焚之。惲怡然，徐诣继元谢，继元因切责之，明日别造新局，弈棋如故。太宗克太原，为殿中监，始知母亡，表求追服母丧，不许。出知广州，迁司农卿，连知许、孟二州。以足疾求解，授忠武军行军司马。端拱元年，卒，年七十三。
惲性疏达，善谈名理。年少时好滑稽，及为相，颇事持重。初与王溥、李昉同年登第，太原平，相见叙旧，情好益固，论者美之。
子存诚，驾部员外郎；存信，左侍禁、阁门祗候。
马峰，并州太原人。仕刘继元至枢密使、左仆射致仕。太原平，太宗以为将作监，迁太府卿，分司西京。峰善服饵养生，体强无疾，性鄙吝，颇好持论。雍熙元年，卒，年八十余。
郭无为，青州千乘人。少博学有辞辩，为道士，隐武当山。汉乾祐中，周祖征河中，无为杖策谒于军门，周祖一见大奇之，将留馆门下。左右曰： 无为纵横家流，今公握重兵，不宜亲之。 无为遂拂衣去，隐太原抱腹山。
会刘钧将兵援李筠，将发太原，其大臣赵华谏曰： 筠举动轻易，今起兵应之，未见其可。 钧怒不顾，遂行。及筠败，钧狼狈而归，由是重文学之士。且日夕惧宋师至，颇求有智谋者与之计事。段常荐无为于钧，钧以谏议大夫召之。及至，与语大悦，寻迁吏部侍郎、参议中书事。与赵文度同秉政，意好不协，钧乃出文度知汾州。俄诛段常，遂以无为为左仆射、平章事兼枢密使，机务一以委之。钧尝病，与无为语及后事，谓其子继恩不才，无为亦言其然。继恩既立，知其事，欲诛无为，畏懦不能决。月余，侯霸荣弑继恩，无为使人杀霸荣，并人疑无为初授意于霸荣，后杀之以灭口也。
继元立，太祖遣李继勋等讨之，仍诏许继元以青州节度、无为邢州节度，无为得诏色动。一日，继元宴群臣，契丹使亦在焉，无为恸哭于庭曰： 今日以空城抗大军，计将安出？ 引佩刀欲自刺，继元遽降阶持其手，引无为升坐，盖无为欲以动众心也。及太祖亲征，长围既合，无为请自将兵夜出击围，欲自拔来归，值天阴晦而止。阉人卫德贵告其事。会太祖壅汾水浸城，城中人情大惧，继元乃杀无为以徇。
