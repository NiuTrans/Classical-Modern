◎蛮夷一
○西南溪峒诸蛮上
古者帝王之勤远略，耀兵四裔，不过欲安内而捍外尔，非所以求逞也。西南诸蛮夷，重山复岭，杂厕荆、楚、巴、黔、巫中，四面皆王土。乃欲揭上腴之征以取不毛之地，疲易使之众而得梗化之氓，诚何益哉！树其酋长，使自镇抚，始终蛮夷遇之，斯计之得也。然无经久之策以控驭之，狌鼯之性便于跳梁，或以仇隙相寻，或以饥馑所逼，长啸而起，出则冲突州县，入则负固山林，致烦兴师讨捕，虽能殄除，而斯民之荼毒深矣。宋恃文教而略武卫，亦岂先王制荒服之道哉！
西南溪峒诸蛮皆盘瓠种，唐虞为要服。周世，其众弥盛，宣王命方叔伐之。楚庄既霸，遂服于楚。秦昭使白起伐楚，略取蛮夷，置黔中郡，汉改为武陵。后汉建武中，大为寇钞，遣伏波将军马援等至临沅击破之，渠帅饥困乞降。历晋、宋、齐、梁、陈，或叛或服。隋置辰州，唐置锦州、溪州、巫州、叙州，皆其地也。唐季之乱，蛮酋分据其地，自署为刺史。晋天福中，马希范承袭父业，据有湖南，时蛮徭保聚，依山阻江，殆十余万。至周行逢时，数出冠边，逼辰、永二州，杀掠民畜无宁岁。
太祖既下荆、湖，思得通蛮情、习险厄、勇智可任者以镇抚之。有辰州徭人秦再雄者，长七尺，武健多谋，在行逢时，屡以战斗立功，蛮党伏之。太祖召至阙下，察其可用，擢辰州刺史，官其子为殿直，赐予甚厚，仍使自辟吏属，予一州租赋。再雄感恩，誓死报效。至州日训练士兵，得三千人，皆能被甲渡水，历山飞堑，捷如猿猱。又选亲校二十人分使诸蛮，以传朝廷怀来之意，莫不从风而靡，各得降表以闻。太祖大喜，复召至阙，面加奖激，改辰州团练使，又以其门客王允成为辰州推官。再雄尽瘁边圉，五州连袤数千里，不增一兵，不费帑庾，终太祖世，边境无患。又有溪州刺史彭士愁等以溪、锦、奖州归马氏，立铜柱为界。
建隆四年，知溪州彭允林、前溪州刺史田洪赟等列状归顺，诏以允林为溪州刺史，洪赟为万州刺史。允林卒，以其子师皎代为刺史。四月，水斗都虞候林抱义上辰、叙二州图。
乾德二年四月，溪、叙、奖等州民相攻劫，遣殿直牛允赍诏谕之，乃定。三年七月，珍州刺史田景迁内附。五溪团练使、洽州刺史田处崇上言： 湖南节度马希范建叙州潭阳县为懿州，署臣叔父万盈为刺史。希范卒，其弟希萼袭位，改为洽州，愿复旧名。 诏从其请。十二月，诏溪州宜充五溪团练使，刻印以赐之。四年，南州进铜鼓内附，下溪州刺史田思迁亦以铜鼓、虎皮、麝脐来贡。五年冬，以溪州团练使彭允足为濮州牢城都指挥使，溪州义军都指挥使彭允贤为卫州牢城都指挥使，珍州录事参军田思晓为博州牢城都指挥使。允足等溪峒酋豪据山险，持两端，故因其入朝而置之内地。
开宝元年，珍州刺史田景迁言，本州连岁灾沴，乞改为高州，从之。八年，景迁卒，其子衙内都指挥使彦伊来请命，即以为刺史。九年，奖州刺史田处达以丹砂、石英来贡。
太平兴国二年，懿州刺史、五溪都团练使田汉琼以其子、弟、女夫、大将、五溪统军都指挥使田汉度而下十二人来贡，诏并加检校官以奖之。三年，夷州蛮任朗政等来贡。七年，诏辰州不得移部内马氏所铸铜柱。溪州刺史彭允殊上言： 刺史旧三年则为州所易，望朝廷禁止。 赐敕书安抚之。八年，锦、溪、叙、富四州蛮相率诣辰州，言愿比内郡输租税。诏长吏察其谣俗情伪，并按视山川地形图画来上，卒不许。懿州刺史田汉琼、锦州刺史田汉希上言，愿两易其地，诏从之。又以知叙州舒德郛为刺史。
雍熙元年，黔南言溪峒夷獠疾病，击铜鼓、沙锣以祀神鬼，诏释其铜禁。
淳化二年，知晃州田汉权言，本管砂井步夷人粟忠获古晃州印一钮来献。因请命以汉权为晃州刺史。又以五溪诸州统军、鹤州刺史向通汉为富州刺史，从其请也。是年，荆湖转运使言，富州向万通杀皮师胜父子七人，取五藏及首以祀魔鬼。朝廷以其远俗，令勿问。三年，晁州刺史田汉权、锦州刺史田保全遣使来贡。五年，以舒德言为元州刺史。奖、晃、叙、懿、元、锦、费、福等州皆来贡，上亲视器币以赐之。
至道元年，高州、溪州并来贡。二年，上亲祀南郊，富州刺史向通汉上言： 圣人郊祀，恩浃天壤，况五溪诸州连接十洞，控西南夷戎之地。惟臣州自昔至今，为辰州墙壁，障护辰州五邑，王民安居。臣虽僻处遐荒，洗心事上，伏望陛下察臣勤王之诚，因兹郊礼，特加真命。诏加通汉检校司徒，进封河内郡侯。
咸平元年，通汉又言请定租赋，真宗以荒服不征，弗之许。其年，古州刺史向通展以芙蓉朱砂二器、马十匹、水银千两来献，诏有司铸印以赐通展。二年，以下溪州刺史彭允殊为右千牛卫将军致仕，以其侄文勇为刺史。三年，高州刺史田彦伊遣子贡方物及输兵器。四年，其酋向君猛又遣弟君泰来朝。上溪州刺史彭文庆来贡水银、黄蜡。
五年正月，天赐州蛮向永丰等二十九人来朝。夔州路转运使丁谓言： 溪蛮入粟实缘边砦栅，顿息施、万诸州馈饷之弊。臣观自昔和戎安边，未有境外转粮给我戍兵者。 先是，蛮人数扰，上召问巡检使侯廷赏，廷赏曰： 蛮无他求，唯欲盐尔。 上曰： 此常人所欲，何不与之？ 乃诏谕丁谓，谓即传告陬落，群蛮感悦，因相与盟约，不为寇钞，负约者，众杀之。且曰： 天子济我以食盐，我愿输与兵食。 自是边谷有三年之积。七月，高州刺史田彦伊子承宝等百二十二人来朝，赐巾服、器币，以承宝为山河使、九溪十峒抚谕都监。
六年四月，丁谓等言，高州义军务头角田承进等擒生蛮六百六十余人，夺所略汉口四百余人。初，益州军乱，议者恐缘江下峡，乃集施、黔、高、溪蛮豪子弟捍御，群蛮因熟汉路，寇略而归。谓等至，即召与盟，令还汉口。既而有生蛮违约，谓遣承进率众及发州兵擒获之，焚其室庐，皆震慑伏罪。谓乃置尖木砦施州界，以控扼之，自是寇钞始息，边溪峒田民得耕种。七月，南高州义军指挥使田彦强、防虞指挥使田承海来贡，施州叛蛮谭仲通等三十余人来归。
景德元年，高州五姓义军指挥使田文鄯来贡。富州刺史向通汉遣使潭州营佛事，以报朝廷存恤之惠。二年，夔州路降蛮首领皆自署职名，请因而命之，上不许，第令次补牙校。是岁，辰州诸蛮攻下溪州，为其刺史彭儒猛击走之，擒酋首以献，诏赐儒猛锦袍、银带。儒猛自陈母老，愿被恩典，诏特加邑封。十二月，荆湖北路言，溪峒团练使彭文绾送还先陷汉口五十人，诏授文绾检校太子宾客，知中彭州。其年，懿州刺史田汉希卒，以其子汉能为刺史。三年，高州新附蛮酋八十九人来贡。五溪都防御使向通汉表求追赠父母，从之。溪州刺史彭文庆率溪峒群蛮来朝。又高州诸名豪百余人入贡。四年五月，以高州刺史田彦伊子承宝为宁武郎将，高州土军都指挥使田思钦为安化郎将。其年，宜州军乱，朝廷恐宜、融溪峒因缘侵扰，因降诏约勒首领，皆奉诏，部分种族，无敢辄动。
大中祥符元年，夔州路言，五团蛮啸聚，谋劫高州，欲令暗利砦援之。上以蛮夷自相攻，不许发兵。三月，知元州舒君强、知古州向光普并加银青光禄大夫、检校太子宾客。八月，黔州言，磨嵯、洛浦蛮首领龚行满等率族二千三百人归顺。十月，溪峒诸蛮献方物于泰山。三年，澧州言，慈利县蛮相仇劫，知州刘仁霸请率兵定之。上恐深入蛮境，使其疑惧，止令仁霸宣谕诏旨，遂皆感服。四年，安、远、顺、南、永宁、浊水州蛮酋田承晓等三百七十三人来贡。五年，诏： 昨许溪峒蛮夷归先劫汉口及五十人者，特署职名，仍听来贡。如闻缘此要利，辄掠边民充数，所在切辨察之。 其年，夔蛮千五百人乞朝贡，上虑其劳费，不许。又诏：施州溪蛮朔望犒以酒肴。闰十月，五溪蛮向贵升及磨嵯、洛浦蛮来贡。六年，夔州蛮彭延暹、龚才晃等来贡。辰州溪峒都指挥使魏进武率山徭数百人数寇城砦，朝廷不欲发兵穷讨，乃降诏招谕。七年，进武诣吏请罪，署为三班借职，监房州税，仍赐装钱。八年，诏中彭州彭文绾岁赐锦袍。
天禧元年，溪州蛮寇扰，遣兵讨之。二年，辰州都巡检使李守元率兵入白雾团，擒蛮寇十五人，斩首百级，降其酋二百余人。知辰州钱绛等入下溪州，破砦栅，斩蛮六十余人，降老幼千余。刺史彭儒猛亡入山林，执其子仕汉等赴阙。诏高州蛮，捕儒猛来献者厚加赏典。其年，儒猛因顺州蛮田彦晏上状本路，自诉求归。转运使以闻，上哀怜之，特许释罪。儒猛乃奉上所略民口、器甲，诏辰州通判刘中象召至明滩，与歃血要盟，遣之。诏以仕汉为殿直，儒霸、儒聪为借职，赐冠带、缗帛。富州刺史向通汉率所部来朝，贡名马、丹砂、银装剑槊、兜鍪、彩牌等物。诏赐袭衣、金带、鞍勒马，并其子光泽以下器币有差，特许通汉五日一朝。逾月，通汉上《五溪地理图》，愿留京师，上嘉美之，特授通汉检校太傅、本州防御使，还赐疆土，署其子光泽等三班职名。通汉再表欲留京师，不允，乃为光泽等求内地监临，及言岁赐衣，愿使者至本任，并从之。既辞，又赐以袭衣、金带。三年，通汉卒，以其子光宪知州事。其后，光泽不为亲族所容，上表纳土，上察其意，不许。四年，知古州向光普遣使鼎州营僧斋，以祝圣寿。
初，北江蛮酋最大者曰彭氏，世有溪州，州有三，曰上、中、下溪，又有龙赐、天赐、忠顺、保静、感化、永顺州六，懿、安、远、新、给、富、来、宁、南、顺、高州十一，总二十州，皆置刺史。而以下溪州刺史兼都誓主，十九州皆隶焉，谓之誓下。州将承袭，都誓主率群酋合议，子孙若弟、侄、亲党之当立者，具州名移辰州为保证，申钤辖司以闻，乃赐敕告、印符，受命者隔江北望拜谢。州有押案副使及校吏，听自补置。
彭氏自允殊、文勇、儒猛相继为下溪州刺史，至仕汉为殿直，留西京，后辄遁归。天圣初，以状白辰州，自言父老兄亡，潜归本道，愿放还家属。诏徙其家京师，舍以官第。未几，儒猛言仕汉逃归，诱群蛮为乱，遣别子仕端等杀之。朝廷嘉其忠，降诏奖谕。时儒猛为检校尚书右仆射，特迁左仆射。又以仕端为检校国子祭酒，知溶州，加赐盐三百斤、彩三十匹。彭氏有文绾者，知中彭州，即忠顺州也。三年，儒猛攻杀文绾，其子儒索率其党九十二人来归，补儒索复州都知兵马使，余官为禀给。五年，儒猛死，仕端以名马来献，诏还其马，命知下溪州，赐以袍带。七年，遂以其弟仕羲贡方物。明道初，仕端死，复命仕羲为刺史，累迁检校尚书右仆射。自允殊至仕羲五世矣。
仕羲有子师宝，景祐中知忠顺州。庆历四年，以罪绝其奉贡。盖自咸平以来，始听二十州纳贡，岁有常赐，蛮人以为利，有罪则绝之。其后，师宝数自诉，请知上溪州。皇祐二年，始从其请，朝贡如故。既而师宝妻为仕羲取去，师宝忿恚。至和二年，与其子知龙赐州师党举族趋辰州，告其父之恶；且言仕羲尝杀誓下十三州将，夺其符印，并有其地，贡奉赐予悉专之，自号如意大王，补置官属，将起为乱。于是知辰州宋守信与通判贾师熊、转运使李肃之合议，率兵数千，深入讨伐，以师宝为乡导。兵至而仕羲遁入他峒，不可得，俘其孥及铜柱，而官军战死者十六七，守信等皆坐贬。
自是，蛮獠数入寇钞，边吏不能制。朝廷姑欲无事，间遣吏谕旨，许以改过自归，裁损五七州贡奉岁赐。初辄不听，后遣三司副使李参、文思副使窦舜卿、侍御史朱处约、转运使王绰经制，大出兵临之，且驰檄招谕。而仕羲乃陈本无反状，其僣称号、补官属，特远人不知中国礼义而然。守信等轻信师宝之谮，擅伐无辜，愿以二十州旧地复贡奉内属。朝廷又遣殿中丞雷简夫往视之。嘉祐二年，仕羲乃归所掠兵丁五十一人、械甲千八百九事，率蛮众七百饮血就降，辰州亦还其孥及铜柱。时师宝已死，遣师党归知龙赐州，戒勿杀。
自是，仕羲岁奉职贡。然黠骜，数盗边，即辰州界白马崖下喏溪聚众据守，朝廷数招谕，令归侵地，不听。熙宁三年，为其子师彩所弑。师彩专为暴虐，其兄师晏攻杀之，并诛其党，纳誓表于朝，并上仕羲平生鞍马、器服，仍归喏溪地，乃命师晏袭州事。五年，复以马皮、白峒地来献。诏进为下溪州刺史，赐母妻封邑。章惇经制南、北江，湖北提点刑狱李平招纳师晏，誓下州峒蛮张景谓、彭德儒、向永胜、覃文猛、覃彦霸各以其地归版籍，师晏遂降。诏修筑下溪州城，并置砦于茶滩南岸，赐新城名会溪，新砦名黔安，戍以兵，隶辰州，出租赋如汉民。遣师晏诣阙，授礼宾副使、京东州都监，官其下六十有四人。
元丰八年，湖北转运司言辰州江外生蛮覃仕稳等愿内附，诏不许招纳。其后彭仕诚者复为都誓主。元祐三年，罗家蛮寇钞，诏召仕诚及都头覃文懿等至辰州约敕之。四年，知誓下保静州彭儒武、知永顺州彭儒同、知谓州彭思聪、知龙赐州彭允宗、知蓝州彭土明、知吉州彭儒崇，各同其州押案副使进奉兴龙节及冬至、正旦溪布有差。
初，熙宁中，天子方用兵以威四夷，湖北提点刑狱赵鼎言峡州峒首刻剥亡度，蛮众愿内属。辰州布衣张翘亦上书言南、北江利害，遂以章惇察访湖北，经制蛮事。而南江之舒氏、北江之彭氏、梅山之苏氏、诚州之杨氏相继纳土，创立城砦，使之比内地为王民。北江彭氏已见前。南江诸蛮自辰州达于长沙、邵阳，各有溪峒：曰叙、曰峡、曰中胜、曰元，则舒氏居之；曰奖、曰锦、曰懿、曰晃，则田氏居之；曰富、曰鹤、曰保顺、曰天赐、曰古，则向氏居之。舒氏则德郛、德言、君疆、光银，田氏则处达、汉琼、汉希、汉能、汉权、保金，向氏则通汉、光普、行猛、永丰、永晤，皆受朝命。自治平末，光银入贡。故事，南江诸蛮亦隶辰州，贡进则给以驿券，光银援以为请，诏以券九道给之。其后有峡州舒光秀者，以刻剥其众不附。
张翘言： 南江诸蛮虽有十六州之地，惟富、峡、叙仅有千户，余不满百，土广无兵，加以荐饥。近向永晤与绣、鹤、叙诸州蛮自相仇杀，众苦之，咸思归化。愿先招富、峡二州，俾纳土，则余州自归，并及彭师晏之孱弱，皆可郡县。 诏下知辰州刘策商度，策请如翘言。熙宁五年，乃遣章惇察访。未几，策卒，乃以东作坊使石鉴为湖北钤辖兼知辰州，且助惇经制。明年，富州向永晤献先朝所赐剑及印来归顺，继而光银、光秀等亦降。独田氏有元猛者，颇桀骜难制，异时数侵夺舒、向二族地。惇遣左侍禁李资将轻兵往招谕。资，辰州流人，曩与张翘同献策者也。褊宕无谋，亵慢夷獠，遂为懿、洽州蛮所杀。惇进兵破懿州，南江州峒悉平，遂置沅州，以懿州新城为治所，寻又置诚州。
元祐初，傅尧俞、王岩叟言： 沅、诚州创建以来，设官屯兵，布列砦县，募役人，调戍兵，费钜万，公私骚然，荆湖两路为之空竭。又自广西融州创开道路达诚州，增置浔江等堡，其地无所有，湖、广移赋以给一方，民不安业，愿斟酌废置。 朝廷以沅州建置至是十五年，蛮情安习已久，但废诚州为渠阳军，而沅州至今为郡。元祐初，诸蛮复叛，朝廷方务休息，痛惩邀功生事。广西张整、融州温嵩坐擅杀蛮人，皆置之罪。诏谕湖南、北及广西路曰： 国家疆理四海，务在柔远。顷湖、广诸蛮近汉者无所统壹，因其请吏，量置城邑以抚治之。边臣邀功献议，创通融州道路，侵逼峒穴，致生疑惧。朝廷知其无用，旋即废罢；边吏失于抚遏，遂尔扇摇。其叛酋杨晟台等并免追讨，诸路所开道路、创置堡砦并废。 自后，五溪郡县弃而不问。
崇宁以来，开边拓土之议复炽，于是安化上三州及思广洞蒙光明、乐安峒程大法、都丹团黄光明、靖州西道杨再立、辰州覃都管骂等各愿纳土输贡赋。又令广西招纳左、右江四百五十余峒。宣和中，议者以为 招致熟蕃，接武请吏，竭金帛、缯絮以啖其欲，捐高爵、厚奉以侈其心。开辟荒芜，草创城邑，张皇事势，侥幸赏恩。入版图者存虚名，充府库者亡实利。不毛之地，既不可耕；狼子野心，顽冥莫革。建筑之后，西南夷獠交寇，而溪峒子蛮亦复跳梁。士卒死于干戈，官吏没于王事，肝脑涂地，往往有之。以此知纳土之义，非徒无益，而又害之所由生也。莫若俾帅臣、监司条具建筑以来财用出入之数，商较利病，可省者省，可并者并，减戍兵漕运，而夷狄可抚，边鄙可亡患矣！ 乃诏悉废所置初郡。其余诸蛮，自乾兴以来，或叛或服，其类不一，各以岁月次之。
乾兴初，顺州蛮田彦晏率其党田承恩寇施州暗利砦，纵火而去，夔州发兵击之，俘获甚众。彦晏在真宗朝为归德将军、检校太子宾客、知顺州；承恩者，知保顺州田彦晓子也。明年，彦晏款边上誓状，愿还所掠金帛、器械，且输粟二千石自赎。诏拒其粟，舍其所负金帛，第令归掠去户口。仍加彦晏宁远将军、检校工部尚书，承恩检校国子祭酒兼监察御史，皆知州如故。后又有田忠显者，与其党百九人入贡。
天圣二年，知古州向光普自言，尝创佛寺，请名报国，岁度僧一人，许之。四年，归顺等州蛮田思钦等以方物来献，时来者三百一人，而夔州路转运司不先以闻，诏劾之。既而又诏安、远、天赐、保顺、南、顺等州蛮贡京师，道里辽远而离寒暑之苦，其听以贡物留施州，所赐就给之。愿入贡者十人，听三二人至阙下，首领听三年一至。七年，黔州蛮、舒延蛮、绣州蛮向光绪皆来贡。九年，施州属蛮覃彦绾等寇永宁砦。景祐中，澧州属蛮五百余人入寇。时州将崔承祐畏避不以闻，为荆湖钤辖司所奏，诏劾罢之。宝元二年，辰州狤獠三千余人款附，以州将张昭懿招辑有功，进一官。
庆历三年，桂阳监蛮徭内寇，诏发兵捕击之。蛮徭者，居山谷间，其山自衡州常宁县属于桂阳、郴连贺韶四州，环纡千余里，蛮居其中，不事赋役，谓之徭人。初，有吉州巫黄捉鬼与其兄弟数人皆习蛮法，往来常宁，出入溪峒，诱蛮众数百人盗贩盐，杀官军，逃匿峒中，既招出而杀之，又徙山下民他处。至是，其党遂合五千人，出桂阳蓝山县华阴峒，害巡检李延祚、潭州都监张克明。事闻，擢杨畋提点刑狱，督攻讨事，久之不克。遂诏湖南转运使郭辅之等招抚之，始于湖南置安抚司。蛮所至杀掠居民，纵火劫财物，被害者甚众。诏被害者并入山捕蛮，土兵蠲复有差。初，发兵捕蛮，至或误杀良民，仁宗命访之，口给绢五匹，仍拊其家。时蛮势方炽，又遣殿中侍御史王丝、三司度支副使徐的经制。降敕书委知潭州刘沆招谕，能自归者第录以官。沆大发兵临之，以敕书从事，降二千余人，使散居所部，录其首领邓文志、黄文晟、黄士元皆为三班奉职。又以内殿承制亓赟、崇班胡元尝在石硋峒捕杀有劳，进赟庄宅副使，元礼宾副使，时四年冬也。
五年二月，余党唐和等复内寇，乃诏湖南安抚、转运、提点刑狱便宜从事。又特赐官兵土丁钱有差。于是沆檄杨畋等八路入讨，覆荡桃油平、能家源等，皆其巢穴，捕斩首级甚众。诏官兵有功者九百余人第迁一资，录其应募讨击者道州进士十四人，并官之。然唐和等犹未平。又诏： 如闻贼党欲降，其罢出兵，逃匿者谕使归复，州县拊存之。 是冬，蛮复入寇，与胡元及右侍禁郭正、赵鼎、殿侍王孝先战于华阴峒隘口，元等死之，刘沆、杨畋皆坐黜。以刘夔代沆为安抚使，夔言： 唐和等既败官军，杀将吏，聚众益自疑，恐浸为边患，愿以诏书招安，就补溪峒首领。 诏可。
是时，湖湘骚动，兵不得息。六年夏，仁宗顾谓辅臣曰： 官军久戍南方，夏秋之交，瘴疠为虐，其令太医定方和药，遣使给之。 自是继赐缗钱。未几，夔言败唐和于银江源。转运使周沆亦言指挥辛景贤招降贼党五十六户二百五十九人，录其首领，戒所部拊存之。先是，命三司户部判官崔峄为体量安抚，往议讨除、招安二策，既而知桂阳监宋守信奏： 唐和啸聚千余众为盗，五六年卒未能克者，朝廷不许穷讨故也。今衡州监酒黄士元颇习溪峒事，愿得敢战士二千、引路土丁二百，优给金帛，使之逐捕，必得然后已，并敕亓赟等合力以进。彼既势穷，必将款附。 诏用其策，于是大发兵讨之。其众果惧，遁入郴州黄莽山，由赵峒转寇英、韶州，依山自保。是冬，帝闵士卒暴露，复谕执政密戒主帅安恤。
七年，唐和遣其子执要领诣官，自言愿贷粮米，居所保峒中。时杨畋复为湖南钤辖，诏趋连、韶州山下，与广南东、西转运使共告谕之，使以兵械上官，质其亲属。诏补唐和、盘知谅、房承映、承泰、文运等五人为峒主，授银青光禄大夫、检校国子祭酒兼监察御史、武骑尉。知谅等，盖唐和党也。至冬，其众悉降。
皇祐五年，邵州蛮舒光银因湖南安抚司官自陈捍御之劳，愿于峒中置中胜州，诏可。嘉祐二年，罗城峒蛮寇澧州，发兵击走之。三年，以施州蛮向永胜所领州为安定州。五年，以邵州蛮杨光倩知徽州。光倩，通汉之子也。通汉，庆历初尝入贡，既死，光倩袭之。旧制，溪峒知州卒，承袭者许进奉行州事，抚遏蛮人，及五年，安抚司为奏给敕告。至是，光倩行州事七年，无他过，故命之。
