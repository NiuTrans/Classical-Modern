黄洽汪应辰王十朋吴芾陈良翰杜莘老
黄洽，字德润，福州候官人。隆兴元年，以太学生试春官第二，诏循故事，未临轩，赐第二人及第。授绍兴府观察判官。秩满，就铨选，不用前名例谒庙堂。宰相陈俊卿白于上，改宣义郎，除国子博士。
适有旨职事官无待次，改差浙东安抚司主管机宜文字。继为太学国子博士，枢密院编修官，通判福州。奉祠，召为太常丞。请外，孝宗方厉精求治，曰： 黄洽厚德，方任以事。 不许。当对，奏三事：备事莫若储才，士卒当练其心，军政必预为谋。上矍然，洽徐奏： 愿戒饬州郡，毋烦扰以致寇，毋轻易以玩寇。寇扰而后定，伤根本多矣。 繇秘书郎迁著作郎。上谕词臣： 秘阁储英俊为异时公卿用，行黄洽词，可及之。 
除右正言，首奏： 谏臣非具员，职在谏争，朝政有阙，所当尽言。 上亦以为端士，许其尽言无隐。除侍御史。会水旱频仍，因祠祭上言： 此事全在一念，陛下夙兴默想，专精在民，身虽法宫，心则坛壝，洋洋左右，理非漠然。几岁荒歉之由，必有未尽契神示之心者。 一日特诏： 诸路奉行荒政不虔，差官按视安集。 洽亟奏： 使者一出，官吏必须知畏。其常平一司，所职何事？淮、浙、江东见有使，以五使分五路，尚虑不周知。今遣一人兼二三路，不过阅图帐户口多寡，地里辽邈，安能遍历乎？若专责常平，名正而职举，事分而察精。 又奏： 艺祖惩藩镇偏重之失，不欲兵民之权聚于一夫之手。今使主兵官兼郡寄，是合兵民权为一，且属边徼，偏重尤甚。 上皆嘉纳。洽所论列，未尝捃摭细故他慝以累其终身。
除右谏议大夫。上方锐志肄武，洽因风谏，言： 《颐》之大象： 君子以慎言语，节饮食。 言语饮食犹谨节之，况其他乎？凡筋力喘息之间，一有过差，皆非所以养其身也。 上曰： 卿言无非仁义忠孝，可为万世臣子之法，朕常念之。 洽在经筵，言： 宰相代天理物，要在为国得人。人主之命相，任则勿疑。宰相重则朝廷尊，朝廷尊则庙社安。宰相抡才任职，当尽公心。君子进则庶职举，庶职举则天下治。 上首肯再三，乃曰： 卿如良金美玉，浑厚无瑕，天其以卿为朕弼耶？ 
除御史中丞，奏： 荐举请托，必竞于宰执、台谏之门，若宰执、台谏不为人觅举，使士大夫咸自率厉，以公道得之，岂不甚善。或果知其人，露章以荐，亦何不可。 潭州奏强盗罪不至死应配者坐加役流，有旨具议。洽曰： 强盗异他盗，以其故为也。若止髡役，三年之后，圈槛一弛，豨突四出，善良受害，可胜数耶？况役时必去防闲之具，走逸结合，患尤甚焉。 上深然之。
除参知政事。上曰： 卿每告朕用人，今卿居用人之地，不可不勉。 上因商榷除目，洽罄谒无所顾避，上大喜曰： 五十年无此差除。 除知枢密院事。洽累章求去，许之，除资政殿大学士、知隆兴府。
光宗受禅，特诏言事，洽奏： 用人为万世不易之论，臣前以此纳忠寿皇，今复告于陛下。 屡乞归田，寻畀提举洞霄宫。方未得请也，人劝之治第，洽曰： 吾书生，蒙拔擢至此，未有以报国，而先营私乎？使吾一旦罪去，犹有先人敝庐可庇风雨，夫复何忧。 庆元二年致仕。
洽常言： 居家不欺亲，仕不欺君，仰不欺天，俯不欺人，幽不欺鬼神，何用求福报哉！ 六年七月，薨，年七十九。赠金紫光禄大夫。洽质直端重，有大臣体，两朝推为名臣。有文集、奏议八十五卷。
汪应辰，字圣锡，信州玉山人。幼凝重异常童，五岁知读书，属对应声语惊人，多识奇字。家贫无膏油，每拾薪苏以继晷。从人借书，一经目不忘。十岁能诗，游乡校，郡博士戏之曰： 韩愈十三而能文，今子奚若？ 应辰答曰： 仲尼三千而论道，惟公其然。 
未冠，首贡乡举，试礼部，居高选。时赵鼎为相，延之馆塾，奇之。绍兴五年，进士第一人，年甫十八。御策以吏道、民力、兵势为问，应辰答以为治之要，以至诚为本，在人主反求而已。上览其对，意其为老成之士，及唱第，乃年少子，引见者掖而前，上甚异之。鼎出班特谢。旧进士第一人赐以御诗，及是，特书《中庸篇》以赐。初名洋，与姓字若有语病，特改赐应辰。上欲即除馆职，赵鼎言： 且令历外任，养成其材。 乃授镇东军签判。故事，殿试第一人无待次者，至是，取一年半阙以归。舍人胡寅行词曰： 属者延见多士，问以治道，尔年未及冠，而能推明帝王躬行之本，无曲学阿世之态。 
应辰少受知于喻樗，既擢第，知张九成贤，问之于樗，往从之游，所学益进。初任，赵鼎为帅，幕府事悉谘焉。岁小旱，命应辰祷雨名山即应，越人语之曰： 此相公雨。 鼎曰： 不然，乃状元雨也。 
召为秘书省正字。时秦桧力主和议，王伦使还，金人欲以河南地归我。应辰上疏，谓： 和议不谐非所患，和议谐矣，而因循无备之可畏。异议不息非所患，异议息矣，而上下相蒙之可畏。金虽通和，疆埸之上宜各戒严，以备他盗。今方且肆赦中外，褒宠将帅，以为休兵息民自此而始。纵忘积年之耻，独不思异时意外之患乎？此因循无备之所以可畏也。方朝廷力排群议之初，大则窜逐，小则罢黜，至有一言迎合，则不次擢用。是以小人窥见间隙，轻躁者阿谀以希宠，畏懦者循默以备位，而忠臣正士乃无以自立于群小之间，此上下相蒙之所以可畏也。臣愿勿以和好之可无虞，而思患预防，常若敌人之至。 疏奏，秦桧大不悦，出通判建州，遂请祠以归。寓居常山之永年院，蓬蒿满迳，一室萧然，饘粥不继，人不堪其忧，处之裕如也，益以修身讲学为事。自是凡三主管崇道观，在隐约时，胸中浩然之气凛然不可屈。
张九成谪邵州，交游皆绝，应辰时通问。及其丧父，言者犹攻之，而应辰不远千里往吊，人皆危之。通判袁州，凡所予夺，人无异词。始至，或以其书生易之，已乃知吏师所不能及。丞相赵鼎死朱崖，扶丧过郡，应辰为文祭之曰： 惟公两登上宰，皆直艰危之时；一斥南荒，遂为死生之别。事已定于盖棺，恩特容于归骨。 吏付之火。其子借三兵以归，道出衢州，章杰为守，希桧意，指应辰为阿附，为死党，符移讯鞫，偏搜行橐，求祭文不可得。时胡寅遗桧书，谓此事不足竟，事乃寝。
通判静江府，逾期不得代，乃沿檄归省其母。继差通判广州。时桧所深忌者赵鼎、张浚，鼎既死而浚独存，未快其意。江西运判张常先笺注前帅张宗元与浚诗，言于朝，其词连逮者数十家，将诬以不轨而尽去之。狱既具，桧死，应辰幸而免。
明年，召为吏部郎官，迁右司。母老乞外，丞相苦留之曰： 方进用，未应尔。 应辰曰： 亲老矣，不可缓。 乃出知婺州。郡积欠上供十三万缗，朝廷命宪漕究治，应辰谓急则扰民，乃与诸邑蠲宿逋，去苛敛，定期会，窒渗漏，悉为补发。寻丁内艰去，庐于墓侧。
服阕，除秘书少监，迁权吏部尚书。李显忠冒具安丰军功赏五千余人，应辰奏驳之。权户部侍郎兼侍讲。应辰独员当剧务，节冗费，常奏： 班直转官三日，而堂吏增给食钱万余缗；工匠洗泽器皿仅给百余千，而堂吏食钱六百千；塑显仁神御，半年功未及半，而堂吏食钱已支三万、银绢六百匹两。他皆类此。 上惊其费冗，命吏部裁之。
金渝盟，诏求足食足兵之策，应辰奏曰： 陆贽有云： 将非其人，兵虽多不足恃；操失其柄，将虽才不为用 。臣之所忧，不在兵之不足，在乎军政之不修。自讲和以来，将士骄惰，兵不阅习，敌未至则望风逃遁，敌既退则谩列战功，不惟佚罚，且或受赏。方时无事，诏令有所不行，一旦有急，谁能听命以赴国家之难。望发英断，赏善罚恶，使人人洗心易虑，以听上命，然后号令必行矣。 
三十二年建储，以孝宗名与唐庐江王、晋楚王同，诏改为 晔 ，应辰以为与唐昭宗同，白左相陈康伯，遂改今名。集议秀王封爵，应辰定其称曰 太子本生之亲 。议入，内降曰： 皇太子所生父，可封秀王。 暨内禅，拟于传位日降赦，应辰言： 唐太宗受禅于高祖，明年正月始改元。 乃从其说。又议改元 重熙 ，应辰谓契丹尝以纪年，遂改隆兴。一朝大典礼，多应辰所定。
议太上尊号，李焘、陈康伯密议以 光尧寿圣 为称。及集议，或谓： 尊号始自开元，罢于元丰，今不当复，况太上视天下如弃敝屣，岂复顾此？ 应辰主之尤力。或又言： 主上奉亲，乌得援元丰自却为比？ 于是议状书者半，不书者半。明日，应辰复与金安节等十二人各陈所见，大概谓 光尧 近乎 神尧 ， 寿圣 乃英宗诞节，尝以名寺。御史周必大亦以为问，应辰答以 尧 岂可 光 。是语有闻之德寿者，高宗因上过宫，云： 汪应辰素不乐吾。 于是有诏：尊号之议，已尝奏知，不容但已。安节等遂奉诏。
应辰连乞补外，遂知福州。未几，升敷文阁待制，举朱熹自代。在镇二年，会朝廷谋蜀帅，乃以敷文阁直学士为四川制置使、知成都府。陛辞，特降诏抚谕。入境，以书与宣抚使吴璘，令以抚谕诏申严号令。既至，免利路民饷运，徙沿边戍兵就粮内郡，纵保胜义士复业，存左藏所解白契二百万以备不虞，悉奏行之。有谓蜀中纲马驿程由梁、洋、金、房，山路峻险，宜浮江而下，诏吴璘措置。执政、大将皆主其说，应辰与夔帅王十朋力言其不便，遂得中止。二税勘合，每贯取二十钱，乾道诏旨尝减三之一，有欲增之者，应辰与两漕臣列奏，言： 勘合不以钞计，而以贯石匹两计，是阳为减而阴实增之也。以成都一路计之，岁入三十万，今以所增为六十万，计以四路，不知几倍。虽非兴利者所便，而民受其赐多矣。 
璘时驻蜀口武兴，精兵为天下冠，既老且病，应辰密奏以关陕大将系国安危，所当预图。于是执政传旨，若璘不起，令制司暂领其任。暨璘死，应辰遂摄宣抚之职，蜀道晏然。
虞允文寻以知枢密院事宣抚四川，应辰援张浚例，乞罢制司，不许。总所牒委官核四川匿契税，应辰奏： 其不便者四，曰妨农废业，曰纵吏扰民，曰违法害教，曰长奸起讼。比户部已令人自首，州县收并已不少，其未尽者，有见行法令，不宜为此烦扰。 上曰： 论极有理，速罢止之。 
蜀大旱，诏问救荒之策，应辰奏： 利、阆、绵、梓军马粮料，随民力均敷，官虽支籴钱，民不得半价，若选官就岁熟处籴之，可以宽民力，第无钱束手，乞给度牒。 上曰： 汪应辰治蜀甚有声，且留意民事如此。 给度牒四百，永为籴本振济，遂移书诸路漕臣，亟救荒，且以绵、剑和籴告之，而全蜀蒙惠。
刘珙拜同知枢密院事，进言曰： 汪应辰、陈良翰、张栻学行才能，臣所不及。 已，得旨召还。邛之安仁年饥，挻起为盗，害及旁郡，即具奏，且檄茶马使招捕。旬月间，诛其渠魁，余悉抚定。或白之虞允文曰： 汪帅得无掩盗事不上闻乎？ 宣司乃密奏，使人绐应辰曰： 邛寇事未敢奏，不审制司如何？ 应辰以奏检报之，允文内愧。将行，代纳成都一府激赏绢估三万三千九百八十四匹。
冬，入觐，陛对，以畏天爱民为言。上曰： 卿久在蜀，宽朕西顾忧，军政民事革弊殆尽，蜀中除虚额，民间当被实惠。 应辰奏： 虚额去则州县宽，尚有两事，曰预借，曰对籴。预借乃州县累岁相仍，对籴则以补州县阙乏，民输米一石，即就籴一石，或半价，或不支，且多取赢。陛下近捐百万除预借之弊，对籴患止数州，愿并除之，则弊革无余矣。 
除吏部尚书，寻兼翰林学士并侍读。论爱民六事，庙堂议不合，不悦者众。一日，陈良佑登对，上告以 汪应辰言卿在蜀多诞谩。 良佑奏： 臣与应辰昨同从班，应辰请外，得衢州，臣惜其去，同奏留之。时边奏方急，臣不知应辰将为便私计也。奏既上，应辰以此大憾，乃为是说以中臣耳。 上曰： 乃尔邪！ 
应辰在朝多革弊事，中贵人皆侧目。德寿宫方甃石池，以水银浮金凫鱼于上，上过之，高宗指示曰： 水银正乏，此买之汪尚书家。 上怒曰： 汪应辰力言朕置房廓与民争利，乃自贩水银邪？ 应辰知之，力求去。会复出发运均输之旨，叹曰： 吾不可留矣，但力辨群枉，则补外之请自得。 乃力论其事有害无利，遂以端明殿学士知平江府。
韩玉被旨拣马，过郡，应辰简其礼。玉归，谮之于上曰： 臣所过州县，未有若平江之不治者。 上怪之。平江米纲至，有折阅，事上，连贬秩。力疾请祠，自是卧家不起矣，以淳熙三年二月卒于家。
应辰接物温逊，遇事特立不回，流落岭峤十有七年。桧死，始还朝，刚方正直，敢言不避。少从吕居仁、胡安国游，张栻、吕祖谦深器许之，告以造道之方。尝释克己之私如用兵克敌，《易》惩忿窒欲，《书》刚制于酒，惩窒、刚制皆克胜义，可不常省察乎？其义理之精如此。好贤乐善，出于天性，尤笃友爱，尝以先畴逊其兄衢，虽无屋可居不顾也。子达，继登进士第，仕至吏部尚书、端明殿学士。
王十朋，字龟龄，温州乐清人。资颖悟，日诵数千言。及长，有文行，聚徒梅溪，受业者以百数。入太学，主司异其文。
秦桧死，上亲政，策士，谕考官曰： 对策中有陈朝政切直者，并置上列。 十朋以 权 为对，大略曰： 揽权者，非欲衡石程书如秦皇，传餐听政如隋文，强明自任、不任宰相如唐德宗，精于吏事、以察为明如唐宣宗，盖欲陛下惩既往而戒未然，威福一出于上而已。尝有铺翠之禁，而以翠羽为首饰者自若，是岂法令不可禁乎？抑宫中服浣濯之化，衣不曳地之风未形于外乎？法之至公者莫如选士，名器之至重者莫如科第。往岁权臣子孙、门客类窃巍科，有司以国家名器为媚权臣之具，而欲得人可乎？愿陛下正身以为本，任贤以为助，博采兼听以收其效。 几万余言。上嘉其经学淹通，议论醇正，遂擢为第一。学者争传诵其策，以拟古晁、董。
上用其言，严销金铺翠之令，取交址所贡翠物焚之。诏： 十朋乃朕亲擢。 授绍兴府签判。既至，或以书生易之，十朋裁决如神，吏奸不行。时以四科求士，帅王师心谓十朋身兼四者，独以应诏。召为秘书郎兼建王府小学教授。先是，教授入讲堂居宾位，十朋不可，皇孙特加礼而位教授中坐。
金将渝盟，十朋轮对，言： 自建炎至今，金未尝不内相残贼，然一主毙，一主生，曷尝为中国利？要在自备如何。御敌莫急于用人，今有天资忠义、材兼文武可为将相者，有长于用兵、士卒乐为之用可为大帅者，或投闲置散，或老于藩郡，愿起而用之，以寝敌谋，以图恢复。 盖指张浚、刘锜也。又言： 今权虽归于陛下，政复出于多门，是一桧死百桧生也。杨存中以三衙而交结北司，以盗大权。汉之祸起于恭、显，王氏之相为终始；唐之祸起于北军，藩镇之相为表里。今以管军位三公，利源皆入其门，阴结诸将，相为党援。枢密本兵之地，立班甘居其后。子弟亲戚，布满清要。台谏论列，委曲庇护，风宪独不行于管军之门，何以为国！至若清资加于哙五；高爵滥于医门；诸军承受，威福自恣，甚于唐之监军；皇城逻卒，旁午察事，甚于周之监谤；将帅剥下赂上，结怨三军；道路捕人为卒，结怨百姓；皆非治世事。 上嘉纳，戢逻卒，罢诸军承受，更定枢密、管军班次，解杨存中兵权，其言大略施行。秦桧久塞言路，至是十朋与冯方、胡宪、查籥、李浩相继论事，太学生为《五贤诗》述其事。除著作郎。
三十一年正月，风雷雨雪交作，十朋以为阳不胜阴之验，遣陈康伯书，冀以《春秋》灾异之说力陈于上，崇阳抑阴，以弭天变。迁大宗正丞，亟请祠归。金犯边，起刘锜为江、淮、浙西制置，张浚帅金陵，悉如其言。
孝宗受禅，起知严州。召对，首言： 太皇非倦勤时，而以大器付陛下，贤于尧、舜，陛下当思以副太上者。今社稷之安危，生民之休戚，人才之进退，朝廷之刑赏，宜若舜之协尧，断然行之，以尽继述之道。 拜司封郎中，累迁国子司业。言： 今居位者往往职之不举，宜有以革之。人主有大职三，任贤、纳谏、赏罚是也。 上嘉之。除起居舍人，升侍讲。时左右史失职久，十朋除起居郎，胡铨奏四事，语在《胡铨传》。除侍御史，上谓胡铨曰： 比除台官，外议如何？ 铨曰： 皆谓得人。 上曰： 卿与十朋皆朕亲擢。 
十朋见上英锐，每见必陈恢复之计。及将北伐，上疏曰： 天子之孝莫大于光祖宗、安社稷，因前王盈成而守者，周成康、汉文景是也；承前世衰微而兴者，商高宗、周宣王是也；先君有耻而雪之，汉宣帝臣单于、唐太宗俘颉利是也；先君有仇而复之，夏少康灭浇、汉光武诛莽是也。迹虽不同，其为孝一也。靖康之祸，亘古未有，陛下英武，慨然志在兴复。窃闻每对群臣奏事，则曰： 当如创业时。 又曰： 当以马上治之。 又曰： 某事当俟恢复后为之 。比因宣召，语及陵寝，圣容恻然，曰： 四十年矣。 陛下之心真少康、高宗、宣王、光武之心，奈何大臣不能仰副圣心？愿戒在位者，去附和之私心，赞国家之大计，则中兴日月可冀矣。 因论史浩八罪，曰怀奸、误国、植党、盗权、忌言、蔽贤、欺君、讪上，上为出浩知绍兴府。十朋再疏，谓： 陛下虽能如舜之去邪，未能如舜之正名定罪。绍兴密迩行都，浩尝为属吏，奸脏彰闻，亦何颜复见其吏民。 遂改与祠。
史正志与浩族异，拜浩而父事之，十朋论正志倾险奸邪，观时求进，宜黜正志以正典刑。林安宅出入史浩、龙大渊门，盗弄威福，至是诈病求致仕，十朋并疏其罪。皆罢去。
张浚出师复灵壁、虹县，归附者万计，又复宿州。十朋奏： 王师以吊民为主，先之以招纳，不获已而战伐随之，乞以此指戒浚。金将既降，宜速加爵赏，以劝来者。 上皆嘉纳。
会李显忠、邵宏渊不协，王师失律，张浚上表自劾，主和者乘此唱异议。十朋上疏言： 臣素不识浚，闻其誓不与敌俱生，心实慕之。前因轮对，言金必败盟，乞用浚。陛下嗣位，命督师江、淮，今浚遣将取二县，一月三捷，皆服陛下任浚之难。及王师一不利，横议蜂起。臣谓今日之师，为祖宗陵寝，为二帝复仇，为二百年境土，为中原吊民伐罪，非前代好大生事者比。益当内修，俟时而动。陛下恢复志立，固不以一衄为群议所摇，然异论纷纷，浚既待罪，臣其可尚居风宪之职！乞赐窜殛。 因言： 臣闻近日欲遣龙大渊抚谕淮南，信否？ 上曰： 无之。 又言： 闻欲以杨存中充御营使。 上嘿然。
改除吏部侍郎，力辞，出知饶州。饶并湖，盗出没其间，闻十朋至，一夕遁去。丞相洪适请故学基益其圃，十朋曰： 先圣所居，十朋何敢予人。 移知夔州，饶民走诸司乞留不得，至断其桥，乃以车从间道去，众葺断桥，以 王公 名之。
移知湖州，召对，刘珙请留之，上曰： 朕岂不知王十朋，顾湖州被水，非十朋莫能镇抚。 至郡，户部责虚逋三十四万，命吏持券往辨，不听，即请祠去。起知泉州，十朋前在湖割奉钱创贡闱，又为泉建之，尤宏壮。
凡历四郡，布上恩，恤民隐，士之贤者诣门，以礼致之。朔望会诸生学宫，讲经询政，僚属间有不善，反复告戒，俾之自新。民输租俾自概量，闻者相告，宿逋亦愿偿。讼至庭，温词晓以理义，多退听者。所至人绘而祠之，去之日，老稚攀留涕泣，越境以送，思之如父母。饶久旱，入境雨至；湖积霖，入境即霁。凡祷必应，其至诚不独感人，而亦动天地鬼神。
东宫建，除太子詹事，力辞，诏州郡礼致，遂力疾造朝，以足疾不能趋，诏给扶减拜。谒东宫，太子以其旧学，待遇有加。又诏免朝参，遣中使以告及袭衣、金带就其家赐之。疾革，累章告老，以龙图阁学士致仕，命下而卒，年六十。绍熙三年，谥曰忠文。
十朋事亲孝，终丧不处内，友爱二弟，郊恩先奏其名，没而二子犹布衣。书室扁曰 不欺 ，每以诸葛亮、颜真卿、寇准、范仲淹、韩琦、唐介自比，朱熹、张栻雅敬之。
子闻诗、闻礼，皆笃学自立。闻诗知光州、提点江东刑狱；闻礼知常州、江东转运判官，为治能守家法，人亦思慕之。
吴芾，字明可，台州仙居人。举进士第，迁秘书正字。与秦桧旧故，至是桧已专政，芾退然如未尝识。公坐旅进，揖而退，桧疑之，风言者论罢。通判处、婺、越三郡。知处州。处旧苦丁绢重，芾损之，以新丁补其额。
何溥荐芾材中御史，除监察御史。时金将败盟，芾劝高宗： 专务修德，痛自悔咎，延见群臣，俾陈阙失，求合乎天地，无愧乎祖宗，则人心悦服，天亦助顺矣。 上韪其言。迁殿中侍御史。
两淮战不利，廷臣争陈退避计，芾言： 今日之事，有进无退，进为上策，退为无策。 既而金主亮毙，上疏劝亲征。车驾至建康，芾请遂驻跸，以系中原之望，高宗纳其说。会有密启还东者，下侍从、台谏议，芾言： 今欲控带襄、汉，引输湖、广，则临安不如建康便；经理淮甸，应接梁、宋，则临安不如建康近。议者徒悦一时扈从思归之人，非为国计。臣恐回凿之后，西师之声援不接，北土之讴吟绝望矣。 又言： 去岁两淮诸城望风奔溃，无一城能拒守者，此秦桧壅塞言路、挫折士气之余毒也。能反其道，则士气日振，而见危授命者有人矣。 
知婺州。孝宗初即位，陛辞，陈裴垍对唐宪宗 为治先正其心 ，以为临御之初，出治大原，无越于此。上嘉纳。至郡，劝民义役。金华长仙乡民十有一家，自以甲乙第其产，相次执役，几二十年。芾舆致十一人者，与合宴，更其乡曰 循理 ，里曰 信义 ，以褒异之。
知绍兴府。会稽赋重而折色尤甚，芾以攒宫在，奏免支移折变。鉴湖久废，会岁大饥，出常平米募饥民浚治。芾去，大姓利于田，湖复废。
权刑部侍郎，迁给事中，改吏部侍郎。以敷文阁直学士知临安府。内侍家僮殴伤酒家保，芾捕治之，徇于市，权豪侧目。执政议以芾使金，复除吏部侍郎，且议以龙大渊为副，芾曰： 是可与言行事者邪？ 语闻，得罢不行。下迁礼部侍郎，力求去，提举太平兴国宫。
时芾与陈俊卿俱以刚直见忌，未几，俊卿亦引去。中书舍人阎安中为孝宗言二臣之去，非国之福。起知太平州。造舟以梁姑溪。历阳筑者久役溃归，声言欲趋郡境，芾呼至城下，厚犒遣之，而密捕倡乱者系狱以闻，诏褒谕。知隆兴府。
芾前后守六郡，各因其俗为宽猛，吏莫容奸，民怀惠利。再奉太平祠，屡告老，以龙图阁直学士致仕。后十年卒，年八十。尝曰： 视官物当如己物，视公事当如私事。与其得罪于百姓，宁得罪于上官。 立朝不偶，晚退闲者十有四年，自号湖山居士。为文豪健俊整，有表奏五卷、诗文三十卷。
陈良翰，字邦彦，台州临海人。蚤孤，事母孝。资庄重，为文恢博有气。中绍兴五年进士第。知温州瑞安县。俗号强梗，吏治尚严，良翰独抚以宽，催租不下文符，但揭示名物，民竞乐输，听讼咸得其情。或问何术，良翰曰： 无术，第公此心如虚堂悬镜耳。 殿中侍御史吴芾荐为检法官，迁监察御史。
孝宗初元，金主褒新立，求和，而中原旧人多求归，诏问何以处此，良翰言： 议和，复纳降，皆非是。必定计自治，而和不和，任之乃可。 张浚军淮、泗以规进取，而议者争献防江策，良翰言： 当固藩篱，专委任。今舍淮防江，却地夺便，朝廷过听，使督府不得专阃外事，误矣。 除右正言。
金再移书求故疆，良翰言： 中原皆吾故土，况唐、邓、海、泗又金渝盟后以兵取之，安得以故疆为言而归之？ 汤思退主遣小使卢仲贤、李栻，良翰言： 仲贤轻儇无耻，栻自北来难信。 又言： 庙堂督府论议不同，边奏上闻，皆阳唯诺而阴沮败之。万一失事机，督府安得独任其责？ 上矍然称善。
朝廷遣史正志至建康，与张浚议事乖牾，良翰劾之，上曰： 正志亦无罪。 良翰言： 陛下使浚守淮，则任浚为重，一郎官为轻，且正志居中，浚必为去就。 上悟，出正志为福建漕运。杨存中为御营使，总殿前军，良翰言： 存中久擅兵柄，太上皇罢就第，奈何复假使名？宜慎履霜之戒。 疏三上，存中竟罢。
李栻不敢涉淮，良翰奏夺其官。仲贤至汴，辄许金人以疆土、岁币而还，上大怒，下仲贤吏，欲诛之，宰相叩头恳请得免。复遣王之望、龙大渊，良翰言： 前遣使已辱命，大臣不悔前失，不谓秦桧复见今日！且金要我罢四郡屯兵以归之，是不折一兵，而坐收四千里要害之地，决不可许。若岁币，则俟得陵寝然后与，庶犹有名。今议未决而之望遂行，恐其辱国不止于仲贤，愿先驰一介往，俟议决，行未晚也。 诏侍从、台谏议，多是良翰，遂以胡昉、杨由义为审议官，与敌议四郡不合，困辱而归。
思退尚执前论，正言尹穑附思退以撼督府。良翰为左司谏，疏论： 思退奸邪误国，宜早罢黜，张浚精忠老谋，不宜以小人言摇之。 孝宗曰： 思退前议固失，然朕爱其警敏，冀可效，卿其置之。若魏公则今日孰出其右，朕岂容有此意？纵有之，亦岂不谋卿等？此殆言者有异意，卿为朕谕之。 良翰顿首谢曰： 陛下言及此，天下幸甚。宰相纵无全才，宁取朴实，缓急犹可倚赖。思退庸狡，小黠大痴，将误国，且 警敏 二字，恐非明主卜相之法。 既退，以上语谕同列，穑勃然变色，明日亦请对，遂罢良翰言职。
两淮既撤备，金大入，孝宗始深悔。太学生数百人伏阙，乞召用良翰、胡铨、王十朋而斩思退等，思退由是始败。
良翰在谏省，成恭皇后受册，官内外亲属二十五人，良翰论其冗，诏减七人。知建宁府、福建转运副使，提点江东刑狱，移浙西，召为宗正少卿、兵部侍郎，除右谏议大夫。良翰言： 以蜀汉之师下关陕，以荆、襄、韩、魏，江、淮捣青、徐，此今日大计。四川既命大臣，而荆、淮未有任责者，亦当择重臣临之。 上称善。
进给事中。大将成闵冒请真奉，有司坐获谴，阁门王抃矫诏遣妄人谢显出境，显既抵罪，置闵与抃不问，良翰皆驳议，请正典刑。遂改礼部侍郎，不拜，以敷文阁待制提举江州太平兴国宫。
召为太子詹事，既见，上属以调护之责。一日，召对选德殿，出手书唐太宗与魏征论仁德功利之说，俾极陈今日所未至者。良翰退，上疏，略曰： 仁德治之本，功利治之效，务本而效自至。今承天意，结民心，任贤能，退小人，择将帅，收军情，择监司，吏久任，皆行之有未至，诚能革此八弊，则仁德无累，功利自致矣。 上为之嘉叹，诏兼侍讲。
未几，以疾告老，除敷文阁直学士、提举太平宫。卒，年六十五。光宗立，特谥献肃。
杜莘老，字起莘，眉州青神人，唐工部甫十三世孙也。幼岁时，方禁苏氏文，独喜诵习。纪兴间，第进士，以亲老不赴廷对，赐同进士出身。授梁山军教授，从游者众。
秦桧死，魏良臣参大政，莘老疏天下利害以闻。良臣荐之，主管礼、兵部架阁文字。彗星见东方，高宗下诏求言，莘老上书，论： 彗，盩气所生，多为兵兆。国家为民息兵，而将骄卒惰，军政不肃。今因天戒以修人事，思患预防，莫大于此。 因陈时弊十事。时应诏者众，上命择其议论切当推恩以劝之，后省以莘老为首，进一阶，迁敕令删定官、太常寺主簿，升博士。轮对，论： 金将败盟，宜饬边备，勿恃其不来，恃吾有以待之。 上称善再三。
南渡后，典秩散失，多有司所记省，至凶礼又讳不录。显仁皇后崩，议礼有疑，吏皆拱手，莘老以古义裁定。大敛前一日，宰相传旨问含玉之制，莘老曰： 礼院故实所不载，请以《周礼》典瑞郑玄《注》制之，其可。 国立具奏，上览之曰： 真礼官也。 及虞祭，或谓上哀劳，欲以宰相行事。莘老曰： 古今无是。 卒正之。
迁秘书丞，论江、淮守备，上曰： 卿言及此，忧国深矣。 擢监察御史。迁殿中侍御史，入对，上曰： 知卿不畏强御，故有此授，自是用卿矣。 陈俊卿既解言职，力求去，莘老因奏事，从容曰： 多事之际，令俊卿辈在论思之地，必有补益。 上以为然，俊卿乃复留。
金遣使致嫚书，传钦宗凶问，请淮、汉地，指索大臣。上决策亲征，莘老疏奏赞上，且谓： 敌欺天背盟，当待以不惧，勿以小利钝为异议所摇，谀言所惰，则人心有恃而士气振矣。宜不限早暮，延见大臣、侍从，谋议国事；申敕侍从、台谏、监司、守臣，亟举可用之才。 又言： 亲征有期，而禁卫才五千余，羸老居半，至不能介胄者，愿亟留圣虑 事皆施行。
带御器械刘炎筦禁中市易，通北贾，大为奸利。一日，见莘老，辄及朝政，语狂悖，莘老以闻，斥监嘉州税。知枢密院事周麟之初请使金，及嫚书至，闻金将盛兵犯边，乃大恐，建言不必遣使。莘老劾麟之： 挟奸罔上，避事辞难，恐惧至于掩泣，众有 哭杀富郑公 之诮。 寻与宫观。疏再上，乃责瑞州。
幸医承宣使王继先怙宠干法，富浮公室，子弟直延阁，居第僣拟，别业、外帑遍畿甸，数十年无敢摇之者，闻边警，亟辇重宝归吴兴为避敌计。莘老疏其十罪，上曰： 初以太后铒其药，稍假恩宠，不谓小人骄横乃尔。 莘老曰： 继先罪擢发不足数，臣所奏，其大概耳。 上作而曰： 有恩无威，有赏无罚，虽尧舜不能治天下。 诏继先福州居住，子孙皆勒停。籍其赀以千万计，诏鬻钱入御前激赏库，专以赏将士，天下称快。
内侍张去为取御马院西兵二百髡其顶，都人异之，口语籍籍。莘老弹治，上疑其未审，不乐。莘老执奏不已，竟罢去为御马院，致仕，而莘老亦以直显谟阁知遂宁府。给事中金安节、中书舍人刘珙封还制书，改司农少卿，寻请外，仍与遂宁。
始莘老自蜀造朝，不以家行。高宗闻其清修独处，甚重之，一日因对，褒谕曰： 闻卿出蜀，即蒲团、纸帐如僧然，难及也。 未几，遂擢用。莘老官中都久，知公论所予夺，奸蠹者皆得其根本脉络，尝叹曰： 台谏当论天下第一事，若有所畏，姑言其次，是欺其心不敬其君者也。 及任言责，极言无隐，取众所指目者悉击去，声振一时，都人称骨鲠敢言者必曰杜殿院云。治郡，课绩为诸州最。
孝宗受禅，莘老进三议，曰定国是、修内政、养根本。寻卒，年五十八。
论曰：黄洽浑厚有守，应辰学术精醇，尤称骨鲠。十朋、吴芾、良翰、莘老相继在台府，历诋奸幸，直言无隐，皆事上忠而自信笃，足以当大任者，惜不尽其用焉。
