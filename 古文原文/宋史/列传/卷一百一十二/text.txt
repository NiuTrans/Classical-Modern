何栗孙傅陈过庭张叔夜聂昌张阁张近郑仅宇文昌龄（子常）许几程之邵龚原崔公度蒲卣
何栗，字文緽，仙井人。政和五年进士第一，擢秘书省校书郎。逾年，提举京畿学事，召为主客员外郎、起居舍人，迁中书舍人兼侍讲。
徽宗数从咨访，欲付以言责。或论栗与苏轼乡党，宗其曲学，出知遂宁府。已而留为御史中丞，论王黼奸邪专横十五罪，黼既抗章请去，而尤豫未决。栗继上七章，黼及其党胡松年、胡益等皆罢，栗亦以徽猷阁待制知泰州。
钦宗立，复以中丞召。阅月，为翰林学士，进尚书右丞、中书侍郎。会王云使金帅斡离不军还，言金人怒割三镇缓，却礼币弗纳曰，兼旬使不至，则再举兵。于是百官议从其请。栗曰： 三镇，国之根本，奈何一旦弃之。况金人变诈罔测，安能保必信？割亦来，不割亦来。 宰相主割议，栗论辨不已，曰： 河北之民，皆吾赤子。弃地则并其民弃之，岂为父母意哉？ 帝颇悟。栗请建四道总管，使统兵入援，以胡直孺、王襄、赵野、张叔夜领之。兵既响应，而唐恪、耿南仲、聂昌信和议，相与谋曰： 方继好息民而调发不已，使金人闻之，奈何？ 亟檄止之。
栗解政事，俄以资政殿大学士领开封尹。金兵长驱傅城下，帝罢恪相，而拜栗为尚书右仆射兼中书侍郎，始复三省旧制。时康王在河北，信使不通，栗建议请以为元帅，密草诏稿上之。乃以康王充天下兵马大元帅，陈遘充兵马元帅，宗泽、汪伯彦充副元帅。京城失守，从幸金帅营，遂留不返。既而议立异姓，金人曰： 唯何栗、李若水毋得预议。 既陷朔庭，栗仰天大恸，不食而死，年三十九。
建炎初，诏以为观文殿大学士、提举玉局观使，禄其家。讣闻，赠开府仪同三司，议者指其误国，不行。秦桧自北还，具道其死时状，乃改赠大学士，官其家七人。
孙傅，字伯野，海州人。登进士第，中词学兼茂科，为秘书省正字、校书郎、监察御史、礼部员外郎。时蔡翛为尚书，傅为言天下事，劝其亟有所建，不然必败。翛不能用。迁秘书少监，至中书舍人。
宣和末，高丽入贡，使者所过，调夫治舟，骚然烦费。傅言： 索民力以妨农功，而于中国无丝毫之益。 宰相谓其所论同苏轼，奏贬蕲州安置。给事中许翰以为傅论议虽偶与轼合，意亦亡他，以职论事而责之过矣，翰亦罢去。靖康元年，召为给事中，进兵部尚书。上章乞复祖宗法度，钦宗问之，傅曰： 祖宗法惠民，熙、丰法惠国，崇、观法惠奸。 时谓名言。十一月，拜尚书右丞，俄改同知枢密院。
金人围都城，傅日夜亲当矢石。读丘浚《感事诗》，有 郭京杨适刘无忌 之语，于市人中访得无忌，龙卫兵中得京。好事者言京能施六甲法，可以生擒二将而扫荡无余，其法用七千七百七十七人。朝廷深信不疑，命以官，赐金帛数万，使自募兵，无问技艺能否，但择其年命合六甲者。所得皆市井游惰，旬日而足。有武臣欲为偏裨，京不许，曰： 君虽材勇，然明年正月当死，恐为吾累。 其诞妄类此。敌攻益急，京谈笑自如，云： 择日出兵三百，可致太平，直袭击至阴山乃止。 傅与何栗尤尊信，倾心待之。或上书见傅曰： 自古未闻以此成功者。正或听之，姑少信以兵，俟有尺寸功，乃稍进任。今委之太过，惧必为国家羞。 傅怒曰： 京殆为时而生，敌中琐微无不知者。幸君与傅言，若告他人，将坐沮师之罪。 揖使出。又有称 六丁力士 、 天关大将 、 北斗神兵 者，大率皆效京所为，识者危之。京曰： 非至危急，吾师不出。 栗数趣之，徙期再三，乃启宣化门出，戒守陴者悉下城，无得窃觇。京与张叔夜坐城楼上。金兵分四翼噪而前，京兵败退，堕于护龙河，填尸皆满，城门急闭。京遽白叔夜曰： 须自下作法。 因下城，引余众南遁。是日，金人遂登城。
二年正月，钦宗诣金帅营，以傅辅太子留守，仍兼少傅。帝兼旬不返，傅屡贻书请之。及废立檄至，傅大恸曰： 吾惟知吾君可帝中国尔，苟立异姓，吾当死之。 金人来索太上、帝后、诸王、妃主，傅留太子不遣。密谋匿之民间，别求状类宦者二人杀之，并斩十数死囚，持首送之，绐金人曰： 宦者欲窃太子出，都人争斗杀之，误伤太子。因帅兵讨定，斩其为乱者以献。苟不已，则以死继之。 越五日，无肯承其事者。傅曰： 吾为太子傅，当同生死。金人虽不吾索，吾当与之俱行，求见二酋面责之，庶或万一可济。 傅寓直皇城司，其子来省，叱之曰： 使汝勿来，而竟来邪！吾已分死国，虽汝百辈来何益！ 挥使速去。子亦泣曰： 大人以身徇国，儿尚何言。 遂以留守事付王时雍而从太子出。至南薰门，范琼力止之，金守门者曰： 所欲得太子，留守何预？ 傅曰： 我宋之大臣，且太子傅也，当死从。 是夕，宿门下，明日，金人召之去。明年二月，死于朔廷。绍兴中，赠开府仪同三司，谥曰忠定。
陈过庭，字宾王，越州山阴人。中进士第，为馆陶主簿、澶州教授、知中牟县，除国子博士。何执中、侯蒙器其才，荐之，擢祠部、吏部、右司员外郎。使契丹，过庭初名扬庭，辞日，徽宗改赐今名。时人或传契丹主苦风痹，又箭损一目，过庭归证其妄，且劝帝以边备为念。适太常少卿、起居舍人。宣和二年，进中书舍人；才七日，迁礼部侍郎；未尽一月，又迁御史中丞兼侍读。睦寇窃发，过庭言： 致寇者蔡京，养寇者王黼，窜二人，则寇自平。又朱勔父子，本刑余小人，交结权近，窃取名器，罪恶盈积，宜昭正典刑，以谢天下。 由是大与权贵迕，翻陷以不举劾之罪，罢知蕲州。未半道，责海州团练副使，黄州安置。三年，得自便。
钦宗立，以集英殿修撰起知潭州；未行，以兵部侍郎召，在道除中丞。初入见，帝谕以国家多难，每事当悉意尽言。于是节度使范讷丐归环卫，过庭因言： 自崇宁以来，建旄钺者多不由勋绩，请除宗室及将帅立功者，余并如讷例。 又乞辨宣仁后诬谤。姚古拥兵不援太原，陈其可斩之罪七，窜诸岭表。进礼部尚书，擢右丞、中书侍郎。议遣大臣割两河与金，耿南仲以老、聂昌以亲辞，过庭曰： 主忧臣辱，愿效死。 帝为挥涕叹息，固遣南仲、昌。及城陷，过庭亦行，金人拘之军中，因留不得还。建炎四年，卒于燕山，年六十，赠开府仪同三司，谥曰忠肃。
张叔夜，字嵇仲，侍中耆孙也。少喜言兵，以荫为兰州录事参军。州本汉金城郡，地最极边，恃河为固，每岁河冰合，必严兵以备，士不释甲者累月。叔夜曰： 此非计也。不求要地守之，而使敌迫河，则吾既殆矣。 有地曰大都者，介五路间，羌人入寇，必先至彼点集，然后议所向，每一至则五路皆竦。叔夜按其形势，画攻取之策，讫得之，建为西安州，自是兰无羌患。
知襄城、陈留县，蒋之奇荐之，易礼宾副使、通事舍人、知安肃军，言者谓太优，还故官。献所为文，知舒、海、泰三州。大观中，为库部员外郎、开封少尹。复献文，召试制诰，赐进士出身，迁右司员外郎。
使辽，宴射，首中的。辽人叹诧，求观所引弓，以无故事，拒不与。还，图其山川、城郭、服器、仪范为五篇，上之。从弟克公弹蔡京，京迁怒叔夜，摭司存微过，贬监西安草场。久之，召为秘书少监，擢中书舍人、给事中。时吏惰不虔，凡命令之出于门下者，预列衔，使书名而徐填其事，谓之： 空黄 。叔夜极陈革其弊。进礼部侍郎，又为京所忌，以徽猷阁待制再知海州。
宋江起河朔，转略十郡，官军莫敢婴其锋。声言将至，叔夜使间者觇所向，贼径趋海濒，劫钜舟十余，载卤获。于是募死士得千人，设伏近城，而出轻兵距海，诱之战。先匿壮卒海旁，伺兵合，举火焚其舟。贼闻之，皆无斗志，伏兵乘之，擒其副贼，江乃降。加直学士，徙济南府。山东群盗猝至，叔夜度力不敌，谓僚吏曰： 若束手以俟援兵，民无噍类，当以计缓之。使延三日，吾事济矣。 乃取旧赦贼文，俾邮卒传至郡，盗闻，果小懈。叔夜会饮谯门，示以闲暇，遣吏谕以恩旨。盗狐疑相持，至暮未决。叔夜发卒五千人，乘其惰击之，盗奔溃，追斩数千级。以功进龙图阁直学士、知青州。
靖康改元，金人南下，叔夜再上章乞假骑兵，与诸将并力断其归路，不报。徙邓州。四道置帅，叔夜领南道都总管。金兵再至，钦宗手札趣入卫。即自将中军，子伯奋将前军，仲熊将后军，合三万人，翌日上道。至尉氏，与金游兵遇，转战而前。十一月晦，至都，帝御南薰门见之，军容甚整。入对，言贼锋方锐，愿如唐明皇之避禄山，暂诣襄阳以图幸雍。帝颔之。加延康殿学士。闰月，帝登城，叔夜陈兵玉津园，铠甲光明，拜舞城下。帝益喜，进资政殿学士，令以兵入城，俄签书枢密院。连四日，与金人大战，斩其金环贵将二人。帝遣使赍蜡书，以褒宠叔夜之事檄告诸道，然迄无赴者。城陷，叔夜被创，犹父子力战。车驾再出郊，叔夜因起居叩马而谏，帝曰： 朕为生灵之故，不得不亲往。 叔夜号恸再拜，众皆哭。帝回首字之曰： 嵇仲努力！ 
金人议立异姓，叔夜谓孙傅曰： 今日之事，有死而已。 移书二帅，请立太子以从民望。二帅怒，追赴军中，至则抗请如初，遂从以北。道中不食粟，唯时饮汤。既次白沟，驭者曰： 过界河矣。 叔夜乃矍然起，仰天大呼，遂不复语。明日，卒，年六十三。讣闻，赠开府仪同三司，谥曰忠文。
聂昌，字幸远，抚州临川人。始繇太学上舍释褐，为相州教授。用蔡攸荐，召除秘书郎，擢右司员外郎。时三省大吏阶官视卿监者，立都司上，昌以名分未正，极论之。诏自今至朝请大夫止。以直龙图阁为湖南转运使，还为太府卿、户部侍郎，改开封尹，复为户部。昌本厚王黼，既而从蔡京，为黼所中，罢知德安府。又以乡人讼，谪崇信军节度副使，安置衡州。
钦宗立，吴敏用事，以昌猛厉径行为可助己，自散地授显谟阁直学士、知开德府，道拜兵部侍郎，进户部尚书，领开封府。昌遇事奋然不顾，敢诛杀。敏度不为用，始惮之，引唐恪、徐处仁共政，独遗昌。
李纲之罢，太学生陈东及士庶十余万人，挝鼓伏阙下，经日不退，遇内侍辄杀之，府尹王时雍麾之不去。帝顾昌俾出谕旨，即相率听命。王时雍欲置东等狱，昌力言不可，乃止。
昌再尹京，恶少年怙乱，昼为盗，入官民家攘金帛；且去，辄自缚党中三两辈，声言擒盗，持仗部走委巷，乃释缚，分所掠而去。人不奠居。昌悉弹治正法，而纵博弈不之问，或谓令所禁，昌曰： 姑从所嗜，以懈其谋，是正所以禁其为非尔。 昌旧名山，至是，帝谓其有周昌抗节之义，乃命之曰 昌 。
京师复戒严，拜同知枢密院。入谢，即陈捍敌之策，曰： 三关四镇，国家藩篱也，闻欲以畀敌，一朝渝盟，何以制之？愿勿轻与，而檄天下兵集都畿，坚城守以遏其冲，简禁旅以备出击，壅河流以断归路。前有坚城，后有大河，劲兵四面而至，彼或南下，堕吾网中矣。臣愿激合勇义之士，设伏开关，出不意扫其营以报。 帝壮之，命提举守御，得以便宜行事。
会金人再议和，割两河，须大臣报聘。诏耿南仲及昌往，昌言： 两河之人忠议勇劲，万一不从，必为所执，死不瞑目矣。傥和议不遂，臣当分遣官属，促勤王之师入卫。 许之。行次永安，与金将黏罕遇，其从者称閤门舍人，止昌彻伞，令用榜子赞名引见，昌不可，争辨移时，卒以客礼见。昌往河东，至绛，绛人闭壁拒之。昌持诏抵城下，缒而登。州钤辖赵子清麾众害昌，抉其目而脔之，年四十九。
建炎四年，始赠观文殿大学士，谥曰忠愍。父用之，年九十，以忧死。
昌为人疏隽，喜周人之急，然恩怨太明，睚眦必报。王黼之死，昌实遣客刺之，弃尸道旁。遂附耿南仲取显位，左右其说以误国，卒至祸变，而身亦不免焉。
论曰： 何栗、孙傅、聂昌皆疏俊之士，而器质窳薄，使当重任于艰难之秋，宋事盖可知矣，钦宗之再诣金营，栗实误之，一死不足偿也。傅匿太子之谋甚疏，昌河东之行尤谬，效死弗当，徒伤勇尔。过庭因方腊之乱，乞诛蔡京、王黼、朱勔以谢天下，庶几有敢谏之风焉。
张阁，字台卿，河阳人。第进士。崇宁初，由卫尉主簿迁祠部员外郎；资阅浅，为掌制者所议，蔡京主之，乃止。俄徙吏部，迁宗正少卿、起居舍人，属疾不能朝，改显谟阁待制、提举崇福宫。疾愈，拜给事中、殿中监，为翰林学士。
河北诸帅以缮城讫役，降奖诏，有中贵人为之地，将继此策赏。阁言： 此牧伯常职，若奖之，恐开邀功生事之路。 徽宗曰： 卿言是也。 格不下。尝夜盛寒草制稿进，帝犹坐，赏其警敏，赐诗以为宠。京免相，阁当制，历数其过，词语遒拔，人士多传诵之。
京复相，以龙图阁学士知杭州。浙部和买绢，杭独居十三，户有至数百匹者，阁请均之他郡。杭久阙守，阁经理有叙，去恶少年之为人害者，州以理闻。召拜兵部尚书兼侍读，复为学士，上日特赐敕诏，且有意大用，未几，卒，年四十六。阁初出守杭，思所以固宠，辞日，乞自领花石纲事，应奉由是滋炽云。
张近，字几仲，开封人。第进士，累迁大理正、发运使。吕温卿以不法闻，近受诏鞫治，哲宗谕之曰： 此出朕命，卿毋畏惠卿。 对曰： 法之所在，虽陛下不能使臣轻重，何惠卿也？ 温卿谩不肯置对，近言： 温卿所坐明白，傥听其蔓词，惧为株连者累。 诏以众证定其罪。提举河北东路常平、西路刑狱，入为刑部员外郎、大理少卿，以集贤殿修撰知瀛州。
辽使为夏人请命，而宿兵以临我，近请亦出秦甲戍北道，伐其谋。边人吕忏儿入瓦桥为盗，吏执之，辽人因略宋民为质。近言： 朝廷方继好息民，当使曲在彼。一偷之得失，不足为轻重，释之便。 沧民渔于海，辽卒利其饶，而私举网取鱼。守兵与之斗，斩级三十二，州将请赏之。或言所杀乃平人，宜论如律，议弗决。近言： 边人贪利喜功，遂赏之，则为国起怨；然彼挟兵涉吾地，谓之非盗可乎？如罪以擅兴，他日将谁使御敌？愿两置赏刑，略而不问。 从之。
出镇高阳八年，累加显谟阁待制、直学士，徙知太原府，以疾，提举洞霄宫。先，承诏买马三千给牧户，近悉敛诸民而不予直，为御史所劾，失学士。二年而复之。卒，年六十五。
郑仅，字彦能，徐州彭城人。第进士，为大名府司户参军。留守文彦博以为材，部使者檄往他郡，彦博曰： 如郑参军讵可令数出？ 奏改司法，迁冠氏令。河决府西，檄夜下调夫急，仅方阅保甲，尽籍即行，先他邑至，决遂塞。使者怒劾之，留守王拱辰争于朝曰： 微冠氏，城民鱼矣。 犹坐罚金。时河朔饥，盗起，独冠氏无之，且不入境。他邑获盗，诘治之，盗因言： 郑冠氏仁，故相戒不犯尔。 知福昌县，复值岁饥，悉意振贷，民不流亡。当第赏，不肯自列。
提举京东常平，入为户部员外郎，至太府卿，加直龙图阁，为陕西都转运使。论馈饷河湟功，进集贤殿修撰、显谟阁待制。仅请籍闭田为官庄，是岁，镇戎、德顺收谷十余万。会西宁高永年战没熙河，帅臣归咎官庄夺属羌地，致其怨畔，诏罢之，议者以为惜。
改知庆州，诸军多杀老弱，持首要赏。仅下令非强壮而能生致者，赏半之。有内附羌追寇，得老人，不忍杀，擒之，乃其父也，相持哭，一军感动。时诸路争进讨奏捷，仅独保境不生事，寇亦不犯。
徙秦州，复为都转运使，召拜户部侍郎，改吏部侍郎、知徐州。以显谟阁直学士、通议大夫卒，年六十七，赠光禄大夫，谥曰修敏。子望之，自有传。
宇文昌龄，字伯修，成都双流人。进士甲科，调荣州推官。熊本经制梓夔，辟干当公事。凡攻讨招袭，建南平诸城砦，皆出其画。迁大理丞。本归阙，言其功，擢提举秦凤路常平，改两浙。
神宗患司农图籍不肃，选官厘整，昌龄以使夔路入辞，留为寺主簿，遂拜监察御史。鄜延帅奏所部刘绍能与西羌通，将为患。帝察其不然，命昌龄即鄜州鞫之，果妄也。昌龄因请深戒守臣，毋生事徼赏，以靖边人之心。使还，赐五品服。
尚书省建，以为比部员外郎。时官曹更新，统纪未立，昌龄悉力从事，虽抵暮亦程吏不止。具所立纲要，请于朝而行之。三司故吏狃玩弛，多不便，思有以中之。擿逻卒纠其宿直遣小吏取衾服事，大臣欲论以私役，帝以职事修饬，释不问。改吏部员外郎，出京西转运副使，召为左司员外郎。
送辽使至雄州，当宴，从者不待揖而坐，昌龄诮其使曰： 两朝聘好百年矣，入境置宴，非但今日，揖而后坐，此礼渠可阙邪？ 使者阳若不服，而心悟其非，卒成礼去。
迁太常少卿，诏议郊祀合祭，论者不一。昌龄曰： 天地之数，以高卑则异位，以礼制则异宜，以乐舞则异数，至于衣服之章，器用之具，日至之时，皆有辨而不乱。夫祀者自有以感于无，自实以通于虚，必以类应类，以气合气，合然后可以得而亲，可以冀其格。今祭地于圜丘，以气则非所合，以类则非所应，而求高厚之来享，不亦难乎。 后竟用其议。改直秘阁、知梓州，历寿州、河中府、邓、郓、青三州。
徽宗立，召为刑部侍郎，徙户部侍郎。陕西馈刍粮于边，旧制令内郡转给，为民病。昌龄建言止输其州，而令量取道里费助边籴，从之。岁省籴价五百万，公私便之。以宝文阁待制知开封府，复为户部侍郎，知青、杭、越三州。卒，年六十五，诏为封傅护送归，官给其葬费。子常。
常字权可。政和末，知黎州。有上书乞于大渡河外置城邑以便互市者，诏以访常。常言： 自孟氏入朝，艺祖取蜀舆地图观之，画大渡为境，历百五十年无西南夷患。今若于河外建城立邑，虏情携贰，边隙寝开，非中国之福也。 寻提举成都路茶马。自熙、丰以来，岁入马蕃多；至崇、观间，其法始坏。提举官岁以所入进羡余，吏缘为奸，市马裁十一二，且负其直，夷人皆怨。常尽革其弊，马遂溢额。加直秘阁，改知夔州，进秘阁修撰。官累中大夫。卒。
许几，字先之，信州贵溪人。少以诸生谒韩琦于魏，琦勉入太学。擢第，调高安、乐平主簿，知南陵县，还民之托僧尼为奸者数百人。
提举京西常平，为开封府推官，进至将作监。吏与匠比为奸欺，凡斫削、涂塈、丹雘之工当以次用，而始役即概给其禀，费亡艺而患不均。几逆为之程，费省工倍。再迁太仆卿、户部侍郎，以显谟阁待制知郓州。
梁山泺多盗，皆渔者窟穴也。几籍十人为保，使晨出夕归，否则以告，辄穷治，无脱者。
几有吏干，善理财，由是四入户部至尚书。尝以摇泉布法罢，又以治染院事失实，知婺州。进枢密直学士、河北都转运使、徙知成德军、知太原府。张商英裁损吏禄，几预其议，贬永州团练副使，安置袁州。遇恩，复中大夫，卒。
程之邵，字懿叔，眉州眉山人。曾祖仁霸，治狱有阴德。之邵以父荫为新繁主簿。熙宁更募役法，常平使者欲概州县民力，以羡乏相补。之邵曰： 此法乃成周均力遗意，当各以一邑之力供一邑之役，岂宜以此邑助他邑哉？ 使者愧服，辟之邵为属，听其所为。熊本察访蜀道归，语诸朝曰： 役法初行，成都路为最详，之邵力也。 诏召见，成都守赵抃奏留之。入为三司磨勘官，得隐匿数十万缗。从副使蹇周辅计度江、岭盐，还，除广东转运判官。元祐初，提举利、梓路常平，周辅得罪，亦罢知祥符县。俄知泗州，为夔路转运判官。夔守强狠不奉法，劾正其罪。大宁井盐为利博，前议者辄储其半供公上，余鬻于民，使先输钱，盐不足给，民以病告。之邵尽发所储与之，商贾既通，关征增数倍。除主管秦、蜀茶马公事，革黎州买马之弊，岁以仲秋为市，市四月止，以羡茶入熙、秦易战骑，得良马益多。
知凤翔府，民负债无以偿，自焚其居，而绐曰遗火；有主藏吏杀四婢，人无知者。之邵发擿，岐人传诵。徙郑州。
元符中复主管茶马，市马至万匹，得茶课四百万缗。童贯用师熙、岷，不俟报，运茶往博籴，发钱二十万亿佐用度。连加直龙图阁、集贤殿修撰，三进秩，为熙河都转运使。秦凤出师，命之经制，即言已备十万骑可食三百日矣。徽宗喜，擢显谟阁待制。敌犯熙河，之邵摄帅事，屯兵行边境，解去。俄得疾卒。方录功转太中大夫，不及拜，赠龙图阁直学士，官护丧归。子唐，至宝文阁学士。
龚原，字深之，处州遂昌人。少与陆佃同师王安石。进士高第，元丰中为国子直讲，以虞蕃讼失官。哲宗即位，诣诉理所得直，为国子丞、太常博士。方议祀北郊，原曰： 合祭，非理也。天子父天母地，既不为寒而废祠，其可为暑而辍行？此汉儒陋说尔，愿亟正之。 加秘阁校理，充徐王府记室，出为两浙转运判官。
绍圣初，召拜国子司业，入对，帝问曰： 卿历徐邸官，何为补外，得非大臣私意乎？ 对曰： 臣出使乡部，获知民间事宜，臣素知如是，不知其因也。 旋兼侍讲，迁秘书少监、起居舍人，权工部侍郎。为曾布所重，安惇论其直讲时事，以集贤殿修撰知润州。
徽宗初，入为秘书监，进给事中。时除郎官五人，皆执政姻戚，悉举驳之；又论郝随得罪，不得居京师，邓洵武不宜再入史院。朝论谓帝为哲宗服，当循开宝故事，为齐衰期。原曰： 三年之丧，自天子达于庶人，一也。 主议者斥其妄，黜知南康军，改寿州。俄用三年之制，乃复修撰，知扬州。还朝，历兵、工部二侍郎，除宝文阁待制、知庐州。陈瓘击蔡京，原与瓘善，或谓原实使之，夺职居和州。起为亳州，命下而卒，年六十七。
初，王安石改学校法，引原自助，原亦为尽力。其后，司马光召与语，讥切王氏，原反覆辨救不少衰。光叹曰： 王氏习气尚尔邪！ 为司业时，请以安石所撰《字说》、《洪范传》及子雱《论语》、《孟子义》刊板传学者。故一时学校举子之文，靡然从之，其敝自原始。
崔公度，字伯易，高邮人。口吃不能剧谈，而内绝敏，书一阅即不忘。刘沆荐茂才异等，辞疾不应命。用父任，补三班差使，非其好也，益闭户读书。欧阳修得其所作《感山赋》，以示韩琦，琦上之英宗，即付史馆。授和州防御推官，为国子直讲，以母老辞。
王安石当国，献《熙宁稽古一法百利论》，安石解衣握手，延与语。召对延和殿，进光禄丞，知阳武县。京官谒尹，故事当拜庭下，公度疑尹辱己，径诣安石诉之，安石使邓绾荐为御史。未几，为崇文校书，删定三司令式，于是诵言京官庭谒尹非宜，安石为下编敕所更其制。加集贤校理，知太常礼院。
公度起布衣，无所持守，惟知媚附安石，昼夜造请，虽踞厕见之，不屑也。尝从后执其带尾，安石反顾，公度笑曰： 相公带有垢，敬以袍拭去之尔。 见者皆笑，亦恬不为耻。请知海州。元祐、绍圣之间，历兵礼部郎中、国子司业，除秘书少监、起居郎，皆辞不受。知颍、润、宣、通四州，以直龙图阁卒。
蒲卣，字君锡，阆州人。母任知书，里中号 任五经 ，卣幼以开敏闻。中进士第，历利州司户参军、三泉主簿、知合江金水县。通判文州，有献议者欲开文州径路达陕西，卣言： 洮、岷、积石至文为甚迩，自文出江油，邓艾取蜀故道也。异时鬼章欲从此窥蜀，为其阻隘而止。夏人志此久矣，可为之通道乎？ 议遂塞。
为睦亲宅教授，提举湖北、京西常平。崇宁均田，转运使以用不足，将度费以定税，卣曰： 诏旨所以嘉惠元元尔，初不在增赋也。 宛、穰地广沃，国初募民垦田，得为世业，令人毋辄诉，盖百年矣，好讼者稍以易佃法摇之，卣一切禁止。有持献于权贵而降中旨给赐者，卣言： 地盈千顷，户且数百，传子至孙久，一旦改隶，众将不安。先朝明诏具在，不可易也。 朝廷是其议。
提点湖南刑狱，知鼎、辽、陇、宁四州，复提举潼川路刑狱。有议榷酤于泸、叙间，云岁可得钱二十万。卣言： 先朝念此地夷汉杂居，故弛其榷禁，以惠安边人。今之所行，未见其利。 乃止。累官中大夫，卒，年七十二。
论曰：《传》曰： 尺有所不逮，寸有所不覃。 观二张之理郡，郑仅之守藩，宇文父子之便边粜、革马政，许几、程之邵之经制财运，蒲卣之议税榷，皆有可称道。若阁之固宠于花石，而龚原、崔公度主王氏学以谄事安石，则搢绅所不齿也。
