◎宦者四
○邵成章蓝珪（康履附）冯益张去为陈源甘昪王德谦关礼董宋臣
邵成章，钦宗朝内侍也。帝入青城，命成章卫皇太子赴宣德门称制行事。太子北去，成章留于汴。康王将即位，元祐太后遣成章奉乘舆、服御至南京，从幸扬州。
金人掠陕西、京东诸郡，群盗起山东，黄潜善、汪伯彦匿不以闻。及张遇焚真州，去行在六十里，帝亦不之知也。成章上疏条具潜善、伯彦之罪曰，必误国，且申潜善等使闻之。帝怒，除名，南雄州编管。侍御史马伸言： 成章缘上书得罪，今是何时，以言为讳？ 
久之，帝思成章忠直，召赴行在，其徒忌之，谮于帝曰： 邵九百来，陛下无欢乐矣！ 遂止之于洪州。金人入洪，闻其名，访求得之，谓之曰： 知公忠正，能事吾主，可坐享富贵。 成章不应，胁之以威，亦不从。金人曰： 忠臣也，吾不忍杀。 遗之金帛而去。
蓝珪、康履，初皆为康王府都监、入内东头供奉官，尝从康王使金人行营。及开元帅府，并主管机宜文字。朝廷遣人趣师入援，履等请王留相州，王叱之而行。既即位，二人俱恃恩用事，履尤妄作威福，大将如刘光世等多曲意事之。帝知之，诏内侍不许与统兵官相见，违者停官编隶。履终无所忌惮，与内侍曾择凌忽诸将，或踞坐洗足，立诸将于左右，声喏甚至马前，故疾之者众。俄迁内侍省押班、金州观察使。
帝在扬州，金兵卒至，帝驰马出门，百官不戒备，从行者惟履等五六人。自是履等益自衒，愈有轻外朝心。及幸浙，道吴江，其党竞以射鸭为乐。比至杭州，江下观潮，中官供帐，赫然遮道。统制苗傅等切齿曰： 此辈使天子至此，犹敢尔邪？ 傅幕客王世修亦疾中官恣横，以告武功大夫刘正彦，正彦曰： 会当共除之。 王渊跻枢筦，正彦以为由宦者所荐，愈不平，谋遂决。伏兵斩渊，遣兵围履家，分捕中官，凡无须者皆杀之。
履驰入白帝，傅等至，厉声曰： 陛下信任中官，凡中官所主者皆得美官。王渊遇贼不战，交康履得枢密。中官在外者已诛，更乞康履、蓝珪、曾择等诛之，以谢三军。 帝不忍，除傅等官以安之。傅等曰： 欲迁官，第须控两匹马与内侍，何必至此！ 帝问百官： 策安出？ 主管浙西机宜文字时希孟曰： 中官之为患，至此极矣。不除之，天下之患未已。 军器监叶宗谔言： 陛下何惜一康履，不以慰三军？ 帝不得已，遣人执履至，履望帝呼曰： 大家何独杀臣？ 遂以付傅，即腰斩之。枭其首。帝幸睿圣宫，傅等留内侍十五人奉左右。寻捕珪、择等，皆编置远州；择，昭州，行一程，追还斩之。
傅等诛，赠履官，谥荣节，召珪等还。中书舍人季陵言： 中官复召，其党与相贺，气焰益张，中外切齿。 不报。珪至，自武功大夫擢内侍省押班。慈宁宫建，命提点事务，寻升内侍省都知。及迎太后，命充都大主管。太后既还宫，珪奏应干补授恩，乞听慈宁宫施行。从之。珪初与履同进，而骄横不及履，故幸以寿终。
有安石者，与同姓，为内侍省副都知，至景福殿使、湖州观察使。卒，赠保宁军节度使，谥良恪。渡江后，中官赠谥自安石始。
又有与履同姓者名谞，为内侍省押班，亦亲幸用事，与知阁门事蓝公佐善，每邀公佐至其直舍，必纵饮大醉，薄莫乃归，尝漏泄禁中语。刘光远被劾，谞与内侍陈永锡受其金，力为营救。言官劾之，帝诏永锡与祠，谞送吏部。后累官至均州观察使。卒，赠保信军节度使，谥忠定。
冯益，康王邸旧人也。王即位，自入内东头供奉官迁至干办御药院，寻兼干办皇城司。恃旧恩骄恣。帝幸浙东，益与御前右军都统制张俊争渡，以语侵俊，且诉于帝。事下御史台，侍御史赵鼎言： 明受之变，起于内侍，覆辙不可不戒。 事乃已。
绍兴三年，授武功大夫、康州防御使、带御器械。时帝用侍御史常同言，诏皇城司并隶台察，益言非祖宗旧制，帝为追寝前诏。特迁宣政使。益自言藩邸旧吏，乞加恩，遂升明州观察使。内厩旧有骐骥院官，益请别置御马院，自领其事，又擅穿皇城便门。侍御史沈与求以为言，赵鼎等皆患之。
会刘豫揭榜山东，言益遣人收买飞鸽，因有不逊语。张浚请斩益以释谤，帝不许。鼎言事关国体，当解职加罚。帝喜曰： 闻益交关外事，渐不可长。 与祠放归。浚意未息，鼎解之。益自是家居廪祠者十四年。
先是，伪柔福帝姬之来，自称为王贵妃季女，益自言尝在贵妃閤，帝遣之验视，益为所诈，遂以真告。及事觉，益坐验视不实，送昭州编管，寻以与皇太后连姻得免。十九年，卒于家。
张去为，内侍张见道养子也。初为韦太后宅提点官，累迁至安德军承宣使、带御器械，又迁内侍省押班。时见道为入内内侍省押班，父子并充景福殿使。去为浸有宠，请以一官回授见道，帝嘉而许之。其后见道以保康军承宣使致仕，而去为与秦桧、王继先俱用事，升延福宫使，累迁至入内内侍省都知，恃恩干外朝谋议。
金兵将至，遣使来，出慢言以相惧。去为阴沮用兵，进幸蜀之计，宰相陈康伯力非之，帝悟而止。侍御史杜莘老乞斩去为，以作士气。先是，去为取御马院西兵二百人，髡其顶发，都人骇之，莘老复劾其罪。帝不得已，令去为致仕，莘老亦出补外。
及内禅，诏落致仕，提举德寿宫，行移如内侍省，仍铸印赐之。修宫有劳，又特迁安庆军承宣使。初，安恭后入宫，去为实进之。后崩，上皇又遣去为传旨，立谢贵妃为后，故亦贵重，然至死不复涉朝廷事。
陈源，淳熙中提举德寿宫，颇有宠。俄带浙西副总管，给事中赵汝愚言： 内侍不当干军政。 遂罢。源恃恩颛恣，本宫书史徐彦通者为源掌家务，不数岁，官至经武大夫；甄士昌，源厮役也，工理发，奏补承信郎；又补临安府都吏李庚以官，使之窥伺府事。孝宗闻而恶之。十年春，诏源应奉日久，特落阶官，与京祠。给事中宇文价封还录黄，改外祠。台官黄洽等又劾之，乃谪源建州居住，籍其赀进德寿宫。彦通除名、道州编管，士昌、庚皆抵罪。言者犹未已，移源郴州。源有园名小隐，其制视禁篽有加，高宗以赐王才人。
光宗即位，复召还。绍熙四年，自拱卫大夫、永州防御使除入内内侍省押班。帝以疾不朝重华宫，源与内侍杨舜卿、林亿年数有间言。宁宗即位，命三人俱事光宗于泰安宫。御史章颖论其离间君亲，乞行诛窜，以慰寿皇在天之灵。诏罢源等官，源抚州、亿年常州居住，舜卿任便居住。庆元二年，以生皇子恩，源、亿年许自便，舜卿与内祠。给事中汪义端驳之，乃移源婺州，亿年湖州。义端再驳舜卿内祠，反坐外补，其后源等卒听自便。亿年养娼女以别业，源在贬所与妓滥，俱以淫媟闻，人疑其非宦者云。
甘昪，内侍省押班泽之子。泽之死，昪累迁亦至押班。乾道中，帝颇亲昪，昪以此用事。临安尹胡与可为小官时，丐贷于临安富民马氏，不如欲，衔之。至是，马以鬻官盐逾格系狱，与可讽有司以私盐论，御史陈升卿决狱，平反之。昪之子妇，与可女也，乃阴为与可地，谮升卿于帝前，谓为豪民马请事，所得至万缗。上疑，遂论罪，马流严州，升卿由是罢去。
时曾觌以使弼领京祠，王抃以知閤门兼枢密都承旨，昪为入内押班，相与盘结，士大夫无耻者争附之。既而觌死抃逐，独昪在，朱熹力言之，帝曰： 昪乃德寿宫所荐，谓有才耳。 熹曰： 奸人无才，何以动人主？ 昪用事二十年，招权市贿，黄由对策，亦颇及之。后帝察其奸，遂抵之罪，籍其赀，竟以废死。
弟昺，淳熙末，干办内东门司、带御器械。光宗朝，累迁至亲卫大夫、保康军承宣使、提举佑神观。庆元初，为内侍省都知。帝过寿康宫，昺有力焉。迁官二秩，颇贵宠。
王德谦，初为嘉邸都监，颇亲幸。孝宗大渐，光宗以疾久不朝重华宫。黄由时为王府赞读，奏请嘉王诣重华宫问疾，既得旨，德谦固请覆奏，王斥之，遂行。孝宗崩，王在丧次，中外汹汹，王以告直讲彭龟年。龟年以为建储则人心安，须白中宫乃可。即谕德谦奏之皇太后，德谦不敢，强之，既而无报。
王即位，德谦累迁昭庆军承宣使、内侍省押班，赐居第。骄恣逾法，服食拟乘舆，出入或以导驾灯笼自奉。为人求官，赃以巨万计，泄其事者祸立至，故外朝多附之。
中书舍人吴宗旦事之尤谨，夜则易服造谒。德谦求为节度使，先荐宗旦为刑部侍郎、直学士院，将使草麻。宗旦先备草示之，引天宝、同光为比，德谦喜。制出，参政何澹不肯署，谏议大夫刘德秀率台谏论列，宰相京镗复以为言，命遂寝。
韩侂胄与德谦争用事，德谦屡以计胜，侂胄挤之，诏与外祠，台谏又交章论驳。侍御史姚愈言吴宗旦尝草德谦制，遂罢其官。愈又率同列力攻德谦，诏送广德军居住。寻以临安尹劾其赃滥僣拟，诏降团练使、移居抚州，他事勿问。中书舍人高文虎请改为安置，台谏复言其奸诡，乞自今不以赦移，虽特旨亦许执奏，帝用其言，德谦遂坐废斥以死。
关礼，高宗朝宦者。淳熙末，积官至亲卫大夫、保信军承宣使。孝宗颇亲信之，后命提举重华宫。
孝宗崩，光宗疾，不能执丧，枢密赵汝愚等请建储以安人心，光宗御批又有 念欲退闲 语，丞相留正惧，纳禄去，人心愈摇。汝愚遣戚里韩侂胄因内侍张宗尹以禅位之议奏，太皇太后曰： 此岂可易言！ 明日，汝愚再遣侂胄附宗尹以奏，未获命而侂胄退，与礼遇，礼知其意，问之，侂胄不以告。礼指天自誓不言，侂胄遂白其事，礼即入宫，泣告太后以时事可忧之状，且曰： 留丞相已去，所恃者赵知院耳。今欲定大计而无太皇太后之命，亦将去矣。 太后惊曰： 知院，同姓也，事体与他人异。 礼曰： 知院未去，恃有太后耳。今有请不许，计无所出，亦惟有去而已。知院去，天下将若何？ 太后悟，遂命礼传旨侂胄以谕汝愚，约明日太后垂帘上其事。又明日，嘉王入行禫祭，汝愚即帘前进呈御批，太后遂命王即皇帝位。寻除礼入内内侍省都知，又差兼重华、慈福宫承受，充提举皇城司，迁中侍大夫。
礼不以功自居，乞致仕，不许；乞免推恩，又不许。南渡后，内侍可称者惟邵成章与礼云。
董宋臣，理宗朝宦者。淳祐中，以睿思殿祗候特转横行官。宝祐三年，兼干办佑圣观。侍御史洪天锡劾之，不报，天锡坐左迁大理少卿。开庆初，大元兵驻江上，京师大震。宋臣赞帝迁幸宁海军，签判文天祥上疏乞诛宋臣，又不报。
景定四年，自保康军承宣使除入内内侍省押班，寻兼主管太庙、往来国信所，同提点内军器库、翰林院、编修敕令所、都大提举诸司，提点显应观，主管景献太子府事。会天祥以著作佐郎兼献景府教授，义不与宋臣联事，上书求去，天祥出知瑞州。
言者论宋臣不置，帝曲为谕解庇之。秘书少监汤汉上封事，亦言： 宋臣十余年来声焰薰灼，其力能去台谏、排大臣，至结凶渠以致大祸。中外惶惑切齿，而陛下方为之辨明，大臣方为之和解，此过计也。愿收还押班等除命，不胜宗社之幸。 疏入，帝亦不之省。六月，命主管御前马院及酒库。既卒，帝犹命特转节度使，其见宠爱如此。
