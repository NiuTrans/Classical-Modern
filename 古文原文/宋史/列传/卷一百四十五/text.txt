刘珙王兰黄祖舜王大宝金安节王刚中李彦颖范成大
刘珙，字共父，子羽长子也。生有奇质，从季父子翚学。以荫补承务郎，登进士乙科，监绍兴府都税务。请祠归，杜门力学，不急仕进。主管西外敦宗院，召除诸王宫大小学教授，迁礼部郎官。
秦桧欲追谥其父，召礼官会问，珙不至，桧怒，风言者逐之。桧死，召为大宗正丞，迁吏部员外郎。置令式庭中，使选集者得自翻阅，与吏辨，吏无得藏其巧。兼权秘书少监，兼权中书舍人。金犯边，王师北向，诏檄多出其手，词气激烈，闻者泣下。御史杜莘老劾宦者张去为，忤旨左迁，珙不草制，莘老得不去。从幸建康，兼直学士院。车驾将还，军务未有所付，时张浚留守建康，众望属之。及诏出，以杨存中为江、淮宣抚使，珙不书录黄，仍论其不可。上怒，谓宰相曰： 刘珙父为浚所知，此特为浚地耳！ 命再下，宰相召珙谕旨，且曰： 再缴则累张公。 珙曰： 某为国家计，岂暇为张公谋。 执奏如初，存中命乃寝。真除中书舍人、直学士院。田师中死，其家请以没入王继先第为赐，李珂关通近习，求为督府掾，诏从中下，珙皆论罢之。出知泉州，改衢州。
湖南旱，郴州宜章县李金为乱，朝廷忧之，以珙知潭州、湖南安抚使。入境，声言发郡县兵讨击，而移书制使沈介，请以便宜出师，曰： 擅兴之罪，吾自当之。 介即遣田宝、杨钦以兵至，珙知其暑行疲怠，发夫数程外迎之，代其负任，至则犒赐过望，军士感奋。珙知钦可用，檄诸军皆受节制，下令募贼徒相捕斩诣吏者，除罪受赏。钦与宝连战破贼，追至莽山，贼党曹彦，黄拱执李金以降。支党窜匿者尚众，珙谕钦等却兵，听其自降，贼相率纳兵，给据归田里。第上诸将功状有差，上赐玺书曰： 近世书生但务清谈，经纶实才盖未之见，朕以是每有东晋之忧。今卿既诛群盗，而功状详实，诸将优劣，破贼先后，历历可观，宜益勉副朕意。 
除翰林学士、知制诰兼侍读，言于上曰： 世儒多病汉高帝不悦学，轻儒生，臣以为高帝所不悦，特腐儒俗学耳。使当时有以二帝三王之学告之，知其必敬信，功烈不止此。 因陈 圣王之学所以明理正心，为万事之纲。 上亟称善。
拜中大夫、同知枢密院事，辞不获，因进言曰： 汪应辰、陈良翰、张栻学行才能，皆臣所不逮，而栻穷探圣微，晓畅军务，曩幸破贼，栻谋为多，愿亟召用。 上可其奏。兼参知政事。奏除福建钞盐岁额二万万，罢江西和籴及广西折米盐钱，及蠲诸路累年逋负金钱谷帛巨亿计。上尝以久旱齐居祷雨，一夕而应，珙进言曰： 陛下诚心感格，其应如响，天人相与之际，真不容发，隐微纤芥之失，其应岂不亦犹是乎？臣愿益谨其独。 上竦然称善。
龙大渊、曾觌既被逐，未几，大渊死，上怜觌欲还之。珙言： 二人之去，天下方仰威断。此曹奴隶耳，厚赐之可也，若引以自近，使与闻机事，进退人才，非所以光德业、振纪纲。 命遂止。
殿前指挥使王琪被旨，按视两淮城壁，还，密荐和州教授刘甄夫。上谕执政召之，珙请曰： 此人名位微，何自知之？ 上以琪告。珙退坐堂上，追琪至，诘其故，授牍使对。珙恐，请后不敢，乃叱使责戒励状而去。会扬州奏琪檄郡增筑新城，珙遂奏罢琪，语在《陈俊卿传》。珙时争之尤力，殿中皆惊，以故独罢为端明殿学士，奉外祠。陈俊卿言： 珙正直有才，肯任怨，臣所不及，愿留之。 诏改知隆兴府、江西安抚使。入辞，犹以六事为献，上曰： 卿虽去国，不忘忠言，材美非他人所及，行召卿矣。 至镇，首蠲税务新额，及罢苗仓大斛。属邑奉新有复出租税，穷民不能输，相率逃去，反失正税，并奏除之。
除资政殿学士、知荆南府、湖北安抚使，以继母忧去。起复同知枢密院事、荆襄安抚使。珙六上奏恳辞，引经据礼，词甚切，最后言曰： 三年通丧，三代未之有改，汉儒乃有 金革无避 之说，已为先王罪人。今边陲幸无犬吠之惊，臣乃欲冒金革之名，以私利禄之实，不亦又为汉儒之罪人乎？ 
服阕，再除知潭州、湖南安抚使。过阙入见，极论时事，言甚切至，上再三加劳，进资政殿大学士以行。安南贡象，所过发夫除道，毁屋庐，数十州骚然。珙奏曰： 象之用于郊祀，不见于经，驱而远之，则有若周公之典。且使吾中国之疲民，困于远夷之野兽，岂仁圣之所为哉！ 湖北茶盗数千人入境，疆吏以告，珙曰： 此非必死之寇，缓之则散而求生，急之则聚而致死。 揭榜谕以自新，声言兵且至，令属州县具数千人食，盗果散去，其存者无几。珙乃遣兵，戒曰： 来毋亟战，去毋穷追，不去者击之耳。 盗意益缓，于是一战败之，尽擒以归，诛首恶数十，余隶军籍。
淳熙二年，移知建康府、江东安抚使、行宫留守。会水且旱，首奏蠲夏税钱六十万缗、秋苗米十六万六千斛。禁止上流税米遏籴，得商人米三百万斛。贷诸司钱合三万，遣官籴米上江，得十四万九千斛。籍主客户高下，给米有差。又运米村落，置场平价振粜，贷者不取偿。起是年九月，尽明年四月，阖境数十万人，无一人捐瘠流徙者。
进观文殿学士，属疾，请致仕。孝宗遣中使以医来，疾革，草遣奏言： 恭、显、伾、文，近习用事之戒，今以腹心耳目寄之此曹，朝纲以紊，士气以索，民心以离，咎皆在此。陈俊卿忠良确实，可以任重致远，张栻学问醇正，可以拾遗补阙，愿亟召用之。 既又手书诀栻与朱熹，其言皆以未能为国报雪仇耻为恨。薨，年五十七。赠光禄大夫，谥忠肃。
珙精明果断，居家孝，丧继母卓氏，年已逾五十，尽哀致毁，内外功緦之戚，必素服以终月数。喜受尽言，事有小失，下吏言之立改。临数镇，民爱之若父母，闻讣，有罢市巷哭相与祠之者。
王兰，字谦仲、庐江人。乾道五年，擢进士第。为信州上饶簿、鄂州教授、四川宣抚司干办公事，除武学谕。孝宗幸学，兰迎法驾，立道周，上目而异之，命小黄门问知姓名，由是简记。
迁枢密院编修官，轮对，奏五事，读未竟，上喜见颜色。明日，谕辅臣曰： 王兰敢言，宜加奖擢。 除宗正丞，寻出守舒州。陛辞，奏疏数条，皆极言时事之未得其正者，上曰： 卿议论峭直。 寻出手诏： 王兰鲠直敢言，除监察御史。 一日，上袖出幅纸赐之，曰： 比览陆贽《奏议》，所陈深切，今日之政恐有如德宗之弊者，可思朕之阙失，条陈来上。 兰即对曰： 德宗之失，在于自用遂非，疑天下士。 退即上疏，陈德宗之弊，并及时政阙失，上嘉纳之。
迁起居舍人，言： 朝廷除授失当，台谏不悉举职，给、舍始废缴驳，内官、医官、药官赐予之多，迁转之易，可不思警惧而正之乎？ 上竦然曰： 非卿言，朕皆不闻。磊磊落落，惟卿一人。 除礼部侍郎兼吏部。尝因手诏 谋选监司，欲得刚正如卿者，可举数人。 即奏举潘时、郑矫、林大中等八人，乞擢用。会以母忧去。服除，召还为礼部尚书，进参知政事。
光宗即位，迁知枢密院事兼参政，拜枢密使。光宗精厉初政，兰亦不存形迹，除目或自中出，未惬人心者，辄留之，纳诸御坐。或议建皇后家庙，力争以为不可，因应诏上疏 愿陛下先定圣志 ，条列八事，疏入，不报。中丞何澹论之，以罢去。起帅阃，易镇蜀，皆不就。后领祠，帅江陵。宁宗即位，改帅湖南。台臣论罢，归里奉祠。七年薨。
兰尽言无隐，然嫉恶太甚，同列多忌之，竟以不合去。有《奏议》传于世。
黄祖舜，福州福清人。登进士第，累任至军器监丞。入对，言： 县令付铨曹，专用资格，曷若委郡守，汰其尤无良者。 上然之。
权守尚书屯田员外郎，徙吏部员外郎，出通判泉州。将行，言： 抱道怀德之士，不应书干禄，老于韦布。乞自科举外，有学行修明、孝友纯笃者，县荐之州，州延之庠序，以表率多士；其卓行尤异者，州以名闻，是亦乡举里选之意。 下其奏礼部，遂留为仓部郎中，迁右司郎中、权刑部侍郎兼详定敕令司兼侍讲。进《论语讲义》，上命金安节校勘，安节言其书词义明粹，乃令国子监板行。荐李宝勇足以冠军，智足以料敌，诏以宝为带御器械。
兼权给事中。张浚薨，其家奏留使臣五十余人理资任，祖舜言： 武臣守阙者数年，今素食无代，坐进崇秩，曷以劝功？乞为之限制。 遂诏勋臣家兵校留五之一。户部奏以官田授汰去使臣，祖舜言： 使臣汰者一千六百余人，临安官田仅为亩一千一百，计其请而给田，则不过数十人。 事不行。保义郎梁舜弼、汉弼，邦彦养孙也，并阁门祗候，祖舜言： 阁门不可以恩泽补迁。 知池州刘尧仁升右文殿修撰，知新州韩彦直升秘阁修撰，祖舜言： 修撰本以待文学，不可幸得。 故资政殿学士杨愿家乞遗表恩，祖舜言： 愿阴济秦桧，中伤善类。 皆寝其命。秦熺卒，赠太傅，祖舜言： 熺预其父桧谋议，今不宜赠帝傅之秩。 追夺之。
迁同知枢密院事。金主亮犯淮，刘汜败，王权走，上将诛权以厉其余，祖舜言： 权罪当诛，汜不容贷。刘锜有大功，闻其病已殆，权、汜诛，锜必愧忿以死，是国家一败兵而杀三将，得无快于敌乎？ 上嘉纳。薨于官，谥庄定。
王大宝，字元龟，其先繇温陵徙潮州。政和间，贡辟雍。建炎初，廷试第二，授南雄州教授。以禄不逮养，移病而归。阅数年，差监登闻鼓院、主管台州崇道观，复累年。
赵鼎谪潮，大宝日从讲《论语》，鼎叹曰： 吾居此，平时所荐无一至者，君独肯从吾游，过人远矣。 知连州。张浚亦谪居，命其子栻与讲学。时赵、张客贬斥无虚日，人为累息，大宝独泰然。浚奉不时得，大宝以经制钱给之，浚曰： 如累君何？ 大宝不为变。
代还，言连、英、循、惠、新、恩六州，居民才数百，非懋迁之地，月输免行钱宜蠲减。高宗谓大臣曰： 守臣上殿，令陈民事，遂得知田里疾苦，所陈五六，得一可行，其利亦不细矣。 乃命广西诸司具减数闻。
知袁州，进《诗》、《书》、《易解》，上谓执政曰： 大宝留意经术，其书甚可采，可与内除。 执政拟国子司业，上喜曰： 适合朕意。 时经筵阙官，遂除国子司业兼崇政殿说书。奏： 江南诸州有月桩钱，无定名数，吏缘为奸，刻剥民。又有折帛钱，方南渡兵兴，物价翔贵，令下户折纳，务以优之，今市帛匹四千，而令输六千。盍委监司核月桩为定制，桩减折帛惠小民。 诏户部详其奏。
直敷文阁、知温州、提点福建刑狱。道临漳，有峻岭曰蔡冈，藂薄蔽医，山石荦确，盗乘间剽劫。大宝以囊金三十万，募民抉薮甃道十余里，行者便之。提点广东刑狱。
孝宗即位，除礼部侍郎。大宝言： 古致治之君，先明国是，而行之以果断。自军兴以来，曰征曰和，浮议靡定。太上传丕基于陛下，四方日徯恢复，国论未定，众志未孚。愿陛下果断，则无不济。 擢右谏议大夫，首论朱倬、沈该之罪，皆行其言。汪澈督师荆、襄，大宝劾其不能节制，坐视方城之败，疏再上，澈落职谪台州。大宝尝论及移跸，上曰： 吾欲亟行。 大宝奏： 今日之势殆未可，愿少宽岁月。 
张浚复起为都督，大宝力赞其议，符离失律，群言汹汹。大宝言： 危疑之际，非果断持重，何以息横议。 未几，汤思退议罢督府，力请讲和，大宝奏谓： 今国事莫大于恢复，莫仇于金敌，莫难于攻守，莫审于用人。宰相以财计乏，军储虚，符离师溃，名额不除，意在核军籍，减月给。臣恐不惟边鄙之忧，而患起萧墙矣。 章三上，除兵部侍郎。
胡铨为起居郎，奏曰： 近日王十朋、王大宝相继引去，非国之福。 上曰： 十朋力自引去，朕留之不能得。大宝论汤思退太早，令为兵部侍郎，岂容复听其去。 未几，以敷文阁直学士提举太平兴国宫。他日，铨奏事，上复谕之曰： 大宝留之经筵，亦固求去，势不两立。 铨奏： 自古台谏论宰相多矣，若谓势不两立，则论宰相者皆当去。 大宝寻请致仕。督府既罢，撤边防，弃四州，金复犯边，诏思退都督军马，辞不行。上震怒，窜思退，中外以大宝前言不用为恨。
乾道元年，落致仕，召为礼部尚书。入对，言理财之道，当务本抑末。右正言程叔达奏大宝乞复免行钱非是，以旧职提举太平兴国宫。中书舍人阎安中欲留其行，叔达并劾之。诏大宝致仕。寻卒，年七十七。
金安节，字彦亨，歙州休宁人。资颖悟，日记千言，博洽经史，尤精于《易》。宣和六年，由太学擢进士第，调洪州新建县主簿。绍兴初，范宗尹引为删定官。入对，言： 司马光以财用乏，请用宰相领总计使，宜以为法。 
除司农丞，又迁殿中侍御史。韩世忠子彦直直秘阁，安节言： 崇、观以来，因父兄秉政而得贴职近制，皆在讨论。今彦直复因父任而授，是自废法也。 不报。任申先除待制致仕，安节劾其忿戾，乞追夺。秦桧兄梓知台州，安节劾其附丽梁师成，梓遂罢，桧衔之。未几，丁母忧去，遂不出。
桧死，起知严州，除浙西提刑。入为大理卿，首言： 治民之道，先德后刑，今守令虑不及远，簿书期会，赋税输纳，穷日力办之，而无卓然以教化为务者。愿申饬守令，俾无专事法律，苟可以赞教化，必力行之。 时获伪造盐引者，大臣欲置之死，安节力争，以为事已十余年，且自首无死法，因得减等。两浙漕属王悦道鞫仁和令杨绩狱不实，事下大理，安节并逮悦道。悦道，幸医王继先子也，屡因人求免，安节不从。
迁宗正少卿。为金使施宜生贺正，安节馆伴。属显仁皇后丧，服黑带，宜生曰： 使人以贺礼来，迓使安得服黑带？ 安节辞难再四，宜生屈服。迁礼部侍郎。明年，再充送伴使。至楚州，副使耶律翼夺巡检王松马不得，鞭笞之。安节遣人责翼，词色俱厉，朝廷恐生事，坐削两秩。叶义问使金，金主因言： 前日夺马事，曲在翼，已笞二百，回日可详奏。 乃复元官。
迁礼部侍郎。将祠明堂，时已闻钦宗升遐，安节言： 宫庙行礼，皆当以大臣摄事。 从之。迁侍讲、给事中。殿院杜莘老论张去为补外，安节言： 不可因内侍而去言官。 上遂留莘老。
金主亮犯淮，从幸建康。亮死，安节陈进取、招纳、备守三策，而以备守为进取、招纳之本。上将还临安，命杨存中宣抚江、淮、荆、襄，安节言： 存中顷以权太盛，人言籍籍，方解军政，复授兹职，非所以全之。 又言： 方今正当大明赏罚，乃首用刘宝、王权刻剥庸懦之人，何以激劝将士。 上皆纳之。
杨存中议省江、淮州县，安节言： 庐之合肥，和之濡须，皆昔人控扼孔道。魏明帝云： 先帝东置合肥，南守襄阳，西固祁山，贼来辄破于三城之下 。孙权筑濡须坞，魏军累攻不克，守将如甘宁等，常以寡制众。盖形势之地，攻守百倍，岂有昔人得之成功，今日有之而反弃之耶？且濡须、巢湖之水，上接店步，下接江口，可通漕舟，乞择将经理。 存中议遂格。
孝宗嗣位，给廷臣笔札陈当世事，安节请： 严内降之科，凡内侍省、御药院、内东门司冗费，一切罢去。堂除省归吏部，长官听辟僚属，以清中书之务。文武荫补，各有定制，毋令易文资。臣僚致仕遗表恩泽，不宜奏异姓，使得高赀为市。 上尝对大臣称其诚实。一日，因奏事面劳之曰： 近不见缴驳，有所见，但缴驳，朕无不听。 
龙大渊、曾觌以潜邸旧恩，大渊除枢密都承旨，觌带御器械，谏议大夫刘度仍累疏论之。隆兴改元，大渊、觌并除知阁门事，宰相知安节必以为言，使人讽之曰： 若书行，即坐政府矣。 安节拒不纳，封还录黄。时台谏相继论列，奏入不出，上意未回，安节与给事中周必大奏： 陛下即位，台谏有所弹劾，虽两府大将，欲罢则罢，欲贬则贬，独于二臣乃为迁就讳避。臣等若奉明诏，则臣等负中外之谤；大臣若不开陈，则大臣负中外之责；陛下若不俯从，则中外纷纷未止也。 上怒，安节即自劾乞窜，上意解，命遂寝。潜邸旧人李珂擢编修官，安节又奏罢之，上谕之曰 朕知卿孤立无党。 张浚闻之，语人曰： 金给事真金石人也。 
拜兵部侍郎。金将仆散忠义遗三省、枢密院书，论和议，乃画定四事，诏群臣议。安节谓： 世称侄国，国号不加 大 字及用 再拜 二字，皆不可从。海、泗、唐、邓为淮、襄屏蔽，不可与。必不得已，宁少增岁币。钦宗梓宫当迎奉。陵寝地必不肯归我，宜每因遣使恭谒。但讲好之后，当益选将厉兵，以为后图。 已而请祠，得请。中书舍人胡铨缴奏，谓： 安节太上之旧人，而陛下之老成也。汉张苍、唐张柬之、国朝富弼文彦博皆年八旬尚不听其去，安节膂力未愆，有忧国心，岂宜从其引去。 上遂留之。
逾年，权吏部尚书兼侍读。自是力请谢事，诏以敷文阁学士致仕。陛辞，上曰： 卿且暂归，旦夕召卿矣。 去之日，缙绅相与叹羡，以为中兴以来全名高节，鲜有其比。乾道六年卒，年七十七。遗表闻，赠通奉大夫，累赠开府仪同三司、少保。
安节至孝，居丧有礼。与兄相友爱，田业悉推与之，又以恩奏其孤子与。初筮仕，未尝求荐于人，及贵，有举荐不令人知。其除司农丞，或语之曰： 公是命，张侍郎致远为中司时所荐，盍往谢之？ 安节曰： 彼为朝廷荐人，岂私我耶！ 竟不往。荐晁公武、龚茂良可台谏，皆称职，二人弗知也。与秦桧忤，不出者十八年，及再起，论事终不屈，人以此服之。有文集三十卷、《奏议表疏》、《周易解》。
王刚中，字时亨，饶州乐平人。刚中博览强记。绍兴十五年，进士第二人。任某州推官，改左宣义郎。故事当召试，秦桧怒其不诣己，授洪州教授。桧死，召见，擢秘书省校书郎，迁著作佐郎。
孝宗为普安郡王，刚中兼王府教授，每侍讲，极陈古今治乱之故，君子小人忠佞之辨。迁中书舍人，言： 御敌今日先务，敌强则犯边，弱则请盟。今勿计敌人之强弱，必先自治，择将帅，搜战士，实边储，备器械，国势富强，将良士勇，请盟则为汉文帝，犯边则为唐太宗。 上韪其言。会西蜀谋帅，上曰： 无以逾王刚中矣。 以龙图阁待制知成都府、制置四川。御便殿，临遣锡金带、象笏。进敷文阁直学士。
时吴璘累官阀至大帅，其下姚仲、王彦等亦建节雄一方。守帅以文治则玩于柔，而号令不行；以武竞则窒于暴，而下情不通。惟刚中检身以法，示人以礼，不立崖堑，驭吏恩威并行，羽檄纷沓，从容裁决，皆中机会。
敌骑度大散关，人情汹汹。刚中跨一马，夜驰二百里，起吴璘于帐中，责之曰： 大将与国义同休戚，临敌安得高枕而卧？ 璘大惊。又以蜡书抵张正彦济师。西师大集，金兵败走。方议奏捷，刚中倍道驰还，谓其属李焘曰： 将帅之功，吾何有焉。 焘唶曰： 身督战而功成不居，过人远矣。 已乃差择将士，众所推者上之朝，备统帅选。又疏蜀名胜士与幕府之贤，备部使者、州刺史之佐。目使颐指，内外响应。诸汰遣使臣困绝不能自存，刚中以为冒刃于少壮之年，不可斥弃于既老之后，悉召诣府，有善射者复其禄秩，以禁军阙额粮给之，其罢癃不堪事，则给以义仓米。
成都万岁池广袤十里，溉三乡田，岁久淤淀，刚中集三乡夫共疏之，累土为防，上植榆柳，表以石柱，州人指曰： 王公之甘棠也。 府学礼殿，东汉兴平中建，后又建新学，遭时多故，日就倾圮，属九县缮完，悉复其旧。葺诸葛武侯祠、张文定公庙，夷黄巢墓，表贤瘅恶以示民。有女巫蓄蛇为妖，杀蛇，黥之。
孝宗受禅，以宫僚进左朝奉大夫，召赴阙，以足疾请祠，提举太平兴国宫。归次番阳，营圃植竹，号竹坞。
金犯淮，有旨趣刚中入见，陈战守之策。除礼部尚书、直学士院兼给事中，为卤簿使，除端明殿学士、签书枢密院事，进同知院事。刚中曰： 战守者实事，和议者虚名，不可恃虚名害实事。 又奏四事：开屯田、省浮费、选将帅、汰冗兵。居政府，属疾卒，年六十三，赠资政殿大学士、光禄大夫，谥恭简。
建炎间，诏阶、成、岷、凤四州刺壮丁为兵，众以为忧。刚中建言五害罢之，免符下，民欢呼，声震山谷。比去，蜀父老遮道，有追送数百里者。繇布衣至公卿，无他嗜好，公退惟读书著文为乐。有《易说》、《春秋通义》、《仙源圣纪》、《经史辨》、《汉唐史要览》、《天人修应录》、《东溪集》、《应斋笔录》，凡百余卷。
李彦颖字秀叔，湖州德清人。少端重，强记览。金犯浙西，父挟家人逃避，彦颖方十岁，追不及，敌已迫其后，能趋支径，乱流获济。
绍兴十八年，擢进士第，主余杭簿。守曹泳豪敓酒家业为官监，利其赀具，彦颖争之。泳怒，戒吏煅炼，不得毫发罪。调建德丞，改秩。时宰知其才，将处之学官，或劝使一见，彦颖耻自献。调富阳丞。御史周操荐为御史台主簿。
金败盟，张浚督师进讨。上方向浚，执政坚主和，陈良翰、周操不以为然。右正言尹穑阴符执政，荐引同己者，转言和于上前。上惑之，罢督府，良翰、操相继黜，而穑进殿中，迁谏议大夫。一日，穑以和、战、守叩彦颖，彦颖曰： 人所见固不同。公既以和议为是，曷不明陈于上前，以身任之，事成功归于公，不成奉身而退。若欲享其利而不及其害，国事将谁倚？ 穑大怒曰： 自为谏官，前后百余奏，曷尝及一 和 字，而台簿有是言！ 自是衔彦颖，阴排之。
改国子博士，权吏部郎中，以父丧去。免丧，复为吏部兼皇子恭王府直讲，权右史兼兵部侍郎。经筵，张栻讲《葛覃》，言先王正家之道，因及时事，语激切，上意不怿。彦颖曰： 人臣事君，岂不能阿谀取容？栻所以敢直言，正为圣明在上，得尽爱君之诚耳。《书》曰： 有言逆于汝心，必求诸道。  上意遽解，曰： 使臣下皆若此，人主应无过。 
立皇太子，兼左谕德。首论建置宫僚，以为詹事于东宫内外无所不当省，事须白詹事而后行。司马光论皇太子讲读官有奏疏，录以进。上大喜，行之。皇太子尹临安，兼判官兼中书舍人。张说再登枢筦，彦颖论： 说无寸长，去年骤跻宥府，物议沸腾。今此命复出，中外骇然。臣恐六军解体，人心不服。 未几，权礼部侍郎兼侍讲，因言： 士习委靡，不然则矫激，宜择笃实鲠亮者用之。 升詹事，见上，言： 皇太子尹临安已久，虽欲更尝民事，然非便，宜一意讲学。 他日以言于上者告太子，趣草奏辞尹事，三辞乃免。
兼吏部侍郎，权尚书兼侍读。月食淫雨，言： 甲申岁以淫雨求言，今十年矣，中间非无水旱，而不闻求言之诏，岂以言多沽激厌之耶？比欺蔽成风，侍从、台谏犹慎嘿，况其他乎？阴沴之兴，未必不由此。 时廷臣多以中批斥去，彦颖又言： 臣下有过，宜显逐之，使中外知获罪之由以为戒。今谮毁潜行，斥命中出，在廷莫测其故，将恐阴邪得伸，善类丧气，非盛世事也。 除吏部尚书。接送金贺正使，言两淮兵备城筑及裁减接送浮费甚悉，上嘉纳焉。
十二月，除端明殿学士、签书枢密院事。二年闰九月，参知政事。金使至，上遣王抃谕金使稍变受书旧礼，议久不决。彦颖曰： 须于国体无损而事可济，乃善，若如去年张子颜之行，不但无益。 时左司谏汤邦彦新进，冀侥幸集事，自许立节。彦颖言邦彦轻脱，必误国。他日，对便殿，上复语及之。颜颖欲进说，上色动，宰相亟引退。遂以邦彦为申议国信使，且命福建造海船，起两淮民兵赴合肥训练，并诏诸军饬戎备，中外骚然。彦颖复言： 两淮州县去合肥，远者千余里，近亦二三百里。令民户三丁起其二，限三月而罢，事未集，民先失业矣。 上作色曰： 卿欲尽撤边备耶？ 彦颖曰： 今不得已，令三百里内，家起一丁诣合肥，三百里外，就州县训习，日增给钱米，限一月罢，庶不大扰。 翌日，复执奏，从之。洎邦彦辱命而还，彦颖论其罪，贬新州。
彦颖在东府三岁，实摄相事，内降缴回甚多。内侍白札籍名造器械并犒师，降旨发左藏、封桩诸库钱，动亿万计。彦颖疏岁中经费以进，因言： 虞允文建此库以备边，故曰 封桩 ，陛下方有意恢复，苟用之不节，徒启他日妄费，失封桩初意。 上矍然曰： 卿言是，朕失之矣。 自是绝不支。
坠马在告，力求去，以资政殿学士知绍兴府，勤约有惠政。提举洞霄宫，复参知政事，病羸，艰拜起，力辞，上曰： 老者不以筋力为礼，孟享礼繁，特免卿。 谏官论其子殴人至死，奉祠镌秩。起知婺州，禁民屠牛，捐属县税十三万三千缗。复知绍兴府，进资政殿大学士，再奉祠，进观文殿学士。
绍熙元年，致仕。家居凡十载，自奉澹约，食才米数合。室无姬媵，萧然永日，与州县了不相闻。薨，年八十一，赠少保，谥忠文。
子沐，庆元中，与一时台谏排赵汝愚，善类一空，公论丑之。
范成大，字致能，吴郡人。绍兴二十四年，擢进士第。授户曹，监和剂局。隆兴元年，迁正字。累迁著作佐郎，除吏部郎官。言者论其超躐，罢，奉祠。
起知处州。陛对，论力之所及者三，曰日力，曰国力，曰人力，今尽以虚文耗之，上嘉纳。处民以争役嚣讼，成大为创义役，随家贫富输金买田，助当役者，甲乙轮第至二十年，民便之。其后入奏，言及此，诏颁其法于诸路。处多山田，梁天监中，詹、南二司马作通济堰在松阳、遂昌之间，激溪水四十里，溉田二十万亩。堰岁久坏，成大访故迹，叠石筑防，置堤闸四十九所，立水则，上中下溉灌有序，民食其利。
除礼部员外郎兼崇政殿说书。乾道《令》以绢计脏，估价轻而论罪重，成大奏： 承平时绢匹不及千钱，而估价过倍。绍兴初年递增五分，为钱三千足。今绢实贵，当倍时直。 上惊曰： 是陷民深文。 遂增为四千，而刑轻矣。
隆兴再讲和，失定受书之礼，上尝悔之。迁成大起居郎，假资政殿大学士，充金祈请国信使。国书专求陵寝，盖泛使也。上面谕受书事，成大乞并载书中，不从。金迎使者慕成大名，至求巾帻效之。至燕山，密草奏，具言受书式，怀之入。初进国书，词气慷慨，金君臣方倾听，成大忽奏曰： 两朝既为叔侄，而受书礼未称，臣有疏。 搢笏出之。金主大骇，曰： 此岂献书处耶？ 左右以笏标起之，成大屹不动，必欲书达。既而归馆所，金主遣伴使宣旨取奏。成大之未起也，金庭纷然，太子欲杀成大，越王止之，竟得全节而归。
除中书舍人。初，上书崔寔《政论》赐辅臣，成大奏曰： 御书《政论》，意在饬纲纪，振积敝。而近日大理议刑，递加一等，此非以严致平，乃酷也。 上称为知言。张说除签书枢密院事，成大当制，留词头七日不下，又上疏言之，说命竟寝。
知静江府。广西窘匮，专藉盐利，漕臣尽取之，于是属邑有增价抑配之敝，诏复行钞盐，漕司拘钞钱均给所部，而钱不时至。成大入境，曰： 利害有大于此乎？ 奏疏谓： 能裁抑漕司强取之数，以宽郡县，则科抑可禁。 上从之。数年，广州盐商上书，乞复令客贩，宰相可其说，大出银钱助之。人多以为非，下有司议，卒不易成大说。旧法马以四尺三寸为限，诏加至四寸以上，成大谓互市四十年，不宜骤改。
除敷文阁待制、四川制置使，疏言： 吐蕃、青羌两犯黎州，而奴儿结、蕃列等尤桀黠，轻视中国。臣当教阅将兵，外修堡砦，仍讲明教阅团结之法，使人自为战，三者非财不可。 上赐度牒钱四十万缗。成大谓西南诸边，黎为要地，增战兵五千，奏置路分都监。吐蕃入寇之路十有八，悉筑栅分戍。奴儿结扰安静砦，发飞山军千人赴之，料其三日必遁，已而果然。白水砦将王文才私娶蛮女，常导之寇边，成大重赏檄群蛮使相疑贰，俄禽文才以献，即斩之。蜀北边旧有义士三万，本民兵也，监司、郡守杂役之，都统司又俾与大军更戍，成大力言其不可，诏遵旧法。蜀知名士孙松寿年六十余，樊汉广甫五十九，皆挂冠不仕，表其节，诏召之，皆不起，蜀士由是归心。凡人才可用者，悉致幕下，用所长，不拘小节，其杰然者露章荐之，往往显于朝，位至二府。
召对，除权吏部尚书，拜参知政事。两月，为言者所论，奉祠。起知明州，奏罢海物之献。除端明殿学士，寻帅金陵。会岁旱，奏移军储米二十万振饥民，减租米五万。水贼徐五窃发，号 静江大将军 ，捕而戮之。以病请闲，进资政殿学士，再领洞霄宫。绍熙三年，加大学士。四年薨。
成大素有文名，尤工于诗。上尝命陈俊卿择文士掌内制，俊卿以成大及张震对。自号石湖，有《石湖集》、《揽辔录》、《桂海虞衡集》行于世。
论曰：刘珙忠义世家，迨属纩，以未雪仇耻为深恨。王兰犯颜忠谏，刚肠嫉恶。方赵鼎、张浚非罪远谪，朋交绝踪，大宝独从之游，逮斥权奸，了无顾忌。安节拒秦桧，排渊、觌，坚如金石，孤立无党，死生祸福，曾不一动其心。当金兵犯大散关，刚中单骑星驰，夜起吴璘，一战却敌。成大致书北庭，几于见杀，卒不辱命。俱有古大臣风烈，孔子所谓 岁寒然后知松柏之后凋 者欤？若祖舜夺杨愿恩，褫秦熺秩，诛桧恶于既死，彦颖论事激烈，披露忠荩，直气亦可尚已。
