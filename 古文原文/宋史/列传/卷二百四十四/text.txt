◎外国一
○夏国上
昔唐承隋后，隋承周、齐，上溯元魏，故西北之疆有汉、晋正朔所不逮者，然亦不过使介之相通、贡聘之时至而已。唐德既衰，荒服不至，五季迭兴，纲纪自紊，远人慕义，无所适从。宋祖受命，诸国削平，海内清谧。于是东若高丽、渤海，虽阻隔辽壤，而航海远来，不惮跋涉。西若天竺、于阗、回鹘、大食、高昌、龟兹、拂林等国，虽介辽、夏之间，筐篚亦至，屡勤馆人。党项、吐蕃唃厮啰董毡瞎征诸部，夏国兵力之所必争者也，宋之威德亦暨其地，又间获其助焉。交阯、占城、真腊、蒲耳、大理滨海诸蕃，自刘鋹、陈洪进来归，接踵修贡。宋之待遇亦得其道，厚其委积而不计其贡输，假之荣名而不责以烦缛；来则不拒，去则不追；边圉相接，时有侵轶，命将致讨，服则舍之，不黩以武。先王柔远之制岂复有加于是哉！南渡以后，朔漠不通，东南之陬以及西鄙，冠盖犹有至者。交人远假爵命，讫宋亡而后绝焉。
女直在宋初屡贡名马，他日强大，修怨于辽，其索叛臣阿疏，责还所掠宋诏，犹知以通宋为重；及渝海上之盟，寻构大难，宋遂为所绌辱，岂非自取之过乎！前宋旧史有《女直传》，今既作《金史》，义当削之。夏国虽偭乡不常，而视金有间，故仍旧史所录存焉。
李彝兴，夏州人也，本姓拓跋氏。唐贞观初，有拓跋赤辞者归唐，太宗赐姓李，置静边等州以处之。其后析居夏州者号平夏部。唐末，拓跋思恭镇夏州，统银、夏、绥、宥、静五州地，讨黄巢有功，复赐李姓。思恭卒，弟思谏代为定难军节度使。思谏卒，思恭孙彝昌嗣。梁开平中，彝昌遇害，将士立其族子蕃部指挥仁福。仁福卒，子彝超嗣。事具《五代史》。
彝兴，彝超之弟也，本名彝殷，避宋宣祖讳，改 殷 为 兴 。初为行军司马，清泰二年，彝超卒，遂加定难军节度使。晋初，加同平章事。开运初，授契丹西南招讨使。汉初，加兼侍中。周初，加中书令。显德初，封西平王。世宗即位，加太保。恭帝初，加太傅。
宋初，加太尉。北汉刘钧结代北诸部来寇麟州，彝兴遣部将李彝玉会诸镇兵御之，钧众遂引去。建隆初，献马三百匹，太祖大喜，亲视攻玉为带，且召使问曰： 汝帅腹围几何？ 使言： 彝兴腰复甚大。 太祖曰： 汝帅真福人也。 遂遣使以带赐之。
乾德五年，卒，太祖废朝三日，赠太师，追封夏王。子克睿立。
克睿初名光睿，避太宗讳改 光 为 克 。彝兴之卒，自权知州事，授检校太保、定难军节度使。
开宝九年，率兵破北汉吴堡砦，斩首七百级，获牛羊千计，俘砦主侯遇以献，累加检校太尉。
太平兴国三年，卒，太宗废朝二日，赠侍中。子继筠立。
继筠，初为衙内都指挥使、检校工部尚书。克睿卒，自权知州事，授检校司徒、定难军节度观察留后。太宗征北汉，继筠遣银州刺史李光远、绥州刺史李光宪率蕃、汉兵列阵渡河，略太原境以张军势。
太平兴国五年，卒，弟继捧立。
继捧立，以太平兴国七年率族人入朝。自上世以来，未尝亲觐者，继捧至，太宗甚嘉之，赐白金千两、帛千匹、钱百万。祖母独孤氏亦献玉盘一、金盘三，皆厚赉之。继捧陈其诸父、昆弟多相怨，愿留京师。乃遣使夏州护緦麻已上亲赴阙，授继捧彰德军节度使，并官其昆弟夏州蕃落指挥使克信等十二人有差，遂曲赦银、夏管内。太宗尝宴群臣苑中，谓继捧曰： 汝在夏州用何道以制诸部？ 对曰： 羌人鸷悍，但羁糜而已，非能制也。 弟权知夏州克文来朝，以唐僖宗所赐其祖思恭铁券及朱书御札来上，改博州防御使。初，继捧之入也，弟继迁出奔，及是，数来为边患。有言继迁悉知朝廷事，盖继捧泄之。乃出为崇信军节度使，克宪为道州防御使，克文遣归博州，并选常参官为通判，以专郡政。
端拱初，改感德军节度使。屡发兵讨继迁不克，用宰相赵普计，欲委继捧以边事，令图之。因召赴阙，赐姓赵氏，更名保忠，太宗亲书五色金花笺以赐之，授夏州刺史，充定难军节度使、夏银绥宥静等州观察处置押蕃落等使。赐金器千两、银器万两，并赐五州钱帛、刍粟、田园。保忠辞日，宴于长春殿，赐袭衣、玉带、银鞍马、锦彩三千匹、银器三千两，又赐锦袍、银带五百，副马百匹。至镇数月，上言继迁悔过归款，乃授继迁官，然实无降心也。二年，加保忠特进、同中书门下平章事。
淳化初，与继迁战于安庆泽，继迁中流矢遁去。保忠乞师御继迁，遣商州团练使翟守素率兵援之。赐保忠茶百斤、上酝十石。乃献白鹘，名海东青，以久罢畋猎，诏慰还之。
五年，继迁攻灵州，遣侍卫马军都指挥使李继隆讨之。保忠先挈其母与妻子壁野外，乃上言与继迁解怨，献马五十匹，乞罢兵。帝览奏，立遣中使督继隆进军。及兵压境，保忠反为继迁所图，欲并其众，缚牙校赵光祚，袭其营帐。保忠方寝，闻难作，单骑走还城，为大校赵光嗣闭于别室，旦开门迎继隆，乃执保忠送阙下，待罪崇政殿庭。帝诘责数四，释之，赐冠带、器币，并赐其母金银器以抚之。寻责授右千牛卫上将军，封宥罪侯，赐第京师。保忠状貌雄毅，居环列，奉朝请，常怏怏不自得。
咸平中，丁内艰，以本官起复，迁右金吾卫上将军，判岳州，移复州。
景德元年病剧，上言有子永哥不肖，乞配春州。帝以其病语，乃授永州别驾，诏监军察之。寻卒，赠威塞军节度使。克文亦死，赠岳州防御使。
天禧四年，录其孙从吉为三班奉职。
继迁，继捧族弟也。高祖思忠，尝从兄思恭讨黄巢，拒贼于渭桥，表有铁鹤，射之没羽，贼骇之，遂先士卒，战没，僖宗赠宥州刺史，祠于渭阳。曾祖仁颜，仕唐，银州防御使。祖彝景嗣于晋。父光俨嗣于周。建隆四年，继迁生于银州无定河，生而有齿。开宝七年，授定难军管内都知蕃落使。
继捧之归宋，时年二十，留居银州，及使至，召緦麻亲赴阙，乃诈言乳母死，出葬于郊，遂与其党数十人奔入地斤泽，泽距夏州东北三百里。
太平兴国八年，知夏州尹宪与都巡检曹光实侦知，夜袭破之，斩首五百级，焚四百余帐。继迁与其弟遁免，获其母与妻。继迁复连娶豪族，转迁无常，渐以强大，而西人以李氏世著恩德，往往多归之。继迁因语其豪右曰： 李氏世有西土，今一旦绝之，尔等不忘李氏，能从我兴复乎？ 众曰： 诺。 遂与弟继冲、破丑重遇贵、张浦、李大信等起夏州，乃诈降，诱杀曹光实于葭芦川，遂袭银州据之，时雍熙二年二月也。三月，破会州，焚毁城郭而去。
三年，辽以义成公主嫁继迁，册为夏国王。四年，知夏州安守忠以三万众战于王亭镇，败绩，继迁追至城门而返。端拱元年，继捧之节制夏台，言能归款，即授洛苑使、银州刺史。
淳化初，复与继捧战于安庆泽，不利。转攻夏州，继捧乞师，及翟守素来，又奉表归款，授银州观察，赐名保吉，子德明管内蕃落使、行军司马。
淳化四年，转运副使郑文宝议禁盐池，用困继迁。数月，边人四十二族万余骑寇环州，屠小康堡，太宗乃遣钱若水弛其禁，因抚慰之。
五年正月，继迁徙绥州民于平夏，部将高文岯等因众不乐反，攻败之。继迁复围堡砦，掠居民，焚积聚，遂攻灵州，诏遣李继隆等进讨。继迁夜袭保忠，走之，获其辎重以归。七月，乃献马以谢。又遣弟廷信献马、橐驼，太宗抚赉甚厚，遣内侍张崇贵诏谕，赐茶药、器币、衣物。
至道初，遣左都押衙张浦以橐驼、良马来献。太宗令卫士翘关、超乘、引强、夺槊于后园，俾浦等观，且令兵士皆拓两石弓。帝笑问浦曰： 羌人敢敌否？ 浦曰： 羌部弓弱矢短，但见此长大人则已遁矣，况敢敌乎！ 继迁乞禁边盗掠，诏令谨守疆场，还所盗物。遣阁门副使冯讷、中使贾继隆持诏拜继迁鄜州节度使，不受。乃以浦为郑州团练，留京师。继迁表郑文宝诱其部长嵬啰、嵬悉，遂贬文宝蓝山令。继迁以千骑攻清远军，守臣张延击退之。
二年春，命洛苑使白守荣等护送刍粟四十万于灵州，且令车重先后作三队，丁夫持弓矢自卫，士卒布方阵以护之，遇敌则战，可以无失。复令会州观察使田绍斌率兵应援。而守荣乃并为一运，继迁邀击于浦洛河，绍斌不救，众溃，运馈尽为继迁所得。太宗闻之怒。四月，复命李继隆为环、庆等州都部署。会四方馆使曹璨自河西至，言继迁众万余围灵武，城中上表告急，为继迁所得，遂顿兵不去。时朝议或云率轻骑三道捣平夏；或云暑涉旱海无水泉，粮运艰辛，不如静以待之，帝不听。九月，亲部分诸将，继隆出环州，丁罕出庆州，范廷召出延州，王超出夏州，张守恩出鄜州，五路进讨，直抵平夏。继隆以环州路迂，乃自青冈峡绕灵武径趋平夏，兵行数日，与丁罕合，又行十余日无所见，乃引还。张守恩遇之，不战而遁。王超、范廷召遇之于乌白池，大小数十战，不利，诸将失期，士卒困乏。继迁复令军主史不癿驻屯橐驼口以阻归宋人，继隆遣田敏等击之。
咸平春，继迁复表归顺。真宗乃授夏州刺史、定难军节度、夏银绥宥静等州观察处置押蕃落等使，加邑千户，实封二百户，益功臣号，乃放张浦还。复遣押衙刘仁谦表让恩命，诏不允，赐仁谦锦袍、银带。寻遣弟继瑗来谢恩，授继瑗亳州防御使，封继迁母卫慕氏卫国太夫人，子德明为定难军节度行军司马。未几，复抄边。
四年，麟府副部署曹璨率熟户兵邀继迁辎重于柳拨川，杀获甚众。九月，来攻破定州、怀远县及堡静、永州，清远军监军段义叛，城遂陷。五年三月，继迁大集蕃部，攻陷灵州，以为西平府。
六年春，遂都于灵州，诏遣张崇贵、王涉议和，割河西银、夏等五州与之。六月，复以二万骑围麟州，诏金明巡检李继周击之。围未解，麟州部署请济师，真宗阅地图曰： 麟州依险，三面孤绝，戮力可守，但城中乏水可忧耳。 乃遣兵走援。继迁果据水砦，薄城已五日。知州卫居宝出奇兵突战，缒勇士城下，城上鼓噪，矢石如注，杀伤万余人，继迁乃拔去。遂率众攻西蕃，取西凉府，都首领潘罗支伪降，继迁受之不疑。罗支遽集六谷蕃部及者龙族合击之，继迁大败，中流矢。八月，复聚兵浦洛河，声言攻环州，诏张凝等分兵以待之。
景德元年正月二日卒，年四十二，子德明立。祥符五年，德明追上继迁尊号曰应运法天神智仁圣至道广德孝光皇帝。元昊追谥曰神武，庙号太祖，墓号裕陵。
德明小字阿移，母曰顺成懿孝皇后野利氏，即位于柩前，时年二十三。边臣以德明初立，乞诏抚之，因赐诏令审图去就。又诏蕃族万山、万遇、庞罗逝安、万子都虞候、军主吴守正马尾等，能率部下归顺者，授团练使，银万两、绢万匹、钱五万缗、茶五千斤；其有亡命叛去者，释罪甄录。既而康奴〈者多〉移等率属来降。德明遣牙将王旻奉表归顺，赐旻锦袍、银带，遣侍禁夏居厚持诏答之，因诏河西羌族各守疆场。德明连岁表归顺。
三年，复遣牙将刘仁勖奉誓表请藏盟府，且言父有遗命。帝嘉之，乃授特进、检校太师兼侍中、持节都督夏州诸军事、行夏州刺史、上柱国，充定难军节度、夏银绥宥静等州管内观察处置押蕃落等使，西平王，食邑六千户，食实封一千户，仍赐推忠保顺亮节翊戴功臣。遣内侍左右班都知张崇贵、太常博士赵湘等充旌节官告使，赐袭衣、金带、银鞍勒马、银万两、绢万匹、钱三万贯、茶二万斤，给奉如内地。因责子弟入质，德明谓非先世故事，不遣。乃献御马二十五匹、散马七百匹、橐驼三百头谢恩。
四年，又献马五百匹、橐驼三百头，谢给奉廪，赐袭衣、金带、器币。及请使至京市所需物，从之。五月，母罔氏薨，除起复镇军大将军、右金吾卫上将军，员外置同正员，余如故。以殿中丞赵稹为吊赠兼起复官告使，德明以乐迎至柩前，明日释服，涕泣对使者自陈感恩。及葬，请修供五台山十寺，乃遣阁门祗候袁瑀为致祭使，护送所供物至山。复献马五百匹，助修章穆皇后园陵。
大中祥符元年，以天书降，加赐守正功臣，益食邑一千户，食实封四百户。俄境内旱，诏榷场勿禁西人市粮，以振其乏。东封，又遣使来献，礼成，加兼中书令，益食邑千户，实封四百户。时辽亦遣使册德明为大夏国王。明年，出侵回鹘，恒星昼见，德明惧而还。
三年，境内饥，上表求粟百万，朝议不知所出。时王旦为相，请敕有司具粟百万于京师，诏其来取。德明既得诏，曰： 朝廷有人。 遂止。大起宫室于钅敖子山。会旱，西攻河州、甘州宗哥族及秦州缘边熟户。遂出大里河，筑栅苍耳平。
四年，祀汾阴，进中书令。五年，圣祖降，加守太保。七年二月，谒太清宫，遣使来献方物，加宣德功臣。八年，筑堡于石州浊轮谷，将建榷场，诏缘边安抚司止之。
九年，因表边臣违约招纳逃亡，云： 自景德中进誓表，朝廷亦降诏书，应两地逃民，缘边杂户不令停舍，皆俾交还。自兹谨守翰垣，颇有伦理。自向敏中归阙，张崇贵云亡，后来边臣，罕守旧制，各务邀功，不虞生事，遂致绥、延等界，泾、原以来，擅举兵甲，入臣境土；其有叛亡部族，劫掠主财，去者百无十回。臣之边吏，亦务蔽藏，俱失奏论，渐弃盟约。 诏答已令鄜延、泾原、环庆、麟府等路约束边部，毋相攻劫，其有隐蔽逃亡，画时勘送。本国亦宜戒部下，毋有藏匿，各遵纪律，以守封疆。
五年，德明追尊继迁为太祖应运法天神智仁圣至道广德光孝皇帝，庙号武宗。七年，甘露降国中。
天禧元年正月，加守太傅，食邑千户，实封四百户。三年春，德明丁继立母忧，除起复如前制，以屯田员外郎上官佖为吊赠兼起复官告使，阁门祗候常希古为致祭使。冬，郊祀，又加崇仁功臣。
四年，辽主亲将兵五十万，以狩为言，来攻凉甸，德明帅众逆拒，败之。五年，辽复遣金吾卫上将军萧孝诚赍玉册金印，册为尚书令、大夏国王。
乾兴元年，加纯诚功臣。德明自归顺以来，每岁旦、圣节、冬至皆遣牙校来献不绝。而每加恩赐官告，则又以袭衣五，金荔支带、金花银匣副之，银沙锣、盆、合千两，锦彩千匹，金涂银鞍勒马一匹，副以缨、复，遣内臣就赐之。又遣阁门祗候赐冬服及颁《仪天具注历》。
明年，攻庆州柔远砦。巡检杨承吉与战不利，命曹玮为环、庆、秦州缘边巡检安抚使御备之。德明城怀远镇为兴州以居。
仁宗即位，加尚书令。德明娶三姓，卫慕氏生元昊，咩迷氏生成遇，讹藏屈怀氏生成嵬。
天圣六年，德明遣子元昊攻甘州，拔之。八年，瓜州王以千骑降于夏。火星入南斗。九年十月，德明卒，时年五十一，追谥曰光圣皇帝，庙号太宗，墓号嘉陵。宋赠太师、尚书令兼中书令，以尚书度支员外郎朱昌符为祭奠使，六宅副使、内侍省内侍押班冯仁俊副之，赙绢七百匹、布三百匹，副以上酝、羊、米、面。将葬，赐物称是，皇太后所赐亦如之。帝与皇太后成服于苑中。子曩霄立。
曩霄本名元昊，小字嵬理，国语谓惜为 嵬 ，富贵为 理 。母曰惠慈敦爱皇后卫慕氏。性雄毅，多大略，善绘画，能创制物始。圆面高准，身长五尺余。少时好衣长袖绯衣，冠黑冠，佩弓矢，从卫步卒张青盖。出乘马，以二旗引，百余骑自从。晓浮图学，通蕃汉文字，案上置法律，常携《野战歌》、《太乙金鉴诀》。弱冠，独引兵袭破回鹘夜洛隔可汗王，夺甘州，遂立为皇太子。数谏其父毋臣宋，父辄戒之曰： 吾久用兵，疲矣。吾族三十年衣锦绮，此宋恩也，不可负。 元昊曰： 衣皮毛，事畜牧，蕃性所便。英雄之生，当王霸耳，何锦绮为？ 德明卒，即授特进、检校太师兼侍中、定难军节度、夏银绥宥静等州观察处置押蕃落使、西平王，以工部郎中杨告为旌节官告使，礼宾副使朱允中副之。
既袭封，明号令，以兵法勒诸部。始衣白窄衫，毡冠红里，冠顶后垂红结绶，自号嵬名吾祖。凡六日、九日则见官属。其官分文武班，曰中书，曰枢密，曰三司，曰御史台，曰开封府，曰翊卫司，曰官计司，曰受纳司，曰农田司，曰群牧司，曰飞龙院，曰磨勘司，曰文思院，曰蕃学，曰汉学。自中书令、宰相、枢使、大夫、侍中、太尉已下，皆分命蕃汉人为之。文资则幞头、鞾笏、紫衣、绯衣；武职则冠金帖起云镂冠、银帖间金缕冠、黑漆冠，衣紫旋衤兰，金涂银束带，垂蹀躞，佩解结锥、短刀、弓矢韣，马乘鲵皮鞍，垂红缨，打跨钹拂。便服则紫皂地绣盘球子花旋衤兰，束带。民庶青绿，以别贵贱。每举兵，必率部长与猎，有获，则下马环坐饮，割鲜而食，各问所见，择取其长。初，宋改元明道，元昊避父讳，称显道于国中。
景祐元年，遂攻环庆路，杀掠居人，下诏约束之。是岁，改元开运，逾月，或告以石晋败亡年号也，乃改广运。元年，母卫慕氏死，遣使来告哀，起复镇军大将军、左金吾卫上将军，员外置同正员。以内殿崇班、阁门祗候王中庸为致祭使，起居舍人郭劝为吊赠兼起复官告使。庆州柔远砦蕃部巡检嵬通攻破后桥诸堡，于是元昊称兵报仇。缘边都巡检杨遵、柔远砦监押卢训以兵七百与战于龙马岭，败绩。环庆路都监齐宗矩、走马承受赵德宣、宁州都监王文援之，次节义峰，伏兵发，执宗矩，久之始放归。
二年，加兼中书令。遣其令公苏奴儿将兵二万五千攻唃厮啰，败死略尽，苏奴儿被执。元昊自率众攻猫牛城，一月不下。既而诈约和，城开，乃大纵杀戮。又攻青唐、安二、宗哥、带星岭诸城，唃厮啰部将安子罗以兵绝归路，元昊昼夜角战二百余日，子罗败，遂取瓜、沙、肃三州。元昊既还，欲南侵，恐唃厮啰制其后，复举兵攻兰州诸羌，侵至马衔山，筑城凡川。
元昊既悉有夏、银、绥、宥、静、灵、盐、会、胜、甘、凉、瓜、沙、肃，而洪、定、威、龙皆即堡镇号州，仍居兴州，阻河依贺兰山为固。始大建官，以嵬名守全、张陟、张绛、杨廓、徐敏宗、张文显辈主谋议，以钟鼎臣典文书，以成逋、克成赏、都卧、〈者多〉如定、多多马窦、惟吉主兵马，野利仁荣主蕃学。置十二监军司，委豪右分统其众。自河北至午腊蒻山七万人，以备契丹；河南洪州、白豹、安盐州、罗落、天都、惟精山等五万人，以备环、庆、镇戎、原州；左厢宥州路五万人，以备鄜、延、麟、府；右厢甘州路三万人，以备西蕃、回纥；贺兰驻兵五万、灵州五万人、兴州兴庆府七万人为镇守，总五十余万。而苦战倚山讹，山讹者，横山羌，平夏兵不及也。选豪族善弓马五千人迭直，号六班直，月给米二石。铁骑三千，分十部。发兵以银牌召部长面受约束。设十六司于兴州，以总庶务。元昊自制蕃书，命野利仁荣演绎之，成十二卷，字形体方整类八分，而画颇重复。教国人纪事用蕃书，而译《孝经》、《尔雅》、《四言杂字》为蕃语。复改元大庆。
宋宝元元年，表遣使诣五台山供佛宝，欲窥河东道路。与诸豪歃血约先攻鄜延，欲自德靖、塞门砦、赤城路三道并入，遂筑坛受册，即皇帝位，时年三十。遣潘七布、昌里马乞点兵集蓬子山，自诣西凉府祠神。
明年，遣使上表曰：
臣祖宗本出帝胄，当东晋之末运，创后魏之初基。远祖思恭，当唐季率兵拯难，受封赐姓。祖继迁，心知兵要，手握乾符，大举义旗，悉降诸部。临河五郡，不旋踵而归；沿边七州，悉差肩而克。父德明，嗣奉世基，勉从朝命。真王之号，夙感于颁宣；尺土之封，显蒙于割裂。臣偶以狂斐，制小蕃文字，改大汉衣冠。衣冠既就，文字既行，礼乐既张，器用既备，吐蕃、塔塔、张掖、交河，莫不从伏。称王则不喜，朝帝则是从，辐辏屡期，山呼齐举，伏愿一垓之土地，建为万乘之邦家。于时再让靡遑，群集又迫，事不得已，显而行之。遂以十月十一日郊坛备礼，为世祖始文本武兴法建礼仁孝皇帝，国称大夏，年号天授礼法延祚。伏望皇帝陛下，睿哲成人，宽慈及物，许以西郊之地，册为南面之君。敢竭愚庸，常敦欢好。鱼来雁往，任传邻国之音；地久天长，永镇边方之患。至诚沥恳，仰俟帝俞。谨遣弩涉俄疾、你斯闷、卧普令济、嵬崖妳奉表以闻。
诏削夺官爵、互市，揭榜于边，募人能擒元昊若斩首献者，即为定难军节度使。又遣贺永年赍嫚书，纳旌节及所授敕告置神明匣，留归孃族而去。
康定元年，环庆路钤辖高继隆、知庆州张崇俊攻后桥，而柔远砦主武英入自北门，拔之。未几，夏人攻金明砦，执都监李士彬父子。破安远、塞门、永平诸砦，围延州，设伏三川口，执刘平、石元孙、傅偃、刘发、石逊等。又攻镇戎军，败刘继宗、李纬兵五千。环庆部署任福入白豹城，焚其积聚，破四十一族。
庆历元年二月，攻渭州，逼怀远城。韩琦徼巡边至高平，尽发镇戎兵及募勇士得万人，命行营总管任福等并击之，都监桑怿为前锋，钤辖朱观、都监武英继之。福申令持重，其夕宿三川，夏人已过怀远东南。翌日，诸军蹑其后。西路巡检常鼎、刘肃与夏人对垒于张家堡，怿以骑兵趣之。福分兵，夕与怿为一军，屯好水川。川与能家川隔在陇山外，观、英为一军，屯笼洛川，相离五里。期以明日会兵，不使夏人一骑遁，然已陷其伏中矣。元昊自将精兵十万，营于川口，候者言夏人有砦，数不多，兵益进。诘旦，福与怿循好水川西去，未至羊牧隆城五里，与夏军遇。怿为先锋，见道傍置数银泥合，封袭谨密，中有动跃声，疑莫敢发，福至发之，乃悬哨家鸽百余，自合中起，盘飞军上。于是夏兵四合，怿先犯，中军继之，自辰至午酣战。阵中忽树鲍老旗，长二丈余，怿等莫测。既而鲍老挥右则右伏出，挥左则左伏出，翼而袭之，宋师大败。怿、刘肃及福子怀亮皆战没。小校刘进劝福自拔，福不听，力战死。初，渭州都监赵津将瓦亭塞骑兵三千余为诸将后继。是日，朱观、武英兵会能家川与夏人遇，阵合，王珪自羊牧隆城以屯兵四千五百人助观略阵，阵坚不可动，英重伤，不能出军战。自午至申，夏军益至，东阵步兵大溃，众遂奔。珪、英、津及参军耿傅、队将李简、都监李禹享、刘均皆死于阵。观以千余人保民垣，发矢四射，会暮，夏军引去。将校士卒死者万三百人，关右震动。军须日广，三司告不足，仁宗为之旰食，宋庠请修潼关以备冲突。秋，夏人转攻河东，及麟、府，不能下，乃引兵攻丰州，城孤无援，遂据之；又破宁远砦，屯要害，绝麟、府饷道。杨偕始请弃河外，保合河津，帝不许。会张亢管勾麟府军马事，破之于柏子，又破之于兔毛川，亢筑十余栅，河外始固。元昊虽数胜，然死亡创痍者相半，人困于点集，财力不给，国中为 十不如 之谣以怨之。元昊乃归塞门砦主高延德，因乞和，知延州范仲淹为书陈祸福以喻之。元昊使其亲信野利旺荣复书，语犹嫚。知延州庞籍言，夏境鼠食稼，且旱，元昊思纳款，遂令知保安军刘拯谕旺荣言： 公方持灵、夏兵，倘内附，当以西平茅土分册之。 知青涧城种世衡又遣王嵩以枣及画龟为书置蜡丸中遗旺荣，谕以早归之意，欲元昊得之，疑旺荣。旺荣得之笑曰： 种使君亦长矣，何为此儿戏耶！ 囚嵩窖中岁余。知渭州王沿、总管葛怀敏使僧法淳持书往，而旺荣乃出嵩与教练使李文贵至青涧城，自言用兵以来，资用困乏，人情便于和。籍疑其款吾军，留之数月。
二年，复大入，战于定川，宋师大败，葛怀敏死之。直抵渭州，大焚掠而去。诏籍招纳，籍遣文贵还。月余，元昊使文贵与王嵩以其臣旺荣、其弟旺令、嵬名环、卧誉诤三人书议和，然屈强不肯削僣号，且云 如日方中，止可顺天西行，安可逆天东下。 籍以其言未服，乃令自请，而诏籍复书许之。
明年，遣六宅使伊州刺史贺从勖与文贵俱来，犹称男邦泥定国兀卒上书父大宋皇帝，更名曩霄而不称臣。兀卒，即吾祖也，如可汗号。议者以为改吾祖为兀卒，特以侮玩朝廷，不可许。诏遣邵良佐、张士元、张子奭、王正伦更往议，且许封册为夏国主，而元昊亦遣如定、聿舍、张延寿、杨守素继来。
四年，始上誓表言： 两失和好，遂历七年，立誓自今，愿藏盟府。其前日所掠将校民户，各不复还。自此有边人逃亡，亦毋得袭逐。臣近以本国城砦进纳朝廷，其栲栳、鎌刀、南安、承平故地及他边境蕃汉所居，乞画中为界，于内听筑城堡。凡岁赐银、绮、绢、茶二十五万五千，乞如常数，臣不复以他相干。乞颁誓诏，盖欲世世遵守，永以为好。倘君亲之义不存，或臣子之心渝变，使宗祀不永，子孙罹殃。 诏答曰： 朕临制四海，廓地万里，西夏之土，世以为胙。今乃纳忠悔咎，表于信誓，质之日月，要之鬼神，及诸子孙，无有渝变。申复恳至，朕甚嘉之。俯阅来誓，一皆如约。 十二月，遣尚书祠部员外郎张子奭充册礼使，东头供奉官、阁门祗候张士元副之。仍赐对衣、黄金带、银鞍勒马、银二万两、绢二万匹、茶三万斤。册以漆书竹简，籍以天下乐锦。金涂银印，方二寸一分，文曰 夏国主印 ，锦绶，涂金银牌。缘册法物，皆银装金涂，覆以紫绣。约称臣，奉正朔，改所赐敕书为诏而不名，许自置官属。使至京，就驿贸卖，宴坐朵殿。使至其国，相见用宾客礼。置榷场于保安军及高平砦，第不通青盐。然宋每遣使往，馆于宥州，终不复至兴、灵，而元昊帝其国中自若也。
是岁，辽夹山部落呆儿族八百户归元昊，兴宗责还，元昊不遣。遂亲将骑兵十万出金肃城，弟天齐王马步军大元帅将骑七千出南路，韩国王将兵六万出北路，三路济河长驱。兴宗入夏境四百里，不见敌，据得胜寺南壁以待。八月五日，韩国王自贺兰北与元昊接战，数胜之。辽兵至者日益，夏乃请和，退十里，韩国王不从。如是退者三，凡百余里矣，每退必赭其地，辽马无所食，因许和。夏乃迁延，以老其师，而辽之马益病，因急攻之，遂败，复攻南壁，兴宗大败。入南枢王萧孝友砦，擒其鹘突姑驸马，兴宗从数骑走，元昊纵其去。
元昊五月五日生，国人以其日相庆贺，又以四孟朔为节。凡五娶，一曰大辽兴平公主，二曰宣穆惠文皇后没藏氏，生谅祚，三曰宪成皇后野力氏，四曰妃没〈口移〉氏，五曰索氏。元昊以庆历八年正月殂，年四十六。在位十七年，改元开运一年，广运二年，大庆二年，天授礼法延祚十一年。谥曰武烈皇帝，庙号景宗，墓号泰陵。宋遣开封府判官、尚书祠部员外郎曹颖叔为祭奠使，六宅使、达州刺史邓保信为吊慰使，赐绢一千匹、布五百端、羊百口、面米各百石、酒百瓶。及葬，仍赐绢一千五百匹，余如初赙。子谅祚立。
谅祚，景宗长子也，小字宁令哥，国语谓 欢嘉 为 宁令 。两岔，河名也，母曰宣穆惠文皇后没藏氏，从元昊出猎，至此而生谅祚，遂名焉。以庆历七年丁亥二月六日生，八年戊子正月，方期岁即位。四月，遣尚书刑部员外郎任颛充册礼使，供备库副使宋守约充副使，册谅祚为夏国主。
嘉祐元年，母没藏氏薨，遣祖儒嵬多、聿则庆唐及徐舜卿来告哀，诏以集贤校理冯浩假尚书刑部郎中、直史馆为吊慰使，文思副使张惟清假文思使副之，乃献遗留马驼以谢。
谅祚幼养于母族讹庞，讹庞因专国政。初，麟州西城枕睥睨曰红楼，下瞰屈野河，其外距夏境尚七十里，而田腴利厚，多入讹庞，岁东侵不已。至耕获时，辄屯兵河西，经略使庞籍每戒边将使毋得过屈野河，然所距屈野河犹二十里。管勾军马司贾逵徼循，见所侵田，稍过督边吏，麟州守王亮惧，始以事闻。诏以殿直张安世、贾恩为同巡检经制之。讹庞晏然弗革，迫之则格斗，缓之则归耕，经略司遣使还所侵田，讹庞专为滥言，无归意。
嘉祐二年，遂团兵宿境上。逮三月，增至数万人，守将敛兵弗与战。知麟州武戡筑堡于河西，以为保障。役既兴，戡率将吏往按视，遇夏人于沙鼠浪，戡与管勾郭恩等欲止，而走马承受黄道元以言胁之，遂夜进至卧牛峰，见烽举，且鼓声，道元犹不信，比明，至忽里堆，与夏人相去才数十步，遂合战。自旦至食时，夏人四面合击，众大溃，戡走，恩与道元及兵马监押刘庆等被执。安抚司遣李思道、孙兆往议疆事，而讹庞骜不听。久之，太原府、代州兵马钤辖苏安静得夏国吕宁、拽浪撩黎来合议，乃筑堠九，更新边禁，要以违约则罢和市，自此始定。谅祚忌讹庞专，或告讹庞将叛，谅祚讨杀之，夷其族。已而请去蕃礼，从汉仪。
嘉祐六年，上书自言慕中国衣冠，明年当以此迎使者。诏许之。明年，又改西寿监军司为保泰军，石州监军司为静塞军，韦州监军司为祥祐军，左厢监军司为神勇军。遣人献方物，称宣徽南院使，诏谕非陪臣所宜称，戒其僣拟，使遵誓诏。表求太宗御制诗章隶书石本，且进马五十匹，求《九经》、《唐史》、《册府元龟》及宋正至朝贺仪，诏赐《九经》，还所献马。
治平初，求复榷场，不许。既而遣吴宗等来贺英宗即位，诏令门见，使者不从。至顺天门，且欲佩鱼及仪物自从，引伴高宜禁之，不可，留止厩置一夕，绝其供馈。宗语不逊，宜折之，使如故事，良久，乃听入。及赐食殿门，又诉于押伴张觐，诏命还赴延州与宜辨。宗度理屈，不复置对。遂诏谅祚惩约之。秋，夏人出兵秦凤、泾原，抄熟户，扰边塞弓箭手，杀掠人畜以万计。程戡、王素、孙长卿谕安诸族首领，防诱胁散叛。遣文思副使王无忌赍诏问之，谅祚迁延弗受，已而因贺正使荔茂先献表，归罪宋边吏。
三年，遂大举攻大顺城，分兵围柔远砦，烧屈乞村，栅段木岭，州兵、熟户、蕃官赵明合击退之。遣西京左藏库副使何次公诘之。三月，乃献方物谢罪，赐绢五百匹、银五百两。
神宗即位，乃遣内殿崇班魏璪赐以治平三年冬服、银绢。供备库副使高遵裕告哀，并以英宗遣留物赐之。秋，夏国遣使奉慰及进助山陵。冬，种谔取绥州，因发兵夜掩嵬名山帐，胁降之。谅祚乃诈为会议，诱知保安军杨定、都巡检侍其臻等杀之，边吏以闻，命韩琦知永兴军，经略西方。谅祚锢送杀定者六宅使李崇贵、右侍禁韩道善及虏去定子仲通。
十二月，谅祚殂，年二十一。在位二十年，改元延嗣宁国一年，天祐垂圣三年，福圣承道四年，奲都六年，拱化五年。谥曰昭英皇帝，庙号毅宗，墓号安陵。子秉常立。
