孙觉（弟览）李常孔文仲（弟武仲平仲）李周鲜于侁顾临李之纯（从弟之仪）王觌（子俊义）马默
孙觉，字莘老，高邮人。甫冠，从胡瑗受学。瑗之弟子千数，别其老成者为经社，觉年最少，俨然居其间，众皆推服。登进士第，调合肥主簿。岁旱，州课民捕蝗输之官，觉言： 民方艰食，难督以威。若以米易之，必尽力，是为除害而享利也。 守悦，推其说下之他县。嘉祐中，择名士编校昭文书籍，觉首预选，进馆阁校勘。神宗即位，直集贤院，为昌王记室，王问终身之戒，为陈诸侯之孝，作《富贵二箴》。擢右正言。
神宗将大革积弊，觉言： 弊政固不可不革，革而当，其悔乃亡。 神宗称其知理。尝从容语及知人之难，觉曰： 尧以知人为难，终享其易。盖知人之要，在于知言。人主用臣之道，任贤使能而已。贤能之分既殊，任使之方亦异。至于所知有限量，所能有彼此，是功用之士也，可以处外而不可以处内，可以责之事而不可责之言。陛下欲兴太平之治，而所擢数十人者，多有口才，而无实行。臣恐日浸月长，汇征墙进，充满朝廷之上，则贤人日远，其为患祸，尚可以一二言之哉。愿观《诗》、《书》之所任使，无速于小利近功，则王道可成矣。 
邵亢在枢府，无所建明，神宗语觉，欲出之，用陈升之以代。觉退，即奏疏如所言。神宗以为希旨，夺官两级。执政曰： 谏官有出外，无降官之理。 神宗曰： 但降官，自不能住。 觉连章丐去云： 去岁有罚金御史，今兹有贬秩谏官，未闻罚金贬秩，而犹可居位者。 乃通判越州，复右正言，徙知通州。熙宁二年，诏知谏院，同修起居注，知审官院。
王安石早与觉善，骤引用之，将援以为助。时吕惠卿用事，神宗询于觉，对曰： 惠卿即辩而有才，过于人数等，特以为利之故，屈身于安石，安石不悟，臣窃以为忧。 神宗曰： 朕亦疑之。 其后王、吕果交恶。
青苗法行，首议者谓： 《周官》泉府，民之贷者，至输息二十而五，国事之财用取具焉。 觉奏条其妄，曰： 成周赊贷，特以备民之缓急，不可徒与也，故以国服为之息。然国服之息；说者不明。郑康成释经，乃引王莽计羸受息，无过岁什一为据，不应周公取息，重于莽时。况载师所任地，漆林之征特重，所以抑末作也。今以农民乏绝，将补耕助敛，顾比末作而征之，可乎？国事取具，盖谓泉府所领，若市之不售，货之滞于民用，有买有予，并赊贷之法而举之。倘专取具于泉府，则冢宰九赋，将安用邪？圣世宜讲求先王之法，不当取疑文虚说以图治。今老臣疏外而不见听，辅臣迁延而不就职，门下执正而不行，谏官请罪而求去。臣诚恐奸邪之人，结党连伍，乘众情之汹汹，动摇朝廷，钓直干誉，非国家之福也。 安石览之，怒，觉适以事诣中书，安石以语动之曰： 不意学士亦如此！ 始有逐觉意。会曾公亮言畿县散常平钱，有追呼抑配之扰，安石因请遣觉行视虚实。觉既受命，复奏疏辞行，且言： 如陈留一县，前后晓示，情愿请钱，卒无一人至者，故陈留不散一钱。以此见民实不愿与官中相交。所有体量，望赐寝罢。 遂以觉为反覆，出知广德军，徙湖州。
松江堤没，水为民患。觉易以石，高丈余，长百里，堤下化为良田。徙庐州，改右司谏。以祖母丧求解官，下太常议，不可。诏知润州，觉已持丧矣。服除，知苏州，徙福州。闽俗厚于婚丧，其费无艺。觉裁为中法，使资装无得过百千。令下，嫁娶以百数，葬埋之费亦率减什伍。连徙亳、扬、徐州。徐多盗，捕得杀人者五，其一仅胜衣，疑而讯之，曰： 我耕于野，与甲遇，强以梃与我，半夜挟我东，使候诸门，不知其他也。 问吏： 法何如？ 曰： 死。 觉止诛其首，后遂为例。
知应天府，入为太常少卿，易秘书少监。哲宗即位，兼侍讲，迁右谏议大夫。时谏官、御史论事有限，毋得越职。觉请申《唐六典》及天禧诏书，凡发令造事之未便，皆得奏陈。论宰相蔡确、韩缜进不以德，确自讼有功无罪，觉随所言折之，确竟去。缜白迁觉给事中，辞曰： 间者，执政畏人议己，则迁官以饵之，愿与缜俱罢。 逾月，缜去。
进吏部侍郎，领右选，在选万五千员，阙才五之二，至有三年不得调者。觉请自军功、保甲进者补指使，宗室袒免从员外置，一日得阙数千。改主左选，请磨勘岁以百人为限。擢御史中丞，数月，以疾请罢，除龙图阁学士兼侍讲，提举醴泉观，求舒州灵仙观以归。哲宗遣使存劳，赐白金五百两。卒，年六十三。
觉有德量，为王安石所逐。安石退居钟山，觉枉驾道旧，为从容累夕；迨其死，又作文以诔，谈者称之。绍圣中，以觉为元祐党，夺职追两官。徽宗即位，复官职。有《文集》、《奏议》六十卷，《春秋传》十五卷。弟览。
览字傅师。擢第，知尉氏县。有屯将遇下虐，士卒谋因大阅杀之以叛。览闻之，驰往，士犹群语不顾，览呼谕之曰： 将诚无状，然天子何负汝辈，乃欲致族灭邪？ 皆感谢去就列。屯将徐至，览命吏趣具奏，众意遂安。神宗壮其材，以为司农主簿。舒亶判寺且兼谏院，欲引览自助，览拒不答。亶怒，用帐籍违事劾之。出提举利州、湖南常平，改京西转运判官，入为右司员外郎。荆湖开疆，命往相其便。览言： 沅州所招溪洞百三十，宜从本郡随事要束，勿建官置戍以为民困。自诚州至融江口，可通西广盐，以省北道饷馈。 悉从之。
使还，为河东、河北转运副使，加直龙图阁，历知河中应天府、江淮发运使。进宝文阁待制，由桂徙广，又改渭州。夏人入边，檄大将苗履御之，履称疾移告，立按正其罪，窜诸房陵，辕门肃然。召知开封府，至则拜户部侍郎。与蔡京论役法不合，以龙图阁直学士知太原。夏人据横山，并河为寨，秦、晋之路皆塞。览谋复取葭芦戍，阻险不得前。夏人数万屯境上，览下令吾兵少，须满五万。及西夏人闻而济师，览不为动，相持益久，忽令具糗粮，严兵械，曰： 敌至矣！ 居数日，果大入，览奋击败之，遂城葭芦而还。策勋，加枢密直学士。
览虽立边功，议论多触执政，屡遭绌削，历知河南、永兴，徙成都。辞不行，降为宝文阁待制。卒，年五十九。
李常，字公择，南康建昌人。少读书庐山白石僧舍。既擢第，留所抄书九千卷，名舍曰李氏山房。调江州判官、宣州观察推官。发运使杨佐将荐改秩，常推其友刘琦，佐曰： 世无此风久矣。 并荐之。
熙宁初，为秘阁校理。王安石与之善，以为三司条例检详官，改右正言、知谏院。安石立新法，常预议，不欲青苗收息。至是，疏言： 条例司始建，已致中外之议。至于均输、青苗，敛散取息，傅会经义，人且大骇，何异王莽猥析《周官》片言，以流毒天下！ 安石见之，遣所亲密谕意，常不为止。又言： 州县散常平钱，实不出本，勒民出息。 神宗诘安石，安石请令常具官吏主名，常以非谏官体，落校理，通判滑州。岁余复职，知鄂州，徙湖、齐二州。齐多盗，论报无虚日。常得黠盗，刺为兵，使在麾下，尽知囊括处，悉发屋破柱，拔其根株，半岁间，诛七百人，奸无所匿。徙淮南西路提点刑狱。元丰六年，召为太常少卿，迁礼部侍郎。
哲宗立，改吏部，进户部尚书。或疑其少干局，虑不胜任，质于司马光。光曰： 用常主邦计，则人知朝廷不急于征利，聚敛少息矣。 常转对，上七事，曰崇廉耻，存乡举，别守宰，废贪赃，审疑狱，择儒师，修役法。时役法差、免二科未定，常谓： 法无新陈，便民者良；论无彼己，可久者确。今使民俱出赀则贫者难办，俱出力则富者难堪，各从其愿，则可久尔。 乃折衷条上之。赦恩，蠲市易逋负不满二百缗者，常请息过其数亦勿取。
拜御史中丞，兼侍读，加龙图阁直学士。论取士，请分诗赋、经义为两科，以尽所长。初，河决小吴，议者欲自孙村口导还故处，及是，役兴，常言： 京东、河北饥困，不宜导河。 诏罢之。谏官刘安世以吴处厚缴蔡确诗为谤讪，因力攻确。常上疏论以诗罪确，非所以厚风俗。安世并劾常，徙兵部尚书，辞不拜，出知邓州。徙成都，行次陕，暴卒，年六十四。有文集、奏议六十卷，《诗传》十卷，《元祐会计录》三十卷。
常长孙觉一岁，始与觉齐名，俱受知于吕公著。其论议趣舍，大略多同；所终官职又同；其死，先后一夕云。
孔文仲，字经父，临江新喻人。性狷直，寡言笑，少刻苦问学，号博洽。举进士，南省考宫吕夏卿，称其词赋赡丽，策论深博，文势似荀卿、杨雄，白主司，擢第一。调余杭尉。恬介自守，不事请谒。转运使在杭，召与议事，事已，驰归，不诣府。人问之，曰： 吾于府无事也。 再转台州推官。
熙宁初，翰林学士范镇以制举荐，对策九千余言，力论王安石所建理财、训兵之法为非是，宋敏求第为异等。安石怒，启神宗，御批罢归故官。齐恢、孙固封还御批，韩维、陈荐、孙永皆力言文仲不当黜，五上章，不听。范镇又言： 文仲草茅疏远，不识忌讳。且以直言求之，而又罪之，恐为圣明之累。 亦不听。苏颂叹曰： 方朝廷求贤如饥渴，有如此人而不见录，岂其论太高而难合邪，言太激而取怨邪？ 
吴充为相，欲置之馆阁，又有忌之者，仅得国子直讲。学者方用王氏经义进取，文仲不习其书，换为三班主簿，出通判保德军。时征西夏，众数十万皆道境上，久不解，边人厌苦。文仲陈三不便，曰： 大兵未出，而丁夫预集；河东顾夫，劳民而损费；诸路出兵，首尾不相应。虞、夏、商、周之盛，未尝无外侮，然怀柔制御之要，不在彼而在此也。 
元祐初，哲宗召为秘书省校书郎，进礼部员外郎。有言： 皇族唯杨、荆二王得称皇叔，余宜各系其祖，若唐人称诸王孙之比。 文仲曰： 上新即位，宜广敦睦之义，不应疏间骨肉。 议遂寝。迁起居舍人，擢左谏议大夫。日食七月朔，上疏条五事，曰邪说乱正道，小人乘君子，远服侮中国，斜封夺公论，人臣轻国命，宜察此以消厌兆祥。论青苗、免役，首困天下，保甲、保马、茶盐之法，为遣螫留蠹。改中书舍人。
三年，同知贡举。文仲先有寒疾，及是，昼夜不废职。同院以其形瘵，劝之先出，或居别寝。谢曰： 居官则任其责，敢以疾自便乎！ 于是疾益甚，还家而卒，年五十一。士大夫哭之皆失声。苏轼拊其柩曰： 世方嘉软熟而恶峥嵘，求劲直如吾经父者，今无有矣！ 诏厚恤其家，命弟平仲为江东转运判官，视其葬。
初，文仲与弟武仲、平仲皆以文声起江西，时号 三孔 。后追贬梅州别驾。元符末，复其官。有文集五十卷。
武仲字常父。幼力学，举进士，中甲科。调谷城主簿，选教授齐州，为国子直讲。丧二亲，毁瘠特甚，右肱为不举。元祐初，历秘书省正字、校书，集贤校理，著作郎，国子司业。尝论科举之弊，诋王氏学，请复诗赋取士。又欲罢大义，而益以诸经策，御试仍用三题。进起居郎兼侍讲迩英殿，除起居舍人，数月，拜中书舍人，直学士院。
初，罢侍从转对，专责以论思。武仲言： 苟不持之以法，则言与不言，将各从其意。愿轮二人次对。 时议祠北郊，久不决。武仲建用纯阴之月亲祠，如神州地祗。擢给事中，迁礼部侍郎，以宝文阁待制知洪州。请： 从臣为州者，杖以下公坐止劾官属，俟狱成，听大理约法，庶几刑不逮贵近，又全朝廷体貌之意。 遂著为令。
徙宣州，坐元祐党夺职，居池州。卒，年五十七。元符末，追复之。所著《诗书论语说》、《金华讲义》、《内外制》、《杂文》共百余卷。
平仲字义甫。登进士第，又应制科。用吕公著荐，为秘书丞、集贤校理。文仲卒，归葬南康。诏以平仲为江东转运判官护葬事，提点江浙铸钱、京西刑狱。绍圣中，言者诋其元祐时附会当路，讥毁先烈，削校理，知衡州。提举董必劾其不推行常平法，陷失官米之直六十万，置狱潭州。平仲疏言： 米贮仓五年半，陈不堪食，若非乘民阙食，随宜泄之，将成弃物矣。倘以为非，臣不敢逃罪。 乃徙韶州。又坐前上书之故，责惠州别驾，安置英州。徽宗立，复朝散大夫，召为户部、金部郎中，出提举永兴路刑狱，帅鄜延、环庆。党论再起，罢，主管衮州景灵官，卒。平仲长史学，工文词，著《续世说》、《绎解稗》、《诗戏》诸书传于世。
李周，字纯之，冯翊人。登进士第，调长安尉。岁饥，官为粥以食饿者，民坌集不可禁，县以属周，周设梐枑，间老少男女，无一乱者。都巡检赵瑜诘盗南山，诸尉皆属焉，瑜悍急，多行无礼，独于周不敢肆。
转洪洞令。民有世绝而官录其产者，其族晚得遗券，周取以还之。郡吏咎周，周曰： 利民，所以利国也。 县之南有涧，支流湓入，岁赋菑楗，调徒遏之。周始筑新堤，民不告病。改知云安县，蠲盐井之征且百万。通判施州。州介群獠，不习服牛之利，为辟田数千亩，选谪戍知田者，市牛使耕，军食赖以足。
司马光将荐为御史，欲使来见，周曰： 司马公之贤，吾固愿见，但闻荐而往，所谓 呈身御史 也。 卒不往。神宗诏近臣举士，孙固以周闻。神宗召对，谓曰： 知卿不游权门，识今执政乎？ 对曰： 不识也。  识司马光乎？ 曰： 不识也。 访御边之术，曰： 四边，手足尔。若疲中国以勤远略，致百姓穷困，聚为盗贼，惧成腹心之忧。 神宗颔之，翼日，语固曰： 李周，朴忠之士也。朕且以为御史。 执政意其异己，请试以事。除提点京西刑狱。
时方兴水利，或请酾湍河为六渠，以益钳庐陂水，度用工八十万。周曰： 湍河原高委下，捍以堤，犹患决溢，若又导之，必致为害。 乃疏言： 渠成未可必，而费已不赀。盍姑凿其一而试之，倘可以足用，行之。 渠卒无功。明年，河溢，邓城几没，始思其议。竟以直道罢，判西京国子监。慈圣后复士，庀职陵下，中贵人至者旁午，次舍帟幕，竞为华靡。周曰： 臣子执丧，不能寝苫枕块，奈何又从而侈乎？ 讫役，山陵使第功载，人人自言，周独否。
哲宗立，召为职方郎中。朝廷议和西夏，畀以侵地，至欲弃兰州。周曰： 陇右故为唃氏所有，常为吾藩篱。今唃氏破灭，若弃之，必归夏人。彼以区区河南，百年为勍敌，苟益以河湟，是尽得吐蕃之地，非秦、蜀之利也。 遂不果弃。迁太常少卿、秘书少监，以直龙图阁为陕西转运使，复入为太常少卿，进权工部侍郎，旋以集贤院学士知邠州，恩礼如待制。徙凤翔府、河中府、陕州，提举崇福宫，改集贤殿修撰。卒年八十。绍圣中，追贬贺州别驾，后复旧职。
周自为小官，沉晦自匿，未尝私谒执政，有公事，公诣中书白之。薛向使三司，欲辟为属，及相见，卒不敢言，退而叹曰： 若人未易屈也。 以是不偶于世。
鲜于侁，字子骏，阆州人。唐剑南节度使叔明裔孙也。性庄重，力学。举进士，为江陵右司理参军。庆历中，天下旱，诏求言。侁推灾变所由兴，又条当世之失有四，其语剀切。唐介与同乡里，称其名于上官，交章论荐。侁盛言左参军李景阳、枝江令高汝士之美，乞移与之，介益以为贤。调黟令，摄治婺源。奸民汪氏富而狠，横里中，因事抵法，群吏罗拜曰： 汪族败前令不少，今不舍，后当诒患。 侁怒，立杖之，恶类屏迹。
通判绵州。绵处蜀左，吏狃贪成风，至课卒伍供薪炭、刍豆，鬻果蔬多取赢直。侁一切弗取，郡守以下效之。赵抃使蜀，荐于朝，未及用。从何郯辟，签书永兴军判官。万年令不任职，系囚累百，府使往治，数日，空其狱。神宗诏求直言，侁为蔡河拨发，应诏陈十六事，神宗爱其文。诏近臣举所知，范镇以亻先应选，除利州路转运判官。
初，王安石居金陵，有重名，士大夫期以为相。侁恶其沽激要君，语人曰： 是人若用，必坏乱天下。 至是，乃上书论时政，曰： 可为忧患者一，可为太息者二，其他逆治体而召民怨者，不可概举。 其意专指安石。安石怒，毁短之。神宗曰： 侁有文学，可用。 安石曰： 陛下何以知之？ 神宗曰： 有章奏在。 安石乃不敢言。初，助役法行，诏诸路各定所役缗钱。利州转运使李瑜定四十万，侁争之曰： 利州民贫地瘠，半此可矣。 瑜不从，各以其事闻。时诸路役书皆未就，神宗是侁议，谕司农曾布使颁以为式。因黜瑜，而升侁副使，仍兼提举常平。部民不请青苗钱，安石遣吏廉按，且诘侁不散之故。侁曰： 青苗之法，愿取则与，民自不愿，岂能强之哉！ 
左藏库使周永懿守利州，贪虐不法，前使者畏其凶，莫敢问。侁捕械于狱，流之衡湘，因请更以文臣为守，并易班行领县事。凡居部九年，治所去阆中近，姻戚旁午，待之无所私，各得其欢心。苏轼称侁上不害法，中不废亲，下不伤民，以为 三难 。二税输绢绵，侁奏听民以畸零纳直。其后有李元辅者，辄变而多取之，父老流涕曰： 老运使之法，何可改？ 盖侁之侄师中亦居是职，故称 老 以别之。
徙京东西路。河决澶渊，议欲勿塞，侁言： 东州汇泽惟两泺，夏秋雨淫，犹溢而害，若纵大河注其中，民为鱼矣。 作《议河书》上之，神宗嘉纳。后两路合为一，以侁为转运使。
时王安石、吕惠卿当路，正人多不容。侁曰： 吾有荐举之权，而所列非贤，耻也。 故凡所荐如刘挚、李常、苏轼、苏辙、刘攽、范祖禹，皆守道背时之士。元丰二年召对，命知扬州。神宗曰： 广陵重镇，久不得人，今朕自选卿往，宜善治之。 苏轼自湖州赴狱，亲朋皆绝交。道扬，侁往见，台吏不许通。或曰： 公与轼相知久，其所往来书文，宜焚之勿留，不然，且获罪。 侁曰： 欺君负友，吾不忍为，以忠义分谴，则所愿也。 为举吏所累，罢主管西京御史台。
哲宗立，念东国困于役，吴居厚掊敛虐害，窜之，复以侁使京东。司马光言于朝曰： 以侁之贤，不宜使居外。顾齐鲁之区，凋敝已甚，须侁往救之，安得如侁百辈，布列天下乎？ 士民闻其重临，如见慈父母。召为太常少卿。侍从议神宗庙配享，有欲用王安石、吴充者，侁曰： 先朝宰相之贤，谁出富弼右？ 乃用弼。拜左谏议大夫。
侁见哲宗幼冲，首言君子小人消长之理甚备。又言： 制举，诚取士之要，国朝尤为得人。王安石用事，讳人诋訾新政，遂废其科。今方搜罗俊贤，廓通言路，宜复六科之旧。 又乞罢大理狱，许两省、谏官相往来，减特奏名举人，严出官之法，京东盐得通商，复三路义勇以宽保甲，罢戎、泸保甲以宽民力，事多施行。在职三月，以疾求去。除集贤殿修撰、知陈州。诏满岁进待制。居无何，卒，年六十九。
侁刻意经术，著《诗传》、《易断》，为范镇、孙甫推许。孙复与论《春秋》，谓今学者不能如之。作诗平澹渊粹，尤长于《楚辞》，苏轼读《九诵》，谓近屈原、宋玉，自以为不可及也。
顾临，字子敦，会稽人。通经学，长于训诂。皇祐中，举说书科，为国子监直讲，迁馆阁校勘、同知礼院。熙宁初，神宗以临喜论兵，诏编《武经要略》。初命都副承旨提举，神宗谓临馆职，改提举曰馆干。且召临问兵，对曰： 兵以仁义为本，动静之机，安危所系，不可轻也。 因条十事以献。出权湖南转运判官，提举常平。议事戾执政意，罢归。改同判武学，进集贤校理、开封府推官，请知颍州。入为吏部郎中、秘书少监，以直龙图阁为河东转运使。
元祐二年，擢给事中。朝廷方事回河，拜临天章阁待制、河北都转运使。于是，翰林学士苏轼与李常、王古、邓温伯、孙觉、胡宗愈言： 临资性方正，学有根本，慷慨中立，无所回挠。自处东省，封驳论议，凛然有古人之风。侥幸之流，侧目畏惮。忽去朝廷，众所嗟惜，宜留置左右，以补阙遗，别选深知河事者往使河北。 谏议大夫梁焘亦言： 都漕之职，在外岂无其人，在朝求如临者，恐不易得。 皆不报。临至部，请因河势回使东流。复以给事中召还。历刑、兵、吏三部侍郎兼侍读，为翰林学士。
绍圣初，以龙图阁学士知定州，徙应天、河南府。中人梁惟简坐尝事宣仁太后得罪，过洛，转运使郭茂恂狥时宰意，劾临与之宴集，夺职知歙州，又以附会党人，斥饶州居住。卒，年七十二。徽宗立，追复之。
李之纯，字端伯，沧州无棣人。登进士第。熙宁中，为度支判官、江西转运副使。御史周尹劾广西提点刑狱许彦先受邕吏金，命之纯往究其端，乃起于出婢之口。之纯以为芜俚之言，不治，彦先得免。
徙成都路转运使。成都岁发官米六千石，损直与民，言者谓惠民损上，诏下其议。之纯曰： 蜀郡人恃此为生百年，奈何一旦夺之。 事遂已。秩满复留，凡数岁，始还朝。神宗劳之曰： 遐方不欲数易大吏，使剑外安靖，年谷屡丰，以彰朝廷绥远之意，汝知之乎？ 以为右司郎中，转太仆卿。
元祐初，加直龙图阁、知沧州，召为户部侍郎。未至，改集贤殿修撰、河北都转运使，进宝文阁待制、知瀛州。俄以直学士知成都府，还为户部，三迁御史中丞。建言： 朝廷事下六部，但随省吏视其前后批，以制缓急之序，是为胥吏颛处命令也。若大臣不暇省，宜令列曹长贰随其所承，当行即行，当止即止，必禀而后决，毋拘于文，则吏不得舞权，而下情达矣。 又言： 众贤和于朝，则万物和于野。燮理阴阳，辅相之职。间者，国论稍亏雍睦，语言播传，动系观望，不可以不谨。 
董敦逸、黄庆基论苏轼托词命以毁先帝，苏辙以名器私所亲，皆以临司罢，之纯疏其诬罔，乃更黜之。以疾，改工部尚书。绍圣中，刘拯劾其阿附辙，出知单州。卒，年七十五。从弟之仪。
之仪字端叔。登第几三十年，乃从苏轼于定州幕府。历枢密院编修官，通判原州。元符中，监内香药库。御史石豫言其尝从苏轼辟，不可以任京官，诏勒停。徽宗初，提举河东常平。坐为范纯仁遗表，作行状，编管太平，遂居姑熟，久之，徙唐州，终朝请大夫。
之仪能为文，尤工尺牍，轼谓入刀笔三昧。
王觌，字明叟，泰州如皋人。第进士。熙宁中，为编修三司令式删定官。不乐久居职，求润州推官。二浙旱，郡遣吏视苗伤，承监司风旨，不敢多除税。觌受檄覆按，叹曰： 旱势如是，民食已绝，倒廪赡之，犹惧不克济，尚可责以赋邪？ 行数日，尽除之。监司怒，捃摭百出。会朝廷遣使振贷，觌请见，为言民间利病。使者喜，归荐之，除司农寺主簿，转为丞。司农时为要官，进用者多由此选。觌拜命一日，即求外，韩绛高其节，留检详三司会计。绛出颍昌，辟签书判官。坐在润公阙免，屏居累年，起为太仆丞，徙太常。
哲宗立，吕公著、范纯仁荐其可大任，擢右正言，进司谏。上疏言： 国家安危治乱，系于大臣。今执政八人，而奸邪居半，使一二元老，何以行其志哉？ 因极论蔡确、章惇、韩缜、张璪朋邪害正。章数十上，相继斥去。又劾窜吕惠卿。朝论以大奸既黜，虑人情不安，将下诏慰释之，且戒止言者。觌言： 诚出于此，恐海内有识之士，得以轻议朝廷。舜罪四凶而天下服，孔子诛少正卯而鲁国治。当是之时，不闻人情不安，亦不闻出命令以悦其党也。盖人君之所以御下者，黜陟二柄而已。陟一善而天下之为善者劝，黜一恶而天下之为恶者惧。岂以为恶者惧而朝廷亦为之惧哉？诚为陛下惜之。 觌言虽切，然不能止也。
夏主新立，有轻中国心。觌曰： 小羌窥我厌兵，故桀骜若是。然所当忧者，不在今秋而在异日，所当谨者，不在边备而在庙谟。翕张取予之权，必持重而后可。 洮东擒鬼章，槛至阙下，觌曰： 老羌虽就擒，其子统众如故，疆土种落未减于前，安可遽戮以贾怨。宜处之洮、岷、秦、雍间，以示含容好生之德，离其石交而坏其死党。 又言： 今民力凋瘵，边费亡极，不可不深为之计。 于是疏将帅非其人者请易之，茶盐之害民者请革之，至逋债、振瞻、赋敛、科须，皆指陈其故。
差役法复行，觌以为： 朝廷意在便民，而议者遂谓免役法无一事可用。夫法无新旧，惟善之从。 因采掇数十事于差法有助可以通行者上之。遂论青苗之害，乞尽罢新令，而复常平旧法，曰： 聚敛之臣，惟知罔利自媒，不顾后害。以国家之尊，而与民争锥刀之利，何以示天下？ 又言： 刑罚世轻世重。熙宁大臣，谓刑罚不重，则人无所惮。今法令已行，可以适轻之时，愿择质厚通练之士，载加芟正。 于是置局编汇，俾觌预焉。大抵皆用中典，《元祐敕》是也。
神宗复唐制，谏官分列两省。至是，大臣议徙之外门，而以其直舍为制敕院，名防漏泄，实不欲使与给舍相通。觌争之曰： 制敕院，吏舍也。夺谏省以广吏舍，信胥吏而疑诤臣，何示不广也。 乃不果徙。
觌在言路，欲深破朋党之说。朱光庭讦苏轼试馆职策问，吕陶辩其不然，遂起洛、蜀二党之说。觌言： 轼之辞，不过失轻重之体尔。若悉考同异，深究嫌疑，则两岐遂分，党论滋炽。夫学士命词失指，其事尚小；使士大夫有朋党之名，大患也。 帝深然之，置不问。
寻改右司员外郎，未几，拜侍御史、右谏议大夫。坐论尚书右丞胡宗愈，出知润州，加直龙图阁、知苏州。州有狡吏，善刺守将意以挠权，前守用是得讥议。觌穷其奸状，置于法，一郡肃然。民歌咏其政，有 吏行水上，人在镜心 之语。徙江、淮发运使，入拜刑、户二部侍郎，与丰稷偕使辽，为辽人礼重。绍圣初，以宝文阁直学士知成都府。蜀地膏腴，亩千金，无闲田以葬，觌索侵耕官地，表为墓田。江水贯城中为渠，岁久湮塞，积苦霖潦而多水灾，觌疏治复故，民德之，号 王公渠 。徙河阳，贬少府少监，分司南京，又贬鼎州团练副使。
徽宗即位，还故职，知永兴军。过阙，留为工部侍郎，迁御史中丞。改元诏下，觌言：  建中 之名，虽取皇极。然重袭前代纪号，非是，宜以德宗为戒。 时任事者多乖异不同，觌言： 尧、舜、禹相授一道，尧不去四凶而舜去之，尧不举元凯而舜举之，事未必尽同；文王作邑于丰而武王治镐，文王关市不征，泽梁无禁，周公征而禁之，不害其为善继、善述。神宗作法于前，子孙当守于后。至于时异事殊，须损益者损益之，于理固未为有失也。 当国者忿其言，遂改为翰林学士。
日食四月朔，帝下诏责躬，觌当制，有 惟德弗类，未足以当天心 之语，宰相去之，乃力请外。以龙图阁学士知润州，徙海州，罢主管太平观，遂安置临江军。
觌清修简澹，人莫见其喜愠。持正论始终，再罹谴逐，不少变。无疾而卒，年六十八。绍兴初，追复龙图阁学士。从子俊义。
俊义字尧明。游学京师，资用乏，或荐之童贯，欲厚聘之，拒不答。林灵素设讲席宝箓宫，诏两学选士问道。车驾将临视推恩，司成以俊义及曹伟应诏，俊义辞焉。人曰： 此显仕捷迳也，不可失。 俊义曰： 使辞不获命，至彼亦不拜。倘见困辱，则以死继之。 逮至讲所，去御幄跬步，内侍呼姓名至再，俊义但望幄致敬，不肯出；次呼曹伟，伟回首，俊义目之，亦不出。既罢，皆为之惧，俊义处之恬然。
以太学上舍选，奏名列其下，徽宗亲程其文，擢为第一。及赐第，望见容貌甚伟，大说，顾侍臣曰： 此朕所亲擢也，真所谓 俊义 矣。自古未有人主自为主司者，宜即超用。 蔡京邀使来见，曰： 一见我，左右史可立得。 俊义不往，仅拜国子博士。居二年，乃得改太学博士。
郓王谒先圣，有司议诸生门迎。俊义曰： 此岂可施于人臣哉？礼如见宰相足矣。 乃序立敦化堂下，及王至，犹辞不敢当。进吏部员外郎。尝入对，帝问： 卿知前所以亲擢乎？盖主司之意不一，是以天子自提文衡也。卫肤敏、吴安国今安在？ 具以对，即召为馆职，而迁俊义右司员外郎。为王黼所恶，以直秘阁知岳州。卒，年四十七。
俊义与李祁友善，首建正论于宣和间。当是时，诸公卿稍知分别善恶邪正，两人力也。祁字肃远，亦知名士，官不显。
马默，字处厚，单州成武人。家贫，徒步诣徂徕从石介学。诸生时以百数，一旦出其上。既而将归，介语诸生曰： 马君他日必为名臣，宜送之山下。 
登进士第，调临濮尉，知须城县。县为郓治所，郓吏犯法不可捕，默趋府，取而杖之客次，阖府皆惊。曹佾守郓，心不善也，默亦不为屈。后守张方平素贵，掾属来前，多闭目不与语。见默白事，忽开目熟视久之，尽行其言，自是诿以事。治平中，方平还翰林，荐为监察御史裹行，遇事辄言无顾。方平间遣所亲儆之曰： 言太直，得无累举者乎？ 默谢曰： 辱知之深，不敢为身谋，所以报也。 
时议尊崇濮安懿王，台谏吕诲等力争以为不可，悉出补外。默请还之，不报。遂上言： 濮王生育圣躬，人谁不知。若称之为亲，义无可据，名之不正，失莫大焉。愿蔽自宸心，明诏寝罢，以感召和气，安七庙之神灵，是一举而众善随之也。 又言： 致治之要，求贤为本。仁宗以官人之权，尽委辅相，数十年间，贤而公者无几。官之进也，不由实绩，不自实声，但趋权门，必得显仕。今待制以上，数倍祖宗之时，至谋一帅臣，则协于公议者十无三四。庶僚之众，不知几人，一有难事，则曰无人可使。岂非不才者在上，而贤不肖混淆乎？愿陛下明目达聪，务既其实，历试而超升之，以幸天下。 
刑部郎中张师颜提举诸司库务，绳治不法，众吏惧摇，飞语谗去之。默力陈其故，以为： 恶直丑正，实繁有徒。今将去积年之弊，以兴太平，必先官举其职。宜崇奖师颜，厉以忠勤，则尸素括囊之徒，知所劝矣。 
西京会圣宫将创仁宗神御殿，默言： 事不师古，前典所戒。汉以诸帝所幸郡国立庙，知礼者非之。况先帝未尝幸洛，而创建庙祀，实乖典则。愿以礼为之节，义为之制，亟止此役，以章清静奉先之意。 会地震河东、陕西郡，默以为阴盛，虑为边患，宜备之。后数月，西夏果来侵。
神宗即位，以论欧阳修事，通判怀州。上疏陈十事：一曰揽威权，二曰察奸佞，三曰近正人，四曰明功罪，五曰息大费，六曰备凶年，七曰崇俭素，八曰久任使，九曰择守宰，十曰御边患。揽威权，则天子势重，而大臣安矣；察奸佞，则忠臣用，而小人不能幸进矣；近正人，则谏诤日闻，而圣性开明矣；明功罪，则朝廷无私，而天下服矣；息大费，则公私富，而军旅有积矣；备凶年，则大恩常施，而祸乱不起矣；崇俭素，则自上化下，而民朴素矣；久任使，则官不虚授，而职事举矣；择守宰，则庶绩有成，而民受赐矣；御边患，则四远畏服，而中国强矣。
除知登州。沙门岛囚众，官给粮者才三百人，每益数，则投诸海。砦主李庆以二年杀七百人，默责之曰： 人命至重，恩既贷其生，又从而杀之，不若即时死乡里也。汝胡不以乏粮告，而颛杀之如此？ 欲按其罪，庆惧，自缢死。默为奏请，更定《配岛法》凡二十条，溢数而年深无过者移登州，自是多全活者。其后苏轼知登州，父老迎于路曰： 公为政爱民，得如马使君乎？ 
徙知曹州，召为三司盐铁判官。以默与富弼善，且论新法不便，出知济、衮二州。还，提举三司帐司。为神宗言用兵形势，及指画河北山川道里，应对如流。神宗喜，将用之，大臣滋不悦，以提点京东刑狱。
默性刚严疾恶，部吏有望风投檄去者。金乡令以贿著，其父方执政，诒书曰： 马公素刚，汝有过，将不免。 令惧，悉取不义之物焚撤之。改广西转运使，会安化等蛮岁饥内寇，默上平蛮方略，以为 胜负不在兵而在将。富良宵遁，郭逵怯懦；邕城陷没，苏缄老谬；归仁铺覆军，陈曙先走；昆仑关丧师，张守节不战，侬智高破亡，因狄青之智勇；欧希范之诛灭，乃杜杞之方略，此足验矣。 
以疾求归，知徐州。属城利国监苦吴居厚之虐，默皆革之。召为司农少卿。司马光为相，欲尽修祖宗法，问默以复乡差衙前法如何？默曰： 不可。如常平，自汉为良法，岂宜尽废？去其害民者可也。 其后役人立为一州一县法，常平提举官省归提刑司，颇自默发之。除河东转运使。时议弃葭芦、吴堡二砦，默奏控扼险阻，敌不可攻，弃之不便。由是二砦得不弃。移衮州，请褒录石介后，诏官其孙。东州荐饥，流民大集，所振活数万计。入拜卫尉卿，权工部侍郎，转户部。告老，以宝文阁待制复知徐州，改河北都转运使。
初，元丰间，河决小吴，因不复塞，纵之北流。元祐议臣以为东流便，水官遂与之合。默与同时监司上议，以北流为便。御史郭知章复请从东流，于是作东西马头，约水复故道，为长堤壅河之北流者，劳费甚大。明年，复决而北，竟不能使之东。
久之，告老，提举鸿庆宫。绍圣时，坐附司马光，落待制致仕。元符三年，复之。卒，年八十。绍兴中，以其子纯请，赠开府仪同三司，加赠太保。
论曰：《诗》云： 时靡有争，王心载宁。 王安石之为相，可谓致天下之争，而君心不宁矣。孙觉、李常力诤新法，宁失故人之意，毅然去之而无悔，贤哉。孔文仲之策制科，以微官慷慨论事，言虽不听，而名彻上聪。安石既斥其人，又废其科，何迁怒之甚耶！鲜于侁早识安石败事，与吕诲同见几先。马默用张方平荐为御史，至于尽言而不讳，方平止之而不听，斯为不负知己矣。李周之耿介，顾临之用兵，李之纯、王觌再黜而不改其正，亦足以见一时之多贤焉。
