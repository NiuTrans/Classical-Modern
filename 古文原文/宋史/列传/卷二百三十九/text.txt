◎世家三
○吴越钱氏
吴越钱俶字文德，杭州临安人。本名弘俶，以犯宣祖偏讳去之。祖镠，因黄巢之乱，据有吴越，昭宗授以杭、越两藩节制，封彭城郡王。历梁、后唐，加吴越国王，卒，子元瓘嗣。元瓘卒，子佐嗣。佐卒，弟倧嗣，为其大将胡进思所废，遂迎立俶，事具《五代史》。俶即元瓘之第九子也，母吴越国恭懿夫人吴氏。
晋开运中，为台州刺史。数月，有僧德诏语俶曰： 此地非君为治之所，当速归，不然不利。 俶从其言，即求归国，未几，有进思之变。
汉乾祐初，授东南面兵马都元帅、镇海镇东军节度使、开府仪同三司、检校太师兼中书令、杭越等州大都督、吴越国王，赐号翊圣广运同德保定功臣，赐以金印、玉册。三年，江南遣其将查文徽攻福州，俶发兵擒文徽，献捷，加尚书令。
周广顺初，授诸道兵马元帅。二年，授天下兵马元帅，改赐推诚保德安邦致治忠正功臣。六月，丁母忧，起复。世宗即位，授天下兵马都元帅。显德三年，世宗征淮南，令俶以所部分路进讨。俶遣偏将吴程围毗陵，陷关城，擒刺史赵仁泽；路彦铢围宣城。俄俶军战败，复失常州。会李景上表求割地内附，诏俶班师。五年夏四月，杭州灾，府舍悉为煨烬，将延及仓庾，俶命酒祝曰： 食为民天，若尽焚之，民命安仰！ 火遂止。世宗闻之，遣内侍赍诏恤问。是岁，淮南内属，遣翰林学士陶谷、司天监赵修己使俶，赐羊马橐驼，自是以为常。七月，又遣阁门使曹彬赐俶兵甲、旗帜。六年，恭帝嗣位，赐崇仁昭德宣忠保庆扶天翊亮功臣。
建隆元年，授天下兵马大元帅。俶舅宁国军节度吴延福有异图，左右劝俶诛之，俶曰： 先夫人同气，安忍置于法？ 言讫鸣咽流涕，但黜延福于外，终全母族。自太祖受命，俶贡奉有加常数。二年，遣使赐俶战马二百、羊五千、橐驼三十。乾德元年，以白金万两、犀牙各十株、香药一十五万斤、金银真珠玳瑁器数百画事来贡，改赐承家保国宣德守道忠正恭顺功臣。是冬，郊祀，遣其子惟濬入贡。
开宝五年，改赐开吴镇越崇文耀武宣德守道功臣，封其妻孙氏为贤德顺穆夫人。未几，遣幕吏黄夷简入贡，上谓之曰： 汝归语元帅，常训练兵甲，江南强倔不朝，我将发师讨之，元帅当助我，无惑人言云 皮之不存，毛将安傅  。特命有司造大第于薰风门外，连互数坊，栋宇宏丽，储待什物无不悉具。因召进奉使钱文贽谓之曰： 朕数年前令学士承旨陶谷草诏，比来城南建离宫，令赐名 礼贤宅 ，以待李煜及汝主，先来朝者以赐之。 诏以草示文贽，遂遣文贽赐俶战马及羊，谕旨于俶。
七年五月，赐俶袭衣、玉带、玉鞍勒马、金器二百两、银器三千两、锦绮千段。是冬，讨江南。遣内客省使丁德裕赍诏，以俶为升州东面招抚制置使，赐战马二百匹、旌旗剑甲；令德裕以禁兵步骑千人为俶前锋，尽护其军。李煜贻书于俶，其略曰： 今日无我，明日岂有君？一旦明天子易地酬勋，王亦大梁一布衣耳。 俶不答，以书来上。
八年，俶率兵拔常州，加守太师，诏俶归国。俶遣大将沈承礼等率兵水陆随王师平润州，遂进讨金陵。上尝召进奏使任知果，令谕旨于俶曰： 元帅克毗陵有大功，俟平江南，可暂来与朕相见，以慰延想之意。即当遣还，不久留也。朕三执圭币以见上帝，岂食言乎？ 江南平，论功以俶大将沈承礼、孙承祐并为节度使，为防御使者一人、刺史六人。
九年二月，俶与其妻孙氏、子惟濬、平江军节度使孙承祐来朝，上遣皇子兴元尹德昭至睢阳迎劳。俶将至，车驾先幸礼贤宅，按视供帐之具。及至，诏俶居之。对于崇德殿，贡白金四万两、绢五万匹，赐袭衣、玉带、金器千两、白金器三千两、罗绮三千段、玉勒马。即日宴长春殿，俶又贡白金二万两、绢三万匹、乳香二万斤。贺平江左，贡白金五万两、钱十万贯、绵百八十万两、茶八万五千斤、犀角象牙二百株、香药三百斤。车驾幸其第，又贡白金十万两、绢五万匹、乳香五万斤，以助郊祭。
三月庚午，诏曰： 古者宗工大臣特被隆眷，或剑履上殿，或书诏不名，率由丰功，待以殊礼。今我兼其命数，用奖勋贤，辉映古今，允为优异。咨尔吴越国王钱俶，德隆宏茂，器识深远，抚奥区于吴会，勒洪伐于宗彝。昨以江表不庭，王师致讨，委方面之兵柄，克常、润之土宇，辅翼帝室，震叠皇灵。而乃执圭来庭，垂绅就列，罄事君之诚悫，为群后之表仪。爰峻徽章，以旌元老。可特赐剑履上殿，书诏不名。 以俶妻贤德顺穆夫人孙氏为吴越国王妃，令惟濬赍诏赐之。宰相以为异姓诸侯王妻无封妃之典，太祖曰： 行自我朝，表异恩也。 俶献白金六万两、绢六万匹为谢。
太祖数诏俶与其子惟濬宴射苑中，惟诸王预坐。每宣谕俶，俶拜谢，多令内侍掖起，俶感泣。又尝一日召宴，独太宗、秦王侍坐，酒酣，太祖令俶与太宗、秦王叙昆仲之礼，俶伏地叩头，涕泣固让，乃止。会将以四月幸西京，亲雩祀，俶恳请扈从，不许，留惟濬侍祠，令俶归国。太祖宴饯于讲武殿，赐窄衣、玉束带、玉鞍勒马、玳瑁鞭、金银锦彩二十余万、银装兵八百事，谓俶曰： 南北风土异宜，渐及炎暑，卿可早发。 俶涕泣言愿三岁一朝，太祖曰： 川陆迂远，当俟诏旨，即来觐也。 俶将发京师，特赐导从仪卫之物，率皆鲜丽，令自礼贤宅陈列至迎春苑。自俶之至，逮于归国，太祖所赐金器万两、白金器又数万两、白金十余万两、锦绮绫罗绢四十余万匹、马数百匹，他物不可胜计。俶既归国，尝视事功臣堂，一日命坐于东偏，谓左右曰： 西北者神京在焉，天威不违颜咫尺，俶岂敢宁居乎？ 
太宗即位，加食邑五千户。俶贡御衣，通天犀带，绢万匹，金器、玳瑁器百余事，金银扣器五百事，涂金银香台、龙脑檀香床、银假果、水晶花凡数千计，价直钜万；又贡犀角象牙三十株、香药万斤、干姜五万斤、茶五万斤。俶又请岁增常贡，诏不许。太平兴国二年正月，孙氏卒，遣给事中程羽吊祭。九月，上言乞所赐诏书呼名，不许。
三年三月，来朝，遣判四方馆事梁迥至泗州迎劳；惟濬先在阙下，上遣至睢阳候俶。俶先遣孙承祐入奏事，上即遣承祐护诸司供帐劳俶于郊，又命齐王廷美宴俶于迎春苑。俶尽至，对于崇德殿，赐袭衣、玉带、金银器、玉鞍勒马、锦彩万匹、钱千万；宾佐崔仁冀等赐金银带、器币、鞍马有差。即日宴俶长春殿，令刘鋹、李煜预坐。俶贡白金五万两、钱万万，绢十万匹、绫二万匹、绵十万，屯茶十万斤、建茶万斤、干姜万斤，越器五万事，锦缘席千，金银画舫三、银饰龙舟四，金饰乌樠木御食案、御床各一，金樽罍盏斝各一、金饰玳瑁器三十事、金扣藤盘二、金扣雕象俎十，银假果树十事、翠毛真珠花三丛，七宝饰食案十、银樽罍十、盏斝副焉，金扣越器百五十事、雕银俎五十，密假果、剪罗花各二十树，银扣大盘十，银装鼓二、七宝饰胡琴五弦筝各四、银饰箜篌方响羯鼓各四、红牙乐器二十二事，乳香万斤、犀角象牙各一百株，香药万斤、苏木万斤。上又尝召俶及其子惟濬宴后苑，泛舟池中，上手酌酒以赐俶，俶跪饮之。其恩待如此。
四月，会陈洪进纳土，俶上言曰： 臣伏有恳诚，贮于肺腑，幸因入觐，辄敢上闻。盖虞神道之害盈，必冀天慈之从欲。臣近蒙朝廷赐以剑履上殿，诏书不名，仍以本道领募卒徒，尝营戈甲，特建国王之号，俾增师律之严，皆所以假其宠名，托于邻敌。方今幅员无外，名数洞分，岂可冒居，自罹公议？合从省罢，以正等威。除本道军士、器甲臣已曾奏纳外，其所封吴越国王及天下兵马大元帅职名，望皆许解罢。凡颁诏命，愿复名呼，庶圣朝无虚授之恩，微臣免疾颠之祸。 优诏不许。
五月乙酉，俶再上表： 臣庆遇承平之运，远修肆觐之仪，宸眷弥隆，宠章皆极。斗筲之量实觉满盈，丹赤之诚辄兹披露。臣伏念祖宗以来，亲提义旅，尊戴中京，略有两浙之土田，讨平一方之僣逆。此际盖隔朝天之路，莫谐请吏之心。然而禀号令于阙庭，保封疆于边徼，家世承袭，已及百年。今者幸遇皇帝陛下嗣守丕基，削平诸夏，凡在率滨之内，悉归舆地之图。独臣一邦僻介江表，职贡虽陈于外府，版籍未归于有司，尚令山越之民，犹隔陶唐之化。太阳委照，不及蔀家，春雷发声，兀为聋俗，则臣实使之然也，罪莫大焉。不胜大愿，愿以所管十三州献于阙下执事，其间地里名数别具条析以闻。伏望陛下念奕世之忠勤，察乃心之倾向，特降明诏，允兹至诚。 
诏答曰： 卿世济忠纯，志遵宪度，承百年之堂构，有千里之江山。自朕纂临，聿修觐礼，睹文物之全盛，喜书轨之混同，愿亲日月之光，遽忘江海之志。甲兵楼橹既悉上于有司，山川土田又尽献于天府，举宗效顺，前代所无，书之简编，永彰忠烈。所请宜依。 
丁亥，诏曰： 汉宠功臣，聿著带河之誓；周尊元老，遂分表海之邦。其有奄宅勾吴，早绵星纪，包茅入贡，不绝于累朝，羽檄起兵，备尝于百战。适当辑瑞而来勤，爰以提封而上献。宜迁内地，别锡爰田，弥昭启土之荣，俾增书社之数。吴越国王钱俶天资纯懿，世济忠贞，兆积德于灵源，书大勋于策府。近者庆冲人之践阼，奉国珍而来朝，齿革羽毛既修其常贡，土田版籍又献于有司，愿宿卫于京师，表乃心于王室。眷兹诚节，宜茂宠光。是用列西楚之名区，析长淮之奥壤，建兹大国，不远旧封，载疏千里之疆，更重四征之寄。畴其爵邑，施及子孙，永夹辅于皇家，用对扬于休命，垂厥百世，不其伟欤！其以淮南节度管内封俶为淮海国王，仍改赐宁淮镇海崇文耀武宣德守道功臣，即以礼贤宅赐之。 惟濬为节度使兼侍中，惟治为节度使，惟演为团练使，惟愿暨侄郁、昱并为刺史，弟仪、信并为观察使，将校孙承祐、沈承礼并为节度使。体貌隆盛，冠绝一时。
是岁七月中元，京城张灯，令有司于俶宅前设灯山、陈声乐以宠之。八月，令两浙发俶緦麻以上亲及管内官吏悉归朝，凡舟一千四十四艘，所过以兵护送。杭州贡俶乐人凡八十有一人，诏以三十六人还杭州，四十五人赐俶。俶上表谢，上亲画 付中书送史馆 。
四年二月宴苑中，俶被病拜不能起，上命以银装肩舆送归，因以赐之。四月，从征太原，赐羊三百、酒十斛。俶小心谨恪，每晨趋行阙，人未有至者，必先至，假寐以待旦。上知之，谓俶曰： 卿已中年，宜避风冷，自今入谒不须太早也。 特辍御前二大烛以赐之，令先赴前顿。上尝赐从臣食于中路顿，并赐卫士羊臂臑、卮酒，观共饮啖。上见其雄壮，因顾俶，俶进曰： 所谓 如虎如貔、如熊如罴 者也。 会刘继元降，上御连城台诛军中先亡命太原者，顾谓俶曰： 卿能保全一方以归于我，不致血刃，深可嘉也。 俶顿首谢。俶中途被足疾，车驾亲临问，令太医然艾以灸，疾寻愈。还京策勋，宰相进拟加食邑万户、实封千户。上即改白麻，倍加食邑二万户、实封二千户。
五年八月，俶被病，上临问，赐白金万两、钱千万、绢万匹、金器千两，赐其子惟濬、惟治白金各万两。是冬，车驾幸大名府，诏俶乘肩舆即路。六年，又被病，赐告久之，上遣中使赐俶文楸棋局、水精棋子，乃谕旨曰： 朕机务之余，颇曾留意，以卿在假，可用此遣日。 
八年十二月，上言曰： 臣以蕞尔之躯，蒙被恩宠，赋禄百万，兼职数四。元帅之任实本于兵权，国王之号盖屏于帝室，尚书总百揆之重，中书掌八柄之繁，维师冠于上台，开府当于极品，臣之孱琐，罔克负荷。邦国之制式著等威，名器之间固有涯分，徒速罪戾，以取颠隮。伏望圣旨特从省罢。 不许。表三上，下诏曰： 分茅胙土，所以彰世及之荣；大辂繁缨，所以表名器之重。至若褒宠勋德，度越典常，咨于旧章，爰推异数。乃有体好谦之德，形固让之辞，敦谕再三，确乎不拔，用曲至公之论，式光知止之风。淮海国王钱俶方岳炳灵，风云通感，奄有勾吴之地，不忘象魏之心。扫境来朝，举宗宿卫，籍其土宇，入于朝廷，式昭职员，胙之淮海，居天子二老之任，启真王万户之封，并加宠章，用答忠顺。而乃屡形表疏，愿避官荣，发于深衷，诚不可夺。若以灵台偃伯，武库橐兵，天下一家书轨之无外，五侯九伯征伐之不行。愿寝元帅之名，勉徇由衷之请。其乃世祚明德，存于带砺之盟；帝赍良弼，宠以台辅之任。极驭贵之爵，增衍食之封，非足醻庸，适以昭德，勉膺渥泽，克副眷怀。可罢天下兵马大元帅，余如故。 
雍熙元年，改封汉南国王。四年春，出为武胜军节度，改封南阳国王。俶久被病，诏免入辞。将发，赐玉束带、金唾壶、碗盎等。俶四上表让国王，改封许王。端拱元年春，徙封邓王。会朝廷遣使赐生辰器币，与使者宴饮至幕，有大流星堕正寝前，光烛一庭，是夕暴卒，年六十。
俶以天成四年八月二十四日生，至是八月二十四日卒，复与父元瓘卒日同，人皆异之。上为废朝七日，追封秦国王，谥忠懿，仍正衙备礼发册曰：
皇帝若曰：昊穹眷祐，贤哲挺生，禀象纬之纯精，负经纶之盛业，作民父母，为国翰垣。其存也冠中台而长诸侯，其没也峻徽章而崇礼命。咨尔故安时镇国崇文耀武宣德守道功臣、武胜军节度、邓州管内观察处置等使、开府仪同三司、守太师、尚书令兼中书令、使持节邓州诸军事、行邓州刺史、上柱国、邓王、食邑九万七千户、食实封一万六千九百户、赐剑履上殿、诏书不名钱俶，嗣祖考之令德，奠东南之奥区，开国承家，本仁祖义；以忠孝而保社稷，以廉让而化人民；勤翊戴于累朝，克惠绥于一境，世传威略，志慕声明。
当武库戢兵，洞阅诗书之府；洎秣陵问罪，雄张犄角之师。致区宇之同文，赖忠良之协力。逮于纂绍，益享崇高，蕴明哲而保身，务倾输而竭节，尽献土壤，来归阙庭，予嘉乃功，荐锡殊宠。而道隆简退，志尚谦冲，屡辞却縠之权，难夺范宣之让。朕深惟勋旧，俾就养颐，爰出殿于大邦，庶聿臻于眉寿，式繄元老，永辅眇躬。
何天道之难谌，而梁木之斯坏！长沙既往，空存甲令之勋；征虏云亡，但见云台之像。赗赙从于异等，嗟悼废于临朝；宁酬柱石之勋，未极君臣之分。庸加典则，以厚始终。
今遣使太中大夫、尚书工部侍郎、上柱国、汾阳郡开国侯、食邑一千户、赐紫金鱼袋郭贽持节册赠尔为秦国王。呜呼！德无不报，予敢忘于格言；魂而有知，尔尚钦于天命。呜呼哀哉！
命中使护其丧归葬洛阳。自镠至俶世有吴越之地仅百年，管内诸州皆子弟，将校授任而后请命于朝，有至使相者。俶任太师、尚书令兼中书令四十年，为元帅三十五年。及归朝卒，子惟演、惟济皆童年，召见慰劳，并起家诸卫将军。善始令终，穷极富贵，福履之盛，近代无比。
然甚俭素，自奉尤薄，常服大帛之衣，帏帐茵褥皆用紫絁，食不重味。颇知书，雅好吟咏。在吴越日，自编其诗数百首为《正本集》，因陶谷奉使至杭州，求为之序。性谦和，未尝忤物。在藩日，每朝廷使至，接遇勤厚。所上乘舆、服物、器玩，制作精妙，每遣使修贡，必罗列于庭，焚香再拜，其恭谨如此。崇信释氏，前后造寺数百，归朝又以爱子为僧。善草书，上一日遣使谓曰： 闻卿善草圣，可写一二纸进来。 俶即以旧所书绢图上之，诏书褒美，因赐玉砚金匣一，红绿象牙管笔、龙凤墨、蜀笺、盈丈纸皆百数。
属久病家居，有黄门赵海被酒造其第求见，因出药数丸谓俶曰： 此颇疗目疾，愿王即饵之。 俶即饵焉。既去，家人皆惶骇不测，俶曰： 此但醉耳，又何疑哉？ 后数日，上闻大惊，捕海系狱，决杖流海岛。
初，俶为胡进思所立，废其兄倧，徙越州，资给丰厚。进思屡请除之，恐为后患，俶泣曰： 若杀吾兄，吾终不忍，汝欲行其志，吾当退避贤路。 进思惭而退。俶虑进思害倧，遣亲将薛温为倧守卫，戒之曰： 委汝以保全废王，苟有非常，汝当以死捍之。 温至越旬余，有二卒夜持刃逾垣入，倧阖户拒之，呼声达於外，温领徒而入，毙二卒于庭中，乃进思之所遣也。进思因忧惧，疽发背，卒。从左右屡有以倧为言，叔终拒之。倧居越州二十余年卒。
俶自建隆已来贡奉不绝，及用兵江左，所贡数十倍。先是镠与战士多赐己姓，后俶归朝，皆称同宗。淳化三年，诏令复本姓。又浙中刘氏避镠讳，改为金氏，亦令还故。景德中，有司请以礼贤宅为司天监，真宗以先朝所赐，不许。大中祥符八年，子惟演等复表上之，诏赐钱五万贯，仍各赐第一区。
子惟濬、惟治、惟渲、惟演、惟灏、惟溍、惟济。惟渲至韶州团练使，惟灏贺州团练使，惟溍至左龙武将军、奖州刺史。惟演自有传。
惟濬字禹川，俶嫡子也。裁数岁，俶表授镇海镇东两军节度副大使、检校太保、钤辖两浙管内土客诸军事。建隆元年，加检校太傅。三年，领建武军节度。乾德初，加检校太尉。是年冬，来朝，因侍祠南郊。六年，复来朝，侍郊祀，命兵部员外郎、知制诰卢多逊迎劳之。开宝二年，授镇东等军节度、浙江东西道观察处置、两浙制置营田发运等使。未几，来朝，太祖召宴苑中，令黄门奏《箫韶》乐，与诸王同席而坐。赐白玉带、珠缀衣、水精鞍勒御马，赐赍钜万计。月余遣归，辞日，又赐袭衣、玉带、金鞍勒马。四年，又来朝，因侍祠南郊，宠待殊等。及大兵征金陵，惟濬从父下毗陵，以功加平章事。九年，随俶入朝，俶先归，留惟濬扈从郊祀西洛。
太宗即位，加兼侍中。太平兴国二年，丁母妃孙氏忧，起复，加镇东大将军、右金吾卫大将军，员外置同正。俶将入朝，惟濬先奉方物来贡，诏户部郎中侯涉至泗州迎劳之，赐赍无算，并增其食邑。三年，随俶来朝，俶尽献浙右之地，改封淮海国王，徙惟濬淮南节度。是冬，郊祀恩，加检校太师。从平太原及从征幽蓟，又从幸大名。雍熙元年，郊祀，改山南东道节度。四年，徙镇安州。惟濬虽再移镇，常留京师。端拱初，籍田，封萧国公。俄俶薨，起复，加兼中书令。
惟濬与俶诸子共进钱金、绫罗、犀玉带笏、犀角、象牙、丁香、金玉马脑鞍勒、金玉珠翠首饰、乐器、博具、器皿什物、马橐驼牛驴车凡数十万计。俶妻俞氏又进金银十余万、犀二十株、通犀赪犀玉带二十二条、水晶佛像十二事。惟濬又进女乐十人，上不纳，各赐锦彩三十段遣还之。淳化初，杭州以钱氏家庙所藏唐、梁以来累朝所赐玉册竹册各三副、铁券一来上，上悉以赐惟濬。明年春，得疾暴卒，年三十七。废朝二日，追封邠王，谥安僖，中使典丧事。
子守吉、守让。守吉至西京作坊使。守让字希仲，以荫累迁供备库使，天禧四年，录诸国之后，加领荣州刺史，改东染院使，卒。守让颇勤学为文章，退居多闭关读书，屡献歌颂，真宗优诏褒奖。有集二十卷。子恕，娶曹王元偁女长安县主。
惟治字和世，废王倧之长子。倧初迁于越而惟治生，俶爱之，养为己子。幼好读书。八岁授两浙牙内诸军指挥使，判军粮营田事，又改德化军使，迁检校太保、台州团练使。乾德四年四月，制授宁远军节度、检校太傅，仍兼衙职，与惟濬节旄同日而至，国人荣之。
王师讨江南，惟治从俶率兵下常州，策勋改奉国军节度。俶入朝，命惟治权发遣军国事。俶还，令奉币入贡，抚谕命赐甚厚。惟治又献涂金银香师子、香鹿凤鹤孔雀、宝装髹合、扣金瓷器万事，吴缭绫千匹。辞日，赐袭衣玉带、涂金鞍勒马、金银器、缯彩逾万计。
太宗嗣位，进检校太尉。太平兴国三年，俶再入觐，又权国事。一夕厩中火，惟治率兵临高下视，令亲信十数辈仗剑申令，敢后顾者斩，顷之火息。妻族有隶帐下者恃亲犯法，惟治命杖背于府门。俶既纳土，朝廷命考功郎中范旻知杭州，惟治奉兵民图籍、帑廪管籥授旻，与其弟惟渲、惟灏归朝。次近郊，遣内侍护诸司供帐迎劳至京师，即日召对长春殿，赐衣服、金带、鞍勒马、器币，改领镇国军节度。五年八月，车驾幸俶第，召见惟治，赐白金万两。
惟治善草隶，尤好二王书，尝曰： 心能御手，手能御笔，则法在其中矣。 家藏书帖图书甚众，太宗知之，尝谓近臣曰： 钱俶儿侄多工草书。 因命翰林书学贺丕显诣其第，遍取视之，曰： 诸钱皆效浙僧亚栖之迹，故笔力软弱，独惟治为工耳。 惟治尝以钟繇、王羲之、唐玄宗墨迹凡七轴为献，优诏褒答。
雍熙三年，大出师征幽州，命惟治知真定军府兼兵马都部署。前一日曲宴内殿，惟治献诗，帝览之悦，酒半，遣小黄门密谕北面之寄。至则训兵享士，颇勤政务，设厨馔于城门以待使传。
初，惟濬虽俶嫡嗣，然俶以其放荡无检，故器惟治，再俾权国务。尝一夕俶暴疾，孙妃悉敛符签付惟治，后惟濬知之，甚恚恨。洎入朝，惟濬止奉朝请，而委惟治藩任焉。俶薨召还，起复检校太师。移疾就第百日，有司请罢奉，特诏续给。累上表请罢节镇，优诏不许。
惟治既病，心恍惚，家事不肃。咸平初，僮奴以奸私杀人于庭，事连闺阃。真宗为停按鞫，止授右监门卫上将军，其子驾部员外郎丕责授郢州团练副使。晚年颇贫匮。景德中，其弟惟演献文，上对宰相称其公王之后，能苦心翰墨，令记其名，因曰： 钱氏继世忠顺，子孙可念，如闻惟治颇贫乏，尤可轸恻。 特转右武卫上将军，月给奉十万。累加左骁卫上将军、左神武统军。大中祥符七年七月，卒，年六十六，赠太师。初，有司援统军陈承昭、孟珏例，当赠东宫保傅。上以俶奉土归国，优其赠典。又闻群臣家贫乏者不欲官给丧事，为罢诏葬。录其四子官，及外弟、子婿、亲校并甄擢之。
惟治好学，聚图书万余卷，多异本。慕皮、陆为诗，有集十卷。书迹多为人藏秘，晚年虽病废，犹或挥翰。真宗尝语惟演曰： 朕知惟治工书，然以疾不欲遣使往取，卿为求数辐进来。 翌日，写圣制诗数十章以献，赐白金千两。
初镇四明，尝梦神人披甲，自称 西岳神 ，谓惟治曰： 公面有缺文 ，即捧土培之。后领华州节钺二十年。
子丕字简之，幼好学。雍熙中，俶上言欲求举进士，太宗以其世家子，特召试内署，授秘书丞，赐金紫，累迁驾部郎中。尝知新淦县，又知衡州。惟治卒，以将作少监起复，俄为三司户部判官，卒于光禄少卿。
惟济字岩夫。生七岁，俶封汉南国王，奏补本府元从指挥使，历诸卫将军，领恩州刺史，改东染院使，真拜封州刺史。真宗祀汾阴还，燕近臣苑中，命惟济射，一发中的。故事，刺史射不解箭，帝赐解之，且赐袭衣、金带。
其后请试郡，命知绛州。民有条桑者，盗夺桑不能得，乃自创其臂，诬桑主欲杀人，久系不能辨。惟济取盗与之食，视之，盗以左手举匕箸，惟济曰： 以右手创人者上重下轻，今汝创特下重，正用左手伤右臂，非尔自为之邪？ 辞遂服。帝闻之，谓宰相向敏中曰： 惟济试守郡辄明辨，后必为能吏矣！ 
徙潞州。民相惊有外寇，奔城而仆者相枕藉，惟济从容行视，从骑甚省，民乃安。迁永州团练使，改知成德军。仁宗即位，加检校司空。民有伪作白金质取缗钱者，其家来告，惟济曰： 第声言被盗，示以重购，质者当来责余直，即得之矣。 已而果然，乃杖配之。以吉州防御使留再任，迁虔州观察使，知定州。有妇人待前妻子不仁，至烧铜钱灼臂，惟济取妇人所生儿置雪中，械妇人往视儿死。其惨毒多此类。迁武昌军节度观察留后，改保静军留后。
惟济喜宾客，丰宴犒，家无余赀，帝赐白金二千两，所负公使钱七百余万。卒，赠平江节度使，谥宣惠。遣使护葬事，赐赙钱二百万、绢千匹。有《玉季集》二十卷。惟济有吏干，能戢下而性苛忍，所至牵蔓满狱。重囚弃市，或断手足，探肝胆，用以威众。观者色动，而惟济自若也。
俨字诚允，俶之异母弟也。本名信，淳化初改焉。幼为沙门，及长，颇谨慎好学。俶袭国封，命为镇东军安抚副使。周显德四年，奏署衢州刺史。太祖平扬州，俶遣俨入贺，命阁门副使武怀节赍诏迎劳，赐赍甚厚。及归，又赐玉带、名马、锦彩、器皿。开宝三年，代兄偡知湖州，充宣德军安抚使。俶奉诏攻毗陵，命俨督漕运。太平兴国二年，从俶之请，授新、妫、儒等州观察使，仍知湖州，俨兄仪为慎、瑞、师等州观察使。入朝，以俨为随州观察使，仪为金州观察使。侍祠郊宫，特召升俨班于节度使之次。仪卒，俨换金州。常从幸天驷监，会赐从官马，太宗敕有司曰： 钱俨儒者，宜择驯马给之。 未几，出判和州，在职十七年。咸平六年，卒，年六十七，赠昭化军节度。
俨嗜学，博涉经史。少梦人遗以大砚，自是乐为文辞，颇敏速富赡，当时国中词翰多出其手。归京师，与朝廷文士游，歌咏不绝。淳化初，尝献《皇猷录》，咸平又献《光圣录》，并有诏嘉答。所著有前集五十卷、后集二十四卷、《吴越备史》十五卷、《备史遗事》五卷、《忠懿王勋业志》三卷，又作《贵溪叟自叙传》一卷。
善饮酒，百卮不醉，居外郡尝患无敌，或言一军校差可伦拟，俨问其状，曰： 饮益多，手益恭。 俨曰： 此亦变常，非善饮也。 
昱字就之，忠献王佐之长子。佐薨，昱尚幼，国人立倧，遂以昱为咸宁、大安二宫使。俶嗣国，承制授秀州刺史。太祖受禅，俶遣昱入贡，与江南使同侍宴射于后苑。江南使先中的，令昱解之，昱应弦而中，赐以玉带。及平蜀，复来贺。归国，为台州刺史。俶得福州，命昱守之。王师讨江南，为东面水陆行营应援使。从俶入朝，授白州刺史。
昱好学，多聚书，喜吟咏，多与中朝卿大夫唱酬。尝与沙门赞宁谈竹事，迭录所记，昱得百余条，因集为《竹谱》三卷。俄献《太平兴国录》。求换台省官，令学士院召试制诰三篇，改秘书监，判尚书都省。时新葺省署，昱撰记奏御，又尝以钟、王墨迹八卷为献，有诏褒美。
出知宋州，改工部侍郎，历典寿、泗、宿三州，率无善政。至道中，郊祀，当进秩，太宗曰： 昱贵家子无检操，不宜任丞郎。 以为郢州团练使。咸平二年，表入朝，以病不及陛见，卒，年五十七。
昱善笔札，工尺牍，太祖尝取观赏之，赐以御书金花扇及《急就章》。昱聪敏能覆棋，工琴画，饮酒至斗余不乱。善谐谑，生平交旧终日谈宴，未曾犯一人家讳。有集二十卷。然贪猥纵肆，无名节可称。生子百数。涉，雍熙中进士及第。绛，至内殿承制、阁门祗候，累典郡，颇以干力称。
俶之群从又有台州刺史仰之子昭序，字著明，好学喜聚书，书多亲写。知通利军，以勤干闻，至如京副使。衢州刺史偓之子昭度，字九龄，至供奉官。俊敏工为诗，多警句，有集十卷，苏易简为序行于世。
孙承祐，杭州钱塘人。俶纳其姊为妃，因擢处要职，累迁浙江东道盐铁副使、镇海镇东两军节度副使、知静海军节度事。
开宝初，随俶子惟濬入贡，诏授光禄大夫、检校太保、镇东镇海等军行军司马。俶又私署中吴军节度。七年，俶复遣承祐入贡，赐袭衣、玉带、鞍勒马、黄金器五百两、银器三千两、杂彩五千匹，且令谕旨于俶，将有事于江表。及王师渡江，命内客省使丁德裕率步骑一千，诏俶以所部与德裕会攻常、润。承祐从俶克毗陵，功居多，诏改中吴军为平江军，真授承祐节。太平兴国中，俶来朝，尽献其地，徙承祐泰宁军节度使。五年，从幸大名，留知府事。雍熙二年，改知滑州，数月卒，赠太子太师，中使护葬。
承祐在浙右日，凭藉亲宠，恣为奢侈，每一饮宴，凡杀物命千数，常膳亦数十品方下箸。所居室中，爇龙脑日不下数两。从车驾北征，以橐驼负大斛贮水养鱼自随。至幽州南村落间，日已旰，西京留守石守信与其子驸马都尉保吉及近臣十数人尚未朝食，适遇承祐，即延所止幕舍中，脍鱼具食，穷极水陆，人皆异之。
承祐少时，尝梦人以著草一本，增其一而授之。既寤，以语所亲曰：  大衍之数五十，其用四十有九 ，今增其一，我寿止于此乎。 果五十而卒。
子诱，至驾部郎中，出为淮南节度行军司马。
沈承礼，湖州乌程人。钱镠辟置幕府，署处州刺史。镠子元瓘以女妻之，署为府中右职，出为台州刺史。元瓘卒，子佐嗣，以承礼掌亲兵。俶袭位，命知威武军节度事，充两浙都钤辖使。
王师征江南，俶遣承礼率水陆数万人助平毗陵，因攻润州。城中兵夜出焚外栅，诸将皆欲驰救，承礼曰： 古人有言，击东南而备西北者，此之谓也。 命士皆擐甲蓐食，坚壁不动。他垒不设备者悉惊扰，独承礼所部敌人不敢窥。丹阳平，遂率兵抵建业。李煜归朝，录其功，真授福州节制。太平兴国初，俶尽献浙右地，徙承礼镇密州。八年，卒，年六十七。废朝二日，赠太子太师，中使护葬。
初，秦王廷美之败也，有司按验，俶、惟濬、孙承祐及陈洪进皆尝有赠遗，独承礼无焉。
