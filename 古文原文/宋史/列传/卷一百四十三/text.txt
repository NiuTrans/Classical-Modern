陈康伯梁克家汪澈叶义问蒋芾叶颙叶衡
陈康伯，字长卿，信之弋阳人。父亨仲，提举江东常平。康伯幼有学行。宣和三年，中上舍丙科。累迁太学正。丁内艰。贵溪盗将及其乡，康伯起义丁逆击，俘其渠魁，邑得全。
建炎末，为敕令删定官，预修《绍兴敕令》。寻通判衢州，摄郡事。盗发白马原，康伯督州兵济王师进讨，克之。除太常博士，改提举江东常平茶盐。高宗进跸建康，康伯以职事过阙，得对，因请择将，上开纳。
绍兴八年，除枢密院大计议官。累迁户部司勋郎中。康伯与秦桧太学有旧，桧当国，康伯在郎省五年，泊然无求，不偷合。十三年，始迁军器监。借吏部尚书使金，至汴将晡，不供饷，闭户卧勿问；入夜，馆人扣户谢不敏，亦不对。后因金使至，诏康伯馆伴，端午赐扇帕，与论拜受礼，言者以生事论，罢知泉州。
海盗间作，朝廷遣刘宝、成闵逐捕，康伯以上意招怀，盗多出降，籍为兵。久之，不逞者阴倡乱，康伯讯得实，论杀之，州以无事。秩满，三奉祠，垂十年。
桧死，起知汉州，将出峡，召对，除吏部侍郎。康伯首请节用宽民，凡州县取民无艺，许监司互察，台谏弹劾。寻兼礼、户部。乞约岁用，会所入，储什之一二备水旱。奏上，议竟不决。兼刑部。前此有司希桧意兴大狱，康伯平谳直冤，士大夫存殁多赖之。除吏部尚书。宰臣拟用 权尚书 出命，高宗顾曰： 朕且大用，何 权 为？ 寻拜参知政事。
自孙道夫使北还，已闻金以买马非约为言，朝廷特恃和，康伯与同知枢密院事王纶白发其端纶使还，乃言和好无他，康伯持初论不变。九月，以通奉大夫守尚书右仆射、同中书门下平章事，例赐银绢，康伯固辞，减半，又辞。兼史院。上尝谓其 静重明敏，一语不妄发，真宰相也。 又命与汤思退辅政，事勿惮商论，惟其当而已。康伯言： 大臣事当尽公，若依阿植党，此鄙夫患失者，臣非惟不敢，亦素不能。 高宗叹其长者。普安郡王居潜藩，高宗一日谓康伯，当以使相封真王，今宜寇以属籍，于是诏以为皇子，封建王，实三十年二月也。
明年三月，拜光禄大夫、尚书左仆射。五月，金遣使贺天申节，出嫚言，求淮、汉地，指取将相大臣，且以渊圣凶问至。康伯主礼部侍郎黄中之论，持斩衰三年。先是，叶义问、贺允中使还，言金必败盟，康伯请早为之备，建四策：一，增刘锜荆南军，以重上流；二，分画两淮地，命诸将结民社，各保其境；三，刘宝独当淮东，将骄卒少，不可倚；四，沿江诸郡修城积粮，以固内地。至是，召三衙帅及杨存中至都堂议举兵，又请侍从、台谏集议，康伯传上旨曰： 今日更不问和与守，直问战当如何。 时上意雅欲视师，内侍省都知张去为阴沮用兵，且陈退避策，中外妄传幸闽、蜀，人情汹汹。右相朱倬无一语，同知枢密院事周麟之受命聘金，惮不欲行，康伯独以为己任，奏曰： 金敌败盟，天人共愤，今日之事有进无退，圣意坚决，则将士之意自倍。愿分三衙禁旅助襄、汉，待其先发应之。 康伯勉周麟之以国事，麟之语侵康伯，康伯曰 使某不为宰相，当自行，大臣与国存亡，虽死安避。 麟之竟以辞行罢，寻贬责。殿中侍御史陈俊卿言当用张浚，且乞斩张去为以作士气。康伯以俊卿振职，奏权兵部侍郎。
九月，金犯庐州，王权败归，中外震骇，朝臣有遣家豫避者。康伯独具舟迎家入浙，且下令临安诸城门扃鐍率迟常时，人恃以安。敌迫江上，召杨存中至内殿议之，因命就康伯议。康伯延之入，解衣置酒，上闻之已自宽。翌日，入奏曰： 闻有劝陛下幸越趋闽者，审尔，大事去矣，盍静以待之。 
一日，忽降手诏： 如敌未退，散百官。 康伯焚之而后奏曰： 百官散，主势孤矣。 上意既坚，请下诏亲征，以叶义问督江、淮军，虞允文参谋军事。上初命朱倬为都督，倬辞，乃命义问。允文寻败敌于采石，金主亮为其臣下所毙而还。
方亮之犯江，国人即立葛王褒。三十二年，始遣高忠建来告登位，议授书礼，康伯以谊折之，于是报书始用敌国礼。
高宗倦勤，有与子意，康伯密赞大议，乞先正名，俾天下咸知圣意，遂草立太子诏以进。及行内禅礼，以康伯奉册。孝宗即位，命兼枢密使，进封信国公，礼遇殊渥，但呼丞相而不名。
康伯自建康扈从回，即以病祈去位，不允。明年，改元隆兴，请益坚，遂以太保、观文殿大学士、福国公判信州。上慰劳甚勤，且曰： 有宣召，慎勿辞。 宰执即府饯别，百官班送都门外。己又辞郡，丐外祠，除醴泉观使。
二年八月，起判绍兴府，且令赴阙奏事，复辞。未几，召陪郊祀。时北兵再犯淮甸，人情惊骇，皆望康伯复相。上出手札，遣使即家居召之。未出里门，拜尚书左仆射、同中书平章事兼枢密使，进封鲁国公。亲故谓康伯实病，宜辞，康伯曰： 不然。吾大臣也，今国家危，当舆疾就道，幸上哀而归之尔。 道闻边遽，兼程以进，至阙下，诏子安节、婿文好谦掖以见，减拜赐坐。间日一会朝，许肩舆至殿门，仍给扶，非大事不署。敌师退，寻以目疾免朝谒，卧家，旬余一奏事。
乾道元年正月上辛，有事南郊，康伯起陪祠，已即丐归，章屡上，不许。一日出殿门，喘剧，舆至第薨，年六十有九。赠太师，谥文恭，择日临奠，子伟节固辞，乃止。命工部侍郎何俌护丧归。
二子：伟节，除直秘阁；安节，赐同进士出身，五辞不受，上手札批谕，寄留省中以成其美，康伯薨，给还之。庆元初，配享孝宗庙庭，改谥文正。
梁克家，字叔子，泉州晋江人。幼聪敏绝人，书过目成诵。绍兴三十年，廷试第一，授平江签判。时金主亮死，众皆言可乘机进取，克家移书陈俊卿，谓： 敌虽退，吾兵力未振，不量力而动，将有后悔。 俊卿归以白丞相陈康伯，叹其远虑。召为秘书省正字，迁著作佐郎。
时灾异数见，克家奏宜下诏求言，从之，令侍从、台谏、卿监、郎官、馆职疏阙失。克家条六事：一正心术，二立纪纲，三救风俗，四谨威柄，五定庙算，六结人心。其论定庙算，谓今边议不过三说，曰将、兵、财，语甚切直。累迁中书舍人。
使金，金以中朝进士第一，敬待之，即馆宴射，连数十发中的。金人来贺庆会节，克家请令金使入朝由南门，百官由北门，从者毋辄至殿门外，以肃朝仪，诏定为令。
郊祀有雷震之变，克家复条六事。迁给事中，凡三年，遇事不可，必执奏无隐。尝奏： 陛下欲用实才，不喜空言，空言固无益，然以空言为惩，则谏争之路遂塞，愿有以开导之。 上欣纳，因命条具风俗之弊，克家列四条，曰欺罔、苟且、循默、奔竞，上手笔将谕。
乾道五年二月，拜端明殿学士、签书枢密院事。明年，参知政事。又明年，兼知院事。初修金好，金索所获俘，启衅未已。克家请筑楚州城，环舟师于外，边赖以安。在政府，与虞允文可否相济，不苟同。皇太子初立，克家请选置官属，增讲读员，遂以王十朋、陈良翰为詹事，中外称得人。允文主恢复，朝臣多迎合，克家密谏，数不合，力丐去。上曰： 兵终不可用乎？ 克家奏： 用兵以财用为先，今用度不足，何以集事？ 上改容曰： 朕将思之。 诘朝，上面谕曰： 朕终夜思卿言，至当，毋庸去。 
八年，诏更定仆射为左右丞相，拜克家为右丞相兼枢密使。一日，上谓宰执曰： 近过德寿宫，太上颐养愈胜，天颜悦怿，朕退不胜喜。 克家奏： 尧未得舜以为己忧，既得舜，固宜甚乐。 允文奏： 尧独高五帝之寿以此。 上曰： 然。 允文既罢相，克家独秉政，虽近戚权幸不少假借，而外济以和。张说入枢府，公议不与，寝命，俄复用。说怒士夫不附己，谋中伤之，克家悉力调护，善类赖之。
议金使朝见授书仪，时欲移文对境以正其礼，克家议不合，遂求去，以观文殿大学士知建宁府。陛辞，上以治效为问，克家劝上无求奇功。既而三省、密院卒移牒泗州，敌不从，遣泛使来，举朝震骇。后二年，汤邦彦坐使事贬，天下益服克家谋国之忠。
淳熙八年，起知福州，在镇有治绩。赵雄奏欲令再任，降旨仍知福州。召除醴泉观使。九年九月，拜右丞相，封仪国公。逾月而疾。十三年，命以内祠兼侍读，赐第，在所存问不绝。十四年六月，薨，年六十。手书遗奏，上为之垂涕，赠少师，谥文靖。
初，唱第时，孝宗由建邸入侍，爱其风度峻整，及登政府，眷宠尤渥。为文浑厚明白，自成一家，辞命尤温雅，多行于世。
汪澈，字明远，自新安徙居饶州浮梁。第进士，教授衡州、沅州。用万俟卨荐，为秘书正字、校书郎。轮对，乞令帅臣、监司、侍从、台谏各举将帅，高宗善之，行其言。除监察御史，进殿中侍御史，特赐鞍马。时和戎岁久，边防浸弛，澈陈养民养兵、自治豫备之说，累数千言。
显仁皇后攒宫讫役，议者欲广四隅，士庶坟在二十里内皆当迁，命澈按视。还奏： 昭慈、徽宗、显肃、懿节四陵旧占百步，已数十年，今日何为是纷纷？汉长乐、未央宫夹樗里疾墓，未尝迁。国朝宫陵仪制，在封堠界内，不许开故合祔，愿迁出者听，其意深矣。 高宗大悟，悉如旧。
叶义问使金还，颇知犯边谋，澈言： 不素备，事至仓卒，靖康之变可鉴。今将骄卒惰，宜加搜阅，使有斗心。文武职事务选实才，不限资格。 除侍御史。左相汤思退不协人望，澈同殿中侍御史陈俊卿劾罢，又论镇江大将刘宝十罪，诏夺节予祠。
三十一年，上元前一夕，风雷雨雪交作，澈言《春秋》鲁隐公时大雷震电，继以雨雪，孔子以八日之间再有大变，谨而书之。今一夕间二异交至，此阴盛之证，殆为金人。今荆、襄无统督，江海乏备御，因陈修攘十二事。殿帅杨存中久握兵权，内结阉寺，王十朋、陈俊卿等继论其罪，高宗欲存护使去，澈与俊卿同具奏，存中始罢。
会金使高景山来求衅端，澈言： 天下之势，强弱无定形，在吾所以用之。陛下屈己和戎，厚遗金缯，彼辄出恶言，以撼吾国。愿陛下赫然睿断，益兵严备，布告中外，将见上下一心，其气百倍矣。 除御史中丞。
寻遣马帅成闵以所部三万人屯荆、襄，以澈为湖北、京西宣谕使，诏凡吏能否、民利病悉以闻。过九江，王炎见澈论边事，辟为属，偕至襄阳抚诸军。鄂帅田师中老而怯，立奏易之。时欲置襄守荆南，澈奏： 襄阳地重，为荆楚门户，不可弃。 敌将刘萼拥众十万，扬声欲取荆南，又欲分军自光、黄捣武昌。朝廷以敌昔由此入江南，令吴拱严护武昌津渡。拱将引兵加鄂，澈闻之，驰书止拱，而自发鄂之余兵戍黄州，俾拱留襄。敌骑奄至樊城，拱大战汉水上，敌众败走。时唐、邓、陈、蔡、汝、颍相次归职方。未几，金主亮死，澈乞出兵淮甸，与荆、襄军夹击其归师。未报，而金新主罢兵请和，召澈入为参知政事，与宰相陈康伯同赞内禅。
孝宗即位，锐意恢复，首用张浚使江、淮，澈以参豫督军荆、襄，将分道进讨。赵撙守唐，王宣守邓，招皇甫倜于蔡。襄、汉沃壤，荆棘弥望，澈请因古长渠筑堰，募闲民、汰冗卒杂耕，为度三十八屯，给种与牛，授庐舍，岁可登谷七十余万斛，民偿种，私其余，官以钱市之，功绪略就。
隆兴元年，入奏，还武昌，而张浚克期大举，诏澈出师应之。澈以议不合，乞令浚并领荆、襄。谏议大夫王大宝论澈 无制胜策，皇甫倜以忠义结山砦，扼敌要冲，澈不能节制，坐视孤军堕敌计。赵撙以千五百人救方城，败散五百余人，澈漫不加省。乞罢黜。 澈亦请祠，除资政殿学士、提举洞霄宫。大宝疏再上，落职，仍祠禄。
明年，知建康府，寻除枢密使。在位二年，以观文殿学士奉洞霄祠，寻知鄂州兼安抚使。孝宗访边事，澈奏： 向者我有唐、邓为藩篱，又皇甫倜控扼陈、蔡，敌不敢窥襄。既失两郡，倜复内徙，敌屯新野，相距百里尔。臣令赵撙、王宣筑城储粮，分备要害，有以待敌。至于机会之来，难以豫料。 孝宗善之。时议废江州军，澈言不可。知宁国府，改福州、福建安抚使，复请祠。寻致仕。卒，年六十三。赠金紫光禄大夫，谥庄敏。
澈为殿中日，荐陈俊卿、王十朋、陈之茂为台官，高宗曰： 名士也，次第用之矣。 在枢府，孝宗密访人材，荐百有十八人。尝奏言： 臣起寒远，所以报国惟无私不欺尔。 其自奉清约，虽贵犹布衣时。有文集二十卷、奏议十二卷。
叶议问，字审言，严州寿昌人。建炎初，登进士第。调临安府司理参军。范宗尹为相，义问与沈长卿等疏其奸。为饶州教授，摄郡。岁旱，以便宜发常平米振民，提刑黄敦书劾之，诏勿问。前枢密徐俯门僧犯罪，义问绳以法，俯尝举义问，怒甚，乃袖荐书还之。
知江宁县。召秦桧所亲役，同僚不可，义问曰： 释是则何以服他人。 卒役之。通判江州。豫章守张宗元忤桧，或中以飞语，事下漕臣张常先。宗元道九江，常先檄义问拘其舟，义问投檄曰： 吾宁得罪，不为不祥。 常先白桧，罢去。
桧死，汤思退荐之，上记其尝言范宗尹，召至，言台谏废置在人主，桧亲党宜尽罢逐，以言得罪者宜叙复。擢殿中侍御史。枢密汤鹏举效桧所为，植其党周方崇、李庚，置籍台谏，鉏异己者。义问累章劾鹏举，有 一桧死一桧生 之语，并方崇等皆罢之。又言： 凡择将遇一阙，令枢密院具三名取上旨，则军政尽出掌握。 迁侍御史。朱朴、沈虚中奉祠里居，义问劾其附秦桧，皆移居。郊祀赦，义问言： 顷岁附会告讦者，不应例移放。 从之。迁吏部侍郎兼史馆修撰，寻兼侍读，拜同知枢密院事。
上闻金有犯边意，遣义问奉使觇之，还奏： 彼造舟船，备器械，其用心必有所在，宜屯驻沿海要害备之。 金主亮果南侵。命视师，义问素不习军旅，会刘锜捷书至，读之至 金贼又添生兵 ，顾吏曰：  生兵 何物耶？ 闻者掩口。至镇江，闻瓜洲官军与敌相持，大失措，乃役民掘沙沟，植木枝为鹿角御敌，一夕潮生，沙沟平，木枝尽去。会建康留守张焘遣人告急，义问乃遵陆，云往建康催发军，市人皆媟骂之。又闻敌据瓜洲，采石兵甚众，复欲还镇江，诸军喧沸曰： 不可回矣，回则有不测。 遂趋建康。已而金主亮被弑，师退，义问还朝，力请退，遂罢。
隆兴元年，中丞辛次膺论义问 顷护诸将几败事，且以官私其亲 。谪饶州。乾道元年，诏自便。六年卒，年七十三。
蒋芾字子礼，常州宜兴人，之奇曾孙。绍兴二十一年，进士第二人。孝宗即位，累迁起居郎兼直学士院。时宦者梁珂事上潜邸，挠权，尹穑论珂，与祠，芾缴奏罢之。
签书枢密院事，首奏加意边防，又奏： 拔将才行伍间，识其姓名，一旦披籍可立取具。又料简归正人，仍以北人将之，或令深入山东，或令自荆、襄深入。 
除权参知政事、同知国用事。芾奏： 方今财最费于养兵，艺祖取天下，不过十五万人。绍兴初，外有大敌，内有巨寇，然兵数亦不若今日之多。近见陈敏勇汰三千人，戚方汰四千人，然多是有官人，与以外任，请券钱、添借给如故，是减于内而添于外，何益？又招兵耗蠹愈甚，臣考核在内诸军，每月逃亡事故，常不下四百人。若权停招兵一年有半，俟财用稍足，招丁壮，不惟省费，又得兵精。 上悟。
一日，因进呈边报，上顾芾曰： 将来都督非卿不可。 芾奏： 臣未尝经历兵间。 又奏： 方今钱谷不足，兵士不练，将帅与臣不相识，愿陛下更审思其人。 南郊礼毕，宰相叶颙、魏杞罢。芾采众论，参己见，为《筹边志》上之。
明年，拜右仆射、同中书门下平章事兼枢密使。会母疾卒，诏起复，拜左仆射，芾力辞。有密旨欲今岁大举，手诏廷臣议，或主和，或主恢复，使芾决之。芾奏： 天时人事未至。 拂上意。服阕，除观文殿大学士、知绍兴府、提举洞霄宫。寻以言者论，落职，建昌军居住。期年，有旨自便。再提举洞霄宫，卒。
芾始以言边事结上知，不十年间致相位，终以不能任兵事受责，岂优于论议而劣于事功欤？
叶颙，字子昂，兴化军仙游人。登绍兴元年进士第，为广州南海县主簿，摄尉。盗发，州檄巡、尉同捕，巡检获盗十余人，归其劳于颙，颙曰： 掠美、欺君、幸赏，三者皆罪，不忍为也。 帅曾开大善之。
知信州贵溪县。时诏行经界，郡议以上中下三等定田税，颙请分为九等，守从之，令信之六邑以贵溪为式。
知绍兴府上虞县。凡繇役，令民自推货力甲乙，不以付吏，民欣然皆以实应。摧租各书其数与民，约使自持户租至庭，亲视其入，咸便之。帅曹泳令今岁夏租先期送什之八，颙请少纾其期，泳怒。及麦大熟，民输租反为诸邑最，泳大喜，许荐于朝，颙固辞。
贺允中荐颙静退，遂召见，颙论国仇未复，中原之民日企銮舆之返，其语剀切，高宗嘉纳。除将作监簿。知处州，青田令陈光献羡余百万，颙以所献充所赋。汤思退之兄居处州，家奴屠酤犯禁，一绳以法，思退不悦。属常州逋缗钱四十万，守坐免，移颙知常州。
金犯边，高宗视师建康，道毗陵，颙赐对舟次，因言： 恢复莫先于将相，故相张浚久谪无恙，是天留以相陛下也。 颙初至郡，无旬月储，未一年余缗钱二十万。或劝献羡，颙曰： 名羡余，非重征则横敛，是民之膏血也，以利易赏，心实耻之。 
召为尚书郎，除右司。诏求直言，颙上疏谓： 陛下以手足之至亲，付州郡之重寄，是利一人害一方也。 人称其直。除吏部侍郎，复权尚书。时七司弊事未去，上疏言选部所以为弊，乃与郎官编七司条例为一书，上嘉之，令刻板颁示。
除端明殿学士，拜参知政事兼同知枢密院事。武臣梁俊彦请税沙田、芦场，帝以问颙，对曰： 沙田乃江滨地，田随沙涨而出没不常，芦场则臣未之详也。且辛巳军兴芦场田租并复，今沙田不胜其扰。 上曰： 诚如卿言。 颙至中书，召俊彦切责之曰： 汝言利求进，万一为国生事，斩汝不足以塞责。 俊彦皇恐汗下。是日，诏沙田、芦场并罢。
御史林安宅请两淮行铁钱，颙力言不可，安宅不能平，既入枢府，乃上章攻颙云： 颙之子受宣州富人周良臣钱百万，得监镇江大军仓。 御史王伯庠亦论之。颙乞下吏辩明，乃以资政殿学士提举洞霄宫。上下其事临安府，时王炎知临安，上令炎亲鞫置对，无秋毫迹。狱奏，上以安宅、伯庠风闻失实，并免所居官，仍贬安宅筠州，召颙赴阙。入见，上劳之曰： 卿之清德自是愈光矣。 
除知枢密院事，未拜，进尚书左仆射兼枢密使。颙首荐汪应辰、王十朋、陈良翰、周操、陈之茂、芮晔、林光朝等，可备执政、侍从、台谏，上嘉纳。又言： 自古明君用人，使贤使愚，使奸使盗，惟去泰甚。 上曰： 固然。虞有禹、皋，亦有共、驩；周有旦、奭，亦有管、蔡，在用不用。 颙曰： 诚如圣训，但今日在朝虽未见有共、驩、管、蔡，然有窃弄威福者，臣不敢隐。 上问为谁，颙以龙大渊对，语在《陈俊卿传》。
上以国用未裕，诏宰相兼国用使，参政同知国用事，颙乃言： 今日费财养兵为甚，兵多则有冗卒虚籍，无事则费财，有事则不可用。虽曰汰之，旋即招之，欲足国用，当严于汰、缓于招可也。孔子曰： 节用而爱人 。盖节用，则爱人之政自行于其间，若欲生财，祗费民财尔。 上曰 ：此至言也。 上曰： 建康刘源尝赂近习，朕欲遣王抃廉其奸。 颙曰： 臣恐廉者甚于奸者。 乃止。
乾道三年冬至，上亲郊而雷，颙引汉故事上印绶，提举太平兴国宫。归至家，不疾而薨，年六十八。以观文殿学士致仕，赠特进，谥正简。
颙为人简易清介，与物若无忤，至处大事毅然不可夺。友人高登尝上书讥切时相，名捕甚急。颙与同邸，擿令逸去，登曰： 不为君累乎？ 颙曰： 以获罪，固所愿也。 即为具舟，舟移乃去。自初仕至宰相，服食、僮妾、田宅不改其旧。
叶衡，字梦锡，婺州金华人。绍兴十八年进士第，调福州宁德簿，摄尉。以获盐寇改秩，知临安府于潜县。户版积弊，富民多隐漏，贫弱困于陪输，衡定为九等，自五以下除其籍，而均其额于上之四等，贫者顿苏。征科为期限榜县门，俾里正谕民，不遣一吏而赋自足。岁灾，蝗不入境。治为诸邑最。郡以政绩闻，即召对，上曰： 闻卿作县有法。 遣还任。
擢知常州。时水潦为灾，衡发仓为糜以食饥者。或言常平不可轻发，衡曰： 储蓄正备缓急，可视民饥而不救耶？ 疫大作，衡单骑命医药自随，偏问疾苦，活者甚众。檄晋陵丞李孟坚摄无锡县，有政声，衡荐于上，即除知秀州。上之信其言如此。
除太府少卿。合肥濒湖有圩田四十里，衡奏： 募民以耕，岁可得谷数十万，蠲租税，二三年后阡陌成，仿营田，官私各收其半。 从之。
除户部侍郎。时盐课大亏，衡奏： 年来课入不增，私贩害之也，宜自煮盐之地为之制，司火之起伏，稽灶之多寡，亭户本钱以时给之，盐之委积以时收之，择廉能吏察之，私贩自绝矣。 仍命措置官三人：淮南于通州，浙东于明州，浙西于秀州。
丁母忧。起复，知卢州，未行，除枢密都承旨。奏马政之弊，宜命统制一员各领马若干匹，岁终计其数为殿最。李垕应贤良方正对策，近讦直，入第四等，衡奏： 陛下赦其狂而取其忠，足以显容谏之盛。 乃赐垕制科出身。有言江、淮兵籍伪滥，诏衡按视，赐以袍带、鞍马、弓矢，且命衡措置民兵，咸称得治兵之要。讫事赴阙，上御便殿阅武士，召衡预观，赐酒，洒宸翰赐之。
知荆南、成都、建康府，除户部尚书，除签书枢密院事，拜参知政事。衡奏二事：一，牧守将帅必择材以称其职，必久任以尽其材；二，令户部取湖广会子实数，尽以京会立限易之。从之。
拜右丞相兼枢密使。上锐意恢复，凡将帅、器械、山川、防守悉经思虑，奏对毕，从容赐坐，讲论机密，或不时召对。时会子浸患折阅，手诏赐衡曰： 会子虽曰流通，终未尽惬人意，目即流使有二千二百余万。今用上下库黄金、白金、铜钱九百万，内藏库五百万，并蜀中钱物七百万，尽易会子之数，专命卿措置，日近而办，卿真宰相才也。 
一日，上曲宴宰执于凝碧，上曰： 自三代而下，至于汉、唐，治日常少，乱日常多，何也？ 衡奏： 圣君不常有，周八百年，称极治成、康而已。 上曰： 朕观《无逸篇》，见周公为成王历言商、周之君享国长远，真万世龟鉴。 衡奏： 愿陛下常以《无逸》为龟鉴，社稷之福。 上又言： 朝廷所用，正论其人如何，不可有党。如唐牛、李之党，相攻四十年，缘主听不明至此。文宗曰： 去河北贼易，去朝中朋党难 。朕尝笑之。 衡奏： 文宗优游不断，故有此语。陛下英明圣武，诚非难事。 
御宝实封令与临安府窦思永改合入官，衡奏： 选人改官，非奏对称旨，则用考举磨勘，一旦特旨与之，非陛下爱惜人才之意。 上亟收前命。
上谕执政，选使求河南，衡奏： 司谏汤邦彦有口辨，宜使金。 邦彦请对，问所以遣，既知荐出于衡，恨衡挤己，闻衡对客有讪上语，奏之，上大怒。即日罢相，责授安德军节度副使，郴州安置。邦彦使还，果辱命，上震怒，窜之岭南，诏衡自便，复官与祠。年六十有二薨，赠资政殿学士。
衡负才足智，理兵事甚悉，由小官不十年至宰相，进用之骤，人谓出于曾觌云。
论曰：陈康伯以经济自任，临事明断。梁克家才优识远，谋国尽忠。至若汪澈之论事忠悫，荐达人才，叶义问直言正色，扫除秦桧余党，然不长于兵，临敌失措，岂优议论而劣事功者欤？叶颙清俭正直，而衡才智有余，盖亦一时之选云。
