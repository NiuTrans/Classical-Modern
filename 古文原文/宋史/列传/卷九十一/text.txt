滕元发李师中陆诜（子师闵）赵禼孙路游师雄穆衍
滕元发，初名甫，字元发。以避高鲁王讳，改字为名，而字达道，东阳人。将生之夕，母梦虎行月中，堕其室。性豪隽慷慨，不拘小节。九岁能赋诗，范仲淹见而奇之。举进士，廷试第三，用声韵不中程，罢，再举，复第三。授大理评事、通判湖州。孙沔守杭，见而异之，曰： 奇才也，后当为贤将。 授以治剧守边之略。
召试，为集贤校理、开封府推官、盐铁户部判官、同修起居注。英宗书其姓名藏禁中，未及用。神宗即位，召问治乱之道，对曰： 治乱之道如黑白、东西，所以变色易位者，朋党汩之也。 神宗曰： 卿知君子小人之党乎？ 曰： 君子无党，辟之草木，绸缪相附者必蔓草，非松柏也。朝廷无朋党，虽中主可以济；不然，虽上圣亦殆。 神宗以为名言，太息久之。进知制诰、知谏院。御史中丞王陶论宰相不押班为跋扈，神宗以问元发，元发曰： 宰相固有罪，然以为跋扈，则臣以为欺天陷人矣。 
拜御史中丞。种谔擅筑绥州，且与薛向发诸路兵，环、庆、保安皆出剽掠，夏人诱杀将官杨定。元发上疏极言谅祚已纳款，不当失信，边隙一开，兵连民疲，必为内忧。又中书、枢密制边事多不合，中书赏战功而枢密降约束，枢密诘修堡而中书降褒诏。元发言： 战守，大事也，而异同如是，愿敕二府必同而后下。 宰相以其子判鼓院，谏官谓不可。神宗曰： 鼓院传达而已，何与于事。 元发曰： 人有诉宰相，使其子达之，可乎？ 神宗悟，为罢之。
京师郡国地震，元发上疏指陈致灾之由，大臣不悦，出知秦州。神宗曰： 秦州，非朕意也。 留不遣。馆伴契丹使杨兴公，开怀与之语，兴公感动，将去，泣之而别。河北地大震，命元发为安抚使。时城舍多圮，吏民惧压，皆幄寝茇舍，元发独处屋下，曰： 屋摧民死，吾当以身同之。 瘗死食饥，除田租，修堤障，察贪残，督盗贼，北道遂安。除翰林学士、知开封府。民王颖有金为邻妇所隐，阅数尹不获直。颖愤而致伛，扶杖诉于庭。元发一问得实，反其金，颖投杖仰谢，失伛所在。
夏国主秉常被篡，元发言： 继迁死时，李氏几不立矣。当时大臣不能分建诸豪，乃以全地王之，至今为患。今秉常失位，诸将争权，天以此遗陛下，若再失此时，悔将无及。请择立一贤将，假以重权，使经营分裂之，可不劳而定，百年之计也。 神宗奇其策，然不果用。
元发在神宗前论事，如家人父子，言无文饰，洞见肝鬲。神宗知其诚荩，事无巨细，人无亲疏，辄皆问之。元发随事解答，不少嫌隐。王安石方立新法，天下詾詾，恐元发有言，神宗信之也，因事，以翰林侍读学士出知郓州。徙定州。初入郡，言新法之害，且曰： 臣始以意度其不可耳，既为郡，乃亲见之。 岁旱求言，又疏奏： 新法害民者，陛下既知之矣，但下一手诏，应熙宁三年以来所行有不便者，悉罢之，则民心悦而天意解矣。 皆不听。
历青州、应天府、齐、邓二州。会妇党李逢为逆，或因以挤之，黜为池州，未行，改安州。流落且十岁，犹以前过贬居筠州。或以为复有后命，元发谈笑自若，曰： 天知吾直，上知吾忠，吾何忧哉。 遂上章自讼，有曰： 乐羊无功，谤书满箧；即墨何罪，毁言日闻。 神宗览之恻然，即以为湖州。
哲宗登位，徙苏、扬二州，除龙图阁直学士，复知郓州。学生食不给，民有争公田二十年不决者，元发曰： 学无食而以良田饱顽民乎？ 乃请以为学田，遂绝其讼。时淮南、京东饥，元发虑流民且至，将蒸为疠疫。先度城外废营地，召谕富室，使出力为席屋，一夕成二千五百间，井灶器用皆具。民至如归，所全活五万。徙真定，又徙太原。
元发治边凛然，威行西北，号称名帅。河东十二将，其八以备西边，分半番休。元发至之八月，边遽来告，请八将皆防秋。元发曰： 夏若并兵犯我，虽八将不敌；若其不来，四将足矣。 卒遣更休。防秋将惧，扣阁争之。元发指其颈曰： 吾已舍此矣，头可斩，兵不可出。 是岁，塞上无风尘警，诏以四砦赐夏人，葭芦在河东，元发请先画境而后弃，且曰： 取城易，弃城难。 命部将訾虎领兵护边，夏不敢近。夏既得砦，又欲以绥德城为说，画境出二十里外。元发曰： 是一举而失百里，必不可。 九上章争之。
以老力求淮南，乃为龙图阁学士，复知扬州，未至而卒，年七十一，赠左银青光禄大夫，谥曰章敏。
李师中，字诚之，楚丘人。年十五，上封事言时政。父纬为泾原都监，夏人十余万犯镇戎，纬帅兵出战，而帅司所遣别将郭志高逗遛不进，诸将以众寡不敌，不敢复出，纬坐责降。师中诣宰相辩父无罪，时吕夷简为相，诘问不屈，夷简怒，以为非布衣所宜言。对曰： 师中所言，父事也。 由是知名。
举进士，鄜延庞籍辟知洛川县。民有罪，妨其农时者必遣归，令农隙自诣吏。令当下者榜于民，或召父老谕之。租税皆先期而集。民负官茶直十万缗，追系甚众，师中为脱桎梏，语之曰： 公钱无不偿之理，宽与汝期，可乎？ 皆感泣听命。乃令乡置一匮，籍其名，许日输所负，一钱以上辄投之。书簿而去。比终岁，逋者尽足。官移诸郡粟于边，已而反之，盛冬大雪，劳且费，至贱售予兼并家。师中令过县愿输者听，躬坐庾门，执契以须，数日，得万斛。使下其法于他县。尝出乡亭，见戎人杂耕，皆兵兴时入中国，人藉其力，往往结为婚姻，久而不归。师中言若辈不可杂处，言之经略使，并索旁郡者，徙诸绝塞。
庞籍为枢密副使，荐其才。召对，转太子中允、知敷政县，权主管经略司文字。夏人以岁赐缓，移边曰： 愿勿逾岁暮。 诏吏报许，师中更牒曰： 如故事。 枢密院劾为擅改制书，师中曰： 所改者郡牒耳，非制也。 朝廷是之，薄其过。
提点广西刑狱。桂州灵渠故通漕，岁久石窒舟滞，师中即焚石，凿而通之。邕管有马军五百，马不能夏，多死。师中谓地皆险阻，无所事骑，奏罢之。士人补摄官，铨授无法，权在吏。悉记其名，使待除于家。
初，邕州萧注、宜州张师正谋启边衅，注欲以所管蛮峒酋豪往讨交阯，云不用朝廷兵食。诏下经略使萧固、转运使宋咸，二人为注所饵，合词称便，而师中至，诏以注奏付之。师中邀注来，难之曰： 君以酋豪伐交阯，能保必胜乎？ 曰： 不能。 师中曰： 既不能保必胜，脱有败衄，奈何？ 注知不可，遂罢议。会蛮徭申绍泰入追亡者，害巡检宋士尧，注又张皇为骇奏，仁宗为之旰食。师中言无足忧，因劾注邀功生事，掊敛失众心，卒致将率败覆，按法当斩。于是注责泰州安置，并按固、咸，皆坐贬。师中摄帅事。交阯耀兵于边，声言将入寇。师中方宴客，饮酒自若，草六榜揭境上，披以其情得，不敢动，即日贡方物。绍泰惧，委巢穴遁去。侬智高子宗旦保火峒，众无所属，前将规讨以幸赏，遂固守。师中檄谕祸福，立率其族以地降。边人化其德，多画象立祠以事，称为桂州李大夫，不敢名。
还，知济、兖二州。济水堙塞久，师中访故道，自兖城西南启凿之，功未半而去。迁直史馆、知凤翔府。种谔取绥州，师中言： 西夏方入贡，叛状未明，恐彼得以藉口，徒启其衅端也。 鄜延路觇知西夏驻兵绥、银州，檄诸路当牵制，师中疏论牵制之害。时诸将皆请行，师中曰： 不出兵，罪独在帅，非诸将忧也。 既而此举卒罢。
熙宁初，拜天章阁待制、河东都转运使。西人入寇，以师中知秦州。诏赐以《班超传》，师中亦以持重总大体自处。前此多屯重兵于境，寇至则战，婴其锐锋，而内无以遏其入。师中简善守者列塞上，而使善战者中居，令诸城曰： 即寇至，坚壁固守；须其去，出战士尾袭之。 约束既熟，常以取胜。
王韶筑渭、泾上下两城，屯兵以胁武胜军，抚纳洮、河诸部。下师中议，遂言： 今修筑必广发兵，大张声势，及令蕃部纳土，招弓箭手，恐西蕃及洮、河、武胜军部族生疑。今不若先招抚青唐、武胜及洮、河诸族，则西蕃族必乞修城砦，因其所欲，量发兵筑城堡，以示断绝夏人钞略之患，部人必归心。唐于西域，每得地则建为州，其后皆陷失，以清水为界。大抵根本之计未实，腹心之患未除，而勤远略、食土地者，未有不如此者。 诏师中罢帅事。韶又请置市易，募人耕缘边旷土，师中奏阻其谋。王安石方主韶，坐以奏报反覆罪，削职知舒州。徙洪、登、齐，复待制、知瀛州。又乞召司马光、苏轼等置左右。师中言时政得失，又自称荐曰： 天生微臣，盖为圣世，有臣如此，陛下其舍诸。 吕惠卿易攵其语，以为罔上，遂贬和州团练副使安置。还右司郎中，卒，年六十六。
师中始仕州县，邸状报包拯参知政事，或云朝廷自此多事矣。师中曰： 包公何能为，今鄞县王安石者，眼多白，甚似王敦，他日乱天下，必斯人也。 后二十年，言乃信。
其志尚甚高，每进见，多陈天人之际、君臣大节，请以进贤退不肖为宰相考课法。在官不贵威罚，务以信服人，至明而恕。去之日，民拥道遮泣，马不得行。杜衍、范仲淹、富弼皆荐其有王佐才。然好为大言，以故不容于时而屡黜，气未尝少衰。
陆诜，字介夫，余杭人。进士起家，签书北京判官。贝州乱，给事不乏兴；贼平，又条治其狱，无滥者。加集贤校理、通判秦州。范祥城古渭，诜主馈饷，具言： 非中国所恃，而劳师屯戍，且生事。 既而诸羌果怒争，塞下大扰，经二岁乃定。
判太常礼院、吏部南曹，提黠开封县镇。咸平龙骑军皆故群盗，牢廪不时得，殴莅给官，还营不自安，大校柴元煽使乱。诏诜往视，许元以不死，命取始祸者自赎，众皆帖然。
提点陕西刑狱。时铸钱法坏，议者欲变大钱当一，诜言： 民间素重小铜钱而贱大铁钱，他日以一当三犹轻之，今减令均直，大钱必废。请以一当二，则公私所损亡几，而商贾可以通行；兼盗铸者计其直无赢，将必自止。 从之。
徙湖南、北转运使，直集英院，进集贤殿修撰、知桂州。奏言： 邕去桂十八驿，异时经略使未尝行饬武备，臣愿得一往，使群蛮知省大将号令，因以声震南交。 诏可。自侬徭定后，交人浸骄，守帅常姑息。诜至部，其使者黎顺宗来，偃蹇如故态。诜绌其礼，召问折谕，导以所当为，慑伏而去。诜遂至邕州，集左、右江四十五峒首诣麾下，阅简工丁五万，补置将吏，更铸印给之，军声益张。交人滋益恭，遣使入贡。召为天章阁待制、知谏院，命张田代之，英宗戒以毋得改诜法。
道除知延州，趣入觐，帝劳之曰： 卿在岭外，施设无不当者。鄜延最当敌要，今将何先？ 对曰： 边事难以隃度，未审陛下欲安静邪，将威之也？ 帝曰： 大抵边陲当安静。昨王素为朕言，惟朝廷与帅臣意如此；至如诸将，无不贪功生事者。卿谓何如？ 诜曰： 素言是也。 谅祚寇庆州，以败还，声言益发人骑，且出嫚辞，复攻围大顺城。诜谓由积习致然，不稍加折诮，则国威不立。乃留止请时服使者及岁赐，而移宥州问故。帝喜曰： 固知诜能办此。 谅祚闻之大沮，盘旋不敢入，乃报言： 边吏擅兴兵，今诛之矣。 朝廷遣何次公持诏书谕告，诜以为未可。明年，又乞留赐冬服及大行遗留二使，而自以帅牒告之故。谅祚始因诜谢罪，共贡职。
银州监军嵬名山与其国隙，扣青涧城主种谔求内附，谔以状闻，遂欲因取河南地。诜曰： 数万之众纳土容可受，若但以众来，情伪未可知，且安所置之。 戒谔毋妄动。谔持之力，诏诜召谔问状，与转运使薛向议抚纳。诜、向言： 名山诚能据横山以捍敌，我以刺史世封之，使自为守，故为中国之利。今无益我而轻启西舋，非计也。 乃共画三策，令幕府张穆之入奏，而穆之阴受向指，诡言必可成。神宗意诜不协力，徙知秦凤。谔遂发兵取绥州，诜欲理谔不禀节制之状，未及而徙。诜驰见帝，请弃绥州而上谔罪，帝愈不怿，罢知晋州。既谔抵罪，向、穆之皆坐贬，以诜知真定，改龙图阁学士、知成都。
青苗法出，诜言： 蜀峡刀耕火种，民常不足。今省税科折已重，其民轻侈不为储积，脱岁俭不能偿逋，适陷之死地，愿罢四路使者。 诏独置成都府一路。熙宁三年，卒，年五十九。子师闵。
师闵以父任为官。熙宁末，李稷提举成都路茶场，辟干当公事；不三年，提举本路常平，遂居稷职。在蜀茶额三十万，稷既增而五之，师闵又衍为百万。稷死，师闵讼其前功，乞赐之土田。诏赐稷十顷，进师闵都大提举成都、永兴路榷茶，位视转运使。又兼买马、监牧，事权震川，建请无不遂志，所行职事，他司莫预闻。茶祸既被于秦、蜀，又欲延荆、楚、两河，神宗不许。元祐初，用御史中丞刘挚言，遣黄廉入蜀访察。右司谏苏辙论其六害，谓： 李稷引师闵共事，增额置场，以金银货拘民间物折博，贱取而贵出之，其害过于市易。自法始行，至今四变，利益深，民益困。立法之虐，未有甚于此者。 廉奏至，如辙所陈。乃贬师闵主管东岳庙。
久之，起知蕲州。会复置常平官，李清臣在中书，即以师闵使河北。寻加直秘阁，复领秦、蜀茶事，于是一切如初。又使掾属诣阙奏券马事，安寿、韩忠彦议颇异，独曾布以为然，曰： 但行之一年，而以较纲马，利害即可见矣。 师闵遂详令蕃汉商人愿持马受券者，于熙、秦两路印验价给之，而请直于太仆，若此券盛行，则买马场可罢。既用其策，明年，太仆会纲马之籍，死者至什二，而券马所损才百分一。诏奖之，赐以金帛。改陕西转运使，加集贤殿修撰、知秦州。
诸道方进筑被爵赏，师闵在秦无所事，怏怏不释。曾布议使督本部兵赴熙河共攻，师闵承命踊跃，集兵四万以待。而章惇阴讽熙帅钟传先出塞，敕师闵听传节制，筑浅井，又筑癿罗，皆不成而还。传更檄会兵于〈真真〉耳关，未至复却。秦凤之师再出再返，劳且弊，言者乞加责，不听。
旋进宝文阁待制，召为户部侍郎。未及拜，坐秦州诈增首虏事，落职知鄞。未几，还之。历河南、永兴军、延安府，卒。
赵禼，字公才，邛州依政人。第进士，为汾州司法参军。郭逵宣抚陕西，辟掌机宜文字。种谔擅纳绥州降人数万，朝廷以其生事，议诛谔，反故地归降人，以解仇释兵。禼上疏曰： 谔无名兴举，死有余责。若将改而还之，彼能听顺而亡绝约之心乎？不若谕以彼众饿莩，投死中国，边臣虽擅纳，实无所利，特以往年俘我苏立、景询辈尔。可遣询等来，与降人交归，各遵纪律，而疆场宁矣。如其蔽而不遣，则我留横山之众，未为失也。
又徙逵帅鄜延，为逵移书执政，请存绥州以张兵势，先规度大理河川，建堡砦，画稼穑之地三十里，以处降者。若弃绥不守，则无以安新附之众。援种世衡招蕃兵部敌屯青涧城故事。朝廷从之，活降人数万，为东路捍蔽。熙宁初，夏人诱杀知保安军杨定等，既而以李崇贵、韩道喜来献，且请和。朝廷欲官其任事之酋，镌岁赐以为俸给，因使纳塞门、安远二砦而还绥州。禼言： 绥实形势之地，宜增广边障，乃无穷之利。若存绥以观其变，计之得也。 神宗召问状，对曰： 绥之存亡，皆不免用兵。降二万人入吾肝脾，舋隙已深，不可亡备。 神宗然之。除集贤校理。
夏人犯环庆，后复来贺正。禼请边吏离其心腹，因以招横山之众，此不战而屈人兵也。迁提点陕西刑狱。韩绛宣抚陕西，河东兵西讨，禼为绛言： 大兵过山界，皆砂碛，乏善水草，又亡险隘可以控扼，今切危之。若乘兵威招诱山界人户，处之生地，当先经画山界控扼之地，然后招降；不尔，劳师远攻，未见其利。 绛欲取横山，纳种谔之策，遂城啰兀，以禼权宣抚判官。谔趣河东兵会银川，规以后期斩将。禼白绛，令谔自往中路迎东兵。谔惧违节制，乃不敢逞。加直龙图阁、知延州。
夏人屡欲款塞，每以虚声摇边。诏问方略，禼审计形势，为破敌之策以献。遣裨将曲珍、吕真以兵千人分巡东西路。夏人方以四万众自间道欲取绥，道遇珍，皇骇亟战，真继至，夏众败走。夏自失绥，意未能已。禼揣知其情，奏言： 夏使请和，必欲画绥界，愿听本路经略司分画；岁赐，则俟通和之日复焉。 明年，遂用禼策，以绥为绥德城。
初，鄜延地皆荒瘠，占田者不出租赋，倚为藩蔽。宝元用兵后，凋耗殆尽，其旷土为诸酋所有。禼因招问曰： 往时汝族户若干，今皆安在？ 对： 大兵之后，死亡流散，其所存止此。 禼曰： 其地存乎？ 酋无以对。禼曰： 听汝自募丁，家使占田充兵，若何？吾所得者人尔，田则吾不问也。 诸酋皆感服归募，悉补亡籍。又检括境内公私闲田，得七千五百余顷，募骑兵万七千。禼以异时蕃兵提空簿，漫不可考，因议涅其手。属岁饥，令蕃兵愿刺手者，贷常平谷一斛，于是人人愿刺，因训练以时，精锐过于正兵。神宗闻而嘉之，擢天章阁待制。
交阯叛，诏为安南行营经略、招讨使，总九将军讨之，以中官李宪为贰。禼与议不合，请罢宪。神宗问可代者，禼以郭逵老边事，愿为裨赞，于是以逵为宣抚使，禼副之。逵至，辄与禼异：禼欲乘兵形未动，先抚辑两江峒丁，择壮勇啖以利，使招徕携贰，隳其腹心，然后以大兵继之，逵不听；禼又欲使人赍敕榜入贼中招纳，又不听。遂令燕达先被广源，复还永平。禼以为广源间道距交州十二驿，趣利掩击，出其不意，川途并进，三路致讨，势必分溃，固争不能得。贼乘缓遂据江列战舰数百艘，官军不能济。禼分遣将吏伐木治攻具，机石如雨，其舰被击皆废。徐以罢卒致贼，设伏击之，斩首数千级，馘其渠酋，遂皆降。逵怍于玩寇，乃移疾先还。逵既坐贬，禼亦以不即平贼，降为直龙图阁、知桂州。后复天章阁待制、权三司使。
时西师大举，五路并进，以禼为河东转运使，领降卒赴鄜延饷种谔军。谔抵罪，禼又坐餽輓不给，黜知相州。既而镌职知淮阳军，居数月，尽复故职。
知庆州。羌〈口移〉名昌诡称送币，将入寇，禼知蕃主白信可使，信适以罪系狱。破械出之，告以其故，约期日使往，果缚取以归。明年，夏人欲袭取新垒，大治攻械。禼具上挠夏计。及夏侵兰州，禼遣曲珍将兵直抵盐韦，俘馘千，驱孳畜五千。其酋栧厥嵬名宿兵于贺兰原，时出攻边，禼遣将李照甫、蕃官归仁各将兵三千左右分击，耿端彦兵四千趍贺兰原，戒端彦曰： 贺兰险要，过岭，则砂碛也。使敌入平夏，无繇破之。 又选三蕃官各轻兵五百，取间道出敌砦后，邀其归路。端彦与战贺罗平，敌败，果趍平夏。千兵伏发，敌骇溃，斩馘甚众，生擒嵬名，斩首领六，获战马七百，牛羊、老幼三万余。迁龙图阁直学士，复帅延安。
元祐初，梁乙埋数扰边，禼知夏将入侵，檄西路将刘安、李仪曰： 夏即犯塞门，汝径以轻兵捣其腹心。 后果来犯，安等袭洪州，俘斩甚众，夏遂入贡。既而以重兵压境，诸将亟请益戍兵为备，禼徐谕之曰： 第谨斥堠、整戈甲，无为寇先，戍兵不可益也。 因遣人诘夏，夏兵遂去。迁枢密直学士。
乙埋终不悛。使间以善意问乙埋： 何苦与汉为仇。必欲寇，第数来，恐汝所得不能偿所亡，洪州是也。能改之，吾善遇汝。 遗之战袍、锦彩，自是乙埋不复窥塞。禼乃纵间，国中疑而杀之。
五年，拜端明殿学士，迁太中大夫。夏遣使以地界为请，朝廷许还葭芦、米脂、浮屠、安疆四砦，以禼领分画之议。夏既得四砦，犹未有恭顺意，未几复犯泾原。会禼卒、年六十五，赠右光禄大夫。绍圣四年，以禼与元祐弃地议，系其名于党籍。
孙路字正甫，开封人。进士及第。元丰中，为司农丞。邓润甫荐为御史，召对，其言不合新政，神宗语辅臣以为不可用，下迁主簿。路鞅鞅不释，求通判河州，徙兰州。夏人入寇，论捍御功，进五阶，除陕西转运判官。
元祐初，为吏部、礼部员外郎，侍讲徐王府。司马光将弃河、湟，邢恕谓光曰： 此非细事，当访之边人，孙路在彼四年，其行止足信，可问也。 光亟召问，路挟舆地图示光曰： 自通远至熙州才通一径，熙之北已接夏境，今自北关辟土百八十里，濒大河，城兰州，然后可以捍蔽。若捐以予敌，一道危矣。 光幡然曰： 赖以访君，不然几误国事。 议遂止。
迁右司郎中，以直龙图阁知庆州。章惇柄国，复议取弃地。时诸道相视未进，路声言修旧垒，载器甲楼卤，顿大顺城下，夜半趍安疆，迟明据之，六日而城完。加宝文阁待制，遂筑兴平、横山。进龙图阁直学士，徙知熙州。
泾原城西安，诏出师牵制其势。路即将众临会州，遂建取青唐之策。大将王愍、王赡捣邈川，赡先至，下之。愍与争功，路右愍，颛属以兵；赡有请，辄弗应。赡诉诸朝，召拜路兵部尚书，以龙图阁学士知成都。未行，坐他事削职，知兴国军。徽宗立，历太原、河南、永兴军、河中府，卒。
游师雄，字景叔，京兆武功人。学于张载，第进士。为仪州司户参军，迁德顺军判官。鄜延将刘琯与主帅议战守策，欲自延安入安定、黑水，师雄以地薄贼境，惧有伏，请由他道。既而谍者言夏伏精骑于黑水傍，琯谢曰： 微君言，吾不返矣。 
赵禼帅延安，辟为属。时夏人扰边，戍兵在别堡，龙安以北诸城兵力咸弱，禼患之。师雄请发义勇以守，多聚石城上，待其至。夏人知有备，不敢入，但袭荒堆、三泉而还。岁饥，行诸垒振贷，计口赋粮，人无殍亡。运石莹甲，深沟缮城，边备益固。
元祐初，为宗正寺主簿。执政将弃四砦，访于师雄。师雄曰： 此先帝所立，以控制夏人者也，若何弃之，不惟示中国之怯，将起敌人无厌之求。傥泸、戎、荆、奥视以为请，亦将与之乎？万一燕人遣一乘之使，来求关南十县，为之奈何？ 不听。因著《分疆录》。迁军器监丞。
吐蕃寇边，其酋鬼章青宜结乘间胁属羌构夏人为乱，谋分据熙河。朝廷择可使者与边臣措置，诏师雄行，听便宜从事。既至，谍知夏人聚兵天都山，前锋屯通远境。吐蕃将攻河州，师雄欲先发以制之，请于帅刘舜卿。舜卿曰： 彼众我寡，奈何？ 师雄曰： 在谋不在众。脱事不济，甘受首戮。 议三日乃定，遂分兵为二，姚兕将而左，种谊将而右。兕破六逋宗城，斩首千五百级，攻讲朱城，断黄河飞梁，青唐十万众不得度。谊破洮州，擒鬼章及大首领九人，斩首千七百级。捷书闻，百僚表贺，遣使告永裕陵。将厚尝师雄，言者犹以为邀功生事，止迁一官，为陕西转运判官、提点秦凤路刑狱。
夏人侵泾原，复入熙河，师雄言： 兰州距贼一舍，通远不百里，非有重山复岭之阻。宜于定西、通渭之间建安遮、纳迷、结珠三栅，及护耕七堡，以固藩篱，此无穷之利也。 诏付范育，皆如初议。
入拜祠部员外郎，加集贤校理，为陕西转运使。内地移粟于边，民以辇僦为病。师雄言： 往者边土不耕，仰给于内，今积粟已多，军食自足，宜令内地量转输致之直，以免大费。 报可。召诣阙，哲宗劳之曰： 洮州之役，可谓隽功，但恨赏太薄耳。 对曰： 皆上禀庙算，臣何力之有焉。唯当时将士勋劳未录，此为欠也。 因陈其本末。拜卫尉少卿。哲宗数访边防利病，师雄具庆历以来边臣施置之臧否，朝廷谋议之得失，及方今御敌之要，凡六十事，名曰《绍圣安边策》，上之。
出知邠州，改河中府，进直龙图阁、知秦州，未至，诏摄熙州。以夏人扰边，诏使者与熙帅、秦帅共谋之。使者锐于讨击，师雄谓： 进筑城垒以自蔽，席卷之师未应深入也。 上章争之，不报。既而使者知攻取之难，卒用师雄策。
自复洮州之后，于阗、大食、物林、邈黎诸国皆惧，悉遣使入贡。朝廷令熙河限其二岁一进。师雄曰： 如此，非所以来远人也。 未几还秦，徙知陕州。卒，年六十。师雄慷慨豪迈，有志事功，议者以用不尽其材为恨。
穆衍，字昌叔，河内人，徙河中。第进士，调华池令。民牛为仇家断舌而不知何人，讼于县，衍命杀之。明日，仇以私杀告，衍曰： 断牛舌者乃汝耶？ 讯之具服。
后知淳化，耀之属县。衍从韩绛宣抚陕西，遇庆卒溃乱，衍念母在耀，亟谒归，信宿走七驿。比至，庆卒尝戍华池，知衍名，不敢近。时诸郡捕贼兵粮糒无以给，遂擅发常平仓，且惧得罪。衍曰： 饥之不恤，则吾丘将为庆卒矣。 衍考课为一路最。元丰中，种谔西征，参其军事。谔第赏，以死事为下。衍曰： 此非所以劝忠也。 力争之。谔还入塞，诏往灵武援渭、庆两军。将行，衍曰： 吾兵惰，归未及解甲，安能犯不测于千里外哉？ 谔乃止。同幕畏罪，阳谢衍曰： 师不再举，君之力也。 衍识其意，曰： 全万众之命，以一身塞责，衍无憾焉。 
元祐初，大臣议弃熙、兰，衍与孙路论疆事，以为 兰弃则熙危，熙弃则关中震。唐自失河、湟，西边一有不顺，则警及京都。今二百余年，非先帝英武，孰能克复。若一旦委之，恐后患益前，悔将无及矣 。议遂止。改陕西转运判官，金部、户部员外郎。熙河分画未决，诏衍视之。还言： 质孤、胜如据两川美田，实彼我必争之地，自西关失利，遂废不守。请界二垒之间，城李诺平以控要害，及他城堡皆起亭障，以通泾原。 明年，遂城李诺，名曰定远。三迁左司郎中。
绍圣初，以直秘阁为陕西转运使，加直龙图阁、知庆州，徙延安，又徙秦州，未行而卒。年六十三。敕河中官庀其葬，后追录不弃兰州议，官其一子。
论曰：自熙宁至于绍圣，四方之事多矣。夏人乍服乍叛，其地或予或夺，庙堂之上，论靡有定，相为短长，元发、师中辈七人，一时谋谟，盖可考也。元发论君子小人，言简而尽，足动人主，而神宗惑安石之言，竟弗之悟。师中豫识安石于鄞令，以为目肖王敦，将乱天下，盖又先于吕诲矣。诜能镇抚西夏，又能靖交阯之难，诚有御边之才；其子师闵为时笼利，无足取者。赵禼狃于西陲之胜，取败南裔，后获嵬名，庶足自赎。朝臣议弃河、湟，孙路以一言止之，使司马光自悔几于误国；及取青唐，下邈川，可验其能，然右王愍而困王赡，非大将之器也。游师雄之禽鬼章，复洮州，以致诸国入贡，校之诸将，其功独为隽伟。衍为政得民心，既去而乱兵不忍惊其母，德之足以感人，有如是夫。
