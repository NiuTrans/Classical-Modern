梁焘王岩叟郑雍孙永
梁焘，字况之，郓州须城人。父蒨，兵部员外郎、直史馆。焘以蒨任，为太庙斋郎。举进士中第，编校秘阁书籍，迁集贤校理、通判明州，检详枢密五房文字。
元丰时久旱，上书论时政曰：
陛下日者闵雨，靖惟政事之阙，惕然自责。丁卯发诏，癸酉而雨，是上天顾听陛下之德言，而喜其有及民之意也。当四方仰雨十月之久，民刻于新法，嗷嗷如焦，而京师尤甚，闤阓细民，罔不失职，智愚相视，日有大变之忧。陛下既惠以诏旨，又施之行事，讲除刻文，蠲损缗钱等，一日之间，欢声四起。距诞节三日而膏泽降，是天以雨寿陛下之万年，感圣心于大寤，有以还其仁政也。
然法令乖戾，为毒于民者，所变才能万一。人心之不解，故天意亦未释，而雨不再施。陛下亦以此为戒，而夙夜虑之乎？今陛下之所知者，市易事耳。法之为害，岂特此耶？曰青苗钱也，助役钱也，方田也，保甲也，淤田也。兼是数者，而天下之民被其害。青苗之钱未一及偿，而责以免役；免役之钱未暇入，而重以淤田；淤田方下，而复有方田；方田未息，而迫以保甲。是徒扰百姓，使不得少休于圣泽。其为害之实，虽一有言之者，必以下主吏，主吏妄报以无是，则从而信之，恬不复问，而反坐言者。虽间遣使循行，而苟且宠禄，巧为妄诞，成就其事，至请遍行其法，上下相隐，习以成风。
臣谓天下之患，不患祸乱之不可去，患朋党蔽蒙之俗成，使上不得闻所当闻，故政日以敝，而祸乱卒至也。陛下可不深思其故乎？
疏入，不报。
内侍王中正将兵出疆，干赏不以法。焘争之不得，请外，出知宣州。入辞，神宗曰： 枢臣云卿不肯安职，何也？ 对曰： 臣居官五年，非敢不安职，恐不胜任使，故去耳。 神宗曰： 王中正功赏文书，何为独不可？ 曰： 中正罔冒侥觊，臣不敢屈法以负陛下。 未几，提点京西刑狱，哲宗立，召为工部郎中，迁太常少卿、右谏议大夫。有请宣仁后御文德殿服衮冕受册者，焘率同列谏，引薛奎谏章献明肃皇后不当以王服见太庙事，宣仁后欣纳。又论市易已废，乞蠲中下户逋负；又乞欠青苗下户，不得令保人备偿。
文彦博议遣刘奉世使夏国，御史张舜民论其不当遣，降通判虢州。焘言： 御史持纪纲之官，得以犯颜正论，况臣下过失，安得畏忌不言哉？今御史敢言大臣者，天下之公议；大臣不快御史者，一夫之私心。罪天下敢言之公议，便一夫不快之私心，非公朝盛事也。 时同论者傅尧俞、王岩叟、朱光庭、王觌、孙升、韩川，凡七人，悉召至都堂，敕谕以 事当权其轻重，故不惜一新进御史，以慰老臣。 焘又言： 若论年龄爵禄，则老臣为重；若论法度纲纪，则老臣为轻。御史者，天子之法官也，不可以大臣鞅鞅而斥去。愿还舜民，以正国体。 章十上，不听。
焘又面责给事中张问不能驳还舜民制命，以为失职。坐诟同列，出为集贤殿修撰、知潞州，辞不拜，曰： 臣本论张舜民不当罢，如以为非，即应用此受斥。今乃得以微罪冒美职，守剧郡，如此则朝廷命令，不能明辨曲直，以好恶示天下矣。 不报。至潞，值岁饥，不待命发常平粟振民。流人闻之，来者不绝，焘处之有条，人不告病。
明年，以左谏议大夫召。甫就道，民攀辕不得行，逾太行，抵河内乃已。既对，上书言： 帝富于春秋，未专宸断；太皇保佑圣主，制政帘帷，奸人易为欺蔽。愿正纲纪，明法度，采用忠言，讲求仁术。 两宫嘉纳焉。
前宰相蔡确作诗怨谤，焘与刘安世交攻之。焘又言： 方今忠于确者，多于忠朝廷之士；敢为奸言者，多于敢正论之人。以此见确之气焰凶赫，根株牵连，贼化害政，为患滋大。 确卒窜新州。焘进御史中丞。邓润甫除吏部尚书，焘论润甫柔佞不立，巧为进取。不听。改权户部尚书，不拜，以龙图阁直学士知郑州。旬日，入权礼部尚书，为翰林学士。
元祐七年，拜尚书右丞，转左丞。蔡京帅蜀，焘曰： 元丰侍从，可用者多；惟京轻险贪愎，不可用。 又与同列议夏国地界，不能合，遂丐去。哲宗遣近臣问所以去意，且令密访人才。焘曰： 信任不笃，言不见听，而询问人才，非臣所敢当也。 使者再至，乃言： 人才可大任者，陛下自知之。但须识别邪正，公天下之善恶，图任旧人中坚正纯厚有人望者，不牵左右好恶之言以移圣意，天下幸甚。 
以疾，罢为资政殿学士、同醴泉观使。故事，非宰相不除使，遂置同使以宠之。力辞，改知颍昌府。既出京师，哲宗遣中贵谕以复用之旨。绍圣元年，知郓州。朋党论起，哲宗曰： 梁焘每起中正之论，其开陈排击，尽出公议，朕皆记之。 以故最后责，竟以司马光党黜知鄂州。三年，再贬少府监。分司南京。明年，三贬雷州别驾，化州安置。三年卒，年六十四。徙其子于昭州。徽宗立，始得归。
焘自立朝，一以引援人物为意。在鄂作《荐士录》，具载姓名。客或见其书，曰： 公所植桃李，乘时而发，但不向人开耳。 焘笑曰： 焘出入侍从，至位执政，八年之间所荐，用之不尽，负愧多矣。 其好贤乐善如此。
王岩叟，字彦霖，大名清平人。幼时，语未正已知文字。仁宗患词赋致经术不明，初置明经科，岩叟年十八，乡举、省试、廷对皆第一。调栾城簿、泾州推官，甫两月，闻弟丧，弃官归养。
熙宁中，韩琦留守北京，以为贤，辟管勾国子监，又辟管勾安抚司机宜文字，监晋州折博、炼盐务。韩绛代琦，复欲留用。岩叟谢曰： 岩叟，魏公之客，不愿出他门也。 士君子称之。后知定州安喜县，有法吏罢居乡里，导人为讼，岩叟捕挞于市，众皆竦然。定守吕公著叹曰： 此古良吏也。 有诏近臣举御史，举者意属岩叟而未及识，或谓可一往见。岩叟笑曰： 是所谓呈身御史也。 卒不见。
哲宗即位，用刘挚荐，为监察御史。时六察尚未言事，岩叟入台之明日，即上书论社稷安危之计，在从谏用贤，不可以小利失民心。遂言役钱敛法太重，民力不胜，愿复差法如嘉祐时。又言河北榷盐法尚行，民受其弊，贫者不复食。录大名刻石《仁宗诏书》以进，又以河北天下根本，自祖宗以来，推此为惠。愿复其旧。
江西盐害民，诏遣使者往视。岩叟曰： 一方病矣，必待使还而后改为，恐有不及被德泽而死者。愿亟罢之。 又极陈时事，以为 不绝害本，百姓无由乐生；不屏群邪，太平终是难致。 时下诏求民疾苦，四方争以其情赴诉，所司惮于省录，颇成壅滞。岩叟言： 不问则已，言则必行之。不然，天下之人必谓陛下以空言说之，后有诏令，孰肯取信？ 李定不持所生母仇氏服，岩叟论其不孝，定遂分司。
宰相蔡确为裕陵复土使，还朝，以定策自居。岩叟曰： 陛下之立，以子继父，百王不易之道。且太皇太后先定于中，而确敢贪天自伐。章惇谗贼狼戾，罔上蔽明，不忠之罪，盖与确等。近帘前争役法，词气不逊，无事上之礼。今圣政不出房闼，岂宜容此大奸犹在廊庙！ 于是二人相继退斥。
迁左司谏兼权给事中。时并命执政，其间有不协时望者，岩叟即缴录黄，上疏谏。既而命不由门下省以出，岩叟请对，言之益切。退就阁上疏曰： 臣为谏官既当言，承乏给事又当驳，非臣好为高论，喜忤大臣，恐命令斜出，尤损纪纲。 疏凡八上，命竟寝。又言： 三省胥吏，月飨厚奉，岁累优秩。而朝廷每举一事，辄计功论赏，不知平日禄赐，将焉用之？姑息相承，流弊已极。望饬励大臣，事为之制。 即诏裁抑侥幸，定为十七条。
迁侍御史。两省正言久阙，岩叟上疏曰： 国朝仿近古之制，谏臣才至六员，方之先王，已为至少。今复虚而不除，臣所未谕。岂以为治道已清，而无事于言邪？人材难称，不若虚其位邪？二者皆非臣所望于今日也。愿趣补其阙，多进正人以壮本朝；正人进，则小人自消矣。 
诸路水灾，朝廷行振贷，户部限以灾伤过七分、民户降四等始许之。岩叟言： 中户以上，盖亦艰食。乞毋问分数、等级，皆得贷，庶几王泽无间，以召至和矣。 坐张舜民事，改起居舍人，不拜，以直集贤院知齐州。请河北所言盐法，行之京东。明年，复以起居舍人召。尝侍迩英讲，进读《宝训》，至节费，岩叟曰： 凡言节用，非偶节一事便能有济。当每事以节俭为意，则积久累日，国用自饶。 读仁宗知人事，岩叟曰： 人主常欲虚心平意，无所偏系，观事以理，则事之是非，人之邪正，自然可见。 
司马康讲《洪范》，至 乂用三德 ，哲宗曰： 止此三德，为更有德。 盖哲宗自临御，渊默不言，岩叟喜闻之，因欲风谏，退而上疏曰： 三德者，人君之大本，得之则治，失之则乱，不可须臾去者也。臣请别而言之。夫明是非于朝廷之上，判忠邪于多士之间，不以顺己而忘其恶，不以逆己而遗其善，私求不徇于所爱，公议不迁于所憎。竭诚尽节者，任之当勿二；罔上盗宠者，弃之当勿疑。惜纪纲，谨法度，重典刑，戒姑息，此人主之正直也。远声色之好，绝盘游之乐，勇于救天下之弊，果于断天下之疑，邪说不能移，非道不能说，此人主之刚德也。居万乘之尊而不骄，享四海之富而不溢，聪明有余而处之若不足，俊杰并用而求之如不及，虚心以访道，屈己以从谏，惧若临渊，怯若履薄，此人主之柔德也。三者足以尽天下之要，在陛下力行何如耳。 岩叟因侍讲，奏曰： 陛下退朝无事，不知何以消日？ 哲宗曰： 看文字。对曰： 陛下以读书为乐，天下幸甚。圣贤之学，非造次可成，须在积累。积累之要，在专与勤。屏绝它好，始可谓之专；久而不倦，始可谓之勤。愿陛下特留圣意。 哲宗然之。
岩叟馆伴辽贺正旦使耶律宽，宽求观《元会仪》，岩叟曰： 此非外国所宜知。 止录《笏记》与之，宽不敢求。进权吏部侍郎、天章阁待制、枢密都承旨。湖北诸蛮互出扰边，无有宁岁，岩叟请专以疆事委荆南唐义问。遂自草檄文，喻义问以朝廷方敦尚恩信，勿为侥幸功赏之意，后遂安辑。
初，夏人遣使入贡，及为境上之议，故为此去彼来，牵致劳苦，每违期日。岩叟请预戒边臣，夏违期，一不至则勿复应，自后不复敢违。质孤、胜如二堡，汉赵充国留屯之所，自元祐讲和，在兰州界内，夏以为形胜膏腴之地，力争之。二堡若失，则兰州、熙河遂危。延帅欲以二堡与夏，苏辙主其议。及熙河、延安二捷同报，辙奏曰： 近边奏稍频，西人意在得二堡。今盛夏犹如此，入秋可虞，不若早定议。 意在与之也。岩叟曰： 形势之地，岂可轻弃，不知既与，还不更求否？ 太皇太后曰： 然。 议遂止。
夏人数万侵定西之东、通远之北，坏七厓匙堡，掠居人，转侵泾原及河外鄜、府州，众遂至十万。熙帅范育侦伺夏右厢种落大抵趣河外，三疏请乘此进堡砦，筑龛谷、胜如、相照、定西而东径陇诺城。朝议未一，或欲以七巉经毁之地，皆以与夏。岩叟力言不可与，彼计得行，后患未已。因请遣官谕熙帅，即以户部员外郎穆衍行视，筑定远以据要害。其调兵赀费，一从便宜，不必中覆。定远遂城，皆岩叟之力。
拜中书舍人。滕甫帅太原，为走马承受所撼，徙颍昌。岩叟封还词头，言： 进退帅臣，理宜重慎。今以小臣一言易之，使后人畏惮不自保，此风浸长，非委任安边之福。 乃止。
复为枢密都承旨、权知开封府。旧以推、判官二人分左右厅，共治一事，多为异同，或累日不竟，吏疲于咨禀。岩叟创立逐官分治之法，自是署为令。都城群偷所聚，谓之 大房 ，每区容数十百人，渊薮诡僻，不可胜究。岩叟令掩捕撤毁，随轻重决之，根株一空。供备库使曹续以产贸万缗，市侩逾年负其半，续尽力不可取。一日启户，则所负皆在焉。惊扣其故，侩曰： 王公今日知府矣。 初，曹氏之隶韩绚与同隶讼，事连其主，就逮之。曹氏者，慈圣后之族也。岩叟言： 部曲相讼，不当论其主。今不惟长告讦之风，且伤孝治。慈圣仙游未远，一旦因厮役之过，使其子孙对吏，殆圣情有所不忍。 诏窜绚而绝其狱。岩叟常谓： 天下积欠多名，催免不一，公私费扰，乞随等第多寡为催法。 朝廷乃定五年十科之令。
元祐六年，拜枢密直学士、签书院事。入谢，太皇太后曰： 知卿才望，不次超用。 岩叟又再拜谢，进曰： 太后听政以来，纳谏从善，务合人心，所以朝廷清明，天下安静。愿信之勿疑，守之勿失。 复少进而西，奏哲宗曰： 陛下今日圣学，当深辨邪正。正人在朝，则朝廷安，邪人一进，便有不安之象。非谓一夫能然，盖其类应之者众，上下蔽蒙，不觉养成祸胎尔。 又进曰： 或闻有以君子小人参用之说告陛下者，不知果有之否？此乃深误陛下也。自古君子小人，无参用之理。圣人但云： 君子在内，小人在外则泰，小人在内、君子在外则否。 小人既进，君子必引类而去。若君子与小人竞进，则危亡之基也。此际不可不察。 两宫深然之。
上清储详宫成，太皇太后谓辅臣曰： 此与皇帝皆出阁中物营之，以成先帝之志。 岩叟曰： 陛下不烦公，不劳民，真盛德事。然愿自今以土木为戒。 又以宫成将戒肆赦，岩叟曰： 昔天禧中，祥源成，治平中，醴泉成，皆未尝赦。古人有垂死谏君无赦者，此可见赦无益於圣治也。 
哲宗方选后，太皇太后曰： 今得狄谘女，年命以便，然为是庶出过房，事须评议。 岩叟进曰： 按《礼经·问名篇》，女家答曰： 臣女，夫妇所生。 及外氏官讳，不识今者狄氏将何辞以进？ 议遂寝。哲宗选后既定，太皇太后曰： 帝得贤后，有内助功，不是小事。 岩叟对曰： 内助虽后事，其正家须在皇帝。圣人言： 正家而得天下 。当慎之于始。 太皇太后以是语哲宗者再。岩叟退取历代后事可为法者，类为《中宫懿范》上之。
宰相刘挚、右丞苏辙以人言求避位，岩叟曰： 元祐之初，排斥奸邪，缉熙圣治，挚与辙之功居多。原深察谗毁之意，重惜腹心之人，无轻其去就。 两宫然之。后挚竟为御史郑雍所击，岩叟连上疏论救。挚去位，御史遂指为党，罢为端明殿学士、知郑州。言者犹未厌，太皇太后曰： 岩叟有大功，今日之命，出不获已耳。 
明年，徙河阳，数月卒，年五十一。赠左正议大夫。绍圣初，追贬雷州别驾。司马光以其进谏无隐，称之曰： 吾寒心栗齿，忧在不测，公处之自如，至于再三，或累十数章，必行其言而后已。 为文语省理该，深得制诰体。有《易》、《诗》、《春秋传》行于世。
郑雍，字公肃，襄邑人。进士甲科，调兖州推官。韩琦上其文，召试秘阁校理、知太常礼院。英宗之丧，论宗室不当嫁娶，与时相忤，通判峡州，知池州，复还太常礼院，历开封府判官。
熙宁、元丰间，更制变令，士大夫多违己以求合，雍独静默自守。改嘉王、岐王府记室参军。神宗末年，二王既长，犹居禁中，雍献四箴规戒，且讽使求出外邸。凡在邸七年，用久次，以转运使秩留。宣仁后知其贤，及临政，擢为起居郎，进中书舍人。
邓润甫除翰林承旨，雍当制。制未出，言事者五人交章攻之，换为侍读学士。雍言：二职皆天下精选，以润甫之过薄，不当革前命；以为奸邪，不当在经幄。今中外咸谓朝廷姑以是塞言者，如此则邪正何由可辨，善恶何由可明？若每事必待言，是赏罚之柄，不得已而行，非所以示信天下之道。 润甫仍为承旨。周〈禾童〉乞以王安石配享神宗庙，雍言： 安石持国政，不能上副属任，非先帝神明，远而弗用，则其所败坏，可胜言哉！今穜以小臣辄肆横议，愿正其罪。 从之。
使契丹还，徙右谏议大夫，言： 朝廷重内轻外，选用牧伯，罕辍从班，以阀阅轻浅者充员，不复为来日虑。愿自今稍积资望，以惭试之。 吴中大饥，方议振恤，以民习欺诞，敕本部料检，家至户到。雍言： 此令一布，吏专料民而不救灾，民皆死于饥。今富有四海，奈何谨圭撮之滥，而轻比屋之死乎？ 哲宗悟，追止之。
侍御史贾易沽激自喜，中丞赵彦若懦不自立，雍并论之，遂罢易，左转彦若，以雍为中丞。雍辞曰： 中丞以臣言去而身承其乏，非所以厚风俗也。 不许。时二府禁谒加严，雍叹曰： 旁招俊乂，列于庶位，宅百揆职也。彼有足不及公卿之门者，犹当物色致之，奈何设禁若是！且二府皆天子所改容而体貌之者，乃复防闲其私如此乎？ 於是援贾谊廉耻节行之说以谏，诏弛其禁。
刑部谳囚，宰执论杀之，有司以为可生，不奉诏，得罪。雍言： 是固可罪，然究其用心，在於广好生之德耳，若遽以为罪，臣恐邻於嗜杀。今使有司欲杀而朝廷生之，犹恐仁恩德意不白於天下，而况反是者哉！ 哲宗嘉纳，囚遂得生。
初，邢恕以书抵宰相刘挚，挚答之，有 自爱以俟休复 之语，排岸司茹东济录书示雍与殿中侍御史杨畏，雍、畏释其语曰：  俟休复 者，俟他日太后复辟也。 遂并以此事论挚威福自恣，乞罢之以收主柄。又论王严叟、朱光庭、梁焘等三十人皆为挚党，以闭其援。及挚出知郓州，光庭方为给事中，缴还挚麻词，严叟、焘力救之，哲宗以先入之言，不纳。雍之攻挚，人以为附左相吕大防也。又有请暴挚阴事者，雍曰： 吾为国击宰相，非仇挚也。彼之阴事，何有於国哉？ 置不以闻。
拜尚书右丞，改左丞。雍在政地，哲宗称其事上有礼。绍圣初，治元祐众臣，雍顿首自列，哲宗明其亡他心，谕使勿去。周秩乘隙抵之，谓雍初为侍从时，因徐王私於权臣以进。哲宗怒曰： 此是何言也！使徐王闻之，岂能自安？ 黜秩知广德军，敕银台毋受雍辞去奏章，东府吏毋听雍妻子辄出，且令学士钱勰善为留诏。二年，始以资政殿学士知陈州，徙北京留守。
初，章惇以白帖贬谪元祐臣僚，安焘争论不已，哲宗疑之。雍欲为自安计，谓惇曰： 熙宁初，王安石作相，常用白帖行事。 惇大喜，取其案牍怀之，以白哲宗，遂其奸。雍虽以此结惇，然卒罢政，坐元祐党，夺职知郑州。数日，改成都府。元符元年，提举崇福宫，归，未至而卒，年六十八。政和中，复资政殿学士。
孙永，字曼叔，世为赵人，徙长社。年十岁孤，祖给事中冲，列为子行，荫将作监主簿，肄业西学，群试常第一。冲戒之曰： 洛阳英隽所萃，汝年少，不宜多上人。 自是不复试。冲卒，丧除，复列为孙，换试衔，擢进士第，调襄城尉、宜城令，至太常博士。御史中丞贾黯荐为御史，以母老不就。韩琦读其诗，叹誉之，引为诸王府侍读。神宗为颍王，出新录《韩非子》畀宫僚雠定，永曰： 非险薄刻核，其书背《六经》之旨，愿毋留意。 王曰： 广藏书之数耳，非所好也。 及为皇太子，进舍人；即位，擢天章阁待制，安抚陕西。民景询外叛，诏捕送其孥，勿以赦原。永言： 陛下新御极，旷泽流行，恶逆者犹得亏除。今缘坐者弗宥，非所以示信也。 
历河北、陕西都转运使。时边用不足，以解盐、市马别为一司，外台不得与。永奏曰： 盐、马，国之大计，使主者专其柄，既无以统隶，苟为非法，孰从而制之？ 
加龙图阁直学士、知秦州。王韶以布衣入幕府，建取熙河策，永折之曰： 边陲方安静，无故骚动，恐变生不测。 会新筑刘家堡失利，众请戮偏裨以塞责。永曰： 居敌必争之地，军孤援绝，兵法所谓不得而守者也。尤人以自免，於我安乎？ 竟用是降天章阁待制、知和州，以详定编敕知审官东院召还，神守问： 青苗、助役之法，於民便否？ 对曰： 法诚善，然强民出息输钱代徭，不能无重敛之患。若用以资经费，非臣所知也。 时仓法峻密，庾吏受百钱，则黥为卒，府史亦如之。神宗又问： 此法既下，吏尚为奸乎？ 对曰： 强盗罪死，犯者犹众，况配隶邪？使人畏法而不革心，虽在府史，臣亦不敢必其无犯也。 议复肉刑，事下永。永奏曰： 刻人肌肤，深害仁政，汉文帝所不忍，陛下忍之乎？ 神宗曰： 事固未决，待卿始定耳。 不果行。
复学士，知瀛州。河决，于贝、瀛、冀尤甚，民租以灾免者，州县惧常平法，征催如故。永连章论止，神宗从之，仍命发廪粟以振。白沟巡检赵用以辽人渔界河，擅引兵北度，荡其族帐，辽持此兆衅，数暴边上，神宗遣使问故，永请正用罪以谢，未报，辽屯兵连营互四十里，永好谕之曰： 疆吏冒禁，已置之狱矣，今何为者？ 敌意解，但求醪糒犒师而旋。
进枢密直学士、知开封府。吕嘉问言，吏欲使都人列肆输钱以免直。下府询究，曹椽以为便。永占书纸尾，不暇省。既乃行市易抵当法，贷民钱而为之期，有不能偿而死者。神宗颇知之，嘉问妄变其名以罔听。神宗虑立法未尽，诏永及韩维究实。永奏言： 市算下逮锥刀，为人患苦。 御史张琥劾永弃同即异，罢为提举中太一宫。
元丰中，判军器监。有司病皮革不给，严隐匿之科，亡赖辈肆情为讦，至妇人冠饰亦不免。永请听人以所藏之善者售于官，得贷其馀，讦讼既息，国用亦济。出知太原，且行，神宗访以时务，永言： 近者造戎器倍常，外间谓将有事於征讨。兵非轻用之物，原轸不戢自焚之戒。 神宗曰： 此备豫不虞，若四方安平，岂有轻动之理？卿言是也。 忻、代产盐，苦恶不堪食，转运使必欲理之，以盗贩阑越之罪罪兵吏。永言： 盐，民食也，不可禁；兵，武备也，不可阙。顾以恶盐累防兵，非计也。 诏弛其禁。
入判将作，进端明殿学士。病不能朝，神宗遣上医调视，六命近侍问安否，至虚枢密位以待。辞去益力，提举崇福宫。逾年，起知陈州，徙颍昌。永裕起陵，许、汝当运粟数十万斛於陵下，调民牛数万，永请而免。哲宗召拜工部尚书。太皇太后下诏求言，永陈保马、保甲、免役三事最敝，愿一切罢去，复修监牧、保伍、差徭之法。太皇太后皆纳之。元祐元年，迁吏部，又属疾，改资政殿学士兼侍读，提举中太一宫，未拜而卒，年六十八。赠银青光禄大夫，赙金帛二千，谥曰康简。
永外和内劲，论议常持平，不求诡异。事或悖于理，虽逼以势，亦不为屈。未尝以矫亢形于色辞，与人交，终身无怨仇。范纯仁、苏颂皆称之为国器。
论曰： 宋之衰也，人才尚多。梁焘、王岩叟尽忠事上，凡有过举，知无不言，虽或从或违，而隐然有虎豹在山之势矣。第以新州之举，於是为过。故他日绍圣复以藉口，使元祐众贤皆罹其祸，由是再变而为宣、政之奸臣，国日危矣。郑雍易其所守，肆击刘挚，波及者三十人，欲结章惇以取容，然而终亦不免。小人反覆，专务自全，竟何益哉？孙永之为人，庶得其中焉。
