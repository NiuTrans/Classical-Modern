◎佞幸
○弭德超侯莫陈利用赵赞王黼朱勔王继先曾觌（龙大渊附）张说王抃姜特立（谯熙载附）
人君生长深宫之中，法家、拂士接耳目之时少，宦官、女子共启处之日多，二者，佞幸之梯媒也。刚明之主亦有佞幸焉，刚好专任，明好偏察，彼佞幸者一投其机，为患深矣。他日败阙，虽能殄除，隳城以求狐，灌社以索鼠，亦曰殆哉！宋世中材之君，朝有佞幸，所不免也。太宗有弭德超，赵赞，孝宗有曾觌、龙大渊，二君固不可谓非刚明之主也。作《佞幸传》。
弭德超，沧州清池人。李符、李琪荐之，给事太宗晋邸。太宗即位，补供奉官。太平兴国三年，迁酒坊使、杭州兵马都监，又为镇州驻泊都监。
初，太宗念边戍劳苦，月赐士卒银，谓之月头银。德超乘间以急变闻于太宗曰： 枢密使曹彬秉政岁久，得士众心；臣从塞上来，闻士卒言： 月头银曹公所致，微曹公我辈馁死矣。  又巧诬彬他事。上颇疑之，出彬为天平军节度。以王显为宣徽南院使，德超为宣徽北院使，并兼枢密副使。
德超谮曹彬事成，期得枢密使，乃为副使；又柴禹锡与德超官同，先授，班在其上。故德超视事月余，称病请告，居常怏怏。一日诟显及禹锡曰： 我言国家大事，有安社稷功，止得线许大官。汝等何人，反在我上，更令我效汝辈所为，我实耻之。 又大骂曰： ：汝辈当断头，我度上无守执，为汝辈所眩惑。 显告之，太宗怒，命膳部郎中、知杂滕中正就第鞫德超，具伏，下诏夺官职，与其家配隶琼州禁锢，未几死。
侯莫陈利用，益州成都人，幼得变幻之术。太平兴国初，卖药京师，言黄白事以惑人。枢密承旨陈从信白于太宗，即日召见，试其术颇验，即授殿直，累迁崇仪副使。雍熙二年，改右监门卫将军，领应州刺史。三年，诸将北征，以利用与王侁并为并州驻泊都监，擢单州刺史。四年，迁郑州团练使。前后赐与甚渥，依附者颇获进用，遂横恣无复畏惮。其居处服玩皆僣乘舆，人畏之不敢言。
会赵普再入中书，廉知杀人及诸不法，尽奏之。太宗遣近臣案得奸状，欲贷其死，普固请曰： 陛下不诛，是乱天下法。法可惜，此何足惜哉！ 遂下诏除名，配商州禁锢。初籍其家，俄诏还之。
赵普恐其复用，因殿中丞窦諲尝监郑州榷酤，知利用每独南向坐以接京使，犀玉带用红黄罗袋；澶州黄河清，郑州用为诗题试举人，利用判试官状，言甚不逊。召諲至中书诘实，令上疏告之。又京西转运副使宋沆籍利用家，得书数纸，言皆指斥切害，悉以进上。太宗怒，令中使脔杀之，已而复遣使贷其死，乘疾置至新安，马旋泞而踣，出泞换马，比追及之，已为前使诛矣。
赵赞，并州人，性险诐辩给，好言利害。初为军小吏，与都校不协，因诬营中谋叛，刘继元屠之无遗类，稍署赞右职。太原平，隶三司为走吏，又许本司补殿直，太宗颇任之。迁供奉官、閤门祗候，提举京西、陕西数州钱帛，发摘甚众。又自乞捕盗，至永兴，得兵士盗钱二百，欲磔诸市，知府张齐贤夺而释之。太宗命御史台按问，停赞官数月。复令专钩校三司簿，令赞自选吏十数人为耳目，专伺中书、枢密及三司事，乘间白之。太宗以为忠无他肠，中外益畏其口。会改三司官属，以赞为西京作坊副使、度支都监。
时又有郑昌嗣者，宣州人，亦起三司役吏，稍迁侍禁。奉使西川，回奏在官不治者数十人，太宗嘉其直。会市物吏因缘为奸，列肆屡谒开封诉之，乃置杂买务，使昌嗣监之。昌嗣乞著籍便殿门，许非时入奏，与赞亲比相表里，累迁至西上阁门副使、盐铁都监。二人既得联事，由是益横恣，所为皆不法。太宗颇知之，以问左右，皆畏二人，无敢言其恶。
至道元年上元节，京城张灯，太宗以上清宫成，临幸。赞与昌嗣邀其党数人，携妓乐登宫中玉皇閤，饮宴至夜分；掌舍宦者不能止，以其事闻。太宗大怒，并摭诸事，下诏夺赞官，许携家配隶房州禁锢，即日驿遣之。昌嗣黜唐州团练副使，不署事。既数日，并赐死于路。
太宗谓侍臣曰： 君子小人如芝兰荆棘，不能绝其类，在人甄别耳。苟尽君子，则何用刑罚焉？ 参知政事寇准对曰： 帝尧之时，四凶在庭，则三代之前，世质民淳，已有小人矣。今之衣儒服、居清列者，亦颇朋附小人，为自安计。如赞、昌嗣之类奔走贱吏，不足言也。 
王黼字将明，开封祥符人。初名甫，后以同东汉宦官，赐名黼。为人美风姿，目睛如金，有口辩，才疏隽而寡学术，然多智善佞。中崇宁进士第，调相州司理参军，编修《九域图志》，何志同领局，喜其人，为父执中言之，荐擢校书郎，迁符宝郎、左司谏。张商英在相位，浸失帝意，遣使以玉环赐蔡京于杭；黼觇知之，数条奏京所行政事，并击商英。京复相，德其助己，除左谏议大夫、给事中、御史中丞，自校书至是财两岁。
黼因执中进，乃欲去执中，使京颛国，遂疏其二十罪，不听。俄兼侍读，进翰林学士。京与郑居中不合，黼复内交居中，京怒，徙为户部尚书，大农方乏，将以邦用不给为之罪。既而诸班禁旅赉犒不如期，诣左藏鼓噪，黼闻之，即诸军揭大榜，期以某月某日，众读榜皆散，京计不行。还为学士，进承旨。
遭父忧，阅五月，起复宣和殿学士，赐第昭德坊。故门下侍郎许将宅在左，黼父事梁师成，称为恩府先生，倚其声焰，逼许氏夺之，白昼逐将家，道路愤叹。复为承旨，拜尚书左丞、中书侍郎。宣和元年，拜特进、少宰。由通议大夫超八阶，宋朝命相未有前比也。别赐城西甲第，徙居之日，导以教坊乐，供张什器，悉取于官，宠倾一时。
蔡京致仕，黼阳顺人心，悉反其所为，罢方田，毁辟雍、医、算学，并会要、六典诸局，汰省吏，减遥郡使、横班官奉入之半，茶盐钞法不复比较，富户科抑一切蠲除之，四方翕然称贤相。
既得位，乘高为邪，多畜子女玉帛自奉，僣拟禁省。诱夺徽猷阁待制邓之纲妾，反以罪窜之纲岭南。加少保、太宰。请置应奉局，自兼提领，中外名钱皆许擅用，竭天下财力以供费。官吏承望风旨，凡四方水土珍异之物，悉苛取于民，进帝所者不能什一，余皆入其家。御史陈过庭乞尽罢以御前使唤为名冗官，京西转运使张汝霖请罢进西路花果，帝既纳，黼复露章劾之，两人皆徙远郡。
睦寇方腊起，黼方文太平，不以告，蔓延弥月，遂攻破六郡。帝遣童贯督秦甲十万始平之。犹以功转少傅，又进少师。贯之行也，帝全付以东南一事，谓之曰： 如有急，即以御笔行之。 贯至吴，见民困花石之扰，众言： 贼不亟平，坐此耳。 贯即命其僚董耘作手诏，若罪已然，且有罢应奉局之令，吴民大悦。贯平贼归，黼言于帝曰： 腊之起由茶盐法也，而贯入奸言，归过陛下。 帝怒。贯谋起蔡京以间黼，黼惧。
是时朝廷已纳赵良嗣之计，结女真共图燕，大臣多不以为可。黼曰： 南北虽通好百年，然自累朝以来，彼之慢我者多矣。兼弱攻昧，武之善经也。今弗取，女真必强，中原故地将不复为我有。 帝虽向其言，然以兵属贯，命以保民观衅为上策。黼复折简通诚于贯曰： 太师若北行，愿尽死力。 时帝方以睦寇故悔其事，及黼一言，遂复治兵。
黼于三省置经抚房，专治边事，不关之枢密。括天下丁夫，计口出算，得钱六千二百万缗，竟买空城五六而奏凯。率百僚称贺，帝解玉带以赐，优进太傅，封楚国公，许服紫花袍，驺从仪物几与亲王等。黼议上尊号，帝曰： 此神宗皇帝所不敢受者也。 却弗许。
始，辽使至，率迂其驿程，燕犒不示以华侈。及黼务于欲速，令女真使以七日自燕至都，每张宴其居，辄陈尚方锦绣、金玉、瑰宝，以夸富盛，由是女真益生心。身为三公，位元宰，至陪扈曲宴，亲为俳优鄙贱之役，以献笑取悦。
钦宗在东宫，恶其所为。郓王楷有宠，黼为阴画夺宗之策。皇孙谌为节度使、崇国公，黼谓但当得观察使，召宫臣耿南仲谕指，使草代东宫辞谌官奏，竟夺之，盖欲以是撼摇东宫。
帝待遇之厚，名其所居閤曰 得贤治定 ，为书亭、堂榜九。有玉芝产堂柱，乘舆临观之。梁师成与连墙，穿便门往来，帝始悟其交结状。还宫，黼眷顿熄，寻命致仕。
钦宗受禅，黼惶骇入贺，閤门以上旨不纳。金兵入汴，不俟命，载其孥以东。诏贬为崇信军节度副使，籍其家。吴敏、李纲请诛黼，事下开封尹聂山，山方挟宿怨，遣武士蹑及于雍丘南辅固村，戕之，民家取其首以献。帝以初即位，难于诛大臣，托言为盗所杀。议者不以诛黼为过，而以天讨不正为失刑矣。
朱勔，苏州人。父冲，狡狯有智数。家本贱微，庸于人，梗悍不驯，抵罪鞭背。去之旁邑乞贷，遇异人，得金及方书归，设肆卖药，病人服之辄效，远近辐凑，家遂富。因修莳园圃，结游客，致往来称誉。
始，蔡京居钱塘，过苏，欲建僧寺阁，会费钜万，僧言必欲集此缘，非朱冲不可。京以属郡守，郡守呼冲见京，京语故，冲愿独任。居数日，请京诣寺度地，至则大木数千章积庭下，京大惊，阴器其能。明年召还，挟勔与俱，以其父子姓名属童贯窜置军籍中，皆得官。
徽宗颇垂意花石，京讽勔语其父，密取浙中珍异以进。初致黄杨三本，帝嘉之。后岁岁增加，然岁率不过再三贡，贡物裁五七品。至政和中始极盛，舳舻相衔于淮、汴，号 花石纲 ，置应奉局于苏，指取内帑如囊中物，每取以数十百万计。延福宫、艮岳成，奇卉异植充牣其中。勔擢至防御使，东南部刺史、郡守多出其门。
徐铸、应安道、王仲闳等济其恶，竭县官经常以为奉。所贡物，豪夺渔取于民，毛发不少偿。士民家一石一木稍堪玩，即领健卒直入其家，用黄封表识，未即取，使护视之，微不谨，即被以大不恭罪。及发行，必彻屋抉墙以出。人不幸有一物小异，共指为不祥，唯恐芟夷之不速。民预是役者，中家悉破产，或鬻卖子女以供其须。斫山辇石，程督峭惨，虽在江湖不测之渊，百计取之，必出乃止。
尝得太湖石，高四丈，载以巨舰，役夫数千人，所经州县，有拆水门、桥梁，凿城垣以过者。既至，赐名 神运昭功石 。截诸道粮饷纲，旁罗商船，揭所贡暴其上，篙工、柁师倚势贪横，陵轹州县，道路相视以目。广济卒四指挥尽给挽士犹不足。京始患之，从容言于帝，愿抑其太甚者。帝亦病其扰，乃禁用粮纲船，戒伐冢藏、毁室庐，毋得加黄封帕蒙人园囿花石，凡十余事。听勔与蔡攸等六人入贡，余进奉悉罢。自是勔小戢。
既而勔甚。所居直苏市中孙老桥，忽称诏，凡桥东西四至壤地室庐悉买赐予己，合数百家，期五日尽徙，郡吏逼逐，民嗟哭于路。遂建神霄殿，奉青华帝君像其中，监司、都邑吏朔望皆拜庭下，命士至，辄朝谒，然后通刺诣勔。主赵霖建三十六浦闸，兴必不可成之功，天方大寒，役死者相枕藉。霖志在媚勔，益加苛虐，吴、越不胜其苦。徽州卢宗原竭库钱遗之，引为发运使，公肆掊克。园池拟禁篽，服饰器用上僣乘舆。又托挽舟募兵数千人，拥以自卫。子汝贤等召呼乡州官寮，颐指目摄，皆奔走听命，流毒州郡者二十年。
方腊起，以诛勔为名。童贯出师，承上旨尽罢去花木进奉，帝又黜勔父子弟侄在职者，民大悦。然寇平，勔复得志，声焰熏灼。邪人秽夫，候门奴事，自直秘阁至殿学士，如欲可得，不附者旋踵罢去，时谓东南小朝廷。帝末年益亲任之，居中白事，传达上旨，大略如内侍，进见不避宫嫔。历随州观察使、庆远军承宣使。燕山奏功，进拜宁远军节度使、醴泉观使。一门尽为显官，驺仆亦至金紫，天下为之扼腕。
靖康之难，欲为自全计，仓卒拥上皇南巡，且欲邀至其第。钦宗用御史言，放归田里，凡由勔得官者皆罢。籍其赀财，田至三十万亩。言者不已，羁之衡州，徙韶州、循州，遣使即所至斩之。
王继先，开封人。奸黠善佞。建炎初以医得幸，其后浸贵宠，世号王医师。至和安大夫、开州团练使致仕。寻以覃恩，改授武功大夫，落致仕。给事中富直柔奏： 继先以杂流易前班，则自此转行无碍，深恐将帅解体。 帝曰： 朕顷冒海气，继先诊视有奇效。可特书读。 直柔再驳，命乃寝。既而特授荣州防御使。
太后有疾，继先诊视有劳，特补其子悦道为阁门祗候。寻命继先主管翰林医官局，力辞。是时，继先用事，中外切齿，乃阳乞致仕，以避人言。诏迁秩二等，许回授。俄除右武大夫、华州观察使，诏余人毋得援例。吴贵妃进封，推恩迁奉宁军承宣使，特封其妻郭氏为郡夫人。
继先遭遇冠绝人臣，诸大帅承顺下风，莫敢少忤，其权势与秦桧埒。桧使其夫人诣之，叙拜兄弟，表里引援。迁昭庆军承宣使，又欲得节钺，使其徒张孝直等校《本草》以献，给事中杨椿沮之，计不行。继先富埒王室，子弟通朝籍，总戎寄，姻戚党与盘据要途，数十年间，无能摇之者。
金兵将至，刘锜请为战备，继先乃言： 新进主兵官，好作弗靖，若斩一二人，和好复固。 帝不怿曰： 是欲我斩刘锜乎？ 
侍御史杜莘老劾其十罪，大略谓： 继先广造第宅，占民居数百家，都人谓之 快乐仙宫 ；夺良家妇女为侍妾，镇江有娼妙于歌舞，矫御前索之；渊圣成丧，举家燕饮，令妓女舞而不歌，谓之 哑乐 ；自金使来，日辇重宝之吴兴，为避走计；阴养恶少，私置兵甲；受富民金，荐为閤职；州县大狱，以赂解免；诬姊奸淫，加之黥隶；又于诸处佛寺建立生祠，凡名山大刹所有，大半入其家。此特举其大者，其余擢发未足数也。 
奏入，诏继先福州居住。其子安道，武泰军承宣使；守道，朝议大夫、直徽猷阁；悦道朝奉郎、直秘阁；孙锜，承议郎、直秘阁，并勒停。放还良家子为奴婢者凡百余人。籍其赀以千万计，鬻其田园及金银，并隶御前激赏库。其海舟付李宝，天下称快。
方继先之怙宠奸法，帝亦知之，故晚年以公议废之，遂不复起。孝宗即位，诏任便居住，毋至行在。淳熙八年，卒。
曾觌，字纯甫，其先汴人也。用父任补官。绍兴三十年，以寄班祗候与龙大渊同为建王内知客。孝宗受禅，大渊自左武大夫除枢密副都承旨，而觌自武翼郎除带御器械、干办皇城司。谏议大夫刘度入对，首言二人潜邸旧人，待之不可无节度；又因进故事，论京房、石显事。大渊遂除知阁门事，而觌除权知阁门事。度言： 臣欲退之，而陛下进之，何面目尚为谏官？乞赐贬黜。 中书舍人张震缴其命至再，出知绍兴府。殿中侍御史胡沂亦论二人市权，既而给舍金安节、周必大再封还录黄。时张焘新拜参政，亦欲以大渊、觌决去就，力言之，帝不纳。焘辞去，遂以内祠兼侍读。刘度夺言职，权工部侍郎，而二人仍知阁门事。必大格除目不下，寻与祠，二人除命亦寝。未几，卒以大渊为宜州观察使、知阁门事；觌，文州刺史、权知阁门：皆兼皇城司。不数月间，除命四变。刘度出知建宁府，寻放罢。
群臣既以言二人得罪去，侍御史周操章十五上，不报。自是觌与大渊势张甚，士大夫之寡耻者潜附丽之。帝尝令大渊抚慰两淮将士，侍御史王十朋言大渊衔命抚师，非出朝廷论选之公，有轻国体。时又有内侍押班梁珂者，三人表里用事。及珂以罪出，右正言龚茂良入对，首论： 二人害政甚珂百倍，陛下罢行一政事，进退一人才，必掠美自归，谓为己力。或时有少过，昌言于外，谓尝争之而不见听。群臣章疏留中未出，间得窥见，出以语人。有司条陈利害，示以副封，公然可否。若夫交通贿赂，干求差遣，特其小者耳。愿特出威断，并行罢去。 
先是，江、浙大水，诏侍从、台谏陈阙政。著作郎刘夙上封事曰： 陛下与觌、大渊辈觞咏唱酬，字而不名。罢宰相，易大将，待其言而后决。严法守，裁侥幸，当自宫掖近侍始。 茂良时为监察御史，亦言： 水至阴，其占为女宠，为嬖佞，为小人，盖专指左右近习也。 帝谕以二人皆潜邸旧人，非近习比；且俱有文学，敢谏诤，杜门不出，不预外事，宜退而访问。茂良再上疏言： 德宗不知卢杞之奸邪，此其所以奸邪也。大渊、觌所为，行道之人能言之，特陛下未之觉耳。 疏入不报。茂良待罪，除太常少卿，五辞不拜，出知建宁府。
一日，右史洪迈过参政陈俊卿曰： 闻将除右史，迈迁西掖，信乎？ 俊卿曰： 何自得之？ 迈以二人告。俊卿即以语宰相叶颙、魏杞，而己独奏之，且以迈语质之帝前，帝怒，即出二人于外。于是迁大渊为江东总管，觌为淮西副总管，中外快之。寻改大渊浙东、觌福建。乾道四年，大渊死，觌尚在福建。帝怜，欲召之，枢密刘珙奏曰： 此曹奴隶尔，厚赐之可也。引以自近而待以宾友，使得与闻政事，非所以增圣德、整朝纲也。 帝纳珙言，命遂寝。
既而觌垂满，俊卿恐其入，预请以浙东总管处之。台臣上疏论之，不报。太学录魏掞之亟上封事论列，且见俊卿切责之，掞之得台州教官以出。觌至龙山已久，伺掞之去，然后入国门。会虞允文使蜀还，与俊卿同奏觌不可留。帝曰： 然，留则累朕。 卒除浙东副总管。未几，以墨诏进觌一官为观察使，中书舍人缴还，不因事除拜，必有人言。帝不听。俊卿曰： 不尔，亦须有名。 会汪大猷为贺金正旦使，俾觌副之。比还，迁一秩，而竟申浙东之命，且戒阁门吏趣朝辞，觌由是怏怏而去。
六年夏，俊卿罢政。十月，觌以京祠召。七年，立皇太子，觌以伴读劳，升承宣使。八年，姚宪为贺金国尊号使，觌副之。归，除武泰军节度使，提举万寿观。淳熙元年，除开府仪同三司。四年，觌欲以文资官其子孙，帝遣中使至省中具使相奏补法，龚茂良时以参政行丞相事，遽以文武官各随本色荫补法缴进，觌大怒。茂良退朝，觌从骑不避，茂良执而挞之，待罪乞出，不许。户部员外郎谢廓然忽赐出身，除侍御史。廓然首论茂良，以资政殿学士知镇江；章再上，镌罢；言之不已，贬英州，皆觌所使也。觌前虽预事，未敢肆，至是责逐大臣，士始侧目重足矣。廓然既以擅权罪茂良，从班有韩彦古者，觌之姻，廓然之党，遂献议助之，使人主疑大臣而信近习，至是益甚。
六年二月，帝幸佑圣观，召宰臣史浩及觌同赐酒。是岁，加觌少保、醴泉观使。时周必大当草制，人谓其必不肯从，及制出，乃有 敬故在尊贤之上 之语，士论惜之。
觌始与龙大渊相朋，及大渊死，则与王抃、甘昪相蟠结，文武要职多出三人之门。叶衡自小官十年至宰相。徐本中由小使臣积阶至刺史、知阁门事，换文资为右文殿修撰、枢密都承旨、赐三品服，俄为浙西提刑，寻以集英殿修撰奉内祠。是二人者，皆觌所进也。
著作郎胡晋臣因转对，极论近习怙权之害，遂出知汉州。南康守朱熹应诏上书，其言尤力，有曰： 一二近习之人，蛊惑陛下心志，所谓宰相、师傅、宾友、谏诤之臣，或反出入其门墙，承望其风旨。 疏入，帝怒，谕令分析，丞相赵雄言之，事遂止。陈俊卿守金陵，过阙入见，首言曾觌、王抃招权纳赂，荐进人才，皆以中批行之。帝曰： 琐细差遣，或勉循之。至于近上之除，此辈何敢预。 俊卿入辞，又曰： 向来士大夫奔觌、抃之门，十才一二，尚畏人知；今则公然趋附，十已八九，大非朝廷美事也。 帝感悟。觌用事二十年，权震中外，至于谮逐大臣，贬死岭外。自是浸觉其奸，尝谓左右曰： 曾觌误我不少。 遂稍疏觌。
觌忧恚，疽发于背。七年三月，侍帝宴于翠寒堂，退为记以进。十二月，卒。于是凡前论觌得罪者皆录赠，胡晋臣起至执政，魏掞之赠直秘阁，龚茂良悉还其职名恩数云。
张说，开封人。父公裕，省吏也，为和州防御使，建炎初有军功。说受父任为右职，娶寿圣皇后女弟，由是累迁知阁门事。隆兴初，兼枢密副都承旨。乾道初，为都承旨，加明州观察使。
七年三月，除签书枢密院事。时起复刘珙同知枢密院，珙耻与之同命，力辞不拜，命既下，朝论哗然不平，莫敢颂言于朝者。惟左司员外郎张栻在经筵力言之，中书舍人范成大不草词。寻除说安远军节度使，奉祠归第。不数月，出栻知袁州。说既奉祠，语人曰： 张左司平时不相乐，固也。范致能亦胡为见攻？ 指所坐亭材植曰： 是皆致能所惠也。 
八年二月，复自安远军节度使提举万寿观，签书枢密院事。侍御史李衡、右正言王希吕交章论之，起居郎莫济不书录黄，直院周必大不草答诏，于是命权给事中姚宪书读行下，命翰林学士王〈日严〉草答诏，未几，〈日严〉升学士承旨，宪赠出身，为谏议大夫。诏希吕合党邀名，持论反覆，责远小监当。衡素与说厚，所言亦婉，止罢言职，迁左史，而济、必大皆与在外宫观，日下出国门。国子司业刘焞移书责宰相，言说不当用，即为言者所论，出为江西转运判官。于是说势赫然，无敢撄之者。九年春，说露章荐济、必大，于是二人皆予郡，必大卒不出。
淳熙元年，帝廉知说欺罔数事，命侍御史范仲芑究之，遂罢为太尉，提举玉隆宫。谏官汤邦彦又劾其奸赃，乃降为明州观察使、责居抚州。三年，许自便。七年，卒于湖州。帝犹念之，诏复承宣使，给事中陈岘缴之，乃止。其子荐，文州刺史；嶷，明州观察使。说败，荐亦贬郴州。
先是，南丹州莫延葚表乞就宜州市马，比横山省三十程，说在枢筦以闻，枢属有论其不便，说不听。说既贬，遂罢其议。说又尝建议欲郎官、卿监通差武臣，中书舍人留正以为不可，遂止。与右相梁克家议使事不合，克家罢去而说留，其窃政权、倾大臣类如此。
王抃，初为国信所小吏。金人求海、泗、唐、邓、商、秦地，议久不决。金兵至，遣抃往使，许以地，易岁贡为岁币而还。乾道中，积官至知阁门事，帝亲信之。金使至，议国书礼，不合，抃以宰执虞允文命，绐其使曰： 两朝通好自有常礼，使人何得妄生事，已牒知对境。 翌日，金使乃进书。帝以为可任，遣诣荆襄点阅军马。
淳熙中，兼枢密都承旨，建议以殿、步二司军多虚籍，请各募三千人。已而殿司辄捕市人充军，号呼满道，军士乘隙掠取民财。帝专以罪殿前指挥使王友直，而命抃权殿前司事。
时抃与曾觌、甘昪相结，恃恩专恣，其门如市。著作郎胡晋臣尝论近习怙权，帝令执政赵雄询其人，雄惮抃等，乃令晋臣舍抃等，指其位卑者数人以对，晋臣竟外补。校书郎郑鉴、宗正丞袁枢因转对，数为帝言之，帝犹未之觉也。吏部侍郎赵汝愚力疏抃罪，言： 陛下即位之初，宰相如叶颙等皆惧陛下左右侵其权，日夜与之为敌。陛下察数年已来，大臣还有与陛下左右角是非者否？盖其势积至此也。今将帅之权尽归王抃矣。 
先是，抃绐金使取国书，及使归，金主诛之。嗣岁，金使至，帝以德寿宫之命，为离席受国书，寻悔之。淳熙八年，金贺正旦使至，复要帝起立如旧仪，帝遽入内，抃擅许金使用旧仪见。翌日，汝愚侍殿上，帝不怿数日。汝愚因亟攻抃，帝遂出抃外祠，不复召。淳熙十一年，以福州观察使卒。
姜特立字邦杰，丽水人。以父绶恩，补承信郎。
淳熙中，累迁福建路兵马副都监。海贼姜大獠寇泉南，特立以一舟先进，擒之。帅臣赵汝愚荐于朝，召见，献所为诗百篇，除阁门舍人，命充太子宫左右春坊兼皇孙平阳王伴读，由是得幸于太子。太子即位，除知阁门事，与谯熙载皆以春坊旧人用事，恃恩无所忌惮，时人谓曾、龙再出。
留正为右相，执政尚阙人，特立一日语正曰： 帝以承相在位久，欲迁左揆，就二尚书中择一人执政，孰可者？ 明日，正论其招权纳贿之状，遂夺职与外祠。帝念之，复除浙东马步军副总管，诏赐钱二千缗为行装。正引唐宪宗召吐突承璀事，乞罢相，不许。正复言： 臣与特立势难两立。 帝答曰： 成命已班，朕无反汗，卿宜自处。 正待罪国门外，帝不复召，而特立亦不至。宁宗受禅，特立迁和州防御使，再奉祠，俄拜庆远军节度使，卒。
熙载亦为平阳邸伴读，累官至忠州防御使、知阁门事。绍熙中卒，较之特立颇廉勤。
熙载子令雍，以恩补承信郎、平阳郡王府干办，寻充王府内知客，小有才。王尝与论《春秋》褒贬齐宣王易牛、秦穆公悔过事，令雍即为三诗以献，王甚爱重之。及即位，除知阁门事，累迁至扬州承宣使。谢事，拜保成军节度使。初赐居第，帝亲书 依光 二字赐之。至是，复书 得闲知止 四字以名其堂。宝玺归，覃恩进检校少保，仍转太尉致仕。卒，赠开府仪同三司。
