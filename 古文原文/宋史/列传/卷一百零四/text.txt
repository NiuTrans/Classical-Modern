刘安世邹浩（田昼王回曾诞附）陈瓘任伯雨
刘安世，字器之，魏人。父航，第进士，历知虞城、犀浦县。虞城多奸猾，喜寇盗；犀浦民弱而驯。航为政，宽猛急缓不同，两县皆治。知宿州。押伴夏使，使者多所要请，执礼不逊，且欲服球文金带入见，航皆折正之。以群牧判官为河南监牧使。持节册夏主秉常，凡例所遗宝带、名马，却弗受。还，上《御戎书》，大略云： 辨士好为可喜之说，武夫徼冀不赀之宠，或为所误，不可不戒。 为河北西路转运使。熙宁大旱求言，航论新政不便者五，又上书言： 人主不可轻失天下心，宜乘时有所改为，则人心悦而天意得矣。 不报。乃请提举崇福宫，起知泾、相二州。王师西征，徙知陕府。时仓卒军兴，馈饷切急，县令佐至荷校督民，民多弃田庐，或至自尽。航独期会如平日，事更以办。终太仆卿。
安世少时持论已有识。航使监牧时，文彦博在枢府，有所闻，每呼安世告之。安世从容言： 王介甫求去，外议谓公且代其任。 彦博曰： 安石坏天下至此，后之人何可为？ 安世拱手曰： 安世虽晚进，窃以为未然。今日新政，果顺人所欲而为人利乎？若不然，公当去所害，兴所利，反掌间耳。彦博默不应，他日见航，叹奖其坚正。
登进士第，不就选。从学于司马光，咨尽心行己之要，光教之以诚，且令自不妄语始。调洺州司法参军，司户以贪闻，转运使吴守礼将按之，问于安世，安世云： 无之。 守礼为止。然安世心常不自安，曰： 司户实贪而吾不以诚对，吾其违司马公教乎！ 后读扬雄《法言》 君子避碍则通诸理 ，意乃释。
光入相，荐为秘书省正字。光薨，宣仁太后问可为台谏于吕公著，公著以安世对。擢右正言。时执政颇与亲戚官，安世言： 祖宗以来，大臣子弟不敢受内外华要之职。自王安石秉政，务快私意，累圣之制，扫地不存。今庙堂之上，犹习故态。 因历疏文彦博以下七人，皆耆德魁旧，不少假借。
章惇以强市昆山民田罚金，安世言： 惇与蔡确、黄履、邢恕素相交结，自谓社稷之臣，贪天之功，侥幸异日，天下之人指为 四凶 。今惇父尚在，而别籍异财，绝灭义理，止从薄罚，何以示惩？ 会吴处厚解释确《安州诗》以进，安世谓其指斥乘舆，犯大不敬，与梁焘等极论之，窜之新州。宰相范纯仁至于御史十人，皆缘是去。
迁起居舍人兼左司谏，进左谏议大夫。有旨暂罢讲筵，民间欢传宫中求乳婢，安世上疏谏曰： 陛下富于春秋，未纳后而亲女色。愿太皇太后保祐圣躬，为宗庙社稷大计，清闲之燕，频御经帷，仍引近臣与论前古治乱之要，以益圣学，无溺于所爱而忘其可戒。 哲宗俯首不语。后曰： 无此事，卿误听尔。 明日，后留吕大防告之故。大防退，召给事中范祖禹使达旨。祖禹固尝以谏，于是两人合辞申言之甚切。
邓温伯为翰林承旨，安世言其 出入王、吕党中，始终反覆。今之进用，实系君子小人消长之机。乞行免黜。 不报。遂请外，改中书舍人，辞不就。以集贤殿修撰提举崇福宫，才六月，召为宝文阁待制、枢密都承旨。
范纯仁复相，吕大防白后欲令安世少避。后曰： 今既不居言职，自无所嫌。 又语韩忠彦曰： 如此正人，宜且留朝廷。 乃止。吕惠卿复光禄卿，分司，安世争以为不可，不听。出知成德军。章惇用事，尤忌恶之。初黜知南安军，再贬少府少监，三贬新州别驾，安置英州。
同文馆狱起，蔡京乞诛灭安世等家，谗虽不行，犹徙梅州。惇与蔡卞将必置之死，因使者入海岛诛陈衍，讽使者过安世，胁使自裁。又擢一土豪为转运判官，使杀之。判官疾驰将至梅，梅守遣客来劝安世自为计。安世色不动，对客饮酒谈笑，徐书数纸付其仆曰： 我即死，依此行之。 顾客曰： 死不难矣。 客密从仆所视，皆经纪同贬当死者之家事甚悉。判官未至二十里，呕血而毙，危得免。
昭怀后正位中宫，惇、卞发前谏乳婢事，以为为后设。时邹浩既贬，诏应天少尹鼛孙以槛车收二人赴京师。行数驿而徽宗即位赦至，鼛乃还。凡投荒七年，甲令所载远恶地无不历之。移衡及鼎，然后以集贤殿修撰知郓州、真定府，曾布又忌之，不使入朝。蔡京既相，连七谪至峡州羁管。稍复承议郎，卜居宋都。宣和六年，复待制，中书舍人沈思封还之。明年卒，年七十八。
安世仪状魁硕，音吐如钟。初除谏官，未拜命，入白母曰： 朝廷不以安世不肖，使在言路。倘居其官，须明目张胆，以身任责，脱有触忤，祸谴立至。主上方以孝治天下，若以老母辞，当可免。 母曰： 不然，吾闻谏官为天子诤臣，汝父平生欲为之而弗得，汝幸居此地，当捐身以报国恩。正得罪流放，无问远近，吾当从汝所之。 于是受命。在职累岁，正色立朝，扶持公道。其面折廷争，或帝盛怒，则执简却立，伺怒稍解，复前抗辞。旁侍者远观，蓄缩悚汗，目之曰 殿上虎 ，一时无不敬慑。
家居未尝有惰容，久坐身不倾倚，作字不草书，不好声色货利。其忠孝正直，皆则象司马光。年既老，群贤凋丧略尽，岿然独存，而名望益重。梁师成用事，能生死人，心服其贤，求得小吏吴默尝趋走前后者，使持书来，啖以即大用，默因劝为子孙计，安世笑谢曰： 吾若为子孙计，不至是矣。吾欲为元祐全人，见司马光于地下。 还其书不答。死葬祥符县。后二年，金人发其冢，貌如生，相惊语曰： 异人也！ 为之盖棺乃去。
邹浩，字志完，常州晋陵人。第进士，调扬州、颍昌府教授。吕公著、范纯仁为守，皆礼遇之。纯仁属撰乐语，浩辞。纯仁曰： 翰林学士亦为之。 浩曰： 翰林学士则可，祭酒、司业则不可。 纯仁敬谢。
元祐中，上疏论事，其略曰： 人材不振，无以成天下之务。陛下视今日人材，果有余邪，果不足邪？以为不足，则中外之百执事未尝不备。以为有余，则自任以天下之重者几人？正色昌言不承望风旨者几人？持刺举之权以肃清所部者几人？承流宣化而使民安田里者几人？民贫所当富也，则曰水旱如之何；官冗所当澄也，则曰民情不可扰；人物所当求也，则曰从古不乏材；风俗所当厚也，则曰不切于时变，是皆不明义理之过也。 
苏颂用为太常博士，来之邵论罢之。后累岁，哲宗亲擢为右正言。有请以王安石《三经义》发题试举人者，浩论其不可而止。陕西奏边功，中外皆贺，浩言： 先帝之志而陛下成之，善矣。然兵家之事，未战则以决胜为难，既胜则以持胜为难，惟其时而已。苟为不然，将弃前功而招后患。愿申敕将帅，毋狃屡胜，图惟厥终。 
京东大水，浩言： 频年水异继作，虽盈虚之数所不可逃，而消复之方尤宜致谨。《书》曰： 惟先格王正厥事。 不以为数之当然，此消复之实也。 
蹇序辰看详元祐章奏，公肆诋欺，轻重不平。浩言： 初旨但分两等，谓语及先帝并语言过差而已；而今所施行，混然莫辨。以其近似难分之迹，而典刑轻重随以上下，是乃陛下之威福操柄下移于近臣。愿加省察，以为来事之监。 
章惇独相用事，威虐震赫，浩所言每触惇忌，仍上章露劾，数其不忠侵上之罪，未报。而贤妃刘氏立，浩言：
立后以配天子，安得不审。今为天下择母，而所立乃贤妃，一时公议，莫不疑惑，诚以国家自有仁祖故事，不可不遵用之尔。盖郭后与尚美人争宠，仁祖既废后，并斥美人，所以示公也。及立后，则不选于妃嫔而卜于贵族，所以远嫌，所以为天下万世法也。陛下之废孟氏，与郭后无以异。果与贤妃争宠而致罪乎，抑其不然也？二者必居一于此矣。孟氏罪废之初，天下孰不疑立贤妃为后。及读诏书，有 别选贤族 之语；又闻陛下临朝慨叹，以为国家不幸；至于宗景立妾，怒而罪之，于是天下始释然不疑。今竟立之，岂不上累圣德？
臣观白麻所言，不过称其有子，及引永平、祥符事以为证。臣请论其所以然，若曰有子可以为后，则永平贵人未尝有子也，所以立者，以德冠后宫故也。祥符德妃亦未尝有子，所以立者，以钟英甲族故也。又况贵人实马援之女，德妃无废后之嫌，迥与今日事体不同。顷年冬，妃从享景灵宫，是日雷变甚异。今宣制之后，霖雨飞雹，自奏告天地宗庙以来，阴淫不止。上天之意，岂不昭然！考之人事既如彼，求之天意又如此，望不以一时改命为难，而以万世公议为可畏，追停册礼，如初诏行之。
帝谓： 此亦祖宗故事，岂独朕邪？ 对曰： 祖宗大德可法者多矣，陛下不之取，而效其小疵，臣恐后世之责人无已者纷纷也。 帝变色，犹不怒，持其章踌躇四顾，凝然若有所思，付外。明日，章惇诋其狂妄，乃削官，羁管新州。蔡卞、安惇、左肤继请治其祖送者王回等，语在他传。
徽宗立，亟召还，复为右正言，迁左司谏。上疏谓： 孟子曰： 左右诸大夫皆曰贤，未可也；国人皆曰贤，然后察之，见贤焉，然后用之。左右诸大夫皆曰不可，勿听；国人皆曰不可，然后察之，见不可焉，然后去之。 于是知公议不可不恤，独断不可不谨。盖左右非不亲也，然不能无交结之私；诸大夫非不贵也，然不能无恩仇之异。至于国人皆曰贤，皆曰不可，则所谓公议也。公议之所在，概已察之，必待见贤然后用，见不可然后去，则所谓独断也。惟恤公议于独断未形之前，谨独断于公议已闻之后，则人君所以致治者，又安有不善乎？伏见朝廷之事，颇异于即位之初，相去半年，遽已如是，自今以往，将如之何？愿陛下深思之。 
改起居舍人，进中书舍人。又言： 陛下善继神宗之志，善述神宗之事，孝德至矣。尚有五朝圣政盛德，愿稽考而继述之，以扬七庙之光，贻福万世。 迁兵、吏二部侍郎，以宝文阁待制知江宁府，徙杭、越州。
初，浩还朝，帝首及谏立后事，奖叹再三，询谏草安在。对曰： 焚之矣。 退告陈瓘，瓘曰： 祸其在此乎。异时奸人妄出一缄，则不可辨矣。 蔡京用事，素忌浩，乃使其党为伪疏，言刘后杀卓氏而夺其子。遂再责衡州别驾，语在《献愍太子传》。寻窜昭州，五年始得归。
初，浩除谏官，恐贻亲忧，欲固辞。母张氏曰： 儿能报国，无愧于公论，吾顾何忧？ 及浩两谪岭表，母不易初意。稍复直龙图阁。瘴疾作，危甚。杨时过常，往省之。薾然仅存余息，犹眷眷以国事为问，语不及私。卒，年五十二。高宗即位，诏曰： 浩在元符间，任谏争，危言谠论，朝野推仰。 复其待制，又赠宝文阁直学士，赐谥忠。
诰所与游田昼、王回、曾诞，皆良士也。
昼字承君，阳翟人。枢密使况之从子，以任为校书郎。调磁州录事参军，知西河县，有善政，民甚德之。议论慨慷，有前辈风。
与邹浩以气节相激励。元符中，浩为谏官，昼监京城门，往见浩曰： 平生与君相许者何如，今君为何官？ 浩曰： 上遇群臣，未尝假以辞色，独于浩差若相喜。天下事固不胜言，意欲待深相信而后发，贵有益也。 昼然之。既而以病归许，邸状报立后，昼谓人曰： 志完不言，可以绝交矣。 浩得罪，昼迎诸涂。浩出涕，昼正色责曰： 使志完隐默官京师，遇寒疾不汗，五日死矣。岂独岭海之外能死人哉？愿君毋以此举自满，士所当为者，未止此也。 浩茫然自失，叹谢曰： 君之赠我厚矣。 
建中靖国初，入为大宗正丞。曾布数罗致之，不为屈；欲与提举常平官，亦辞。请知淮阳军，岁大疫，日挟医问病者药之，遇疾卒。淮阳人祀以为土神云。
回字景深，仙游人。第进士，调松滋令。荆、沔俗用人祭鬼，回捕治甚严，其风遂革。知鹿邑县，入为宗正寺簿。元符中，叶祖洽荐为睦亲宅讲书。与邹浩友善，皇后刘氏立，浩将论之，密告回，回曰： 事宁有大于此者乎？子虽有亲，然移孝为忠，亦太夫人素志也。 
浩南迁，人莫敢顾。回敛交游钱与治装，往来经理，且慰安其母。逻者以闻，逮诣诏狱，众为之惧，回居之晏然。御史诘之，对曰： 实尝预议，不敢欺也。 因诵浩所上章，几二千言。狱上，除名停废。即徒步出都门，行数十里，其子追及，问以家事，不答。祖洽亦坐黜。
徽宗立，召还旧官，擢监察御史。数日卒，年五十三。岑象求、王觌、贾易上章，乞录其子，恤其家，以奖劝忠义。诏除子涣老郊社斋郎，蔡京为相，夺之，仍列名党籍。
诞，公亮从孙也。孟后之废，诞三与浩书，劝力请复后，浩不报。及浩以言南迁，诞著《玉山主人对客问》以讥之，其略曰： 客问：邹浩可以为有道之士乎？主人曰：浩安得为知道。虽然，予于此时议浩，是天下无全人也。言之尚足为来世戒。《易》曰： 知几其神乎？ 又曰： 知进退存亡而不失其正者，其惟圣人乎？ 方孟后之废，人莫不知刘氏之将立，至四年之后而册命未行，是天子知清议之足畏也。使当其时，浩力言复后，能感悟天子，则无今日刘氏之事，贻朝廷于过举，再三言而不听，则义亦当矣。使是时得罪，必不若是酷以贻老母之忧矣。呜呼！若浩者，虽不得为知几之士，然百世之下，顽夫廉，懦夫有立志，尚不失为圣人之清也。 其书既出，识者或以比韩愈《谏臣论》。诞仕亦不显。
陈瓘，字莹中，南剑州沙县人。少好读书，不喜为进取学。父母勉以门户事，乃应举，一出中甲科。调湖州掌书记，签书越州判官。守蔡卞察其贤，每事加礼，而瓘测知其心术，常欲远之，屡引疾求归，章不得上。檄摄通判明州。卞素敬道人张怀素，谓非世间人，时且来越，卞留瓘小须之，瓘不肯止，曰： 子不语怪力乱神，斯近怪矣。州牧既信重，民将从风而靡。不识之，未为不幸也。 后二十年而怀素诛。明州职田之入厚，瓘不取，尽弃于官以归。
章惇入相，瓘从众道谒。惇闻其名，独邀与同载，询当世之务，瓘曰： 请以所乘舟为喻：偏重可行乎？移左置右，其偏一也。明此，则可行矣。天子待公为政，敢问将何先？ 惇曰： 司马光奸邪，所当先辨，势无急于此。 瓘曰： 公误矣。此犹欲平舟势而移左以置右，果然，将失天下之望。 惇厉色曰： 光不务缵述先烈，而大改成绪，误国如此，非奸邪而何？ 瓘曰： 不察其心而疑其迹，则不为无罪；若指为奸邪，又复改作，则误国益甚矣。为今之计，唯消朋党，持中道，庶可以救弊。 意虽忤惇，然亦惊异，颇有兼收之语。至都，用为太学博士。会卞与惇合志，正论遂绌。卞党薛昂、林自官学省，议毁《资治通鉴》，瓘因策士题引神宗所制序文以问，昂、自意沮。
迁秘书省校书郎。绍述之说盛，瓘奏哲宗言： 尧、舜、禹皆以 若稽古 为训。 若 者，顺而行之； 稽 者，考其当否，必使合于民情，所以成帝王之治。天子之孝，与士大夫之孝不同。 帝反复究问，意感悦，约瓘再入见。执政闻而憾之，出通判沧州，知卫州。徽宗即位，召为右正言，迁左司谏。瓘论议持平，务存大体，不以细故藉口，未尝及人晻昧之过。尝云： 人主托言者以耳目，诚不当以浅近见闻，惑其聪明。 惟极论蔡卞、章惇、安惇邢恕之罪。
御史龚击蔡京，朝廷将逐，瓘言： 绍圣以来，七年五逐言者，常安民孙谔、董敦逸、陈次升、邹浩五人者，皆与京异议而去。今又罢，将若公道何。 遂草疏论京，未及上，时皇太后已归政，瓘言外戚向宗良兄弟与侍从希宠之士交通，使物议籍籍，谓皇太后今犹预政。由是罢监扬州粮料院。瓘出都门，缴四章奏之，并明宣仁诬谤事。帝密遣使赐以黄金百两，后亦命勿遽去，畀十僧牒为行装，改知无为军。
明年，还为著作郎，迁右司员外郎兼权给事中。宰相曾布使客告以将即真，瓘语子正汇曰： 吾与丞相议事多不合，今若此，是欲以官爵相饵也。若受其荐进，复有异同，则公议私恩，两有愧矣。吾有一书论其过，将投之以决去就，汝其书之。但郊祀不远，彼不相容，则泽不及汝矣，能不介于心乎？ 正汇愿得书。旦持入省，布使数人邀相见，甫就席，遽出书，布大怒。争辩移时，至箕踞谇语，瓘色不为动，徐起白曰： 适所论者国事，是非有公议，公未可失待士礼。 布矍然改容。信宿，出知泰州。崇宁中，除名窜袁州、廉州，移郴州，稍复宣德郎。
正汇在杭，告蔡京有动摇东宫迹。杭守薿执送京师，先飞书告京俾为计。事下开封府制狱，并逮瓘。尹李孝称逼使证其妄，瓘曰： 正汇闻京将不利社稷，传于道路，瓘岂得预知？以所不知，忘父子之恩而指其为妄，则情有所不忍；挟私情以符合其说，又义所不为。京之奸邪，必为国祸。瓘固尝论之于谏省，亦不待今日语言间也。 内侍黄经臣莅鞫，闻其辞，失声叹息，谓曰： 主上正欲得实，但如言以对可也。 狱具，正汇犹以所告失实流海上，瓘亦安置通州。
瓘尝著《尊尧集》，谓绍圣史官专据王安石《日录》改修《神宗史》，变乱是非，不可传信；深明诬妄，以正君臣之义。张商英为相，取其书，既上，而商英罢，瓘又徙台州。宰相遍令所过州出兵甲护送；至台，每十日一徙告；且命凶人石悈知州事，执至庭，大陈狱具，将胁以死。瓘揣知其意，大呼曰： 今日之事，岂被制旨邪！ 悈失措，始告之曰： 朝廷令取《尊尧集》尔。 瓘曰： 然则何用许。使君知 尊尧 所以立名乎？盖以神考为尧，主上为舜，助舜尊尧，何得为罪？时相学术浅短，为人所愚。君所得几何，乃亦不畏公议，干犯名分乎？ 悈惭，揖使退。所以窘辱之百端，终不能害。宰相犹以悈为怯而罢之。
在台五年，乃得自便。才复承事郎，帝批进目，以为所拟未当，令再叙一官，仍与差遣，执政持不行。卜居江州，复有谮之者，至不许辄出城。旋令居南康，才至，又移楚。瓘平生论京、卞，皆披擿其处心，发露其情慝，最所忌恨，故得祸最酷，不使一日少安。宣和六年卒，年六十五。
瓘谦和不与物竞，闲居矜庄自持，语不苟发。通于《易》，数言国家大事，后多验。靖康初，诏赠谏议大夫，召官正汇。绍兴二十六年，高宗谓辅臣曰： 陈瓘昔为谏官，甚有谠议。近览所著《尊尧集》，明君臣之大分，合于《易》天尊地卑及《春秋》尊王之法。王安石号通经术，而其言乃谓 道隆德骏者，天子当北面而问焉 ，其背经悖理甚矣。瓘宜特赐谥以表之。 谥曰忠肃。
任伯雨，字德翁，眉州眉山人。父孜，字遵圣，以学问气节推重乡里，名与苏洵埒，仕至光禄寺丞。其弟伋，字师中，亦知名，尝通判黄州，后知沪州。当时称 大任 、 小任 。
伯雨自幼，已矫然不群，邃经术，文力雄健。中进士第，调施州清江主簿。郡守檄使莅公库，笑曰： 里名胜母，曾子不入，此职何为至我哉？ 拒不受。知雍丘县，御吏如束湿，抚民如伤。县枕汴流，漕运不绝，旧苦多盗，然未尝有获者，人莫知其故。伯雨下令网舟无得宿境内，始犹不从，则命东下者斧断其缆，趣京师者护以出，自是外户不闭。
使者上其状，召为大宗正丞，甫至，擢左正言。时徽宗初政，纳用谠论，伯雨首击章惇，曰： 惇久窃朝柄，迷国罔上，毒流搢绅，乘先帝变故仓卒，辄逞异意，睥睨万乘，不复有臣子之恭。向使其计得行，将置陛下与皇太后于何地！若贷而不诛，则天下大义不明，大法不立矣。臣闻北使言，去年辽主方食，闻中国黜惇，放箸而起，称甚善者再，谓南朝错用此人。北使又问，何为只若是行遣？以此观之，不独孟子所谓 国人皆曰可杀 ，虽蛮貊之邦，莫不以为可杀也。 章八上，贬惇雷州。继论蔡卞六大罪，语在《卞传》。
建中靖国改元，当国者欲和调元祐、绍圣之人，故以 中 为名。伯雨言： 人才固不当分党与，然自古未有君子小人杂然并进可以致治者。盖君子易退，小人难退，二者并用，终于君子尽去，小人独留。唐德宗坐此致播迁之祸，建中乃其纪号，不可以不戒。 
时议者欲西北典郡专用武臣，伯雨谓： 李林甫致禄山之乱者，此也。 又论钟傅、王赡生湟、鄯边事，失与国心，宜弃其地，以安边息民；张耒、黄庭坚、晁补之、欧阳棐、刘唐老等宜在朝廷。上书皇太后，乞暴蔡京之恶，召还陈瓘，以全定策之勋。
时以正月朔旦有赤气之异，诣火星观以禳之，伯雨上疏言： 尝闻修德以弭灾，未有禳祈以消变。《洪范》以五事配五行，说者谓视之不明，则有赤眚、赤祥。乞揽权纲以信赏罚，专威福以殊功罪，使皇明赫赫，事至必断，则乖气异象，转为休祥矣。 又言： 比日内降浸多，或恐矫传制命。汉之鸿都卖爵，唐之墨敕斜封，此近监也。 
王觌除御史中丞，仍兼史官，伯雨谓： 史院宰相监修，今中丞为属，非所以重风宪，远嫌疑。 已而觌除翰林，伯雨复论曰： 学士爵秩位序，皆在中丞上。今觌为之，是谏官论事，非特朝廷不行，适足以为人迁官尔。 
伯雨居谏省半岁，所上一百八疏，大臣畏其多言，俾权给事中，密谕以少默即为真。伯雨不听，抗论愈力，且将劾曾布。布觉之，徙为度支员外郎，寻知虢州。崇宁党事作，削籍编管通州。为蔡卞所陷，与陈瓘、龚、张庭坚等十三人皆南迁，独伯雨徙昌化。奸人犹未甘心，用匿名书复逮其仲子申先赴狱，妻适死于淮，报讣俱至。伯雨处之如平常，曰： 死者已矣，生者有负于朝廷，亦当从此诀。如其不然，天岂杀无辜耶！ 申先在狱，锻炼无所傅致，乃得释，居海上三年而归。宣和初，卒，年七十三。
长子象先，登世科，又中词学兼茂举，有司启封，见为党人子，不奏名，调秦州户曹掾。闻父谪，弃官归养。王安中辟燕山宣抚幕，勉应之，道引疾还，终身不复仕。申先以布衣特起至中书舍人。
绍兴初，高宗诏赠伯雨直龙图阁，又加谏议大夫，采其谏章，追贬章惇、蔡卞、邢恕、黄履，明著诬宣仁事以告天下。淳熙中，赐谥忠敏。
论曰：刘安世复文彦博之言，时年尚少，然其言即元祐之初政，而司马光之用心也。邹浩谏立刘后，反复曲折，极人所难言。二人除言官，俱入白其母，母俱勉以尽忠报国，无分毫顾虑后患意。鸣呼，贤哉！陈瓘、任伯雨抗迹疏远，立朝寡援，而力发章惇、曾布、蔡京、蔡卞群奸之罪，无少畏忌，古所谓刚正不挠者欤！
