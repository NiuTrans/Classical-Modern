◎忠义七
○高敏（张吉）景思忠（弟思立）王奇蒋兴祖郭浒朱友恭附吴革李翼（阮骏）赵士嶐（士医士真士遒士跂陈自仁叔皎叔凭训之聿之）陈淬黄友郝仲连刘惟辅高子孺韩青附牛皓魏彦明刘士英翟兴（弟进）朱跸（朱良方允武）龚楫李亘凌唐佐杨粹中强霓（康杰李伸）郭僎（郭赞王迸吴从龙）司马梦求林空斋黄介孙益王仙吴楚材李成大陶居仁
高敏，登州人。为泾原指使，数与西夏战，遭重伤。范仲淹、韩琦皆荐之，为阁门祗候，历利州路、邠宁环庆都监，主蕃部事。
羌围大顺城，偏将赵怀德力战，其下以银买级，主帅李复圭以所部不整欲治之。敏言怀德善用人，战必胜，当略其小过，且蕃官难强以汉法，复圭乃止。羌人声言将出鄜延，敏屡白复圭曰： 兵家之事，声东击西，环庆尝破白豹、金汤，结衅已深，不可不备。 已而果以兵三十万来寇。
总管杨遂驻兵大义，以敏为先锋将。夏人攻夺大顺水砦，敏出通路，自寅及午，且战且前，多所斩获。次榆林，援兵不至，中流矢死，年五十七。官止东头供奉官。诏赠嘉州刺史，录其三子为侍禁、殿直。
张吉者，庆州卒也，为淮安镇守烽。夏人寇东谷，掠得之，胁以兵，使呼城中曰： 淮安诸砦已破，宜速降。 吉反其辞曰： 努力！诸砦无虞，贼粮尽且去矣，毋庸降。 贼怒，害之。诏赠内殿崇班，又录其子。
景思忠，字进之，普州安岳人。以父西上阁门使泰荫，累官西京左藏库使，为遂州驻泊都监。夷人寇淯井，钤辖张承祐出兵救之，思忠部卒五百为前锋。夷乘险薄官军，官军战不利，死者十之六。左右劝思忠引避，不听，奋剑疾战而死。走马使张宗望为言，诏察访熊本考实，得其事，神宗悯之，官思忠及同死者之子七人，余皆赐其家钱帛。
弟思立，以荫主渭州治平砦。啰兀用兵，韩绛使摄保安军。夏人寇顺宁，思立擅领兵赴援，诸将败，一军独全。以功知德顺军，策应王韶取熙州，过洮，筑当川堡，克羌香子、珂诺城，遂定河州。尝与羌力战，斩不用命者数人，军声大振。韶言其临事忠勇，进如京副使、通事舍人，再擢东上阁门使、河州刺史，赐绣旗、朱甲。又迁四方馆使、河州团练使，知其州。神宗知思立母老而未有官舍，命其弟思谊为秦州判官以便养。
青宜结鬼章举兵袭杀伐木卒，害小校七人，以书抵思立，词不逊。思立不能忍，帅兵六千攻之于踏白城。钤辖韩存宝、蕃将瞎药交止之，不听。自将中军，使存宝及魏奇为先锋，王存将左，贾翊将右。鬼章众二万，分三砦以抗官军。战数十合，羌从山下围中军。他将王宁、李元凯没于阵，思立、存宝溃围出，诸将多伤，议曰： 日暮兵疲，宜移屯东冈以自固。 思立以魏奇创重，独徙其军，方遣之而殿后兵乱，前人望见，亦皆溃。思立且斗且退，曰： 我适以百骑走羌数千人，无助我者，今败矣，当自刭以谢朝廷。 众止之。少顷再战，遂死。时已除忠州防御使，会其死，不及拜。帝以其轻敌致败，不复赠官。
王奇，汾州人，武举中第。章惇经营湖北溪洞，以为将领，降其酋舒光贵，缚元猛，平懿、洽等州。累迁如京副使，为湖南都监，徙广西。宜州蛮寇边，奇领兵至天河县，期旦日会战。裨将费万夜以众窃出河泥隘，战没。经略使移书迫奇，奇不能堪。后数日，蛮万人骤集，奇轻出，遂败。麾下犹数百人，劝策马逃去，奇骂曰： 大丈夫当尽节以报国，何走为！ 战而死。诏赠皇城使、忠州防御使，官其家六人，仍赐金帛。
蒋兴祖，常州宜兴人，之奇之孙也。以荫累调饶州司录。睦州盗起，旁郡皆震，兴祖白州将纠吏卒，绢战具，盗不敢谋。以功迁官，知开封府阳武县。阳武，古博浪沙地，土脉脆恶，大河薄其南。尝积雨泛溢，埽且溃，兴祖躬救护，露宿其上，弥四旬，堤以不坏。治为畿邑最，使者交荐之。靖康初，金兵犯京师，道过县，或劝使走避，兴祖曰： 吾世受国恩，当死于是。 与妻子留不去。监兵与贼通，斩以徇。金数百骑来攻，不胜，去。明日师益至，力不敌，死焉，年四十二。妻及长子相继以悸死。诏赠朝散大夫。
郭浒，德顺中安堡人。从军，积官至武经郎，为泾原第八副将。金人犯陕西，渭帅以下叛降，独浒义不许，称病去。帅恶忌之，傅致以罪，下之狱，胁使俱降。浒奋而呼曰： 大丈夫今得死所矣！终不能受污。叛逆大恶，天地所不容，吾虽死，誓不尔贷，当诉于地下耳。 众丑其语，即杀之。建炎三年，赠武翼大夫、忠州刺史。
同死者朱友恭，西安人。以忠翊郎为泾原第一副将。部兵捍金人于华亭，数有功。会金兵大集，友恭赴敌力战，为所得。渭帅既降，诱以甘言，许优进官秩，不肯从，更诋辱之。帅不胜忿，断其胫以徇，经日乃斩之。后赠敦武郎。
吴革，字义夫，华州华阳人，国初勋臣廷祚七世孙也。少好学，喜谈兵。再试礼部不中，乃从泾原军，以秉义郎干办经略司公事。
金人南牧，帅兵解辽州之围。使粘罕军，见之庭，揖不拜，责其贪利败约，词直气劲。粘罕少屈，为追回威胜诸屯兵，授书使归。钦宗问割地与不割地利害，对曰： 金人有吞噬之意，愿悉起关中士马赴都为备。 诏以为武功大夫、阁门宣赞舍人，持节谕陕西。行至朱迁，闻金人犯京师，复还。与张叔夜同入城，请于帝，乞幸秦州；又乞出城劫之，使不敢近；又乞诸门同出兵牵制、冲突、尾袭、应援，可一战而胜。时众言已入，皆不果。后金兵攻安上门，填道度壕，革言之守将，使泄蔡河水以灌之，不听。及填道将合，欲用前议，则水已涸矣。
车驾幸金营，革以为堕其诈，往请叔夜，欲身见其大酋计事。叔夜问其故，曰： 兹行有三说：一则天子还内，二则金骑归国，三则革死。 叔夜为言之，不报。上皇、妃、后、太子出郊，革白孙傅乞留之，不得。乃为傅谋，于启圣僧院置振济局，募士民就食。一日之间至者万计，阴以军法部勒，将攻金营。久之，迁于同文馆，所合已至数万，多两河骁悍之士。
既而有立张邦昌之议，革谋先诛范琼辈，以三月八日起兵。谋既定，前期二日，有班直甲士数百人排闼入言： 邦昌以七日受册，请亟起事。 革乃被甲上马，至咸丰门，四面皆琼党，绐革入帐，即执之，胁以从逆。革骂之极口，引颈受刃，颜色不变。其麾下百人皆同死。
李翼，麟州新秦人。宣和末，为代州西路都巡检使，屯崞县。金人取代，执守将嗣本，遣来谕降，翼射却之，帅士卒坚守。义胜军统领崔忠杀都监张洪辅，夜引金兵入城，翼挺身搏战达旦，力不敌被执。酋粘罕欲臣之，怒骂不屈，与县令李耸、丞王唐臣、尉刘子英、监酒阎诚、将官折可与同死之。
阮骏者，兴化军人。绍圣元年进士，为河南府少尹。金人犯京师，率所隶兵拥护神御殿，抱神御，骂声不绝口，卒被害。特赠朝议大夫。
赵士嶐字景瞻，太宗之后。生五岁，补右班殿直。既长，游庠序，月试数居前列。一日，投笔叹曰： 昔贤有不愿为章句儒，出玉门关、佩侯印者，彼何人哉！ 遂不复事科举。去为郡县吏，累迁至淮南西路兵马钤辖，驻寿春。
剧贼丁一箭众号十万，来攻城。郡守不知兵，凡备御之策悉委士嶐。贼三旬不退，士嶐募军中敢死士与之谋。有张宣者应募，独持槊缒城下，击杀数十人，贼众披靡。乃选壮士数百人夜开城门，出其不意击走之，追奔数十里。以功迁三官，秩满，授江东路钤辖。
李成叛，据江、淮六七郡，连兵数万，遣其党马进围九江，守臣姚舜明与士嶐及副钤辖刘绍先御之。进攻城益急，士嶐竭力捍守。江东帅吕颐浩屯鄱阳，既复南康，与建武节度使杨惟忠兵会，遣统制巨师古援江州，未至，遇伏败。绍兴元年正月，诏张俊为江、淮招讨使，入辞，颇言成兵众。高宗责以立功，俊悚惧受命。未至，城已陷。
时守城罢卒仅数千，捍贼百余日，城中食尽。舜明、绍先议纵火，因弃城去，士嶐毅然独纠合部曲余民守城。城破，众号呼曰： 无杀我赵钤辖。 贼入城大掠。成素服士嶐之义，欲以为伪安抚使，士嶐怒骂曰： 贼欲屈我耶！ 阴裂帛以书使示诸子曰： 贼不杀我，义不苟活，汝辈得出，为我雪耻。 遂仰药而卒，年五十二。贼怒，并害其家数十口。事闻，上嘉悼，赠武功大夫，官其孙二人。
士嶐六子，皆有文行：不惉、不{乂心}、不愆、不恧、不{滞心}、不隐。是役也，不{乂心}、不{滞心}、不隐死焉。
又宗子有士医、士真、士遒，皆以死事闻。
士医，任秀州兵马都监。建炎四年，兀术入州，士医乘城拒战，城陷死之。后赠武翼大夫，官其二子。
士真，权知信阳军。寇刘满至，士真拒之。兵溃，满执之去荆门，遇害。后赠右朝奉大夫。官其一子。
士遒，以武翼大夫守官江州。绍兴五年，马进寇江州，士遒遇害。赠武德大夫，官其家二人。
士跂，濮王曾孙也。靖康末，为右监门卫大将军、吉州团练使。金人驱宗室北行，士跂得间道遁去。居邢州，结土豪将举事。有告者，金人执而杀之。事闻，赠保宁军节度使，谥忠果。
叔皎，秦悼王四世孙。元丰中，为右班殿直，累迁至德州兵马都监。自靖康以来，刘顺、吕拱、刘亨相继谋叛，叔皎皆设方略捕擒之。建炎二年，金人围城，郡檄叔皎率兵御之，前后六战。围急，有江喆者，与郡守宗谅谋以城降，叔皎斩喆以徇。金人登城，叔皎犹力战，势穷被执，怒骂不屈，遂遇害。
叔凭，建炎间，任陕州都监，累官武翼大夫，就迁通守。金人围陕州既久，援兵不至，城危。时叔凭子官卢氏，遗以蜡丸书曰： 人臣当死国难，况吾以近属，其可辱命耶？死固其所也。 遂死之。时通判王浒，职官刘效、陈思道、冯经、李岳、杜开，县令张玘，将佐卢亨等五十一人俱死，无降者。
训之字诲道，秦悼王五世孙。父叔侯，官至惠州防御使。训之登政和二年进士，调东平仪曹，知平江府吴县。朱勔怙势役州县，训之不为屈。勔尝执数辈诣县请治，训之悉纵之。忏勔，遂移疾去。
宣和末，盗起河北，训之屡与人言： 契丹旧盟未可渝，金人新好未可恃。 未几，金人犯京师，训之居扬州，率大姓募士勤王，闻都城失守，乃止。
建炎三年，知吉州永丰县。孟太后避地虔州，护卫统制杜彦与其麾下叛，后军杨世雄应之，将犯永丰。训之与尉陈自仁简兵分为二，一取间道绕贼后，一据地利匿其精兵以诱贼。贼至伏发，歼其众。会贼别校继至，官兵未成列，训之率数十辈拒战，厉声骂贼，与自仁俱被害。事闻，诏赠训之朝散郎、直秘阁，谥忠果，自仁通直郎，官其子，邑人为立祠。
太后之发吉州也，至太和，众皆溃。从事郎、三省枢密院干办官刘德老为金人追骑所杀。官其家一人。
是年，金人过江，陈淬战死，岳飞等兵皆引去。上元丞赵垒之帅乡兵迎敌，死之。赠奉议郎，官其家一人。
聿之，安定郡王叔东子也。建炎中，为成忠郎。金人围潭州，帅臣向子諲率众守城，聿之隶东壁。子諲循城，顾聿之曰： 君宗室，不可效他人苟简。 聿之感慨流涕。金兵登城纵火，子諲率官吏突门遁去，城遂陷，聿之巷战，大骂而死。将官武经郎刘玠亦死之。事闻，赠聿之左监门卫大将军，玠武经大夫，皆官其家。其后朱熹为请立庙，赐号忠节。
陈淬，字君锐，兴化军莆田人。绍圣初，下第，挟策西游。时吕惠卿帅鄜延，淬戎服往见，惠卿问相见何事，淬曰： 大丈夫求见大丈夫，又何事？ 惠卿器之，补三班奉职。与西人接战于乌原，手杀十余人，擒其砦主。奏为左班殿直、鄜延路兵马都监，累迁武经郎。丁外艰。
宣和四年，召赴阙，授真定路分都监兼知北砦、河北第一将，寻拜忠州团练使、真定府路马步副总管。七年，金人入真定，淬以孤军御之，妻孥八人皆遇害。
建炎元年，辟诸军统制，宗泽命击金人于南华，败之。兼大名府路都总管兵马钤辖，擢知恩州。王善者，金之种落也。拥众十万，长驱两河，遂袭恩。淬与长子仲刚拒战，贼飞刃及淬，仲刚以身蔽刃，死之。明年，善复围陈州，淬大败善兵，拜宿州安抚使。李成叛，诏以淬为御营使、六军都统、淮南招抚使讨之，三战三捷。未几，金人犯采石，又檄淬回援建康。淬将中军，戚方将前，王〈王燮〉将后。淬曰： 彼众虽多，然止有二十艘，一艘不越五十人，每至不过千人。吾伏兵葭芦翳薈间，俟其旋济旋获，前后不相知，讫济，当尽获矣。 杜充不从，金兵遂犯板桥，诸军皆溃，淬独与战，势穷力尽，据胡床大骂，刃交于胸而色不动，与其从子仲敏俱死。诏赠拱卫大夫、明州观察使，官其一子一婿。
黄友，字龙友，温州平阳人。少不羁，十五入太学，语同辈曰： 大丈夫不能为国立功，亦造化中赘物耳。 因投笔西游。边帅刘法一见奇之，延致门下。会西鄙军哄，都护高永年战没，友作七诗哀其忠。其后幕府奏功，没永年之实，恤典不及。其子以友诗进，徽宗览之恻然，遂加赠谥。友亦免省试，登进士第，调永嘉、瑞安二县主簿，摄华阴令，有政声。
方腊窃发，友同诸将收复，所至披靡。婺寇复作，守留友摄兵曹，为殄灭计。友请往谕之，既次浦江，贼望风解去。复单骑次武义，贼众持钉一榼置其前，友正色叱之曰： 汝等何速死耶？ 贼首李德壮之，亟麾退，一境贴然，婺人图像祀之。
通判檀州。会金人败盟，郭药师以常胜军叛，燕土响应，友独领数千人与之战，躬冒矢石，破裂唇齿。钦宗即位，制置使詹度奏友久服武事，筹略过人。丞相何｛卤木｝从而荐之，召对，问友唇齿破裂状，为之称叹，赍予甚渥。
进直徽猷阁、制置司参谋官，同种师中解太原围。友遣兵三千夺榆次，得粮万余斛。明日，大军进榆次十里而止，友亟白师中： 地非利，将三面受敌。 论不合，友仰天叹曰： 事去矣！ 迨晓，兵果四合，矢石如雨，敌益以铁骑，士卒奔溃。敌执友谓曰： 降则赦汝。 友厉声曰： 男儿死耳！ 遂遇害。帝书 忠节传家 四字旌其闾，官其后八人。
友体貌英伟，胆雄万夫，谋画机密，出人意表。尝语子弟曰： 天下承平日久，武事玩弛，万一边书告警，马革裹尸，乃吾素志。他日收吾骸，足心黑子为识也。 其忠诚许国根于天性如此。
郝仲连，昌元人。建炎元年，金人犯河中，守臣席益遁去。仲连时为贵州防御使，宣抚范致虚遣节制河东军马，屯河中，就权府事。金将娄宿以重兵压城，仲连率众力战，外援不至，度不能守，先自杀其家人，城陷不屈，及其子皆遇害。后赠中侍大夫、明州观察使。
刘惟辅，泾州人。以同州观察使为熙河马步军副总管。金人既得秦州，经略使张深遣惟辅将三千骑御之。金前军逾巩州，距熙才百里，惟辅留军熟羊城，以千八百骑夜趋新店。黎明军进，短兵相接，杀伤大当。惟辅舞槊刺其先锋将孛堇黑锋，洞胸堕马死，敌为夺气退。深檄陇右都护张严往追之，至凤翔境上，惟辅不欲听严节制，乃自别道由吴山出宝鸡，获金游骑。严拥大兵及金人于五里坡，金人知之，伏兵坡下，严与曲端期而不至，径前，遇伏死之。惟辅自石鼻砦遁归。
金人略熙河，惟辅将去，顾熙河尚有积粟，恐金人因之以守，急出悉焚之。金人追及，所部皆走，惟辅与亲信数百匿山寺中，遣人诣夏国求附，夏国不受。其亲信军诣金人降，金人执惟辅，诱之百方，终不言。金人怒，捽以出，惟辅奋首曰： 死犬！斩即斩，吾头岂汝捽也。 顾坐上客曰： 国家不负汝，一旦遽降敌耶？ 即闭口不复言而死。张浚闻之，承制赠昭化军节度使，赙金帛布以二百计，官子孙十二人，立庙成州，号忠烈。
有高子孺，狄道人。知兰州龛谷砦，闻惟辅尚存，固守以待。及城陷，先刃其家而后死。韩青为熙河马步军第六将，间行从惟辅，为金人所擒，亦骂不绝口而死。
牛皓，福津人。为武功大夫、川陕宣抚后军中部将。绍兴五年，金右都监撒离曷与其熙河经略使慕洧欲犯秦川，宣抚副使吴玠遣诸校分道伺之。皓至瓦吾谷，与金将虎山遇，皓所部步卒不满二百，乃下与战，谓其从曰： 吾所以舍马者，欲与若等同死也。 金人见皓异于他人，欲招之，皓力战死。
有承信郎高万，且骂且战，与熙河路部将任安、宣抚司队官秦元、薛琪、张亨皆死于阵。金人相谓： 真健儿也。 后皓、安皆赠翊卫大夫，官其家五人，赠万等三官，录其子。
魏彦明，开封人。通判延安府。建炎二年，金人陷府东城，而西城犹坚守。金人并兵入鄜延，王庶自当鄜州来路，遣统制官庞世才当延安来路。天大雪，世才战败，自是金兵专围西城。初受围时，彦明与权府事刘选分地而守，彦明当东壁，空家赀以赏战士，金人不敢犯。王庶子之道未弱冠，率老弱乘城。金人昼夜攻城，阅十有三日城陷，彦明坐子城楼上，金人并其家执之，谕使速降。彦明曰： 吾家食宋禄，犬辈使背吾君乎？ 娄宿怒杀之。诏赠中大夫，官一子。
刘士英，宣和间为温州教授。方腊陷处州，州人争具舟欲遁，士英奋谓不当避。自郡将而下皆排沮之，士英独身任责，推郡茂才石砺为谋主，治兵峙粮，籍保伍，分其地为八隅，委官统率，以钟为约，令民闻钟声则趋所守堞。未几，贼来攻，拒守凡四十余日，官军继至，贼溃去。
靖康初，通判太原府。金人入境，帅臣张孝纯欲避之，士英率通判方笈、将官王禀力止孝纯。及城陷，禀赴火死，士英持短兵接战，死之。笈在金，因讲和使附书言二人死节，后刻石于温、衢二州。
翟兴，字公祥，河南伊阳人。少以勇闻。剧贼王伸起，兴与弟进应募击贼，号大翟、小翟。金人犯京师，西道总管王襄檄兴统领在城军马。以保护陵寝功补承信郎，辟京西北路兵马副钤辖，为陕西宣抚司前军统制。高世由以泽州降金，金以为西京留守。兴与进提步卒数百，卷甲夜趋洛阳，擒世由等斩之。
群盗冀德、韩清出没汝、洛间，兴以轻骑追袭，德就擒，清仅以身免。会进为叛将杨进所害，贼乘势击败官军，兴帅余众拒贼，保伊川。明年，诉进死事于朝，以兴代进为京西北路安抚制置使兼京西北路招讨使，兼知河南府。杨进屯鸣皋山北，兴与子琮帅乡兵时出扰之，进惧，弃辎重南走，兴邀击于鲁山县，进中流矢死，余众溃去，西京平。
贼王俊据汝州，兴引兵攻之，俊弃城去，退保繖盖山。兴进攻，免胄大呼曰： 贼识我乎？我翟总管也。 众皆披靡，遂破之。
金人犯河阳、巩县、永安军，兴遣子琮与搏战，屡捷，追至渑池。诏授河南孟、汝、唐州镇抚使兼知河南府，转武略大夫兼阁门宣赞舍人，寓治伊阳。时河东、北虽陷，土豪聚众保险，兴遣蜡书结约之，向密、王简、王英辈皆愿受节制。奏上，高宗嘉之，授河东、北路军马使，遍檄山砦，由是汾、泽、潞、怀、卫间山砦首领皆应命。
金人入陕右，兴遣将邀击，俘五十余人，又遣子琮生擒金河东都统保骨，遂复阳城县，乘胜取绛之垣曲，进至米粮川。绍兴元年春，金重兵犯河南，时兴军乏粮，就食诸道，仅存亲兵自卫，人情震恐。兴授将彭玘方略，设伏于井首，俟敌至阳遁，金众果追玘，伏发，金帅就擒。邓州人杨某拥众河北，伪称 信王 ，兴遣将董先追获于商州杀之。进武功大夫、忠州团练使。
刘豫将迁汴，以兴屯伊阳，惮之，遣蒋颐持书诱兴以王爵。兴斩颐焚其书，豫计不行，乃阴遣人啖裨将杨伟以利，伟杀兴，携其首奔豫。或云：赂伟为内应，以兵径犯中军，兴奋击坠马死。事闻，赠保信军节度使。
兴威貌魁伟，每怒，须辄张。军食不继，士以菽粟杂藜藿食之，激以忠义，无不奋厉。在河南累年，金人不敢犯诸陵。诏赐军名 忠护 。
子琮，沈勇有父风，继兴为镇抚使；琳，阁门祗候。
进字先之。以捕盗劳补下班殿侍，累功充京西第一将。坐熙河帅刘法泾原战失利，降官停任，寻叙复。女真归故地，改河北第四将。往至遂城，会契丹兵奄至，都统制刘延庆以进为先锋，与契丹战于幽州石料冈、卢沟河皆捷。又与契丹大将遇于峰山，力战弥日，契丹溃去。
金人犯京师，朝廷密诏西道总管王襄会兵三万赴京城，至叶县，襄欲引兵而南，进谏止之，因分军遣进持书而西。时经略使范致虚已合五路军马次潼关，以进统河南民兵，收复西京。进至福昌，遣兵袭金营。时金游骑往来外邑，进设伏擒之。金人逼灵山砦，进父子兄弟与之战，溃围至高都，集乡兵七百人，夜行昼伏，五日至洛城，夜半破关入，擒高世由。再捷于伊阳白草坞。都总管孙昭远至洛阳，以进戍渑池界，授武义大夫、阁门宣赞舍人。
金人犯白浪隘，将渡河，进破之。未几，洛阳再陷，进在伊阳，裒散亡才千人。金人犯薛封，进选精锐三百人，夜纵火斫其营，焚死者甚众。又战于驴道堰，生擒金将翟海，追至梅花谷。贼冀德、韩清啸聚南阳，进间道击之，德降，继斩清于艾蒿平。勒兵抵龙门，屡与金人夹河战，乘胜入洛阳。或曰： 彼砦尚固，城未可守。 不听。金人聚怀、卫、蒲、孟数州之众薄城下，斧诸门入，进率士卒巷战，次子亮死之。迁武功大夫、阁门宣赞舍人，充京西北路兵马都钤辖，寻授马步军副总管，升本路制置使，兼知河南府。
会东京留守杜充所招巨寇杨进号 没角牛 者，拥兵数万，残害汝、洛间。进谓其兄兴欲力除之。会杨进遣数百骑绝水犯进营，进乘半渡击之，追贼数十里，破贼四砦，马惊坠堑，为贼所害。赠左武大夫、忠州刺史，官其后五人。
朱跸，湖州安吉人，知钱塘县。建炎三年，金人陷杭州，初犯余杭，守臣康允之退保赭山。跸白允之率弓手、士军前路拒敌，使杭民为逃死计。行二十里，遇金兵，跸两中流矢，左右掖至天竺山，犹能率乡兵御敌。后数日遇害。时兀术自安吉进兵，过独松关，曰： 南朝若以羸兵数百守此，吾岂能遽度哉！ 
朱良者，字良伯，吴郡人。世儒科。建炎中，为海盐县尉。金兵入境，良谓僚友曰： 今日乃忠臣义士死国之时也。 被甲执戈，集所部百余人奋而前，击金兵数人死，众为披靡，然力不敌，竟死。事闻，官其子思，后守汉阳。
方允武者，衢州人。武学上舍，补官为常州宜兴巡检。建炎三年，金人入县之金泉乡，允武率土军、乡民迎敌，杀获数级，夺弓箭与旗。后遇金兵梅岭村，力战而没。诏赠两官，官其家二人。
龚楫字济道，兵部侍郎原之孙，世以儒学显。楫懦如不胜衣。建炎初，闻金人陷郡县，辄忿恚不食，念有以自见而不可得。兀术据和州，以偏师万人筑堡新塘，遏绝濡须之路。楫率家僮百余人袭之，乡里从者三千余人，获千户二，系累者数百人，辎重称是。纵遣所掠州民父母妻子，将归于滁、和镇抚司。遇金兵大至，乃取道圩上，金骑兵据其冲，不得前，众多赴水死。楫麾其众曰： 今日斗死亦足称义士，自弃沟渎无益也。 战败，为金人所获，犹挺剑刺其一人，骂不绝口，金人脔割之。年二十二。
金人初至新塘，有蒋子春者，教授里中。金人见其挟书，又人物秀整，喜之，欲命以官，子春怒骂，乃杀之。
李亘者，字可大，兖州乾封人。少好学，有知虑。大观二年进士。徐处仁当国，擢尚书郎官。建炎末，金人犯淮南，亘不及避，刘豫使守大名。与凌唐佐谋，密陈豫可取状告于朝。募卒刘全、宋万、僧惠钦辈十余，往返事泄，全、万、惠钦为逻者所得，亘坐死。后赠官，立祠曰愍忠。
又有武显大夫孙安道，为应天府兵马钤辖。城陷不得归，谋挺身还朝，为人所告而死。后赠忠州刺史。
凌唐佐字公弼，徽州休宁人。元符三年进士。建炎初，提点京畿刑狱，加直秘阁，知南京。南京陷，刘豫因使为守。唐佐与宋汝为密疏其虚实，遣人持蜡书告于朝。江、淮都督吕颐浩过常州，得唐佐从孙宪，授保义郎、阁门祗候，俾持帛书遗之。宪至睢阳，事泄，豫捕唐佐并其家，宪脱归。唐佐见豫，责以大义，豫怒，斩唐佐境上。李横复颍昌，言于朝，诏赠徽猷阁待制。
杨粹中，真定府人。建炎二年，金人大入，时粹中知濮州，固守不下。粘罕以濮小郡，易之，将官姚端乘其不意，夜捣其营，直犯中军，粘罕跣足走，仅以身免。遂急攻城，凡三十三日而陷，端率死士突出。粘罕入其城，粹中登浮图不下，粘罕嘉其忠义，许以不死，乃以粹中归。粹中竟不屈而死，守御官杜绩亦死之。赠粹中徽猷阁待制。
强霓，自金归宋，为武功大夫、阁门宣赞舍人、知环州、环庆路统制军马兼沿边安抚使。隆兴间，金兵围环州，与其弟武经大夫、环庆路统领沿边忠义军马震坚守孤城，招诱使降，不屈，城陷死焉。兴州驻紥御前诸军统制吴挺言于朝，并赠观察使，立庙西和州，赐额旌忠。
康杰者，权知扶风县，与金将冯宣战，宣爱而欲招之，杰奋曰： 吾今也当死于阵，不能降敌。 宣杀之。
李伸者，知天兴县，坚守不下，城陷，曰： 吾岂使敌杀我。 遂自杀。
郭僎，字同升，开封祥符县人。以父任调海州东海县尉，权祥符县尉。时童贯子师闵死，敕葬邑境，僎任道途之役。贯命彻民屋之当道者，僎先籍童氏屋数十间欲毁之，贯遽令勿毁，由是民屋得免。
再调滨州招安丞，又为亳州蒙城丞。令以盐科邑民，僎争之不可。郡守以僎丞鹿邑，中贵人杨逢周率军士二百人，以捕寇为名入邑境，所至骚动。僎檄逢周取所受文书，逢周不与，僎令尉讥察之。逢同归，诉于徽宗，诏逮僎赴开封府狱，狱以状闻，乃使还任。
辟权咸平县丞。靖康初，勤王兵有剽掠邑界者，僎率民兵击之，得犯者斩以徇。会金人大至，力不敌，其僚欲降之，僎走南京从赵野乞师，不从，恸哭而归。寻知宣城县。苗傅、刘正彦之变，吕颐浩传檄诸郡，僎说郡守刘珏，请募勇士倍道赴难，揭榜复用建炎年号，人皆韪之。
通判全州，权饶州浮梁宰，未行，时有贼张顶花者已逼县境，众止之，僎曰： 安逸则就，艰危则辞，非我所学。 径就道。至县，约束吏士，誓以死战。贼闻之，伪降，入邑为变，邑官窜伏，僎曰： 吾为宰，义不可去。 端坐公署，贼徒责僎，僎大骂不绝口，遂遇害。诏赠承议郎，录其后二人。
郭赞者，汝阳县丞也。建炎二年，金人陷蔡州，守臣阎孝忠闻之，先遣其家，独聚军民守城。金人陷城，孝忠为所执，见其貌陋且侏儒，乃令荷担，因乘间而逃。独赞朝服诟叱不肯降，遂见杀。
王迸字纯父，饶州乐平人。乡举恩免，为固始簿，摄邑。绍定中，金兵犯淮，守令望风遁，迸度力不能御，怀印自投于井而死。
吴从龙字子云，官至武功郎、建康府统制。绍定兵难，为先锋，援不至，被擒，使至泰州城下诱降，终不屈，死之。庙祀扬、泰二州，赐额褒忠。官其弟从虎，至武经大夫。
司马梦求，叙州人，温国公光之后也。母程，归及门，夫死，誓不它适，旌其门曰 节妇 。梦求，其族子，取以为后。景定三年，举进士。咸淳末，调江陵沙市监镇。沙市距城才十五里，南阻蜀江，北倚江陵，地势险固，为舟车之会，恃水为防。德祐元年，湖水忽涸，北兵横遏中道，乘南风纵火，都统程文亮逆战于马头岸，制置使高达束手不援，文亮降。梦求朝服望阙再拜，自经死。
林空斋，永福人，失其名。父同，官至监丞。空斋举进士，历知县，解官家居。益王立，张世杰围泉州，乃率乡人黄必大、刘仝祖即其家开忠义局，起义兵，复永福县。时王积翁以福安送款世杰，然实密约北兵。兵至，屠永福，必大、仝祖等走它邑。空斋盛服坐堂上，啮指血书壁云： 生为忠义臣，死为忠义鬼。草间虽可活，吾不忍为尔。诸君何为者，自古皆有死。 俄见执，不屈而死。
黄介，字刚中，隆兴分宁人。意气卓越，喜兵法。制置使朱祀孙帅蜀，介上攻守策，祀孙爱之，以自随。夏贵辟充广济簿尉，平反死囚，尹不能抗。钱真孙复辟入幕，及与真孙别，诵 南八，男儿死尔 语以勉之。后家居，帅乡民登龙安山为保聚计。德祐元年，北兵至砦，众奔溃，介坚守不去，且射且诟，面中六矢不为动，顾谓家僮陈力曰： 尔尽力勿走。 力曰： 主在，死生同之。 介身被镞如猬，面颈复中十三矢，倚栅而死，力亦死。
妻刘被掠，子用中逃，得不死。乃壮，求母四方，逾十年，得于京师以归，州里称为黄孝子云。
孙益，扬州泰兴人。少豪侠。绍定中，李全犯杨州，游骑薄泰兴城下，县令王爚募人守御，益起从之。俄贼兵大至，益率众拒之。众见贼势盛，且前且却，益厉声呼曰： 王令君募我来，将以守护城邑也。今贼至城下，我辈不为一死，复何面目见令君乎？ 遂身先赴敌，死之。
同时顾绪、顾珣俱战死。事闻，赠益保义郎，绪、珣承节郎，各官其子一人。
王仙，蜀都统也。守涪州，北兵攻围无虚日，势孤援绝。宋亡之二年，城始破，仙自刎，断其亢不殊，以两手自摘其首坠死。
曹琦，蜀进士也。知南平军，亦被执，脱身南归，制置辟主管机宜文字。闻都统赵安以城降，就守御地自经死。
吴楚材名炎，以字行，建昌南城人。德祐元年，建昌降。明年春，楚材还其乡领村，纠集民兵。时江西制置使黄万石走邵武，遂繇邵武守黎靖德请于万石，乞济师，万石不许，而授楚材迪功郎、权制置司计议官以安之，且戒勿兴兵。楚材不听，二月己亥，自领村率众，晨炊蓐食，将攻城。钲鼓震动，甫至近郊之龟湖，北兵三道蹴之，夺其长梯铁钩，因进攻领村，拒以木栅，不得入。事闻，益王元帅府承制迁楚材宣义郎、带行太社令、知建昌军，俾聚兵图再举。万石匿其命。
楚材既失利，且乏援，大元兵诱降，其众多解去。楚材走光泽，为人所执，及其子应登以献。郡遣录事娄南良讯之曰： 汝何为错举？ 楚材抗声曰： 不错，不错。如府录所为，乃大错尔。府录受宋官爵，今乃为敌用事，还思身上绿袍自何而得？吾一鄙儒，特为忠义所激，为国出力，事虽不成，正不错也。 南良愧而语塞。及吴浚为江西制置、招讨使，斩楚材父子，传首诸邑。益王立于福州，闻而哀之，赠官朝奉郎，即邵武境上立庙，赐名忠勇。
李成大，字实夫，南康军建昌人，文定公李迪之从子也。宝祐四年进士。德祐初，知金坛县。北兵至，与寄居官潘大同、大本率民兵巷战，不胜，大同兄弟死之。吏民挟成大降，乃潜与胡用存谋复金坛，事泄系狱，搒掠不屈，遂杀其二子以惧之，终不屈，笑曰： 子为父死，臣为君死。 卒杀之。
事闻，赠朝散大夫、直秘阁，谥忠节。制曰： 外难方炽，拥名城数十而降者，相望也。守封疆之臣，父忠于前，子继于后，如晋卞氏，可无褒乎？通直郎、知镇江府金坛县兼弓手砦兵正李成大劲气排霄，精忠贯日，壮志弗就，以没其身。襚以大夫之阶，官其二孤，用慰英爽。 
陶居仁，太平之芜湖人。以行义闻州里。仕为镇江录事参军。北兵攻镇江，守臣洪起畏遁，统制官石祖忠举城降，居仁见执，抑使降。居仁曰： 吾固知历数穷而世运更也，讵可失忠义求苟生邪？得以死报朝廷，夫何憾。 竟不屈，遂见杀。大帅至，闻居仁死时语，叹啧之，为棺敛，使人护以还其家。逆流数百里，不时顷至，人皆异之。乡人为立祠。
