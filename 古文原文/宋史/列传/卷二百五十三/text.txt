◎蛮夷二
○西南溪峒诸蛮下梅山峒诚徽州南丹州
绍兴三年，臣僚言： 武冈军溪峒旧尝集人户为义保，盖其风土、习俗、服食、器械悉同徭人。故可为疆场捍蔽，虽曰籍之于官，然亦未尝远戍。靖康间，调之以勤王，其后湖南盗起，征敛百出，义保无复旧制，困苦不胜，乃举其世业，客依蛮峒，听其繇役。州县犹验旧籍催科，胥隶及门，则挈家远徙，官失其税，蛮獠日强。兼武冈所属三县，悉为徭人所有，远戍之实已无，而乡户弩手之名尚在，岁取其直，人户咨怨。乞择本路监司详议以闻。 诏从之。
四年，辰州言，归明保静、南渭、永顺三州彭儒武等久欲奉表入贡。诏以道路未通，俾荆湖北帅司慰谕，免赴阙。遣人持表及方物赴行在，仍优赐以答之。九月，诏荆湖南、北路溪峒头首土人及主管年满人合给恩赐，俾各路帅司会计覆实以闻。
六年，知鼎州张觷言： 鼎、澧、辰、沅、靖州与溪峒接壤，祖宗时尝置弓弩手，得其死力，比缘多故，遂皆废阙。万一蛮夷生变，将谁与捍御？今虽各出良田，募人以补其额，率皆豪强遣僮奴窜名籍中，乘时射利，无益公家，所宜汰去。则募溪峒司兵得三百人，俾加习练，足为守御，给田募人开垦，以供军储。 诏荆湖北路帅司相度以闻。帅司言： 营田四州旧置弓弩手九千一百一十人，练习武事，散居边境，镇抚蛮夷，平居则事耕作，缓急以备战守，深为利便。靖康初，调发应援河东，全军陷没。今辰、沅、澧、靖等州乏兵防守，窃虑蛮夷生变叵测。若将四州弓弩手减元额，定为三千五百人，辰州置千人，沅州置千五百人，澧州、靖州各置五百人，分处要害，量给土田，训练以时，耕战合度，庶可备御。以所余闲田募人耕作，岁收其租，其于边防财赋，两得其便，可为经久之计。 诏从之。
七年六月，张觷言： 湖外自靖康以来，盗贼盘踞，钟相、杨太山、雷德进等相继叛，澧州所属尤甚。独慈利县向思胜等五人素号溪峒归明，誓掌防拓，卒能保境息民，使德进贼党无所剽掠，思胜后竟杀德进。会官军招抚刘智等，而彭永健、彭永政、彭永全、彭永胜及思胜共献粮助官军，招复诸山四十余栅，宣力效忠功居多，宜加恩赏。 诏思胜等五人各转两资。九月，诏荆湖、广南路溪峒头首土人内有子孙应袭职名差遣，及主管年满合给恩赐之数，俾帅司取会核实以闻。
九年，宜章峒民骆科作乱，寇郴、道、连、桂阳诸州县，诏发大兵往讨之，获骆科。余党欧幼四等复叛，据蓝山，寇平阳县，遣江西兵马都监程师回讨平之。
十年，承信郎琴州溪峒杨进颙等率族属归生界五百余户、疆土三百余里，献累世所造兵器及金炉、酒杯各一，求入觐，诏本路帅司敦遣以行。十二年，诏以施州南砦路夷人向再健袭父思迁充银青光禄大夫、检校国子祭酒兼监察御史、武骑尉、知懿州事。
十四年十月，湖南安抚使刘昉奏，武冈军徭人有父子相杀者，宜出兵助其父，俾还省地。上以问辅臣秦桧，桧曰： 恐轻举生事。 帝曰： 恩威不可偏废，可怀则示之以恩，否则威之。不侵省地则已，或有所侵，奈何不举，俾知所畏哉。 十二月，成忠郎充武冈军绥宁县管界都巡检兼溪峒首领杨进京，率其族三百人，备黄金、朱砂、方物求入贡，先遣其子孝友陈请。诏本路帅司阅旧制以闻，给孝友钱三百贯，俾还听进止。
十五年，杨进颙复求入贡，以武冈军不时敦遣为言。诏本路帅司阅实应袭人姓名来上，并促进颙入觐。四月，广南东路提刑黄应南言： 溪峒巡检、尉、砦官不严守备，纵民与徭交通，恐启边衅，乞诏有司申严法令，俾帅臣、监司常加觉察。 宰臣以为沿边互市，恐不宜禁绝。帝曰： 往年禁西夏互市，遂至用兵，可令帅司裁决。 前知全州高楫言： 徭人今皆微弱，不敢先侵省地，砦官每纵人深入，略其财物，遂致乘间窃发。宜诏与溪峒接壤州郡毋侵徭人，庶使边民安业，以广陛下柔远好生之德。 帝从其言，诏守臣一遵成法，务在抚绥。
二十四年，禽杨正修及其弟正拱，送理寺狱鞫治，斩之。初，正修侍其父再兴入觐，献还省民疆土，遂命以官。建炎后，与弟正拱率九十团峒徭人出武冈军，纵火杀掠民财为乱。绍兴间，潭州帅司尝招徕之，后复作乱，屡抗官军，至是伏诛。二十八年七月，杨进京等复求入贡，诏以道远慰谕之，优其赐与。
隆兴初，右正言尹穑言： 湖南州县多邻溪峒，省民往往交通徭人，擅自易田，豪猾大姓或诈匿其产徭人，以避科差。内亏国赋，外滋边患。宜诏湖南安抚司表正经界，禁民毋质田徭人。诈匿其产徭人者论如法，仍没入其田，以赏告奸者。田前卖入徭人，俾为别籍，毋遽夺，能还其田者，县代给钱尝之。 帝从其言。
乾道元年，宜章峒贼李金陷郴州，焚桂阳军，州将弃城遁，衡州调常宁县兵救之，弗克。世忠峒李昂霄者，率壮丁御贼，民恃以安。湖南提举常平郑丙请发鄂渚军讨贼，平之。昂霄以功补承节郎，管辖衡州常宁县溪峒，及官其子当年，俾后得袭职。
三年，靖州界徭人姚明教等作乱，诏荆、鄂驻紥明椿选将率精锐千人，会屯戍官合击之，能立功者有厚赏。八月，诏平溪峒互市盐米价，听民便，毋相抑配，其徭人岁输身丁米，务平收，无取羡余及折输钱，违者论罪。十一月，南郊礼成，诏以缘边溪峒，州县失于拊循，致怀反侧，或逃窜山谷，其在赦恩以前，并加宽宥，能复业者，罪一切置不问，互市如故，悉听其便，守臣常加抚问。以称绥远之意。
四年二月，诏湖南北、四川、二广州军应有溪峒处，务先恩信绥怀，毋弛防闲，毋袭科扰，毋贪功而启衅。委各路帅臣、监司常加觉察。是月，诏禁沿边奸人毋越逸溪峒，诱致蛮獠侵内地，违者论如律，其不能防闲致越逸者亦罪之。湖广总领周嗣武言边事，如二年四月之诏，帝嘉纳之。是岁，田彦古死，子忠佐袭职，授银青光禄大夫、检校散骑常侍、知溪峒安化州兼监察御史、飞龙骑尉。
六年，卢阳西据獠杨添朝寇边，知沅州孙叔杰调兵数千讨之，败绩，死者十七八。初，徭人与省户交争，杀二人死，叔杰辄出兵破其十三栅，夺还所侵地，于是徭人相结为乱。诸司请调常德府城兵三百人，益官兵三千人，合击讨之。宰臣虞允文奏曰： 蛮夷为变，皆守臣贪功所致。今徭人仇视守臣，若更去叔杰，量遣官军，示以兵威，徐与盟誓，自可平定。 帝允其奏，俾叶行代叔杰，开示恩信，谕以祸福，遂招降之，边境悉平。前知武冈军赵善谷言： 武冈与湖北、广西邻壤，为极边之地，溪峒七百八十余所，七峒隶绥宁县，五溪峒隶临冈县。绍兴三十年，减冗员，改县为临口砦。然五峒之徭俗尤犷悍，衅生毫发，则操戈相仇，砦官不能为轻重。况本军巡防砦栅，惟真良、三门、兵溪、香平有土军可备守御，余有官无兵，其关硖、武阳等砦设巡检二员，徒费廪禄。以臣所知，宜复临口砦为县，则徭蛮易于制服，汰去冗员，则官廪亦无虚费，实边郡之利也。 
七年，前知辰州章才邵上言： 辰之诸蛮与羁縻保静、南渭、永顺三州接壤，其蛮酋岁贡溪布，利于回赐，颇觉驯伏。卢溪诸蛮以靖康多故，县无守御，犵狑乘隙焚劫。后徙县治于沅陵县之江口，蛮酋田仕罗、龚志能等遂雄据其地。沅陵之浦口，地平衍膏腴，多水田，顷为徭蛮侵掠，民皆转徙而田野荒秽。会守倅无远虑，乃以其田给靖州犵狑杨姓者，俾佃作而课其租，所获甚微。杨氏专其地将二十年，其地当沅、靖二州水陆之冲，一有蛮隙，则为害不细，臣谓宜预为之备。靖康前，辰州每岁蒙朝廷赐钱七万贯，、绢、布共八千一百匹，绵一万七千两。是时，本州厢禁军一千四百余人，沿边一十六砦，土兵六百余人，皆可赡给。其后中外多故，今岁赐止得一万二千缗，而本州财复匮乏，无以充召募之费。禁军止二百一十余人，诸砦土兵止一百五人，甚至砦官有全无一兵而徒存虚名者，其于边防岂可不为深虑？若岁增给民钱一万，俾本州募强壮禁军或效用二百人，分屯卢溪等处，以防诸蛮，庶使边患永消，可免异时调遣之费。 书奏，诏湖北帅臣详议以闻。是年，申严边民售田之禁，守令不能奉法者除名，部刺史常加纠察。
八年，知贵州陈乂上疏言： 臣前知靖州时，居蛮夷腹心，民不服役，田不输赋，其地似若可弃。然为重湖、二广保障，实南服之要区也。或控制失宜，或金谷不继，或兵甲少振，蛮獠则乘时窃发，勤劳王师，朝廷当重守臣之选。崇宁初戍兵三千人，建炎以来，每于都统司或帅司摘兵二千人，以备屯戍。其凶悍者，以州郡不能制，遂慢守臣，反通徭蛮以挠编民。州郡非白主帅不敢治，比得报，已晚矣。故戍兵敢肆其恶，一旦有警，复安能为用？臣以为宜听守臣节制为便。 帝嘉其言，复问左右曰： 靖隶湖北，今闻仰给广西，何也？ 赵雄对曰： 靖州本溪峒，神宗时创为诚州，元祐间废，寻复为军，徽宗朝始改靖州，与桂府为邻，故令广西给其金谷之费。近岁漕司匮乏，乃责办诸州，以故不能如约。宜复旧制，俾广西漕臣如期馈运。靖州屯戍官兵听守臣节制，于事为便。 帝从之。
十年四月，全州上言： 本州密迩溪峒，边民本非奸恶。其始，朝廷禁法非不严密，监司、州郡非不奉行，特以平居失于防闲，故驯致其乱。又兼溪谷山径非止一途，如静江、兴安之大通虚，武冈军之新宁、盆溪及八十里山，永州之东安，皆可以径达溪峒。其地绵亘郡邑，非一州得专约束，故游民恶少之弃本者，商旅之避征税者，盗贼之亡命者，往往由之以入。萃为渊薮，交相鼓扇，深为边患。如武冈杨再兴、桂阳陈峒相继为乱，实原于此。为今计者，宜徙闲地巡检兵，及分遣士卒屯诸溪谷山径间，俾湖南北、广西帅宪总其役，庶几事权有归，号令可行也。 儒林郎李大性上言： 比年徭蛮为乱，边吏虑妨赏格，往往匿不以闻，遂致猖獗，使一方民命寄于徭人之手，诚可哀悯。近如梁牟等寇沅州，劫墟市，杀戮齐民，州县告急于两月之后，比调官军讨捕，俘降其贼，而人之被害已酷矣。宜戒州县或遇徭人窃发，画时以闻，违者论罪。仍命监司、帅臣常加觉察，庶几先事备御，俾徭人亦知畏惧，不敢侵轶，以伤吾民也。 
十一年，诏给事中、中书舍人、户部长贰同敕令所议，禁民毋质徭人田，以夺其业，俾能自养，以息边衅。从知沅州王镇之请也。沅州生界犵狑副峒官吴自由子三人，货丹砂麻阳县，巡检唐人杰诬为盗，执之送狱，自由率峒官杨友禄等谋为乱。帅司调神劲军三百人及沅州民兵屯境上，声言进讨。先遣归明官田思忠往招抚之，以孔目官为质，世禄等既盟，自由取其三子以归。
嘉泰三年，前知潭州、湖南安抚赵彦励上言： 湖南九郡皆接溪峒，蛮夷叛服不常，深为边患。制驭之方，岂无其说？臣以为宜择素有知勇为徭人所信服者，立为酋长，借补小官以镇抚之。况其习俗嗜欲悉同徭人，利害情伪莫不习知，故可坐而制服之也。五年之间能立劳效，即与补正。彼既荣显其身，取重乡曲，岂不自爱，尽忠公家哉？所谓捐虚名而收实利，安边之上策也。 帝下其议。既而诸司复上言： 往时溪峒设首领、峒主、头角官及防遏、指挥等使，皆其长也。比年往往行贿得之，为害滋甚。今宜一新蛮夷耳目，如赵彦励之请，所谓以蛮夷治蛮夷，策之上也。 帝从之。
嘉定元年，郴州黑风峒徭人罗世传寇边，飞虎统制边宁战没。江西、湖南惊扰，知隆兴赵希怿、知潭州史弥坚共招降之。二年，李元砺、罗孟二寇江西，攻破龙泉县。李再兴战败，死之，江州驻紥都统制赵选亦战死。初，吉州获贼长七人系狱，土豪黄从龙为贼画策，赂吉守李絪，得纵还，贼遂无所忌。有侯押队者，领兵戍龙泉境上，元砺复用从龙计，椎牛酾酒以犒官军。贼至，官军皆醉，狼狈散走。寇之初起甚微，贼伺知议论不一，故玩侮官军。方江西力战则求降湖南，湖南战则求降江西，牵制王师，使不得相应援。其后命工部侍郎王居安知豫章，擒获之，溪峒略平。
五年，臣僚上言： 辰、沅、靖等州旧尝募民为弓弩手，给地以耕，俾为世业。边陲获保障之安，州县无转输之费。比年多故，其制浸弛，徭蛮因之为乱，沿边诸郡悉受其害。比申朝廷调兵诏捕，旷日持久，蛮夷习玩，成其猖獗之势。其如杨晟台、李金、姚明教、罗孟二、李元砺、陈廷佐之徒，皆近事之明验也。为今计者，宜讲旧制，可纾馈饷之劳而得备御之实，其安边息民之长策欤。 
七年，臣僚复上言： 辰、沅、靖三州之地，多接溪峒，其居内地者谓之省民，熟户、山徭、峒丁乃居外为捍蔽。其初，区处详密，立法行事，悉有定制。峒丁等皆计口给田，多寡阔狭，疆畔井井，擅鬻者有禁，私易者有罚。一夫岁输租三斗，无他繇役，故皆乐为之用。边陲有警，众庶云集，争负弩矢前驱，出万死不顾。比年防禁日弛，山徭、峒丁得私售田。田之归于民者，常赋外复输税，公家因资之以为利，故谩不加省。而山徭、峒丁之常租仍虚挂版籍，责其偿益急，往往不能聊生，反寄命徭人，或导其入寇，为害滋甚。宜敕湖、广监司檄诸郡，俾循旧制毋废，庶边境绥靖而远人获安也。 
梅山峒蛮，旧不与中国通。其地东接潭，南接邵，其西则辰，其北则鼎、澧，而梅山居其中。开宝八年，尝寇邵之武冈、潭之长沙。太平兴国二年，左甲首领苞汉阳、右甲首领顿汉凌寇掠边界，朝廷累遣使招谕，不听，命客省使翟守素调潭州兵讨平之。自是，禁不得与汉民交通，其地不得耕牧。后有苏方者居之，数侵夺舒、向二族。
嘉祐末，知益阳县张颉收捕其桀黠符三等，遂经营开拓。安抚使吴中复以闻，其议中格。湖南转运副使范子奇复奏，蛮恃险为边患，宜臣属而郡县之。子奇寻召还，又述前议。熙宁五年，乃诏知潭州潘夙、湖南转运副使蔡熚、判官乔执中同经制章惇招纳之。惇遣执中知全州，将行，而大田三砦蛮犯境。又飞山之蛮近在全州之西，执中至全州，大田诸蛮纳款，于是遂檄谕开梅山，蛮徭争辟道路，以待得其地。东起宁乡县司徒岭，西抵邵阳白沙砦，北界益阳四里河，南止湘乡佛子岭。籍其民，得主、客万四千八百九户，万九千八十九丁。田二十六万四百三十六亩，均定其税，使岁一输。乃筑武阳、关硖二城，诏以山地置新化县，并二城隶邵州。自是，鼎、澧可以南至邵。
诚、徽州，唐溪峒州。宋初，杨氏居之，号十峒首领，以其族姓散掌州峒。
太平兴国四年，首领杨蕴始来内附。五年，杨通宝始入贡，命为诚州刺史。淳化二年，其刺史杨政岩复来贡。是岁，政岩卒，以其子通〈土盈〉继知州事。
熙宁八年，有杨光富者，率其族姓二十三州峒归附，诏以光富为右班殿直，昌运五人补三班奉职，晟情等十六人补三司军将。继有杨昌衔者，亦愿罢进奉，出租赋为汉民，诏补为右班殿直，子弟侄十八人补授有差。独光僣颇负固不从命，诏湖南转运使朱初平羁縻之，未几亦降，乃与其子日俨请于其侧建学舍，求名士教子孙。诏潭州长史朴成为徽、诚等州教授；光僣皇城使、诚州刺史致仕，官为建宅；置飞山一带道路巡检。光僣未及拜而卒，遂以赠之，录其子六人。
元丰三年，知邵州关杞请于徽、诚州融岭镇择要害地筑城砦，以绝边患。诏湖南安抚谢景温、转运使朱初平、判官赵扬商度以闻，景温等以为宜如杞言。乃议诚州以沅州贯保砦为渠阳县隶之，以徽州为莳竹县隶邵州。赵扬言上江、多星、铜鼓、羊镇、潭溪、上和、上诚、天村、大田等团并至诚州城下贸易，可渐招抚，并乞下湖南邵州莳竹县招谕芙蓉、万驿诸团，从之，徒诚州治渠阳而贯保为砦如故。上江等诸团果皆纳土，于是增筑多星等砦，还连徽、广西融州王口砦焉。
元祐二年，改诚州为渠阳军，罢两州兵马及守御民丁。有杨晟台者，乘间寇文村堡，知渠阳军胡田措置亡术，蛮结西融州蛮砦粟仁催，往来两路为民患，调兵屯渠阳至万人，湖南亦增屯兵应援，三路俱惊。朝廷方务省事，议废堡砦，彻戍守，而以其地予蛮，乃诏湖北转运副使李茂直招抚，又遣唐乂同措置边事讨之。后以渠阳为诚州，命光僣之子供备库使昌达、供备库副使杨昌等同知州事，而贯保、丰山、若水等砦皆罢戍，择授土官，俾乂间毁楼橹，撤官舍，护领居民入砦。崇宁初，改诚州为靖州。
南丹州蛮，亦溪峒之别种也，地与宜州及西南夷接壤。开宝七年，酋帅莫洪遣使陈绍规奉表求内附。九年，复来贡，求赐牌印，诏刻印以给之。太平兴国五年，洪贡银百两，以贺太平。
雍熙四年，洪族人知宝隆镇莫淮阆牛一头，逐水草至金城州河池县，宜州牙校周承鉴以其牛耕作，淮阆三遣人取牛，承鉴不还，凡耕十日，始释牛逐水草去。淮阆怒，领乡兵六十人劫取承鉴家资财，驱县民莫世家牛六头以归，诱群蛮为寇。上遣供奉官王承绪乘传劾承鉴，具伏占牛，诏弃市。时知宜州、赞善大夫侯汀失于备御，群蛮之扰，颇害及民庶，诏发诸州兵进讨，兵未至，悉已遁归，汀坐免官。诏谕宜、融、柳州百姓及蛮界人户曰： 朕托兆庶之上，处司牧之重，照临所暨，抚养是均，矧于遐陬，尤所轸虑。昨以知宜州事侯汀失于绥缉，恣其侵牟，致兹边夷，起为寇钞，侵骚闾里，虔刘士庶。及兴师而讨伐，乃畏威而窜伏。朕以兴戎召衅，职由于汀，爰举国章，削其官秩。汝等所宜体予含垢，革乃前非，安土厚生，保境延世，嬉我至化，是为永图。或尚恣于陆梁，当尽剿其族类。 自是不复为寇。
淳化元年，洪卒，其弟洪皓袭称刺史，遣其子淮通来贡银碗二十，铜鼓三面，铜印一钮，旗一帖，绣真珠红罗襦一。上降优诏，赐彩百匹，还其襦。自洪领州十余年，岁输白金百两。洪皓之袭兄位，专其地利，不修常贡。其弟洪沅忿之，挈妻子来奔宜州。洪皓怒其背己，数引兵攻洪沅。洪沅与二男并牙将一人，乘传诣阙诉其事，请发兵致讨。上以蛮夷之俗，羁縻而已，不欲为之兴师报怨。洪沅先自称南丹州副使，以为邵州团练使，给田十顷，下诏戒敕洪皓。
景德二年，洪皓死，长子淮勍袭父任。俄为弟淮辿攻南丹州，淮勍帅属来奔，诏宜州赐闲田资给之。大中详符五年，宜州言淮辿颇集诸蛮，阻富仁监道路，上廉知淮辿无侵扰状，遣使犒设抚劳之。九年，抚水蛮叛，诏淮辿约勒溪峒，勿从诱胁。明年，平抚水蛮，淮辿等并以劳进秩。景祐三年，有淮戟者举族来归，命为湖南州团练副使，敕州县拊存。后淮辿老，自言愿传其子世渐。至和元年，命世渐为检校散骑常侍，权发遣州事。明年，以淮辿为怀远大将军致仕，世渐为刺史、检校工部尚书，赐袍带，钱十万，绢百匹。又补其亲党数十人为检校官，如故事也。世渐死，嘉祐末，命其子公帐袭之。
有世忍者，亦淮辿之子也。初率其属人内附，治平初逃归，攻杀公帐，夺其地自首，请于朝廷，愿授刺史，补其亲党如故事，岁输银百两。三年，遂命为刺史，皆如其请。熙宁二年，徭贼杀人，世忍执以献，授检校礼部尚书。元丰三年入贡，其印以 西南诸道武盛军德政官家明天国主 为文，诏以南丹州印赐之，令毁其旧印。六年，大军讨安化，世忍献弓矢，自言愿世世为外臣，修贡不懈，迁检校户部尚书，给铜牌旗号，官其子侄九人。世忍死，子公佞袭。
大观元年，广西经略使王祖道言公佞就擒。进筑平、允、从州，牧文、地、兰、那、安、外、习、南丹八州之地，并为镇庭孚观州、延德军，以其弟公晟袭刺史。宣和四年，公晟乞以州事付其侄延丰，愿与其子归朝，诏从之，仍乘驿给券。
绍兴三年，公晟攻围观州，焚宝积监。朱胜非奏： 崇、观、宣和间所开新边，比来往往弃而不守，帅臣、监司屡言观州为控扼之地。不宜弃。 帝曰： 前日用事之臣，贪功生事，公为欺罔，其实劳民费财，使远俗不安也。 又用广南经略安抚使刘彦适言，以公晟知南丹州兼溪峒都巡检使、提举盗贼公事，给以南丹州刺史旧印，公晟未受命。二十四年，公晟始贡马，率诸蛮来归。帝谕辅臣曰： 得南丹非为广地也，但徭人不叛，百姓安业，为可喜耳。 遂以延沈袭公晟职，授银青光禄大夫、检校太子宾客、使持节南丹州诸军事、南丹州刺史兼御史大夫、知南丹州公事、武骑尉。广西经略安抚使吕愿中谕降诸蛮三十二种，得州二十七，县一百三十五，砦四十，峒一百七十九及一镇、三十二团，皆为羁縻州县。二十五年，延沈进补团练、防御二使。三十一年，延沈恣行惨酷，为诸蛮所逐，归死省地，众推延廪袭职。隆兴二年，延廪复为诸蛮所图，携家归朝，经略司奏以延葚袭职。淳熙元年，南丹为永乐州所攻，使来告急，广西帅臣遣将领陈泰权、天河县主簿徐弥高谕和之。十四年，经略司奏以延阴袭职，诏从其请。嘉定五年，延阴之子光熙袭职，知南丹州事。
