李光（子孟传）许翰许景衡张悫张所陈禾蒋猷
李光，字泰发，越州上虞人。童稚不戏弄。父高称曰： 吾儿云间鹤，其兴吾门乎！ 亲丧，哀毁如成人，有致赙者，悉辞之。及葬，礼皆中节。服除，游太学，登崇宁五年进士第。调开化令，有政声，召赴都堂审察，时宰不悦，处以监当，改秩，知平江府常熟县。朱勔父冲倚势暴横，光械治其家僮。冲怒，风部使者移令吴江，光不为屈。改京东西学事司管勾文字。
刘安世居南京，光以师礼见之。安世告以所闻于温公者曰： 学当自无妄中入。 光欣然领会。除太常博士，迁司封。首论士大夫谀佞成风，至妄引荀卿 有听从，无谏诤 之说，以杜塞言路；又言怨嗟之气，结为妖沴。王黼恶之，令部注桂州阳朔县。安世闻光以论事贬，贻书伟之。李纲亦以论水灾去国，居义兴，伺光于水驿，自出呼曰： 非越州李司封船乎？ 留数日，定交而别。除司勋员外郎，迁符宝郎。
郭药师叛，光知徽宗有内禅意，因纳符，谓知枢密院蔡攸曰： 公家所为，皆咈众心。今日之事，非皇太子则国家俱危。 攸矍然，不敢为异。钦宗受禅，擢右司谏。上皇东幸，憸人间两宫，光请集议奉迎典礼。又奏： 东南财用，尽于朱勔，西北财用，困于李彦，天下根本之财，竭于蔡京、王黼。名为应奉，实入私室，公家无半岁之储，百姓无旬日之积。乞依旧制，三省、枢密院通知兵民财计，与户部量一岁之出入，以制国用，选吏考核，使利源归一。 
金人围太原，援兵无功。光言： 三镇之地，祖宗百战得之，一旦举以与敌，何以为国？望诏大臣别议攻守之策，仍间道遣使檄河东、北两路，尽起强壮策应，首尾掩击。 迁侍御史。
时言者犹主王安石之学，诏榜庙堂。光又言： 祖宗规摹宏远，安石欲尽废法度，则谓人主制法而不当制于法；欲尽逐元老，则谓人主当化俗而不当化于俗。蔡京兄弟祖述其说，五十年间，毒流四海。今又风示中外，鼓惑民听，岂朝廷之福？ 
蔡攸欲以扈卫上皇行宫因缘入都，光奏： 攸若果入，则百姓必致生变，万一惊犯属车之尘，臣坐不预言之罪。望早黜责。 时已葺撷景园为宁德宫，而太上皇后乃欲入居禁中。光奏： 禁中者，天子之宫。正使陛下欲便温凊，奉迎入内，亦当躬禀上皇，下有司讨论典礼。 乃下光章，使两宫臣奏知，于是太上皇后居宁德宫。
金人逼京城，士大夫委职而去者五十二人，罪同罚异，士论纷然，光请付理寺公行之。太原围急，奏： 乞就委折彦质尽起晋、绛、慈、隰、泽、潞、威胜、汾八州民兵及本路诸县弓手，俾守令各自部辖。其土豪、士人愿为首领者，假以初官、应副器甲，协力赴援。女真劫质亲王，以三镇为辞，势必深入，请大修京城守御之备，以伐敌人之谋。 
又言： 朱勔托应奉胁制州县，田园第宅，富拟王室。乞择清强官置司，追摄勔父子及奉承监司、守令，如胡直孺、卢宗原、陆寘、王促闵、赵霖、宋晦等，根勘驱磨，计资没入，其强夺编户产业者还之。 
李会、李擢复以谏官召。光奏： 蔡京复用，时会、擢迭为台官，禁不发一语；金人围城，与白时中、李邦彦专主避敌割地之谋。时中、邦彦坐是落职，而会、擢反被召用，复预谏诤之列。乞寝成命。 不报。光丐外，亦不报。
彗出寅、艮间，耿南仲辈皆谓应在外夷，不足忧。光奏： 孔子作《春秋》，不书祥瑞者，盖欲使人君恐惧修省，未闻以灾异归之外夷也。 疏奏，监汀州酒税。
高宗即位，擢秘书少监，除知江州；未几，擢侍御史，皆以道梗不赴。建炎三年，车驾自临安移跸建康，除知宣州。时范琼将过军，光先入视事，琼至则开门延劳，留三日而去，无敢哗者。光以宣密迩行都，乃缮城池，聚兵粮，籍六邑之民，保伍相比，谓之义社。择其健武者，统以土豪，得保甲万余，号 精拣军 。又栅险要二十三所谨戍之，厘城止为十地分，分巡内外，昼则自便，夜则守城，有警则战。苗租岁输邑者，悉命输郡。初欢言不便，及守城之日，赡军养民，迄赖以济。事闻，授管内安抚，许便宜从事，进直龙图阁。
杜充以建康降，金人夺马家渡。御营统制王〈王燮〉、王〈王民〉素不相能，至是，拥溃兵砦城外索斗。光亲至营，谕以先国家后私雠之义，皆感悟解去。时奔将、散卒至者，光悉厚赀给遗。有水军叛于繁昌，逼宣境，即遣兵援击，出贼不意，遂宵遁。进右文殿修撰。光奏： 金人虽深入江、浙，然违天时地利，臣已移文刘光世领大兵赴州，并力攻讨。乞速委宣抚使周望，约日水陆并进。 
溃将邵青自真州拥舟数百艘，剽当涂、芜湖两邑间，光招谕之，遗米二千斛。青喜，谓使者曰： 我官军也，所过皆以盗贼见遇，独李公不疑我。 于是秋毫无犯。他日，舟过繁昌，或绐之曰： 宣境也。 乃掠北岸而去。
剧盗戚方破宁国县，抵城下，分兵四击。光募勇敢劫之，贼惊扰，自相屠蹂。朝廷遣统制官巨师古、刘晏兼程来援。贼急攻朝京门，缆竹木为浮梁以济。须臾，军傅城，列炮具，立石对楼。光命编竹若帘揭之，炮至即反坠，不能伤。取桱木为撞竿，倚女墙以御对楼，贼引却。刘晏率赤心队直捣其砦，贼阳退，晏追之，伏发遇害。师古以中军大破贼，贼遁去。初，戚方围宣，与其副并马巡城，指画攻具。光以书傅矢射其副马前，言： 戚方穷寇，天诛必加，汝为将家子，何至附贼。 二人相疑，攻稍缓，始得为备，而援师至矣。尝置匕首枕匣中，与家人约曰： 城不可必保，若使人取匕首，我必死。汝辈宜自杀，无落贼手。 除徽猷阁待制、知临安府。
绍兴元年正月，除知洪州，固辞，提举临安府洞霄宫。除知婺州，甫至郡，擢吏部侍郎。光奏疏极论朋党之害： 议论之臣，各怀顾避，莫肯以持危扶颠为己任。驻跸会稽，首尾三载。自去秋迄今，敌人无复南渡之意，淮甸咫尺，了不经营，长江千里，不为限制，惴惴焉日为乘桴浮海之计。晋元帝区区草创，犹能立宗社，修宫阙，保江、浙。刘琨、祖逖与逆胡拒战于并、冀、兖、豫、司、雍诸州，未尝陷没也。石季龙重兵已至历阳，命王导都督中外诸军以御之，未闻专主避狄如今日也。陛下驻跸会稽，江、浙为根本之地，使进足以战、退足以守者，莫如建康。建康至姑熟一百八十里，其隘可守者有六：曰江宁镇，曰碙砂夹，曰采石，曰大信，其上则有芜湖、繁昌，皆与淮南对境。其余皆芦蓧之场，或（缺）石奇岸水势湍悍，难施舟楫。莫若预于诸隘屯兵积粟，命将士各管地分，调发旁近乡兵，协力守御。乞明诏大臣，参酌施行。 
时有诏，金人深入，诸郡守臣相度，或守或避，令得自便。光言： 守臣任人民、社稷之重，固当存亡以之。若预开迁避之门，是诱之遁也，愿追寝前诏。 上欲移跸临安，被旨节制临安府见屯诸军，兼户部侍郎、督营缮事。光经营撙节，不扰而办。奏蠲减二浙积负及九邑科配，以示施德自近之意。戚方以管军属节制，甚惧，拜庭下。光握手起之，曰： 公昔为盗，某为守，分当相直；今俱为臣子，当共勉力忠义，勿以前事为疑。 方谢且泣。兼侍读，因奏： 金人内寇，百姓失业为盗贼，本非获已，尚可诚感。自李成北走，群盗离心，傥因斯时显用一二酋豪，以风厉其党，必更相效慕，以次就降。 擢吏部尚书。
大将韩世清本苗傅余党，久屯宣城，擅据仓库，调发不行。光请先事除之，乃授光淮西招抚使。光假道至郡，世清入谒，缚送阙下伏诛。初，光于上前面禀成算，宰相以不预闻，怒之。未至，道除端明殿学士、江东安抚大使、知建康府、寿春滁濠庐和无为宣抚使。时太平州卒陆德囚守臣据城叛，光多设方略，尽擒其党。
秦桧既罢，吕颐浩、朱胜非并相，光议论素与不合。言者指光为桧党，落职奉祠。寻复宝文阁待制、知湖州，除显谟阁直学士，移守平江，除礼部尚书。光言： 自古创业中兴，必有所因而起。汉高因关中，光武因河内，驻跸东南，两浙非根本所因之地乎？自冬及春，雨雪不已，百姓失业，乞选台谏察实以闻。兼比岁福建、湖南盗作，范汝为、杨么相挺而起，朝廷发大兵诛讨，杀戮过当。今诸路旱荒，流丐满路，盗贼出入。宜选良吏招怀抚纳，责诸路监司按贪赃，恤流殍。 
议臣欲推行四川交子法于江、浙，光言： 有钱则交子可行。今已谓桩办若干钱，行若干交子，此议者欲朝廷欺陛下，使陛下异时不免欺百姓也。若已桩办见钱，则目今所行钱关子，已是通快，何至纷纷？其工部铸到交子务铜印，臣未敢给降。 除端明殿学士，守台州，俄改温州。
刘光世、张俊连以捷闻。光言： 观金人布置，必有主谋。今已据东南形势，敌人万里远来，利于速战，宜戒诸将持重以老之。不过数月，彼食尽，则胜算在我矣。 除江西安抚、知洪州兼制置大使，擢吏部尚书，逾月，除参知政事。
时秦桧初定和议，将揭榜，欲籍光名镇压。上意不欲用光，桧言： 光有人望，若同押榜，浮议自息。 遂用之。同郡杨炜上光书，责以附时相取尊官，堕黠虏奸计，隳平时大节。光本意谓但可因和而为自治之计。既而桧议彻淮南守备，夺诸将兵权，光极言戎狄狼子野心，和不可恃，备不可彻。桧恶之。桧以亲党郑亿年为资政殿学士，光于榻前面折之，又与桧语难上前，因曰： 观桧之意，是欲壅蔽陛下耳目，盗弄国权，怀奸误国，不可不察。 桧大怒，明日，光丐去。高宗曰： 卿昨面叱秦桧，举措如古人。朕退而叹息，方寄卿以腹心，何乃引去？ 光曰： 臣与宰相争论，不可留。 章九上，乃除资政殿学士、知绍兴府，改提举临安府洞霄宫。
十一年冬，中丞万俟禼论光阴怀怨望，责授建宁军节度副使，藤州安置。越四年，移琼州。居琼州八年，仲子孟坚坐陆升之诬以私撰国史，狱成；吕愿中又告光与胡铨诗赋倡和，讥讪朝政，移昌化军。论文考史，怡然自适。年逾八十，笔力精健。又三年，始以郊恩，复左朝奉大夫，任便居住。至江州而卒。孝宗即位，复资政殿学士，赐谥庄简。
孟传字文授，光幼子也。光南迁之日，才六岁。以光遗表恩，累官至太府丞。韩侂胄愿见之，孟传曰： 行年六十，去计已决，不敢闻也。 由是出知江州。以朝请大夫、直宝谟阁致仕。卒，年八十。有《磐溪诗》二十卷，《文稿》三十卷，《宏辞类稿》十卷，《左氏说》十卷，《读史》十卷，《杂志》十卷。博学多闻，持身甚严，时推能世其家。
许翰，字崧老，拱州襄邑人。中元祐三年进士第。宣和七年，召为给事中。为书抵时相，谓百姓困弊，起为盗贼，天下有危亡之忧。愿罢云中之师，修边保境，与民休息。高丽入贡，调民开运河，民间骚然。中书舍人孙傅论高丽于国无功，不宜兴大役，傅坐罢。翰谓傅不当黜，时相怒，落职，提举江州太平观。
靖康初，复以给事中召。时金人攻京师甫退，翰造阙，即日赐对，除翰林学士，寻改御史中丞。上疏言边事，因陈决胜之策。陈邦昌为太宰，翰上疏力争之。种师道罢为中太一宫使，翰言： 师道名将，沉毅有谋，山西士卒，人人信服，不可使解兵柄。 钦宗谓其老难用，翰曰： 秦始皇老王翦而用李信，兵辱于楚；汉宣帝老赵充国，而卒能成金城之功。自吕望以来，用老将收功者，难一二数。以古揆今，师道虽老，可用也。 且谓： 金人此行，存亡所系，令一大创，使失利去，则中原可保，四夷可服。不然，将来再举，必有不救之忧。宜起师道邀击之。 上不能用。擢中大夫、同知枢密院，论益不合，以病去，除延康殿学士、知亳州。坐言者落职，提举南京鸿庆宫。
高宗即位，用李纲荐，召复延康殿学士。既至，拜尚书右丞兼权门下侍郎。时建炎大变之后，河北山东大盗李成、孔彦舟等，聚众各数十万，皆以勤王为名，愿得张所为帅。所为御史，尝论黄潜善奸邪不可用，由此得罪。李纲为相，乃以所为河北等路招抚使，率成等众渡河，号召诸路，为兴复计。潜善力沮之。宗泽论车驾不宜南幸，宜还京师，且诋潜善等。潜善等请罢泽，翰极论以为不可。李纲罢，翰言： 纲忠义英发，舍之无以佐中兴，今罢纲，臣留无益。 力求去，高宗未许。时潜善奏诛陈东，翰谓所亲曰： 吾与东，皆争李纲者。东戮东市，吾在庙堂可乎？ 求去益力，章八上，以资政殿大学士提举洞霄宫。复以言者落职。
绍兴元年，召复端明殿学士、提举万寿观，辞不至。二月，复资政殿学士。三年五月，卒，赠光禄大夫。
翰通经术，正直不挠，历事三朝，致位政府，徒以黼、攸、潜善辈薰莸异味，横遭口语，志卒不展。纲虽力引之，不旋踵去，翰亦斥逐而死。所著书有《论语解》、《春秋传》。
许景衡，字少伊，温州瑞安人。登元祐九年进士第。宣和六年，召为监察御史，迁殿中侍御史。是时，王黼、蔡攸用事，景衡言： 尚书省比阙长官，而同知枢密院亦久阙。虽三公通治三省，然文昌政事之本，枢密总兵之地，各有攸属，安可久虚其位？愿博采公议，遴选忠贤，以补政府之阙。 遂大忤黼意。朝廷用童贯为河东、北宣抚使，将北伐，景衡论其贪缪不可用者数十事，不报。
睦寇平，江、浙郡县残毁，而茶盐比较之法如故。景衡奏： 茶盐之法，当以食之众寡为岁额之高下。今收复之后，户版半耗，民力萧然，而茶盐比较不减于昔。民欲无困得乎？ 奏上，诏两浙、江东路权免茶盐比较，贼平日仍旧。
朝廷既兴燕云之师，调度不继，诛求益急。景衡奏： 财力匮乏在节用，民力困弊在恤民。今不急之务。若营缮诸役，花石纲运，其名不一。吏员猥多，军额冗滥。又无名功赏，非常赐予，皆夤缘侥幸，干请无厌，宜节以祖宗之制而省去之。 且极论和买、和籴、盐法之害，不报。会知洋州吴岩夫以私书抵执政子，道景衡之贤。因从子婿符宝郎周离亨以达，离亨缪以其书误致王黼，黼用是中景衡，逐之。
钦宗即位，以左正言召，旋改太常少卿兼太子谕德，迁中书舍人。侍御史李光、正言程瑀以鲠亮忤执政斥，景衡为辨白，坐落职予祠。
高宗即位，以给事中召，既至，除御史中丞。宗泽为东京留守，言者附黄潜善等，多攻其短，欲逐去之。景衡奏曰： 臣自浙渡淮，以至行在。闻泽之为尹，威名政事，卓然过人，虽不识其人，窃用叹慕。臣以为去冬京城内，有赤心为国如泽等数辈，其祸变未至如是之酷。今若较其小短，不顾尽忠徇国之节，则不恕已甚。且开封宗庙社稷所在，苟欲罢泽，别遣留守，不识搢绅中威名政事有加于泽者乎？ 疏入，上大悟，封以示泽，泽乃安。
杭州叛卒陈通作乱，权浙西提刑赵叔近招降之，请授以官。景衡曰： 官吏无罪而受诛。叛卒有罪而蒙赏，赏罚倒置，莫此为甚。 卒奏罢之。除尚书右丞。有大政事，必请间极论。潜善、伯彦以景衡异己，共排沮之。或言正、二月之交，乃太一正迁之日，宜于禁中设坛望拜。高宗以问景衡，曰： 修德爱民，天自降福，何迎拜太一之有？ 
初，李纲议建都，以关中为上，南阳次之，建康为下。纲既相，遂主南阳之议。景衡为中丞，奏： 南阳无险阻，且密迩盗贼，漕运不继，不若建康天险可据，请定计巡幸。 潜善等倾纲使去，南阳之议遂格。至是，谍报金人攻河阳、汜水，景衡又奏请南幸建康。已而有诏还京，罢景衡为资政殿大学士、提举杭州洞霄宫。至瓜洲，得暍疾，及京口卒，年五十七，谥忠简。
景衡得程颐之学，志虑忠纯，议论不与时俯仰。建炎初，李纲议幸南阳，宗泽请还京，景衡乃请幸建康。黄潜善等素恶其异己，暨车驾驻扬州，怵于传闻，不得已下还京之诏，遂借渡江之议罪之，斥逐而死。既没，高宗思之曰： 朕自即位以来，执政忠直，遇事敢言，惟许景衡。 诏赐景衡家温州官舍一区。
张悫，字诚伯，河间乐寿人。登元祐六年进士第。累迁龙图阁学士、计度都转运使。高宗为兵马大元帅，募诸道兵勤王，悫飞輓踵道，建议即元帅府印给盐钞，以便商旅。不阅旬，得缗钱五十万以佐军。高宗器重之，命以便宜权大名尹兼北京留守、马步军都总管。悫初闻二帝北行，率副总管颜岐等三上笺劝进。最后，悫上书，极论中原不可一日无君，高宗为之感悟。
建炎改元，为户部尚书，除同知枢密院事、措置户部财用兼御营副使。建言： 三河之民。怨敌深入骨髓，恨不歼殄其类，以报国家之仇。请依唐人泽潞步兵、雄边子弟遗意，募民联以什伍，而寓兵于农，使合力抗敌，谓之巡社。 为法精详，前此论民兵者莫及也。诏集为书行之。迁尚书左丞，官至中书侍郎。
悫善理财，论钱谷利害，犹指诸掌。在朝谔谔有大臣节，然论议可否，不形辞色，未尝失同列之欢。卒，谥忠穆。上每念之，谓悫谋国尽忠，遇事敢谏，古之遗直也。
张所，青州人。登进士第，历官为监察御史。高宗即位，遣所按视陵寝，还，上疏言： 河东、河北，天下之根本。昨者误用奸臣之谋，始割三镇，继割两河，其民怨入骨髓，至今无不扼腕。若因而用之，则可藉以守；不则两河兵民，无所系望，陛下之事去矣。 且论还京师有五利，谓国之安危，在乎兵之强弱、将相之贤不肖，不在乎都之迁不迁。又条上两河利害。上欲以其事付所，会所言黄潜善奸邪不可用，恐害新政。乃罢所御史，改兵部郎中。寻责所凤州团练副使，江州安置。
后李纲入相，欲荐所经略两河，以其尝言潜善故，难之。一日，与潜善从容言曰： 今河北未有人，独一张所可用，又以狂言抵罪。不得已抆拭用之，使为招抚，冒死立功以赎过，不亦善乎？ 潜善许诺，乃借所直龙图阁，充河北招抚使。赐内府钱百万缗，给空名告千余道；以京西卒三千为卫，将佐官属，许自辟置，一切以便宜从事。所入见，条上利害。上赐五品服遣行，命直秘阁王圭为宣抚司参谋官佐之。
河北转运副使张益谦附黄潜善意，奏所置司北京非是；且言自置招抚，河北盗贼愈炽，不若罢之，专以其事付帅司。李纲言： 张所今留京师，招集将佐，尚未及行，益谦何以知其扰？朝廷以河北民无所归，聚而为盗，故置司招抚，因其力而用之，岂由置司乃有盗贼乎？今京东、西群盗公行，攻掠郡县，亦岂招抚司过耶？时方艰危，朝廷欲有所经理，益谦小臣，乃以非理沮抑，此必有使之者。 上乃命益谦分析，命下枢密院，汪伯彦犹用其奏诘责招抚司。李纲与伯彦争于上前，伯彦语塞。
所方招来豪杰，以王彦为都统制，岳飞为准备将，而李纲已罢相。朝廷以王圭代之，所落直龙图阁，岭南安置。卒于贬所。子宗本，以岳飞奏补官。
陈禾，字秀实，明州鄞县人。举元符三年进士。累迁辟雍博士。时方以传注记问为学，禾始崇尚义理，黜抑浮华。入对契旨，擢监察御史、殿中侍御史。
蔡京遣酷使李孝寿穷治章綖铸钱狱，连及士大夫甚众，禾奏免孝寿。京子壝为太常少卿，何执中婿蔡芝为将作监，皆疏其罪，罢之。天下久平，武备宽弛，东南尤甚。禾请增戍、缮城壁，以戒不虞。或指为生事，格不下。其后盗起，人服其先见。迁左正言，俄除给事中。
时童贯权益张，与黄经臣胥用事，御史中丞卢航表里为奸，搢绅侧目。禾曰： 此国家安危之本也。吾位言责，此而不言，一迁给舍，则非其职矣。 未拜命，首抗疏劾贯。复劾经臣： 怙宠弄权，夸炫朝列。每云诏令皆出其手，言上将用某人，举某事，已而诏下，悉如其言。夫发号施令，国之重事，黜幽陟明，天子大权，奈何使宦寺得与？臣之所忧，不独经臣，此涂一开，类进者众，国家之祸，有不可遏，愿亟窜之远方。 
论奏未终，上拂衣起。禾引上衣，请毕其说。衣裾落，上曰： 正言碎朕衣矣。 禾言： 陛下不惜碎衣，臣岂惜碎首以报陛下？此曹今日受富贵之利，陛下他日受危亡之祸。 言愈切，上变色曰： 卿能如此，朕复何忧？ 内侍请上易衣，上却之曰： 留以旌直臣。 翌日，贯等相率前诉，谓国家极治，安得此不详语。卢航奏禾狂妄，谪监信州酒。遇赦，得自便还里。
初，陈瓘归自岭外，居于鄞，与禾相好，遣其子正汇从学。后正汇告京罪，执诣阙，瓘亦就逮。经臣莅其狱，檄禾取证，禾答以事有之，罪不敢逃。或谓其失对，禾曰： 祸福死生，命也，岂可以死易不义耶？愿得分贤者罪。 遂坐瓘党停官。
遇赦，复起知广德军，移知和州。寻遭内艰，服除，知秀州。王黼新得政，禾曰： 安能出黼门下？ 力辞，改汝州。辞益坚，曰： 宁饿死。 黼闻而衔之。禾兄秉时为寿春府教授，禾侍兄官居。适童贯领兵道府下，谒不得入，馈之不受。贯怒，归而谮之，上曰： 此人素如此，汝不能容邪？ 久之，知舒州，命下而卒，赠中大夫，谥文介。
禾性不苟合，立朝挺挺有风操。有《易传》九卷，《春秋传》十二卷，《论语》、《孟子解》各十卷。
蒋猷，字仲远，润州金坛县人。举进士。政和四年，拜御史中丞兼侍读，有直声。尝论士风浮薄，廷臣伺人主意，承宰执风旨向背，以特立不回者为愚，共嗤笑之，此风不可长；辅臣奏事殿上，雷同唱和，略无所可否，非论道献替之礼；内侍省不隶台察，紊元丰官制；杨戩不当除节度使；赵良嗣不宜出入禁中。上皆嘉纳，至揭其章内侍省，且诏自今无得规图节钺。又疏孟昌龄、徐铸等奸状。迁兵部尚书兼礼制局详议官。七年，知贡举，改工部、吏部尚书。
以徽猷阁直学士知婺州。明年，请祠归。宣和末，召为刑部尚书兼资善堂翊善。靖康初，奉上表起居太上皇帝于淮阴，且特诏贬童贯。猷奏贯得罪天下，愿黜远之。太上以为然，亟令宣诏，趣贯赴贬所。遂奉太上还京，移兵部尚书，累官正议大夫。引疾，授徽猷阁直学士、提举嵩山崇福宫。卒。赠特进。
论曰：夫拯溺救焚之际，必以任人为急。靖康、建炎之祸变，亦甚于焚溺矣。当时非乏人才也，然而国耻卒不能雪者，岂非任之之道有所未至欤？夫以李光之才识高明，所至有声；许翰、许景衡之论议剀切；张悫之善理财；张所之习知河北利害：皆一时之隽也。是数臣者，使其言听计从，不为谗邪所抑，得以直行其志，其效宜可待也。然或斥远以死，或用之不竟其才，世之治乱安危，虽非人力所为，君子于此，则不能无咎于时君之失政焉。蒋猷历仕五朝，当建炎初，避地而终，则无足称也。陈禾引裾尽言，有古谏臣之风，其行事在宣和之前，孝宗以后乃加褒谥云。
