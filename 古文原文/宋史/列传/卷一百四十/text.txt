范如圭吴表臣王居正晏敦复黄龟年程瑀张阐洪拟赵逵
范如圭，字伯达，建州建阳人。少从舅氏胡安国受《春秋》。登进士第，授左从事郎、武安军节度推官。始至，帅将斩人，如圭白其误，帅为已署不易也。如圭正色曰： 节下奈何重易一字而轻数人之命？ 帅矍然从之。自是府中事无大小悉以咨焉。居数月，以忧去。辟江东安抚司书写机宜文字。近臣交荐，召试秘书省正字，迁校书郎兼史馆校勘。
秦桧力建和议，金使来，无所于馆，将虚秘书省以处之。如圭亟见宰相赵鼎曰： 秘府，谟训所藏，可使仇敌居之乎？ 鼎竦然为改馆。既而金使至悖傲，议多不可从，中外愤郁。如圭与同省十余人合议，并疏争之，既具草，骇遽引却者众。如圭独以书责桧以曲学倍师、忘仇辱国之罪，且曰： 公不丧心病狂，奈何为此，必遗臭万世矣！ 桧怒。草奏与史官六人上之。
金归河南地，桧方自以为功。如圭轮对，言： 两京之版图既入，则九庙、八陵瞻望咫尺，今朝修之使未遣，何以慰神灵、萃民志乎？ 帝泫然曰： 非卿不闻此言。 即日命宗室士〈亻褭〉及张焘以行。桧以不先白己，益怒。
如圭谒告去，奉柩归葬故乡，既窆，差主管台州崇道观。杜门十余岁，起通判邵州，又通判荆南府。荆南旧户口数十万，寇乱后无复人迹，时蠲口钱以安集之，百未还一二也。议者希桧意，遽谓流庸浸复而增之，积逋二十余万缗，他负亦数十万，版曹日下书责偿甚急。召圭白帅，悉奏蠲之。
桧死，被旨入对，言： 为治以知人为先，知人以清心寡欲为本。 语甚切。又论： 东南不举子之俗，伤绝人理，请举汉《胎养令》以全活之，抑亦勾践生聚报吴之意也。 帝善其言。又奏： 今屯田之法，岁之所获，官尽征之。而田卒赐衣廪食如故，使力穑者绝赢余之望，惰农者无饥饿之忧，贪小利，失大计，谋近效，妨远图，故久无成功。宜籍荆、淮旷土，画为丘井，仿古助法，别为科条，令政役法，则农利修而武备饬矣。 
以直秘阁提举江西常平茶监移利州路提点刑狱，以病请祠。时宗藩并建，储位未定，道路窃有异言。如圭在远外，独深忧之，掇至和、嘉佑间名臣奏章凡三十六篇，合为一书，囊封以献，请深考群言，仰师成宪，断以至公勿疑。或以越职危之，如圭曰： 以此获罪，奚憾！ 帝感悟，谓辅臣曰： 如圭可谓忠矣。 即日下诏以普安郡王为皇子，进封建王。复起如圭知泉州。
南外宗官寄治郡中，挟势为暴，占役禁兵以百数，如圭以法义正之，宗官大沮恨，密为浸润以去如圭，遂以中旨罢，领祠如故。僦舍邵武以居，士大夫高之，学者多从之质疑。卒年五十九。
如圭忠孝诚实，得之于天。其学根于经术，不为无用之文。所草具屯田之目数千言，未及上，张浚视师日，奏下其家取之，浚罢，亦不果行。有集十卷，皆书疏议论之语，藏于家。子念祖、念德、念兹。
吴表臣，字正仲，永嘉人。登大观三年进士第，擢通州司理。陈瓘谪居郡中，一见而器之。盛章者，朱勔党也，尝市婢，有武臣强取之，章诬以罪，系狱。表臣方鞫之，郡将曰： 知有盛待制乎？ 表臣佯若不知者，卒直其事。累官监察御史，迁右正言。
高宗诏台谏条陈大利害，表臣请措置上流以张形势，安辑淮甸以立藩蔽，择民兵以守险阻，集海舶以备不虞。其策多见用。帝方乡儒术，表臣乞选讲官以裨圣德，且于古今成败、民物情伪，边防利害，详熟讲究。由是诏开经筵。迩臣有请用蔡京、王黼之党者，侍御史沈与求乞明指其人，显行黜责，执政不悦，夺其言职。表臣争曰： 台谏为天子耳目，所以防壅蔽、杜奸邪，若咎其切直而黜之，后谁敢言，非国家福也。请还与求以开言路。 
时防秋，议选守边者，患乏才。表臣曰： 唐萧复言于德宗，陈少游任兼将相，首败臣节，韦皋幕府下僚，独建忠义，以皋代少游镇淮南。善恶著明，则天下知逆顺之理，初不以皋名贱官卑为疑。今取忠义不屈有已试之验者，不次而用，岂特可以劝，捍御方略，亦堪倚仗。 于是陈敏等十数人浸以录用。久之，以病请补外，以直秘阁知信州。
绍兴元年，召为司勋郎中，迁左司。诏百官陈裕国强兵之策，表臣条十事以献，曰：蠲税役以垦闲田，汰懦卒以省兵费，罢添差以澄冗员，停度牒以蕃生齿，拘佃租以防乾没，委计臣以制邦用，奖有功以厉将帅，招弓手以存旧籍，严和买以绝弊幸，简法令以息疮痍。
宰相拟表臣为检正，帝曰： 朕将自用之。 遂除左司谏。给事中胡安国以论事不合罢，表臣上疏留之。前宰相朱胜非同都督江、淮军马，表臣力言都督不可罢。除侍读，又累疏争之，不听，遂罢。表臣送吏部。授台州黄岩丞，寻除提点浙西刑狱，召为秘书少监，同修《哲宗实录》。
帝如建康，诏表臣兼留司参议官，除中书舍人、给事中、兵部侍郎。建、崇二国公就外傅，兼翊善。帝曰： 二国公诵习甚进，卿力也。 徙礼部侍郎，迁吏部尚书兼翰林学士。时秦桧欲使使金议地界，指政事堂曰： 归来可坐此。 表臣不答。又以议大礼忤意，罢去。
俄起知婺州。会大水，发常平米振贷之，然后以闻，郡人德之。课最，除敷文阁待制。三岁请祠，进直学士，提举江州太平兴国宫。家居数年，卒，年六十七。
表臣晚号湛然居士，自奉无异布衣时，乡论推其清约。
王居正，字刚中，扬州人。少嗜学，工文辞。入太学，时习《新经》、《字说》者，主司辄置高选，居正语人曰： 穷达自有时，心之是非，可改邪？ 流落十余年，司业黄齐得其文，曰： 王佐才也。 及同知贡举，欲擢为首，以风多士，他考官持之，置次选。调饶州安仁丞、荆州教授，皆不赴。大名、镇江两帅交辟教授府学，亦不就。
范宗尹荐于朝，召至，谓宗尹曰： 时危如此，公不极所学，拔元元涂炭中，尚谁待？居正避寇阳羡山间，勉出见公，一道此意尔。 宗尹愧谢。入对，奏： 昔人有云： 君以为难，易将至矣。 今日之事，朝廷皆曰难，则当有易为之理。然国势日弱，敌气日骄，何邪？盖昔人于难者勉强为之，今以为难，不复有所为，以俟天意自回，强敌自毙也。宣和末，以为难者十五六，至靖康与宣和孰难？靖康末，以为难者十八九，至建炎与靖康孰难？由此而言，今日虽难于前日，安知他日不难于今日？盖宣和以为难，故有靖康之祸；靖康以为难，故有今日之忧。今而亦云，臣有所不忍闻。 高宗嘉之，谕宗尹曰： 如王居正人才，岁月间得一人亦幸矣。 
除太常博士，迁礼部员外郎。建议合祭天地于明堂，请奉太祖、太宗配，宗尹是之，议遂定，天地复合祭。侍御史沈与求劾宗尹，因及居正，宗尹去，居正乞补外，不许。抚州守高卫言甘露降于州之祥符观，为图以献。居正论今日恐非天降祥瑞之时，却其图。
试太常少卿兼修政局参议，迁起居郎。帝方乡规谏，居正次前世听纳事为《集谏》十五卷，以广帝意。诏以时务访群臣，居正献疏数千言，论省费尤切，曰： 宋兴百七十三年矣，所行多弥文之事。今陛下所至曰行在，于一日二日少驻跸之顷，欲尽为向者百七十三年之事，非所谓知变也。夫不知随时以省事，而乃随事以省费，故今日例有减半之说，究其实未始不重费。愿诏大臣计百事之实而论定之，苟非御寇备敌，任贤使能，振恤百姓，一切姑置，则费省而国裕。 
居正素与秦桧善，桧为执政，与居正论天下事甚锐，既相，所言皆不酬。居正疾其诡，见帝言曰： 秦桧尝语臣： 中国人惟当着衣啖饭，共图中兴。 臣心服其言。又自谓 使桧为相数月，必耸动天下。 今为相施设止是，愿陛下以臣所闻问桧。 桧衔之，出居正知婺州。州贡罗，旧制岁万匹，崇宁后增五倍，建炎中减为二万。至是，主计者请复崇宁之数，居正力言于朝，户部督趣愈峻，居正置檄不行，语其属曰： 吾愿身坐，不以累诸君。 呼吏为文书付之曰： 即有谴，以此自解。 复手疏 五不可 以闻。诏如建炎中数。漕司市御炭，须胡桃文、鹁鸽色者，居正曰： 民以炭自业者，率居山谷，安知所谓胡桃文、鹁鸽色耶？ 入朝以闻，诏止之。
召为太常少卿，迁起居舍人兼权中书舍人、史馆修撰。帝欲迁赵令（缺）大中大夫，居正奏： 官非侍从不可转，此祖宗法，若令（缺）以庶官得迁，则宗室为承宣者，不旋踵求为节度，何以却之？ 遂寝其命。上书人陈东、欧阳澈已赠官，居正乞重贬黄潜善、汪伯彦，以彰二子杀身成仁之美。大将张俊遣卒至彭泽，卒故县吏，怙俊势侵辱令，令郭彦恭械之，俊诉于朝，帝为罢彦恭。居正言： 彦恭不畏强御，无可罪。 俊又乞免徭役，居正言： 兵兴以来，士大夫及勋戚家赋役与编户均，盖欲贵贱上下，共济国事，以宽民力，俊反不能体此乎？ 和州请蠲进奉大礼绢，居正言： 大礼进奉，乃臣子享上之诚，初非朝廷取于百姓之物，若察民力无所从出，不能预降旨蠲之，至使州县自陈，已为非是，乞速如所请。 除目有自中出者，居正奏： 近习请托，进拟不自朝廷，所系非轻。 因录皇佑诏书以进。帝皆嘉纳。
兼权直学士院，又除兵部侍郎。入对，以所论王安石父子之言不合于道者，裒得四十二篇，名曰《辨学》，上之。又曰： 陛下恶安石之学，尝于圣心灼见，其弊安在？ 帝曰： 安石之学，杂以伯道，欲效商鞅富国强兵，今日之祸，人徒知蔡京、王黼之罪，而不知生于安石。 居正曰： 安石得罪万世者不止此。 因陈安石释经无父无君者。帝作色曰： 是岂不害名教邪？孟子所谓邪说，正谓是矣。 居正退，序帝语系于《辨学》首。
出知饶州，寻改吉州。侍御史谢祖信劾居正凶暴诡诈，倾陷大臣，罢官，屏居括苍三载。其弟驾部郎居修入对，帝曰： 卿兄今安在？行大用矣。 中书舍人刘大中侍帝，论制诰，帝曰： 王居正极得词臣体。 侍御史萧振论守令贤否，帝举居正守婺免贡罗、御炭事，曰： 守臣爱百姓皆如此，朕复何忧。 
起知温州。是时桧专国，居正自知不为所容，以目疾请祠，杜门，言不及时事，客至谈论经、史而已。桧终忌之，风中丞何铸劾居正为赵鼎汲引，欺世盗名，夺职奉祠，凡十年。桧死，复故职。绍兴二十一年卒，年六十五。
居正仪观丰伟，声音洪畅。奉禄班兄弟宗族，无留者。郊祀恩以任其弟居厚，及卒，季子犹布衣。其学根据《六经》，杨时器之，出所著《三经义辨》示居正曰： 吾举其端，子成吾志。 居正感厉，首尾十载为《书辨学》十三卷，《诗辨学》二十卷，《周礼辨学》五卷，《辨学外集》一卷。居正既进其书七卷，而杨时《三经义辨》亦列秘府，二书既行，天下遂不复言王氏学。
晏敦复字景初，丞相殊之曾孙。少学于程颐，颐奇之。第进士，为御史台检法官。绍兴初，大臣荐，召试馆职，不就。特命祠部郎官，迁吏部，以守法忤吕颐浩，出知贵溪县。会有为敦复直其事者，改通判临江军，召为吏部郎官、左司谏、权给事中，为中书门下省检正诸房公事。
淮西宣抚使刘光世请以淮东私田易淮西田，帝许之。敦复言： 光世帅一道，未闻为朝廷措置毫发，乃先易私亩。比者岳飞属官以私事干朝廷，飞请加罪，中外称美，谓有古贤将风。光世自处必不在飞下，乞以臣言示光世，且令经理淮南，收抚百姓，以为定都建康计，中兴有期，何患私计之未便。 权吏部侍郎兼详定一司敕令。
渡江后，庶事草创，凡四选格法多所裁定。敦复素刚严，居吏部，请谒不行，铨综平允，除给事中。冬至节，旨下礼部，取度牒四百充赐予。敦复奏： 兵兴费广，凡可助用度者尤当惜，矧两宫在远，陛下当此令节，欲奉一觞为万岁寿不可得，有司乃欲举平时例行庆赐乎？ 遂寝。有卒失宣帖，得中旨给据，太医吴球得旨免试，敦复奏： 一卒之微，乃至上渎圣聪，医官免试，皆坏成法。自崇宁、大观以来，奸人欺罔，临事取旨，谓之 暗嬴指挥 ，纪纲败坏，驯致危乱，正蹈前弊，不可长也。 汪伯彦子召嗣除江西监司，敦复论： 伯彦奸庸误国，其子素无才望，难任澄清。 改知袁州。又奏： 召嗣既不可为监司，亦不可为守臣。 居右省两月，论驳凡二十四事，议者惮之。复为吏部侍郎。
彗星见，诏求直言。敦复奏： 昔康澄以 贤士藏匿，四民迁业，上下相徇，廉耻道消，毁誉乱真，直言不闻 为深可畏。臣尝即其言考已然之事，多本于左右近习及奸邪以巧佞转移人主之意。其恶直丑正，则能使贤士藏匿；其造为事端，则能使四民迁业；其委曲弥缝，则能使上下相徇；其假宠窃权，簧鼓流俗，则能使廉耻道消；其诬人功罪，则能使毁誉乱真；其壅蔽聪明，则能使直言不闻。臣愿防微杜渐，以助应天之实。 又论： 比来百司不肯任责，琐屑皆取决朝省，事有不当，上烦天听者，例多取旨。由是宰执所治烦杂，不减有司，天子听览，每及细务，非所以为政。愿详其大，略其细。 
八年，金遣使来要以难行之礼，诏侍从，台谏条奏所宜。敦复言： 金两遣使，直许讲和，非畏我而然，安知其非诱我也。且谓之屈己，则一事既屈，必以他事来屈我。今所遣使以诏谕为名，傥欲陛下易服拜受，又欲分廷抗礼，还可从乎？苟从其一二，则此后可以号令我，小有违异，即成衅端，社稷存亡，皆在其掌握矣。 时秦桧方力赞屈己之说，外议群起，计虽定而未敢行。勾龙如渊说桧，宜择人为台官，使击去异论，则事遂矣。于是如渊、施廷臣、莫将皆据要地，人皆骇愕。敦复同尚书张焘上疏言： 前日如渊以附会和议得中丞，今施廷臣又以此跻横榻，众论沸腾，方且切齿，莫将又以此擢右史。夫如渊、廷臣庸人，但知观望，将则奸人也，陛下奈何与此辈断国论乎？乞加斥逐，杜群枉门，力为自治自强之策。 既又与焘等同班入对，争之。桧使所亲谕敦复曰： 公能曲从，两地旦夕可至。 敦复曰： 吾终不为身计误国家，况吾姜桂之性，到老愈辣，请勿言。 桧卒不能屈。
胡铨谪昭州，临安遣人械送贬所。敦复往见守臣张澄曰： 铨论宰相，天下共知，祖宗时以言事被谪，为开封者必不如是。 澄愧谢，为追还。始桧拜相，制下，朝士相贺，敦复独有忧色曰： 奸人相矣。 张致远、魏矼闻之，皆以其言为过。至是窜铨，敦复谓人曰： 顷言秦之奸，诸君不以为然，今方专国便敢尔，他日何所不至耶？ 
权吏部尚书兼江、淮等路经制使。故事，侍从过宰相阁，既退，宰相必送数步。敦复见桧未尝送，每曰： 人必自侮而后人侮之。 寻请外，以宝文阁直学士知衢州，提举亳州明道宫。闲居数年卒，年七十一。
敦复静默如不能言，立朝论事无所避。帝尝谓之曰： 卿鲠峭敢言，可谓无忝尔祖矣。 
黄龟年，字德邵，福州永福人。登崇宁五年进士第，调洺州司理参军，累官河北西路提举学士。吕颐浩见而奇之，入为太常博士。
靖康元年，除吏部员外郎，拜监察御史，寻除尚书左司员外郎、中书门下检正房公事，充修政局检讨官。乞令检正官察通进司，帝从其请。时颐浩再相，植党倾秦桧，引朱胜非奉京祠兼侍读，恐中书舍人胡安国持录黄不下，特命龟年书行，议者讥其侵官。
迁殿中侍御史。会边报王伦来归，龟年劾桧专主和议，沮止恢复，植党专权，渐不可长。乃上书曰： 臣闻一言而尽事君之道曰忠，罪莫大于欺君；一言而尽辅政之道曰公，罪莫大于私己。臣人者背公而徇私，则刑赏僣滥。虑人主之照其奸，则合党缔交，相与比周，荧惑主听。故附下罔上之党盛，而威福之柄下移，祸有不可胜言者。伏见秦桧还自金国，陛下骤任，不一年而超至宰辅，乃不顾国家，盗威福在己，欲永塞言路。 书上，桧罢，并劾桧党王〈日奂〉、王昞、王守道，皆罢之。桧乃授观文殿大学士、提举江州太平观，官如故。龟年又奏： 比论桧徇私欺君，合正典刑，投诸裔土，以御魑魅。今乃任便居住，虽陛下曲全大臣之礼，秦桧奸状暴露，复宠以儒学最上职名，俾优游琳馆，听其自如。律断群盗，必分首从，为之从者皆已伏诛，独置渠魁可乎？ 又曰： 臣闻恩莫隆于父子，义莫重于君臣。不义则后其君，不仁则遗其亲。君亲既然，则何忌惮而不为。桧厚貌深情，矫言伪行，进迫君臣之势，阳为面从；退恃朋比之奸，阴谋沮格。上不畏陛下，中不畏大臣，下不畏天下之议，无忌惮如此。欺君私己，有一即可黜，况桧之欺与私显著者为多乎？ 章凡三上，遂褫桧职。复上章曰： 桧行诡而言谲，外缩而中邪，以巧诈取相位，奸回窃国柄，收召险佞，蟠结党与。陛下以智临而辨之早，以刚决而去之速，故端人正士，举手相庆，盖以公天下之同恶耳。臣愿陛下发明诏，以桧潜慝隐恶暴白于天下，使知陛下数易相位真不得已也；又所以破为臣奸胆，庶朋比之风不复作矣。 除太常少卿，累迁起居舍人、中书舍人兼给事中。
侍御史常同言龟年阴结大臣，致身要地，又交结诸将，趣操不正，罢归。司谏詹大方希桧意劾龟年附丽匪人，搢绅不齿，落职，本贯居住。卒，六十三。
龟年微时，永福簿李朝旌奇之，许妻以女。龟年既登第，而朝旌已死，家贫甚。或劝龟年别娶，龟年正色曰： 吾许以诺，死而负之，何以自立。 遂娶之。任子恩，先奏其弟之子，人皆义之。子衡，仕至湖南提举。
程瑀，字伯宇，饶州浮梁人。其姑臧氏妇，养瑀为子，姑没，始复本姓。少有声太学，试为第一，累官至校书郎。为臧氏父母服，服阕，除兵部员外郎。适高丽使回，充送伴使。先是，使者往返江、浙间，调挽舟夫甚扰，有诏禁止。提举人舡王珣画别敕，遇风逆水涩许调夫。瑀渡淮，见民丁挽舟如故，遂劾珣，珣反奏瑀违御笔。诏命淮南提举潘良贵核实，良贵奏珣言非是。
金人入侵，求可使者，瑀请往。未行，会钦宗即位，议割三镇，命瑀往河东，秦桧往河中。瑀奏： 臣愿奉使，不愿割地。 不报。至中山，诸将已得密谕，城守不下。瑀与金使王汭俱至燕山。还，除左正言，即言股肱大臣莫肯以身任天下事，且论： 欲慕祖宗而遹追无术，欲斥奄宦而宠任益坚，欲锄奸恶而薄示典刑，欲汰滥缪而苟容侥幸，兼听而不能行其言，委任而不能责其效，苟且之习复成，党与之私浸广，最时病之大者。 帝曰： 朕非不知此，虑有未尽，决意行之有失耳。 瑀曰： 事固当熟虑，然优柔不断，实隳事功。 帝问： 李纲宣抚两路，外议谓何？ 瑀曰： 佥论固以为宜。然纲前与大臣议论不合，须赖圣明照察其心，任之无疑可也。 
金酋斡离不、粘罕争功，故斡离不欲和，粘罕欲战，朝廷遣人赍蜡书约余睹，皆为粘罕所得。瑀因言： 金兵围我重镇，数月不能解，岂能出塞共谋人之国。莫若遣使议和，然谨饬边备，徐观其变。 使未行。瑀复言： 徐处仁庸俗，吴敏昏懦，唐恪倾险，政事所以不振。请尽黜免，别选英贤，共图大计。 帝嘉纳之。
时御史李光言星变，帝疑以问瑀，对言： 陛下毋问有无，第正事修德，则变异可消。 瑀尝论蔡京罪，帝因言吴敏庇京，又疑光党京，谓瑀曰： 须卿作文字来。 瑀辞。改屯田郎官，谪添监漳州监税。
高宗即位，召为司封员外郎，迁光禄少卿、国子司业。请祠，主管亳州明道宫。寻召赴行在，疏十事以献。除直秘阁、提点江东刑狱，召为太常少卿，迁给事中兼侍讲。
建修政局，其目曰省费裕国、强兵息民。瑀条上十四事，皆切时务。时三衙单弱，五军多出于盗，瑀言： 李捧、崔增辈各将其徒，张俊、王〈王燮〉本无兵机，今吕颐浩出征，即捧、增辈便可使隶戎行。 帝因言： 颐浩熟于军事，在外总诸将，桧在朝廷，庶几内外相应，然桧诚实，但太执耳。 瑀曰： 如求机警能顺旨者，极不难得，但不诚实，则终不可倚。 帝然之。
权邦彦除签书枢密院，瑀言邦彦五罪，疏三上，不报。求罢，除兵部侍郎，不拜，以敷文阁待制知信州。待御史江公跻、左司谏方公孟卿言瑀不可去，复以为给事中。久之，复命知信州。胡安国、刘一止言： 瑀忠信可以备献纳，正直可以司风宪，不宜去。 遂复留。颐浩荐席益，既得旨，以御批示后省官。瑀曰： 益为人公岂不知，何必用？ 颐浩曰： 给事不见御批耶？ 瑀曰： 已见矣。公不能执奏，乃先示瑀辈，欲使不敢论驳耶？然益之来，非公福也。 颐浩赧然，即劾益。未几，以言者罢，提举亳州明道宫，寻复徽猷阁待制、知抚州，无何，提举江州太平兴国宫。
居父母丧，服除，知严州，徙宣州，复奉祠。俄召赴行在，除兵部侍郎兼侍读。因论： 邓禹尝言 兴衰在德厚薄，初不论大小 。光武不数年定大业，禹言如合符契。今英俊满朝，岂无为陛下画至计者，愿厉志而已。 寻迁翊善。论： 金人入侵，未尝一大衄，有轻我心，岂可保其不背盟。宜省费抑末，常赋外一毫不取于民，民日益厚，兵日益强，使金人不敢窥为长计。 帝曰： 且作十年。 瑀再拜曰： 十年之说，愿陛下早夜毋忘。 除兵部尚书。
桧既主和，瑀议论不专以和为是，桧忌之，改龙图阁学士、知信州。会大水，桧见瑀奏牍，谓同列曰： 尧之洪水，不至如是。 瑀遂称疾，提举江州太平兴国宫。坐通书李光，降朝议大夫，卒，年六十六。
瑀在朝无诡随，尝为《论语说》，至 弋不射宿 ，言孔子不欲阴中人。至 周公谓鲁公 ，则曰可为流涕。洪兴祖序述其意，桧以为讥己，逐兴祖。魏安行鋟版京西漕司，亦夺安行官，籍其家，毁版。桧死，瑀子孙乃免锢云。有奏议六卷。
张阐字大猷，永嘉人。幼力学，博涉经史，善属文。将命名，梦神人大书 阐 字曰： 以是名尔。 父异之，力勉其为学。未冠，由舍选贡京师。
登宣和六年进士第，调严州兵曹掾兼治右狱。时方腊作乱，阐倡守御计。有义士请身督战，既战，稍却，州将怒，付阐治，将杀之，阐力争曰： 是士以义请战，官军却，势不得独前，非首奔者，杀之何罪？ 州将意解，士得免。
李回帅江西，席益帅湖南，皆辟置幕下。群盗据洞庭，官军多西北人，不闲水战。阐建策造战舰，以大舰为营，小舰出战，乘水涸直捣贼巢，贼势以衰。诸司交荐，改秩，吏部以微文沮之，阐弗辩，求岳祠归。历鄂、台二州教授。
绍兴十年，诏侍从各举所知，给事中林待聘以阐闻，召对。时金人议和，归关中地。阐首言： 关中必争之地，古号天府，愿固守以蔽巴蜀，图中原。 次言监司、郡守荐举之弊。又乞严禁遏籴，以济江、浙水患。召试馆职，除秘书省正字，迁校书郎兼吴、益王府教授。时诸将恃功邀爵赏，有过则姑息，又兵布于外，禁卫单寡，阐上疏极论之。后稍进退诸将必当其实，且召诸道兵以益禁旅，皆如阐言。
十三年，迁秘书郎兼国史院检讨官。秦桧每荐台谏，必先谕以己意，尝谓阐曰： 秘书久次，欲以台中相处何如？ 阐谢曰： 丞相见知，得老死秘书幸矣！ 桧默然，竟罢，主管台州崇道观，历泉、衢二州通判。
二十五年冬，帝躬揽万机，起阐提举两浙路市舶，入为御史台检法官，升吏部员外郎。孝宗在王邸，帝妙选宫僚，谓 庄重老成无逾阐者 ，改命祠部兼建王府赞读。
三十一年春，大雨，无麦苗，荆、浙盗起，诏侍从、台谏条陈弭灾、御盗之术。阐上疏曰： 和议以来，岁有聘币，民不堪命，臣愿陛下毋以金人困中国可乎？归正人时有遣还之命，怨声闻道路，臣愿陛下毋使金人得以甘心可乎？州县吏职卑地远，渔夺之祸被于编籍，臣愿陛下严脏吏之诛可乎？蠲租之令，已赦复征，宽大之泽例为虚文，臣愿陛下申诏令之禁可乎？是数者能次第行之，则足以动天地，召和气，灾异、盗贼不足虑也。 又言： 金主亮将入侵，宜守要害，防海道，三边不可无良将，督视不可无大帅。 疏奏，帝嘉纳，面谕曰： 卿所言深中时病，但遣人北归，已载约书，朕不忍渝也。 迁将作监，进宗正少卿。
三十二年，孝宗即位，阐权工部侍郎兼侍讲，入谢，言： 诸将以败为捷，冒受爵秩，州厢禁军因覃霈鼓噪，希厚赏，不可不正其罪。 时悉为施行。
金主亮死，葛王褒复求和，再议遣使。阐言： 宜严遣使之命，正敌国之礼，彼或不从，则有战尔。如是，则中国之威可以复振。 帝曰： 使者报聘，故事也，旧约不从，朕志定矣。 是冬，给札侍从、台谏条具时务，阐上十事皆{髟方}切。当时应诏数十人，惟阐与国子司业王十朋指陈时事，斥权幸，无所回隐。明日，召两人对内殿，帝大加称赏，赐酒及御书。时进太上皇帝、太上皇后册宝，工部例进官，阐辞。或曰： 公转一阶，则泽可以及子孙，奈保辞？ 阐笑曰： 宝册非吾功也，吾能为子孙冒无功赏乎？ 
隆兴元年，真拜工部侍郎。阐奏： 臣去冬乞守御两淮，陛下谓春首行之，夏秋当毕，今其时矣。 帝曰： 江、淮事尽付张浚，朕倚浚为长城。 会督府请受萧琦降，诏问阐，阐请受其降。俄报王师收复灵壁县，阐虑大将李显忠、邵宏渊深入无援，奏请益兵殿后。已而王师果失利，众论归罪于战。阐曰： 陛下出师受降是也。诸将违节度且无援而败，当矫前失，安可遽沮锐气。 帝壮其言，益出御前器甲付诸军，手诏劳浚，军声复振。
时数易台谏，阐力言之，请增广谏员。帝曰： 台谏好名，如某人但欲得直声而去。 阐曰： 唐德宗疑姜公辅为卖直，陆贽切谏，愿陛下深以为鉴。 帝再三嘉奖。
金人求和，帝与阐议，阐曰： 彼欲和，畏我耶？爱我耶？直款我耳。 力陈六害不可许。帝曰： 朕意亦然，姑随宜应之。 帝记 卖直 之语，谓： 胡铨亦及此。朕非拒谏者，辨是非耳。 阐曰： 圣度当如天，奈何与臣下争名。 帝曰： 卿言是也。 顷之，除工部尚书兼侍读。
金副元帅纥石烈志宁以书谕通好，所请三事，国书、岁币之议已定，惟割唐、邓、海、泗未决，将遣王之望、龙大渊通问，而众言纷纷不已。阐谓： 不与四州乃可通和，议论先定乃可遣使，今彼为客，我为主，我以仁义抚天下，彼以残酷虐吾民，观金势已衰，何必先示以弱。 朝论韪之。
帝用真宗故事，命经筵官二员递宿学士院，以备顾问，阐入对尤数。屡引疾乞骸骨，帝不忍其去。二年，阐请益力，乃除显谟直学士、提举太平兴国宫。陛辞，帝问所欲言，阐奏： 许和则忘祖宗之仇，弃四州则失中原之心，遣归正人则伤忠义之气。惟陛下毋忘老臣平昔之言。 其指时事尤谆切，帝眷益笃。谕以秋凉复召，加赐金犀带，特许佩鱼。居家逾月卒，年七十四。特赠端明殿学士。
朱熹尝言： 秦桧挟敌要君，力主和议，群言勃勃不平。桧既摧折忠臣义士之气，遂使士大夫怀安成习。至癸未和议，则知其非者鲜矣。朝论间有建白，率杂言利害，其言金人世仇不可和者，惟胡右史铨、张尚书阐耳。 子叔椿。
洪拟，字成季，一字逸叟，镇江丹阳人。本弘姓，其先有名璆者，尝为中书令，避南唐讳，改今姓。后复避宣祖庙讳。遂因之。
拟登进士甲科。崇宁中为国子博士，出提举利州路学事，寻改福建路。坐谴，通判郓州，复提举京西北路学事，历湖南、河北东路。宣和中，为监察御史，迁殿中，进侍御史。时王黼、蔡京更用事，拟中立无所附会。殿中侍御史许景衡罢，拟亦坐送吏部，知桂阳军，改海州。时山东盗起，屡攻城，拟率兵民坚守。
建炎间，居母忧，以秘书少监召，不起。终丧，为起居郎、中书舍人，言： 兵兴累年，馈饷悉出于民，无屋而责屋税，无丁而责丁税，不时之须，无名之敛，殆无虚日，所以去而为盗。今关中之盗不可急，宜求所以弭之，江西之盗不可缓，宜求所以灭之。夫丰财者政事之本，而节用者又丰财之本也。 高宗如越，执政议移跸饶、信间，拟上疏力争，谓 舍四通五达而趋偏方下邑，不足以示形势、固守御。 
迁给事中、吏部尚书，言者以拟未尝历州县，以龙图阁待制知温州。宣抚使孟庾总师讨闽寇，过郡，拟趣使赴援。庾怒，命拟犒师。拟借封椿钱用之，已乃自劾。贼平，加秩一等，召为礼部尚书，迁吏部。
渡江后，法无见籍，吏随事立文，号为 省记 ，出入自如。至是修《七司敕令》，命拟总之，以旧法及续降指挥详定成书，上之。
金人再攻淮，诏日轮侍从赴都堂，给札问以攻守之策。拟言： 国势强则战，将士勇则战，财用足则战，我为主、彼为客则战。陛下移跸东南，前年幸会稽，今年幸临安，兴王之居，未有定议非如高祖在关中、光武在河内也。以国势论之，可言守，未可言战。 拟谓时相姑议战以示武，实不能战也。
绍兴三年，以天旱地震诏群臣言事，拟奏曰： 法行公，则人乐而气和；行之偏，则人怨而气乖。试以小事论之：比者监司、守臣献羡余则黜之，宣抚司献则受之，是行法止及疏远也。有自庶僚为侍从者，卧家视职，未尝入谢，遂得美职而去，若鼓院官移疾废朝谒，则斥罢之，是行法止及冗贱也。榷酤立法甚严，犯者籍家财充赏，大官势臣连营列障，公行酤卖则不敢问，是行法止及孤弱也。小事如此，推而极之，则怨多而和气伤矣。 寻以言者罢为徽猷阁直学士、提举江州太平观。始，拟兄子驾部郎官兴祖与拟上封事侵在位者，故父子俱罢。起知温州，提举亳州明道宫。卒，年七十五，谥文宪。
初，拟自海州还居镇江。赵万叛兵逼郡，守臣赵子崧战败，遁去。拟挟母出避，遇贼至，欲兵之，拟曰： 死无所避，愿勿惊老母。 贼舍之。他贼又至，临以刃，拟指其母曰： 此吾母也，幸勿怖之。 贼又舍去。有《净智先生集》及《注杜甫诗》二十卷。
赵逵，字庄叔，其先秦人，八世祖处荣徙蜀，家于资州。逵读书数行俱下，尤好聚古书，考历代兴衰治乱之迹，与当代名人钜公出处大节，根穷底究，尚友其人。绍兴二十年，类省奏名，明年对策，论君臣父子之情甚切，擢第一。时秦桧意有所属，而逵对独当帝意，桧不悦。即罢知举王〈日严〉，授逵左承事郎、签书剑南东川。帝尝问桧，赵逵安在？桧以实对。久之，帝又问，除校书郎。逵单车赴阙，征税者希桧意，搜行橐皆书籍，才数金而已。既就职，未尝私谒，桧意愈恨。
逵赓御制《芝草诗》，有 皇心未敢宴安图 之句，桧见之怒曰： 逵犹以为未太平耶？ 又谓逵曰： 馆中禄薄，能以家来乎？ 逵曰： 亲老不能涉险远。 桧徐曰： 当以百金为助。 逵唯唯而已。又遣所亲申前言，讽逵往谢，逵不答，桧滋怒，欲挤之，未及而死。
帝临哭桧还，即迁逵著作佐郎兼权礼部员外郎。帝如景灵宫，秘省起居惟逵一人。帝屡目逵，即日命引见上殿，帝迎谓曰： 卿知之乎？始终皆朕自擢。自卿登第后，为大臣沮格，久不见卿。秦桧日荐士，未尝一语及卿，以此知卿不附权贵，真天子门生也。 诏充普安郡王府教授。逵奏： 言路久不通，乞广赐开纳，勿以微贱为间，庶几养成敢言之气。 帝嘉纳之。普安府劝讲至戾太子事，王曰： 于斯时也，斩江充自归于武帝，何如？ 逵曰： 此非臣子所能。 王意盖有所在也。
二十六年，迁著作郎，寻除起居郎。入谢，帝又曰： 秦桧炎炎，不附者惟卿一人。 逵曰： 臣不能效古人抗折权奸，但不与之同尔，然所以事宰相礼亦不敢阙。 又曰： 受陛下爵禄而奔走权门，臣不惟不敢，亦且不忍。 明年同知贡举，尽公考阅，以革旧弊，遂得王十朋、阎安中。
始，逵未出贡闱，蒋璨除户部侍郎，给事中辛次膺以璨交结希进，还之。帝怒，罢次膺，付逵书读，逵不可，璨以此出知苏州，次膺仍得次对，逵兼给事中。未几，除中书舍人，登第六年而当外制，南渡后所未有也。帝语王纶曰： 赵逵纯正可用，朕于蜀士未见其比。朕所以甫二岁令至此，报其不附权贵也。 
先是，逵尝荐杜莘老、唐文若、孙道夫皆蜀名士，至是奉诏举士，又以冯方、刘仪凤、李石、郯次云应诏，宰执以闻。帝曰： 蜀人道远，其间文学行义有用者，不因论荐无由得知。前此蜀中宦游者多隔绝，不得一至朝廷，甚可惜也。 自桧颛权，深抑蜀士，故帝语及之。
逵以疾求外，帝命国医王继先视疾，不可为矣。卒年四十一。帝为之抆泪叹息。逵尝自谓： 司马温公不近非色，不取非财，吾虽不肖，庶几慕之。 
方桧权盛时，忤桧者固非止逵一人，而帝亟称逵不附丽，又谓逵文章似苏轼，故称为 小东坡 ，未及用而逵死，惜其论建不传于世。有《栖云集》三十卷。
论曰：如圭师于安国，居正师于杨时，敦复师于程颐，表臣交于陈瓘，其师友渊源有自来矣。故其议论谠直，刚严鲠峭，不惑异说，不畏强御，大略相似。若夫居正辨王氏《三经》之缪，龟年首劾秦桧主和之非，程瑀力排蔡京之党，尤为有功于名教。张阐论事无避，洪拟朴实端亮，赵逵纯正善文，皆一时之良，为桧所忌而不挠者。语曰： 岁寒然后知松柏之后凋。 信哉！
