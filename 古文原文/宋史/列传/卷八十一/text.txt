何郯吴中复（从孙择仁）陈荐王猎孙思恭周孟阳齐恢杨绘刘庠朱京
何郯，字圣从，本陵州人，徙成都。第进士，由太常博士为监察御史，转殿中侍御史，言事无所避。王拱辰罢三司使守亳，已而留经筵，郯乞正其营求之罪。石介死，枢密使夏竦谗其诈，朝廷下京东体实，郯与张昪极陈竦奸状，事得寝。杨怀敏以卫卒之乱，犹为副都知，郯又与昪及鱼周询论之。仁宗召谕云： 怀敏实先觉变，宜有所宽假。 郯等皆言不可，卒出之。郯争辨尤力。帝曰： 古有碎首谏者，卿能之乎？ 对曰： 古者君不从谏，则臣有碎首；今陛下受谏如流，臣何敢掠美而归过君父。 帝欣纳之。
夏竦倡张贵妃之功，谏官王贽遂言贼根本起于皇后阁，请究其事，冀摇动中宫，而阴为妃地。帝以语郯，郯曰： 此奸人之谋也。 乃止不究。辣负罪不去，郯等奏出知河南，竦乞留京师。郯言： 佞人在君侧，为善政累，愿勿革前命。 竦遂行。
时诏群臣陈左右朋邪、中外险诈，久而无所行。郯请阅实其是否，因言曰： 诚以待物，物必应以诚。诚与疑，治乱之本也，不可以一臣诈而疑众臣，一士诈而疑众士。且择官者宰相之职，今用一吏，则疑其从私，故细务或劳于亲决。分阃者将帅之任，今专一事，则疑其异图，故多端而加羁制。博访者大臣之体，今见一士，则疑其请托。相先后者士之常，今进其类，则疑为朋党。君臣交疑，而欲天下无否塞之患，不可得矣。 
都知王守忠以修祭器劳，迁景福殿使，给两使留后奉。郯曰： 守忠劳薄赏重。旧制，内臣遥领止于廉察。今虽不授留后，而先给其禄；既得其禄，必得其官；若又从之，则何求不可。 既又诏许如正班。守忠移閤门，欲缀本品坐宴，郯又言： 祖宗之制，未有内臣坐殿上者。此弊一开，所损不细。 守忠闻之，不敢赴。知杂御史阙，执政欲进其党，帝以郯不阿权势，越次用之。郯遍历三院，有直声。晚节颇回畏，因地震言阴盛臣强，以讥切韩琦；又乞召还王陶以迎合上意，由是声名损于御史时也。
以母老求西归，加直龙图阁、知汉州。将行，上疏言： 张尧佐缘后宫亲，叨窃非据，外庭窃议，谓将处以二府。若此命一出，言事之臣，必以死争之。倘罢尧佐则伤恩，黜言者则累德，累德、伤恩，皆为不可。臣谓莫若富贵尧佐而不假之以权，如李用和可也。 其后卒罢尧佐宣徽之命。进集贤殿修撰、知梓州，擢天章阁待制，还判银台司。时封驳之职废，郯乞准故事，凡诏敕并由门下，从之。唐介出荆南，敕过门下，郯封还之，介复留谏院。迁龙图阁直学士，为河东都转运使。故相梁适帅太原，病不能事，内臣苏安静钤辖兵马，怙宠不法，皆劾奏之。
历知永兴、河南。治平末，再知梓州。居三年，老而病，犹乞进用。神宗薄之，诏提举成都玉局观。从臣外祠自此始。遂以尚书右丞致仕。卒，年六十九。
吴中复，字仲庶，兴国永兴人。父仲举，仕李煜为池阳令。曹彬平江南，仲举尝杀彬所招使者。城陷，彬执之，仲举曰： 世禄李氏，国亡而死，职也。 彬义而不杀。
中复进士及第，知峨眉县。边夷民事淫祠太盛，中复悉废之。廉于居官，代还，不载一物。通判潭州，御史中丞孙抃荐为监察御史，初不相识也。或问之，抃曰： 昔人耻为呈身御史，今岂有识面台官耶？ 迁殿中侍御史。弹宰相梁适，仁宗曰： 马遵亦言之矣。 且问中复曰： 唐自天宝后治乱分，何也？ 中复历引姚、宋、九龄、林甫、国忠用舍以对。适罢，中复亦通判虔州，未至，复还台。
富弼主李仲昌开六漯河，内臣刘恢密告所断冈与国姓上名同，贾昌朝阴助之，欲以摇弼。诏中复往治，促行甚急。中复言： 狱起奸臣，非盛世所宜有。 驰至，较其名，乃赵征村也，亦无冈势，狱以故得止。又弹宰相刘沆，沆罢。改右司谏，同知谏院。迁御史知杂事、户部副使，擢天章阁待制，知泽州、瀛州，移河东都转运使，进龙图阁直学士、知江宁府。邮兵苦巡辖官苛刻，絷而鞭之。狱具，法不至死，中复以便宜戮首恶，流其余，入奏为令。历成德军、成都府、永兴军。
河北行青苗法，使者至，将先下州县。中复檄之曰： 敛散自有期，今先事扰之，何也？ 拒不听，且以报。安抚司韩琦方疏谏青苗，录其语以上。熙宁亻并省郡邑，以永康为县，中复言： 永康控威、茂，不可废。 其后因夷竟复之。关内大旱，民多流亡。中复请加赈恤，执政恶之，遣使往视，谓为不实，削一阶，提举玉隆观。起知荆南，坐过用公使酒，免。卒，年六十八。中复乐易简约，好周人之急，士大夫称之。从孙择仁。
择仁字智夫，以父任，为开封雍丘主簿。元祐中，金水河堤坏，十六县皆选属庀役，得诣朝堂白事。宰相范纯仁独异之，曰： 簿领中乃有是人邪？ 
建中靖国初，畿内饥，多盗，以择仁知太康县。始至，召令贼曹曰； 民穷而盗，非天性也，我以静镇之。若亡命椎埋故犯，我一切诛之，毋得贷。 群盗相戒不入境。中贵人谭稹奴犯法，按致于理。稹羞恚造谮，徽宗召户部郎中宋乔年往鞫。乔年，伉吏也，疾驱至。候者惶遽入白，择仁著衣冠坐庑下。乔年虑囚擿隐，剔抉帑庾出入，不能得毫毛罪，乃归传舍。择仁上谒，乔年迎笑曰： 所以来，为察君罪，顾乃得一奇士，吾今荐君矣。 居数日，召诣阙。
方有事青唐，擢熙河路转运判官，即以直秘阁为副使，从招讨使王厚领兵深入，克兰、廓城栅十三。加龙图，进集贤殿修撰，为京畿都转运使。郑州城恶，受命更筑之。或谗于帝曰；： 新城杂以沙土，反不如故，且速圮。 帝怒，密遣取块城上，缄以来，令卫卒三投之，坚緻如削铁，谗不能售。遂拜户部侍郎兼知开封府。故事，尹以三日听讼，右曹吏十辈列庭下，自占姓名，一人云： 某人送某狱，某人当杖，某人去 ，而尹无所可否。有窦鉴者，以捕盗宠，官诸司使，服金带。择仁视事，狃旧态来前，叱而械诸狱，一府大惊。卖珠人居民货久不返，度事急，匿宦官杨戩第，择仁迹取之，窜于远。
戩中以事，出为显谟阁直学士、知熙州，从永兴军。走马承受蓝从熙言其擅改茶法，夺职，免。再阅岁，以徽猷阁待制领江、淮发运，还直学士、知渭州。以病提举崇福宫，起知青州，不克拜，卒，年六十六。
陈荐字彦升，邢州沙河人。举进士，为华阳尉。盗杀人，弃尸民田。荐出验，有以移尸告者。田主又杀其母。县欲闻致杀二人，以逭荐失盗之责。荐不可，曰： 焉有诬人以自贳者邪！ 已而获盗。
从韩琦定州、河东幕府。性木强简澹，独琦知之最深，每语人曰： 廉于进，勇于退，嫌疑间毫发不处，与人交久而不变，如彦升者，无几也。 琦辅政，荐为秘阁校理、判登闻检院、知太常礼院。
英宗诸王出阁，选为记室参军，直集贤院。颍王为皇太子，加右谕德；王即位，拜天章阁待制，进知制诰、知谏院。薛向首谋取横山，功不成，荐请以汉王恢之罪罪向。杨绘论曾公亮用人不当，言既行而迁侍读，罢谏职。荐曰； 此乃宰相欲杜绘言尔，所言是，宜责宰相。 疏入不报。
除龙图阁直学士、河北都转运使。河决枣强，水官议于恩、冀、深、瀛之间筑堤三百六十里，期一月就功，役丁夫八万。荐曰： 河未能为数州害，民力方困，愿以岁月为之。 还，判流内铨、太常寺。议学校贡举法，请会三年贡士数均之诸路，计口察孝廉如汉制。权主管御史台，言李定匿所生母丧，不宜为御史。罢台事。又以议典礼不合，出知蔡州。召为宝文阁学士兼侍读，进资政殿学士。
屡求退，以为本州，命两省燕饯资善堂。擢其子厚御史台主簿。未几，提举崇福宫。卒，年六十九，赠光禄大夫。
王猎，字得之，长垣人。累应进士不第，乃治生积钱，既而叹曰： 此败吾志也。 悉以班诸亲族。庆历用兵，诏求遗逸，范仲淹荐之，得出身为永兴蓝田主薄。府使之掌学。诸生有犯法者，猎自责数，以为教之不至，屏出之府。帅意其私，捕生下狱，猎前白曰： 此特年少不率教尔。致于理，不足以益美化，恐适贻士类辱。 帅悟而喜曰： 吾虑初不及此。 即释生而待猎加敬。徙林虑令，县依山，俗以搜田为生，不知学。猎立孔子庙，择秀民诲之。汉杜乔墓在境中，往奠谒，建祠其旁。居官无丝发扰，吏民爱信，共目为清长官。
入为吴王潭王宫教授、睦亲广亲宅讲书、诸王侍讲。凡在京藩十二年，宗室无高卑少长，各得其欢如一日。英宗在邸，尊礼之；入为皇子，即拜说书；及即位，拜天章阁待制兼侍讲。方议濮王称，以问猎，猎不可。帝曰： 王待侍讲厚，亦持此说邪？ 对曰： 臣荷皇恩厚，不敢以非礼名号加于王，所以报王也。 帝大悟，自是不复议。以疾请谢事，不许。疾愈入见，帝喜曰： 侍讲乃欲舍朕去乎？ 
神宗立，进龙图阁直学士。求知襄州，未行，改滑州。自工部郎中为本曹侍郎致仕，给全奉。后八年卒，年八十。诏赙绢千匹，官其二孙，赐家人冠帔，人以为宠。
孙思恭，字彦先，登州人。擢第后，即遭父丧，不肯复从官，二十年间才三书吏考。为宛丘令，转运使以水灾时调春夫，争弗得，乃弃官去。吴奎荐其学行，补国子直讲，加秘阁校理。事神宗藩邸为说书，又为侍讲、直集贤院。以居中都久，力请补外，王奏留之。及即位，擢天章阁待制。
思恭性不忤物，犯而不校，笃于事上。有所见，必密疏以闻。帝亦间访以政。欧阳修初不知思恭，修出政府，思恭尽力救解。出知江宁府、邓州，以疾移单州，管干南京留司御史台。卒，年六十一。
思恭精关氏《易》，尤妙于《大衍》。尝修天文院浑仪，著《尧年至熙宁长历》，近世历数之学，未有能及之者。
周孟阳，字春卿，其先成都人，徙海陵。醇谨夷缓。第进士，为潭王宫教授、诸王府记室。
英宗居环列，以其质厚，礼重之；会除知宗正寺，力辞，凡上十八表，皆孟阳为文。又从容陈古事以讽，英宗悚然起拜；及为皇子，愈坚卧不出。孟阳入见卧内，劝之曰： 天子知太尉贤，参以天人之助，乃发德音。何为坚拒如此？ 英宗曰： 非敢徼福，以避祸也。 孟阳曰： 今已有此迹，设固辞不拜，使中人别有所奉，遂得燕安无患乎？ 时中使趣召十辈，又命宗谔倾一宫往请，不能动，及是，意乃决。
帝即位，命为皇子位说书，以尝侍藩邸，固辞。加直秘阁、同知太常礼院。数引对，访以时务。最后，召至隆儒殿，在迩英苑中，群臣未尝至。人疑且大用，帝亦谕以不次进擢意。孟阳称他人，使代己，乃迁集贤殿修撰、同判太常寺兼侍读。神宗初立，入奏事，方升殿，帝望见恸哭，左右皆泣下。拜天章阁待制。卒，年六十九。诏特官其婿及子孙二人，除其家负官缗钱数万。
齐恢，字熙业，蒲阴人。唐宰相映之裔也。第进士，历通判陈州，提点成都府路刑狱三年，徙河东。凡公帑格外馈饷之物，一无所受。单车而东，入为户部判官。神宗出阁，精简宫僚，韩琦荐其贤，以直昭文馆，为颍王府翊善，进太子左谕德。帝即位，拜天章阁待制，知通进、银台司。出知相州，召知审官西院，纠察在京刑狱。卒，年六十六。恢居乡里，恂恂称君子；临政府，明白简约，不苛扰，所至人爱之。帝念旧僚，自谏议大夫特赠工部侍郎。
杨绘，字元素，绵竹人。少而奇警，读书五行俱下，名闻西州。进士上第，通判荆南。以集贤校理为开封推官，遇事迎刃而解，诸吏惟日不足，绘未午率沛然。仁宗爱其才，欲超置侍从，执政见其年少，不用。以母老，请知眉州，徙兴元府。吏请摄穿窬盗库缣者，绘就视之，踪迹不类人所出入，则曰； 我知之矣。 呼戏沐猴者诘于庭，一讯具伏，府中服其明。在郡狱无系囚。
神宗立，召修起居注、知制诰、知谏院。诏遣内侍王中正、李舜举等使陕西，绘言： 陛下新即位，天下拭目以观初政。馆阁、台省之士，朝廷所素养者不之遣，顾独遣中人乎？ 向传范安抚京东西路，绘请易之，以杜外戚干进之渐。执政曰： 不然，传范久领郡，有政声，故使守郓，非由外戚也。 帝曰： 谏官言是，斯可窒异日妄求矣。 曾公亮请以其子判登闻鼓院，用所厚曾巩为史官。绘争曰： 公亮持国，名器视如己物。向者公亮官越，占民田，为郡守绳治，时巩父易占亦官越，深庇之。用巩，私也。 帝为寝其命。绘亦解谏职，改兼侍读，绘固辞，滕甫言于帝。帝诏甫曰： 绘抗迹孤远，立朝寡援，不畏强御，知无不为。朕一见许其忠荩，擢置言职，信之亦笃矣。今日之除，盖难与宰相并立于轻重之间，姑令少避尔，卿其谕朕意。 绘曰： 谏官不得其言则去，经筵非姑息之地。 卒不拜。未阅月，复知谏院，擢翰林学士，为御史中丞。
时安石用事，贤士多谢去。绘言： 老成之人，不可不惜。当今旧臣多引疾求去：范镇年六十有三、吕诲五十有八、欧阳修六十有五而致仕；富弼六十有八而引疾；司马光、王陶皆五十而求散地，陛下可不思其故乎？ 又言： 方今以经术取士，独不用《春秋》，宜令学者以《三传》解经。 免役法行，绘陈十害。安石使曾布疏其说。诏绘分析，固执前议，遂罢为侍读学士、知亳州，历应天府、杭州。再为翰林学士。
议者欲加孔子帝号，绘以为非礼，又言不宜用辽历改置闰，悉从之。绘常荐属吏王永年，御史蔡承禧言其私通馈赂，坐贬荆南节度副使。详在《窦卞传》。数月，分司南京，改提举太平观，起知兴国军。元祐初，复天章阁待制，再知杭州。卒，年六十二。
绘为吏敏强，主爱利，而受性疏旷，讫以是见废斥。然表里洞达，一出于诚，为范祖禹所咨重。为文立就，有集八十卷。
刘庠，字希道，彭城人。八岁能诗。蔡齐妻以子，用齐遗奏，补将作监主簿。复中进士第，为高密广平院教授。
英宗求直言，庠上书论时事。帝以示韩琦，琦对之 未识 ，帝益嘉重，除监察御史里行。日食甫数日，苑中张具待幸，庠言非所以祗天戒，诏罢之。会圣宫修仁宗神御殿，甚宏丽。庠言： 天子之孝，在继先志，隆大业，不在宗庙之靡。宜损其制，以昭先帝俭德。 奉宸库被盗，治守藏吏。庠言： 皇城几察厉禁，实近侍主之，当并按。 仁宗外家李珣犯销金法，庠奏言，法行当自贵近始。帝不豫，储嗣未正，庠拜疏谓： 太子，天下本。汉文帝于初元即为无穷计。颍王长且贤，宜亟立，使日侍禁中，阅四方章奏。 帝皆行之。
神宗立，迁殿中侍御史，为右司谏。言： 中国御戎之策，守信为上。昔元昊之叛，五来五得志，海内为之困弊。今莫若示大信、舍近功，为国家长利。 奉使契丹。故事，两国忌日不相避。契丹张宴白沟，日当英宗祥祭，庠丐免，契丹义而听之。
除集贤殿修撰、河东转运使。庠计一路之产，铁利为饶，请复旧冶鼓铸，通隰州盐矾，博易以济用。又请募民入粟塞下，豫为足食。进天章阁待制、河北都转运使。契丹侵霸州土场，或言河北不可不备。庠上五策，料其必不动，已而果然。大河东流，议者欲徙而北。内侍程昉希功，请益兵济役。庠请迟以岁月，徐观其势而顺导之。朝廷是其议。移知真定府，又为河东都转运使，召知开封府。
庠不肯屈事王安石。安石欲见之，戒典谒者曰： 今日客至勿纳，惟刘尹来，即告我。 有语庠者曰： 王公意如此，盍一往见。 庠谓： 见之，何所言？自彼执政，未尝一事合人情。脱问青苗、免役，将何辞以对？ 竟不往。奏论新法，神宗谕之曰： 奈何不与大臣协心济治乎？ 庠曰： 臣子于君父各伸其志。臣知事陛下，不敢附安石。 会与蔡确争廷参礼，遂以为龙图阁直学士、知太原府。请复宪州募民子弟剽锐工技击者，籍为勇敢，仿汉谪戍法，贳流以下罪徙实河外。
契丹建牙云中，遣骑涉内地，边吏执之。契丹檄取纷然，又遣使议疆事。众疑其造兵端，欲大为备。庠奏言： 云朔岁俭，军无见粮。契丹张形示强，造端首祸，曲在彼不在我，愿勿听。宜先谕以理，然后饬兵观衅。 帝嘉使者辞顺，讫以黄嵬山分水岭立新疆。遭母丧，服终，知成都府。乞禁西山六州与汉人婚姻，勿蹈吐蕃取维州之害。徙秦州。坐失举，降知虢州，移江宁府、滁州，徙永兴军。时西征无功，关内骚动。庠过关，力言虚内事外，恐摇根本，帝感纳其忠。
元祐初，加枢密直学士、知渭州。卒，年六十四。宣仁闻之曰： 帅臣极难得，刘庠可惜也。 庠有吏能，淹通历代史，王安石称其博。卒后，苏颂论庠治平建储之功，诏褒录其子。
朱京，字世昌，南丰人。父轼，有隐德。京博学淹贯，登进士甲科。教授亳州、应天府，入为太学录。神宗数召见论事，擢监察御史。时中丞及同僚多罢去，京抗疏曰： 御史假之则重，略之则轻。今耳目之官，屡进屡却，则言者不若静默为贤，直者不若柔从为智。偷安取容，虽得此百数，亦何益国邪？ 他日入见，帝劳之曰： 昨览奏疏，所补多矣。 京风神峻整，见者惮之，目为真御史。
初，台臣奏事，必先移閤门，得班乃入。京尝以名闻，翌旦既入，会有先之者，不及对而退。帝问京安在，左右以告，诏趣之入，辰漏且尽，为留班以须。未几，论大臣除拟有爱憎之私。中书言其失实，谪监兴国军盐税。历太常博士、湖北、京西、江东转运判官，提点淮西刑狱、司封员外郎。元符初，迁国子司业。京在元祐时，尝为《幸太学颂》，或擿其语有及先朝者，京亦固辞不拜。徽宗初立，复命之，逾月而卒。
论曰：何郯、吴中复，皆良御史也。郯出夏竦，阻王守忠，奸人庶几少戢矣。中复耻识面台官，其所守可见矣。荐之论李定，思恭之右欧阳修，绘请惜老成，庠不附新法，数子所见，何其同也。猎为令而兴孔子庙，孟阳以教授而参决大计，此其卓然者乎。恢临政简约，无可议者。京持论端确，竟以去位，君子惜之。
