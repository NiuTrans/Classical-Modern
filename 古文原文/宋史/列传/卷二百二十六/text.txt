◎宦者二
○杨守珍韩守英蓝继宗张惟吉甘昭吉卢守勤王守规李宪张茂则宋用臣王中正李舜举石得一梁从吉刘惟简
杨守珍，字仲宝，开封祥符人。为入内黄门，习书史，学兵家方略。善射，家僮过堂下，一发贯髻，人服其精。选为环庆路走马承受公事。契丹谋入塞，为镇、定、高阳关行营同押先锋事。会许民周继宗为人诬告与外夷交通，干证者六十人，辞服，遣守珍覆问，悉办理出之。徙真定、保、赵等州驻泊都监，邕、桂等十州安抚都监。从曹克明降抚水州蛮，筑二栅以扼其要。天禧初，擒盗于青灰山。累迁西京作坊使、带御器械、永兴军兵马钤辖，徙真定、邠宁路。为内侍省内侍押班，提点内弓箭军器库。进内园使、右班都知、领端州刺史。尝侍仁宗苑中，命乘马驰射，赏其便习，赐锦袍（缺）酒。卒，赠原州防御使。
韩守英，字德华，开封祥符人。初为入内高品，从征河东，数奉诏至石岭关督战，取隆州，迁殿头。久之，以西头供奉官擢入内内侍押班，迁副都知。随王继恩招安西川，为先锋，战于剑门有功，迁西京作坊使、剑门都监。还，勾当三班院，进入内内侍都知。历定州、镇定高阳关、并代路兵马钤辖。契丹围岢岚军，守英与钤辖张志言、知府州折惟昌帅所部渡河，抵朔州，以牵贼势。遂破狼水砦，俘数百人，获马牛羊铠甲以数万计，贼为解去。赐锦袍、金带。俄领会州刺史，解都知。再迁昭宣使，复领三班。
出为鄜延路都钤辖，徙并代路。建言： 本路宿兵多，百姓困于飞挽，今幸边鄙无事，请留骑军千，余人悉徙内地。 真宗曰： 边臣能体朝廷恤民之意，宜诏诸路视此行之。 
提举在京诸司库务，勾当皇城司，为赵德明官告使。历宣政、宣庆二使，内侍左班都知，领奖州团练使、雅州防御使，入内都知，管勾修国史。书成，进景福殿使，又为延福宫使、入内都知，复提举诸司库务。卒赠定国军节度观察留后。
蓝继宗，字承祖，广州南海人。事刘鋹为宦者，归朝，年十二，迁为中黄门。从征太原，传诏营陈间，多称旨。
秦州并边有大、小洛门砦，自唐末陷西羌。雍熙中，温仲舒谕酋豪使献其地，徒众渭北。言者以为生事，请罢仲舒。太宗遣继宗往按视，还奏二砦据要害，产良木，不可弃。帝悦，复使继宗劳赐仲舒。累迁西京作坊副使、勾当内东门。
元德太后、章穆皇后葬，为按行园陵使。车驾北征，勾当留司、皇城司。车驾谒诸陵，近陵旧乏水，继宗疏泉陵下，百司从官皆取以济。擢入内副都知，为天书扶侍都监。诏与李神祐第东封扈从内臣之劳，而入内供奉官范守逊等诉其不公，罢都知。祀汾脽，复为天书扶侍都监，再迁东染院使。
明年，领会州刺史，进崇仪使、勾当皇城司。修玉清昭应宫，与刘承珪典工作。宫成，迁洛苑使、高州团练使，充都监。坐章穆皇后陵隧垫，贬如京使。典修景灵宫，进南作坊使，复修会灵、祥源观。车驾幸亳州，管勾留司、大内公事，提举在京诸司库务，勾当三班院，修国史院。为赵德明加恩使，德明与继宗射，继宗每发必中，德明遗以所乘名马。为内侍省右班都知，迁入内都知。
仁宗即位，迁左骐骥使、忠州防御使、永定陵修奉钤辖。历昭宣、宣政、宣庆使。累上章求致仕，特免入朝拜舞及从行幸。顷之，复固请罢都知，以景福殿使、邕州观察使家居养疾。卒，赠安德军节度使，谥僖靖。
继宗事四朝，谦谨自持，每领职未久，辄请罢。家有园池，退朝即亟归，同列或留之，继宗曰： 我欲归种花卉、弄游鱼为乐尔。 景福殿置使，自大中祥符间至继宗，授者才三人。养子元用、元震。
元用终左藏库使、梓州观察使。
元震以兄荫补入内黄门，转高班，给事明肃太后。禁中夜火，后拥仁宗登西华门，左右未集，元震独传呼宿卫，以功迁高品。为三陵都监，条列防守法，其后诸陵以为式。历群牧都监，监三馆秘阁，积官皇城使。累迁入内副都知、忠州防御使。仙韶院火，元震救护，火以时息。诏褒之，赐袭衣、金带。卒，赠镇海军留后。元震养子五人，不畜阉子。
张惟吉，字佑之，开封人。初补入内黄门，迁殿头、高阳关路走马承受公事。护塞滑州天台埽役，迁西头供奉官，监在京榷货务。知嘉州张约以赃败，诏与御史王轸往劾其狱。还，领内东门司，为修奉章献、章懿太后二陵承受。时议复用李谘榷茶算缗法，乃以惟吉为内殿崇班，复监榷货务。凡内侍领内东门，次迁勾当御药院，而惟吉才进官，众以为薄，惟吉欣然就职。再期，以羡余迁承制。
为赵元昊官告使，还，言元昊骄僣，势必叛，请预饬边备。及元昊寇延州，遣按视鄜延、环庆两路器甲，并访攻守利害。敌既退，夏竦、韩琦谋自鄜延深入，乘虚击之，命惟吉募并、汾骁勇，副以土兵，轻赍赴河外。惟吉以为我师当持重伺变，不宜驰赴不测以自困，已而元昊果引去。还奏称旨，领皇城司，迁内侍省押班、群牧都监，简陕西冗兵，领军头引见司，迁供备库使，尽汰军头司军校之罢癃者。同提举在京诸司库务，领恩州刺史，为入内都知。
商胡决，为澶州修河都钤辖。转运使施昌言请亟塞，崔峄以为岁灾民困，役宜缓。命惟吉按视，言河可塞而民诚困，财用不足，宜少待之。从其议。迁如京使、果州团练使，复领皇城司，卒。
惟吉任事久。颇见亲信，而言弗阿徇。张贵妃薨，将治丧皇仪殿，诸宦官皆以为可，独惟吉曰： 此事干典礼，须翌日问宰相。 既而宰相不能执议，惟吉深以为非。赠昭信军节度观察留后。逾月，又赠保顺军节度使，谥忠安。
养子若水，字益之，以惟吉奏补小黄门，给事章惠太后殿，转入内高品。王师平贝州，征侬贼，皆以干敏选为走马承受。贼平，以劳进官，三迁环庆路钤辖。讨环州解乜臼族复有功，历带御器械、内侍押班、副都知。
熙宁初，造神臂弓成，神宗御延和殿临阅，置铁甲七十步，俾卫士射，未有中者。若水自请射，连中彻札。建庆寿、宝慈两宫，典领工作，再迁嘉州防御使。以病蕲解职，领辉州观察使，提举四园苑诸司库务。卒，赠天平军留后。
甘昭吉，字祐之，开封人。初以内侍殿头为英、韶州巡检，捕盗有功，再迁内殿崇班、京东路都巡检。齐州武卫小校冯坦率营卒二百突入州厅事，欲为变，昭吉单骑驰往，戒所从将士操兵在外，先独见乱卒，谕以福祸，令推首恶自赎，众疑沮不敢动。已而操兵者皆入，即共执十余人，告曰： 此诱我者也。 昭吉立杀之，纵其余去，州以无事。特廷供备库副使、带御器械。后内侍省押班阙，仁宗记前功，特以授之。迁入内副都知。
英宗即位之夕，昭吉直禁中，翊卫有劳，自文思副使超迁供备库使、康州刺史。昭吉奏曰： 臣本孤微，无左右之举，而先帝知臣朴直，自小官拔用至此，分当从葬，今愿得洒扫陵寝足矣。 帝爱其忠，特授永昭陵使，加如京使。还朝，表辞职，以左龙武军大将军致仕，卒。昭吉敦实慎密，人士称之。
卢守勤，字君锡，开封祥符人。自入内内品累迁礼宾使、邠宁环庆路钤辖，还为入内内侍省押班、领昌州刺史。明道中，改葬章懿太后，而旧藏有水，以守勤尝典葬事，罢为永兴军兵马钤辖，徙鄜延路。再迁六宅使，加贵州团练使，进荣州防御使兼邠宁环庆路安抚都监。元昊寇保安军，守勤率兵击走之，特迁左骐骥使，移陕西钤辖。
初，刘平、石元孙被执，守勤抚膺涕泣不敢出，又尝易蕃官马。延州通判计用章劝范雍弃城，将保鄜州，雍欲遣安抚都监李康伯往说贼，不肯行，贼去而守勤、用章更相论奏。知制诰叶清臣以守勤拥兵观望，请正其罪，并按二人。守勤夺防御使，为湖北都监；用章除籍，配雷州本城；康伯，均州都监。
久之，复恩州防御使，迁利州观察使，历真定府、定州、北京路钤辖。以左卫大将军致事，卒，赠保顺军节度使，谥安恪。养子昭序。
王守规，真定栾城人，入内都都知守忠之弟。守忠事真宗，谨愿慎密，眷遇最厚。明道时，守规为小黄门，禁中夜半火，守规先觉，自寝殿至后苑皆击去其锁，乃奉仁宗及皇太后至延福宫，回视所经处已成煨烬。翌日，执政候起居，帝曰： 非王守规导朕至此，几不与卿等相见。 以功迁入内殿头。选治京城水，决汴河于公贾村，决蔡河于四里桥，水患以息。加带御器械。积官至宣庆使、康州防御使、内侍右班副都知。卒，年六十七，赠昭武军留后。
李宪，字子范，开封祥符人。皇祐中，补入内黄门，稍迁供奉官。神宗即位，历永兴、太原府路走马承受，数论边事合旨，干当后苑。王韶上书请复河湟，命宪往视师，与韶进收河州，加东染院使，干当御药院。复战牛精谷，拔珂诺城，为熙河经略安抚司干当公事。按视鄜延军制，行至蒲中，会木征合董毡、鬼章之兵攻破踏白城，杀景思立，围河州，诏趣赴之，宪驰至军。先是，朝廷出黄旗书敕谕将士，如用命破贼者倍赏。于是宪晨起帐中，张以示众曰： 此旗，天子所赐也，视此以战，帝实临之。 士争呼用命以进。督诸将傍山焚族帐，即日通路至河州。贼余众保踏白，官军出与战，大破之。进至余川，又破贼堡十余，木征率酋长八十余人诣军门降。捷闻，以功加昭宣使、嘉州防御使。还，为入内内侍省押班、干当皇城司。
安南叛，副赵卨招讨，未行，卨建言： 朝廷置招讨副使，军事须共议，至节制号令即宜归一。 宪衔之。由是屡纷辨，遂罢宪而令乘驿计议秦凤、熙河边事，诸将皆听节度。于是御史中丞邓润甫、御史周尹、蔡承禧、彭汝砺极论其不可，又言： 鬼章之患小，用宪之患大；宪功不成其祸小，有成功其祸大。 章再上，弗听。冷鸡朴诱山后生羌扰边，木征请自效，众以为不可。宪曰： 何伤乎！羌人天性畏服贵种。 听之往。木征盛装以出，众耸视，皆无斗志，师乘之，杀获万计，斩冷鸡朴。董毡惧，即遣使奉贽效顺。加宣州观察使、宣政使、入内副都知，又迁宣庆使。时用兵连年，度支调度不继，诏宪兼经制财用，裁冗费什六，岁运西山巨木给京师营缮。赐瑞应坊园宅一区。
元丰中，五路出师讨夏国，宪领熙、秦军至西市新城。复兰州，城之，请建为帅府。帝又诏宪领兵直趣兴、灵，董毡亦称欲往，宜乘机协助力入扫巢穴，若兴、灵道阻，即过河取凉州。乃总兵东上，平夏人于高川石峡。进至屈吴山，营打啰城，趋天都，烧南牟府库，次葫芦河而还。
宪既不能至灵州，董毡亦失期，师无功。宪欲以开兰、会邀功弭责，同知枢密院孙固曰： 兵法，期而后至者斩。况诸路皆至而宪独不行，不可赦。 帝以宪犹有功，但令诘擅还之由，宪以馈饷不接为辞，释弗诛。复上再举之策，兼陈进筑五利，且从之。会李舜举入奏，具陈师老民困状，乃罢兵。趣宪赴阙，道赐银帛四千。为泾原经略安抚制置使，给卫三百。进景福殿使、武信军留后，使复还熙河，仍兼秦凤军马。
夏人入兰州，破西关，降宣庆使。宪以兰州乃西人必争地，众数至河外而相羊不进，意必大举，乃增城守堑壁，楼橹具备。明年冬，夏人果大入，围兰州，步骑号八十万众，十日不克，粮尽引去。又诏宪遣间谕阿里骨结等，且选骑渡河，与贼遇，破之。坐妄奏功状，罢内省职事。
哲宗立，改永兴军路副都总管，提举崇福宫。御史中丞刘挚论宪贪功生事，一出欺罔，避兴、灵会师之期，顿兵以城兰州，遗患至今，永乐之围，逗留不急赴援。降宣州观察使，又贬右千牛卫将军，分司南京，居陈州。卒，年五十一。绍圣元年，赠武泰军节度使，初谥敏恪，改忠敏。
宪以中人为将，虽能拓地降敌，而罔上害民，终贻患中国云。
张茂则，字平甫，开封人。初补小黄门，五迁至西头供奉官，干当内东门。禁庭夜有盗，茂则首登屋以入，既获贼，迁领御药院。
仁宗不豫，中夜促召，茂则趋入扶卫，左右或欲掩宫门，茂则曰： 事无可虑，何至使中外生疑耶？ 帝疾间，欲处以押班，恳求补外，转宫苑使、果州团练使，为永兴路兵马钤辖。入为内侍押班，再迁副都知。熙宁初，同司马光相视恩、冀、深、瀛四州生堤及六塔、二股河利害，进入内都知。
上元夜，宫中火，督众即扑灭。诏曰： 宫禁不惊，帑藏如故，惟忠与力，予固嘉之。 赐以窄衣金带。累乞退休，言受国厚恩，廪食过量，积而未请者七年，乞令三司毁券。诏褒之，仍进其官。哲宗即位，迁宁国军留后，加两省都都知。卒，年七十九。
茂则性俭素，食不重味，衣裘累十数年不易。绍圣论元祐人，以茂则尝预任使，追贬左监门卫将军，崇宁中入党籍。
宋用臣，字正卿，开封人。为人有精思强力，以父荫隶职内省。神宗建东、西府，筑京城，建尚书省，起太学，立原庙，导洛通汴，凡大工役，悉董其事。性敏给，善传诏令，故多访以外事。同列悉籍以进，朝士之乏廉节者，往往谄附之，权势震赫一时。积劳至登州防御使，加宣政使。元祐初，言者论其罪，降为皇城使，谪监滁州、太平州酒税。四年，主管灵仙观。绍圣初，召为内侍押班，进瀛州刺史。
徽宗即位，迁蔡州观察使、入内副都知。为永泰陵修奉钤辖，卒陵下，赠安化军节度使，谥僖敏。谥议谓用臣为广平宋公，有 天子念公之劳，久徙于外 之语。丰稷论奏，以为凡称公者皆须耆宿、大臣与乡党有德之士，其曰： 念公之劳，久徙于外 ，斯乃古周公之事，于用臣非所宜言也。止令赐谥，论者是之。
王中正，字希烈，开封人。因父任补入内黄门，迁赴延福宫学诗书、历算。仁宗嘉其才，命置左右。庆历卫士之变，中正援弓矢即殿西督捕射，贼悉就擒，时年甫十八，人颇壮之。迁东头供奉官，历干当御药院、鄜延、环庆路公事，分治河东边事。破西人有功，带御器械。
神宗将复熙河，命之规度。还言： 熙河譬乳虎抱玉，乘爪牙未备，可取也。 遂从王韶入熙河，治城壁守具，以功迁作坊使、嘉州团练使，擢内侍押班。
吐蕃围茂州，诏率陕西兵援之，围解。自石泉至茂州，谓之陇东路，土田肥美，西羌据有之，中正不能讨。乃因吐蕃入寇，言： 其路经静州等族，棒僻不通，迩年商旅稍往来，故外蕃因以乘间。县至绵与茂，道里均，而龙安有都巡检，缓急可倚仗。请割石泉隶绵，而窒其故道。 从之，陇东遂不可得。还，使熙河经画鬼章，进昭宣使、入内副都知。
元丰初，提举教畿县保甲将兵捕贼盗巡检，献民兵伍保法，请于村疃及县以时阅习，悉行其言。复往鄜延、环庆经制边事，诏凡所须用度，令两路取给，无限多寡。既行，又称面受诏，所过募禁兵，愿从者将之，主者不敢违。
问罪西夏，以中正签书泾原路经略司事。诏五路之师皆会灵州，中正失期，粮道不继，士卒多死，命权分屯鄜延并边城砦，以俟后举。自请罢省职，迁金州观察使、提举西太一宫，坐前败贬秩。元祐初，言者再论其将王师二十万，公违诏书之罪，刘挚比中正与李宪、宋用臣、石得一为四凶，又贬秩两等。久之，提举崇福宫。绍圣初，复嘉州团练使。卒，年七十一。
李舜举，字公辅，开封人。世为内侍，曾祖神福，事太宗以信谨终始。舜举少补黄门，仁宗使督工冶金为器，既成，有羡数并上之，帝嘉其不欺。出为秦凤路走马承受。
英宗立，奏事京师。会帝不豫，内谒者止之宫门，舜举曰： 天子新即位，使者从边方来，不得一见而去，何以慰远人！ 谒者以闻，亟召对，帝意良悦。因言： 承受公事，以察守将不法为职，而终更论最，乃使帅臣保任，乞免之。 遂删旧制。
熙宁中，历干当内东门、御药院、讲筵阁、实录院。郭逵讨交州，以为广西干当公事，军中之政得与讲画，或疾置入朝，禀受成算。会逵贬，亦降左藏库副使，以文思院使领文州刺史、带御器械。进内侍押班，制置泾原军马。
五路师出无功，议再举，李宪督馈粮，言受密诏，自都转运使以下乏军兴者皆听斩。民惩前日之役多死于冻馁，皆惮行，出钱百缗不能雇一夫，相聚立栅山泽不受调，吏往逼呼，辄殴击，解州至械县令以督之，不能集。舜举入奏其事，乃罢兵。退诣中书，王珪迎劳之曰： 朝廷以边事属押班及李留后，无西顾之忧矣。 舜举曰： 四郊多垒，此卿大夫之辱，相公当国，而以边事属二内臣，可乎？内臣正宜供禁庭洒扫之职，岂可当将帅之任！ 闻者代珪惭焉。
转嘉州团练使。沈括城永乐，遣舜举计议，被围急，断衣襟作奏曰： 臣死无所恨，愿朝廷勿轻此贼。 寻以死闻，赠昭信军节度使，谥曰忠敏。
舜举资性安重，与人言未尝及宫省事。颇览书传，能文辞笔札。在御药院十四年，神宗尝书 李舜举公忠奉上，恭勤检身，始终惟一，以安以荣。 十九字赐之。
石得一，开封人。为内侍黄门，累官内殿承制。神宗时，带御器械、管干龙图天章宝文阁、皇城司，四迁入内副都知。元祐初，领成州团练使，罢内省职。御史刘挚言： 得一顷筦皇城，恣其残刻，纵遣逻者，所在棋布，张阱设网，以无为有，以虚为实。朝廷大吏及富家小人，飞语朝上，暮入狴犴，上下惴恐，不能自保，至相顾以目者殆十年。 坐降左藏库使，卒。绍圣中，赠随州观察使。
梁从吉，字君祐，开封人。补入内高班。王则反，奉命宣慰，还言： 小寇无多虑，诸将之兵足以翦除，若得重臣统其事，不崇朝可平矣。 于是仁宗以文彦博为安抚招讨使。贼平，又奏请分河北为路，每路以一帅府统之，遂建魏、镇、定、瀛四帅。熙宁初，为邠宁环庆路驻泊兵马钤辖。夏人寇大顺城，围庆州七砦，从吉率兵八百余人与战，获其酋领。又讨平宁州叛卒，以功升都钤辖，累官皇城使。从高遵裕至灵武，督士卒攻城，身被创甚，进入内押班，迁永州团练使，为副都知。元祐中卒，赠成德军节度使，谥曰敏恪。
刘惟简，开封人，由入内黄门积官至昭宣使、康州刺史、高阳关路兵马都监，为入内押班。英宗初立，惟简自河北来朝，请对寝门，内谒者难之，独引见皇太后。惟简立福宁殿下，雨沾衣不退，帝起坐帏中，望见呼问曰： 诸路如汝者几人，何以独来？ 对曰： 陛下新即位，臣来自边塞，未瞻天表，不敢辄还，不知其他。 帝叹曰： 小臣知所守如此。 识其姓名屏间。他日，神宗览所题屏，擢干当延福宫，自是蒙亲信。
交人叛，诏驰驿至桂州审视事势，还言： 帅臣刘彝贪功生事，罪当诛。乾德狂童，颈不足系。 帝信之。郭逵、赵卨南征，以为行营承受。逵、卨被谪，惟简亦夺一官。
陕西五路师还，受命抚犒士卒，以疾先还者不赐。惟简心知其不便，至庆州，疏言： 士卒不幸，以将臣上违圣略，粮食不继，逃生以归，其情可贷。今同立庭中而不预赐，恐患生仓卒。 帝用其言，均予之。又使案阅河北保甲，振济京西水灾，参定诸陵荐献。既而为言者所劾，摈不用。哲宗在藩时，惟简奔奏服勤，及亲政，召至左右。以内侍押班卒，赠昭化军留后。
