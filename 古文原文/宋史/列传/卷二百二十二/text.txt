◎外戚上
杜审琦（弟审琼审肇审进从子彦圭彦钧孙守元曾孙惟序）贺令图（杨重进附）王继勋刘知信（子承宗）刘文裕刘美（子从德从广孙永年马季良附）郭崇仁杨景宗符惟忠柴宗庆张尧佐
自西汉有外戚之祸，历代鉴之，崇爵厚禄，不畀事权，然而一失其驭，犹有肺附之变焉。宋法待外戚厚，其间有文武才谞，皆擢而用之；怙势犯法，绳以重刑，亦不少贷。仁、英、哲三朝，母后临朝听政，而终无外家干政之患，将法度之严，体统之正，有以防闲其过欤？抑母后之贤，自有以制其戚里欤？作《外戚传》。
杜审琦，定州安喜人，昭宪皇太后之兄。太后昆仲五人，审琦最长，其次审玉，次审琼，次审肇，次审进。世居常山，以积善闻。审琦仕后唐，为义军指挥使，天成二年卒，年三十五，审玉前一年卒，年二十二。太祖开国，赠审琦左神武军大将军，以其子彦超为西京作坊使。彦超卒，赠左领军卫大将军。
审琼，建隆初，授检校国子祭酒。二年，拜左领军卫将军。三年，与其弟审肇、审进皆召赴阙。审琼改左龙武军大将军，迁右卫大将军。乾德初，领富州刺史。三年，以本官权判右金吾街仗事。四年春，步军帅王继勋坐事，诏审琼兼点检侍卫步军司事。是秋，卒，年七十。太祖为废朝三日，发哀成服，赠太保、宁国军节度使，谥恭僖。
审琼性醇质，在公畏慎，宿卫勤谨，徼巡京邑，里闬清肃，人皆称之。景德三年春，加赠审琼太傅，妻吴氏陈留郡太夫人。是秋，改葬陪陵，又赠审琼太师、中书令。子彦圭。
审肇，建隆三年，起家授左武卫上将军、检校左仆射致仕，赐第于京师。乾德初，领濰州刺史。开宝二年，改左卫上将军，仍致仕。三年，起为右骁卫上将军，俄出知澶州，太祖以审肇未尝历郡务，乃命司封郎中姚恕通判州事，以左右之。未几，河大决，东汇于郓、濮数郡，民田罹水害。太祖怒其不即时上言，遣使案鞫，遂论恕弃市，审肇免官归私第。俄复旧官，令致仕，特以濰州刺史月奉优给之。七年，卒，年七十二。太祖废朝二日，素服发哀，赠太保、昭信军节度，谥温肃，遣中使护丧事。景德三年，加赠太傅，妻刘氏东海郡太夫人。子彦遵，至南作坊使。
审进，建隆三年，起家授右神武大将军，改右羽林大将军。乾德元年，领贺州刺史。二年，知陕州。三年，就改保义军节度观察留后。五年，加本军节度。太祖郊祀西洛，审进来朝，颁赉甚厚。太宗嗣位，加检校太傅。太平兴国二年，会许昌裔刺虢州，捃拾使州阙失事上诉，诏右拾遗李干鞫之。干因上言，请支郡不复隶藩镇，皆得专达，从之。
三年秋，以审进妻卒，废朝。十一月郊礼毕，加检校太尉。四年，上亲征河东，审进与岚州团练使周承晋、德州刺史孙方进、成州刺史慕容福起皆上言愿率所部击太原。上以审进耆年，不许。五年，来朝。是岁，契丹寇边，出师捍御。上幸大名劳军，留审进警巡，都邑肃然。六年，复归陕，亲王宴饯，供帐甚盛。其年，就加检校太师。九年夏，上以审进年高，不当烦以剧务，授右卫上将军，奉给如故。
雍熙四年，复授静江军节度。端拱元年，上亲耕籍田，审进预其礼，恩赐弥渥，加开府仪同三司。是岁，卒，年七十九。上趣驾临丧，哭之恸，废朝三日，设次成服，亲王公主以下并诣其第举哀。赠中书令，谥恭惠。
审进镇陕二十余年，劝农敦本，民庶便之。虽居位节制，无骄矜之色，人推其醇厚。景德三年，追封京兆郡王，妻赵氏南阳郡太夫人。后赠尚书令。子彦钧、彦彬。彦彬至礼宾副使而卒。
彦圭，起家六宅副使，迁翰林使。开宝五年，领信州刺史。六年，改领饶州团练使，俄加领本州防御使。从征太原，与曹翰、孙继业攻城西面。北征班师，命彦圭与孟玄喆、药可琼、赵延进率兵屯中山，坐市竹木矫制免算，责授洛苑使、饶州刺史，裁数日，牵复。余年，迁沙州观察使，出知定州。
雍熙中北伐，命副米信为幽州西北道行营都部署。彦圭不容军士晡食，设阵不整，以致亡失，坐左迁均州团练副使。雍熙二年，卒于贬所，年五十九，赠归义军节度。景德三年春，加赠中书令。是秋，又赠太师。子守元。
彦钧，起家补供奉官，累迁崇仪使。端拱初，加庄宅使，领罗州刺史。淳化四年，特置昭宣使，以彦钧洎王延德、王继恩为之。未几，加领恩州防御使。西鄙用兵，命为永兴军驻泊钤辖。真宗嗣位，改领颍州防御使，出知河中府，占谢便坐，求解内使之职，可之。历知邠、庆、延、凤四州。景德中，为天雄军副都部署。车驾驻澶渊，为驾前东面贝冀路副都部署。契丹骑兵攻月城，彦钧率兵击走之，以劳优加封邑。召还，再任河中。
彦钧由戚里进，保位而已。会有言政事不举者，徙西京水南北都巡检使。大中祥符五年，复知莫州。马知节为颍州防御使，彦钧换秦州。九年，拜密州观察使，出为并代副都部署。天禧元年，卒，赠安化军节度。录其子赞文为供奉官，赞宁为殿直，孙宗寿为三班奉职。
守元，开宝中，补左班殿直，得侍便殿，带御器械，迁供奉官、莫州监军。契丹入边，与州将固守城壁，出兵邀击，获生口羊马，以功加崇仪副使。未几，改正使秩。历如京、洛苑使。至道三年，领梧州刺史，连为并代、镇定、高阳关钤辖。大中祥符二年，副赵稹使契丹，复涖镇定。顷之属疾，诏遣其子殿直惟庆挟太医乘驿诊候，既至而卒，年五十八。
惟序字舜功，自三班奉职累迁知惠州、莫州，以供备库使为梓夔路钤辖，徙环庆路，知邠州，又权庆州。会任福败，以骑兵数千由怀安路破贼三砦，斩首数百级，获牛马千计。以功领忠州刺史，为泾原钤辖，敕巡警边州。
久之，改六宅使、知雄州。时契丹勒兵燕、蓟间，遣使求割地。未至，而惟序购得其草，先以闻。徙知沧州，又徙定州。再迁东上阁门使、知泾州。改四方馆使、知瀛州，复知沧州。入朝，为祁州团练使，出知恩州，徙大名府路总管，改乾州团练使，卒。
贺令图，开封陈留人。父怀浦，孝惠皇后兄也，仕军中为散指挥使。太平兴国初，出为岳州刺史，领兵屯三交。雍熙三年，从杨业北征，死于阵。
令图少谨愿，隶太宗左右，洎即位，补供奉官，改绫锦副使、知莫州，迁崇仪使、知雄州。雍熙二年，领平州刺史，充幽州行营壕砦使，以所部下固安、新城两县，克涿州。会父战死，起家为六宅使，领本州团练使，护瀛州屯兵。
先是，令图握兵边郡十余年，恃藩邸旧恩，每岁入奏事，多言边塞利害，及幽蓟可取之状。上信之，故有岐沟之举。既而师败，议者皆咎其贪功生事。
令图轻而无谋，契丹将耶律逊宁号于越者，使谍绐令图曰： 我获罪本国，旦夕愿归南朝，无路自拔，幸君侯少留意焉。 令图不虞其诈，私遗以重锦十两。是年十二月，于越率众入寇，大将刘廷让与战于君子馆，令图为先锋，被围数重。于越传言军中 愿得见雄州贺使君。 令图尝为所绐，意其来降而终获大功，即引麾下数十骑逆之。将至其帐数步外，于越据床骂曰： 汝常好经度边事，乃今送死来邪！ 麾左右尽杀其从骑，反缚令图而去。
令图与其父首谋北伐，一岁中父子皆陷焉。令图时年三十九。是役也，武州防御使、高阳关部署杨重进死之。
重进，太原人。少有膂力，周祖镇大名，以隶帐下，广顺初，补卫士。宋初，累迁至内殿直都虞候。太平兴国初，改龙卫军都校，领徐州刺史。从征太原，出为莱州刺史。随曹彬北征，为右厢排阵使，改武州防御使、高阳关部署。会契丹兵至，与之力战，遂没于阵。年六十五。
王继勋，彰德节度饶之子，孝明皇后同母弟也。生时，其母见一人赤发，状貌怪异，入室中，遂生继勋。及长，美风仪，性凶率无赖。以后故，为内殿供奉官、都知、溪州刺史。建隆二年，加领恩州团练使，又改龙捷右厢都指挥使，寻领永州防御使。四年，收复湖南，改领彭州防御使。是秋，将讨西蜀，命继勋戒期，将大阅。继勋素与大校马仁瑀不协，阴勒部下市白梃，将以相图。太祖知之，为出仁瑀密州。俄迁保宁军节度观察留后、领虎捷左右厢都虞候、权侍卫步军司事。
继勋所为多不法。会新募兵千余隶雄武，将遣出征，多无妻室，太祖谓继勋曰： 此必有愿为婚者，不须备聘财，但酒炙可也。 继勋不能谕上旨，纵令掠人子女，京城为之纷扰。上闻大惊，遣捕斩百余人，人情始定。时后已崩，上追念后，故不之罪也。
乾德四年，继勋复为部曲所讼，诏中书鞫之。解兵柄，为彰国军留后，奉朝请。继勋自以失职，常怏怏，专以脔割奴婢为乐，前后多被害。一日，天雨墙坏，群婢突出，守国门诉冤。上大骇，命中使就诘之，尽得继勋所为不法事。诏削夺官爵，勒归私第，仍令甲士守之。俄又配流登州，未至，改右监门率府副率。
开宝三年，命分司西京。继勋残暴愈甚，强市民家子女备给使，小不如意，即杀食之，而棺其骨弃野外。女侩及鬻棺者出入其门不绝，洛民苦之而不敢告。太宗在藩邸，颇闻其事。及即位，人有诉者，命户部员外郎、知杂事雷德骧乘传往鞫之。继勋具伏，自开宝六年四月至太平兴国二年二月，手所杀婢百余人。乃斩继勋洛阳市，及为强市子女者女侩八人、男子三人。长寿寺僧广惠常与继勋同食人肉，令折其胫而斩之。洛民称快。
其后家寓西洛颍阳，孙惟德不肖，不能自立，丐食以给。真宗闻而悯之，授惟德汝州司士参军。
刘知信字至诚，邢州人。父迁，晋天福末凤翔帐前军使，改滑州奉国军校，从骁将皇甫晖御边有功，早卒。母即昭宪太后之妹也，乾德初，封京兆郡太君，六年，进本郡太夫人，开宝三年十月卒。太祖废朝发哀，追封齐国太夫人，陪葬安陵，赠迁太保。
知信三岁而孤，宣祖怜其敏慧。建隆三年，起家授供奉官，丁内艰，转六宅副使。开宝五年，迁军器库使，掌武德司。六年，领锦州刺史。属郊祀西洛，为行宫使，驻洛中，又为西京武德、皇城、宫苑等使。车驾出郊，又充大内留守。
太宗即位，进领本州团练使，拜武德使。从征河东，又为行宫使。太平兴国五年，坐遣亲信市竹木于秦、陇，矫制免所过算缗，入官多取其直，左授军器库使，领锦州刺史，俄复为武德使。会改武德为皇城司，即为皇城使。七年，坐秦王廷美事，改右卫将军。是秋，出为静难军节度行军司马。九年，起为左卫将军，领营州刺史。
雍熙初，改左神武军将军，寻领檀州团练使，护屯兵于镇州。会大举北伐，与六宅使符昭寿为押阵都监。师还，诸将失道，知信独整所部以归。俄知定州兼兵马钤辖，押大阵右偏。一日，宴犒将士，契丹骑乘间至，知信不介而出，追之数十里，斩获甚众，以功就拜邕州观察使。四年，召入，改并州路副都部署。端拱中，代还，知杭州。淳化四年，又知天雄军府。太宗崩，充修奉永熙陵部署。咸平初，拜建武军节度观察留后，知永平军府。契丹犯边，复知天雄军。真宗北巡，充驾前副都部署，历知河阳、升州。景德元年，车驾幸澶渊，命为东京都巡检使，复知定州。二年，以疾求还京，至镇州卒，年六十三。废朝，赠太尉、天平军节度。
知信以戚里致贵，尤被亲任，中外践历，最为旧故。虽无显赫称，亦以循谨闻于时。子承宗、承渥。
承宗，幼善射，兼习书数，以荫补殿直，寄班祗候。咸平初，转供奉官、镇、定、高阳关三路承受公事，还，掌军器库。会真宗临幸，见其整肃，面授阁门祗候。知信卒，转内殿崇班。未几，为河北缘边安抚都监。大中祥符初，就加内殿承制，历如京、文思二副使，徙河东缘边安抚，又知保州。俄拜东染院使、知定州。副薛映使契丹，使还，归本任，又兼镇定路兵马钤辖，俄改宫苑使、知雄州、河北缘边安抚使。在郡有治迹，诏书嘉奖，召归，时灵昌决河初塞，择守臣，以承宗为皇城使、知滑州。未几，复代还。
会西边言吐蕃唃斯啰作文法，颇为边患。命副龙图阁直学士陈尧咨为鄜延、邠宁环庆、泾原仪渭、秦州路巡抚使，诏令尧咨等所至军州犒官吏将校，谘访民间利害、郡官使臣能否功过以闻。或有陈诉屈抑，经转运、提点司区断不当，即按鞫诣实，杖以下依法区理，徒以上驿闻，仍取系囚躬亲录问，催促论决。既行，就命尧咨知秦州，承宗为西上阁门使，充钤辖。乾兴初，进东上阁门使，徒鄜延都钤辖而卒。中使护柩至京师，赐以葬地。
承渥荫补殿直，累任使，喜为条奏，至供奉官、阁门祗候。承宗子永钊，右侍禁、阁门祗候。
刘文裕，字以宁，保州保塞人。祖正，晋幽州营田使兼平州刺史。父审奇，武牢关使。简穆皇后即文裕祖姑也。审奇三子，长文远，建隆中为供奉官，与并人战万善而没。次即文裕，开宝四年，起家补殿直。八年，权管云骑员僚直，预讨江南，中弩矢，神色自若。太宗在藩邸，多得亲接。太平兴国二年，擢为内弓箭库副使，特封其母张氏清河县太君，出为秦、陇巡检。
有李飞雄者，太保致仕鏻之孙，秦州节度判官若愚之子。性凶险，不为其家所容，常往来京师、魏博间，与无赖恶少游处，纵酒蒲博为务。以其父故，尽知秦州仓库所积，及地形险易、兵籍多少。又有妻父张季英为凤翔盩厔尉，飞雄自京师往省之，因乘季英马诈为使者，夜抵厩置呼卒索马。卒秉炬出迎，飞雄以私市马缨示之，卒不能辨，即授以马。一卒乘一马前导，以巡边为名，因矫诏率巡驿殿直姚承遂，至陇州率监军供奉官王守定，至吴山县率县尉卢赞，皆从行。先是，秦州内属，羌人为寇，朝廷遣周承瑨、田仁朗、王侁、梁崇赞、韦韬、马知节及文裕领兵屯清水县，飞雄至，称制尽缚之。承瑨等见姚承遂数辈同至，不觉其诈。仁朗独号泣求诏书，飞雄叱之曰： 我受密旨，以若辈逗挠不用命，令尽诛。汝岂不闻封州杀李鹤邪？诏书汝岂得见！ 先是，上即位，分命亲信于诸道廉官吏善恶密以闻。岭南使者言封州李鹤不奉法，诬奏军吏谋反，诏即诛之。故飞雄引以为言。将械承瑨等诣秦州戮之，因据城叛，遂驱承瑨等行。
初，飞雄诈宣制时，自言我上南府时亲吏，文裕因哀告飞雄曰： 我亦尝依晋邸，使者岂不营救之乎？ 飞雄低语谓文裕曰： 尔能与我同富贵否？ 文裕觉其诈，伪许之。飞雄即命左右释文裕缚。文裕策马前附耳语仁朗，仁朗佯坠马，若卒中风眩状。飞雄共前视之，又释其缚。仁朗奋起搏飞雄，与文裕共擒之。飞雄尚呼云： 田仁郎等谋反杀使者。 送秦州狱鞫得实，飞雄、承遂、守定、赞坐要斩，夷飞雄家。捕先与飞雄善者何大举等数辈，悉弃市，厩置卒亦夷其族。因下诏：中外臣庶之家，子弟或有乖检，甚为乡党所知，虽加戒勖曾不悛改者，并许本家尊长具名闻，州县遣吏锢送阙下，当配隶诸处。敢有藏匿不以名闻者，异时丑状彰露，期功以上悉以其罪罪之。
文裕后迁军器库使。四年，车驾征太原，命文裕与通事舍人王侁分兵控石岭关。六年，领儒州刺史。明年，为高阳关都监。会契丹万余骑入，文裕与大将崔彦进击却之。雍熙初，徙屯三交，加领顺州团练使。会李继迁率折遇乜寇边，初诏田仁朗与王侁等讨之，仁朗坐逗遛，命文裕代仁朗。继迁等遁去。
从潘美北征，坐陷失骁将杨业，削籍，配隶登州，事具《业传》。岁余，上知业之陷由王侁，召文裕还。俄起为右领军卫大将军，领端州团练使，封其母清河郡太夫人，赐翠冠霞帔，授其弟文质殿直。逾月，文裕迁容州观察使，出为镇州兵马部署。端拱元年，卒于屯所，年四十五。上甚悼惜，赠宁远军节度，命中使护丧归葬京师。弟文暠至供奉官、阁门祗候，文质至内园使、连州刺史。
刘美字世济，并州人。四世祖质，绛州刺史。曾祖维岳，不仕。祖延庆，右骁卫将军。父通，宋初掌禁旅，从潘美征广南，又累战北面，积劳至虎捷都指挥使，领嘉州刺史，太平兴国中，扈跸太原，卒于师，赠颍州防御使。长女为真宗德妃，加赠定国军节度兼侍中。大中祥符五年，德妃正位中宫，又赠维岳忠正军节度、检校太傅，延庆彰德军节度、检校太尉，通永兴军节度兼中书令，追封曾祖母宋氏吴国太夫人，祖母河南县君元氏许国太夫人，母庞氏徐国太夫人。初，通之卒，窆京城西。天禧二年，诏赠太师、尚书令，谥武懿，七月，遣升王府谘议参军张士逊具卤簿鼓吹，改葬于祥符邓公原。皇后亲临奠，真宗御制祭文置灵坐右。
美即后之兄也。初事真宗于藩邸，以谨力被亲信，即位，补三班奉职，再迁右侍禁。咸平中，傅潜失律流房州，择美监军，及徙潜颍州，又为自京至陈、颍巡检。石保吉在陈州大治廨舍，修城壁，不以闻，僮奴辈假威扰民。会有言者，遣美廉其状，美曰： 保吉世受国恩，拥高赀，列藩阃，营缮过度，拙于检下，诚或有之，自余保无他患。 上意乃解。归朝，充阁门祗候。
大中祥符二年，护屯兵于汉州，历迁供奉官，徒嘉州。士卒有病皆给医药，亲察视抚循之。召还，改内殿崇班，提点在京仓场、东西八作司，以举职闻，迁洛苑副使。八年，预修大内，以劳改南作坊使、同勾当皇城司。天禧初，迁洛苑使，领勤州刺史，与周怀政联职。怀政奸恣，美未尝阿附，怀政左右有过，必痛绳之。亲从卒侦逻者多不时更易，美按籍分番次均使焉。上屡欲委之兵柄，以皇后恳让故，中辍者数四。三年，授龙神卫四厢都指挥使，领昭州防御使，改侍卫马军都虞候。五年，加武胜军节度观察留后。卒，年六十。废朝三日，赠太尉、昭德军节度，录其子从德供备库使，从广内殿崇班，旁亲迁补者数人，追封美亡妻宋氏河内郡夫人。
仁宗嗣位，尊皇后为皇太后，赠维岳镇宁军节度兼侍中，延庆建雄军节度兼中书令，通彭城郡王，曾祖母宋氏陈国太夫人，祖母元氏卫国太夫人。母庞氏郓国太夫人，美亦赠侍中。天圣二年，郊祀，加赠维岳彰信军节度兼中书令，延庆镇安军节度兼中书令，通郑王，宋氏楚国太夫人，元氏韩国太夫人，庞氏魏国太夫人。五年，再郊，又赠维岳天平军节度、中书令兼尚书令，延庆彰化军节度、许国公，通开府仪同三司、魏王，宋氏安国太夫人，元氏齐国太夫人，庞氏晋国太夫人，从德和州刺史，从广内殿承制。有龚知进者，即通之友婿也，亦赠卫尉卿，其妻追封南安郡君。
从德字复本，父美卒，年十四，自殿直迁至供备库副使。弟从广是岁始生，亦补西头供奉官，迁内殿崇班。太后临朝，从德以崇仪使真拜恩州刺史，改和州，又迁蔡州团练使，出知卫州，改恩州兵马都总管，知相州。从德齿少无才能，特以外家故，恩宠无比。其在卫州，县吏李熙辅者善事从德，乃荐其才于朝。太后喜曰： 儿能荐士，知所以为政矣。 即擢熙辅京官。从事郑骧因缘从德，亦擢美官。从德妻，嘉州王蒙正女也。蒙正家豪右，以厚赂结纳至郎官，为郡守。既而从德病，召还，道卒，年二十四。赠保宁军节度使，封荣国公，谥康怀。太后悲怜之尤甚，录内外姻戚门人及僮隶数十人。从德娣婿龙图阁直学士马季良、母越国夫人钱氏兄惟演子集贤校理暧及蒙正皆迁二官。尚书屯田员外郎戴融尝佐从德卫州，以为三司度支判官。御史曹修古、杨偕、郭劝、推直官段少连上疏论之，皆坐贬。子永年。
从广字景元，少出入禁中，侍仁宗左右，太后爱之如家人子。太后崩，真拜崇州团练使。娶荆王元俨女。为滁州防御使，时年十七。赵元昊反，从广自言待罪行间，不能扞患疆埸，坐耗县官，愿上所给公使钱，帝嘉纳之。为群牧都监，改副使。
从广自为防御使十年不迁，特拜宣州观察使、同勾当三班院，请补外自效，以知洺州。漳水溢，从广穿隋故渠以杀水势，洺人便之。徙邢州，籍乡军之罢老者听引子弟自代，著为令。召还，复领三班院。出知襄州，徙真定府路马步军副都总管。卒，赠昭庆军节度使，谥良惠。从广性谨饬，然喜交士大夫，时颇称之。
永年字君锡，生四岁，授内殿崇班，许出入两宫。仁宗使赋《小山诗》，有 一柱擎天 之语。帝误投金杯瑶津亭下，戏谓左右曰： 能取之乎？ 永年一跃持之而出，帝拊其首曰： 奇童子也。 常置内中，年十二，始听出外，累迁廉州团练使，为陕州都监。郭邈山等为盗，永年密遣壮士夜渡河，杀其凶桀二十余人，众遂散。迁钤辖，代还召见，问破贼状，擢干办皇城司，改单州团练使、永兴军路总管。
契丹遣使来请帝绘像，选副张昪报使。契丹以未得志，夜取巨石塞驿门，众皆恐，永年素有力，手掷弃之，契丹惊以为神。
出知泾州，帝赐诗宠之。郡兵岁以香药为折支，三司不时辇致。振武卒素骄，突入通判听事，请以他物代给，欢哗语不逊。永年召至庭下数其罪，斩为首二人，余不敢动。同提举在京诸司库务。凡三除防御使，皆为言者所论而寝。
知代州。契丹取西山木积十余里，辇载相属于路，前守不敢遏，永年遣人焚之，一夕尽。上其事，帝称善。契丹移檄捕纵火盗，永年曰： 盗固有罪，然发在我境，何预汝事？ 乃不敢复言。帝尝问御戎策，对合旨，书 忠孝 字以赐。
英宗立，迁沂州防御使，复知代州。历步军马军殿前都虞候、太原定州路副都总管。王师征安南，永年请先士卒，度富良江取贼以献，不许。迁邕州观察使、步军副都指挥使。卒，赠崇信军节度使，谥曰庄恪。
马季良字元之，开封府尉氏人。家本茶商，娶刘美女。初补越州上虞尉，改秘书省校书郎，知明州鄞县，入为刑部详覆官。太后临朝，迁光禄寺丞。顷之，擢秘阁校理、同判太常礼院，再迁太子中允、判三司度支勾院，以太常丞、直史馆提举在京诸司库务，擢龙图阁待制。三丞充近职，非故事也。迁尚书工部员外郎、龙图阁直学士、同知审官院。刘从德卒，遗表季良迁二官，辞不就，而请以其子直方为馆阁读书。
会江南旱，出为安抚使，再迁兵部郎中。太后崩，换濠州防御使，赴本州。御史中丞范讽言季良徼幸得官，降屯卫将军、滁州安置。开封府劾奏季良冒立券，庇占富民刘守谦免户役，诏许季良自陈，以地给还。岁余，徙寿州，致仕，还京师卒。
季良因缘以进，无他行能，在礼院尝建言，摄祠事官致斋三日无供帐饮食，非所以重祠事也。自是翰林、仪鸾司供帐，大官给食于祠所云。
郭崇仁，字永年，守文之子，章穆皇后弟也，淳化四年，补左班殿直，迁东头供奉官、阁门祗候。契丹入寇，赍密诏谕河北诸将，还奏称旨，累迁崇仪副使兼阁门通事舍人。章穆崩，特除庄宅使、康州刺史，再迁宫苑使、昭州团练使。丁母忧，起复云麾将军，拜解州团练使，改蔡州，擢捧日天武四厢都指挥使、贺州防御使、高阳关路马步军副都总管。以疾落军职，改磁州防御使。卒，赠彰德军节度观察留后。
崇仁虽外戚，朝廷未尝过推恩泽，其为解州团练使十年不迁，尝除知相、卫二州，皆辞不行，盖性慎静，不乐外官也。
杨景宗，字正臣，章惠皇太后从父弟，少蒲博无赖，客京师，以罪黜隶致远务。章惠入宫为美人，奏补茶酒班殿侍，累迁西头供奉官、阁门祗候，坐事降左侍禁、郢州兵马都监。未久复官，累迁东染院副使。章惠为太后，进崇仪使，领连州刺史、扬州兵马钤辖。未几，授秦州刺史，徙滑州钤辖，迁舒州团练使，为兵马总管。
章惠崩，迁成州防御使，坐入临皇仪殿被酒欢噪，出为兖州总管，改天雄军副都总管。时吕夷简守魏，常以官属礼饬戒之，而景宗肆志不悛，遂以不法奏。贬齐州都监，徒卫州，又徒郓州钤辖。召还，同勾当景灵宫、提举四园苑。章献、章懿二后升祔太庙，帝念章惠，故特拜景宗徐州观察使，给留后奉。逾年，领军头引见司，出知磁州，为建宁军节度观察留后、知潞州，给节度使奉。领皇城司，坐卫士入禁中谋为乱，贬徐州观察使、知济州。还，提举万寿观，复建宁军留后，复领军头引见。又坐从卒王安挟刃入皇城，谪左监门卫大将军、均州安置，起为汝州钤辖。祀明堂覃恩，愿还所改官，求为郡。帝谓辅臣曰： 景宗性贪虐，老而益甚，郡不可予也。 乃复以为建宁军留后、提举四园苑，改提举在京诸司库务。卒，赠安武军节度使兼太尉，谥庄定。
景宗起徒中，以外戚故至显官，然暴戾，所至为人患。复使酒任气，在滑州尝殴通判王述仆地。帝深戒毋饮酒，景宗虽书其戒坐右，顷之辄复醉。其奉赐亦随费无余。始，宰相丁谓方盛，筑第敦教坊，景宗为役卒负土第中，后谓败，仁宗以其第赐景宗，居三十年乃终。
符惟忠，字正臣，彦卿曾孙也。以外祖母贤靖大长公主荫，为三班奉职，后擢阁门通事舍人、勾当东排岸司。三司使寇瑊绳下急，漕米数不足纲，吏卒率论以自盗。惟忠争曰： 在法，欠不满四百者不坐，若以自盗论，则计直八百即当坐徒矣。 瑊怒曰： 敢抗三司使邪？ 惟忠曰： 职有当辨，非抗也。 瑊益怒，惟忠争愈力，如所议乃已。
以西染院副使权提举仓草场、提点开封府界县镇公事。开封主簿乐诰，宰相王曾外孙也。或风使荐之。惟忠不从，曰： 诰无善状，安可以势使我。 既而诰果以赃败。时吴奎为长垣尉，惟忠厚遇奎，白府共荐之。
惠民河与刁河合流，岁多决溢，害民田，惟忠自宋楼镇碾湾、横陇村置二斗门杀水势，以接郑河、圭河，自是无复有水害。陕西用兵，除泾原路兵马钤辖兼知泾州。三司使郑戩奏留都大管勾汴河使，建议以为渠有广狭，若水阔而行缓，则沙伏而不利于舟，请即其广处束以木岸。三司以为不便，后卒用其议。再迁西上阁门副使。契丹遣使求地，惟忠副富弼往报使，迁阁门使，至武强县，疽发背卒。赠客省使、眉州防御使。
柴宗庆，字天祐，大名人。祖禹锡，镇宁军节度使。父宗亮，太子中舍。宗庆尚太宗女鲁国长公主，升其行为禹锡子，拜左卫将军，驸马都尉，领恩州刺史。禹锡卒，真拜康州防御使，改复州。
旧制，诸公主宅皆杂买务市物，宗庆遣家僮自外州市炭，所过免算，至则尽鬻之，复市于务中。自是诏杂买务罢公主宅所市物。从祀汾阴，为行宫四面都巡检，进泉州管内观察使。又自言陕西市材木至京师，求蠲所过税。真宗曰： 向谕汝毋私贩以夺民利，今复尔邪！ 既而河东提点刑狱劾宗庆私使人市马不输税，贷不问。授武胜军节度观察留后，历拜彰德军节度使。
仁宗即位，徙静难军，又徙永清、彰德军，拜同中书门下平章事，徙节武成军，出知澶州，未行，改陕州、潞州。后判郑州，以纵部曲扰民，召还奉朝请，岁减公用钱四百万。久之，出判济州，用御史中丞贾昌朝言，留不遣，尽停本使公使钱。卒，赠中书令，谥曰荣密。主累封楚国大长公主，先宗庆没。
宗庆历官多过失，性极贪鄙，积财钜万，而薄于自奉，甚至优人以为戏，宗庆虽知，莫能改也。无子。及终，愿以赀产送官，仁宗以其女尚幼，不许。人谓宗庆选尚荣贵逾四十年，晚上积奉以裨军用，盖亦追补前过云。
张尧佐，字希元，河南永安人，温成皇后世父也。举进士，历宪州、筠州推官。吉州有道士与商人夜饮，商人暴死，道士惧而遁，为逻者所获，捕系百余人。转运使命尧佐覆治，尽得其冤。改大理寺丞、知汜水县，迁殿中丞、知犀浦县。犀浦地狭民繁，多田讼。尧佐正其疆界，条众敝以晓之，讼遂简。知开州，还，判登闻鼓院。
时温成方为脩媛，欲以门阀自表异，故尧佐稍进用，权开封府推官，又提点府界公事。谏官余靖言： 用尧佐不宜太遽，顷者郭后之祸起于杨尚，不可不监。 未几，迁三司户部判官，又为副使。擢天章阁待制、吏部流内铨，累迁兵部郎中、权知开封府，加龙图阁直学士，迁给事中、端明殿学士，拜三司使。
明年，谏官包拯、陈升之、吴奎言： 比年以来，水冒城郭，地震河溢，盖小人道盛。天下皆谓尧佐主大计，诸路困于诛求，内帑烦于借助，法制剚敞，实自尧佐。臣等窃惟亲昵之私，圣人不免，惟处之有道，使不践危机，斯为得矣。 仁宗祀明堂，改户部侍郎，寻拜淮康军节度使、群牧制置使、宣徽南院使、景灵宫使，赐二子进士出身。拯等复言： 陛下即位仅三十年，未有失道败德之事，乃五六年来擢用尧佐，群口窃议，以谓其过不在陛下，在女谒、近习与执政大臣也。盖女谒、近习知陛下继嗣未立，既有所私，莫不潜有趋向；执政大臣不能规谏，乃从谀顺旨，高官要职惟恐尧佐不满其意，致陷陛下于私昵后宫之过。制下之日，阳精晦塞，氛雾蒙孛，宜断以大义，亟命追寝。必不得已，宣徽、节度择与一焉。如此，则合天意，顺人情矣。 御史中丞王举正留百官班，欲廷议，不许。乃诏曰： 近台谏官乞罢尧佐三司，及言不可用为执政，若优与之官，于体为善，朕用其言，遂有是命。今复以为不可，前后反覆，于法当黜。其令中书戒谕之。自今言事官，相率上殿，先取旨。 是日，尧佐辞宣徽、景灵使，从之。
未几，复以宣徽使判河阳，举正又抗章论之，至于三。时吴育判西京留台，河阳民讼有不决者多诣育，育于状尾判曲直。尧佐畏恐，即奉行之。召还，徒镇天平军。卒，赠太师，赐其家僦舍钱日三千。
尧佐起寒士，持身谨畏，颇通吏治，晓法律，以戚里进，遽至崇显，恋嫪恩宠，为世所鄙。子山甫，引进副使、枢密副都承旨。
从弟尧封，孝谨好学，举进士，为石州推官卒。次女，即温成皇后也。累赠至中书令、清河郡王，谥曰景思。
