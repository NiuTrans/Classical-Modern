◎外国八
○吐蕃（唃厮啰董毡阿里骨瞎征赵思忠）
吐蕃本汉西羌之地，其种落莫知所出。或云南凉秃发利鹿孤之后，其子孙以秃发为国号，语讹故谓之吐蕃。唐贞观后，常来朝贡。至德后，因安、史之乱，遂陷河西、陇右之地。大中三年，其国宰相论恐热以秦、原、安乐及石门等七关来归。四年，又克成、维、扶三州。五年，其国沙州刺史张义潮以瓜、沙、伊、肃十一州之地来献。唐末，瓜、沙之地复为所隔。然而其国亦自衰弱，族种分散，大者数千家，小者百十家，无复统一矣。自仪、渭、泾、原、环、庆及镇戎、秦州暨于灵、夏皆有之，各有首领，内属者谓之熟户，余谓之生户。凉州虽为所隔，然其地自置牧守，或请命于中朝。
天成中，权知西凉府留后孙超遣大将拓拔承诲来贡，明宗召见，承诲云： 凉州东距灵武千里，西北至甘州五百里。旧有郓人二千五百为戍兵，及黄巢之乱，遂为阻绝。超及城中汉户百余，皆戍兵之子孙也。其城今方幅数里，中有县令、判官、都押衙、都知、兵马使，衣服言语略如汉人。 即授超凉州刺史，充河西军节度留后。乾祐初，超卒，州人推其土人折逋嘉施权知留后，遣使来贡，即以嘉施代超为留后。
凉州郭外数十里，尚有汉民陷没者耕作，余皆吐蕃。其州帅稍失民情，则众皆啸聚。城内有七级木浮图，其帅急登之，绐其众曰： 尔若迫我，我即自焚于此矣。 众惜浮图，乃盟而舍之。周广顺三年，始以申帅厚为河西节度。帅厚初至凉州，奏请授吐蕃首领折逋支等官，并从之。显德中，师厚为其所迫，擅还朝，坐贬。凉州亦不复命帅。
建隆二年，灵武五部以橐驼良马致贡，来离等八族酋长越嵬等护送入界，敕书奖谕。秦州首领尚波于伤杀采造务卒，知州高防捕系其党四十七人，以状闻。上乃以吴廷祚为雄武军节度代防安辑之，令廷祚赍敕书赐尚波于等曰： 朝廷制置边防，抚宁部落，务令安集，岂有侵渔？曩者秦州设置三砦，止以采取材木，供亿京师，虽在蕃汉之交，不妨牧放之利。汝等占据木植，伤杀军人。近得高防奏汝等见已拘执，听候进止。朕以汝等久输忠顺，必悔前非，特示怀柔，各从宽宥。已令吴廷祚往伸安抚及还旧地。所宜共体恩旨，各归本族。 仍以锦袍银带赐之，尚波于等感悦。是年秋，乃献伏羌地。
乾德四年，知西凉府折逋葛支上言： 有回鹘二百余人、汉僧六十余人自朔方路来，为部落劫略。僧云欲往天竺取经，并送达甘州讫。 诏褒答之。五年，首领闾逋哥、督廷、督南、割野、麻里六人来贡马。开宝六年，凉州令步奏官僧吝毡声、逋胜拉蠲二人求通道于泾州以申朝贡，诏泾州令牙将至凉州慰抚之。八年，秦州大石、小石族寇土门，略居民，知州张炳击走之。
太平兴国二年，秦州安家族寇长山，巡检使韦韬击走之。三年，秦州诸族数来寇略三阳、｛广禾｝穰、弓门等砦，监军巡检使周承瑨、任德明、耿仁恩等会兵击败之，斩首数十级，腰斩不用命卒九人于境上。太宗乃诏曰： 秦州内属三族等顷慕华风，聿求内附，俾之安辑，咸遂底宁。近闻乘蕃育之资，稔寇攘之志，敢忘大惠，来挠边疆。岂朕信之未孚，而吏抚之不至？并蠲衅咎，特示威怀。今后或更剽剠，吏即捕治，置之于法，不须以闻。 是年，又寇八狼砦，巡检刘崇让击败之，枭其帅王泥猪首以徇。三月，小遇族寇庆州，知州慕容德丰击走之。八年，诸种以马来献，太宗召其酋长对于崇政殿，厚加慰抚，赐以束帛，因谓宰相曰： 吐蕃言语不通，衣服异制，朕常以禽兽畜之。自唐室以来，颇为边患。以国家兵力雄盛，聊举偏师，便可驱逐数千里外。但念其种类蕃息，安土重迁，倘因攘除，必致杀戮，所以置于度外，存而勿论也。 九年秋，秦州言蕃部以羊马来献，各已宴犒，欲用茶绢答其直。诏从之。
淳化元年，秦州大、小马家族献地内附。二年，权知西凉州、左厢押蕃落副使折逋阿喻丹来贡。先是，殿直丁惟清往凉州市马，惟清至而境大丰稔，因为其所留。灵州命蕃落军使崔仁遇往迎惟清。又吐蕃卖马还过灵州，为党项所略，表诉其事，因请留惟清至来年同入朝。诏答之。四年，阿喻丹死，以其弟喻龙波为保顺郎将代其任。五年，折平族大首领、护远州军铸督延巴率六谷诸族马千余匹来贡。既辞，复挝登闻鼓，言仪州八族首领逋波鵄等侵夺地土。上降敕书告谕之。知秦州温仲舒上言，每岁伐木，多为蕃族攘夺，今已驱其部落于渭北。太宗虑生边患，乃以知凤翔薛惟吉对易其任，语见《惟吉传》。是年春，知西凉府左厢押蕃落副使折逋喻龙波、振武军都罗族大首领并来贡马。
至道元年，凉州蕃部当尊以良马来贡，引对慰抚，加赐当尊虎皮一，欢呼致谢。二年四月，折平族首领握散上言，部落为李继迁所侵，愿会兵灵州以备讨击，赐币以答之。七月，西凉府押蕃落副使折逋喻龙波上言，蕃部频为继迁侵略，乃与吐蕃都部署没暇拽于会六谷蕃众来朝，且献名马。上厚赐之。是岁，凉州复来请帅，诏以丁惟清知州事，赐以牌印。
咸平元年十一月，河西军左厢副使、归德将军折逋游龙钵来朝。游龙钵四世受朝命为酋，虽贡方物，未尝自行，今始至，献马二千余匹。河西军即古凉州，东至故原州千五百里，南至雪山、吐谷浑、兰州界三百五十里，西至甘州同城界六百里，北至部落三百里。周回平川二千里。旧领姑臧、神乌、蕃禾、昌松、嘉麟五县，户二万五千六百九十三，口十二万八千一百九十三。今有汉民三百户。城周回十五里，如凤形，相传李轨旧治也。皆龙钵自述云。诏以龙钵为安远大将军。
二年，以仪州延蒙八部都首领渴哥领化州刺史，首领透逋等为怀化郎将。四年，知镇戎军李继和言，西凉府六谷都首领潘罗支愿戮力讨继迁，请授以刺史，仍给廪禄。经略使张齐贤又请封六谷王兼招讨使。上以问宰相，皆曰： 罗支已为酋帅，授刺史太轻；未领节制，加王爵非顺；招讨使号不可假外夷。 乃以为盐州防御使兼灵州西面都巡检使。时西凉使来，且言六谷分左右厢，左厢副使折逋游龙钵实参罗支戎事。朝廷方务绥怀，又以龙钵领宥州刺史，六族首领褚下箕等三人为怀化将军。其年，潘罗支遣部下李万山率兵讨贼，贻书继和请师期。先是，遣宋沆、梅询等为安抚使、副，未行，上谓宰相曰： 朕看《盟会图》，颇记吐蕃反覆狼子野心之事。今已议王超等领甲马援灵州，若难为追袭，即灵州便可制置，沆等不须遣，止走一使以会兵告之。 
五年十月，罗支又言贼迁送铁箭诱臣部族，已戮一人、絷一人，听朝旨。诏褒谕之，听自处置。十一月，使来，贡马五千匹。诏厚给马价，别赐彩百段、茶百斤。六年，又遣咩逋族蕃官成逋驰骑至镇戎军，请会兵讨贼。边臣疑成逋诈，护送部署司，成逋惧，逸马坠崖死。上闻，甚叹息之，曰： 此泥埋之子，族人畏其勇，父子皆有战功，凡再诣阙，朕皆召见，奖其向化。 诏劾镇戎官吏，仍令渭州以礼葬之。其年，原、渭蕃部三十二族纳质来归。罗支又遣蕃官吴福圣腊来贡，表言感朝廷恩信，愤继迁倔强，已集骑兵六万，乞会王师收复灵州。乃以罗支为朔方军节度、灵州西面都巡检使，赐以铠甲器币。又以吴福圣腊为安远将军，次首领兀佐等七人为怀化将军。罗支屡请王师助击贼，议者以西凉去渭州限河路远，不可预约师期。上曰： 继迁常在地斤三山之东，每来寇边，及官军出，则已遁去。使六谷部族近塞捍御，与官军合势，亦国家之利。 降诏许之。六月，知渭州曹玮言陇山西延家族首领秃逋等纳马立誓，乞随王师讨贼，以汉法治蕃部，且称其忠。诏授本族军主。八月，者龙族首领来贡名马，上嘉其尝与潘罗支协力抗贼，令复优待之。其年十一月，继迁攻西蕃，遂入西凉府，知州丁惟清陷没。罗支伪降，未几，集六谷诸豪及者龙族合击继迁。继迁大败，中流矢遁死。
景德元年二月，遣其甥厮陀完来献捷。六月，又遣其兄邦逋支入奏，且欲更率部族及回鹘精兵直抵贺兰山讨除残孽，愿发大军援助。诏泾原部署陈兴等候罗支已发，即率众鼓行赴石门策应。邦逋支又言前赐罗支牌印、官告、衣服、器械为贼劫掠，有诏别给罗支；又言修洪元大云寺，诏赐金箔物彩。先是，继迁种落迷般嘱及日逋吉罗丹二族亡归者龙族，而欲阴图罗支。是月，会迁党攻者龙，罗支率百余骑急赴，将议合击，遂为二族戕于帐。诏赠罗支武威郡王，遣使赠恤其家。
者龙凡十三族，而六族附迷般嘱及日逋吉罗丹。西凉府既闻罗支遇害，乃率龛谷、兰州、宗哥、觅诺诸族攻者龙六族，六族悉窜山谷中，诏使者安集之。六谷诸豪乃议立罗支弟厮铎督为首领。且言铎督刚决平恕，每会戎首，设觞豆饮食必先卑者，犯令虽至亲不贷，数更战讨，威名甚著。诏授铎督盐州防御使、灵州西面沿边都大巡检使。上以迁党未平，藉其腹背攻制，遂加铎督朔方军节度、押蕃落等使、西凉府六谷大首领。
泾原路言陇山县王、狸、延三族归顺。又渭州言龛谷、懒家族首领尊毡磨壁余龙及便嘱等献名马，愿率所部助讨不附者；又言西凉市马道出本族，自今保无他虞。诏赐马直，以便嘱等为郎将。石、隰州又言河西诸蕃四十五族内附。其年，迁党寇永宁，为药令族合苏击败之，斩首百余级。镇戎军上言，先叛去蕃官茄罗、兀赃、成王等三族及〈者多〉移军主率属归顺，请献马赎罪，特诏宥之。
二年，厮铎督遣其甥呵昔来贡，仍上与赵德明战斗功状；又言蕃帐周斯那支有智勇，久参谋议，请授以六谷都巡检使。上嘉奖，从其请，仍赐茶彩。又追录潘罗支子失吉为归德将军，厚赐器币；者龙七族首领有捍寇之劳，并月给千钱。旧制，弓矢兵器不入外夷。时西凉样丹族上表求市弓矢，上以样丹宣力西陲，委以捍蔽，特令渭州给赐。因别赐厮铎督，以重恩意。
三年，又以者龙族合穷波、党宗族业罗等为本族首领、检校太子宾客，皆铎督外姻也。铎督遣安化郎将路黎奴来贡。黎奴病于馆，特遣尚医视疗。及卒，上怜之，厚加赗给。五月，铎督又言部落疾疫。诏赐白龙脑、犀角、硫黄、安息香、白紫石英等药，凡七十六种。使者感悦而去。又制加铎督检校太傅，其族帐李波逋等四十九人为检校太子宾客，充本族首领。铎督遣所部波机进卖马，因言积官奉半岁，乞就京给赐市所须物，从之。渭州言妙娥、延家、熟嵬等族率三千余帐、万七千余口及羊马数万款塞内附。诏遣使抚劳之，赐以袍带茶彩，仍以折平族首领撒逋渴为顺州刺史，充本族都军主。是年，宗家、当宗、章迷族来贡，移逋、攃父族归附。九月，诏释西面纳质戎人。先是，诸蕃有钞劫为恶尝经和断者，恐异时复叛，故收其子弟为质，乃有禁锢终身者。上悯而纵之，族帐感恩，皆稽颡自誓不为边患。四年，边臣言赵德明谋劫西凉，袭回鹘。上以六谷、甘州久推忠顺，思抚宁之，乃遣使谕厮铎督令援结回鹘为备，并赐铎督茶药、袭衣、金带及部落物有差。铎督奉表谢。
大中祥符元年十一月，宗哥族大首领温逋等来贡。三年，西凉府觅诺族瘴疫，赐首领温逋等药。四年，厮铎督遣增蔺毡单来贡，赐紫方袍。五年，又遗其子来贡。其年，者龙族都首领舍钦波遣使诣阙献马，求赐印。诏从其请，仍优赍之。七年，知秦州张佶置大落门新砦。先是，佶欲近渭置采木场，蕃族闻之，即徙帐去。佶不能遂抚之，戎人辄悔，因乡导钞劫，佶深入掩击，悉败走。至是求和，佶不许。
三月，秦州曹玮言熟户郭厮敦、赏样丹皆大族，样丹辄作文法谋叛，厮敦密以告，约半月杀之，至是，果携样丹首来。上以厮敦阴害样丹，不欲明加恩奖，以疑惧诸族。时方议筑南使城，遂以厮敦献地为名，诏授顺州刺史。先是，张佶深入蕃境，边事数扰。及玮破鱼角蝉，戮赏样丹二酋，由是前拒王师者伏匿避罪，玮诱召之，许纳罚首过。既而至者数千人，凡纳马六十匹，给以匹彩。或以少为诉者，玮叱之曰： 是赎罪物，汝辈敢希利耶！ 戎族闻之，皆畏服。八月，曹玮言伏羌砦厮鸡波与宗哥族李磨论聚为文法，领兵趣之，悉溃散，夷其城帐。九月，玮又言宗哥唃厮啰、羌族马波叱腊鱼角蝉等率马衔山、兰州、龛谷、毡毛山、洮河、河州羌兵至伏羌砦三都谷，即率兵击败之，逐北二十里，斩馘千余级，擒七人，获马牛、杂畜、衣服、器仗三万三千计。吹麻城张族都首领张小哥以功授顺州刺史。玮又言永宁砦陇波、他厮麻二族召纳质不从命，率兵击之，斩首二百级。十一月，诏给秦州七砦熟户首领、都军主以下百四十六人告身。
天禧元年，诏以冶坊砦都首领郭厮敦为本族巡检，赋以奉禄。又补大马家族阿厮铎为本族军主。十月，秦州部署言鬼留家族累岁违命，讨平之。二年，又言吹麻城及河州诸族皆破宗哥文法来附。唃厮啰少衰，数为啰瞎力骨所困，今还旧地。诸砦羌族及空俞、厮鸡波等纳质者凡七百五十六帐。
唃厮啰者，绪出赞普之后，本名欺南陵温逋。篯逋犹赞普也，羌语讹为篯逋。生高昌磨榆国，既十二岁，河州羌何郎业贤客高昌，见厮啰貌奇伟，挈以归，置（缺）心城，而大姓耸昌厮均又以厮啰居移公城，欲于河州立文法。河州人谓佛 唃 ，谓儿子 厮啰 ，自此名唃厮啰。于是宗哥僧李立遵、邈川大酋温逋奇略取厮啰如廓州，尊立之。部族浸强，乃徙居宗哥城，立遵为论逋佐之。
立遵或曰李遵，或曰李立遵，又曰郢成蔺逋叱。论逋者，相也。立遵念贪，且喜杀戮，国人不附，既与曹玮战三都谷不胜，又袭西凉为所败。厮啰遂与立遵不协，更徙邈川，以温逋奇为论逋，有胜兵六七万，与赵德明抗，希望朝廷恩命。知秦州张佶奏请拒绝。泾原钤辖曹玮上言，宜厚唃厮啰以扼德明。而立遵屡表求赞普号，朝议以赞普戎王也，立遵居厮啰下，不应妄予，乃用厮铎督恩例，授立遵保顺军节度使，赐袭衣、金带、器币、鞍马、铠甲等。
大中祥符八年，厮啰遗使来贡。诏赐锦袍、金带、器币、供帐什物、茶药有差，凡中金七千两，他物称是。其年，厮啰立文法，聚众数十万，请讨平夏以自效。上以戎人多诈，或生他变，命周文质监泾原军，曹玮知秦州兼两路沿边安抚使以备之。宗哥城东南至永宁九百一十五里，东北至西凉府五百里，西北至甘州五百里，东至兰州三百里，南至河州四百一十五里。又东至龛谷五百五十里，又西南至青海四百里，又东至新渭州千八百九十里。九年，厮啰、立遵等献马五百八十二匹。诏赐器币总万二千计以答之。数使人至秦州求内属。
明道初，即授厮啰宁远大将军、爱州团练使，授逋奇归化将军。已而逋奇为乱，囚厮啰置阱中，出收不附己者，守阱人间出之。厮啰集兵杀逋奇，徙居青唐。
景祐中，以厮啰为保顺军节度观察留后，岁以奉钱令秦州就赐。元昊侵略其界，兵临河湟，厮啰知众寡不敌，壁鄯州不出，阴间元昊，颇得其虚实。元昊已渡河，插帜志其浅，厮啰潜使人移植深处以误元昊。及大战，元昊溃而归，士视帜渡，溺死十八九，所卤获甚众。自是，数以奇计破元昊，元昊遂不敢窥其境。及元昊取西凉府，潘罗支旧部往往归厮啰，又得回纥种人数万。厮啰居鄯州，西有临谷城通青海，高昌诸国商人皆趋鄯州贸卖，以故富强。
宝元元年，加保顺军节度使，仍兼邈川大首领。时以元昊反，遣左侍禁鲁经持诏谕厮啰，使背击元昊以披其势，赐帛二万匹。经还，以劳擢阁门祗候。厮啰奉诏出兵向西凉，西凉有备，厮啰知不可攻，捕杀游逻数十人亟还，声言图再举。元昊既屡寇边，仁宗召对鲁经，欲再遣，经固辞，贬经为左班殿直。募敢使者，屯田员外郎刘涣应诏。涣至，斯啰迎导供帐甚厚，介骑士为先驱，引涣至庭。厮啰冠紫罗毡冠，服金线花袍、黄金带、丝履，平揖不拜，延坐劳问，称 阿舅天子安否 。道旧事则数十二辰属，曰兔年如此，马年如此。涣传诏，已而厮啰召酋豪大犒，约尽力无负，然终不能有大功。后累加恩兼保顺河西节度使、洮凉两州刺史，又加阶勋检校官、功臣、食邑，赐器币鞍勒马。
嘉祐三年，摖罗部阿作等叛厮啰归谅诈，谅祚乘此引兵攻掠境上，厮啰与战败之，获酋豪六人，收橐驼战马颇众，因降陇逋、公立、马颇三大族。会契丹遣使送女妻其少子董毡，乃罢兵归。
治平二年夏，羌邈奔及阿叔溪心以陇、珠、阿诺三城叛谅祚归厮啰，厮啰不礼，乃复归谅祚，请兵还取所献地，谅祚不之罪，为出万余骑随邈奔、溪心往取，不能克，但取邈川归丁家五百余帐而还。厮啰其年冬死，年六十九，第三子董毡嗣。
董毡母曰乔氏，厮啰三妻。乔氏有色，居历精城，所部可六七万人，号令明，人惮服之。方董毡少时，择酋长子年与董毡相若者与之游，衣服饮食如一，以此能附其众。董毡自九岁厮啰为请于朝，命为会州刺史，而乔氏封太原郡君。其二妻皆李立遵女也，生瞎毡及磨毡角。立遵死，李氏宠衰，斥为尼，置廓州，锢其子瞎毡。磨毡角结母党李巴全窃载其母奔宗哥，厮啰不能制，磨毡角因抚有其众。李氏以宝元二年恩赐紫衣。磨毡角亦累奉贡，初补严州团练使，后以思州团练使卒。所部立其子瞎撒欺丁，李氏惧孤弱不能守，乃献皮帛、入库廪文籍于厮啰，厮啰因受之。嘉祐三年，命欺丁为顺州刺史。瞎毡居龛谷，屡通贡，授澄州团练使，先卒。子木征居河州，母弟瞎吴叱居银川。
厮啰地既分，董毡最强，独有河北之地，其国大抵吐蕃遗俗也。怀恩惠，重财货，无正朔。市易用五谷、乳香、硇砂、罽毯、马牛以代钱帛。贵虎豹皮，用缘饰衣裘。妇人衣锦，服绯紫青绿。尊释氏。不知医药，疾病召巫觋视之，焚柴声鼓，谓之 逐鬼 。信咒诅，或以决事，讼有疑，使诅之。讼者上辞牍，藉之以帛，事重则以锦。亦有鞭笞杻械诸狱具。人喜啖生物，无蔬茹醯酱，独知用盐为滋味，而嗜酒及茶。居板屋，富姓以毡为幕，多并水为秋迁戏。贡献谓之 般次 ，自言不敢有贰则曰 心白向汉 云。其后，河州、武胜军诸族浸骄，闭于阗诸国朝贡道，击夺般次。诏边将问罪。已而董毡遣使奉贡入谢，上慰纳焉。
初，厮啰死，董毡嗣为保顺军节度使、检校司空。神宗即位，加太保，进太傅。熙宁元年，封其母安康郡太君，以其子蔺逋比为锦州刺史。三年，夏人寇环庆，董毡乘虚入其境，大克获。赐玺书袍带奖激之。王韶既定熙河，其首领青宜结鬼章寇河州踏白城，景思立死焉。帝命边臣招来之。十年，以鬼章及阿里骨皆为刺史。董毡贡真珠、乳香、象牙、玉石、马，赐以银、彩、茶、服、缗钱，改西平节度使，遣供奉官郭英赍诏书、器币至其国。
方鬼章犯境时，列帐讷儿温及禄尊率部族叛附之。既来降，又阴与董毡通。元丰初，诏知岷州种谔集酋长斩之，以妻女田产赐降将俞龙珂。二年，遣景青宜党令支贡方物，以令支为珍州刺史，赐董毡钱万缗，银彩千计。三年，邈川城主温讷支郢成及叔溪心、弟阿令京等款塞，以郢成为会州团练使，溪心内殿崇班，令京西头供奉官，余族人皆殿直奉职。
四年，王师讨夏，会其兵。董毡遣酋长抹征等率三万人赴党龙耳江及陇、朱、珂诺，又集六部兵十二万，约以八月分三路与官军会。帝以其协济军威，事功可纪，由常乐郡公进封武威郡王，鬼章、阿里骨、党令支皆团练使，心牟钦毡、阿星、李叱腊钦为刺史。
夏人欲与之通好，许割赂斫龙以西地，云如归我，即官爵恩好一如所欲。董毡拒绝之，训整兵甲，以俟入讨，且遣使来告。帝召见其使，使归语董毡尽心守圉；每称其上书情辞忠智，虽中国士大夫存心公家者不过如此。知邈川事力固不足与夏人抗，但欲解散其谋，使不与结和而已，故终不能大有功。
哲宗立，加检校太尉。元祐元年，卒。蔺逋叱已死，养子阿里骨嗣。
阿里骨，本于阗人。少从其母给事董毡，故养为子。元丰兰州之战最有功，自肃州团练使进防御使。董毡病革，召诸酋领至青唐，谓曰： 吾一子已死，惟阿里骨母尝事我，我视之如子。今将以种落付之，何如？ 诸酋听命。既嗣事，遣使修贡。
元祐元年，以起复冠军大将军、检校司空为河西军节度使，封宁塞郡公。里骨颇峻刑杀，其下不遑宁。诏饬以推广恩信，副朝廷所以封立、前人所以付与之意。二年，遂逼鬼章使率众据洮州。羌结药密者使所部怯陵来告，里骨执怯陵，结药密惧，携妻子南归。鬼章又使其子结篯咓龊入寇，心牟钦毡、温溪心不肯从，诏以二人为团练使。八月，鬼章就擒，槛送京师；寻赦之，授陪戎校尉，遣居秦州，听招其子以自赎。
明年，里骨奉表谢罪。诏熙河无复出兵，许贡奉如故，加金紫光禄大夫、检校太保。其廓州主鲁尊欲焚拆河桥归汉，熙州以闻。哲宗以里骨既通贡，不可有纳叛之名，欲弗纳，又封其妻溪尊勇丹为安化郡君，子邦彪篯为鄯州防御使，弟南纳支为西州刺史。鬼章死，诏焚付其骨。
绍圣元年，以师子来献。帝虑非其土性，厚赐而还之。三年，卒，年五十七。瞎征嗣。
瞎征，即邦彪篯也。以绍圣四年正月为河西军节度使、检校司空、宁塞郡公。性嗜杀，部曲睽贰。大酋心牟钦毡之属有异志，忌瞎征季父苏南党征雄勇多智，共诬其谋逆，瞎征不能察而杀之，尽诛其党，独篯罗结逃奔溪巴温。
溪巴温者，董毡疏族也，自阿里骨之立，去依陇逋部，河南诸羌多归之。篯罗结奉溪巴温长子杓拶据溪哥城。瞎征讨杀杓拶，篯罗结奔河州，说王赡以取青唐之策。已而温入溪哥城，自称王子。
元符二年七月，赡取邈川。八月，瞎征自青唐脱身来降。钦毡迎溪巴温入青唐，立木征之子陇拶为主。九月，赡军至青唐，陇拶出降。以邈川为湟州，青唐为鄯州。二酋虽降，然其种人本无归汉意。议者谓： 今不先修邈川以东城障而遽取青唐，非计也。以今日观之，有不可守者四：自炳灵寺渡河至青唐四百里，道险地远，缓急声援不相及，一也；羌若断桥塞隘，我虽有百万之师，仓卒不能进，二也；王赡提孤军以入，四无援兵，必生他变，三也；设遣大军而青唐、宗哥、邈川食皆止支一月，内地无粮可运，难以久处，四也。官军自会州还者皆憔悴，衣屦穿决，器仗不全，羌视之有轻汉心，旦夕必叛。 
闰九月，钦毡等果与青唐城中人相结，谋复夺城。山南诸羌亦叛。赡遣将破之，戮结咓龊及钦毡等九人。青唐围解而邈川益急，夏人十万助之。总管王愍以死战固守，乃得免。赡弃青唐归，巴温与其子溪赊罗撒据之。朝论请并弃邈川，且谓董毡无后，陇拶乃木征之子、唃厮啰嫡曾孙，最为亲的。于是以陇拶为河西军节度使、知鄯州，封武威郡公，充西蕃都护，依府州折氏世世承袭。寻赐姓名曰赵怀德；其弟邦辟勿丁咓曰怀义，为廓州团练使、同知湟州；加瞎征检校太傅、怀远军节度使。
三年三月，怀德及所降契丹、夏国、回鹘公主入见，各赐冠服，退易之，于迩英阁前后立班谢，赐食于横门。徽宗命辅臣呼与语，问何以招致溪巴温，对曰： 譬如乳牛，系其子即母须来，系其母即子须来。俟至岷州，当遣人往谕，使之归汉。 遂与瞎征俱还湟州。溪赊罗撒谋袭杀怀德，怀德奔河南。瞎征不自安，求内徙，诏居邓州。崇宁元年，卒。三年，王厚复湟、鄯。怀德至京师，拜感德军节度使，封安化郡王。
赵思忠即瞎毡之子木征也。瞎毡死，木征不能自立，青唐族酋瞎药鸡啰及僧鹿遵迎之居洮州，欲立以服洮岷叠宕、武胜军诸羌。秦州以其近边，逐之，乃还河州，后徙安江城，董毡欲羁属之，不能有也。母弟瞎吴叱，别居银川聂家山，至和初，补本族副军主。嘉祐中，为河州刺史。王韶经略熙河，遣僧智缘往说之，啖以厚利，因随以兵；前后杀其老弱数千，焚族帐万数，得腹心酋领十余人，又禽其妻子，皆不杀。遂以熙宁七年四月举洮、河二州来降，赐以姓名，拜荣州团练使。封其母郢成结遂宁郡太夫人，妻包氏咸宁郡君。弟董谷赐名继忠，补六宅副使。结吴延征赐名济忠，瞎吴叱曰绍忠，巴毡角曰醇忠，巴毡抹曰存忠；长子邦辟勿丁咓曰怀义，次盖咓日秉义，皆超拜官。以思忠为秦州钤辖，不涖事，而乞主熙河羌部，经略司以为不可。诏以二州给地五十顷。后迁合州防御使，卒，赠镇洮军节度观察留后。
