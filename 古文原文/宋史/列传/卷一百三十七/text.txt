卫肤敏刘珏胡舜陟沈晦刘一止（弟宁止）胡交修綦崇礼
卫肤敏，字商彦，华亭人。以上舍生登宣和元年进士第，授文林郎、南京宗子博士，寻改教授。六年，召对，改宣教郎、秘书省校书郎，命假给事中贺金主生辰。肤敏奏曰： 彼生辰后天宁节五日，金人未闻入贺，而反先之以失国体，万一金使不来，为朝廷羞。请至燕山候之，彼若不来，则以币置境上而已。 帝可其奏。既至燕，金贺使果不至，遂置币而返。七年，复假给事中以行，及庆源府，逢许亢宗还，语金国事，曰： 彼且大入，其势不可往。 肤敏至燕，报愈急，众惧不敢进，肤敏叱曰： 吾将君命以行，其可止乎？ 即至金国，知其兵已举，殊不为屈。及将还，金人所答国书，欲以押字代玺，肤敏力争曰： 押字岂所以交邻国。 论难往复，卒易以玺。及受书，欲令双跪，肤敏曰： 双跪乃北朝礼，安可令南朝人行之哉！ 争辨逾时，卒单跪以受。金人积不说，中道羁留且半年。
至涿州新城，与斡离不遇，遣人约相见，拒之不可，遂语之曰： 必欲相见，其礼当如何？ 曰： 有例。 肤敏笑曰： 例谓趋伏罗拜，此礼焉可用？北朝止一君耳，皇子郎君虽贵，人臣也，一介之使虽贱，亦人臣也。两国之臣相见，而用君臣之礼，是北朝一国有二君也。 金人气折，始曰： 唯所欲。 肤敏长揖而入。既坐，金人出誓书示之，肤敏却不视，曰： 远使久不闻朝廷事，此书真伪不可知。 因论用兵事，又以语折之，几复为所留。
靖康初，始还，进三官，迁吏部员外郎。会高丽遣使来贺，命假太常少卿往接之。朝论欲改称宣问使，肤敏曰： 国家厚遇高丽久矣，今边事方作，不可遽削其礼，失远人心，愿姑仍旧。 乃复称接伴使。既至明州，会京师多难，乃便宜称诏厚赐使者，遣还。
建炎元年，复命，自劾矫制之罪，高宗嘉赏。迁卫尉少卿。建议 两河诸郡宜降蜡书，许以世袭，使各坚守。陕西、山东、淮南诸路，并令增陴浚隍，徙民入城为清野计。命大臣留守汴京，车驾早幸江宁。 帝颇纳之。
迁起居舍人，言： 前日金人凭陵，都邑失守，朝臣欲存赵氏者不过一二人而已，其他皆屈节受辱，不以为耻，甚者为敌人敛金帛，索妃嫔，无所不至，求其能诈楚如纪信者无有也。及金人伪立叛臣，僣窃位号，在廷之臣逃避不从及约寇退归位赵氏者，不过一二人而已。其他皆委质求荣，不以为愧，甚者为叛臣称功德，说符命，主推戴之议，草劝进之文，无所不为，求其击朱泚如段秀实者无有也。今陛下践祚之初，苟无典刑，何以立国？凡前日屈节敌人，委质伪命者，宜差第其罪，大则族，次则诛，又其次窜殛，下则斥之远方，终身不齿，岂可犹畀祠禄，使尘班列哉？ 又言： 今二帝北迁，寰宇痛心，愿陛下愈自贬损，不忘服雪，卑宫室，菲饮食，恶衣服，减嫔御，斥声乐，以至岁时上寿，春秋锡宴，一切罢之，虽飨郊庙亦不用乐。必俟两宫还阙，然后复常，庶几精诚昭格天地，感动人心。 拜右谏议大夫兼侍读，言： 行在颇兴土木之役，非所以示四方，乞罢筑承庆院、升旸宫。 又奏： 凡黜陟自中出者，皆由三省乃得奉行，或戾祖宗成宪者，皆许执奏。 时内侍李志道以赦恩复保庆军承宣使，添差入内都知，肤敏极论罢之。初，钦宗内侍昭庆军承宣使容机，围城中时乞致仕，高宗即位，命起之。肤敏言： 自古帝王未有求阉寺于闲退而用者。 遂寝。后父邢焕除徽猷阁待制，太后兄子孟忠厚显谟阁直学士。肤敏言： 非祖宗法。 焕寻换武职，忠厚自若。
俄迁肤敏中书舍人，肤敏恳奏曰： 昔司马光论张方平不当参知政事，自御史中丞迁翰林学士。光言： 以臣为是，则方平当罢；以臣为非，则臣当贬。今两无所问而迁臣，臣所未谕。 臣虽不肖，愿附于司马光。 又言： 事母后莫若孝，待戚属莫若恩，劝臣下莫若赏，今陛下顺太母以非法非所谓孝，处忠厚以非分非所谓恩，不用臣言而迁其官非所谓赏，一举而三失矣。 帝命宰相谕肤敏曰： 朝廷以次迁官，非因论事也。 肤敏犹不拜，居家逾月，及忠厚改承宣使，诏后族勿除从官，肤敏始拜命。又言： 中书根本之地，舍人所掌，不特演纶而已。 凡命令不合公议者，率封还之。
会肤敏知贡举，有进士何烈对省试策，谬称 臣 ，谏官李处遁乞正考官卤莽之罪，以集英殿修撰提举洞霄宫。或谓肤敏在后省论事，为黄潜善、汪伯彦所恶，故因事斥之。
三年春，召赴行在。时帝次平江。肤敏入见，言及时事泣下，帝亦泣曰： 卿今宜知无不言，有请不以时对。 肤敏谢曰： 臣顷尝三为陛下言，扬州非驻跸之地，乞早幸江宁。今钱塘亦非帝王之都，宜须事定亟还金陵。 因陈所以守长江之策，帝善其言。翌日，再对，归得疾，然犹力疾扈跸至临安。俄除刑部侍郎，未拜，谒告归华亭就医，许之，迁礼部侍郎。
初，肤敏久疾卧舟中，不能朝，时苗、刘之变，帝未反正，宰相朱胜非言于隆祐太后，以 肤敏称疾坐观成败，无人臣节 。及卒，始明其非伪云。年四十九，特赠大中大夫。子仲英、仲杰、仲循。
刘珏，字希范，湖州长兴人。登崇宁五年进士第。初游太学，以书遗中书舍人邹浩曰： 公始为博士论取士之失，免所居官，在谏省斥宫掖之非，远迁岭表，岂逆计祸福，邀后日报哉，固欲蹈古人行也。今庶政岂尽修明，百官岂尽忠实，从臣继去，岂尽非才，言官屡逐，岂尽有罪！信任逾曩昔而拱默不言，天下之士窃有疑焉，愿有以慰塞群望。 浩得书愧谢之。宣和四年，擢监察御史，坐言事知舒州，留为尚书主客员外郎。
靖康初，议皇帝朝谒上皇仪，欲以家人礼见于内庭，珏请皇帝设大小次，俟上皇御坐，宰臣导皇帝升自东阶，拜于殿上，则有君之尊，有父之敬。又谓： 君于大臣或赐剑履上殿，或许子孙扶掖。皇帝朝谒，宜令环卫士卒侍立于殿西，宰执、三衙、侍从等官扶侍于殿上。如请帝坐，即宰执等退立西隅。 迁太常少卿。讨论皇帝受册宝故事，珏言： 唐太宗、明皇皆亲受父命，未尝再行册礼，肃宗即位于灵武，故明皇遣韦见素就册之，宣政授传国玺，群臣上尊号，至德宗踵行之，后世以为非。 议遂寝。
除中书舍人。陈十开端之戒曰： 陛下即位罢御笔，止营缮，登俊乂，诎虚诞，戢内侍之权，开言者之路，命令既当，未尝数改，任用既公，率皆称职，赏必视功，政必核实，此天下所以指日而徯太平也。比者内降数出，三省罕有可否，此御笔之开端也。教子弟既有其所，又彻而新之，长入祗候之班，势若可缓，亟而成之，此营缮之开端也。河阳付之庸才，泾原委之贪吏，此任用失当之开端也。花石等滥赏，既治复止，马忠统兵，累行累召，此命令数易之开端也。三省、密院议论各有所见，启拟各举所知，持不同不比之说，忘同寅协恭之议，此大臣不和之开端也。内路之帅擅作圣旨指挥，行郡之守称为外任监当，此臣下诞谩之开端也。董局务者广辟官属，侍帷幄者分争殿庐，此内侍恣横之开端也。两省缴奏多命以次行下，或戒以不得再缴，台谏言事失当，率责为远小监当，此言路壅塞之开端也。恤民之诏累下，未可行者多，是为空文无实德，此政事失信之开端也。随龙第赏，冠带之工亦推恩，金兵扣阙，礼房之吏亦进秩，此爵赏僣滥之开端也。是十者虽未若前日之甚，其端已见，杜而止之，可以驯致治平，因而循之，虽有智者不能善其后矣。 
詹度都堂禀议，中书舍人安扶持不可，改命珏书行，珏言： 伐燕之役，度以书赞童贯大举，去秋蔡靖屡以金人点集为言，度独谓不应有此，遂不设备，请窜度岭表。 诏予宫祠。李纲以观文殿学士知扬州，安扶又持不可，珏言： 韩琦好水之败，韩绛西州之败，皆不免黜责。纲勇于报国，锐于用兵，听用不审，数有败衄，宜降黜以示惩戒。 纲改宫祠。吏部侍郎冯澥言珏持两端，为纲游说，提举亳州明道宫。
建炎元年，复召为中书舍人，至泗州，上书言： 金人尚有屯河北者，万一猖獗而南，六飞岂能无警，乞早赐行幸。西兵骁勇，宜留以为卫。西京舟船。恐金人藉以为用，并令东下。 时李纲已议营南阳，珏未知也。既至，极言南阳兵弱财单，乘舆无所取给，乞驻跸金陵以待敌。汪伯彦、黄潜善皆主幸东南，帝遂如扬州。潜善兄潜厚除户部尚书，珏言兄弟不可同居一省，帝遣张悫谕旨，珏论如初。诏潜厚提举醴泉观。
迁给事中，论内降、营缮二事曰： 陛下以前朝房院而建承庆院，议者以为营造浸广，以隆祐太后时有御笔，议者以为内降数出。盖除授不归中书，工役领之内侍，此人言所以籍籍也。营缮悉归有司，中旨皆许执奏，则众论息矣。 孟忠厚除显谟阁直学士，邢焕徽猷阁待制，珏封还，言旧制外戚未有为两禁官者，诏焕换武阶。帝曰： 忠厚乃隆祐太后族，宜体朕优奉太后之意。 珏持益坚，忠厚寻亦换武阶。
迁吏部侍郎，同修国史，言： 淮甸备敌，兵食为先，今以降卒为见兵，以籴本为见粮，无一可恃，维扬城池未修，军旅多阙，卒有不虞，何以待之？ 已而金人果乘虚大入，帝亟如临安，以珏为龙图阁直学士、知宣州。俄复为吏部侍郎。
以久雨诏求言，珏疏论消天变、收人心数事，词极激切，并陈荆、陕、江、淮守御之略： 愿申诏大臣，悉屏细务，唯谋守御。自京及荆、淮之郡，置大帅，屯劲兵。命沿江之守，各上措画之方，明斥堠，设险阻，节大府之出，广大农之入，检察战舰而习之，则守御详尽，人心安，天意回，大业昌矣。 迁吏部尚书。
隆祐太后奉神主如江西，诏珏为端明殿学士、权同知三省枢密院事从行。时诏元祐党籍及上书废锢人，追复故官，录用子孙，施行未尽者，珏悉奏行之。又言常安民、张克公尝论蔡京罪，乞厚加恩。至洪州，疏言修治巡幸道路之役，略曰： 陛下遭时艰难，躬履俭约，前冬幸淮甸，供帐弊旧，道路险狭，未尝介意。今闻衢、信以来，除治道路，科率民丁，急如星火，广市羊豕，备造服用，使农夫不得获，齐民不得休，非陛下俭以避难之意也。乞降诏悉罢。 金人攻吉州，分兵追太后，舟至太和县，卫兵皆溃，珏奉太后退保虔州。监察御史张延寿论珏罪，珏亦上书自劾，逾岭俟命，落职，提举江州太平观。延寿论不已，责授秘书少监，贬衡州。绍兴元年，许自便。明年，以朝散大夫分司西京。卒于梧州，年五十五。官其二子。八年，追复龙图阁学士。有《吴兴集》二十卷、《集议》五卷、《两汉蒙求》十卷。
胡舜陟，字汝明，徽州绩溪人。登大观三年进士第，历州县官，为监察御史。奏： 御史以言为职，故自唐至本朝皆论时事，击官邪，与殿中侍御史同。崇宁间，大臣欲便己，遂变祖宗成宪，南台御史始有不言事者。多事之时，以开言路为急。乞下本台，增入监察御史言事之文，以复祖宗之制。 以内艰去。
服阕，再为监察御史。奏： 河北金兵已遁，备御尤不可不讲。 钦宗即位，又言： 今结成边患，几倾社稷，自归明官赵良嗣始，请戮之以快天下。 遂诛良嗣。又奏： 今边境备御之计，兵可练，粟可积，独将为难得，请诏内外之臣，并举文武官才堪将帅者。 又奏： 上殿班先台后谏，祖宗法也，今台臣在谏臣下，乞今后台谏同日上殿，以台谏杂压为先后。 
迁侍御中。奏： 向者晁说之乞皇太子讲《孝经》，读《论语》，间日读《尔雅》而废《孟子》。夫孔子之后深知圣人之道者，孟子而已。愿诏东宫官遵旧制，先读《论语》，次读《孟子》。 又奏： 涪陵谯定受《易》于郭雍，究极象数，逆知人事，洞晓诸葛亮八阵法，宜厚礼招之。 
高宗即位，舜陟论宰相李纲之罪，帝不听。言者论其尝事伪廷，除集英殿修撰、知庐州。时淮西盗贼充斥，庐人震恐，日具舟楫为南渡计。舜陟至，修城治战具，人心始安。
冀州云骑卒孙琪聚兵为盗，号 一海虾 ，至庐，舜陟乘城拒守。琪邀资粮，舜陟不与，其众请以粟遗之，舜陟曰： 吾非有所爱，顾贼心无厌，与之则示弱，彼无能为也。 乃时出兵击其抄掠者，琪宵遁，舜陟伏兵邀击，得其辎重而归。
济南僧刘文舜聚党万余，保舒州投子山纵剽，舜陟遣介使招降之。时丁进、李胜合兵为盗蕲、寿间，舜陟遣文舜破之。
张遇自濠州奄至梁县，舜陟使毁竹里桥，伏兵河西，伺其半渡击败之。又请以身守江北，以护行宫。帝壮其言，擢徽猷阁待制，充淮西制置使。范琼自寿春渡淮，贻书责赡军钱帛，舜陟谕以逆顺，琼乃去。
自军兴后，淮西八郡，群盗攻蹂无全城，舜陟守庐二年，按堵如故，以徽猷阁待制知建康府，充沿江都制置使。逾年，改知临安府，复为徽猷阁待制，充京畿数路宣抚使。寻罢，迁庐、寿镇抚使，改淮西安抚使。至庐州，溃兵王全与其徒来降，舜陟散财发粟，流民渐归。改知静江府，诏措置市战马。御史中丞常同奏舜陟凶暴倾险，罢之。
后十八年，复为广西经略。以知邕州俞儋有脏，为运副吕源所按，事连舜陟，提举太平观。先是，舜陟与源有隙，舜陟因讨郴贼，劾源沮军事，源以书抵秦桧，讼舜陟受金盗马，非讪朝政。桧素恶舜陟，入其说，奏遣大理寺官袁柟、燕仰之往推劾，居两旬，辞不服，死狱中。
舜陟有惠爱，邦人闻其死，为之哭。妻江氏诉于朝，诏通判德庆府洪元英究实。元英言： 舜陟受金盗马，事涉暧昧，其得人心，虽古循吏无以过。 帝谓桧曰： 舜陟从官，又罪不至死，勘官不可不惩。 遂送柟、仰之吏部。
沈晦，字元用，钱塘人，翰林学士沈遘孙。宣和间进士廷对第一，除校书郎，迁著作佐郎。金人攻汴京，借给事中从肃王枢出质斡离不军。金人再攻也，与之俱南。京城陷，邦昌伪立，请金人归冯澥等，晦因得还，真为给事中。
高宗即位，言者论晦虽使金艰苦，而封驳之职不可以赏劳，除集英殿修撰、知信州。帝如扬州，将召为中书舍人，侍御史张守论晦为布衣时事，帝曰： 顷在金营见其慷慨，士人细行，岂足为终身累邪？ 不果召。知明州，移处州。
帝如会稽，移守婺州。贼成皋入寇，晦用教授孙邦策，率民兵数百出城与战，大败，晦欲斩邦，已而释之。时浙东防遏使傅崧卿在城中，单骑往说皋，皋遂降。进徽猷阁待制。以言者论晦妄用便宜指挥行事，降集英殿修撰、提举临安府洞霄宫。寻复徽猷阁待制、知宣州，移知建康府。甫逾月，以御史常同论罢。
绍兴四年，起知镇江府、两浙西路安抚使，过行在面对，言： 藩帅之兵可用。今沿江千余里，若令镇江、建康、太平、池、鄂五郡各有兵一二万，以本郡财赋易官田给之，敌至，五郡以舟师守江，步兵守隘，彼难自渡。假使参渡，五郡合击，敌虽善战，不能一日破诸城也。若围五郡，则兵分势弱，或以偏师缀我大军南侵，则五郡尾而邀之，敌安敢远去。此制稍定，三年后移江北，粮饷、器械悉自随。 又自乞 分兵二千及召募敢战士三千，参用昭义步兵法，期年后，京口便成强藩 。时方以韩世忠屯军镇江，不果用。
刘麟入寇，世忠拒于扬州，晦乞促张俊兵为世忠援。赵鼎称晦议论激昂，帝曰： 晦诚可嘉，然朕知其人言甚壮，胆志颇怯，更观临事，能副所言与否？ 然晦不为世忠所乐，寻提举临安府洞霄宫，起为广西经略兼知静江府。
先是，南州蛮酋莫公晟归朝，岁久，用为本路钤辖羁縻之，后遁去，旁结诸峒蛮，岁出为边患。晦选老将罗统戍边，招诱诸酋，喻以威信，皆诣府请降，晦犒遗之，结誓而去。自是公晟孤立，不复犯边。晦在郡，岁买马三千匹，继者皆不能及。进徽猷阁直学士，召赴行在，除知衢州，改潭州，提举太平兴国宫，卒。
晦胆气过人，不能尽循法度，贫时尤甚，故累致人言。然其当官才具，亦不可掩云。
刘一止，字行简，湖州归安人。七岁能属文，试太学，有司欲举八行，一止曰： 行者士之常。 不就。登进士第，为越州教授。参知政事李邴荐为详定一司敕令所删定官。
绍兴初，召试馆职，其略曰： 事不克济者，患在不为，不患其难，圣人不畏多难，以因难而图事耳。如其不为，俟天命自回，人事自正，敌国自屈，盗贼自平，有是哉？ 高宗称善，且谕近臣以所言剀切知治道，欲骤用，执政不乐，除秘书省校书郎。考两浙类试，以科举方变，欲得通时务者，同列皆患无其人，一止出一卷曰： 是宜为首。 启号乃张九成也，众皆厌服。
迁监察御史。上疏谓： 天下之治，众君子成之而不足，一小人败之而有余，君子虽众道则孤，小人虽寡势易蔓，不加察，则小人伺隙而入以败政矣。 又言： 陛下悯宿蠹未除，颓纲未振，民困财竭，故置司讲究，然未闻有所施行，得无有以疑似之说欺陛下，曰 如此将失人心 。夫所谓失人心者，必刑政之苛，赋役之多，好恶之不公，赏罚之不明；若皆无是，则所失者小人之心耳，何病焉。 
时庶事草创，有司以吏所省记为法，吏并缘为奸，一止曰： 法令具在，吏犹得舞文，矧一切听其省记，所欲与则陈与例，欲夺则陈夺例，与夺在其牙颊，患可胜言哉！请以省记之文刊定颁行，庶几绝奸吏弄法受赇之弊。 从之。逾年而书成。
秦桧请置修政局，一止言： 宣王内修政事，修其外攘之政而已。今之所修，特簿书狱讼，官吏迁降，土木营建之务，未见所当急也。 又谓： 人才进用太遽，仕者或不由铨选，朝士入而不出，外官虽有异能，不见召用，非军事而起复，皆幸门不塞之故。请选近臣晓财利者，仿刘晏法，濒江置司以制国用，乡村置义仓以备水旱，增重监司之选。 后多采用其言。
迁起居郎。奏事，帝迎语曰： 朕亲擢也，繇六察迁二史，祖宗时有几？ 一止谢： 先朝惟张澄、李棁耳。 因极陈堂吏宦官之蠹，执政植私党，无忧国心。翌日罢，主管台州崇道观。
召为祠部郎、知袁州，改浙东路提点刑狱，为秘书少监，复除起居郎，擢中书舍人兼侍讲。莫将赐出身除起居郎，一止奏： 将以上书助和议，骤自太府丞缀从班，前此未有，臣乃与将同命，愿并臣罢之。 不报。
迁给事中。徐伟达者，尝事张邦昌为郎，得知池州，一止言： 伟达既仕伪廷，今付以郡，无以示天下。 孟忠厚乞试郡，一止言： 后族业文如忠厚虽可为郡，他日有援例者，何以却之？ 汪伯彦知宣州入觐，诏以元帅府旧人，特依见任执政给奉，一止言： 伯彦误国之罪，天下共知，以郡守而例执政，殆与异时非待制而视待制，非两府而视两府者类矣。 帝皆为罢之，于凡贵近之请，虽小事亦论执不置。御史中丞廖刚谓其僚曰： 台当有言者，皆为刘君先矣。 
居琐闼百余日，缴奏不已，用事者始忌，奏： 一止同周葵荐吕广问，迎合李光。 罢，提举江州太平观。进敷文阁待制。御史中丞何若奏： 一止朋附光，偃蹇慢上。 落职，罢祠。后八年，请老，复职，致仕。秦桧死，召至国门，以病不能拜，力辞，进直学士，致仕。卒年八十三。
一止冲澹寡欲，尝诲其子曰： 吾平生通塞，听于自然，唯机械不生，故方寸自有乐地。 博学无不通，为文不事纤刻，制诰坦明有体，书诏一日数十辄办，尝言： 训诰者，赏善罚恶词也，岂过情溢美、怒邻骂坐之为哉。 其草颜鲁公孙特命官制甚伟，帝叹赏，为手书之。诗自成家，吕本中、陈与义读之曰： 语不自人间来也。 有类稿五十卷。子峦、嶅，从弟宁止。
宁止字无虞，登宣和进士甲科，除太学录、校书郎。建炎初，为浙西安抚大使司参议，改两浙转运判官。苗傅、刘正彦之变，宁止自毗陵驰诣京口、金陵，见吕颐浩、刘光世，勉以忠义，退而具军须以佐勤王。除左司郎官，辞。帝复位，除右司郎官、给事中。梁扬祖为发运使，宁止再疏论驳。
以添差江、淮、荆湖制置发运副使扈从隆祐太后幸江西，寻为两浙转运副使。录勤王功，直龙图阁，进秘阁修撰，主管崇道观，提点江、淮等路坑冶铸钱，知镇江府兼沿江安抚，进右文殿修撰。宁止言： 京口控扼大江，为浙西门户，请分常州、江阴军及昆山、常熟二县隶本司，庶防秋时沿江号令归一，可以固守。 权户部侍郎，总领三宣抚司钱粮。张浚都督诸军，以为行府属。除史部侍郎，进徽猷阁直学士、知秀州，升显谟阁，提举太平观，卒。
宁止有文名，慷慨喜论事。当艰难时，上疏言阙失，指切隐微，多人所难言。乞禁王安石《日录》，复贤良方正科，用司马光十科荐士法，仿唐制宰执论事以谏官侍立，皆其显显者。勤王之举，吕颐浩纪其有输忠赞谋之劳。宁止与一止、岑皆群从昆弟，帝尝称宁止忠、一止清、岑敏云。有《教忠堂类稿》十卷。
胡交修字已楙，常州晋陵人。登崇宁二年进士第，授泰州推官，试词学兼茂科。给事中翟汝文同知贡举，得其文曰： 非吾所能及也。 置之首选，除编类国朝会要所检阅文字。政和六年，迁太常博士、都官郎，徙祠部，迁左司官，拜起居舍人、起居郎。昭慈太后垂帘听政，除右文殿修撰、知湖州。
建炎初，以中书舍人召，辞不至，改徽猷阁待制、提举杭州洞霄宫。三年，复以舍人召，诏守臣津发，寻进给事中、直学士院兼侍讲。入对，首论天下大势曰： 淮南当吾膺，将士遇敌先奔，无藩篱之卫。湖、广带吾胁，群盗乘间窃发，有腹心之忧。江、浙肇吾基，根本久未立。秦、蜀张吾援，指臂不相救。宜诏二三大臣修政事，选将帅，搜补卒乘，以张国势，抚绥疲瘵，以固国本。 
帝又出手诏，访以弭盗保民、丰财裕国、强兵御戎之要，交修疏言： 昔人谓甑有麦饭，床有故絮，虽仪、秦说之不能使为盗，惟其冻饿无聊，日与死迫，然后忍以其身弃之于盗贼。陛下下宽大之诏，开其自新之路，禁苛慝之暴，丰其衣食之源，则悔悟者更相告语欢呼而归。其不变者，党与携落，亦为吏士所系获，而盗可弭，盗弭则可以保民矣。沃野千里，残为盗区，皆吾秔稻之地。操弓矢，带刀剑，椎牛发冢，白昼为盗，皆吾南亩之民。陛下抚而纳之，反其田里，无急征暴敛，启其不肖之心，耕桑以时，各安其业，谷帛不可胜用，而财可丰，财丰则可以裕国矣。日者翟兴连西路，董平据南楚，什伍其人，为农为兵，不数年，积粟充牣，雄视一方。盗贼犹能尔，况以中兴二百郡地，欲强兵以御寇，不能为翟兴辈之所为乎？ 世以为名言。
李成盗江、淮，廷议欲亲征，交修谓：群盗猖狂，天子自将，胜之则不武，不胜则贻天下笑。此将帅之责，何足以辱王师？ 议遂格，盗寻遁。
周杞守常州，坐残虐免。会大旱，帝问交修致旱之由，对以殆杞佚罚之故，乃以杞属吏。杞疑为交修所谗，上书告其罪，遣大理寺丞胡蒙诣常按验。交修无所絓，然群从多抵罪。寻以徽猷阁待制提举太平观。
六年，召为给事中、刑部侍郎、翰林学士、知制诰兼侍读。久之，迁刑部尚书。汀州宁化县论大辟十人，狱已上，知州事郑强验问，无一人当死，交修乞治县令冒赏杀无辜罪。江东留狱追逮者尚六百人，交修言： 若待六百人俱至，则瘐死者众矣，请以罪状明白者论如律，疑则从轻。 诏皆如其言。
朝论欲以四川交子行之诸路，交修力陈其害，谓： 崇宁大钱覆辙可鉴，当时大臣建议，人皆附和，未几钱分两等，市有二价，奸民盗铸，死徙相属。以今交子校之大钱，无铜炭之费，无鼓铸之劳，一夫挟纸日作十数万，真赝莫辨，售之不疑，一触宪网，破家坏产，以赏告捕，祸及无辜。岁月之后，公私之钱尽归藏镪之家，商贾不行，市井萧条，比及悔悟，恐无及矣。 时议大举，交修曰： 今妄言无行之徒，为迎合可喜之论，吾无以考验其实，遽信之以举事，岂不误国哉？ 帝览之矍然。翌日，出其奏示大臣曰： 交修真一士之谔谔也。 
蜀帅席益既去，帝问交修孰可守蜀者，对以臣从子世将可用，遂以世将为枢密直学士、四川安抚制置使。世将在蜀五年，号为名帅。
自重兵聚关外以守蜀，饷道险远，漕舟自嘉陵江而上，春夏涨而多覆，秋冬涸而多胶。绍兴初，宣抚副使吴玠始行陆运，调成都、潼川、利州三路夫十万，县官部送，徼赏争先，十毙三四。至是交修言： 养兵所以保蜀也，民不堪命则腹心先溃，何以保蜀？臣愚欲三月以后、九月以前，第存守关正兵，余悉就粮他州，如此则守关者水运可给，分戍者陆运可免。 帝命学士院述交修意，诏玠行之。
议徽宗配享功臣，交修奏： 韩忠彦建中靖国初为相，贤誉翕然，时号 小元祐 。 从之，人大允服。
八年夏，以亲老，除宝文阁学士、知信州。入辞，上欲留侍经筵，力言母老，愿奉祠里中以便养。帝曰： 卿去，行复召矣。 改提举江州太平兴国宫。九年六月召还，除兵部尚书、翰林学士兼侍讲。时河南新复，交修奏； 京西、陕右取士之法，乞如祖宗时设诸科之目，以待西北之士；别为号于南宫，以收五路之才。 诏令礼部讨论。逾年，复请补外，除端明殿学士、知合州。却私请，免上供以万计，领州数月卒。
交修简重寡言，进止有度，为文不事琢雕，坦然明白，在词苑号为称职。自其从祖宿、从父宗愈至交修、世将，皆在禁林。中兴以后，学士三入者自交修始。交修裒次为书，号《四世丝纶集》，以侈一门之遇。至于事继母以孝闻，抚二弟极其友爱，遇恩以次补官，若交修者，其文行之兼副者欤！
綦崇礼，字叔厚，高密人，后徙濰之北海。祖及父皆中明经进士科。崇礼幼颖迈，十岁能作邑人墓铭，父见大惊曰： 吾家积善之报，其在兹乎！ 
初入太学，诸生溺于王氏新说，少能词艺者。徽宗幸太学，崇礼出二表，祭酒与同列大称其工。登重和元年上舍第，调淄县主簿，为太学正，迁博士，改宣教郎、秘书省正字，除工部员外郎，寻为起居郎、摄给事中。召试政事堂，为制诰三篇，不淹晷而就，辞翰奇伟。拜中书舍人，赐三品服，进用之速，近世所未有，高宗犹以为得之晚。
车驾如平江，有旨邹浩追复龙图阁待制，崇礼当行词，推帝所以褒恤遗直之意，有曰： 处心不欺，养气至大。言期寤意，引裾尝犯于雷霆；计不顾身，去国再迁于岭徼。群臣动色，志士倾心。 又曰： 英爽不忘，想生气之犹在；奸谀已死，知朽骨之尚寒。 同列推重，除试尚书吏部侍郎，时从官惟崇礼与汪藻，寻兼直学士院。以徽猷阁直学士知漳州，其俗悍强，号难治，属有巨寇起建州，声撼邻境，人心动摇，崇礼牧民御众，一如常日，讫盗息，环城内外按堵如故。
徙知明州，召为吏部侍郎兼权直学士院。时有诏侍从官日轮一员，具前代及本朝事关治体者一二事进入，崇礼言： 祖宗以来选用儒臣，以奉讲读。若令从官一例献其所闻，既非旧典，且又越职，望令讲读官三五日一进。 乃命学士与两省官如前诏。又言： 驻跸临安，以浙西为根本，宜固江、淮之守，然后可以图兴复。蜀在万里外，当召用其士夫，慰安远人之心。 时兵革后，省曹簿书残毁几尽，崇礼再执铨法，熟于典故，讨论沿革，援据该审，吏不得容其私。后有诏重刊七司条敕，崇礼所建明，悉著为令。
移兵部侍郎，仍进直学士院。御笔处分召至都堂，令条具进讨固守利害。崇礼奏： 谍传金人并兵趣川、陕，盖以向来江左用兵非敌之便，故二三岁来悉力窥蜀。其意以谓蜀若不守，江、浙自摇，故必图之，非特报前日吴玠一败而已。今日利害，在蜀兵之胜负。 又奏： 君之有臣，所以济治。臣效实用，则君享其功；臣窃虚名，则君受其弊。实用之利在国，虚名之美在身。忠于国者，不计一己之毁誉，惟天下之治乱是忧；洁其身者，不顾天下之治乱，惟一己之毁誉是恤。然效力于国，其实甚难，世未必贵；窃名于己，其为则易，且以得誉。二者有关于风俗甚大，是不可不察也。 
九月，御笔除翰林学士，自靖康后，从官以御笔除拜自此始。杨惟忠、邢焕以节度使致仕，告由舍人院出，崇礼言： 祖宗时，凡节钺臣僚得谢，不以文武，并纳节别除一官致仕。熙宁间，富弼以元勋始令特带节钺致仕，其后继者曾公亮、文彦博，他人岂可援以为例。 诏自今如祖宗故典。
进兼侍读兼史馆修撰。时有旨重修神宗、哲宗《正史》。兵火之后，典籍散亡，崇礼奏： 《神宗实录》墨本，元祐所修已是成书，朱本出蔡卞手，多所附会，乞将朱墨本参照修定。《哲宗实录》，崇宁间蔡京提举编修，增饰语言，变乱是非，难以便据旧录修定，欲乞访求故臣之家文献事迹参照。 又奏： 知湖州汪藻编类元符庚辰至建炎己酉三十年事迹，乞下藻以已成文字赴本所。 并从之。先是，藻奉诏访求甚备，未及修纂，崇礼取而专之。
尝进唐太宗录刺史姓名于屏风故事，曰： 连千里之封得一良守，则千里之民安；环百里之境得一良令，则百里之民说。牧民之吏咸得其良，则治功成矣。苟能效当时之事，以守令姓名详列于屏，简在帝心，则人知尽心职业。 再入翰林凡五年，所撰诏命数百篇，文简意明，不私美，不寄怨，深得代言之体。
以宝文阁直学士知绍兴府。刘豫导金人入侵，扬、楚震扰，高宗躬御戎衣次吴会。崇礼以近臣承宁方面，谓： 浙东一道为行都肘腋之地，备御不可不谨。 密疏于朝，得便宜从事。于是缮城郭，厉甲兵，输钱帛以犒王师，简舟舰以扼海道，疚心夙夜，殆废食寝。及春，帝还，七州晏然不知羽檄之遽。斯年，上印绶，退居台州。卒年六十，赠左朝议大夫。
崇礼妙龄秀发，聪敏绝人，不为崖岸斩绝之行。廉俭寡欲，独覃心辞章，洞晓音律，酒酣气振，长歌慷慨，议论风生，亦一时之英也。中年顿剉场屋，晚方登第，以县主簿骤升华要，极润色论思之选。端方亮直，不惮强御，秦桧罢政，崇礼草词显著其恶无所隐，桧深憾之。及再相，矫诏下台州就崇礼家索其稿，自于帝前纳之，且将修怨。会崇礼已没，故身后所得恩泽，其家畏惧不敢陈，士大夫亦无敢为其任保。楼钥尝叙其文，以为气格浑然天成，一旦当书命之任，明白洞达，虽武夫远人晓然知上意所在云。
论曰：建炎、绍兴之际，网罗俊彦，布于庶职，如卫肤敏以下七人者，其论议时政，指陈阙失，虽或好恶多不同，亦皆一时之表表者，矧一止、宁止兄弟之忠清，交修、崇礼之祠翰，又有助于治化者焉。
