何铸王次翁范同杨愿楼炤勾龙如渊薛弼罗汝楫（子愿附）萧振
何铸，字伯寿，余杭人。登政和五年进士第，历官州县，入为诸王宫大小学教授、秘书郎。御史中丞廖刚荐铸操履劲正，可备拾遗补阙之选。即命对。铸首陈： 动天之德莫大于孝，感物之道莫过于诚。诚孝既至，则归梓宫于陵寝，奉两宫于魏阙，绍大业，复境土，又何难焉。 帝嘉纳之。
拜监察御史，寻迁殿中侍御史。上疏论： 士大夫心术不正，徇虚以掠名，托名以规利。言不由中而首尾向背，行险自售而设意相倾者，为事君之失。怀险巇之谋，行刻薄之政，轻儇不庄，慢易无礼者，为行己之失。乞大明好恶，申饬中外，各务正其心术，毋或欺诞。 盖有所指也。时迁温州诸宫殿神像于湖州，有司迎奉，所过骚然。铸言： 孝莫大于宁神，宁神莫大于得四海之欢心。浙东旱荒，若加勤动，恐道路怨咨。乞务从简约，不得过为骚扰。 疏奏，其事遂已。擢右谏议大夫。论： 中兴之功，在于立志，天下之事济与否，在于思与不思。愿陛下事无大小，精思熟虑，求其至当而行。如是，则事无过举矣。 寻拜御史中丞。
先是，秦桧力主和议，大将岳飞有战功，金人所深忌，桧恶其异己，欲除之，胁飞故将王贵上变，逮飞系大理狱，先命铸鞫之。铸引飞至庭，诘其反状。飞袒而示之背，背有旧涅 尽忠报国 四大字，深入肤理。既而阅实俱无验，铸察其冤，白之桧。桧不悦曰： 此上意也。 铸曰： 铸岂区区为一岳飞者，强敌未灭，无故戮一大将，失士卒心，非社稷之长计。 桧语塞，改命万俟卨。飞死狱中，子云斩于市。
桧衔铸。时金遣萧毅、邢具瞻来议事，桧言： 先帝梓宫未反，太后銮舆尚迁朔方，非大臣不可祈请。 乃以铸为端明殿学士、签书枢密院事为报谢使。铸曰： 是行犹颜真卿使李希烈也，然君命不可辞。 既返命，桧讽万俟卨使论铸私岳飞为不反，欲窜诸岭表，帝不从，止谪徽州。
时有使金者还，言金人问铸安在，曾用否。于是复使知温州。未几，以端明殿学士提举万寿观兼侍读，召赴行在，力辞。乃再遣使金，使事秘而不传。既归报，帝复许以大用，又力请祠，除资政殿学士、知徽州。居数月，提举江州太平兴国宫。卒，年六十五。
铸孝友廉俭。既贵，无屋可居，止寓佛寺。其辨岳飞之冤，亦人所难。然绍兴己未以后，遍历台谏，所论如赵鼎、李光、周葵、范冲、孙近诸人，未免迎望风旨，议者以此少之。至于慈宁归养，梓宫复还，虽铸祈请之力，而金谋盖素定矣。
先是，金诸将皆已厌兵欲和，难自己发，故使桧尽室航海而归，密有成约。绍兴以后，我师屡捷，金欲和益坚。至是，遣铸衔命，盖桧之阴谋，以铸尝争岳飞之狱，而飞竟死，使金知之而其议速谐也。
铸死四十余年，谥通惠，其家辞焉。嘉定初，改谥恭敏。
王次翁，字庆曾，济南人。聚徒授业，齐、鲁多从游者，入太学，贫甚，夜持书就旁舍借灯读之。礼部别头试第一，授恩州司理参军，历婺州教授、辟雍博士，出知道州。
燕云之役，取免夫钱不及期，辄以乏兴论。次翁檄取属邑丁籍，视民产高下以为所输多寡之数，约期受输，不扰而集。除广西转运判官。时剧盗马友、孔彦舟、曹成更据长沙，帅檄漕司预鸠粮刍三十万以备调发，次翁即以具报，吏愕眙，次翁曰： 兵未必发，先扰民可乎？吾以一路常平上供计之，不啻三十万。 已而贼不犯境。召对，论事不合，出知处州，乞祠，归寓于婺。
吕颐浩帅长沙，辟为参谋官。顷之，力乞致仕。秦桧召还，道出婺，次翁见之。楼炤言： 颐浩与次翁同郡，颐浩再相，次翁贫困至此。 桧笑曰： 非其类也。 桧居朝，遂以为吏部员外郎，迁秘书少监，除起居舍人，迁中书舍人。刘光世除使相，奏以文资荫其子，次翁执奏缴还。
除工部侍郎兼侍讲。蜀阙帅，宰执拟次翁以闻。帝以次翁明经术，留兼资善堂翊善。改御史中丞。论赵鼎不法，罢知泉州。部差李泗为鄂州巡检，而湖北宣抚使不可，次翁言： 法令沮于下，而不知朝廷之尊，渐不可长。 帝令诘宣抚司。宣赞舍人陈谔、孙崇节即阁门受旨升转，次翁言： 阁门径自画旨，不由三省，非祖宗法。 寝弗命。呼延通因内教出不逊语，次翁乞斩通以肃军，且言： 著令，寸铁入皇城者有常刑。 遂罢内教。
韩世忠与刘光世、张俊与刘锜皆不相能，次翁言： 世忠于光世因言议有隙，俊于锜由措置有睽。窃恐锜保一孤垒，光世军处穷，独俊与世忠不肯急援。愿遣使切责，因用郭子仪、李光弼以忠义泣别相勉者感动之。 
金人败盟入侵，次翁为秦桧言于帝曰： 前日国是，初无主议，事有小变则更用他相，后来者未必贤于前人，而排斥异党，收召亲故，纷纷非累月不能定，于国事初无补。愿陛下以为至戒，无使小人异议乘间而入。 桧德之。先是，桧兄子与其内兄王
〈日奂〉皆以恩幸得官，桧初罢政，二人摈斥累年。至是，次翁希桧旨，言： 吏部之有审量，皆暴扬君父过举，得无伤陛下孝治。乞悉罢建炎、绍兴前后累降指挥。 由是二人骤进。
初，次翁既论罢赵鼎，鼎归会稽，上书言时政。桧忌鼎复用，乃令次翁又言之，乞显置于法。且言： 特进乃宰相阶官，鼎虽谪降，而阶官如故，是未尝罢相也。 遂降散官，谪居兴化军。右谏议大夫何铸又论鼎罪重罚轻，降朝奉大夫，移漳州。桧意犹未厌，次翁又论： 鼎闻边警，喜见颜色。绳以汉法，当伏不道之诛；责以《春秋》，当坐诛意之罚。虽再行贬责，然朝奉大夫视中大夫品秩不相辽，漳州比兴化尤为善地，以此示罚，人将玩刑。 再移潮州安置。
次翁除参知政事。两浙转运司牒试，主司观望，桧与次翁子侄预选者数人，士论大骇。金人败于柘皋，帝曰： 将帅成不战劫敌之功，乃辅弼奇谋指纵之力。 除一子职名。
桧召三大将论功行赏，岳飞未至。桧与次翁谋，以明日率世忠、俊置酒湖上，欲出，则语直省官曰： 姑待岳少保来。 益令堂厨丰其燕具，如此展期以待者六七日。飞既至，皆除枢密使，罢兵柄。次翁归语其子伯庠曰： 吾与秦相谋之久矣。 
太后回銮，次翁为奉迎扈从礼仪使。初，太后贷金于金使以犒从者，至境，金使责偿乃入。次翁以未得桧命，且惧桧疑其私相结纳，欲攘其位，坚不肯偿，相持境上凡三日，中外忧虑，副使王〈日奂〉裒金与之。太后归，泣诉于帝曰： 王次翁大臣，不顾国家利害，万一有变，则我子母不相见矣。 帝震怒，欲暴其罪诛之。次翁先白桧谓所以然者，以未尝禀命，故不敢专。桧大喜，力为营救，奏为报谢使以避帝怒。
使还，帝立中宫，奏为册宝副使，帝终恶之。桧谕次翁辞位，遂以资政殿学士奉祠，引年归，居明州。桧怜之，馈问不绝。十九年，卒，年七十一，赠宣奉大夫，诸子婿亲戚族人添差浙东者又数人，皆桧为开陈也。桧擅国十九年，凡居政府者，莫不以微忤出去，终始不二者，惟次翁尔。
范同，字择善，建康人。登政和五年第，再中宏词科，累官至吏部员外郎。与秦桧力主和议。绍兴八年，假太常少卿接伴金使萧哲、张通古入境，同北向再拜，问金主起居，军民见者多流涕。除中书门下省检正诸房公事，权吏部侍郎兼实录院修撰，迁给事中。
十一年，桧再主和议，患诸将难制，同献计于桧，请皆除枢府，罢其兵权。桧喜，乃密奏以柘皋之捷，召三大将赴行在，论功行赏。同入对，帝命与林待聘分草三制，世忠、俊枢密使，飞副使，并宣押赴枢府治事。张俊与桧意合，且觉朝廷欲罢兵权，即首纳所统兵。帝召同入对，复以同为翰林学士，俄拜参知政事兼修实录。
同始赞和议，为桧所引，及在政府，或自奏事，桧忌之。万俟卨因论： 同贰政之初，首为迁葬之议，自建康至信州，调夫治道，怨嗟籍籍。近朝廷收天下兵柄，归之宥密，同辄于稠人中贪天功以为己有。 遂罢与祠。桧意未已，卨再论，责授左朝奉郎、秘书少监，谪居筠州。
十四年，复朝奉大夫，提举江州太平观，移池州。十八年，复太中大夫、知太平州。卒，年五十二。
杨愿，字原仲。宣和末，补太学录。二帝北迁，金人闻愿名，索之，愿匿民间。上书执政，请迎复元祐皇后。又奔济州元帅府劝进，辟为属。
高宗即位，以元帅府结局恩，授修职郎，御营司辟机宜文字。历新昌县丞、越州判官。秦桧荐之，召改枢密院编修官。登绍兴二年进士第，迁计议官。召试馆职，罢。主管崇道观，复除秘书郎。议者谓外任未终，故通判明州。
桧既专政，召为秘书丞。未几，拜监察御史。台长言愿资浅，当先历郎官，改司封员外郎，迁右司，起居舍人兼权中书舍人。初修玉牒，特以命愿，愿言： 玉牒当载靖康推戴赵氏事，以秦桧建议本末书之。 
十三年，权直学士院，充金国贺正旦接伴使。金使完颜晔入境，犹欲据主席，中使传宣，晔不迎拜，愿以礼折之，皆听服。及还，就充送伴使。十四年，为御史中丞。逾月，升端明殿学士、签书枢密院事兼参知政事，仍兼修玉牒。
十五年罢，提举太平观。初，愿与张扩并居西掖，一时书命，藉扩润色。扩咏《二毫笔诗》，愿以为诮己，诉于桧，訹御史李文会劾之。高闶侍经筵，帝问张九成安否，翌日，又问桧，桧曰： 九成以唱异惑众，为台臣所论，予郡，乃力乞祠。观其意，终不为陛下用。 帝曰： 九成清贫，不可无禄。 桧疑闶荐之，以语愿，愿又嗾文会攻闶去。藤州守臣言迁客李光作诗讽刺时政，愿在中司，傅会其说，谓： 光纵横倾险，子弟宾客往来吴、越，诱人上书，动摇国是。 光再移谪琼海。文会既升西府，愿觇桧意稍厌，即数其害政，罢之。后二日，愿遂补其处。帝与桧论事，因曰： 朕谓进用士大夫，一相之责也。一相既贤，则所荐皆贤。 愿曰： 陛下任相如此，盖得治道之要。 又论史事，桧曰： 靖康围城中，失节者相与作私史，公肆挤排。 帝曰： 卿不推异姓，宜其不容。 愿曰： 桧非独是时不肯雷同，宣和间耿延禧为学官，以其父在东宫，势倾一时，士皆靡然从之，以徼后福，独桧守正不易。 盖自桧再居相位，每荐执政，必选世无名誉、柔佞易制者。愿希桧意迎合，附下罔上，至是斥去，天下快之。
又三年，起知宣州。玉牒书成，加资政殿学士，移建康府。二十二年，卒，年五十二。
初，愿守宣城，表弟王炎调蕲水令，过之，醉中谓愿曰： 尝于吕丞相处得公顷岁所通书，其间颇及秦丞相之短，尚记忆否？ 愿闻之，色如死灰，遂留炎不听去。会愿移守金陵，宴监司，大合乐，守卒皆怠，炎即青溪得客舟以行，愿忧挠而卒。
楼炤，字仲晖，婺州永康人。登政和五年进士第，调大名府户曹，改西京国子博士、辟雍录、淮宁府司仪曹事，改尚书考功员外郎。
帝在建康，炤谓： 今日之计，当思古人量力之言，察兵家知己之计。力可以保淮南，则以淮南为屏蔽，权都建康，渐图恢复。力未可以保淮南，则因长江为险阻，权都吴会，以养国力。 于是移跸临安。擢右司郎中。时铨曹患员多阙少，自倅贰以下多添差。炤言： 光武并省吏员，今纵未能损其所素有，安可置其所本无乎？ 
绍兴二年，秦桧罢相，炤亦以言者论去。六年，召为左司员外郎，寻迁殿中侍御史。明年，迁起居郎。言： 今暴师日久，财用匮乏。考唐故事，以宰相领盐铁转运使，或判户部，或兼度支。今宰相之事难行，若参仿唐制，使户部长贰兼领诸路漕权，何不可之有？内则可以总大计之出入，外则可以制诸道之盈虚，如刘晏自按租庸，以知州县钱谷利病。 诏三省相度措置，卒施行之。又言： 监司、郡守，系民甚切。乞令侍从官各举通判资序或尝任监察御史以上可任监司、郡守者一二人。 诏从之，命中书、门下置籍。
七年，宰相张浚之兄滉赐出身与郡，中书舍人张焘封还，乃命炤行，炤又封还，而竟为权起居舍人何抡书黄行下，于是焘与炤皆请补外，以秘阁修撰知温州。未几，除中书舍人，与勾龙如渊并命。如渊入对，帝谓之曰： 卿与楼炤皆朕所亲擢。 寻迁给事中兼直学士院。
九年，以金人来和传敕，炤草其文，曰： 乃上穹开悔祸之期，而大金报许和之约。割河南之境土，归我舆图；戢宇内之干戈，用全民命。 寻兼侍读，除端明殿学士、签书枢密院事。继命往陕西宣谕德意。炤奏： 京城统制吴革、知环州田敢、成忠郎卢大受皆以节义，革为范琼所害，敢、大受为刘豫所杀，乞赐褒恤。 又奏： 陕西诸路陷刘豫，郡县有不从伪之人，所籍赀产，并令勘验给还。 炤至东京，检视宫室，寻诣永安军谒陵寝，遂至长安。
会李世辅自夏国欲归朝，炤以书招之，世辅以二千人赴行在。寻至凤翔，以便宜命郭浩帅鄜延，杨政帅熙河兰巩，吴璘帅凤翔。炤欲尽移川口诸军于陕西，璘曰： 金人反覆难信，今移军陕右，则蜀口空虚。金若自南山捣蜀，要我陕右军，则我不战自屈。当依山为屯，控守要害。 于是璘、政二军独屯内地。炤又会诸路监司于凤翔，皆言蜀边屯驻大军之久，坐困四川民力，乃下其议，语在《胡世将传》。
炤还朝，以亲老求归省于明州，许之，命给假迎侍，仍赐以金带。十四年，以资政殿学士知绍兴府，过阙入见，除签书枢密院事兼权参知政事。寻为李文会、詹大方所劾，与祠。久之，除知宣州，徙广州，未行而卒，年七十三。后谥襄靖。
炤早附蔡京改秩，为台谏所论。其后立朝至位二府，皆与秦桧同时。其宣谕陕西，妄自尊大，或者论其好货失将士心云。
勾龙如渊，字行父，永康军导江人。勾姓本出古勾芒，高宗即位，避御名，更勾龙氏。政和八年，登上舍第。沉浮州县二十年，以张浚荐，召试馆职。
绍兴六年，除秘书省校书郎。历著作佐郎、祠部员外兼礼部、起居舍人。尝进所为文三十篇，帝曰： 卿文极高古，更令平易尽善。 后因进对，帝复言： 文章平易者多浅近，渊深者多艰涩，惟用意渊深而造语平易，此最难者。 
八年，兼给事中、同知贡举，除中书舍人兼侍读，兼直学士院。面命草赵鼎罢相制，如渊言： 陛下既罢鼎，则用人才须耸动四方，当速召君子，显黜小人。 帝曰： 君子谓谁？ 曰： 孙近、李光。  小人谓谁？ 曰： 吕本中。 先是，祠臣曾开以老病辞不草国书，帝欲用如渊代之，而赵鼎荐本中，故如渊憾之。
又言： 臣观朝廷事，非君臣情通，未易能济。大臣于事稍有过差，陛下训饬之可也。陛下所欲为，势有未可，大臣亦当明白辩论。然必陛下先与大臣言及此意，若不先言，即大臣论一事不从，尚未之觉，至再至三，遂以为陛下疏之，或疑他人有以间之。既以怀疑，即不能尽诚，陛下察其不诚，又从而疑之，安有君臣之间，动相疑间而能久于其位者？愿陛下明谕之。 帝曰： 前此未常有以此告朕者，卿见秦桧亦宜语此。 时桧方得君，如渊犹恐委桧未专，故及之。除御史中丞。
先是，桧力主和，执政、侍从及内外诸臣皆以为非是，多上书谏止者，桧患之。如渊为桧谋曰： 相公为天下大计，而邪说横起，盍不择人为台谏，使尽击去，则相公之事遂矣。 桧大喜，即擢如渊中司。
如渊言： 凡事必有初，及其初而为之则易，无其端而发之则难。陛下即位，一初也；渡江，二初也；移跸建康，三初也；自建康复还临安，四初也。自赵鼎相，刘大中、王庶相继去，今复独任一相，召一二名士，凡事有当行而弊有当去者，又一初也，臣愿以正纪纲、辨邪正、明赏罚、谨名器、审用度、厚风俗、去文具七者为献。 
又言： 孟庾召节在途，士论不与。 帝曰： 朕欲遣令使金国，在廷莫更有小人否？ 对曰： 如赵鼎为相，尽隳纪纲，乃窃贤相之名而去。王庶在枢府，尽用奸计，乃以和议不合，卖直而去。刘大中以不孝得罪，乃窃朝廷美职而去。 帝曰： 卿胡不论？ 对曰： 目今士论见孟庾之召，王庶之去，已有 一解不如一解 之语。愿陛下不惜孟庾一人，以正今日公论，其他容臣一一为陛下别白之。 于是出庾知严州。又连论庶、大中，皆罢之。
金国遣二使来议和，许归河南地。使者踞甚，议受书之礼不决，外议汹汹。如渊建议取其书纳禁中。于是同谏长请对，又呼台吏问： 朝廷有大议论，许台谏见宰执商议乎？ 吏曰： 有。 遂赴都堂与宰执议取书事，宰执皆以为然。帝亲笔召如渊、李谊入对。明日，诏宰执就馆见金使，受其书纳入，人情始安。
九年，奏召还曾开、范同，而罢施庭臣、莫将，以谓： 开、同之出，虽曰语言之过，而其心实出于爱君；庭臣、将之迁，虽曰议论之合，而其迹终近于希进。今国论既定，好恶黜陟，所宜深谨。 又论张邦昌时伪臣因赦复职非是。帝曰： 卿言是也，朕亦欲置此数匹夫不问。 对曰： 将恐无以示训。 其后卒不行。
忽一日，如渊言： 和议之际，臣粗自效，如臣到都堂，若不遏朝廷再遣使之议，则和议必至于坏，而宣对之日，稍有将顺，则遂至于屈。臣于二者，粗有报国之忠。臣亲老，愿求归。 帝不许。如渊疑帝有疏之之意，又奏曰： 臣向荐君臣腹心之论，陛下大以为然。其后秦桧在和议可否未决之间欲求去，陛下颇罪之，臣再三为桧辨析。今陛下与桧君臣如初，而臣反若有谗诉于其间者。 帝曰： 朕素不喜谗，卿其勿疑。 如渊尝与施庭臣忿争，庭臣谓如渊有指斥语，帝谓秦桧曰： 以朕观之，庭臣之罪小，如渊之罪大。 桧请斥庭臣而徙如渊，待其求去然后补外。帝不可，于是与庭臣皆罢。
初，如渊与莫将及庭臣皆力主和议，如渊缘此擢中司，而将及庭臣缘此皆峻用。张焘、晏敦复上疏专以三人为言。如渊入言路，即劾二人，至是与庭臣俱罢。其后桧拟如渊知遂宁府，帝曰： 此人用心不端。 遂已。两奉祠，卒，年六十二。
如渊始以张浚荐召，而终乃翼秦桧挤赵鼎，仇吕本中，逐刘大中、王庶，心迹固可见矣。子佃、僎、似。
薛弼，字直老，温州永嘉人。登政和二年进士第，调怀州刑曹、杭州教授。初颁《五礼》《新书》，定著释奠先圣误用下丁，弼据礼是正，州以闻，诏从其议。监左藏东库。内侍王道使奴从旁礼绢美恶，多取之，弼白版曹穷治，人严惮之。
靖康初，金兵攻汴京，李纲定议坚守，众不悦。弼意与纲同，围解，迁光禄寺丞。尝言： 姚平仲不可恃。 未几而败。纲救太原，弼言： 金必再至，纲不当去，宜先事河北。 金人果再入。始命刑部侍郎宋伯友提举河防，弼以点检粮草从之，为计画甚切，皆不能用，乃乞罢归，改三门、白波辇运，寻主管明道宫，提举淮东盐事，改湖南运判。
杨么据洞庭，寇鼎州，王〈王燮〉久不能平，更命岳飞讨之。么陆耕水战，楼船十余丈，官军徒仰视不得近。飞谋益造大舟，弼曰： 若是，则未可以岁月胜矣。且彼之所长，可避而不可斗也。今大旱，湖水落洪，若重购舟首，勿与战，逐筏断江路，藁其上流，使彼之长坐废，而精骑直捣其垒，则破坏在目前矣。 飞曰： 善。 兼旬，积寇尽平，进直秘阁。时道殣相望，弼以闻，帝恻然，命给钱六万缗、广西常平米六万斛、鄂州米二十万斛振之，且使讲求富弼青州荒政，民赖以甦。
王彦自荆移襄，迁延不即赴。彦所将八字军皆中原劲卒，朝廷患其恣横，以弼直徽猷阁代之。彦殊不意，弼径入府受将吏谒，大骇。弼曲折譬晓，彦感悟，即日出境。
除岳飞参谋官。飞母死，遁于庐山，张宗元摄飞事。飞将张宪移疾，部曲汹汹，生异语。弼谓诸将曰： 太尉力乞张公，而诏使随至，岳军素整，今而哗哄，是汝曹累太尉也。 诸将以谂宪，宪佯悟曰： 相公腹心，惟参谋知之。 众乃定。除户部郎官，再知荆南。
桃源剧盗伍俊既招安，复谋叛，提点刑狱万俟卨不能制，乃以委弼，弼许俊以靖州。俊喜曰： 我得靖，则地过桃源远矣。 俊至，则斩以徇。迁秘阁修撰、陕西转运使，以左司郎官召知虔州，移黄州。
时福州大盗有号 管天下 、 伍黑龙 、 满山红 之属，其众甚盛，钤辖李贵为贼所获，民作山砦自保。守臣莫将议委漳、泉、汀、建，募强壮游手各千人为效用，与殿司统制张渊同措置。未及行，诏升弼集英殿修撰，与将两易。弼至郡，漕臣以游手易聚难散，恐为他日患，闻于朝。事下弼议，弼谓： 昔守章贡，有武夫周虎臣、陈敏者，丁壮各数百，皆能战，视官军可一当十。 乃奏虎臣为副将，敏为巡检，选丁壮千人，号 奇兵 ，日给糗粮，责以灭贼。自是岁费钱三万六千余缗、米九千石，凡四年而贼平。弼知广州，擢敷文阁待制。卒，年六十三。
初，秦桧居永嘉，弼游其门。弼在湖北除盗，归功于万俟卨。桧诬岳飞下吏，卨以中司鞫狱，飞父子及宪皆死。朱芾、李若虚亦坐尝为飞谋议，夺职，惟弼得免，且为桧用，屡更事任，通籍从官，世以此少之。
罗汝楫，字彦济，徽州歙县人。登政和二年进士第，监登闻鼓院，迁大理丞、刑部员外郎。奏命官犯公罪，勿取特旨以终惠臣子，又户口凋耗，宜少宽养子之禁。
拜监察御史。未逾月，迁殿中侍御史。与中丞何铸交章论岳飞，罢其枢筦。朱芾、李若虚尝为飞议曹，主帅有异意而不能谏；又言，飞狱具，寺官聚断，咸谓死有余罪，寺丞何彦猷、李若朴独喧然以众议为非，欲从轻典。皆坐黜。王庶谪道州，郡丞孙行俭以官廨居之，汝楫劾其无忌惮当斥，且令庶徙居。刘子羽知镇江，上言： 和好非久远计，宜及闲暇为备。 桧怒，风汝楫论罢之。
时抚州有两陈四系狱，误论轻罪者死，汝楫诵其冤，且言： 独罪狱官而守卒不坐，非祖宗法。 于是诏天下断死刑，守以下引囚问姓名、乡里然后决。又言： 国家驻跸临安，淮南不可置度外，当重防海之寄，守长江之要，革窜名赏籍以劝有功。 
迁起居郎兼侍讲。帝问： 或谓《春秋》有贬无褒，此谊是否？ 对曰： 《春秋》上法天道，春生秋杀，若贬而无褒，则天道不具矣。 帝称善，尝曰： 自王安石废《春秋》学，圣人之旨浸以不明。近世得其要者，惟胡安国与卿耳。 兼权中书舍人，除右谏议大夫。
有南雄守奏对： 太后之归，和议之力也，当尽按前言和不便者。 时相是之，骤用为台官，中外悚惧，多束装待遣。汝楫言： 皆不当罪，宜以崇宁事党为戒。 议遂寝。
迁御史中丞。旧例，中丞、侍御史不并置，乃更侍御史。汝楫求去益力，迁吏部尚书，充国信使。除龙图阁学士、知严州。秩满，请祠，居丧未终而卒，年七十。累赠开府仪同三司。子颢、吁、颉、颂、愿、颒，皆有文。
愿字端良，博学好古。法秦、汉为词章，高雅精炼，朱熹特称重之。有《小集》七卷，《尔雅翼》二十卷。知鄂州，有治绩，以父故不敢入岳飞庙。一日，自念吾政善，姑往祠之，甫拜，遽卒于像前。人疑飞之憾不释云。
萧振，字德起，温州平阳人。幼庄重，不好弄。稍长，能自谋学。尝奉父命董农役陇亩，手不释卷，其师谓其父曰： 此儿远大器也。 未冠，游郡庠，既冠，升太学。时有号 三贤 者，推振为首。登政和八年进士第，调信州仪曹。
时州郡奉神霄宫务侈靡，振不欲费财劳民，与守议不合。会方腊寇东南，距信尤近，守欲危振，檄振摄贵溪、弋阳二邑。既而王师至衢，又檄振督军饷，振治办无阙。大将刘光世见而喜之，欲以军中俘馘授振为赏，振辞曰： 岂可不冒矢石而贪人之功乎！ 诸邑盗未息，守复檄振如初。振悉意区处，许其自新，贼多降者。守以赃去，振独为办行，守愧谢之。
调婺州兵曹兼功曹。时振妇翁许景衡以给事中召，振祝之曰： 公至朝幸勿见荐。 景衡询其故，振曰： 今执政多私其亲，愿为时革弊。 景衡然之。
时盗贼所在猖獗，婺卒扬言欲叛以应贼，官吏震恐。振选诸邑士兵强勇者几千人，日习武以备，蓄异谋者稍惧。有一兵官素得军士心，守疑而罢之，群卒数百人被甲挺刃，斩仪门入。振闻即往，群卒皆罗拜呼曰： 某等屈抑，愿兵曹理之。 振使之言，厉色叱曰： 细事耳。车驾南巡，大兵咫尺，汝速死耶！可急释械，当为汝言。 众拜谢而去。郡守由是益相信，事悉与谋。尝议城守，振请以钱数万缗庸工板筑，未数月，城垒屹然，一毫无扰。任满归，告其亲曰： 家世业农，幸有田可力以奉甘旨，振不愿仕。 或荐于朝，授婺州教授，改秩，乞祠。
以执政荐召对，敷奏数事，皆中时病，帝大喜，拜监察御史。明年冬，以亲老乞补外，章七上，不许。面奏曰： 臣事亲之日短，事陛下之日长。 指心自誓： 今日之事父母，乃他日之事陛下也。 遂除提点浙西刑狱，寻召为宗正少卿，俄擢侍御史。
振本赵鼎所荐，后因秦桧引入台，时刘大中与鼎不主和议，振遂劾大中以摇鼎。大中既出，振谓人曰： 如赵丞相不必论，盍自为去就。 鼎遂罢。
后振知绍兴府，改兵部，除徽猷阁待制、知湖州。陛辞，奏曰： 国家讲和，恐失诸将心，宜遣使抚谕，示以朝廷息兵宽民意。虽两国通好，战御之备宜勿弛。 帝曰： 卿欲奉亲求便，岂不知朕有亲哉？ 振曰：  臣之亲所系者一夫也，陛下之亲所系者天下也。陛下以天下为心，圣孝愈光矣。 帝叹其忠。将行，白桧曰： 宰相如一元气，不可有私，私则万物为之不生。 桧不悦。
振至州，桧欲取羡余，振遗桧书，谓： 财用在天下，如血气之在一身，移左以实右，则病矣。 桧属以私事，又不克尽从。以亲老乞祠，提举太平观。后知台州。海寇势张，振至，克之。二十二年，以杨炜在狱供涉，镌徽猷待制，谪居池州。
初，炜将上书，责李光徇秦桧议和。时振为侍御史，炜见振道书意，振然其言。及振知台州，而炜治邑有声，每大言无顾忌，振击节称善，遂荐炜改秩，又移书于桧从子秦昌时，俾同荐之。属吏密语振曰： 炜尝以书责李参政及太师，昌时义不当举，待制亦不可举。 振曰： 吾业已许之，岂可中辍。 遂因炜狱中供前事而贬。
明年，诏除敷文阁待制、知成都府、安抚制置使。军储适阙，仓吏以窘告，振奏留对籴米八万斛以足军食，以其直归计所。总计者利在掊克，即先告桧，谓振唱为阙乏之语，风御史劾振要誉，复谪池阳。而总计者以谮得蜀帅，既而专用罗织掊克其民，民益思振。
桧死，语得闻，帝大感悟。亟遣振还成都，父老欢呼蜀道。振至，一切以宽治。或问其故，振曰： 承纵弛，革之当严，今继苛劾，非宽则民力瘁矣。 帝嘉振治行，谓宰臣沈该、汤思退曰： 四川善政，前有胡世将，今有萧振。 进秩四等，加敷文阁学士。卒于成都府治，年七十二。振两为蜀守，威行惠孚，死之日，民无老稚，相与聚哭于道。遗表至，帝悼惜之，赙银五百两、绢五百匹，赠四官。
振好奖善类，端人正士多所交识，其间有卓然拔出者，迄为名臣。振居濒江，自父微时，见过客与掌渡者争，多溺死。振造大舟，佣工以济，人感其德，相与名其江为萧家渡云。有文集二十卷。子諴、忱。
论曰：何铸、王次翁以下数人者，附丽秦桧，斥逐忠良，以饕富贵，而次翁尤为柔媚，故桧独怜之，其在位最久。孔子所谓鄙夫患得患失无所不至者，此辈是已。铸能伸岳飞之枉，虽为可尚，然又为之使金而通问焉，盖堕其术而不悟者，桧之计深哉。
