◎外国四
○交阯大理
交阯，本汉初南越之地。汉武平南越，分其地为儋耳、珠崖、南海、苍梧、郁林、合浦、交阯、九真、日南，凡九郡，置交阯刺史以领之。后汉置交州，晋、宋、齐、梁、陈因之，又为交阯郡。隋平陈，废郡置州；炀帝初，废州置郡。唐武德中，改交州总管府；至德中，改安南都护府。梁贞明中，土豪曲承美专有其地，送款于末帝，因授承美节钺。时刘陟擅命岭表，遣将李知顺伐承美，执之，乃并有其地。后有杨廷艺、绍洪皆受广南署，继为交阯节度使。绍洪卒，州将吴昌岌遂居其位。昌岌死，其弟昌文袭。
乾德初，昌文死，其参谋吴处玶、峰州刺史矫知护、武宁州刺史杨晖、牙将杜景硕等争立，管内一十二州大乱。部民啸聚，起为寇盗，攻交州。先是，杨廷艺以牙将丁公著摄欢州刺史兼御蕃都督，部领即其子也。公著死，部领继之。至是，部领与其子琏率兵击败处玶等，贼党溃散，境内安堵，交民德之，乃推部领为交州帅，号曰大胜王，署其子琏为节度使。凡三年，逊琏位。琏立七年，闻岭表平，遂遣使贡方物，上表内附。制以权交州节度使丁琏以检校太师充静海军节度使、安南都护。又诏以进奉使郑琇、王绍祚并为检校左散骑常侍兼御史大夫。开宝八年，遣使贡犀、象、香药。朝廷议崇宠部领，降制曰： 率土来王，方推以恩信；举宗奉国，宜洽于封崇。眷拱极之外臣，举显亲之茂典。尔部领世为右族，克保遐方；夙慕华风，不忘内附。属九州混一，五岭廓清，靡限溟涛，乐输琛赆。嘉乃令子，称吾列藩。特被鸿私，以旌义训。介尔眉寿，服兹宠章。可授开府仪同三司、检校太师，封交阯郡王。 
太宗即位，琏又遣使以方物来贺。部领及琏既死，琏弟璿尚幼，嗣立，称节度行军司马权领军府事。大将黎桓擅权树党，渐不可制，劫迁璿于别第，举族禁锢之，代总其众。太宗闻之，怒，乃议举兵。太平兴国五年秋，诏以兰州团练使孙全兴、八作使张璿、左监门卫将军崔亮为陆路兵马部署，自邕州路入；宁州刺史刘澄、军器库副使贾湜、供奉官阁门祗候王僎为水路兵马部署，自广州路入。是冬，黎桓遣牙校江巨湟赍方物来贡，仍为丁璿上表曰： 臣族本蛮酋，辟处海裔，修职贡于宰旅，假节制于方隅。臣之父兄，代承阃寄，谨保封略，罔敢怠遑。爰暨沦亡，将坠堂构，将吏耆耋，乃属于臣，俾权军旅之事，用安夷落之众。土俗犷悍，恳请愈坚，拒而弗从，虑其生变。臣已摄节度行军司马权领军府事，愿赐真秩，令备列藩，干冒宸扆，伏增震越。 上察其欲缓王师，寝而不报。王师进讨，破贼万余众，斩首二千余级。六年春，又破贼于白藤江口，斩首千余级，获战舰二百艘，甲胄万计。转运使侯仁宝率前军先进，全兴等顿兵花步七十日以候澄，仁宝累促之，不进。及澄至，并军由水路至多罗村，不遇贼，复擅回花步。桓诈降以诱仁宝，遂为所害。转运使许仲宣驰奏其事，遂班师。上遣使就劾澄、湜、僎，澄寻病死，戮湜等邕州市。全兴至阙，亦下吏诛，余抵罪有差。仁宝赠工部侍郎
七年春，桓惧朝廷终行讨灭，复以丁璿为名，遣使贡方物，上表谢罪。八年，桓自称权交州三使留后，遣使贡方物，并以璿表来上，帝赐桓诏曰： 丁氏传袭三世，保据一方，卿既受其倚毗，为之心膂，克徇邦人之请，无负丁氏之心。朕且欲令璿为统帅之名，卿居副贰之任，剸裁制置，悉系于卿。俟丁璿既冠，有所成立，卿之辅翼，令德弥光，崇奖忠勋，朕亦何吝！若丁璿将材无取，童心如故，然其奕世绍袭，载绵星纪，一旦舍去节钺，降同士伍，理既非便，居亦靡安。诏到，卿宜遣丁璿母子及其亲属尽室来归。俟其入朝，便当揆日降制，授卿节旄。凡兹两途，卿宜审处其一。丁璿到京，必加优礼。今遣供奉官张宗权赍诏谕旨，当悉朕怀。 亦赐璿诏书如旨。时黎桓已专据其土，不听命。是岁五月上言，占城国水陆象马数万来寇，率所部兵击走之，俘斩千计。
雍熙二年，遣牙校张绍冯、阮伯簪等贡方物，继上表求正领节镇。三年秋，又遣使贡方物。儋州言，占城国人蒲罗遏率其族百余众内附，言为交州所逼故也。是岁十月，制曰： 王者懋建皇极，宠绥列藩。设邸京师，所以盛会同之礼；胙土方面，所以表节制之雄。矧兹跕鸢之隅，克修设羽之贡，式当易帅，爰利建侯，不忘请命之恭，用举醻劳之典。权知交州三使留后黎桓，兼资义勇，特禀忠纯，能得邦人之心，弥谨藩臣之礼。往者，丁璿方在童幼，昧于抚绥。桓乃肺腑之亲，专掌军旅之事，号令自出，威爱并行。璿尽解三使之权，以徇众人之欲。远输诚款，求领节旄。土燮强明，化越俗而咸乂；尉佗恭顺，禀汉诏以无违。宜正元戎之称，以列通侯之贵，控抚夷落，对扬天休。可检校太保、使持节、都督交州诸军事、安南都护，充静海军节度、交州管内观察处置等使，封京兆郡侯，食邑三千户，仍赐号推诚顺化功臣。 遣左补阙李若拙、国子博士李觉为使以赐之。
端拱元年，加桓检校太尉，进邑千户，实封五百户。遣户部郎中魏庠、虞部员外郎直史馆李度往使焉。淳化元年夏，加桓特进，邑千户，实封四百户。遣左正言直史馆宋镐、右正言直史馆王世则又使焉。明年六月，归阙，上令条列山川形势及黎桓事迹以闻。镐等具奏曰：
去岁秋末抵交州境，桓遣牙内都指挥使丁承正等以船九艘、卒三百人至太平军来迎，由海口入大海，冒涉风涛，颇历危险。经半月至白藤，径入海〈氵義〉，乘潮而行。凡宿泊之所皆有茅舍三间，营葺尚新，目为馆驿。至长州渐近本国，桓张皇虚诞，务为夸诧，尽出舟师战棹，谓之耀军。
自是宵征抵海岸，至交州仅十五里，有茅亭五间，题曰茅径驿。至城一百里，驱部民畜产，妄称官牛，数不满千，扬言十万。又广率其民混于军旅，衣以杂色之衣，乘船鼓噪。近城之山虚张白旗，以为陈兵之象。俄而拥从桓至，展郊迎之礼，桓敛马侧身，问皇帝起居毕，按辔偕行。时以槟榔相遗，马上食之，此风俗待宾之厚意也。城中无居民，止有茅竹屋数十百区，以为军营。而府署湫隘，题其门曰明德门。
桓质陋而目眇，自言近岁与蛮寇接战，坠马伤足，受诏不拜。信宿之后，乃张筵饮宴。又出临海〈氵義〉，以为娱宾之游。桓跣足持竿，入水标鱼，每中一鱼，左右皆叫噪欢跃。凡有宴会，预坐之人悉令解带，冠以帽子。桓多衣花缬及红色之衣，帽以真珠为饰，或自歌劝酒，莫能晓其词。尝令数十人扛大蛇长数丈，馈于使馆，且曰： 若能食此，当治之为馔以献焉。 又羁送二虎，以备纵观。皆却之不受。士卒殆三千人，悉黥其额曰 天子军 。粮以禾穗日给，令自舂为食。兵器止有弓弩、木牌、梭枪、竹枪，弱不可用。
桓轻侻残忍，昵比小人，腹心阉竖五七辈错立其侧。好狎饮，以手令为乐。凡官属善其事者，擢居亲近左右，有小过亦杀之，或鞭其背一百至二百。宾佐小不如意，亦捶之三十至五十，黜为阍吏；怒息，乃召复其位。有木塔，其制朴陋，桓一日请同登游览。地无寒气，十一月犹衣夹衣挥扇云。
四年，进封桓交阯郡王。五年，遣牙校费崇德等来修职贡。然桓性本凶狠，负阻山海，屡为寇害，渐失藩臣礼。至道元年春，广南西路转运使张观、钦州如洪镇兵马监押卫昭美皆上言，有交州战船百余艘寇如洪镇，略居民，劫廪实而去。其夏，桓所管苏茂州，又以乡兵五千寇邕州所管绿州，都巡检杨文杰击走之。太宗志在抚宁荒服，不欲问罪。观又言，风闻黎桓为丁氏斥逐，拥余众山海间，失其所据，故以寇钞自给，今则桓已死。观仍上表称贺。诏太常丞陈士隆、高品武元吉奉使岭南，因侦其事。士隆等复命，所言与观同。其实桓尚存，而传闻者之误，观等不能审核。未几，有大贾自交阯回，具言桓为帅如故。诏劾观等，会观病卒，昭美、士隆、元吉抵罪。
先是，钦州如洪、咄步、如昔等三镇皆濒海，交州潮阳民卜文勇等杀人，并家亡命至如昔镇，镇将黄令德等匿之。桓令潮阳镇将黄成雅移牒来捕，令德固不遣，因兹海贼连年剽掠。二年，以工部员外郎、直史馆陈尧叟为转运使，因赐桓诏书。尧叟始至，遣摄雷州海康县尉李建中赍诏劳问桓。尧叟又至如昔，诘得匿文勇之由，尽擒其男女老少一百三十口，召潮阳镇吏付之，且戒勿加酷法。成雅得其人，以状谢尧叟。桓遂上章感恩，并捕海贼二十五人送于尧叟，且言已约勒溪洞首领，不得骚动。七月，太宗遣主客郎中、直昭文馆李若拙赍诏书，充国信使，以美玉带往赐桓。若拙既至，桓出郊迎，然其词气尚悖慢，谓若拙曰： 向者劫如洪镇乃外境蛮贼也，皇帝知此非交州兵否？若使交州果叛命，则当首攻番禺，次击闽、越，岂止如洪镇而已！ 若拙从容谓桓曰： 上初闻寇如洪镇，虽未知其所自，然以足下拔自交州牙校，授之节制，固当尽忠以报，岂有他虑！及见执送海贼，事果明白。然而大臣佥议，以为朝廷比建节帅，以宁海表，今既蛮贼为寇害，乃是交州力不能独制矣。请发劲卒数万，会交兵以剪灭之，使交、广无后患。上曰： 未可轻举，虑交州不测朝旨，或致惊骇，不若且委黎桓讨击之，亦当渐至清谧。 今则不复会兵也。 桓愕然避席，曰： 海贼犯边，守臣之罪也。圣君容贷，恩过父母，未加诛责。自今谨守职约，保永清于涨海。 因北望顿首谢。
真宗即位，进封桓南平王兼侍中。桓前遗都知兵马使阮绍恭、副使赵怀德以金银七宝装交椅一、银盆十、犀角象牙五十枚、绢布万匹来贡。诏陈于万岁殿太宗神御，许绍恭等拜奠。及回，赐桓带甲马，诏书慰奖。咸平四年，又遣行军司马黎绍、副使何庆常，以驯犀一、象二、象犭朋二、七宝装金瓶一来贡。其年钦州言，交州效诚场民及头首八州使黄庆集等数百人来投，有诏慰抚，遣还本道。广南西路言，黎桓迎受官告使黄成雅附奏，自今国朝加恩，愿遣使至本道，以宠海裔。先是，使至交州，桓即以供奉为辞，因缘赋敛。上闻之，止令疆吏召授命，不复专使。景德元年，又遣其子摄欢州刺史明提来贡，恳求加恩使至本道慰抚遐裔，许之，仍以明提为欢州刺史。二年上元节，赐明提钱，令与占城、大食使观灯宴饮，因遣工部员外郎邵晔充国信使。
三年，桓卒，立中子龙钺。龙钺兄龙全劫库财而遁，其弟龙廷杀龙钺自立。龙廷兄明护率扶阑砦兵攻战。明提以国乱不能还，特诏广州优加资给。知广州凌策等言： 桓诸子争立，众心离叛，头首黄庆集、黄秀蛮等千余人以不从驱率，戮及亲族，来投廉州，请发本道二千人平之，庆集等愿为前锋。 上以桓素忠顺，屡修职贡，今幸乱而伐丧，不可。就改国信使邵晔为缘海安抚使，令晓譬之。庆集等仍计口赐田粮。晔乃贻书交州，谕以朝廷威德，如其自相鱼肉，久无定位，偏师问罪，则黎氏尽灭矣。明护惧，即奉龙廷主军事。龙廷自称节度、开明王，遂欲修贡。晔以闻，上曰： 遐荒异俗，不晓事体，何足怪也？ 令削去伪官。晔又言，头首黄庆集先避乱归化，其种族尚多，若复遣还，虑遭屠戮。诏以庆集隶三班，厘务于郴州，遂许入贡。
四年，龙廷称权安南静海军留后，遣弟峰州刺史明昶、副使安南掌书记殿中丞黄成雅等来贡。会含光殿大宴，上以成雅坐远，欲稍升位著，访于宰相王旦，旦曰： 昔子产朝周，周王飨以上卿之礼，子产固辞，受下卿之礼而还。国家惠绥远方，优待客使，固无嫌也。 乃升成雅于尚书省五品之次。诏拜龙廷特进、检校太尉，充静海军节度观察处置等使、安南都护，兼御史大夫、上柱国，仍封交阯郡王，食邑三千户，食实封一千户。赐推诚顺化功臣，仍赐名至忠，给以旌节。又追赠桓中书令、南越王。进奉使黎明昶等并进秩。大中祥符元年，天书降，加翊戴功臣，食邑七百户，实封三百户。东封毕，加至忠同平章事，食邑一千户，食实封四百户。二年，广南西路言，钦州蛮人劫海口蜑户，如洪砦主李文著以轻兵袭逐，中流矢死。诏督安南捕贼。明年，执狄獠十三人以献。至忠又遣推官阮守疆以犀角、象齿、金银、纹缡等来贡。并献驯犀一。上以犀违土性，不可豢畜，却不纳。又以逆至忠意，使者既去，乃令纵之海澨。三年，遣使来朝，表求甲胄具装，诏从其请。又求互市于邕州，本道转运使以闻，上曰： 濒海之民，数患交州侵寇，仍前止许廉州及如洪砦互市，盖为边隅控扼之所。今或直趋内地，事颇非便。 诏令本道以旧制谕之。
至忠才年二十六，苛虐不法，国人不附。大校李公蕴尤为至忠亲任，尝令以黎为姓。其年，遂图至忠，逐之，杀明提、明昶等，自称留后，遣使贡奉。上曰： 黎桓不义而得，公蕴尤而效之，甚可恶也。 然以其蛮俗不足责，遂用桓故事，制授特进、检校太傅，充静海军节度观察处置等使、安南都护，兼御史大夫、上柱国，封交阯郡王，食邑三千户，实封一千户，赐推诚顺化功臣。公蕴又表求太宗御书，诏赐百轴。四年，祀汾阴后土，公蕴遣节度判官梁任文、观察巡官黎再严以方物来贡，礼成，加公蕴同平章事，食邑一千户，实封四百户，任文等并翁优进秩。五年夏，以进奉使李仁美为诚州刺史、陶庆文为太常丞，其从隶有道病死者，所赐附还其家。是冬，圣祖降，加公蕴开府仪同三司，食邑七百户，实封三百户，赐翊戴功臣。七年春，又加保节守正功臣，食邑一千户，实封四百户。诏交阯诸国使入贡者，所在馆饩供亿，务令丰备。其年，遣知唐州刺史陶硕等来贡。诏以硕为顺州刺史，充安南静海军行军司马；副使吴怀嗣为澄州刺史，充节度副使。先是，交州狄獠张婆看避罪来奔，知钦州穆重颖召之，至中路复拒焉，都巡检臧嗣遂令如洪砦犒以牛酒。交州侦知其事，因捕狄獠，故钞如洪砦，掠人畜甚众。诏转运司督公蕴追索，仍令疆吏自今不得诱召蛮獠致生事。公蕴或间岁或仍岁以方物入贡。天禧元年，进封公蕴南平王，加食邑一千户，实封四百户。三年，加检校太尉，食邑一千户，实封四百户。每加恩皆遣使将命至其境上，仍赐器币、袭衣、金带、鞍马焉。仁宗即位，加公蕴检校太师。遣长州刺史李宽泰、都护副使阮守疆来贡。天圣六年，遣欢州刺史李公显来贡，除叙州刺史。既而令其子弟及其婿申承贵率众内寇，诏广南西路转运司发溪峒丁壮讨捕之。未几，卒，年四十四。
其子德政自称权知留后事，来告哀。赠公蕴为侍中、南越王，命本路转运使王惟正为祭奠使，又为赐官告使。除德政检校太尉、静海军节度使、安南都护、交阯郡王。天圣九年，遣知峰州刺史李偓佺、知爱州刺史帅日新等来谢，以偓佺为欢州刺史、日新为珍州刺史。明道元年，恭谢，加同中书门下平章事。景祐中，郡人陈公永等六百余人内附，德政遣兵千余境上捕逐之。诏遣还，仍戒德政毋得辄诛杀。寻遣静海军节度判官陈应机、掌书记王惟庆来贡，以应机为太子中允、惟庆为大理寺丞，德政加检校太师。三年，其甲峒及谅州、门州、苏茂州、广源州、大发峒、丹波县蛮寇邕州之思陵州、西平州、石西州及诸峒，略居人马牛，焚室庐而去。下诏责问之，且令捕酋首正其罪以闻。宝元元年，进封南平王。康定元年，遣知峰州刺史帅用和、节度副使杜犹兴等来贡。庆历三年，又遣节度副使杜庆安、三班奉职梁材来，以庆安为顺州刺史、材为太子左监门率府率。六年，又遣兵部员外郎苏仁祚、东头供奉官陶惟〈巾雇〉来，以仁祚为工部郎中、惟〈巾雇〉为内殿崇班。明年，又遣秘书丞杜文府、左侍禁文昌来，以文府为屯田员外郎、昌为内殿崇班。
初，德政发兵取占城，朝廷疑其内畜奸谋，乃访自唐以来所通道路凡十六处，令转运使杜杞度其要害而戍守之，然其后亦未尝寇边。前后累贡驯象。皇祐二年，邕州诱其苏茂州韦绍嗣、绍钦等三千余人入居省地，德政表求所诱。诏尽还之，仍令德政约束边户，毋相侵犯。其后，广源州蛮侬智高反，德政率兵二万由水路欲入助王师，朝廷优其赐而却其兵。至和二年，卒。
其子日尊遣人告哀，命广南西路转运使、尚书屯田员外郎苏安世为吊赠使，赠德政为侍中、南越王，赙赍甚厚。寻除日尊特进、检校太尉、静海军节度使、安南都护，封交阯郡王。嘉祐三年，贡异兽二。四年，寇钦州思禀管。五年，与甲峒贼寇邕州，诏知桂州萧固发部兵与转运使宋咸、提点刑狱李师中同议掩击；又诏安抚使余靖等发兵捕讨。靖遣谍诱占城同广南西路兵甲趋交阯，日尊惶怖，上表待罪。诏未得举兵，听日尊贡奉至京师。八年，遣文思使梅景先、副使大理评事李继先贡驯象九。四月戊寅，以大行皇帝诏及遗留物赐日尊，加同中书门下平章事。是日，交阯使辞，命内侍省押班李继和喻以申绍泰入寇，本路屡乞讨伐，而朝廷以绍泰一夫肆狂，又本道已遣使谢罪，故未欲兴兵。治平初，知桂州陆诜言，交州来求侬宗旦男日新及欲取温闷洞等地，帝问交阯于何年割据，辅臣对曰： 自唐至德中改安南都护府，梁贞明中，土豪曲承美专有此地。 韩琦曰： 向以黎桓叛命，太宗遣将讨伐，不服，后遣使诏诱，始效顺。交州山路险僻，多潦雾瘴毒之气，虽得其地，恐不能守也。 神宗即位，进封日尊南平王。熙宁元年，加开府仪同三司。二年，表言： 占城国久阙贡，臣亲帅兵讨之，虏其王。 诏以其使郭士安为六宅副使、陶宗元为内殿崇班。日尊自帝其国，僣称法天应运崇仁至道庆成龙祥英武睿文尊德圣神皇帝，尊公蕴为太祖神武皇帝，国号大越，改元宝象，又改神武。
五年三月，日尊卒。命广西转运使康卫为吊赠使。予所夺州县。诏报之曰： 卿抚有南交，世受王爵，而乃背德奸命，窃暴边城。弃祖考忠顺之图，烦朝廷讨伐之举。师行深入，势蹙始归。迹其罪尤，在所绌削。今遣使修贡，上章致恭，详观词情，灼见悛悔。朕抚绥万国，不异迩遐。但以邕、钦之民，迁劫炎陬，久失乡井，俟尽送还省界，即以广源等赐交州。 乾德初约归三州官吏千人，久之，才送民二百二十一口，男子年十五以上皆刺额曰 天子兵 ，二十以上曰 投南朝 ，妇人刺左手曰 官客 。以舟载之而泥其户牖，中设灯烛，日行一二十里则止，而伪作更鼓以报，凡数月乃至，盖以绐示海道之远也。顺州落南深，置戍镇守，被罹瘴雾多病没，陶弼亦终于官。朝廷知其无用，乃悉以四州一县还之。然广源旧隶邕管羁縻，本非交阯所有也。
元丰五年，献驯象二、犀角象齿百。六年，以追捕侬智会为辞，犯归化州。又遣其臣黎文盛来广西办理顺安、归化境界，经略使熊本遣左江巡检成卓与议，文盛称陪臣，不敢争执。诏以文盛能遵乾德恭顺之意，赐之袍带及绢五百匹。仍以八隘之外保乐六县、宿桑二峒予乾德。哲宗立，加同中书门下平章事。元祐中，又数上表求勿恶、勿阳峒地，诏不许。二年，遣使入贡，进封南平王。徽宗时，累加开府仪同三司、检校太师。大观初，贡使至京乞市书籍，有司言法不许，诏嘉其慕义，除禁书、卜筮、阴阳、历算、术数、兵书、敕令、时务、边机、地理外，余书许买。政和末，又诏以交人自熙宁以来，全不生事，特宽和市之禁。宣和元年，加乾德守司空。建炎元年，诏广西经略安抚司禁边民毋受安南逋逃，从其主乾德之请也。四年，安南入贡，诏却其方物之华靡者，赐敕书，厚其报以怀柔之。
绍兴二年，乾德卒。赠侍中，追封南越王。子阳焕嗣，授静海军节度使、特进、检校太尉，封交阯郡王，赐推诚顺化功臣。八年，阳焕卒，以转运副使朱芾充吊祭使，赠阳焕开府仪同三司，追封南平王。子天祚嗣，授官如其父初封之制。九年，诏广西帅司毋受赵智之入贡。初，乾德有侧室子奔大理，变姓名为赵智之，自称平王。闻阳焕死，大理遣归，与天祚争立，求入贡，欲假兵纳之，帝不许。十七年，诏文思院制鞍鞯以赐天祚。二十一年，累加天祚崇义怀忠保信乡德安远承和功臣。二十五年，诏馆安南使者于怀远驿，赐宴，以彰异数。进封天祚南平王，赐袭衣、金带、鞍马。二十六年，命右司郎中汪应辰宴安南使者于玉津园。八月，天祚遣李国等以金珠、沉水香、翠羽、良马、驯象来贡。诏加天祚检校太师，增食邑。隆兴二年，天祚遣尹子思、邓硕俨等贡金银、象齿、香物。乾道六年，累加天祚归仁协恭继美遵度履正彰善功臣。帝自即位，屡却安南贡使。九年，天祚复遣尹子思、李邦正求入贡。帝嘉其诚，许之，诏馆于怀远驿。广南西路经略安抚使范成大言： 本司经略诸蛮，安南在抚绥之内，其陪臣岂得与中国王官亢礼？政和间，贡使入境，皆庭参，不复报谒。宜遵旧制，于礼为得。 朝廷从其请。淳熙元年二月，进封天祚安南国王，加号守谦功臣。二年，赐安南国印。三年，赐安南国历日。天祚卒。
明年，子龙〈翰中 羽改日〉嗣位，授静海军节度使观察处置等使、特进、检校太尉兼御史大夫、上柱国，特封安南国王，加食邑；仍赐推诚顺化功臣，制曰： 即乐国以肇封，既从世袭；极真王而锡命，何待次升？ 示殊礼也。五年，贡方物，上表称谢。九年，诏却安南所贡象，以其无用而烦民，他物亦止受什一。十六年，累加龙〈翰中 羽改日〉守义奉国履常怀德功臣。光宗即位，奉表入贡称贺。宁宗朝，赐衣带、器币，累加谨度思忠济美勤礼保节归仁崇谦协恭功臣及食邑焉。
嘉定五年，龙〈翰中 羽改日〉卒。诏以广西运判陈孔硕充吊祭使，特赠侍中。依前安南国王制，以其子昊旵袭封其爵位，给赐如龙〈翰中 羽改日〉始封之制，仍赐推诚顺化功臣。其后谢表不至，遂辍加恩。
昊旵卒，无子，以女昭圣主国事，遂为其婿陈日煚所有。李氏有国，自公蕴至昊旵，凡八传，二百二十余年而国亡。淳祐二年，诏安南国王陈日煚，元赐效忠顺化保节功臣增 守义 二字。宝祐六年，诏安南情状叵测，申饬边备。景定二年，贡象二。三年，表乞世袭。诏日煚授检校太师、安南国大王，加食邑；男威晃，授静海军节度使、观察处置使、检校太尉兼御史大夫、上柱国、安南国王、效忠顺化功臣，赐金带、器币、鞍马。咸淳五年，诏安南国王父日煚、国王威晃加食邑。八年，明堂礼成，日煚、威晃各加食邑，赐鞍马等物。
大理国，即唐南诏也。熙宁九年，遣使贡金装碧玕山、毡罽、刀剑、犀皮甲鞍辔。自后不常来，亦不领于鸿胪。
政和五年，广州观察使黄璘奏，南诏大理国慕义怀徕，愿为臣妾，欲听其入贡。诏璘置局于宾州，凡有奏请，皆俟进止。六年，遣进奉使天驷爽彦贲李紫琮、副使坦绰李伯祥来，诏璘与广东转运副使徐惕偕诣阙，其所经行，令监司一人主之。道出荆湖南，当由邵州新化县至鼎州，而璘家潭之湘乡，转运判官乔方欲媚璘，乃排比由邵至潭，由潭至鼎一路。御史劾其当农事之际，而观望劳民，诏罢方。紫琮等过鼎，闻学校文物之盛，请于押伴，求诣学瞻拜宣圣像，邵守张察许之，遂往，遍谒见诸生。又乞观御书阁，举笏扣首。
七年二月，至京师，贡马三百八十匹及麝香、牛黄、细毡、碧玕山诸物。制以其王段和誉为金紫光禄大夫、检校司空、云南节度使、上柱国、大理国王。朝廷以为璘有功，并其子晖、昨皆迁官，少子〈日更〉为阁门宣赞舍人。已而知桂州周穜劾璘诈冒，璘得罪。自是大理复不通于中国，间一至黎州互市。
绍兴三年十月，广西奏，大理国求入贡及售马，诏却之，不欲以虚名劳民也。朱胜非奏曰： 昔年大理入贡，言者深指其妄，黄璘由是获罪。 帝曰： 遐方异域，何由得实，但仇当其马价，则马方至，用益骑兵，不为无补也。 六年七月，广西经略安抚司奏，大理复遣使奉表贡象、马，诏经略司护送行在，优礼答之。九月，翰林学士朱震上言，乞谕广西帅臣，凡市马当择谨厚者任之，毋遣好功喜事之人，以启边衅。异时南北路通，则渐减广西市马之数，庶几消患于未然。诏从之。
淳熙二年十一月，知静江府张栻申严保伍之禁，又以邕管戍兵不能千人，左、右江峒丁十余万，每恃以为藩蔽，其邕州提举、巡检官宜精其选，以抚峒丁。欲制大理，当自邕管始云。
