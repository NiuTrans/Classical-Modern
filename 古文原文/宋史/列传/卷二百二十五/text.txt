◎宦者一
○窦神宝王仁睿王继恩李神福（弟神祐）刘承规阎承翰秦翰周怀政张崇贵张继能卫绍钦石知颙（孙全彬）邓守恩
宋世待宦者甚严。太祖初定天下，掖庭给事不过五十人，宦寺中年方许养子为后。又诏臣僚家毋私蓄阉人，民间有阉童孺为货鬻者论死。去唐未远，有所惩也。
厥后，太宗却宰相之请，不授王继恩宣徽；真宗欲以刘承规为节度使，宰相持不可而止。中更主幼母后听政者凡三朝，在于前代，岂非宦者用事之秋乎！祖宗之法严，宰相之权重，貂珰有怀奸慝，旋踵屏除，君臣相与防微杜渐之虑深矣。
然而宣政间童贯、梁师成之祸，亦岂细哉！南渡苗、刘之逆，亦宦者所激也。《坊记》曰： 君子之道，辟则坊与！大为之坊，民犹逾之。 可不戒哉！作《宦者传》。
窦神宝，父思俨，五代时为内侍，宋初皇城使。兄神兴，左领军卫大将军致仕。神宝初为黄门，太平兴国中，从征太原，擐甲登城，中流矢，稍迁入内高品，监并州戍兵。屡出袭贼，前后破砦三十六，斩千余级，大获铠甲、牛马、橐驼，因筑三砦。诏褒之。九年，命与尹宪屯夏州，时岌伽罗腻等十四族久叛，神宝率兵大破之，焚其庐帐，斩千余级，虏获甚众。
雍熙中，朝廷遣使绥、宥、麟、府州，募边部愿攻契丹者，赐以金帛。神宝上言： 狼子野心，由此或生边隙。 乃止。俄转殿头高品。淳化中，使河东，阅视堡栅兵骑。慕容德丰自邢台徙延州，未至郡，诏神宝乘传权州事。环州近边内扰，与陈德玄讨之，破牛家族二十八部，且规度通远入灵武路，就命环庆同驻泊。牛家族复结众叛，又破之，歼余党于极泉镇，获其渠帅九人。西戎寇鄜，以援之之劳，迁供奉官，与田绍斌部送灵州刍粮，即命驻泊。
李继迁入寇，与慕容德丰袭破其堡砦，焚帐幕，获人畜数万计。连诏嘉奖，迁内殿崇班。至道初，继迁再寇灵武，神宝遣人间道告急阙下。贼围之岁余，地震二百余日，城中粮糗皆竭，潜遣人市籴河外，宵运以入。间出兵击贼，贼引去，以功拜西京作坊副使。又命于浦洛河、清远军援刍粮，与杨允恭议造小车三千，运粮至环州。三年，迁西京左藏库副使。出使灵武，还，奏对称旨，面授供备库使。
咸平中出为高阳关钤辖，徙贝、冀巡检。会原州野狸族三千余众徙帐于顺成谷，大虫堪与熟魏族接战，诏神宝和洽之，至则定其经界，遣悉还旧地。入为内侍右班副都知。真宗朝陵，留与刘承珪同掌大内事。大中祥符初，勾当三班院，又掌诸王宫事。迁西京左藏库使、领密州刺史兼掌往来国信。
神宝莅职精恪，性吝啬，畜货钜万。天禧初，以皇城使罢内职。三年，卒，年七十一。录其子守志为入内供奉官。
王仁睿，不知何许人。年十余岁，事太宗于晋邸，服勤左右，甚淳谨。及即位，宣传指挥颇称旨。历入内小底都知、洛苑副使。命典宫闱出纳之命，最居亲近。尝与柴禹锡等发秦邸阴事。雍熙四年被疾，遣太医诊视。卒，年四十一，特赠内侍省内侍。
国朝以来，内侍都知、押班不领他职。淳化、至道后，皆内殿崇班以上兼充，多至诸司使，有领观察使者，没皆有赠官，官给葬事。
旧制，内侍人许养一子，以充继嗣。开宝四年，以其争财起讼，诏自今满三十无养父者，始听养子，仍以其名上宣徽院，违者准前诏抵死。咸平中，徐志通为温、台等州巡检，坐取李欢男四人为假子，又纵卒略民家小儿，致其母抱儿投海死，决杖配扫洒班，复申前诏以戒厉之。
王继恩，陕州陕人。周显德中为内班高品。初养于张氏，名德钧。开宝中求复本宗，太祖召见，许之，因赐名焉。累为内侍行首。
会讨江南，与窦神兴等部禁兵及战船抵采石。九年春，改里面内班小底都知，赐金紫。十月，加武德使。太祖崩，副杜彦圭案行陵地，寻充永昌陵使。太平兴国三年，迁宫苑使。久之，领河州刺史，掌军器弓枪库。
雍熙中，王师克云、朔，命继恩率师屯易州，又为天雄军驻泊都监。自岐沟关、君子馆败绩之后，河朔诸路为契丹所扰，城垒多圮。四年，诏继恩与翟守素、田仁朗、郭延濬分路按行增筑之。及遣将北伐，又为排阵都监，屯中山，改皇城使。端拱初，领本州团练使，又为镇、定、高阳关三路排阵钤辖。淳化初，赐甲第一区。五年，加昭宣使，勾当皇城司。李顺乱成都，命为剑南两川招安使，率兵讨之。军事委其制置，不从中覆。管内诸州系囚，非十恶正赃，悉得以便宜决遣。二月，命马步军都军头王杲趣剑门、崇仪使尹元由峡路分遣讨贼，并受继恩节度。诏前军所至，其贼党敢抗王师者，即须杀戮；如本非同恶，受制凶徒，先被胁从今能归顺者，悉释其罪。四月，继恩由小剑门路入研石砦破贼，斩首五百级，逐北过青强岭，平剑州，进破贼五千于柳池驿，斩千六百级，贼众望风奔走，杀戮溺死者不可胜计。又克阆、绵二州。五月，至成都，破贼十万余，斩首三万级，获顺及铠甲、僣伪服用甚众。
朝议赏功，中书欲除宣徽使。太宗曰： 朕读前代史书，不欲令宦官预政事。宣徽使，执政之渐也，止可授以他官。 宰相力言继恩有大功，非此任无足以为赏典。上怒，深责相臣，命学士张洎、钱若水议别立宣政使，序位昭宣使上以授之。进领顺州防御使。
继恩握重兵，久留成都，转饷不给，专以宴饮为务。每出入，前后奏音乐。又令骑兵执博局棋枰自随，威振郡县。仆使辈用事恣横，纵所部剽掠子女金帛，军士亦无斗志。余贼迸伏山谷间，州县有复陷者。太宗知之，乃命入内押班卫绍钦同领其事。又遣枢密直学士张鉴、西京作坊副使冯守规乘传督其捕贼。议分减师徒出蜀境，以便粮运。
高品王文寿者，隶继恩麾下，继恩遣领虎翼卒二千，分遂州路追讨。文寿御下严急，士卒皆怨。一夕卧帐中，指挥使张嶙遣卒排闼入，斩文寿首以出。会夜昏黑，嶙犹疑其非，然炬照之，曰： 是也。 时嘉州贼帅张余有众万余，嶙即以所部与之合，贼势甚盛。初奏至，太宗欲尽诛军人妻子，近臣或请勿杀，悉索营中书，遣帅招抚，谕以释罪，亲属皆全，必自引来归，因可破贼。上然之，令巡检程道符谕旨。亡卒斩嶙，函首送继恩，皆自拔来归。因使为乡导击贼，悉平之。
至道二年春，布衣韩拱辰诣阙上言： 继恩有平贼大功，当秉机务，今止得防御使，赏甚薄，无以慰中外之望。 上大怒，以拱辰惑众，杖脊黥面配崖州。俄召继恩。太宗崩，命与李神福按行山陵，加领桂州观察使。
继恩初事太祖，特承恩顾。及崩夕，太宗在南府，继恩中夜驰诣府邸，请太宗入，太宗忠之，自是宠遇莫比。喜结党邀名誉，乘间或敢言荐外朝臣，由是士大夫之轻薄好进者从之交往，每以多宝院僧舍为期。有潘阆者能诗咏，卖药京师，继恩荐之，召见，赐进士第。寻察其狂妄，追还诏书。
及真宗初，继恩益豪横，颇欺罔，漏泄机事，与参知政事李昌龄缄题往来，多请托，至有连宫禁者。素与胡旦善，时将加恩，密诿其为褒辞。又士人诗颂盈门。上恶其朋结，黜为右监门卫将军、均州安置，籍没赀产，多得蜀土僣拟之物。昌龄责忠武军节度行军司马，旦削籍，长流寻州。诏中外臣僚曾与继恩交识及通书尺者，一切不问。
咸平二年，卒于贬所，遣使将其家属还京师，假官舍处之。四年，听归葬。大中祥符三年，特诏追复官爵，以白金千两赐其家。子怀珪，转入内高班。
李神福，开封人。父继美，仕后唐为内侍，显德初为御厨都监。时内臣止以服色为贵，太祖特赐紫，后至右领军卫将军。神福少给事晋王府，谨恪解上意，未尝少怠。太宗即位，授入内高品。从征太原，攻城之际，往来梯冲间宣传诏命，即行在所迁殿头。太平兴国六年，擢入内高品押班，迁副都知、勾当翰林司，转入内内班都知。兼勾当祗候内品班。淳化四年，迁崇仪副使、勾当皇城司。属初易黄门之号，转入内黄门都知，俄加宫苑使。太宗好笔札，神福每侍侧，多获别本之赐。及不豫，神福朝夕左右，躬侍药膳。
真宗即位，迁皇城使、内侍省入内内侍都知，领恩州团练使、勾当永熙陵行宫事。时模写太宗圣容，以神福立侍。未几，求罢都知，加昭宣使、勾当皇城司，赐第宫城侧，遣修内工为葺之。咸平二年秋，阅兵东郊，以神福为大内都部署。是冬，幸大名，与王继英并为行宫使。四年，勾当三班，部修含光殿，赐赉甚优。景德初，兼领亲王诸宫使。三年，改宣政使。从谒诸陵，复为行宫使。进幸西京，赐酺，命神福主其事。
大中祥符初，天书降夕，神福与刘承珪、邓永迁、李神祐、石知颙、张景宗、蓝继宗同直禁中，赐以器币、缗钱。京师酺会，又令神福与白文肇、阎承翰同典之。是岁封泰山，与曹利用同经度行宫道路。及车驾进发，又为行宫使。礼毕，授宣庆使，领昭州防御使，整肃禁卫。先是，诸司使止于宣政，故特置使额以宠之。三年，卒，年六十四。赠润州观察使。
神福性恭愿和易，每为卫绍钦所诟骂，皆引避不校。在禁闼五十年，称为长者。然久掌三班，无规制，远近失叙，有请托者不能拒之，人讥其所守。子怀斌、怀赟。弟神祐。
神祐，初以父任授殿头高品。太祖将纳孝章皇后，命神祐奉聘礼于华州。乾德五年，征太原，负御宝从行。开宝二年，又从征太原，时有诏缘边和市军储，车驾在潞州闻之，且虑扰民，令神祐驰驿止之。时诏下已五日，神祐一夕而及晋阳。一日，甲士既阵，贼潜纵火焚梯冲，亟命神祐部卫兵为援，斩贼甚众，余悉溃去。王师伐广州，随军赏给。刘鋹平，先部帑藏之物赴京师。及土寇周琼等叛，又副尹崇珂讨平之。六年，随曹彬南征。克关城，擒伪将朱令赟，命神祐驰入献捷书，赐锦袍、金带。
太宗即位，迁南作坊副使。钱俶归朝，命神祐往按府藏之积。再征太原，领工徒千人随驾，以备缮完甲兵。刘继元表纳降款，太宗陈仪卫城北台以受之，继元移时未至，神祐驰单骑入城，俄顷，引继元至。及北伐燕蓟，命与刘廷翰统精骑为大阵之援。车驾还，又令率兵屯定州以备契丹。太平兴国六年，滑州治河防，材苇未具，命神祐驰往垣曲，伐薪蒸四百万以济其用。七年，契丹寇边，命领兵屯瀛州，俄改崇仪使，提点左右藏库，迁洛苑使。至道初，西鄙不宁，命为灵、环排阵都监，率众至乌白池而还。俄驻永兴，复护粮运抵朔方。
真宗嗣位，转内园使、邠州都监。车驾北巡，改天雄军都监、子城内巡检。时北兵充斥，道途阻塞，命神祐单骑谕密旨于诸将。敌骑数百忽至，神祐乃周麾而呼，若召伏兵，敌惧而逃，遂达其命。俄充邢州排阵都监，勾当西八作司。景德初，上幸澶州，领随驾壕砦。
三年，迁入内都知。从东封还，迁南作坊使。时内侍将迁秩，有扈从升山、不升山或不预从祀者，令神祐第其勤状，上亲阅而叙迁之。有范守逊、皇甫文、史崇贵、张延训等，皆尝有谴累而互陈劳效，且言神祐等品第非当，泣诉于上，止而复来者数四。守逊等先改内常侍，上怒，悉停其官。神祐洎石知颙、副都知张景宗、蓝继宗并坐削职。寻掌御厨七年，卒，年六十六。大中祥符六年，录其孙永和为三班奉职。神祐性谨愿，晓音律，颇好篇咏。
子怀岊，太宗时尝请为道士，后复内侍。多屯边郡，常持大铁鞭以斗贼，屡中流矢，至供奉官。怀俨为内殿崇班。
刘承规，字大方，楚州山阳人。父延韬，内班都知。承规，建隆中补高班，太宗即位，超拜北作坊副使。时泉帅陈洪进归朝，遣承规疾置封其府库。会土民啸聚为寇，承规与知州乔维岳率兵讨定之。太平兴国四年，命与内衣库使张绍勍等六人率师屯定州，以备契丹，又护滑州决河。雍熙中，勾当内藏库兼皇城司，出为鄜延路排阵都监，改崇仪使，迁洛苑使。至道中，与周莹同签书提点枢密、宣徽诸房公事，仍加六宅使。承规恳辞，帝虽不许而嘉其退让。
真宗立，莹为宣徽使，以承规领胜州刺史、签书宣徽院公事。寻让宣徽之务，加庄宅使。咸平三年，迁北作坊使。时边境未宁，议修天雄军城垒，命承规乘传经画，又命提举内东、崇政殿等诸门，迁宫苑使。上询承规西事，请益环州木波镇戍兵，以为诸路之援，从之。俄兼勾当群牧司。
景德二年，与李允则使河间，按视尝经战阵等处将卒之劳。是岁，置官提举京师诸司库务，以承规领之。所创局署，多所规制。改皇城使。与林特、李溥议更茶法。四年，三司上言新课增羡，承规以劳加领昭州团练使。
大中祥符初，议封泰山，以掌发运使迁昭宣使、长州防御使。会修玉清昭应宫，以承规为副使。祀汾阴，复命督运。议者以自京至河中，由陆则山险，具舟则湍悍，承规决议水运，凡百供应，悉安流而达。自朝陵、东封及是皆留掌大内。礼成，当进秩，表求休致，手诏敦勉，仍作七言诗赐之。拜宣政使、应州观察使。
五年，以疾求致仕。修宫使丁谓言承规领宫职，藉其督辖，望勿许所请，第优赐告诏，特置景福殿使名以宠之，班在客省使上。仍改新州观察使，上作歌以赐。承规以廉使月禀归于有司，手诏褒美，复定殿使奉以给之。本名承珪，以久疾羸瘵，上为取道家易名度厄之义，改珪为规。疾甚，请解务还私第，听之。仍许皇城常务上印日，内藏库有创制，就取商度。又再表求罢，官检校太傅、左骑卫上将军、安远军节度观察留后致仕。七月卒，年六十四。废朝，赠左卫上将军、镇江军节度，谥曰忠肃。
承规事三朝，以精力闻，乐较簿领，孜孜无倦。自掌内藏仅三十年，检察精密，动著条式。又制定权衡法，语在《律历志》。性沈毅徇公，深所倚信，尤好伺察，人多畏之。上崇瑞命，修祠祀，饰宫观，承规悉预闻。作玉清昭应宫，尤为精丽。屋室有少不中程，虽金碧已具，必毁而更造，有司不敢计所费。二圣殿塑配飨功臣，特诏塑其像太宗之侧。承规遇事亦或宽恕，铸钱工常诉本监前后盗铜瘗地数千斤，承规佯为不纳，因密遣人发取还官，不问其罪。咸平中，朱昂、杜镐编次馆阅书籍，钱若水修祖宗实录，其后修《册府元龟》、国史及编著雠校之事，承规悉典领之。颇好儒学，喜聚书，间接文士质访故实，其有名于朝者多见礼待，或密为延荐。
自寝疾惟以公家之务为念，遗奏求免赠赙诏葬，上甚嗟惜之，遣内臣与鸿胪典丧，亲为祭文。玉清昭应宫成，加赠侍中，遣内侍邓守恩就墓告祭。子从愿，为西染院使。
阎承翰，真定人。周显德中为内侍。入宋事太祖，以谨愿称。太宗时擢为殿头高品，稍迁内侍供奉官、内殿崇班。先是，八作司材木颇有隐弊，承翰建议于都城西置事材场，治材以给之。雍熙中，知广州徐休复奏转运使王延范不轨状，遣承翰驰往同逮捕下狱，就鞫之，考掠过苦，延范遂坐诛。李顺乱蜀，命为川峡招安都监。贼平，授西京作坊副使。会增募金吾兵，以承翰及刘承蕴分充左右金吾都监兼街仗司事。俄罢之。
真宗即位，改西京作坊使、内侍左班副都知。咸平三年，河决郓州王陵埽，遣承翰护塞。时议徙郓州以避河患，又诏承翰与工部郎中陈若拙乘传规度，徙于旧治之东南。五年，入内都知韩守英为镇、定、高阳关三路排阵都钤辖，上以其素无执守，议别择人，因谓宰相曰： 承翰虽无武勇，然涖事勤恪。 乃令代守英。时中山屯兵甚众，艰于飞挽，承翰请凿渠，计引唐河水自嘉山至定州三十二里，又至蒲阴东六十二里，合沙河经边吴泊入界河以济馈运，亦可旁为方田，上嘉而从之。渠成，人以为便，优诏褒之。景德初，契丹谋寇顺安军，承翰奉诏发雄、霸精兵，与荆嗣、张延同筑垒御之，俄又遣诣德清军规度重修城垒。车驾北征，承翰先在澶州北城，奏契丹兵在近，请不度河，上不听，促驾度浮桥。二年，加领廉州刺史，勾当群牧司，多条上马政，遂兼群牧副使。时契丹结好，始置国信司主交聘之事，以承翰领之，多所规置。
大中祥符初，改西京左藏库使，充夏州赵德明加恩官告使。还，请于浦洛河置馆，以待夏台进奉使，上以荒敻劳役，不许。四年，迁内园使、左班都知，领奖州团练使。
有西京左藏库副使赵守伦久典厩牧，至是又掌估马，与承翰联职任，虽素为姻家，然不相得，遂各讼诉，并付御史台。承翰坐擅用群牧司钱，当赎金三十斤；守伦坐违制移估马司，当免所居官；典吏当杖脊。诏宽其罚：承翰赎金十斤，守伦赎金二十斤，典吏亦降从杖。群牧都监张继能、判官陈越田瑴、勾当骐骥院杨保用、估马杨继凝皆释之，制置使陈尧叟特免按问。
六年，上制《内侍箴》赐之，承翰表请刻石省中。明年，建应天府为南京，作鸿庆宫，设太祖、太宗像，遣承翰自京奉往。授南作坊使、入内都知。未几，卒，年六十八。赠怀州防御使。
承翰性刚强，所至过于检察，乏和懿之誉。子文应，西京左藏库使。
秦翰，字仲文，真定获鹿人。十三为黄门，开宝中迁高品。太平兴国四年，崔彦进领众数万击契丹，翰为都监，以善战闻。太宗因加赏异，谓可属任。雍熙中，出为瀛州驻泊，仍管先锋事，迁入内殿头高品、镇、定、高阳关三路排阵都监。淳化四年，补入内押班。
赵保忠叛，命李继隆率师问罪，翰监护其军。次延州，翰虑保忠遁逸，即乘驿先往，矫诏安抚以缓其阴计。王师至，翰又讽保忠以地主之礼郊迎，因并驱而出，保忠遂就擒，以功加崇仪副使。至道初，为灵、环、庆州、清远军四路都监。真宗即位，加洛苑使、入内副都知。咸平中，河朔用兵，以为镇、定、高阳关排阵都监，败契丹于莫州东，追斩数万，尽夺所掠老幼。诏褒之，徙定州行营钤辖。
王均之乱，为川峡招安巡检使。时上官正与石普不协，翰恐生事，为晓譬和解之。亲督众击贼，中流矢不却，五战五捷，遂克益州，上手札劳问。翼日，进至广都，斩首千余级，获马数千匹。归朝，迁内园使，领恩州刺史。
出为镇、定、高阳关前阵钤辖，又徙后阵。破契丹二万众于威虏军西，俘其铁林大将等十五人。又为邠宁、泾原路钤辖兼安抚都监，率所部按行山外，召戎落酋帅，谕以恩信，凡三千余帐相率内附。未几，康奴族拒命，翰与陈兴、许均深入击之，斩级数千，焚其庐帐，获牛马甚众。复与陈兴、曹玮袭杀童埋军主于武延咸泊川。诏书加奖，赐锦袍、金带、白金五百两、帛五百匹。
景德初，车驾将北巡，先遣翰乘传往澶、魏裁制兵要，许便宜从事。俄充邢洺路钤辖，与大军会德清军，张掎角之势。又召为驾前西面排阵钤辖，管勾大阵。翰即督众环城浚沟洫以拒契丹。功毕，契丹兵果暴至，翰不脱甲胄七十余日，契丹乞和，凯旋，留泊澶州。月余，令率所部兵还京师，加宫苑使、入内都知。出为泾、原、仪、渭钤辖。先是，西鄙无藩篱之蔽，翰规度要害，凿巨堑，计工三十万，役卒数年而成，不烦于民。就迁皇城使、入内都知。以翰在边久，宣力勤尽，特置是名以宠异焉。翰表让，不听。
大中祥符初，求从东封，手诏谕以西垂委任之异。改昭宣使，又为群牧副使，祀汾阴。是岁，夏州属户有扰境上者，即日遣翰往脽上按视，遍巡边部。及翰至，事宁，复还扈从，凡行在诸司细务，悉令裁决，不须中覆。礼毕，加领平州团练使，奉祀毫州，掌如汾阴。八年，营葺大内，诏翰参领其事。闰六月，暴卒于内庭之廨，年六十四。上甚悼惜，为之泣下。赠贝州观察使，赙襚加等。修内毕，诏遣使以袭衣、金带赐其家。
翰倜傥有武力，以方略自任。前后战斗，身被四十九创。李继迁之未宾也，翰因使常出入其帐中，无疑间，尝白太宗言： 臣一内官不足惜，愿手刺此贼，死无所恨。 太宗深嘉其忠。
翰性温良谦谨，接人以诚信，群帅有刚狠不和者，翰皆得其欢心。轻财好施，与将士同休戚，能得众心，皆乐为用。其殁也，禁旅有泣下者。
九年，重赠彰国军节度，诏杨亿撰碑文，亿以其不蓄财，表辞所贽物，虽朝廷不许，而时论美之。子怀志，内殿崇班。
周怀政，并州人。父绍忠，以黄门事太宗，从征河东，得怀政于乱尸间，养为子。给事禁中，累至入内高品。大中祥符初，真宗东封，命修行宫顿递。及奉泰山天书驰驿赴阙，转殿头。天书每出宫，与皇甫继明并为夹侍。东封礼成，与内殿崇班康宗元留泰山，修圜台，转入内西头供奉官。祀汾阴，转东头。六年，刘承规卒，擢内殿崇班、入内押班、勾当皇城司。会朝谒太清宫，与阎承翰等同管勾大内事。七年，奉天书摹刻于乾元殿，为刻玉都监，又为修兖州景灵宫、太极观都监，俄迁内殿承制。是冬，命起居舍人、知制诰盛度为会真宫醮告使，怀政为都监。还，为玉清昭应宫都监兼掌景灵宫、会灵观使。刻玉成，迁如京副使。九年，建资善堂，以怀政为都监。寿丘宫观成，优赐袭衣、金带，迁崇仪使。天禧大礼，又为修奉宝册都监，加领长州刺史，是冬，迁洛苑使。二年春，迁左藏库使。仁宗为皇太子，命为入内副都知、管勾左右春坊，转左骐骥使。三年，领英州团练使，加昭宣使。
怀政日侍内廷，权任尤盛，于是附会者颇众，往往言事获从，同列位望居右者，必排抑之。中外帑库皆得专取，因多入其家。性识凡近，酷信妖妄。有朱能者，本单州团练使田敏厮养，为人凶狡，遂赂怀政亲信，得见，因与侍卒姚斌妄谈神怿以訹之。怀政大惑，援能至御药使、领阶州刺史。俄于终南山修道观，与刘益辈造符命，托神言国家休咎，否臧大臣。时寇准镇永兴，能为巡检，倚准旧望，欲实其事。准好胜，喜其附己，多依违之。
朝臣屡言怀政之妄，真宗含忍不斥，然渐疏远之。怀政忧惧，时使小黄门自禁中出，诈称宣召，入内东门，坐别室，久之而还，以欺同类。会准为相，逾年而罢，怀政愈畏获谴，不自安。
四年七月，与弟礼宾副使怀信谋潜召客省使杨崇勋、内殿承制杨怀吉、阁门祗候杨怀玉会皇城司，期以二十五日窃发，杀丁谓等，复相寇准，奉真宗为太上皇，传位太子。前夕，崇勋、怀吉诣丁谓第密告之，谓即夜偕崇勋、怀吉至曹利用第计议，翌日，利用入奏，真宗怒，命收怀政。令宣徽北院使曹玮与崇勋于御药院鞫讯，具伏。帝坐承明殿临问，怀政但祈哀而已，命斩于城西普安寺。父内殿承制绍忠及怀信并杖配复岳州，子侄勒停，赀产没官。朱能父左武卫将军致仕谔、母周氏，罚铜百斤，子守昱、守吉分配邵、蔡、道州。怀政仆使、亲从并杖配海岛、远州，部下使臣贬秩有差。怀政之未败也，绍忠尝诟之曰： 斫头竖子终累我！ 怀信谓之曰： 兄前事必败，宜早诣上首实，庶获轻典。 及其谋乱，又泣拜止之，不听，故皆得免死。
右街僧录澄远以预闻妖诈，决杖黥配郴州。内供奉官谭元吉、高品王德信、高班胡允则、黄门杨允文与怀政协同妖妄，皆杖配远州。入内押班郑志诚与能书问往还，削两任，配房州。入内供奉官石承庆尝为怀政所召，夜二鼓不下皇城门钥以待，黄门黄守忠见之，戒门卒勿纳，至是言其事，承庆坐削两任，配宿州。杨怀玉次日始诣枢密院自陈，责授侍禁、杭州都监。擢崇勋内客省使、桂州观察使，怀吉如京使，赐以金带、金银。
怀政既诛，亟遣入内供奉官卢守明、邓文庆驰驿永兴，捕朱能。刘益、李贵、康玉、唐信，道士王先、张用和悉免死，配远州。能侦知使者至，衷甲出，杀守明以叛。诏遣内殿承制江德明、入内供奉官于德润发兵捕之，能入桑林自缢死。永兴、乾耀都巡检供奉官李兴、本军十将张顺断能及其子首以献，补兴阁门祗候，顺牢城都头。以刘益等十一人党能害中使，磔于市。王先、李贵、唐信、张用和八人皆处斩。能母妻子弟皆决杖配隶，阁门祗候穆介、知永兴军府朱巽、转运使梅询刘楚、知凤翔府臧奎等坐与怀政、能交结相称荐，皆论罪。降寇准太常卿，再贬道州。凡朝士及永兴、凤翔官吏与准厚善者，悉降黜焉。
张崇贵，真定人。太祖时为内中高品，稍迁殿头。太平兴国中，以善射迁为御带。钱俶纳土，命驰往阅城防储偫之数。亲征太原，从崔彦进、李汉琼先路视水草。端拱初，补内供奉官。
淳化四年，命乘传之延州招羌戎之内附者，发库钱犒给，以金币赐酋领。将行，转内班右班押班，就命管勾鄜延屯兵，李继隆讨李继迁，诏崇贵以延安兵掎角进讨。及擒赵保忠，留崇贵与石霸守绥州，徙平夏民以实之。继迁扼橐驼路，驱胁内属戎人，崇贵与田敏率熟仓族癿遇战于双塠，杀二千余级，掠牛羊、橐驼、铠甲甚众，连诏褒谕。继迁走漠中，遣其将佐赵光祚、张浦求纳款，会于石堡砦，崇贵椎牛酾酒犒谕之，给以锦袍带。会改内班为黄门，命为黄门右班押班，仍加内殿崇班，又改黄门为内侍，职随易焉。既而继迁贡橐驼、名马待罪，遣崇贵往赐器币、茶药、衣物。
至道元年，进崇仪副使、内侍右班副都知。时继迁复叛，劫刍馈于浦洛河。二年，诏李继隆大发师进讨。贼围灵州急，太宗将弃之，廷议未决，命崇贵与冯纳乘传往议其事，乃益兵固守，就命为灵、环、庆州、清远军路监军，又为排阵都监。
真宗立，拜洛苑使、右班都知、管勾并州军马。自至道后，五路讨贼，兵战相继，卒无成功。及是，保吉复修贡，诏以定难节度授之，命崇贵持诏命、衣带、器币以赐。使还，加六宅使。
咸平元年，又命管勾鄜延屯兵，泊延安，改驻泊都监，又为钤辖。其后继迁复与熟户李继福为隙，因缘内扰，崇贵与张守恩击之，焚庐舍，获赀畜、器甲、生口甚众。又与王荣御贼，获具装马数十匹，再诏褒饬。四年，诏归。俄领奖州刺史，复涖鄜延，仍制置沿边青白盐事。与卫超领军入敌境，焚庐舍帐幕，获廪糗、牛羊，复被诏奖。崇贵屡诇契丹事传递以闻，愿身当一队为前锋，诏不允。
景德元年，保吉死，其子德明尚幼，崇贵移书谕朝廷恩信，德明请俟释服禀命。诏书慰抚，以向敏中为缘边安抚使。自是边防事宜，经制小大，皆崇贵专主之。筑台保安北十里许，召戎人会议，与之盟约。二年春，召赴阙面授方略，许德明以定难节度、西平王，赐金帛缗钱各四万、茶二万斤，给内地节度奉，听回图往来，放青盐禁，凡五事。而令德明纳灵州土疆，止居平夏，遣子弟入宿卫，送略去官吏，尽散蕃汉兵及质口，封境之上有侵扰者禀朝旨，凡七事。德明悉如约，惟以子弟入质及纳灵州为难，故亦禁盐如旧，不许回图。
三年九月，以德明誓表来上，崇贵因请入朝，许之。以功拜皇城使、内侍左右班都知，领诚州团练使。又持旌节诰命授德明，太常博士赵湘为之副。四年，使还，会车驾上陵，次琼林苑，崇贵对于苑中，即命为行宫使。是秋，复还延安。供奉官曹信时监边军，信善琴，崇贵与石普军中宴集，令信奏之，信以久废为辞。崇贵与普因摭其他过以闻，真宗知其诬奏，不问。大中祥符元年，加昭宣使。
崇贵久在边，善识羌戎情伪，西人畏服。每德明有所论述及境上交侵，皆先付裁制。夏州趣边有二路，其文移至环庆者，皆付延州议焉。尝请置缘边安抚使，如北面之制。上曰： 西鄙别无经营，苟德明能守富贵，无虑朝廷失恩信也。增置署局，徒为张皇，不若委卿静制之。 二年，上言久去乡里，愿得告归葬父母。许之，锡与甚厚。复命为都钤辖，提举榷场。崇贵乞留京师，面谕委属之意，听岁入奏事。四年八月，卒，年五十七。帝悼惜之，赠丰州观察使，内侍护丧还京师。子承素，东染院副使。
张继能，字守拙，并州太原人。父赞，晋末为内班。继能，建隆初以黄门事禁中，太平兴国初为内品。从征河东，命主城南洞屋，以劳迁高品。契丹入寇，命为高阳、镇、定路先锋都监，从崔彦进战长城口，多所俘馘。明年，又与彦进败契丹于唐兴口，转殿头高品。
雍熙中，夏州叛命李继隆为银、夏都部署，以继能监军。俄徙护定州屯兵，领骁捷卒三千，屯五回岭。端拱初，迁入内殿头，从赵保忠讨李继迁。保忠荐其有材，命与保忠同经略其事。代还，掌内弓箭库。淳化三年，与白承睿护刍粟入灵武。会继迁复寇边，命继能、承睿与知灵州侯延广领骁卒五千，同主军务，俄留为本州都监。及郑文宝议城威州、清远军，继能护其役。工毕，命与西京作坊副使张延洲同知军事，又与田绍斌同掌积石砦。就迁内供奉官、灵环庆、清远军后阵都监，与西人转斗，败走之。复还清远。诣阙奏事，迁内殿崇班。未几，拜供备库副使，复遣护环州屯兵，徙泾、原、仪、渭都巡检使。
真宗即位，迁崇仪使、灵、环十州军兵马都监兼巡检安抚使。咸平三年王均之乱，命为川峡两路招安巡检使。成都平，留为利州招安巡检，寻召归。会银、夏寇警，复为邠宁驻泊都监。夏人寇清远军，营于积石河，继能与杨琼、冯守规在庆州逗留，不时赴援，致陷城堡，又焚弃青冈砦，特诏下御史府，免死，长流儋州。景德二年，会赦，还为内侍省内常侍，又为陕西捕贼巡检，获千余人，改内殿崇班。从朝陵，为行宫四面巡检。
四年，宜州卒陈进为乱。初，知州刘永规驭下严酷，课澄海卒伐木葺州廨，数不中程即杖之，至有率妻孥趣山林以采者，虽甚风雨，不停其役。故进因众怨，杀永规及监军国钧，拥判官卢成均为帅，据其城。
七月，奏至，诏东上阁门使忠州刺史曹利用、供备库使贺州刺史张煦为广南东、西路安抚使，如京副使张从古及继能副之，虞部员外郎薛颜同勾当转运事，发荆湖蕲黄州兵讨之。上语近臣曰： 番禺宝货雄富，贼若募骁果，立谋主，沿流东下趣广州，则为患深矣。 遣内侍高品周文质使广州，监屯兵，会邻路巡检使控要路，集东西海战棹，扼端州峡口。贼悉众来攻柳城县，殿直韩明、许贵、郝惟和以所部兵千余御敌，明、贵死之，惟和仅以身免，成均奉宜州印遣使诣舒贲求赦罪。是夕，进复陷柳城，官军退保象州。贼又寇怀远军，知军殿直任吉与邕桂巡检、殿直张崇宝、侍禁张守荣击走之。贼退而复集者累日，吉辈固守，屡与斗，大获其器甲。又攻天河砦，砦兵甚少，监军奉职钱吉部分严整，一战败之。贼众屡衄，颇溃去，众心的携贰，将弃宜州，以家属之悼耄者五百人陨江中，率其众裁三千趣柳、象，将入容管。初至柳州，限江不能渡。知州王昱望贼遁走，城遂陷。
朝廷以诏书四十分揭要路，谕贼归顺者悉释其罪。贼挈族居思顺州，分兵攻象州。利用命入内高班于德润以千兵倍道袭逐，利用等继至，遇贼武仙县之李练铺。贼初不知觉，惟进率众来拒，直犯前军，前军寄班侍班郭志言麾骑士左右纵击。贼衣顺水甲、执标牌以进，飞矢攒锋不能却，前军即持棹刀巨斧破其牌，史崇贵登山大呼曰： 贼走矣，急杀之！ 贼心动，众遂溃。逐北至象州城下，贼砦犹有据长竿瞰城中者，成均始挈其族以诏书来降，乃斩进并其党，生擒贼帅六十余人，斩首级、获器甲战马甚众。
利用分兵捕余寇，遣于德润驰奏其事。授利用引进使，煦如京使，从古庄宅副使，继能供备库使，志言供备库使。又以御前忠佐马步军副都军头郭全丰为都军头，领勤州刺史。归远军士手杀进者李昊、刘宗、赵敏并补本军都头，张守荣为供奉官、阁门祗候，张崇宝、任吉并为供奉官，钱吉为右侍禁。又以知象州大理寺丞何邴最有劳，优拜祠部员外郎，赐绯。又赐邴三子知道、知古、知常出身，邴之亲属同扞寇者悉甄叙之。升象州为防御使。
初，贼攻象州，城在高丘上，素无井，闭垒之日，皆以乏水为虑。赖天雨，停水将竭而雨复下，如是者两月，汲之以济。山中无烽候，每欲破贼，即祷于城西神祠，或见巨蟒吞龟，是日果有克获，众以为神灵助顺之应。张守荣俄病瘴，遣尚医驰往视之，未至而卒，赠如京使，录其子官。十二月，余寇悉平。
东封，留继能为京旧城内巡检钤辖，俄加东染院使。
大中祥符二年，入内都知李神祐等坐事悉罢，擢继能入内内侍省副都知。时宗室多召侍讲说书，上嘉其勤学，令讲诵日别给公膳，专遣继能主之。俄又与内殿承制岑保正提点郡县主诸院事。三年，兼群牧都监。祀汾阴，留掌大内兼旧城内巡检钤辖，俄领会州刺史。谒太清宫，为天书扶侍都监。七年，以疾求解职，不许。命为泾原仪渭、镇戎军两路钤辖。未几，徙鄜延都钤辖。先是，内属户杀汉口者止罚孳畜，继能则丽于常法，由是西人畏而不敢犯。德明虽受朝命，而羌部不绝寇境。继能日课卒截竹为签，署字其上，且言以备将士记杀获功状，贼闻之甚惧。归朝，复涖群牧。仁宗在储宫，尝亲书一幅赐之。继能以闻，真宗亦为标题其末，人以为荣。九年，坐前护修庄穆皇后陵摧陷，左授西染院使，掌往来国信。
天禧初，复西京左藏库使。国信司吏陈诚者，颇巧黠，继能欲援置群牧司，而诚先隶群牧，坐事停职。至是，群牧吏左宗抉其宿负，白制置使曹利用，故诚不遂所求。继能怒宗之沮己，密遣亲事卒侦宗。会宗弟元丧妻，宗尝为假敦骏军校马送葬，及还，元抵饮肆与酒保相殴，系府中，而假马之事未发。诚即白继能，请属府中并劾其事。知府乐黄目受属，狱未就，为群牧副使杨崇勋所发，继能坐罢内职，降授西京作坊使，出为邠宁钤辖。继能自陈不愿外任，得掌瑞圣园，寻领往来国信所。三年，复为西京左藏库使、内侍右班副都知。未几，迁崇仪使，以衰老求解职，转内园使，掌琼林苑。五年，卒，年六十五。特赠汀州团练使，录其子怀忠为大理寺丞，孙逖为三班奉职，逊为借职、春坊祗候。
继能性沉密知兵，颇勇敢，喜读书，然好治生。晚年急于聚蓄，众以此少之。
何邴后归朝，知磁州而卒。一子知崇裁十余岁，特补太庙斋郎。又徙其侄平夷尉知古为滏阳尉。省郎无赏延之例，犹以城守劳，故甄录焉。
卫绍钦，开封人。父汉超，内侍高品。绍钦始以中黄门给事晋邸，太宗即位，补入内高品，甚被亲倚。从征太原，命督诸将攻城。刘继元降，命领骁卒先入城，烧其营栅，迁殿头高品。雍熙二年，擢入内西头供奉官。淳化中，部修皇城，功毕，授入内押班。五年，加崇仪副使。
李顺之乱，王师致讨，与王继恩同领招安捉贼事，遇贼，斗学射山南。又攻清水埧，破双流砦，招降数万众，斩千余级。顺死，余党保险为寇，又与杨琼先扼要路以邀之，擒斩万余人，获器甲枪槊千余。遣别将曹习领兵捕余贼于安国镇，斩三百级。时嘉、眉二州贼尚扰城郭，又遣内殿崇班宿翰讨之。两川平，召还，深被褒劳。
真宗嗣位，拜宫苑使，领爱州刺史，充入内副都知、修奉永熙陵都监，即复土，遂为陵使。景德二年，改皇城使。从幸河朔，命为车驾前后行宫四面都巡检。次澶渊，命领扈驾兵守河桥。三年，加昭宣使。朝诸陵，复为行宫巡检。驻洛阳，命为皇城内外都巡检。历掌三班院、皇城仪鸾翰林司。卒，年五十六。
绍钦苛愎少恩，不为众所附。太平兴国中，江东有僧诣阙请修天台寿昌寺，且言寺成愿焚身以报。太宗允其请，命绍钦往督营缮。既讫役，遽积薪于廷，请僧如愿，僧言欲见至尊面谢，绍钦曰： 昨朝辞日，亲奉德音，不烦致谢。 僧惴怖偃蹇，顾道俗望有救之者，绍钦即促令跻薪上，火既盛，僧欲投下，绍钦遣左右以叉抑按而焚之。子承庆，至内殿承制。
石知颙，真定人。曾祖承渥，梁尚食使。祖守忠，晋内供奉官。父希铎，高品。
知颙形貌甚伟，建隆中授内中高品。太宗即位，改供奉官。雍熙中，诸将征幽蓟，以知颙随军。归，掌仪鸾司。
淳化中，明州初置市舶司，与蕃商贸易，命知颙往经制之。转内殿崇班、亲王诸宫都监。从王继恩平蜀寇，就迁西京作坊副使。
咸平初，迁正使、带御器械。契丹犯边，上北巡，命为天雄军、澶州巡检使，俄改德、博等州缘河巡检使兼安抚，加领长州刺史。三年，戍镇、定、高阳关三路，押大阵。是冬，改高阳关驻泊行营钤辖。归朝，复掌亲王诸宫事。景德中，自京抵泗，遣徒治河堤，命总其役。初计工累月，及是，浃日而毕。上面加褒谕，赐白金千两，授入内都知。
大中祥符初，迁内园使。俄以定内侍迁秩品第不当，为其列所诬，坐罢都知。三年，为并、代州钤辖，迁庄宅使，徙镇、定、高阳关钤辖。四年，命与内殿崇班张继能、供奉官侍其旭同修太祖神御殿。上封求觐阙下，复掌群牧司、三班院、亲王诸宫事。
天禧二年，为并、代州钤辖兼管勾麟府路军马事。三年，卒，年六十九。孙全彬。
全彬字长卿，以知颙奏补入内小黄门，累迁西头供奉官。仁宗使致香币于南海，密诏察所过州县吏治民俗，还，具以对，帝以为忠谨。陕右群盗杀凤州巡检，遣往擒灭之。
元昊叛，全彬监鄜州兵救延州，解围去。经略使明镐言其勇略善将，得边人情，除并、代州都监，加内侍押班。进钤辖，徙鄜延，还，为押班。
侬智高寇广南，以为湖南、江西路安抚副使。出桂林，请于宣抚使狄青，愿独当一队以自效。于是使将左方兵，力战于邕州。南方平，领绵州防御使。
张贵妃居宁华殿阁，命全彬提举。妃薨，治丧过制，皆刘沆、王洙与全彬共为之。数月，进宫苑使、利州观察使，给两使留后奉。俄为入内副都知，知制诰刘敞封还词命，居三月，复授之。转领信武军留后，为永昭陵钤辖。时去永定复土四十二年，有司多亡其籍，全彬以心计办治。迁福延宫使，提点奉先院。
熙宁中，卒，年七十六。赠太尉、定武军节度使，谥曰恭僖。
邓守恩，并州人。十岁以黄门事太宗。淳化中，盗起成都，从王继恩往讨之。至道初，就护西蜀屯兵。咸平初，为入内高班。契丹入寇，命石保吉为镇、定都部署，以守恩为都监。逾年，入掌骐骥院。会龙骑叛卒剽劫环、庆，遣守恩擒翦之。景德初，为澶、濮都巡检。又使环、庆及戎、泸等州巡察边事。
大中祥符初，按狱于濮州，雪冤人十余。预监修玉清昭应宫、会灵观。七年，又兼修真游殿、景灵宫。累迁入内高品、供奉官。宫成，迁内殿承制。八年，预修大内，改西京作坊副使。九年，营造皆毕，授东染院使，充会灵观都监。
天禧二年，掌军头引见司，又修祥源观成，迁崇仪使。三年，授入内押班。河决滑州，命为修河钤辖。郊祀，召为行宫使，改如京使，复还本任。四年春，河复故道，迁文思院使。归朝，加领昭州刺史。是秋，掌皇城、国信二司，整肃禁卫，迁入内副都知。会建天章阁，命领其事。又勾当资善堂兼太子左右春坊司。
守恩长七尺余，状貌甚伟，涖事干敏，以强果称于时。五年，卒，年四十八。赠淄州防御使。录其子官。
