白时中徐处仁冯澥王伦宇文虚中汤思退
白时中，字蒙亨，寿春人。登进士第，累官为吏部侍郎。坐事，降秩知郓州，已而复召用。政和六年，拜尚书右丞、中书门下侍郎。宣和六年，除特进、太宰兼门下，封崇国公，进庆国。
始，时中尝为春官，诏令编类天下所奏祥瑞，其有非文字所能尽者，图绘以进。时中进《政和瑞应记》及《赞》。及为太宰，表贺翔鹤、霞光等事。圜丘礼成，上言休气充应，前所未有，乞宣付秘书省。时燕山日告危急，而时中恬不为虑。金人入攻，京城修守备，时中谓宇文粹中曰： 万事须是涉历，非公尝目击守城之事，吾辈岂知首尾邪？ 
钦宗即位，召大臣决策守京师，问谁可将者。李纲言： 朝廷高爵厚禄蓄养大臣，盖将用之有事之日。时中辈虽书生，然抚将士以抗敌锋，乃其职也。 时中勃然曰： 李纲莫能将兵出战乎？ 纲曰： 陛下傥使臣，当以死报。 于是以纲为右丞，充守御使。时中寻罢为观文殿学士、中太一宫使。御中劾时中孱懦不才，诏落职。未几，卒。
徐处仁，字择之，应天府谷熟县人。中进士甲科，为永州东安县令。蛮人叛，处仁入峒，开示恩信，蛮感泣，誓不复反。知济州金乡县。以荐者召见，徽宗问京东岁事，处仁以旱蝗对。问： 邑有盗贼乎？ 曰： 有之。 上谓处仁不欺，除宗正寺丞、太常博士。
时初置算学，议所祖，或以孔子赞《易》知数。处仁言： 仲尼之道无所不备，非专门比。黄帝迎日推策，数之始也，祖黄帝为宜。 擢监察御史，迁殿中、右正言、给事中。摄开封府，裁决如流，囚系常空。进户部尚书，继拜中大夫、尚书右丞。丁母忧，免丧，以资政殿学士知青州，徙知永兴军。
童贯使陕西，欲平物价，处仁议不合，曰： 此令一传，则商贾弗行，而积藏者弗出，名为平价，适以增之。 转运使阿贯意，劾其格德音，倡异论，侵辱使者。诏处仁赴阙。寻改知河阳，落职知蕲州。久之，以显谟阁直学士知颍昌府。民有得罪宫掖者，虽赦不原，处仁为奏上。童贯乘是挤之，夺职，提举鸿庆宫。复延康殿学士、知汝州，再奉鸿庆祠、知徐州，召为醴泉观使。
徽宗访以天下事，处仁对曰： 天下大势在兵与民，今水旱之余，赋役繁重，公私凋弊，兵民皆困，不及今谋之，后将有不胜图者。 上曰： 非卿不闻此言。 明日，除侍读。进读罢，理前语，处仁言： 昔周以冢宰制国用，于岁之杪，宜会朝廷一岁财用之数，量入为出，节浮费，罢横敛，百姓既足，军储必丰。 上称善诏置裕民局讨论振兵裕民之法。蔡京不悦，言者谓： 今设局曰 裕民 ，岂平日为不裕民哉？ 乃罢局，出处仁知扬州。未几，以疾奉祠归南都。
方腊为乱，处仁亟见留守薛昂，为画守战之策。因语昂曰： 睢阳蔽遮江、淮，乃国家受命之地，脱有非常，吾助君死守。 语闻于朝，起为应天尹。河北盗起，徙大名尹。前尹王革惨而怯，盗无轻重悉抵死，小有警，辄闭城以兵自卫。处仁至，即大开城门，彻牙内甲兵，人情遂安。
徽宗赐手诏曰： 金人虽约和，然狼子野心，易扇以变，有当行事以闻。 处仁上《备边御戎》十策。进观文殿学士，召为宝箓宫使，特升大学士。旧制，大观文非宰相不除，前二府得除，自处仁始。
钦宗即位，金人犯京师，处仁储粮列备，合锐兵万人勤王；奏乞下诏亲征，以张国威。奏至，朝廷适下亲征诏书，以李纲为行营使。即移书纲，言备御方略。金人请和而归，处仁奏宜伏兵浚、滑，击其半济，必可成功。召为中书侍郎。入见，钦宗问割三镇，处仁言： 国不竞亦陵，且定武陛下之潜藩，不当弃。 与吴敏议合。敏荐处仁可相，拜太宰兼门下侍郎。
童贯部胜捷军卫徽宗东巡，贯既贬，军士有恶言。徽宗将还，都人汹惧，或请为备。处仁曰： 陛下仁孝，思奉晨昏，属车西还，天下大庆，宜郊迎称贺。军士妄言，臣请身任之。 乃以处仁为扈驾礼仪使，统禁旅从出郊，迄二圣还宫，部伍肃然。
初，处仁为右丞，言： 六曹长贰，皆异时执政之选，而部中事一无所可否，悉禀命朝廷。夫人才力不容顿异，岂有前不能决一职而后可共政者乎？乞诏自今尚书、侍郎不得辄以事诿上，有条以条决之，有例以例决之，无条例者酌情裁决；不能决，乃申尚书省。 会处仁以忧去，不果行，及当国，卒奏行之。
聂山为户部尚书兼开封尹，库有美珠，山密语宁德宫宦者，用特旨取之。处仁奏： 陛下鉴近患，事必由三省。今以珠为道君太上皇后寿，诚细故，且美事；然此端一开，则前日应奉之徒复纵，臣为陛下惜之。 乃抵主藏吏罪。
处仁言论，初与吴敏、李纲合，寻亦有异议。尝与敏争事，掷笔中敏面，鼻额为黑。唐恪、耿南仲、聂山欲排去二人而代之位，讽言者论之，与敏俱罢，处仁以观文殿大学士为中太一宫使。寻知东平府，提举崇福宫。高宗即位，起为大名尹、北道都总管，卒于郡。
处仁在宣和间，数请宽民力以弭盗贼。尹大名，以刚廉称。及为首相，无大建明，方进言以金人出境，社稷再安，皆由圣德俭勤，致有天人之助。仲师道请合诸道兵屯河阳诸州，为防秋计，处仁谓金人岂能复来，不宜先自扰以示弱。南都受围时，处仁在围城中，都人指为奸细，杀其长子庚。幼子度，吏部侍郎。
冯澥字长源，普州安岳人。父山，熙宁末，为秘书丞、通判梓州，邓绾荐为台官，不就，退居二十年，范祖禹荐于朝，官终祠部郎中。澥登进士第，历官入朝，以言事再谪。
靖康元年，澥为左谏议大夫。金人围太原，朝廷命李纲宣抚两河，澥奏罢之。金人要割三镇，高宗自康邸出使，除澥知枢密院事，充副使，不果行，寻除尚书左丞。金人犯阙，诏宗室郡王为报谢使，澥与曹辅以枢密为副，留金营三日归，诏暂权门下侍郎。钦宗诣金营，澥扈从。张邦昌僣位，与澥有旧，取之归，以澥康邸旧臣，命为奉迎使，为总领迎驾仪物使。建炎初，除资政殿学士、知潼川府。言者论澥尝污伪命，夺职，已而复官。绍兴三年，以资政殿学士致仕，卒。
澥为文师苏轼，论西事与蔡京忤。郡人张庭坚以言事斥象州死，妻子流离，澥力振其家，及入谏省，奏官其一子。然议论主熙、丰、绍圣，而排邹浩、李纲、杨时，君子少之。
王伦，字正道，莘县人，文正公旦弟勖玄孙也。家贫无行，为任侠，往来京、洛间，数犯法，幸免。汴京失守，钦宗御宣德门，都人喧呼不已，伦乘势径造御前曰： 臣能弹压之。 钦宗解所佩夏国宝剑以赐，伦曰： 臣未有官，岂能弹压？ 道自荐其才。钦宗取片纸书曰： 王伦可除兵部侍郎。 伦下楼，挟恶少数人，传旨抚定，都人乃息。宰相何｛卤木｝以伦小人无功，除命太峻，奏补修职郎，斥不用。
建炎元年，选能专对者使金，问两宫起居，迁朝奉郎，假刑部侍郎。充大金通问使，阁门舍人朱弁副之，见金左副元帅宗维议事，金留不遣。
有商人陈忠，密告伦二帝在黄龙府，伦遂与弁及洪皓以金遗忠往黄龙府潜通意，由是两宫始知高宗已即位矣。久之，粘罕使乌陵思谋即驿见伦，语及契丹时事。伦曰： 海上之盟，两国约为兄弟，万世无变。云中之役，我实馈师，赞成厥功。上国之臣，尝欲称兵南来，先大圣惠顾盟好，不许。厥后举兵以祸吾国，果先大圣意乎？况亘古自分南北，主上恭勤，英俊并用，期必复古。盍思久远之谋，归我二帝、太母，复我土疆，使南北赤子无致涂炭，亦足以慰先大圣之灵，幸执事者赞之。 思谋沉思曰： 君言是也，归当尽达之。 已而粘罕至，曰： 比上国遣使来，问其意指，多不能对。思谋传侍郎语欲议和，决非江南情实，特侍郎自为此言耳。 伦曰： 使事有指，不然来何为哉？人定者胜天，天定亦能胜人，惟元帅察之。 粘罕不答。是后，宇文虚中、魏行可、洪皓、崔纵、张邵相继入使，皆拘之。
绍兴二年，粘罕忽自至馆中与伦议和，纵之归报。是秋，伦至临安，入对，言金人情伪甚悉，帝优奖之。除右文殿修撰，主管万寿观，官其二弟一侄。时方用兵讨刘豫，和议中格。三年，韩肖胄使金还，金遣李永寿、王诩继至。二人骄倨，以伦充伴使，伦与道云中旧故，骄倨少损，遂拜诏。讫事，伦复请祠。刘光世求伦参议军事，辞。宰相赵鼎请召伦赴都堂禀议，伦陈进取之策，不合，复请祠。
七年春，徽宗及宁德后讣至，复以伦为徽猷阁待制，假直学士，充迎奉梓宫使，以朝请郎高公绘副之。入辞，帝使伦谓金左副元帅昌曰： 河南地，上国既不有，与其付刘豫，曷若见归？ 伦奉诏以行，因附进太后、钦宗黄金各二百两，仍以金帛赐宇文虚中、朱弁、孙傅、张叔夜家属之在金国者。
伦至睢阳，刘豫馆之，疑有他谋，移文取国书。伦报曰： 国书须见金主面纳，若所衔命，则祈请梓宫也。 豫肋取不已。会迓者至，渡河见挞懒于涿州，具言豫邀索国书无状，且谓： 豫忍背本朝，他日安保其不背大国。 
是年冬，豫废。伦及高公绘还，左副元帅昌送伦等曰： 好报江南，自今道涂无壅，和议可以平达。 伦入对，言金人许还梓宫及太后，又许归河南地，且言废豫之谋由己发之。帝大喜，赐予特异。
初，伦既见昌，昌遣使偕伦入燕见金主亶，首谢废豫，次致使指。金主始密与群臣定议许和，遂遣伦还，且命太原少尹乌陵思谋、太常少卿石庆来议事。至行在，伦往来馆中计事。八年秋，以端明殿学士再使金国，知阁门事蓝公佐为之副，申问讳日，期还梓宫。伦辞，引至都堂授使指二十余事。既至金国，金主亶为设宴三日，遣签书宣徽院事萧哲、左司郎中张通古为江南诏谕使，偕伦来。
朝论以金使肆嫚，抗论甚喧，多归罪伦。十一月，伦至行在，引疾请祠，不许，趣赴内殿奏事。时哲等骄倨，受书之礼未定。御史中丞勾龙如渊诣都堂与秦桧议，召伦责曰： 公为使通两国好，凡事当于彼中反覆论定，安有同使至而后议者？ 伦泣曰： 伦涉万死一生，往来虎口者数四，今日中丞乃责伦如此。 桧等共解之曰： 中丞无他，亦欲激公了此事耳。 伦曰： 此则不敢不勉。 伦见通古，以一二策动之。通古恐，遂议以桧见金使于其馆，受书以归。金许归梓宫、太母及河南地。
九年春，赐伦同进士出身、端明殿学士、签书枢密院事，充迎梓宫、奉还两宫、交割地界使，既又以伦为东京留守兼开封尹。伦至东京，见金右副元帅兀术，交割地界，兀术还燕。五月，伦自汴京赴金国议事。初，兀术还，密言于金主曰： 河南地本挞懒、宗磐主谋割之与宋，二人必阴结彼国。今使已至汴，勿令逾境。 伦有云中故吏隶兀术者潜告伦，伦即遣介具言于朝，乞为备。兀术遂命中山府拘伦，杀宗磐及挞懒。
十月，伦始见金主于御子林，致使指。金主悉无所答，令其翰林待制耶律绍文为宣勘官，问伦： 知挞懒罪否？ 伦对： 不知。 又问： 无一言及岁币，反来割地，汝但知有元帅，岂知有上国邪？ 伦曰： 比萧哲以国书来，许归梓宫、太母及河南地，天下皆知上国寻海上之盟，与民休息，使人奉命通好两国耳。 既就馆，金主复遣绍文谕伦曰： 卿留云中已无还期，及贷之还，曾无以报，反间贰我君臣耶？ 乃遣蓝公佐先归，论岁贡、正朔、誓表、册命等事，拘伦以俟报；已而迁之河间，遂不复遣。
十年，金渝盟，兀术等复取河南。伦居河间六载，至十四年，金欲以伦为平滦三路都转运使，伦曰： 奉命而来，非降也。 金益胁以威，遣使来趣，伦拒益力。金杖其使，俾缢杀之。伦厚赂使少缓，遂冠带南向，再拜恸哭曰： 先臣文正公以直道辅相两朝，天下所知。臣今将命被留，欲污以伪职，臣敢爱一死以辱命！ 遂就死，年六十一。于是河间地震，雨雹三日不止，人皆哀之。诏赠通议大夫，赐其家金千两、帛千匹。子述与从兄遵间入金境，至河间，得伦骨以归，官给葬事。后谥愍节。
宇文虚中，字叔通，成都华阳人。登大观三年进士第，历官州县，入为起居舍人、国史编修官、同知贡举，迁中书舍人。
宣和间，承平日久，兵将骄惰，蔡攸、童贯贪功开边，将兴燕云之役，引女直夹攻契丹，以虚中为参议官。虚中以庙谟失策，主帅非人，将有纳侮自焚之祸，上书言： 用兵之策，必先计强弱，策虚实，知彼知己，当图万全。今边圉无应敌之具，府库无数月之储，安危存亡，系兹一举，岂可轻议？且中国与契丹讲和，今逾百年，自遭女真侵削以来，向慕本朝，一切恭顺。今舍恭顺之契丹，不羁縻封殖，为我蕃篱，而远逾海外，引强悍之女真以为邻域。女真藉百胜之势，虚喝骄矜，不可以礼义服，不可以言说诱，持卞庄两斗之计，引兵逾境。以百年怠惰之兵，当新锐难抗之敌；以寡谋安逸之将，角逐于血肉之林。臣恐中国之祸未有宁息之期也。 王黼大怒，降集英殿修撰，督战益急。虚中建十一策，上二十议，皆不报。
斡离不、粘罕分道入侵，童贯闻之，忧懑不知所为，即与虚中及范讷等谋，以赴阙禀议为遁归之计，以九月至汴京。是日，报粘罕迫太原，帝顾虚中曰： 王黼不用卿言，今金人两路并进，事势若此，奈何？ 虚中奏： 今日宜先降诏罪己，更革弊端，俾人心悦，天意回，则备御之事，将帅可以任之。 即命虚中草诏，略曰： 言路壅蔽，面谀日闻，恩幸持权，贪饕得志，上天震怒而朕不悟，百姓怨怼而朕不知。 又言出宫人、罢应奉等事。帝览诏曰： 今日不吝改过，可便施行。 虚中再拜泣下。
时守御难其人，欲召熙河帅姚古与秦凤帅种师道，令以本路兵会郑、洛，外援河阳，内卫京城。帝顾谓虚中曰： 卿与姚古、师道如兄弟，宜以一使名护其军。 遂以虚中为资政殿大学士、军前宣谕使。虚中檄趣姚古、师道兵马，令直赴汴京应援。金骑至城下，放兵掠至郑州，为马忠所败，遂收敛为一。西路稍通，师道、姚古及其他西兵并得达汴京。虚中亦驰归，收合散卒，得东南兵二万余人。以便宜起致仕官李邈，令统领于汴河上从门外驻兵。
会姚平仲劫金营失利，西兵俱溃，金人复引兵逼城下，虚中缒而入。钦宗欲遣人奉使，辨劫营非朝廷意，乃姚平仲擅兴兵，大臣皆不肯行。虚中承命即往都亭驿，见金使王汭，因持书复议和。渡濠桥，道逢甲骑如水，云梯、鹅洞蔽地，冒锋刃而进。既至敌营，露坐风埃，自巳至申，金人注矢露刃，周匝围绕，久乃得见康王于军中。次日，侍王至金幕，见二太子者语不逊，礼节倨傲。抵暮，遣人随虚中入城，要越王、李邦彦、吴敏、李纲、曹晟及金银、骡马之类，又欲御笔书定三镇界至，方退军。
令虚中再往，必请康王归。虚中再出，明日，从康王还，除签书枢密院事。自是又三往，金人固要三镇，虚中泣下不言，金帅变色，虚中曰： 太宗殿在太原，上皇祖陵在保州，讵忍割弃。 诸酋曰： 枢密不稍空，我亦不稍空。 如中国人称 脱空 ，遂解兵北去。言者劾以议和之罪，罢知青州，寻落职奉祠。建炎元年，窜韶州。
二年，诏求使绝域者，虚中应诏，复资政殿大学士，为祈请使，杨可辅副之。寻又以刘诲为通问使，王贶为副。明年春，金人并遣归，虚中曰： 奉命北来祈请二帝，二帝未还，虚中不可归。 于是独留。虚中有才艺，金人加以官爵，即受之，与韩昉辈俱掌词命。明年，洪皓至上京，见而甚鄙之。累官翰林学士、知制诰兼太常卿，封河内郡开国公，书金太祖《睿德神功碑》，进阶金紫光禄大夫，金人号为 国师 。然因是而知东北之士皆愤恨陷北，遂密以信义结约，金人不觉也。
金人每欲南侵，虚中以费财劳人，远征江南荒僻，得之不足以富国。王伦归，言： 虚中奉使日久，守节不屈。 遂诏福州存恤其家，仍命其子师瑗添差本路转运判官。桧虑虚中沮和议，悉遣其家往金国以牵制之。金皇统四年，转承旨，加特进，迁礼部尚书，承旨如故。
虚中恃才轻肆，好讥讪，凡见女真人，辄以 矿卤 目之，贵人达官，往往积不平。虚中尝撰宫殿榜署，本皆嘉美之名，恶之者摘其字以为谤讪，由是媒蘖成其罪，遂告虚中谋反。鞫治无状，乃罗织虚中家图书为反具。虚中曰： 死自吾分。至于图籍，南来士大夫家家有之，高士谈图书尤多于我家，岂亦反邪？ 有司承顺风旨，并杀士谈。虚中与老幼百口同日受焚死，天为之昼晦。淳熙间，赠开府仪同三司，谥肃愍，赐庙仁勇，且为置后，是为绍节，官至签书枢密院事。开禧初，加赠少保，赐姓赵氏。有文集行于世。
汤思退，字进之，处州人。绍兴十五年，以右从政郎授建州政和县令，试博学宏词科，除秘书省正字。自是登郎曹，贰中秘，秉史笔。
二十五年，由礼部侍郎除端明殿学士、签书枢密院事，未几参大政。先是，秦桧当国，恶直丑正，必不异和议，不摘己过，始久于用。时思退名位日进，桧病笃，招参知政事董德元及思退至卧内，属以后事，各赠黄金千两。德元虑其以我为自外，不敢辞，思退虑其以我期其死，不敢受。高宗闻之，以思退不受金，非桧党，信用之。二十六年，除知枢密院事。明年，拜尚书右仆射；又二年，进左仆射。明年，侍御史陈俊卿论其 挟巧诈之心，济倾邪之术，观其所为，多效秦桧，盖思退致身，皆桧父子恩也。 遂罢，以观文殿大学士奉祠。
隆兴元年，符离师溃，召思退复相。谏议大夫王大宝上章论之，不报。金帅纥石烈志宁遗书三省、枢密院，索海、泗、唐、邓四郡。思退欲与和，遣淮西安抚司干办公事卢仲贤加枢密院计议、编修官，持报书以往。既行，上戒勿许四郡。仲贤至宿州，仆散忠义惧之以威，仲贤皇恐，言归当禀命，遂以忠义为三省、枢密院书来。上犹欲止割海、泗，思退遽奏以吏部侍郎王之望为通问使，知阁门事龙大渊副之，将割弃四州。张浚在扬州闻之，遣其子栻入奏仲贤辱国无状。上怒，会侍御周操论仲贤不应擅许四郡，下大理究问，召浚赴行在。十二月，拜思退左仆射，浚右仆射。
二年，浚以金未可与和，请上幸建康，图进兵。上手批王之望等并一行礼物并回，诏荆、襄、川、陕严边备，窜仲贤郴州。思退恐，奏请以宗社大计，奏禀上皇而后从事。上批示三省曰： 金无礼如此，卿犹欲言和。今日敌势，非秦桧时比，卿议论秦桧不若。 思退大骇，阴谋去浚，遂令之望、大渊驿疏兵少粮乏，楼橹、器械未备，人言委四万众以守泗州，非计。上颇惑之，乃命浚行边，还兵罢招纳。浚力乞罢政，许之。上命思退作书，许金四郡。
既而金专事杀戮，上意中悔，思退复密令孙造谕敌以重兵胁和。上闻有敌兵，命建康都统王彦等御之，仍命思退督江、淮军，辞不行。仆散忠义自清河口渡淮，言者极论思退急和撤备之罪，遂罢相，寻责居永州。于是太学生张观等七十二人上书，论思退、王之望、尹穑等奸邪误国，招致敌人，请斩之。思退忧悸死。
思退始终与张浚不合，浚以雪耻复仇为志，思退每借保境息民为口实，更胜迭负，思退之计迄行，然终以不免。敌既得海、泗、唐、邓，又索商、秦，皆思退力也。
论曰：以白时中之孱佞，徐处仁之奸细，冯澥之邪枉，汤思退之巧诈，而排杨时，误李纲，异张浚，其识趣可见矣，虽有小善，何足算哉。王伦虽以无行应使，往来虎口，屡被拘留，及金人胁之以官，竟不受，见迫而死，悲夫！较之虚中即受其命，为之定官制、草赦文、享富贵者，大有间矣。卒以轻肆讥讽，覆其家族，真不知义命者哉。虽云冤死，亦自取焉。律以豫让之言，益可愧哉。
