◎外国五
○占城真腊蒲甘邈黎三佛齐阇婆（南毗附）勃泥注辇丹眉流
占城国在中国之西南，东至海，西至云南，南至真腊国，北至欢州界。泛海南去三佛齐五日程。陆行至宾陀罗国一月程，其国隶占城焉。东去麻逸国二日程，蒲端国七日程。北至广州，便风半月程。东北至两浙一月程。西北至交州两日程，陆行半月程。其地东西七百里，南北三千里。南曰施备州，西曰上源州，北曰乌里州。所统大小州三十八，不盈三万家。其国无城郭，有百余村，村落户三五百，或至七百，亦有县镇之名。
土地所出：笺沉香、槟榔、乌樠木、苏木、白藤、黄蜡、吉贝花布、丝绞布、白（缺）布、藤簟、贝多叶簟、金银铁锭等物。五谷无麦，有粳米、粟、豆、麻子。官给种一斛，计租百斛。果实有莲、甘蔗、蕉子、椰子。鸟兽多孔雀、犀牛。畜产多黄牛、水牛而无驴；亦有山牛，不任耕耨，但杀以祭鬼，将杀，令巫祝之曰 阿罗和及拔 ，译云 早教他托生 。民获犀、象皆输于王。国人多乘象或软布兜，或于交州市马，颇食山羊、水兕之肉。
其风俗衣服与大食国相类。无丝蚕，以白氎布缠其胸，垂至于足，衣衫窄袖。撮发为髻，散垂余髾于其后。互市无缗钱，止用金银较量锱铢，或吉贝锦定博易之直。乐器有胡琴、笛、鼓、大鼓，乐部亦列舞人。其王脑后髽髻，散披吉贝衣，戴金花冠，七宝装缨络为饰，胫股皆露，蹑革履，无袜。妇人亦脑后撮髻，无笄梳，其服及拜揖与男子同。王每日午坐禅椅。官属谒见膜拜一而止，白事毕复膜拜一而退。或出游，看象、采猎、观渔，皆数日方还。近则乘软布兜，远则乘象，或乘一木杠，四人舁之，先令一人持槟榔盘前导，从者十余辈，各执弓箭刀枪手牌等，其民望之膜拜一而止。日或一再出。每岁稻熟，王自刈一把，从者及群妇女竞割之。
其王或以兄为副王，或以弟为次王。设高官凡八员，东西南北各二，分治其事，无奉禄，令其所管土俗资给之。别置文吏五十余员，有郎中、员外、秀才之称，分掌资储宝货等事，亦无资奉，但给龟鱼充食及免调役而已。又有司帑廪者十二员，主军卒者二百余员，皆无月奉。胜兵万余人，月给粳米二斛，冬夏衣布各三匹至五匹。每夕，唯王升床而卧，诸臣皆寝于地蓐。亲近之臣见王即胡跪作礼，稍疏远者但拱手而已。
其风俗，正月一日牵象周行所居之地，然后驱逐出郭，谓之逐邪。四月有游船之戏。定十一月十五日为冬至，人皆相贺，州县以土产物帛献其王。每岁十二月十五日，城外缚木为塔，王及人民以衣物香药置塔上焚之以祭天。人有疾病，旋采生药服食。地不产茶，亦不知酝酿之法，止饮椰子酒，兼食槟榔。
刑禁亦设枷锁，小过以四人拽伏于地，藤杖鞭之，二人左右更互捶扑，量其罪或五六十至一百。当死者以绳系于树，用梭枪舂喉而殊其首。若故杀、劫杀，令象踏之，或以鼻卷扑于地。象皆素习，将刑人，即令豢养之人以数谕之，悉能晓焉。犯奸者，男女共入牛以赎罪。负国王物者，以绳拘于荒塘，物充而后出之。
其国前代罕与中国通。周显德中，其王释利因德漫遣其臣莆诃散贡方物，有云龙形通犀带、菩萨石。又有蔷薇水洒衣经岁香不歇，猛火油得水愈炽，皆贮以瑠璃瓶。
建隆二年，其王释利因陀盘遣使莆诃散来朝。表章书于贝多叶，以香木函盛之。贡犀角、象牙、龙脑、香药、孔雀四、大食瓶二十。使回，锡赍有差，以器币优赐其王。三年，又贡象牙二十二株、乳香千斤。
乾德四年，其王悉利因陀盘遣使团因陀玢李帝婆罗贡驯象、牯犀、象牙、白氎、哥缦、越诺，王妻波良仆瑁、男占谋律秀琼等各贡香药。五年，又遣使李〈口半〉、李被瑳相继来贡献。
开宝三年，遣使贡方物雌象一。四年，悉利多盘、副国王李耨、王妻郭氏、子蒲路鸡波罗等并遣使来贡。五年，其王波美税褐印茶遣使莆诃散来贡。六年，又贡。七年，又贡孔雀伞二、西天烽铁四十斤。九年，遣使朱陀利、陈陀野等来贡。
太平兴国二年，其王波美税阳布印茶遣使李牌来贡。三年，其王及男达智遣使来贡。四年，遣使李木吒哆来贡。六年，交州黎桓上言，欲以占城俘九十三人献于京师。太宗令广州止其俘，存抚之，给衣服资粮，遣还占城，诏谕其王。七年，遣使乘象入贡，诏留象广州畜养之。八年，献驯象，能拜伏，诏畜于京畿宁陵县。
雍熙二年，其王施利陀盘吴日欢遣婆罗门金歌麻献方物，且诉为交州所侵，诏答令保国睦邻。三年，其王刘继宗遣使李朝仙来贡。儋州上言，占城人蒲罗遏为交州所逼，率其族百口来附。四年秋，广州上言，雷、恩州关送占城夷人斯当李娘并其族一百五十人来归，分隶南海、清远县。端拱元年，广州又言，占城夷人忽宣等族三百一人来附。
淳化元年，新王杨陀排自称新坐佛逝国。杨陀排遣使李臻贡驯犀方物，表诉为交州所攻，国中人民财宝皆为所略。上赐黎桓诏，令各守境。三年，遣使李良莆贡方物。赐其王白马二、兵器等。本国僧净戒献龙脑、金铃、铜香炉、如意等，各优赐之。
至道元年正月，其王遣使来贡，奉表言：
前进奉使李良莆回，伏蒙圣慈赐臣细马二匹、旗五面、银装剑五口、银缠枪五条、弓弩各五张及箭等，戴恩感惧，稽首，稽首！
臣生长外国，敻远天都。窃承皇帝圣明，威德广大，臣不惮介居海裔，遣使入朝。皇帝不弃蛮夷山国，曲加优赐。然臣自为土长，声势尚卑，常时外国颇相侵挠，况以前民庶如芥，随风星散，流离各不自保。近蒙皇帝赐臣内闲驵骏及旗帜兵器等，邻国闻之，知臣荷大国之宠，而各惧天威，不敢谋害。今臣一国安宁，流民来复，若非皇帝天德加护，何以至此！臣之一国仰望仁圣，覆之如天，载之如地。臣自思惟，鸿恩不浅。且自天子之都至臣所居之国，涉海绵邈，不啻数万里，而所赐之马及器械等并安全而至，皆圣德之所及也。
自前本国进奉，未尝有旌旗弓矢之赐，臣今何幸，独受异恩！此盖天威广被，壮臣土疆。臣虽殒身无以上报。兼臣贡使往复，资给备至，恩重山岳，不可具陈。今特遣专使李波珠、副使诃散、判官李磨勿等进奉犀角十株，象牙三十株，玳瑁十斤，龙脑二斤，沉香百斤，夹笺黄熟香九十斤，檀香百六十斤，山得鸡二万四千三百双，胡椒二百斤，簟席五。前件物固非珍奇，惟表诚恳。
臣生居异域，幸遇明时，不贵殊珍，惟重良马。傥皇帝念及外国，不罪恳求，若使介南归，愿垂颁赐，臣之幸矣。兼臣本国元有流民三百，散居南海，曾蒙圣旨许令放还，今有犹在广州者。本国旧有进奉夷人罗常占见驻广州，乞诏本州尽数点集，具籍以付常占，令造舶船，乘便风部领归国，冀得安其生聚，以实旧疆。至于万里感恩，一心事上，臣之志也。
上览表，遣使诣广州询问，愿还者悉付波珠。使还，复赐白马二，遂为常制。
咸平二年，其王杨普俱毗茶逸施离遣使朱陈尧、副使蒲萨陀婆、判官黎姑伦以犀象、玳瑁、香药来贡，赐尧等冠带衣褥有差。景德元年，又遣使来贡。诏以良马、介胄、戎器等赐之。四年，遣使布禄爹地加等奉表来朝，表函藉以文锦，词曰：
占城国王杨普俱毗茶室离顿首言：臣闻二帝封疆，南止届于湘、楚；三王境界，北不及于幽燕。仰瞩昌时，实迈往迹。伏惟皇帝陛下乾坤授气，日月储英，出震居尊，承基御极。慈悲敷于天下，声教被于域中。业茂前王，功芳徂后，苍生是念，黄屋非心。无方不是生灵，有土并为臣妾。真风遍布，霈泽周行，凡沐照临，共增耸抃。
臣生于边鄙，幸袭华风。蚁垤蜂房，聊为遂性；龙楼凤阁，尚阻观光。再念自假天威，获全封部，邻无侵夺，俗有舒苏。每岁拜遣下臣，问宁上国，蒙陛下恩沾行苇，福及豚鱼，特因回人，颁赐戎器。臣本土惟望阙焚香，欢呼拜受，心知多幸，曷答洪恩。圣君既念于宾王，诚恳肯忘于述职。今遣专信臣布禄爹地加、副使臣除逋麻瑕珈耶、判官臣皮霸抵一行人力等，部署土毛，远充岁贡。虽表楚茅之礼，实怀鲁酒之忧。虔望睿明，甫宽谴戮。专信臣等回日，军容器仗耀武之物，伏愿重加赐赍。盖念忝为臣子，合告君亲，服饰车舆，威仪斧钺，不敢私制，惟望恩颁。干冒冕旒，不任死罪。
布禄爹地加言本国旧隶交州，后奔于佛游，北去旧所七百里。使还，赐物甚厚。
大中祥府三年，国主施离霞离鼻麻底遣使朱浡礼来贡。四年，遣使贡师子，诏畜于苑中。使者留二蛮人以给豢养，上怜其怀土，厚给资粮遣还。八年，遣使波轮诃罗帝来贡。诃罗帝因上言有弟陶珠顷自交州押驯象赴阙，今幸得见，欲携以还。许之，仍赐陶珠衣币装钱。
天禧二年，其王尸嘿排摩惵遣使罗皮帝加以象牙七十二株、犀角八十六株、玳瑁千片、乳香五十斤、丁香花八十斤、豆蔻六十五斤、沉香百斤、笺香二百斤、别笺一剂六十八斤、茴香百斤、槟榔千五百斤来贡。罗皮帝加言国人诣广州，或风漂船至石塘，即累岁不达矣。三年，使还，诏赐尸嘿排摩惵银四千七百两并戎器鞍马。
海上又有蒲端国、三麻兰国、勿巡国、蒲婆众国，大中祥符四年祀汾阴，并遣使来贡。先是，咸平、景德中，蒲端国主其陵数遣使来贡方物及献红鹦鹉。其后，国主悉离琶大遐至亦以金版镌表来上，其使已絮汉上言： 伏见诏旨给赐占城使鞍勒马、大神旗各二，乞如恩例。 有司以蒲端在占城下，请赐杂彩小旗五，从之。
天圣八年十月，占城王阳补孤施离皮兰德加拔麻叠遣使李蒲萨麻瑕陀琶来贡木香、玳瑁、乳香、犀角、象牙。
庆历元年九月，广东商人邵保见军贼鄂邻百余人在占城，转运司选使臣二人赍诏书器币赐占城，购邻致阙下，余党令就戮之。明年十一月，其王刑卜施离值星霞弗遣使献驯象三。皇祐二年正月，又使俱舍唎波微收罗婆麻提杨卜贡象牙二百一、犀角七十九。表二通，一以本国书，一以中国书。五年四月，其使蒲思马应来贡方物。
嘉祐元年闰三月，其使蒲息陀琶贡方物，还至太平州，江岸崩，沉失行橐。明年正月，诏广州赐银千两。六年九月，又献驯象。七年正月，广西安抚经略司言： 占腊素不习兵，与交阯邻，常苦侵轶；而占城复近修武备，以抗交阯，将繇广东路入贡京师，望抚以恩信。 五月，其使顿琶尼来贡方物。六月，赐其王施里律茶盘麻常杨溥白马一，从其求也。
熙宁元年，其王杨卜尸利律陀般摩提婆遣使贡方物，乞市驿马。诏赐白马一，令于广州买骡以归。五年，贡瑠璃珊瑚酒器、龙脑、乳香、丁香、荜澄茄、紫矿。七年，交州李乾德言其王领兵三千人并妻子来降，以正月至本道。
九年，复遣使来言：其国自海道抵真腊一月程，西北抵交州四十日，皆山路。所治聚落一百五，大略如州县。王年三十六岁，著大食锦或川法锦大衫、七条金璎珞，戴七宝装成金冠，蹑红皮履。出则从者五百人，十妇人执金柈合贮槟榔，导以乐。
王师讨交阯，以其素仇，诏使乘机协力除荡。行营战棹都监杨从先遣小校樊实谕旨。实还，言其国选兵七千扼贼要路，其王以木叶书回牒，诏使上之。然亦不能成功。后两国同入贡，占城使者乞避交人。诏遇朔日朝文德殿，分东西立；望日则交人入垂拱殿，而占城趋紫宸；大宴则东西坐。
元祐七年，又表言如天朝讨交阯，愿率兵掩袭。朝廷以交阯数入贡，不绝臣节，难以兴师，答敕书报之，而以其使良保故伦轧丹、副使傍木知突为保顺郎将。政和中，授其王杨卜麻叠金紫光禄大夫，领廉、白州刺史。杨卜麻叠言身縻化外，不沾禄食，愿得薄授奉给，壮观小国，许之。
宣和元年，进检校司空兼御史大夫、怀远军节度、琳州管内观察处置使，封占城国王。自是，每遇恩辄降制加封邑。
建炎三年，杨卜麻叠遣使入贡，遇郊恩，制授检校太傅，加食邑。绍兴二十五年，其子邹时阑巴嗣立，遣使进方物，求封爵，锡宴于怀远驿，以其父初封之爵授之，报赐甚厚。
乾道三年，子邹亚娜嗣，掠大食国方物遣人来贡，以求封爵，为其国人所诉。诏却之，遂不议其封。七年，闽人有浮海之吉阳军者，风泊其舟抵占城。其国方与真腊战，皆乘大象，胜负不能决。闽人教其王当习骑射以胜之，王大说，具舟送之吉阳，市得马数十匹归，战大捷。明年复来，琼州拒之，愤怒大掠而归。淳熙二年，严马禁，不得售外蕃。三年，占城归所掠生口八十三人，求通商，诏不许。四年，占城以舟师袭真腊，传其国都。
庆元以来，真腊大举伐占城以复仇，杀戮殆尽，俘其主以归，国遂亡，其地悉归真腊。
真腊国亦名占腊，其国在占城之南，东际海，西接蒲甘，南抵加罗希。其县镇风俗同占城，地方七千余里。有铜台，列铜塔二十有四、铜象八以镇其上，象各重四千斤。其国有战象儿二十万，马多而小。
政和六年十二月，遣进奏使奉化郎将鸠摩僧哥、副使安化郎将摩君明稽〈田思〉等十四人来贡，赐以朝服。僧哥言： 万里远国，仰投圣化，尚拘卉服，未称区区向慕之诚，愿许服所赐。 诏从之，仍以其事付史馆，书诸策。明年三月辞去。宣和二年，又遣郎将摩腊、摩秃防来，朝廷官封其王与占城等。建炎三年，以郊恩授其王金裒宾深检校司徒，加食邑，遂定为常制。其属邑有真里富，在西南隅，东南接波斯兰，西南与登流眉为邻。所部有六十余聚落。庆元六年，其国主立二十年矣，遣使奉表贡方物及驯象二。诏优其报赐，以海道远涉，后毋再入贡。
蒲甘国，崇宁五年，遣使入贡，诏礼秩视注辇。尚书省言： 注辇役属三佛齐，故熙宁中敕书以大背纸，缄以匣袱，今蒲甘乃大国王，不可下视附庸小国。欲如大食、交阯诸国礼，凡制诏并书以白背金花绫纸，贮以间金镀管籥，用锦绢夹袱缄封以往。 从之。
邈黎国，元祐四年，般次冷移、四抹粟迷等赍于阗国黑汗王并本国王表章来。有司以其国未尝入贡，请视于阗条式。从之。
三佛齐国，盖南蛮之别种，与占城为邻，居真腊、阇婆之间，所管十五州。土产红藤、紫矿、笺沉香、槟榔、椰子。无缗钱，土俗以金银贸易诸物。四时之气，多热少寒，冬无霜雪。人用香油涂身。其地无麦，有米及青白豆，鸡鱼鹅鸭颇类中土。有花酒、椰子酒、槟榔酒、蜜酒，皆非曲糵所酝，饮之亦醉。乐有小琴、小鼓，昆仑奴踏曲为乐。国中文字用梵书，以其王指环为印，亦有中国文字，上章表即用焉。累甓为城，周数十里，用椰叶覆屋。人民散居城外，不输租赋，有所征伐，随时调发。立酋长率领，皆自备兵器粮糗。泛海使风二十日至广州。其王号詹卑，其国居人多蒲姓。唐天祐元年贡物，授其使都蕃长蒲诃栗立宁远将军。
建隆元年九月，其王悉利胡大霞里檀遣使李遮帝来朝贡。二年夏，又遣使蒲蔑贡方物。是冬，其王室利乌耶遣使茶野伽、副使嘉末吒朝贡。其国号生留，王李犀林男迷日来亦遣使同至贡方物。三年春，室利乌耶又遣使李丽林、副使李鸦末、判官吒吒璧等来贡。回，赐以白嫠牛尾、白瓷器、银器、锦线鞍辔二副。开宝四年，遣使李何末以水晶、火油来贡。五年，又来贡。七年，又贡象牙、乳香、蔷薇水、万岁枣、褊桃、白沙糖、水晶指环、琉璃瓶、珊瑚树。八年，又遣使蒲陀汉等贡方物，赐以冠带、器币。
太平兴国五年，其王夏池遣使茶龙眉来。是年，潮州言，三佛齐国蕃商李甫诲乘舶船载香药、犀角、象牙至海口，会风势不便，飘船六十日至潮州，其香药悉送广州。八年，其王遐至遣使蒲押陀罗来贡水晶佛、锦布、犀牙、香药。雍熙二年，舶主金花茶以方物来献。端拱元年，遣使蒲押陀黎贡方物。淳化三年冬，广州上言： 蒲押陀黎前年自京回，闻本国为阇婆所侵，住南海凡一年。今春乘舶至占城，偶风信不利，复还。乞降诏谕本国。 从之。
咸平六年，其王思离咮啰无尼佛麻调华遣使李加排、副使无陀李南悲来贡，且言本国建佛寺以祝圣寿，愿赐名及钟。上嘉其意，诏以 承天万寿 为寺额，并铸钟以赐，授加排归德将军，无陀李南悲怀化将军。大中祥符元年，其王思离麻啰皮遣使李眉地、副使蒲婆蓝、判官麻河勿来贡，许赴泰山陪位于朝觐坛，遣赐甚厚。天禧元年，其王霞迟苏勿吒蒲迷遣使蒲谋西等奉金字表，贡真珠、象牙、梵夹经、昆仑奴，诏许谒会灵观，游太清寺、金明池。及还，赐其国诏书、礼物以慰奖之。
天圣六年八月，其王室离叠华遣使蒲押陀罗歇及副使、判官亚加卢等来贡方物。旧制还国使人贡，赐以间金涂银带，时特以浑金带赐之。
熙宁十年，使大首领地华伽啰来，以为保顺慕化大将军，赐诏宠之，曰： 吾以声教覆露方域，不限远迩，苟知夫忠义而来者，莫不锡之华爵，耀以美名，以宠异其国。尔悦慕皇化，浮海贡琛，吾用汝嘉，并超等秩，以昭忠义之劝。 元丰中，使至者再，率以白金、真珠、婆律薰陆香备方物。广州受表入言，俟报，乃护至阙下。天子念其道里遥远，每优赐遣归。二年，赐钱六万四千缗、银一万五百两，官其使群陀毕罗为宁远将军，官陀旁亚里为保顺郎将。毕罗乞买金带、白金器物，及僧紫衣、师号、牒，皆如所请给之。五年，广州南蕃纲首以其主管国事国王之女唐字书，寄龙脑及布与提举市舶孙迥，迥不敢受，言于朝。诏令估直输之官，悉市帛以报。
五年，遣使皮袜、副使胡仙、判官地华加罗来，入见，以金莲花贮真珠、龙脑撒殿。官皮袜为怀远将军、胡仙加罗为郎将。加罗还至雍丘病死，赙以绢五十匹。六年，又以其使萨打华满为将军，副使罗悉沙文、判官悉理沙文为郎将。绍圣中，再入贡。
绍兴二十六年，其王悉利麻霞啰陀遣使入贡。帝曰： 远人向化，嘉其诚耳，非利乎方物也。 其王复以珠献宰臣秦桧，时桧已死，诏偿其直而收之。淳熙五年，复遣使贡方物，诏免赴阙，馆于泉州。
阇婆国在南海中。其国东至海一月，泛海半月至昆仑国；西至海四十五日，南至海三日，泛海五日至大食国。北至海四日，西北泛海十五日至勃泥国，又十五日至三佛齐国，又七日至古逻国，又七日至柴历亭，抵交阯，达广州。
其地平坦，宜种植，产稻、麻、粟、豆，无麦。民输十一之租，煮海为盐。多鱼、鳖、鸡、鸭、山羊，兼椎牛以食。果实有木瓜、椰子、蕉子、蔗、芋。出金银、犀牙、笺沉檀香、茴香、胡椒、槟榔、硫黄、红花、苏木。亦务蚕织，有薄绢、丝绞、吉贝布。剪银叶为钱博易，官以粟一斛二斗博金一钱。室宇壮丽，饰以金碧。中国贾人至者，待以宾馆，饮食丰洁。地不产茶。其酒出于椰子及虾蝚丹树，虾蝚丹树华人未尝见；或以桄榔、槟榔酿成，亦甚香美。不设刑禁，杂犯罪者随轻重出黄金以赎，惟寇盗者杀之。
其王椎髻，戴金铃，衣锦袍，蹑革履，坐方床，官吏日谒，三拜而退，出入乘象或腰舆，壮士五七百人执兵器以从。国人见王皆坐，俟其过乃起。以王子三人为副王。官有落佶连四人，共治国事，如中国宰相，无月奉，随时量给土产诸物。次有文吏三百余员，目为秀才，掌文簿，总计财货。又有卑官殆千员，分主城池、帑廪及军卒。其领兵者每半岁给金十两，胜兵三万，每半岁亦给金有差。
土俗婚聘无媒约，但纳黄金于女家以娶之。五月游船，十月游山，有山马可乘跨，或乘软兜。乐有横笛、鼓板，亦能舞。土人被发，其衣装缠胸以下至于膝。疾病不服药，但祷神求佛。其俗有名而无姓。方言谓真珠为 没爹虾罗 ，谓牙为 家啰 ，谓香为 昆炖卢林 ，谓犀为 低密 。
先是，宋元嘉十二年，遣使朝贡，后绝。淳化三年十二月，其王穆罗茶遣使陀湛、副使蒲亚里、判官李陀那假澄等来朝贡。陀湛云中国有真主，本国乃修朝贡之礼。国王贡象牙、真珠、绣花销金及绣丝绞、杂色丝绞、吉贝织杂色绞布、檀香、玳瑁槟榔盘、犀装剑、金银装剑、藤织花簟、白鹦鹉、七宝饰檀香亭子。其使别贡玳瑁、龙脑、丁香、藤织花簟。
先是，朝贡使泛舶船六十日至明州定海县，掌市舶监察御史张肃先驿奏其使饰服之状与尝来入贡波斯相类。译者言云：今主舶大商毛旭者，建溪人，数往来本国，因假其乡导来朝贡。又言其国王一号曰夏至马啰夜，王妃曰落肩娑婆利，本国亦署置僚属。又其方言目舶主为 葧荷 ，主妻曰 葧荷比尼赎 。其船中妇人名眉珠，椎髻，无首饰，以蛮布缠身，颜色青黑，言语不能晓，拜亦如男子膜拜；一子，项戴金连锁子，手有金钩，以帛带萦之，名阿噜。其国与三佛齐有仇怨，互相攻占。本国山多猴，不畏人，呼以霄霄之声即出。或投以果实，则其大猴二先至，土人谓之猴王、猴夫人，食毕，群猴食其余。使既至，上令有司优待；久之使还，赐金币甚厚，仍赐良马戎具，以从其请。其使云：邻国名婆罗门，有善法察人情，人欲相危害者皆先知之。大观三年六月，遣使入贡，诏礼之如交阯。
又有摩逸国，太平兴国七年，载宝货至广州海岸。
建炎三年，以南郊恩制授阇婆国主怀远军节度、琳州管内观察处置等使、金紫光禄大夫、检校司空、使持节琳州诸军事、琳州刺使、兼御史大夫、上柱国、阇婆国王、食邑二千四百户、实封一千户；悉里地茶兰固野可特授检校司徒，加食邑实封。绍兴二年，复加食邑五百户，实封二百户。
南毗国在大海之西南，由三佛齐风颿月余可至。其国王每巡行，先期遣兵百余人持水洒地上，以防飓风扬沙尘；列鼎百以进食，日一易之，置翰林官供王饮食。俗喜战斗，习刀槊，善射。凿杂白银为钱。产真珠、番布。其国最远，番舶罕到。时罗巴智力干父子，其种类也，居泉之城南。自是，舶舟多至其国矣。
勃泥国在西南大海中，去阇婆四十五日程，去三佛齐四十日程，去占城与摩逸各三十日程，皆计顺风为则。其国以版为城，城中居者万余人，所统十四州。其王所居屋覆以贝多叶，民舍覆以草。在王左右者为大人。王坐绳床，若出，即大布单坐其上，众舁之，名曰阮囊。战斗者则持刀被甲，甲以铜铸，状若大筒，穿之于身，护其腹背。
其地无麦，有麻稻，又有羊及鸡鱼，无蚕丝，用吉贝花织成布。饮椰子酒。昏聘之资，先以椰子酒，槟榔次之，指环又次之，然后以吉贝布，或量出金银成其礼。丧葬亦有棺敛，以竹为辇，载弃山中。二月始耕则祀之，凡七年则不复祀矣。以十二月七日为岁节。地热，多风雨。国人宴会，鸣鼓、吹笛、击钹，歌舞为乐。无器皿，以竹编贝多叶为器盛食，食讫弃之。其国邻于底门国，有药树，取其根煎为膏，服之及涂其体，兵刃所伤皆不死。前代未尝朝贡，故史籍不载。
太平兴国二年，其王向打遣使施弩、副使蒲亚里、判官哥心等赍表贡大片龙脑一家底、第二等八家底、第三等十一家底、米龙脑二十家底、苍龙脑二十家底，凡一家底并二十两；龙脑版五、玳瑁壳一百、檀香三橛、象牙六株。表云： 为皇帝千万岁寿，望不责小国微薄之礼。 其表以数重小囊缄封之，非中国纸，类木皮而薄，莹滑，色微绿，长数尺，阔寸余，横卷之仅可盈握。其字细小，横读之。以华言译之，云： 勃泥国王向打稽首拜，皇帝万岁万岁万万岁，愿皇帝万岁寿，今遣使进贡。向打闻有朝廷，无路得到。昨有商人蒲卢歇船泊水口，差人迎到州，言自中朝来，比诣阇婆国，遇猛风破其船，不得去。此时闻自中国来，国人皆大喜，即造舶船，令蒲卢歇导达入朝贡，所遣使人只愿平善见皇帝。每年令人入朝贡，每年修贡，虑风吹至占城界，望皇帝诏占城，令有向打船到，不要留。臣本国别无异物，乞皇帝勿怪。 其表文如是。诏馆其使于礼宾院，优赐以遣之。
元丰五年二月，其王锡理麻喏复遣使贡方物，其使乞从泉州乘海舶归国，从之。
注辇国东距海五里，西至天竺千五百里，南至罗兰二千五百里，北至顿田三千里，自古不通中国，水行至广州约四十一万一千四百里。其国有城七重，高七尺，南北十二里，东西七里。每城相去百步，凡四城用砖，二城用土，最中城以木为之，皆植花果杂木。其第一至第三皆民居，环以小河；第四城四侍郎居之；第五城主之四子居之；第六城为佛寺，百僧居之；第七城即主之所居，室四百余区。
所统有三十一部落，其西十二，曰只都尼、施亚卢尼、罗琶离鳖琶移、布林琶布尼、古檀布林蒲登、故里、娑轮岑、本蹄揭蹄、阎黎池离、郍部尼、遮古林、亚里者林；其南八，曰无雅加黎麻蓝、眉古黎苦低、舍里尼、密多罗摩、伽蓝蒲登、蒙伽林伽蓝、琶里琶离游、亚林池蒙伽蓝；其北十二，曰拨啰耶、无没离江、注林、加里蒙伽蓝、漆结麻蓝、楃折蒙伽蓝、皮林伽蓝、浦棱和蓝、堡琶来、田注离、卢婆啰、迷蒙伽蓝。
今国主相传三世矣。民有罪，即命侍郎一员处治之，轻者絷于木格，笞五十至一百；重者即斩，或以象践杀之。其宴，则国主与四侍郎膜拜于阶，遂共坐作乐歌舞，不饮酒，而食肉。俗衣布。亦有饼饵。掌馔执事用妇人。其嫁娶，先用金银指环使媒妇至女家，后二日，会男家亲族，约以土田、生畜、槟榔酒等，称其有无为礼；女家复以金银指环、越诺布及女所服锦衣遣婿。若男欲离女则不取聘财，女却男则倍偿之。
其兵阵，用象居前，小牌次之，梭枪次之，长刀又次之，弓矢在后，四侍郎分领其众。国东南约二千五百里有悉兰池国，或相侵伐。
地产真珠、象牙、珊瑚、颇黎、槟榔、豆蔻、吉贝布。兽有山羊、黄牛。禽有山鸡、鹦鹉。果有余甘、藤罗、千年枣、椰子、甘罗、昆仑梅、婆罗密等。花有白末利、散丝、蛇脐、佛桑、丽秋、青黄碧娑罗、瑶莲、蝉紫、水蕉之类。五谷有绿豆、黑豆、麦、稻。地宜竹。
自昔未尝朝贡。大中祥符八年九月，其国主罗茶罗乍遣进奉使侍郎娑里三文、副使蒲恕、判官翁勿、防援官亚勒加等奉表来贡。三文等以盘奉真珠、碧玻璃升殿，布于御坐前，降殿再拜，译者导其言曰： 愿以表远人慕化之诚。 其国主表曰：
臣罗茶罗乍言，昨遇〈舟同〉舶船商人到本国告称：钜宋之有天下也，二帝开基，圣人继统，登封太岳，礼祀汾阴，至德升闻，上穹眷命。臣昌期斯遇，吉语幸闻，辄倾就日之诚，仰露朝天之款。
臣伏闻人君之御统也，无远不臻；臣子之推诚也，有道则服。伏惟皇帝陛下功超邃古，道建大中。衣裳垂而德合乾坤，剑戟铸而范围区宇。神武不杀，人文化成。廓明明之德以临御下民，怀翼翼之心以昭事上帝。至仁不伤于行苇，大信爰及于渊鱼。故得天鉴孔彰，帝文有赫，显今古未闻之事，保家邦大定之基。
窃念臣微类醯鸡，贱如刍狗，世居夷落，地远华风，虚荷烛幽，曾无执贽。今者窃听歌颂，普及遐陬。恨年属于桑榆，阻躬陈于玉帛。矧沧溟之旷绝，在跋涉以稍艰。是敢倾倒赤心，遥瞻丹阙。任土作贡，同蝼蚁之慕膻；委质事君，比葵藿之向日。谨遣专使等五十二人，奉土物来贡，凡真珠衫帽各一、真珠二万一千一百两、象牙六十株、乳香六十斤。
三文等又献珠六千六百两、香药三千三百斤。
初，罗茶罗乍既闻商船言，且曰十年来海无风涛，古老传云如此则中国有圣人，故遣三文等入贡。三文离本国，舟行七十七昼夜，历郍勿丹山、娑里西兰山至占宾国。又行六十一昼夜，历伊麻罗里山至古罗国。国有古罗山，因名焉。又行七十一昼夜，历加八山、占不牢山、舟宝龙山至三佛齐国。又行十八昼夜，度蛮山水口，历天竺山，至宾头狼山，望东西王母冢，距舟所将百里。又行二十昼夜，度羊山、九星山至广州之琵琶洲。离本国凡千一百五十日至广州焉。诏阁门祗候史祐之馆伴，凡宴赐恩例同龟兹使。其年承天节，三文等请于启圣禅院会僧以祝圣寿。明年使回，降诏罗茶罗乍，赐物甚厚。
天禧四年，又遣使琶拦得麻烈〈口氐〉奉方物入贡，至广州病死。守臣以其表闻。诏广州宴犒从者，厚赐以遣之。
明道二年十月，其王尸离啰茶印亻啰注啰遣使蒲押陀离等以泥金表进真珠衫帽及真珠一百五两、象牙百株，西染院副使、阁门通事舍人符惟忠假鸿胪少卿押伴。蒲押陀离自言数朝贡，而海风破船不达，愿将上等珠就龙床脚撒殿，顶戴瞻礼，以申向慕之心。乃奉银盘升殿，跪撒珠于御榻下而退。景祐元年二月，以蒲押陀离为金紫光禄大夫、怀化将军，还本国。
熙宁十年，国王地华加罗遣使奇啰啰、副使南卑琶打、判官麻图华罗等二十七人来献踠豆珠、麻珠、琉璃大洗盘、白梅花脑、锦药、犀牙、乳香、瓶香、蔷薇水、金莲花、木香、阿魏、鹏砂、丁香。使副以真珠、龙脑登陛，跪而散之，谓之撒殿。既降，诏遣御药宣劳之，以为怀化将军、保顺郎将，各赐衣服器币有差；答赐其王钱八万一千八百缗、银五万二千两。
丹眉流国，东至占腊五十程，南至罗越水路十五程，西至西天三十五程，北至程良六十程，东北至罗斛二十五程，东南至阇婆四十五程，西南至程若十五程，西北至洛华二十五程，东北至广州一百三十五程。
其俗以版为屋；跣足，衣布，无绅带，以白纻缠其首；贸易以金银。其主所居，广袤五里，无城郭；出则乘象车，亦有小驷。地出犀、象、鍮石、紫草、苏木诸药。四时炎热，无雪霜。未尝至中国。
咸平四年，国主多须机遣使打吉马、副使打腊、判官皮泥等九人来贡木香千斤、鍮镴各百斤、胡黄连三十五斤、紫草百斤、红毡一合、花布四段、苏木万斤、象牙六十一株。召见崇德殿，赐以冠带服物。及还，又赐多须机诏书以敦奖之。
