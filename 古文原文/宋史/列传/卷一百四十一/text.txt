张焘黄中孙道夫曾几（兄开）勾涛李弥逊（弟弥大）
张焘，字子公，饶之德兴人，秘阁修撰根之子也。政和八年进士第三人，尝为辟雍录、秘书省正字。靖康元年，李纲为亲征行营使，辟焘入幕。纲贬，亲知坐累者十七人，焘亦贬。
建炎初，起通判湖州。明受之变，贼矫诏俾焘抚谕江、浙，焘不受。上既复辟，诏求言。焘上书略曰： 人主戡定祸乱，未有不本于至诚而能有济者。陛下践祚以来，号令之发未足以感人心，政事之施未足以慰人望，岂非在我之诚有未修乎？天下治乱，在君子小人用舍而已。小人之党日胜，则君子之类日退，将何以弭乱而图治？ 又言措置江防非计，徒费民财、损官赋，不适于用。又言： 侍从、台谏观望意指，毛举细务，至国家大事，坐视不言。 又言： 巡幸所至，营缮困民，越栖会稽，似不如是。 
绍兴二年，吕颐浩荐，除司勋员外郎，迁起居舍人。言： 自古未有不知敌人之情而能胜者，愿诏大臣、诸将，厚爵赏，募可任用者往伺敌动静。既审知之，则战守进退，在我皆备，彼尚安得出不意犯吾行阙。 诏以付都督府及沿边诸帅。迁中书舍人。
吕祉之抚谕淮西也，焘谓张浚曰： 祉书生，不更军旅，何可轻付。 浚不从，遂致郦琼之变。七年，张滉特赐进士出身。滉，浚兄也，将母至行在，上引对而命之。焘言： 宣和以来，奸臣子弟滥得儒科。陛下方与浚图回大业，当以公道革前弊。今首赐滉第，何以塞公议？ 上念浚功，欲慰其母心，乃命起居郎楼炤行下，炤又封还。著作郎兼起居舍人何抡曰： 贤良之子，宰相之兄，赐科第不为过。 乃与书行。焘不自安，与炤皆求去，不许，言者论之，以集英殿修撰提举江州太平观。
明年，以兵部侍郎召，诏引对，上曰： 卿去止缘张滉。 焘曰： 臣苟有所见，不敢不言。如内侍王鉴，陛下所亲信，臣尚论列，岂有宰相亲兄自赐出身，公论不与。臣若不言，岂惟负陛下，亦负张浚。 上因问： 朕图治一纪，收效蔑然，其弊安在？ 焘曰： 自昔有为之君，未有不先定规模而能收效者，臣绍兴初首以是为言，今七年。往者进临大江，退守吴会，未期月而或进或却，岂不为敌所窥乎？今陛下相与断国论者，二三大臣而已。一纪之间，十四命相，执政递迁无虑二十余。日月逝矣，大计不容复误，愿以先定规模为急。 
寻权吏部尚书。徽猷阁待制黎确卒，诏赠官推恩，焘言： 确素号正人，一旦临变，失臣节，北面邦昌之庭，且为将命止勤王之师。今曲加赠恤，何以示天下？ 诏追夺职名。
时金使至境，诏欲屈己就和，令侍从、台谏条上。焘言： 金使之来，欲议和好，将归我梓宫，归我渊圣，归我母后，归我宗社，归我土地人民，其意甚美，其言甚甘，庙堂以为信然，而群臣、国人未敢以为信然也。盖事关国体，臣请推原天意为陛下陈之。《传》曰： 天将兴之，谁能废之？ 臣考人事以验天意，陛下飞龙济州，天所命也。敌骑屡犯行阙，不能为虞。甲寅一战败敌师，丙辰再战却刘豫，丁巳郦琼虽叛，实为伪齐废灭之资，皆天所赞也。是盖陛下躬履艰难，侧身修行，布德立正，上副天意，而天佑之之所致也。臣以是知上天悔祸有期，中兴不远矣。愿益自修自强，以享天心，以俟天时。时之既至，吉无不利，则何战不胜，何功不立。今此和议，姑为听之，而必无信之可恃也。彼使已及境，势难固拒。使其果愿和好，如前所陈，是天诱其衷，必不复强我以难行之礼。如其初无此心，二三其说，责我以必不可行之礼，要我以必不可从之事，其包藏何所不有，便当以大义绝之。谨边防，厉将士，相时而动。愿断自渊衷，毋取必于彼而取必于天而已。乃若略国家之大耻，置宗社之深仇，躬率臣民，屈膝于金而臣事之，而凯和议之必成，非臣所敢知也。 上览奏，愀然变色曰： 卿言可谓忠，然朕必不至为彼所绐，方且熟议，必非诈伪而后可从，不然，当再使审虚实，拘其使人。 焘顿首谢。
金使张通古、萧哲至行在，朝议欲上拜金诏。焘曰： 陛下信王伦之虚诈，发自圣断，不复谋议，便欲行礼，群臣震惧罔措。必已得梓宫，已得母后，已得宗族，始可议通好经久之礼。今彼特以通好为说，意谓割地讲和而已，陛下之所愿欲而切于圣心者，无一言及之，其情可见，奈何遽欲屈而听之。一屈之后，不可复伸，廷臣莫能正救，曾鲁仲连之不如，岂不获罪于天下万世。 
既而监察御史施廷臣抗章力赞和议，擢为侍御史。司农寺丞莫将忽赐第，擢为起居郎。朝论大骇。焘率吏部侍郎晏敦复上疏曰： 仰惟陛下痛梓宫未还，两宫未复，不惮屈己与敌议和，特以众论未同，故未敢轻屈尔。幸小大之臣，无复异议，从容献纳，庶几天听为回，卒不敢屈，此宗社之福也。彼施廷臣乃务迎合，辄敢抗章，力赞此议，姑为一身进用之资，不恤君父屈辱之耻，罪不容诛，乃由察官超擢柱史。夫御史府朝廷纪纲之地，而陛下耳目之司，前日勾龙如渊以附会而得中丞，众论固已喧鄙之矣。今廷臣又以此而跻横榻，一台之中，长贰皆然，既同乡曲，又同心腹，惟相朋附，变乱是非，岂不紊纪纲而蔽陛下之耳目乎？众论沸腾，方且切齿，而莫将者又以此议由寺丞擢右史。如渊、廷臣庸人也，初无所长，但知观望，而将则奸人也，考其平昔无所不为，此辈乌可与之断国论乎？望加斥逐，庶几少杜群枉之门。至于和议，则王伦实为谋主，彼往来敌中至再四矣，陛下恃以为心腹，信之如蓍龟，今其为言自己二三，事之端倪，盖亦可见。更望仰念祖宗付托之重，俯念亿兆爱戴之诚，贵重此身，无轻于屈。但务雪耻以思复仇，加礼其使，厚资遣发，谕以必得事实之意，告以国人皆曰不可之状。使彼悔祸，果出诚心，惟我所欲，尽归于我，然后徐议报之之礼，亦未晚也。如其变诈，诱我以虚词，则包藏终不可测，便当厉将士，保疆埸，自治自强，以俟天时，何为不成？伏愿陛下少忍而已。自朝廷有屈己之议，上下解体，傥遂成屈己之事，则上下必至离心，人心既离，何以立国？伏愿戒之重之。 于是将、廷臣皆不敢拜。焘又面折如渊曰： 达观其所举，君荐七人，皆北面张邦昌，今嗫嚅附会，堕敌计，他日必背君亲矣。 
焘既力诋拜诏之议，秦桧患之，焘亦自知得罪，托疾在告。桧使楼炤谕之曰： 北扉阙人，欲以公为直院。 焘大骇曰： 果有此言，愈不敢出矣。 桧不能夺，乃止。
和议成，范如圭请遣使朝八陵，遂命判大宗正士〈亻褭〉与焘偕行，且命修奉，令荆湖帅臣岳飞济其役。焘与士〈亻褭〉道武昌，出蔡、颍，河南百姓欢迎夹道，以喜以泣曰： 久隔王化，不图今日复为宋民。 九年五月，至永安诸陵，朝谒如礼。陵前石涧水久涸，二使垂至忽涌溢，父老惊叹，以为中兴之兆。
焘等入柏城，披鉏荆棘，随所葺治，留二日而还，自郑州历汴、宋、宿、泗、淮南以归。即奏疏曰： 金人之祸，上及山陵，虽殄灭之，未足以雪此耻、复此仇也。陛下圣孝天至，岂胜痛愤，顾以梓宫、两宫之故，方且与和，未可遽言兵也。祖宗在天之灵，震怒既久，岂容但已，异时恭行天罚，得无望于陛下乎？自古戡定祸乱，非武不可，狼子野心不可保恃久矣；伏望修武备，俟衅隙起而应之，电扫风驱，尽俘丑类以告诸陵。夫如是然后尽天子之孝，而为人子孙之责塞矣。 上问诸陵寝如何？焘不对，唯言 万世不可忘此贼。 上黯然。
焘因请永固陵不用金玉，大略谓： 金玉珍宝，聚而藏之，固足以动人耳目，又其为物，自当流布于世，理必发露，无足怪者。 上览疏，谓秦桧曰： 前世厚葬之祸，如循一轨。朕断不用金玉，庶先帝神灵有万世之安。 焘又言： 顷刘豫初废，人情恟恟，我斥候不明，坐失机会。今又闻敌于淮阳作筏、造绳索，不知安用？诸将朝廷戒勿得遣间探，遂不复遣，我之动息，敌无不知，敌之情状，我则不闻。又见黄河船尽拘北岸，悉为敌用，往来自若，无一人敢北渡者。愿饬边吏广耳目，先事而防。 又言： 郦琼部伍皆西陲劲兵，今在河南，尚可收用。新疆租赋已蠲，而使命络绎，推恩费用犹循兵兴时例，愿加裁损，非甚不得已勿遣使，以宽民力。 又论： 陕西诸帅不相下，动辄喧争，请置一大帅统之，庶首尾相应，缓急可恃。 焘所言皆切中时病，秦桧方主和，惟恐少忤敌意，悉置不问。
成都谋帅，上谕桧曰： 张焘可，第道远，恐其惮行。 桧以谕焘，焘曰： 君命也，焉敢辞。 十月，以宝文阁学士知成都府兼本路安抚使，付以便宜，虽安抚一路，而四川赋敛无艺者，悉得蠲减。陛辞，奏曰： 蜀民困矣，官吏从而诛剥之，去朝廷远，无所赴愬。俟臣至所部，首宣德意，但一路咸沾惠泽。 上曰： 岂惟一路，四川恤民事悉委卿。 焘因言官吏害民者，请先罢后劾，上许之。又言： 军兴十余年，日不暇给。今和议甫定，愿汲汲以政刑为先务。 上曰： 当书之座右。 十年三月，至成都。
在蜀四年，戢贪吏，薄租赋；抚雅州蕃部，西边不惊；岁旱则发粟，民得不饥；暇则修学校，与诸生讲论。会有诏令宣抚司纳契丹降人，焘为宣抚使胡世将言： 蜀地狭不能容，前朝常胜军可为戒。 世将奏寝其事。
焘乞祠，以李璆代之。焘自蜀归，卧家凡十有三年。二十五年冬，桧死，旧人在者皆起，焘除知建康府兼行宫留守。金陵积岁负内库钱帛钜万，悉为奏免。池有义子与父争讼，守昏谬，系父，连年不决，焘移大理，斥其守。居二年，进端明殿学士。二十九年，提举万寿观兼侍读，以衰疾力辞，不许。除吏部尚书。
初，上知普安郡王贤，欲建为嗣，显仁皇后意未欲，迟回久之。显仁崩，上问焘方今大计，焘曰： 储贰者，国之本也，天下大计，无逾于此。 上曰： 朕怀此久矣，卿言契朕心，开春当议典礼。 又劝上省赐予，罢土木，减冗吏，止北货。上嘉奖之。
金使施宜生来，焘奉诏馆客。宜生本闽人，素闻焘名，一见顾副使曰： 是南朝不拜诏者。 焘以 首丘桑梓 动之，宜生于是漏敌情，焘密奏早为备。
先是，御前置甲库，凡乘舆所需图画什物，有司不能供者悉聚焉。日费不赀。禁中既有内酒库，酿殊胜，酤卖其余，颇侵大农。焘因对，言甲库萃工巧以荡上心，酒库酤良酝以夺官课。且乞罢减教坊乐工人数。上曰： 卿言可谓责难于君。 明日悉诏罢之。
屡以衰疾乞骸。三十年，以资政殿学士致仕，寻迁太中大夫，给真奉。三十一年八月，落致仕，复知建康府。时金人窥江，建业民惊徙过半，闻焘至，人情稍安。寻诏沿江帅臣条上恢复事宜，焘首陈十事，大率欲预备不虞，持重养威，观衅而动，期于必胜。
孝宗受禅，除同知枢密院，遣子埏入辞。诏肩舆至宫，给扶上殿，首问为治之要，言内治乃可外攘。又乞命百执条弊事，诏从之，令侍从、台谏集都堂给札以闻。隆兴元年，迁参知政事，以老病不拜，台谏交章留之，除资政殿大学士、提举万寿观兼侍读。谒告将理，许之。及家，固求致仕。后二年卒，年七十五，谥忠定。
焘外和内刚，帅蜀有惠政，民祠之不忘。始论和议，归之于天，士论歉然。洎缴驳施廷臣之奏，朝野复一辞归重焉。
黄中，字通老，邵武人。幼受书，一再辄成诵。初以族祖荫补官。绍兴五年廷试，言孝弟动上心，擢进士第二人，授保宁军节度推官。二十余年，秦桧死，乃召为校书郎，历迁普安、恩平府教授。中在王府时，龙大渊已亲幸，中未尝与之狎，见则揖而退，后他教授多蒙其力，中独不徙官。
迁司封员外郎兼国子司业。芝草生武成庙，官吏请以闻，中不答，官吏阴画图以献。宰相谓祭酒周绾与中曰： 治世之瑞，抑而不奏，何耶？ 绾未对，中曰： 治世何用此为？ 绾退，谓人曰： 黄司业之言精切简当，惜不为谏官。 
充贺金生辰使，还，为秘书少监，寻除起居郎，累迁权礼部侍郎。中使金回，言其治汴宫，必徙居见迫，宜早为计。上矍然。宰相顾谓中曰： 沈介归，殊不闻此，何耶？ 居数日，中白宰相，请以妄言待罪。汤思退怒，语侵中。已乃除介吏部侍郎，徙中以补其处。中犹以备边为言，又不听，遂请补外，上不许，曰： 黄中恬退有守。 除左史，且锡鞍马。
金使贺天申节，遽以钦宗讣闻，朝论俟使去发丧，中驰白宰相： 此国家大事，臣子至痛，一有失礼，谓天下后世何！ 竟得如礼。中自使还，每进；见辄言边事，又独陈御备方略，高宗称善。不数月，金亮已拥众渡淮。中因入谢，论淮西将士不用命，请择大臣督师。既而以殿帅杨存中为御营使，中率同列力论不可遣。敌既临江，朝臣争遣家逃匿，中独晏然。比敌退，唯中与陈康伯家属在城中，众惭服。
天申节上寿，议者以钦宗服除当举乐。中言： 《春秋》君弑贼不讨，虽葬不书，以明臣子之罪，况钦宗实未葬而可遽作乐乎？ 事竟寝。兼给事中。内侍迁官不应法，谏官刘度坐论近习龙大渊忤旨补郡，已复罢之，中皆不书读。群小相与媒蘖，中罢去。尹穑希意诋中为张浚党。
乾道改元，中年适七十，即告老，以集英殿修撰致仕，进敷文阁待制。居六年，上御讲筵，顾侍臣曰： 黄中老儒，今居何许？年几许？筋力或未衰耶？ 召引对内殿，问劳甚渥，以为兵部尚书兼侍读。
中前在礼部，尝谏止作乐事，中去，卒用之。至是又将锡宴，遂奏申前说。诏遣范成大使金以山陵为请。中言： 陛下圣孝及此，天下幸甚，然钦庙梓宫置不问，有所未尽。 上善其言，不能用。
未满岁，有归志，乃陈十要道：以为用人而不自用；以公议进退人才；察邪正；广言路；核事实；节用度；择监司；惩贪吏；陈方略；考兵籍。上亟称善。中力求去，除显谟阁、提举江州太平兴国宫，赐犀带、香茗。
除龙图阁学士，致仕。凡邑里后生上谒，必训以孝弟忠信。朱熹裁书以见，有曰： 今日之来，将再拜堂下，惟公坐而受之，俾进于门弟子之列，则某之志也。 其为人敬慕如此。其后，上手书遣使访朝政阙失，进职端明殿学士。属疾，手草遗表，犹以山陵、钦宗梓宫为言，深以人主之职不可假之左右为戒。淳熙七年八月庚寅卒，年八十有五。九月，诏赠正议大夫。中有奏议十卷。谥简肃。
孙道夫，字太冲，眉州丹棱人。年十八贡辟雍。时禁元祐学，坐收苏氏文除籍。再贡，入优等。张浚荐于高宗，召对，道夫奏： 愿修德以回天意，定都以系人心，任贤材、图兴复以雪国耻。 
上在越，浚遣道夫奏事，赐出身，改左承奉郎。再诏对，言： 汉中前瞰三秦，后蔽巴蜀，孔明、蒋琬出图关辅，未有不屯汉中者。今欲进兵陕右，当先经营汉中。荆南东连吴会，北通汉沔，号用武之国，晋、宋以来，尝倚为重镇。武帝亦以荆南居上流，故以诸子居之。今守江当先措置荆南，时至则蜀汉师出秦关，荆楚师出宛洛，陛下亲御六军，由淮甸与诸将会咸阳，孰能御之？ 上嘉纳，召试馆职。上谕宰相： 自渡江以来，文气未有如道夫者，涵养一二年，当命为词臣。 
除秘书正字、权礼部郎官。徽宗凶问礼仪，多所草定。寻权左司员外郎。上问蜀中水运陆运孰便？道夫奏： 水运迟而省费，陆运速而劳民。宣抚司初由水运，率石费钱十千，后以为缓，从陆起丁夫十数万，率石费五十余千。 上曰： 水运便，行之。 
迁校书郎。出知怀安军，乞罢都运司以宽民力，罢戍兵以弭乱阶，罢泛使以省浮费。知资州，宣抚郑刚中荐其治行第一。移知蜀州，盗不敢入境。州产绫，先是，守以军匠置机买丝亏直，民病之，道夫断其机。遇事明了，人目为 水晶灯笼。 九年不迁，盖非秦桧所乐也。
以吏部郎中入对，言蜀民二税监酒茶额之弊，上纳其言。除太常少卿，假礼部侍郎充贺金正旦使。金将败盟，诘秦桧存亡，及关、陕买马非约，道夫随事折之。使还，擢权礼部侍郎。上曰： 卿自小官已为朕知，第赵鼎与张浚相失后，蜀士仕于朝者，皆为沮抑。继自今有所见，可数求对。 
兼侍讲，奏敌有窥江、淮意。上曰： 朝廷待之甚厚，彼以何名为兵端？ 道夫曰： 彼金人身弑其父兄而夺其位，兴兵岂问有名，臣愿预为之图。 宰相沈该不以为虑，道夫每进对，辄言武事，该疑其引用张浚，忌之。道夫不自安，请出，除知绵州，致仕，卒，年六十六。
道夫居官，一意为民，不可干以私。仕宦三十年，奉给多置书籍。然性刚直，喜面折，不容人之短，或以此少之云。
曾几，字吉甫，其先赣州人，徙河南府。幼有识度，事亲孝，母死，蔬食十五年。入太学有声。兄弼，提举京西南路学事，按部溺死，无后，特命几将仕郎。试吏部，考官异其文，置优等，赐上舍出身，擢国子正兼钦慈皇后宅教授。迁辟雍博士，除校书郎。
林灵素得幸，作符书号《神霄录》，朝士争趋之，几与李纲、傅崧卿皆称疾不往视。久之，为应天少尹，庭无留讼。阉人得旨取金而无文书，府尹徐处仁与之，几力争不得。
靖康初，提举淮东茶监。高宗即位，改提举湖北，徙广西运判、江西提刑，又改浙西。会兄开为礼部侍郎，与秦桧力争和议，桧怒，开去，几亦罢。逾月，除广西转运副使，徙荆南路。盗骆科起郴之宜章，郴、桂皆澒洞，宣抚司调兵未至，谩以捷闻。几疏其实，朝廷遣他将平之。请间，得崇道观。复为广西运判，固辞，侨居上饶七年。
桧死，起为浙西提刑、知台州，治尚清净，民安之。黄岩令受贿为两吏所持，令械吏置狱，一夕皆死，几诘其罪。或曰： 令，丞相沈该客也。 治之益急。
贺允中荐，召对，以疾辞，除直秘阁，归故治。未几，复召对，几言： 士气久不振，陛下欲起之于一朝，矫枉者必过直，虽有折槛断鞅、牵裾还笏、若卖直干誉者，愿加优容。 时帝惩桧擅权之弊，方开言路，应诏者众，几惧有获戾者，先事陈之。帝大悦，授秘书少监。
几承平已为馆职，去三十八年而复至，须鬓皓白，衣冠伟然。每会同舍，多谈前辈言行、台阁典章，荐绅推重焉。诏修《神宗宝训》，书成，奏荐，帝称善。权礼部侍郎。兄楙、开皆尝贰春官，几复为之，人以为荣。
吴、越大水、地震，几举唐贞元故事反覆论奏，帝韪其言。他日谓几曰： 前所进陆贽事甚切，已遣漕臣振济矣。 引年请谢，上曰： 卿气貌不类老人，姑为朕留。 谢曰： 臣无补万一，惟进退有礼，尚不负陛下拔擢。 上闵劳以事，提举玉隆观，绍兴二十七年也。除集英殿修撰，又三年，升敷文阁待制。
金犯塞，中外大震，帝召杨存中偕宰执对便殿，谕以将散百官，浮海避之。左仆射陈康伯持不可。存中言： 敌空国远来，已闯淮甸，此正贤智驰骛不足之时。臣愿率先将士，北首死敌。 帝喜，遂定议亲征，下诏进讨。有欲遣使诣敌求缓师者，几疏言： 增币请和，无小益，有大害，为朝廷计，正当尝胆枕戈，专务节俭，经武外一切置之，如是虽北取中原可也。且前日诏诸将传檄数金君臣，如叱奴隶，何辞可与之和耶？ 帝壮之。
孝宗受禅，几又上疏数千言。将召，屡请老，乃迁通奉大夫，致仕，擢其子逮为浙西提刑以便养。乾道二年卒，年八十二，谥文清。
几三仕岭表，家无长物，人称其廉。早从舅氏孔文仲、武仲讲学。初佐应天时，谏官刘安世亡恙，党禁方厉，无敢窥其门者，几独从之，谈经论事，与之合。避地衡岳，又从胡安国游，其学益粹。为文纯正雅健，诗尤工。有《经说》二十卷、文集三十卷。
二子：逢仕至司农卿，逮亦终敷文阁待制，而逢最以学称。
开字天游。少好学，善属文。崇宁间登进士第，调真州司户，累迁国子司业，擢起居舍人，权中书舍人。掖垣草制，多所论驳，忤时相意，左迁太常少卿，责监大宁监盐井，匹马之官，不以自卑。召还，时相复用事，监杭州市易务。除直秘阁，知和州，徙知恩州。请祠，得鸿庆宫，判南京国子监。复为中书舍人，罢。提举洞霄宫。
钦宗即位，除显谟阁待制、提举万寿观、知颍昌府，兼京西安抚使。夺职，奉祠。建炎初，复职，知潭州、湖南安抚使。逾年求去，复得鸿庆宫，起知平江府、广东经略安抚使。奉诏驻潮阳招捕处寇，讫事，乃之镇。居二年，尽平群盗。提举太平观。
复以中书舍人召，首论： 自古兴衰拨乱之主，必有一定之论，然后能成功。愿讲明大计，使议论一定，断而必行，则功烈可与周宣侔矣。 又论： 车驾抚巡东南，重兵所聚，限以大江，敌未易遽犯，其所窥伺者全蜀也。一失其防，陛下不得高枕而卧矣。愿择重臣与吴玠协力固护全蜀。 屡请去，进宝文阁待制，知镇江府兼沿江安抚使。
召为刑部侍郎。言： 太祖惩五季尾大不掉之患，畿甸屯营，倍于天下，周庐宿卫，领以三衙。今禁旅单弱，愿参旧制增补之。 帝悉嘉纳。
迁礼部侍郎兼直学士院。时秦桧专主和议，开当草国书，辨视体制非是，论之，不听，遂请罢，改兼侍读。桧尝招开慰以温言，且曰： 主上虚执政以待。 开曰： 儒者所争在义，苟为非义，高爵厚禄弗顾也。愿闻所以事敌之礼。 桧曰： 若高丽之于本朝耳。 开曰： 主上以圣德登大位，臣民之所推戴，列圣之所听闻，公当强兵富国，尊主庇民，奈可自卑辱至此，非开所敢闻也。 又引古谊以折之。桧大怒曰： 侍郎知故事，桧独不知耶？ 他日，开又至政事堂，问 计果安出？ 桧曰： 圣意已定，尚何言！公自取大名而去，如桧，第欲济国事耳。 然犹以梓宫未还，母后、钦宗未复，诏侍从、台谏集议以闻。开上疏略曰： 但当修德立政，严于为备，以我之仁敌彼之不仁，以我之义敌彼之不义，以我之戒惧敌彼之骄泰，真积力久，如元气固而病自消，大阳升而阴自散，不待屈己，陛下之志成矣。不然，恐非在天之灵与太后、渊圣所望于陛下者也。 桧曰： 此事大系安危。 开曰： 今日不当说安危，只当论存亡。 桧矍然。
会枢密编修胡铨上封事，痛诋桧，极称开，由是罢，以宝文阁待制知婺州。开言： 议论妄发，实缘国事。 力请归。桧议夺职，同列以为不可，提举太平观、知徽州。以病免，居闲十余年。黄达如请籍和议同异为士大夫升黜，即擢达如监察御史，首劾开，褫职。引年请还政，仅复秘阁修撰，卒，年七十一。桧死，始复待制，尽还致仕遗表恩数。
开孝友厚族，信于朋友。其守历阳也，从游酢学，日读《论语》，求诸言而不得，则反求诸心，每有会意，欣然忘食。其留南京，刘安世一见如旧，定交终身。故立朝遇事，临大节而不可夺，师友渊源，固有所自云。
勾涛，字景山，成都新繁人。登崇宁二年进士第，调嘉州法掾、川陕铸钱司属官。建炎初，通判黔州。田祐恭兵道境上，涛白守，燕劳之，祐恭感恩厉下，郡得以无犯。湖湘贼王辟破秭归，桑仲、郭守忠攻茶务箭窠砦，将犯夔门。夔兵素单弱，宣司檄祐恭捍御，涛帅黔兵佐之，贼溃去。宣抚张浚奏涛知巴州，不赴。
翰林侍读学士范仲荐，召见，论五事，除兵部郎中。七年，迁右司郎官兼校正。日食，上言。八月，迁起居舍人，以足疾，命阁门赐墩待班。九月，兼权中书舍人。
时沿边久宿兵，江、浙罢于馈饷，荆、襄、淮、楚多旷土，涛因进羊祜屯田故事，事下诸大将，于是边方议行屯田。淮西都统制刘光世乞罢，丞相张浚欲以吕祉代之，涛谓： 祉疏庸浅谋，必败事，莫若就择将士素所推服者用之，否则刘锜可。 浚不纳，祉至，果以轻易失士心，未几，郦琼叛，祉死于乱。浚闻之，夜半召涛愧谢。
时帝驻跸建康，欲亟还临安。涛入见曰： 今江、淮列戍十余万，苟付托得人，可无忧顾。适此危疑，讵宜轻退，以启敌心。 因荐刘锜。帝即命以其众镇合肥。川、陕宣抚使吴玠言都转运使李迨朘刻赏格，迨亦奏玠苛费，帝以问涛。涛曰： 玠忠在西蜀，纵费，宁可核？第移迨他路可尔。 帝然之。
会金人废刘豫，金、房镇抚使郭浩遣其弟沔奏事。涛察沔警敏可仗，乞诏谕陕右诸叛将乘机南归，帝命涛草诏，沔持以往，闻者流涕。十二月，除中书舍人。
八年，除史馆修撰。重修《哲宗实录》，帝谕之曰： 昭慈圣献皇后病革，朕流涕问所欲言，后怆然谓朕曰： 吾逮事宣仁圣烈皇后，见其任贤使能，约己便民，忧勤宗社，疏远外家，古今母后无与为比。不幸奸邪罔上，史官蔡卞等同恶相济，造谤史以损圣德，谁不切齿！在天之灵亦或介介。其以笔属正臣，亟从删削，以信来世。 朕痛念遗训，未尝一日辄忘，今以命卿。 涛奏： 数十年来，宰相不学无术，邪正贸乱，所以奸臣子孙得逞其私智，几乱裕陵成书。非赖陛下圣明，则任申必先有过岭之谪，臣亦恐复蹈媒蘖之祸。 帝慰勉之。六月，《实录》成，进一秩，就馆赐宴。复修《徽宗实录》，以中书舍人吕本中为荐，丞相赵鼎谕旨宜婉辞纪载。涛曰： 崇宁、大观大臣误国，以稔今祸，藉有隐讳，如天下野史何？ 
七月，除给事中。求去，以徽猷阁待制知池州，改提举江州太平观。俄除荆湖北路安抚使、知潭州。秦桧尝令人谕意，欲与共政，涛以书谢之。桧讽言劾之，不报。
涛上书论时事之害政者： 大臣密谕王伦变易地界，一也；蔡攸之妻近居临平，咫尺行都，略不畏避，二也；小大之臣，凡在谪籍，皆已甄叙，恶如京、黼，尚蒙宽宥，今待从之臣，初无大过，理宜牵复，三也；河南故地复归中国，新附之民，延颈德泽，承流之寄，当加精选，四也；台谏为耳目之司，今宰相引援，皆同舍之旧，倚为鹰犬，五也。 帝叹其忠直，赐以缯彩、茶药，且令事有大于此者，悉以闻。秩满，提举太平观。
十一年，帝谓秦桧曰： 勾涛久闲，性喜泉石，可进职与一山水近郡。 桧对： 永嘉有天台、雁荡之胜。 帝曰： 永嘉太远，其以湖州命之。 俄以疾卒，年五十九。遗表闻，帝震悼，顾近臣曰： 勾涛死矣，惜哉！ 赠左太中大夫。
涛身长七尺，风貌伟然，颇以忠亮自许。国有大议，帝必委心延访，往复酬诘，率漏下数刻始罢。料边情如在目前，知名之士多所荐进。有文集十卷，《西掖制书》十卷，奏议十卷。
李弥逊，字似之，苏州吴县人。弱冠，以上舍登大观三年第，调单州司户，再调阳谷簿。政和四年，除国朝会要所检阅文字。引见，特迁校书郎，充编修六典校阅，累官起成郎。以封事剀切，贬知卢山县，改奉嵩山祠。废斥隐居者八载。
宣和末，知冀州。金人犯河朔，诸郡皆惊备，弥逊损金帛，致勇士，修城堞，决河护堑，邀击其游骑，斩首甚众。兀术北还，戒师毋犯其城。
靖康元年，召为卫尉少卿，出知瑞州。二年，建康府牙校周德叛，执帅宇文粹中，杀官吏，婴城自守，势猖獗。弥逊以江东判运领郡事，单骑扣贼围，以蜡书射城中招降。贼通款，开关迎之，弥逊谕以祸福，勉使勤王。时李纲行次建康，共谋诛首恶五十人，抚其余党，一郡帖然。
改淮南运副。后奉兴国宫祠，知饶州，召对，首奏 当坚定规模，排斥奸言 。又谓： 朝廷一日无事，幸一日之安，一月无事，幸一月之安，欲求终岁之安，已不可得，况能定天下大计乎？ 帝嘉其谠直。辅臣有不悦者，以直宝文阁知吉州。陛辞，帝曰： 朕欲留卿，大臣欲重试卿民事，行召卿矣。 
七年秋，迁起居郎。弥逊自政和末以上封事得贬，垂二十年，及复居是职，直前论事，鲠切如初。冬，试中书舍人，奏六事曰： 固蕃维以御外侮，严禁卫以尊朝廷，练兵以壮国势，节用以备军食，收民心以固根本，择守帅以责实效。 时驻跸未定，有旨料舟给卒以济宫人。弥逊缴奏曰： 六飞雷动，百司豫严，时方孔艰，宜以宗社为心，不宜于内幸细故，更勤圣虑，事虽至微，惧伤大体。 帝嘉纳之。试户部侍郎。
秦桧再相，惟弥逊与吏部侍郎晏敦复有忧色。八年，弥逊上疏乞外甚力，诏不允。赵鼎罢相，桧专国，赞帝决策通和。金国遣乌陵思谋等入界，索礼甚悖，军民皆不平，人言纷纷。桧于御榻前求去，欲要决意屈己从和。枢密院编修官胡铨上疏乞斩桧，校书郎范如圭以书责桧曲学背师，忘仇辱国，礼部侍郎曾开抗声引古谊以折桧，相继贬逐。
弥逊请对，言金使之请和，欲行君臣之礼，有大不可。帝以为然，诏廷臣大议，即日入奏。弥逊手疏力言： 陛下受金人空言，未有一毫之得，乃欲轻祖宗之付托，屈身委命，自同下国而尊奉之，倒持太阿，授人以柄，危国之道，而谓之和可乎？借使金人姑从吾欲，假以目前之安，异时一有无厌之求，意外之欲，从之则害吾社稷之计，不从则衅端复开，是今日徒有屈身之辱，而后患未已。 又言： 陛下率国人以事仇，将何以责天下忠臣义士之气？ 力陈不可者三。
桧尝邀弥逊至私第，曰： 政府方虚员，苟和好无异议，当以两地相浼。 答曰： 弥逊受国恩深厚，何敢见利忘义。顾今日之事，国人皆不以为然，独有一去可报相公。 桧默然。次日，弥逊再上疏，言愈切直，又言： 送伴使揣摩迎合，不恤社稷，乞别选忠信之人，协济国事。 桧大怒。弥逊引疾，帝谕大臣留之。时和议已决，附会其说者，至谓 向使明州时，主上虽百拜亦不问 ，议论靡然。赖弥逊廷争，桧虽不从，亦惮公论。再与金使者计，议和不受封册，如宰相就馆见金使，受其书纳入禁中，多所降杀，惟君臣之礼不得尽争。
九年春，再上疏乞归田，以徽猷阁直学士知端州，改知漳州。十年，归隐连江西山。是岁，兀术分四道入侵，明年，又侵淮西，取寿春，竟如弥逊言。
十二年，桧乘金兵既败，收诸路兵，复通和好，追仇向者尽言之臣，嗾言者论弥逊与赵鼎、王庶、曾开四人同沮和议。于是弥逊落职，十余年间不通时相书，不请磨勘，不乞任子，不序封爵，以终其身，常忧国，无怨怼意。二十三年，卒。朝廷思其忠节，诏复敷文阁待制。有奏议三卷，外制二卷，《议古》三卷，诗十卷。弟弥大。
弥大字似矩，登崇宁三年进士第。以大臣荐召对，除校书郎，迁监察御史。假太常少卿充契丹贺正旦使。时传闻燕民欲归汉，徽宗遣弥大觇之。使还，奏所闻有二： 或谓彼主淫刑灭亲，种类畔离，女真侵迫，国势危殆为可取；或谓下诏罪己，擢用耆旧，招赦盗贼，国尚有人未可取；莫若听其自相攻并。 迁起居郎，试中书舍人，同修国史。
童贯宣抚永兴，走马承受白锷恃贯不报师期，朝廷止从薄责。弥大缴奏，以为边报不至，非朝廷福。锷坐除名，弥大亦出知光州。移知鄂州。召为给事中兼校正御前文籍详定官，拜礼部侍郎。
金人大举入侵，李纲定城守之策，命弥大为参议，与纲不合，罢。未几，除刑部尚书。初，朝廷许割三镇畀金人，既而遣种师道、师中援河北，姚古援河东，弥大上疏乞起河东西境麟、府诸郡及陕西兵以济古之师，起河东路及京东近郡兵以济师道、师中之师，为腹背攻劫之图。遂除弥大河东宣抚副使。张师正领胜捷军败于河东，溃归，弥大诛之。复遣余卒援真定，余卒叛。
宣抚罢，命弥大知陕州。河东破，小将李彦先来谒，言军事，弥大壮之，留为将，戍崤、渑间以遏敌。诏遣使召援，弥大未敢进。会永兴帅范致虚糺兵勤王，檄弥大充诸道计议。行至方城，道阻，乃率众赴大元帅府。
建炎元年，除知淮宁府。到郡未几，杜用等夜叛，弥大缒城出，贼散乃还，坐贬秩。寻召为吏部侍郎。帝如杭州，命权绍兴府，试户部尚书兼侍读。吕颐浩视师，以弥大为参谋官。弥大奏： 王导、谢安为都督，未尝离朝廷，今边圉幸无他，颐浩不宜轻动。 又言： 已为天子从官，非宰相可辟。乞于诸军悉置军正，如汉朝故事，以察官、郎官为之。陛下必欲留臣，当别为一司，伺察颐浩过失。 忤旨，出知平江府。
中丞沈与求劾弥大谋间君臣，妄自尊大，夺职归。起知静江府，奏广西边防利害。入为工部尚书。未几，罢去。广西提刑韩璜劾其在静江日断强盗死罪，引绞入斩，贬两秩。绍兴十年卒，年六十一。
论曰：宋既南渡，日以徽宗梓宫及韦后为念。秦桧主和，甘心屈己。张焘连章论列，谋深虑远，其言取必于天，岂忘宗社之仇哉，亦曰相时而动耳！惜其利泽专于蜀也。黄中不党不阿，明察料敌，立朝忠实，退不忘君。道夫受知张浚，忧国而不为身谋。曾几积学洁行，风节凛凛，陈尝胆枕戈之言，以赞亲征，亦壮矣哉！勾涛直节正论，不受桧私，洁身归老。弥逊、曾开同沮和议，废绌以没，无怨怼心，所谓临大节而不可夺者欤！
