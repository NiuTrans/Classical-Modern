◎外国二
○夏国下
秉常，毅宗之长子，母曰恭肃章宪皇后梁氏。治平四年冬即位，时年七岁，梁太后摄政。
熙宁元年三月，遣新河北转运使、刑部郎中薛宗道等来告哀，神宗问杀杨定事，宗道言杀人者先已执送之矣，乃赐诏慰之。并谕令上大首领数人姓名，当爵禄之，俟崇贵至，即行册礼。及崇贵至，云定奉使谅祚，常拜称臣，且许以归沿边熟户，谅祚遗之宝剑、宝鉴及金银物。初，定之归，上其剑、鉴而匿其金银，言谅祚可刺，帝喜，遂擢知保安。既而夏人失绥州，以为定卖己，故杀之。至是事露，帝薄崇贵等罪而削定官，没其田宅万计。
二年二月，遣河南监牧使刘航等册秉常为夏国主。三月，夏人入秦州，陷刘沟堡，杀范愿。既而进誓表，乞班誓诏，及请以安远、塞门二砦易绥州。初，朝议欲官爵夏之首领，计分其势，郭逵以为彼必不受诏，且彼既恭顺，宜布以大信，不当诱之以利。秉常果不奉诏，遣都罗重进来言曰： 上方以孝治天下，奈何反教小国之臣叛其君哉！ 于是前议遂罢。乃赐誓诏，而绥州待得二砦乃还。夏主受册而二砦不归，且欲先得绥州，遣罔萌讹以誓诏来言。及赵高往交地，萌讹对以朝廷本欲得二砦，地界非所约。高曰： 若然，安远、塞门二墙墟耳，安用之！ 遂罢，诏城绥州。八月，表请去汉仪，复用蕃礼，从之。十月，遣使来谢封册。
三年五月，夏人号十万，筑闹讹堡。知庆州李复圭合蕃、汉兵才三千，逼遣偏将李信、刘甫、种咏等出战，信等诉以众寡不敌，复圭威以节制，亲画阵图方略授之，兵进，遂大败。复圭惧，欲自解，即执信等而取其图略，命州官李昭用劾以故违节制，咏庾死狱中，斩信、甫，配流郭贵。复出兵邛州堡，夜入栏浪、和市，掠老幼数百；又袭金汤，而夏人已去，惟杀其老幼一二百人，以功告捷，而边怨大起矣。八月，夏人遂大举入环庆，攻大顺城、柔远砦、荔原堡、淮安镇、东谷西谷二砦、业乐镇。兵多者号二十万，少者不下一二万，屯榆林，距庆州四十里，游骑至城下，九日乃退。钤辖郭庆、高敏、魏庆宗、秦勃等死之。
四年正月，种谔谋取横山，领兵先城啰兀，进筑永乐川、赏逋岭二砦。分遣都监赵璞、燕达筑抚宁故城，及分荒堆三泉、吐浑川、开光岭、葭芦川四砦与河东路修筑，各相去四十余里。二月，夏人来攻顺宁砦，复围抚宁，折继世、高永能等拥兵驻细浮图，去抚宁咫尺，啰兀兵势尚完。种谔在绥德节制诸军，闻夏人至，茫然失措，欲作书召燕达，战怖不能下笔，顾转运判官李南公涕泗不已。于是新筑诸堡悉陷，将士千余人皆没。初，朝议以谔新筑啰兀城，去绥德百余里，偏梁险狭，难于馈饷，且城中无井泉，遣李评、张景宪往视之，未至而抚宁陷，遂诏弃啰兀城。五月，燕达以戍卒辎重归自啰兀，为夏人邀击，达多失亡。九月，夏遣使入贡，且以二砦易绥州，乞如旧约，诏不允。
五年正月，夏钤辖结胜为麟州步将王文郁战降，授供奉官。久之，谋窜归，事觉，诏听其去。六月，夏人还荔原堡逃背熟户嵬通等七十八人。闰七月，遣部将景思立、王存以泾原兵出南路，王韶由东谷径趋武胜，未至十余里，逢夏人战，遂至其城，瞎药弃城夜遁，大首领曲撒四王阿南珂出奔，乃城武胜。十二月，遣使进马赎《大藏经》，诏赐之而还其马。
八年三月，夏人以索蕃、汉部盗人畜投南界者，牒熙河经略司请高太尉赴三岔堡会议，牒称大安二年。乃诏鄜延经略司，令牒宥州问妄称年号，且牒非其地分边臣会议，皆违越生事，是必夏主不知，请问之。夏人进奉山陵后期，诏令先至永厚陵设祭后至阙奉慰。帝谓辅臣曰： 元昊昔僣号，遣使上表称臣，其辞犹逊。朝廷不先诘其所以然而遽绝之，纵边民蕃部讨虏，故元昊尝自谓为诸羌所立不得辞，朝廷不得命，不得已而变。西师亟战辄败，天下骚然，仁宗悔之。当元昊僣书来，独谏官吴育谓难以中国叛臣处之，或可稍易以名号，议者皆以为不然，卒困中原，而后岁赐，封册为夏国主，良可惜哉！ 
元丰二年六月，夏人自满堂川入大会平，杀防田人马，兵官李浦等逼逐出塞。九月，绥德把截杨永庆声徼循边而掩取蕃部首级，诈言斩犯边人，诏毁永庆出身文字，送西京编管。
四年四月，有李将军清者，本秦人，说秉常以河南地归宋，国母知之，遂诛清而夺秉常政。鄜延总管种谔乃疏秉常遇弑，国内乱，宜兴师问罪，此千载一时之会。帝然之，遂遣王中正往鄜延、环庆，称诏募禁兵，从者将之。诏熙河李宪等，以秉常见囚，大举征夏；及诏谕夏国嵬名诸部首领，能拔身自归及相率共诛国仇，当崇其爵赏，敢有违拒者诛九族。八月，中正及谔言泾原、环庆会兵取灵州，复讨兴州，麟府、鄜延先会夏州，取怀州渡会兴州。宪总七军及董毡兵三万，至新市城，遇夏人，战败之。王中正出麟州，祃辞自言代皇帝亲征，提兵六万，才行数里，即奏已入夏境，屯白草平九日不进。环庆经略使高遵裕将步骑八万七千、泾原总管刘昌祚将卒五万出庆州，谔将鄜延及畿内兵九万三千出绥德城。九月，谔围米脂，夏人来救，战于无定川，大破之，斩首五千级。十月，遂克米脂，降守将令分讹遇，进攻石州。中正以河东军渡无定河，循水北行，地皆沙湿，士马多陷没，遂继谔趋夏州，而民皆溃，军无所得。遵裕至清远军，攻灵州，夏人决黄河灌营，复抄绝饷道，士卒冻溺死，余兵才万三千人，遂归。夏人追战，将官俞平死之。中正至宥州奈王井，粮尽，士卒死亡者已二万，乃引军还。谔兵无食，会大雪死，遂溃，入塞者才三万人。昌祚遇夏人于磨脐隘，夏之拒者二三万人，昌祚乃分兵渡葫芦河，夺其隘，与统军国母弟梁大王战，遂大破之。宪营于天都山下，焚夏之南牟内殿并其馆库，追袭其统军仁多〈口夌〉丁，败之，擒百人，遂班师。泾原总兵侍禁鲁福、彭孙护馈饷至鸣沙川，与夏人三战，败绩。初，夏人闻宋大举，梁太后问策于廷，诸将少者尽请战，一老将独曰： 不须拒之，但坚壁清野，纵其深入，聚劲兵于灵、夏而遣轻骑抄绝其馈运，大兵无食，可不战而困也。 梁后从之，宋师卒无功。
五年正月，辽使涿州遗书云： 夏国来称，宋兵起无名，不测事端。 神宗报以 夏国主受宋封爵，昨边臣言，秉常见为母党囚辱，比令移问事端，其同恶不报。继又引兵数万侵犯我边界，义当有征。今彼以屡遭败衄，故遣使诡情陈露，意在间贰，想彼必以悉察。 夏人闻此，遂不至。五月，沈括请城古乌延城以包横山，使夏人不得绝沙漠。遂遣给事中徐禧、内侍押班李舜举往议。禧复请于银、夏、宥之界筑永乐城。永乐依山无水泉，独种谔极言不可，禧率诸将竟城之，赐名银川砦；禧等还米脂，以兵万人属曲珍守之。永乐接宥州，附横山，夏人必争之地。禧等既城去，九日，夏人来攻，珍使报禧，乃挟李舜举来援，而夏兵至者号三十万，禧登城西望，不见其际，宋军始惧。翌日，夏兵渐逼，禧乃以七万阵城下，坐谯门，执黄旗令众曰： 视吾旗进止！ 夏人纵铁骑渡河，或曰： 此号 铁鹞子 ，当其半济击之，乃可有逞，得地则其锋不可当也。 禧不听。铁骑既济，震荡冲突，大兵从之，禧师败绩。将校寇伟、李思古、高世才、夏俨、程博古及使臣十余辈、士卒八百余人尽没。诏李宪、张世矩往援，及令括遣人与约退军，当还永乐地。夏人进侵，及县门，溃归城者，决水砦为道以登，夏人因之，奔归于城者三万人皆没。夏兵围之者厚数里，游骑掠米脂。将士昼夜血战，城中乏水已数日，凿井不得泉，渴死者大半，括等援兵及馈运皆为夏大兵所隔。夏人呼珍来讲和，吕整、景思义相继而行，夏人髡思义囚之，而城围者已浃旬矣。夜半，夏兵环城急攻，城遂陷。高永能战没，禧、舜举、运使李稷皆死于乱兵，惟曲珍、王湛、李浦、吕整裸跣走免，蕃部指挥马贵独誓死持刀杀数十人而没。是役也，死者将校数百人，士卒、役夫二十余万，夏人乃耀兵米脂城下而还。宋自熙宁用兵以来，凡得葭芦、吴保、义合、米脂、浮图、塞门六堡，而灵州、永乐之役，官军、熟羌、义保死者六十万人，钱、粟、银、绢以万数者不可胜计。帝临朝痛悼，而夏人亦困弊。夏西南都统、昴星嵬名济乃移书刘昌祚曰：
中国者，礼乐之所存，恩信之所出，动止猷为，必适于正。若乃听诬受间，肆诈穷兵，侵人之土疆，残人之黎庶，是乖中国之体，为外邦之羞。昨者朝廷暴兴甲兵，大穷侵讨，盖天子与边臣之议，为夏国方守先誓，宜出不虞，五路进兵，一举可定。故去年有灵州之役，今秋有永乐之战，然较其胜负，与前日之议，为何如哉！
朝廷于夏国，非不经营之，五路进讨之策，诸边肆挠之谋，皆尝用之矣。知徼幸之无成，故终于乐天事小之道。况夏国提封一万里，带甲数十万，南有于阗作我欢邻，北有大燕为我强援，若乘间伺便，角力竞斗，虽十年岂得休哉！即念天民无辜，受此涂炭之苦，国主自见伐之后，夙夜思念，为自祖宗之世，事中国之礼无或亏，贡聘不敢怠，而边吏幸功，上聪致惑，祖宗之盟既阻，君臣之分不交，存亡之机，发不旋踵，朝廷岂不恤哉！
至于鲁国之忧，不在颛臾，隋室之变，生于杨感。此皆明公得于胸中，不待言而后喻。今天下倒垂之望，正在英才，何不进谠言，辟邪议，使朝廷与夏国欢好如初，生民重见太平，岂独夏国之幸，乃天下之幸也。
昌祚上其书，帝喻答之。
六年二月，夏人大举围兰州，已夺西关门，钤辖王文郁集死士七百，夜缒城而下，持短兵突营，遂拔去。五月，复来，围九日，大战，侍禁韦禁死之，乃解去。闰六月，遣使谟个、咩迷乞遇来贡，表曰： 夏国累得西蕃木征王子书，称南朝与夏国交战岁久，生灵荼毒，欲拟通和。缘夏国先曾请所侵疆土，不从；以此未便轻许。西蕃再遣使散入昌郡、丹星等到国，称南朝语言计会，但当遣使赍表，自令引赴南朝。切念臣自历世以来，贡奉朝廷，无所亏怠，至于近岁尤甚欢和。不意憸人诬间，朝廷特起大兵，侵夺疆土城砦，因兹构怨，岁致交兵。今乞朝廷示以大义，特还所侵，倘垂开纳，别效忠勤。 乃赐诏曰： 顷以权强，敢行废辱，朕用震惊，令边臣往问，匿而不报，王师徂征，盖讨有罪。今遣使造庭，辞礼恭顺，仍闻国政悉复故常，益用嘉纳。已戒边吏毋辄出兵，尔亦其守先盟。 遂诏陕西、河东经略司，其新复城砦，徼循毋出三二里，夏之岁赐如旧。
七年正月，围兰州，李宪战却之。六月，攻德顺军，巡检王友战死。九月，围定西城，烧龛谷族帐，遂以十月至静边，钤辖彭孙败之，杀其首领仁多〈口夌〉丁。十二月攻清远，队将白玉、李贵死之。
八年三月，神宗崩，赐以遗留物。夏人攻葭芦，供奉王英战死。七月，遣使丁拿嵬名谟铎、副使吕则陈聿精等来奠慰。十月，遣芭良、嵬名济、赖升聂、张聿正进助山陵礼物。夏国主母梁氏薨，讣至，以朝散郎、邢部郎中杜纮充祭奠使，东头供奉官、阁门祗候王有言充吊慰使。夏以主母遗留物来进。
元祐元年二月，始遣使入贡。五月，遣鼎利、罔豫章来贺哲宗即位。六月，复遣讹啰聿来求所侵兰州、米脂等五砦。使未至，苏辙两疏请因其请地而与之。司马光言： 此边鄙安危之机，不可不察。灵夏之役，本由我起，新开数砦，皆是彼田，今既许其内附，岂宜靳而不与？彼必曰： 新天子即位，我卑辞厚礼以事中国，庶几归我侵疆，今犹不许，则是恭顺无益，不若以武力取之。 小则上书悖慢，大则攻陷新城。当此之时，不得已而与之，其为国家之耻，无乃甚于今日乎？群臣犹有见小忘大，守近遗远，惜此无用之地，使兵连不解，为国家之忧。愿决圣心，为兆民计。 时异议者众，唯文彦博与光合，遂从之。秋七月乙丑，秉常殂，时年二十六。在位二十年，改元乾道二年，天赐礼盛国庆五年，大安十一年，天安礼定一年。谥曰康靖皇帝，庙号惠宗，墓号献陵。子乾顺立。
乾顺，惠宗之长子也。母曰昭简文穆皇后梁氏，生三岁即位。元祐元年十月，以父殂，遣使吕则罔聿谟等来告哀。诏自元丰四年用兵所得城砦，待归我陷执民，当画以给还。乃遣金部员外郎穆衍充祭奠使，供备库使张楙充吊慰使。夏遣使进马、驼来贺兴龙节。
二年正月，遣权枢密院都承旨公事刘奉世为册礼使，崇仪副使崔象先副之，册乾顺为夏国主，仍节度、西平王。三月，夏遣大使映吴嵬名谕密、副使广乐毛示聿等诣太皇太后进驼、马以谢奠慰。七月，夏人攻镇戎军诸堡，刘昌祚等御之而退。
三年三月，攻德靖砦，诸将米赟、郝普战死。诏刘昌祚以泾原万人驻德顺军，熙河五千人驻通远军，据秦凤要害，以为犄角。夏人遂攻龛谷砦，砦兵及东关堡巡检等战不利，死者几百人。
四年二月，始遣使谢封册。六月，稍归永乐所获人，遂以葭芦、米脂、浮图、安疆四砦与之，而画界未定。遣崇仪使董正叟、如京使李玩押赐夏国生日礼物及冬服。七月坤成节、十二月兴龙节皆遣使来贺。
五年六月，夏人来言，画疆界者不依绥州内十里筑堡铺供耕牧、外十里立封堠作空地例，以辨两国界。诏曰： 已谕边臣如约，夏之封界当亦体此。 冬，攻兰州之质孤、胜如堡，既而遣使来贺正旦。六年七月，遣使来贺坤成节。九月，围麟、府三日，杀掠不计，鄜延都监李仪等尽没。
七年，屡攻绥德城，以重兵压泾原境。留五旬，大掠，筑垒于没烟峡口以自固。游师雄请自兰州李诺平东抵通远定西、通渭之间，建汝遮、纳迷、结珠龙三砦及置护耕七堡，以固藩篱；穆衍请于质孤、胜如二堡之间，城李诺平以控要害。议未决，秦凤都监康谓以为： 夏之所以未臣附而屡肆兵者，以我势分于堤备，兵未练而赏罚失当耳。若择锐结伍，伺彼之动，聚则先击，散则复袭，则彼分而我聚，以众击寡，可得志也。 诏谓诣阙，而下其事于诸道。
八年四月，复遣使以兰州一境易塞门二砦，诏数其违顺不常而却其请。
绍圣元年二月，夏进马助太皇太后山陵。复遣使再议易地，诏不允。
三年九月，大入鄜延，西自顺宁、招安砦，东自黑水、安定，中自塞门、龙安、金明以南，二百里间相继不绝，至延州北五里。十月，忽自长城一日驰至金明，列营环城，国主子母亲督桴鼓，纵骑四掠。知麟州有备，复还金明，而后骑之精锐者留龙安。边将悉兵掩击不退，金明乃破。守兵二千八百人惟五人得脱，城中粮五万石、草千万束皆尽，将官皇城使张俞死之。既还，留一书置汉人颈上，曰： 贷汝命，为我投于经略使处。 其言曰： 夏国昨与朝廷议疆场，惟有小不同，方行理究，不意朝廷改悔，却于坐团铺处立界。本国以恭顺之故，亦黾勉听从，遂于境内立数堡以护耕，而鄜延出兵，悉行平荡，又数数入界杀掠。国人共愤，欲取延州，终以恭顺，止取金明一砦，以示兵锋，亦不失臣子之节也。 延帅吕惠卿上于枢密院而不以闻。初，哲宗闻夏人来寇，泰然笑曰： 五十万众深入吾境，不过十日，胜不过一二砦须去。 已而果破金明引退。
四年正月，泾原都钤辖王文振率诸将破没烟峡新砦，斩获三千余级。二月，夏复以七万众攻绥德，鄜延将兵战退之。
元符元年十二月，泾原折可适掩夏西寿统军嵬名阿埋、监军妹勒都逋，获之。彗星见，乾顺赦国中。
二年正月，国母梁氏薨，辽遣使萧德崇来为夏人议和。乃复书谓：若果出至诚，深悔谢罪，当徐度所宜，开以自新之路。五月，夏兰会正钤辖革瓦孃以部落来降，授内殿崇班，赐银、绢、缗钱各三百。七月，环州种朴徼赤羊川，获赏啰讹乞家属百五十余口，孳畜五千。夏人千余骑来追，战却之，擒监军讹勃啰及首领泪丁讹遇。诏令赴阙，存恤讹乞家属，又遣人持其家信号往招之。九月，夏人来告国母哀，因上表谢过。诏夏主： 省所上表，能抗章引慝，已谕边臣，我疆彼界，毋相侵犯。 已而夏以二千骑出浮图岔来战，供奉官陈告、差使李戭死之。闰九月，古邈川部族叛，熙河将王愍率兵掩击。翌日，夏人马数万围愍等，力战败之，擒其钤辖嵬名乞遇；统制苗履又战于青唐峗，夏人败绩。十二月，遂遣令能、嵬名济等进誓表曰： 臣国久不幸，时多遇凶，两经母党之擅权，累为奸臣之窃命。频生边患，增怒上心，衅端既深，理诉难达。幸凶党伏诛，稚躬反正。遐驰恳奏，陈前咎之所归；乞绍先盟，果渊衷之俯纳。故班诏而申谕，获贡誓以输诚，谨当饬疆吏而永绝争端，戒国人而常遵圣化，违约则凶咎再降，背盟则基绪非延。约束事条，恭依处分。 诏报曰： 尔以凶党造谋，数干边吏，而能悔过请命，祈绍先盟。念彼种人，均吾赤子，措之安静，乃副朕心。嘉尔自新，俯从厥志，尔无爽约，朕不食言。自今已往，岁赐仍旧。 
三年正月，哲宗崩，徽宗即位。九月，夏遣使来奠慰及贺即位。十月，复遣使来贺天宁节。
建中靖国元年，乾顺始建国学，设弟子员三百，立养贤务以廪食之。
崇宁三年，蔡京秉政，使熙河王厚招夏国卓罗右厢监军仁多保忠，厚云： 保忠虽有归意，而下无附者。 章数上，不听。京愈责厚急，乃遣弟诣保忠许，还为夏之逻者所获，遂追保忠赴牙帐。厚以保忠纵不为所杀，亦不能复领军政，使得之，一匹夫耳，何益于事。京怒，必令金帛招致之。夏乃点兵，延、渭、庆三路各数千骑出没，声言假兵于辽矣。三年，辽以成安公主嫁乾顺。
四年，诏西边能招致者，毋问首从，赏同斩级令，用京计也。陶节夫在延州，大加招诱，乾顺遣使巽请，皆拒之，又令杀其牧放者。夏人遂入镇戎，略数万口，执知鄯州高永年而去，又攻湟州，自是兵连者三年。大观元年，始遣人修贡。
政和四年冬，环州定远大首领夏人李讹〈口移〉以书遗其国统军梁哆〈口夌〉曰： 我居汉二十年，每见春廪既虚，秋庾未积，粮草转输，例给空券，方春未秋，士有饥色。若卷甲而趋，径捣定远，唾手可取，定远既得，则旁十余城不攻而下矣。我储谷累岁，阙地而藏之，所在如是，大兵之来，斗粮无赍，可坐而饱也。 哆〈口夌〉遂以万人来迎。转运使任谅先知其谋，募民尽发窖谷，哆〈口夌〉围定边，失所藏。越七日，讹〈口移〉遂以其部万余归夏。乾顺筑臧底河城，遂诏河东节度使童贯为陕西经略以讨之。
五年春，遣熙河经略刘法将步骑十五万出湟州，秦凤经略刘仲武将兵五万出会州，贯以中军驻兰州，为两路声援。仲武至清水河，筑城屯守而还。法与夏人右厢军战于古骨龙，大败之，斩首三千级。贯奏凯，皆迁秩。秋，仲武、王厚复合泾原、鄜延、环庆、秦凤之师攻夏臧底河城，败绩，死者十四五，秦凤第三将全军万人皆没。厚惧，厚赂贯而匿之。冬，夏人以数万骑略萧关而去。
六年春，刘法、刘仲武合熙、秦之师十万攻夏仁多泉城，三日不克，援后期不至，城中请降，法受其降而屠之，获首三千级。种师道以十万众复攻臧底河城，克之。十一月，夏人大举攻泾原靖夏城。时久无雪，夏先使数万骑绕城，践尘涨天，兵对不睹，乃潜穿壕为地道入城中，城遂陷，复屠之而去。
宣和元年，童贯复逼刘法使取朔方。法不得已，引兵二万出，至统安城，遇夏国主弟察哥郎君率步骑为三阵，以当法前军，而别遣精骑登山出其后。大战移七时，前军杨惟忠败入中军，后军焦安节败入左军，朱定国力战，自朝及暮，兵不食而马亦渴死多。法乘夜遁，比明，走七十里，至盍朱峗，守兵见，追之，坠崖折足，为一别瞻军斩首而去。是役死者十万，贯隐其败而以捷闻。察哥见法首，恻然语其下曰： 刘将军前败我于古骨龙、仁多泉，吾常避其锋，谓天生神将，岂料今为一小卒枭首哉！其失在恃胜轻出，不可不戒。 遂乘胜围震武，刘仲武、何灌等赴之，乃解去。震武在山峡中，熙、秦两路不能饷，自筑三岁间，知军李明、孟清皆为夏人所杀。初，夏人陷法军，围震武，欲拔之。察哥曰： 勿破此城，留作南朝病块。 乃自引去。而宣抚司受解围之赏者数百人，实自去之也。诸路所筑城砦皆不毛，夏所不争之地，而关辅为之萧条，果如察哥之言。十月，夏遣使来贺天宁节，投以誓诏，不取。贯不能屈，但迫馆伴强之，使持还，及边，遂弃之而去。贾炎得而上之，贯始大沮。
钦宗即位，遣使来贺正旦。先是，金人灭辽，粘罕遣撒拇使夏国，许割天德、云内、金肃、河清四军及武州等八馆之地，约攻麟州，以牵河东之势。靖康元年三月，夏人遂由金肃、河清渡河取天德、云内、武州、河东八馆之地。四月，陷震威城，兵马监押朱昭死之。继而金贵人兀室以数万骑阳为出猎，掩至天德，逼逐夏人，悉夺有其地。夏人请和，金人执其使。
岁丁未，乾顺改元正德，时建炎元年也。是岁九月，金帅兀术回云中，遣保静军节度使杨天吉约侵宋，乾顺许之。十月，通问使傅雱见金左监军希尹于云中，希尹以国书授雱，为夏国请熙宁以来侵地。盖彼既夺其地，乃责偿于宋以报之。
二年正月，以主客员外郎谢亮为陕西抚谕使兼宣谕使，从事郎何洋为太学博士，持诏书赐乾顺。亮西入关，鄜延经略使王庶遗亮书曰： 大夫出疆，有可以安社稷、利国家者，专之可也。夏国为患小而缓，金人为患大而急。方其挫锐熙河，奔北鄜延，秋稼未登，兵士困饿。阁下苟能仗节督诸路协同义举，虽未足尽雪旧耻，亦可驱逐渡河，全秦奠枕，徐图恢复矣。 亮不能用，遂由环庆入西夏。庆历后，夏国主尝以宾礼见使者，亮至，乾顺乃倨然见之，留居几月，始与约和罢兵。亮归，而夏之兵已蹑其后，袭取定边军。
明年，亮还行在。二月，金帅娄宿连陷长安、凤翔，陇右大震。夏人谍知关陕无备，遂檄延安府言： 大金割鄜延以隶本国，须当理索，敢违拒者，发兵诛讨之。 帅臣王庶檄报曰： 金人初犯本朝，尝以金肃、河清畀尔，今谁与守？国家以奸臣贪得，不恤邻好，遂至于此。贪利之臣，何国无之，岂意夏国躬蹈覆辙！比闻金人欲自泾原径捣兴、灵，方切寒心，不图尚欲乘人之急。幕府虽士卒单寡，然类皆节制之师，左支右吾，尚堪一战。果能办此，何用多言。 因遣谍间其用事臣李遇，夏人竟不出。是岁，开封尹宗泽奏疏请北伐，且言乞遣辩士西说夏国，东说高丽，俾出助兵。
三年，知枢密院事张浚使川、陕，谋北伐，欲通夏国为援，奏请国书，诏从之。七月，浚西行，复以主客员外郎谢亮假太常卿，权宣抚处置司参议官，再使夏国。
四年正月，浚遣亮往，迄不得其要领而还。十月，环庆路统制慕洧叛，降于夏国。
绍兴元年二月，同州观察副使刘惟辅弃德顺军输款于夏，夏人拒不受。八月，诏以夏本敌国，毋复班历日。十一月，川、陕宣抚副使吴玠始遣人通夏国书。
二年九月，吕颐浩言： 闻金、夏交恶，夏国屡遣人来吴玠、关师古军中，宜令张浚通问，以撢其情。 是岁，余睹谋结燕云之人图女直，粘罕觉，欲诛之，余睹父子遁入夏国，夏人以其兵少不纳。四年十二月，吴玠奏夏国数通书，有不忘本朝意。五年，乾顺改元大德。
七年正月，吴璘奏西蕃三十八族首领赵继忠来归，用可扼西夏右臂。十月，伪齐知同州李世辅谋执金帅撒里曷归宋，不克，遂奔夏。世辅父母亲族在延安者，金人杀之无遗类。
九年，夏人陷府州。灵芝生于后堂高守忠家，乾顺作《灵芝歌》，俾中书相王仁宗和之。乾顺以世辅为静难军承宣使、鄜延岐雍等路经略安抚使。世辅请兵，将报延安之役，夏主俾先讨别种酋豪号 青面夜叉 者，世辅擒之以报。乾顺乃为出兵，遣文臣王枢、武臣〈口移〉讹等随之。世辅军至延安，撒里曷走耀州，世辅购得害其父母者，杀之东城。闻金人降赦，归宋河南地，乃说王枢等降宋。〈口移〉讹不从，世辅抽刀斫之，不中；遂缚枢，命王晞韩护送行在。五月丙午，世辅以其众三千人归宋，授世辅护国承宣使、枢密行府前军都统制，赐名显忠。
六月四日，乾顺殂，年五十七。在位五十四年，改元天仪治平四年，天祐民安八年，永安三年，贞观十三年，雍宁五年，元德八年，正德八年，大德五年。谥曰圣文皇帝，庙号崇宗，墓号显陵。子仁孝嗣。
仁孝，崇宗长子也。绍兴九年六月，崇宗殂，即位，时年十六。十月，诏还王枢及夏国之俘百九十人。十一月，仁孝尊其母曹氏为国母。十二月，纳后罔氏。
十年，夏改元大庆。三月，诏胡世将与夏人议入贡，夏人不报。
十一年六月，夏枢密使慕洧弟慕濬谋反，伏诛。仁孝上尊号曰制义去邪。十一年九月，夏国饥。
十三年三月，地震，逾月不止；地裂，泉涌出黑沙。岁大饥，乃立井里以分振之。十三年，夏改元人庆。始建学校于国中，立小学于禁中，亲为训导。
十四年，彗星见坤宫，五十余日而灭，占其分在夏国。
十五年八月，夏重大汉太学，亲释奠，弟子员赐予有差。
十六年，尊孔子为文宣帝。
十七年，改元天盛。策举人，始立唱名法。
十八年，复建内学，选名儒主之。增修律成，赐名《鼎新》。
二十八年，始立通济监铸钱。
二十九年，归宋官李宗闰上书言： 夏国副使屈移，尝两使南朝，以为衣冠礼乐非他国比。怨金人叛盟，夺其所与地。此其情可见。壬子岁，粘罕尝聚兵云中以窥蜀，夏人谓将图己，举国屯境上以待其至。今诚遣辩士往说之，夏国必不难出兵，庶足为吾声援，以图恢复。 书奏，不报。
三十年，夏封其相任得敬为楚王。
三十一年，立翰林学士院，以焦景颜、王佥等为学士，俾修实录。金主亮犯四川，宣抚使吴璘檄西夏，俾合兵讨之。
三十二年，夏国移置中书、枢密于内门外。大禁奢侈。始封制蕃字师野利仁荣为广惠王。夏人闻金人南侵，以骑兵二千至蔡园川及马家才、秃头岭，将分道入攻，宣抚使吴璘命镇戎军守将秦弼说谕之。金兵败，夏人乃还。
乾道三年五月，夏国相任得敬遣间使至四川宣抚司，约共攻西蕃，虞允文报以蜡书。七月，得敬间使再至宣抚司，夏人获其帛书，传至金人。
四年，夏改元乾祐。得敬以谋篡伏诛。淳熙十二年二月，谍报故辽国大石牙林假道于夏以伐金，密诏利西都统制吴挺与制置使留正议之。
十三年四月，复诏挺结夏国。当时论议可否及夏人从违，史皆失书。
绍熙四年九月二十日，仁孝殂，年七十。在位五十五年，改元大庆四年，人庆五年，天盛二十一年，乾祐二十四年。谥曰圣德皇帝，庙号仁宗，陵号寿陵。子纯佑嗣。
纯佑，仁宗长子也，母曰章献钦慈皇后罗氏。仁宗殂，即位，时年十七。明年改元天庆。
开禧二年正月二十日废，遂殂，年三十。在位十四年，谥曰昭简皇帝，庙号桓宗，陵号庄陵。镇夷郡王安全立。
安全，崇宗之孙，越王仁友之子。开禧二年正月，废其主纯佑自立，明年改元应天。
嘉定四年八月五日，安全殂，年四十二。在位六年，改元应天四年，皇建二年。谥曰敬穆皇帝，庙号襄宗，陵号康陵。有子曰承祯。齐国忠武王彦宗之子大都督府主遵顼立。
遵顼，始以宗室策试进士及第，为大都督府主。嘉定四年七月三日立，时年四十九，改元光定。金卫绍王崇庆元年三月遣使册为夏国王。
七年夏，左枢密使万庆义勇遣二僧赍蜡书来西边，欲与共图金人，复侵地，制置使黄谊不报。
其后金人南迁，议徙都长安，遣元帅赤盏以重兵宿巩州。夏主畏其侵迫，乃遣枢密使都招讨甯子宁、忠翼赴蜀阃议夹攻秦、巩；聂子述俾利西安抚丁焴答书，饬将吏严兵以待。时嘉定十二年三月也。子述寻罢去，焴持议不可轻动，师不可出。十二月，甯子宁遣使复申前说，且责我以失期，时安丙再开宣阃，许之，命利州副都统制程信任其责。
十三年八月，甯子宁以师期来告，丙遂决意出师，以奏札闻诸朝，不待报可，命将大举，卒无功。夏人甯子宁、嵬名公辅亦率其众归国。
十四年正月，丙回利州。
十六年，遵顼自号上皇，传位于其子德旺。
宝庆二年春，遵顼殂，年六十四。改元光定十三年。谥曰英文皇帝，庙号神宗。
丙戌七月，德旺殂，年四十六。改元乾定四年。庙号献宗。
清平郡王之子南平王睍立，二年丁亥秋，为大元所取，国遂亡。
夏之境土，方二万余里，其设官之制，多与宋同。朝贺之仪，杂用唐、宋，而乐之器与曲则唐也。
河之内外，州郡凡二十有二。河南之州九：曰灵、曰洪、曰宥、曰银、曰夏、曰石、曰盐、曰南威、曰会。河西之州九：曰兴、曰定、曰怀、曰永、曰凉、曰甘、曰肃、曰瓜、曰沙。熙、秦河外之州四：曰西宁、曰乐、曰廓、曰积石。其地饶五谷，尤宜稻麦。甘、凉之间，则以诸河为溉，兴、灵则有古渠曰唐来，曰汉源，皆支引黄河。故灌溉之利，岁无旱涝之虞。
其民一家号一帐，男年登十五为丁，率二丁取正军一人。每负担一人为一抄。负赡者，随军杂役也。四丁为两抄，余号空丁。愿隶正军者，得射他丁为负赡，无则许射正军之疲弱者为之。故壮者皆习战斗，而得正军为多。凡正军给长生马、驼各一。团练使以上，帐一、弓一、箭五百、马一、橐驼五，旗、鼓、枪、剑、棍棓、炒袋、披毡、浑脱、背索、锹、斤斧、箭牌、铁爪篱各一。刺史以下，无帐无旗鼓，人各橐驼一、箭三百、幕梁一。兵三人同一幕梁。幕梁，织毛为幕，而以木架。有炮手二百人号 泼喜 ，陟立旋风炮于橐驼鞍，纵石如拳。得汉人勇者为前军，号 撞令郎 。若脆怯无他伎者，迁河外耕作，或以守肃州。
有左右厢十二监军司：曰左厢神勇、曰石州祥祐、曰宥州嘉宁、曰韦州静塞、曰西寿保泰、曰卓啰和南、曰右厢朝顺、曰甘州甘肃、曰瓜州西平、曰黑水镇燕、曰白马强镇、曰黑山威福。诸军兵总计五十余万。别有擒生十万。兴、灵之兵，精练者又二万五千。别副以兵七万为资赡，号御围内六班，分三番以宿卫。每有事于西，则自东点集而西；于东，则自西点集而东；中路则东西皆集。用兵多立虚砦，设伏兵包敌，以铁骑为前军，乘善马，重甲，刺斫不入，用钩索绞联，虽死马上不坠。遇战则先出铁骑突阵，阵乱则冲击之，步兵挟骑以进。战则大将居后，或据高险。其人能寒暑饥渴。出战率用只日，避晦日，赍粮不过一旬。弓，皮弦；矢，沙柳竿。恶雨雪。昼举烟扬尘，夜篝火以为候。不耻奔遁，败三日，辄复至其处，捉人马射之，号曰 杀鬼招魂 ，或缚草人埋于地，众射而还。
笃信机鬼，尚诅祝，每出兵则先卜。卜有四：一、以艾灼羊脾骨以求兆，名 炙勃焦 ；二、擗竹于地，若揲蓍以求数，谓之 擗算 ；三、夜以羊焚香祝之，又焚谷火布静处，晨屠羊，视其肠胃通则兵无阻，心有血则不利；四、以矢击弓弦，审其声，知敌至之期与兵交之胜负，及六畜之灾祥、五谷之凶稔。俗皆土屋，惟有命者得以瓦覆之。
论曰：拓跋氏考诸前史可见也。自赤辞纳款于贞观，立功于天宝，思恭以宥州著节于咸通，夏虽未称国，而王其土久矣。子孙历王五代。宋兴，太祖即西平王加彝兴太尉，德明在祥符间已追帝其父于国中。逮元昊始显称帝，厥后因之，与金同亡。
概其历世二百五十八年，虽尝受封册于宋，宋亦称有岁币之赐、誓诏之答，要皆出于一时之言，其心未尝有臣顺之实也。元昊结发用兵，凡二十年，无能折其强者。乾顺建国学，设弟子员三百，立养贤务；仁孝增至三千，尊孔子为帝，设科取士，又置宫学，自为训导。观其陈经立纪，《传》曰： 不有君子，其能国乎？ 今史所载追尊谥号、庙号、陵名，兼采《夏国枢要》等书，其与旧史有所抵牾，则阙疑以俟知者焉。
