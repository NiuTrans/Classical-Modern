◎蛮夷四
○西南诸夷黎州诸蛮叙州三路蛮威茂渝州蛮黔涪施高徼外诸蛮泸州蛮
西南诸夷，汉牂牁郡地。武帝元鼎六年，定西南夷，置牂牁郡。唐置费、珍、庄、琰、播、郎、牂、夷等州。其地北距充州百五十里，东距辰州二千四百里，南距交州一千五百里，西距昆明九百里。无城郭，散居村落。土热，多霖雨，稻粟皆再熟。无徭役，将战征乃屯聚。刻木为契。其法，劫盗者，偿其主三倍；杀人者，出牛马三十头与其家以赎死。病疾无医药，但击铜鼓、铜沙锣以祀神。风俗与东谢蛮同。隋大业末，首领谢龙羽据其地，胜兵数万人。唐末，王建据西川，由是不通中国。后唐天成二年，牂牁清州刺史宋朝化等一百五十人来朝。其后孟知祥据西川，复不通朝贡。
乾德三年，平孟昶。五年，知西南夷南宁州蕃落使龙彦瑫等遂来贡，诏授彦瑫归德将军、南宁州刺史、蕃落使，又以顺化王武才为怀化将军，武才弟若启为归德司阶，武龙州部落王子若溢、东山部落王子若差、罗波源部落王子若台、训州部落王子若从、鸡平部落王子若冷、战洞部落王子若磨、罗母殊部落王子若母、石人部落王子若藏并为归德司戈。开宝二年，武才等一百四十人又来贡，以武才为归德将军。来人乞赐武才钿函手诏，以旧制所无，不许。四年，其国人诣涪州，言南宁州蕃落使龙彦瑫卒，归德将军武才及八刺史状请以彦瑫子汉瑭为嗣，诏授汉瑭南宁州刺史兼蕃落使。八年，三十九部顺化王子若发等三百七十七人来贡马百六十匹、丹砂千两。
太平兴国五年，夷王龙琼琚遣其子罗若从并诸州蛮七百四十四人以方物、名马来贡。六年，保州刺史董奇死，以其子绍重继之。雍熙二年八月，奉化王子以慈等三百五十人以方物来贡。夷王龙汉璿自称权南宁州事兼蕃落使，遣牂牁诸州酋长赵文桥率种族百余人来献方物、名马，并上蜀孟氏所给符印。授汉璿归德将军、南宁州刺史，以文桥等并为怀化司戈。端拱二年，汉璿又贻书五溪都统向通汉，约以入贡。淳化元年，汉璿遣其弟汉兴来朝。三年，夷王龙汉兴及都统龙汉〈王尧〉、刺史龙光显、龙光盈及顺化王雨滞等各贡马、朱砂。
至道元年，其王龙汉〈王尧〉遣其使龙光进率西南牂牁诸蛮来贡方物。太宗召见其使，询以地里风俗，译对曰： 地去宜州陆行四十五日。土宜五谷，多种粳稻，以木弩射獐鹿充食。每三二百户为一州，州有长。杀人者不偿死，出家财以赎。国王居有城郭，无壁垒，官府惟短垣。 光进之说，与前书所记小异，故并叙之。上因令作本国歌舞，一人吹瓢笙如蚊蚋声，良久，数十辈连袂宛转而舞，以足顿地为节。询其曲，则名曰《水曲》。其使十数辈，从者千余人，皆蓬发，面目黧黑，状如猿猱。使者衣虎皮毡裘，以虎尾插首为饰。诏授汉〈王尧〉宁远大将军，封归化王；又以归德将军罗以植为安远大将军，保顺将军龙光盈、龙光显并为安化大将军，光进等二十四人并授将军、郎将、司阶、司戈。其本国使从者，有甲头王子、刺史、判官、长史、司马、长行、傔人七等之名。
咸平元年，其王龙汉〈王尧〉遣使龙光腆又率牂牁诸蛮千余人来贡，诏授光腆等百三十人官。三年，都部署张文黔来贡。五年，汉〈王尧〉又遣牙校率部蛮千六百人、马四百六十匹并药物布帛等来贡，赐冠带于崇德殿，厚赍遣还。六年，知全州钱绛请招诱溪峒名豪，上以生事，寝其奏不报。
景德元年，诏西南牂牁诸国进奉使亲至朝廷者，今广南西路发兵援之，勿抑其意。先是，龙光进等来朝，上矜其道远，人马多毙，因诏宜州自今可就赐恩物。至是，恳请诣阙，从之。二年，诏羁縻保、霸州刺史董绍重、董忠义岁赐紫绫锦袍。四年，西南蛮罗瓮井都指挥使颜士龙等来贡。士龙种落遐阻，未尝来朝，今始至，诏馆饩赐予如高、溪州。
大中祥符元年，泸州言江安县夷人杀伤内属户，害巡检任赛，既不自安，遂为乱。诏遣阁门祗候侍其旭乘传招抚。旭至，蛮人首罪，杀牲为誓。未几，复叛。旭因追斩数十级，擒其首领三人，又以衣服布诱降蛮斗婆行者，将按诛其罪。上以旭召而杀之，违招安之实，即降诏戒止；且令笃恩信，设方略制御，无尚讨伐以滋惊扰。二年，旭言夷人恃岩险，未即归服。诏文思副使孙正辞等为都巡检使，乃分三路入其境，胁以兵威，皆震慑伏罪。三年，正辞言夷人安集，降诏嘉奖。先有蛮罗忽余甚忠顺，防援井监，捕杀违命者不已。上遣内臣郝昭信褒慰之，且谕以赦蛮党前罪，勿复邀击。
四年，茂州夷族首领、耆老，刑牛犬于三溪，誓不侵扰州界。又峡路钤辖执为乱夷人王群体等至阙下，上曰： 蛮夷不识教义，向之为乱，亦守臣失于绥抚。 并免死，分隶江、浙远地。其年，霸州董哲为其巡检使董延早所杀。五年，黎洞夷人互相杀害，巡检使发兵掩捕。上闻而切责之曰： 蛮夷相攻，许边吏和断，安可擅发兵甲，或致扰动？ 即令有司更选可任者代之。
六年，晏州多刚县夷人斗望、行牌率众劫淯井监，杀驻泊借职平言，大掠资畜。知泸州江安县、奉职文信领兵趋之，遇害。民皆惊扰，走保戎州。转运使寇瑊即令诸州巡检会江安县，集公私船百余艘，载粮甲，张旗帜，击铜锣，鼓吹，自蜀江下抵清浮坝，树营栅，招安近界夷族，谕以大兵将至，勿与望等同恶。未几，纳溪、蓝顺州刺史史个松，生南八姓诸团，乌蛮独广王子界南广溪移、悦等十一州刺史李绍安，山后高、巩六州及江安界娑婆村首领，并来乞盟，立竹为誓门，刺猫狗鸡血和酒饮之，誓同力讨贼。瑊乃署榜，许以官军至不杀其老幼，给赐衣币酒食。上遣内殿崇班王怀信乘传与瑊等议绥抚方略，瑊言斗望等屡为寇钞，恃宽赦不悛恶，今请发嘉、眉屯兵捕剪，以震惧之。
六年九月，诏怀信为嘉、眉、戎、泸等州水陆都巡检使，阁门祗候康训、符承训为都同巡检使，及发虎翼、神虎等兵三千余人，令怀信与瑊商度进讨。上因谓枢密使陈尧叟曰： 往时孙正辞讨蛮，有虎翼小校率众冒险者三人，朕志其姓名，今以配怀信。正辞尝料简乡丁号 白艻子兵 ，以其识山川险要，遂为乡导，今亦令怀信召募。又使臣宋贲屡规画溪洞事，适中机要，以贲知江安县与怀信等议事。 瑊乃点集昌、泸、富顺监白艻子弟得六千余人。十一月，怀信、康训分领，缘溪入合滩，至生南界斗满村遇夷贼二千余人，击之，杀伤五百人，夺梭枪藤牌。会暮，收众保砦。夷党三千余人分两道，张旗喊呼来逼砦栅，怀信出击，皆溃散。进壁娑婆，遇夷二千于罗固募村，又破之。追至斗行村上屏风山，连破四砦。一日三战，俘馘百余人，夺资粮五千石、枪刀什器万数，焚罗固募斗引等三十余村、庵舍三千区。怀信又引兵至斗行村追击过卢罗，射仆二百余人，爇其栏栅千数。分遣部下于罗个颊罗能落运等村及龙峨山掩杀，大获戎具，斩首级及重伤投崖死者颇众，烧舍千区及积谷累万。两路兵会于泾滩置砦，遣康训部壕砦卒修泾滩路，以渡大军。俄为夷贼所邀，战不利，训颠于崖，死之。怀信引兵急击，大败之，追斩至泾滩。怀信夹砦于晏江口，瑊与符承训侦知贼谍欲乘夜击晏江，驰报怀信，即自泾滩拔砦赴之。比至晏江北山，夷众万余已自东南合势逼怀信砦，怀信彀强弩环砦射贼，瑊等整众乘高策援，夷人大惧而却，合击破之，死伤千余人。
七年正月，其酋斗望三路分众来斗，又为官军大败，射杀数百人，溺江水死者莫计。夷人震詟，诣军首服，纳牛羊、铜鼓、器械，瑊等依诏抚谕。二月，还军淯井，夷首斗望及诸村首领悉赴监自陈，愿贷死，永不寇盗边境。因杀三牲盟誓，辞甚恳苦。即犒以牢酒，感悦而去。瑊、怀信等上言夷人宁息，请置淯井监壕栅，并许近界市马。从之。
八年，夔州路上言黔州西南密州夷族张声进遣使进奉，为南宁州蕃落使龙汉〈王尧〉邀夺，仇劫不已，乞降敕书安抚。
天圣四年龙光凝、景祐三年龙光辨、康定元年龙光琇、庆历五年龙以特、皇祐二年龙光澈等，继以方物来贡献。与以特俱至者七百十九人。是年，以安远将军、知蕃落使龙光辨为宁远军大将军，宁远将军知静蛮军节度使龙光凝、承宣武宁大将军龙异岂并为安远大将军，承宣奉化大将军龙异鲁为武宁大将军。至和中，龙以烈、龙异静、首领张汉陛、王子罗以崇等皆入贡，命其首领而下九十三人为大将军至郎将。嘉祐中，以烈复至。大率龙姓诸部族地远且贫，熙宁中来见，赐以袍带等物，刺其数于背。又有张玉、石自品者，嘉祐中来贡，而鹣州亦遣人贡马。有董氏世知保州曰仲元者，袭是州二十余年矣，至是益州钤辖司表其善拊蛮夷，命为本州刺史。鹣州、保州皆西南边地也。又有夷在泸州部，亦西南边地，所部十州：曰巩、曰定、曰高、曰奉、曰淯、曰宋、曰纳、曰晏、曰投附、曰长宁，皆夷人居之，依山险，善寇掠。淯井监者，在夷地中，朝廷置吏领之，以拊御夷众，或不得人，往往生事。
庆历四年四月，夷人攻三江砦，诏秦凤路总管司发兵千人选官驰往捕击。既而泸州教练使、生南招安将史爱诱降夷贼斗敖等，诏并补三班差使、殿侍、淯井监一路招安巡检。未几，夷众复寇三江砦，指使王用等击走之。
皇祐元年二月，夷众万余人复围淯井监，水陆不通者甚久。初，监户负晏州夷人钱而欧伤斗落妹，其众愤怒，欲报之。知泸州张昭信劝谕，既已听服，而氵肓育井监复执婆然村夷人细令等，杀长宁州落占等十人，故激成其乱。诏知益州田况发旁郡士卒，命梓夔路兵马钤辖宋定往援之。于是两路合官军洎白艻子弟几二万人与战，兵死者甚众，饥死又千余人，数月然后平。赐况及转运使敕书，褒奖宋定而下十三人，进秩有差。后况还朝，乃奏夷众连年为乱，繇主者非其人，请令转运、钤辖司举官为知监、监押，代还日，特迁一资。从之。
嘉祐二年，三里村夷斗还等百五十人复谋内寇。有黄土坎夷斗盖，长宁州人也，先以其事来告。淯井监引兵趋之，捕斩七千余级。钤辖司上闻，诏赐斗盖钱三十万、锦袍、银带。明年，又补斗盖长宁州刺史。
泸州部旧领姚州废已久，有乌蛮王子得盖者来居其地，部族最盛，数遣人诣官，自言愿得州名以长夷落。事闻，因赐号姚州，铸印予之。得盖又乞敕书一通以遗子孙，诏从其请。
夔州路又有溱、南二州夷，颇盛强，皇祐初，诏自今岁遣使者存问之。
雅州西山野川路蛮者，亦西南夷之别种也，距州三百里，有部落四十六，唐以来皆为羁縻州。太平兴国三年，首领马令膜等十四人以名马、犎牛、虎豹皮、麝脐来贡，并上唐朝敕书告身凡七通，咸赐以冠带，其首领悉授官以遣之。绍圣二年，以碉门砦蛮部王元寿袭怀化司戈云。
黎州诸蛮，凡十二种：曰山后两林蛮，在州南七日程；曰邛部川蛮，在州东南十二程；曰风琶蛮，在州西南一千一百里；曰保塞蛮，在州西南三百里；曰三王蛮，亦曰部落蛮，在州西百里；曰西箐蛮，有弥羌部落，在州西三百里；曰净浪蛮，在州南一百五十里；曰白蛮，在州东南一百里；曰乌蒙蛮，在州东南千里；曰阿宗蛮，在州西南二日程。凡风琶、两林、邛部皆谓之东蛮，其余小蛮各分隶焉。邛部于诸蛮中最骄悍狡谲，招集蕃汉亡命，侵攘他种，闭其道以专利。曰大云南蛮，曰小云南蛮，即唐南诏，今名大理国，自有传。夷俗尚鬼，谓主祭者鬼主，故其酋长号都鬼主。
山后两林蛮，后唐天成间始来贡。开宝二年六月壬子，勿儿遣部落将军离鱼以状白黎州，期十月内入贡，成都府以闻，诏嘉答之。至是来朝，赐以器币。由黎州南行七日而至其地，又一程，至巂州。巂州今废，空城中但有浮图一。又二程，至建昌城。又十七程，至云南。三年七月，又朝贡。六年四月，邛部川归德将军阿伏上言，为山后两蛮勿儿率众侵掠堡砦。八年，怀化将军勿尼等六十余人来贡，诏以勿尼为归德将军，又以两林蛮大鬼主苏吠为怀化将军。
太平兴国二年，遣使王子卑彩、副使牟盖、鬼主还祖等七十八人以名马来贡，乞颁正朔。下诏曰： 山后两林要蛮主归德将军勿尼、怀化将军勿儿等克慕声明，远修职贡，并增环卫之秩，俾为夷落之荣。勿尼可特授归德大将军，勿儿可特授怀化大将军。 是冬，又遣使离鱼贡犀二株、马九匹，来贺登极。四年，勿儿与都鬼主又遣王子祚遇以名马来贡。八年，蛮主弟牟昂及王子牟盖、摩忙、卑愧、副使牟计等二百三十九人来贡。诏以牟昂为怀化大将军，牟盖等三人为归德郎将，牟计等百二十人并为怀化司戈。
雍熙三年，勿尼等及其王子李奉恩复来贡马。淳化元年，王子离鱼、副使卑都、卑谕、鬼主岥礼等百二十八人来贡。诏授离鱼归德将军，卑都保顺郎将，卑谕归德司戈，卑热等五十四人怀化司戈。
天禧二年，山后两林百蛮都鬼主李阿善遣将军卑热等一百五十人来贡。
邛部川蛮，亦曰大路蛮，亦曰勿邓，居汉越巂郡会无县地。其酋长自称 百蛮都鬼主 。开宝二年六月，都鬼主阿伏白黎州，期以十月令王子入贡，成都府以闻，诏嘉纳之。四年，黎州定远兵士构叛，聚居鹿角溪，阿伏令弟游击将军卑吠等率众平之。诏赐阿伏银带、锦袍，并赐其众银帛各百，以为归德将军。六年，阿伏与山后两林蛮主勿儿言语相失，勿儿率兵侵邛部川，颇俘杀部落。黎州以闻，并赐诏慰谕，令各守封疆，勿相侵犯。
太平兴国四年，首领牟昂、诸族鬼主副使离袜等各以方物来贡。
雍熙二年，都鬼主诺驱并其母热免遣王子阿有等百七十二人以方物、名马来贡。诏以诺驱为怀化将军，并赐其母银器。
端拱二年，遣弟少盖等三百五十人来贺籍田，贡御马十四匹、马二百八十匹、犀角二、象牙二、莎罗毯一、合金银饰蛮刀二、金饰马鞍勒一具、羱羊十、犛牛六。诏以少盖为归德郎将。
淳化元年，诺驱自部马二百五十匹至黎州求互市，诏增给其直。诺驱令译者言更入西蕃求良马以中市。二年，复遣子牟昂、叔离袜以方物、良马、嫠牛来贡，仍乞加恩。诏授诺驱怀化大将军，少盖怀化将军，牟昂归德将军，离袜怀化司戈；又封诺驱母归德郡太君热免宁远郡太君，弟离遮、小男阿醉都判官，任彦德等一百九十一人为怀化司戈。
至道元年，李顺乱西川，王继恩讨平之。遣嘉州牙校辛显使，诺驱奉淳化二年所授官告、敕书及日历为信，因言与贼樊秀等接战，败之，复请朝觐，通嘉州旧路。继恩上言： 通嘉州路非便，只令于黎州卖马。 诏不允。其入觐王子一十九人并加官，鬼主三十六人并赐敕书以抚之。至道三年，遣王子阿醉来朝。
真宗咸平二年，遣王子部的等来贡文犀、名马，赐衣带、器币有差。又乞给印，以 大渡河南山前、后都鬼主 为文，从之。五年，又遣王子离归等二百余人入贡。六年，黎州言邛部川都蛮王诺驱卒，其子阿遒立。
景德二年，阿遒遣王子将军百九十二人来贡。诏授阿遒安远将军，阿遒叔怀化将军，阿育为归德将军，离归为怀化将军，大判官怀化司候任彦德、王子将军部的并为怀化郎将，判官任惟庆为怀化司候。大中祥符元年，遣将军赵勿娑等献名马、犀角、象齿、娑罗毯，会于泰山。礼毕，阿遒加恩。勿娑等厚赐遣还。
天圣八年十月，邛部川都蛮王黎在遣卑郎、离灭等来贡方物。时占城、龟兹、沙州亦皆入贡，至以家自随。晏殊因请图其人物衣冠，并访道里风俗以上史官，诏可。九年三月，命黎在为保义将军，又命其部族为郎将、司戈、司候，凡三十余人。明道元年，黎州言黎在请三岁一贡，诏谕以道路遐远，听五年一至。景祐初，黎州复言邛部蛮请岁入贡，诏如明道令。宝元元年，百蛮都王忙海遣将军卑盖等贡方物，且请三岁一贡，不许。
庆历四年，邛部川山前、山后百蛮都鬼主牟黑遣将军阿济等三百三十九人献马二百一十、嫠牛一、大角羊四、犀株一、莎罗毯一。庆历间，有都鬼主弁黑等入贡。未几，其王咩墨扰边，知黎州孙固使其首领苴克杀之。
熙宁三年，苴克遣使来贺登宝位，自称 大渡河南邛部川山前、山后百蛮都首领 ，赐敕书、器币、袭衣、银带。是年，苴克死，诏以其子韦则为怀化校尉、大渡河南邛部川都鬼主。九年，遣其将军卑郎等十四人入贡。
乾道元年，诏以崖袜袭兄蒙备金紫光禄大夫、怀化校尉、都鬼主如故。淳熙元年，吐蕃寇西边，崖袜率众掩击，诏嘉其功。二年五月，两林蛮王弟笼畏及酋长崖来率部义等攻邛部川之笼瓮城，不克，大掠而去。崖袜追之，不及。制置使范成大檄黎州严加备御。八年，崖袜死，其侄墨崖袭职。诏黎州屯戍土军、禁军及西兵，遇有边事并听本州守臣节制。
嘉定九年，邛部川逼于云南，遂伏属之。其族素效顺，捍御边陲，既折归云南，失西南一藩篱矣。
风琶蛮，咸平初，其王曩{莎女}遣使乌柏等贡马五十七匹，素地红花娑罗毯二，来贺即位。诏授曩{莎女}及进奉使等官，优赐遣之。景德三年，又遣乌柏来贡，诏授曩{莎女}归德将军，乌柏等四十六人弟迁郎将、司阶、司戈。
保塞蛮，开宝间，其蛮七十余人由大渡河来归，时时来货其善马。绍兴二十七年，川、秦都大司言： 汉地民张太二姑率众劫杀市马蛮客崖遇等，恐启边衅，已加慰谕，并偿其直矣。 诏免知州唐秬及通判陈伯强官，抵首贼法。
部落蛮，有刘、杨、郝、赵、王五姓。淳熙七年十月，黎州五部落蛮贡马三百匹求内附，诏许通互市，却其所献马。
弥羌部落。乾道九年，吐蕃青羌以知黎州宇文绍直不仇其马价，愤怨为乱。诏帅宪抚安之，绍直罢免。青羌首领奴儿结等市马黎州，大肆虏掠，权州事王昉多给金帛，亟遣还。宣抚使虞允文言昉贪功，恐他部效尤，渐启边衅。诏降昉两官。十月，黎州吐蕃复寇边，攻虎掌砦。诏四川宣抚司檄成都府调兵二千人戍黎州以御之。
淳熙二年，奴儿结还所虏生口三十九人。黎州与之盟，复听其互市，给赏归之。制置使范成大言： 所虏未尽归我，岂可复与通好？ 诏谪宇文绍直，编管千里外。成大增黎州五砦，籍强壮五千人为战兵；吐蕃入寇之径凡十有八，皆筑堡戍之。奴儿结率众二千扣安静砦。成大调飞山卒千人赴之，度其三日必遁，戒勿追。已而果然。
青羌奴儿结为边害者十余年，其后制置使留正以计禽杀之，尽歼其党。淳熙十二年，赵汝愚代为制置使，或谓杀降不祥，必启边患，汝愚不为动，但分守险要，严备以待之。明年，奴儿结弟三开果入寇，边备完固，三开不能攻，走归。汝愚县重赏以间群蛮，三开不能孤立，遂以忧死。时虚恨蛮族最强，破小路蛮，并其地，与黎州接壤，请通互市。汝愚以黎州三面被边，若更通虚恨蛮，恐重贻他日之忧，不若拒之为便。帝以其知大体，从之。寻汝愚以定青羌功加龙图阁直学士。
嘉定元年十二月，弥羌蓄卜由恶水渡河，寇黎州，破碉子砦。初，蓄卜弟闷巴至三冲为人所杀，又徙白水村渡于安静砦，羌人患之。蓄卜遂与青羌诣邛部川，欲假道女儿城以入寇。守臣杨子谟谍知之，数以赀遗其都王母，俾毋假道，时时馈米以济其饥，蛮人德之。会赵公庀代为郡，靳不与，蓄卜遂得假道渡河，攻茆坪砦，掠三松、蚕砂、横山、三增、白羊诸村。郡遣西兵将党寿御之，失利，复遣统领王光世往。羌人由茆坪以革船渡河，光世惮之，留屯三冲不敢进。羌人焚掠既尽，渡河而归。二年二月，复寇黎州良溪砦，官军败绩。八年二月，蓄卜降。蓄卜连年入寇，皆青羌曳失索助之，守臣袁柟遣安静砦总辖杜轸招降之。
他如浮浪蛮、白蛮、乌蒙蛮、阿宗蛮，则其地各有所服属云。
叙州三路蛮：西北曰董蛮，正西曰石门部，东南曰南广蛮。
董蛮在马湖江右，僰侯国也。唐羁縻驯、骋、浪、商四州之地。其酋董氏，宋初有董舂惜者贡马，自称 马湖路三十七部落都王子 。其地北近犍为之沭川赖因砦。砦厄蛮险，蛮数寇抄。熙宁、绍圣中，朝廷皆为徙赖因监押驻荣丁砦，而以县吏控截。政和五年，始改差监押充知砦事，蛮寇掠如故。
南广蛮在叙州庆符县以西，为州十有四。大观三年，有夷酋罗永顺、杨光荣、李世恭等各以地内属，诏建滋、纯、祥三州，后皆废。
石门蕃部与临洮土羌接，唐曲、播等十二州之地。俗椎髻、披毡、佩刀，居必栏棚，不喜耕稼，多畜牧。其人精悍善战斗，自马湖、南广诸族皆畏之。盖古浪稽、鲁望诸部也。
威州保霸蛮者，唐保、霸二州也。天宝中所置，后陷没。酋董氏，世有其地，与威州相错，因羁縻焉。
保州有董仲元、霸州有董永锡者，嘉祐及熙宁中皆尝请命于朝。政和三年，知成都庞恭孙始建言开拓，置官吏。于是以董舜咨保州地为祺州，董彦博霸州地为亨州，授舜咨刺史，彦博团练使。舜咨寻迁观察使；彦博留后，遂为节度使。诏成都给居第、田十二顷。二州经费岁用钱一万二千一百缗，米麦一万四千七百石，绢二千八百五十匹，布、绫绵、茶、盐、银等不预焉。后皆为砦。
茂州诸部落，盖、涂、静、当、直、时、飞、宕、恭等九州蛮也。蛮自推一人为州将，治其众，而常诣茂州受约束。茂州居群蛮之中，地不过数十里，宋初无城隍，惟植鹿角自固。蛮乘夜屡入寇，民甚苦之。熙宁八年，相率诣州请筑城，知州事范百常实主是役。蛮以为侵其地，率众奄至，百常击走之，乃合静、时等蛮来寇。百常拒守凡七十日。诏遣王中正将陕西兵来援，入恭州、宕州，诛杀颇众，蛮乃降。
政和五年，有直州将郅永寿、汤延俊、董承有等各以地内属，诏以永寿地建寿宁军，延俊、承有地置延宁军。时威州亦建亨、祺二州，然亨至威才九十里，寿宁距茂才五里，在大早江之外，非扼控之所，未几皆废。
七年，涂、静、时、飞等州蛮复反茂州，杀掠千余人。知成都周焘遣兵马钤辖张永铎等击之，畏懦不敢进，皆坐黜。以孙羲叟节制绵、茂军，于是中军将种友直等破其都禄板舍原诸族，蛮败散。其酋旺烈等诣茂州请降，乃班师。授旺烈官，月给茶彩。自后蛮亦骄。
宣和五年，宕、恭、直诸部落入寇。六年，涂、静蛮复犯茂州云。
渝州蛮者，古板楯七姓蛮，唐南平獠也。其地西南接乌蛮、昆明、哥蛮、大小播州，部族数十居之。
治平中，熟夷李光吉、梁秀等三族据其地，各有众数千家。间以威势胁诱汉户，有不从者屠之，没入土田。往往投充客户，谓之纳身，税赋皆里胥代偿。藏匿亡命，数以其徒伪为生獠动边民，官军追捕，辄遁去，习以为常，密赂黠民觇守令动静，稍筑城堡，缮器甲。远近患之。
熙宁三年，转运使孙固、判官张诜使兵马使冯仪、弁简、杜安行图之，以祸福开谕，因进兵，复宾化砦，平荡三族。以其地赋民，凡得租三万五千石，丝绵一万六千两。以宾化砦为隆化县，隶涪州；建荣懿、扶欢两砦。
其外铜佛坝者，隶渝州南川县，地皆膏腴。自光吉等平，他部族据有之。朝廷因补其土人王才进充巡检，委之控扼。才进死，部族无所统，数出盗边。朝廷命熊本讨平之，建为南平军，以渝州南川、涪州隆化隶焉。
元丰四年，有杨光震者，助官军破乞弟，杀其党阿讹。大观二年，木攀首领赵泰、播州夷族杨光荣各以地内属，诏建溱、播二州，后皆废。
黔州、涪州徼外有西南夷部，汉牂牁郡，唐南宁州、牂牁、昆明、东谢、南谢、西赵、充州诸蛮也。其地东北直黔、涪，西北接嘉、叙，东连荆楚，南出宜、桂。俗椎髻、左衽，或编发；随畜牧迁徙亡常，喜险阻，善战斗。部族共一姓，虽各有君长，而风俗略同。宋初以来，有龙蕃、方蕃、张蕃、石蕃、罗蕃者，号 五姓蕃 ，皆常奉职贡，受爵命。
治平四年十二月，知静蛮军、蕃落使、守天圣大王龙异阁等入见，诏以异阁为武宁将军，其属二百四十一人各授将军及郎将。
熙宁元年，有方异〈王兄〉，三年，有张汉兴各以方物来献，授异〈王兄〉静蛮军，汉兴捍蛮军，并节度使。六年，龙蕃、罗蕃、方蕃、石蕃八百九十人入觐，贡丹砂、毡、马，赐袍带、钱帛有差。其后，比岁继来。龙蕃众至四百人，往返万里，神宗悯其勤，诏五姓蕃五岁听一贡，人有定数，无辄增加，及别立首领，以息公私之扰。命宋敏求编次《诸国贡奉录》，客省、四方馆撰仪，皆著为式。
元丰五年，张蕃乞添贡奉人至三百，诏故事以七十人为额，不许。七年，西南程蕃乞贡方物，愿依五姓蕃例注籍。从之。
元祐二年，西南石蕃石以定等赍表，自称 西平州武圣军 。礼部言元丰著令以五年一贡为限，今年限未及。诏特令入贡。五年，八年，绍圣四年，龙蕃皆贡方物。龙氏于诸姓为最大，其贡奉尤频数，使者便衣布袍，至假伶人之衣入见，盖实贫陋，所冀者恩赏而已。故事，蛮夷入贡，虽交阯、于阗之属皆御前殿见之，独此诸蕃见于后殿，盖卑之也。
元符二年，又有牟韦蕃入贡，诏以进奉人韦公忧、公市、公利等为郎将。
诸蕃部族数十，独五姓最著，程氏、韦氏皆比附五姓，故号 西南七蕃 云。
施州蛮者，夔路徼外熟夷，南接牂牁诸蛮，又与顺、富、高、溪四州蛮相错，盖唐彭水蛮也。
咸平中，施蛮尝入寇，诏以盐与之，且许其以粟转易，蛮大悦，自是不为边患。后因饥，又以金银倍实直质于官易粟，官不能禁。熙宁六年，诏施州蛮以金银质米者，估实直；如七年不赎，则变易之。著为令。
熊本经制淯井事，蛮酋田现等内附，夔路转运判官董钺、副使孙珪、知施州寇平，皆以招纳功被赏。
施、黔比近蛮，子弟精悍，用木弩药箭，战斗趫捷，朝廷尝团结为忠义胜军。其后，泸州、淯井、石泉蛮叛，皆获其用。
高州蛮，故夜郎也，在涪州西南。宋初、其酋田景迁以地内附，赐名珍州，拜为刺史。景迁以郡多火灾，请易今名。大观二年，有骆解下、上族纳土，复以珍州名云。
泸州西南徼外，古羌夷之地，汉以来王侯国以百数，独夜郎、滇、邛都、巂、昆明、徙、莋都、冉駹、白马氐为最大。夜郎，在汉属牂牁郡，今涪州之西，溱、播、珍等州封域是也；滇，在汉为益州郡，今姚州善阐之地是也；邛都，巂州会同川与吐蕃接，今邛部川蛮所居也；巂，今巂州；昆明，在黔、泸徼外，今西南蕃部所居也；徙，今雅州严道地；莋都，在黎州南，今两林及野川蛮所居地是也；冉駹，今茂州蛮、汶山夷地是也；白马氐，在汉为武都郡，今阶州、汶州，盖羌类也：此皆巴蜀西南徼外蛮夷也。
自黔、恭以西，至涪、泸、嘉、叙，自阶又折而东，南至威、茂、黎、雅，被边十余郡，绵亘数千里，刚夷恶獠，殆千万计。自治平之末讫于靖康，大抵皆通互市，奉职贡，虽时有剽掠，如鼠窃狗偷，不能为深患。参考古今，辨其封域，以见琛赆之自至，梯航之所及者尔。若夫边荆楚、交广，则系之溪峒云。
淯水夷者，羁縻十州五囤蛮也，杂种夷獠散居溪谷中。庆历初，泸州言： 管下溪峒十州，有唐及本朝所赐州额，今乌蛮王子得盖居其地。部族最盛，旁有旧姚州，废已久，得盖愿得州名以长夷落。 诏复建姚州，以得盖为刺史，铸印赐之。得盖死，其子窃号 罗氏鬼主 。鬼主死，子仆射袭其号，浸弱不能令诸族。
乌蛮有二酋领：曰晏子，曰斧望个恕，常入汉地鬻马。晏子所居，直长宁、宁远以南，斧望个恕所居，直纳溪、江安以东，皆仆夜诸部也。晏子距汉地绝近，犹有淯井之阻。斧望个恕近纳溪，以舟下泸不过半日。二酋浸强大，擅劫晏州山外六姓及纳溪二十四姓生夷。夷弱小，皆相与供其宝。
熙宁七年，六姓夷自淯井谋入寇，命熊本经制之。景思忠战没，本将蜀兵，募土丁及夷界黔州弩手，以毒矢射贼，贼惊溃。于是山前后、长宁等十郡八姓及武都夷皆内附。提点刑狱范百禄作文以誓之曰：
蠢兹夷丑，淯溪之浒。为虺为豺，凭负固圉。杀人于货，头颅草莽。莫惨燔炙，莫悲奴虏。狃虓熟慝，胡可悉数。疆吏苟玩，噤不敢语。
奋若之岁，曾是强御。踯躅啸聚，三壕、罗募。偾我将佐，戕我士伍。西南绎骚，帝赫斯怒。帝怒伊何？神圣文武。民所安乐，惟曰慈抚。民所疾苦，惟曰砭去。乃用其良，应变是许。粥熊裔孙，爰驭貔虎。歼其渠酋，判其党与。既夺之心，复断右股。
摄提孟陬，徂征有叙。背孤击虚，深入厥阻。兵从天下，铁首其举。纷纭腾沓，莫敢婴牾。火其巢穴，及其囷贮。暨其赀畜，墟其林橆。杀伤系缧，以百千数。泾滩望风，悉力比附。丁为帝民，地曰王土。投其器械，籍入官府。百死一赎，莫保铜鼓。
歃盟神天，视此狗鼠。敢忘诛绝，以干罪罟。乃称上恩，俾复故处。残丑厥角，泣血诉语： 天子之德，雨旸覆护。三五噍类，请比泾仵。 
大邦有令，其戒警汝：天既汝贷，汝勿予侮。惟十九姓，往安汝堵。吏治汝责，汝力汝布。吏时汝耕，汝稻汝黍。惩创于今，无忲往古。小有堡障，大有城戍。汝或不听，汝击汝捕。尚有虓将，突骑强旅。傅此黔军，毒矢劲弩。天不汝容，暴汝居所。不汝遗育，悔于何取！
立石于武宁砦。
熊本言二酋桀黠，不羁縻之则诸蛮未易服，遂遣人说诱招纳。于是晏子、斧望个恕及仆夜皆愿入贡，受王命。晏子未及命而死，乃以个恕知归来州，仆夜知姚州，以个恕之子乞弟、晏子之子沙取禄路并为把截将、西南夷部巡检。
八年，俞州獠寇南州，獠酋阿讹率其党奔个恕。熊本重赏檄斩讹。讹桀黠，习知边境虚实，个恕匿不杀，诡降于纳溪。讹得不死，甚德个恕，为伺边隙。会个恕老厌兵，以事属乞弟，遂与讹侵诸部。
十年，罗苟夷犯纳溪砦。初，砦民与罗苟夷竞鱼笱，误殴杀之，吏为按验。夷已忿，谓： 汉杀吾人，官不尝我骨价，反暴露之。 遂叛。提点刑狱穆珦言： 纳溪去泸一舍，罗苟去纳溪数里，今托事起端，若不加诛，则乌蛮观望，为害不细。 乃诏泾原副总管韩存宝击之。存宝召乞弟等犄角，讨荡五十六村，十三囤蛮乞降，愿纳土承赋租。乃诏罢兵。
元丰元年，乞弟率晏州夷合步骑六千至江安城下，责平罗苟之赏。城中守兵才数百，震恐不能授甲，蛮数日乃引去。知泸州乔叙要欲与盟，遣梓夔都监王宣以兵二千守江安，仍奏以乞弟袭归来州刺史。韩运遣小校杨舜之召乞弟拜敕，乞弟不出；遣就赐之，亦不见；而令小蛮从舜之取敕以去。乔叙因沙取禄路以贿招乞弟，乃肯来。
三年，盟于纳溪。蛮以为畏己，益悖慢。盟五日，遂以众围罗个牟族。罗个牟，熊本所团结熟夷也。王宣往救之，蛮解围，合力拒官军。宣与一军皆没，事遂张，驲召存宝授方略，统三将兵万八千趋东川。存宝怯懦不敢进，乞弟送款绐降，存宝信之，遂休兵于绵、梓、遂、资间。
四年，诏以环庆副总管林广代存宝，按宝逗挠，诛之。熟夷杨光震杀阿讹，诏林广与光震同力讨贼。乞弟恐，复送款。帝以其前后反覆，无真降意，督广进师。广遂破乐共城，至斗蒲村，斩首二千五百级。次落婆，乞弟乃纳降。广盛陈兵以受之，对语良久，乞弟疑有变，引众遁。广帅兵深入，会大雨雪，浃旬始次老人山，山形剑立。度黑崖，至鸦飞不到山。五年正月，次归来州，天大寒，然桂为薪，军士皆冻堕指。留四日，求乞弟不可得。内侍麦文昞问广军事，广曰： 贼未授首，当待罪。 文昞乃出所受密诏曰： 大兵深入讨贼，期在枭获元恶。如已破其巢穴，虽未得乞弟，亦听班师。 军中皆呼万岁，曰： 天子居九重，明见万里外。 乃以众还。自纳溪之役，师行凡四十日。筑乐共城、江门砦、梅岭席帽溪堡，西达淯井，东道纳溪，皆控制要害。捷书闻，赦梓州路，以归来州地赐罗氏鬼主。乞弟既失土，穷甚，往来诸蛮间，无所依。帝犹欲招来之，命知泸州王光祖开谕，许以自新。会其死，于是罗始党、斗然、斗更等诸酋请依十九姓团结，新收生界八姓、两江夷族请依七姓团结，皆为义军。从之。自是泸夷震慑，不复为边患。沙取禄路死，子鳖弊承袭。
政和五年，晏州夷卜漏叛，砦将高公老遁，招讨使赵遹讨平之，授鳖弊西南夷界都大巡检。事见《赵遹传》。
