孙鼛吴时李昭玘吴师礼王汉之（弟涣之）黄廉朱服张舜民盛陶章衡颜复孙升韩川龚鼎臣郑穆席旦乔执中
孙鼛，字叔静，钱塘人。父直官，徙扬之江都。鼛年十五，游太学，苏洵、滕甫称之。用父任，调武平尉，捕获名盗数十，谢赏不受。再调越州司法参军，守赵抃荐其材。知偃师县，蒲中优人诡僧服隐民间，以不语惑众，相传有异法，奔凑其门。鼛收按奸状，立伏辜。韩缜镇长安，辟入府；缜去，后来者仍挽之使留，居五年，签书西川判官。或荐于朝，召对，擢提举广东常平。徽宗初，徙两浙。由福建转运判官召为屯田员外。
鼛微时与蔡京善，常曰： 蔡子，贵人也；然才不胜德，恐贻天下忧。 至是，京还朝，遇诸涂。既见，京逆谓曰： 我若用于天子，愿助我。 鼛曰： 公诚能谨守祖宗之法，以正论辅人主，示节俭以先百吏，而绝口不言兵，天下幸甚。鼛何为者。 京默然。既相，出提点江东刑狱。
未几，入为少府少监、户部郎中。县官用度无艺，鼛与尚书曾孝广、侍郎许几谋曰： 日增一日，岁增一岁，天下之财岂能给哉？ 共疏论之。当国者不乐，孝广、几由是罢，徙鼛开封。迁太仆卿、殿中少监。
四辅建，以显谟阁待制知曹州。论经始规画之劳，转太中大夫，徙郓州。邑人子为 草祭 之谣，指切蔡京。鼛以闻，京怒，使言者诬以它谤，提举鸿庆宫。起知单州，遂致仕。靖康二年卒，年八十六。赠银青光禄大夫，谥曰通靖。
鼛笃于行义，在广东时，苏轼谪居惠州，极意与周旋。二子娶晁补之、黄庭坚女，党事起，家人危惧，鼛一无所顾。时人称之。
吴时，字伸道，邛州人。初举进士，得学究出身；再试，中甲科。知华州郑县，转运使檄州餫米五万输长安，郑独当三万。时贻书使者曰： 会三万斛之费，以车则千五百乘，以卒则五万夫，县民可役者才二百五十八户耳。古者用师则赢粮以养兵，无事则移兵以就食，诚能移兵于华，则前费可免。华、雍相去百六十里，一旦欲用，朝发而夕至矣。 使者从其言。
陆师闵干秦、蜀茶马，辟为属。章楶欲以御史荐，力辞之，徽宗求言，远臣上章，封识多不能如式，有司悉却之，时建言，乃得达。为睦亲宅教授，提举永兴军路学事。华州诸生有触忌讳者，教授欲上之，曰： 是间言语，皆臣子所不忍闻。 时即火其书，曰： 臣子不忍闻，而令君父闻乎？ 
召为工部员外郎，改礼部，兼辟雍司业。大观兴算学，议以黄帝为先师。时言： 今祠祀圣祖，祝板书臣名，而释奠孔子，但列中祀。数学，六艺之一耳，当以何礼事之？ 乃止。迁太仆少卿。
张商英罢相，言者指时为党，出知耀州，又降通判鼎州；未赴，提举河东常平。岁饥，发公粟以振民。童贯经略北方，每访以边事，辄不答。还为大晟典乐，擢中书舍人、给事中。内侍何欣谪监衡州酒，犹领节度使，时奏夺之。
又因进对及取燕事，曰： 祖宗盟血未干，渝之必速乱。 蔡攸闻之，以告王黼，黼怒，斥为腐儒。时求去，以徽猷阁待制兼侍读，俄提举上请太平宫。西归，遇其里人赵雍，为言： 取燕必召祸。吾老，得不遭其变，幸矣。 累岁而卒，年七十八。
时敏于为文，未尝属稿，落笔已就，两学目之曰： 立地书厨。 
李昭玘，字成季，济南人。少与晁补之齐名，为苏轼所知。擢进士第，徐州教授。守孙觉深礼之，每从容讲学及古人行己处世之要，相得欢甚。用李清臣荐，为秘书省正字、校书郎，加秘阁校理。
通判潞州，潞民死多不葬，昭玘斥官地，画兆竁，具棺衾，作文风晓之，俗为一变。入为秘书丞、开封推官，俄提点永兴、京西、京东路刑狱，坐元府党夺官。
徽宗立，召为右司员外郎，迁太常少卿。韩忠彦欲用为起居舍人，曾布持之，布使山陵，命始下。为陈次升所论，出知沧州。崇宁初，诏以昭玘尝倾摇先烈，每改元丰敕条，倡从宽之邪说，罢主管鸿庆宫，遂入党籍中。居闲十五年，自号乐静先生。寓意法书、图画，贮于十囊，命曰： 燕游十友 ，为之序，以为： 与今之人友，或趋附而陷于祸，吾宁与十者友，久益有味也。 
初，昭玘校试高密，得侯蒙。蒙执政，思顾旧恩，使人致己意，昭玘唯求秘阁法帖而已。使陕西时，延安小将车吉者被诬为盗，昭玘察知无它。吉后立战功，至皇城使，遇昭玘京师，拜于前曰： 感公生存之恩，愿以名马为献。 笑却之。
晚知歙州，辞不行。靖康初，复以起居舍人召，而已卒。绍兴初，追复直徽猷阁。
吴师礼，字安仲，杭州钱塘人。太学上舍赐第，调泾县主簿，知天长县。召太学博士、秘书省正字，预饯邹浩，免。徽宗初，为开封府推官。蔡王似宫吏有不顺语，下之府，师礼主治。狱成，不使一词及王；吏虽有死者，亦不被以指斥罪。擢右司谏，改右司员外郎。
师礼工翰墨，帝尝访以字学，对曰： 陛下御极之初，当志其大者，臣不敢以末伎对。 闻者奖其得体。以直秘阁知宿州，卒。
师礼游太学时，兄师仁为正，守《春秋》学。它学官有恶之者，条其疑问诸生，师礼悉以兄说对。学官怒，鸣鼓坐堂上，众质之，师礼引据《三传》，意气自如。江公望时在旁，心窃喜。后相遇于泌阳，公望谓曰： 子异日得志，当如何？ 曰： 但为人作丰年耳。 遂定交。
师仁字坦求。笃学厉志，不事科举。丧亲，庐墓下，日倩旁寺僧造饭一钵以充饥，不复置庖爨及蓄僮仆。郡守陈襄、邓润甫、蒲宗孟皆以遗逸荐于朝。元祐初，召为太学正，迁博士，十年无它除。后为颍川、吴王宫教授，卒。
王汉之，字彦昭，衢州常山人。父介，举制科，以直闻，至秘阁校理。汉之进士甲科，调秀州司户参军，知金华、渑池二县，为鸿胪丞，知真州。时诏诸道经画财用上诸朝，汉之言： 所在无都籍，是以不能周知而校其登耗以待用。愿令郡县先置籍，总之诸道，则天下如指诸掌矣。 从之。入为开封府推官，历工、吏、礼三部员外郎，太常少卿。
蔡京置讲议司。汉之，其客也，引为参详官。擢礼部侍郎，转户部，以显谟阁待制知瀛州。言： 自何承矩规塘泺之地屯田，东达于海。其后又修保塞五州为堤道，备种所宜木至三百万本，此中国万世之利也。今浸失其道，愿讲行之。 雄州归信、容城灾，两输户请蠲税，吏不听。汉之言： 雄州规小利，失大体，万一契丹蠲之，为朝廷羞。 
徙江宁、河南府，不至，而为苏、潭、洪三州。召拜兵部侍郎，复以显谟阁直学士知成都，又不至，连徙五州，入为工部侍郎。奉使契丹，还，言其主不恤民政，而掊克荒淫，亡可跂而待也。徽宗悦，以知定州。久之，徙江宁。
方腊之乱，录奏报御捕功，加龙图阁直学士，又进延康殿学士。卒，年七十。弟涣之。
涣之字彦舟。未冠，擢上第，有司疑年未及铨格，特补武胜军节度推官。方新置学官，以为杭州教授，知颍上县。元祐中，为太学博士，校对黄本秘书。通判卫州，入编修《两朝鲁卫信录》。
徽宗立，以日食求言。涣之用大臣交荐召对，因言： 求言非难，听之难；听之非难，察而用之难。今国家每下求言之诏，而下之报上，乃或不然，以指陈阙失为讪上，以阿谀佞谄为尊君，以论议趋时为国是，以可否相济为邪说。志士仁人知言之无益也，不复有言，而小人肆为诡谲可骇之论，苟容偷合。愿陛下虚心公听，言无逆逊，唯是之从；事无今昔，唯当为贵；人无同异，唯正是用。则人心说，治道成，天意得矣。 帝欣然延纳，欲任以谏官、御史。辞曰： 臣由大臣荐，不可以居是官。 乃拜吏部员外郎，迁左司员外郎、起居舍人，擢中书舍人。趋省之日，词头三十三，下笔即就。
崇宁初，进给事中、吏部侍郎，以宝文阁待制知广州。言者论涣之当元祐之末，与陈瓘、龚夬、张庭坚游，既弃于绍圣，而今复之，有害初政。解职知舒州，入党籍。寻知福州，未至，复徙广州。蕃客杀奴，市舶使据旧比，止送其长杖笞，涣之不可，论如法。
召诣阙，言者复拾故语以阻之，罢为洪州。改滁州，历潭、杭、扬三州。张商英相，为给事中、吏部侍郎。商英去，亦出守。越八年，知中山府，加宝文阁直学士。朝廷议北伐，涣之以疾提举明道宫。又四年卒，年四十五。
涣之性淡泊，恬于仕进，每云： 乘车常以颠坠处之，乘舟常以覆溺处之，仕宦常以不遇处之，则无事矣。 其归趣如此。
黄廉，字夷仲，洪州分宁人。第进士，历州县。熙宁初，或荐之王安石。安石与之言，问免役事，廉据旧法以对，甚悉。安石曰： 是必能办新法。 白神宗，召访时务，对曰： 陛下意在便民，法非不良也，而吏非其人。朝廷立法之意则一，而四方推奉纷然不同，所以法行而民病，陛下不尽察也。河朔被水，河南、齐、晋旱，淮、浙飞蝗，江南疫疠，陛下不尽知也。 帝即命廉体量振济东道，除司农丞。还报合旨，擢利州路转运判官，复丞司农。
为监察御史里行，建言： 成天下之务，莫急于人才，愿令两制近臣及转运使各得举士。 诏各荐一人。继言： 寒远下僚，既得名闻于上，愿令中书审其能而表用，则急才之诏，不虚行于天下矣。 又言： 比年水旱，民蒙支贷倚阁之恩，今幸岁丰，有司悉当举催。久饥初稔，累给并偿，是使民遇丰年而思歉岁也，请令诸道以渐督取之。 
论俞充结王中正致宰属，并言中正任使太重。帝曰： 人才盖无类，顾驾御之何如耳。 对曰： 虽然，臣虑渐不可长也。 
河决曹村，坏田三十万顷、民庐舍三十八万家。受诏安抚京东，发廪振饥，远不能至者，分遣吏移给，择高地作舍以居民，流民过所毋征算，转行者赋粮，质私牛而与之钱，养男女弃于道者，丁壮则役其力，凡所活二十五万。
相州狱起，邓温伯、上官均论其冤，得谴去，诏廉诘之，竟不能正。未几狱成，始悔之。加集质校理，提点河东刑狱。
辽人求代北地，廉言： 分水画境，失中国险固，启豺狼心。 其后契丹果包取两不耕地，下临雁门，父老以为恨。王中正发西兵，用一而调二，转运使又附益之，廉曰： 民朘剥至骨，斟酌不乏兴，足矣！忍自竭根本邪？ 即奏云： 师必无功，盍有以善其后？ 既，大军溃归，中正嫁罪于转饷。廉指上党对理，坐贬秩。
元祐元年，召为户部郎中。陆师闵茶法为川、陕害，遣廉使蜀按察，至则奏罢其太甚者。且言： 前所为诚病民，若悉以予之，则边计不集，蜀货不通，园甿将受其敝。请榷熙、秦茶勿罢，而许东路通商；禁南茶毋入陕西，以利蜀货。定博马岁额为万八千匹。 朝廷可其议，使以直秘阁提举。
明年，进为左司郎中，迁起居郎、集贤殿修撰、枢密都承旨。上官均论其往附蔡确为狱，改陕西都转运使。拜给事中，卒，年五十九。
朱服，字行中，湖州乌程人。熙宁进士甲科，以淮南节度推官充修撰、经义局检讨，历国子直讲、秘阁校理。元丰中，擢监察御史里行。参知政事章惇遣所善袁默、周之道见服，道荐引意以市恩，服举劾之。惇补郡，免默、之道官。
受诏治朱明之狱。故事，制狱许上殿，非本章所云者皆取旨。服论其非是，罢之。俄知谏院，迁国子司业、起居舍人，以直龙图阁知润州，徙泉、婺、宁、庐、寿五州。庐人饥，守便宜振护，全活十余万口。明年大疫，又课医持善药分拯之，赖以安省甚众。
当元祐时，未尝一日在朝廷，不能无少望。值绍圣初政，因表贺，乃力诋变乱法度之故。召为中书舍人。使辽，未反而母死，诏以其家贫，赐帛二百。丧除，拜礼部侍郎。湖州守马城言其居丧疏几筵而独处它室，谪知莱州。
徽宗即位，加集贤殿修撰，再为庐州；越两月，徙广州。哲宗既祥，服赋诗有 孤臣正泣龙髯草 之语，为部使者所上，黜知袁州。又坐与苏轼游，贬海州团练副使，蕲州安置。改兴国军，卒。
张舜民，字芸叟，邠州人。中进士第，为襄乐令。王安石倡新法，舜民上书言： 便民所以穷民，强内所以弱内，辟国所以蹙国。以堂堂之天下，而与小民争利，可耻也。 时人壮之。元丰中，朝廷讨西夏，陈留县五路出兵，环庆帅高遵裕辟掌机密文字。王师无功，舜民在灵武诗有 白骨似沙沙似雪 ，及官军 斫受降城柳为薪 之句，坐谪监邕州盐米仓；又追赴鄜延诏狱，改监郴州酒税。
会赦北还，司马光荐其才气秀异，刚直敢言，以馆阁校勘为监察御史。上疏论西夏强臣争权，不宜加以爵命，当兴师问罪，因及文彦博，左迁监登闻鼓院。台谏交章乞还职，不听。通判虢州，提点秦凤刑狱。召拜殿中侍御史，固辞，改金部员外郎。进秘书少监，使辽，加直秘阁、陕西转运使，知陕、潭、青三州。元符中，罢职付东铨，以为坊州、凤翔，皆不赴。
徽宗立，擢右谏议大夫，居职才七日，所上事已六十章。陈陕西之弊曰： 以庸将而御老师，役饥民而争旷土。 极论河朔之困，言多剀峭。徙吏部侍郎，旋以龙图阁待制知定州，改同州。坐元祐党，谪楚州团练副使，商州安置。复集贤殿修撰，卒。
舜民慷慨喜论事，善为文，自号浮休居士。其使辽也，见其太孙禧好音乐、美姝、名茶、古画，以为他日必有如唐张义潮挈十三州来归者，不四十年当见之。后如其言。绍兴中，追赠宝文阁直学士。
盛陶，字仲叔，郑州人。第进士。熙宁中，为监察御史。神宗问河北事，对曰： 朝廷以便民省役，议废郡县，诚便。然沿边地相属，如北平至海不过五百里，其间列城十五，祖宗之意固有所在，愿仍旧贯。 庆州李复圭轻敌败国，程昉开河无功，籍水政以扰州县，皆疏其过。二人实王安石所主，陶不少屈，出签书随州判官。
久之，入为太常博士、考功员外郎、工部右司郎中，至侍御史。陈官冗之敝，谓恩泽举人，宜取嘉祐、治平之制；选人改官，宜准熙宁、元丰之法。谏官刘安世等攻蔡确为谤诗，陶曰： 确以弟硕有罪，但坐罢职，不应怀恨。注释诗语，近于捃摭，不可以长告讦之风。 安世疏言： 陶居风宪地，目睹无礼于君亲之人，而附会观望，纪纲何赖。 出知汝州，徙晋州，召为太常少卿。
议合祭天地，请从先帝北郊之旨；既而合祭，陶即奉行，亦不复辨执也。进权礼部侍郎、中书舍人，以龙图阁待制知应天府、顺昌府、瀛州。元符中，例夺职，卒，年六十七。
论曰：王氏、章、蔡之当国也，士大夫知拂之必斥，附之必进也，而孙鼛正言蔡京，不肯为之助；吴时却童贯，忤王黼，乃幸于罢归；昭玘辞侯蒙之延致；朱服发章惇之荐引，舜民诋新法；而盛陶不屈于安石，其大节皆可取。独汉之为京客，黄廉附蔡确狱，有愧鼛等多矣。《易》曰： 介于石，不终日，贞吉。 故君子贵乎知几。
章衡，字子平，浦城人。嘉祐二年，进士第一。通判湖州，直集贤院，改盐铁判官，同修起居注。物有挂空籍者，奏请蠲之。又言： 三司经费，取领而无多寡，率不预知。急则敛于民，仓卒趣迫，故苦其难供。愿敕三部判官，簿正其数，即有所赋，先期下之，使公私皆济。 三司使忌其能，出知汝州、颍州。
熙宁初，还判太常寺。建言： 自唐开元纂修礼书，以 国恤 一章为豫凶事，删而去之。故不幸遇事，则捃摭坠残，茫无所据。今宜为《厚陵集礼》，以贻万世。 从之。
出知郑州，奏罢原武监，驰牧地四千二百顷以予民。复判太常，知审官西院。使辽，燕射运发破的，辽以为文武兼备，待之异于他使。归复命，言辽境无备，因此时可复山后八州。不听。
衡患学者不知古今，纂历代帝系，名曰《编年通载》，神宗览而善之，谓可冠冕诸史；且念其尝先多士，进用独后，面赐三品服。判吏部流内铨，尝有员阙，既拟注，而三班院辄用之，反讼吏部。宰相主其说，衡连奏疏与之辨。或曰宰相之势，恐不可深校，衡不为止，至诉于御前。神宗命内侍偕至中书，宰相见之怒，衡曰： 衡为朝廷法耳。 以状上请而视之，相悟曰： 若尔，吏部是矣。 乃罪三班。
未几，知通进银台司、直舍人院，拜宝文阁待制、知澶州。神宗曰： 卿为仁宗朝魁甲，宝文藏御集之处，未始除人，今以之处卿。 衡拜谢。至郡，会官立法禁民贩盐，衡言： 民恃盐以生，生之所在，虽犯法不顾。空令犴狱日繁，请如故便。 徙知成德军，坐事免。
元祐中，历秀、襄、河阳、曹、苏州，加集贤院学士，复以待制知扬、庐、宣、颍州，卒，年七十五。
颜复，字长道，鲁人，颜子四十八世孙也。父太初，以名儒为国子监直讲，出为临晋簿。嘉祐中，诏郡国敦访遗逸，京东以复言。凡试于中书者二十有二人，考官欧阳修奏复第一。赐进士，为校书郎，知永宁县。熙宁中，为国子直讲。王安石更学法，取士率以己意，使常秩等校诸直讲所出题及所考卷，定其优劣，复等五人皆罢。
元祐初，召为太常博士。建言： 士民礼制不立，下无矜式。请令礼官会萃古今典范为五礼书。又请考正祀典，凡干谶纬曲学、污条陋制、道流醮谢、术家厌胜之法，一切芟去。俾大小群祀尽合圣人之经，为后世法。 迁礼部员外郎。孔宗翰请尊奉孔子祠，复因上五议，欲专其祠飨，优其田禄，蠲其庙干，司其法则，训其子孙。朝廷多从之。
兼崇政殿说书，进起居舍人兼侍讲，转起居郎。请择经行之儒，补诸县教官；凡学者考其志业，不由教官荐，不得与贡举、升太学。拜中书舍人兼国子监祭酒。言： 太学诸生，有诱进之法，独教官未尝旌别，似非严师劝士之道。 未逾年，以疾改天章阁待制，未拜而卒，年五十七。王岩叟等言复学行超特，宜加优赙，诏赐钱五十万。子岐，建炎中为门下侍郎。
孙升，字君孚，高邮人。第进士，签书泰州判官。哲宗立，为监察御史。朝廷更法度，逐奸邪，升多所建明。尝上疏曰： 自二圣临御，登用正人，天下所谓忠信端良之士，豪杰俊伟之材，俱收并用，近世得贤之盛，未有如今日者。君子日进而小人日退，正道日长而邪慝日消，在廷济济有成周之风，此首开言路之效也。愿于耳目之臣，论议之际，置党附之疑，杜小人之隙；疑间一开，则言者不安其职矣。言者不安其职，则循默之风炽，而壅蔽之患生，非朝廷之福也。 迁殿中待御史。
梁焘责张问，升从而击之，执政指为附和，出知济州。逾年，提点京西刑狱，召为金部员外郎，复拜殿中侍御史，进侍御史。时翰林承旨邓温伯为台臣所攻，升与贾易论之尤力。谓草蔡确制，称其定策功比汉周勃，欺天负国，岂宜亲承密命？不报。由起居郎擢中书舍人，直学士院，以天章阁待制知应天府。董敦逸、黄廷基摭升过，改集贤院学士。
绍圣初，翟思、张商英又劾之，削职，知房州、归州；贬水部员外郎，分司；又贬果州团练副使，汀州安置。卒，年六十二。
升在元祐初，尝言： 王安石擅名世之学，为一代文宗。及进居大位，出其私智，以盖天下之聪明，遂为大害。今苏轼文章学问，中外所服，然德业器识，有所不足。为翰林学士，已极其任矣；若使辅佐经纶，愿以安石为戒。 世讥其失言。
韩川，字元伯，陕人。进士上第，历开封府推官。元祐初，用刘挚荐，为监察御史。极论市易之害，以为： 虽曰平均物直，而其实不免货交以取利，就使有获，尚不可为，况所获不如所亡，果何事也？愿量留官吏，与之期，使趣罢此法。 从之。
迁殿中侍御史。疏言： 朝廷于人才，常欲推至公以博采，及其弊也，则几于利权势而抑孤寒；常欲收勤绩以赴用，要其终也，则莫不收虚名而废实效。近制太中大夫以上岁举守臣，遇大州阙，则选诸所表；他虽考课上等，皆莫得预。推原旨意，固欲得人。然所谓太中大夫以上，率在京师，诸驰骛请求者，得之为易；至于淹历郡县治状应法者，顾出其下，则是谨身修洁之人，不若营求一章之速化也。 于是诏吏部更立法。
张舜民论西夏事，乞停封册，朝廷以为开边隙，罢其御史。梁焘等为舜民争之。川与吕陶、上官均谓舜民之言，实不可行。焘等去，川亦改太常少卿，不拜，加集贤校理、知颍州。还为侍御史、枢密都承旨，进中书舍人、吏、礼二部侍郎，以龙图阁待制复守颍，徙虢州。与孙升同受责，由坊州、郢州贬屯田员外郎，分司，岷州团练副使，道州安置。徽宗立，得故官，知青、襄二州，卒。
龚鼎臣，字辅之，郓之须城人。父诱衷，武陵令。鼎臣幼孤自立，景祐元年第进士，为平阴主簿，疏泄潴水，得良田数百千顷。调孟州司法参军，以荐，为泰宁军节度掌书记。
徂徕石介死，谗者谓介北走辽，诏衮州劾状。郡守杜衍会问，掾属莫对，鼎臣独曰： 介宁有是，愿以阖门证其死。 衍探怀出奏稿示之，曰： 吾既保介矣，君年少见义如是，未可量也。 举为秘书省著作佐郎、知莱芜县。大臣荐试馆职，坐与石介善，不召。徙知濛阳县，转秘书丞。丁母忧，服除，知安丘县。以贤良方正召试秘阁，转太常博士，赐五品服，知渠州。渠故僻陋无学者，鼎臣请于朝，建庙学，选邑子为生，日讲说，立课肄法，人大劝，始有登科者。郡人绘像事之。
召入编校史馆书籍，转都官，擢起居舍人、同知谏院。岁冬旱，将锡春宴，鼎臣曰： 旱甾太甚，非君臣同乐之时，请罢宴以答天戒。 日当食，阴云不见，鼎臣曰： 阳精既亏，四方必见，为异益大，愿精思力行，进贤远佞，以应皇极。 又论内侍都知邓保信罪状，不应出入禁中；苏安静年未五十，不应超押班；妃嫔赠三代，僣后礼；董淑妃赐谥，非是；凡大礼赦，请准太平兴国诏书，前期下禁约，后有犯不原，以杜指赦为奸者，宜著为令；开封三司于法外断狱，朝廷多曲徇其请，愿先付中书审画。仁宗悉从之。
寻兼管勾国子监，判登闻检院，详定宽恤民力奏议。淮南灾，以鼎臣体量安抚，蠲逋振贷，全活甚众。为辽正旦使，鼎臣奏： 景德中，辽犯淄、青，臣祖母、兄、姊皆见略，义不忍往。 许之，仍诏后子孙并免行焉。
俄拜户部员外郎兼侍御史知杂事，赐三品服。转吏、礼二部郎中。论宗室宜岁试补外官，请汰滥官冗兵，蕃财用，禁奢靡。连劾薛向奸暴，鬻盐、市马皆罔上。英宗登位，屡乞延访臣下，亲决国事。上疏劝皇太后早还政；及卷帘而御玺未复，又极论。谓昭陵宜俭葬，景灵神御殿不宜增侈，以彰先帝恭德。鼎臣在言路累岁，阔略细故，至大事，无所顾忌。然其言优游和平，不为峻激，使人主易听，退亦未尝语人，故其事多施行。
改集贤殿修撰、知应天府，徙江宁。召还，判太常寺兼礼仪事。神宗即位，判吏部流内铨、太常寺。选人得官，待班谢辞，率皆留滞。鼎臣奏易为门谢辞，甚便之。明堂议侑帝，或云以真宗，或云以仁宗。鼎臣曰： 严父莫大于配天，未闻以祖也。 乃奉英宗配。王安石侍讲，欲赐坐。事下礼官，鼎臣言不可，安石不悦。求补外，知衮州。
是时，诸道方田使者希功赏，概取税虚额及尝所蠲者，加旧籍以病民。鼎臣独按籍差次为十等，一无所增，衮人德之。改吏部，提举西京崇福宫。复判太常寺，留守南京。陛辞，神宗顾语移晷，喜曰： 人言卿老不任事，精明乃尔，行且用卿矣。 
时河决曹村，流殍满野，鼎臣劳来振拊，归者不胜计。拜谏议大夫、京东东路安抚使、知青州，改太中大夫，请老，提举亳州太清宫。寻以正议大夫致仕，年七十七，元祐元年卒。
郑穆，字闳中，福州侯官人。性醇谨好学，读书至忘栉沐，进退容止必以礼。门人千数，与陈襄、陈烈、周希孟友，号 四先生 。举进士，四冠乡书，遂登第，为寿安主簿。召为国子监直讲，除编校集贤院书籍。岁满，为馆阁校勘，积官太常博士。乞纳一秩，先南郊追封考妣，从之。改集贤校理，求外补，通判汾州。
熙宁三年，召为岐王侍讲。嘉王出阁，改诸王侍讲。府僚阙员，御史陈襄请择人，神宗曰： 如郑穆德行，乃宜左右王者。 凡居馆阁三十年，而在王邸一纪，非公事不及执政之门。讲说有法，可为劝戒者，必反复擿诵，岐、喜二王咸敬礼焉。
元丰三年，出知越州，加朝散大夫。先是，鉴湖旱干，民因田其中，延袤百里，官籍而税之。既而连年水溢，民逋官租积万缗，穆奏免之。未满告老，管勾杭州洞霄宫。
元祐初，召拜国子祭酒。每讲益，无问寒暑，虽童子必朝服廷接，以礼送迎。诸生皆尊其经术，服其教训。故人张景晟者死，遣白金五百两，托其孤，穆曰： 恤孤，吾事也，金于何有？ 反金而收其子，长之。三年，扬王、荆王请为侍讲，罢祭酒，除直集贤院，复入王府。荆王薨，为扬王翊善。太学生乞为师，复除祭酒，兼徐王翊善。四年，拜给事中兼祭酒；五年，除宝文阁待制，仍祭酒。
六年，请老，提举洞霄宫。敕过门下，给事中范祖禹言： 穆虽年出七十，精力尚强。古者大夫七十而致仕，有不得谢，则赐之几杖。祭酒居师资之地，正宜处老成，愿毋轻听其去。 不报。太学之士数千人，以状诣司业，又诣宰相请留，亦不从。于是公卿大夫各为诗赠其行。空学出祖汴东门外，都人观者如堵，叹未尝见。明年卒，年七十五。子璆，军事推官。
席旦，字晋仲，河南人。七岁能诗，尝登沉黎岭，得句警拔，观者惊异。元丰中，举进士，礼部不奏名。时方求边功，旦诣阙上书言： 战胜易，守胜难，知所以得之，必知所以守之。 神宗嘉纳，令廷试赐第。历齐州司法参军、郑州河阳教授、敕令所删定官。
徽宗召对，擢右正言，迁右司谏。御史中丞钱遹率同列请废元祐皇后而册刘氏为太后，旦面质为不可。遹劾旦阴佐元祐之政，左转吏部员外郎。改太常少卿，迁中书舍人、给事中。新建殿中省，命为监，俄拜御史中丞兼侍讲。
内侍郝随骄横，旦劾罢之，都人诵其直。帝以其章有 媚惑先帝 之语，嫌为指斥，旋改吏部侍郎，以显谟阁待制知宣州。召为户部侍郎，还吏部。郝随复入侍，乃以显谟阁直学士知成都府。
自赵谂以狂谋诛后，蜀数有妖言，议者遂言蜀土习乱。或导旦治以峻猛，旦政和平，徙郑州。入见，言： 蜀人性善柔，自古称兵背叛，皆非其土俗，愿勿为虑。 遂言： 蜀用铁钱，以其艰于转移，故权以楮券，而有司冀赢羡，为之益多，使民不敢信。 帝曰： 朕为卿损数百万虚券，而别给缗钱与本业，可乎？ 对曰： 陛下幸加惠远民，不爱重费以救敝法，此古圣王用心也。 自是钱引稍仍故。
坐进对淹留，黜知滁州。久之，帝思其治蜀功，复知成都。朝廷开西南夷，黎州守诣幕府白事，言云南大理国求入朝献，旦引唐南诏为蜀患，拒却之。已而威州守焦才叔言，欲诱保、霸二州内附。旦上章劾才叔为奸利敛困诸蕃之状，宰相不悦，代以庞恭孙，而徙旦永兴。恭孙俄罪去，加旦述古殿直学士，复知成都。时郅永寿、汤延俊纳土，枢密院用以訹旦，旦曰： 吾以为朝廷悔开疆之祸，今犹自若邪？ 力辞之。卒于长安，年六十二，赠太中大夫。
旦立朝无所附徇，第为中丞时，蔡王似方以疑就第，旦纠其私出府，请推治官吏，议者哂之。子益，字大光，绍兴初，参知政事。
乔执中，字希圣，高邮人。入太学，补《五经》讲书，五年不谒告。王安石为群牧判官，见而器之，命子弟与之游。擢进士，调须城主簿。时河役大兴，部役者不得人。一夕，噪而溃，因致大狱。执中往代，终帖然。富民赂吏，将创桥所居以罔市利，执中疏其害，使者入吏言使成之，执中曰： 官可去，桥不可创也。 卒不能夺。
王安石为政，引执中编修《熙宁条例》，选提举湖南常平。章惇讨五溪，檄执中取大田、离子二峒。峒路险绝，期迫，执中但走一校谕其酋，即相率归命。录功当迁秩，辞以及父母。
就徙转运判官，召为司农丞、提点开封县镇。诸县牧地，民耕岁久，议者将取之，当夷丘墓，伐桑柘，万家相聚而泣。执中请于朝，神宗诏复予民。改提点京西北路刑狱。时河决广武，埽危甚，相聚莫敢登。执中不顾，立其上，众随之如蚁附，不日埽成。
元祐初，为吏部郎中，请选人由县令、录事参军致仕者，升朝籍，得封其亲。兼徐王府侍讲、翊善，迁起居舍人、起居郎，权给事中。有司以天下谳狱失出入者同坐，执中驳之曰： 先王重入而轻出，恤刑之至也。今一旦均之，恐自是法吏不复肯与生比，非好生洽民之意也。 进中书舍人。邢恕遇赦甄复，执中言： 恕深结蔡确，鼓唱扇摇，今复其官，惧疑中外。 迁给事中、刑部侍郎。
绍圣初，上官均摭执中为吕大防所用，以宝文阁待制知郓州。执中宽厚有仁心，屡典刑狱，雪活以百数。明年，梦神人畀以骑都尉，诘旦为客言之，少焉，谈笑而逝，年六十三。
论曰：宋之人才，自祖宗涵养，至于中叶，盛矣。颜复、郑穆醇然儒者，宜居师表。龚鼎臣、乔执中始终不渝厥守，岂易得哉。章衡欲复山后八州，为国启衅；孙升以苏轼比王安石为人；韩川诋张舜民之言不可行；席旦以蔡王见疑，因而挤之。然瑕不掩瑜，它善盖亦有可称者。古称 才难不其然 者，其斯之谓欤？
