◎周三臣
○韩通李筠李重进
《五代史记》有《唐六臣传》，示讥也。《宋史》传周三臣，其名似之，其义异焉，求所以同，则归于正名义、扶纲常而已。韩通与宋太祖比肩事周，而死于宋未受禅之顷，然不传于宋，则忠义之志何所托而存乎？李筠、李重进旧史书叛，叛与否未易言也，洛邑所谓顽民，非殷之忠臣乎？孔子定《书》，不改其旧称焉。或曰：三人者尝臣唐、晋、汉矣。曰：智氏之豫让非欤！作《周三臣传》。
韩通，并州太原人。弱冠应募，以勇力闻，补骑军队长。晋开运末，汉祖建义于太原，置通帐下。寻从汉祖至东京，累迁为军校。汉祖典卫兵，以通为衙队副指挥使，从讨杜重威，得银青阶，检校国子祭酒。汉祖开国，加检校左仆射。隐帝即位，迁奉国指挥使。
乾祐初，周祖为枢密使，统兵伐河中。知通谨厚，命之自随，先登，身被六创，以功迁本军都虞候。周祖镇大名，奏通为天雄军马步军都校，委以心腹，及入汴，通甚有力焉。授奉国左第六军都校，领雷州刺史。
广顺初，为虎捷右厢都校，迁左厢，充孟州巡检，继领永、睦二州防御使。周祖亲征兖州，以通为在京右厢都巡检。时河溢，灌河阴城，命通率广锐卒千二百浚汴口，又部筑河阴城，创营壁。未几，拜保义军节度观察留后，周祖亲郊，正授节度。并州刘崇南侵，命通副河中王彦超出晋州道击之，败于高平。以通为太原北面行营部署，为地道攻其城。俄班师，移镇曹州，检校太保。
世宗即位，以深、冀之间有胡芦河，东西横亘数百里，堤堨非峻，不能扼契丹奔突。显德二年，命通与王彦超浚治之，功未就，契丹至，通出兵迎击退之，遂城李晏口为静安军，四旬而完。又城束鹿及鼓城，并葺祁州。时大兵之后，遗骸布野，通悉收瘗为万人冢。又城博野、安平，往来深、定间，夜宿古寺，昼披荆棘。在安平领百余骑督役，会契丹骑数百奄至，通率麾下与战，日暮大风雨，契丹解去，擒十余骑。又城百八桥镇及武强县，皆旬日毕。归朝，会攻秦、凤，以通为西南面行营马步军都虞候，入大散关，围凤州，分兵城固镇，以断蜀饷道。未几，拔凤州，以功授侍卫马步军都虞候。
世宗征淮南，命通为京城都巡检。世宗以都城狭小，役畿甸民筑新城，又广旧城街道。命左龙武统军薛可信、右卫上将军史佺、右监门卫上将军盖万、右羽林将军康彦环分督四面，通总领其役。功未就，世宗幸淮上，留通为在京内外都巡检、权点检侍卫司。是役也，期以三年，才半岁而就。三年，追叙秦、凤功，改领忠武军节度、检校太傅，又改侍卫马步军都虞候。世宗幸寿春，为京城内外都巡检。淮南平，为归德军节度。
六年春，诏通河北按行河堤，因发徐、宿、宋、单等州民浚汴渠数百里。世宗将北征，命通与高怀德、张铎先赴沧州，赐袭衣、金带、鞍马、器帛。即领兵入契丹境乾宁军之南。俄为陆路都部署，殿前都虞候石守信副焉。又命通巡北边，自浮阳至淤口浦坏坊三十六，遂通瀛、莫。初克益津关，以为霸州，役滨、棣民数千城之，命通董其役。师还，以为检校太尉、同平章事，充侍卫亲军马步军副都指挥使。恭帝即位，移领郓州。
太祖奉诏北征，至陈桥为诸军推戴。通在殿阁，闻有变，惶遽而归。军校王彦升遇通于路，策马逐之，通驰入其第，未及阖门，为彦升所害，妻子皆死。太祖闻通死，怒彦升专杀，以开国初，隐忍不及罪。即下诏曰： 易姓受命，王者所以应期；临难不苟，人臣所以全节。故周天平军节度、检校太尉、同中书门下平章事、侍卫亲军马步军副指挥使韩通，振迹戎伍，委质前朝，彰灼茂功，践更勇爵。夙定交于霸府，遂接武于和门，艰险共尝，情好尤笃。朕以三灵眷佑，百姓乐推，言念元勋，将加殊宠，苍黄遇害，良用怃然。可赠中书令，以礼收葬。遣高品梁令珍护丧事。 
通性刚而寡谋，言多忤物，肆威虐，众谓之 韩瞠眼 。其子颇有智略，幼病伛，人目为 橐驼儿 。见太祖有人望，常劝通早为之所，通不听。后太祖幸开宝寺，见通及其子画像于壁，遽命去之。
李筠，并州太原人。善骑射。后唐秦王从荣判六军诸卫，募勇士为爪牙，筠操弓矢求见。弓力及百斤，府中无能挽者，从荣令筠射，引满有余力，再发皆中，因以隶麾下。从荣难作，筠骑从至天津桥，射杀十数人，知事不济，弃马遁去。清泰初，应募为内殿直，迁控鹤指挥使。
晋开运末，契丹犯汴京，其将赵延寿闻筠骁勇，召置帐下。及契丹主北归，死栾城，延寿至常山，为永康王所絷。契丹众数万，据常山，后北去。留耶律解里，众才二千骑，又分别部首领杨兖以千骑掠邢、洺。来还中朝士大夫多在城中，契丹与汉相杂，解里性贪恣自奉，削汉军日食，众皆菜色。筠乘其怨，密与王荛、石公霸、何福进等谋，以闰七月二十九日伺契丹守阍者旦食，撞寺钟为期，相率入据兵库，次焚牙门，大呼市人，并力击焉。契丹众大惊，由北门而出，解里趣族乘列之于野。明日集众入郛力战，属晋士卒分掠，唯控鹤一军与市民御之，死伤相继。午后，郛外民千余知契丹奔败者，持兵趣其族乘，将劫之，守者入郛驰告，解里闻之，遂挈族而去。初，筠建谋约诸将同力，控鹤左厢都校白再荣首匿于室不敢应，筠拔佩刀破幕引臂迫之，再荣不得已而行，诸将次第赴之。及契丹去，百姓死者二千余人。诸将互伐其功，筠诣故相冯道请权领节度事，道曰： 子主奏事而已，留后事当议功臣为之。 道恐诸将争功复乱，乃以再荣前职贵加诸将，权推为留后，人心遂定。是战，筠功居多，即送款汉祖，以其子赴朝，汉祖深赏之。以控鹤一军力战，优加赐与，授再荣留后，筠博州刺史。筠以赏薄不悦。
周祖镇大名，表为先锋指挥使，又为北面缘边巡检。周祖起兵入汴，筠同郭崇从，与慕容彦超战于留子陂，彦超东奔。广顺初，权知滑州，俄真拜义成军节度。数月，改彰德军节度。会并人侵晋州，王峻率师往拒，筠亦请西征，诏褒之。又乞免黄泽关商税，奏可。周祖征兖，还次濮，筠因朝，献马，赐袭衣、金带。从至澶，宴讫遣还。及召潞州常思入朝，命筠权知军府，思改宋、亳，以筠为昭义军节度。三年，加检校太傅。时王峻兼节制，以筠及王殷、何福进皆创业功臣，故并加恩焉。显德初，周祖亲郊，加同平章事。
世宗即位，并人入侵，其将张晖率先锋自团柏谷入营梁侯驿，攻劫堡栅，所至焚略烫尽，筠遣护军穆令均率步骑二千拒之。令均营于太平驿，驿东南距潞八十里，失于侦逻，晖凌晨奄至，潞兵被甲介马，晖见之佯退，潞兵追之，并伏遂发。令均且斗且却，步卒降并者数百人，骑不复者百人，余众还保潞。世宗亲征沁州，降之，命筠率沁之行营兵赴太原，符彦卿戍忻口，拒契丹援兵。彦卿请益师，诏筠与张永德以三千骑益之，既至，以偏师绕契丹后，奋击走之。师还，加兼侍中。
二年，筠破并军于榆社，获其将安濬、康超等七十余人。三年，筠遣行军司马范守图率兵入辽州界，杀并卒三百余，获小校数人以献。四年，又遣守图入河东界，降二砦。五年，筠自将入石会关，破并人六砦。是冬，又破辽州长清砦，擒其磁州刺史李戴兴以献。俄又败并人于境，斩三百余级。六年，平辽州，获刺史张丕旦等二百四十五人以献。筠在镇擅用征赋，颇集亡命，尝以私忿囚监军使，世宗心不能堪，但诏责而已。恭帝即位，加检校太尉。是秋，令裨将刘继忠将兵与吐浑入并境，平贾家砦，斩百余级，获牛羊而还。
太祖建隆初，加兼中书令，遣使谕以受周禅。筠即欲拒命，左右为陈历数，方僶俛下拜，貌犹不恭。及延使者升阶，置酒张乐，遽索周祖画像悬壁，涕泣不已。宾佐惶骇，告使臣曰： 令公被酒失其常性，幸勿为讶。 及太原刘钧以蜡书结筠共举兵，筠虽缄书上太祖，心已畜异谋，太祖手诏慰抚之。是时，筠子守节为皇城使，尝泣谏，筠不听。太祖又遣守节谕旨曰： 吾闻汝谏汝父，汝父不听，吾今杀汝，何如汝归语汝父，我未为天子时，任自为之，既为天子，独不能臣我耶？ 守节白筠，筠谋愈甚，遂起兵，令幕府为檄书，辞多不逊。从事闾丘仲卿献策于筠曰： 公以孤军举事，其势甚危，虽倚河东之援，亦恐不得其力。大梁兵甲精锐，难与争锋。不如西下太行，直抵怀、孟，塞虎牢，据洛邑，东向而争天下，计之上也。 筠曰： 吾周朝宿将，与世宗义同昆弟，禁卫皆旧人，闻吾之来，必倒戈归我，况有儋珪枪、拨汗马，何忧天下哉。 儋珪，筠爱将，有勇力，善用枪；拨汗，筠骏马，日驰七百里，故筠夸焉。执监军亳州防御使周光逊、闲厩使李廷玉，遣判官孙孚、衙校刘继忠送于刘钧求济师。又遣人杀泽州刺史张福，往据其城。
刘钧遂率兵与契丹数千众来援，至太平驿，筠以臣礼迎谒，见钧兵卫寡弱，甚悔之，而业已然矣。钧封筠西平王，赐马三百匹，召与之语，筠自言受周祖大恩，敢爱死不寤。钧与周祖有世仇，钧默然，遂疑之。命其宣徽使卢赞监筠军，筠心不能平，颇与赞不协，钧复命平章事卫融和解之。
筠有马三千匹，辟鞠场阅习，日夜谋画为寇。留其子守节守上党，引众南向。太祖遣石守信、高怀德将兵讨之。敕曰： 勿纵筠下太行，急进师扼其隘，破之必矣。 又遣慕容延钊、王全斌由东路会守信，与监军李崇矩破筠众于长平，斩首三千级。又攻大会砦，下之。
太祖遂亲征。山路险峻多石不可行，太祖先于马上负数石，群臣六军皆负之，即日平为大道。与守信、怀德会，破筠众数万于泽南，降者三千余，杀筠监军使卢赞，擒筠河阳节度范守图，筠走还保泽。太祖至，列栅围之，筠龙捷使王廷鲁、吐浑留后汾州团练使王全德率所部自昭义来降，筠益失援。太祖亲督战，拔其城，筠赴水死，获钧相卫融，钧惧而遁归。太祖进伐上党，守节以城降，释其罪，赐袭衣、金带、银鞍勒马。是日宴从官，守节预焉，以为单州团练使；以昭义军节度副使赵处愿为郢州刺史；节度判官孙孚为屯田郎中；观察判官史文通为水部郎中；前辽州衙内指挥使马廷禹为右监门卫将军，领壁州刺史。
筠性虽暴，事母甚孝，每怒将杀人，母屏风后呼筠，筠趋至，母曰： 闻将杀人，可免乎？为吾曹增福尔。 筠遽释之。筠稍知书，颇好调谑。初名荣，避周世宗讳，将改之，或令名 筠 ，筠曰： 李筠，李筠，玉帛云乎哉。 闻者皆笑。
筠有爱妾刘氏，随筠至泽，时被攻城危，刘谓筠曰： 城中健马几何？ 筠曰： 尔安问此？ 刘曰： 孤城危蹙，破在俄顷，今诚得马数百，与腹心溃围，出保昭义，求援河东，犹愈于坐待死也。 筠然之。召左右计马尚不减千匹，以是夕将出，或谓筠曰： 今帐前计议，皆云一心，县门既发，不可保矣，傥劫公而降，悔其可及。 筠犹豫不决。明日城陷，筠将赴火，刘欲俱死，筠以其有娠，麾令去。守节既购得之，果生子焉。
守节字得臣，初补东头供奉官。广顺中，尝以心疾乘醉击杀供御白鹘，筠上章待罪，诏释之。四迁至皇城使，历单、济二州团练使。乾德六年，出知辽州。开宝三年，改和州团练使。四年，卒，年三十三。无后，以刘氏所生之弟为嗣。
李重进，其先沧州人。周太祖之甥，福庆长公主之子也，生于太原。晋天福中，仕为殿直。汉初，从周祖征河中。广顺初，迁内殿直都知，领泗州刺史，改小底都指挥使。二年，改大内都点检、权侍卫马步军都军头，领恩州团练使，迁殿前都指挥使。三年，加领泗州防御使。显德初，领武信军节度。
重进年长于世宗，及周祖寝疾，召重进受顾命，令拜世宗，以定君臣之分。世宗嗣位，为侍卫亲军马步军都虞候。从世宗征刘崇，战于高平，不利，大将樊爱能、何徽以其众遁，唯重进与白重赞勒兵不动。既而太祖先以麾下犯敌，重赞继领所部力战，世宗躬率卫兵合势，周师复振，崇遂大败。以功领忠武军节度。及进讨太原，又为行营马步军都虞候。师还，加同中书门下平章事，改归德军节度兼侍卫马步军都指挥使。
世宗亲征淮南，命重进将兵先赴正阳。俄闻李谷攻寿春不克，退保正阳，促重进兵助之。吴人以谷退为惧，乃发兵三万余，旌旗辎重亘数百里；又发战棹二百艘以张断桥之势，列阵鼓噪而北，横布拒马以万数，皆贯以利刃，维以铁索；又刻木为战形，立阵前，号 揵马牌 ，皮囊贮铁蒺莉以布战地。时周师未朝食，吴师奄至，周师望其阵皆笑之。宣祖领前军与重进、韩令坤合势击之，一鼓而败，斩首万余级，追奔二十余里，杀大将刘彦贞，擒裨将盛师朗数十人，降三千人，获戈甲三十万。世宗大悦，诏书褒谕，即以重进代谷为行营招讨使，赐袭衣、金带、玉鞍、名马。
三年，以重进为庐、寿等州招讨使。时李继勋主寿春，重进驻军城北，闻城南洞屋为淮人所焚，将议退军。会太祖自六合归，道出寿州，因驻师旬余，重进倚以为援，兵威复振。吴人大惧，以重进色黔，号 黑大王 。
张永德屯下蔡，与重进不协。永德每宴将吏，多暴重进短，后乘醉谓重进有奸谋，将吏无不惊骇。永德密遣亲信乘驿上言，世宗不之信，亦不介意。二将俱握重兵，人情益忧恐。重进遂自寿阳单骑直诣永德帐中，命酒饮，亲酌谓永德曰： 吾与公皆国家肺腑，相与戮力，同奖王室，公何疑我之深也。 永德意解，二军皆安。李景知之，密令人赍蜡书诱重进，啖以厚利，重进表其事。时行濠州刺史齐藏珍亦说重进，世宗知之，假他事诛藏珍。
诏重进夹淮城正阳、下蔡，既成，上其图。俄又败淮兵二千余于塌山北。时围寿经年未下，吴遣将许文緽、边镐舟师数万，溯淮来援。文緽维舟淮南，据紫金山，山距寿数里，设十余砦，连亘相望，与城中烽火相应；又南筑夹道，将抵寿为馈路。重进伺其城北展砦，出兵击之，败五千余众，夺二砦，获器甲甚众。世宗幸寿，宴从官，召重进赐戎服、玉带、金银器、缯彩、鞍勒马。及克寿，录功加检校太傅兼侍中，又改天平军节度，仍为招讨使。
四年，攻取濠州南关城，其团练使郭廷谓以兵万余降，获粮数万斛。从平楚州，命先还扬州。五年，世宗在迎銮，遣重进将兵赴庐州。会李景请画江为界，世宗遂还，留重进戍守，景遣人以牛酒来犒，俄乃还镇。六年，世宗北征，次博州，重进来朝，赐宴行宫，即命将兵先趣北面，及世宗驻瓦桥关，重进与诸将率师而至。时关南已平，议进取幽州，会世宗不豫而止。即命率所部赴河东，次百井路，败并人五千余，斩二千余级。恭帝嗣位，加检校太尉，改淮南道节度。
太祖即位，以韩令坤代为侍卫都指挥使，加重进中书令。既而移镇青州，加开府阶。重进与太祖俱事周室，分掌兵柄，常心惮太祖。太祖立，愈不自安，及闻移镇，阴怀异志。太祖知之，遣六宅使陈思诲赍赐铁券，以安其心。重进欲治装随思诲入朝，为左右所惑，犹豫不决。又自以周室近亲，恐不得全，遂拘思诲，治城隍，缮兵甲，遣人求援李景，景惧而不纳，闻之太祖。监军安友规常为重进所忌，至是友规谋与亲信数人斩关出，为众所拒，逾城得脱。重进捕军校不附者数十人，尽杀之。
太祖遣石守信、王审琦、李处耘、宋偓四将率禁兵讨重进。会友规至，赐袭衣、金带、器币、鞍马，以为滁州刺史，监前军。太祖谓左右曰： 朕于周室旧臣无所猜间，重进不体朕心，自怀反侧，今六师在野，当暂往慰抚之尔。 遂亲征，次大仪镇。石守信遣使驰奏，扬州破在旦夕，愿车驾临视。太祖径至城下，即日拔之。初，城将陷，重进左右劝杀思诲，重进曰： 吾今举族将赴火死，杀此何益。 即纵火自焚，思诲亦为其党所害。太祖入驻城西南，阅逆党数百人，尽戮之。重进兄深州刺史重兴，闻其叛，自杀。弟解州刺史重赞、子尚食使延福并戮于市。
初，重进谋举兵，遣亲吏翟守珣往潞，阴结李筠。守珣素识太祖，往还京师，潜诣枢密承旨李处耘求见，太祖问曰： 我欲赐重进铁券，彼信我乎？ 守珣曰： 重进终无归顺之志。 
太祖厚赐守珣，许以爵位，且令说重进缓其谋，无令二凶并作，以分兵势。守珣归，劝重进养威持重，未可轻发，重进甚信之。及李筠诛，重进反书闻，并如太祖之策，其不信铁券，亦如守珣所云。扬州既平，购得守珣，补殿直，俄为供奉官。
又有张崇诂者，周广顺初，为枢密承旨。二年，出为解州刺史、两池权盐使，多规画盐池利害。显德三年，改德州，又改泗州、泽州。崇诂本名崇训，恭帝嗣位，避讳改焉。重进赴淮南时，道出泗上，崇诂说以畜兵完城之计。重进败，事露，诏捕之，弃市，籍其家。
