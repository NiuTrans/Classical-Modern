◎外国七
○流求国定安国渤海国日本国党项
流求国在泉州之东，有海岛曰彭湖，烟火相望。其国堑栅三重，环以流水，植棘为藩，以刀槊弓矢剑铍为兵器，视月盈亏以纪时。无他奇货，商贾不通，厥土沃壤，无赋敛，有事则均税。
旁有毗舍邪国，语言不通，袒裸盱睢，殆非人类。淳熙间，国之酋豪尝率数百辈猝至泉之水沃、围头等村，肆行杀掠。喜铁器及匙箸，人闭户则免，但刓其门圈而去。掷以匙箸则頫拾之，见铁骑则争剚其甲，骈首就戮而不知悔。临敌用标枪，系绳十余丈为操纵，盖惜其铁不忍弃也。不驾舟楫，惟缚竹为筏，急则群舁之泅水而遁。
定安国本马韩之种，为契丹所攻破，其酋帅纠合余众，保于西鄙，建国改元，自称定安国。开宝三年，其国王烈万华因女真遣使入贡，乃附表贡献方物。太平兴国中，太宗方经营远略，讨击契丹，因降诏其国，令张犄角之势。其国亦怨寇仇侵侮不已，闻中国用兵北讨，欲依王师以摅宿愤，得诏大喜。
六年冬，会女真遣使来贡，路由本国，乃托其使附表来上云： 定安国王臣乌玄明言：伏遇圣主洽天地之恩，抚夷貊之俗，臣玄明诚喜诚抃，顿首顿首。臣本以高丽旧壤，渤海遗黎，保据方隅，涉历星纪，仰覆露鸿钧之德，被浸渍无外之泽，各得其所，以遂本性。而顷岁契丹恃其强暴，入寇境土，攻破城砦，俘略人民。臣祖考守节不降，与众避地，仅存生聚，以迄于今。而又扶余府昨背契丹，并归本国，灾祸将至，无大于此。所宜受天朝之密画，率胜兵而助讨，必欲报敌，不敢违命。臣玄明诚恳诚愿，顿首顿首。 其末题云： 元兴六年十月日，定安国王臣玄明表上圣皇帝前。 
上答以诏书曰： 敕定安国王乌玄明。女真使至，得所上表，以朕尝赐手诏谕旨，且陈感激。卿远国豪帅，名王茂绪，奄有马韩之地，介于鲸海之表，强敌吞并，失其故土，沉冤未报，积愤奚伸。矧彼獯戎，尚摇虿毒，出师以薄伐，乘夫天灾之流行，败衄相寻，灭亡可待。今国家已于边郡广屯重兵，只俟严冬，即申天讨。卿若能追念累世之耻，宿戒举国之师，当予伐罪之秋，展尔复仇之志，朔漠底定，爵赏有加，宜思永图，无失良便。而况渤海愿归于朝化，扶余已背于贼庭，励乃宿心，纠其协力，克期同举，必集大勋。尚阻重溟，未遑遣使，倚注之切，鉴寐宁忘。 以诏付女真使，令赍以赐之。
端拱二年，其王子因女真使附献马、雕羽鸣镝。淳化二年，其五子太元因女真使上表，其后不复至。
渤海本高丽之别种。唐高宗平高丽，徙其人居中国。则天万岁通天中，契丹攻陷营府，高丽别种大祚荣走保辽东，睿宗以为忽汗州都督，封渤海郡王，因自称渤海国，并有扶余、肃慎等十余国，历唐、梁、后唐，朝贡不绝。
后唐天成初，为契丹阿保机攻扶余城下之，改扶余为东丹府，命其子突欲留兵镇之。阿保机死，渤海王复攻扶余，不能克。历长兴、清泰，遣使朝贡。周显德初，其酋豪崔乌斯等三十人来归，其后隔绝不能通中国。
太平兴国四年，太宗平晋阳，移兵幽州，其酋帅大鸾河率小校李勋等十六人、部族三百骑来降，以鸾河为渤海都指挥使。六年，赐乌舍城浮渝府渤海琰府王诏曰： 朕纂绍丕构，奄有四海，普天之下，罔不率俾。矧太原封域，国之保障，顷因窃据，遂相承袭，倚限定为援，历世逋诛。朕前岁亲提锐旅，尽护诸将，拔并门之孤垒，断匈奴之右臂，眷言吊伐，以苏黔黎。蠢兹北戎，非理构怨，辄肆荐食，犯我封略。一昨出师逆击，斩获甚众。今欲鼓行深入，席卷长驱，焚其龙庭，大歼丑类。素闻尔国密迩寇仇，迫于吞并，力不能制，因而服属，困于率割。当灵旗破敌之际，是邻邦雪愤之日，所宜尽出族帐，佐予兵锋。俟其翦灭，沛然封赏，幽、蓟土宇，复归中原，朔漠之外，悉以相与。勖乃协力，朕不食言。 时将大举征契丹，故降是诏谕旨。
九年春，宴大明殿，因召大鸾河慰抚久之。上谓殿前都校刘延翰曰： 鸾河，渤海豪帅，束身归我，嘉其忠顺。夫夷落之俗，以驰骋为乐，候高秋戒候，当与骏马数十匹，令出郊游猎，以遂其性。 因以缗钱十万并酒赐之。
日本国者，本倭奴国也。自以其国近日所出，故以日本为名；或云恶其旧名改之也。其地东西南北各数千里，西南至海，东北隅隔以大山，山外即毛人国。自后汉始朝贡，历魏、晋、宋、隋皆来贡，唐永徽、显庆、长安、开元、天宝、上元、贞元、元和、开成中，并遣使入朝。
雍熙元年，日本国僧奝然与其徒五六人浮海而至，献铜器十余事，并本国《职员今》、《王年代纪》各一卷。奝然衣绿，自云姓藤原氏，父为真连；真连，其国五品品官也。奝然善隶书，而不通华言，问其风土，但书以对云： 国中有《五经》书及佛经、《白居易集》七十卷，并得自中国。土宜五谷而少麦。交易用铜钱，文曰 乾文大宝 。畜有水牛、驴、羊，多犀、象。产丝蚕，多织绢，薄致可爱。乐有中国、高丽二部。四时寒暑，大类中国。国之东境接海岛，夷人所居，身面皆有毛。东奥州产黄金，西别岛出白银，以为贡赋。国王以王为姓，传袭至今王六十四世，文武僚吏皆世官。 
其《年代纪》所记云： 初主号天御中主。次曰天村云尊，其后皆以 尊 为号。次天八重云尊，次天弥闻尊，次天忍胜尊，次瞻波尊，次万魂尊，次利利魂尊，次国狭槌尊，次角龚魂尊，次汲津丹尊，次面垂见尊，次国常立尊，次天鉴尊，次天万尊，次沫名杵尊，次伊奘诺尊，次素戋乌尊，次天照大神尊，次正哉吾胜速日天押穗耳尊，次天彦尊，次炎尊，次彦潋尊，凡二十三世，并都于筑紫日向宫。
彦潋第四子号神武天皇，自筑紫宫入居大和州橿原宫，即位元年甲寅，当周僖王时也。次绥靖天皇，次安宁天皇，次懿德天皇，次孝昭天皇，次孝天皇，次孝灵天皇，次孝元天皇，次开化天皇，次崇神天篁，次垂仁天皇，次景行天皇，次成务天皇。次仲哀天皇，国人言今为镇国香椎大神。次神功天皇，开化天皇之曾孙女，又谓之息长足姬天皇，国人言今为太奈良姬大神。次应神天皇，甲辰岁，始于百济得中国文字，今号八蕃菩萨，有大臣号纪武内，年三百七岁。次仁德天皇，次履中天皇，次反正天皇，次允恭天皇，次安康天皇，次雄略天皇，次清宁天皇，次显宗天皇，次仁贤天皇，次武烈天皇，次继体天皇，次安开天皇，次宣化天皇。次天国排开广庭天皇，亦名钦明天皇，即位十三年，壬申岁始传佛法于百济国，当此土梁承圣元年。
次敏达天皇。次用明天皇，有子曰圣德太子，年三岁，闻十人语，同时解之，七岁悟佛法于菩提寺，讲《圣曼经》，天雨曼陀罗华。当此土隋开皇中，遣使泛海至中国，求《法华经》。
次崇峻天皇。次推古天皇，钦明天皇之女也。次舒明天皇，次皇极天皇。次孝德天皇，白雉四年，律师道照求法至中国，从三藏僧玄奘受经、律、论，当此土唐永徽四年也。次天丰财重日足姬天皇，令僧智通等入唐求大乘法相教，当显庆三年。次天智天皇，次天武天皇，次持总天皇。次文武天皇，大宝三年，当长安元年，遣粟田真人入唐求书籍，律师道慈求经。次阿闭天皇，次皈依天皇。次圣武天皇，宝龟二年，遣僧正玄昉入朝，当开元四年。次孝明天皇，圣武天皇之女也，天平胜宝四年，当天宝中，遣使及僧入唐求内外经教及传戒。次天炊天皇。次高野姬天皇，圣武天皇之女也。次白璧天皇，二十四年，遣二僧灵仙、行贺入唐，礼五台山学佛法。次桓武天皇，遣腾元葛野与空海大师及延历寺僧澄入唐，诣天台山传智者止观义，当元和元年也。次诺乐天皇，次嵯峨天皇，次淳和天皇。次仁明天皇，当开成、会昌中，遣僧入唐，礼五台。次文德天皇，当大中年间。次清和天皇，次阳成天皇。次光孝天皇，遣僧宗睿入唐传教，当光启元年也。
次仁和天皇，当此土梁龙德中，遣僧宽建等入朝。次醍醐天皇，次天庆天皇。次封上天皇，当此土周广顺年也。次冷泉天皇，今为太上天皇。次守平天皇，即今王也。凡六十四世。
畿内有山城、大和、河内、和泉、摄津凡五州，共统五十三郡。东海道有伊贺、伊势、志摩、尾张、叁河、远江、骏河、伊豆、甲斐、相模、武藏、安房、上总、常陆凡十四州，共统一百一十六郡。东山道有通江、美浓、飞驒、信浓、上野、下野、陆奥、出羽凡八州，共统一百二十二郡。北陆道有若狭、越前、加贺、能登、越中、越后、佐渡凡七州，共统三十郡。山阴道有丹波、丹彼、徂马、因幡、伯耆、出云、石见、隐伎凡八州，共统五十二郡。小阳道有播麽、美作、备前、备中、备后、安艺、周防、长门凡八州，共统六十九郡。南海道有伊纪、淡路、河波、赞耆、伊豫、土佐凡六州，共统四十八郡。西海道有筑前、筑后、丰前、丰后、肥前、肥后、日向、大隅、萨摩凡九州，共统九十三郡。又有壹伎、对马、多礻执凡三岛，各统二郡。是谓五畿、七道、三岛，凡三千七百七十二都，四百一十四驿，八十八万三千三百二十九课丁。课丁之外，不可详见。皆奝然所记云。
按隋开皇二十年，倭王姓阿每，名自多利思比孤，遣使致书。唐永徽五年，遣使献琥珀、马脑。长安二年，遣其朝臣真人贡方物。开元初，遣使来朝。天宝十二年，又遣使来贡。元和元年，遣高阶真人来贡。开成四年，又遣使来贡。此与其所记皆同。大中、光启、龙德及周广顺中，皆尝遣僧至中国，《唐书》中、《五代史》失其传。唐咸亨中及开元二十三年、大历十二年、建中元年，皆来朝贡，其记不载。
太宗召见奝然，存抚之甚厚，赐紫衣，馆于太平兴国寺。上闻其国王一姓传继，臣下皆世官，因叹息谓宰相曰： 此岛夷耳，乃世祚遐久，其臣亦继袭不绝，此盖古之道也。中国自唐季之乱，宇县分裂，梁、周五代享历尤促，大臣世胄，鲜能嗣续。朕虽德惭往圣，常夙夜寅畏，讲求治本，不敢暇逸。建无穷之业，垂可久之范，亦以为子孙之计，使大臣之后世袭禄位，此朕之心焉。 
其国多有中国典籍，奝然之来，复得《孝经》一卷、越王《孝经新义》第十五一卷，皆金缕红罗标，水晶为轴。《孝经》即郑氏注者。越王者，乃唐太宗子越王贞；《新义》者，记室参军任希古等撰也。奝然复求诣五台，许之，令所过续食；又求印本《大藏经》，诏亦给之。二年，随台州宁海县商人郑仁德船归其国。
后数年，仁德还。奝然遣其弟子喜因奉表来谢曰： 日本国东大寺大朝法济大师、赐紫、沙门奝然启：伤鳞入梦，不忘汉主之恩；枯骨合欢，犹亢魏氏之敌。虽云羊僧之拙，谁忍鸿霈之诚。奝然诚惶诚恐，顿首顿首，死罪。奝然附商船之离岸，期魏阙于生涯，望落日而西行，十万里之波涛难尽；顾信风而东别，数千里之山岳易过。妄以下根之卑，适诣中华之盛。于是宣旨频降，恣许荒外之跋涉；宿心克协，粗观宇内之瑰奇。况乎金阙晓后，望尧云于九禁之中；岩扃晴前，拜圣灯于五台之上。就三藏而禀学，巡数寺而优游。遂使莲华回文，神笔出于北阙之北；贝叶印字，佛诏传于东海之东。重蒙宣恩，忽趁来迹。季夏解台州之缆，孟秋达本国之郊。爰逮明春，初到旧邑，缁素欣待，侯伯慕迎。伏惟陛下惠溢四溟，恩高五岳，世超黄、轩之古，人直金轮之新。奝然空辞凤凰之窟，更还蝼蚁之封。在彼在斯，只仰皇德之盛；越山越海，敢忘帝念之深。纵粉百年之身，何报一日之惠。染笔拭泪，伸纸摇魂，不胜慕恩之至。谨差上足弟子传灯大法师位嘉因、并大朝剃头受戒僧祚乾等拜表以闻。 称其本国永延二年岁次戊子二月八日，实端拱元年也。
又别启，贡佛经，纳青木函；琥珀、青红白水晶、红黑木槵子念珠各一连，并纳螺钿花形平函；毛笼一，纳螺杯二口；葛笼一，纳法螺二口，染皮二十枚；金银莳绘筥一合，纳发鬘二头，又一合，纳参议正四位上藤佐理手书二卷、及进奉物数一卷、表状一卷；又金银莳绘砚一筥一合，纳金砚一、鹿毛笔、松烟墨、金铜水瓶、铁刀；又金银莳绘扇筥一合，纳桧扇二十枚、蝙蝠扇二枚；螺钿梳函一对，其一纳赤木梳二百七十，其一纳龙骨十橛；螺钿书案一、螺钿书几一；金银莳绘平筥一合，纳白细布五匹；鹿皮笼一，纳〈豸尼〉裘一领；螺钿鞍辔一副，铜铁镫、红丝秋、泥障；倭画屏风一双；石流黄七百斤。
咸平五年，建州海贾周世昌遭风飘至日本，凡七年得还，与其国人滕木吉至，上皆召见之。世昌以其国人唱和诗来上，词甚雕刻肤浅无所取。询其风俗，云妇人皆被发，一衣用二三缣。又陈所记州名年号。上令滕木吉以所持木弓矢挽射，矢不能远，诘其故，国中不习战斗。赐木吉时装钱遣还。景德元年，其国僧寂昭等八人来朝，寂照不晓华言，而识文字，缮写甚妙，凡问答并以笔札。诏号圆通大师，赐紫方袍。天圣四年十二月，明州言日本国太宰府遣人贡方物，而不持本国表，诏却之。其后亦未通朝贡，南贾时有传其物货至中国者。
熙宁五年，有僧诚寻至台州，止天台国清寺，愿留。州以闻，诏使赴阙。诚寻献银香炉，木槵子、白琉璃、五香、水精、紫檀、琥珀所饰念珠，及青色织物绫。神宗以其远人而有戒业，处之开宝寺，尽赐同来僧紫方袍。是后连贡方物，而来者皆僧也。元丰元年，使通事僧仲回来，赐号慕化怀德大师。明州又言得其国太宰府牒，因使人孙忠还，遣仲回等贡絁二百匹、水银五千两，以孙忠乃海商，而贡礼与诸国异，请自移牒报，而答其物直，付仲回东归。从之。
乾道九年，始附明州纲首以方物入贡。淳熙二年，倭船火儿滕太明殴郑作死，诏械太明付其纲首归，治以其国之法。三年，风泊日本舟至明州，众皆不得食，行乞至临安府者复百余人。诏人日给钱五十文、米二升，俟其国舟至日遣归。十年，日本七十三人复飘至秀州华亭县，给常平义仓钱米以振之。绍熙四年，泰州及秀州华亭县复有倭人为风所泊而至者，诏勿取其货，出常平米振给而遣之。庆元六年至平江府，嘉泰二年至定海县，诏并给钱米遣归国。
党项，古析支之地，汉西羌之别种。后周世始强盛，有细风氏、费听氏、往利氏、颇超氏、野乱氏、房当氏、来禽氏、拓拔氏最为强族。唐贞观至上元间内附，散居西北边。元和以后，颇相率为盗。会昌初，武宗置三使以统之：在邠、宁、延者为一使，在盐、夏、长泽者为一使，在灵武、麟、胜者为一使。五代亦尝入贡。今灵、夏、绥、麟、府、环、庆、丰州，镇戎、天德、振武军并其族帐。
太祖建隆二年，代州刺史折乜埋来朝。乜埋，党项之大姓，世居河右，有捍边之功，故授以方州，召令入觐而遣还。
开宝元年，直荡族首领啜佶等引并人寇府州，为王师所败。诏内属羌部十六府大首领屈遇与十二府首领罗崖领所部诛啜佶，啜佶惧，以其族归顺。以屈遇为检校太保、归德将军，罗崖、啜佶并为检校司徒、怀化将军。
太平兴国二年二月，灵州部送岁市官马，赂所过族帐物粗恶，羌人恚不受。知州、比部郎中张全操捕得十八人杀之，没入其兵仗羊马，戎人遂扰。上遣使赍金帛抚赐其族，与之盟，始定。召全操下有司鞫之，决杖流登州沙门岛。是岁，灵州通远军界嗓咩族、折四族、吐蕃村族、柰三家族、尾落族、柰家族、嗓泥族剽略官纲，诏灵州安守忠、通远军董遵诲讨平之。六年，府州外浪族首领来都等来贡马。七年，丰州大首领黄罗并弟乞蚌等来贡马。又银州羌部拓跋遇来诉本州赋役苛虐，乞移居内地，诏令各守族帐。又保细族结集扇动诸部，夏州巡检使梁迥率兵讨平之。
雍熙初，诸族渠帅附李继迁为寇，诏判四方馆事田仁朗及阁门使王侁等相继领兵讨击，并赐麟、府、银、夏、丰州及日利、月利族敕书招谕之。
二年四月，侁等于银州北破悉利诸族，斩首三千六百余级，生擒八十人，俘老小一千四百余口，器甲一百八十六，枭伪署代州刺史折罗遇并弟埋乞，获马牛羊三万计。五月，又于开光谷西杏子平破保寺、保香族，追奔二十余里，斩首八百余级，枭其首领埋乜已等五十七人，生擒四十九人，俘其老小三百余人，获牛羊马驴凡四千余计。又破保、洗两族，俘三千人，降五十五族，获牛羊八千计。
侁等又言，麟州及三族砦羌人二千余户皆降，酋长折御乜等六十四人献马首罪，愿改图自效，为国讨贼，遂与部下兵入浊轮川，斩贼首五十级、酋豪二十人，李继迁及三族砦监押折御乜皆遁去。旋命内客省使郭守文自三交乘驿亟往，与王侁等同领边事。五月，王侁、李继隆等又破银州杏子平东北山谷内没邵、浪悉讹等族，及浊轮川东、兔头川西诸族，生擒七十八人，枭五十九人，俘二百三十六口，牛羊驴马千二百六十，招降千四百五十二户。
六月，夏州尹宪等引兵至盐城，吴移、越移等四族来降，宪等抚之。岌伽罗腻十四族拒命，宪等纵兵斩首千余级，俘擒百人，焚千余帐，获马牛羊七千计。又降银麟夏等州、三族砦诸部一百二十五族，合万六千一百八十九户。酋豪折御乜穷蹙来归，守文置之部下。又夏州咩嵬族魔病人乜崖在南山族结党为寇，招怀不至，擒斩之，枭首徇众，并灭其族。又府州女乜族首领来母崖男社正等内附，因迁居茗乜族中。
七月，赐宥州界咩兀十族首领、都指挥使遇乜布等九人敕书，以安抚之。十一月，以勒浪族十六府大首领屈遇、名波族十二府大首领浪买当丰州路最为忠顺，及兀泥三族首领佶移等、女女四族首领杀越都等归化，并赐敕书抚之。
端拱元年三月，火山军言河西羌部直荡族内附。二年四月，夏州赵保忠言： 臣准诏市马，已获三百匹，其宥州御泥布、啰树等二族党附继迁，不肯卖马，臣遂领兵掩杀二百余人，擒百余人，其族即降，各已安抚。 诏书奖谕之。十月，继迁寇会州熟仓族，为其首领咩〈口悉〉率来离诸族击走之。
淳化元年，藏才三族都判啜尾卒，其子啜香来请命，乃令代其父。二年七月，以黄乜族降户七百余散于银、夏州旧地处之。八月，李继迁居王庭镇，赵保忠往袭之，继迁奔铁斤泽，貌奴、猥才二族夺其牛畜二万余。十一月，继迁寇熟仓族，刺史咩〈口悉〉率来离诸族击退之。先是，兀泥大首领泥中佶移内附，诏授慎州节度，俄复归继迁，其长子突厥罗与首领黄罗至是以千余帐降，府州折御卿以闻，降诏慰谕之。赵保忠又袭破宥州御泥布、啰树二族，寻各降之，以其朋附继迁，来上。
四年三月，直荡族大首领啜尾、子河〈氵義〉大首领马一并来贡，诏以啜尾叔罗买为本族都监，又啜尾下首领十人、马一下首领十二人皆赐锦袍、银带、器币。是年，郑文宝献议禁青盐，羌族四十四首领盟于杨家族，引兵骑万三千余人入寇环州石昌镇，知环州程德玄等击走之。因诏屯田员外郎、知制诰钱若水驰驿诣边，驰其盐禁，由是部族宁息。十二月，盐州羌人酋长巢延渭为本州刺史。是年，藏才西族大首领罗妹来贡。
五年正月，以绥州羌酋苏移、山海〈口夜〉、母驮香三人并为怀化将军，野利、嵬名乜屈、啜泥三人并为归德郎将。四月，府州折御卿言：银、夏州管勾生户八千帐族悉来归附，录其马牛羊万计。邈二族大首领崖罗、藏才东族首领岁啰啜克各遣其子弟朝贡。六月，继迁所驱胁内属戎人橐驼路熟藏族首领乜遇率部族反攻继迁，其弟力战而死，既败继迁之众，复来归附。以遇为检校司空，领会州刺史。是年，兀泥族首领黄罗内附，以为怀化将军，领昭州刺史。
至道元年四月，以勒浪嵬女儿门十六府大首领马尾等内附，以马尾为归德大将军、领恩州刺史，以勒浪树李儿门首领没崖为安化郎将，副首领遇兀为保顺郎将。六月，赐庆州界首领顺州刺史李奉明、澄州刺史李彦咩、盐州刺史巢延渭、演州刺史李顺忠、环州界首领会州刺史乜遇及灵州界并河外保安、保靖、临河、怀远、定远五镇等部敕书慰抚之。七月，睡泥族首领你乜逋令男诣灵州，言族内七百余帐为李继迁劫略，首领〈口岸〉逋一族奔往萧关，你乜逋一族乞赐救助，诏赐以资粮。环州熟仓族癿遇略夺继迁牛马三十余，继迁令人招抚之，癿遇答云： 吾一心向汉，誓死不移。 诏以遇为会州刺史，赐帛五十匹、茶五十斤。
二年三月，以府州界五族大首领折突厥移为安远大将军，父死来请命也。六月，勒浪族副首领遇兀等百九十三人归附，贡马七匹。遇兀旧隶契丹，淳化初，迁族帐于府州界，东至河百五十里，南至府州三百里，至是，始朝贡。上召问慰劳，赐锦袍银带。遇兀言部族多良马，今始来朝，所贡未备。上曰： 吾嘉尔忠顺之节，慕化来归，固不以多马为意也。 
七月，李继隆出讨继迁，赐麟府州兀泥巾族大首领突厥罗、女女杀族大首领越都、女女梦勒族大首领越移、女女忙族大首领越置、女女籰儿族大首领党移、没儿族大首领莫末移、路乜族大首领越移、细乜族大首领庆元、路才族大首领罗保、细母族大首领罗保保乜凡十族敕书招怀之。闰七月，怀安镇羌诱诸族寇庆州，监军赵继升率师击败之，斩首三百级，获羊马千计。
三年二月，泥巾族大首领名悉俄，首领皆移、尹遇、崔保罗、没佶，凡五人来贡马。名悉俄等旧皆内属，因李继迁之叛，徙居河北，今复来贡。
咸平元年三月，熟仓族癿遇来朝，真宗嘉其诚节，亲见抚劳，赐以器币。十月，兀泥族大首领、昭州刺史黄罗对于崇德殿。兀泥族在青冈岭、三角城、龙马川，领族帐千五百户，初隶继迁，俄投府州，淳化中数败契丹，及与继迁相攻击。及继迁内附，黄罗惧，北徙过黄河。今还旧地，遂入贡，且言继迁既受朝命，不敢侵伐。上面加奖慰，赐赍甚厚。十二月，诏直荡族大首领鬼啜尾于金家堡置渡，令诸族互市。
二年正月，以咩逋族开道使泥埋领费州刺史。十月，以勒浪族十六府大首领、归德大将军、恩州刺史马泥领本州团练使。十一月，藏才八族大首领皆赏罗等来献名马。四年七月，以会州刺史癿遇为保顺郎将，苏家族屈尾、鼻家族都庆、白马族埋香、韦移族都香为安化郎将。九月，环州言，继迁所掠羌族嵬逋等徙帐来归，又继迁诸羌族明叶示及扑咩、讹猪等首领率属内附，并令给善地处之。其年，卑宁族首领喝邻半祝贡名马，自称有精骑三万，愿备驱策。有诏慰奖，厚偿其直。
五年，咩逋族开道使、费州刺史泥埋遣子城逋入贡，上嘉泥埋数与继迁战斗有劳，授锦州团练使，以其族弟屈子为怀化将军充本族指挥使，城逋为归德将军充本族都巡检使，余首领署军主以下名识者凡十数人。又以黑山北庄郎族龙移为安远大将军，昧克为怀化将军。八月，河西教练使李荣等向化。其年，羌寇抄金明县，李继周击走之。
十月，诏河西戎人归投者迁内地，给以闲田。时勒厥麻等三族千五百帐以浊轮砦失守，越河内属，分处边境。边臣屡言勒厥麻往来贼中，恐复叛去，乃徙置宪州楼烦县，遣使赐金帛抚慰。十二月，咩逋族遣使来贡。上闻贺兰山有小凉、大凉族甚盛，常恐与继迁合势为患，近知互有疑隙，辄相攻掠，朝廷欲遂抚之。乃召问咩逋使者，因其还特诏赐之，以激其立效。上又谓枢密使王继英等曰： 边臣言迁贼举兵，屡为龙移、昧克所败。此族在黄河北数万帐，或号庄郎昧克，常以马附藏才入贡，颇勤外御。 六年，遂降诏奖慰之。二月，叶市族啰埋等持继迁伪署牒率百余帐来归，以啰埋为本族指挥使，啰胡为军使。邠宁部署言牛羊、苏家等族杀继迁族帐有功，上曰： 此族恃远与险，久为贼援，屡遣边吏招谕，近闻有志内附，尚疑其诈，果能格斗立效。 诏厚赐首领等茶彩以奖激之。泾原部署言，者龙移卑陵山首领厮敦琶遣使称已集本族骑兵，愿随军讨贼。
三月，以咩逋族首领泥埋领鄯州防御使，充灵州河外五镇都巡检使。时潘罗支已授河西节制，上以泥埋实与罗支犄角捍贼，故加恩宠。是月，绥州羌部军使拽臼等百九十五口内属。原州熟户裴天下等请率族兵掩击迁党移湖等帐，来求策应，部署司不报。上以戎人宣力御贼，不应沮之，即诏谕诸路以精甲策应。环州酋长苏尚娘击贼有劳，及屡告贼中机事，以为临州刺史，赐锦袍银带。环庆部署张凝言： 内属戎人兴贼界错居，屡为胁诱。臣领兵离木波镇直凑八州原下砦，招降岑移等三十二族，又至分水岭降麻谋等二十一族，柔远镇降巢迷等二十族，遂抵业乐，降〈者多〉树罗家等一百族，合四千八十户，第给袍带物彩，慰遣还帐。 
四月，继迁寇洪德砦，酋长庆香与癿〈者多〉庆族合势击之，以砦兵策援，大败继迁，擒四十九人，坠崖死者甚众，获马七十余匹，旗鼓铠甲数百计。上考阵图以问入奏使，使者言砦兵拒贼千余步，庆香等亲率部族与贼接战，上曰： 庆香等假王师为援，而交锋俘获，乃其功也。 悉与所获物，加赐银彩，以庆香领顺州刺史，癿〈者多〉庆领罗州刺史。河西内属折勒厥麻等三族请以精兵千人、马三百备征讨，诏岚州抚谕。环州白马族与继迁战斗，屡徙帐乏食，赐禀粟。又诏洪德砦归附戎人，给内地土田，资以口粮。
五月，唐龙镇上言：镇有贸易于府州者，为州人邀杀，尽夺资畜。乃诏府州自今许令互市，切加存抚。六月，瓦窑、没剂、如罗、昧克等族济河击败继迁党，优诏抚问。七月，补野狸族首领子阿宜为怀安将军。八月，原、渭等州言本界戎人来附者八部二十五族，今诣吏纳质。以环州苏尚娘子孽娘为临州刺史。府州八族都校明义等言，屡于麟州屈野川击继迁，及缘边六七栅防遏，皆有克获。诏奖赍之，仍令府州常以劲兵援助，勿失机便。
景德元年正月，麟府路言： 附契丹戎人言泥族拔黄太尉率三百余帐内属。拔黄本大族，居黄河北古丰州，前数犯边，阻市马之路。其首领容貌甚伟，有智勇，桀黠难制，契丹结之，署为太尉，今悉众款塞。 诏府州厚赐茶彩，给公田，依险居之，计口赋粟，且戒唐龙镇无得侵扰。三月，宋师恭破羌贼于柳谷川，驱其帐族千余人以还。六月，洪德砦言羌部罗泥天王等首领率属来附。八月，野鸡族侵掠环庆界，诏边臣和断，如其不从，则胁以兵威。九月，镇戎军言，先叛去熟魏族酋长茄罗、兀赃、成王等三族应诏抚谕，各率属来归。
二年，熟户旺家族击夏兵，擒军主一人以献。环州言： 戎人入寇，击走之，擒酋将庆〈者多〉送阙下，请斩于藁街。 上特贳死，配淮南。原州野狸族首领厮多逋丹卒，其子阿酌代为首领，且乞奉料。诏谕以立功则赐之。
三年，府州折惟昌言兀泥族大首领名崖从父盛佶，为赵德明白池军主，密遣使谕名崖云，德明虽外托修贡之名，而点阅兵马尤急，必恐劫掠山界，名崖以告。上嘉之，降诏抚谕，就赐锦袍银带。九月，秦州言野儿和尚族部落尤大，能禀朝命，凡诸族为寇盗者辄遏绝之，请加旌别。诏补三砦都首领。十一月，镇戎军曹玮言叛去酋长苏尚娘复求归附。诏报玮曰： 尚娘反覆无信，特恐狙诈，以误边吏，又使德明缘此为词，不可纳也。 
四年，唐龙镇羌族来美与其叔璘不叶，召契丹破之，来依府州。璘、美非大族，尝持两端，顷亦寇钞近界，发兵趣之，则走河之东曰东壥，契丹加兵，则入河之西曰西壥，地极险阻，介卒骑兵所不能及。至是，上亦悯其穷而款塞，特优容之。会契丹使至，即令谕其事，仍还所掠璘、美人畜。其族人怀正又与璘互相仇劫，侧近帐族不宁，诏遣使召而盟之，依本俗法和断。
大中祥符元年，鄜延钤辖言，小湖卧浪族军主最处近塞，往时出师皆命为前锋，甚著诚节。诏补侍禁。二年六月，麟府钤辖言杜庆族依援唐龙镇，数侵别帐，请发熟户兵击之。上曰： 戎落皆吾民也，宜以道抚之。 不许。其年，兀泥族大首领名崖同府州折惟昌入贡，上亲加抚问，特诏副都知张继能赐射于琼林苑。四年，藏才西族、中族首领奴移、横全等并遣子来朝。五年，环庆熟户有酗酒劫夺使臣马樱者，上怒，令部署司重罚之。
六年，北界克山军主率众过大里河侵熟户，为罗勒族都啰击走之。诏以都啰为本族指挥使，且谕边臣约饬族帐，谨守疆界，勿出境追袭。九月，夏州略去熟户旺家族首领都子等来归，随而至者又三族，遣使存劳之。
七年，泾原钤辖曹玮请署熟户百帐以上大首领为本族军主，次指挥使，又次副指挥使，百帐而下为本族指挥使，从之。五月，玮言叶市族大首领艳奴归顺。七月，玮又言北界万子族谋钞略，发兵逆之，大败于天麻川，又为魏埋等族掩击，杀其酋帅，斩首千余级。八年，北界酋长、指挥使浪梅娘等来投，谕边臣令追取熟户亡入北界者，即遣还梅娘。
九年，羌兵寇小力族，巡检李文贞率兵奋击，追斩籍遇太保首级，赐文贞锦袍银带。五月，北界毛尸族军主浪埋、骨咩族酋长癿唱、巢迷族酋长冯移埋率其属千一百九十口、牛马杂畜千八百归附，降诏抚之。
天禧元年，环州言北界骑兵数千来剽熟户，击走之。二年，泾原路言樊家族九门都首领客厮铎内属，以厮铎为军主。三年，鄜延路言亡去熟户委乞等六百九十五人，及骨咩、大门等族来归。四年正月，又言宥州羌族腊儿率众劫熟户咩魏族，金明都监李士彬击之，斩腊儿，枭七十二级，俘余众，获甲马三百余。五月，小湖族都虞候喏嵬、巡检胡怀节等击贼有功，并进秩。环州七臼族军主近腻纳质归化，以近腻领顺州刺史，首领惹都等十五人补官有差。七月，扑咩族马讹等率属来附。十月，以淮安镇六族都军主乞埋为三班借职，充羌部巡检。五年，北界罗骨等劫剽熟户，环庆部署田敏追击之，俘获甚众，诏奖敏等，赐器币。
