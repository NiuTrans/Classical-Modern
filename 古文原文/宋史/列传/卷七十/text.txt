晏殊庞籍（孙恭孙）王随章得象吕夷简（子公绰公弼公孺）张士逊
晏殊，字同叔，抚州临川人。七岁能属文，景德初，张知白安抚江南，以神童荐之。帝召殊与进士千余人并试廷中，殊神气不慑，援笔立成。帝嘉赏，赐同进士出身。宰相寇准曰： 殊江外人。 帝顾曰： 张九龄非江外人邪？ 后二日，复试诗、赋、论，殊奏： 臣尝私习此赋，请试他题。 帝爱其不欺，既成，数称善。擢秘书省正字，秘阁读书。命直史馆陈彭年察其所与游处者，每称许之。
明年，召试中书，迁太常寺奉礼郎。东封恩，迁光禄寺丞，为集贤校理。丧父，归临川，夺服起之，从祀太清宫。诏修宝训，同判太常礼院。丧母，求终服，不许。再迁太常寺丞，擢左正言、直史馆，为升王府记室参军。岁中，迁尚书户部员外郎，为太子舍人，寻知制诰，判集贤院。久之，为翰林学士，迁左庶子。帝每访殊以事，率用方寸小纸细书，已答奏，辄并稿封上，帝重其慎密。
仁宗即位，章献明肃太后奉遗诏权听政。宰相丁谓、枢密使曹利用，各欲独见奏事，无敢决其议者。殊建言： 群臣奏事太后者，垂帘听之，皆毋得见。 议遂定。迁右谏议大夫兼侍读学士，太后谓东宫旧臣，恩不称，加给事中。预修《真宗实录》。进礼部侍郎，拜枢密副使。上疏论张耆不可为枢密使，忤太后旨。坐从幸玉清昭应宫从者持笏后至，殊怒，以笏撞之折齿，御史弹奏，罢知宣州。数月，改应天府，延范仲淹以教生徒。自五代以来，天下学校废，兴学自殊始。召拜御史中丞，改资政殿学士、兼翰林侍读学士，兵部侍郎、兼秘书监，为三司使，复为枢密副使，未拜，改参知政事，加尚书左丞。太后谒太庙，有请服衮冕者，太后以问，殊以《周官》后服对。太后崩，以礼部尚书罢知亳州，徙陈州，迁刑部尚书，以本官兼御史中丞，复为三司使。
陕西方用兵，殊请罢内臣监兵，不以阵图授诸将，使得应敌为攻守；及募弓箭手教之，以备战斗。又请出宫中长物助边费，凡他司之领财利者，悉罢还度支。悉为施行。康定初，知枢密院事，遂为枢密使。进同中书门下平章事。庆历中，拜集贤殿学士、同平章事，兼枢密使。
殊平居好贤，当世知名之士，如范仲淹、孔道辅皆出其门。及为相，益务进贤材，而仲淹与韩琦、富弼皆进用，至于台阁，多一时之贤。帝亦奋然有意，欲因群材以更治，而小人权幸皆不便。殊出欧阳修为河北都转运，谏官奏留，不许。孙甫、蔡襄上言： 宸妃生圣躬为天下主，而殊尝被诏志宸妃墓，没而不言。 又奏论殊役官兵治僦舍以规利。坐是，降工部尚书、知颍州。然殊以章献太后方临朝，故志不敢斥言；而所役兵，乃辅臣例宣借者，时以谓非殊罪。
徙陈州，又徙许州，稍复礼部、刑部尚书。祀明堂，迁户部，以观文殿大学士知永兴军，徙河南府，迁兵部。以疾，请归京师访医药。既平，复求出守，特留侍经筵，诏五日一与起居，仪从如宰相。逾年，病浸剧，乘舆将往视之。殊即驰奏曰： 臣老疾，行愈矣，不足为陛下忧也。 已而薨。帝虽临奠，以不视疾为恨，特罢朝二日，赠司空兼侍中，谥元献，篆其碑首曰 旧学之碑 。
殊性刚简，奉养清俭。累典州，吏民颇畏其悁急。善知人，富弼、杨察，皆其婿也。殊为宰相兼枢密使，而弼为副使，辞所兼，诏不许，其信遇如此。文章赡丽，应用不穷，尤工诗，闲雅有情思，晚岁笃学不倦。文集二百四十卷，及删次梁、陈以后名臣述作，为《集选》一百卷。
子知止，为朝请大夫。
庞籍，字醇之，单州成武人。及进士第，为黄州司理参军，知州夏竦以为有宰相器。调开封府兵曹参军，知府薛奎荐为法曹。迁大理寺丞、知襄邑县。
预修《天圣编敕》，为刑部详覆官。擢群牧判官，因转封言： 旧制不以国马假臣下，重武备也。枢密院以带甲马借内侍杨怀敏，群牧覆奏，乃赐一马，三日，乃复借之，数日而复罢。枢密掌机命，反覆乃如此。平时，百官奏事上前，不自批章，止送中书、枢密院。近岁玺书内降，浸多于旧，无以防偏请、杜幸门矣。往者，王世融以公主子殴府吏，法当赎金，特停任。近作坊料物库主吏盗官物，辄自逃避。以宫掖之亲，三司遽罢追究。今日圣断乃异于昔，臣窃惑焉。祥符令检下稍严，胥吏相率空县而去，令坐罢免。若是，则清强者沮矣。 
久之，出知秀州，召为殿中侍御史，章献太后遗诰：章惠太后议军国事；籍请下阁门，取垂帘仪制尽燔之。又奏： 陛下躬亲万机，用人宜辨邪正、防朋党，擢进近列，愿采公论，毋令出于执政。 孔道辅谓人曰： 言事官多观望宰相意，独庞醇之，天子御史也。 为开封府判官，尚美人遣内侍称教旨免工人市租。籍言： 祖宗以来，未有美人称教旨下府者，当杖内侍。 诏有司： 自今宫中传命，毋得辄受。 数劾范讽罪，讽善李迪，皆寝不报，反坐言宫禁事不得实，以祠部员外郎罢为广南东路转运使。又言范讽事有不尽如奏，讽坐贬，籍亦降太常博士、知临江军。寻复官，徙福建转运使。
景祐三年，为侍御史，改刑部员外郎、知杂事，判大理寺，进天章阁待制。元昊反，为陕西体量安抚使。坐令开封府吏冯士元市女口，降知汝州。徒同州，就除陕西都转运使。文彦博鞫黄德和狱，未上，诏籍同案。籍言曰： 德和退怯当诛。刘平力战而没，宜加恤其子孙。 又建言： 频岁灾异，天久不雨。宫中费用奢靡，出纳不严，须索烦多，有司无从钩校虚实。臣窃谓凡乘舆所费，宫中所用，宜务加裁抑，取则先帝，修德弭灾之道也。今宿兵西鄙，将士力战，弗获功赏；而内官、医官、乐官，无功劳，享丰赐，天下指目，谓之 三官 。愿少裁损，无厚赉予，专励战功，寇不足平也。 
进龙图阁直学士、知延州，俄兼鄜延都总管、经略安抚缘边招讨使。明年，改延州观察使，力辞，换左谏议大夫。自元昊陷金明、承平、塞门、安远、栲栳砦，破五龙川，边民焚掠殆尽，籍至，稍葺治之。戍兵十万无壁垒，皆散处城中，畏籍，莫敢犯法。金明西北有浑州川，土沃衍。川尾曰桥子谷，寇出入之隘道。使部将狄青将万余人，筑招安砦于谷旁，数募民耕种，收粟以赡军。周美袭取承平砦，王信筑龙安砦，悉复所亡地，筑十一城。及开癿名、平戎道，通永和、乌仁关，更东西阵法为方阵，颇损益兵械。元昊遣李文贵赍野利旺荣书来送款，籍曰： 此诈也。 乃屯兵青涧城。后数月，果大寇定川，籍召文贵开谕之，遣去。既而元昊又以旺荣书来，会帝厌兵，因招怀之，遣籍报书，使呼旺荣为太尉。籍曰： 太尉三公，非陪臣所得称，使旺荣当之，则元昊不得臣矣。今其书自称 宁令 或 谟宁令 ，皆其官名也，于义无嫌。 朝廷从之。
会敌新破泾原城砦，方议修复。使者往返，逾年，又遣贺从勖来，改名曰曩霄，称男不称臣。籍不敢闻，从勖曰： 子事父，犹臣事君也。若得至京师，天子不许，更归议之。 籍送使者阙下，因陈便宜，言： 羌久不通和市，国人愁怨。今辞理浸顺，必有改事中国之心，请遣使者申谕之。 朝廷采用其策。元昊既臣，召籍为枢密副使。籍言： 自陕西用兵，公私俱困，请并省官属，退近塞之兵就食内地。 从之，于是颇省边费。改参知政事，拜工部侍郎、枢密使，迁户部，拜同中书门下平章事、昭文馆大学士、监修国史。籍初入相，且独员，而遽为昭文馆大学士，出殊拜也。
侬智高反，师数不利，遣狄青为宣抚使。谏官韩绛谓武人不宜专任，帝以问籍。籍曰： 青起行伍，若以文臣副之，则号令不专，不如不遣。 诏岭南诸军，皆受青节度。既而捷书至，帝喜曰： 青破贼，卿之力也。 遂欲以青为枢密使、同平章事，籍力争之，不听。岭南平，二广举人推恩者六百九十一人，论者以为过。
顷之，齐州学究皇甫渊以捕贼功，法当赏钱，数上书求用。道士赵清贶与籍姊家亲，绐为渊白籍，乃与堂吏共受渊赂。小吏诉之，下开封府，捕清贶，刺配远州，道死。韩绛言籍阴讽府杖杀清贶以灭口，覆之无状。言不已，乃罢知郓州。居数月，加观文殿大学士。拜昭德军节度使、知永兴军，改并州。
仁宗不豫，籍尝密疏，请择宗室之贤者为皇子，其言甚切。坐擅听麟州筑堡白草平，而州将武戡等为夏人所败，复为观文殿大学士、户部侍郎、知青州。迁尚书左丞，不拜。徙定州，召还京师，上章告老，寻以太子太保致仕，封颍国公。薨，年七十六。时仁宗不豫，废朝、临奠皆不果，第遣使吊赙其家。赠司空，加侍中，谥庄敏。
籍晓律令，长于吏事。持法深峭，军中有犯，或断斩刳磔，或累笞至死，以故士卒畏服。治民颇有惠爱，及为相，声望减于治郡时。子元英，朝散大夫。孙恭孙。
恭孙字德孺，以荫，补通判施州。崇宁中，部蛮向文强叛，诏转运使王蘧领州事致讨，恭孙说降文强而斩之。蘧上其功，进三秩，知涪州，遂以开边为己任。诱珍州骆文贵、承州骆世华纳土，费不赀。转运判官朱师古劾恭孙生事，诏黜师古而以恭孙代，于是溱、播、溪、思、费等州相继降。每开一城，辄褒迁，五年间，至徽猷阁待制。威州守乞通保、霸二州，进恭孙直学士、知成都府，委以招纳。未几，其酋董舜咨、董彦博来纳土，诏遣赴阙，皆拜承宣使，赐第京师，更名保州祺州、霸州亨州，使恭孙进筑之。言者论其贪纵，究治如章，谪保静军节度副使。才逾月，起知陈州，复待制，帅泸州。又以筑思州，进学士。前后在西南二十年，所得州县，多张名簿，实瘠卤不毛地，缮治转饷，为蜀人病，无几时皆废。宣和中，卒。
王随，字子正，河南人。登进士甲科，为将作监丞、通判同州，迁秘书省著作郎、直史馆、判三司磨勘司。为京西转运副使，陛辞，且言曰： 臣父母家洛中，乃在所部，得奉汤药，圣主之泽也。 真宗因赐诗宠行，以羊酒束帛令过家为寿。迁淮南转运使，父忧，起复。时岁比饥，随敕属部出库钱，货民市种粮，岁中约输绢以偿，流庸多复业。徙河东转运使，三迁刑部员外郎兼侍御史知杂事。擢知制诰，以不善制辞，出知应天府。一日，帝谓宰相曰： 随治南京太宽。 王旦曰： 南京，都会之地，随临事汗漫，无以弹压 。改知扬州。再加右谏议大夫、权知开封府。
仁宗为太子，拜右庶子，仍领府事。周怀政诛，随自陈尝假怀政白金五十两，夺知制诰，改给事中、知杭州。乾兴初，复降秘书少监，徙通州。以州少学者，徙孔子庙，起学舍，州人喜，遣子弟就学。母丧，起复光禄卿、知润州，徙江宁府。岁大饥，转运使移府发常平仓米，计口日给一升，随置不听，曰： 民所以饥者，由兼并闭籴，以邀高价也。 乃大出官粟，平其价。
复给事中，为龙图阁直学士、知秦州。秦卒有负罪逃入蕃部者，戎人辄奴畜之，小不如意，复执出求赏，前此坐法多死。随下教能自归者免死，听复隶军籍，由是多来归者。又建请增蕃落卒，给废陷马地，募民耕种。坐事，徙河南府。入为御史中丞，同知礼部贡举，迁尚书礼部侍郎、翰林侍读学士。
明道中，为江淮安抚使，还拜户部侍郎、参知政事，请与同列日献前代名臣规谏一事。议者谓非辅弼之职，其事遂寝。加吏部侍郎、知枢密院事，为庄惠皇太后园陵监护使，拜门下侍郎、同中书门下平章事、昭文馆大学士、监修国史。自薛居正后，故事，初相无越迁门下侍郎者，学士丁度之失也。
顷之，以疾在告，诏五日一朝，入中书视事。为相一年，无所建明。与陈尧佐、韩亿、石中立同执政，数争事。会灾异屡发，谏官韩琦言之，四人俱罢。随以彰信军节度使、同中书门下平章事判河阳。薨，赠中书令，谥章惠，后改文惠。
随外若方严，而治失于宽。晚更卞急，辄嫚骂人。性喜佛，慕裴休之为人，然风迹弗逮也。
章得象，字希言，世居泉州。高祖仔钧，事闽为建州刺史，遂家浦城。得象母方娠，梦登山，遇神人授以玉象，及生，父奂复梦家庭积笏如山。长而好学，美姿表，为人庄重。进士及第，为大理评事、知玉山县，迁本寺丞。
真宗将东封泰山，以殿中丞签书兖州观察判官事，知台州，历南雄州，徙洪州。杨亿以为有公辅器，荐之。或问之，亿曰： 闽士轻狭，而章公深厚有容，此其贵也。 得象尝与亿戏博李宗谔家，一夕负钱三十万，而酣寝自如。他日博胜，得宗谔金一奁；数日博又负，即反奁与宗谔，封识未尝发也。其度量宏廓如此。
未几，召试，为直史馆、安抚京东，权三司度支判官，累迁尚书刑部郎中，使契丹，遂以兵部郎中知制诰。逾年，为翰林学士，迁右谏议大夫，以给事中为群牧使，迁礼部侍郎兼龙图阁学士，进承旨兼侍讲学士，擢同知枢密院事，迁户部侍郎，遂拜同中书门下平章事、集贤殿大学士。帝谓得象曰： 向者太后临朝，群臣邪正，朕皆默识之。卿清忠无所附，且未尝有所干请，今日用卿，职此也。 
陕西用兵，加中书侍郎兼工部尚书兼枢密使，辞所加官。明年，以工部尚书为昭文馆大学士。庆历五年，拜镇安军节度使、同平章事，封郇国公，徙判河南府，守司空致仕，薨。故事，致仕官乘舆不临奠，帝特往焉。赠太尉兼侍中，谥文宪。皇祐中，改谥文简。
得象在翰林十二年，章献太后临朝，宦官方炽，太后每遣内侍至学士院，得象必正色待之，或不交一言。在中书凡八年，宗党亲戚，一切抑而不进。仁宗锐意天下事，进用韩琦、范仲淹、富弼，使同得象经画当世急务，得象无所建明，御史孙抗数言之，得象居位自若。既而章十上请罢，帝不得已，许之。初，闽人谣曰： 南台江合出宰相。 至得象相时，沙涌可涉云。
论曰：殊、籍、随、得象皆起孤生，致位宰相。籍通晓法令，随练习民事，皆能用其所长。然籍终至绌免，随数遭谴斥，何其才之难得也。得象浑厚有容，殊喜荐拔人物，乐善不倦，方之诸人，殊其最优乎！
吕夷简，字坦夫，先世莱州人。祖龟祥知寿州，子孙遂为寿州人。夷简进士及第，补绛州军事推官，稍迁大理寺丞。祥符中，试材识兼茂明于体用科，或言六科所以求阙政，今封禅告成，何阙政之求，罢之。通判通州，徙濠州，再迁太常博士。
河北水，选知滨州。代还奏： 农器有算，非所以劝力本也。 遂诏天下农器皆勿算。擢提点两浙刑狱，迁尚书祠部员外郎。时京师大建宫观，伐材木于南方。有司责期会，工徒至有死者，诬以亡命，收系妻子。夷简请缓其役，从之。又言： 盛冬挽运艰苦，须河流渐通，以卒番送。 真宗曰： 观卿奏，有为国爱民之心矣。 擢刑部员外郎兼侍御史知杂事。
蜀贼李顺叛，执送阙下，左右称贺。既而属御史台按之，非是，贺者趣具顺狱，夷简曰： 是可欺朝廷邪？ 卒以实奏，忤大臣意。岁蝗旱，夷简请责躬修政，严饬辅相，思所以共顺天意；及奏弹李溥专利罔上。寇准判永兴，黥有罪者徙湖南，道由京师，上准变事。夷简曰： 准治下急，是欲中伤准尔，宜勿问，益徙之远方。 从之。赵安仁为御史中丞，夷简以亲嫌，改起居舍人、同勾当通进司兼银台封驳事。使契丹，还，知制诰。两川饥，为安抚使，进龙图阁直学士，再迁刑部郎中、权知开封府。治严办有声，帝识姓名于屏风，将大用之。
仁宗即位，进右谏议大夫。雷允恭擅徙永定陵地，夷简与鲁宗道验治，允恭诛，以给事中参知政事，因请以祥符天书内之方中。真宗祔庙，太后欲具平生服玩如宫中，以银罩覆神主。夷简言： 此未足以报先帝。今天下之政在两宫，惟太后远奸邪，奖忠直，辅成圣德，所以报先帝者，宜莫若此也。 故事，郊祠毕，辅臣迁官，夷简与同列皆辞之，后为例。迁尚书礼部侍郎、修国史，进户部，拜同中书门下平章事、集贤殿大学士、景灵宫使。玉清昭应宫灾，太后泣谓大臣曰： 先帝尊道奉天而为此，今何以称遗旨哉。 夷简意其将复营构也，乃推《洪范》灾异以谏，太后默然。因奏罢二府兼宫观使。进吏部，拜昭文馆大学士、监修国史，史成，辞进官。
天圣末，加中书侍郎。章懿太后为顺容，薨，宫中未治丧，夷简朝奏事，因曰： 闻有宫嫔亡者。 太后矍然曰： 宰相亦预宫中事邪？ 引帝偕起。有顷独出，曰： 卿何间我母子也？ 夷简曰： 太后他日不欲全刘氏乎？ 太后意稍解。有司希太后旨，言岁月葬未利。夷简请发哀成服，备仪仗葬之。
大内火，百官晨朝，而宫门不开。辅臣请对，帝御拱辰门，百官拜楼下，夷简独不拜。帝使人问其故，曰： 宫庭有变，群臣愿一望清光。 帝举帘见之，乃拜。诏以为修大内使。内成，进尚书右仆射兼门下侍郎，辞仆射，乃兼吏部尚书。
初，荆王子养禁中，既长，夷简请出之。太后欲留使从帝诵读，夷简曰： 上富春秋，所亲非儒学之臣，恐无益圣德。 即日命还邸中。太后崩，帝始亲政事，夷简手疏陈八事，曰：正朝纲，塞邪径，禁货赂，辨佞壬，绝女谒，疏近习，罢力役，节冗费。其劝帝语甚切。
帝始与夷简谋，以张耆、夏竦皆太后所任用者也，悉罢之，退告郭皇后。后曰： 夷简独不附太后邪？但多机巧、善应变耳。 由是夷简亦罢为武胜军节度使、检校太傅、同中书门下平章事、判陈州。及宣制，夷简方押班，闻唱名，大骇，不知其故。而夷简素厚内侍副都知阎文应，因使为中诇，久之，乃知事由皇后也。岁中而夷简复相。初，刘涣上疏请太后还政，太后怒，使投岭外，属太后疾革，夷简请留之。至是，涣以前疏自言，帝擢涣右正言，顾谓夷简： 向者枢密院亟欲投涣，赖卿以免。 夷简谢，因曰： 涣由疏外故敢言，大臣或及此，则太后必疑风旨自陛下，使子母不相安矣。 帝以夷简为忠。郭后以怒尚美人，批其颊，误伤帝颈。帝以爪痕示执政大臣，夷简以前罢相故，遂主废后议。仁宗疑之，夷简曰： 光武，汉之明主也，郭后止以怨怼坐废，况伤陛下颈乎？ 夷简将废后，先敕有司，无得受台谏章奏。于是御史中丞孔道辅、右司谏范仲淹率台谏诣阁门请对，有旨令台谏诣中书，夷简乃贬出道辅等，后遂废。宗室子益众，为置大宗正纠率，增教授员。加右仆射，封申国公。
王曾与夷简数争事，不平，曾斥夷简纳赂市恩。夷简乞置对，帝问曾，曾语屈，于是二人皆罢。夷简以镇安军节度使、同平章事判许州，徙天雄军。未几，以右仆射复入相，逾年，进位司空，辞不拜，徙许国公。时方饬兵备，以判枢密院事，而谏官田况言总判名太重，改兼枢密使。
契丹聚兵幽蓟，声言将入寇，议者请城洛阳。夷简谓： 契丹畏壮侮怯，遽城洛阳，亡以示威，景德之役，非乘舆济河，则契丹未易服也。宜建都大名，示将亲征以伐其谋。 或曰： 此虚声尔，不若修洛阳。 夷简曰： 此子囊城郢计也。使契丹得渡河，虽高城深池，何可恃耶？ 乃建北京。
未几，感风眩，诏拜司空、平章军国重事，疾稍间，命数日一至中书，裁决可否。夷简力辞，复降手诏曰： 古谓髭可疗疾，今翦以赐卿。 三年春，帝御延和殿召见，敕乘马至殿门，命内侍取兀子舆以前。夷简引避久之，诏给扶毋拜。乃授司徒、监修国史，军国大事与中书、枢密同议。固请老，以太尉致仕，朝朔望。既薨，帝见群臣，涕下，曰： 安得忧国忘身如夷简者！ 赠太师、中书令，谥文靖。
自仁宗初立，太后临朝十余年，天下晏然，夷简之力为多。其后元昊反，四方久不用兵，师出数败；契丹乘之，遣使求关南地。颇赖夷简计画，选一时名臣报使契丹、经略西夏，二边以宁。然建募万胜军，杂市井小人，浮脆不任战斗。用宗室补环卫官，骤增奉赐，又加遗契丹岁缯金二十万，当时不深计之，其后费大而不可止。郭后废，孔道辅等伏阁进谏，而夷简谓伏阁非太平事，且逐道辅。其后范仲淹屡言事，献《百官图》论迁除之敝，夷简指为狂肆，斥于外。时论以此少之。
夷简当国柄最久，虽数为言者所诋，帝眷倚不衰。然所斥士，旋复收用，亦不终废。其于天下事，屈伸舒卷，动有操术。后配食仁宗庙，为世名相。始，王旦奇夷简，谓王曾曰： 君其善交之。 卒与曾并相。后曾家请御篆墓碑，帝因惨然思夷简，书 怀忠之碑 四字以赐之。有集二十卷。
子公绰、公弼、公著、公孺。公著自有传。
公绰字仲裕，荫补将作监丞、知陈留县。天圣中，为馆阁对读。召试，直集贤院，辞，改校理，迁太子中允。夷简罢相，复为直集贤院、同管勾国子监，出知郑州。尝问民疾苦，父老曰： 官籍民产，第赋役重轻，至不敢多畜牛，田畴久芜秽。 公绰为奏之，自是牛不入籍。还判吏部南曹，累迁太常博士、同判太常寺。请复太医局，及请设令、丞、府史如天官医师。钧容直假太常旌纛、羽籥，为优人戏，公绰执不可，遂罢之。纠察在京刑狱。虎翼卒刘庆告变，下吏案验，乃庆始谋，众不从，庆反诬众以邀赏。因言： 京师卫兵百万，不痛惩之，则众心摇。 遂斩庆以徇。迁尚书工部员外郎，为史馆修撰。
时夷简虽谢事，犹领国史，公绰辞修撰。夷简薨，还兵部员外郎，复为修撰。服除，复同判太常寺兼提举修祭器。公绰以郊庙祭器未完，制度多违礼，请悉更造。故事，荐新诸物，礼官议定乃荐，或后时陈败。公绰采《月令》诸书，以四时新物及所当荐者，配合为图。又以岁大、中、小祠凡六十一，禘祫二，祼献兴俯，玉帛尊彝，菁茆醓醢，钟石歌奏，集为《郊祀总仪》上之。又言： 古者，天地、宗庙、日月、五方、百神之祀，咸有尊罍，五齐三酒，分实其中，加明水、明酒，以达阴阳之气。今有司徒设尊罍，而酌用一尊，非礼神之意。宜按《周礼》实齐酒，取火于日，取水于月，因天地之洁气。 又言： 祖宗配郊，当正位，今侧乡之，非所以示尊严也。 初，谥诸后，皆系祖宗谥，而真宗五后独曰 庄 。公绰曰： 妇人从夫之谥，真宗谥章圣，而后曰 庄 ，非礼也，愿更为 章 。 多施行之。
历知制诰、龙图阁直学士、集贤殿修撰、知永兴军，改枢密直学士、知秦州。安远砦、古渭州诸羌来献地，公绰顾其属曰： 天下之大，岂利区落尺寸地以为广邪？ 却之。弓箭手马多阙，公绰谕诸砦户为三等，凡十丁为社，至秋成，募出金帛市马，马少，则先后给之。祀明堂，迁刑部郎中，召为龙图阁学士、权知开封府。岁余，愿罢府事，进翰林侍读学士、知审刑院兼判太常寺。
初，公绰在开封府，宰相庞籍外属道士赵清贶受赂，杖脊道死。至是，御史以为公绰受籍旨，杖杀清贶以灭口，左迁龙图阁学士、知徐州。方杖清贶时，实非公绰所临。顷之，公绰亦自辨，复侍读学士，徙河阳，留侍经筵。时久不雨，帝顾问： 何以致雨？ 曰： 狱久不决，即有冤者，故多旱。 帝亲虑囚，已而大雨。迁右司郎中，未拜，卒。赠左谏议大夫。
公绰通敏有才，父执政时，多涉干请，喜名好进者趋之。尝漏泄除拜以市恩，时人比之窦申。
公弼字宝臣。赐进士出身，积迁直史馆、河北转运使。自宝元、庆历以来，宿师备边。既西北撤警，而将屯如故，民疲馈饷。公弼始通御河，漕粟实塞下，冶铁以助经费；移近边屯兵就食京东；增城卒，给板筑；蠲冗赋及民逋数百万。夷简之亡也，仁宗思之，问知公弼名，识于殿柱。至是，益材其为。擢都转运使，加龙图阁直学士、知瀛州，入权开封府。尝奏事退，帝目送之，谓宰相曰： 公弼甚似其父。 
改同群牧使，以枢密直学士知渭、延二州，徙成都府。其治尚宽，人疑少威断。营卒犯法当杖，捍不受，曰： 宁以剑死。 公弼曰： 杖者国法，剑汝自请。 杖而后斩之，军府肃然。英宗罢三司使蔡襄，召公弼代之。初，公弼在群牧时，帝居藩，得赐马颇劣，欲易不可。至是，帝谓曰： 卿曩岁不与朕马，是时固已知卿矣。蔡襄主计，诉讼不时决，故多留事。卿继其后，将何以处之？ 公弼顿首谢，对曰： 襄勤于事，未尝有旷失，恐言之者妄耳。 帝以为长者。拜枢密副使。时言事者数与大臣异议去，公弼谏曰： 谏官、御史，为陛下耳目，执政为股肱。股肱耳目，必相为用，然后身安而元首尊。宜考言观事，视其所以而进退之。 彗出营室，帝忧之，同列请饬边备。公弼曰： 彗非小变，陛下宜侧身修德，以应天戒，臣恐患不在边也。 
神宗立，司马光劾内侍高居简，帝未决。公弼曰： 光与居简，势不两立。居简，内臣耳，而光中执法，愿陛下择其重者。 帝曰： 然则当奈何？ 公弼曰： 迁居简一官，而解其近职，光当无争。 从之进。枢密使。议者欲并环庆、鄜延为一路，公弼曰： 自白草西抵定远，中间相去千里，若合为一路，猝有缓急，将何以应？ 又欲下边臣使议之，公弼曰： 庙堂之上不处决，而诿边吏，可乎？ 乃止。
王安石知政事。嗛公弼不附己，白用其弟公著为御史中丞以逼之。公弼不自安，立上章避位，不许。陈升之建议，卫兵年四十以上，稍不中程者，减其牢廪，徙之淮南。公弼以为非人情，帝曰： 是当退为剩员者，今故为优假，何所害？ 对曰： 臣不敢生事邀名，正恐误国耳。既使去本土，又削其廪，傥二十万众皆反侧，为之奈何？ 韩绛议复肉刑，公弼力陈不可，帝皆为之止。
安石立新法，公弼数言宜务安静，又将疏论之。从孙嘉问窃其稿示安石，安石先白之，帝不乐，遂罢为观文殿学士、知太原府。韩绛宣抚秦、晋，将取啰兀城，令河东发兵二万，趣神堂新路。公弼曰： 虏必设伏以待我。永和关虽回远，可安行无患。 乃由永和。既而新路援兵果遇伏，诏褒之。麟州无井，唯沙泉在城外，欲拓城包之，而土善陷，夏人每至围城，人皆忧渴死。公弼用其僚邓子乔计，仿古拔轴法，去其沙，实以末炭，坟土于其上，板筑立，遂包泉于中。自是城坚不陷，而州得以守。
俄以疾，请知郑州。王韶取熙河，朝廷谋秦凤帅，帝曰： 公弼在河东，方出师仓卒时，有缓御之能，宜使往。 乃拜宣徽西院使、判秦州。帝疑其不肯行，公弼闻命即治装，帝喜，召之入对，慰劳而遣之。既赴镇，羌董毡辄治书称敕，公弼却之，曰： 藩臣安得妄称敕？ 董毡惧，自是不复敢。才旬月，复以疾求解，为西太一宫使。薨，年六十七。赠太尉，谥曰惠穆。
公孺字稚卿。任为奉礼郎，赐进士出身，判吏部南曹。占对详敏，仁宗以为可用。知泽、颍、庐、常四州，提点福建、河北路刑狱，入为开封府推官。民鬻薪为盗所夺，逐之遭伤，尹包拯命笞盗。公孺曰： 盗而伤主，法不止笞。 执不从，拯善其守。及使三司，而公孺为判官，事皆咨决之。判都水监，未几，改陕西转运使。
神宗得绥州，遣使议守弃之便，久未决。命公孺往，与郭逵议合，遂存绥州。常平法行，公孺请以青苗、免役归提刑司。徙知渭州，再徙郓州。坐失人死刑，责知蔡州。
元丰初，帝召公孺，慰之曰： 长安谋帅，无以易卿。 命知永兴军。徙河阳，洛口兵千人，以久役思归，奋斧锸排关，不得入，西走河桥，观听汹汹。诸将请出兵掩击，公孺曰： 此皆亡命，急之，变且生。 即乘马东去，遣牙兵数人迎谕之曰： 汝辈诚劳苦，然岂得擅还？一度桥，则罪不赦矣！太守在此，愿自首者止道左。 皆伫立以俟。公孺索倡首者，黥一人，余复送役所。语其校曰： 若复偃蹇者，斩而后报。 众帖息。乃自劾专命，诏释之。
知审官东院，出知秦州。李宪以诏出兵，欲尽驻原、渭，公孺不可，与宪相论奏，坐徙相州，更陈、杭、郑、瀛四州。元祐初，加龙图阁直学士，复以为秦州，固辞，改秘书监。迁刑部侍郎、知开封府，为政明恕。幕人迁黼坐设，毁其角，法当徒，公孺请罪，数十人皆以杖免。原庙亡珠，系治典吏久，公孺曰： 主者番代不一，曷尝以珠数相授受，岁时讳日，宫嫔狎至，奈何颛指吏卒乎？ 请之，得释。擢户部尚书，以病，提举醴泉观。卒，年七十。赠右光禄大夫。
公孺廉俭，与人寡合。尝护曹佾丧，得厚饷，辞不受，谈者清其节焉。
张士逊，字顺之。祖裕，尝主阴城盐院，因家阴城。士逊生百日始啼。淳化中，举进士，调郧乡主簿，迁射洪令。转运使檄移士逊治郪，民遮马首不得去，因听还射洪。安抚使至梓州，问属吏能否，知州张雍曰： 射洪令，第一也。 改襄阳令，为秘书省著作佐郎、知邵武县，以宽厚得民。前治射洪，以旱，祷雨白崖山陆使君祠，寻大雨，士逊立廷中，须雨足乃去。至是，邵武旱，祷欧阳太守庙，庙去城过一舍，士逊彻盖，雨沾足始归。改秘书丞、监折中仓，历御史台推直官。
翰林学士杨亿荐为监察御史。贡举初用糊名法，士逊为诸科巡铺官，以进士有姻党，士逊请避去，真宗记名于御屏，自是有亲嫌者皆移试，著为令。中书拟人充江南转运使，再拟辄见却，帝独用士逊。再迁侍御史，徙广东，又徙河北。河侵棣州，诏徙州阳信，议者患粮多，不可迁。士逊视濒河数州方艰食，即计余以贷贫者，期来岁输阳信，公私利之。
仁宗出阁，帝选僚佐，谓宰臣曰： 翊善、记室，府属也，王皆受拜。今王尚少，宜以士逊为友，令王答拜。 于是以户部郎中直昭文馆，为寿春郡王友，改升王府谘议参军，迁右谏议大夫兼太子右庶子，改左庶子。士逊言： 诣资善堂，升阶列拜，而皇太子犹跪受，宜诏皇太子坐受之。 帝不许。诏士逊等遇太子侍驾出入许陪从。判史馆，知审刑院，以太子宾客、枢密直学士判集贤院。既而二府大臣皆领东宫官，遂换太子詹事，擢枢密副使，迁给事中兼詹事，累迁尚书左丞，遂拜礼部尚书、同中书门下平章事、集贤殿大学士。
曹汭狱事起，宦者罗崇勋、江德明方用事，因谮利用。帝疑之，问执政，众顾望未有对者。士逊徐曰： 此独不肖子为之，利用大臣，宜不知状。 太后怒，将罢士逊。帝以其东宫旧臣，加刑部尚书、知江宁府，解通犀带赐之。后领定国军节度使、知许州。
明道初，复入相，进中书侍郎兼兵部尚书。明年，进门下侍郎、昭文馆大学士、监修国史。是岁旱蝗，士逊请如汉故事册免，不许。及帝自损尊号，士逊又请降官一等，以答天变，帝慰勉之。群臣上章懿谥册，退而入慰，士逊与同列过杨崇勋园饮，日中不至。御史中丞范讽劾士逊，以尚书左仆射判河南府，崇勋亦以使相判许州。翌日入谢，班崇勋下。帝问其故，士逊曰： 崇勋为使相，臣官仆射，位当下。 遂为山南东道节度使、同中书门下平章事、判许州，以崇勋知陈州。时士逊罢已累日，制犹用宰相衔，有司但奉行制书，不复追改。徙河南府。
宝元初，复以门下侍郎、兵部尚书入相，封郢国公。士逊与辅臣奏事，帝从容曰： 朕昨放宫人，不独闵幽闭，亦省浮费也。近复有献孪女者，朕却而弗受。 士逊曰： 此盛德事也。 帝徐曰： 近言者至有毁大臣、揭君过者。 士逊曰： 陛下审察邪正，则憸讦之人，宜自戒惧矣。 冯士元狱既具，帝以决狱问士逊。士逊曰： 台狱阿徇，非出自宸断，何以惬中外之论邪。 帝曰： 君子小人各有党乎？ 士逊曰： 有之，第公私不同尔。 帝曰： 法令必行，邪正有别，则朝纲举矣。 
康定初，士逊言禁兵久戍边，其家在京师，有不能自存者。帝命内侍条指挥使以下为差等，出内藏缗钱十万赐之。士逊又请遣使安抚陕西，帝命遣知制诰韩琦以行。于是诏枢密院，自今边事，并与士逊等参议。及简辇官为禁军，辇官携妻子遮宰相、枢密院喧诉，士逊方朝，马惊堕地。时朝廷多事，士逊亡所建明，谏官韩琦论曰： 政事府岂养病之地邪。 士逊不自安，累上章请老，乃拜太傅，封邓国公致仕。诏朔望朝见及大朝会，缀中书门下班，与一子五品服。士逊辞朝朔望。间遣中使劳问，御书飞白 千岁 字赐之，士逊因建千岁堂。尝请买城南官园，帝以赐士逊。宰相得谢，盖自士逊始。就第凡十年，卒，年八十六。帝临奠，赠太师、中书令，谥文懿，御篆其墓碑曰 旧德之碑 。
士逊生七日，丧母，其姑育养之。既长，事姑孝谨，姑亡，为行服，徒跣扶柩以葬，追封南阳县太君。初，陈尧佐罢参知政事，人有挟怨告尧佐谋反，复有诬谏官阴附宗室者。士逊曰： 憸人构陷善良，以摇朝廷，奸伪一开，亦不能自保矣。 帝悟，抵告者以罪，诬谏官事亦不下。然曹利用在枢府，藉宠肆威，士逊居其间，无所可否，时人以 和鼓 目之。士逊尝纳女口宫中，为御史杨偕所劾。
子友真字益之。初补将作监主簿，再迁为丞。士逊为请馆阁校勘，仁宗曰： 馆阁所以待英俊，不可。 乃令馆阁读书，诏校勘毋得增员。后编三馆书籍，迁秘阁校理、同知礼院，赐进士出身，知襄州。坐军贼张海剽劫不能制，罢归。后除史馆修撰，御史何郯言： 史馆修撰，故事，皆试知制诰，友直不当得。 改集贤殿修撰。以天章阁待制知陕州，同勾当三班院。侍宴集英殿，犹衣绯衣，仁宗顾见之，乃赐金紫。累迁工部郎中、知越州。州民每春敛财，大集僧道士女，谓之 祭天 ，友直下令禁绝，取所敛财建学以延诸生。卒官。士逊尝记帝东宫旧事，而史官未之见，友直纂为《资善录》上之。
幼子友正字义祖，杜门不治家事，居小阁学书，积三十年不辍，遂以书名。神宗评其草书，为本朝第一。
论曰：吕夷简、张士逊皆以儒学起家，列位辅弼。仁宗之世，天下承平，因时制宜，济以宽厚，相臣预有力焉。士逊练习民事，风迹可纪，而依违曹利用以取讥。方夷简在下僚，诸父蒙正以宰相才期之。及其为相，深谋远虑，有古大臣之度焉。在位日久，颇务收恩避怨，以固权利，郭后之废，遂成其君之过举，咎莫大焉。虽然，吕氏更执国政，三世四人，世家之盛，则未之有也。
