司马光（子康）吕公著（子希哲希纯）
司马光，字君实，陕州夏县人也。父池，天章阁待制。光生七岁，凛然如成人，闻讲《左氏春秋》，爱之，退为家人讲，即了其大指。自是手不释书，至不知饥渴寒暑。群儿戏于庭，一儿登瓮，足跌没水中，众皆弃去，光持石击瓮破之，水迸，儿得活。其后京、洛间画以为图。仁宗宝元初，中进士甲科。年甫冠，性不喜华靡，闻喜宴独不戴花，同列语之曰： 君赐不可违。 乃簪一枝。
除奉礼郎，时池在杭，求签苏州判官事以便亲，许之。丁内外艰，执丧累年，毁瘠如礼。服除，签书武成军判官事，改大理评事，补国子直讲。枢密副使庞籍荐为馆阁校勘，同知礼院。中官麦允言死，给卤簿。光言： 繁缨以朝，孔子且犹不可。允言近习之臣，非有元勋大劳而赠以三公官，给一品卤簿，其视繁缨，不亦大乎。 夏竦赐谥文正，光言： 此谥之至美者，竦何人，可以当之？ 改文庄。加集贤校理。
从庞籍辟，通判并州。麟州屈野河西多良田，夏人蚕食其地，为河东患。籍命光按视，光建： 筑二堡以制夏人，募民耕之，耕者众则籴贱，亦可渐纾河东贵籴远输之忧。 籍从其策；而麟将郭恩勇且狂，引兵夜渡河，不设备，没于敌，籍得罪去。光三上书自引咎，不报。籍没，光升堂拜其妻如母，抚其子如昆弟，时人贤之。
改直秘阁、开封府推官。交趾贡异兽，谓之麟，光言： 真伪不可知，使其真，非自至不足为瑞，愿还其献。 又奏赋以风。修起居注，判礼部。有司奏日当食，故事食不满分，或京师不见，皆表贺。光言： 四方见、京师不见，此人君为阴邪所蔽；天下皆知而朝廷独不知，其为灾当益甚，不当贺。 从之。
同知谏院。苏辙答制策切直，考官胡宿将黜之，光言： 辙有爱君忧国之心，不宜黜。 诏置末级。
仁宗始不豫，国嗣未立，天下寒心而莫敢言。谏官范镇首发其议，光在并州闻而继之，且贻书劝镇以死争。至是，复面言： 臣昔通判并州，所上三章，愿陛下果断力行。 帝沉思久之，曰： 得非欲选宗室为继嗣者乎？此忠臣之言，但人不敢及耳。 光曰： 臣言此，自谓必死，不意陛下开纳。 帝曰： 此何害，古今皆有之。 光退未闻命，复上疏曰： 臣向者进说，意谓即行，今寂无所闻，此必有小人言陛下春秋鼎盛，何遽为不祥之事。小人无远虑，特欲仓卒之际，援立其所厚善者耳。 定策国老 、 门生天子 之祸，可胜言哉？ 帝大感动曰： 送中书。 光见韩琦等曰： 诸公不及今定议，异日禁中夜半出寸纸，以某人为嗣，则天下莫敢违。 琦等拱手曰： 敢不尽力。 未几，诏英宗判宗正，辞不就，遂立为皇子，又称疾不入。光言： 皇子辞不赀之富，至于旬月，其贤于人远矣。然父召无诺，君命召不俟驾，愿以臣子大义责皇子，宜必入。 英宗遂受命。
衮国公主嫁李玮，不相能，诏出玮卫州，母杨归其兄璋，主入居禁中。光言： 陛下追念章懿太后，故使玮尚主。今乃母子离析，家事流落，独无雨露之感乎？玮既黜，主安得无罪？ 帝悟，降主沂国，待李氏恩不衰。进知制诰，固辞，改天章阁待制兼侍讲、知谏院。时朝政颇姑息，胥史喧哗则逐中执法，辇官悖慢则退宰相，卫士凶逆而狱不穷治，军卒詈三司使而以为非犯阶级。光言皆陵迟之渐，不可以不正。充媛董氏薨，赠淑妃，辍朝成服，百官奉慰，定谥，行册礼，葬给卤簿。光言： 董氏秩本微，病革方拜充媛。古者妇人无谥，近制惟皇后有之。卤簿本以赏军功，未尝施于妇人。唐平阳公主有举兵佐高祖定天下功，乃得给。至韦庶人始令妃主葬日皆给鼓吹，非令典，不足法。 时有司定后宫封赠法，后与妃俱赠三代，光论： 妃不当与后同，袁盎引却慎夫人席，正为此耳。天圣亲郊，太妃止赠二代，而况妃乎？ 
英宗立，遇疾，慈圣光献后同听政。光上疏曰： 昔章献明肃有保佑先帝之功，特以亲用外戚小人，负谤海内。今摄政之际，大臣忠厚如王曾，清纯如张知白，刚正如鲁宗道，质直如薛奎者，当信用之；猥鄙如马季良，谗谄如罗崇勋者，当疏远之，则天下服。 帝疾愈，光料必有追隆本生事，即奏言： 汉宣帝为孝昭后，终不追尊卫太子、史皇孙；光武上继元帝，亦不追尊钜鹿、南顿君，此万世法也。 后诏两制集议濮王典礼，学士王珪等相视莫敢先，光独奋笔书曰： 为人后者为之子，不得顾私亲。王宜准封赠期亲尊属故事，称为皇伯，高官大国，极其尊荣。 议成，珪即命吏以其手稿为按。既上与大臣意殊，御史六人争之力，皆斥去。光乞留之，不可，遂请与俱贬。
初，西夏遣使致祭，延州指使高宜押伴，傲其使者，侮其国主，使者诉于朝。光与吕诲乞加宜罪，不从。明年，夏人犯边，杀略吏士。赵滋为雄州，专以猛悍治边，光论其不可。至是，契丹之民捕鱼界河，伐柳白沟之南，朝廷以知雄州李中祐为不材，将代之。光谓： 国家当戎夷附顺时，好与之计较末节，及其桀骜，又从而姑息之。近者西祸生于高宜，北祸起于赵滋；时方贤此二人，故边臣皆以生事为能，渐不可长。宜敕边吏，疆场细故辄以矢刃相加者，罪之。 
仁宗遗赐直百余万，光率同列三上章，谓： 国有大忧，中外窘乏，不可专用乾兴故事。若遗赐不可辞，宜许侍从上进金钱佐山陵。 不许。光乃以所得珠为谏院公使钱，金以遣舅氏，义不藏于家。后还政，有司立式，凡后有所取用，当覆奏乃供。光云： 当移所属使立供已，乃具数白后，以防矫伪。 
曹佾无功除使相，两府皆迁官。光言： 陛下欲以慰母心，而迁除无名，则宿卫将帅、内侍小臣，必有觊望。 已而迁都知任守忠等官，光复争之，因论： 守忠大奸，陛下为皇子，非守忠意，沮坏大策，离间百端，赖先帝不听；及陛下嗣位，反覆交构，国之大贼。乞斩于都市，以谢天下。 责守忠为节度副使，蕲州安置，天下快之。
诏刺陕西义勇二十万，民情惊挠，而纪律疏略不可用。光抗言其非，持白韩琦。琦曰： 兵贵先声，谅祚方桀骜，使骤闻益兵二十万，岂不震慑？ 光曰： 兵之贵先声，为无其实也，独可欺之于一日之间耳。今吾虽益兵，实不可用，不过十日，彼将知其详，尚何惧？ 琦曰： 君但见庆历间乡兵刺为保捷，忧今复然，已降敕榜与民约，永不充军戍边矣。 光曰： 朝廷尝失信，民未敢以为然，虽光亦不能不疑也。 琦曰： 吾在此，君无忧。 光曰： 公长在此地，可也；异日他人当位，因公见兵，用之运粮戍边，反掌间事耳。 琦嘿然，而讫不为止。不十年，皆如光虑。
王广渊除直集贤院，光论其奸邪不可近： 昔汉景帝重卫绾，周世宗薄张美。广渊当仁宗之世，私自结于陛下，岂忠臣哉？宜黜之以厉天下。 进龙图阁直学士。
神宗即位，擢为翰林学士，光力辞。帝曰： 古之君子，或学而不文，或文而不学，惟董仲舒、扬雄兼之。卿有文学，何辞为？ 对曰： 臣不能为四六。 帝曰： 如两汉制诏可也；且卿能进士取高第，而云不能四六，何邪？ 竟不获辞。
御史中丞王陶以论宰相不押班罢，光代之，光言： 陶由论宰相罢，则中丞不可复为。臣愿俟既押班，然后就职。 许之。遂上疏论修心之要三：曰仁，曰明，曰武；治国之要三：曰官人，曰信赏，曰必罚。其说甚备。且曰： 臣获事三朝，皆以此六言献，平生力学所得，尽在是矣。 御药院内臣，国朝常用供奉官以下，至内殿崇班则出；近岁暗理官资，非祖宗本意。因论高居简奸邪，乞加远窜。章五上，帝为出居简，尽罢寄资者。既而复留二人，光又力争之。张方平参知政事，光论其不叶物望，帝不从。还光翰林兼侍读学士。
光常患历代史繁，人主不能遍鉴，遂为《通志》八卷以献。英宗悦之，命置局秘阁，续其书。至是，神宗名之曰《资治通鉴》，自制《序》授之，俾日进读。
诏录颍邸直省官四人为阁门祗候，光曰： 国初草创，天步尚艰，故御极之初，必以左右旧人为腹心耳目，谓之随龙，非平日法也。阁门祗候在文臣为馆职，岂可使厮役为之。 
西戎部将嵬名山欲以横山之众，取谅祚以降，诏边臣招纳其众。光上疏极论，以为： 名山之众，未必能制谅祚。幸而胜之，灭一谅祚，生一谅祚，何利之有；若其不胜，必引众归我，不知何以待之。臣恐朝廷不独失信谅祚，又将失信于名山矣。若名山余众尚多，还北不可，入南不受，穷无所归，必将突据边城以救其命。陛下不见侯景之事乎？ 上不听，遣将种谔发兵迎之，取绥州，费六十万，西方用兵，盖自此始矣。
百官上尊号，光当答诏，言： 先帝亲郊，不受尊号。末年有献议者，谓国家与契丹往来通信，彼有尊号我独无，于是复以非时奉册。昔匈奴冒顿自称 天地所生日月所置匈奴大单于 ，不闻汉文帝复为大名以加之也。愿追述先帝本意，不受此名。 帝大悦，手诏奖光，使善为答辞，以示中外。
执政以河朔旱伤，国用不足，乞南郊勿赐金帛。诏学士议，光与王珪、王安石同见，光曰： 救灾节用，宜自贵近始，可听也。 安石曰： 常衮辞堂馔，时以为衮自知不能，当辞位不当辞禄。且国用不足，非当世急务，所以不足者，以未得善理财者故也。 光曰： 善理财者，不过头会箕敛尔。 安石曰： 不然，善理财者，不加赋而国用足。 光曰： 天下安有此理？天地所生财货百物，不在民，则在官，彼设法夺民，其害乃甚于加赋。此盖桑羊欺武帝之言，太史公书之以见其不明耳。 争议不已。帝曰： 朕意与光同，然姑以不允答之。 会安石草诏，引常衮事责两府，两府不敢复辞。
安石得政，行新法，光逆疏其利害。迩英进读，至曹参代萧何事，帝曰： 汉常守萧何之法不变，可乎？ 对曰： 宁独汉也，使三代之君常守禹、汤、文、武之法，虽至今存可也。汉武取高帝约束纷更，盗贼半天下；元帝改孝宣之政，汉业遂衰。由此言之，祖宗之法不可变也。 吕惠卿言： 先王之法，有一年一变者， 正月始和，布法象魏 是也；有五年一变者，巡守考制度是也；有三十年一变者， 刑罚世轻世重 是也。光言非是，其意以风朝廷耳。 帝问光，光曰： 布法象魏，布旧法也。诸侯变礼易乐者，王巡守则诛之，不自变也。刑新国用轻典，乱国用重典，是为世轻世重，非变也。且治天下譬如居室，敝则修之，非大坏不更造也。公卿侍从皆在此，愿陛下问之。三司使掌天下财，不才而黜可也，不可使执政侵其事。今为制置三司条例司，何也？宰相以道佐人主，安用例？苟用例，则胥吏矣。今为看详中书条例司，何也？ 惠卿不能对，则以他语诋光。帝曰： 相与论是非耳，何至是。 光曰： 平民举钱出息，尚能蚕食下户，况悬官督责之威乎！ 惠卿曰： 青苗法，愿取则与之，不愿不强也。 光曰： 愚民知取债之利，不知还债之害，非独县官不强，富民亦不强也。昔太宗平河东，立籴法，时米斗十钱，民乐与官为市。其后物贵而和籴不解，遂为河东世世患。臣恐异日之青苗，亦犹是也。 帝曰： 坐仓籴米何如？ 坐者皆起，光曰： 不便。 惠卿曰： 籴米百万斛，则省东南之漕，以其钱供京师。 光曰： 东南钱荒而粒米狼戾，今不籴米而漕钱，弃其有余，取其所无，农末皆病矣！ 侍讲吴申起曰： 光言，至论也。 
它日留对，帝曰： 今天下汹汹者，孙叔敖所谓 国之有是，众之所恶 也。 光曰： 然。陛下当论其是非。今条例司所为，独安石、韩绛、惠卿以为是耳，陛下岂能独与此三人共为天下邪？ 帝欲用光，访之安石。安石曰： 光外托劘上之名，内怀附之下实。所言尽害政之事，所与尽害政之人，而欲置之左右，使与国论，此消长之大机也。光才岂能害政，但在高位，则异论之人倚以为重。韩信立汉赤帜，赵卒气夺，今用光，是与异论者立赤帜也。 
安石以韩琦上疏，卧家求退。帝乃拜光枢密副使，光辞之曰： 陛下所以用臣，盖察其狂直，庶有补于国家。若徒以禄位荣之，而不取其言，是以天官私非其人也。臣徒以禄位自荣，而不能救生民之患，是盗窃名器以私其身也。陛下诚能罢制置条例司，追还提举官，不行青苗、助役等法，虽不用臣，臣受赐多矣。今言青苗之害者，不过谓使者骚动州县，为今日之患耳。而臣之所忧，乃在十年之外，非今日也。夫民之贫富，由勤惰不同，惰者常乏，故必资于人。今出钱贷民而敛其息，富者不愿取，使者以多散为功，一切抑配。恐其逋负，必令贫富相保，贫者无可偿，则散而之四方；富者不能去，必责使代偿数家之负。春算秋计，展转日滋，贫者既尽，富者亦贫。十年之外，百姓无复存者矣。又尽散常平钱谷，专行青苗，它日若思复之，将何所取？富室既尽，常平已废，加之以师旅，因之以饥馑，民之羸者必委死沟壑，壮者必聚而为盗贼，此事之必至者也。 抗章至七八，帝使谓曰： 枢密，兵事也，官各有职，不当以他事为辞。 对曰： 臣未受命，则犹侍从也，于事无不可言者。 安石起视事，光乃得请，遂求去。
以端明殿学士知永兴军。宣抚使下令分义勇戍边，选诸军骁勇士，募市井恶少年为奇兵；调民造干糒，悉修城池楼橹，关辅骚然。光极言： 公私困敝，不可举事，而京兆一路皆内郡，缮治非急。宣抚之令，皆未敢从，若乏军兴，臣当任其责。 于是一路独得免。徙知许州，趣入觐，不赴；请判西京御史台归洛，自是绝口不论事。而求言诏下，光读之感泣，欲嘿不忍，乃复陈六事，又移书责宰相吴充，事见《充传》。
葵天申为察访，妄作威福，河南尹、转运使敬事之如上官；尝朝谒应天院神御殿，府独为设一班，示不敢与抗。光顾谓台吏曰： 引蔡寺丞归本班。 吏即引天申立监竹木务官富赞善之下。天申窘沮，即日行。
元丰五年，忽得语涩疾，疑且死，豫作遗表置卧内，即有缓急，当以畀所善者上之。官制行，帝指御史大夫曰： 非司马光不可。 又将以为东宫师傅。蔡确曰： 国是方定，愿少迟之。 《资治通鉴》未就，帝尤重之，以为贤于荀悦《汉纪》，数促使终篇，赐以颍邸旧书二千四百卷。及书成，加资政殿学士。凡居洛阳十五年，天下以为真宰相，田夫野老皆号为司马相公，妇人孺子亦知其为君实也。
帝崩，赴阙临，卫士望见，皆以手加额曰： 此司马相公也。 所至，民遮道聚观，马至不得行，曰： 公无归洛，留相天子，活百姓。 哲宗幼冲，太皇太后临政，遣使问所当先，光谓： 开言路。 诏榜朝堂。而大臣有不悦者，设六语云： 若阴有所怀；犯非其分；或扇摇机事之重；或迎合已行之令；上以徼幸希进；下以眩惑流俗。若此者，罚无赦。 后复命示光，光曰： 此非求谏，乃拒谏也。人臣惟不言，言则入六事矣。 乃具论其情，改诏行之，于是上封者以千数。
起光知陈州，过阙，留为门下侍郎。苏轼自登州召还，缘道人相聚号呼曰： 寄谢司马相公，毋去朝廷，厚自爱以活我。 是时天下之民，引领拭目以观新政，而议者犹谓 三年无改于父之道 ，但毛举细事，稍塞人言。光曰： 先帝之法，其善者虽百世不可变也。若安石、惠卿所建，为天下害者，改之当如救焚拯溺。况太皇太后以母改子，非子改父。 众议甫定。遂罢保甲团教，不复置保马；废市易法，所储物皆鬻之，不取息，除民所欠钱；京东铁钱及茶盐之法，皆复其旧。或谓光曰： 熙、丰旧臣，多憸巧小人，他日有以父子义间上，则祸作矣。 光正色曰： 天若祚宗社，必无此事。 于是天下释然，曰： 此先帝本意也。 
元祐元年复得疾，诏朝会再拜，勿舞蹈。时青苗、免役、将官之法犹在，而西戎之议未决。光叹曰： 四患未除，吾死不瞑目矣。 折简与吕公著云： 光以身付医，以家事付愚子，惟国事未有所托，今以属公。 乃论免役五害，乞直降敕罢之。诸将兵皆隶州县，军政委守令通决。废提举常平司，以其事归之转运、提点刑狱。边计以和戎为便。谓监司多新进少年，务为刻急，令近臣于郡守中选举，而于通判中举转运判官。又立十科荐士法。皆从之。
拜尚书左仆射兼门下侍郎，免朝觐，许乘肩舆，三日一入省。光不敢当，曰： 不见君，不可以视事。 诏令子康扶入对，且曰： 毋拜。 遂罢青苗钱，复常平粜籴法。两宫虚己以听。辽、夏使至，必问光起居，敕其边吏曰： 中国相司马矣，毋轻生事、开边隙。 光自见言行计从，欲以身徇社稷，躬亲庶务，不舍昼夜。宾客见其体羸，举诸葛亮食少事烦以为戒，光曰： 死生，命也。 为之益力。病革，不复自觉，谆谆如梦中语，然皆朝廷天下事也。
是年九月薨，年六十八。太皇太后闻之恸，与帝即临其丧，明堂礼成不贺，赠太师、温国公，襚以一品礼服，赙银绢七千。诏户部侍郎赵瞻、内侍省押班冯宗道护其丧，归葬陕州。谥曰文正，赐碑曰 忠清粹德 。京师人罢市往吊，鬻衣以致奠，巷哭以过车。及葬，哭者如哭其私亲。岭南封州父老，亦相率具祭，都中及四方皆画像以祀，饮食必祝。
光孝友忠信，恭俭正直，居处有法，动作有礼。在洛时，每往夏县展墓，必过其兄旦，旦年将八十，奉之如严父，保之如婴儿。自少至老，语未尝妄，自言： 吾无过人者，但平生所为，未尝有不可对人言者耳。 诚心自然，天下敬信，陕、洛间皆化其德，有不善，曰： 君实得无知之乎？ 
光于物澹然无所好，于学无所不通，惟不喜释、老，曰： 其微言不能出吾书，其诞吾不信也。 洛中有田三顷，丧妻，卖田以葬，恶衣菲食以终其身。
绍圣初，御史周秩首论光诬谤先帝，尽废其法。章惇、蔡卞请发冢斫棺，帝不许，乃令夺赠谥，仆所立碑。而惇言不已，追贬清远军节度副使，又贬崖州司户参军。徽宗立，复太子太保。蔡京擅政，复降正议大夫，京撰《奸党碑》，令郡国皆刻石。长安石工安民当镌字，辞曰： 民愚人，固不知立碑之意。但如司马相公者，海内称其正直，今谓之奸邪，民不忍刻也。 府官怒，欲加罪，泣曰： 被役不敢辞，乞免镌安民二字于石末，恐得罪于后世。 闻者愧之。
靖康元年，还赠谥。建炎中，配飨哲宗庙庭。
康字公休，幼端谨，不妄言笑，事父母至孝。敏学过人，博通群书，以明经上第。光修《资治通鉴》，奏检阅文字。丁母忧，勺饮不入口三日，毁几灭性。光居洛，士之从学者退与康语，未尝不有得。涂之人见其容止，虽不识，皆知其为司马氏子也。以韩绛荐，为秘书，由正字迁校书郎。光薨，治丧皆用《礼经》家法，不为世俗事。得遗恩，悉以与族人。服除，召为著作佐郎兼侍讲。
上疏言： 比年以来，旱暵为虐，民多艰食。若复一不稔，则公私困竭，盗贼可乘。自古圣贤之君，非无水旱，惟有以待之，则不为甚害。愿及今秋熟，令州县广籴，民食所余，悉归于官。今冬来春，令流民就食，候乡里丰穰，乃还本土。凡为国者，一丝一毫皆当爱惜，惟于济民则不宜吝。诚能捐数十万金帛，以为天下大本，则天下幸甚。 拜右正言，以亲嫌未就职。
为哲宗言前世治少乱多，祖宗创业之艰难，积累之勤劳，劝帝及时向学，守天下大器，且劝太皇太后每于禁中训迪，其言切至。迩英进讲，又言： 《孟子》于书最醇正，陈王道尤明白，所宜观览。 帝曰： 方读其书 。寻诏讲官节以进。
康自居父丧，居庐疏食，寝于地，遂得腹疾，至是不能朝谒。赐优告。疾且殆，犹具疏所当言者以待，曰： 得一见天子极言而死无恨。 使召医李积于兖。积老矣，乡民闻之，往告曰： 百姓受司马公恩深，今其子病，愿速往也。 来者日夜不绝，积遂行；至，则不可为矣。年四十一而卒。公卿嗟痛于朝，士大夫相吊于家，市井之人，无不哀之。诏赠右谏议大夫。
康为人廉洁，口不言财。初，光立神道碑，帝遣使赐白金二千两，康以费皆官给，辞不受。不听。遣家吏如京师纳之，乃止。
论曰：熙宁新法病民，海内骚动，忠言谠论，沮抑不行；正人端士，摈弃不用。聚敛之臣日进，民被其虐者将二十年。方是时，光退居于洛，若将终身焉。而世之贤人君子，以及庸夫愚妇，日夕引领望其为相，至或号呼道路，愿其毋去朝廷，是岂以区区材智所能得此于人人哉？德之盛而诚之著也。
一旦起而为政，毅然以天下自任，开言路，进贤才。凡新法之为民害者，次第取而更张之，不数月之间，刬革略尽。海内之民，如寒极而春，旱极而雨，如解倒悬，如脱桎梏，如出之水火之中也。相与咨嗟叹息，欢欣鼓舞，甚若更生，一变而为嘉祐、治平之治。君子称其有旋乾转坤之功，而光于是亦老且病矣。天若祚宋，慭遗一老，则奸邪之势未遽张，绍述之说未遽行，元祐之臣固无恙也。人众能胜天，靖康之变，或者其可少缓乎？借曰有之，当不至如是其酷也。《诗》曰： 哲人云亡，邦国殄瘁。 呜呼悲夫！
康济美象贤，不幸短命而死，世尤惜之。然康不死，亦将不免于绍圣之祸矣。
吕公著，字晦叔，幼嗜学，至忘寝食。父夷简器异之，曰： 他日必为公辅。 恩补奉礼郎，登进士第，召试馆职，不就。通判颍州，郡守欧阳修与为讲学之友。后修使契丹，契丹主问中国学行之士，首以公著对。判吏部南曹，仁宗奖其恬退，赐五品服。除崇文院检讨、同判太常寺。寿星观营真宗神御殿，公著言： 先帝已有三种御，而建立不已，殆非祀无丰昵之义。 进知制诰，三辞不拜。改天章阁待制兼侍读。
英宗亲政，加龙图阁直学士。方议追崇濮王，或欲称皇伯考，公著曰： 此真宗所以称太祖，岂可施于王。 及下诏称亲，且班讳，又言： 称亲则有二父之嫌，王讳但可避于上前，不应与七庙同讳。 吕诲等坐论濮王去，公著言： 陛下即位以来，纳谏之风未彰，而屡绌言者，何以风示天下？ 不听。遂乞补外，帝曰： 学士朕所重，其可以去朝廷？ 请不已，出知蔡州。
神宗立，召为翰林学士、知通进银台司。司马光以论事罢中丞，还经幄。公著封还其命曰： 光以举职赐罢，是为有言责者不得尽其言也。 诏以告直付阁门。公著又言： 制命不由门下，则封驳之职，因臣而废。愿理臣之罪，以正纪纲。 帝谕之曰： 所以徙光者，赖其劝学耳，非以言事故也。 公著请不已，竟解银台司。
熙宁初，知开封府。时夏秋淫雨，京师地震。公著上疏曰： 自昔人君遇灾者，或恐惧以致福，或简诬以致祸。上以至诚待下，则下思尽诚以应之，上下至诚而变异不消者，未之有也。惟君人者去偏听独任之弊，而不主先入之语，则不为邪说所乱。颜渊问为邦，孔子以远佞人为戒。盖佞人惟恐不合于君，则其势易亲；正人惟恐不合于义，则其势易疏。惟先格王正厥事，未有事正而世不治者也。 礼官用唐故事，请以五月御大庆殿受朝，因上尊号。公著曰： 陛下方度越汉、唐，追复三代，何必于阴长之日，为非礼之会，受无益之名？ 从之。
二年，为御史中丞。时王安石方行青苗法，公著极言曰： 自古有为之君，未有失人心而能图治，亦未有能胁之以威、胜之以辩而能得人心者也。昔日之所谓贤者，今皆以此举为非，而生议者一切祗为流俗浮论，岂昔皆贤而今皆不肖乎？ 安石怒其深切。帝使举吕惠卿为御史，公著曰： 惠卿固有才，然奸邪不可用。 帝以语安石，安石益怒，诬以恶语，出知颍州。
八年，彗星见，诏求直言。公著上疏曰： 陛下临朝愿治，为日已久，而左右前后，莫敢正言。使陛下有欲治之心，而无致治之实，此任事之臣负陛下也。夫士之邪正、贤不肖，既素定矣。今则不然，前日所举，以为天下之至贤；而后日逐之，以为天下至不肖。其于人材既反覆不常，则于政事亦乖戾不审矣。古之为政，初不信于民者有之，若子产治郑，一年而人怨之，三年而人歌之。陛下垂拱仰成，七年于此，然舆人之诵，亦未有异于前日，陛下独不察乎？ 
起知河阳，召还，提举中太一宫，迁翰林学士承旨，改端明殿学士、知审官院。帝从容与论治道，遂及释、老，公著问曰： 尧、舜知此道乎？ 帝曰： 尧、舜岂不知？ 公著曰： 尧、舜虽如此，而惟以知人安民为难，所以为尧、舜也。 帝又言唐太宗能以权智御臣下。对曰： 太宗之德，以能屈己从谏尔。 帝善其言。
未几，同知枢密院事。有欲复肉刑者，议取死囚试劓、刖，公著曰： 试之不死，则肉刑遂行矣。 乃止。夏人幽其主，将大举讨之。公著曰： 问罪之师，当先择帅，苟未得人，不如勿举。 及兵兴，秦、晋民力大困，大臣不敢言，公著数白其害。
元丰五年，以疾丐去位，除资政殿学士、定州安抚使。俄永乐城陷，帝临朝叹曰： 边民疲弊如此，独吕公著为朕言之耳。 徙扬州，加大学士。将立太子，帝谓辅臣，当以吕公著、司马光为师傅。
哲宗即位，以侍读还朝。太皇太后遣使迎，问所欲言，公著曰： 先帝本意，以宽省民力为先。而建议者以变法侵民为务，与己异者一切斥去，故日久而弊愈深，法行而民愈困。诚得中正之士，讲求天下利病，协力而为之，宜不难矣。 至则上言曰： 人君初即位，当正始以示天下，修德以安百姓。修德之要，莫先于学。学有缉熙于光明，则日新以底至治者，学之力也。谨昧死陈十事，曰畏天、爱民、修身、讲学、任贤、纳谏、薄敛、省刑、去奢、无逸。 又乞备置谏员，以开言路。拜尚书左丞、门下侍郎。
元祐元年，拜尚书右仆射兼中书侍郎。三省并建，中书独为取旨之地。乃请事于三省者，与执政同进呈，取旨而各行之。又执政官率数日一聚政事堂，事多决于其长，同列莫得预。至是，始命日集，遂为定制。与司马光同心辅政，推本先帝之志，凡欲革而未暇与革而未定者，一一举行之。民欢呼鼓舞，咸以为便。光薨，独当国，除吏皆一时之选。时科举罢词赋，专用王安石经义，且杂以释氏之说。凡士子自一语上，非新义不得用，学者至不诵正经，唯窃安石之书以干进，精熟者转上第，故科举益弊。公著始令禁主司不得出题老、庄书，举子不得以申、韩、佛书为学，经义参用古今诸儒说，毋得专取王氏。复贤良方正科。
右司谏贾易以言事讦直诋大臣，将峻责，公著以为言，止罢知怀州。退谓同列曰： 谏官所论，得失未足言。顾主上春秋方盛，虑异明有进谀说惑乱者，正赖左右争臣耳，不可豫使人主轻厌言者也。 众莫不叹服。
吐蕃首领鬼章青宜结久为洮、河患，闻朝廷弭兵省戍，阴与夏人合谋复取熙、岷。公著白遣军器丞游师雄以便宜谕诸将，不逾月，生致于阙下。
帝宴近臣于资善堂，出所书唐人诗分赐。公著乃集所讲书要语明白、切于治道者，凡百篇进之，以备游意翰墨，为圣学之助。
三年四月，恳辞位，拜司空、同平章军国事。宋兴以来，宰相以三公平章重事者四人，而公著与父居其二，士艳其荣。诏建第于东府之南，启北扉，以便执政会议。凡三省、枢密院之职，皆得总理。间日一朝，因至都堂，其出不以时，盖异礼也。
明年二月薨，年七十二。太皇太后见辅臣泣曰： 邦国不幸，司马相公既亡，吕司空复逝。 痛闵久之。帝亦悲感，即诣其家临奠，赐金帛万。赠太师、申国公，谥曰正献，御笔碑首曰 纯诚厚德 。
公著自少讲学，即以治心养性为本，平居无疾言遽色，于声利纷华，泊然无所好。暑不挥扇，寒不亲火，简重清静，盖天禀然。其识虑深敏，量闳而学粹，遇事善决，苟便于国，不以私利害动其心。与人交，出于至诚，好德乐善，见士大夫以人物为意者，必问其所知与其所闻，参互考实，以达于上。每议政事，博取众善以为善，至所当守，则毅然不回夺。神宗尝言其于人材不欺，如权衡之称物。尤能避远声迹，不以知人自处。
始与王安石善，安石兄事之，安石博辩骋辞，人莫敢与亢，公著独以精识约言服之。安石尝曰： 疵吝每不自胜，一诣长者，即废然而反，所谓使人之意消者，于晦叔见之。 又谓人曰： 晦叔为相，吾辈可以言仕矣。 后安石得志，意其必助己，而数用公议，列其过失，以故交情不终。于讲说尤精，语约而理尽。司马光曰： 每闻晦叔讲，便觉己语为烦。 其为名流所敬如此。
绍圣元年，章惇为相，以翟思、张商英、周秩居言路，论公著更熙、丰法度，削赠谥，毁所赐碑，再贬建武军节度副使、昌化军司户参军。徽宗立，追复太子太保。蔡京擅政，复降左光禄大夫，入党籍，寻复银青光禄大夫。绍兴初，悉还赠谥。子希哲、希纯。
希哲字原明，少从焦千之、孙复、石介、胡瑗学，复从程颢、程颐、张载游，闻见由是益广。以荫入官，父友王安石劝其勿事科举，以侥幸利禄，遂绝意进取。安石为政，将置其子雱于讲官，以希哲有贤名，欲先用之。希哲辞曰： 辱公相知久，万一从仕，将不免异同，则畴昔相与之意尽矣。 安石乃止。
公著作相，二弟已官省寺，希哲独滞管库，久乃判登闻鼓院，力辞。公著叹曰： 当世善士，吾收拾略尽，尔独以吾故置不试，命也夫！ 希哲母贤明有法度，闻公著言，笑曰： 是亦未知其子矣。 
终公著丧，始为兵部员外郎。范祖禹，其妹婿也，言于哲宗曰： 希哲经术操行，宜备劝讲，其父常称为不欺暗室。臣以妇兄之故，不敢称荐，今方将引去，窃谓无嫌。 诏以为崇政殿说书。其劝导人主以修身为本，修身以正心诚意为主。其言曰： 心正意诚，则身修而天下化。若身不能修，虽左右之人且不能谕，况天下乎？ 
擢右司谏，辞，未听，私语祖禹曰： 若不得请，当以杨畏、来之邵为首。 既而不拜。会绍圣党论起，御史刘拯论其进不由科第，以秘阁校理知怀州。中书舍人林希又言： 吕大防由公著援引，故进希哲以酬私恩。凡大防辈欺君卖国，皆公著为之倡；而公著之恶，则希哲导成之，岂宜污华职。 于是但守本秩，俄分司南京，居和州。
徽宗初，召为秘书少监，或以为太峻，改光禄少卿。希哲力请外，以直秘阁知曹州。旋遭崇宁党祸，夺职知相州，徙邢州。罢为宫祠。羁寓淮、泗间，十余年卒。
希哲乐易简俭，有至行，晚年名益重，远近皆师尊之。子好问，有传。
希纯字子进，登第，为太常博士。元祐祀明堂，将用皇祐故事，并飨天地百神，皆以祖宗配。希纯言： 皇祐之礼，事不经见，嘉祐既已厘正。至元丰中，但以英宗配上帝，悉罢从祀群神，得严父之义，请循其式。 从之。
历宗正、太常、秘书丞。哲宗议纳后，希纯请考三代昏礼，参祖宗之制，博访令族，参求德配。凡世俗所谓勘婚之书，浅陋不经，且一切屏绝，以防附会。迁著作郎，以父讳不拜。擢起居舍人，权太常少卿。
宣仁太后崩，希纯虑奸人乘间进说摇主听，即上疏曰： 自元祐初年，太皇听断，所用之人皆宿有时望，所行之事皆人所愿行。唯是过恶得罪之徒，日伺变故，捭阖规利，今必以更改神宗法度为说。臣以为先帝之功烈，万世莫掩。间有数事，为小人所误，势虽颇有损益，在于圣德，固无所亏。且英宗、神宗何尝不改真宗、仁宗之政，亦岂尽用庆祖、太宗之法乎？小人既误先帝，复欲误陛下，不可不察。 未几，拜中书舍人、同修国史。
内侍梁从政、刘惟简除内省押班，希纯以亲政之始，首录二人，无以示天下，持不行。由是阉寺侧目，或于庭中指以相示曰： 此缴还二押班词头者也。 
章惇既相，出为宝文阁待制、知亳州。谏官张商英憾希纯，攻之力。又以外亲嫌，连徙睦州、归州。自京东而之浙西，自浙西而上三峡，名为易地，实困之也。公著追贬，希纯亦以屯田员外郎分司南京，居金州。又责舒州团练副使，道州安置。建中靖国元年，还为待制、知瀛州。徽宗闻其名，数称之。曾布忌希纯，因其请觐，未及见，亟以边，遽趣遣之。俄改颍州，入崇宁党籍。卒，年六十。
论曰：公著父子俱位至宰相，俱以司空平章军国事，虽汉之韦、平，唐之苏、李，荣盛孰加焉。夷简多智数，公著则一切持正，以应天下之务，呜呼贤哉。其论人才，如权衡之称物，故一时贤士，收拾略尽。司马光疾甚，谆谆焉以国事为托，当时廷臣，莫公著若也审矣。追考其平生事业，盖守成之良相也。然知子之贤而不能荐，殆犹未免于避嫌，而有愧于从祖云。希哲、希纯世济其美，然皆隐于崇宁党祸，何君子之不幸欤！
