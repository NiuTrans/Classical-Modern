◎外国三
○高丽
高丽，本曰高句骊。禹别九州，属冀州之地，周为箕子之国，汉之玄菟郡也。在辽东，盖扶余之别种，以平壤城为国邑。汉、魏以来，常通职贡，亦屡为边寇。隋炀帝再举兵，唐太宗亲驾伐之，皆不克。高宗命李勣征之，遂拔其城，分其地为郡县。唐末，中原多事，遂自立君长。后唐同光、天成中，其主高氏累奉职贡。长兴中，权知国事王建承高氏之位，遣使朝贡，以建为玄菟州都督，充大义军使，封高丽国王。晋天福中，复来朝贡。开运二年，建死，子武袭位。汉乾祐末，武死，子昭权知国事。周广顺元年，遣使朝贡，以昭为特进、检校太保、使持节、玄菟州都督、大义军使、高丽国王。显德二年，又遣使来贡，加开府仪同三司、检校太尉，又加太师。
建隆三年十月，昭遣其广评侍郎李兴祐、副使李励希、判官李彬等来朝贡。
四年春，降制曰： 古先哲后，奄宅中区，曷尝不同文轨于万方，覃声教于四海？顾予凉德，猥被鸿名，爰致宾王，宜优锡命。开府仪同三司、检校太师、玄菟州都督、充大义军使、高丽国王昭，日边钟粹，辽左推雄，习箕子之余风，抚朱蒙之旧俗。而能占云候海，奉贽充庭，言念倾输，实深嘉尚。是用赐之懿号，畴以公田，载推柔远之恩，式奖拱辰之志。于戏！来朝万里，美爱戴之有孚。柔抚四封，庶混并之无外。永保东裔，聿承天休。可加食邑七千户，仍赐推诚顺化保义功臣。 其年九月，遣使时赞等来贡，涉海，值大风，船破，溺死者七十余人，赞仅免，诏加劳恤。
开宝五年，遣使以方物来献，制加食邑，赐推诚顺化守节保义功臣。进奉使内议侍郎徐熙加检校兵部尚书，副使内奉卿崔邺加检校司农卿并兼御史大夫，判官广评侍郎康礼试少府少监，录事广评员外郎刘隐加检校尚书、金部郎中，皆厚礼遣之。
昭卒，其子伷权领国事。
九年，伷遣使赵遵礼奉土贡，以父没当承袭，来听朝旨。授伷检校太保、玄菟州都督、大义军使，封高丽国王。
太宗即位，加检校太傅，改大义军为大顺军。遣左司御副率于延超、司农寺丞徐昭文使其国。伷遣国人金行成入就学于国子监。
太平兴国二年，遣其子元辅以良马、方物、兵器来贡。其年，行成擢进士第。
三年，又遣使贡方物、兵器，加伷检校太师，以太子中允直舍人院张洎、著作郎直史馆句中正为使。
四年，复遣供奉官、阁门祗候王僎使其国。五年六月，再遣使贡方物。六年，又遣使来贡。
七年，伷卒，其弟治知国事，遣使金全奉金银线罽锦袍褥、金银饰刀剑弓矢、名马、香药来贡，且求袭位。授治检校太保、玄菟州都督，充大顺军使，封高丽国王，以监察御史李巨源、《礼记》博士孔维奉使。
雍熙元年，遣使韩遂龄以方物来贡。二年，加治检校太傅，遣翰林侍书王著、侍读吕文仲充使。
三年，出师北伐，以其国接契丹境，常为所侵，遣监察御史韩国华赍诏谕之曰： 朕诞膺丕构，奄宅万方，华夏蛮貊，罔不率俾。蠢兹北裔，侵败王略，幽蓟之地，中朝土疆，晋、汉多虞，夤缘盗据。今国家照临所及，书轨大同，岂使齐民陷诸犷俗？今已董齐师旅，殄灭妖氛。惟王久慕华风，素怀明略，效忠纯之节，抚礼义之邦。而接彼边疆，罹于虿毒，舒泄积愤，其在兹乎！可申戒师徒，迭相犄角，协比邻国，同力荡平。奋其一鼓之雄，戡比垂亡之寇，良时不再，王其图之！应俘获生口、牛羊、财物、器械，并给赐本国将士，用申赏劝。 
先是，契丹伐女真国，路由高丽之界。女真意高丽诱导构祸，因贡马来诉于朝，且言高丽与契丹结好，倚为势援，剽略其民，不复放还。洎高丽使韩遂龄入贡，太宗因出女真所上告急木契以示遂龄，仍令归白本国，还其所俘之民。治闻之忧惧，及国华至，令人言于国华曰：
前岁冬末，女真驰木契来告，称契丹兴兵入其封境，恐当道未知，宜豫为之备。当道与女真虽为邻国，而路途遐远，彼之情伪，素知之矣，贪而多诈，未之信也。其后又遣人告曰，契丹兵骑已济梅河。当道犹疑不实，未暇营救。俄而契丹云集，大击女真，杀获甚众，余族败散逃遁，而契丹压背追捕，及于当道西北德昌、德成、威化、光化之境，俘擒而去。时有契丹一骑至德米河北，大呼关城戍卒而告曰： 我契丹之骑也，女真寇我边鄙，率以为常，今则复仇已毕，整兵回矣。 当道虽闻师退，犹忧不测，乃以女真避兵来奔二千余众，资给而归之。
女真又劝当道控梅河津要，筑治城垒，以为防遏之备，亦以为然。方令行视兴功，不意女真潜师奄至，杀略吏民，驱掠丁壮，没为奴隶，转徙他方。以其岁贡中朝，不敢发兵报怨，岂期反相诬构，以惑圣听。当道世禀正朔，践修职贡，敢有二心，交通外国？况契丹介居辽海之外，复有大梅、小梅二河之阻，女真、渤海本无定居，从何径路，以通往复？横罹谗谤，愤气填膺，日月至明，谅垂昭鉴。
间者，女真逃难之众，罔不存恤，亦有授以官秩，尚在当国，其职位高者有勿屈尼于、郍元、尹能达、郍老正、卫迦耶夫等十数人。欲望召赴京阙，与当道入贡之使庭辩其事，则丹石之诚，庶几昭雪。
国华诺之，乃命发兵西会。治迁延未即奉诏，国华屡督之，得报发兵而还，具录女真之事以奏焉。十月，遣使朝贡，又遣本国学生崔罕、王彬诣国子监肄业。
端拱元年，加治检校太尉，以考功员外郎兼侍御史知杂吕端、起居舍人吕祐之为使。
二年，遣使来贡，诏其使选官侍郎韩蔺卿、副使兵官郎中魏德柔并授金紫光禄大夫，判官少府丞李光授检校水部员外郎。先是，治遣僧如可赍表来觐，请《大藏经》，至是赐之，仍赐如可紫衣，令同归本国。
淳化元年三月，诏加治食邑千户，遣户部郎中柴成务、兵部员外郎直史馆赵化成往使。其国俗信阴阳鬼神之事，颇多拘忌，每朝廷使至，必择良月吉辰，方具礼受诏。成务在馆逾月，乃遗书于治曰： 王奕叶藩辅，尊奖王室，凡行大庆，首被徽章。今国家特驰信使，以申殊宠，非止历川涂之绵邈，亦复蹈溟海之艰危，皇朝眷遇，斯亦隆矣。而乃牵于禁忌，泥于卜数，眩惑日者之浮说，稽缓天子之命书。惟典册之垂文，非卜祝之能晓，是以《书》称上日，不推六甲之元辰；《礼》载仲冬，但取一阳之嘉会。粲然古训，足以明稽，所宜改图，速拜君赐。傥凤綍无滞，克彰拱极之诚；则龙节有辉，免贻辱命之责。谨以诚告，王其听之。 治览书惭惧，遣人致谢焉。会霖雨不止，仍以俟霁为请。成务复遗书以责之，治翌日乃出拜命。
二年，遣使韩彦恭来贡。彦恭表述治意，求印佛经，诏以《藏经》并御制《秘藏诠》、《逍遥咏》、《莲华心轮》赐之。
四年正月，治遣使白思柔贡方物并谢赐经及御制。二月，遣秘书丞直史馆陈靖、秘书丞刘式为使，加治检校太师，仍降诏存问军吏耆老。靖等自东牟趣八角海口，得思柔所乘海船及高丽水工，即登舟自芝冈岛顺风泛大海，再宿抵瓮津口登陆，行百六十里抵高丽之境曰海州，又百里至阎州，又四十里至白州，又四十里至其国。治迎使于郊，尽藩臣礼，延留靖等七十余日而还，遗以袭衣、金带、金银器数百两、布三万余端，附表称谢。
先是，三年，上亲试诸道贡举人，诏赐高丽宾贡进士王彬、崔罕等及第，既授以官，遣还本国。至是，靖等使回，治上表谢曰： 学生王彬、崔罕等入朝习业，蒙恩并赐及第，授将仕郎、守秘书省校书郎，仍放归本国。窃以当道荐修贡奉，多历岁年，盖以上国天高，遐荒海隔，不获躬趋金阙，面叩玉阶，唯深拱极之诚，莫展来庭之礼。彬、罕等幼从匏系，嗟混迹于嵎夷；不惮蓬飘，早宾王于天邑。缊袍短褐，玉粒桂薪，堪忧食贫，若为卒岁。皇帝陛下天慈照毓，海量优容，丰其馆谷之资，勖以艺文之业。去岁高悬轩鉴，大选鲁儒，彬、罕接武泽宫，敢萌心于中鹄；滥巾英域，空有志于羡鱼。陛下以其万里辞家，十年观国，俾登名于桂籍，仍命秩于芸台；悯其怀土之心，慰以倚门之望，别垂宸旨，令归故乡。玄造曲成，鸿恩莫报，臣不胜感天戴圣之至。 
又有张仁铨者，进奉使白思柔之孔目吏也，上书献便宜。思柔意其持国阴事以告，仁铨惧不敢归。上命靖等领以还国，仍诏治释仁铨罪。治又上表谢曰： 官告国信使陈靖、刘式至，奉传圣旨，以当道进奉使从行孔目官张仁铨至阙，辄进便宜，翻怀忧惧，今附使臣带归本国者。仁铨嵎宅细民，海门贱吏，获趋上国，敢贡愚诚，罔思狂瞽之尤，辄奏权宜之事，妄尘旒冕，上黩朝廷。今者，仰奉纶言，释其罪罟。小人趋利，岂虞僣越之求，圣主宽恩，远降哀矜之命。其张仁铨者已依诏旨放罪，令掌事如故。 又上言愿赐板本《九经》书，用敦儒教，许之。
先是，式等复命，治遣使元证衍送之，证衍至安香浦口，值风损船，溺所赍物。诏登州给证衍文据遣还，仍赐治衣段二百匹、银器二百两、羊五十口。
五年六月，遣使元郁来乞师，诉以契丹寇境。朝廷以北鄙甫宁，不可轻动干戈，为国生事，但赐诏慰抚，厚礼其使遣还。自是受制于契丹，朝贡中绝。
治卒，弟诵立。尝遣兵校徐远来候朝廷德音，远久不至。
咸平三年，其臣吏部侍郎赵之遴命牙将朱仁绍至登州侦之，州将以闻，上特召见仁绍。因自陈国人思慕皇化，为契丹羁制之状，乃赐诵函诏一道，令仁绍赍还。
六年，诵遣使户部郎中李宣古来朝谢恩，且言： 晋割燕蓟以属契丹，遂有路趣玄菟，屡来攻伐，求取不已，乞王师屯境上为之牵制。 诏书优答之。
诵卒，弟询权知国事。先是，契丹既袭高丽，遂筑六城曰兴州、曰铁州、曰通州、曰龙州、曰龟州、曰郭州于境上。契丹以为贰己，遣使来求六城，询不许。遂举兵，奄至城下，焚荡宫室，剽劫居人，询徙居升罗州以避之。兵退，乃遣使请和。契丹坚以六城为辞，自是调兵守六城。
大中祥符三年，大举来伐，询与女真设奇邀击，杀契丹殆尽。询又于鸭绿江东筑城，与来远城相望，跨江为桥，潜兵以固新城。
七年，方遣告奏使御事工部侍郎尹证古以金线织成龙凤鞍并绣龙凤鞍幞各二幅、细马二匹、散马二十匹来贡。证古还，赐询诏书七通并衣带、银彩、鞍勒马等。
八年，诏登州置馆于海次以待使者。其年，又遣御事民官侍郎郭元来贡。元自言： 本国城无垣墙，府曰开城，管六县，民不下三五千。有州军百余，置十路转运司统之。每州管县五六，小者亦三四，每县户三四百。国境南北千五百里，东西二千里。军民杂处，隶军者不黥面。方午为市，不用钱，第以布米贸易。地宜粳稻，风俗颇类中国。无羊、兔、橐驼、水牛、驴。气候少寒，暑差多。有僧，无道士。民家器皿，悉铜为之。乐有二品：曰唐乐，曰乡乐。三岁一试举人，有进士、诸科、算学，每试百余人，登第者不过一二十。每正月一日、五月五日祭祖祢庙。又正月七日，家为王母像戴之。二月望，僧俗燃灯如中国上元节。上巳日，以青艾染饼为盘羞之冠。端午有秋千之戏。士女服尚素。地产龙须席、藤席、白硾纸、鼠狼尾笔。 元辞貌恭恪，每受宴赐，必自为谢表，粗有文采，朝廷待之亦厚。九年，辞还，赐询诏书七函，袭衣、金带、器币、鞍马及经史、历日、《圣惠方》等。元又请录《国朝登科记》及所赐御诗以归，从之。
天禧元年，遣御事刑官侍郎徐讷奉表献方物于崇政殿，又贺封建寿春郡王。
三年九月，登州言高丽进奉使礼宾卿崔元信至秦王水口，遭风覆舟，漂失贡物，诏遣内臣抚之。十一月，元信等入见，贡罽锦衣褥、乌漆甲、金饰长刀匕首、罽锦鞍马、纻布、药物等，又进中布二千端，求佛经一藏。诏赐经还布，以元信覆溺匮乏，别赐衣服、缯彩焉。明州、登州屡言高丽海船有风漂至境上者，诏令存问，给度海粮遣还，仍为著例。
五年，询遣告奏使御事礼部侍郎韩祚等一百七十九人来谢恩，且言与契丹修好，又表乞阴阳地理书、《圣惠方》，并赐之。
金行成者，累官至殿中丞，治表乞放还。行成自以筮仕朝廷，不愿归本国。又以父母垂老，在海外旦暮思念，恨禄不及，令工图其像置正寝，与妻史氏居旁室，晨夕定省上食，未尝少懈。淳化初，通判安州。被病，知州李范与僚佐数人省之，行成病已笃，泣且言曰： 行成外国人，为朝官，佐郡政，病且死，未有以报主恩，虽瞑目固有遗恨。二子宗敏、宗讷皆幼，家素贫，无他亲可依，旦暮委沟壑矣。 未几，行成死，其妻养二子，誓不嫁，织履以给。范表其事，诏以宗敏补太庙斋郎，令安州月给其家钱叁缗、米五斛，长吏岁时存问。
又高丽信州永宁人康戩，字休祐，父允，三世为兵部侍郎。戩少好学，时纥升与契丹交兵，戩从允战木叶山下，连中二矢，神色不变。后陷契丹，遁居墨斗岭，又至黄龙府，间道得归高丽，时允犹在。开宝中，允遣戩随宾贡肄业国学。太平兴国五年，登进士第，解褐大理评事，知湘乡县，再迁著作佐朗，知江阴军、江州。历官以清白干力闻，改太常博士。苏易简在翰林，称其吏才，命为广南西路转运副使，赐绯鱼，就迁正使，再转度支员外郎、户部判官。出知峡、越二州，连被诏褒其能政。又为京西转运使，加工部郎中，赐金紫。戩所至好行事，上章多建白，以竭诚自任。景德三年，卒，真宗特以其子希龄为太常寺奉礼郎，给奉终丧。
乾兴元年二月，祚等辞归国，赐询如故事。会真宗晏驾，又赍遗物以赐询。
天圣八年，询复遣御事民官侍郎元颖等二百九十三人奉表入见于长春殿，贡金器、银罽刀剑、鞍勒马、香油、人参、细布、铜器、硫黄、青鼠皮等物。明年二月辞归，赐予有差，遣使护送至登州。其后绝不通中国者四十三年。
询孙徽嗣立，是为文王。
熙宁二年，其国礼宾省移牒福建转运使罗拯云： 本朝商人黄真、洪万来称，运使奉密旨，令招接通好。奉国王旨意，形于部述。当国僻居旸谷，邈恋天朝，顷从祖祢以来，素愿梯航相继。蕞尔平壤，迩于大辽，附之则为睦邻，疏之则为勍敌。虑边骚之弗息，蓄陆詟以靡遑。久困羁縻，难图携贰，故违述职，致有积年。屡卜云祥，虽美圣辰于中国；空知日远，如迷旧路于长安。运属垂鸿，礼稽展庆。大朝化覃无外，度豁包荒，山不谢乎纤埃，海不辞于支派。谨当遵寻通道，遄赴稿街，但兹千里之传闻，恐匪重霄之纡眷。今以公状附真、万西迁，俟得报音，即备礼朝贡。 徽又自言尝梦至中华，作诗纪其事。三年，拯以闻，朝廷议者亦谓可结之以谋契丹，神宗许焉，命拯谕以供拟腆厚之意。徽遂遣民官侍郎金悌等百十人来，诏待之如夏国使。
往时高丽人往反皆自登州，七年，遣其臣金良鉴来言，欲远契丹，乞改涂由明州诣阙，从之。郡县供顿无旧准，颇扰民，诏立式颁下，费悉官给。又以其不迩华言，恐规利者私与交关，令所至禁止。徽问遗二府甚厚，诏以付市易务售缣帛答之。又表求医药、画塑之工以教国人，诏罗拯募愿行者。
九年，复遣崔思训来，命中贵人仿都亭西驿例治馆，待之寝厚，其使来者亦益多。尝献伶官十余辈，曰： 夷乐无足观，止欲润色国史尔。 帝以其国尚文，每赐书诏，必选词臣著撰而择其善者。
元丰元年，始遣安焘假左谏议大夫、陈睦假起居舍人往聘。造两舰于明州，一曰凌虚致远安济，次曰灵飞顺济，皆名为神舟。自定海绝洋而东，既至，国人欢呼出迎。徽具袍笏玉带拜受诏，与焘、睦尤礼，馆之别宫，标曰顺天馆，言尊顺中国如天云。徽已病，仅能拜命，且乞医药。
二年，遣王舜封挟医往诊治。徽又使柳洪来谢，海中遇风，失所贡物。洪上章自劾，敕书安慰。寻献日本所造车，曰： 诸侯不贡车服，故不敢与土贡同进。 前此贡物至。辄下有司估直，偿以万缣，至是命勿复估，以万缣为定数。
六年，徽卒，在位三十八年，治尚仁恕，为东夷良主。然犹循其俗，王女不下嫁臣庶，必归之兄弟，宗族贵臣亦然。次子运谏，以为既通上国，宜以礼革故习。徽怒，斥之于外。讣闻，天子闵焉，诏明州修浮屠供一月，遣杨景略、王舜封祭奠，钱勰、宋球吊慰。景略辟李之仪书状，帝以之仪文称不著，宜得问学博洽、器宇整秀者召赴中书，试以文乃遣。又以远服不责其备，谕使者以相见之所殿名、鸱吻，皆听勿避。
徽子顺王勋嗣，百日卒。弟宣王运嗣。运仁贤好文，内行饬备，每贾客市书至，则洁服焚香对之。
八年，遣其弟僧统来朝，求问佛法并献经像。
哲宗立，遣使金上琦奉慰，林暨致贺，请市刑法之书、《太平御览》、《开宝通礼》、《文苑英华》。诏惟赐《文苑英华》一书，以名马、锦绮、金帛报其礼。
运立四年卒，子怀王尧嗣。未阅岁，以病不能为国，国人请其叔父鸡林公熙摄政。未几尧卒，熙乃立，凡数岁使不至。
元祐四年，其王子义天使僧寿介至杭州祭亡僧，言国母使持二金塔为两宫寿，知州苏轼奏却之，语在《轼传》。熙后避辽主讳，改名颙。颙性贪吝，好夺商贾利，富室犯法，辄久縻责赎，虽微罪亦输银数斤。
五年，复通使，赐银器五千两。七年，遣黄宗悫来献《黄帝针经》，请市书甚众。礼部尚书苏轼言： 高丽入贡，无丝发利而有五害，今请诸书与收买金箔，皆宜勿许。 诏许买金箔，然卒市《册府元龟》以归。
元符中，遣士宾贡。
徽宗立，遣任懿、王嘏来吊贺。
崇宁二年，诏户部侍郎刘逵、给事中吴拭往使。
颙卒，子俣嗣。贡使接踵，且令士子金瑞等五人入太学，朝廷为置博士。
政和中，升其使为国信，礼在夏国上，与辽人皆隶枢密院；改引伴、押伴官为接送馆伴。赐以《大晟燕乐》、笾豆、簠簋、尊罍等器，至宴使者于睿谟殿中。
宣和四年，俣卒。初，高丽俗兄终弟及，至是诸弟争立，其相李资深立俣子楷。来告哀，诏给事中路允迪、中书舍人傅墨卿奠慰。俣之在位也，求医于朝，诏使二医往，留二年而归，楷语之曰： 闻朝廷将用兵伐辽。辽兄弟之国，存之足为边捍。女真狼虎耳，不可交也。业已然，愿二医归报天子，宜早为备。 归奏其言，已无及矣。
钦宗立，贺使至明州，御史胡舜陟言： 高丽靡敝国家五十年，政和以来，人使岁至，淮、浙之间苦之。彼昔臣事契丹，今必事金国，安知不窥我虚实以报，宜止勿使来。 乃诏留馆于明而纳其贽币。明年始归国。
自王微以降，虽通使不绝，然受契丹封册，奉其正朔，上朝廷及他文书，盖有称甲子者。岁贡契丹至于六，而诛求不已。常云： 高丽乃我奴耳，南朝何以厚待之？ 使至其国，尤倨暴，馆伴及公卿小失意，辄行捽棰，闻我使至，必假他事来觇，分取赐物。尝诘其西向修贡事，高丽表谢，其略曰： 中国，三甲子方得一朝；大邦，一周天每修六贡。 契丹悟，乃得免。
高宗即位，虑金人通于高丽，命迪功郎胡蠡假宗正少卿为高丽国使以间之。蠡之回，史失书。
二年，浙东路马步军都总管杨应诚上言： 由高丽至女真路甚径，请身使三韩，结鸡林以图迎二圣。 乃以应诚假刑部尚书充高丽国信使。浙东帅臣翟汝文奏言： 应诚欺罔，为身谋耳。若高丽辞以金人亦请问津以窥吴、越，其将何辞以对？万一辱命，取笑远夷，愿毋遣。 应诚闻之，遂与副使韩衍、书状官孟健由杭州浮海以行。六月，抵高丽，谕其王楷以所欲为，楷曰： 大朝自有山东路，盍不由登州往？ 应诚曰： 以贵国路径耳。 楷有难色，已而命其门下侍郎传佾至馆中，果对如翟汝文言。应诚曰： 女真不善水战。 佾曰： 彼常于海道往来，况女真旧臣本国，今反臣事之，其强弱可见矣。 居数日，复遣其中书侍郎崔洪宰、知枢密院金富轼持前议不变，谓二圣今在燕云，大朝虽尽纳土，未必可得，何不练兵与战？终不奉诏。应诚留两月余，不得已见楷于寿昌门，受其拜表而还。十月，至阙，入对言状，上以楷负国恩，怒甚。尚书右丞朱胜非曰： 彼邻金人，与中国隔海，利害甚明。曩时待之过厚，今安能责其报也。 右仆射黄潜善曰： 以巨舰载精兵数万，径捣其国，彼宁不惧。 胜非曰： 越海兴师，燕山之事可为近鉴。 上怒解。十一月，楷遣其臣尹彦颐奉表谢罪，诏以二圣未归，燕设不宜用乐，乃设幕殿门外，命客省官吴得兴伴赐酒食，命中书舍人张澂押伴，如礼遣还。
三年八月，上谓辅臣曰： 闻上皇遣内臣、宫女各二人随高丽贡使来，朕闻之悲喜交集。 吕颐浩曰： 此必金人之意，不然高丽必不敢，安知非窥我虚实以报。 于是诏止之，略曰： 王缅守基图，夙同文轨，乃附乘桴之信，嗣修贡篚之恭。惟忠顺之无他，质神明而靡愧，属关闻听，良用叹嘉。言念晚年，实为多故，举中原之生聚，遭强敌之震惊，既涉境以冞深，犹称兵而未已，兹移仗卫，暂驻江湖。如行使之果来，恐有司之不戒，俟休边警，当问聘期。坏晋馆以纳车，庶无后悔，闭汉关而谢质，非用前规。想彼素怀，知吾诚意。 
绍兴元年十月，高丽将入贡，礼部侍郎柳约言： 四明残破之余，荒芜单弱，恐起戎心，宜屯重兵以俟其至。 十一月，诏柳约奉使高丽，不果行。
二年闰四月，楷遣其礼部员外郎崔惟清、阁门祗候沈起入贡金百两、银千两、绫罗二百匹、人参五百斤，惟清所献亦三之一。上御后殿引见，赐惟清、起金带二，答以温诏遣还。是月，定海县言，民亡入高丽者约八十人，愿奉表还国。诏候到日，高丽纲首卓荣等量与推恩。十二月，闻高丽遣知枢密院事洪彝叙等六十五人来贡，议以临安府学馆其使。言者谓虽在兵间，不可无学，恐为所窥。诏以法惠寺为同文馆以待之。既而卒不至。
六年，高丽持牒官金稚圭至明州，赐银帛遣之，惧其为金间也。
三十二年三月，高丽纲首徐德荣诣明州言，本国欲遣贺使。守臣韩仲通以闻，殿中侍御史吴芾奏曰： 高丽与金人接壤，昔稚圭之来，朝廷惧其为间，亟遣还。今两国交兵，德荣之请，得无可疑？使其果来，犹恐不测，万一不至，贻笑远方。 诏止之。
隆兴二年四月，明州言高丽入贡。史不书引见日，恐同彝叙之诈。其后使命遂绝。
庆元间，诏禁商人持铜钱入高丽，盖绝之也。
初，高丽入使，明、越困于供给，朝廷馆遇燕赍锡予之费以钜万计，馈其主者不在焉。我使之行，每乘二神舟，费亦不赀。三节官吏縻爵捐廪，皆仰县官。昔苏轼言于先朝，谓高丽入贡有五害，以此也。惟是国于吴会，事异东都。昔高丽入使，率由登、莱，山河之限甚远，今直趋四明，四明距行都限一浙水耳。由海道奉使高丽，弥漫汪洋，洲屿险阻，遇黑风，舟触礁辄败，出急水门至群山岛，始谓平达，非数十日不至也。舟南北行，遇顺风则历险如夷，至不数日。其国东西二千里，南北五百里，西北接契丹，恃鸭绿江以为固，江广三百步。其东所临，海水清澈，下视十丈，东南望明州，水皆碧。
王居开州蜀莫郡，曰开成府。依大山置宫室，立城壁，名其山曰神嵩。民居皆茅茨，大止两椽，覆以瓦者才十二。以新罗为东州乐浪府，号东京。百济为金州金马郡，号南京。平壤为镇州，号西京。西京最盛。总之，凡三京、四府、八牧、郡百有十八、县镇三百九十、洲岛三千七百。郡邑之小者，或只百家。男女二百十万口，兵、民、僧各居其一。地寒多山，土宜松柏，有粳、黍、麻、麦而无秫，以粳为酒。少丝蚕，匹缣直银十两，多衣麻纻。王出，乘车驾牛，历山险乃骑。紫衣行前，捧《护国仁王经》以导。出令曰教，曰宣。臣民呼之曰圣上，私谓曰严公，后妃曰宫主。百官名称、阶、勋、功臣、检校，颇与中朝相类。过御史台则下马，违者有劾。士人以族望相高，柳、崔、金、李四姓为贵种。无宦者，以世族子为内侍六卫。岁十二月朔，王坐紫门小殿注官，外官则付国相。有国子监、四门学，学者六千人。贡士三等，王城曰土贡，郡邑曰乡贡，他国人曰宾贡。间岁试于所属，再试于学，所取不过三四十人，然后王亲试以诗、赋、论三题，谓之帘前重试。亦有制科宏词之目，然特文具而已。士尚声律，少通经。
王城有华人数百，多闽人因贾舶至者，密试其所能，诱以禄仕，或强留之终身，朝廷使至，有陈牒来诉者，则取以归。
百官以米为奉，皆给田，纳禄半给，死乃拘之。国无私田，民计口授业。十六以上则充军，六军三卫常留官府，三岁以选戍西北，半岁而更。有警则执兵，任事则服劳，事已复归农亩。王亦有分地以供私用，王母、妃主、世子皆受汤沐田。
上下以贾贩利入为事。日中为虚，用米布贸易。地产铜，不知铸钱，中国所予钱，藏之府库，时出传玩而已。崇宁后，始学鼓铸，有 海东通宝 、 重宝 、 三韩通宝 三种钱，然其俗不便也。兵器疏简，无强弩大刀。
崇尚释教，虽王子弟亦常一人为僧。信鬼，拘阴阳，病不相视，敛不抚棺。贫者死，则露置中野。岁以建子月祭天。国东有穴，号禭神，常以十月望日迎祭，谓之八关斋，礼仪甚盛，王与妃嫔登楼，大张乐宴饮。贾人曳罗为幕，至百匹相联以示富。三岁大祭祠，遍其封内，因是敛民财，而王与诸臣分取之。祖庙在国门之外，大祭则具车服冕圭亲祠。王城有佛寺七十区而无道观，大观中，朝廷遣道士往，乃立福源院，置羽流十余辈。俗不知医，自王俣来请医，后始有通其术者。
人首无枕骨，背扁侧。男子巾帻如唐装，妇人鬓髻垂右肩，余发被下，约以绛罗，贯之簪。旋裙重叠，以多为胜。男女自为夫妇者不禁，夏月同川而浴。妇人、僧、尼皆男子拜。乐声甚下，无金石之音。既赐乐，乃分为左、右二部：左曰唐乐，中国之音也；右曰乡乐，其故习也。堂上设席，升必脱屦，见尊者则膝行，必跪，应必唯。其拜无不答，子拜，父犹半答其礼。性仁柔恶杀，不屠宰，欲食羊豕则包以蒿而燔之。
刑无惨酷之科，唯恶逆及骂父母者斩，余皆杖肋。外郡刑杀悉送王城，岁以八月减囚死罪，贷流诸岛，累赦，视轻重原之。
自明州定海遇便风，三日入洋，又五日抵墨山，入其境。自墨山过岛屿，诘曲礁石间，舟行甚驶，七日至礼成江。江居两山间，束以石峡，湍激而下，所谓急水门，最为险恶。又三日抵岸，有馆曰碧澜亭，使人由此登陆，崎岖山谷四十余里，乃其国都云。
