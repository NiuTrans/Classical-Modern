傅楫沈畸（萧服附）徐勣张汝明黄葆光石公弼（张克公附）毛注洪彦升钟傅陶节夫毛渐王祖道张庄赵遹
傅楫，字元通，兴化军仙游人。少自刻厉，从孙觉、陈襄学。第进士，调扬州司户参军，摄天长令，发擿隐伏，奸猾屏迹。转福清丞，知龙泉县。孙觉为御史中丞，语之曰： 朝廷欲用君，盍少留？ 楫曰： 仕宦所以乐居中者，免外台督责耳，今俯首权门，觡外台奚择？且外官，己所当得也。 遂去不顾。
道除太学博士，居四年，未尝一迹大臣门。既满，径赴铨曹。楫丞福清时，受知郡守曾巩，巩弟布方执政，由是荐为太常博士。徽宗以端王就资善堂学，择师傅为说书，升楫记室参军，进侍讲、翊善，中人輗事于府者，多与宫僚狎，楫独漠然不可亲，一府严惮之。五年不迁。邹浩得罪贬，楫以赆行免官。
徽宗即位，召为司封员外郎，历监察御史、国子司业、起居郎，拜中书舍人。时曾布当国，自以于楫有汲引恩，冀为之用。楫略无所倾下，凡命令有不当，用人有未厌，悉极论之，虽屡却不为夺，布大失望。帝以旧学故，多所延访，楫每以遵祖宗法度、安静自然为言。他日，李清臣劝帝清心省事，帝曰： 近臣中唯傅楫尝道此。 
楫在朝岁余，见时事浸异，窃叹曰： 祸其始此乎！ 闻者甚之，楫笑曰： 后当信吾言。 遂上疏丐去，以龙图待制知亳州。卒，年六十一。帝念其蕃邸旧臣，赐绢三百匹。
沈畸，字德侔，湖州德清人。第进士，历官州、县。崇宁中，为尚书议礼编修官，召对，擢监察御史。畸至台，欲有所论建，而六察无言事法，乃诣匦上十事，言花石扰民，土木弊国，冗费多，恩泽滥，议论异同，下情睽隔。其论当十、夹锡钱最为剀当，略曰： 小钱之便于民，久矣。古者军兴用之，或以一当百，至于当千，此权时之术，非可行于无事之世。今当十之议，固足纾目前，然使游手鼓铸，无故有倍称之息，何惮而不为？虽日加断斩，势不可止。恐未能期岁，东南小钱轻，钱轻则物重，物重则民愈困，此盗贼所由起也。陕西旧无铜钱，故以夹锡为贵，一切改铸，则犹前日铁钱耳。今东南方私铸，又将使西北效之，是导民犯法也。 
进殿中侍御史。尝经国子监门，有小内侍从数骑绝道突过，驺卒追问不为止，台檄诸司捕之不获。畸曰： 风宪之地，可但已乎？ 入言之，徽宗下内省迹治，竟抵罪。
蔡京兴苏州钱狱，欲陷章綖兄弟，遣开封尹李孝寿、御史张茂直鞫之。株逮至千百，强抑使承盗铸罪，死者甚众，京犹以为缓。帝独意其非辜，遣畸及御史萧服往代。京将啖以显仕，白为左正言，及擢侍御史。畸至苏，即日决释无左证者七百人，叹曰： 为天子耳目司，而可傅会权要，杀人以苟富贵乎？ 遂阅实平反以闻。京大怒，削畸三秩，贬监信州酒税，未几，卒。既而狱事竟，复羁管明州。使者持敕至家，将发棺验实，畸子浚泣诉，乃止。建炎初，赠龙图阁直学士。浚官至右正言。
萧服，字昭甫，庐陵人。第进士，调望江令，治以教化为本。访古迹，得王祥卧冰池、孟宗泣笋台，皆为筑亭。又刻唐县令鞠信陵文于石，俾民知所向。已而邑人朱氏女刲股愈母疾，人颂传之，以为治化所致。知高安县，尉获凶盗，狱具矣，服审其辞，疑之，且视其刀室不与刃合，顷之而杀人者得，囚盖平民也。徙知康州，未行，改亲贤宅教授。提举淮西常平，召为将作少监。
以使事得入对，论人主听言之要，以谓唐、虞盛世，犹畏巧言而堲谗说。纚纚数百言，徽宗谓有争臣风，擢监察御史。奉诏作《崇宁备官记》，帝称善，诏辅臣曰： 服文辞劲丽，宜居翰苑。朕爱其鲠谔，顾台谏中何可阙此人？ 俄偕沈畸使鞫狱，坐羁管处州，逾岁得归。张商英当国，引为吏部员外郎。送辽使，得疾于道，遂致仕。既愈，还旧职，以父老，得请知蕲州。卒，年五十六。
徐勣，字元初，宣州南陵人。举进士，调吴江尉，选桂州教授。王师讨交阯，转运使檄勣从军。饷路瘴险，民当役者多避匿，捕得千余人，使者使勣杖之，勣曰： 是固有罪，然皆饥羸病乏，不足胜杖，姑涅臂以戒，亦可已。 使者怒，欲并劾勣，勣力争不变，使者不能夺。郭逵宿留不进，勣谓副使赵禼曰： 师出淹时，而主帅无讨贼意，何由成功？ 因具蛮人情状疏于朝，谓断者人主之利器，今诸将首鼠不进，惟断自上意而已。既而逵、禼果皆以无功贬。
舒亶闻其名，将以御史荐，勣恶亶为人，辞不答。求知建平县，入为诸王宫教授，通判通州。濒海有捍堤，废不治，岁苦漂溺。勣躬督防卒护筑之，堤成，民赖其利。复教授广陵、申王院，改诸王府记室参军。哲宗见其文，谕奖之，欲俟满岁以为左右史，未及用。
徽宗立，擢宝文阁待制兼侍讲，迁中书舍人，修《神宗史》。时绍圣党与尚在朝，人怀异意，以沮新政。帝谓勣曰： 朕每听臣僚进对，非诈则谀；惟卿鲠直，朕所倚赖。 因论择相之难，云已召范纯仁、韩忠彦。勣顿首贺曰： 得人矣！ 诏与蔡京同校《五朝宝训》。勣不肯与京联职，固辞，奏京之恶，引卢杞为喻。迁给事中、翰林学士。上疏陈六事：曰时要，曰任贤，曰求谏，曰选用，曰破朋党，曰明功罪。
国史久不成，勣言： 《神宗正史》，今更五闰矣，未能成书。盖由元祐、绍圣史臣好恶不同，范祖禹等专主司马光家藏记事，蔡京兄弟纯用王安石《日录》，各为之说，故论议纷然。当时辅相之家，家藏记录，何得无之？臣谓宜尽取用，参讨是非，勒成大典。 帝然之，命勣草诏戒史官，俾尽心去取，毋使失实。
帝之初政，锐欲损革新法之害民，曾布始以为然，已乃密陈绍述之说。帝不能决，以问勣，勣曰： 圣意得非欲两存乎？今是非未定，政事未一，若不考其实，姑务两存，臣未见其可也。 又因论弃湟州，请 自今勿妄兴边事，无边事则朝廷之福，有边事则臣下之利。自古失于轻举以贻后悔，皆此类也。 
勣与何执中偕事帝于王邸，蔡京以宫僚之旧，每曲意事二人，勣不少降节。谒归视亲病，或言翰林学士未有出外者，帝曰： 勣谒告归尔，非去朝廷也，奈何轻欲夺之！ 俄而遭忧。京入辅，执中亦预政，擿勣行章惇词，以为诋先烈。服阕，以主管灵仙观，入党籍中。起知江宁府，言者复论为元祐奸朋，必不能推行学政，罢归。
大观三年，知太平州。召入觐，极论茶盐法为民病，帝曰： 以用度不足故也。 对曰： 生财有道，理财有义，用财有法。今国用不足，在陛下明诏有司，推讲而力行之耳。 帝曰： 不见卿久，今日乃闻嘉言。 加龙图阁直学士，留守南京。
蔡京自钱塘召还，过宋见勣，微言撼之曰： 元功遭遇在伯通右，伯通既相矣。 
勣笑曰： 人各有志，吾岂以利禄易之哉？ 京惭不能对，勣亦终不复用。以疾，除显谟阁学士致仕。卒，年七十九。赠资政殿学士、正奉大夫。勣挺挺持正，尤为帝所礼重，而不至大用，时议惜之。
张汝明，字舜文，世为庐陵人，徙居真州。兄侍御史汝贤，元丰中以论尚书左丞王安礼，与之俱罢。未几，卒。汝明少嗜学，刻意属文，下笔辄千百言。入太学，有声一时。国子司业黄隐将以子妻之，汝明约无饰华侈，协力承亲欢，然后受室。
登进士第，历卫真、江阴、宜黄、华阴四县主簿，杭州司理参军，亳州鹿邑丞。母病疽，更数医不效，汝明刺血调药，傅之而愈。江阴尉贫且病，市物不时予直，部使者欲绳以法，汝明为鬻橐中装，代偿之。华阴修岳庙，费钜财窘，令以属汝明。汝明严与为期，民德其不扰，相与出力佐役，如期而成。他庙非典祀、妖巫凭以惑众者，则毁而惩其人。滞州县二十年，未尝出一语干进，故无荐者。
大观中，或言其名，召置学制局，预考贡士，去取皆有题品。值不悦者诬以背王氏学，诏究其事，得所谓《去取录》，徽宗览之曰： 考校尽心，宁复有此？ 特改宣教郎。
擢监察御史。尝摄殿中侍御史，即日具疏劾政府市恩招权，以蔡京为首。帝奖其介直。京颇惮之，徙司门员外郎，犹虞其复用，力排之，出通判宁化军。地界辽，文移数往来，汝明名触其讳，辽以檄暴于朝。安抚使问故，众欲委罪于吏，汝明曰： 诡辞欺君，吾不为也。 坐责监寿州麻步场。遇赦，签书汉阳判官。田法行，受牒按境内。时主者多不亲行，汝明使四隅日具官吏所至，而躬临以阅实，虽雨雪不渝，以故吏不得通贿谢，而税均于一路最。晚知岳州，属邑得古编钟，求上献。汝明曰： 天子命我以千里，惧不能仰承德意，敢越职以幸赏乎？ 卒于官，年五十四。
汝明事亲孝，执丧，水浆不入口三日，日饭脱粟，饮水，无醯盐草木之滋。浸病羸，行辄踣。梦父授以服天南星法，用之，验，人以为孝感。汝明学精微，研象数，贯穿经史百家，所著书不蹈袭前人语，有《易索书》、《张子卮言》、《大究经》传于世。
黄葆光，字元晖，徽州黟人。应举不第，以从使高丽得官，试吏部铨第一，赐进士出身。由徐州司理参军为太学博士，迁秘书省校书郎，擢监察御史、左司谏。始莅职，即言： 三省吏猥多，如迁补、升转、奉入、赏劳之类，非元丰旧制者，其大弊有十，愿一切革去。 徽宗即命厘正之，一时士论翕然。而蔡京怒其异己，密白帝，请降御笔云： 当丰亨豫大之时，为衰乱减损之计。 徙葆光符宝郎。省吏醵钱入宝箓宫，作十道斋报上恩，帝思其忠，明年，复拜侍御史。
辽人李良嗣来归，上《平夷书》规进用，擢秘书丞。葆光论其五不可，大概言 良嗣凶黠忿鸷，犯不赦之罪于邻国，逃命逭死，妄作《平夷》等书，万一露泄，为患不细。中秘图书之府，岂宜以罪人为之？宜厚其禄赐，置诸畿甸之外。 又言： 君尊如天，臣卑如地。刚健者君之德，而其道不可屈；柔顺者臣之常，而其分不可亢。苟致屈以求合，则是伤仁，非所以驭下也；苟矫亢以求伸，则是犯分，非所以尊君也。 帝感悟，命近臣读其奏于殿中。
自崇宁后，增朝士，兼局多，葆光以为言。乃命蔡京裁定，京阳请一切废罢，以激怒士大夫。葆光言： 如礼制局详议官至七员、检讨官至十六员，制造局至三十余员，岂不能省去一二，上副明天子之意？ 时皆壮之。
政和末，岁旱，帝以为念。葆光上疏曰： 陛下德足以动天，恩足以感人，检身治事，常若不及，而不能感召和气，臣所以不能无疑也。盖人君有屈己逮下之心，而人臣无归美报上之意者，能致阴阳之变；人君有慈惠恻怛之心，而人臣无将顺奉承之意者，能致阴阳之变。陛下恭俭敦朴以先天下，而太师蔡京侈大过制，非所以明君臣之分；陛下以绍述为心，而京所行乃背元丰之法，强悍自专，不肯上承德意。太宰郑居中、少宰余深依违畏避，不能任天下之责。此天气下而地不应，大臣不能尚德以应陛下之所求者如此。 疏入不报。且欲再上章，京权势震赫，举朝结舌，葆光独出力攻之。京惧，中以它事，贬知昭州立山县。又使言官论其附会交结，泄漏密语，诏以章揭示朝堂，安置昭州。京致仕，召为职方员外郎，改知处州。州当方腊残乱之后，尽心收养，民列上其状。加直秘阁，再任，卒，年五十八，州人祠之。
葆光善论事，会文切理，不为横议所移，时颇推重。本出郑居中门，故极论蔡京无所顾，然其他不能不迎时好，方作神霄万寿宫，温州郭敦实、泗州叶点皆坐是得罪。葆光遂疏建昌军陈并、秀州蔡崈、岳州傅惟肖、祁门令葛长卿不即奉行制书，存留僧寺形胜、佛像，及决罚道流，乞第行窜黜，遂悉坐停废，议者尤之。
石公弼，字国佐，越州新昌人。登进士第，调卫州司法参军。淇水监牧马逸，食人稻，为田主所伤。圉者讼至密，郡守韩宗哲欲坐以重辟。公弼谓此人无罪，宗哲曰： 人伤官马，奈何无罪？ 公弼曰： 禽兽食人食，主者安得不御，御之岂能无伤？使上林虎豹出而食人。可无杀乎？今但当惩圉者，民不可罪。 宗哲委，以属吏。既而使者来虑囚，如公弼议。获嘉民甲与乙斗，伤指；病小愈，复与丙斗，病指流血死。郡吏具狱，两人以他物伤人，当死。公弼以为疑，驳而鞫之，乃甲指血流伤，因而丙发，指脱瘕中风死，非由击伤也。两人皆得免。
章惇求太学官，或荐公弼，使往见。谢曰： 丞相素侮人，见者阿意苟容，所不忍也。 再调涟水丞。供奉高公备纲舟行淮，以溺告。公弼曰： 数日无风，安有是？ 使尉核其所载，钱失百万。呼舟人物色之，乃公备与寓客妻通，杀其夫，畏事觉，所至窃官钱赂其下，故诡为此说。即收捕穷治，皆服辜。
知广德县，召为宗正寺主簿。入见，言： 朝廷比日所为，直词罕闻，颂声交至，未有为陛下廷争可否者。愿崇忠正以销谀佞，通谏争以除壅蔽。 徽宗善之。擢监察御史，进殿中侍御史。三舍法行，士子计等第，颇事告讦。公弼言： 设学校者，将以仁义渐摩，欲人有士君子之行。顾使之相告讦，非所以建学本意也。 又言： 删定敕令官、寺监丞簿等，皆以执政近臣子弟为之，未有资考，不习政事。请一切汰遣，以开寒畯之路。 从之。
由右正言改左司谏。论东南军政之敝，以为 有兵之籍，无兵之技。以太半之赋，养无用之兵，异日惧有未然之患。 其后睦盗起，如其言。太史保章正朱汝楫冒奉得罪，而内侍失察者皆不坐。公弼言： 是皆矫称诏旨，安得勿论？请自今中旨虽不当覆者，亦令有司审奏。 
迁侍御史。苏杭造作局工盛，公弼陈扰民之害，请革技巧之靡丽者，稍罢进奉，帝纳之。蔡京始与公弼有连，故因得进用，至是，意浸异，京恚焉。徙太常少卿，迁起居郎，兼定王、嘉王记室。故事，初至宫，例得金缯之赐二百万，公弼辞不受。
大观二年，拜御史中丞。执政言： 国朝未有由左史为中执法者。 帝曰： 公弼尝为侍御史矣。 时斥卖元丰库缣帛，贱估其直，许朝士分售，皆有定数，从官至二千匹。公弼得券，上还之。宰相有已取万匹者，即日反其故。
水官赵霆建开直河议，谓自此无水忧，已而决坏钜鹿，法当斩。霆善交结，但削一官，犹为太仆少卿。公弼论为失刑，霆坐贬。京西转运使张徽言欲因方田籍增立汝、襄、邓三州税，公弼以为 方田之制，奠天下之地征，正欲均其赋耳，而徽言掊克重敛，民何以堪？ 诏罢之。遂劾蔡京罪恶，章数十上，京始罢。又言吏员猥冗，戾元丰旧制。于是堂选归吏部者数千员，罢宫庙者千员、都水知埽六十员，县非大郡悉省丞，在京茶事归之户部，诸道市舶归之转运司，仕涂为清。
京虽上相印，犹提举修《实录》。公弼复言： 京盘旋京师无去志，其余威震于群臣。愿持必断之决，以消后悔。 又因星变言之，竟出京杭州。及刘逵主国柄，公弼复论其废绍述良法，启用元祐邪党学术，人以是知其非一意于正者。进兵部尚书兼侍读。上疏言： 崇宁以来，臣下专务生事，开边兴利，营缮徭役，蹶民根本，因之饥馑。汴西挽运花石，农桑废业，徒弊所有，以事无用。宜使之休息，以承天意。 
张商英入相，欲引为执政，何执中、吴居厚交沮之。以枢密直学士知扬州。群不逞为侠于闾里，自号 亡命社 。公弼取其魁桀痛治，社遂破散。江贼巢穴菰芦中，白昼出剽，吏畏不敢问。公弼严赏罚督捕，尽除之。改述古殿直学士、知襄州。蔡京再辅政，罗致其罪，责秀州团练副使，台州安置。逾年，遇赦归。卒，年五十五。后三岁，复其官。
公弼初名公辅，徽宗以与杨公辅同名，改为公弼云。
张克公，字介仲，颍昌阳翟人。起进士。大观中，为监察御史，迁殿中侍御史。蔡京再相，克公与中丞石公弼论其罪，京罢，克公徙起居舍人。逾月，进中书舍人，改右谏议大夫。京犹留京师，会星文变，克公复论之，中其隐慝，语在京传。京致仕，张商英为相，与郑居中不合。克公由兵部侍郎拜御史中丞，治堂吏讼，归曲商英，且疏其罪十。商英罢，京复召，衔克公弗置。徽宗知之，为徙吏部尚书。京欲以铨综稽违中克公，既又擿其知贡举事，帝以为所取得人，不问也。居吏部六年，卒，赠资政殿学士。
毛注，字圣可，衢州西安人。举进士，知南陵、高苑、富阳三县，皆以治办称。大观中，御史中丞吴执中荐为御史，诏赐对，未及而执中罢，注辞焉。徽宗固命之，既见，谓曰： 今士大夫方寡廉鲜耻，而卿独知义命，故特召卿。 即以为主客员外郎，俄擢殿中侍御史。
蔡京免相留京师，注疏其擅持威福，动摇中外，以叶梦得为腹心，交植党与。帝为逐梦得，而迁注侍御史。遂极论京 受孟翊妖奸之书，与逆人张怀素游处，引凶朋林摅置政府，用所亲宋乔年尹京。其门人播传，咸谓陛下恩眷不衰，行且复用。 于是论者相继，京遂致仕。
四年，彗再见，注又言： 臣累论蔡京罪积恶大，天人交谴，虽罢相致政，犹怙恩恃宠，偃居赐第，以致上天威怒。推原其咎，实在于京。考京之罪，盖不可以缕数：陛下去《党碑》以开自新之路，京疾其异己而别为防禁；陛下颁明诏以来天下之言，京恶其议己而重致于法；以严刑峻罚胁持海内，以美官重禄交结人心，钱钞屡更而商贾不行，边事数易而国力大匮。声焰所震，中外愤疾，宜早令去国，消弭灾咎。 奏上，京始出居钱塘。
注复采当世之急务，曰省边事，足财用，收士心，禁技巧。大概谓： 近年以来，边民侥幸苟得：昔所入贡者，今必城为郡县；昔所羁縻者，今尽纳其土疆。以内地金帛，而事穷荒不可计之费。今黔南已有处分，如夔、渝新边，宜在裁省。运盐昔主于漕计，今移于它司；常平昔积于外州，今输于都下。经费安得不匮，财货何以转移？愿诏有司，悉讲复元丰旧制。汤之遭旱，以士失职为辞。今学校养士，盖有常额，额外之人，不复可预教养，岁贡之余，略无可进之地。愿留贡籍三分，暂存科举，以待学外之士，使无失职。东南造作奇玩、花石纲舟，与后苑工徒、京城营缮，并宜暂罢，以抑末敦本。凡此，皆圣政之所当先，人心悦则天意解矣。 注所论切于世务类此。
迁左谏议大夫。张商英为相，言者攻之力，注亦言其无大臣体，然讫以与之交通，罢提举洞霄宫，居家数岁，卒。建炎末，追复谏议大夫。
洪彦升，字仲达，饶州乐平人。登第，调常熟尉。奉母之官，既至，前尉欲申期三月以规荐，而中分奉入。彦升处僧舍，却奉不纳，如约，始交印。历郴州判官，签书镇东军节度判官。
彦升尝辟广西经略府，或称其才，擢提举常平。御史中丞石公弼荐新提举广西学事幸义可御史，及陛辞，适与同日，徽宗两留之，遂为监察御史，迁殿中侍御史。彦升孤立，任言责阅五年，论： 蔡京再居元宰，假绍述之名，一切更张，败坏先朝法度，朋奸误国，公私困弊。既已上印，而偃蹇都城，上凭眷顾之恩，中怀跋扈之志。愿早赐英断，遣之出京。  何执中缘潜邸之旧，德薄位尊，当轴处中，殊不事事，见利忘义，唯货殖是图。愿解其机政，以全晚节。  吕惠卿与张怀素厚善，序其所注《般若心经》云 我遇公为黄石之师。 且张良师黄石之策，为汉祖定天下，惠卿安得辄以为比？ 他如邓洵仁、蔡薿、刘拯、李孝称、许光凝、许几、盛章、李譓、任熙明之流，皆条摭其过，一不为回隐。
右仆射张商英与给事中刘嗣明争曲直，事下御史。彦升蔽罪商英，商英去。又累疏言郭天信以谈命进用，交结窜斥；因请禁士大夫毋语命术，毋习释教。
先是，诏诸道监司具法令未备，若未便于民者，久而弗上。彦升言： 吏狃于势，随时俯仰，不能上承德音，因缘为奸者众。有因追科而欲害熙宁保伍之法，因身丁而故摇崇宁学校之政，省事原情，当有劝沮。宜遣官编汇，辨其邪正，以行赏罚。 皆从之。迁给事中。尝谒告一日，而张商英复官之旨经门下，言者以为顾避封驳，出知滁州。寻加右文殿修撰，进徽猷阁待制，知吉州。久之，知潭州，未行，卒，年六十三。赠太中大夫。
论曰：蔡京用事，炎焰炽然，其势莫敢遏。此数子者，乃力数其罪而连攻之，似矣。然葆光、克公主郑居中，公弼、注朋张商英，皆非端直士也。若楫先见、畸、服不阿，汝明不欺，彦升孤立，其贤乎！唯勣宫邸旧学，人望攸属，而不使跻政地；至京则暂罢亟起，始终倚任焉。善善而不能用，恶恶而不能去，徽宗以之，此齐桓公所以嗤于郭亡也。
钟傅，字弱翁，饶州乐平人。本书生，用李宪荐，为兰州推官。坐对狱不实，羁管郴州。绍圣中，章惇兴边事，奏还其官。得入对，为哲宗言： 兵贵智而不贵力，夏众夥而勇，难以一举灭。但当择城险要，以正不朝削地之法，坐待其毙。 帝然之，命干当熙河、泾原、秦凤三路公事。
夏人陷金明，渭帅毛渐出兵攻其没烟砦，傅合击破之，又与熙州王文郁进筑安西城，论功加秘阁校理。章楶帅渭，命傅所置将苗履统众会泾原之灵平，夏人悉力来拒，傅步骑二万，出不意造河梁以济师，遂作金城关，又献白草原捷，连进集贤殿修撰、知熙州。傅自始仕至此，仅再岁。遂擅帅熙、秦骑四万出塞，无功而还。惇方主其议，不加罪。
初，傅请合三路兵从青南讷心或颠耳关筑天都城，以包浅井、癿啰、和市。工既集，复言水源不壮，不可兴役。朝论以所奏乖异，将罢傅，曾布为言，但褫职。俄而白草原诈增首虏事觉，责监永州税，再贬连州别驾。崇宁中，复起知河中府，历郓、瀛、渭三州，擢显谟阁待制。建言： 河南要地，灵武为根本。其西十五州，六为王土。其东由清远距罗山走灵州不及百里，夏以五监军统焉。若选将简师先击之，以趋韦州，可断其右臂。徐当拊纳离畔，渐规进取，讫城萧关，可断其左臂。 乃条上十四事，未报。
诏诸道进讨，傅遣将折可适领锐骑出萧关，至灵州川，有功。进龙图阁直学士。会别将高永年没于西，而可适遇雨失道，为虏所乘，乃班师。傅以稽违逗挠，黜知汝州，夺学士。未几，复为杭州、真定、永兴、太原、延安府，以故职卒。赠端明殿学士。傅从布衣致通显，所行事大氐欺妄，故屡起屡偾云。
陶节夫字子礼，饶州鄱阳人，晋大司马侃之裔也。第进士，起家为广州录事参军。杨元寇暴山谷间，捕系狱，屡越以逸，且不承为盗，既累年。节夫诘以数语，元即吐服，将适市，与诸囚诀曰： 陶公长者，虽死可无憾。 知新会县，广守章楶重其材。楶帅泾原，辟入府。
崇宁初，为讲议司检讨官，进虞部员外郎，迁陕西转运副使，徙知延安府。以招降羌有功，加集贤殿修撰。筑石堡等四城。石堡以天涧为隍，可趋者唯一路，夏人窖粟其间，以千数。既为宋有，其酋惊曰： 汉家取我金窟埚！ 亟发铁骑来争。节夫分部将士遮御之，斩获统军以下数十百人。夏人度不可得，敛兵退。连擢显谟阁待制、龙图阁直学士。
方议城银州，谍告夏人已东。节夫料必西趋泾原，官属不肯从，节夫曰： 吾计之熟矣。 乃遣裨将耿端彦疾驱至银州，五日城成，夏人果从泾原至，则城备已固，遂遁去。进枢密直学士。
节夫在延安日久，蔡京、张康国从中助之，故唯京意是徇。夏人欲款塞，拒弗纳。放牧者执杀之，夏人怨怒，大入镇戎军，杀卤数万口。节夫寻领经制环庆、泾原、河东边事，言： 今既得石堡，又城银州，西夏洪、宥皆在吾顾盼中。横山之地，十有七八，兴州巢穴浅露，直可以计取。 遂陈取兴、灵之策。加龙图阁学士。会朝廷罢经制司，且弃所城地，节夫乃求内郡。徙洪州，改江宁府，历青、秦二州、太原府。
群盗李勉起辽州、北平之间，河东、河北骚动，两路帅臣、宪臣皆罪去，至出台郎督捕之。节夫请悉罢所遣兵，卒以计获勉。坐上疏乞留本道兵勿移戍，降为待制、知永兴军，数月，卒。追复龙图阁学士。
毛渐，字正仲，衢州江山人。第进士，知宁乡县。熙宁经理五溪，渐条利害以上察访使，使者诿以区画，遂建新化、安化二县。渐用是得著作佐郎、知安化县，召为司农丞，提举京西南路常平。
元祐初，知高邮军，迁广东转运判官。渠阳蛮扰边，近臣言渐习知蛮事，徙荆湖北路转运判官。时朝廷议弃地，渐曰： 蛮徭畔服不常，非稍威以兵，未易怀德。今一犯边即弃地，非计也。 不报。渠阳既弃，蛮复大入钞略，覆官军，荆土为大扰。
渐历提点江西刑狱、江东、两浙转运副使。浙部水溢，诏赐缗钱二百万以振之。渐言： 数州被害即捐二百万，傥仍岁如之，将何以继？ 乃案钱氏有国时故事，起长安堰至盐官，彻清水浦入于海；开无锡莲蓉河，武进庙堂港，常熟疏泾、梅里入大江；又开昆山七耳、茜泾、下张诸浦，东北道吴江，开大盈、顾汇、柘湖，下金山小官浦以入海。自是水不为患。
加集贤校理，入为吏部右司郎中。以秘阁校理为陕西转运使。摄渭、秦、熙三州。未几，复摄帅泾原。日夜治兵，乘夏人犯边，遣将捣其虚，遂破没烟砦。进直龙图阁、知渭州，命下，卒，年五十九。优赠龙图阁待制。
王祖道，字若愚，福州人。第进士，又举制科，会罢，调韩城尉，知松阳、白马二县。为司农丞、监察御史。数言事，以论枢密承旨张诚一试补吏挟私、延州吕惠卿遣禁卒馈徐禧公使物非是，改司封员外郎、知汀、泉、福三州。历使诸路，入为户部、吏部员外郎，左司谏。言陕西兵未可减，徽宗谓其论事无足行，依阿苟容，出知海州。拜秘书少监，再为福州。加直龙图阁、知桂州。
蔡京开边，祖道欲乘时徼富贵，诱王江酋杨晟免等使纳士，夸大其辞，言： 向慕者百三十峒、五千九百家、十余万口，其旁通江洞之众，尚未论也。王江在诸江合流之地，山川形势，据诸峒要会，幅员二千里。宜开建城邑，控制百蛮，以武臣为守，置溪峒司主之。 诏以为怀远军，且颁诸司使至殿侍军将告命，使第补其首领。置二砦，为立学。
又言： 黎人为患六十年，道路不通。今愿为王民，得地千五百里。 遂以安口隘为允州，中古州地为格州，增提举溪峒官三员。又言羁縻知地州罗文诚、文州罗更晏、兰州韦晏闹、那州罗更从皆内附，请于黎母山心立镇州，为下都督府，赐军额曰静海，知州领海南安抚都监，徙万安军于水口。南丹州莫公佞独拒命，发兵讨擒之，遂筑怀远军为平州，格州为从州，南丹为观州，并允、地、文、兰、那五州置黔南路。擢祖道显谟阁待制，进龙图阁直学士。
召为兵部尚书，未行，与融州张庄谋，使庄奏言海南一千二十峒皆已团结，所未得者百七十峒，今黎人款化，则未得者才十之一耳。于是徭、黎渠帅不胜忿，蜂起侵剽，围新万安军及观州，杀官吏。初，祖道徙城时，言黎人伐木助役。及是诏问，不能对。京芘之，犹除端明殿学士、知福州，复以刑部尚书召。大观二年，卒，赠宣奉大夫。
祖道在桂四年，厚以官爵金帛挑诸夷，建城邑，调兵镇戍，辇输内地钱布、盐粟，无复齐限。地瘴疠，戍者岁亡什五六，实无尺地一民益于县官。蔡京既自以为功，至谓： 混中原风气之殊，当天下舆图之半。 祖道用是超取显美。张商英为相，治其诞罔，追贬昭信军节度副使。京再辅政，复还之。然其所创名州县，不旋踵皆罢。是后庞恭孙、张庄、赵遹、程邻皆以拓地受上赏，大抵皆规模祖道。祖道起冗散，骤取美官，而朝廷受其敝云。
张庄，应天府人也。元丰三年，擢进士第。历提举司、讲议司检讨官，出提举荆湖、夔州等路香盐事。改提举荆湖北路常平、本路提点刑狱，进龙图阁直学士、广南西路转运副使。
王祖道既请立朱崖诸州县，徙万安军，诏庄按覆相度，实与祖道相表里。祖道召为兵部尚书，授庄集贤殿修撰、知桂州。祖道既留，以庄知融州。已而祖道徙福州，庄复知桂州。奏： 安化上三州一镇地土，及恩广监洞蒙光明、落安知洞程大法、都丹团黄光明等纳土，共五万一千一百余户，二十六万二千余人，幅员九千余里。 寻又奏： 宽乐州、安沙州、谱州、四州、七源等州纳土，计二万人，一十六州、三十三县、五十余峒，幅员万里。 蔡京帅百官表贺，进庄兼黔南路经略安抚使、知靖州。
王子武者，惠恭皇后族子也。靖州界接平、允、从三州，子武欲通之，因请复元祐所弃渠阳军。渠阳既城，乃上言： 湖北至广西，繇湖南则迂若弓背，自渠阳而往，犹弓弦耳。 因以利啖诸蛮使纳土，立里堠。庄忌之，且欲蛮之多属广西为己功，因诱复水蛮石盛唐毁其烽表、桥梁。渠阳蛮酋杨惟聪请讨之，子武以闻。朝议谓其生事，罢子武。
未几，安化蛮纳土，庄遣黄忱往筑州城。忱，蛮将也，知蛮情伪，力言不可。庄怒，遣忱护筑溪州，别遣胡超、侬昌等筑安化城，果为蛮所掩，超等没者几千人。中书舍人宇文粹中言： 祖道及庄擅兴师旅，启衅邀功，妄言诸蛮效顺，纳款得地。当时柄臣揽为绥抚四夷之功。奏贺行赏，张皇其事。自昔欺君，无大于此。 朝廷既追贬祖道，庄责舒州团练副使，永州安置，再贬连州，移和州。
起知荆南府，徙江宁。复进徽猷阁直学士，历知渭、毫、襄州、镇江东平府。宣和六年，坐缮治东平城不加功辄复摧圮，降两官，提举嵩山崇福宫。卒，赠宣奉大夫。
赵遹，开封人。大观初，以发运司勾当公事为梓州路转运司判官。沪、戎诸夷纳土，命遹相置，以建立纯州县、砦劳，加直秘阁。升转运副使，俄授龙图阁直学士，为正使。
政和五年，晏州夷酋卜漏反，陷梅岭堡，知砦高公老遁。公老之妻，宗女也，常出金玉，器饮卜漏等酒漏心艳之。会沪帅贾宗谅以敛竹木扰夷部，且诬致其酋斗个旁等罪，夷人咸怨。漏遂相结，因上元张灯袭破砦，虏公老妻及其器物，四出剽掠。遹行部昌州，闻之。倍道趣泸州。贼分攻乐共城、长宁军、武宁县，宗谅皆遣将拒却之。已而乐共城监押潘虎诱杀罗始党族首领五十人，其族蛮愤怒，合漏等复攻乐共城。遹并劾之，诏斩虎，罢宗谅，代以康延鲁，而听遹节制。遹阴有专讨意，兵端益大矣。于是诏发陕西军、义军、土军、保甲三万人，以遹为泸南招讨使。遹与别将马觉、张思正分道出，期会于晏州。思峨州近而固，遹遣王育先破之，村囤诸落相继而克，因其积谷食士卒。
既抵晏州，觉、思正各以兵来会。漏据轮缚大囤，其山崛起数百仞，林箐深密，夷奔溃者悉赴之，乃垒石为城，外树木栅，当道穿阬阱，仆巨枿，布渠答，夹以守障，俯瞰官军。矢石所中皆靡碎，遹军不能进。间从巡检种友直、田祐恭按视，其旁山崖壁特峭绝，贼恃之无守备。遹欲袭取，命友直、祐恭军其下，而身当贼冲，番军迭攻之。未旦，鼓而进，迨夕则止，贼并力拒战，不得息。友直所部多思、黔土丁，习山险，而山多生猱，遹遣土丁捕之。伐去蒙密，缘崩石挽藤葛而上，得猱数十头，束麻作炬，灌以膏蜡，缚于猱背。暮夜，复遣土丁负绳梯登崖颠，乃缒梯引下，人人衔枚，挈猱蚁附而上。比鸡鸣，友直、祐恭与其众悉登，拥刀斧穿箐入。及贼栅，出火然炬，猱热狂跳，贼庐舍皆茅竹，猱窜其上，火辄发，贼号呼奔扑，猱益惊，火益炽。官军鼓噪破栅，遹望见火，麾军蹑云梯攻其前。两军相应，贼扰乱，不复能抗，赴火堕崖死者不可计，俘斩数千人。卜漏突围走，至轮多囤，追获之。晏州平，诸夷落皆降，拓地环二千里。遹为建城砦，画疆亩，募人耕种，且习战守，号曰 胜兵 。诏置沿边安抚司，以转运副使孙羲叟为安抚使。高公老妻不辱而死，诏赠节义族姬。
加遹龙图阁直学士、熙河兰湟经略安抚使。遹以疾请祠，不许。既入对，赐上舍出身，拜兵部尚书。遹与童贯有隙，力请去，以提举醴泉观兼详定一司敕令。六年，出知成德军，拜延康殿学士，赐其子永裔上舍出身、秘书省校书郎。
涞水人董才得罪亡命，因聚众为贼，攻败城邑，辽人不能制。中山帅府阴与才通，诱使来归，才寻为辽所破，遂上书请取全燕以自效。王黼、童贯大喜，将许之，遹言不可。客或以沮朝廷密谋止遹，遹曰： 帅臣所部，封境虽异，事无异也。且论思献纳，侍从之职，遹今以侍从备帅臣，而真定、中山边接，隙苟一开，吾境得无事乎？ 疏奏，上然之，乃斥还才书。才穷蹙，转入河东。诏以问遹，遹复具疏极论其害。洎遹徙熙州，黼等卒纳才，又虑遹过阙入见有所陈，趣使便道赴镇。诸蕃闻遹至，相贺曰： 吾父来，朝廷真欲无事矣！ 争出锄耨，牛价为顿高。
时议更陕西大铁钱，价与铜钱轻重等。遹上言曰： 铜重铁轻，自然之理，今反其理，民谁信之？以人夺天，虽厉其禁，终不可行也。 居数月，以疾乞致仕，命提举嵩山崇福宫。起知中山、顺昌、应昌府。金人举兵，召遹赴阙，寻卒。
永裔历知眉州。言者论遹欺罔朝廷以军功，永裔遂放罢。
论曰：夏人时蹈窾，逐之使出则已。章惇、蔡京故挠之用兵，涂边人肝脑于地，以幸己功，不亦颠乎？诸蛮溪峒，茅瘴非人域，鸩虺与居，况无敢闯吾圉。京乃使祖道、张庄之徒凿空为功，举中国重赀，弃诸不毛，而文饰奸慝，铺张表贺，徽宗亦偃然受其欺，好大黩武之心一侈，而燕朔之谋作矣。《诗》曰： 池之竭矣，不云自频；泉之竭矣，不云自中。 徽之耗内贪外，驯召祸败，迹所从来，此其本也。呜呼，可不戒哉！
