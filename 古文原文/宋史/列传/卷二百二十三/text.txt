◎外戚中
○王贻永李昭亮李用和（子璋玮珣）李遵勖（子端懿端愿端悫端愿子评）曹佾（从弟偕子评诱）高遵裕（弟遵惠从侄士林士林子公纪公纪子世则）向传范（从侄经综经子宗回宗良）张敦礼任泽
王贻永字季长，溥之孙也。性清慎寡言，颇通书，不好声技。初生十余岁时，其舅魏咸信见而奇之，曰： 后当类我。 
咸平中，尚郑国公主，授右卫将军、驸马都尉。从封泰山，领高州刺史，再迁右监门卫大将军、奖州团练使。求外补，得知单州。真宗戒之曰： 和众静治，卿所当先也。 真拜洺州团练使、徙徐州。河决滑州，徐大水，贻永作堤城南以御之。改卫州团练使，进怀州防御使，知澶、定二州，徙成德军。
会有告曹讷变者，贻永奏治之。迁耀州观察使，复知澶州。历彰化、武定军节度使观察留后，拜安德军节度使。出知天雄军，徙保宁军节度使、知郓州。州自咸平中徙城，而故治为通衢，介梁山，春夏多水患，贻永相度地势，为筑东西道三十余里，民便之。复徙定州，又徙成德军。擢同知枢密院事，改副使，加宣徽南院使，进枢密院使。久之，拜同中书门下平章事，遂加兼侍中。
徙节镇海，以疾求罢，手诏抚谕，遣上医诊视。帝临问，颁尚方珍药，手取糜粥食之。贻永自言宠禄过盛，愿罢枢筦，解使相还第。帝冀其愈也，乃听罢侍中，徙彰德节度使，同平章事、枢密使如故。疾稍间，入见，命其子道卿掖登垂拱殿。仍赐五日一朝，遇朝参起居，许休于殿侧。至和初，复以疾辞，拜尚书右仆射、检校太师兼侍中、景灵宫使。卒，赠太师、中书令，谥康靖。
当时无外姻辅政者，贻永能远权势，在枢密十五年，迄无过失，人称其谦静。
子道卿，西上阁门使。
李昭亮，字晦之，明德太后兄继隆子也。四岁，补东头供奉官，许出入禁中。继隆北征契丹，遣昭亮持诏军中。问方略及营阵众寡之势，昭亮年虽少，还奏称旨。累迁西上阁门使。出为潞州兵马钤辖，徙领麟府路军马事，寻为管勾军头引见司兼三司衙司。军士有逃死而冒请官廪者数百人，昭亮按发之。领高州刺史，知代州。以四方馆使复领麟府路军马事。迁引进使，领贺州团练使。历知瀛定二州、成州团练使、宁州防御使、延州观察使、感德军节度观察留后。擢殿前都虞候、秦凤路马步军副都总管、经略招讨副使。徙永兴路马步军副都指挥使、并代州路副都总管、安抚招讨副使。未几，守代州，再徙真定路都总管。
保州兵叛，杀官吏，诏遣王果招降之，叛者乘埤呼曰： 得李步军来，我降矣。 于是遣昭亮，昭亮从轻骑数十人，不持甲盾弓矢，叩城门呼城上曰： 尔辈第来降，我保其无虞也。不尔，几无噍类矣。 卒稍稍缒城下。明日，相率开城门降。改淮康军节度观察留后，复知定州，敕使存劳，赐黄金三百两，给节度使奉，以褒其功。都转运使欧阳修言： 昭亮入保州，以叛卒女口分隶诸军，有辄私入其家者。 置不问。
明年，拜武宁军节度使，代李用和为殿前副都指挥使。时承平久，将士多因循乐纵弛。昭亮本将家子，虽以恩泽进，然习军中事，既统宿卫，政尚严，多所建请。万胜、龙猛军蒲博争胜负，彻屋椽相击，士皆惶骇，昭亮捕斩之，杖其主者，诸军为之股慄。帝祠南郊，有骑卒亡所挟弓，会赦，当释去，昭亮曰： 宿卫不谨，不可贷。 卒配隶下军，禁兵自是顿肃。
以宣徽北院使判河阳，徙延州。以南院使判澶州，徙并州、成德军，拜同中书门下平章事，判大名府。仁宗以涂金纹罗书曰： 李昭亮亲贤勋旧。 命其子惟贤持以赐。徙定州，改天平、彰信、泰宁军节度使。在定州数言老疾不任边事，愿还京师，乃以为景灵宫使，又改昭德军节度使。卒，赠中书令，谥良僖。
昭亮为人和易，练习近事，于吏治颇通敏，善委任僚佐，以故数更藩镇无他过。昭亮妻早亡，内嬖三妾迭预家政，莫能制也。
子惟贤，字宝臣，以父荫为三班奉职，后为阁门祗候、通事舍人。累迁西上阁门使，寻领高州刺史、知莫州，州仓粟陈腐，戍兵大噪，弗肯受，州人皆恐，惟贤驰往谕曰： 边兵众则积粟多，廪数多且积久，能无陈腐乎？欲尽取新，则陈者何所归？ 遂斩首恶一人，流十人，军中帖然。召还，提举诸司库务，领荣州团练使、知冀州。会迁补禁军，自隶籍后犯赃污者皆绌为下军，惟贤曰： 武士何可责以廉节？且抵罪在昔，今不可以新令绳之。 帝为更其制，徙恩州，后迁四方馆使，卒。惟贤善宣辞令，习朝仪，仁宗颇爱之。
李用和，字审礼，章懿皇太后弟也。少穷困，居京师凿纸钱为业，刘美求用和于民间，奏为三班奉职。累迁右侍禁、阁门祗候、权提点在京仓草场、考城县兵马都监。
太后崩，诏赴丧。既葬，迁礼宾副使，领八作司。迁礼宾使，同领皇城司。迁崇仪使、贺州刺史。改葬太后于永安，领捧日、天武兵护梓宫。
明年春，又诏乘传行太后陵。还，授宁州刺史。历迁泽州团练、庆州防御、鄜州观察使。既而擢殿前都虞候、鄜延路马步军副都总管。未行，拜永清军节度观察留后，改真定府、定州路。旧制，刺史以上所赐公使钱得私入，而用和悉用为军费。历侍卫亲军步军马军副都指挥使，拜建武军节度使、殿前副都指挥使。以老乞罢军职，拜宣徽北院使。逾月，改彰信军节度使、同中书门下平章事、景灵宫使。以疾告，仁宗临问，赐银饰肩舆，进兼侍中。
初，未有居第，诏寓馆芳林园，用和固辞，又假以惠宁坊之官第。病革，帝入见卧内，擢其次子珣为阁门使，赐所居第，并日给官舍僦钱五千。既卒，帝哭之恸，赠太师、中书令、陇西郡王，辍朝五日，制服禁中，谥恭僖，帝撰神道碑，书曰 亲贤之碑 。其妻卒，亦辍朝成服。
初，仁宗以太后不逮养，故外家褒宠特厚。用和列位将相，能小心静默，推远权势，论者以此称之。子璋。
璋字公明，以章懿皇后恩，补三班借职，积官为天平军节度观察留后，知澶州。护塞商胡，会河涨，讹言水且至，璋据厅事自若，人心乃安，河亦不溢。徙曹州观察使，累迁武胜军节度使、殿前都指挥使。仁宗书 忠孝李璋 字并秘书赐之。宴近臣群玉殿，酒半，命大盏二，饮韩琦及璋，如有所属。帝崩，执政欲增京城甲士，璋曰： 例出累代，不宜辄易。 时禁卫相告乾兴故事，内给食物中有金，既而果赐食，众视食中，璋曰： 天子未临政已优赏，汝何功复云云，敢喧者斩！ 众乃定。
以武成军节度使知郓州。京东盗白日杀县令，略人道中，璋信赏罚擒捕，盗为衰止。岁大雨水，竞以船筏邀利，多溺死者，璋一切籍之，约所胜载如黄河法。发卒城州西关，调夫修路数十里，夹道植柳，人指为 李公柳 。知邓州，坐失举，改节振武军，知郢州。还朝，道卒，年五十三。赠太尉，谥曰良惠。弟玮、珣。
玮，选尚兖国公主，积官濮州团练使。以朴陋与主不协，所生母又忤主意，主入诉禁中，玮皇恐自劾，坐罚金。后数年，终不协，主还宫。玮自安州观察使降建州，落驸马都尉，知卫州。未几，主徙封岐国，复玮都尉。主薨，以奉主亡状，贬郴州团练使、陈州安置。遇赦还京师，至建武军节度使、检校太师，卒。哲宗临奠，哭之，赠太师、中书令。
珣字公粹，以荫为阁门祗候。时兄璋为阁门副使，珣又求通事舍人，仁宗曰： 爵赏所以与天下共也，傥尽用亲戚，何以待勋旧乎？ 后一年乃命之。
车驾视用和疾，自西上阁门副使累迁均州防御使，知相州，赐御制诗、飞白字宠其行。未几，迁相州观察使。时刘永年亦同除官，知制诰杨畋以为不可开侥幸之门，诏他舍人草制，御史范镇复论之，命遂寝。
使契丹，预钓鱼会，获多。契丹遗以金器，使还，悉上之，更赐黄金及 李珣忠孝 字。
熙宁中，迁宣州观察使、知颍州，哲宗初，进泰宁军留后，提举万寿观。故事，正任遇覃恩止移镇，唯宗室乃迁官。至是，珣与李端悫皆特迁，戚里一覃恩迁官自此始。复知相州，卒，年七十四。
李遵勖字公武，崇矩孙，继昌子也。生数岁，相者曰： 是当以姻戚贵。 少学骑射，驰冰雪间，马逸，坠崖下，众以为死，遵勖徐起，亡恙也。
及长，好为文词，举进士。大中祥符间，召对便殿，尚万寿长公主。初名勖，帝益 遵 字，升其行为崇矩子。授左龙武将军、驸马都尉，赐第永宁里。主下嫁，而所居堂甃或瓦甓多为鸾凤状，遵勖令（缺）去；主服有龙饰，悉屏藏之，帝叹喜。
领澄州刺史，坐私主乳母，谪均州团练使，徙蔡州。逾年，起为太子左卫率府副率，复左龙武军将军，领宏州团练使，真拜康州团练使，给观察使禄。时继昌官刺史，遵勖请班其下，许之。后继昌守泾州，暴感风眩，遵勖驰省不俟命，帝遣使令乘驿赴之。既还，上表自劾，帝使辅臣慰谕之。
迁泽州防御使，又迁宣州观察使。求补郡自试，出知澶州，赐宴长春殿。在郡，会河水溢，将坏浮梁，遵勖督工徒，七日而堤成。迁昭德军节度观察留后，拜宁国军节度使，徙镇国军、知许州。水军多不练习而隶籍，遵勖命部校按劾，拔去十七八。复以疾请援唐韦嗣立故事，求山林号，诏不许。
初，天圣间，章献太后屏左右问曰： 人有何言？ 遵勖不答。太后固问之，遵勖曰： 臣无他闻，但人言天子既冠，太后宜以时还政。 太后曰： 我非恋此，但帝少，内侍多，恐未能制之也。 尝上三说五事以论时政。晋国夫人林氏，以太后乳母，多干预国事，太后崩，遵勖密请置之别院，出入伺察之，以厌服众论。其补助居多类此。
所居第园池冠京城。嗜奇石，募人载送，有自千里至者。构堂引水，环以佳木，延一时名士大夫与宴乐。师杨亿为文，亿卒，为制服。及知许州，奠亿之墓，恸哭而返。又与刘筠相友善，筠卒，存恤其家。通释氏学，将死，与浮图楚圆为偈颂。卒，赠中书令，谥曰和文。有《间宴集》二十卷，《外馆芳题》七卷。子端懿。
端懿字元伯，性和厚，喜问学，颇通阴阳、医术、星经、地理之学。七岁，授如京副使。侍真宗东宫，尤所亲爱，尝解方玉带赐之。稍长，出入宫禁如家人。
七迁济州防御使，为群牧副使。杜衍为枢密，择外戚子弟试外官，乃以端懿知冀州。为政循法度，民爱其不扰。转运使移州捕妖人李教，教已死。恩州王则据城叛，人有言教不死，在贼军中。遂降单州团练使、知均州，改滑州兵马钤辖。贼平，实无李教者，乃以为汝州防御使、提举在京诸司库务。
迁蔡州观察使、同勾当三班院。徙华州观察使。以母丧，起复为镇国军节度观察留后，愿终制，许之，仍给全奉。服除，提举集禧观，出知郓州兼京东西路安抚使。是岁，京东水，民多饥，大发仓廪以赈之。置弓手局，教以战斗，遂如精兵。治汶阳堤百余里，以却水患，民便之。
寻除宁远军节度使、知澶州。御史中丞韩绛奏端懿无功，不当得旄节，不拜。以留后赴澶州，数月卒。讣闻，帝方宴禁中，为彻乐，赠其家黄金三百两，赠感德军节度使，谥良定，再赠兼侍中。
端懿能自刻厉，闻善士，倾身下之，以故士大夫与之游，甚得名誉。弟端愿。
端愿字公谨，以穆献公主恩，七岁授如京副使，四迁为恩州团练使。仁宗以岁旱，御便殿虑囚，放宫女。端愿上疏，谓： 纵释有罪，小人之幸；放宫女为宦者专制，反失所归，何以弭灾变？ 
累进邢州观察使、镇东军留后，知襄、郢二州。本路转运使献羡财数十万被赏，端愿言常赋三折，其民不堪，即上其事。帝怒，夺转运使赏，申折变之禁。移庐州，富弼谓曰： 肥上之政何以减于襄阳？ 端愿曰： 初官喜事，饰厨传以于名，则誉者至；更事既久，知抑豪强、制猾吏，故毁随之。 弼深然其言。
英宗初，同提举在京诸司库务。帝以疾拱默，端愿求对，进曰： 陛下当躬揽权纲，以系人心，不宜退托，失天下望。 拜武康军节度使、知相州。请归，除醴泉观使。
神宗即位，遣使就其家录取异时章奏，赐诏褒之。河东城啰兀，端愿手写赵普《谏太宗北伐疏》以闻。
连年请老，以太子少保致仕。凡大礼成，赐金带、器币，品数视执政。哲宗嗣位，进太子太保。钦圣皇后以甥舅之故，尝幸其第，致礼于献穆祠堂，命近侍掖端愿勿拜。元祐六年，卒，帝辍朝临奠，赙典加等，赠开府仪同三司。弟端悫，子评。
端悫字守道，官左藏库使，执献穆丧，辞起复，诏特给奉。累迁东上阁门使、干办三班院。尝侍宴群玉殿，仁宗独赐珠花、飞白字，宠顾特异。知邢、冀、卫三州，至蔡州观察使。元祐中，以安德军留后卒，赠昭德军节度使，谥曰恭敏。
兄端懿，在嘉祐时尝密请建储，人无知者，卒于澶渊，端悫走护其丧以归。元丰间因进对，袖旧稿上之，神宗叹曰： 近世之贤戚也。 由是端悫之名益著。
评字持正，由东头供奉官八迁皇城使。以父告老，授西上阁门使，为枢密都承旨。出使陕西、河东，还，言鄜延之人皆谓城啰兀非便，乞速毁撤，解一路之患。师出安南，调兵及河东，又言王师南征，而取卒于西北，使蛮闻之，得以窥我。所论事颇多，或见施行。然天资刻薄，招权不忌，多布耳目，采听外事自效以为忠。侥幸进用，中外仄目。
以荣州刺史出知颍州，还，干当三班院。副韩缜报聘契丹，且分画河东地界，凡二年乃决。赐袍带、金帛以赏劳。进成州团练使、知蔡州。卒，年五十二。赠冀州观察使，赐白金千两。
评少涉书传，尝以公主遗奏召试学士院，改殿中丞，意不满，辞之。后二年再召试，复止迁一官，愈不悦，至上书辨论。及卒，人无怜者。
曹佾字公伯，韩王彬之孙，慈圣光献皇后弟也。性和易，美仪度，通音律，善奕射，喜为诗。自右班殿直累进殿前都虞候、安化军留后。言者谓年未四十毋典军，出知澶、青、许三州，徙河阳。以建武军节度使为宣徽北院使，知郓州，改保静、保平军节度使、同中书门下平章事、景灵宫使，加兼侍中，封济阳郡王。
神宗每咨访以政，然退朝终日，语不及公事。帝谓大臣曰： 曹王虽用近亲贵，而端拱寡过，善自保，真纯臣也！ 进对未尝名。元丰中以疾告，既愈，入谢，帝曰： 舅久不觌太皇太后，宜少憩内东门，朕当自启。 已而召入，历上下儒释道五阁、大椿蟠桃亭，再升殿乃退。以护国军节度使、司徒兼中书令为中太一宫使，给朱衣双引骑吏前马。
慈圣丧终，请郡，帝曰： 时见舅如面庆寿宫，奈何欲远朕，得无礼遇有不至乎？ 佾皇恐。即城南为园池，给八作兵庀役，疏惠民河水灌之，且将为筑三百楹第，固辞乃止。高丽献玉带，为秋芦白鹭纹极精巧，诏后苑工以黄金仿其制为带，赐佾。生日，赉予如宰相、亲王，用教坊乐工服色衣侑酒，以示尊宠。
哲宗即位，加少保。坤成节献寿，特缀宰相班，优诏减拜。卒，年七十二，赠太师，追封沂王。从弟偕，子评、诱。
偕字光道，少读书知义，以节侠自喜。为许州都监，幕客史沆倾险，劫持为不法，上下畏之。偕从容置酒，对客数沆十罪，将击杀之，沆起拜谢，偕骂曰： 复不改，必杀汝。 沆为敛迹。累迁东上阁门使、带御器械、知雄州。议者欲废塘泺为田，偕曰： 何承矩、李允则营此累年，所以限契丹，废之不可。 进华州防御使、知相州，徙河阳总管，卒。尝从梅尧臣学诗，尧臣称之，为序其诗。
评字公正，以父任累官至引进使，知审官西院，积迁温州防御使。元祐中，提举万寿观，丐外，枢密院白为真定路钤辖，哲宗曰： 先帝待慈圣家极厚，其以为总管。 徽宗即位，迁相州观察使，历龙神卫捧日天武都指挥使、殿前都虞候、马步军副都指挥使、宁远军留后、平海军节度使、佑神观使。使契丹者四，馆伴者十二。在阁门十二年，预修仪制，多所增损。
性喜文史，书有楷法。慈圣命书屏以奉，神宗即赐玉带旌其能。尤善射，左右手如一，夜或灭烛能中。伴契丹使者射，尝双破的，客惊竦。在戚里号为湛厚。卒，年六十六，赠开府仪同三司。
诱字公善，以荫至左藏库副使。熙宁中，父佾以疾告入谢，神宗面授诱阁门通事舍人。元祐中，以东上阁门使为真定府、定州路兵马钤辖，迁文州刺史。
使契丹，至其宫门，馆客者下马邀诱同入，诱曰： 北朝使至，及朝堂门，两朝积好久，无妄生事。 卒乘马入。使还，为枢密副都承旨。徽宗时，进都承旨。历庆州团练、恩州防御、晋州观察使，保庆军留后。大观中，进安德军节度使、醴泉观使。与兄评同日拜，立双节堂于家，戚里荣之。
性谨密，习熟典故。卒，年六十五，赠开府仪同三司，谥曰忠定。
高遵裕，字公绰，忠武军节度使琼之孙也。以父任累迁供备库副使、镇戎军驻泊都监。夏人寇大顺城，谅祚中矢遁。会英宗晏驾，遣遵裕告哀，抵宥州下宫，夏人遣王盥受命，以吉服至，遵裕切责之，遂易服。既而具食上宫，语及大顺城事，盥曰： 剽掠辈耳。 遵裕曰： 若主寇边，扶伤而循，斯言非妄邪！ 夏人以为辱，亟遣人代对，终食不敢发口，辄忿怒曰： 王人蔑视下国，弊邑虽小，控弦十数万，亦能躬执橐鞬，与君周旋。 遵裕瞋目曰： 主上天纵神武，毋肆狂蹶，以干诛夷。 时谅祚觇于屏间，摇手使止。神宗闻而嘉之，擢知保安军。
横山豪欲向化，帝使遵裕谕种谔图之。谔遂取绥州。帅怒谔擅发兵，欲正军法，谔惧，称得密旨于遵裕，故谔被罪，遵裕亦降为乾州都监。迁通事舍人，主管西路羌部，驻古渭砦，分所部羌兵为三等，教为军法。
熙宁初，朝廷用王韶复洮、陇，命为秦凤路沿边安抚，以遵裕副之。寻以古渭为通远军，命知军事。明年，持附顺羌部图籍及绘青唐、武胜形势入献，擢引进副使、带御器械，俾归治师。师次庆平堡，夜行，晨至野人关，羌人旅拒，引亲兵一鼓破之。进营武胜城下，羌众逃去，遂据其城。诏建为镇洮军，又命知军事。寻以熙、河、洮、岷、通远为一路，进西上阁门使、荣州刺史，充总管，复知通远军。
明年，韶欲取河州，遵裕曰： 古渭举事，先建堡砦，以渐而进，故一举拔武胜。今兵与粮未备，一旦越数舍图人之地，使彼阻要害，我军进退无所矣。 韶与李宪笑曰： 君何遽相异邪？ 檄使守临洮。韶攻河州，果不克。帝善遵裕议，令专管洮、岷、叠、岩未款附者。
遵裕以俞龙珂地有盐井，遂筑盐川砦。瞎吴叱率诸羌胁青唐，欲扰边，诏遣张玉攻讨。遵裕曰： 青唐无罪，第为生羌所胁耳。 遣裨将与龙珂率众御之。青唐人见龙珂泣诉，瞎吴叱知不附己，溃去。从韶取岷州，下之，令士众曰： 生获老幼与得级同。 全活者以数万。捷闻，加岷州刺史。
明年，羌乘景思立之败，围河、岷二州，道路不通者几月。或请退保，遵裕曰： 敢议此者斩！ 岷城军缺，守者恐，遵裕登西门，命将纵击，别选精骑由南门噪而出，合击之，羌败走。时朝廷以岷城远难守，议弃之。诏至，贼已溃矣。以功进团练使、龙神卫都指挥使、知熙州。坐荐张穆之为转运使，而穆之有罪，罢知颍州，未几，徙庆州，又坐事黜知淮阳军。
元丰四年，复知庆州。诏与诸路讨夏国。请济师，得东兵十一将，骑不足用，以群牧马益之。又令节制泾原兵，刘昌祚先至灵州，几得城，遵裕嫉之，故不用其计，遂以溃归，语在《昌祚传》。贬郢州团练副使。
哲宗即位，复右屯卫将军，主管中岳庙。卒，年六十，赠永州团练使。绍圣中，崇赠奉国军节度观察留后。从弟遵惠。
遵惠字子育，以荫为供奉官。熙宁中，试经义中选，换大理评事。历三班院主簿、军器丞。
元祐初，上疏言： 法度更张，事有当否，如先帝所施设，未可轻议。 擢太仆少卿，上太府卿，出知河中府，改河北路都转运使，未行，拜工部侍郎，以集贤殿修撰知郓州、河南、颖昌府，加宝文阁待制、知成德军。召为户部侍郎，以龙图阁学士知庆州。卒，年五十八，赠枢密直学士。
方宣仁后临朝，绳检族人一以法度，乃举家事付遵惠，遵惠躬表率之，人无间言。亦能远嫌自保，故不罹绍圣之祸。从侄士林。
士林字才卿，宣仁圣烈皇后之弟也。累官内殿崇班、殿直，英宗书 谨守法律 四字诲之曰： 能此则为良吏矣。 每欲进擢，后屡辞辄止。喜儒学，涉阅经史，通大义，尤有巧智。尝监扬州召伯闸税，木旧用火印，士林改刃其印文，凿以为识，尤简便，傍郡皆效焉。卒，赠德州刺史。神宗立，加赠昭德军节度使。绍兴初，追封普安郡王。子公纪。
公纪字君正，历阁门祗候、通事舍人，累进宁州刺史、团练使、永州防御使、集庆留后。性俭约，珍异声伎无所好，奉禄多以给诸族，得任子恩，均及孤远。持宣仁后丧未终，卒，赠感德军节度使，谥曰怀僖。绍兴初，追封新兴郡王。子世则。
世则字仲贻，幼以恩补左班殿直，至内殿崇班。复用父遗表恩为阁门祗候，后除亲卫郎。以通经典，转内殿承制。累迁康州防御使，知西上阁门事。
宣和末，金泛使至，徽宗命世则掌客。世则记问该洽，应对有据，帝闻，悦之，自是掌客多命世则。金人军城下，又命世则使其军，还，进秩二等，迁知东上阁门使。金遣燕人吴孝民请和，孝民邀宰执、亲王诣军前议事，高宗在康邸，请行。是日，世则入对，遂除计议副使以从。康王复使河北，世则改华州观察使，充参议官。召对，赐金带。
当高宗艰难中，世则尝在左右，寝处不少离。大元帅府建，改元帅府参议官，因请布檄诸路，以定人心。进遥郡承宣使，不拜。高宗承制，转越州观察使。及即位，除保静军承宣使，提举万寿观。诏令编类元帅府事迹付史馆，召为枢密都承旨兼提举京畿监牧，再提举万寿观。
世则居温州，帝遣中使谕守臣以时给奉禄，凡积二万缗，因请以裨郡费。常病疡，艰于据鞍，又以旧所御肩舆赐焉。帝每念宣仁圣烈皇后保祐三朝，中遭诬诋，外家班秩无显者，制以为感德军节度使，充万寿观使，进开府仪同三司，奉朝请，赐第临安。除景灵宫使，兼判温州。寻以病丐罢，后为万寿观使。十四年，召入觐，进少保，恳求还。卒，年六十五，赠太傅，赐田三十顷，谥曰忠节。
向传范，字仲模，尚书左仆射敏中之子。以父任为卫尉丞。娶南阳郡王惟吉女，改内殿崇班、带御器械，历知相、恩、邢三州。入管干客省、阁门、皇城司。知陕州，仁宗赐诗以宠其行。
熙宁初，知郓州兼京东西路安抚使。谏官杨绘言： 传范领安抚使，无以杜外戚侥求之源。 枢密使文彦博曰： 传范累典郡，非缘外戚。 神宗曰： 得谏官如此言，甚善，可以止他日妄求者。 以密州观察使卒，赐昭德军节度使，谥曰惠节。
传范，宰相子，联戚里，所至有能称。以橐中赀千余万葬族人在殡者六十四丧。从侄经、综。
经字审礼，以荫至虞部员外郎。神宗为颖王，选经女为妃，改庄宅使。帝即位，妃为皇后，进光州团练使。
以濰州防御使知陈州，岁中阅囚，活重辟三人。西华令掠人至死，诬以疾，吏畏令，莫敢言。经得其情，卒穷治如法。岁大雪，辄弛公私僦钱以宽民，有司持不可，经曰： 上使我守陈，民穷盖我责，我自为此，不尔累也。 方镇别赐公使钱，例私以自奉，去则尽入其余，经独斥归有司，唯以供享劳宾客军师之用。知河阳，会旱蝗，民乏食，经度官廪岁用无余，乃先以圭田租入振救之，富人争出粟，多所济活。
徙徐州，迁明州观察使。召还，提举景灵宫。进定国军留后，复出知青州。既行，官给车徒，三宫皆遣使送之，车马相属于道。未逾岁，得疾还，卒于淄州，年五十四。诏内侍迎其丧，皇后出哭于新昌第。丧至，庆寿、宝慈宫交遣谒者予菁，后临于国门之外。赠侍中，谥曰康懿。将葬，遣近臣典护穿复土，给太常卤簿。帝出郊奠之，周视其柩。葬三日，后临于墓下，赐篆碑首曰 忠勤懿戚 。
经所至勤吏治，事皆自省决，颇欲以才见于用，故数请外补。尝因太祖忌日，百官班开元殿下，后召经见行幄，勉以尽忠朝廷，经亦以善事三宫为言，不及其家事。子宗回、宗良。
综字君章，知歙县，籍闾里恶少年，有盗发，用以推迹辄得。通判桂州、常州，知随、鼎、漳、汾、密、棣、沂七州。沂阻山多盗，综请用重法绳禁，岁断大辟减半。兵久惰，会初置官提举，教之急，众不悦，监兵夜排闼告变，综疑有他谋，就寝自若。明日大阅，申严号令，赏其高强，罚其不进者，卒亦无事。性宽裕，善治剧，于奸恶不少恕。官累中散大夫，卒。
宗回字子发，累官相州观察使。徽宗立，进彰德军留后。历安国、保信、镇南、保平军节度使，检校司空，封永阳、宁海、安康、汉东郡王，开府仪同三司。崇宁初，有告其阴事者，诏开封府鞫实，御史中丞吴执中临问，宗回惶惧，上还印绶，以太子少保致仕。言者不已，削官爵流郴州。行二日，听家居省咎。逾年，尽还其故官。
宗回少骄恣，有小才，尝权群牧都监，数以蕃息被赏。出知蔡州，擒剧贼，歼其党类。岁饥，发廪兴力役，饥者得济，而官舍帑廪一新。钦圣后服除，起奉朝请，继命止朝朔望。卒，年六十二，帝制服苑中，赠检校少师，谥曰荣纵。
宗良字景弼，历秀州刺史、利州观察使、昭信军留后，奉国、清海、镇东、武宁、宁海军节度使，永嘉郡王，开府仪同三司。钦圣后临朝时，尝为陈瓘论其与蔡京相结。及预政事，亦能恪共自守。宣和中，卒，年六十六，赠少保。
张敦礼，熙宁元年选尚英宗女祁国长公主，授左卫将军、驸马都尉，迁密州观察使。元祐初，疏言： 变法易令，始于王安石，成于蔡确。近者退确进司马光，以臣观之，所得多矣。 进武胜军留后。
章惇为政，言： 敦礼忘德犯分，丑正朋邪。密封章疏，诋毁先烈。引誉罪首，谓当褒崇，欲其党俦尽见收用。 乃责授左千牛卫大将军，勒止朝参。徽宗立，有司以敦礼在贵籍，奏审恩赐，帝与钦圣后皆以为当与。惇等执前疏，钦圣曰： 戚里何必预知朝廷事，当时罚亦太重矣。 复和州防御使，进保信军留后。
崇宁初，拜宁远军节度使。谏官王能甫言： 敦礼以匹夫之贱，一日而富贵具焉。神宗亲爱隆厚，礼遇优渥，而敦礼诋毁盛德，罪大谪轻。今复与之节钺，无乃伤陛下 绍述 之志乎！ 乃夺节，仍为集庆军留后。大观初，复节度宁远军，徙雄武。卒，赠开府仪同三司。
任泽，字天锡，仙游夫人母弟也。英宗入继大统，召至延和殿，授西头供奉官，赐第一区，宠赉甚厚。神宗时，累迁皇城使，领昌州刺史。护仙游柩迁祔于濮园，真拜嘉州刺史。卒，赐崇信军节度使，谥曰恭僖，赐墓寺，寺额为 旌孝 。泽起田里，际会恩宠，能自安绳检。帝欲广其居，固辞。当任子，弗请，其笃谨如此。
