◎宦者三
○李祥陈衍冯世宁李继和高居简程昉苏利涉雷允恭阎文应任守忠童贯（方腊附）梁师成杨戩
李祥，开封人。为入内黄门。资骁锐，善骑射，用材武中选，授泾原仪渭同巡检。从景思立于河、湟，以功迁内殿崇班，为河州驻泊兵马都监。从郭逵讨交阯，驻富良江，贼兵大至，与泾原将姚兕力战，败之。迁皇城使、镇戎军沿边都巡检使。从刘昌祚征灵武，议功加沂州团练使。或言所部兵失亡多，降简州刺史，权熙河兰会路都监，总岷州兵。夏人攻兰州，祥赴援，保险待变，数日，虏彻围去。复团练使，进阶州防御使。从种谊袭鬼章有功，升兵马都钤辖。在熙河二十余年，以宣庆使、内侍押班卒。
陈衍，开封人。以内侍给事殿庭，累官供备库使。梁惟简荐诸宣仁圣烈皇后，主管高韩王宅，领御药院、内东门司。宣仁山陵，为按行使。俄以左藏库使、文州刺史出为真定路都监。
御史来之邵方力诋元祐政事，首言： 衍在垂帘日，怙宠骄肆，交结戚里，进退大臣，力引所私，俾居耳目之地。 张商英亦论： 衍交通宰相，御服为之赐珠；结托词臣，储祥为之赐膳。 盖指吕大防、苏轼也。衍坐贬，监郴州酒税务。惟简以援引，张士良、梁知新以党附，皆得罪。已又编管白州，徙配朱崖。
章惇起狱，诬元祐诸老、大臣，云结衍辈以谋废立。士良尝与衍同在宣仁后阁，自郴州召之，使实其说。士良至，但言宣仁弥留之际，衍尝可否二府事及用御宝付外而已。锻炼无所得，安惇、蔡京乃奏衍疏隔两宫，斥随龙内侍十余人于外，以剪除人主腹心羽翼，意在动摇，大逆不道。乃诏处死，令广西转运使程节涖其刑。
冯世宁，字静之，以入内黄门累迁昭宣使、忠州团练使、入内押班。扬国公主寝疾，哲宗欲夜出问讯，世宁执言不可，帝虽微忤，卒为之改容。再迁景福殿使、明州观察使。至副都知。崇宁新官名，世宁首知入内内侍省事。禁中夜火，使宿卫士扑灭之，既定，令自他途出，盖不欲使知宫省曲折也。徽宗赏叹。进感德军留后。政和初，以内客省使、彰化军留后致仕。
世宁出入禁闼六十年，循谨无过。卒，年六十七，赠开府仪同三司。谥曰恭节。
李继和，开封人。以父任为内侍黄门。庆历中，为河北西路承受。保州兵叛，塞城门距守，官军重围之，不得入。继和独上南关门，密呼所结内应者，谕以祸福。众言： 俟李昭亮至，即斩关自归。 已而果然。贼平，迁两秩。王则反贝州，为城下走马承受。
沙苑阙马，诏秦州置场以券市之，继和领职不数月，得马千数，而人不扰。旧制，内侍入仕三十年始得磨勘，至是，乃令以劳进官者无拘于年。
环州弓箭手岁时给酒，州将不与，众喧诉，亟阖府门不敢出，继和步入众中譬晓之曰： 汝曹为一杯酒，遂丧躯命乎！ 众悟散去。事闻，擢带御器械。累迁宣庆使、文州团练使、入内副都知，卒。子从善援例求赠官，神宗曰： 此弊事也！继和无军功，何必赠？ 自是为定制云。
高居简，字仲略，世本番禺人。以父任为入内黄门。护作温成原庙奉神物，以精办称，超转殿头，领后苑事。坐奉使梓夔路多占驿兵，降高品。历领龙图、天章、宝文阁、内东门司，干当御药院。
神宗即位，御史张唐英言其资性憸巧，善迎合取容。中丞司马光亦言其 久处近职，罪恶已多。祖宗旧制，干当御药院官至内殿崇班以上，即须出外。今陛下独留四人，中外以此窃议。况居简顷在先朝，依凭城社，物论切齿。及陛下继统，乃复先自结纳，使宠信之恩过于先帝。愿明治其罪，以解天下之惑 。于是罢为供备库使。稍迁带御器械，进内侍押班。以文思使领忠州刺史。卒，赠耀州观察使。
居简闻外廷议论，必以入告，省中目为 高直奏 。仁宗时，尝使南海，遇广州火，救者不力，居简督众护军资甲仗二库，赖以获全。事闻，诏褒之。
程昉，开封人。以小黄门积迁西京左藏库副使。熙宁初，为河北屯田都监。河决枣强，酾二股河导之使东，为锯牙，下以竹落塞决口。加带御器械。河决商胡北流，与御河合为一。及二股东流，御河遂浅淀。昉以开浚功，迁宫苑副使。又塞漳河，作浮梁于洺州。兼外都水丞，诏相度兴修水利。河决大名第五埽，昉议塞之，因疏塘水溉深州田。又导葫芦河，自乐寿之东至沧州二百里。塞孟家口，开乾宁军直河，作桥于真定之中渡。又自卫州王供埽导沙河入御河，以广运路。累迁达州团练使，制置河北河防水利。
御史盛陶言： 昉挟第五埽之功，专为己力。假朝廷威福，恐动州县。所开共城河，颇废人户水硙，久无成功。又议开沁河，因察访官按行，始知不便。漳河、滹沱之役，水占邢、洺、赵、深、祁五州之田，王广廉、孔嗣宗、钱勰、赵子几皆尝论奏其奸欺之状，则多置挞口，指决河所侵便为淤田。其事权之盛，则举官废吏，惟其所欲。悖慢豪横，则受圣旨者三，受提点刑狱司牒者十二，故有违拒。小人误当赏擢，骄暴自肆。愿遣官代还，仍行究治。 神宗曰： 王安石以昉知河事，故加任使，令开漳河，用工七百万，滹沱八九百万，已议体量矣。 
始，安石欲兴水利，骤用昉，昉挟安石势而慢韩琦，后安石觉其虚诞，亦疏之。以忧死，赠耀州观察使。遂罢都大制置河防水利司。
苏利涉，字公济。祖保迁，自广州以阉人从刘鋹入朝。利涉初为入内内品。庆历中卫士之变，以护卫有劳，赏激加等。英宗为皇子，利涉给事东宫。及即位，迁东头供奉官，欲以为颖王府都监，力辞，干当御药院，迁供备库使。帝不豫，侍医药最勤，言辄流涕。及帝崩，乞与医官同贬，三上表待罪，不许。
神宗即位，授达州刺史。历内侍押班、副都知，转海州团练使。仙韶院火，营救甚力，赐袭衣、金带。卒，年六十四，赠奉国军节度使，谥曰勤僖。
利涉尝干当皇城司，循故事，厢卒逻报不皆以闻。后石得一代之，事无巨细悉以奏，往往有缘飞语受祸者，人始以利涉为贤。
雷允恭，开封人。初为黄门，颇慧黠，稍迁入内殿头，给事东宫。周怀政伪为天书，允恭豫发其事，怀政死，擢内殿崇班，迁承制。再迁西京作坊使、普州刺史、入内内侍省押班。
章献后初临政，丁谓潜结允恭，凡机密事令传达禁中，由是允恭势横中外。山陵事起，允恭请效力陵上，章献后曰： 吾虑汝有妄动，恐为汝累也。 乃以为山陵都监。允恭驰至陵下，司天监邢中和为允恭言： 今山陵上百步，法宜子孙，类汝州秦王坟。 允恭曰： 何不就？ 中和曰： 恐下有石与水尔。 允恭曰： 上无他子，若如秦王坟，何不可？ 中和曰： 山陵事重，踏行覆按，动经月日，恐不及七月之期耳。 允恭曰： 第移就上穴，我走马入见太后言之。 允恭素贵横，人不敢违，即改穿上穴。入白其事，章献后曰： 此大事，何轻易如此？ 允恭曰： 使先帝宜子孙，何惜不可？ 章献后意不然，曰： 出与山陵使议可否。 时丁谓为山陵使，允恭具道所以，谓唯唯而已。允恭入奏曰： 山陵使亦无异议矣。 既而上穴果有石，石尽水出。允恭竟以是并坐盗金宝赐死，籍其家。中和流沙门岛。谓寻窜海上。
阎文应，开封人。给事掖庭，积迁至入内副都知。仁宗初亲政，与宰相吕夷简谋，以张耆、夏竦、陈尧佐、范雍、赵稹、晏殊、钱惟演皆章献后所任用，悉罢之。退以语郭后，后曰： 夷简独不附太后邪？但多机巧，善应变耳。 由是并夷简罢。
夷简素与文应相结，使为中诇。久之，乃知事由郭后，夷简遂怨后，及再相，杨、尚二美人方宠，尚美人于仁宗前有语侵后，后不胜忿，批其颊，仁宗自起救之，误中其颈，仁宗大怒。文应乘隙，遂与谋废后，且劝以爪痕示执政。夷简以怨，力主废事，因奏仁宗出谏官，竟废后为净妃，以所居宫名瑶华，皆文应为夷简内应也。
郭后既废，杨、尚二美人益宠专夕，仁宗体为之弊，或累日不进食，中外忧惧。杨太后亟以为言，仁宗未能去。文应早暮入侍，言之不已，仁宗厌其烦，强应曰： 诺。 文应即以毡车载二美人出，二美人涕泣，词说云云不肯行。文应骂曰： 官婢尚何言？ 驱使登车。翌日，以尚氏为女道士，居洞真宫；杨氏别宅安置。既而仁宗复悔废郭后，有复后之意，文应大惧。会后有小疾，挟太医诊视数日，乃言后暴崩，实文应为之也。
累至昭宣使、恩州团练使。时谏官劾其罪，请并其子士良出之。以文应领嘉州防御使，为秦州钤辖，改郓州，士良罢御药院，为内殿崇班。
始杨、尚二美人之出宫也，左右引陈氏女入宫，父号陈子城，杨太后尝许以为后，宋绶不可。王曾、吕夷简、蔡齐相继论谏。陈氏女将进御，士良闻之，遽见仁宗。仁宗披百叶择日，士良曰： 陛下阅此，岂非欲纳陈氏女为后邪？ 仁宗曰： 然。 士良曰： 子城使，大臣家奴仆官名也，陛下纳其女为后，无乃不可乎！ 仁宗遽命出之。文应后徙相州钤辖。卒，赠邠州观察使。
任守忠，字稷臣，荫入内黄门，累转西头供奉官，领御药院，坐事废。久之，复故官，稍迁上御药供奉。初，章献后听政，守忠与都知江德明等交通请谒，权宠过盛。仁宗亲政，出为黄州都监，又谪监英州酒税，稍迁潭州都监，徙合流镇。西鄙用兵，又为秦凤、泾原路驻泊都监，以功再迁东染院使、内侍押班。出为定州钤辖，加内侍副都知。累迁宣政使、洋州观察使，为入内都知。
仁宗未有嗣，属意英宗，守忠居中建议，欲援立昏弱以徼大利。及英宗即位，拜宣庆使、安静军留后。守忠又语言诞妄，交乱两宫。于是知谏院司马光论守忠离间之罪，为国之大贼，民之巨蠹，乞斩于都市。英宗犹未行，宰相韩琦出空头敕一道，参政欧阳修已签，赵概难之，修曰： 第书之，韩公必自有说。 琦遂坐政事堂，立守忠庭下，曰： 汝罪当死，贬保信军节度副使、蕲州安置。 取空头敕填与之，即日押行，琦意以为少缓则中变也。
守忠久被宠幸，用事于中，人不敢言其过，及贬，中外快之。久之，起为左武卫将军，致仕，卒，年七十九。
童贯，少出李宪之门。性巧媚，自给事宫掖，即善策人主微指，先事顺承。微宗立，置明金局于杭，贯以供奉官主之，始与蔡京游。京进，贯力也。京既相，赞策取青唐，因言贯尝十使陕右，审五路事宜与诸将之能否为最悉，力荐之。合兵十万，命王厚专阃寄，而贯用李宪故事监其军。至湟川，适禁中火，帝下手札，驿止贯毋西兵。贯发视，遽纳鞾中。厚问故，贯曰： 上趣成功耳。 师竟出，复四州。擢景福殿使、襄州观察使，内侍寄资转两使自兹始。
未几，为熙河兰湟、秦凤路经略安抚制置使，累迁武康军节度使。讨溪哥臧征，复积石军、洮州，加检校司空。颇恃功骄恣，选置将吏，皆捷取中旨，不复关朝廷，浸咈京意。除开府仪同三司，京曰： 使相岂应授宦官？ 不奉诏。
政和元年，进检校太尉，使契丹。或言： 以宦官为上介，国无人乎？ 帝曰： 契丹闻贯破羌，故欲见之，因使觇国，策之善者也。 使还，益展奋，庙谟兵柄皆属焉。遂请进筑夏国横山，以太尉为陕西、河东、河北宣抚使。俄开府仪同三司，签书枢密院河西北两房。不三岁，领院事。更武信、武宁、护国、河东、山南东道、剑南、东川等九镇、太傅、泾国公。时人称蔡京为公相，因称贯为媪相。
将秦、晋锐师深入河、陇，薄于萧关古骨龙，谓可制夏人死命。遣大将刘法取朔方，法不可，贯逼之曰： 君在京师时，亲授命于王所，自言必成功，今难之，何也？ 法不得已出塞，遇伏而死。法，西州名将，既死，诸军恟惧。贯隐其败，以捷闻，百官入贺，皆切齿，然莫敢言。关右既困，夏人亦不能支，乃因辽人进誓表纳款。使至，授以誓诏，辞不取，贯强馆伴使固与之，还及境，弃诸道上。旧制，熟羌不授汉官，贯故引拔之，有至节度使者。弓箭手失其分地而使守新疆，禁卒逃亡不死而得改隶他籍，军政尽坏。
政和元年，副郑允中使于辽，得燕人马植，归荐诸朝，遂造平燕之谋，选健将劲卒，刻日发命。会方腊起睦州，势甚张，改江、浙、淮南宣抚使，即以所聚兵帅诸将讨平之。
方腊者，睦州青溪人也。世居县堨村，托左道以惑众。初，唐永徽中，睦州女子陈硕真反，自称文佳皇帝，故其地相传有天子基、万年楼，腊益得凭籍以自信。县境梓桐、帮源诸峒皆落山谷幽险处，民物繁夥，有漆楮、杉材之饶，富商巨贾多往来。
时吴中困于朱勔花石之扰，比屋致怨，腊因民不忍，阴聚贫乏游手之徒。宣和二年十月，起为乱，自号圣公，建元永乐，置官吏将帅，以巾饰为别，自红巾而上凡六等。无弓矢、介胄，唯以鬼神诡秘事相扇訹，焚室庐，掠金帛子女，诱胁良民为兵。人安于太平，不识兵革，闻金鼓声即敛手听命，不旬日聚众至数万，破杀将官蔡遵于息坑。十一月陷青溪，十二月陷睦、歙二州。南陷衢，杀郡守彭汝方；北掠新城、桐庐、富阳诸县，进逼杭州。郡守弃城走，州即陷，杀制置使陈建、廉访使赵约，纵火六日，死者不可计。凡得官吏，必断脔支体，探其肺肠，或熬以膏油，丛镝乱射，备尽楚毒，以偿怨心。
警奏至京师，王黼匿不以闻，于是凶焰日炽。兰溪灵山贼朱言吴邦、剡县仇道人、仙居吕师囊、方岩山陈十四、苏州石生、归安陆行儿皆合党应之，东南大震。
发运使陈亨伯请调京畿兵及鼎、澧枪牌手兼程以来，使不至滋蔓。徽宗始大惊，亟遣童贯、谭稹为宣抚制置使，率禁旅及秦、晋蕃汉兵十五万以东，且谕贯使作诏罢应奉局。三年正月，腊将方七佛引众六万攻秀州，统军王子武乘城固守，已而大军至，合击贼，斩首九千，筑京观五，贼还据杭。二月，贯、稹前锋至清河堰，水陆并进，腊复焚官舍、府库、民居，乃宵遁。诸将刘延庆、王禀、王涣、杨惟忠、辛兴宗相继至，尽复所失城。四月，生擒腊及妻邵、子毫二太子、伪相方肥等五十二人于梓桐石穴中，杀贼七万。四年三月，余党悉平。进贯太师，徙国楚。
腊之起，破六州五十二县，戕平民二百万，所掠妇女自贼峒逃出，倮而缢于林中者，由汤岩、椔岭八十五里间，九村山谷相望。王师自出至凯旋，四百五十日。
腊虽平，而北伐之役遂起。既而以复燕山功，诏解节钺为真三公，加封徐、豫两国。越两月，命致仕，而代以谭稹。明年复起，领枢密院，宣抚河北、燕山。宣和七年，诏用神宗遗训，能复全燕之境者胙本邦，疏王爵，遂封广阳郡王。
是年，粘罕南侵，贯在太原，遣马扩、辛兴宗往聘以尝金，金人以纳张觉为责，且遣使告兴兵，贯厚礼之，谓曰： 如此大事，何不素告我？ 使者劝贯速割两河以谢，贯气褫不能应，谋遁归。太原守张孝纯诮之曰： 金人渝盟，王当令天下兵悉力枝梧，今委之而去，是弃河东与敌也。河东入敌手，奈河北乎？ 贯怒叱之曰： 贯受命宣抚，非守土也。君必欲留贯，置帅何为？ 孝纯拊掌叹曰： 平生童太师作几许威望，及临事乃蓄缩畏慑，奉头鼠窜，何面目复见天子乎？ 
贯奔入都，钦宗已受禅，下诏亲征，以贯为东京留守，贯不受命而奉上皇南巡。贯在西边募长大少年号胜捷军，几万人，以为亲军，环列第舍，至是拥之自随。上皇过浮桥，卫士攀望号恸，贯唯恐行不速，使亲军射之，中矢而踣者百余人，道路流涕，于是谏官、御史与国人议者蜂起。初贬左卫上将军，连谪昭化军节度副使，窜之英州、吉阳军。行未至，诏数其十大罪，命监察御史张澂迹其所至，莅斩之，及于南雄。既诛，函首赴阙，枭于都市。
贯握兵二十年，权倾一时，奔走期会过于制敕。尝有论其过者，诏方劭往察，劭一动一息，贯悉侦得之，先密以白，且陷以他事，劭反得罪，逐死。贯状魁梧，伟观视，颐下生须十数，皮骨劲如铁，不类阉人。有度量，能疏财。后宫自妃嫔以下皆献饷结内，左右妇寺誉言日闻。宠煽翕赫，庭户杂遝成市，岳牧、辅弼多出其门，厮养、仆圉官诸使者至数百辈。穷奸稔祸，流毒四海，虽菹醢不偿责也。
梁师成，字守道，慧黠习文法，稍知书。初隶贾详书艺局，详死，得领睿思殿文字外库，主出外传道上旨。政和间，得君贵幸，至窜名进士籍中，积迁晋州观察使、兴德军留后。建明堂，为都监，既成，拜节度使、加中太一、神霄宫使。历护国、镇东、河东三节度，至检校太傅，遂拜太尉、开府仪同三司，换节淮南。
时中外泰宁，徽宗留意礼文符瑞之事，师成善逢迎，希恩宠。帝本以隶人畜之，命入处殿中，凡御书号令皆出其手，多择善书吏习仿帝书，杂诏旨以出，外廷莫能辨。师成实不能文，而高自标榜，自言苏轼出子。是时，天下禁诵轼文，其尺牍在人间者皆毁去，师成诉于帝曰： 先臣何罪？ 自是，轼之文乃稍出。以翰墨为己任，四方俊秀名士必招致门下，往往遭点污。多置书画卷轴于外舍，邀宾客纵观，得其题识合意者，辄密加汲引，执政、侍从可阶而升。王黼父事之，虽蔡京父子亦谄附焉，都人目为 隐相 ，所领职局至数十百。
黼造伐燕议，师成始犹依违，卒乃赞决，又荐谭稹为宣抚。燕山平，策勋进少保。益通贿谢，人士入钱数百万，以献颂上书为名，令赴廷试，唱第之日，侍于帝前，嗫嚅升降。其小吏储宏亦豫科甲，而执厮养之役如初。李彦括民田于京东、西，所至倨坐堂上，监司、郡守不敢抗礼。有言于帝，师成适在旁，抗声曰： 王人虽微，序于诸侯之上，岂足为过？ 言者惧而止。师成貌若不能言，然阴贼险鸷，遇间即发。
家居与黼邻，帝幸黼第，见其交通状，已怒，朱勔又以应奉与黼轧，因乘隙攻之。帝罢黼相，师成由是益绌。郓王楷宠盛，有动摇东宫意，师成能力保护。钦宗立，嬖臣多从上皇东下，师成以旧恩留京师。于是太学生陈东、布衣张炳力疏其罪。炳指之为李辅国，且言宦官表里相应，变恐不测。东复论其有异志，攘定策功，当正典刑。帝迫于公议，犹未诵言逐之。师成疑之，寝食不离帝所，虽奏厕亦侍于外，久未有以发。会郑望之使金营还，帝命师成及望之以宣和殿珠玉器玩复往。先令望之诣中书谕宰相，至则留之，始诏暴其罪，责为彰化军节度副使。开封吏护至贬所，行次八角镇，缢杀之，以暴死闻，籍其家。
杨戩，少给事掖庭，主掌后苑，善测伺人主意。自崇宁后，日有宠，知入内内侍省。立明堂，铸鼎鼐、起大晟府、龙德宫，皆为提举。
政和四年，拜彰化军节度使，首建期门行幸事以固其权，势与梁师成埒。历镇安、清海、镇东三镇，由检校少保至太傅，遂谋撼东宫。
有胥吏杜公才者献策于戩，立法索民田契，自甲之乙，乙之丙，展转究寻，至无可证，则度地所出，增立赋租。始于汝州，浸淫于京东西、淮西北，括废堤、弃堰、荒山、退滩及大河淤流之处，皆勒民主佃。额一定后，虽冲荡回复不可减，号为 西城所 。筑山泺古钜野泽，绵亘数百里，济、郓数州，赖其蒲鱼之利，立租算船纳直，犯者盗执之。一邑率于常赋外增租钱至十余万缗，水旱蠲税，此不得免。擢公才为观察使。宣和三年，戩死，赠太师、吴国公，而李彦继其职。
彦天资狠愎，密与王黼表里，置局汝州，临事愈剧。凡民间美田，使他人投牒告陈，皆指为天荒，虽执印券皆不省。鲁山阖县尽括为公田，焚民故券，使田主输租佃本业，诉者辄加威刑，致死者千万。公田既无二税，转运使亦不为奏除，悉均诸别州。京西提举官及京东州县吏刘寄、任辉彦、李士渔、王浒、毛孝立、王随、江惇、吕坯、钱棫、宋宪皆助彦为虐，如奴事主，民不胜忿痛。前执政冠带操笏，迎谒马首献媚，花朝夕造请，宾客径趍谒舍，不敢对之上马，而彦处之自如。
发物供奉，大抵类朱勔，凡竹数竿用一大车、牛驴数十头，其数无极，皆责办于民，经时阅月，无休息期。农不得之田，牛不得耕垦，殚财靡刍，力竭饿死，或自缢辕轭间。如龙鳞薜荔一本，辇致之费逾百万。喜赏怒刑，祸福转手，因之得美官者甚众。颍昌兵马钤辖范寥不为取竹，诬刊苏轼诗文于石为十恶，朝廷察其捃摭，亦令勒停。当时谓朱勔结怨于东南，李彦结怨于西北。
靖康初，诏追戩所赠官爵，彦削官赐死，籍其家；刘寄以下十人皆停废；复范寥官。
