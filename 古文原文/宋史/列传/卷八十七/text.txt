李清臣安焘张璪蒲宗孟黄履蔡挺（兄抗）王韶（子厚寀）薛向（子嗣昌）章楶
李清臣，字邦直，魏人也。七岁知读书，日数千言，暂经目辄诵，稍能戏为文章。客有从京师来者，与其兄谈佛寺火，清臣从傍应曰： 此所谓灾也，或者其蠹民已甚，天固儆之邪？ 因作《浮图灾解》。兄惊曰： 是必大吾门。 韩琦闻其名，以兄之子妻之。
举进士，调邢州司户参军、和川令。岁满，荐者逾十数，应得京官。适举将薛向有公事未竟，阂铨格，判铨张掞擿使自陈勿用。清臣曰： 人以家保己而己舍之，薄矣。须待之。 掞离席曰： 君能如是，未可量也。 应材识兼茂科，欧阳修壮其文，以比苏轼。治平二年，试秘阁，考官韩维曰： 荀卿氏笔力也。 试文至中书，修迎语曰： 不置李清臣于第一，则谬矣。 启视如言。
时大雨霖，灾异数见，论者归咎濮议。及廷对，或谓曰： 宜以《五行传》 简宗庙，水不润下 为证，必擢上第。 清臣曰： 此汉儒附会之说也，吾不之信。民间岂无疾痛可上者乎？ 即条对言： 天地之大，譬如人一身，腹心肺腑有所攻塞，则五官为之不宁。民人生聚，天地之腹心肺腑也；日月星辰，天地之五官也。善止天地之异者，不止其异，止民之疾痛而已。 策入等，以秘书郎签书平江军判官，名声籍甚。英宗知之，语王广渊曰： 韩琦固忠臣，但避嫌太审。如李清臣者，公议皆谓可用，顾以亲抑之可乎？ 既而诏举馆阁，欧阳修荐之，得集贤校理、同知太常礼院。
从韩绛使陕西。庆卒乱，家属九指挥应诛，清臣请于绛，配隶为奴婢。绛坐贬，清臣亦通判海州。久之，还故官，出提点京东刑狱。齐、鲁盗贼为天下剧，设耳目方略，名捕且尽。作《韩琦行状》，神宗读之曰： 良史才也。 召为两朝国史编修官，撰《河渠》、《律历》、《选举》诸志，文直事详，人以为不减《史》、《汉》。同修起居注，进知制诰、翰林学士。元丰新官制，拜吏部尚书。清臣官右正言，当易承议阶，帝曰： 安有尚书而犹承议郎者？ 乃授朝奉大夫。六年，拜尚书右丞。哲宗即位，转左丞。
时熙、丰法度，一切厘正，清臣固争之，罢为资政殿学士、知河阳，徙河南、永兴。召为吏部尚书，给事中姚勔驳之，改知真定府。班行有王宗正者，致憾于故帅，使其妻诣使者，告前后馈饷过制，囚系数百人。清臣至，立奏解其狱，而窜宗正。帝亲政，拜中书侍郎，勔复驳之，不听。
绍圣元年，廷试进士，清臣发策曰： 今复词赋之选而士不知劝，罢常平之官而农不加富，可差可募之说纷而役法病，或东或北之论异而河患滋，赐土以柔远也而羌夷之患未弭，弛利以便民也而商贾之路不通。夫可则因，否则革，惟当之为贵，圣人亦何有必焉。 主意皆绌元祐之政，策言悟其指，于是绍述之论大兴，国是遂变。
范纯仁去位，清臣独颛中书，亟复青苗、免役法，除诸路提举官。觊为相，顾苏辙轧己，乃擿辙尝以汉武比先帝激上怒，辙罢。时召章惇未至，清臣心益觊之。已而惇入相，复与为异。惇既逐诸臣，并籍文彦博、吕公著以下三十人，将悉窜岭表。清臣曰： 更先帝法度，不为无过，然皆累朝元老，若从惇言，必大骇物听。 帝曰： 是岂无中道耶？合揭榜朝堂，置余人不问。 鄜延路金明砦主将张舆战没，惇怒，议尽戮全军四千人。清臣曰： 将死亦多端，或先登争利，或轻身入敌。今悉诛吏士，异时亡将必举军降虏矣。 于是但诛牙兵十六辈。
上幸楚王第，有狂妇人遮道叫呼，告清臣谋反，属吏捕治，本澶州娼而为清臣姑子田氏外妇者。清臣不能引去，用御史言，以大学士知河南，寻落职知真定府。
初，蔡确子渭上书诉父冤，造奇谮以陷刘挚罪，清臣心知其诬，弗之省，坐夺学士。徽宗立，入为门下侍郎。仆射韩忠彦与之有连，惟其言是听，出范纯礼、张舜民，不使吕希纯、刘安世入朝，皆其谋也。寻为曾布所陷，出知大名府而卒，年七十一。赠金紫光禄大夫。
清臣蚤以词藻受知神宗，建大理寺，筑都城，皆命作记，简重宏放，文体各成一家。为人宽洪，不忮害。尝为舒亶所劾，及在尚书，亶以赃抵罪，独申救之，曰： 亶信亡状，然谓之赃则不可。 再为姚勔所驳，当绍圣议贬，或激使甘心，清臣为之言曰： 勔以议事，所见或不同，岂应以臣故而加重？ 帝悟，薄勔罪。起身穷约，以俭自持，至富贵不改。居官奉法，毋敢挠以私。然志在利禄，不公于谋国，一意欲取宰相，故操持悖谬，竟不如愿以死。后朝议以复孟后罪，追贬武安军节度副使，再贬雷州司户参军。
安焘，字厚卿，开封人。幼警悟。年十一，从学里中，羞与群儿伍，闻有老先生聚徒，往师之。先生曰： 汝方为诵数之学，未可从吾游，当群试省题一诗，中选乃置汝。 焘无难色。诗成，出诸生上，由是知名。
登第，调蔡州观察推官，至太常丞、主管大名府路机宜文字。用欧阳修荐，为秘阁校理、判吏部南曹、荆湖北路转运判官、提点刑狱兼常平、农田水利、差役事。时方兴新法，奉行之吏，或迎合求进。司农符檄日夜下，如免役增宽剩，造簿供手实，青苗责保任，追胥苛切，其类旁午。焘平心奉法，列其泰甚于朝。移使京东路，过阙入见，神宗伟其仪观，留检正中书孔目房、修起居注。
元丰初，高丽新通使，假焘左谏议大夫往报之。高丽迎劳，馆饩加契丹礼数等，使近臣言： 王遇使者甚敬，出诚心，非若奉契丹苟免边患而已。 焘笑答曰： 尊中华，事大国，礼一也，特以罕至有加尔。朝廷与辽国通好久，岂复于此较厚薄哉！ 使还，帝以为知礼，即授所假官，兼直学士院。
知审刑院，决剖滞讼五百余案。因言： 每蔽狱上省，轻重有疑，则必致驳，势既不敌，故法官顾避稽停。请自今以疑狱谳者，皆得轻论。 从之。求知陈州，还，为龙图阁直学士、判军器监。
命馆辽使。方宴近郊，使者不令其徒分坐庑下，力争之，使无以夺。至肆仪将见，又不使缀行分班，使者入，余皆坐门外，寿请令门见而出，众始愧悔。逮辞日，悉如仪。或谓细故无足较，焘曰： 契丹喜尝试人，其渐不可长也。 俄权三司使，改户部尚书。六年。同知枢密院。
夏人款塞，乞还侵疆。焘言： 地有非要害者固宜予，然羌情无厌，当使知吾宥过而息兵，不应示以厌兵之意。 哲宗立，复仍前议，二府遂欲并弃熙河。焘固争之，曰： 自灵武而东，皆中国故地。先帝有此武功，今无故弃之，岂不取轻于外夷？ 于是但以葭芦等四砦归之。
蔡确辈更用事，焘循循其间，不能有所建明。元祐二年，进知院事。时复洮、河，擒鬼章青宜结，二边少清，而并塞犹苦寇掠。焘言： 为国者不可好用兵，亦不可畏用兵，好则疲民，畏则遗患。今朝廷每戒疆吏，非举国入寇毋得应之，则固畏用兵矣。虽仅保障戍，实堕其计中，愿复讲攻扰之策。且乾顺幼竖，梁氏擅权，族党酋渠多反侧顾望。若有以离间之，未必不回戈而复怨，此一奇也。 其后夏人自相携贰，使来修贡，悉如焘策。
宣仁太后患国用不足，颇裁冗费，宗室奉亦在议中。焘谏曰： 陛下虽痛抑外家，以示至公，然此举不可不深思而熟计。 太后悟，遂止。
大河北流，宰相主水官议，必欲回之东注。焘以河流入泺淀，久必淤浅，恐河朔无以御敌，遂上言曰： 自小吴未决之前，河虽屡徙，而尽在中国，故京师得以为北限。今决而西，则河尾益北，如此不已，将南岸遂属敌界。彼若建桥梁，守以州郡，窥兵河外，可为寒心。今水官之议，不过论地形，较功费；而献纳之臣，不考利害轻重，徒便于治河，而以设险为缓，非至计也。 帝虽然之，而回河之议纷起，东北萧然烦费，功亦不就。
三年，同列皆序迁，且新用执政，焘独如初。诏增其两秩，焘恳辞曰： 是虽有故事，窃意以一时同列超升之故，特用是以慰安其心尔。今日愿自臣革之，使朝廷不为姑息，而大臣稍敦廉耻之风，庶或有补。 竟不受。以母忧去，卒丧，拜观文殿学士、知郑州，徙颍昌及河南府，入为门下侍郎。
宣仁之丧，宗室既为三年服，才越岁，章惇拜相，欲革为期。焘争之曰： 上以先后保佑之久，追崇如恐不尽，兹用明道故实耳。遽改之，播诸天下，非佳声也。 乃止。焘与惇布衣交，觊其助己，焘不肯少下之。阳翟民盖渐有财讼，而与谏官来之邵交通，开封得其事。惇右之邵，欲薄其罪，焘不可；复欲并劾开封，焘又不可，遂与惇隙。明堂斋祠，为仪仗使，后官有绝驰道穿仗而过者，焘方举劾，谏官常安民又言，教坊不当于相国寺作乐。帝怒，欲逐安民，焘为救释。惇遂谮其相表里，出知郑州，徙大名。
父日华，本三班院吏，以焘恩封光禄大夫，至是卒，年九十余。焘免丧，徽宗立，复知枢密院。旧制，内侍出使，以所得旨言于院，审实乃得行。后多辄去，焘请按治之。都知阎守懃领他职，祈罢不以告，亦劾之，帝敕守懃诣焘谢。郝随得罪，或揣上意且起用，欲援赦为阶，亦争之。
以老避位，帝将宠以观文殿大学士，有间之者曰： 是宰相恩典也。 但以学士知河南。将行，上疏曰： 自绍圣、元符以来，用事之臣，持绍述之名，诳惑君父，上则固宠位而快恩仇，下则希进用而肆朋附。彼自为谋则善矣，未尝有毫发为公家计者也。夫听言之道，必以其事观之。臣不敢高谈远引，独以神考之事切于今者为证。熙宁、元丰之间，中外府库，无不充衍，小邑所积钱米，亦不减二十万，绍圣以还，倾竭以供边费，使军无见粮，吏无月俸，公私虚耗，未有甚于此时，而反谓绍述，岂不为厚诬哉！愿陛下监之，勿使饰偏辞而为身谋者复得行其说。 又言： 东京党祸已萌，愿戒履霜之渐。 语尤激切。
初，建青唐邈川为湟州，戍守困于供亿。焘在枢府，因议者以为可弃，奏还之。崇宁元年议其罪，降端明殿学士，再贬宁国军节度副使，汉阳军安置。湟州复，又降祁州团练副使。鄯州之复，又移建昌军，然弃鄯州时，焘居忧不预也，终不敢自明。阅再岁，始复通议大夫，还洛卒，年七十五。后五岁，悉还其官职。
子扶，靖康时为给事中。金人入京师，责取金帛，扶与梅执礼、陈知质、程振皆见杀。
张璪，初名琥，字邃明，滁州全椒人，洎之孙也。早孤，鞠于兄环，欲任以官，辞不就。未冠登第，历凤翔法曹、缙云令。
王安石与环善，既得政，将用之，而环已老，乃引璪同编修中书条例，授集贤校理、知谏院、直舍人院。杨绘、刘挚论助役，安石使璪为文诘之，辞，曾布请为之，由是忤安石意。神宗欲命璪知制诰，安石荐用布，以璪同修起居注。自县令至是，才岁余。坐奏事不实，解三职，已而复之。
时建议武学，璪言： 古之太学，舞干习射，受成献功，莫不在焉。文武之才，皆自此出，未闻偏习其一者也。请无问文武之士，一养于太学。 朝廷既复河、陇，欲因势戡定夔、蜀、荆、广诸夷，璪言： 先王务治中国而已。今生财未尽有道，用财未尽有礼，不宜遽及徂征之事。 皆不听。以集贤殿修撰知蔡州，复知谏院兼侍御史知杂事。
卢秉行盐法于东南。操持峻急，一人抵禁，数家为黥徙，且破产以偿告捕，二年中犯者万人。璪条列其状。又言： 行役法以来，最下户亦每岁纳钱，乞度宽羡数均损之，以惠贫弱。 后皆施行。
郑侠事起，璪媚吕惠卿，劾冯京与侠交通有迹，深其辞，致京等于罪。判司农寺，出知河阳。元丰初，入权度支副使，遂知制诰、知谏院。判国子监，荐蔡卞可为直讲。建增博士弟子员，月书、季考，岁校，以行艺次升，略仿《周官》乡比之法，立斋舍八十二。学官之盛，近代莫比，其议多自璪发之。
苏轼下台狱，璪与李定杂治，谋傅致轼于死，卒不克。详定郊庙奉祀礼文，议者多以国朝未尝躬行方泽之礼为非正，诏议更制。璪请于夏至之日，备礼容乐舞，以冢宰摄事。帝曰： 在今所宜，无以易此。 卒行其说。为翰林学士，详定官制，以寄禄二十四阶易前日省、寺虚名，而职事名始正。
四年，拜参知政事，改中书侍郎。哲宗立，谏官、御史合攻之，谓： 璪奸邪便佞，善窥主意，随势所在而依附之，往往以危机陷人。深交舒亶，数起大狱，天下共知其为大奸。小人而在高位，德之贼也。 疏入，皆不报。最后，刘挚言： 璪初奉安石，旋附惠卿，随王珪，党章惇，谄蔡确，数人之性不同，而能探情变节，左右从顺，各得其欢心。今过恶既章，不可不速去。 如是逾岁，乃以资政殿学士知郑州，徙河南、定州、大名府，进大学士，知扬州以卒。赠右银青光禄大夫，谥曰简翼。
蒲宗孟，字传正，阆州新井人。第进士，调夔州观察推官。治平中，水灾地震，宗孟上书，斥大臣及宫禁、宦寺，熙宁元年，改著作佐郎。神宗见其名，曰： 是尝言水灾地震者邪！ 召试学士院，以为馆阁校勘、检正中书户房兼修条例，进集贤校理。
时三司新置提举帐司官，禄丰地要，人人欲得之。执政上其员，帝命与宗孟。命察访荆湖两路，奏罢辰、沅役钱及湖南丁赋，远人赖之。吕惠卿制手实法，然犹许灾伤五分以上不预。宗孟言： 民以手实上其家之物产而官为注籍，以正百年无用不明之版图而均齐其力役，天下良法也。然灾伤五分不预焉。臣以为使民自供，初无所扰，何待丰岁？愿诏有司，勿以丰凶弛张其法。 从之，民于是益病矣。
俄同修起居注、直舍人院、知制诰，帝又称其有史才，命同修两朝国史，为翰林学士兼侍读。旧制，学士唯服金带，宗孟入谢，帝曰： 学士职清地近，非他官比，而官仪未宠。 乃加佩鱼，遂著为令。枢密都承旨张诚一预书局事，颇肆横，挟中旨以胁同列。宗孟持其语质帝前，皆非是，因叩头白其奸。帝察其不阿，欲大用，拜尚书左丞。
帝尝语辅臣，有无人才之叹，宗孟率尔对曰： 人才半为司马光邪说所坏。 帝不语，直视久之，曰： 蒲宗孟乃不取司马光邪！未论别事，只辞枢密一节，朕自即位以来，唯见此一人；他人，则虽迫之使去，亦不肯矣。 宗孟惭惧，至无以为容。仅一岁，御史论其荒于酒色及缮治府舍过制，罢知汝州。逾年，加资政殿学士，徙毫、杭、郓三州。
郓介梁山泺，素多盗，宗孟痛治之，虽小偷微罪，亦断其足筋，盗虽为衰止，而所杀亦不可胜计矣。方徙河中，御史以惨酷劾，夺职知虢州。明年，复知河中，还其职。帅永兴，移大名。宗孟厌苦易地，颇默默不乐，复求河中。卒，年六十六。
宗孟趣尚严整而性侈汰，藏帑丰，每旦刲羊十、豕十，然烛三百入郡舍。或请损之，愠曰： 君欲使我坐暗室忍饥邪？ 常日盥洁，有小洗面、大洗面、小濯足、大濯足、小大澡浴之别。每用婢子数人，一浴至汤五斛。他奉养率称是。尝以书抵苏轼云： 晚年学道有所得。 轼答之曰： 闻所得甚高，然有二事相劝：一曰慈，二曰俭也。 盖针其失云。
黄履，字安中，邵武人。少游太学，举进士，调南京法曹，又为高密、广平王二宫教授、馆阁校勘，同知礼院。擢监察御史里行，辞御史，改崇政殿说书兼知谏院。
神宗尝询天地合祭是非，对曰： 国朝之制，冬至祭天圆丘，夏至祭地方泽，每岁行之，皆合于古。犹以有司摄事未足以尽，于是三岁一郊而亲行之，所谓因时制宜者也，虽施之方今，为不可易。惟合祭之非，在所当正。然今日礼文之失，非独此也，愿敕有司正群祀，为一代损益之制。 诏置局详定，命履董之，北郊之议遂定。同修起居注，进知制诰、同修国史。遭母忧去，服除，以礼部尚书召对阙中。
闽省盐法苦，言者众，神宗谓履自闽来，恃以为决。履乃陈法甚便，遂不复革，乡论鄙之。迁御史中丞。履以大臣多因细故罚金，遂言： 贾谊有云： 遇之以礼，则群臣自喜。 群臣且然，况大臣乎？使罪在可议，黜之可也；可恕，释之可也，岂可罚以示辱哉！ 时又制侍郎以下不许独对，履言： 陛下博访万务，虽远外微官，犹令独对，顾于侍从乃弗得愿也。 遂刊其制。御史翟思言事，有旨诘所自来。履谏曰： 御史以言为职，非有所闻，则无以言。今乃究其自来，则人将惩之，台谏不复有闻矣，恐失开言路之意。 事乃寝。
哲宗即位，徙为翰林学士。履素与蔡确、章惇、邢恕相交结，每确、惇有所嫌恶，则使恕道风旨于履，履即排击之。至是，更自谓有定策功。刘安世发其罪，以龙图阁直学士知越州，坐举御史不当，降天章阁待制。历舒、洪、苏、鄂、青州、江宁、应天、颍昌府。绍圣初，复龙图阁直学士，为御史中丞。极论吕大防、刘挚、梁焘垂帘时事，乞正典刑；又言司马光变更先朝已行之法为罪。
先是，北郊之论虽定，犹不果行，履又建言： 阳复阴消，各因其时。上圆下方，各顺其体。是以圣人因天祀天，因地祀地，三代至汉，其仪不易。及王莽谄事元后，遂跻地位，同席共牢，历世袭行，不能全革。逮神宗考古揆今，以正大典，尝有意于兹矣。今承先志，当在陛下及二三执政。 哲宗询诸朝，章惇以为北郊止可谓之社。履曰： 天子祭天地。盖郊者交于神明之义，所以天地皆称郊。故《诗序》云 郊祀天地 。若夫社者，土之神而已，岂有祭大祇亦谓之社乎？ 哲宗可之，遂定郊议。拜尚书右丞。
会正言邹浩以言事贬新州，履曰： 浩以亲被拔擢之故，敢犯颜纳忠，陛下遽斥之死地，人臣将视以为戒，谁复敢为陛下论得失乎？乞徙善地。 坐罢知亳州。徽宗立，召为资政殿学士兼侍读，复拜右丞。未逾年，求去，加大学士、提举中太一宫，卒。
论曰：哲宗亲政之初，见虑未定，范、吕诸贤在廷，左右弼谟，俾日迩忠谠，疏绝回遹，以端其志向，元祐之治业，庶可守也。清臣怙才躁进，阴觊柄用，首发绍述之说，以隙国是，群奸洞之，冲决莫障，重为荐绅之祸焉。至于兴大狱以倾冯京、苏轼者，璪也；助成手实之法，以坏人材、谰司马光者，宗孟也；讦垂帘之事，击吕大防、刘挚等去之者，履也。清臣真小人之靡，三子抑其亚乎。焘论议识趣，有可称述，虽立朝无附，而依违蔡确、章惇间，无所匡建，非大臣之道也。
蔡挺，字子政，宋城人。第进士，调虔州推官。秩满，以父希言当官蜀，乞代行，遂授陵州团练推官。王尧臣安抚陕西，辟管勾文字。富弼使辽，奏挺从，至雄州，誓书有所更易，遣挺还白。仁宗欲知契丹事，召对便殿，挺时有父丧，听以衫帽人。
范仲淹宣抚陕西、河东，奏挺通判泾州，徙鄜州。河北多盗，精择诸郡守，以挺知博州。申饬属县严保伍，得居停奸盗者数人，弛其宿负，补为吏，使之察警，盗每发辄得。均博平、聊城二县税，岁衍钜万。三司下其法于四方，然大抵增赋也。
为开封府推官、提点府界公事。部修六漯河，用李仲昌议，塞北流，入于六漯。一夕复决，兵夫芟楗漂溺不可计。降知滁州，言者以为轻，乃贬秩停官。
越数岁，稍起知南安军，提点江西刑狱，提举虔州盐。自大庾岭下南至广，驿路荒远，室庐稀疏，往来无所芘。挺兄抗时为广东转运使，乃相与谋，课民植松夹道，以休行者。江闽盐贼率千百为州县害，挺谕所部与期，使首纳器甲，原其罪，得兵械万计。官盐恶而价贵，盗盐善而价且下，故私贩日滋。挺简僚吏至淮转新盐，明殿赏，以官数之余畀之，于是贼党破散，宿弊遂绝，岁增卖盐四十万。
改陕西转运副使，进直龙图阁、知庆州，因上书论攻守大计。夏人大入，挺尽敛边户入保，戒诸砦无出战。谅祚亲帅军数万攻大顺，挺料城坚不可破，而柔远城恶，亟遣总管张玉将锐师守之。先布铁蒺藜大顺城旁水中，骑渡水多踬，惊言有神。过三日不克，谅祚督帐下决战，挺伏强弩壕外，飞矢贯其铠，遂引却。移寇柔远，玉夜斫营，夏人惊扰溃去。环州熟羌思顺举族投谅祚，倚为乡导。挺宣言思顺且复来，命葺其旧舍，出兵西为迎候之举。谅祚果疑思顺，毒之死。挺筑城马练平为荔原堡，分属羌三千人守之。
神宗即位，加天章阁待制、知渭州。举籍禁兵悉还府，不使有隐占。建勤武堂，五日一训之，偏伍钲鼓之法甚备。储劲卒于行间，遇用奇，则别为一队。甲兵整习，常若寇至。又分义勇为伍番，番三千人，参正兵防秋与春，以八月、正月集，四十五日而罢，岁省粟帛、钱缗十三万有奇。括并边生地冒耕田千八百顷，募人佃种，以益边储。取边民阑市蕃部田八千顷，以给弓箭手。又筑城定戎军为熙宁砦，开地二千顷，募卒三千人耕守之。
谍告夏人候胡卢河，挺出奇兵迎击之。夏人溃，分诸将蹑而讨之，荡其七族。进右谏议大夫，赐金帛三千。夏人复犯诸砦，环庆兵不能御，挺遣张玉以万人往解其围。庆州军变，挺讨平之，进龙图阁直学士。广锐卒徙营，众惮迁，欲为乱，城中震扰，挺推斩首恶十九人，讫徙营。蕃部岁饥，以田质于弓箭手，过期辄没。挺为贷官钱，岁息什一，后遂推为蕃汉青苗、助役法。又自以意制渡河大索及兵械镰枪，皆获其用。
熙宁五年，拜枢密副使。帝问挺泾原训兵之法，召部将按于崇政殿，善之，下以为诸郡法。河州景思立战死，帝开天章阁访执政，挺请行。帝曰： 此小事，不足烦卿。河朔有警，卿当行矣。 契丹议云中地，挺请罢沿边戍人，示以无事，因乞置三十七将，皆行其策。
七年冬，奏事殿中，疾作而仆，帝亲临赐药，罢为资政殿学士、判南京留司御史台。元丰二年，薨，年六十六。赠工部尚书，谥曰敏肃。
挺谲而多知，人莫能窥其城府。初，为富弼、范仲淹客，颇泄其几事于吕夷简以自售。在渭久，郁郁不自聊，寓意词曲，有 玉关人老 之叹。中使至，则使优伶歌之，以达于禁掖。神宗愍焉，遂有枢密之拜云。
抗字子直。中进士，调太平州推官。闻父疾，委官去。稍迁睦亲宅讲书。英宗在宫邸，器重之，请于安懿王，愿得与游。每见，必衣冠尽礼，义兼师友。再迁太常博士、通判秦州，为秘阁校理，乞知苏州。州并江湖，民田苦风潮害，抗筑长堤，自城属昆山，亘八十里，民得立塍堨，大以为利。
徙广东转运使。岑水铜冶废，官给虚券为市，久不偿。人无所取资，聚而私铸，抗尽给之，人得直以止。番禺岁运盐英、韶，道远，多侵窃杂恶。抗命十舸为一运，择摄官主之，岁终会其殿最，增十五万缗。
英宗立，召为三司判官。广部去京师远，不即至，帝见南来者必问之。及入对，谕曰： 卿乃吾故人，朕望于卿者厚，勿以常礼自疏也。 以史馆修撰同知谏院。方议安懿王典礼，抗引礼为人后之谊，指陈切至，涕泪被面，帝亦感泣。都城大水，抗请见，帝迎问之，抗推原变异，守前说以对。大臣畏其谏，列白为知制诰，迁龙图阁直学士、知定州。帝惜其去，曰： 第行，且召矣。 
郡兵番戍，室家留营多不谨，夫归辄首原，抗下令悉按以法，戍者感焉。帝不豫，趣命为太子詹事，未至而神宗立，改枢密直学士、知秦州。过阙，帝见之，悲恸不自胜，曰： 先帝疾大渐，犹不忘卿。 遂赴镇。
秦有质院，质诸羌百余人，自少至老，扃系之，非死不出，抗皆纵释，约毋得擅相仇杀。已而有犯者，斩以徇，莫敢奸令。居数日，梦英宗召语，眷如平生，欲退复留。觉为家人言，感念歔欷。及灵驾发引之旦，东望号恸，见僚佐于便室，骤得疾卒，年六十。特赠礼部侍郎。又欲赐谥，吴奎曰： 抗以旧恩，自杂学士赠官，已逾常制。 遂止。
王韶，字子纯，江州德安人。第进士，调新安主簿、建昌军司理参军。试制科不中，客游陕西，访采边事。
熙宁元年，诣阙上《平戎策》三篇，其略以为： 西夏可取。欲取西夏，当先复河、湟，则夏人有腹背受敌之忧。夏人比年攻青唐，不能克，万一克之，必并兵南向，大掠秦、渭之间，牧马于兰、会，断古渭境，尽服南山生羌，西筑武胜，遣兵时掠洮、河，则陇、蜀诸郡当尽惊扰，瞎征兄弟其能自保邪？今唃氏子孙，唯董毡粗能自立，瞎征、欺巴温之徒，又法所及，各不过一二百里，其势岂能与西人抗哉！武威之南，至于洮、河、兰、鄯，皆故汉郡县，所谓湟中、浩亹、大小榆、枹罕，土地肥美，宜五种者在焉。幸今诸羌瓜分，莫相统一，此正可并合而兼抚之时也。诸种既服，唃氏敢不归？
唃氏归则河西李氏在吾股掌中矣。且唃氏子孙，瞎征差盛，为诸羌所畏，若招谕之，使居武胜或渭源城，使纠合宗党，制其部族，习用汉法，异时族类虽盛，不过一延州李士彬、环州慕恩耳。为汉有肘腋之助，且使夏人无所连结，策之上也。 神宗异其言，召问方略，以韶管干秦凤经略司机宜文字。
蕃部俞龙珂在青唐最大，渭源羌与夏人皆欲羁属之，诸将议先致讨。韶因按边，引数骑直抵其帐，谕其成败，遂留宿。明旦，两种皆遣其豪随以东。久之，龙珂率属十二万口内附，所谓包顺者也。
韶又言： 渭源至秦州，良田不耕者万顷，愿置市易司，颇笼商贾之利，取其赢以治田。 帝从其言，改著作佐郎，仍命韶提举。经略使李师中言： 韶乃欲指占极边弓箭手地耳，又将移市易司于古渭，恐秦州自此益多事，所得不补所亡。 王安石主韶议，为罢师中，以窦舜卿代，且遣李若愚按实。若愚至，问田所在，韶不能对。舜卿检索，仅得地一顷，既地主有讼，又归之矣。若愚奏其欺，安石又为罢舜卿而命韩缜。缜遂附会实其事，师中、舜卿皆坐谪，而韶为太子中允、秘阁校理。后帅郭逵上韶盗贷市易钱，安石以为不足校，徙逵泾原。
帝志复河、陇，筑古渭为通远军，以韶知军事。五年七月，引兵城渭源堡及乞神平，破蒙罗角、抹耳水巴等族。初，羌保险，诸将谋置阵平地，韶曰： 贼不舍险来斗，则我师必徒归。今已入险地，当使险为吾有。 乃径趣抹邦山，压敌军而阵，令曰： 敢言退者斩！ 贼乘高下斗，师小却。韶躬披甲胃，麾帐下兵逆击之，羌大溃，焚其庐帐而还，洮西大震。会瞎征度洮为之援，余党复集。韶命别将由竹牛岭路张军声，而潜师越武胜，遇瞎征首领瞎夔等，与战破之，遂城武胜，建为镇洮军。进右正言、集贤殿修撰。复击走瞎征，降其部落二万。更名镇洮为熙州，以熙、河、洮、岷、通远为一路，韶以龙图阁待制知熙州。
六年三月，取河州，迁枢密直学士。降羌叛，韶回军击之。瞎征以其间据河州，韶进破诃诺木藏城，穿露骨山，南入洮州境，道狭隘，释马徒行，或日至六七。瞎征留其党守河州，自将尾官军，韶力战破走之，河州复平。连拔宕、岷二州，叠、洮羌酋皆以城附。军行五十有四日，涉千八百里，得州五，斩首数千级，获牛、羊、马以万计。进左谏议大夫、端明殿学士。七年，入朝，又加资政殿学士，赐第崇仁坊。
还至兴平，闻景思立败于踏白城，贼围河州，日夜驰至熙。熙方城守，命撤之。选兵得二万。议所向，诸将欲趋河州。韶曰： 贼所以围城者，恃有外援也。今知救至，必设伏待我，且新胜气锐，未可与争。当出其不意，以攻其所恃，此所谓 批亢捣虚，形格势禁，则自为解 者也。 乃直扣定羌城，破结河族，断夏国通路，进临宁河，分命偏将入南山。瞎征知援绝，拔栅去。
初，思立之覆师也，羌势复炽，朝廷议弃熙河，帝为之旰食，数下诏戒韶持重勿出。及是，帝大喜。韶还熙州，以兵循西山绕出踏白后，焚八千帐，瞎征穷蹙丐降，俘以献。拜韶观文殿学士、礼部侍郎。资政、观文学士，非尝执政而除者，皆自韶始。官其兄弟及两子，前后赐绢八千匹。未几，召为枢密副使。
熙河虽名一路，而实无租人，军食皆仰给他道。转运判官马瑊捃官吏细故，韶欲罢瑊，王安石右瑊，韶始沮，于是与安石异。数以母老乞归，帝语安石勉留之。
安南之役，韶言： 决里、广源之建，臣以为贪虚名而忘实祸，执政乃疑臣为刺讥。方举事之初，臣力争极论，欲宽民力而省财用，但同列莫肯听，至以熙河事折臣。臣本意不费朝廷而可以至伊吾卢甘，初不欲令熙河作路，河、岷作州也。今与众异论，偿不求退，必致不容。 韶本凿空开边，骤跻政地，乃以勤兵费财归曲朝廷，帝由是不悦，以故罢职知洪州，又坐谢表怨慢，落职知鄂州。元丰二年，还其职，复知洪州。四年，病疽卒，年五十二。赠金紫光禄大夫，谥曰襄敏。
韶起孤生，用兵有机略。临出师，召诸将授以指，不复更问，每战必捷。尝夜卧帐中，前部遇敌，矢石已交，呼声震山谷，侍者往往股栗，而韶鼻息自如。在鄂宴客，出家姬奏乐，客张缋醉挽一姬不前，将拥之，姬泣以告。韶徐曰： 本出汝曹娱客，而令失欢如此。 命酌大杯罚之，谈笑如故，人亦服其量。韶交亲多楚人，依韶求仕，乃分属诸将，或杀降羌老弱予以首为功级。韶晚节言动不常，颇若病狂状。既病疽，洞见五脏，盖亦多杀徵云。子十人，厚、寀最显。
厚字处道。少从父兵间，畅习羌事，官累通直郎。元祐弃河、湟，厚上疏陈不可，且诣政事堂言之，不听。绍圣中，用荐者换礼宾副使、干当熙河公事。
会羌酋瞎征、陇拶争国，河州守将王赡与厚同献议复故地。元符元年六月，师出塞。七月，下邈川，降瞎征。九月，次青唐，陇拶出迎。遂定湟、鄯。诏赐陇拶姓名曰赵怀德，进厚东上阁门副使、知湟州。既而他种叛，合兵来攻，厚不能支。朝廷度二州不可守，乃以畀怀德，而贬厚右内府率，再贬贺州别驾。
崇宁初，蔡京复开边，还厚前秩，于是羌人多罗巴奉怀德之弟溪赊罗撒谋复国。怀德畏偪，奔河南，种落更挟之以令诸部。朝廷患众羌扇结，命厚安抚洮西，遣内客省使童贯偕往。多罗巴知王师且至，集众以拒。厚声言驻兵而阴戒行，羌备益弛，乃与偏将高永年异道出。多罗巴三子以数万人分据险，厚进击破杀之，唯少子阿蒙中流矢去，道遇多罗巴，与俱遁。遂拔湟州。以功进威州团练使、熙河经略安抚。
三年四月，厚帅大军次于湟，命永年将左军循宗水而北，别将张诫将右军出宗谷而南，自将中军趋绥远，期会宗哥川，羌置陈临宗水，倚北山，溪赊罗撒张黄屋，建大旆，乘高指呼，望中军旗鼓争赴之。厚麾游骑登山攻其背，亲帅强弩迎射，羌退走，右军济水击之，大风从东南来，扬沙翳羌目，不得视，遂大败，斩首四千三百余级，俘三千余人。罗撒以一骑驰去，其母龟兹公主与诸酋开鄯州降。厚计罗撒必且走青唐，将夜追之，童贯以为不能及，遂止。师下青唐，知罗撒留一宿去，贯始悔之。厚将大军趣廓州，酋落施军令结以众降，遂入廓州。超拜厚武胜军节度观察留后。
明年，罗撒复入寇，永年战死，羌焚大通河桥以叛，新疆大震。厚坐逗遛，降郢州防御使。已而赵怀德约降未决，厚以书谕之，怀德即纳款。还厚旧官。入朝，提举醴泉观，卒。赠宁远军节度使，谥曰庄敏。
寀字辅道。好学，工词章。登第，至校书郎。忽若有所睹，遂感心疾，唯好延道流谈丹砂、神仙事。得郑州书生，托左道，自言天神可祈而下，下则声容与人接。因习行其术，才能什七八，须两人共为乃验。外间欢传，浸淫彻禁庭。
徽宗方崇道教，侍晨林灵素自度技不如，愿与之游，拒弗许。户部尚书刘昺，寀外兄也，久以争进绝还往，神降寀家，使因昺以达，寀言其故，神曰： 第往与之言，汝某年月日在蔡京后堂谈某事，有之否？ 昺惊骇汗浃，不能对，盖所言皆阴中伤人者。乃言之帝，即召。寀风仪既高，又善谈论，应对合上指。帝大喜，约某日即内殿致天神。灵素求与共事，又弗许。或谓灵素，但勿令郑书生偕，寀当立败。即白帝曰： 寀父兄昔在西边，密与夏人谋反国。迟至尊候神，且图不轨。 帝疑焉。及是日，寀与书生至东华门，灵素戒阍卒独听寀入。帝斋洁敬待，越三夕无所闻，乃下寀大理，狱成，弃市，寀窜琼州。
薛向，字师正。以祖颜任太庙斋郎，为永寿主簿，权京兆户曹。有商胡赍银二箧，出枢密使王德用书，云以与其弟。向适监税，疑之曰： 乌有大臣寄家问而诿胡人者？ 鞫之，果妄。
为邠州司法参军。夏人叛，秦中治城，侍御史陈洎行边，向诣洎陈三敝，言： 今板筑暴兴，吏持斧四出伐木，无问井闾丘陇，民不敢诉。必不得已，宜且葺边城。函关，秦东塞，今西乡设守，是为弃关内乎？三司贷龙门富人钱，以百年全盛之天下，一方有警，即称贷于民，非义也。 洎上其说，悉从之。邠守贪沓，欲因事为邪，并治于城，立表于市以撤屋，冀得赂免，向力争罢之。
监在京榷货务，连岁羡缗钱，当迁秩，移与其兄。三司判官董沔议改河北便籴，行钞法。向曰： 如此，则都内之钱不继，茶、盐、香、象将益不售矣。 有司主沔议，既而边籴滞不行，沔坐黜。
以向知鄜州。大水冒城郭，沉室庐，死者相枕。郡卒戍延安。诣主将求归视。弗得，皆亡奔。至，则家人无存者，聚谋为盗，民大恐。向遣吏晓之曰： 冒法以赴急，人之常情，而不听若辈归，此武将不知变之过也。亟往收溺尸，贳汝擅还之罪。 众人庭下泣谢，一境乃安。
又论河北籴法之弊，以为： 度支岁费钱缗五百万，所得半直，其赢皆入贾贩家。今当有以权之，遇谷贵，则官籴于澶，魏，载以给边；新陈未交，则散籴价以救民乏；军食有余，则坐仓收之。此策一行，谷将不可胜食矣。 朝廷是向计，始置便籴司于大名，以向为提点刑狱兼其事。武强有盗杀人而逸，尉捕平民抑使承，向覆其冤，脱六囚于死。
入为开封度支判官，权陕西转运副使、制置解盐。盐足支十年，而岁调畦夫数千，向奏损其数。兼提举买马，监牧沙苑养马，岁得驹三百，而费钱四千万，占田千顷。向请斥闲田予民，收租入以市之。乃置场于原、渭，以羡盐之直市马，于是马一岁至万匹。昭陵复土，计用钱粮五十万贯石，三司不能供亿，将移陕西缘边入盐中于永安县。向陈五不可，以为失信商旅，遂举所阙之数以献。尝夜至灵宝县，先驱入驿，与客崔令孙争舍。令孙正病卧，惊而死，罢知汝州。甫数月，复以为陕西转运副使，进为使。厚陵役费，其助如永昭时，凡将漕八年，所入盐、马、刍、粟数累万，民不益赋，其课为最。
夏将嵬名山以绥州来归，青涧城主种谔将往迎，诏向与议。谔不俟命，亟率所部出塞，遂城之。廷议劾谔擅兴，将致法。向言： 谔今者之举，盖忘身以徇国，有如不称，臣请坐之。 谔既贬，向亦罢知绛州，再贬信州，移潞州。张靖使陕西还，陈向制置盐、马之失。诏向诣阙与辩，靖辞穷，即罪之。
神宗知向材，以为江、浙、荆、淮发运使。纲舟历岁久，篙工利于盗货，尝假风水沉溺以灭迹。向募客舟分载，以相督察。官舟有定数，多为主者冒占，悉夺畀属州，诸运皆诣本曹受遣；以地有美恶，利有重轻，为立等式，用所漕物为诛赏。迁天章阁待制。环庆有疆事，帝以向习知地形，召诣中书。旧制，发运使上计毋得出人，唯止都门达章奏。至是，弛其禁。熙宁四年，权三司使。明堂礼成，有司误迁向右谏议大夫，诏罚吏而向官不夺。河、洮用兵，县官费不可计，向未尝乏供给。及解严，上疏乞戒将帅裁溢员，汰冗卒、省浮费、节横赋，手敕褒纳。进龙图阁直学士。
辽人求代北地，北边择牧，加枢密直学士、给事中、知定州。高阳关募兵，敌阴遣人应选。向谍知之，主者觉，纵使亡去，向遣逻捕取之，械送瀛州，戮于市。北使久留都亭，数出不逊语，而云、应点兵，涿、易治道，佥谓必谕盟。向曰： 彼欲疆议速成，故多张虚势以撼我。使者惧不如其请，故肆嫚言以徼幸取成。兵来不除道，其亦无能为也已。 后皆如向言。迁工部侍郎。向控辞，赐诏弗允。故事，前两府辞官乃降诏，两省得诏自向始。元丰元年，召同知枢密院。
向干局绝人，尤善商财，计算无遗策，用心至到，然甚者不能无病民，所上课间失实。时方尚功利，王安石从中主之，御史数有言，不听也。向以是益得展奋其材业，至于论兵帝所，通畅明决，遂由文俗吏得大用。及在政地，同列质以西北事，则养威持重，未尝启其端，非常所以属望意。会诏民畜马，向既奉命，旋知民不便，议欲改为。于是舒亶论向反覆无大臣体，斥知颍州。又改随州，卒，年六十六。元祐中，录其言，谥曰恭敏。子绍彭，有翰墨名，中子嗣昌。
嗣昌亦以吏材奋。崇宁中，历熙河转运判官，梓州、陕西转运副使，直龙图阁、集贤殿修撰，入为左司郎中，擢徽猷阁待制、陕西都转运使，知渭州，改庆州。监公使库皇置坐狱，嗣昌奏请之。遂以监临自盗责安化军节度副使，安置郢州。起知相州，复待制、知太原府。论筑泾原三仓劳，加显谟阁直学士；又以抚纳西羌功，进延康、宣和殿学士，拜礼部、刑部尚书。坐启拟反覆罢，提举崇福宫。久之，迁延康殿学士、知延安府，赐第京师。当迁官，丐回授其子昶京秩。
嗣昌前后因事六七贬，多以欺罔获罪。至是，言者并论之，降为待制，卒。
先是，徽宗有意图北方，遣谭稹衔命访诸帅，韩粹彦、洪中孚皆力云不可，嗣昌乃润饰谍词，以开边隙。及论事帝前，语至兴师，或感激流涕。造乱之咎，人皆归责焉。
章楶，字质夫，建州浦城人。祖频，为侍御史，忤章献后旨黜官，仁宗欲用之而卒，楶以叔得象荫，为孟州司户参军。应举入京，闻父对狱于魏，弃不就试，驰往直其冤。还，试礼部第一，擢知陈留县，历提举陕西常平、京东转运判官、提点湖北刑狱、成都路转运使，入为考功、吏部、右司员外郎。
元祐初，以直龙图阁知庆州。时朝廷戢兵，戒边吏勿妄动，且捐葭芦、安疆等四砦予夏，使归其永乐之人。夏得砦益骄。楶言： 夏嗜利畏威，不有惩艾，边不得休息，宜稍取其土疆，如古削地之制，以固吾圉。然后诸路出兵，据其要害，不一再举，势将自蹙矣。 遂乘便出讨，以致其师，夏果人围环州。楶先用间知之，遣骁将折可适伏兵洪德城。夏师过之，伏兵识其母梁氏旗帜，鼓噪而出，斩获甚众。又预毒于牛圈潴水，夏人马饮者多死。召权户部侍郎。明年，除知同州。绍圣初，知应天府，加集贤殿修撰、知广州，徙江、淮发运使。
哲宗访以边事，对合旨，命知渭州。至即上言城胡芦河川，据形胜以逼夏。乃以三月及熙河、秦风、环庆四路之师，阳缮理他堡壁数十所，自示其怯。或以楶怯，请曰： 此夏必争之地，夏方营石门峡，去我三十里，能夺而有之乎？ 楶又阳谢之，阴具板筑守战之备，帅四路师出胡芦河川，筑二城于石门峡江口好水河之阴。二旬有二日成，赐名平夏城、灵平砦。方兴役时，夏以其众来乘，楶迎击败之。既而环庆、鄜延、河东、熙河皆相继筑城，进拓其境，夏人愕视不敢动。夏主遂奉其母合将数十万兵围平夏，疾攻十余日，建高车临城，填堑而进，不能克，一夕遁去。夏统军嵬名阿埋、西寿监军妹勒都逋皆勇悍善战，楶谍其弛备，遣折可适、郭成轻骑夜袭，直人其帐执之，尽俘其家，虏馘三千余、牛羊十万，夏主震骇。哲宗为御紫宸殿受贺，累擢楶枢密直学士、龙图阁端明殿学士，进阶大中大夫。
楶在泾原四年，凡创州一、城砦九，荐拔偏裨，不间厮役，至于夏降人折可适、李忠杰、朱智用，咸受其驭。夏自平夏之败，不复能军，屡请命乞和，哲宗亦为之寝兵。楶立边功，为西方最。
时章惇用事，楶与惇同宗，其得兴事，颇为世所疑。徽宗立，请老，徙知河南。入见，留拜同知枢密院事，俾其子縡为开封推官以便养。逾年，力谢事罢，授资政殿学士、中太一宫使，未几，卒。徽宗悼之。赠右银青光禄大夫，谥曰庄简，赙恤甚厚。
楶七子：縡、综、綡、绾、綖、縯、缜。縡、綡最知名。縡繇推官为户部员外郎、提点淮南东路刑狱、权知扬州兼提举香盐事。时方铸崇宁大钱，令下，市区昼闭，人持钱买物，至日旰，皇皇无肯售。縡饰市易务致百货，以小钱收之；且檄仓吏粜米，以大钱予之，尽十日止，民心遂安。未几，新钞法行，旧钞尽废，一时商贾束手，或自杀。縡得诉者所持旧钞，为钱以千计者三十万，上疏言钞法误民，请如约以示大信。上怒，罢縡，降两官。
綡第进士，历陕西转运判官，入为户部员外郎。中书侍郎刘逵之妻，綡姊也。逵渐复元祐之政，綡多赞之。蔡京欲挤逵，且惎綡不附己，使其党攻之，出綡湖州。论者不已，差主管西京崇福宫。
综历通判常州，绾知丹徒县，綖签判西安州，縯签判苏州，楶孙茇承奉郎，荩监苏州税，俱列仕显。
及京复相，遂兴制狱，倾章氏。綖居苏州，或得私铸钱数巨罂，京风言者诬綖与州人郁宝所铸。诏遣李孝寿、张茂直、沈畸、萧服更往鞫之，连系数百人，累月卒无实，狱多死者。京大怒，别遣孙杰鞫之，傅致如章，綖刺面配沙门岛，追毁出身以来文字，除名勒停，籍入其家。窜縡台州，综秀州，綡温州，绾睦州，縯永州，茇处州，荩均州，官司降罢除名者十余人，时论冤之。
孙杰擢龙图阁直学士、知苏州，张商英入相，始辨前狱，移綖常州，綡复朝奉郎、通判秀州。顷之，綖改授内殿崇班，綡秘书省校书郎，迁户部员外郎，出提点两浙刑狱，以龙图阁直学士知越州。谭稹宣抚燕山，请綡为参谋，加右文殿修撰。金人破蔚州，背归山后议，稹以错置乖方罢。綡落职送吏部，会赦恩，上书告老，复龙图阁直学士致仕，卒。
论曰：神宗奋英特之资，乘财力之富，锐然欲复河、湟，平灵、夏，而蔡挺、王韶、章楶辈起诸生，委褒衣，树勋戎马间。世非无材，顾上所趣尚磨厉奚如耳。观挺之治兵，韶之策敌，楶之制胜，亦一时良将。薛向虽无三子劳，而董漕边饣襄，不乏仰给，持重枢府，不启事端，又其善也。若厚之降陇拶、瞎征，取湟、鄯、廓州，功足继韶。而嗣昌造衅北伐，乃悖于向，可胜诛邪？虽然，佳兵好还，道家所戒，卒之寀以左道杀，綖以铸钱陷，此非其验也与。
