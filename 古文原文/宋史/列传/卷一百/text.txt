王存孙固赵瞻傅尧俞
王存，字正仲，润州丹阳人。幼善读书，年十二，辞亲从师于江西，五年始归。时学者方尚雕篆，独为古文数十篇，乡老先生见之，自以为不及。
庆历六年，登进士第，调嘉兴主簿，擢上虞令。豪姓杀人，久莫敢问，存至，按以州吏受赇，豪赂他官变其狱，存反为罢去。久之，除密州推官。修洁自重，为欧阳修、吕公著、赵概所知。治平中，入为国子监直讲，迁秘书省著作佐郎，历馆阁校勘、集贤校理、史馆检讨、知太常礼院。存故与王安石厚，安石执政，数引与论事，不合，即谢不往。存在三馆历年，不少贬以干进。尝召见便殿，累上书陈时政，因及大臣，无所附丽，皆时人难言者。
元丰元年，神宗察其忠实无党，以为国史编修官、修起居注。时起居注虽日侍，而奏事必禀中书俟旨。存乞复唐贞观左右史执笔随宰相入殿故事，神宗韪其言，听直前奏事，自存始也。
明年，以右正言、知制诰、同修国史兼判太常寺。论圜丘合祭天地为非古，当亲祠北郊如《周礼》。官制行，神宗切于用人，存请自熙宁以来群臣缘论事得罪，或诖误被斥而情实纳忠非大过者，随材召擢，以备官使。语合神宗意。收拔者甚众。又言： 赦令出上恩，而比岁议法治狱者，多乞不以赦降原减。官司谒禁，本防请托，而吊死问疾，一切杜绝，皆非便也。 执政不悦。
五年，迁龙图阁直学士、知开封府。京师并河居人，盗凿汴堤以自广，或请令培筑复故，又按民庐侵官道者使撤之。二谋出自中人，既有诏矣。存曰： 此吾职也。 入言之。即曰驰其役，都人欢呼相庆。进枢密直学士，改兵部尚书，转户部。神宗崩，哲宗立，永裕陵财费，不逾时告备，宰相乘间复徙之兵部。太仆寺请内外马事得专达，毋隶驾部。存言： 如此，官制坏矣。先帝正省、台、寺、监之职，使相临制，不可徇有司自便，而隳已成之法。 元祐初，还户部，固辞不受。二年，拜中大夫、尚书右丞。三年，迁左丞。
有建议罢教畿内保甲者，存言： 今京师兵籍益削，又废保甲不教，非国家根本久长之计。且先帝不惮艰难而为之，既已就绪，无故而废之，不可。 门下侍郎韩维罢，存言： 去一正人，天下失望，忠党沮气，谗邪之人争进矣。 又论杜纯不当罢侍御史，王觌不当罢谏官。
四方奏谳大辟，刑部援比请贷，都省屡以无可矜恕却之。存曰： 此祖宗制也。有司欲生之，而朝廷破例杀之，可乎？ 又言： 比废进士专经一科，参以诗赋，失先帝黜词律、崇经术之意。 河决而北几十年，水官议还故道，存争之曰： 故道已高，水性趋下，徒费财力，恐无成功。 卒辍其役。蔡确以诗怨讪，存与范纯仁欲薄其罪，确再贬新州，存亦罢，以端明殿学士知蔡州。始，存之徙兵部，确力也。至是，为确罢，士大夫善其能损怨。岁余，加资政殿学士、知扬州。扬、润相去一水，用故相例，得岁时过家上冢，出赐钱给邻里，又具酒食召会父老，亲与酬酢，乡党传为美谈。
召为吏部尚书。时，在廷朋党之论浸炽，存为哲宗言： 人臣朋党，诚不可长，然或不察，则滥及善人。庆历中，或指韩琦、富弼、范仲淹、欧阳修为党，赖仁宗圣明，不为所惑。今日果有进此说者，愿陛下察之。 由是复与任事者戾，除知大名府，改知杭州。
绍圣初，请老，提举崇禧观，迁右正议大夫致仕。旧制，当得东宫保傅，议者指存尝议还西夏侵地，故杀其恩典，既而降通议大夫。存尝悼近世学士贵为公卿，而祭祀其先，但循庶人之制。及归老筑居，首营家庙。建中靖国元年，卒，年七十九。赠左银青光禄大夫。
存性宽厚，平居恂恂，不为诡激之行，至其所守，确不可夺。司马光尝曰： 并驰万马中能驻足者，其王存乎！ 
孙固，字和父，郑州管城人。幼有立志。九岁读《论语》，曰： 吾能行此。 徂徕石介一见，以公辅期之。擢进士第，调磁州司户参军。从平贝州，为文彦博言胁从罔治之义，与彦博意协，故但诛首恶，余无所及。转霍邑令，迁秘书丞，为审刑详议官。宰相韩琦知其贤，谕使来见，固不肯往。琦益器重之，引为编修中书诸房文字。
治平中，神宗为颍王，以固侍讲；及为皇太子，又为侍读。至即位，擢工部郎中、天章阁待制、知通进银台司。种谔取绥州，固知神宗志欲经略西夏，欲先事以戒，即上言： 待远人宜示之信，今无名举兵，非计之得。愿以汉韩安国、魏相、唐魏征论兵之略，参校同异，则是非炳然矣。兵，凶器也，动不可妄，妄动将有悔。 大臣恶其说，出知澶州。
还知审刑院，复领银台、封驳兼侍读，判少府监。神宗问： 王安石可相否？ 对曰： 安石文行甚高，处侍从献纳之职，可矣。宰相自有其度，安石狷狭少容。必欲求贤相，吕公著、司马光、韩维其人也。 凡四问，皆以此对。及安石当国，更法度，固数议事不合；青苗法出，又极陈其不便。及韩琦疏至，神宗感动，谓固曰： 朕熟计之，诚不便。 固出语执政曰： 及上有意，宜亟图之，以福天下。 既而竟从安石。固复领银台司。
孔文仲对制策忤时政，报罢。固言： 陛下以名求士，而士以实应，今反过之，何哉？今谓文仲之言以惑天下，臣恐天下不惑文仲之言，以文仲之黜为惑也。 胡宗愈坐言事逐，苏颂、陈荐以论李定罢，固皆引谊争之。
时议尊僖祖为始祖，固议曰： 汉高以得天下与商、周异，故太上皇不得为始封；光武中兴，不敢祖舂陵而祖高帝。宋有天下，传之万世，太祖功也，不当替其祀；请以为始祖，而为僖祖别立庙。禘祫之日，奉其祧主东向以伸其尊，合所谓祖以孙尊、孙以祖屈之意。 韩琦见而叹曰： 孙公此议，足以不朽矣。 
加龙图阁直学士、知真定府。辽人盗耕解子平地，岁且久，吏争弗能还。固微得其要领，折愧之，正疆地二百里。熙宁末，以枢密直学士知开封府。元丰初，同知枢密院事。时征安南，建顺州，其地瘴疠不堪守，固请弃之，内徙者二万户。
谍者告夏人幽其主，神宗欲西讨，固数言举兵易，解祸难。神宗曰： 夏有衅不取，则为辽人所有，不可失也。 固曰： 必不得已，请声其罪薄伐之，分裂其地，使其酋长自守焉。 神宗笑曰： 此真郦生之说尔。 时执政有言便当直度河，不可留行。固曰： 然则孰为陛下任此者？ 神宗曰： 朕已属李宪。 固曰： 伐国，大事也，岂可使宦官为之！今陛下任李宪，则士大夫孰肯为用乎？ 神宗不悦。他日，固又曰： 今五路进师而无大帅，就使成功，兵必为乱。 神宗曰： 大帅诚难其人。 吕公著曰： 既无其人，曷若已之。 固曰： 公著言是也。 初议五路入讨，会于灵州，李宪由熙河入，辄不赴灵州，乃自开兰、会，欲以弭责。固曰： 兵法期而后至者斩。今诸路皆进，而宪独不行，虽得兰、会，罪不可赦。 神宗不听，其后师果无功。神宗曰： 朕始以孙固言为迂，今悔无及矣。 
改太中大夫、枢密副使，进知院事，以疾避位，拜观文殿学士、知河阳，寻提举嵩山崇福宫。哲宗即位，以正议大夫知河南府，徙郑州。元祐二年，召除侍读、提举中太一宫，遂拜门下侍郎。哲宗与太皇太后矜其年高，每朝会豫节拜仪，听休于幄次。固数乞骸骨，太皇太后曰： 卿，先帝在东宫时旧臣。今帝新听政，勉留辅导；或体中未安，取文书于家治之可也。 固感激，强起视事，复知枢密院事，累官右光禄大夫。五年，卒，年七十五。哲宗、太皇太后皆出声泣。时文彦博致仕归洛，将宴饯崇政殿，以固在殡，罢之。辍视朝二日，赠开府仪同三司，谥曰温靖。
固宅心诚粹，不喜矫亢，与人居久而益信，故更历夷险，而不为人所疾害。尝曰： 人当以圣贤为师，一节之士，不足学也。 又曰： 以爱亲之心爱其君，则无不尽矣。 司马光退处，固每劝神宗召归；及光为陈州，过郑，固与论天下大事至数十，曰： 公行且相，宜视先后缓急审处之。 傅尧俞铭其墓曰： 司马公之清节，孙公之淳德，盖所谓不言而信者也。 世以为确论。绍圣时夺遗泽，元符二年，夺所赠官，列元祐党籍。政和中，徽宗以固尝为神宗宫僚，特出籍，悉还所夺。
赵瞻，字大观，其先亳州永城人。父刚，太子宾客，徙凤翔之盩厔。瞻举进士第，调孟州司户参军，移万泉令。捐圭田修学宫，士自远而至。改知夏县，作八监堂，书古贤令长治迹以自监。又以秘书丞知永昌县，筑六堰灌田，岁省科敛数十万，水讼咸息，民以比召、杜。升太常博士，知威州。瞻以威、茂杂群獠，险而难守，不若合之而建郡于汶川，条著其详，为《西山别录》。后熙宁中，朝廷经理西南，就瞻取其书考焉。
迁尚书屯田员外郎。英宗治平初，自都官员外郎除侍御史。上疏曰： 英断独化，人主至权也。审至权者，当主以天下之大公，揆以天下之正论，如是而后权可一也。若夫积久之敝，陛下其思焉。刑赏施设之失，可革则革；号令言动之过，可止则止。辅相赖其用，宜责其效；台谏知其才，宜信其说。兵柄宜削诸宦官，边议宜付诸宿将。盖权不可矫而为也，以从天下之望耳。 英宗称善。
久之，诏遣内侍王昭明等四人为陕西诸路钤辖，招抚诸部。瞻以唐用宦者为观军容、宣慰等使，后世以为至戒，宜追还内侍，责成守臣，章三上，言甚激切。会文彦博、孙沔经略西夏，别遣冯京安抚诸路，瞻又请罢京使，专委宿将。夏人入侵王官，庆帅孙长卿不能御，加长卿集贤院学士，瞻言长卿当黜不宜赏，赏罚倒置。京东盗贼数起，瞻请易置曹、濮守臣之不才者，未报。乃求退，力言追还昭明等，英宗改容，纳其言。
二年秋，京师大水，诏百官言事，多留中，瞻请 悉出章疏，付两省详择以闻 ，从之。时议追崇濮安懿王，瞻引汉师丹、董宏事，谓其属薛温其曰： 事将类此，吾必以死争，固吾所也。 中书请安懿王称亲，瞻争曰： 仁宗既下明诏子陛下，议者顾惑礼律所生所养之名，妄相訾难，彼明知礼无两父贰斩之义，敢裂一字之词，以乱厥真。且文有去妇出母者，去已非妇，出不为母，辞穷直书，岂足援以断大议哉？臣请与之庭辨，以定邪正。 已而皇太后手书尊王为皇，瞻叹曰： 向者太后切责大臣，议乃得罢。今邪臣与中官交缔，归过至尊而自为之地，吾与首议之臣，不并生矣！ 因复力陈。会假太常少卿接契丹贺正使，入对，英宗问前事，对曰： 陛下为仁宗子，而濮王又称皇考，则是二父，二父非礼。 英宗曰： 御史尝见朕欲皇考濮王乎？ 瞻曰： 此乃大臣之议，陛下未尝自言。 英宗曰： 是中书过耳，朕自数岁时，先帝养为子，岂敢称濮考？ 瞻曰： 臣请退谕中书，作诏以晓天下。 时连日晦冥，英宗指天示瞻曰： 天道如此，安敢妄为褒尊。朕意已决，无庸宣告。 瞻曰： 陛下祗畏天戒，不以私妨公，甚盛德也。 及使还，闻吕诲等谏濮议皆罢去，乞与同贬，不报。趣入对，英宗曰： 卿欲就龙逢、比干之名，孰若效伊尹、傅说哉？ 瞻皇惧，言： 臣不敢奉诏，使朝廷有同罪异罚之讥。 遂通判汾州。
神宗即位，迁司封员外郎、知商州，又除提点陕西刑狱。熙宁三年，为开封府判官。神宗问： 卿知青苗法便乎？ 对曰： 青苗法，唐行之于季世扰攘中，掊民财诚便。今欲为长久计，爱养百姓，诚不便。 初，王安石欲瞻助己，使其党饵以知杂御史。瞻不应，由是不得留京师，出为陕西转运副使，改永兴军转运使。以亲老，请知同州。七年，朝廷患钱重，议以交子权之，命瞻制置。瞻曰： 有本钱足恃，法乃可行，如多出空券，是罔民也。 议不合，移京西转运使；又以亲老不行，徙陕州，请还乡里，除提举凤翔太平宫。丁外艰，服除，易朝请大夫、知沧州。
哲宗立，转朝议大夫，召为太常少卿，迁户部侍郎。元祐三年，擢枢密直学士、签书枢密院事。明年，以中大夫同知院事。因进对言： 机政所急，人才而已。今臣选武臣难遽尽知，请诏诸路安抚、转运使举使臣，科别其才，第为三等，籍之以备选注。 
初，元丰中，河决小吴，北注界河，东入于海。神宗诏，东流故道淤高，理不可回，其勿复塞。乃开大吴以护北都。至是，都水王令图请还河故道，下执政议。瞻曰： 自河决已八年，未有定论。今遽兴大役，役夫三十万，用木二千万，臣窃忧焉。朝廷方遣使相视，若以东流未便，宜亟从之；若以为可回，宜为数岁之计，以缓民力 。议者又谓河入界河而北，则失中国之险，昔澶渊之役，非河为限，则北兵不止。瞻曰： 王者恃德不恃险。昔尧、舜都蒲、冀，周、汉都咸、镐，皆历年数百，不闻以河障外国。澶渊之役，盖庙社之灵，章圣之德，将相之智勇，故敌帅授首，岂独河之力哉？ 后使者以东流非便，水官复请塞北流，瞻固争之，卒诏罢役，如瞻所议。
洮、河诸族以青唐首领浸弱可制，欲倚中国兵威以废之，边臣亟请兴师。瞻曰： 不可。御外国以大信为本，且既爵命之，彼虽失众心，无犯王略之罪，何辞而伐之？若其不克，则兵端自此复起矣。 乃止。瞻又奏废渠阳军，以纾荆湖之力；乞诏谕西夏使归永乐遗民，夏人听命。
五年，卒，年七十二。太皇太后语辅臣曰： 惜哉，忠厚君子也。 车驾亲临，辍视朝二日。赠银青光禄大夫，谥曰懿简。绍圣中，言者以傅会元祐诸臣，追夺所赠官，列于党籍。
瞻著《春秋论》二十卷，《史记牴牾论》五卷，《唐春秋》五十卷，《奏议》十卷，《文集》二十卷，《西山别录》一卷。四子：孝谌，瀛州录事参军；献诚，唐城令；某，蚤卒；彦诒，太康主簿。
傅尧俞，字钦之，本郓州须城人，徙孟州济源。十岁能为文，及登第，犹未冠。石介每过之，尧俞未尝不在，介曰： 君少年决科，不以游戏为娱，何也？ 尧俞曰： 性不喜嚣杂，非有他尔。 介叹息奇之。尝监西京税院事，留守晏殊、夏竦皆谓曰： 子有清识雅度，文约而理尽，卿相才也。 
知新息县，累迁太常博士。嘉祐末，为监察物史。衮国公主下嫁李玮，为家监梁怀吉、张承照所间，与夫不相中。仁宗斥二人于外，未几，复还主家，出玮知卫州。尧俞言： 主恃爱薄其夫，陛下为逐玮而还隶臣，甚悖礼，为四方笑，后何以诲诸女乎？ 
皇城逻卒吴清诬奏富民杀人，鞠治无状，有司须清辨，内侍主者不遣。尧俞言： 陛下惜清，恐不复闻外事矣。臣以为不若使付外，暴其是非而行赏罚焉，则事之上闻者皆实，乃所以广视听也。纵而不问，则谗者肆行，民无所措手足，尚欲求治，得乎？ 内侍李允恭、朱晦屈法任其子，赵继宠越次管当天章阁，蔡世宁掌内藏，而以珠私示内人。尧俞以为嬖宠恩幸过失，当防之于渐，悉劾之。
时乏国用，言利者争献富国计。尧俞奏曰： 今度支岁用不足，诚不可忽，然欲救其弊，在陛下宜自俭刻，身先天下，无夺农时，勿害商旅，如是可矣。不然，徒欲纷更，为之无益，聚敛者用，则天下殆矣。 
仁宗春秋高，皇嗣未立，尧俞请建宗室之贤，以慰天下望。及英宗为皇子，有司阙供馈，仁宗未知。尧俞言： 陛下既以宗社之重建皇嗣，宜以家人礼，使皇子朝夕侍膳左右，以通慈孝之诚。今礼遇有阙，非所以隆亲亲、重国本也。 于是诏有司供具甚厚。
英宗即位，转殿中侍御史，迁起居舍人。皇太后与英宗同听政，英宗有疾，既平，尧俞上书皇太后，请还政。久之，闻内侍任守忠有谗间语，尧俞谏皇太后曰： 外间物论纷惑，两宫之情未通。臣谓天下之可信者，无大于以天下与人，亦无大于受天下以公，况皇帝以明睿之资，贯通古今，而受人之天下乎？如诛窜谗人，则慈孝之声并隆矣。 于是皇太后还政，逐守忠。尧俞言于英宗曰： 皇太后给事左右之人，宜颇录其勤劳，少加恩惠，上慰母后，下安反侧。且守忠已去，其余不问可也。 
迁右司谏、同知谏院。英宗眷遇尧俞，尝雪中赐对，尧俞自东庑升，英宗倾身东向以待，每奏事退，多目送之。尝问曰： 多士盈庭，孰忠孰邪？ 尧俞曰： 大忠大佞，固不可移；中人之性，系上所化。 英宗纳其言。
时英宗初躬庶政，犹谦让任大臣，尧俞言： 大臣之言是，陛下偶以为然而行之可也；审其非矣，从而徇之，则人主之柄安在？愿君臣之际，是是非非，毋相面从。总览众议，无所适莫，则威柄归陛下矣。 尝因论事，英宗曰： 卿何不言蔡襄？ 对曰： 若襄有罪，何不自正典刑，安用臣言？ 英宗曰： 欲使台谏言，以公议出之。 对曰： 若付之公议，臣但见襄办山陵事有功，不见其罪。臣身为谏官，使臣受旨言事，臣不敢。 
陕西言，近边熟户颇逃失。诏以内侍李若愚等为陕西四路钤辖，专使招纳，岁一入奏事。尧俞言： 此安抚、经略使职也。且若愚等，陛下不信其言，则如不用；言必见从，则边帅之权，移于四人矣。 寻罢之。
大臣建言濮安懿王宜称皇考，尧俞曰： 此于人情礼文，皆大谬戾。 与侍御史吕诲同上十余疏，其言极功。主议者知恟々不可遏，遂易 考 称 亲 。尧俞又言：  亲 ，非父母而何？亦不可也。夫恩义存亡一也，先帝既以陛下为子，当是时，设濮王尚无恙，陛下得以父名之乎？ 又因水灾言： 简宗庙，则水不润下。今以濮王为皇考，于仁宗之庙，简孰甚焉。 
俄命尧俞与赵瞻使契丹，比还，吕诲、吕大防、范纯仁皆以谏濮议罢，复除尧俞侍御史知杂事。尧俞拜疏必求罢去，英宗面留之。尧俞言： 诲等已逐，臣义不当止。 因再拜辞，英宗愕然，曰： 是果不可留也。 遂出知和州。通判杨洙乘间问曰： 公以直言斥居此，何为未尝言及御史时事？ 尧俞曰： 前日言职也，岂得已哉？今日为郡守，当宣朝廷美意，而反呫呫追言前日之阙政，与诽谤何异？ 
神宗即位，徙知庐州。熙宁三年，至京师。王安石素与之善，方行新法，谓之曰： 举朝纷纷，俟尹来久矣，将以待制、谏院处君。 尧俞曰： 新法世以为不便，诚如是，当极论之。平生未尝好欺，敢以为告。 安石愠之，但授直昭文馆、权盐铁副仗，俄出为河北转运使，改知江宁府。陛辞，言： 仁庙一室，与艺祖、太宗并为百代不迁之主。 
徙许州、河阳、徐州，再岁六移官，困于道路，知不为时所容，请提举崇福宫。先是，徐人告有谈天文休咎者，尧俞以事未白，不受辞。谈者后伏诛，尧俞坐不即捕，削官职。稍起，监黎阳县仓草场，郡掾行县，尧俞从众出迎尽礼。守为遣他吏代主出纳，尧俞不可，曰： 居其官安得旷其职。 虽寒暑，必日至庾中治事，凡十年。
哲宗立，自知明州召为秘书少监兼侍讲，擢给事中、吏部侍郎、御史中丞。奏言： 人才有能有不能，如使臣补阙拾遗以辅盛德，明善正失以平庶政，举直措枉以正大臣，臣虽不才，敢不尽力。若使窥人阴私，抉人细故，则非臣所能，亦非臣之志也。 御史张舜民以言事罢，诏尧俞更举御史，尧俞封还诏书，请留舜民。不听，即以尧俞为吏部侍郎，尧俞不可，遂以龙图阁待制知陈州。未几，复为吏部侍郎、御史中丞。
前宰相蔡确坐诗诽谤，贬新州，宰执、侍从以下，罢者七八人，御史府为之一空。尧俞曰： 确之党，其尤者固宜逐，其余可以一切置之。 且言： 以陛下盛德，而乃于此不能平？愿听之如蚊虻之过耳，无使有纤微之忤，以奸太和之气。事至，以无心应之，圣人所以养至诚而御遐福也。 
水官李伟议大河可从孙村导之还故道。尧俞言： 河事虽不可隃度，然比遣使按之，皆言非便。而伟又缪悠不肯任责，岂可以遽兴大役。 朝廷遂置伟议。进吏部尚书兼侍读。元祐四年，拜中书侍郎。六年，卒，年六十八。哲宗与太皇太后哭临之，太皇太后语辅臣曰： 傅侍郎清直一节，终始不变，金玉君子也。方倚以相，遽至是乎！ 赠银青光禄大夫，谥曰献简。绍圣中，以元祐党人，夺赠谥，著名党籍。后党锢解，下诏褒赠，录其子。
尧俞厚重言寡，遇人不设城府，人自不忍欺。论事君前，略无回隐，退与人言，不复有矜异色。初，自谏官补郡，众疑法令有未安者，必有所不从，尧俞一切遵之，曰： 君子素其位而行，谏官有言责也，为郡知守法而已。 徐前守侵用公钱，尧俞至，为偿之，未足而去。后守移文尧俞使偿入之，考实非尧俞所用，卒不辩。司马光尝谓河南邵雍曰： 清、直、勇之德，人所难兼，吾于钦之见焉。 雍曰： 钦之清而不耀，直而不激，勇而能温，是为难尔。 从孙察，见《忠义传》。
论曰：存、固、瞻、尧俞，初皆善王安石；及其秉政，未尝受所诱饵，与论新法，终不诡随。及元祐区别正邪，其论蔡确诗谤之罪恐为已甚，将启朋党之祸，岂非先知之明乎？他有更张，随事谏止，不少循默。然无矫枉过中之失，故能不亟不徐，进退有道，在元祐诸臣中，身名俱全，亦难矣哉。
