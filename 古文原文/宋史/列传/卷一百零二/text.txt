元绛许将邓润甫林希（弟旦）蒋之奇陆佃吴居厚温益
元绛，字厚之，其先临川危氏。唐末，曾祖仔倡聚众保乡里，进据信州，为杨氏所败，奔杭州，易姓曰元。祖德昭，仕吴越至丞相，遂为钱塘人。绛生而敏悟，五岁能作诗，九岁谒荆南太守，试以三题，上诸朝，贫不能行。长，举进士，以廷试误赋韵，得学究出身。再举登第，调江宁推官，摄上元令。
民有号王豹子者，豪占人田，略男女为仆妾，有欲告者，则杀以灭口。绛捕置于法。甲与乙被酒相殴击，甲归卧，夜为盗断足。妻称乙，告里长，执乙诣县，而甲已死。绛敕其妻曰： 归治而夫丧，乙已伏矣。 阴使信谨吏迹其后，望一僧迎笑，切切私语。绛命取僧系庑下，诘妻奸状，即吐实。人问其故，绛曰： 吾见妻哭不哀，且与伤者共席而襦无血污，是以知之。 
安抚使范仲淹表其材，知永新县。豪子龙聿诱少年周整饮博，以技胜之，计其赀折取上腴田，立券。久而整母始知之，讼于县，县索券为证，则母手印存，弗受。又讼于州，于使者，击登闻鼓，皆不得直。绛至，母又来诉，绛视券，呼谓聿曰： 券年月居印上，是必得周母他牍尾印，而撰伪券续之耳。 聿骇谢，即日归整田。
知通州海门县。淮民多盗贩盐，制置使建言，满二十斤者皆坐徒。绛曰 海滨之人，恃盐以为命，非群贩比也。 笞而纵之。擢江西转运判官、知台州。州大水冒城，民庐荡析。绛出库钱，即其处作室数千区，命人自占，与期三岁偿费，流移者皆复业。又甓其城，因门为闸，以御湍涨，后人守其法。入为度支判官。
侬智高叛岭南，宿军邕州而岁漕不足。绛以直集贤院为广东转运使，建濒江水砦数十，以待逋寇；缮治十五城，楼堞械器皆备，军食有余。以功迁工部郎中，历两浙、河北转运使，召拜盐铁副使，擢天章阁待制、知福州，进龙图阁直学士，徙广、越、荆南，为翰林学士、知开封府，拜三司使、参知政事。数请老，神宗命其子耆宁校书崇文院，慰留之。
会太学虞蕃讼博士受贿，事连耆宁，当下狱。绛请上还职禄，而容耆宁即於讯外，从之。於是御史至第薄责绛，绛一不自辨，罢知亳州。入辞，帝谓曰： 朕知卿，一岁即召矣。卿意欲陈诉乎？ 绛谢罪，愿得颍，即以为颍州。明年，加资政殿学士、知青州，过都，留提举中太一宫，力疾入谒，曰： 臣疾惫子弱，倘一旦不幸死，则遗骸不得近先人丘墓。 帝恻然曰： 朕为卿办襄，虽百子何以加。 诏毋多拜，乘舆行幸勿扈从。又明年，以太子少保致仕。
绛所至有威名，而无特操，少仪矩。仕已显，犹谓迟晚。在翰林，谄事王安石及其子弟，时论鄙之。然工於文辞，为流辈推许。景灵宫作神御十一殿，夜传诏草《上梁文》，迟明，上之。虽在中书，而蕃夷书诏，犹多出其手。既得谢，帝眷眷命之曰： 卿可营居京师，朕当资币金，且便耆宁仕进。 绛曰： 臣有田庐在吴，乞归鬻之，即筑室都城，得望属车之尘，幸矣。敢冀赐邪。 既行，追赍白金千两，敕以蚤还。绛至吴逾岁，以老病奏，恐不能奉诏。三年而薨，年七十六。赠太子少师，谥曰章简。
许将字冲元，福州闽人。举进士第一。欧阳修读其赋，谓曰： 君辞气似沂公，未可量也。 签书昭庆军判官，代还，当试馆职，辞曰： 起家为官，本代耕尔，愿以守选余日，读所未见书。 宰相善其志，以通判明州。神宗召对，除集贤校理、同知礼院，编修中书条例。自太常丞当转博士，超改右正言；明日，直舍人院；又明日，判流内铨：皆神宗特命，举朝荣之。初，选人调拟，先南曹，次考功。综核无法，吏得缘文为奸，选者又不得诉长吏。将奏罢南曹，辟公舍以待来诉者，士无留难。进知制诰，特敕不试而命之。
契丹以兵二十万压代州境，遣使请代地，岁聘之使不敢行，以命将。将入对曰： 臣备位侍从，朝廷大议不容不知。万一北人言及代州事，不有以折之，则伤国体。 遂命将诣枢密院阅文书。及至北境，居人跨屋栋聚观，曰： 看南朝状元。 及肄射，将先破的。契丹使萧禧馆客，禧果以代州为问，将随问随答。禧又曰： 界渠未定，顾和好体重，吾且往大国分画矣。 将曰： 此事，申饬边臣岂不可，何以使为？ 禧惭不能对。归报，神宗善之，以将知审官西院、直学士院、判尚书兵部。
时河北保甲、陕西河东弓箭社、闽楚枪仗手虽有名籍，其多少与年月不均，以致阅按无法，将一切整摄之。进翰林学士、权知开封府，为同进所忌。会治太学虞蕃讼，释诸生无罪者，蔡确、舒亶因陷之，逮其父子入御史府，逾月得解，黜知蕲州。
明年，以龙图阁待制起知秦州，改扬州，又改郓州。上元张灯，吏籍为盗者系狱，将曰： 是绝其自新之路也。 悉纵遣之，自是民无一人犯法，三圄皆空。父老叹曰： 自王沂公后五十六年，始再见狱空耳。 郓俗士子喜聚肆以谤官政，将虽弗禁，其俗自息。
召为兵部侍郎。上疏言： 兵措于形势之内，最彰而易知；隐于权用之表，最微而难能。此天下之至机也。是以治兵有制，名虽不同，从而横之，方而圆之，使万众犹一人；车马有数，用虽不同，合而分之，散而敛之，取四方犹跬步；制器有度，工虽不同，左而右之，近而远之，运众算犹掌握。非天下之至神，孰能与此？ 又条奏八事，以为 兵之事有三：曰禁兵，曰厢兵，曰民兵。马之事有三：曰养马，曰市马，曰牧马。兵器之事有二：曰缮作，曰给用。 及西方用兵，神宗遣近侍问兵马之数，将立具上之；明日，访枢臣，不能对也。
以龙图阁直学士知成都府。元祐三年，再为翰林学士。四年，拜尚书右丞。将自以在先朝为侍从，每讨熙、丰旧章以闻。中旨用王文郁、姚兕领军，执政复议用张利一、张守约。将始与执政同议，复密疏利一不可用。言者论其窥伺主意，炫直卖友。罢为资政殿学士、知定州，移扬州，又移大名府。
会黄河东、北二议未决，将曰： 度今之利，谓宜因梁村之口以行东，因内黄之口以行北，而尽闭诸口，以绝大名诸州之患。俟水大至，观故道足以受之，则内黄之口可塞；不足以受之，则梁村之口可以止；两不能相夺，则各因其自流以待之 
绍圣初，入为吏部尚书，上疏乞依元丰诏，定北郊夏至亲祀。拜尚书左丞、中书侍郎。章惇为相，与蔡卞同肆罗织，贬谪元祐诸臣，奏发司马光墓。哲宗以问将，对曰： 发人之墓，非盛德事。 方党祸作，或举汉、唐诛戮故事，帝复问将，对曰： 二代固有之，但祖宗以来未之有，本朝治道所以远过汉、唐者，以未尝辄戮大臣也。 哲宗皆纳之。
将尝议正夏人罪，以泾原近夏而地广，谋帅尤难，乞用章楶，楶果有功。崇宁元年，进门下侍郎，累官金紫光禄大夫，抚定鄯、廓州。边臣欲举师渡河，朝议难之。将独谓： 外国不可以爽信，而兵机有不可失，既已戒期，愿遂从之。 未几，捷书至，将以复河、湟功转特进，凡居政地十年。
御史中丞朱谔取将旧谢章表，析文句以为谤，且谓： 将左顾右视，见利则回，幡然改图，初无定论。元祐间尝为丞辖，则尽更元丰之所守。绍圣初复秉钧轴，则阴匿元祐之所为。逮至建中，尚此冒居，则绍圣之所为已皆非矣。强颜今日，亦复偷安，则建中之所为亦随改焉。 遂以资政殿大学士知河南府。言者不已，降资政殿学士、知颍昌府，移大名，加观文殿学士、奉国军节度使。在大名六年，数告老，召为佑神观使。政和初，卒，年七十五。赠开府仪同三司，谥曰文定。
子份，龙图阁学士。
邓润甫，字温伯，建昌人。尝避高鲁王讳，以字为名，别字圣求，后皆复之。第进士，为上饶尉、武昌令。举贤良方正，召试不应。熙宁中，王安石以润甫为编修中书条例、检正中书户房事。神宗览其文，除集贤校理、直舍人院，改知谏院、知制诰。同邓绾、张琥治郑侠狱，深致其文，入冯京、王安国、丁讽、王尧臣罪。
擢御史中丞。上疏曰： 向者陛下登用隽贤，更易百度，士狃于见闻，蔽于俗学，竞起而萃非之，故陛下排斥异论，以图治功。然言责之路，反为壅抑；非徒抑之，又或疑之。论恤民力，则疑其违道干誉；论补法度，则疑其同乎流俗；论斥人物，则疑其讦以为直。故敢言之气日以折，而天下事变，有不得尽闻。曩变法之初，势自当尔。今法度已就绪，宜有以来天下论议。至于淫辞诐行，有挟而发，自当屏弃。如此，则善言不伏，而致大治也。 
李宪措置熙河边事，润甫率其属周尹、蔡承禧、彭汝砺上书切谏，其略云： 自唐开元以来，用杨思勖、鱼朝恩、程元振、吐突承璀为将。有功，则负势骄恣，陵轹公卿；无功，则挫损国威，为四国笑。今陛下使宪将兵，功之成否，非臣等所能预料。然以往事监之，其有害必矣。陛下仁圣神武，驾御豪杰，虽宪百辈，顾何能为，独不长念却虑，为万世之计乎？岂可使国史所书，以中人将兵自陛下始？后世沿袭故迹，视以为常，进用其徒握兵柄，则天下之患，将有不可胜言者矣！ 不听。
又言： 兴利之臣，议前代帝王陵寝，许民请射耕垦，而司农可之。唐之诸陵，因此悉见芟刘，昭陵乔木，翦伐无遗。熙宁著令，本禁樵采，遇郊祀则敕吏致祭，德意可谓远矣。小人掊克，不顾大体。愿绌创议之人，而一切如令。 从之。
迁翰林学士。因论奏相州狱，为蔡确所陷，落职知抚州。移杭州，以龙图阁直学士知成都府。召复翰林学士兼掌皇子阁笺记，一时制作，独倚润甫焉。哲宗立，惟润甫在院，一夕草制二十有二。进承旨，修撰《神宗实录》。以母丧去，终制，为吏部尚书。梁焘论其草蔡确制，妄称有定策功，乃以龙图阁学士知亳州。阅岁，复以承旨召。数月，除端明殿学士、礼部尚书。请郡，得知蔡州，移永兴军。
元祐末，以兵部尚书召。绍圣初，哲宗亲政，润甫首陈武王能广文王之声，成王能嗣文、武之道，以开绍述。遂拜尚书左丞。章惇议重谪吕大防、刘挚，润甫不以为然，曰： 俟见上，当力争。 无何，暴卒，年六十八。辍视朝二日。以尝掌均邸笺奏，优赠开府仪同三司，谥曰安惠。
林希，字子中，福州人。举进士，调泾县主簿，为馆阁校勘、集贤校理。神宗朝，同知太常礼院。皇后父丧，太常议服浅素，希奏： 礼，后为父降服期。今服浅素，不经。 及遣使高丽，希闻命，惧形于色，辞行。神宗怒，责监杭州楼店务。岁余，通判秀州，复知太常礼院，迁著作佐郎、礼部郎中。元丰六年，诏修《两朝宝训》，上之。元祐初，历秘书少监、起居舍人、起居郎，进中书舍人。言者疏其行谊浮伪，士论羞薄，不足以玷从列。以集贤殿修撰知苏州，更宣、湖、润、杭、亳五州，加天章阁待制。
绍圣初，进宝文阁直学士、知成都府。道阙下，会哲宗亲政，章惇用事，尝曰： 元祐初，司马光作相，用苏轼掌制，所以能鼓动四方，安得斯人而用之。 或曰： 希可。 惇欲使希典书命，逞毒于元祐诸臣，且许以为执政。希亦以久不得志，将甘心焉，遂留行。复为中书舍人，修《神宗实录》兼侍读。
哲宗问： 神宗殿曰宣光，前代有此名乎？ 希对曰： 此石勒殿名也。 乃更为显承。时方推明绍述，尽黜元祐群臣，希皆密豫其议。自司马光、吕公著、大防、刘挚、苏轼、辙等数十人之制，皆希为之，词极其丑诋，至以 老奸擅国 之语阴斥宣仁，读者无不愤叹。一日，希草制罢，掷笔于地曰： 坏了名节矣。 
迁礼部，吏部尚书、翰林学士，擢同知枢密院。始，惇疑曾布在枢府间己，使希为贰，以相伺察。希日为布所诱，且怨惇不引为执政，遂叛惇。会邢恕论希罪，惇因并去之，罢知亳州，移杭州，布不能救也。旋以端明殿学士知太原府。
徽宗立，徙大名。上河东边计三策，朝廷以其词命丑正之罪，夺职知扬州，徙舒州。未几卒，年六十七。追赠资政殿学士，谥曰文节。弟旦。
旦，第进士，熙宁中，由著作佐郎主管淮南常平，擢太子中允、监察御史里行。居台五月，以论李定事罢守故官。久之，干当奏院；陈绎领门下封驳，又摭其前论罢之。累年，乃签书淮南判官。入为太常博士，工部、考功员外郎。
元祐元年，拜殿中侍御史。甫莅职，即上疏曰： 广言路然后知得失，达民情然后知利病。窃见去岁五月，诏求谠言，士民争欲自献。及详观诏语，名虽求谏，实欲拒言，约束丁宁，使不得观望迎合，犯令干誉，终之，必行黜罚以恐惧之。于是人人知戒，言将出而复止；至于冉申谕告，方达天聪。闻初诏乃蔡确、章惇造端，其词尽出于惇。今二人既去，其余党常怀丑正恶直之心，愿深留宸虑，以折邪谋。 遂论吕惠卿、邓绾： 虽罢扬州，犹莅小郡，小郡之民奚罪焉？乞投之散地，以谢天下。 又言： 近弹王中正、石得一等，虽已薄责，得一所任肘腋小人，如翟勍之徒，亦宜编削。 诏并降支郡营校。又论崔台符、贾种民舞文深酷之罪，皆逐之。出为淮南转运副使，历右司郎中、秘书少监、太仆卿，终河东转运使。
子肤，坐元符上书，陷于党籍。
蒋之奇，字颖叔，常州宜兴人。以伯父枢密直学士堂荫得官。擢进士第，中《春秋三传》科，至太常博士；又举贤良方正，试六论中选，及对策，失书问目，报罢。英宗览而善之，擢监察御史。
神宗立，转殿中侍御史，上谨始五事：一曰进忠贤，二曰退奸邪，三曰纳谏诤，四曰远近习，五曰闭女谒。神宗顾之曰： 斜封、墨敕必无有，至于近习之戒，孟子所谓 观远臣以其所主 者也。 之奇对曰： 陛下之言及此，天下何忧不治。 
初，之奇为欧阳修所厚，制科既黜，乃诣修盛言濮议之善，以得御史。复惧不为众所容，因修妻弟薛良孺得罪怨修，诬修及妇吴氏事，遂劾修。神宗批付中书，问状无实，贬监道州酒税，仍榜朝堂。至州，上表哀谢，神宗怜其有母，改监宣州税。
新法行，为福建转运判官。时诸道免役推行失平，之奇约僦庸费，随算钱高下均取之，民以为便。迁淮东转运副使。岁恶民流，之奇募使修水利以食流者。如扬之天长三十六陂，宿之临涣横斜三沟，尤其大也，用工至百万，溉田九千顷，活民八万四千。
历江西、河北、陕西副使。之奇在陕西，经赋入以给用度，公私用足。比其去，库缗八十余万，边粟皆支二年。移淮南，擢江、淮、荆、浙发运副使。元丰六年，漕粟至京，比常岁溢六百二十万石，锡服三品。请凿龟山左肘至洪泽为新河，以避淮险，自是无覆溺之患。诏增二秩，加直龙图阁，升发运使。凡六年，其所经度，皆为一司故事。
元祐初，进天章阁待制、知潭州。御史韩川、孙升、谏官朱光庭皆言之奇小人，不足当斯选。改集贤殿修撰、知广州。妖人岑探善幻，聚党二千人，谋取新兴，略番禺，包据岭表，群不逞借之为虐，其势张甚。之奇遣钤辖杨从先致讨，生擒之。加宝文阁待制。南海饶宝货，为吏者多贪声，之奇取前世牧守有清节者吴隐之、宋璟、卢奂、李勉等，绘其象，建十贤堂以祀，冀变其习。
徙河北都转运使、知瀛州。辽使耶律迪道死，所过郡守皆再拜致祭。之奇曰： 天子方伯，奈何为之屈膝邪！ 奠而不拜。入为户部侍郎。未几，复出知熙州。夏人论和，请画封境。之奇揣其非诚心，务守备，谨斥候，常若敌至。终之奇去，夏人不敢犯塞。
绍圣中，召为中书舍人，改知开封府，进龙图阁直学士，拜翰林学士兼侍读。元符末，邹浩以言事得罪，之奇折简别之，责守汝州。阅月，徙庆州。
徽宗立，复为翰林学士，拜同知枢密院。明年，知院事。沅州蛮扰边，之奇请遣将讨之，以其地为徽、靖二州。崇宁元年，除观文殿学士、知杭州。以弃河、湟事夺职，由正议大夫降中大夫。以疾告归，提举灵仙观。三年，卒，年七十四。后录其尝陈绍述之言，尽复官职。
之奇为部使者十二任，六曲会府，以治办称。且孜孜以人物为己任，在闽荐处士陈烈，在淮南荐孝子徐积，每行部至，必造之。特以畔欧阳修之故，为清议所薄。
子瑎至侍从，曾孙芾别有传。
陆佃，字农师，越州山阴人。居贫苦学，夜无灯，映月光读书。蹑屩从师，不远千里。过金陵，受经于王安石。熙宁三年，应举入京。适安石当国，首问新政，佃曰： 法非不善，但推行不能如初意，还为扰民，如青苗是也。 安石惊曰： 何为乃尔？吾与吕惠卿议之，又访外议。 佃曰： 公乐闻善，古所未有，然外间颇以为拒谏。 安石笑曰： 吾岂拒谏者？但邪说营营，顾无足听。 佃曰： 是乃所以致人言也。 明日，安石召谓之曰： 惠卿云： 私家取债，亦须一鸡半豚。 已遣李承之使淮南质究矣。 既而承之还，诡言于民无不便，佃说不行。
礼部奏名为举首。方廷试赋，遽发策题，士皆愕然；佃从容条对，擢甲科。授蔡州推官。初置五路学，选为郓州教授，召补国子监直讲。安石以佃不附己，专付之经术，不复咨以政。安石子雱用事，好进者坌集其门，至崇以师礼，佃待之如常。
同王子韶修定《说文》。入见，神宗问大裘袭衮，佃考礼以对。神宗悦，用为祥定郊庙礼文官。时同列皆侍从，佃独以光禄丞居其间。每有所议，神宗辄曰： 自王、郑以来，言礼未有如佃者。 加集贤校理、崇政殿说书，进讲《周官》，神宗称善，始命先一夕进稿。同修起居注。元丰定官制，擢中书舍人、给事中。哲宗立，太常请复太庙牙盘食。博士吕希纯、少卿赵令铄皆以为当复。佃言： 太庙，用先王之礼，于用俎豆为称；景灵宫、原庙，用时王之礼，于用牙盘为称，不可易也。 卒从佃议。
是时，更先朝法度，去安石之党，士多讳变所从。安石卒，佃率诸生供佛，哭而祭之，识者嘉其无向背。迁吏部侍郎，以修撰《神宗实录》徙礼部。数与史官范祖禹、黄庭坚争辨，大要多是安石，为之晦隐。庭坚曰： 如公言，盖佞史也。 佃曰： 尽用君意，岂非谤书乎！ 
进权礼部尚书。郑雍论其穿凿附会，改龙图阁待制、知颍州。佃以欧阳修守颍有遗爱，为建祠宇。《实录》成，加直学士，又为韩川、朱光庭所议，诏止增秩，徙知邓州。未几，知江宁府。甫至，祭安石墓。句容人盗嫂害其兄，别诬三人同谋。既皆讯服，一囚父以冤诉，通判以下皆曰： 彼怖死耳，狱已成，不可变。 佃为阅实，三人皆得生。绍圣初，治《实录》罪，坐落职，知秦州，改海州。朝论灼其情，复集贤殿修撰，移知蔡。
徽宗即位，召为礼部侍郎。上疏曰： 人君践祚，要在正始，正始之道，本于朝廷。近时学士大夫相倾竞进，以善求事为精神，以能讦人为风采，以忠厚为重迟，以静退为卑弱。相师成风，莫之或止，正而救之，实在今日。神宗延登真儒，立法制治，而元祐之际，悉肆纷更。绍圣以来，又皆称颂。夫善续前人者，不必因所为，否者赓之，善者扬焉。元祐纷更，是知赓之而不知扬之之罪也；绍圣称颂，是知扬之而不知赓之之过也。愿咨谋人贤，询考政事，惟其当之为贵，大中之期，亦在今日也。 徽宗遂命修《哲宗实录》。
迁吏部尚书，报聘于辽，归，半道闻辽主洪基丧，送伴者赴临而返，诮佃曰： 国哀如是，汉使殊无吊唁之仪，何也？ 佃徐应曰： 始意君匍匐哭踊而相见，即行吊礼；今偃然如常时，尚何所吊？ 伴者不能答。
拜尚书右丞。将祀南郊，有司欲饰大裘匣，度用黄金多，佃请易以银。徽宗曰： 匣必用饰邪？ 对曰： 大裘尚质，后世加饰焉，非礼也。 徽宗曰： 然则罢之可乎？数日来，丰稷屡言之矣。 佃因赞曰： 陛下及此，盛德之举也。 徽宗欲亲祀北郊，大臣以为盛暑不可，徽宗意甚确。朝退，皆曰： 上不以为劳，当遂行之。 李清臣不以为然。佃曰： 元丰非合祭而是北郊，公之议也。今反以为不可，何耶？ 清臣乃止。
御史中丞赵挺之以论事不当，罚金。佃曰： 中丞不可罚，罚则不可为中丞。 谏官陈瓘上书，曾布怒其尊私史而压宗庙。佃曰： 瓘上书虽无取，不必深怒，若不能容，是成其名也。 佃执政与曾布比，而持论多近恕。每欲参用元祐人才，尤恶奔竞，尝曰： 天下多事，须不次用人；苟安宁时，人之才无大相远，当以资历序进。少缓之，则士知自重矣。 又曰： 今天下之势，如人大病向愈，当以药饵辅养之，须其安平；苟为轻事改作，是使之骑射也。 
转左丞。御史论吕希纯、刘安世复职太骤，请加镌抑，且欲更惩元祐余党。佃为徽宗言不宜穷治，乃下诏申谕，揭之朝堂。谗者用是诋佃，曰： 佃名在党籍，不欲穷治，正恐自及耳。 遂罢为中大夫、知亳州，数月卒，年六十一。追复资政殿学士。
佃著书二百四十二卷，于礼家、名数之说尤精，如《埤雅》、《礼象》、《春秋后传》皆传于世。
吴居厚，字敦老，洪州人。第嘉祐进士，熙宁初，为武安节度推官。奉行新法，尽力核闲田，以均给梅山徭，计劳，得大理丞，转补司农属。元丰间，提举河北常平，增损役法五十一条，赐银绯，为京东转运判官，升副使。
天子方兴盐、铁，居厚精心计，笼络钩稽，收羡息钱数百万。即莱芜、利国二冶官自铸钱，岁得十万缗。诏褒揭其能。擢天章阁待制、都转运使。前使者皆以不任职蒙谴，居厚与河北蹇周辅、李南公会境上，议盐法，搜剔无遗。居厚起州县凡流，无阀阅勋庸，徒以言利得幸，不数岁，至侍从，嗜进之士从风羡美。又请以盐息买绢，资河东直；发大铁钱二十万贯，佐陕西军兴；且募民养保马。当时商功利之臣，所在成聚，居厚最为掊克。
剧盗王冲因民不忍，聚众数千，欲乘其行部至徐，篡取投诸冶。居厚闻知，间道遁去。元祐治其罪，责成州团练副使，安置黄州。章惇用事，起为江、淮发运使。疏支家河通漕，楚、海之间赖其利。召拜户部侍郎、尚书，以龙图阁学士知开封府，为永泰陵桥道顿递使。坐积雨留滞，罢知和州。
崇宁初，复尹开封，拜尚书右丞，进中书门下侍郎。以老避位，为资政殿学士、东太一宫使，恩许仍服方团金球文带。自是，前执政在京师者视此。出为亳州、洪州，徙太原，道都门，留使祐神观，复还政府，迁知枢密院。政和三年，以武康军节度使知洪州，卒，年七十九。赠开府仪同三司。
居厚在政地久，以周谨自媚，无赫显恶，唯一时聚敛，推为称首。
温益，字禹弼，泉州人。第进士，历大宗正丞、利州路湖南转运判官、工部员外郎。绍圣中，由诸王府记室出知福州，徙潭州。邹浩南迁过潭，暮投宿村寺，益即遣州都监将数卒夜出城，逼使登舟，竟凌风绝江而去。他逐臣在其境内，若范纯仁、刘奉世、韩川、吕希纯、吕陶，率为所侵困，用事者悦之。未及用，而徽宗以藩邸恩，召为太常少卿，迁给事中兼侍读。陈瓘指言其过，谓不宜列侍从、处经帐，不报。改龙图阁待制、知开封府，犹兼侍读。时执政倡言，帝当为哲宗服兄弟之服。曾肇在迩英读《史记·舜纪》，因言： 昔尧、舜同出黄帝，世数已远，然舜为尧丧三年者，以尝臣尧故也。 益意附执政，进曰： 《史记》世次不足信，尧、舜非同出。 迁吏部尚书。
建中靖国元年，拜尚书右书。邓洵武献《爱莫助之图》，帝初付曾布，布辞。改付益，益得藉手以为宜相蔡京，天下之善士，一切指为异论，时人恶之。布与京争事帝前，辞颇厉，益叱曰： 曾布安得无礼！ 帝不乐，布由是得罪，而京遂为相。进益中书侍郎。
益仕宦从微至著，无片善可纪，至其狡谲傅合，盖天禀然。及是，乃时有立异。京一日除监司、郡守十人，益稍不谓然。京知中书舍人郑居中与益厚，使居中自从其所问之，居中以告。益曰： 君在西掖，每见所论事，舍人得举职，侍郎顾不许耶？今丞相所拟钱和而下十人，皆其姻党耳，欲不逆其意得乎？ 京闻而颇惮焉。逾年，卒，年六十六。
子万石至尚书。
论曰：王安石为政，一时士大夫之素知名者，变其所守而从之，比比皆然；元绛所莅，咸有异政，亦谄事之，陋矣。许将尝力止发司马光墓，此为可称；而言者谓其仕于元祐、绍圣以至建中，左右视利，幡然改图，初无定论。邓润甫初掌笺记，盛有文名，而首赞绍述之谋，又表章蔡确定策之功，虽有他长，无足观矣。林希草制，务丑诋正人，自知隳坏名节，掷笔而悔之，何晚也；弟旦反其所为，纠劾巨奸，善恶岂相掩哉！蒋之奇始怂恿濮议，晚摭飞语，击举主以自文，小人之魁杰者也。吴居厚奉行新法，剥下媚上，温益阿附二蔡，物议不容。陆佃虽受经安石，而不主新法，元祐党人之罪，请一施薄罚而已，犹差贤于众人焉。
