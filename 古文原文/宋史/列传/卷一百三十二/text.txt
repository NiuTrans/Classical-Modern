朱弁郑望之张邵洪皓（子适遵迈）
朱弁，字少章，徽州婺源人。少颖悟，读书日数千言。既冠，入太学，晁说之见其诗，奇之，与归新郑，妻以兄女。新郑介汴、洛间，多故家遗俗，弁游其中，闻见日广。靖康之乱，家碎于贼，弁南归。
建炎初，议遣使问安两宫，弁奋身自献，诏补修武郎，借吉州团练使，为通问副使。至云中，见粘罕，邀说甚切。粘罕不听，使就馆，守之以兵。弁复与书，言用兵讲和利害甚悉。
绍兴二年，金人忽遣宇文虚中来，言和议可成，当遣一人诣元帅府受书还，虚中欲弁与正使王伦探策决去留，弁曰： 吾来，固自分必死，岂应今日觊幸先归。愿正使受书归报天子，成两国之好，蚤申四海之养于两宫，则吾虽暴骨外国，犹生之年也。 伦将归，弁请曰： 古之使者有节以为信，今无节有印，印亦信也。愿留印，使弁得抱以死，死不腐矣。 伦解以授弁，弁受而怀之，卧起与俱。
金人迫弁仕刘豫，且訹之曰： 此南归之渐。 弁曰： 豫乃国贼，吾尝恨不食其肉，又忍北面臣之，吾有死耳。 金人怒，绝其饩遗以困之。弁固拒驿门，忍饥待尽，誓不为屈。金人亦感动，致礼如初。久之，复欲易其官，弁曰： 自古兵交，使在其间，言可从从之，不可从则囚之、杀之，何必易其官？吾官受之本朝，有死而已，誓不易以辱吾君也。 且移书耶律绍文等曰： 上国之威命朝以至，则使人夕以死，夕以至则朝以死。 又以书诀后使洪皓曰： 杀行人非细事，吾曹遭之，命也，要当舍生以全义尔。 乃具酒食，召被掠士夫饮，半酣，语之曰： 吾已得近郊某寺地，一旦毕命报国，诸公幸瘗我其处，题其上曰 有宋通问副使朱公之墓 ，于我幸矣。 众皆泣下，莫能仰视。弁谈笑自若，曰： 此臣子之常，诸君何悲也？ 金人知其终不可屈，遂不复强。
王伦还朝，言弁守节不屈，帝为官其子林，赐其家银帛。会粘罕等相继死灭，弁密疏其事及金国虚实，曰： 此不可失之时也。 遣李发等间行归报。其后，伦复归，又以弁奉送徽宗大行之文为献，其辞有曰： 叹马角之未生，魂消雪窖；攀龙髯而莫逮，泪洒冰天。 帝读之感泣，官其亲属五人，赐吴兴田五顷。帝谓丞相张浚曰： 归日，当以禁林处之。 八年，金使乌陵思谋、石庆充至，称弁忠节，诏附黄金三十两以赐。
十三年，和议成，弁得归。入见便殿，弁谢且曰： 人之所难得者时，而时之运无已；事之不可失者几，而几之藏无形。惟无已也，故来迟而难遇；惟无形也，故动微而难见。陛下与金人讲和，上返梓宫，次迎太母，又其次则怜赤子之无辜，此皆知时知几之明验。然时运而往，或难固执；几动有变，宜鉴未兆。盟可守，而诡诈之心宜嘿以待之；兵可息，而销弭之术宜详以讲之。金人以黩武为至德，以苟安为太平，虐民而不恤民，广地而不广德，此皆天助中兴之势。若时与几，陛下既知于始，愿图厥终。 帝纳其言，赐金帛甚厚。弁又以金国所得六朝御容及宣和御书画为献。秦桧恶其言敌情，奏以初补官易宣教郎、直秘阁。有司校其考十七年，应迁数官。桧沮之，仅转奉议郎。十四年，卒。
弁为文慕陆宣公，援据精博，曲尽事理。诗学李义山，词气雍容，不蹈其险怪奇涩之弊。金国名王贵人多遣子弟就学，弁因文字往来说以和好之利。及归，述北方所见闻忠臣义士朱昭、史抗、张忠辅、高景平、孙益、孙谷、傅伟文、李舟、五台僧宝真、妇人丁氏、晏氏、小校阎进、朱勣等死节事状，请加褒录以劝来者。有《聘游集》四十二卷、《书解》十卷、《曲洧旧闻》三卷、《续骫骳说》一卷，《杂书》一卷、《风月堂诗话》三卷、《新郑旧诗》一卷、《南归诗文》一卷。
郑望之，字顾道，彭城人，显谟阁直学士仅之子也。望之少有文名，山东皆推重。登崇宁五年进士第，自陈留簿累迁枢密院编修官，历开封府仪、工、户曹，以治办称。临事劲正，不受请托。宦寺有强占民田者，奏归之。蔡京子欲夺人妾，使人谕意，望之拒不受。除驾部员外郎兼金部。
靖康元年，金人攻汴京，假尚书工部侍郎，俾为军前计议使。既还，金人遣吴孝民与望之同入见。望之言金人意在金币，且要大臣同议，乃命同知枢密院事李棁与望之再使，斡离不以朝廷受归朝官及赐平州张觉手诏为辞，遣萧三宝奴偕棁等还，以书求割三镇，欲得宰相交地，亲王送大军过河。
时高宗在康邸慷慨请行，遂与张邦昌乘筏渡濠，自午至夜分，始达金砦。又除望之户部侍郎，同棁再至金营，仍以珠玉遗金人。金人拘留望之逾旬。会姚平仲夜劫砦不克，斡离不以用兵诘责诸使者，邦昌恐惧涕泣，王不为动。金人遂不欲留王，更请肃王，乃以兵送望之诣国王砦诘问。会再遣宇文虚中持割地诏至，望之得还，因盛言敌势强大，我兵削弱，不可不和。既而金兵退，朝廷以议和非策，罢望之提举亳州明道宫。
建炎初，李纲以望之张皇敌势，沮损国威，以致祸败，责海州团练副使，连州居住。纲罢，诏望之为户部侍郎，寻转吏部侍郎。论王云之冤，帝为感动，复云元官，与七子恩泽。寻兼主管御营司参赞军事。论航海不便，忤旨，以集英殿修撰再领亳州明道宫。起知宣州，逾年，以言章罢。
绍兴二年，会赦，复徽猷阁待制致仕。七年，落致仕，召赴行在。望之以衰老辞，帝谓大臣曰： 望之，朕故人也。 于是升徽猷阁直学士，复致仕。三十一年，卒，年八十四。赠中大夫。
张邵，字才彦，乌江人。登宣和三年上舍第。建炎元年，为衢州司刑曹事。会诏求直言，邵上疏曰： 有中原之形势，有东南之形势。今纵未能遽争中原，宜进都金陵，因江、淮、蜀、汉、闽、广之资，以图恢复，不应退自削弱。 
三年，金人南侵，诏求可至军前者，邵慨然请行，转五官，直龙图阁，假礼部尚书，充通问使，武官杨宪副之，即日就道。至濰州，接伴使置酒张乐，邵曰： 二帝北迁，邵为臣子，所不忍听，请止乐。 至于三四，闻者泣下。翌日，见左监军挞揽，命邵拜，邵曰： 监军与邵为南北朝从臣，无相拜礼。 且以书抵之曰： 兵不在强弱，在曲直。宣和以来，我非无兵也，帅臣初开边隙，谋臣复启兵端，是以大国能胜之。厥后伪楚僣立，群盗蜂起，曾几何时，电扫无余，是天意人心未厌宋德也。今大国复裂地以封刘豫，穷兵不已，曲有在矣。 挞揽怒，取国书去，执邵送密州，囚于祚山砦。
明年，又送邵于刘豫，使用之。邵见刘豫，长揖而已，又呼为 殿院 ，责以君臣大义，词气俱厉，豫怒，械置于狱，杨宪遂降。豫知邵不屈，久之，复送于金，拘之燕山僧寺，从者皆莫知所之。后又作书，为金言 刘豫挟大国之势，日夜南侵，不胜则首鼠两端，胜则如养鹰，饱则飏去，终非大国之利 ，守者密以告，金取其书去，益北徙之会宁府，距燕三千里。金尝大赦，许宋使者自便还乡，人人多占籍淮北，冀幸稍南。惟邵与洪皓、朱弁言家在江南。
十三年，和议成，及皓、弁南归。八月，入见，奏前后使者如陈过庭、司马朴、滕茂实、崔纵、魏行可皆殁异域未褒赠者，乞早颁恤典。邵并携崔纵柩归其家。升秘阁修撰，主管佑神观。左司谏詹大方论其奉使无成，改台州崇道观。移书时相，劝其迎请钦宗与诸王后妃。十九年，以敷文阁待制提举江州太平兴国宫。知池州，再奉祠卒，年六十一。累赠少师。
邵负气，遇事慷慨，常以功名自许，出使囚徙，屡濒于死。其在会宁，金人多从之学。喜诵佛书，虽异域不废。初，使金时，遇秦桧于濰州。及归，上书言桧忠节，议者以是少之。后弟祁下大理狱，将株连邵，会桧死得免。有文集十卷。
子孝览、孝曾、孝忠。孝曾后亦以出使殁于金，金人知为邵子，尚怜之。
洪皓，字光弼，番易人。少有奇节，慷慨有经略四方志。登政和五年进士第。王黼、朱勔皆欲婚之，力辞。宣和中，为秀州司录。大水，民多失业，皓白郡守以拯荒自任，发廪损直以粜。民坌集，皓恐其纷竞，乃别以青白帜，涅其手以识之，令严而惠遍。浙东纲米过城下，皓白守邀留之，守不可，皓曰： 愿以一身易十万人命。 人感之切骨，号 洪佛子 。其后秀军叛，纵掠郡民，无一得脱，惟过皓门曰： 此洪佛子家也。 不敢犯。
建炎三年五月，帝将如金陵，皓上书言： 内患甫平，外敌方炽，若轻至建康，恐金人乘虚侵轶。宜先遣近臣往经营，俟告办，回銮未晚。 时朝议已定，不从，既而悔之。他日，帝问宰辅近谏移跸者谓谁，张浚以皓对。时议遣使金国，浚又荐皓于吕颐浩，召与语，大悦。皓方居父丧，颐浩解衣巾，俾易墨衰绖入对。帝以国步艰难、两宫远播为忧。皓极言： 天道好还，金人安能久陵中夏！此正春秋邲、郢之役，天其或者警晋训楚也。 帝悦，迁皓五官，擢徽猷阁待制，假礼部尚书，为大金通问使，龚
璹副之。令与执政议国书，皓欲有所易，颐浩不乐，遂抑迁官之命。
时淮南盗贼踵起，李成甫就招，即命知泗州羁縻之。乃命皓兼淮南、京东等路抚谕使，俾成以所部卫皓至南京。比过淮南，成方与耿坚共围楚州，责权州事贾敦诗以降敌，实持叛心。皓先以书抵成，成以汴涸，虹有红巾贼，军食绝，不可往。皓闻坚起义兵，可撼以义，遣人密谕之曰： 君数千里赴国家急，山阳纵有罪，当禀命于朝；今擅攻围，名勤王，实作贼尔。 坚意动，遂强成敛兵。
皓至泗境，迎骑介而来，龚璹曰： 虎口不可入。 皓遂还，上疏言： 成以朝廷馈饷不继，有 引众建康 之语。今靳赛据扬州，薛庆据高邮，万一三叛连衡，何以待之？此含垢之时，宜使人谕意，优进官秩，畀之以京口纲运，如晋明帝待王敦可也。 疏奏，帝即遣使抚成，给米伍万石。颐浩恶其直达而不先白堂，奏皓托事稽留，贬二秩。皓遂请出滁阳路，自寿春由东京以行。至顺昌，闻群盗李阎罗、小张俊者梗颍上道。皓与其党遇，譬晓之曰： 自古无白头贼。 其党悔悟，皓使持书至贼巢，二渠魁听命，领兵入宿卫。
皓至太原，留几一年，金遇使人礼日薄。及至云中，粘罕迫二使仕刘豫，皓曰： 万里衔命，不得奉两宫南归，恨力不能磔逆豫，忍事之邪！留亦死，不即豫亦死，不愿偷生鼠狗间，愿就鼎镬无悔。 粘罕怒，将杀之。旁一酋唶曰： 此真忠臣也。 目止剑士，为之跪请，得流递冷山。流递，犹编窜也。惟璹至汴受豫官。
云中至冷山行六十日，距金主所都仅百里，地苦寒，四月草生，八月已雪，穴居百家，陈王悟室聚落也。悟室敬皓，使教其八子。或二年不给食，盛夏衣粗布，尝大雪薪尽，以马矢然火煨面食之。或献取蜀策，悟室持问皓，皓力折之。悟室锐欲南侵，曰： 孰谓海大，我力可乾，但不能使天地相拍尔。 皓曰： 兵犹火也，弗戢将自焚，自古无四十年用兵不止者。 又数为言所以来为两国事，既不受使，乃令深入教小儿，非古者待使之礼也。悟室或答或默，忽发怒曰： 汝作和事官，而口硬如许，谓我不能杀汝耶？ 皓曰： 自分当死，顾大国无受杀行人之名，愿投之水，以坠渊为名可也。 悟室义之而止。
和议将成，悟室问所议十事，皓条析甚至。大略谓封册乃虚名，年号本朝自有；金三千两景德所无，东南不宜蚕，绢不可增也；至于取淮北人，景德载书犹可覆视。悟室曰： 诛投附人何为不可？ 皓曰： 昔魏侯景归梁，梁武帝欲以易其侄萧明于魏，景遂叛，陷台城，中国决不蹈其覆辙。 悟室悟曰： 汝性直不诳我，吾与汝如燕，遣汝归议。 遂行。会莫将北来，议不合，事复中止。留燕甫一月，兀术杀悟室，党类株连者数千人，独皓与异论几死，故得免。
方二帝迁居五国城，皓在云中密遣人奏书，以桃、梨、粟、面献，二帝始知帝即位。皓闻祐陵讣，北向泣血，旦夕临，讳日操文以祭，其辞激烈，旧臣读之皆挥涕。绍兴十年，因谍者赵德，书机事数万言，藏故絮中，归达于帝。言： 顺昌之役，金人震惧夺魄，燕山珍宝尽徙以北，意欲捐燕以南弃之。王师亟还，自失机会，今再举尚可。 十一年，又求得太后书，遣李微持归，帝大喜曰： 朕不知太后宁否几二十年，虽遣使百辈，不如此一书。 是冬，又密奏书曰： 金已厌兵，势不能久，异时以妇女随军，今不敢也。若和议未决，不若乘势进击，再造反掌尔。 又言： 胡铨封事此或有之，金人知中国有人，益惧。张丞相名动异域，惜置之散地。 又问李纲、赵鼎安否，献六朝御容、徽宗御书。其后梓宫及太后归音，皓皆先报。
初，皓至燕，宇文虚中已受金官，因荐皓。金主闻其名，欲以为翰林直学士，力辞之。皓有逃归意，乃请于参政韩昉，乞于真定或大名以自养。昉怒，始易皓官为中京副留守，再降为留司判官。趣行屡矣，皓乞不就职，昉竟不能屈。金法，虽未易官而曾经任使者，永不可归，昉遂令皓校云中进士试，盖欲以计堕皓也。皓复以疾辞。未几，金主以生子大赦，许使人还乡，皓与张邵、朱弁三人在遣中。金人惧为患，犹遣人追之，七骑及淮，而皓已登舟。
十二年七月，见于内殿，力求郡养母。帝曰： 卿忠贯日月，志不忘君，虽苏武不能过，岂可舍朕去邪！ 请见慈宁宫，帟人设帘，太后曰： 吾故识尚书。 命撤之。皓自建炎己酉出使，至是还，留北中凡十五年。同时使者十三人，惟皓、邵、弁得生还，而忠义之声闻于天下者，独皓而已。皓既对，退见秦桧，语连日不止，曰： 张和公金人所惮，乃不得用。钱塘暂居，而景灵宫、太庙皆极土木之华，岂非示无中原意乎？ 桧不怿，谓皓子适曰： 尊公信有忠节，得上眷。但官职如读书，速则易终而无味，须如黄钟、大吕乃可。 八月，除徽猷阁直学士、提举万寿观兼权直学士院。
金人来取赵彬等三十人家属，诏归之。皓曰： 昔韩起谒环于郑，郑，小国也，能引义不与。金既限淮，官属皆吴人，宜留不遣，盖虑知其虚实也。彼方困于蒙兀，姑示强以尝中国，若遽从之，谓秦无人，益轻我矣。 桧变色曰： 公无谓秦无人。 既而复上疏曰： 恐以不与之故，或致渝盟，宜告之曰： 俟渊圣及皇族归，乃遣。  又言： 王伦、郭元迈以身徇国，弃之不取，缓急何以使人？ 桧大怒，又因言室撚寄声，桧怒益甚，语在《桧传》。翌日，侍御史李文会劾皓不省母，出知饶州。
明年，大水，中官白锷宣言： 燮理乖盭，洪尚书名闻天下，胡不用？ 桧闻之愈怒，系锷大理狱，寻流岭表。谏官詹大方遂论皓与锷为刎颈交，更相称誉，罢皓提举江州太平观。锷初不识皓，特以从太后北归，在金国素知皓名尔。
寻居母丧，他言者犹谓皓睥睨钧衡。终丧，除饶州通判。李勤又附桧诬皓作欺世飞语，责濠州团练副使，安置英州。居九年，始复朝奉郎，徙袁州，至南雄州卒，年六十八。死后一日，桧亦死。帝闻皓卒，嗟惜之，复敷文阁直学士，赠四官。久之，复徽猷阁直学士，谥忠宣。
皓虽久在北廷，不堪其苦，然为金人所敬，所著诗文，争钞诵求鋟梓。既归，后使者至，必问皓为何官、居何地。性急义，当艰危中不少变。懿节后之戚赵伯璘隶悟室戏下，贫甚，皓赒之。范镇之孙祖平为佣奴，皓言于金人而释之。刘光世庶女为人豢豕，赎而嫁之。他贵族流落贱微者，皆力拔以出。惟为桧所嫉，不死于敌国，乃死于谗慝。
皓博学强记，有文集五十卷及《帝王勇要》、《姓氏指南》、《松漠纪闻》、《金国文具录》等书。子适、遵、迈。
适字景伯，皓长子也。幼敏悟，日诵三千言。皓使朔方，适年甫十三，能任家事。以皓出使恩，补修职郎。绍兴十二年，与弟遵同中博学宏词科。高宗曰： 父在远方，子能自立，此忠义报也，宜升擢。 遂除敕令所删定官。后三年，弟迈亦中是选，由是三洪文名满天下。改秘书省正字。
甫数月，皓归，忤秦桧，出知饶州，适亦出为台州通判。垂满，皓谪英州，适复论罢，往来岭南省侍者九载。桧死皓还，道卒，服阕，起知荆门军。应诏上宽恤四事：轻茶额钱，它州代贡礼物，辟试闱以复旧额，蠲官田令不种者输租。改知徽州，寻提举江东路常平茶盐，首言役法不均之弊。
会完颜亮来侵，上亲征，适觐金陵，言： 本路旱，百姓逐食于淮，复遭金兵，今各怀归而田产为官鬻，请听其估赎之。 及亮毙，适上疏曰： 大定僣号，诸国未必服从，宜多遣密诏传谕中原义士，各取州县，因以畀之。王师但留屯淮、泗，募兵积粟，以为声援。俟蜀、汉、山东之兵数道皆集，见可而进，庶几兵力不顿，可以万全。 升尚书户部郎中，总领淮东军马钱粮。孝宗即位，海州解围，符离用兵，馈饷繁多，适究心调度，供亿无阙。迁司农少卿。
隆兴二年二月，召贰太常兼权直学士院。上欲除诸将环卫官，诏讨论其制。适具唐及本朝沿革十一条上之，且言： 太祖、太宗朝，常以处诸将及降王之君臣，自后多以皇族为之，故国史以为官存而事废。陛下修饬戎备，不必远取唐制，祖宗故事盖可法则。今径行换授，恐有减奉之患，乞如阁职兼带节度，至刺史带上将军，横行遥郡带大将军，正使带将军，副使带中郎将，又以下则带左右郎将，其官府人吏，令有司相度以闻。 除中书舍人。时金人再犯淮，羽檄沓至，书诏填委，盗访醻答率称上旨，自此有大用意。金既寻盟，首为贺生辰使。金遣同签书枢密院事高嗣先接伴，自言其父司空有德于皓，相与甚欢，得其要领以归。
乾道元年五月，迁翰林学士，仍兼中书舍人。秦埙久废，忽予祠，适奏曰： 李林甫死后，诸子皆流配岭南。秦桧稔恶自毙，不肖之孙官职仍旧，可谓幸矣。宫观虽小，埙得之，则人以除用之渐，恐桧党牵连而进。 其命遂寝。时巫伋复召，莫汲擢枢密院编修官，余尧弼复龙图阁学士，适谓其皆桧党也，随命缴之。
六月，除端明殿学士、签书枢密院事。上谕参政钱端礼、虞允文曰： 三省事与洪适商量。 东西府始同班奏事。八月，拜参知政事。谏议大夫林安宅以铜钱多入北境，请禁之，即蜀中取铁钱行之淮上。事既行，适言其不可。上问之，适曰： 今每州不得千缗，一州以万户计之，每家才得数百，恐民间无以贸易。且客旅无回货，盐场有大利害。 上以为然，乃寝前命，但于蜀中取十五万缗，行之庐、和二州而已。
十二月，拜尚书右仆射、同中书门下平章事兼枢密使。未几，春霖，适引咎乞退，林安宅抗疏论适，既而台臣复合奏。三月，除观文殿学士、提举江州太平兴国宫。寻起知绍兴府、浙东安抚使。再奉祠。淳熙十一年薨，年六十八，谥文惠。
适以文学闻望，遭时遇主，自两制一月入政府，又四阅月居相位，又三月罢政，然无大建明以究其学。家居十有六年，兄弟鼎立，子孙森然，以著述吟咏自乐，近世备福鲜有及之。或谓适党汤思退，又谓适来自淮东，言张浚妄费，浚以此罢相，子九人：槻、柲、〈木習〉、〈木修〉、樌、桴、楹、槺、梠。
遵字景严，皓仲子也。自儿时端重如成人，从师业文，不以岁时寒暑辍。父留沙漠，母亡，遵孺慕攀号。既葬，兄弟即僧舍肄词业，夜枕不解衣。以父荫补承务郎，与兄适同试博学宏词科，中魁选，赐进士出身。高宗以皓远使，擢为秘书省正字。中兴以来，词科中选即入馆，自遵始。宰相秦桧子熺为官长，謦欬为人轻重，遵恬然不附丽。二年弗迁。
皓南还，与朝论异，出守。遵遂乞外，通判常、婺、越三州。绍兴二十五年，汤思退荐之，复入为正字。八月，兼权直学士院。汤鹏举副台端，密荐为御史。方赐对而父讣闻。二十八年，免丧，召对，极陈父冤，曰： 先臣与龚璹同出疆，璹仕于刘豫，以妄杀兵官为豫所诛，而秦桧赠以节旄，擢用其子。先臣拒金人之命，留十五岁乃得归，顾南窜岭外，臣兄弟屏迹在外。桧不分忠逆如此。 高宗悉为道谤语所起，且曰： 卿再登三馆，尝典书命，今以修注处卿。 遂拜起居舍人。
奏乞以经筵官除罢及封章进对、宴会锡予、讲读问答等事，萃为一书，名之曰《迩英记注》。其后乾道间又有《祥曦殿记注》，实自遵始。又因面对，论铸钱利害，帝嘉纳之。迁起居郎兼权枢密院都承旨。旧制，修注官、经筵官许留身奏事，而近例无有。遵奏请复旧制，且言起居注未修者十五年，请除见修月进外，每月带修，皆从之。
二十九年，拜中书舍人。殿前裨将辅逵转防御使，王纲转团练使，遵言： 近制管军官十年始一迁，今两人不满岁，安得尔？ 时勋臣子孙多躐居台省，遵极言乞明有所止。高宗曰： 正立法，自今功臣子孙序迁至侍从，并令久任在京宫观。 遵曰： 侍从，朝廷高选，非如磨勘阶官，安有迁序之制？ 退而上奏言： 今内外将家无虑二十人，若以序迁，不出十年，西清次对皆可坐致。太祖开国功臣子孙不过诸司，惟曹彬之子琮、玮以功名自奋，遂为节度，初不闻有递迁侍从之例。今旨一出，使穆清之地类皆将种，非所以示天下。望收还前诏。 又言： 瑞昌、兴国之间茶商失业，聚为盗贼。望揭榜开谕，许其自新，愿充军者填刺，愿为农者放还。 上皆可其奏。
论者欲复鄱阳永平、永丰两监鼓铸，诏给、舍议，遵曰： 唐有鼓铸使，国朝或以漕臣兼领，或分道置使，厘为三司。自中兴来，置都大提点，官属太多，动为州县之害。间者亟行废罢，又无一定之论，初委运使，又委提刑，又委郡守、贰，号令不一，鼓铸益少。窃以为复置便。 
三十年正月，试吏部侍郎。异时选人诣曹改秩，吏倚为市，亳毛不中节，必巧生沮阂，须赂饷满欲乃止。遵明与约，苟于大体无害，先行后审，荐员有定限，而举者周遮重复，或同时一章而巧为两牍，或当荐五员而辄逾十数，或当举职官而诡为京状，或身系常调而妄称职司，或东西分曹而交错搀补，或已予复夺而指云事故，件析枚数，请凡如是者得通劾之。旧制，致仕任子，随所在审敕牒即请行。是时，从议者请，必令于元州判奏。遵言： 士大夫或游宦粤、蜀，数千里外，不幸以死。临终谢事，其家获归故里已为至难，今复因此龃龉，反复稽延，是明与恶吏为地也。 乃止仍旧贯。
平江、湖、秀三州水，无以输秋苗，有司抑令输麦。遵言： 麦价珠不在米下，民困如是，奈何指夏以为秋，衍一以为二，使挤沟壑乎？愿量取其半，而被水害者悉免之。 金人来索绛阳郭小的、安化刘孝恭二百家，遵以蜀之李特可为至戒，愿以根集未足为解，淹引日月报之。迁翰林学士兼吏部尚书。汪澈论汤思退罢相，遵行制无贬词，澈以为言。遂丐去，以徽猷阁直学士提举太平兴国宫。
三十一年，金主完颜亮命其尚书苏保衡由海道窥二浙，朝廷以浙西副总管李宝御之。宝驻兵平江，守臣朱翌素与宝异，朝议以遵尝荐宝，乃命遵知平江。及宝以舟师捣胶西，凡资粮、器械、舟楫皆遵供亿，宝成功而归，遵之助为多。车驾幸金陵，禁卫士丐索无艺，它郡随与不厌。至吴，乃相告曰： 内翰在此，汝毋复然。 先是，朝廷虑商舶为贼得，悉拘入官，既而不返，并海县团萃巨舰及募水手、民兵，皆絷留未得去。遵因对论之，以船还商，而听水手自便，吴人德之。
孝宗即位，拜翰林学士承旨兼侍读。诏问宰执、侍从、台谏曰： 敌人来索旧礼，从之则不忍屈，不从则边患未已。中原归正人源源不绝，纳之则东南力不能给，否则绝向化之心。宜指陈定论以闻。 遵与给事中金安节、中书舍人唐文若、起居郎周必大共为一议，其略谓： 不宜直情径行，亦未可遽为之屈，谓宜遗金缯如前日之数，或许稍归侵地如海、泗之类，则彼亦可藉口而来议矣。 
知隆兴元年贡举，拜同知枢密院事。寿康殿产金芝十二，同列议表贺，遵引李文靖奏灾异故事风止之。荐眉山李焘、永嘉郑伯熊及林光朝，未及用，会汤思退为左相，而次相张浚罢，御史周璪策遵且超迁，上章致劾，上亟徙置他官。遵不能安位，连章乞免，讫与御史俱去。是年七月，以端明殿学士提举太平兴国宫。
乾道六年，起知信州。徙知太平州。前守周璪以尝论遵，闻遵来，不俟合符驰去。遵追饯至十里，劳苦如平时，曰： 君当官而行，我何怨？ 闻者以为盛德。圩田坏，民失业，遵鸠民筑圩凡万数。方冬盛寒，遵躬履其间，载酒食亲饷馌，恩意倾尽，人忘其劳。运使张松忌功，妄奏圩未尝决，民未尝转徙，必责圩户自阏筑，且裁省募工钱米之半。遵连疏争，至酒遣朝臣覆按。于是将作少监马希言、监察御史陈举善狎至，黜松言，圩遂成，合四百五十有五。松无所泄其忿，则别治溧水永丰圩，来调丁、米、木，数甚广。遵曰： 郡当岁俭，方振恤流移，劝分乞籴，如自刲其股以充喉，不暇食，况能饱他人腹哉。 执不从。
楚地旱，旁县振赡者虑不早，施置失后先，或得米而亡以炊，或阖户莩藉而廪不至。遵简宾佐，随远近壮老以差赋给，蠲租至十九，又告籴于江西，得活者不啻万计。戍兵乘时盗利，曹伍剽于野，尽执拘以归其军。故当大札瘥而邑落晏然。徙知建康府、江东安抚使兼行宫留守。孝宗谕当制舍人范成大，褒其治绩，且许入觐。
时虞允文当国，有北征志。先调侍卫马军出屯，其在府者五军，悉送其孥，谋筑营砦，无虑万灶。张松用不能罢，特敕遵同宰执赴选德殿奏事。遵奏外臣不敢尾二府后，愿需班退别引，上弗许。进资政殿学士以行。至则揭榜，民苗米唯输正不输耗，听民自持斛概，庾人不能轻重其手。遍行郊野卜砦地，求不妨民居、不夷冢墓者，逾年始得之。营卒醉，妄言摇众，斩之，磔于市，三军无敢哗。有昼入旗亭挺刃椎垆者，械付狱，驿上奏未下，统帅惧得谴，请自治之。孝宗怒，罢统帅，遵亦坐贬两秩。未几，五营成，复元官，仍拜资政殿学士。淳熙元年，提举洞霄宫。十一月，薨，年五十有五。谥文安。
迈字景卢，皓季子也。幼读书日数千言，一过目辄不忘，博极载籍，虽稗官虞初，释老傍行，靡不涉猎。从二兄试博学宏词科，迈独被黜。绍兴十五年始中第，授两浙转运司干办公事，入为敕令所删定官。皓忤秦桧投闲，桧憾未已，御史汪勃论迈知其父不靖之谋，遂出添差教授福州。累迁吏部郎兼礼部。
上居显仁皇后丧，当孟飨，礼官未知所从，迈请遣宰相分祭，奏可。除枢密检详文字。建议令民入粟赎罪，以纾国用，又请严法驾出入之仪。
三十一年，议钦宗谥，迈曰： 渊圣北狩不返，臣民悲痛，当如楚人立怀王之义，号怀宗，以系复仇之意。 不用。吴璘病笃，朝论欲徙吴拱代之。迈曰： 吴氏以功握蜀兵三十年，宜有以新民观听，毋使尾大不掉。知枢密院事叶义问出视师，奏以迈参议军事，至镇江，闻瓜洲官军与金人相持，遑遽失措。会建康走驿告急，义问遽欲还，迈力止之曰： 今退师，无益京口胜败之数，而金陵闻返旆，人心动摇，不可。 迁左司员外郎。
三十二年春，金主褒遣左监军高忠建来告登位，且议和，迈为接伴使，知阁门张抡副之。上谓执政曰： 向日讲和，本为梓宫、太后，虽屈己卑辞，有所不惮。今两国之盟已绝，名称以何为正，疆土以何为准，朝见之仪，岁币之数，所宜先定。 及迈、抡入辞，上又曰： 朕料此事终归于和，欲首议名分，而土地次之。 迈于是奏更接伴礼数，凡十有四事。自渡江以来，屈己含忍多过礼，至是一切杀之，用敌国体，凡远迎及引接金银等皆罢。既而高忠建有责臣礼及取新复州郡之议，迈以闻，且奏言： 土疆实利不可与，礼际虚名不足惜。 礼部侍郎黄中闻之，亟奏曰： 名定实随，百世不易，不可谓虚。土疆得失，一彼一此，不可谓实。 兵部侍郎陈俊卿亦谓： 先正名分，名分正则国威张，而岁币亦可损矣。 
进起居舍人。时议遣使报金国聘，三月丁巳，诏侍从、台谏各举可备使命者一人。初，迈之接伴也，既持旧礼折伏金使，至是，慨然请行。于是假翰林学士，充贺登位使，欲令金称兄弟敌国而归河南地。夏四月戊子，迈辞行，书用敌国礼，高宗亲札赐迈等曰： 祖宗陵寝，隔阔三十年，不得以时洒扫祭祀，心实痛之。若彼能以河南地见归，必欲居尊如故，正复屈己，亦何所惜。 迈奏言： 山东之兵未解，则两国之好不成。 至燕，金阁门见国书，呼曰： 不如式。 抑令使人于表中改陪臣二字，朝见之仪必欲用旧礼。迈初执不可，既而金锁使馆，自旦及暮水浆不通，三日乃得见。金人语极不逊，大都督怀忠议欲质留，左丞相张浩持不可，乃遣还。七月，迈回朝，则孝宗已即位矣。殿中侍御史张震以迈使金辱命，论罢之。明年，起知泉州。
乾道二年，复知吉州。入对，遂除起居舍人，直前言： 起居注皆据诸处关报，始加修纂，虽有日历、时政记，亦莫得书。景祐故事，有《迩英延义二阁注记》，凡经筵侍臣出处、封章进对、宴会赐予，皆用存记。十年间稍废不续，陛下言动皆罔闻知，恐非命侍本意。乞令讲读官自今各以日得圣语关送修注官，令讲筵所牒报，使谨录之，因今所御殿名曰《祥曦记注》。 制可。
三年，迁起居郎，拜中书舍人兼侍读、直学士院，仍参史事。父忠宣、兄适、遵皆历此三职，迈又踵之。迈奏： 三省事无巨细，必先经中书书黄，宰执书押，当制舍人书行，然后过门下，给事中书读，如给、舍有所建明，则封黄具奏，以听上旨。惟枢密院既得旨，即书黄过门下，例不送中书，谓之 密白 ，则封驳之职似有所偏，况今宰相兼枢密，因而厘正，不为有嫌。望诏枢密院。凡已被制敕，并关左右省依三省书黄，以示重出命之意。 报可。
六年，除知赣州，起学宫，造浮梁，士民安之。郡兵素骄，小不如欲则跋扈，郡岁遣千人戍九江，是岁，或怵以至则留不复返，众遂反戈。民讹言相惊，百姓恟惧。迈不为动，但遣一校婉说之，俾归营，众皆听，垂橐而入，徐诘什五长两人，械送浔阳，斩于市。辛卯岁饥，赣适中熟，迈移粟济邻郡。僚属有谏止者，迈笑曰： 秦、越瘠肥，臣子义耶？ 寻知建宁府。富民有睚眦杀人衷刃篡狱者，久拒捕，迈正其罪，黥流岭外。
十一年，知婺州，奏： 金华田多沙，势不受水，五日不雨则旱，故境内陂湖最当缮治。命耕者出力，田主出谷，凡为公私塘堰及湖，总之为八百三十七所。 婺军素无律，春给衣，欲以缗易帛，吏不可，则群呼啸聚于郡将之治，郡将惴恐，姑息如其欲。迈至，众狃前事，至以飞语榜谯门。迈以计逮捕四十有八人，置之理，党众相嗾，哄拥迈轿，迈曰： 彼罪人也，汝等何预？ 众逡巡散去。迈戮首恶二人，枭之市，余黥挞有差，莫敢哗者。事闻，上语辅臣曰： 不谓书生能临事达权。 特迁敷文阁待制。
明年，召对，首论淮东边备六要地：曰海陵，曰喻洳，曰盐城，曰宝应，曰清口，曰盱眙。谓宜修城池，严屯兵，立游桩，益戍卒。又言： 许浦宜开河三十六里，梅里镇宜筑二大堰，作斗门，遇行师，则决防送船。 又言： 冯湛创多桨船，底平樯浮，虽尺水可运。今十五六年，修葺数少，不足用。 谓宜募濒海富商入船予爵，招善操舟者以补水军，上嘉之。以提举佑神观兼侍讲、同修国史。
迈初入史馆，预修《四朝帝纪》，进敷文阁直学士、直学士院。讲读官宿直，上时召入，谈论至夜分。十三年九月，拜翰林学士，遂上《四朝史》，一祖八宗百七十八年为一书。
绍熙改元，进焕章阁学士、知绍兴府。过阙奏事，言新政宜以十渐为戒。上曰： 浙东民困于和市，卿往，为朕正之。 迈再拜曰： 誓尽力。 迈至郡，核实诡户四万八千三百有奇，所减绢以匹计者，略如其数。提举玉隆万寿宫。明年，再上章告老，进龙图阁学士。寻以端明殿学士致仕，是岁卒，年八十。赠光禄大夫，谥文敏。
迈兄弟皆以文章取盛名，跻贵显，迈尤以博洽受知孝宗，谓其文备众体。迈考阅典故，渔猎经史，极鬼神事物之变，手书《资治通鉴》凡三。有《容斋五笔》、《夷坚志》行于世，其他著述尤多。所修《钦宗纪》多本之孙觌，附耿南仲，恶李纲，所纪多失实，故朱熹举王允之论，言佞臣不可使执笔，以为不当取觌所纪云。
论曰：孔子云： 使于四方，不辱君命，可谓士矣。 当建炎、绍兴之际，凡使金者，如探虎口，能全节而归，若朱弁、张邵、洪皓其庶几乎，望之不足议也。皓留北十五年，忠节尤著，高宗谓苏武不能过，诚哉。然竟以忤秦桧谪死，悲夫！其子适、遵、迈相继登词科，文名满天下，适位极台辅，而迈文学尤高，立朝议论最多，所谓忠议之报，讵不信夫。
