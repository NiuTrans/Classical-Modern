宰辅一
宋宰辅年表，前九朝始建隆庚申，终靖康丙午，凡一百六十七年，居相位者七十二人，位执政者二百三十八人。后七朝始建炎丁未，终德祐丙子，凡一百四十九年，居相位者六十一人，位执政者二百四十四人。
叙古曰：古之史法主于编年，至司马迁作《史记》始易以新意，然国家世祚，人事岁月，散于纪、传、世家，先后始终，遽难考见，此表之不可无，而编年不容于尽变也。厥后班固《汉史》乃曰《百官公卿表》，先叙官名、职秩、印授等，然后书年以表其姓名。欧阳修《唐史》又专以宰相名篇，意必有所在矣。
宋自太祖至钦宗，旧史虽以《三朝》、《两朝》、《四朝》各自为编，而年表未有成书。神宗时常命陈绎检阅二府除罢官职事，因为《拜罢录》。元丰间，司马光尝叙宋兴以来百官公卿沿革除拜，作年表上之史馆。自时而后，曾巩、谭世勣、蔡幼学、李焘诸人皆尝续为之。然表文简严，世罕知好，故多沦落无传。
今纂修《宋史》，故□□□□□□□□□□□□采纪、传以为是表。其间所书宰辅官、职、勋□□□□间有不同者，官制沿革有时而异也。然中书位次既止于参知政事，而枢府职序自同知、副使而下虽签书、同签书亦与焉者，皆执政也，故不得而略焉。
夫大臣之用舍，关于世道之隆污，千载而下，将使览者即表之年观纪及传之事，此登载之不容于不谨也。表之所书，虽无褒贬是非于其间，然岁月昭于上，姓名著于下，则不惟其人之贤佞邪正可指而议，而当时任用之专否，政治之得失，皆可得而见矣。后之览者，其必有所劝也夫，其亦有所戒也夫！
（表略）
