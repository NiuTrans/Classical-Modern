宗室世系一
昔者，帝王之有天下，莫不众建同姓，以树蕃屏，其不得以有国者，则亦授之土田，使帅其宗氏，辑其分族。故继别之宗百世不迁，岂惟赖其崇奖维持以成不拔之基哉。盖亲亲之仁，为国大经，理固然也。《周官》宗伯掌三族之别以辨亲疏，于是叙昭穆之法隆杀行焉。此世系之所以不可不谨也。后世封建废而宗法坏，帝王之裔，至或杂于民伍，沦为皂隶，甚可叹也。宋太祖、太宗、魏王之子孙可谓藩衍盛大矣，支子而下，各以一字别其昭穆，而宗正所掌，有牒、有籍、有录、有图、有谱，以叙其系，而第其服属之远近，列其男女昏因及官爵叙迁，而著其功罪生死岁月，虽封国之制不可以复古而宗法之严，恩礼之厚，亦可概见。然靖康之变，往往沦徙死亡于兵难，南渡所存十无二三，而国之枝叶日以悴矣。今因载籍之旧，考其源委，作《宗室世系表》。
太祖四子：长滕王德秀，次燕王德昭，次舒王德林，次秦王德芳。德秀、德林无后。
（表略）
