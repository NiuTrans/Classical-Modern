越王勾践，其先禹之苗裔，而夏后帝少康之庶子也。封于会稽，以奉守禹之祀。文身断发，披草莱而邑焉。后二十余世，至于允常。允常之时，与吴王阖庐战而相怨伐。允常卒，子勾践立，是为越王。
元年，吴王阖庐闻允常死，乃兴师伐越。越王勾践使死士挑战，三行，至吴陈，呼而自刭。吴师观之，越因袭击吴师，吴师败于槜李，射伤吴王阖庐。阖庐且死，告其子夫差曰： 必毋忘越。 
三年，勾践闻吴王夫差日夜勒兵，且以报越，越欲先吴未发往伐之。范蠡谏曰： 不可。臣闻兵者凶器也，战者逆德也，争者事之末也。阴谋逆德，好用凶器，试身于所末，上帝禁之，行者不利。 越王曰： 吾已决之矣。 遂兴师。吴王闻之，悉发精兵击越，败之夫椒。越王乃以余兵五千人保栖于会稽。吴王追而围之。
越王谓范蠡曰： 以不听子故至于此，为之奈何？ 蠡对曰： 持满者与天，定倾者与人，节事者以地。卑辞厚礼以遗之，不许，而身与之市。 勾践曰 诺。 乃令大夫种行成于吴，膝行顿首曰： 君王亡臣勾践使陪臣种敢告下执事：勾践请为臣，妻为妾。 吴王将许之。子胥言于吴王曰： 天以越赐吴，勿许也。 种还，以报勾践。勾践欲杀妻子，燔宝器，触战以死。种止勾践曰： 夫吴太宰嚭贪，可诱以利，请间行言之。 于是勾践乃以美女宝器令种间献吴太宰嚭。嚭受，乃见大夫种于吴王。种顿首言曰： 愿大王赦勾践之罪，尽入其宝器。不幸不赦，勾践将尽杀其妻子，燔其宝器，悉五千人触战，必有当也。 嚭因说吴王曰： 越以服为臣，若将赦之，此国之利也。 吴王将许之。子胥进谏曰： 今不灭越，后必悔之。勾践贤君，种、蠡良臣，若反国，将为乱。 吴王弗听，卒赦越，罢兵而归。
勾践之困会稽也，喟然叹曰： 吾终于此乎？ 种曰： 汤系夏台，文王囚羑里，晋重耳奔翟，齐小白奔莒，其卒王霸。由是观之，何遽不为福乎？ 
吴既赦越，越王勾践反国，乃苦身焦思，置胆于坐，坐卧即仰胆，饮食亦尝胆也，曰： 女忘会稽之耻邪？ 身自耕作，夫人自织，食不加肉，衣不重采，折节下贤人，厚遇宾客，振贫吊死，与百姓同其劳。欲使范蠡治国政，蠡对曰： 兵甲之事，种不如蠡；填抚国家，亲附百姓，蠡不如种。 于是举国政属大夫种，而使范蠡与大夫柘稽行成，为质于吴。二岁而吴归蠡。
勾践自会稽归七年，拊循其士民，欲用以报吴。大夫逢同谏曰： 国新流亡，今乃复殷给，缮饰备利，吴必惧，惧则难必至。且鸷鸟之击也，必匿其形。今夫吴兵加齐、晋，怨深于楚、越，名高天下，实害周室，德少而功多，必淫自矜。为越计，莫若结齐，亲楚，附晋，以厚吴。吴之志广，必轻战。是我连其权，三国伐之，越承其弊，可克也。 勾践曰： 善。 
居二年，吴王将伐齐。子胥谏曰： 未可。臣闻勾践食不重味，与百姓同苦乐。此人不死，必为国患。吴有越，腹心之疾；齐与吴，疥癣也。愿王释齐先越。 吴王弗听，遂伐齐，败之艾陵，虏齐高、国以归。让子胥。子胥曰： 王毋喜！ 王怒，子胥欲自杀，王闻而止之。越大夫种曰： 臣观吴王政骄矣，请试尝之贷粟，以卜其事。 请贷，吴王欲与，子胥谏勿与，王遂与之，越乃私喜。子胥言曰： 王不听谏，后三年吴其墟乎！ 太宰嚭闻之，乃数与子胥争越议，因谗子胥曰： 伍员貌忠而实忍人，其父兄不顾，安能顾王？王前欲伐齐，员强谏，已而有功，用是反怨王。王不备伍员，员必为乱。 与逢同共谋，谗之王。王始不从，乃使子胥于齐，闻其托子于鲍氏，王乃大怒，曰： 伍员果欺寡人！ 役反，使人赐子胥属镂剑以自杀。子胥大笑曰： 我令而父霸，我又立若，若初欲分吴国半予我，我不受，已，今若反以谗诛我。嗟乎，嗟乎，一人固不能独立！ 报使者曰： 必取吾眼置吴东门，以观越兵入也！ 于是吴任嚭政。
居三年，勾践召范蠡曰： 吴已杀子胥，导谀者众，可乎？ 对曰： 未可。 至明年春，吴王北会诸侯于黄池，吴国精兵从王，惟独老弱与太子留守。勾践复问范蠡，蠡曰 可矣 。乃发习流二千人，教士四万人，君子六千人，诸御千人，伐吴。吴师败，遂杀吴太子。吴告急于王，王方会诸侯于黄池，惧天下闻之，乃秘之。吴王已盟黄池，乃使人厚礼以请成越。越自度亦未能灭吴，乃与吴平。
其后四年，越复伐吴。吴士民罢弊，轻锐尽死于齐、晋。而越大破吴，因而留围之三年，吴师败，越遂复栖吴王于姑苏之山。吴王使公孙雄肉袒膝行而前，请成越王曰： 孤臣夫差敢布腹心，异日尝得罪于会稽，夫差不敢逆命，得与君王成以归。今君王举玉趾而诛孤臣，孤臣惟命是听，意者亦欲如会稽之赦孤臣之罪乎？ 勾践不忍，欲许之。范蠡曰： 会稽之事，天以越赐吴，吴不取。今天以吴赐越，越其可逆天乎？且夫君王蚤朝晏罢，非为吴邪？谋之二十二年，一旦而弃之，可乎？且夫天与弗取，反受其咎。 伐柯者其则不远。 君忘会稽之厄乎？ 勾践曰： 吾欲听子言，吾不忍其使者。 范蠡乃鼓进兵，曰： 王已属政于执事，使者去，不者且得罪。 吴使者泣而去。勾践怜之，乃使人谓吴王曰： 吾置王甬东，君百家。 吴王谢曰： 吾老矣，不能事君王！ 遂自杀。乃蔽其面，曰： 吾无面以见子胥也！ 越王乃葬吴王而诛太宰嚭。
勾践已平吴，乃以兵北渡淮，与齐、晋诸侯会于徐州，致贡于周。周元王使人赐勾践胙，命为伯。勾践已去，渡淮南，以淮上地与楚，归吴所侵宋地于宋，与鲁泗东方百里。当是时，越兵横行于江、淮东，诸侯毕贺，号称霸王。范蠡遂去，自齐遗大夫种书曰： 蜚鸟尽，良弓藏；狡兔死，走狗烹。越王为人长颈鸟喙，可与共患难，不可与共乐。子何不去？ 种见书，称病不朝。人或谗种且作乱，越王乃赐种剑曰： 子教寡人伐吴七术，寡人用其三而败吴，其四在子，子为我从先王试之。 种遂自杀。
勾践卒，子王鼫与立。王鼫与卒，子王不寿立。王不寿卒，子王翁立。王翁卒，子王翳立。王翳卒，子王之侯立。王之侯卒，子王无强立。
王无强时，越兴师北伐齐，西伐楚，与中国争强。当楚威王之时，越北伐齐，齐威王使人说越王曰： 越不伐楚，大不王，小不伯。图越之所为不伐楚者，为不得晋也。韩、魏固不攻楚。韩之攻楚，覆其军，杀其将，则叶、阳翟危；魏亦覆其军，杀其将，则陈、上蔡不安。故二晋之事越也，不至于覆军杀将，马汗之力不效。所重于得晋者何也？ 越王曰： 所求于晋者，不至顿刃接兵，而况于攻城围邑乎？愿魏以聚大梁之下，愿齐之试兵南阳莒地，以聚常、郯之境，则方城之外不南，淮、泗之间不东，商、于、析、郦、宗胡之地，夏路以左，不足以备秦，江南、泗上不足以待越矣。则齐、秦、韩、魏得志于楚也，是二晋不战而分地，不耕而获之。不此之为，而顿刃于河山之间以为齐秦用，所待者如此其失计，奈何其以此王也！ 
齐使者曰： 幸也越之不亡也！吾不贵其用智之如目，见豪毛而不见其睫也。今王知晋之失计，而不自知越之过，是目论也。王所待于晋者，非有马汗之力也，又非可与合军连和也，将待之以分楚众也。今楚众已分，何待于晋？ 越王曰： 奈何？ 曰： 楚三大夫张九军，北围曲沃、于中，以至无假之关者三千七百里，景翠之军北聚鲁、齐、南阳，分有大此者乎？且王之所求者，斗晋楚也；晋楚不斗，越兵不起，是知二五而不知十也。此时不攻楚，臣以是知越大不王，小不伯。复雠、庞、长沙，楚之粟也；竟泽陵，楚之材也。越窥兵通无假之关，此四邑者不上贡事于郢矣。臣闻之，图王不王，其敝可以伯。然而不伯者，王道失也。故愿大王之转攻楚也。 
于是越遂释齐而伐楚。楚威王兴兵而伐之，大败越，杀王无强，尽取故吴地至浙江，北破齐于徐州。而越以此散，诸族子争立，或为王，或为君，滨于江南海上，服朝于楚。后七世，至闽君摇，佐诸侯平秦。汉高帝复以摇为越王，以奉越后。东越，闽君，皆其后也。
范蠡事越王勾践，既苦身戮力，与勾践深谋二十余年，竟灭吴，报会稽之耻，北渡兵于淮以临齐、晋，号令中国，以尊周室，勾践以霸，而范蠡称上将军。还反国，范蠡以为大名之下，难以久居，且勾践为人可与同患，难与处安，为书辞勾践曰： 臣闻主忧臣劳，主辱臣死。昔者君王辱于会稽，所以不死，为此事也。今既以雪耻，臣请从会稽之诛。 勾践曰： 孤将与子分国而有之。不然，将加诛于子。 范蠡曰： 君行令，臣行意。 乃装其轻宝珠玉，自与其私徒属乘舟浮海以行，终不反。于是勾践表会稽山以为范蠡奉邑。
范蠡浮海出齐，变姓名，自谓鸱夷子皮，耕于海畔，苦身戮力，父子治产。居无几何，致产数十万。齐人闻其贤，以为相。范蠡喟然叹曰： 居家则致千金，居官则至卿相，此布衣之极也。久受尊名，不祥。 乃归相印，尽散其财，以分与知友乡党，而怀其重宝，间行以去，止于陶。以为此天下之中，交易有无之路通，为生可以致富矣。于是自谓陶朱公。复约要父子耕畜，废居，候时转物，逐什一之利。居无何，则致赀累巨万。天下称陶朱公。
朱公居陶，生少子。少子及壮，而朱公中男杀人，囚于楚。朱公曰： 杀人而死，职也。然吾闻千金之子不死于市。 告其少子往视之。乃装黄金千溢，置褐器中，载以一牛车。且遣其少子，朱公长男固请欲行，朱公不听。长男曰： 家有长子曰 家督 ，今弟有罪，大人不遣，乃遣少弟，是吾不肖。 欲自杀。其母为言曰： 今遣少子，未必能生中子也，而先空亡长男，奈何？ 朱公不得已而遣长子，为一封书遗故所善庄生，曰： 至则进千金于庄生所，听其所为，慎无与争事。 长男既行，亦自私赍数百金。
至楚，庄生家负郭，披藜藋到门，居甚贫。然长男发书进千金，如其父言。庄生曰： 可疾去矣，慎毋留！即弟出，勿问所以然。 长男既去，不过庄生而私留，以其私赍献遗楚国贵人用事者。
庄生虽居穷阎，然以廉直闻于国，自楚王以下皆师尊之。及朱公进金，非有意受也，欲以成事后复归之以为信耳。故金至，谓其妇曰： 此朱公之金。有如病不宿诫，后复归，勿动。 而朱公长男不知其意，以为殊无短长也。
庄生闲时入见楚王，言 某星宿某，此则害于楚 。楚王素信庄生，曰： 今为奈何？ 庄生曰： 独以德为可以除之。 楚王曰： 生休矣，寡人将行之。 王乃使使者封三钱之府。楚贵人惊告朱公长男曰： 王且赦。 曰： 何以也？ 曰： 每王且赦，常封三钱之府。昨暮王使使封之。 朱公长男以为赦，弟固当出也，重千金虚弃庄生，无所为也，乃复见庄生。庄生惊曰： 若不去邪？ 长男曰： 固未也。初为事弟，弟今议自赦，故辞生去。 庄生知其意欲复得其金，曰： 若自入室取金。 长男即自入室取金持去，独自欢幸。
庄生羞为儿子所卖，乃入见楚王曰： 臣前言某星事，王言欲以修德报之。今臣出，道路皆言陶之富人朱公之子杀人囚楚，其家多持金钱赂王左右，故王非能恤楚国而赦，乃以朱公子故也。 楚王大怒曰： 寡人虽不德耳，奈何以朱公之子故而施惠乎！ 令论杀朱公子，明日遂下赦令。朱公长男竟持其弟丧归。
至，其母及邑人尽哀之，唯朱公独笑，曰： 吾固知必杀其弟也！彼非不爱其弟，顾有所不能忍者也。是少与我俱，见苦，为生难，故重弃财。至如少弟者，生而见我富，乘坚驱良逐狡兔，岂知财所从来，故轻弃之，非所惜吝。前日吾所为欲遣少子，固为其能弃财故也。而长者不能，故卒以杀其弟，事之理也，无足悲者。吾日夜固以望其丧之来也。 故范蠡三徙，成名于天下，非苟去而已，所止必成名。卒老死于陶，故世传曰陶朱公。
太史公曰：禹之功大矣，渐九川，定九州，至于今诸夏艾安。及苗裔勾践，苦身焦思，终灭强吴，北观兵中国，以尊周室，号称霸王。勾践可不谓贤哉！盖有禹之遗烈焉。范蠡三迁皆有荣名，名垂后世。臣主若此，欲毋显得乎！
越祖少康，至于允常。其子始霸，与吴争彊。槜李之役，阖闾见伤。会稽之耻，勾践欲当。种诱以利，蠡悉其良。折节下士，致胆思尝。卒复雠寇，遂殄大邦。后不量力，灭于无彊。
