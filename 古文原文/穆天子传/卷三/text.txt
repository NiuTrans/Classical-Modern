吉日甲子。天子宾于西王母（西王母如人，虎齿，蓬发戴胜，善啸。《纪年》 穆王十七年，西征，至昆仑丘，见西王母。其年来见，宾于昭宫 ）。乃执白圭玄璧，以见西王母（执贽者，致敬也）好献锦组百纯，□组三百纯（纯，匹端名也。《周礼》曰 纯帛不过五两 。组，绶属。音祖）西王母再拜受之。□。
乙丑，天子觞西王母于瑶池之上。西王母为天子谣（徒歌曰谣），曰：白云在天，丘陵自出。道里悠远，山川间之（间音谏），将子无死（将，请也），尚能复来（尚，庶畿也）。天子答之曰：予归东土，和治诸夏。万民平均，吾顾见汝（顾，还也）。比及三年，将复而野（复反此野而见汝也）。西王母又为天子吟曰：徂彼西土（徂，往也），爰居其野。虎豹为群，於鹊与处（於，读曰乌）。嘉命不迁（言守此一方），我惟帝女（帝，天帝也）。彼何世民，又将去子。吹笙鼓簧（簧在笙中），中心翱翔（忧无薄也）。世民之子，惟天之望（所瞻望也）。天子遂驱升于弇山（弇山，弇兹山，日入所也），乃纪丌迹于弇山之石（铭题之）而树之槐。眉曰：西王母之山（言是西王母所居也）。
丁未，天子饮于温山。□考鸟（《纪年》曰 穆王见西王母，西王母止之曰，有鸟人 ，疑说此鸟，脱落不可知也）。己酉，天子饮于溽水之上（溽，音淑）。乃发宪命（宪，谓法令），诏六师之人□其羽。爰有□薮水泽，爰有陵衍平陆（大阜曰陵，高平曰陆），硕鸟解羽。六师之人毕至于旷原（言将猎也。下云 北至旷原之野，飞鸟之所解其羽 ，《山海经》云 大泽方千里，群鸟之所生及所解 ，《纪年》曰 穆王北征，行积羽千里 ，皆谓此野耳）。曰：天子三月舍于旷原，天子大飨正公、诸侯、王，勤七萃之士（勤，犹劳也），于羽琌之上（下有羽陵，疑亦同），乃奏广乐。□。六师之人翔畋于旷原（翔，犹游也），得获无疆（无疆，无限也），鸟兽绝群（言取尽也）。六师之人大畋九日，乃驻于羽陵之□，收皮效物（物，谓物色也。《诗》云 九十维物 ），债车受载（债，犹借也）。天子于是载羽百车（十羽为箴，百羽为縳，十縳为緷。见《周官》）。己亥，天子东归，六师□起。
庚子，至于□之山，而休以待六师之人。
庚辰，天子东征。
癸未，至于戊□之山。智氏之所处，□智□往天子于戊□之山，劳用白骖二匹（骖，騑马也），野马野牛四十，守犬七十（任守备者）。乃献食马四百，牛羊三千，曰：智氏□。天子北游于子之泽。智氏之夫献酒百□于天子，天子赐之狗采（疑玉名），黄金之罂二九，贝带四十，朱丹三百裹，桂姜百□，乃膜拜而受。
乙酉，天子南征，东还。己丑，至于献水，乃遂东征，饮而行。乃遂东南。己亥，至于瓜纑之山，三周若城（言山周匝三重，状如城垒）。阏氏胡氏（阏，音遏）之所保。天子乃遂东征，南绝沙衍（沙衍，水中有沙者）。
辛丑。天子渴于沙衍（沙中无水泉），求饮未至。七萃之士曰高奔戎刺其左骖之颈，取其清血以饮天子（今西方羌胡刺马咽取血饮，渴亦愈）。天子美之，乃赐奔戎佩玉一只，奔戎再拜稽首。天子乃遂南征。
甲辰，至于积山之，爰有柏。曰：余之人命怀（命怀，人名）献酒于天子。天子赐之黄金之罂。贝带朱丹七十裹。命怀乃膜拜而受。
乙巳，□诸飦献酒于天子（诸飦，亦人名。音犍牛之犍），天子赐之黄金之罂，贝带朱丹七十裹。诸飦乃膜拜而受。
