庚辰，至于滔水。浊繇氏之所食（《山海经》曰 有川名曰三淖，昆吾之所食 亦此类）。
辛巳，天子东征。
癸未，至于苏谷。骨飦氏之所衣被（言谷中有草木皮，可以为衣被），乃遂南征，东还。
丙戌，至于长，重氏之西疆（疆，界也）。
丁亥，天子升于长，乃遂东征。
庚寅，至于重氏黑水之阿。爰有野麦（自然生也），爰有荅堇（祇谨二音），西膜之所谓木禾（木禾，谷类也。长五寻，大五围。见《山海经》）。重氏之所食。爰有采石之山（出文采之石也），重氏之所守，曰：枝斯，璿瑰（璿瑰，玉名。《左传》曰：赠我以璿瑰。旋回两音）。瑶（亦玉名，瑶音遥），琅玕（石似珠也。琅干两音），玪（皆玉名，字皆无闻。玪音钤瓆），玗琪（玉属也，于其二音），尾（无闻焉），凡好石之器于是出（尽出此山）。
孟秋癸巳，天子命重氏共食天子之属（音供，言不及六师也）。五日丁酉，天子升于采石之山，于是取采石焉。天子使重之民，铸以成器于黑水之上（今外国人所铸作器者，亦皆石类也）。器服物佩好无疆，曰：天子一月休。秋癸亥，天子觞重之人，乃赐之黄金之罂二九，银乌一只，贝带五十，朱七百裹，箭桂姜百，丝雕官。乃膜拜而受。
乙丑，天子东征，送天子至于长沙之山。□只，天子使柏夭受之。柏夭曰：重氏之先，三苗氏之□处，以黄木银采，□乃膜拜而受（三苗，舜所窜于三危山者）。
丙寅，天子东征，南还。
己巳，至于文山，西膜之所谓□，觞天子于文山。西膜之人乃献食马三百，牛羊二千，穄米千车，天子使毕矩受之，曰：□天子三日游于文山。于是取采石（以有采石，故号文山）。
壬寅，天子饮于文山之下，文山之人归遗（归遗，名也）乃献良马十驷（四马为驷），用牛三百，守狗九十，牥牛二百，以行流沙（此牛能行流沙中，如橐驼）。天子之豪马豪牛（豪，犹髦也。《山海经》云 髦马如马，足四节皆有毛 ），尨狗（尨，尨茸，谓猛狗。或曰尨亦狗名）。豪羊，（似髦牛）以三十祭文山。又赐之黄金之罂二九，贝带三十，朱三百裹，桂姜百，归遗乃膜拜而受。
癸酉，天子命驾八骏之乘，右服骝（疑华骝字）而左绿耳，右骖赤（古骥字）而左白亻莪（古义字）。天子主车，造父为御，为右。次车之乘（次车，副车），右服渠黄而左踰轮，右骖盗骊而左山子。柏夭主车，参百为御，奔戎为右，天子乃遂东南翔行，驰驱千里（一举辔千里，行如飞翔），至于巨蒐氏，巨蒐之人奴，乃献白鹄之血，以饮天子（饮血所以益人炁力），因具牛羊之湩（湩，乳也。今江南人亦呼乳为湩。音寒冻反），以洗天子之足（令肌肤滑），及二乘之人（谓主天子车及副车者也）。
甲戌，巨蒐之奴觞天子于焚留之山。乃献马三百，牛羊五千，秋麦千车（秋麦，禾也），膜稷三十车（稷，粟也。膜未闻）。天子使柏夭受之。好献枝斯之英四十（精者为英），珌佩百只，琅玕四十，十箧（疑此纻葛之属），天子使造父受之，□乃赐之银木采，黄金之罂二九，贝带四十，朱三百裹，桂姜百。奴乃膜拜而受。乙亥，天子南征阳纡之东尾（尾，山后也）。乃遂绝之谷。已至于河之水北阿。爰有溲之□河伯之孙（今西有渠搜国，疑渠字），事皇天子之山。有模堇，其叶是食明后（模堇，木名。后，君也。堇，音谨）。天子嘉之，赐以佩玉一只，柏夭再拜稽首。
癸丑，天子东征。柏夭送天子至于崩阝人。崩阝伯絮觞天子于澡泽之上，多之汭（汭，水涯），河水之所南还（还，回也。音旋）。曰：天子五日休于澡泽之上。以待六师之人。
戊午，天子东征。顾命柏夭归于丌邦。天子曰：河宗正也。柏夭再拜稽首（辞去也）。天子南还，升于长松之隥（坂有长松）。
孟冬壬戌，天子至于雷首（雷首，山名，今在河东蒲坂县南也），犬戎胡觞天子于雷首之阿，乃献食马四六。天子使孔牙受之，曰：雷水之平寒寡人具犬马羊牛。爰有黑牛白角，爰有黑羊白血（记异也）。
癸亥，天子南征，升于髭之隥（音訾）。
丙寅，天子至于钘山之队，东升于三道之隥，乃宿于二边。命毛班（毛班，毛伯卫之先也）、逄固先至于周，以待天之命。
癸酉，天子命驾八骏之乘，赤骥之驷，造父为御，南征翔行，迳绝翟道（翟道，在陇西，谓截陇坂过），升于太行，南济于河。驰驱千里，遂入于宗周。官人进白鹄之血，以饮天子，以洗天子之足（亦谓乳也）。造父乃具羊之血，以饮四马之乘一（与王同车，御右之属。《左传》所谓四乘是也）。
庚辰，天子大朝于宗周之庙。乃里西土之数（里，谓计其道里也。《纪年》曰 穆王西征，还里天下，亿有九万里 ）。曰：自宗周瀍水以西（瀍水，今在洛西。洛即成周也。音缠）。至于河宗之邦，阳纡之山三千有四百里。自阳纡西至于西夏氏，二千又五百里。自西夏至于珠余氏及河首，千又五百里。自河首襄山以西，南至于舂山、珠泽，昆仑之丘，七百里。自舂山以西，至于赤乌氏舂山三百里。东北还至于群玉之山，截舂山以北（截，犹阻也）。自群玉之山以西，至于西王母之邦三千里。□自西王母之邦，北至于旷原之野，飞鸟之所解其羽（所谓解毛之处），千有九百里。□宗周至于西北大旷原（案《山海经》云 群鸟所集泽有两处，一方百里，一方千里 ，即此大旷原也），万四千里。乃还东南，复至于阳纡，七千里。还归于周，三千里。各行兼数，三万有五千里。吉日甲申，天子祭于宗周之庙（告行反也。《书·大传》曰 反必告庙 也）。
乙酉，天子□六师之人于洛水之上。
丁亥，天子北济于河，□羝之队以西北。升于盟门九河之隥（盟门山，今在河北。《尸子》曰 河出于盟门之上 ），乃遂西南。
仲冬壬辰，至山之上，乃奏广乐，三日而终。
吉日丁酉，天子入于南郑（今京兆郑县也。《纪年》 穆王元年，筑祗宫于南郑 ，《传》所谓 王是以获没于祗宫者 ）。
