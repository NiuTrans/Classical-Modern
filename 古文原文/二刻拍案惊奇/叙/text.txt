尝记《博物志》云： 汉刘褒画《云汉图》，见者觉热；又画《北风图》，见者觉寒。 窃疑画本非真，何缘至是？然犹曰人之见为之也。甚而僧繇点晴，雷电破壁；吴道玄画殿内五龙，大雨辄生烟雾。是将执画为真，则既不可，若云赝也，不已胜于真者乎？然则操觚之家，亦若是焉则已矣。
今小说之行世者，无虑百种，然而失真之病，起于好奇。知奇之为奇，而不知无奇之所以为奇。舍目前可纪之事，而驰骛于不论不议之乡，如画家之不图犬马而图鬼魅者，曰： 吾以骇听而止耳。 夫刘越石清啸吹笳，尚能使群胡流涕，解围而去。今举物态人情，恣其点染，而不能使人欲歌欲泣于其间。此其奇与非奇、固不待智者而后知之也。则为之解曰： 文自《南华》、《冲虚》，已多寓言；下至非有先生、冯虚公子，安所得其真者而寻之？ 不知此以文胜，非以事胜也。至演义一家，幻易而真难，固不可相衡而论矣。即如《西游》一记，怪诞不经，读者皆知其谬。然据其所载，师弟四人，各一性情，各一动止，试摘取其一言一事，遂使暗中摹索，亦知其出自何人，则正以幻中有真，乃为传神阿堵。而已有不如《水浒》之讥。岂非真不真之关，固奇不奇之大较也哉？
即空观主人者，其人奇，其文奇，其遇亦奇。因取其抑塞磊落之才，出绪余以为传奇，又降而为演义，此《拍案惊奇》之所以两刻也。其所捃摭，大都真切可据。即间及神天鬼怪，故如史迁纪事，摹写逼真，而龙之踞腹，蛇之当道，鬼神之理，远而非无，不妨点缀域外之观，以破俗儒之隅见耳。若夫妖艳风流一种，集中亦所必存。唯污蔑世界之谈，则戛戛乎其务去。鹿门子常怪宋广平之为人，意其铁心石肠，而为《梅花赋》，则清便艳发，得南朝徐庾体。由此观之，凡托于椎陋以眩世，殆有不足信者夫。王人之言固曰： 使世有能得吾说者，以为忠臣孝子无难；而不能者，不至为宣淫而已矣。 此则作者之苦心，又出于平平奇奇之外者也。
时剞劂告成，而主人薄游未返，肆中急欲行世，征言于余。余未知搦管，毋乃 刻画无盐，唐突西子 哉！亦曰 簸之扬之，糠秕在前 云尔。
壬申冬日睡乡居士题并书
小引
丁卯之秋事，附肤落毛，失诸正鹄，迟因白门。偶戏取古今所闻一二奇局可纪者，演而成说，聊舒胸中磊块。非曰行之可远，姑以游戏为快意耳。同侪过从者索阅一篇竟，必拍案曰： 奇哉所闻乎！ 为书贾所侦．因以梓传请。遂为钞撮成编，得四十种。支言俚说，不足供酱瓿；而冀飞胫走，较捻髭呕血、笔家研穿者，售不售反霄壤隔也。嗟乎，文讵有定价乎？贾人一试之而效，谋再试之。余笑谓： 一之已甚。 顾逸事新语可佐谈资者，乃先是所罗而未及付之于墨，其为柏梁余材、武昌剩竹，颇亦不少。意不能忽，聊复缀为四十则。其间说鬼说梦，亦真亦诞，然意存劝戒，不为风雅罪人，后先一指也。竺乾氏以此等亦为绮语障。作如是观，虽现稗官身为说法，恐维摩居士知贡举，又不免驳放耳。
崇祯壬申冬日即空观主人题于玉光斋中
