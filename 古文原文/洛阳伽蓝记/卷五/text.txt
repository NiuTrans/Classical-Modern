◎城北
禅虚寺，在大夏门外御道西。寺前有阅武场，岁终农隙，甲士习战，千乘万骑，常在於此。
有羽林马僧相善牴角戏，掷戟与百尺树齐等。虎贲张车渠，掷刀出楼一丈。帝亦观戏在楼，恒令二人对为角戏。
中朝时宣武场在大夏门东北，今为光风园，苜蓿生焉。
凝圆寺，阉官济州刺史贾璨所立也。在广莫门外一里御道东，所谓永平里也。
注：即汉太上王广处。迁京之初，创居此里，值母亡，舍以为寺。
地形高显，下临城阙。房庑精丽，竹柏成林，实是净行息心之所也。王公卿士来游观为五言者，不可胜数。
洛阳城东北有上商里，殷之顽民所居处也，高祖名闻义里。
迁京之始，朝士住其中，迭相几刺，竟皆去之。惟有造瓦者止其内，京师瓦器出焉。世人歌曰： 洛城东北上商里，殷之顽民昔所止。今日百姓造瓮子，人皆弃去住者耻。 唯冠军将军郭文远游憩其中，堂宇园林，匹於邦君。时陇西李元谦乐双声语，常经文远宅前过，见其门阀华美，乃曰： 是谁第宅？过佳！ 婢春风出曰： 郭冠军家。 元谦曰： 凡婢双声。 春风曰： 儜奴慢骂。 元谦服婢之能，於是京邑翕然传之。
闻义里有敦煌人宋云宅，云与惠生俱使西域也。
神龟元年十一月冬，太后遣崇立寺比丘惠生向西域取经，凡得一百七十部，皆是大乘妙典。
初发京师，西行四十日，至赤岭，即国之西疆也，皇魏关防正在於此。
赤岭者，不生草木，因以为名。其山有鸟鼠同穴。异种共类，鸟雄鼠雌，共为阴阳，即所谓鸟鼠同穴。
发赤岭西行二十三日，渡流沙，至吐谷浑国。路中甚寒，多饶风雪，飞沙走砾，举目皆满，唯土谷浑城左右暖於馀处。其国有文字，况同魏。风俗政治，多为夷法。
从吐谷浑西行三千五百里，至鄯善城。其城自立王，为土谷浑所吞。今城是土谷浑第二息宁西将军，总部落三千，以御西胡。
从鄯善西行一千六百四十里，至左末城。城中居民可有百家，土地无雨，决水种麦，不知用牛，耒耜而田。城中图佛与菩萨，乃无胡貌，访古老，云是吕光伐胡所作。从左末城西行一千二百七十五里至末城。城傍花果似洛阳，惟土屋平头为异也。
从末城西行二十二里至捍{麻女}城。城南十五里有一大寺，三百馀众僧。有金像一躯，举高丈六，仪容超绝，相好炳然，面恒东立，不肯西顾。父老传云： 此像本从南方腾空而来，于阗国王亲见礼拜，载像归，中路夜宿，忽然不见。遣人寻之，还来本处。即起塔，封四百户以供洒扫。户人有患，以金箔贴像所患处，即得阴愈。后人於像边造丈六像者及诸像塔，乃至数千，悬彩幡盖，亦有万计。魏国之幡过半矣。幅上隶书，多云太和十九年、景明二年、延昌二年。唯有一幅，观其年号是姚兴时幡。
从捍{麻女}城西行八百七十八里，至于阗国。王头著金冠，似鸡帻，头后垂二尺生绢，广五寸，以为饰。威仪有鼓角金钲，弓箭一具，戟二枝，槊五张。左右带刀，不过百人。其俗妇人袴衫束带，乘马驰走，与丈夫无异。死者以火焚烧，收骨葬之，上起浮图。居丧者翦发〈嫠女换为刀〉面，以为哀戚。发长四寸，即就平常。唯王死不烧，置之棺中，远葬於野，立庙祭祀，以时思之。
于阗王不信佛法。有商胡将一比丘名毗卢旃在城南杏树下，向王伏罪云： 今辄将异国沙门来在城南杏树下。 王闻忽怒，即往看毗卢旃。旃语王曰： 如来遣我来，令王造覆盆浮图一所，使王祚永隆。 王言： 令我见佛，当即从命。 毗卢旃鸣钟告佛，即遣罗睺罗变形为佛，从空而现真容。王五体投地，即於杏树下置立寺舍，画作罗睺罗像，忽然自灭。于阗王更作精舍笼之。令覆瓮之影恒出屋外。见之者无不回向。其中有辟支佛靴，於今不烂，非皮非采，莫能审之。
案于阗国境，东西不过三千馀里。
神龟二年七月二十九日入朱驹波国。人民山居，五穀甚丰。食则面麦，不立屠煞。食肉者以自死肉。风俗言音与于阗相似，文字与波罗门同。其国疆界可五日行遍。
八月初入汉盘陀国界。西行六日，登葱岭山。复西行三日，至钵盂城。三日至不可依山，其处甚寒，冬夏积雪。
山中有池，毒龙居之。昔有三百商人止宿池侧，值龙忿怒，泛杀商人。盘陀王闻之，舍位与子，向乌场国学婆罗门咒。四年之中，尽得其术。还复王位，复咒池龙。龙变为人，悔过向王。即徙之葱岭山，去此池二千馀里。今日国王十三世祖也。
自此以西，山路欹侧，长阪千里，悬崖万仞，极天之阻，实在於斯。太行、孟门，匹兹非险；崤关、垄阪，方此则夷。自发葱岭，步步渐高。如此四日，乃得至岭。依约中下，实半天矣！汉盘陀国正在山顶。自葱岭已西，水皆西流，世人云是天地之中。人民决水以种，闻中国田待雨而种，笑曰： 天何由可共期也？ 城东有孟津河，东北流向沙勒。葱岭高峻，不生草木。是时八月，天气已冷，北风驱雁，飞雪千里。
九月中旬入钵和国。高山深谷，崄道如常。国王所住，因山为城。人民服饰，惟有毡衣。地土甚寒，窟穴而居。风雪劲切，人畜相依。国之南界，有大雪山，朝融夕结，望若玉峰。
十月之初，至〈喝欠〉哒国。土田庶衍，山泽弥望。居无城郭，游军而治。以毡为屋，随逐水草，夏则迁凉，冬则就温。乡土不识文字，礼教俱阙。阴阳运转，莫知其度。年无盈闰，月无大小，用十二月为一岁。受诸国贡献，南至牒罗，北尽敕勒，东被于阗，西及波斯，四十馀国皆来朝贺。王居大毡帐，方四十步，周回以氍毹为壁。王著锦衣，坐金床，以四金凤凰为床脚。见大魏使人，再拜跪受诏书。至於设会，一人唱，则客前，后唱，则罢会。唯有此法，不见音乐。
〈喝欠〉哒国王妃亦著锦衣，长八尺奇，垂地三尺，使人擎之。头带一角，长三尺，以玫瑰五色珠装饰其上。王妃出则舆之，入坐金床，以六牙白象四狮子为床，自馀大臣妻皆随伞，头亦似有角，团圆垂下，状似宝盖。
观其贵贱，亦有服章。四夷之中，最为强大。不信佛法，多事外神。杀生血食，器用七宝。诸国奉献，甚饶珍异。
按〈喝欠〉哒国去京师二万馀里。
十一月初入波知国。境土甚狭，七日行过。人民山居，资业穷煎，风俗凶慢，见王无礼。国王出入，从者数人。其国有水，昔日甚浅，后山崩截流，变为二池。毒龙居之，多有灾异。夏喜暴雨，冬则积雪，行人由之，多致难艰。雪有白光，照耀人眼，令人闭目，茫然无见。祭祀龙王，然后平复。
十一月中旬入赊弥国。此国渐出葱岭，土田峣崅，民多贫困。峻路危道，人马仅通。一直一道，从钵卢勒国向乌场国，铁锁为桥，悬虚为渡，下不见底，旁无挽捉，倏忽之间，投躯万仞，是以行者望风谢路耳。
十二月初入乌场国。北接葱岭，南连天竺，土气和暖，地方数千里。民物殷阜，匹临淄之神州，原田膴膴，等咸阳之上土。鞞罗施儿之所，萨埵投身之地，旧俗虽远，土风犹存。国王精进，菜食长斋，晨夜礼佛，击鼓吹贝，琵琶箜篌，笙箫备有。日中已后，始治国事。假有死罪，不立杀刑，唯徙空山，任其饮啄。事涉疑似，以药服之，清浊则验。随事轻重，当时即决。土地肥美，人物丰饶。五穀尽登，百果繁熟，夜闻锺声，遍满世界。土饶异花，冬夏相接，道俗采之，上佛供养。
国王见宋云云大魏使来，膜拜受诏书。闻太后崇奉佛法，即面东合掌，遥心顶礼。遣解魏语人问宋云曰： 卿是日出人也？ 宋云答曰： 我国东界有大海水，日出其中，实如来旨。 王又问曰： 彼国出圣人否？ 宋云具说周、孔、庄、老之德；次序蓬莱山上银阙金堂，神仙圣人并在其上；说管辂善卜，华陀治病，左慈方术；如此之事，分别说之。王曰： 若如卿言，即是佛国。我当命终，愿生彼国。 
宋云於是与惠生出城外，寻如来教迹。水东有佛晒衣处。初如来在乌场国行化，龙王瞋怒，兴大风雨，佛僧迦梨表里通湿。雨止，佛在石下东面而坐，晒袈裟。年岁虽久，彪炳若新，非直条缝明见，至於细缕亦彰。乍往观之，如似未彻，假令刮削，其文转明。佛坐处及晒衣所，并有塔记。
水西有池，龙王居之池边有一寺，五十馀僧。龙王每作神变，国王祈请，以金玉珍宝投之池中，在后涌出，令僧取之。此寺衣食，待龙而济，世人名曰龙王寺。
王城北八十里，有如来履石之迹，起塔笼之。履石之处，若水践泥，量之不定，或长或短。今立寺，可七十馀僧。塔南二十步，有泉石。佛本清净，嚼杨枝，植地即生，今成大树，胡名曰婆楼。
城北有陀罗寺，佛事最多。浮图高大，僧房逼侧，周匝金像六千躯。王年常大会，皆在此寺。国内沙门，咸来云集。宋云惠生见彼比丘戒行精苦，观其风范，特加恭敬。遂舍奴婢二人，以供洒扫。
去王城东南，山行八日，至如来苦行投身饿虎之处。高山巃嵸，危岫入云。嘉木灵芝，丛生其上。林泉婉丽，花彩曜目。宋云与惠生割舍行资，於山顶造浮图一所，刻石隶书，铭魏功德。山有收骨寺，三百馀僧。王城南一百馀里，有如来昔作摩休国剥皮为纸，拆骨为笔处，阿育王起塔笼之，举高十丈。拆骨之处，髓流著石，观其脂色，肥腻若新。王城西南五百里，有善持山，甘泉美果，见於经记。山谷和暖，草木冬青。当时太簇御辰，温炽已扇，鸟鸣春树，蝶舞花丛。宋云远在绝域，因瞩此芳景，归怀之思，独轸中肠，遂动旧疹，缠绵经月，得婆罗门咒，然后平善。
山顶东南，有太子石室，一口两房。太子室前十步，有大方石。云太子常坐其上，阿育王起塔记之。塔南一里，有太子草庵处。去塔一里，东北下山五十步，有太子男女绕树不去，婆罗门以杖鞭之流血洒地处，其树犹存。洒血之地，今为泉水。室西三里，天帝释化为师子，当路蹲坐，遮嫚〈女氐〉之处。石上毛尾爪迹，今悉炳然。阿周陀窟及闪子供养盲父母处，皆有塔记。
山中有昔五百罗汉床，南北两行相向坐处，其次第相对。有大寺，僧徒二百人。太子所食泉水北有寺，恒以驴数头运粮上山，无人驱逐，自然往还。寅发午至，每及中餐。此是护塔神湿婆仙使之然。
此寺昔日有沙弥，常除灰，因入神定。维那輓之，不觉皮连骨离，湿婆仙代沙弥除灰处。国王与湿婆仙立庙，图其形像，以金傅之。
隔山岭有婆奸寺，夜叉所造，僧徒八十人。云罗汉夜叉常来供养，洒扫取薪，凡俗比丘，不得在寺。大魏沙门道荣至此礼拜而去，不敢留停。
至正光元年四月中旬，入乾陀罗国。土地亦与乌场国相似，本名业波罗国，为〈喝欠〉哒所灭，遂立敕勤为王。治国以来，已经二世。立性凶暴，多行杀戮，不信佛法，好祀鬼神。国中人民，悉是婆罗门种，崇奉佛教，好读经典，忽得此王，深非情愿。自恃勇力，与罽宾争境，连兵战斗，已历三年。王有斗象七百头，一负十人，手持刀楂，象鼻缚刀，与敌相击。王常停境上，终日不归，师老民劳，百姓嗟怨。
宋云诣军，通诏书。王凶慢无礼，坐受诏书。宋云见其远夷不可制，任其倨傲，莫能责之。王遣传事谓宋云曰： 卿涉诸国，经过险路，得无劳苦也？ 宋云答曰： 我皇帝深味大乘，远求经典，道路虽险，未敢言疲。大王亲总三军，远临边境，寒暑骤移，不无顿弊？ 王答曰： 不能降服小国，愧卿此问。 宋云初谓王是夷人，不可以礼责，任其坐受诏书，及亲往复，乃有人情。遂责之曰： 山有高下，水有大小，人处世间，亦有尊卑。〈喝欠〉哒、乌场王并拜受诏书，大王何独不拜？ 王答曰： 我见魏主则拜，得书坐读，有何可怪？世人得父母书，犹自坐读。大魏如我父母，我一坐读书，於理无失。 云无以屈之。遂将云至一寺，供给甚薄。时跋提国送狮子儿两头与乾陀罗王，云等见之，观其意气雄猛，中国所画，莫参其仪。
於是西行五日，至如来舍头施人处。亦有塔寺，二十馀僧。复西行三日，至辛头大河。河西岸上，有如来作摩竭大鱼，从河而出。十二年中以肉济人处。起塔为记，石上犹有鱼鳞纹。
复西行十三日，至佛沙伏城。川原沃壤，城郭端直，民户殷多，林泉茂盛。土饶珍宝，风俗淳善。其城内外，凡有古寺，名僧德众，道行高奇。城北一里有白象宫。寺内佛事，皆是石像，装严极丽，头数甚多，通身金箔，眩耀人目。寺前有系白象树，此寺之兴，实由兹焉。花叶似枣，季冬始熟。父老传云，此树灭，佛法亦灭。寺内图太子夫妻以男女乞婆罗门像，胡人见之，莫不悲泣。
复西行一日，至如来挑眼施人处。亦有塔寺，寺石上有伽叶佛迹。
复西行一日，乘船渡一深水，三百馀步。复西南行六十里，至乾陀罗城。东南七里，有雀离浮图。
《道荣传》云：城东四里。
推其本缘，乃是如来在世之时，与弟子游化此土，指城东曰： 我入涅槃后二百年，有国王名迦尼色迦在此处起浮图。 佛入涅槃后二百年，果有国王字迦尼色迦出游城东，见四童子累牛粪为塔，可高三尺，俄然即失。
《道荣传》云：童子在虚空中向王说偈。
王怪此童子，即作塔笼之。粪塔渐高，挺出於外，去地四百尺然后止。王始更广塔基三百馀步。
《道荣传》云： 三百九十步。 
从此构木，始得齐等。
《道荣传》云：其高三丈。悉用文石为阶砌栌栱，上构众木，凡十三级。
上有铁柱，高三百尺，金槃十三重，合去地七百尺。
《道荣传》云：铁柱八十八尺，八十围，金盘十五重，去地六十三丈二尺。
施功既讫，粪塔如初，在大塔南三步。时有婆罗门不信是粪，以手探看，遂作一孔。年岁虽久，粪犹不烂，以香泥填孔，不可充满。今有天宫笼盖之。
雀离浮图自作以来，三经天火所烧，国王脩之，还复如故。父老云：此浮图天火七烧，佛法当灭。
《道荣传》云：王修浮图，木工既讫，犹有铁柱，无有能上者。王於四角起大高楼，多置金银及诸宝物，王与夫人及诸王子悉在上烧香散花，至心精神，然后辘轳绞索，一举便到。故胡人皆云四天王助之。若其不尔，实非人力所能举。
塔内佛事，悉是金玉，千变万化，难得而称。旭日始开，则金盘晃朗，微风渐发，则宝铎和鸣，西域浮图，最为第一。
此塔初成，用真珠为罗网覆於其上。于后数年，王乃思量，此珠网价值万金，我崩之后，恐人侵夺；复虑大塔破坏，无人修补，即解珠网，以铜镬盛之，在塔西北一百步掘地埋之。上种树，树名菩提，枝条四布，密叶蔽天。树下四面坐像，各高丈五，恒有四龙典掌此珠。若兴心欲取，则有祸变。刻石为铭，嘱语将来，若此塔坏，劳烦后贤出珠修治。
雀离浮图南五十步，有一石塔，其形正圆，高二丈，甚有神变，能与世人表吉凶。触之，若吉者，金铃鸣应；若凶者，假令人摇撼，亦不肯鸣。惠生既在远国，恐不吉反，遂礼神塔，乞求一验。於是以指触之，铃即鸣应。得此验，用慰私心，后果得吉反。
惠生初发京师之日，皇太后敕付五色百尺幡千口，锦香袋五百枚，王公卿士幡二千口。惠生从于阗至乾陀罗，所有佛事处，悉皆流布，至此顿尽。惟留太后百尺幡一口，拟奉尸毗王塔。宋云以奴婢二人奉雀离浮图，永充洒扫。惠生遂减割行资，妙简良匠，以铜摹写雀离浮图仪一躯，及释迦四塔变。
於是西北行七日，渡一大水，至如来为尸毗王救鸽之处，亦起塔寺。昔尸毗王仓库为火所烧，其中粳米燋然，至今犹在。若服一粒，永无疟患。彼国人民须禁日取之。
《道荣传》云：至那迦罗阿国，有佛顶骨，方圆四寸，黄白色，下有孔，受人手指，〈门众包围结构〉然似仰蜂窠。至耆贺滥寺，有佛袈裟十三条，以尺量之，或短或长。复有佛锡杖，长丈七，以水筩盛之，金箔其上。此杖轻重不定，值有重时，百人不举，值有轻时，二人胜之。那竭城中有佛牙佛发，并作宝函盛之，朝夕供养。至瞿波罗窟，见佛影。入山窟，去十五步，四面向户遥望，则众相炳然；近看瞑然不见。以手摩之，唯有石壁。渐渐卻行，始见其相。容颜挺特，世所希有。窟前有方石，石上有佛迹。窟西南百步，有佛浣衣处。窟北一里，有目连窟。窟北有山，山下有六佛手作浮图，高十丈。云此浮图陷入地，佛法当灭。并为七塔，七塔南石铭，云如来手书，胡字分明，於今可识焉。
惠生在乌场国二年，西胡风俗，大同小异，不能具录。至正光三年二月始还天阙。
衒之按惠生《行纪》事多不尽录，今依《道荣传》、《宋云家纪》，故并载之，以备缺文。
京师东西二十里，南北十五里，户十万九千馀。庙社宫室府曹以外，方三百步为一里，里开四门，门置里正二人，吏四人，门士八人，合有二百二十里。寺有一千三百六十七所。天平元年迁都邺城，洛阳馀寺四百二十一所。北芒山上有冯王寺、齐献武王寺。京东石关有元领军寺、刘长秋寺。嵩高中有闲居寺、栖禅寺、嵩阳寺、道场寺。上有中顶寺，东有升道寺。京南关口有石窟寺、灵岩寺。京西瀍涧有白马寺、照乐寺。如此之寺，既郭外，不在数限，亦详载之。
