牛金牛银牛青牛牛斗潜牛凉州人牛洛水牛
牛拜桓冲光禄屠者朱氏子
牛偿债卞士瑜路伯达戴文河内崔守王氏老姥
牛伤人邵桃根
牛异洛下人宁茵仲小小
牛
大月支及西胡，有牛名曰白及，今日割取其肉，明日其疮即愈，故汉人有至其国者，西胡以此牛示之。汉人对曰： 吾国虫名为蚕，为人衣，食树叶而吐丝。 外国人复不信有蚕。（出《金楼子》）新昌穴出山犊，似秦牛，常与蛇同穴。人以盐著手，夜入坎中取之，其舌滑者是蛇，其舌燥者则牛也，因引之而出焉。（出《交州志》）野牛高丈余，其头若鹿，其角丫戾，长一丈，白毛，尾似鹿，出西域。（出《酉阳杂俎》）唐先天中，有田父牧牛嵩山，而失其牛。求之不得，忽见山穴开，中有钱焉，不知其数。田父入穴，负十千而归。到家又往取之，迷不知道。逢一人谓曰： 汝所失牛，其直几耶？ 田父曰： 十千。 人曰： 汝牛为山神所将，已付汝牛价，何为妄寻？ 言毕，不知所在。田父乃悟，遂归焉。（出《纪闻》）
金牛
长沙西南有金牛冈，汉武帝时，有一田父牵赤牛，告渔人曰： 寄渡江。 渔人云： 船小，岂胜得牛？ 田父曰： 但相容，不重君船。 于是人牛俱上。及半江，牛粪于船。田父曰： 以此相赠。 既渡，渔人怒其污船，以桡拨粪弃水，欲尽，方觉是金。讶其神异，乃蹑之，但见人牛入岭。随而掘之，莫能及也。今掘处犹存。（出《湘中记》）增城县东北二十里，深洞无底。北岸有石，周围三丈。渔人见金牛自水出，盘于此石。义熙中，县人常于此潭石得金锁，寻之不已。俄有牛从水中引之，握不禁，以刀扣断，得数段，人遂致富，年登上寿。其后义兴周灵甫常见此牛宿伏石上，旁有金锁如绳焉。灵甫素骁勇，往掩之，此牛制断其锁，得二丈许，遂以财雄也。（出《十道记》）
银牛
太原县北有银牛山。汉建武二十四年，有一人骑白牛，蹊人田田父诃诘之。乃曰： 吾北海使，将看天子登封，遂乘牛上山。 田父寻至山上，唯见牛迹，遗粪皆银也。明年，世祖封禅焉。（出《酉阳杂俎》）
青牛
桓玄在南常出诣殷荆州，于鹳穴逢一老翁，群驱青牛，形色瑰异。玄即以所乘牛易取，乘之至灵溪，骏駃非常。玄息驾饮牛，牛走入水不出。桓使觇守，经日绝迹。当时以为神物。（出《渚宫故事》）京口居人晚出江上，见石公山下有二青牛，腹嘴皆红，戏于水际。一白衣老翁长可三丈，执鞭于其旁。久之，翁回顾见人，即鞭二牛入水，翁即跳跃而上，倏忽渐长，一举足，径上石公山顶，遂不复见。（出《稽神录》）
牛斗
九真牛里牛，乃生溪上。牛里时时怒，共斗，即海沸涌。或出斗岸上，家牛皆怖。人或遮捕，即霹雳。号曰神牛。（出《异物志》）
潜牛
勾漏县大江中有潜牛，形似水牛。每上岸斗，角软，还入江水，角坚复出。（出《酉阳杂俎》）
凉州人牛
天宝时，凉州人家生牛，多力而大。及长，不可拘制，因尔纵逸。他牛从之者甚众，恒于城西数十里作群，人不能制。其后牛渐凌暴，至数百，乡里不堪其弊，都督谋所以击之。会西胡献一鸷兽，状如大犬而色正青。都督问胡： 献此何用？ 胡云： 搏噬猛兽。 都督以狂牛告之。曰： 但有赏钱，当为相取。 于是以三百千为赏。胡乃抚兽咒愿，如相语之状。兽遂振迅跳跃，解绳纵之，迳诣牛所。牛见兽至，分作三行，己独处中，埋身于土。兽乃前斗，扬尘暗野，须臾便还。百姓往视，坌成潭，竟不知是何兽。初随望其斗，见兽大如蜀马。斗毕，牛已折项而死。胡割牛腹，取其五脏，盆盛以饲，兽累啖之，渐小如故也。（出《广异记》）
洛水牛
咸通四年秋，洛中大水，苑囿庐舍，靡不淹没。厥后香山寺僧云： 其日将暮，见暴雨水自龙门川北下，有如决海溃江。鼓怒之间，殷若雷震。有二黑牛于水上掉尾跃空而进。众僧与居人凭高望之，谓城中悉为鱼矣。俄见定鼎长夏二门阴曀开，有二青牛奋勇而出，相去约百步，黑牛奔走而回。向之怒浪惊澜。翕然遂低。 （出《剧谈录》）
牛拜
桓冲
桓冲镇江陵，正会，当烹牛，牛忽熟视帐下都督，目中泪下。都督咒之曰： 汝若向我跪，当启活也。 牛应声而拜，众皆异之。都督复曰： 谓汝若须活，遍拜众人。 牛涕泪如雨，遂遍拜。值冲醉，不得启，遂杀牛。冲闻，大怒都督，痛加鞭罚也。（出《渚宫故事》）
光禄屠者
太和中，光禄厨欲宰牝牛，牛有胎，非久合生。或曰： 既如此，可换却。屠者操刀直前，略不介意。牛乃屈膝拜之，亦不肯退。此牛与子，遂殒于刀下。屠者忽狂惑失常，每日作牛啼，食草少许，身入泥水，以头触物，良久乃定。（出《原化记》）
朱氏子
广陵有朱氏子，家世勋贵，性好食黄牛，所杀无数。常以暑月中，欲杀一牛，其母止之曰： 暑热如此，尔已醉，所食几何，勿杀也。 子向牛言曰： 汝能拜我，我赦汝。 牛应声下泪而拜，朱反怒曰： 畜生安能会人言! 立杀之。数日乃病，恒见此牛为厉，竟作牛声而死。（出《稽神录》）
牛偿债
卞士瑜
卞士瑜者，其父以平陈功授仪同，悭吝，常顾人筑宅，不还其价。作人求钱，卞父鞭之曰： 若实负钱，我死。当与尔作牛。 须臾之间，卞父死，作人有牛产一黄犊，腰下有黑文，横给周匝，如人腰带。右胯有白纹斜贯，大小正如笏形。牛主呼之曰： 卞公，何为负我？ 犊即屈前膝，以头著地。瑜以钱十万赎之，牛主不许，死乃收葬。（出《法苑珠林》）
路伯达
永徽中，汾州义县人路伯达，负同县人钱一千文。后共钱主佛前为誓曰： 我若未还公，吾死后，与公家作牛畜。 话讫，逾年而卒。钱主家牸牛生一犊子，额上生白毛，成路伯达三字。其子侄耻之，将钱五千文求赎，主不肯与，乃施与湿成县启福寺僧真如，助造十五级浮图。人有见者，发心止恶，竞投钱物，以布施焉。（出《法苑珠林》）
戴文
贞元中，苏州海盐县有戴文者，家富性贪，每乡人举债，必须收利数倍。有邻人与之交利，剥刻至多。乡人积恨，乃曰： 必有神力照鉴。 数年后，戴文病死，邻人家牛生一黑犊，胁下白毛，字曰戴文。闾里咸知，文子耻之，乃求谢，言以物熨去其字，邻人从之。既而文子以牛身无验，乃讼邻人，妄称牛犊有字。县追邻人及牛至，则白毛复出，成字分明，但呼戴文，牛则应声而至。邻人恐文子盗去，则夜闭于别庑，经数年方死。（出《原化记》）
河内崔守
有崔君者，贞元中为河内守，崔君贪而刻，河内人苦之，常于佛寺中假佛像金，凡数镒，而竟不酬直。僧以太守，竟不敢言。未几，崔君卒于郡。是日，寺有牛产一犊，其犊顶上有白毛，若缕出文字曰崔某者。寺僧相与观之，且叹曰： 崔君常假此寺中佛像金，而竟不还。今日事，果何如哉？ 崔君家闻之，即以他牛易其犊。既至，命剪去文字，已而便生。及至其家，虽豢以刍粟，卒不食。崔氏且以为异，竟归其寺焉。（出《宣室志》）
王氏老姥
广陵有王氏老姥，病数日，忽谓其子曰： 我死，必生西溪浩氏为牛，子当寻而赎我，腹下有王字是也。 顷之遂卒。西溪者，海陵之西地名也。其民浩氏生牛，腹有白毛，成王字。其子寻而得之，以束帛赎之而去。（出《稽神录》）
牛伤人
邵桃根
梁末邵桃根，襄阳人，家有一犊，肥充可爱，桃根恒自饲之。此犊恒逐桃根游行，每往官府聚会，犊虽系在家，而吼唤终不住。后一日，桃根晨起开门，犊忽从后觝根，肋穿流血。举家打去，已复嗔目，复来觝伤，数日气绝。（出《广古今五行记》）
牛异
洛下人
唐先天年，洛下人牵一牛，腋下有一人手长尺余，巡坊而乞。（出《朝野佥载》）
宁茵
大中年，有宁茵秀才假大寮庄于南山下，栋宇半堕，墙垣又缺。因夜风清月朗，吟咏庭际。俄闻叩门声，称桃林斑特处士相访。茵启关，睹处士形质瑰玮，言词廓落，曰： 某田野之士，力耕之徒。向畎亩而辛勤，与农夫而齐类。巢居侧近，睹风月皎洁。闻君吟咏，故来奉谒。 茵曰： 某山林甚僻，农具为邻。蓬荜既深，轮蹄罕至。幸此见访，颇慰羁怀。 遂延入，语曰： 然处士之业何如？愿闻其说。 特曰： 某少年之时，兄弟竞生头角。每读《春秋》之颖考叔挟辀以走，恨不得佐辅其间。读《史记》至田单破燕之计，恨不得奋击其间。读《东汉》至于新野之战，恨不得腾跃其间。此三事俱快意，俱不能逢，今恨恨耳。今则老倒，又无嗣子，空怀舐犊之悲，况又慕徐孺子吊郭林宗言曰： 生刍一束，其人如玉。 其人如玉，即不敢当。生刍一束，堪令讽味。 俄又闻人扣关曰： 南山斑寅将军奉谒。 茵遂延入，气貌严耸，旨趣刚猛。及二斑相见，亦甚忻慰。寅曰： 老兄知得姓之根本否？ 特曰： 昔吴太伯为荆蛮，断发文身，因兹遂有斑姓。 寅曰： 老兄大妄，殊不知根本。且斑氏出自斗谷于菟，有文斑之像，因以命氏远祖固、婕妤，好词章，大有称于汉朝，及皆有传于史。其后英杰间生，蝉联不绝。后汉有班超投笔从戎，相者曰： 君当封侯万里外。 超诘之，曰： 君燕颔虎头，飞而食肉万里，公侯相也。 后果守玉门关，封定远侯。某世为武贲中郎，在武班。因有过，窜于山林。昼伏夜游，露迹隐形，但偷生耳。适闻松吹月高，墙外闲步，闻君吟咏，因来追谒。况遇当家，尤增慰悦。 寅因睹棋局在床，谓特曰： 愿接老兄一局。 特遂欣然为之。良久，未有胜负。茵玩之，教特一两著。寅曰： 主人莫是高手否？ 茵曰： 若管中窥豹，时见一斑。 两斑笑曰： 大有微机，真一发两中。 茵倾壶请饮，及局罢而饮，数巡，寅请备脯修以送酒。茵出鹿脯，寅啮决，须臾而尽。特即不茹。茵诘曰： 何故不茹？ 特曰： 无上齿，不能咀嚼故也。 数巡后，特称小疾便不敢过饮。寅曰： 谈何容易!有酒如渑，方学纣为长夜之饮，觉面已赤。 特曰： 弟大是钟鼎之户，一坐耽更不动。 后二斑饮过，语纷拿。特曰： 弟倚是爪牙之士，而苦相凌，何也？ 寅曰： 老兄凭有角之士而苦相抵，何也？ 特曰： 弟夸猛毅之躯，若值人如卞庄子，当为粉矣。 寅曰： 兄夸壮勇之力，若值人如庖丁，当为头皮耳。 茵前有削脯刀，长尺余。茵怒而言曰： 宁老有尺刀，二客不得喧竞，但且饮酒! 二客悚然，特吟曹植诗曰： 萁在釜下燃，豆在釜中泣。此一联甚不恶。 寅曰： 鄙谚云，鹁鸠树上鸣，意在麻子地。 俱大笑。茵曰： 无多言，各请赋诗一章。 茵曰： 晓读云水静，夜吟山月高。焉能履虎尾，岂用学牛刀。 寅继之曰： 但得居林啸，焉能当路蹲。渡河何所适，终是怯刘琨。 特曰： 无非悲宁戚，终是怯庖丁。若遇龚为守，蹄涔向北溟。 茵览之曰： 大是奇才。 寅怒，拂衣而起曰： 宁生何党此辈!自古即有斑马之才，岂有斑牛之才。且我生三日，便欲噬人。此人况偷我姓氏，但未能共语者盖恶伤其类耳! 遂怒曰： 终不能摇尾于君门下，乃长揖而去。 特亦怒曰： 古人重者白眉，君今白额，岂敢有人言誉耳。何相怒如斯？ 特遂告辞。及明，视其门外，唯虎迹牛踪而已。宁生方悟，寻之数百步，人家废庄内，有一老牛卧，而犹带酒气，虎即入山矣。茵后更不居此而归京矣。（出《传奇》）
仲小小
临洮之境有山民曰仲小小，众号仲野牛，平生以采猎为务。临洮巳西，至于叠宕?岷之境，数郡良田，自禄山以来，陷为荒徼。其间多产竹牛，其色纯黑，其一可敌六七骆驼，肉重千万斤者。其角，二壮夫可胜其一。每饮龁之处，则拱木丛竹，践之成尘。猎人先纵火逐之，俟其奔迸，则毒其矢，向便射之。洎中镞，则挈锅釜，负粮糗，蹑其踪，缓逐之。矢毒既发即毙，踣之如山，积肉如阜。一牛致乾肉数千斤，新鲜者甚美，缕如红丝线。乾宁中，小小之猎，遇牛群于石家山，嗾犬逐之，其牛惊忧，奔一深谷，谷尽，南抵一悬崖。犬逐既急，牛相排蹙。居其首者，失脚堕崖；居次者，不知其偶堕，累累接迹而进，三十六头，皆毙于崖下。积肉不知纪极，秦、成、阶三州士民，荷担之不尽。（出《玉堂闲话》）
