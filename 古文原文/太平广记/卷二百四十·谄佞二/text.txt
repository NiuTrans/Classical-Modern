赵元楷阎知微郑愔薛稷李峤李义府侯思止卢藏用赵履温张岌吉顼
宗楚客崔融崔湜用番将张说程伯献杨国忠太真妃李林甫
赵元楷
赵元楷为交河道行军大总管，时候君集为元帅。君集马病颡疮，元楷以指沾其脓而嗅之，以谀君集。为御史所劾，左迁刺史。（出《谭宾录》）
阎知微
唐春官尚书阎知微和默啜，司宾丞田归道为之副焉。至牙帐下，知微舞蹈，宛转抱默啜靴鼻而嗅之。田归道独长揖不拜。默啜大怒，倒悬之，经一宿。明日将杀之，元珍谏：大国和亲使，杀之不祥。乃得释。后与知微争于殿庭，言默啜必不和，知微坚执以为和。默啜果反，陷赵定。天后乃诛知微九族，拜归道夏官侍郎。（出《朝野佥载》）
郑愔
唐吏部侍郎郑愔初托附来俊臣。俊臣诛，即附张易之。易之被戮，即附韦庶人，后附谯王。竟被诛。（出《朝野佥载》）
薛稷
唐太子少保薛稷、雍州长史李晋、中书令崔湜、萧至忠、岑羲等，皆外饰忠鲠，内藏谄媚。胁肩屏气，而舐痔折肢，阿附太平公主。并腾迁云路，咸自以为得志，泰山之安也。七月三日，家破身戮。何异鸋鴃栖于苇苕，大风忽起，巢折卵坏。后之君子，可不鉴哉！（出《朝野佥载》）
李峤
唐李峤少负才华，代传儒学。累官成均祭酒吏部尚书，三知政事，封郑国公。长寿三年，则天征天下铜五十余万斤，铁一百三十余万斤，钱二万（万原作百，据明抄本改。）七千贯。于定鼎门内，铸八棱铜柱，高九十尺，径一丈二尺。题曰大周万国述德天枢。张革命之功，贬皇家之德。天枢下置铁山，铜龙负戴，狮子麒麟围绕。上有云盖，盖上施盘龙，以托火珠。珠高一丈，围三丈，金彩荧煌，光侔日月。武三思为其文，朝士献诗者，不可胜纪。唯峤诗冠绝当时。诗曰：辙迹光西嶬，勋庸纪北燕。何如万国会，讽德九门前。灼灼临黄道，迢迢入紫烟。仙盘正下露，高柱欲承天。山类丛云起，珠疑大火悬。声流尘作劫，业固海成田。圣泽倾尧酒，薰风入舜絃。忻逢下生日，还偶上皇年。后宪司发峤附会韦庶人，左授滁州别驾。后至开元中，诏毁天枢，发卒镕烁，弥月不尽。洛阳尉李休烈乃赋诗以咏曰：天门街东（明抄本东作中）倒天枢，火急先须卸火珠。既合一条丝线挽，何劳两县索人推。先有谣云：一条丝线挽天枢。言其不久也，故休诗及之。庶士莫不讽诵。天枢之北，韦庶人继造一台，先此毁拆。（出《大唐新语》）
李义府
唐李义府状貌温恭，与人语，必嬉怡微笑，而褊忌阴贼。既处权要，欲人附己，微忤意者辄加倾陷。故时人言义府笑中有刀。杨行颖表言义府罪状，制令刘祥道对推其事。李勣监焉，按有实。长流西州。或作刘祥道破铜山之大贼，李义府露布。称混奴婢而乱放，各识家而竞入。（出《谭宾录》）
侯思止
唐侯思止贫穷，不能理生业，乃依事恒州参军高元礼。而无赖诡谲，无以逾也。时恒州刺史裴贞杖一判司。则天将不利王室，罗织之徒已兴矣。判司谓思止曰：今诸王多被诛戮，何不告之？思止因请状，遂告舒王及裴贞谋反。诏按问，并族诛，授思止游击将军。元礼惧而思媚之，引与同坐，呼为侯大曰：国家用人不次，若言侯大不识字，可奏云： 獬豸亦不识字，而能触邪。则天果曰：欲与汝御史，人云汝不能识字。思止以獬豸对，则天大悦，即授焉。元礼复教曰：圣上知侯大无宅，倘以没官宅见借，可拜谢而不受。圣上必问所由，可奏云： 诸反逆人宅，恶其名，不愿坐其内。 果如言，则天复大喜，恩赏甚优。（出《谭宾录》）
卢藏用
卢藏用征拜左拾遗，千吏部侍郎中书舍人。历黄门侍郎，兼昭文馆学士，转尚书右丞。与陈伯玉、赵贞固友善。隐居之日，颇以贞白自炫，往来于少室、终南二山，时人称为假隐。自登朝，奢靡淫纵，本服鲜丽。趑趄诡侫，专事权贵。时议乃表其丑行。以阿附太平公主，流陇州。（出《谭宾录》）
赵履温
唐赵履温为司农卿，谄事安乐公主。气势回山海，呼吸变霜雪。客谓张文成曰：赵司农何如人？曰：猖獗小人。心佞而险，行僻而骄。折支势族，舐痔权门。诌于事上，傲于接下。猛若虣虎，贪如饿狼。性爱食人，终为人所食。为公主夺百姓田园，造定昆池，言定天子昆明池也。用库钱百万亿。斜褰紫衫，为公主背挽金犊车。险诐皆此类。诛逆韦之际，上御承天门。履温诈喜，舞蹈称万岁。上令斩之，刀剑乱下，与男同戮。人割一脔，骨肉俱尽。（出《朝野佥载》）
张岌
唐天后时，张岌谄事薛师。掌擎黄幙随薛师后，于马旁伏地承薛师马镫。侍御史郭霸尝来俊臣粪秽，宋之问捧张易之溺器。并偷媚取容，实名教之罪人也。（出《朝野佥载》）
吉顼
天后时，太常博士吉顼，父哲，易州刺史，以贓坐死。顼于天津桥南，要内史魏王承嗣，拜伏称死罪。承嗣问之，曰：有二妹堪事大王。承嗣若之，即以犊车载入。三日不语，承嗣问其故，对曰：父犯国法，忧之，无复聊赖。承嗣既幸免其父极刑。进顼笼马监，俄迁中丞吏部侍郎。不以才升，二妹请求耳。（原缺出处，明抄本作出《朝野佥载》）
宗楚客
唐天后内史宗楚客性谄佞。时薛师有嫪毒之宠，遂为作传二卷。论薛师之圣，从天而降，不知何代人也。释迦重出，观音再生。期年之间，位至内史。（出《朝野佥载》）
崔融
唐天后梁王武三思为张易之作传。云是王子晋后身，于缑氏山立祠。词人才子佞者为诗以咏之，舍人崔融为最。后易之赤族，佞者并流岭南。（出《朝野佥载》）
崔湜
唐崔挹子湜，桓敬惧武三思谗间，引湜为耳目。湜乃反以桓敬等计潜告三思，寻为中书令。湜又说三思，尽杀五王，绝其归望。先是湜为兵部侍郎，挹为礼部侍郎。父子同为南省副贰，有唐以来，未之有也。上官昭容屡出外，湜谄附之。玄宗诛萧至忠后，所司奏宫人元氏款称，与湜曾密谋进鸩。乃赐湜死，年四十。初湜与张说有隙，说为中书令，议者以为说构陷之。湜美容仪，早有才名。弟液、涤及从兄涖，并有文翰，列居清要。每私宴之际，自比王谢之家。谓人曰：吾之门地及出身历官，未尝不为第一。丈夫当先据要路以制人，岂能默默受制于人！故进取不已，而不以令终。又湜谄事张易之与韦庶人。及韦诛，复附太平。有冯子都、董偃之宠。妻美，并二女并进储闱，得为中书侍郎平章事。有榜之曰：托庸才于主第，进艳妇于春宫。（出《朝野佥载》）
用番将
唐玄宗初即位，用郭元振、薛讷；又八年而用张嘉贞、张说；五年而杜暹进；又三年萧嵩进；又十二年而李适之进。咸以大将直登三事。李林甫既惩适之之患，遂易旧制。请以番人为将，欲固其权。尝奏于上曰：以陛下雄才，兼国家富强。而诸番未灭者，由文吏为将，怯懦不胜武事。阶下必欲灭四夷，威海内，莫若武臣，武臣莫若番将。番将生而气雄，少养马上，长求阵敌，此天性然也。若陛下感而将之，使其必死，则夷狄不足图也。上大悦。首用安禄山，安禄山有功；用哥舒翰有勇；用安思顺能军；用高仙芝善战。禄山卒为戎首，林甫之罪也。（出《谭宾录》）
张说
唐燕国公张说，幸佞人也。前为并州刺史，谄事特进王毛仲。饷致金宝，不可胜数。后毛仲巡边，会说于天雄军大宴。酒酣，恩敕忽降：授兵部尚书同中书门下三品。说拜谢讫，便把毛仲手起舞，嗅其靴鼻。（出《朝野佥载》）
程伯献
唐将军高力士特承玄宗恩宠。遭父丧，左金吾大将军程伯献、少府监冯绍正二人，直就其丧前，被发而哭，甚于己亲。朝野闻之，不胜其笑。（出《谭宾录》）
杨国忠
玄宗谓侍臣曰：我欲行一事，自古帝王未有也。盖欲传位于肃宗。及制出，国忠大惧，言语失次。归语杨氏姐妹曰：娘子，我辈何用更作活计？皇太子若监国，我与姊妹等即死矣。相聚而哭。虢国入谋于贵妃。妃衔土以请，其事遂止。哥舒翰在潼关，或劝请诛国忠，以悦众心，舒翰不听。禄山发范阳，每日于帐前叹曰：杨国忠头，来何太迟也！国忠妻裴柔，蜀之大娼也。国忠又为剑南节度。劝玄宗入蜀，授其所亲官，布蜀汉。（出《谭宾录》）
太真妃
太真妃尝因妒忌，有语侵上。上怒甚。令高力士以辎车载送还其家。妃悔恨号泣，抽刀剪发，授力士曰：珠玉珍异，皆上所赐，不足充献。唯发父母所生，可达妾意。望为申妾万一慕恋之诚。上得发，挥涕潣（潣字原缺，据明抄本补。）然。遽命力士召之归。（出《贵妃传》，明抄本作出《开元传》，接见《开天传信记》）
李林甫
玄宗在东都，宫中有怪。明日，召宰相，欲西幸。裴稷山、张（张原作西，据《国史补》改。）曲江谏曰：百姓场圃未毕，请候冬间。是时，李林甫初拜相。窃知上意，及罢退，佯为蹇步。上问：何故脚疾。对曰：臣非病足，愿独奏事。乃言二京陛下东西宫也。将欲驾幸，何用择时？设有妨于刈获，独免过路赋税。臣请宣示有司，即日西幸。上大悦。自此驾幸长安，不复东矣。旬日，耀卿、九龄俱罢，而牛仙客进。（出《国史补》）
又李林甫居相位一十九年，诛锄海内人望。自储君以下，无不累息。初开元后，姚宋等一二老臣，多献可替否，以争天下大体。天下既理，上心亦泰。张九龄上所拔，颇以后进少之。九龄尤謇谔，数犯上，上怒而逐之。上雄才豁达，任人不疑。晚得林甫，养成君欲，未尝有逆耳之言，上爱之。遂深居高枕，以富贵自乐。大臣以下，罕得对见，事无大小，责成林甫。林甫虽不文，而明练吏事，慎守纲纪，衣冠非常调，无进用之门。而阴贼忍杀，未尝以爱憎见于容色。上左右者虽饔人厮养，无不略之，故动静辄知。李适之初入相，疏而不密，林甫卖之。乃曰：华山之下有金矿焉，采之可以富国。上未知之耳。适之善其言，他日，从容以奏，上悦。顾问林甫，林甫曰：臣知之久矣。华山陛下本命也，王气所在，不可发之。故臣不敢言。上遂薄适之。因曰：自今奏事，先与林甫议之，无轻脱。自是适之束手矣。非其所引进，皆以罪诛。威震海内，谏官但持禄养资，无敢论事。独补缺杜中犹再上疏。翌日，被黜为下邽令。林甫召诸谏官谓曰：今明主在上，群臣将顺之不暇，何用多言。君不见立仗马乎？终日无声，而食三品料；及其一鸣，即黜去。虽欲再鸣，其可得乎。由是谏诤之路绝失。晚年多冤仇，惧其报复。出广车仆，金吾静街，前驱百步之外。居则以砖垒屋，以板幙墙。家人警卫，如御大敌。其自防也如此。故事，宰臣骑从，三五人而已。士庶不避于路。至是骑从百余人，为左右翼，公卿以下趋避，自林甫始也。（出《谭宾录》）
