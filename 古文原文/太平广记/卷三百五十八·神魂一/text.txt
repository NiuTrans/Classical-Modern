庞阿马势妇无名夫妇王宙郑齐婴柳少游苏莱郑生韦隐齐推女郑氏女裴珙舒州军史
庞阿
钜鹿有庞阿者，美容仪。同郡石氏有女，曾内睹阿，心悦之。未几，阿见此女来诣阿。阿（阿原作妻。据明抄本改。）妻极妒，闻之。使婢缚之，遂还石家。中路，遂化为烟气而灭。婢乃直诣石家，说此事，石氏之父大惊曰：我女都不出门，岂可毁谤如此。阿妇自是常加意伺察之，居一夜，方值女在斋中，乃自拘执，以诣石氏。石氏父见之，愕贻曰：我适从内来，见女与母共作，何得在此？即令婢仆，于内唤女出，向所缚者，奋然灭焉。父疑有异，故遣其母诘之，女曰：昔年庞阿来厅中，曾窃视之，自尔仿佛，即梦诣阿。乃入户，即为妻所缚。石曰：天下遂有如此奇事。夫精情所感，灵神为之冥著，灭者盖其魂神也。既而女誓心不嫁。经年，阿妻忽得邪病，医药无徵，阿乃授币石氏女为妻。（出《幽明录》）
马势妇
吴国富阳人马势妇，姓蒋，村人应病死者，蒋辄恍惚，熟眠经日。见人人死，然后省觉，则具说，家中不信之。语人云：某中病，我欲杀之，怒强魂难杀。未即死，我入其家内。架上有白米饭几种鲑，我暂过灶下戏。婢无故犯我，我打眷甚，使婢当时闷绝，久之乃苏。其兄病，有乌衣人令杀之，向其请乞，终不下手。醒语兄云，当活。（出《搜神记》）
无名夫妇
有匹夫匹妇，忘其姓名。居一旦，妇先起，其夫寻亦出外。某谓夫尚寝，既还内，见其夫犹在被中。既而家童自外来云：即令我取镜。妇以奴诈，指床上以示奴，奴云：适从郎处来也。乃驰告其夫，夫大愕。径入示之，遂与妇共观，被中人高枕安眠，真是其形，了无一异。虑是其魂神，不敢惊动，乃徐徐抚床，遂冉冉入席而灭，夫妇惋怖不已。经少时，夫忽得疾，性理乖误，终身不愈。（出《搜神记》）
王宙
天授三年，清河张镒因官家于衡州。性简静，寡知友。无子，有女二人，其长早亡，幼女倩娘，端妍绝伦。镒外甥太原王宙，幼聪悟，美容范，镒常器重，每曰：他时当以倩娘妻之。后各长成，宙与倩娘，常私感想于寤寐，家人莫知其状。后有宾僚之选者求之，镒许焉。女闻而郁抑，宙亦深恚恨。托以当调，请赴京，止之不可，遂厚遣之。宙阴恨悲恸，决别上船。日暮，至山郭数里。夜方半，宙不寐，忽闻岸上有一人行声甚速，须臾至船。问之，乃倩娘，徒行跣足而至。宙惊喜若狂，执手问其从来，泣曰：君厚意如此，寝食（寝原作浸，食字原阙，据明抄本改补。）相感，今将夺我此志，又知君深倩不易，思将杀身奉报。是以亡命来奔。宙非意所望，欣跃特甚，遂匿倩娘于船，连夜遁去。倍道兼行，数月至蜀。凡五年，生两子。与镒绝信，其妻常思父母，涕泣言曰：吾曩日不能相负，弃大义而来奔君。向今五年，恩慈间阻。覆载之下，胡颜独存也？宙哀之曰：将归无苦。遂俱归衡州。既至，宙独身先至镒家，首谢其事，镒曰：倩（曰倩二字原阙，据明抄本补。）娘病在闺中数年，何其诡说也？宙曰：见在舟中。镒大惊，促使人验之。果见倩娘在船中，颜色怡畅，讯使者曰：大人安否？家人异之，疾走报镒。室中女闻，喜而起，饰妆更衣，笑而不语，出与相迎，翕然而合为一体，其衣裳皆重。其家以事不正，秘之，惟亲戚间有潜知之者。后四十年间，夫妻皆丧，二男并孝廉擢第，至丞尉。事出陈玄祐《离魂记》云。玄祐少常闻此说，而多异同，或谓其虚。大历末，遇莱芜县令张仲覸，因备述其本末。镒则仲覸堂叔，而说极备悉，故记之。（出《离魂记》）
郑齐婴
郑齐婴，开元中，为吏部侍郎河南黜陟使。将归，途次华州，忽见五人，衣五方色衣，诣厅再拜。齐婴问其由，答曰：是大使五藏神。齐婴问曰：神当居身中，何故相见？答曰：是以守气，气竭当散。婴曰：审如是，吾其死乎？曰：然。婴仓卒求延昝刻，欲为表章及身后事，神言还至后衙则可。婴为设酒馔，皆拜而受。既修表，沐浴，服新衣，卧西壁下，至时而卒。（出《广异记》）
柳少游
柳少游善卜筮，著名于京师。天宝中，有客持一缣，诣少游。引入问故，答曰：愿知年命。少游为作卦，成而悲叹曰：君卦不吉，合尽今日暮。其人伤叹久之，因求浆，家人持水至，见两少游，不知谁者是客。少游指神为客，令持与客，客乃辞去，童送出门，数步遂灭。俄闻空中有哭声，甚哀，还问少游：郎君识此人否？具言前事，少游方知客是精神。遽使看缣。乃一纸缣尔，叹曰：神舍我去，吾其死矣。日暮果卒。（出《广异记》）
苏莱
天宝末，长安有马二娘者，善于考召。兖州刺史苏诜，与马氏相善。初诜欲为子莱求婚卢氏，谓马氏曰：我唯有一子，为其婚娶，实要婉淑。卢氏三女，未知谁佳，幸为致之，一令其母自阅视也。马氏乃于佛堂中，结坛考召。须臾，三女魂悉至，莱母亲自看。马云：大者非不佳，不如次者，必当为刺史妇。苏乃娶次女。天宝末，莱至永宁令，死于禄山之难，其家惩马氏失言。洎二京收复，有诏赠莱怀州刺史焉。（出《广异记》）
郑生
郑生者，天宝末，应举之京。至郑西郊，日暮，投宿主人。主人问其姓，郑以实对。内忽使婢出云：娘子合是从姑。须臾，见一老母，自堂而下。郑拜见，坐语久之，问其婚姻，乃曰：姑有一外孙女在此，姓柳氏，其父见任淮阴县令，与儿门地相埒。今欲将配君子，以为何如？郑不敢辞，其夕成礼，极人世之乐。遂居之数月，姑为郑生，可将妇归柳家。郑如其言，携其妻至淮阴。先报柳氏，柳举家惊愕。柳妻意疑令有外妇生女，怨望形言。俄顷，女家人往视之，乃与家女无异。既入门下车，冉冉行庭中。内女闻之笑，出视，相值于庭中，两女忽合，遂为一体。令即穷其事，乃是妻之母先亡，而嫁外孙女之魂焉。生复寻旧迹，都无所有。（出《灵怪录》）
韦隐
大历中，将作少匠韩晋卿女，适尚衣奉御韦隐。隐奉使新罗，行及一程，怆然有思，因就寝。乃觉其妻在帐外，惊问之，答曰：愍君涉海，志愿奔而随之，人无知者。隐即诈左右曰：俗纳一妓，将侍枕席。人无怪者。及归，已二年，妻亦随至。隐乃启舅姑，首其罪，而室中宛存焉。及相近，翕然合体，其从隐者乃魂也。（出《独异记》）
齐推女
元和中，饶州刺史齐推女，适陇西李某。李举进士，妻方娠，留至州宅。至临月，迁至后东阁中。其夕，女梦丈夫，衣冠甚伟，瞋目按剑叱之曰：此屋岂是汝腥秽之所乎？亟移去。不然，且及祸。明日告推，推素刚烈，曰：吾忝土地主，是何妖孽，能侵耶？数日，女诞育，忽见所梦者，即其床帐乱殴之。有顷，耳目鼻皆流血而卒。父母伤痛女冤横，追悔不及。遣遽告其夫，俟至而归葬于李族。遂于郡之西北十数里官道，权瘗之。李生在京师，下第将归，闻丧而往。比至饶州，妻卒已半年矣。李亦粗知其死不得其终，悼恨既深，思为冥雪。至近郭，日晚，忽于旷野见一女，形状服饰，似非村妇。李即心动，驻马谛视之，乃映草树而没。李下马就之，至则真其妻也。相见悲泣，妻曰：且无涕泣，幸可复生。俟君之来，亦已久矣。大人刚正，不信鬼神，身是妇女，不能自诉。今日相见，事机校迟。李曰：为之奈何？女曰：从此直西五里鄱亭村，有一老人姓田，方教授村儿，此九华洞中仙官也，人莫之知。君能至心往来，或异谐遂。李乃径访田先生，见之，乃膝行而前，再拜称曰：下界凡贱，敢谒大仙。时老人方与村童授经，见李惊避曰：衰朽穷骨，旦暮溘然。郎君安有此说？李再拜，扣头不已，老人益难之。自日宴至于夜分，终不敢就坐，拱立于前。老人俯首良久曰：足下诚恳如是，吾亦何所隐焉。李生即顿首流涕，具云妻枉状。老人曰：吾知之久矣，但不蚤申诉。今屋宅已败，理之不及。吾向拒公，盖未有计耳。然试为足下作一处置。乃起从北出，可行百步余，止于桑林，长啸。倏忽见一大府署，殿宇环合，仪卫森然，拟于王者，田先生衣紫帔，据案而坐，左右解官等列侍，俄传教呼地界。须臾，十数部各拥百余骑，前后奔驰而至。其帅皆长丈余，眉目魁岸，罗列于门屏之外。整衣冠，意绪苍惶，相问今有何事。须臾，谒者通地界、庐山神、江渎神、彭蠡神等，皆趣入。田先生问曰：比者此州刺史女，因产为暴鬼所杀。事甚冤滥，尔等知否？皆府伏应曰：然。又问：何故不为申理？又皆对曰：狱讼须有其主，此不见人诉，无以发摘。有问知贼姓名否，有一人对曰：是西汉鄱县王吴芮。今刺史宅，是芮昔时所居。至今犹恃雄豪，侵占土地，往往肆其暴虐，人无奈何。田先生曰：即追来。俄顷，缚吴芮至。先生诘之，不伏，乃命追阿齐。良久，见李妻与吴芮庭辩。食顷，吴芮理屈，乃曰：当是产后虚弱，见某惊怖自绝，非故杀。田先生曰：杀人以挺与刃，有以异乎？遂令执送天曹。回谓：速检李氏寿命几何？顷之，吏云：本算更合寿三十二年，生四男三女。先生谓群官曰：李氏寿算长，若不再生，议无厌伏。公等所见何如？有一老吏前启曰： 。东晋邺下有一人横死，正与此事相当。前使葛真君，断以具魂作本身，却归生路。饮食言语，嗜欲追游，一切无异。但至寿终，不见形质耳。田先生曰：何谓具魂？吏曰：生人三魂七魄，死则散离，本无所依。今收合为一体，以续弦胶涂之。大王当街发遣放回，则与本身同矣。田先生曰善，即顾谓李妻曰：作此处置，可乎？李妻曰：幸甚。俄见一吏，别领七八女人来，与李妻一类，即推而合之。有一人，持一器药，状似稀饧。即于李妻身涂之。李氏妻如空中坠地，初甚迷闷。天明，尽失夜来所见，唯田先生及李氏夫妻三人，共在桑林中。田先生顾谓李（顾字原阙，）谓下李下原俱有先字，据明抄本补并删。）生曰：相为极力，且喜事成，便可领归。见其亲族，但言再生，慎无他说。吾亦从此逝矣。李遂同归至州，一家惊疑，不为之信。久之，乃知实生人也。自尔生子数人，其亲表之中，颇有知者，云：他无所异，但举止轻便，异于常人耳。（出《玄怪录》）
郑氏女
通州有王居士者，有道术。会昌中，刺史郑君有幼女，甚念之，而自幼多疾，若神魂不足得。郑君因请居士，居士曰：此女非疾，乃生魂未归其身。郑君讯其事，居士曰：某县令某者，即此女前身也。当死数岁矣，以平生为善，以幽冥祐之，得过期，今年九十余矣。令殁之曰，此女当愈。郑君急发人驰访之，其令果九十余矣，后月。其女忽若醉寤，疾愈。郑君又使往验，令果以女疾愈之日，无疾卒。（出《宣室志》）
裴珙
孝廉裴珙，家洛阳。仲夏，自郑西归，及端午以觐亲焉。日晚。方至石桥，忽有少年，骑从鹰犬甚众。顾珙笑曰：明旦节日，今当蚤归，何迟迟也。乃以后乘借之。珙甚喜，谓二童曰：尔可缓驱，投宿于白马寺西表兄窦温之墅，明日徐归可也。因上马疾驱，俄顷，至上东门，归其马，珍重而别。珙居水南，促步而进，及家暝矣。入门，方见其亲与珙之姊妹张灯会食。珙乃前拜，曾莫瞻顾。因俯阶高语曰：珙自外至。即又不闻。珙即大呼弟妹之辈，亦无应者。珙心神忿感，思又极呼，皆亦不知。但见其亲叹曰：珙那今日不至也。遂涕下，而坐者皆泣。珙私怪曰：吾岂为异物邪？因出至通衢，徘徊久之，有贵人导从甚盛，遥见珙，即以鞭指之曰：彼乃生者之魂也。俄有佩橐鞬者，出于道左，曰：地界启事，裴珙孝廉，命未合终。遇昆明池神七郎子，案鹰回，借马送归，以为戏耳。今当领赴本身。贵人微哂曰：小儿无理，将人命为戏。明日与尊父书，令笞之。既至而橐鞬者招珙，复出上东门，度门隙中，至窦庄。方见其形僵仆，二童环泣呦呦焉。橐鞬者令其闭目，自后推之，省然而苏。其二童皆云：向者行至石桥，察郎君疾作，语言大异，惧其将甚，投于此。既至，则已绝矣。珙惊叹久之少顷无恙。（出《集异记》）
舒州军吏
王琪为舒州刺史，有军吏方某者，其家忽有鬼降。自言：姓杜，年二十，广陵富家子，居通泗桥之西。前生欠君钱十万，今地府使我为神神，偿君此债尔。因为人占候祸福，其言多中。方以家贫告琪，求为一镇将。因问鬼：吾所求可得否？鬼曰：诺，吾将问之。良久乃至曰：必得之，其镇名一字正方，他不能识矣。既而得双港镇将，以为其言无验。未及之任，忽谓方曰：适得军牒，军中令一人来为双港镇将，吾今以尔为皖口镇将。竟如其言，凡岁余，鬼忽言曰：吾还君债足。告别而去，遂寂然。方后至广陵，访得杜氏，问其弟子。云：吾弟二子，顷忽病，如痴人，岁余愈矣。（出《稽神录》）
