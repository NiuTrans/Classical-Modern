贺知章萧颖士李仙人何讽黄尊师裴老李虞夏侯隐者权同休
贺知章
贺知章，西京宣平坊有宅。对门有小板门，常见一老人乘驴出入其间。积五六年，视老人颜色衣服如故，亦不见家属。询问里巷，皆云是西市卖钱贯王老，更无他业。察其非凡也，常因暇日造之。老人迎接甚恭谨，唯有童子为所使耳。贺则问其业。老人随意回答。因与往来，渐加礼敬，言论渐密，遂云善黄白之术。贺素信重，愿接事之。后与夫人持一明珠，自云在乡日得此珠，保惜多时，特上老人，求说道法。老人即以明珠付童子，令市饼来。童子以珠易得三十余胡饼，遂延贺。贺私念宝珠特（明抄本 特 作 持 ）以轻用，意甚不快。老人曰： 夫道者可以心得，岂在力争；悭惜未止，术无由成。当须深山穷谷，勤求致之，非市朝所授也。 贺意颇悟，谢之而去。数日失老人所在。贺因求致仕，入道还乡。（出《原化记》）
萧颖士
功曹萧颖士。常密游。于陈留逆旅。方食之次，忽见老翁，须鬓皓然，眉目尤异。至门，目萧久之，微有叹息，又似相识。萧疑其意，遂起揖问。老人曰： 观郎君状貌，有似一人，不觉怆然耳。 萧问似何人。老人曰： 郎君一似齐鄱阳王。 王即萧八代祖。遂惊问曰： 王即某八代祖，因何识之？ 老人泣曰： 某姓左，昔为都〔鄱〕阳书佐，偏蒙宠遇。遭李明之难，遂尔逃亡，苟免患耳。因入山修道，遂得度世。适惊郎君，乃不知是王孙也。 遂相与泣。萧敬异之，问其年，乃三百二十七年矣。良久乃别。今在灊山，时出人间。后不知所之。（出《原化记》）
李仙人
洛阳高五娘者，美于色，再嫁李仙人。李仙人即天上谪仙也，自与高氏结好，恒居洛阳，以黄白自业。高氏能传其法。开元末，高李之睦，已五六载。后一夕五鼓后，闻空中呼李一声。披衣出门，语毕，还谓高氏曰： 我天仙也。顷以微罪，谴在人间耳。今责尽，天上所由来唤。既不得住，多年缱绻，能不怆然。我去之后，君宜以黄白自给，慎勿传人，不得为人广有点炼，非特损汝，亦恐尚不利前人。 言讫飞去。高氏初依其言。后卖银居多，为坊司所告。时河南少尹李齐知其事，释而不问，密使人召之，前后为烧十余床银器。李以转闻朝要。不一年，李及高皆卒。时人以为天罚焉。（出《广异记》）
何讽
唐建中末，书生何讽，尝买得黄纸古书一卷，读之。卷中得发卷，规四寸，如环无端。讽因绝之，断处两头滴水升余，烧之作发气。讽尝言于道者，道者曰： 吁！君固俗骨，遇此不能羽化，命也。据仙经曰： 蠹鱼三食神仙字，则化为此物，名曰脉望；夜以矰映当天中星，星使立降。可求还丹，取此水和而服之，即时换骨上升。 因取古书阅之，数处蠹漏，寻义读之，皆神仙字。讽方叹伏。（出《原化记》）
黄尊师
黄尊师居茅山，道术精妙。有贩薪者，于岩洞间得古书十数纸，自谓仙书，因诣黄君，恳请师事。黄君纳其书，不语，日遣斫柴五十束，稍迟并数不足，呵骂及棰击之，亦无怨色。一日，可两道士于山石上棋，看之不觉日暮，遂空返。黄生大怒骂叱，杖二十，问其故。乃具言之。曰： 深山无人，何处得有棋道士？果是谩语。 遂叩头曰： 实，明日便捉来。 及去，又见棋次，乃佯前看，因而擒捉。二道士并局，腾于室中上高树。唯得棋子数枚。道士笑谓曰： 传语仙师，从与受却法策。 因以棋子归，悉言其事。黄公大笑，乃遣沐浴，尽传法策。受讫辞去，不知其终。（出《逸史》）
裴老
唐大历中，有王员外好道术，虽居朝列，布衣山客，日与周旋。一旦道侣数人在厅事，王君方甚谈谐拊掌，会除溷裴老，携秽具至王君给使。因闻诸客言，窃笑之。王君仆使皆怪。少项，裴老受佣事毕，王君将登溷，遇于户内。整衣，似有所白。因问何事。渐前曰： 员外大好道。 王惊曰 某实留心于此。 曰： 知员外酷好，然无所遇。适厅中两客，大是凡流，但诳员外希酒食耳。 王君竦异良久。其妻呼骂曰： 身为朝官，乃与此秽汉结交，遣人逐之。 王君曰： 天真道流，不择所处。 裴老请去。王君恳邀从容。久方许诺。曰： 明日来得否？ 曰： 不得，外后日来。 至期，王君洁净别室以候。妻呼曰： 安有与除厕人亲狎如此！ 王君曰： 尚惧不肯顾我。 少顷至，布袍曳杖，颇有隐逸之风。王君坐语，茶酒更进。裴老清言间发，殊无荷秽之姿状。曰： 员外非真好道，乃是爱药耳。亦有少分。某既来，莫要炉火之验否？ 王君叩头曰： 小生酷嗜，不敢便有祈请。 裴指铁盒可二斤余，曰： 员外剩取火至，以盒分两片，置于其中，复以火覆之。 须臾色赤，裴老于布袍角解一小囊，取药两丸，如麻粟，除少炭，捻散盒上，却堆火烧之。食顷，裴老曰： 成矣。 令王君仆使之壮者，以火箸持出，掷于地。逡巡，乃上上金盒矣，色如鸡冠。王君降阶再拜，叩头陈谢。裴老曰： 此金一两，敌常者三两，然员外不用留，转将布施也。 别去曰： 从此亦无复来矣。 王君拜乞曰： 末学俗士，愿沥丹恳，须至仙伯山居中，具起居礼。 裴老曰： 何用此。 乃约更三日，于兰陵坊西大菜园相觅。王君亦复及期往，至则果见小门，扣之，黄头奴出问曰： 莫是王员外否？ 遂将一胡床来，令于中门外坐。少顷引入，有小堂甚清净，裴老道服降阶。侍女童十人，皆有姿色。延上劳问，风仪质状，并与前时不同，若四十余人矣。茶酒果实甚珍异，屋室严洁，服用精华。至晚王君去，裴老送出门。旬日复来，其宅已为他人所赁，裴老不知所去也。（出《逸史》）
李虞
信州李员外虞，尝与秀才杨棱游华山，穷搜岩谷。时李公未仕，及杨君俱有栖遁之志，每遇幽赏，即吟咏移时。俄至一小洞，巉高数尺，不三四步，甚高，路极平易。二人欲穷其迹，约行四五里，拟回又不可，且相勉而进。更二三里，稍明。少顷至洞口。时已申酉之际，川岩草树，不似人间，亦有耕者。耕者睹二人颇有惊异，曰： 郎君何得到此？ 乃具言之。更二里余，有佛堂，数人方饮茶次。李公等因往求宿。内一人曰： 须报洞主。 逡巡见有紫衣，乘小马，从者四五，呵路而至，拜起甚雅，曰： 得到此何也？ 一个备述曰： 此处偏陋，请至某居处。 遂同步而往，到一府署，多竹堂，屋坐甚洁，人吏数十。因自言曰： 某姓杜，名子华，逢乱避世，遇仙侣，居此已数百年矣。 因止宿，饮馔皆甚精丰，内有駞芊，其状如牛。昼夜论语，因问朝廷之事。留连累日，各遗银器数事，遣使者导之而返。曰： 此可隐逸，颇能住否。 二子色难。子华笑，执手而别，且请无漏于人。后杨君复往寻其洞穴，不可见矣。杨君改名俭，官至御史，谪番禺而卒。李公终亦流荡，真仙灵境，非所实好，不可依名而往之也。后君子诫之哉。（出《逸史》）
夏侯隐者
夏侯隐者，不知何许人也。大中末，游茅山天台间，常携布囊竹杖而已。饮食同常人，而独居一室，不杂于众。或露宿坛中，草间树下，人窥觇之，但见云气蓊欝，不见其身。每游三十五十里，登山渡水，而闭目善睡，同行者闻其鼻鼾之声，而步不差跌，足无蹶碍，至所止即觉，时号作睡仙。后不知所终。（出《神仙拾遗传》）
权同休
秀才权同休，元和中落第，旅游苏湖间。遇疾贫窘。走使者本村墅人，顾已一年矣。疾中思甘豆汤，令其市甘草。顾者久而不去，但具汤火来。秀才且意其怠于祗承，复见折树枝盈握，仍再三搓之，微近火上，忽成甘草。秀才心大异之，且意必道者。良久，取粗沙数坏，挼捋已成豆矣。及汤成，与常无异。疾亦渐差。秀才谓曰： 予贫迫若此，无以寸进，因褫垢衣授之，可以此办少酒肉。将会村老，丐少道路资也。 顾者微笑曰： 此固不足办，某当营之。 乃斫一枯桑树，成数筐扎，聚于盘上，噀之，遂成牛肉。复汲数瓶水，倾之，乃旨酒也。村老皆醉饱。获束缣五十。秀才惭谢顾者曰： 某本骄稚，不识道者，今返请为仆。 顾者曰： 予固异人，有少失，谪于下贱，合役于秀才，若限不足，复须力于他人，请秀才勿变常，庶卒某事也。 秀才虽诺之，每呼指，色上面戚戚不安。顾者乃辞曰： 秀才若此，果妨某事也。 因谈秀才修短穷达之数，且言万物皆可化者，唯淤泥中朱漆箸及发，药力不能化。因不知所之。（出《酉陽杂俎》）
