猫唐道袭卖腊人归系
鼠王周南终祚清河郡守淳于智徐密蔡喜夫茅崇丘萧悉达逆旅道人
李测天宝彍骑毕杭崔怀嶷李甲王缙郗士美李知微建康人卢嵩
柴再用苏长史卢枢朱人李昭嘏
鼠狼张文蔚
猫
猫目睛，旦暮圆，及午，竖敛如线，其鼻端常冷，唯夏至一日暖。其毛不容蚤虱。黑者暗中逆循其毛，即若火星。俗言： 猫洗面过耳，则客至。 楚州谢阳出猫，有褐花者。灵武有红叱拨及青骢色者。猫一名 蒙贵 ，一名 乌员 。平陵城古谭国也，城中有一猫，常带金锁，有钱，飞若蛱蝶，土人往往见之。（出《酉阳杂俎》）
唐道袭
王建称尊于蜀，其嬖臣唐道袭为枢密使。夏日在家，会大雨，其所蓄猫，戏水于檐溜下。道袭视之，稍稍而长，俄而前足及檐。忽尔雷电大至，化为龙而去。（出《稽神录》）
卖腊人
建康有卖腊人某者，畜一猫，甚俊健，爱之甚。辛亥岁六月，猫死。某不忍弃，置猫坐侧。数日，腐且臭。不得已，携弃秦淮水。既入水，猫活。某自下救之，遂溺死。而猫登岸走，金乌铺吏获之。缚置铺中，锁其户，出白官司，将以其猫为证。既还，则已断其索，啮壁而去矣。竟不复见（出《稽神录》）
归系
进士归系，暑月与一小孩子于厅中寝，忽有一猫大叫，恐惊孩子，使仆以枕击之，猫偶中枕而毙。孩子应时作猫声，数日而殒。（出《闻奇录》）
鼠
旧说，鼠王其溺精，一滴成一鼠。一说，鼠母头脚似鼠，尾苍口锐，大如水中獭，性畏狗，溺一滴成一鼠。时有鼠灾，多起于鼠母。鼠母所至处，动成万万鼠，其肉极美。凡鼠食死人目睛，则为鼠王。俗云：鼠啮上服有喜，凡啮衣，欲得有盖，无盖凶。（出《酉阳杂俎》）西域有鼠大如狗，中者如兔，小者如常大鼠，头悉已白，然带以金枷。商贾有经过其国，不先祈祀者，则啮人衣裳也。得沙门咒愿，更获无他。释道安昔至西方，亲见如此。（出《异苑》）
不尽木火中有鼠重千斤，毛长二尺余，细如丝。恒居火中，洞赤。时时出外而毛色白，以水逐而沃之，即死。人纺绩其毛，织以为布。用之若有垢涴，以火烧之则净也。（出《神异记》）
北方层冰万里，厚百丈，有溪鼠在冰下土中，其形如鼠，食草木，肉重千斤，可以作脯，食之已热。其毛八尺，可以为褥，卧之却寒。其皮可以蒙鼓，声闻千里。其毛可以来鼠，此尾所在鼠聚。今江南鼠食草木为灾，此类也。（出《神异录》）红飞鼠多出交趾及广管陇州，皆有深毛茸茸然。唯肉翼浅黑色。多双伏红蕉花间，采捕者若获一，则其一不去。南中妇人，买而带之，以为媚药。（出《岭表录异》）拱鼠形如常鼠，行田野中，见人即拱手而立，人近欲捕之，跳跃而去，秦川中有之。（出《录异记》）鼹鼠首尾如鼠，色青黑，短足有指，形大，重千余斤。出零陵郡界，不知所来。民有灾及为恶者，鼠辄入其田中，振落毛衣，皆成小鼠，食其苗稼而去。或捕得鼹鼠者，治其皮，饰为带，颇能涩刍。为其三毛出于一孔，与常皮有异，人多宝之。（出《录异记》）义鼠形如鼠，短尾。每行，递相咬尾，三五为群，惊之则散。俗云：见之者当有吉兆。成都有之。（出《录异记》）
唐鼠形如鼠，稍长，青黑色，腹边有余物如肠，时亦脱落。亦名 易肠鼠 。昔仙人唐昉拔宅升天，鸡犬皆去，唯鼠坠下，不死而肠出数寸。三年易之，俗呼为唐鼠。城固川中有之。（出《异苑》）白鼠，身毛皎白，耳足红色，眼眶赤。赤者乃金玉之精。伺其所出掘之，当获金玉。云鼠五百岁即白。耳足不红者，乃常鼠也。（出《录异记》）
王周南
魏齐王芳时，中山有王周南者为襄邑长，忽有鼠从穴出语曰： 周南尔以某日死。 周南不应。至期，更冠帻皂衣而出曰： 周南尔以日中死。 亦不应。鼠复入穴，日适中，鼠又冠帻而出曰： 周南汝不应，我何道。 言绝，颠蹶而死，即失衣冠所在。就视之，与常鼠无异。（出《幽明录》）
终祚
吴北寺终祚道人卧斋中，鼠从坎出，言终祚后数日当死。祚呼奴，令买犬。鼠云： 亦不畏此，其犬入户必死。 犬至果尔。祚常为商，闭户谓鼠曰： 汝正欲使我富耳。今既远行，勤守吾房，勿令有所零失。 时桓玄在南州，禁杀牛甚急。终祚载数船窃买牛皮，还东货之，得二十万。还时户犹阖也，都无所失，其怪亦绝。自后稍富。（出《幽明录》）
清河郡守
清河郡太守至，前后辄死。新太守到，如厕，有人长三尺，冠帻皂服，云： 府君某日死。 太守不应，意甚不乐，乃使吏为作亡具。外颇怪其事。日中如厕，复见前所见人，言府君今日中当死。三言亦不应。乃言府君当道而不道，鼠为死。乃顿仆地，大如豚。郡内遂安。（出《幽明录》）
淳于智
淳于智字叔平，济北人。性深沉，有恩义，少为书生，善《易》。高平刘柔夜卧，鼠啮其左手中指，意甚恶之，以问智。智为筮之曰： 鼠本欲杀君而不能，当相为，使之反死。 乃以朱书其手腕横文后为田字，可方一寸，使夜露手以卧，有大鼠伏死于前。（出《搜神记》）
徐密
上虞魏虔祖婢名皮纳，有色，密乐之。鼠乃托为其形，而就密宿。密心疑之，以手摩其四体，便觉缩小，因化为鼠而走。（出《幽明录》）
蔡喜夫
宋前废帝景平中，东阳大水，蔡喜夫避住南垄。夜有大鼠，形如肫子，浮水而来，径伏喜夫奴床角。奴愍而不犯，每食，辄以余饭与之。水势既退，喜夫得返居。鼠以前脚捧青纸，裹二个珠，置奴前，啾啾似语。从此去来不绝，亦能隐形，又知人祸福。后同县吕庆祖牵狗野猎，暂过，遂啮杀之。（出《异苑》）
茅崇丘
齐世祖永明十年，丹阳郡民茅崇丘家，夜夜厨中有人语笑。复明灯火，有宴馔之声，及开门视之，即无所见。及闭户，即依然闻。如此数旬，忽有一道士诣崇丘问曰： 君夜夜有妖患乎？ 崇丘曰： 然。 道士乃怀中取一符与之，谓崇丘曰： 但钉于灶上及北壁，来日早视之。 言讫，遂失其道士。崇丘喜，乃以符如其言。明日，见厨中有五六大鼠各长二尺，无毛而色如朱，尽死于北壁，乃竟绝。（出《穷怪录》）
萧悉达
北齐平原太守兰陵萧悉达，腰带为鼠啮。杨遵彦以俗事戏之曰： 当迁官。 未几，除家令，寻失职。鼠后啮其靴，遵彦曰： 当复得官。 悉达曰： 某便为吏部尚书，何关人事。 （出《谈薮》）
逆旅道士
唐万岁元年，长安道中有群寇昼伏夜动，行客往往遭杀害。至明旦，略无踪由。人甚畏惧，不敢晨发。及暮，至旅次。后有一道士宿于逆旅，闻此事，乃谓众曰： 此必不是人，当是怪耳。 深夜后，遂自于道旁持一古镜，潜伺之。俄有一队少年至，兵甲完具，齐呵责道士曰： 道旁何人？何不顾生命也! 道士以镜照之，其少年弃兵甲奔走。道士逐之，仍诵咒语。约五七里，其少年尽入一大穴中。道士守之至曙。却复逆旅，召众以发掘。有大鼠百余走出，乃尽杀之。其患乃绝。（出《潇湘录》）
李测
李测开元中为某县令，在厅事，有鸟高三尺，无毛羽，肉色通赤，来入其宅。测以为不祥，命卒击之。卒以柴斧砍鸟，刃入木而鸟不伤，测甚恶之。又于油镬煎之，以物覆上，数日开视，鸟随油气飞去。其后又来，测命以绳缚之，系于巨石，沉之于河。月余复至，断绳犹在颈上。测取大木，凿空其中，实鸟于内，铁冒两头，又沉诸河，自尔不至。天宝中，测移官，其宅亦凶。莅事数日，宅中有小人长数寸，四五百头，满测官舍。测以物击中一头，仆然而殪，视之悉人也。后夕，小人等群聚哭泣，有车载棺，成服祭吊，有行葬于西阶之下，及明才发。测便掘葬处，得一鼠，通赤无毛。于是乃命人力，寻孔发掘，得鼠数百，其怪遂绝，测家亦甚无恙。（出《广异记》）
天宝彍骑
天宝初，邯郸县境恒有魇鬼，所至村落，十余日方去，俗以为常。彍骑三人夜投村宿，媪云： 不惜留住，但恐魇鬼，客至必当相苦，宜自防之。虽不能伤人，然亦小至迷闷。 骑初不畏鬼，遂留止宿。二更后，其二人前榻寐熟，一人少顷而忽觉，见一物从外入，状如鼠，黑而毛，床前著绿衫，持笏长五六寸，向睡熟者曲躬而去。其人遽魇，魇至二人。次至觉者，觉者径往把脚，鬼不动，然而体冷如冰。三人易持之。至曙，村人悉共诘问，鬼初不言，骑怒云： 汝竟不言，我以油镬煎汝。 遂令村人具油镬，乃言： 己是千年老鼠，若魇三千人，当转为狸。然所魇亦未尝损人。若能见释，当去此千里外。 骑乃释之，其怪遂绝。御史大夫尝为邯郸尉崔懿，亲见其事，懿再从弟恒说之。（出《广异记》）
毕杭
天宝末，御史中丞毕杭为魏州刺史，陷于禄山贼中，寻欲谋归顺而未发。数日，于庭中忽见小人长五六寸数百枚，游戏自若，家人击杀。明日，群小人皆白服而哭，载死者以丧车凶器，一如士人送丧之备，仍于庭中作冢。葬毕，遂入南墙穴中，甚惊异之。发其冢，得一死鼠，乃作热汤沃中。久而掘之，得死鼠数百枚。后十余日，抗以事不克，一门遇害。（出《广异记》）
崔怀嶷
崔怀嶷，其宅有鼠数百头于庭中两足行，口中作呱呱声。家人无少长尽出观，其屋轰然而塌坏。嶷外孙王汶自向余说。近世有人养女，年十余岁，一旦失之，经岁无踪迹。其家房中屡闻地下有小儿啼声，掘之，初得一孔，渐深大，纵广丈余。见女在坎中坐，手抱孩子，傍有秃鼠大如斗。女见家人，不识主领，父母乃知为鼠所魅，击鼠杀之。女便悲泣云： 我夫也，何忽为人所杀？ 家人又杀其孩子，女乃悲泣不已。未及疗之，遂死。（出《广异记》）
李甲
宝应中，有李氏子亡其名，家于洛阳。其世以不好杀，故家未尝畜狸，所以宥鼠之死也。迨其孙，亦能世祖父意。常一日，李氏大集其亲友会食于堂，既坐，而门外有数百鼠俱人立，以前足相鼓，如甚喜状。家僮惊异，告于李氏。李氏亲友，乃空其堂而踪观。人去且尽，堂忽摧圯，其家无一伤者。堂既摧，群鼠亦去。悲乎!鼠固微物也，尚能识恩而知报，况人乎？如是则施恩者宜广其恩，而报恩者亦宜力其报。有不顾者，当视此以愧。（出《宣室志》）
王缙
唐相国王公缙，大历中，与元载同执政事。常因入朝，天尚早，坐于烛下。其榻前有囊，公遂命侍童取之。侍童挈以进，觉其重不可举。公启视之，忽有一鼠长尺余，质甚丰白，囊中跃出。公大惧，顾谓其子曰： 我以不才，缪居卿相。无德而贵，常惧有意外之咎。今异物接于手足，岂非祸之将萌耶？ 后数日，果得罪，贬为缙云守。（出《宣室志》）
郗士美
许昌郗尚书士美，元和末为鄂州观察，仁以抚下，忠以奉上。政化之美，载于册书。一日晨兴出视事。束带已毕，左手引靴，未及陷足，忽有一巨鼠过庭，北面拱手而舞。八座大怒，惊叱之，略无惧意。因掷靴以击，鼠即奔逸。有毒虺坠入靴中，珠目锦身，尺长筴细，螫焰勃勃，起于舌端。向无鼠妖，则以致臃指溃足之患。参寥子曰： 是知枭鸣鼠舞，不恒为灾。大人君子，遇之则吉。 （出《阙史》）
李知微
李知微，旷达士也，嘉遁自高，博通书史。至于古今成败，无不通晓。常以家贫夜游，过文成宫下。初月微明，见数十小人，皆长数寸，衣服车乘，导从呵喝，如有位者，聚立于古槐之下。知微侧立屏气，伺其所为。东复有垝垣数雉，旁通一穴，中有紫衣一人，冠带甚严，拥侍十余辈悉稍长。诸小人方理事之状。须臾，小人皆趋入穴中，有一人，白长者曰： 某当为西阁舍人。 一人曰： 某当为殿前录事。 一人曰： 某当为司文府史。 一人曰： 某当为南宫书佐。 一人曰： 某当为驰道都尉。 一人曰： 某当为司城主簿。 一人曰： 某当为游仙使者。 一人曰： 某当为东垣执戟。 如是各有所责，而不能尽记。喜者、愤者，若有所恃者，似有果求者，唱呼激切，皆请所欲。长者立盻视，不复有词，有似唯领而已。食顷，诸小人各率部位，呼呵引从，入于古槐之下。俄有一老父颜状枯瘦，杖策自东而来，谓紫衣曰： 大为诸子所扰也。 紫衣笑而不言。老父亦笑曰： 其可言耶？ 言讫，相引入穴而去。明日，知微掘古槐而求，唯有群鼠百数，奔走四散。紫衣与老父，不知何物也。（出《河东记》）
建康人
建康人方食鱼，弃鱼头于地，俄而壁下穴中，有人乘马，铠甲分明，大不盈尺，手执长槊，径刺鱼头，驰入穴去，如是数四。即掘地求之，见数大鼠，鱼头在旁，唯有箸一只，了不见甲马之状。无何，其人卒。（出《稽神录》）
卢嵩
太庙斋郎卢嵩所居釜鸣，灶下有鼠如人哭声，因祀灶，灶下有五大鼠，各如方色，尽食所祀之物，复入灶中。其年，嵩补兴化尉，竟无他怪。（出《稽神录》）柴再用龙武统军柴再用常在厅事，凭几独坐，忽有一鼠走至庭下，向再用拱手而立，如欲拜揖之状。再用怒，呼左右，左右皆不至。即起逐之，鼠乃去。而厅屋梁折，所坐床几，尽压糜碎。再用后为庐鄂宣三镇节度使卒。（出《稽神录》）苏长史苏长史将卜居京口，此宅素凶，妻子谏止之。苏曰： 尔恶此宅，吾必独住。 始宿之夕，有三十余人，皆长尺余，衣道士冠褐，来诣苏曰： 此吾等所居，君必速去，不然及祸。 苏怒，持杖逐之，皆走入宅后竹林中而没，即掘之，获白鼠三十余头。宅不复凶。（出《稽神录》）卢枢侍御史卢枢，言其亲为建州刺史，暑夜独出寝室，望月于庭。始出户，闻堂西阶下，若有人语笑声。蹑足窥之，见七八白衣人，长不盈尺，男女杂坐饮酒。几席食器，皆具而微，献酬久之。其席一人曰： 今夕甚乐，然白老将至，奈何？ 因叹吒。须臾，坐中皆哭，入阴沟中，遂不见。后罢郡，新政家有猫名 白老 。既至，白老穴堂西阶地中，获白鼠七八，皆杀之。（出《稽神录》）朱仁朱仁者，世居嵩山下，耕耘为业。后仁忽失一幼子，年方五岁。求寻十余年，终不知存亡。后一日，有僧经游，造其门，携一弟子，其形容似仁所失之幼子也。仁遂延僧于内，设供养。良久问僧曰： 师此弟子，观其仪貌，稍是余家十年前年所失一幼子也。 僧惊起问仁曰： 僧住嵩山薜萝内三十年矣。十年前，偶此弟子悲号来投我。我问其故，此弟子方孩幼，迷其踪由，不甚明。僧因养育之，及与落发。今聪悟无敌，僧常疑是一圣人也。君子乎？试自熟验察之。 仁乃与家属共询问察视。其母言： 我子背上有一记。 逡巡验得，实是亲子。父母家属，一齐号哭，其僧便留与父母而去。父母安存养育，倍于常子。此子每至夜，即失所在；晓却至家，如此二三年，父母以为作盗，伺而窥之，见子每至夜，化为一大鼠走出，及晓却来。父母问之，此子不语。多时对曰： 我非君子也，我是嵩山下鼠王下小鼠。既见我形，我不复至矣。 其父母疑惑间，其夜化鼠走去。（出《潇湘记》）
李昭嘏
李昭嘏举进士不第，登科年，已有主司，并无荐托之地。主司昼寝，忽寤。见一卷轴在枕前，看其题，乃昭嘏之卷。令送于架上，复寝暗视。有一大鼠取其卷，衔其轴，复送枕前。如此再三。昭嘏来春及第。主司问其故，乃三世不养猫，皆云鼠报。（出《闻奇录》）
鼠狼
张文蔚
相国张文蔚庄在东都柏坡，庄内有鼠狼穴，养四子，为蛇所吞。鼠狼雌雄情切，乃于穴外坋土，恰容蛇头。伺蛇出穴，裹入所坋处。出头，度其回转不及，当腰啮断，而劈蛇腹，衔出四子，尚有气。置之穴外，衔豆叶，嚼而傅之，皆活。何微物而有情有智之如是乎？最灵者人，胡不思之？（出《北梦琐言》）
