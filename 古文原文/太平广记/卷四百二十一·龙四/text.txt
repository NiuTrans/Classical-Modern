萧昕遗尺潭刘贯词韦氏任顼赵齐嵩
萧昕
唐故兵部尚书萧昕常为京兆尹。时京师大旱，炎郁之气，蒸为疾厉。代宗命宰臣，下有司祷祀山川，凡月余，暑气愈盛。时天竺僧不空三藏居于静住寺。三藏善以持念召龙兴云雨。昕于是诣寺，谓三藏曰： 今兹骄阳累月矣，圣上悬忧，撤乐贬食，岁凶是念，民瘵为忧。幸吾师为结壇场致雨也。 三藏曰： 易与耳。然召龙以兴云雨，吾恐风雷之震，有害于生植，又何补于稼穑耶。 昕曰： 迅雷甚雨，诚不能滋百谷，适足以清暑热，而少解黔首之病也。愿无辞焉。 三藏不获已，乃命其徒，取华木皮仅尺余，缵小龙于其上，而以炉瓯香水置于前。三藏转咒，震舌呼祝。咒者食顷，即以缵龙授昕曰： 可投此于曲江中，投讫亟还，无冒风雨。 昕如言投之。旋有白龙才尺余，摇鬣振鳞自水出。俄而身长数丈，状如曳素。倏忽亘天。昕鞭马疾驱，未及数十步，云物凝晦，暴雨骤降。比至永崇里，道中之水，已若决渠矣。（出《宣室志》）
遗尺潭
昆山县遗尺潭，本大历中，村女为皇太子元妃，遗玉尺，化为龙，至今遂成潭。（出《传载》）
刘贯词
唐洛阳刘贯词，大历中，求丐于苏州，逢蔡霞秀才者精彩俊爽。一相见，意颇殷勤，以兄呼贯词。既而携羊酒来宴。酒阑曰： 兄今泛游江湖间，何为乎？ 曰： 求丐耳。 霞曰： 有所抵耶，泛行郡国耶？ 曰： 蓬行耳。 霞曰： 然则几获而止。 曰： 十万。 霞曰： 蓬行而望十万，乃无翼而思飞者也。设令必得，亦废数年。霞居洛中左右，亦不贫，以他故避地，音问久绝。意有所恳，祈兄为回。途中之费，蓬游之望，不掷日月而得。如何？ 曰： 固所愿耳。 霞于是遗钱十万，授书一缄，白曰： 逆旅中遽蒙周念，既无形迹，辄露心诚。霞家长鳞虫，宅渭桥下，合眼叩桥柱，当有应者，必邀入宅。娘奉见时，必请与霞少妹相见。既为兄弟，情不合疏。书中亦令渠出拜。渠虽年幼，性颇慧聪，使渠助为主人，百缗之赠，渠当必诺。 贯词遂归。到渭桥下，一潭泓澄，何计自达？久之，以为龙神不当我欺，试合眼叩之。忽有一人应，因视之，则失桥及潭矣。有朱门甲第，楼阁参差。有紫衣使拱立于前，而问其意。贯词曰： 来自吴郡，郎君有书。 问者执书以入。顷而复出曰： 太夫人奉屈。 遂入厅中。见太夫人者年四十余，衣服皆紫。，貌可爱。贯词拜之，太夫人答拜。且谢曰： 儿子远游，久绝音耗，劳君惠顾，数千里达书。渠少失意上官，其恨未减。一从遁去，三岁寂然。非君特来，愁绪犹积。 言讫命坐。贯词曰： 郎君约为兄弟，小妹子即贯词妹也，亦当相见。 夫人曰： 儿子书中亦言。渠略梳头，即出奉见。 俄有青衣曰： 小娘子来。 年可十五六，容色绝代，辨慧过人。既拜，坐于母下。遂命具馔，亦甚精洁。方对食，太夫人忽眼赤，直视贯词。女急曰： 哥哥凭来，宜且礼待。况令消患，不可动摇。 因曰： 书中以兄处分，令以百缗奉赠。既难独举，须使轻赍。今奉一器，其价相当。可乎？ 贯词曰： 已为兄弟，寄一书札，岂宜受其赐？ 太夫人曰： 郎君贫游，儿子备述。今副其请，不可推辞。 贯词谢之。因命取镇国碗来，又进食。未几，太夫人复瞪视眼赤，口两角湿下。女急掩其口曰： 哥哥深诚托人，不宜如此。 乃曰： 娘年高，风疾发动，祗对不得。兄宜且出。 女若惧者，遣青衣持碗，自随而授贯词曰： 此罽宾国碗，其国以镇灾厉。唐人得之，固无所用。得钱十万，可货之。其下勿鬻。某缘娘疾，须侍左右，不遂从容。 再拜而入。贯词持碗而行，数步回顾，碧潭危桥，宛似初到。视手中器，乃一黄色铜碗也。其价只三五环耳，大以为龙妹之妄也。执鬻于市，有酬七百八百者，亦酬五百者。念龙神贵信，不当欺人。日日持行于市。及岁余，西市店忽有胡客来，视之大喜，问其价。贯词曰： 二百缗。 客曰： 物宜所直，何止二百缗？尚非中国之宝，有之何益？百缗可乎？ 贯词以初约只尔，不复广求，遂许之交受。客曰： 此乃罽宾国镇国碗也。在其国，大禳人患厄。此碗失来，其国大荒，兵戈乱起。吾闻为龙子所窃，已近四年，其君方以国中半年之赋召赎。君何以致之？ 贯词具告其实。客曰： 罽宾守龙上诉，当追寻次，此霞所以避地也。阴冥吏严，不得陈首，藉君为由送之耳。殷勤见妹者，非固亲也，虑老龙之馋，或欲相陷，以其妹卫君耳。此碗既出，渠亦当来，亦消患之道也。五十日后，漕洛波腾，浼灂晦日，是霞归之候也。 曰： 何以五十日然后归？ 客曰： 吾携过岭，方敢来复。 贯记之，及期往视，诚然矣。（出《续玄怪录》）
韦氏
京兆韦氏，名家女也，适武昌孟氏。唐大历末，孟与妻弟韦生同选，韦生授扬子县尉，孟授阆州录事参军，分路之官。韦氏从夫入蜀，路不通车舆，韦氏乘马，从夫至骆谷口中，忽然马惊，坠于岸下数百丈。视之杳黑，人无入路。孟生悲号，一家恸哭，无如之何。遂设祭服丧舍去。韦氏至下，坠约数丈枯叶之上，体无所损，初似闷绝，少顷而苏。经一日，饥甚，遂取木叶裹雪而食。傍视有一岩罅，不知深浅。仰视坠（ 坠 字原阙，据明抄本补）处，如大井焉。分当死矣。忽于岩谷中，见光一点如灯，后更渐大，乃有二焉。渐近，是龙目也。韦惧甚，负石壁而立。此龙渐出，可长五六丈。至穴边，腾孔而出。顷又见双眼，复是一龙欲出。韦氏自度必死，宁为龙所害。候龙将出，遂抱龙跨之。龙亦不顾，直跃穴外，遂腾于空。韦氏不敢下顾，任龙所之。如半日许，意疑已过万里。试开眼下视，此龙渐低。又见江海及草木。其去（ 去 字原阙，据明抄本补）地度四五丈，恐负入江，遂放身自坠，落于深草之上。良久乃苏。韦氏不食，已经三四日矣，气力渐惫。徐徐而行，遇一渔翁，惊非其人。韦氏问此何所，渔翁曰： 此扬子县。 韦氏私喜，曰： 去县几里？ 翁曰： 二十里。 韦氏具述其由，兼饥渴。渔翁伤异之，舟中有茶粥，饮食之。韦氏问曰： 此县韦少府上未到（明抄本无 到 字）？ 翁曰： 不知到未。 韦氏曰： 某即韦少府之妹也。倘为载去，至县当厚相报。 渔翁与载至县门。韦少府已上数日矣。韦氏至门，遣报孟家十三姊。韦生不信，曰： 十三姊随孟郎入蜀，那忽来此？ 韦氏令具说此由，韦生虽惊，亦未深信。出见之，其姊号哭，话其迍厄，颜色痿瘁，殆不可言。乃舍之将息，寻亦平复。韦生终有所疑。后数日，蜀中凶问果至，韦生意乃豁然，方更悲喜。追酬渔父二十千，遣人送姊入蜀。孟氏悲喜无极。后数十年，韦氏表弟裴纲，贞元中，犹为洪州高安尉。自说其事。（出《原化记》）
任顼
唐建中初，有乐安任顼者，好读书，不喜尘俗事，居深山中，有终焉之志。尝一日，闭关昼坐。有一翁叩门来谒，衣黄衣，貌甚秀，曳杖而至。顼延坐与语。既久，顼讶其言讷而色沮，甚有不乐事。因问翁曰： 何为而色沮乎？岂非有忧耶？不然，是家有疾而翁念之深耶？ 老人曰： 果如是。吾忧俟子一问固久矣。且我非人，乃龙也。西去一里有大湫，吾家之数百岁，今为一人所苦，祸且将及。非子不能脱我死，辄来奉诉。子今幸问我，故得而言也。 顼曰： 某尘中人耳，独知有诗书礼乐，他术则某不能晓。然何以脱翁之祸乎？ 老人曰： 但授我语，非藉他术，独劳数十言而已。 顼曰： 愿受教授。 翁曰： 后二日，愿子为我晨至湫上。当亭午之际，有一道士自西来者，此所谓祸我者也。道士当竭我湫中水，且屠我。子伺其湫水竭，宜厉声呼曰： 天有命，杀黄龙者死？言毕，湫当满，道士必又为术，子因又呼之。如是者三，我得完其生矣。必重报。幸无他为虑。 顼诺之。已而祈谢甚恳。久之方去。后二日，顼遂往山西，果有大湫，即坐于湫旁以伺之。至当午，忽有片云，自西冉冉而降于湫上。有一道士自云中下，颀然而长，约丈余，立湫之岸，于袖中出墨符数道投湫中。顷之，湫水尽涸，见一黄龙，帖然俯于沙。顼即厉声呼： 天有命，杀黄龙者死！ 言讫，湫水尽溢。道士怒，即于袖中，出丹字数符投之。湫水又竭，即震声呼，如前词。其水再溢，道士怒甚。凡食顷，乃出朱符十余道，向空掷之，尽化为赤云，入湫。湫水即竭，呼之如前词。湫水又溢。道士顾谓顼曰： 吾一十年始得此龙为食，奈何子儒士也，奚救此异类耶？ 怒责数言而去。顼亦还山中。是夕，梦前时老人来谢曰： 赖得君子救我。不然，几死道士手。深诚所感，千万何言。今奉一珠，可于湫岸访之，用表我心重报也。 顼往寻之，果得一粒径寸珠，于湫岸草上，光耀洞澈，殆不可识。顼后特至广陵市，有胡人见之曰： 此真骊龙之宝也，而世人莫可得。 以数千万为价而市之。（出《宣室志》）
赵齐嵩
贞元十二年，赵齐嵩选授成都县尉，收拾行李兼及仆从，负札以行，欲以赴任。然栈道甚险而狭，常以马鞭拂小树枝，遂被鞭梢缴树，猝不可脱，马又不住，遂坠马。枝柔叶软，不能碍挽，直至谷底，而无所损。视上直千余仞，旁无他路，分死而已。所从仆辈无计，遂闻于官而归。赵子进退无路，坠之翌日，忽闻雷声殷殷，乃知天欲雨。须臾，石窟中云气相旋而出。俄而随云有巨赤斑蛇，粗合拱，鳞甲焕然。摆头而双角出，蜿身而四足生。奋迅鬐鬣，摇动首尾。乃知龙也。赵生自念曰： 我住亦死，乘龙出亦死，宁出而死。 攀龙尾而附其身，龙乘云直上，不知几千仞，赵尽死而攀之。既而至中天，施体而行。赵生方得跨之，必死于泉矣。南视见云水一色，南海也。生又叹曰： 今日不葬于山，卒于泉矣。 而龙将到海，飞行渐低。去海一二百步，舍龙而投诸地。海岸素有芦苇，虽堕而靡有所损。半日，乃行路逢人，问之。曰： 清远县也。 然至于县，且无伴从凭据，人不之信，不得缱绻。迤逦以至长安，月余日，达舍。家内始作三七斋，僧徒大集。忽见赵生至，皆惊恐奔曰： 魂来归。 赵生当门而坐，妻孥辈亦恐其有复生。云： 请于日行，看有影否。 赵生怒其家人之诈恐，不肯于日行。疏亲曰： 若不肯日中行，必是鬼也。 见赵生言，犹云： 乃鬼语耳。 良久，自叙其事，方大喜。行于危险，乘骑者可以为戒也。（原阙出处，明抄本作 出《博异志》 ）
