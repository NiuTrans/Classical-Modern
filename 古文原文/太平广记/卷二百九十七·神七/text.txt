丹丘子瀚海神薛延陀睦仁茜兖州人
丹丘子
隋开皇末。有老翁诣唐高祖神尧帝，状貌甚异。神尧钦迟之，从容置酒，饮酣，语及时事曰：隋氏将绝，李氏将兴，天之所命，其在君乎？愿君自爱。神尧惕然自失，拒之。翁曰：既为神授，宁用尔耶。隋氏无闻前代，继周而兴，事逾晋魏。虽偷安天位，平定南土，盖为君驱除。天将有所启耳。神尧阴喜其言，因访世故。翁曰：公积德入门，又负至贵之相，若应天受命，当不劳而定。但当在丹丘子之后。帝曰：丹丘为谁？翁曰：与公近籍，但公不知耳？神器所属，唯此二人。然丹丘先生，凝情物外，恐不复以世网累心。傥或俯就，公若不相持于中原，当为其佐。神尧曰：先生安在？曰：隐居鄠杜间。帝遂袖剑诣焉。帝之来，虽将不利于丹丘，然而道德玄远，貌若冰壶，睹其仪而必骇神耸。至则伏竭于苫宇之下，先生隐几持颐，块然自处。拜未及起。先生遽言曰：吾久厌浊世，汝膻于时者，显晦既殊，幸无见忌。帝愕而谢之，因跪起曰：隋氏将亡，已有神告。当天禄者，其在我宗。仆（仆字原空缺。据明抄本补。）夙叶冥征。谓钟末运。窃知先生之道，亦将契天人之兆。夫两不相下，必将决雄雌于锋刃，衒智力于权诈。苟修德不竞，仆惧中原久罹刘项之患。是来也，实有心焉，欲济斯人于涂炭耳。殊不知先生弃唐虞之揖让，蹑巢许之遐蹤。仆所谓鸡夏虫，未足以窥大道也。生先笑而颔之。帝复进曰：以天下之广，岂一心一虑所能周哉。余视前代之理乱，在辅佐得其人耳。苟非伊周皋夔之徒。秦汉以还，皆璅璅庸材不足数。汉祖得萧张而不尽其用，可为太息。今先生尚不屈尧舜之位，固蔑视伊皋矣。一言可以至昌运。得无有以诲我乎？先生曰：昔陶朱以会稽五千之余众，卒殄强吴。后去越相齐，于齐不足称者，岂智于越而愚于齐？盖功业随时，不可妄致。废兴既自有数，时之善否，岂人力所为？且非吾之知也？讫不对。帝知其不可挹也，怅望而还。武德初，密遣太宗鄠杜访焉，则其室已墟矣。（出《陆用神告录》）
瀚海神
并州北七十里有一古冢。贞观初，每至日夕，即有鬼兵万余，旗幡鲜洁，围绕此冢。须臾，冢中又出鬼兵数千，步骑相杂，于冢傍力战。夜即各退，如此近及一月。忽一夕，复有鬼兵万余，自北而至，去冢数里而阵。一耕夫见之惊走。有一鬼将，令十余人擒之至前，谓曰：尔勿惧，我瀚海神也。被一小将窃我爱妾，逃入此冢中。此冢张公，又借之兵士，与我力战。我离瀚海月余，未获此贼，深愤之。君当为我诣此冢造张公，言我自来收叛将，何乃藏之冢中？仍更借兵拒我，当速逐出。不然，即终杀尔！仍使兵百人，监此耕夫往。耕夫至冢前，高声传言。良久，冢中引兵出阵。有二神人，并辔而立于大旗下，左右剑戟如林。遽召此耕夫前，亦令传言曰：我生为锐将三十年，死葬此，从我者步骑五千余，尽皆精强。今（今字原空缺。据明抄本补。）有尔小将投我，我已结交有誓，不可不借助也。若坚欲与我力争，我终败尔，不使尔得归瀚海。若要且保本职，当速回！耕夫又传于瀚海神，神大怒，引兵前进，令其众曰：不破此冢，今夕须尽死于冢前！遂又力战，三败三复。战及初夜，冢中兵败，生擒叛将。及入冢，获爱妾，拘之而回。张公及其众，并斩于冢前，纵火焚冢，赐耕夫金带。耕夫明日往观，此冢之火犹未灭，冢傍有枯骨木人甚多。（出《潇湘录》）
薛延陀
突厥沙多弥可汗，贞观年，驭下无恩，多有杀戮，国中震恐，皆不自安。常有客乞食于主人，引入帐，命妻具馔。其妻顾视，客乃狼头。主人不之觉。妻告邻人，共视之，狼头人已食其（其原作告。据明抄本改。）主人而去。相与逐之，至郁督军山，见二人，追者告其故。二人曰：我即神人，薛延陀当灭，我来取之。追者惧而返。太宗命将击之，其众相惊扰，诸部大乱。寻为回纥所杀，族类殆尽。（出《广古今五行记》）
突厥的沙多弥可汗，于唐代贞观年间，对部下及百姓不施恩惠，且大开杀戒，弄得举国上下惶恐不安，人人自危。一天，有位客人来向薛延陀部落首领乞食，主人把他引进帐内，让妻子准备饭食。他的妻子抬头看去，只见那客人长着一颗狼脑袋，主人却没有发觉。妻子去通知邻居，一起来看。这时，那个狼头人已经吃掉主人逃走了。人们聚到一起前追赶，追到郁督军山时，遇到两个人，追赶的人们告诉他们此行的原因。那二人道：我们是神人呵。你们的薛延陀部落应当灭亡了，我们就是来取你们首领脑袋的。追赶的人们听罢此言，全吓得跑了回来。唐太宗派将领率兵攻打薛延陀部落，部落里的人们相互惊扰，这样一来铁勒各个部落全乱了，旋即被回纥人斩尽杀绝，这个部族便灭亡了。睦仁茜唐睦仁茜者，赵郡邯郸人也。少时经学，不信鬼神。常欲试其有无，就见鬼人（人原作神。据明抄本改。）学之，十余年不能得见。后徙家向县，于路见一人，如大官，衣冠甚伟，乘好马，从五十余骑。视仁茜而不言。后数见之，经十年，凡数十相见。后忽驻马，呼仁茜曰：比频见君，情相眷慕，愿与君交游。仁茜即拜之，问公何人耶？答曰：吾是鬼耳。姓成名景，本弘农人。西晋时为别驾，今任临湖国长史。仁茜问其国何在？王何姓名？答曰：黄河以北，总为临湖国。国都在楼烦西北沙碛是也。其王即故赵武灵王。今统此国，总受泰山控摄。每月各使上相朝于泰山。是以数来至此与君相遇也。吾乃能有相益，令君预知祸难而先避之，可免横苦。唯死生之命，与大祸福之报，不能移动耳。仁茜从之。景因命其从骑常掌事以赠之，遣随茜行。有事则令先报之，即尔所不知，当来告我，如是便别。掌事恒随，遂如侍从者。每有所问，无不先知。时大业初，江陵岑之象为邯郸令。子文本，年未弱冠。之象请仁茜于家教文本，仁茜以此事告文本。仍谓曰：成长史语我， 有一事差君不得道。既与君交，亦不能不告。鬼神道亦有食，然（食然二字原缺。据《冥报记》补。）不能得饱，常苦饥。若得人食，便得一年饱。众鬼多偷窃人食。我既贵重，不能偷之，从君请一食。 仁茜既告文本。文本既为具馔，备设珍羞。仁茜曰：鬼不欲入人屋，可于外水边张幕设席，陈酒食于上。文本如其言。至时，仁茜见景与两客来至，从百余骑。既坐，文本向席再拜，谢以食之不精，亦传景意辞谢。初文本将设食，仁茜请有金帛以赠之。文本问是何等物？仁茜云：鬼所用物，皆与人异。唯黄金及绢，为得通用。然亦不如假者。以黄金涂大锡作金，以纸为绢帛，最为贵上。文本如言作之。及景食毕，令其从骑更代坐食。文本以所作金钱绢赠之。景深喜，谢曰：因睦生烦郎君供给，郎君颇欲知寿命乎？文本辞云：不愿知也。景笑而去。数年后，仁茜遇病，不因困笃而不起。月余，仁茜问常（常原作凭。据明抄本改。）掌事，掌事不知。便问长史，长史报云：国内不知。后月因朝泰山，为问消息而相报。至后月，长史来报云：是君乡人赵某，为泰山主簿。主簿一员缺，荐君为此官，故为文案，经纪召君耳。案成者当死。仁茜问计将安出，景云：君寿应年六十余，今始四十。但以赵主簿横征召耳，当为请之。乃曰：赵主簿相问，睦兄昔与同学，恩情深至。今幸得为泰山主簿。适遇一员官缺，明府令择人，吾已启公。公许相用。兄既不得长生，命当有死。死遇济会，未必当官。何惜一二十年苟生耶？今文案已出，不可复止。愿决作来意，无所疑也。仁茜忧惧，病愈笃。景谓仁茜曰：赵主簿必欲致君，君可自往泰山，于府君陈述，则可以免。仁茜问何由见府君。景曰：往泰山庙东，度一小岭，平地是其都所。君（君原作居。据明抄本改。）往，自当见之。仁茜以告文本，文本为具行装。数日，又告仁茜曰：文书欲成，君诉惧不可免。急作一佛像，彼文书自消。告文本，以三千钱为画一座像于寺西壁。讫而景来告曰：免矣。仁茜情不信佛，意尚疑之，因问景云：佛法说有三世因果，此为虚实？答曰：皆实。仁茜曰：即如是，人死当分入六道，那得尽为鬼？而赵武灵王及君，今尚为鬼耶？景曰：君县内几户？仁茜曰：万余户。又曰：狱囚几人？仁茜曰：常二十人已下。又曰：万户之内，有五品官几人？仁茜曰：无。又曰：九品以上官几人？仁茜曰：数十人。景曰：六道之义分，一如此耳。其得天道，万无一人，如君县内无一五品官；得人道者，万有数人，如君县内九品数十人；入地狱者，万亦数十，如君狱内囚；唯鬼及畜生，最为多也，如君县内课役户。就此道中，又有等级。因指其从者曰：彼人大不如我，其不及彼者尤多。仁茜曰：鬼有死乎？曰：然。仁茜曰：死入何道？答曰：不知，如人知生而不知死。仁茜问曰：道家章醮，为有益否？景曰：道者彼天帝总统六道，是为天曹。阎罗王者，如人间天子。泰山府君，如尚书令录。五道神如诸尚书。若我辈国，如大州郡。每人间事，道士上章请福，如求神之恩。大曹受之。下阎罗王云： 以某月日，得某申诉云。宜尽理，忽令枉滥。 阎罗敬受而奉行之，如人奉诏也。无理不可求免，有枉必当得申，何为无益也？仁茜又问：佛家修福何如？景曰：佛是大圣，无文书行下。其修福者，天神敬奉，多得宽宥。若福厚者，虽有恶道，文簿不得追摄。此非吾所识，亦莫知其所以然。言毕即去。仁茜一二日能起，便愈。文本父卒，还乡里。仁茜寄书曰：鬼神定是贪谄，往日欲郎君饮食，乃尔殷勤。比知无复利，相见殊落漠。然常掌事犹见随。本县为贼所陷，死亡略尽。仆为掌事所导，故（故原作如常。据明抄本改。）贼不见，竟以获全。贞观十六年九月八日文官赐射于玄武门，文本时为中书侍郎。自语人云尔。（出《冥报录》）
兖州人
唐兖州邹县人姓张，忘字。曾任县尉。贞观十六年，欲诣京赴选。途经泰山，谒庙祈福。庙中府君及夫人并诸子等，皆现形像。张遍拜讫，至第四子旁，见其仪容秀美。同行五人，张独祝曰：但得四朗交游，赋诗举酒，一生分毕，何用仕官？及行数里，忽有数十骑马，挥鞭而至，从者云是四郎。曰：向见兄垂顾，故来仰谒。又曰：承欲选，然今岁不合得官。复恐在途有灾，不复须去也。张不从，执别而去。行百余里，张及同伴夜行，被贼劫掠，装具并尽。张遂祝曰：四郎岂不相助？有顷，四郎车骑毕至，惊嗟良久。即令左右追捕。其贼颠仆迷惑，却来本所。四郎命决杖数十。其贼臂膊皆烂。已而别去。四郎指一大树，兄还之日，于此相呼也。是年，张果不得官而归。至本期处，大呼四郎。俄而郎至。乃引张云，相随过宅。即有飞楼绮观，架迥凌空，侍卫严峻，有同王者。张即入。四郎云：须参府君，始可安。乃引入。经十余重门，趋而进，至大堂下谒拜。见府君绝伟。张战惧，不敢仰视。判事似用朱书，字皆极大。府君命使者宣曰：汝乃能与吾儿交游，深为善道。宜停一二日聚，随便好去。即令引出，至一别馆。盛设珍羞，海陆毕备。奏乐盈耳。即与四郎同室而寝。已经三宿。张至明旦，游戏庭序，徘徊往来，遂窥一院，正见其妻。于众官人前荷枷而立。张还，甚不悦。四郎怪问其故。张具言之。四郎大惊云：不知嫂来此也。即自往造诸司法所。其类乃有数十人，见四郎来，咸去下陛，重足而立。以手招一司法近前，具言此事。司法报曰：不敢违命。然须白录事知。遂召录事，录事诺云：乃须夹此案于众案之中，方便同判，始可得耳。司法乃断云：此妇女勘别案内。常有写经持斋功德，不合即死。遂放令归家。与四郎涕泣而别，仍云：唯作功德，可以益寿。张乘本马，其妻从四郎借马，与妻同归。妻虽精魂，事同平素。行欲至家，可百步许，忽不见。张大怪惧。走至家中，即逢男女号哭，又知已殡。张即呼儿女，急往发之，开棺，妻忽起即坐，冁然笑曰：为忆男女，勿怪先行。于是已死经六七日而苏也。兖州人说之云尔。（出《冥报录》）
