陶侃谢尚襄阳军人吕顺桓恭庾崇曹公船王志都唐邦王矩周义袁乞王恒之刘遁王思规华逸张君林蛮兵陈皋袁无忌新蔡王昭平远学诸生
陶侃
陶侃，字士竹，曾如厕，见数十人，悉持大印。有一人单衣平上帻，自称后帝，云：君长者，故出见。三载勿言，富贵至极。侃便起，旋失所在。有大印作公字，当其秽所。杂五行书曰：厕神曰后帝也。（出《异苑》）
谢尚
夏侯弘自云见鬼，与其言语。镇西谢尚所乘马忽死，忧恼甚至，谢曰：卿若能令此马生者，卿真为见鬼也。弘去良久，还曰：庙神乐君马，故取之。当活。尚对死马坐，须臾，马忽自门外走还，至马尸间，便灭，应时能动起行。谢曰：我无嗣，是我一身之罚？弘经时无所告，曰：顷所见小鬼耳，必不能辨此源由。后忽逢一鬼，乘新车，从十许人，着青丝布袍。弘前提牛鼻，车中人谓弘曰：何以见阻？弘曰：欲有所问，镇西将军谢尚无儿，此君风流令望，不可使之绝嗣？车中人动容曰：君所道，正是仆儿。年少时，与家中婢通，誓约不再婚而违约。今此婢死，在天诉之。是故无儿？弘具以告。尚曰：吾少时诚有此事。弘于江陵，见一大鬼，提矛戟，有小鬼随从数人。弘畏惧，下路避之。大鬼过后，提得一小鬼。问此何物，曰：杀人以此矛戟，若中心腹者，无不辄死。弘曰：治此病有方否？鬼曰：以乌鸡薄之，即差。弘又曰：今欲何行也？鬼曰：当至荆扬二州。尔时比日行心腹病，无有不死者，弘乃教人杀乌鸡以薄之，十不失八九。今有中恶，辄用乌鸡薄之，弘之由也。（出《志怪录》）
襄阳军人
晋太（晋太二字原空缺。据黄本补。）元初，苻坚遣将杨安侵襄阳。其一人于军中亡，有同乡人扶丧归，明日应到家，死者夜与妇梦曰：所送者非我尸，仓（我尸仓三字原空缺，据黄本补。）乐面下者是也。汝昔为吾作结发犹存，可解看便知。迄明（知迄明三字原空缺，据黄本补。）日送丧者果至。妇语母如此，母不然之。妇自至南半细检（半细检三字原空缺。据黄本补。）他家尸，发如先分明是其手迹。（出《幽明录》）
吕顺
吕顺丧妇，要娶妻之从妹，因作三墓。构累垂就，辄无成。一日顺昼卧，见其妇来就同寝，体冷如冰。顺以死生之隔，语使去。后妇又见其妹，怒曰：天下男子复何限，汝乃与我共一婿，作冢不成，我使然也。俄而夫妇俱殪。（出《幽明录》）
桓恭〔译者按，此条与卷第三百二十《桓恭》条重。但内文略有不同。〕
桓恭与桓安（安字原空缺，据明钞本补。）民参军，在丹阳，所住廨，床前有一陷穴。详见古冢，视之果有坏棺。恭每食，常先以饭投穴中。如此经年，忽见一人在床前，云：吾没已来七百余年，嗣息绝灭，烝尝莫及。常食见餐，感君之德，报君以宁州刺史也。未几果迁。（出《幽明录》，黄本无此篇。）
庾崇
庾崇者，建元中，于江州溺死。尔日即还家见形，一如平生，多在妻乐氏室中。妻初恐惧，每呼诸从女作伴。于是作伴渐疏，时或暂来。辄恚骂云：贪与生者接耳。反致疑恶，岂副我归意耶？从女在内纺绩，忽见纺绩之具在空中，有物拨乱，或投之于地。从女怖惧皆去，鬼即常见。有一男，才三岁，就母求食，母曰：无钱，食那可得？鬼乃凄怆，抚其儿头曰：我不幸早世，令汝穷乏，愧汝念汝，情何极也。忽见将二百钱置妻前，云：可为儿买食。如此径年，妻转贫苦不立，鬼云：卿既守节，而贫苦若此，直当相迎耳。未几。妻得疾亡，鬼乃寂然。（出《幽明录》）
曹公船
濡须口有大船，船覆在水中，水小时便出见。长老云：是曹公船。常有渔人夜宿其旁，以船系之。但闻竽笛弦歌之音，又香气非常，渔人始得眠。梦人驱遣云：勿近官妓。传曰，曹公载妓船覆于此，至今在焉。（出《广古今五行记》）
王志都
马仲叔、王志都，并辽东人也。相知至厚，叔先亡。后年忽形见，谓曰：吾不幸早亡，心恒相念。念卿无妇，当为卿得妇。期至十一月二十日，送诣卿家，但扫除设床席待之。至日，都密扫除施设，天忽大风，白日昼昏，向暮风止。寝室中忽有红帐自施，发视其中，床上有一妇，花媚庄严。卧床上，才能气息。中表内外惊怖，无敢近者，唯都得往。须臾便苏，起坐。都问卿是谁，妇曰：我河南人，父为清河太守。临当见嫁，不知何由，忽然在此。都具语其意，妇曰：天应令我为君妻。遂成夫妇。往诣其家，大喜，亦以为天相与也，遂与之。生一男，后为南郡太守。（出《幽明录》）
唐邦
恒（恒字原空缺，据黄本补。）山唐邦，义熙中，闻扣门者。出视，见两朱衣吏。云：官欲得汝。遂将至县东岗殷安冢中，冢中有人语吏云：本取唐福，何以滥取唐邦？敕鞭之，遣将出。唐福少时而死。（出《异苑》）
王矩
衡阳太守王矩，为广州。矩至长沙，见一人长丈余，着白布单衣。将奏在岸上，呼：矩奴子过我。矩省奏，为杜灵之。入船共语，称叙希阔。矩问：君京兆人，何时发来？答矩朝发。矩怪问之，杜曰：天上京兆，身是鬼，见使来诣君耳。矩大惧，因求纸笔，曰：君必不解天上书，乃更作。折卷之，从矩求一小箱盛之，封付矩曰：君今无开，比到广州，可视耳。矩到数月，悁悒，乃开视，书云：令召王矩为左司命主簿。矩意大恶，因疾卒。（出《幽明录》）
周义
汝南周义，取沛国刘旦孙女为妻。义豫章艾县令弟，路中得病，未至县十里，义语：弟必不济。便留家人在后，先与弟至县。一宿死，妇至临尸，义举手别妇，妇为梳头，因复拔妇钗。殓讫，妇房宿，义乃上床，谓妇曰：与卿共事虽浅，然情相重，不幸至此。兄不仁，离隔人室家，终没不得执别。实为可恨。我向举手别，他又拔卿钗，因欲起，人多气逼不果。自此每夕来寝息，与平生无异。（出《述异记》）
袁乞
吴兴袁乞，妻临亡，把乞手云：我死，君再婚否？乞曰：不忍。后遂更娶。白日见其妇语云：君先结誓，何为负言？因以刀割阴，虽不致死，（死字原缺，据明抄本补。）人理永废也。（出《异苑》）
王恒之
沙门竺法师，会稽人，与北中郎王恒（《搜神后记》卷六恒作坦。）之，周旋甚厚，共论死生罪福报应之事，茫昧难明，因便共要，若有先死，当先报语。后王于庙中，忽见法师来曰：贫道以某月日命过，罪福皆不虚，应若影响，檀越当勤修道德，以升跻神明耳。先与君要，先死者相报，故来相语。言讫，不复见。（出《续搜神记》）
刘遁
安帝义熙中，刘遁母忧在家。常有一鬼，来住遁家。搬徙床几，倾覆器物，歌哭骂詈。好道人之阴私，仆役不敢为罪。遁令弟守屋，遁见绳系弟头，悬著屋梁，狼狈下之，因失魂，逾月乃差。遁每爨欲熟，辄失之。遁密市野葛，煮作糜，鬼复窃之，于屋北乃闻吐声，从此寂灭。故世传刘遁药鬼。遁后为刘毅参军，为宋高祖所杀。（出《广古今五行记》）
王思规
长沙王思规，为海盐令。忽见一吏，思规问是谁。吏云：命召君为主簿。因出板置床前。吏又曰：期限长远，在十月。若不给我，到七月十五日日中时，视天上，当有所见。思规敕家人，至期看天。闻有哭声，空中见人，垂旐罗列，状为送葬。（出《甄异录》）
华逸
广陵华逸，寓居江陵，亡后七年来还。初闻语声，不见其形。家人苦请，求得见之。答云：我因瘁，未忍见汝。问其所由，云：我本命虽不长，犹应未尽。坐平生时伐挞失道，又杀卒反奴，以此减算。云：受使到长沙，还当复过。如期果至，教其二子云：我既早亡，汝等当勤自勖励。门户沦没，岂是人子。又责其兄不垂教诲，色甚不平，乃曰：孟禺已名配死录，正余有日限耳。尔时，禺气强力壮，后到所期，暴亡。（出《甄异录》）
张君林
吴县张君林，居东乡杨里。隆安中，忽有鬼来助驱使。林原有旧藏器物中破甑，已无所用，鬼使撞瓮底穿为甑。比家人起，饭已熟。此鬼无他须，唯喝甘蔗。自称高褐。或云，此鬼为反语，（语原作器，据明抄本改。）高褐者葛号。丘垅累积，尤多古冢，疑此物是其鬼也。林每独见之，形如少女，年可十七八许，面青黑色。遍身青衣。乃令林家取白罂，盛水，覆头。明旦视之，有物在中。林家素贫，遂致富。尝语：毋恶我，日月尽自去。后果去。（出《甄异录》）
蛮兵
南平国蛮兵，义熙初，随众来姑熟，便有鬼附之。声呦呦细长，或在檐宇之际，或在庭树上。若占吉凶，辄先索琵琶，随弹而言。于时郄倚为府长史，问当迁官，云：不久持节也。寻为南蛮校尉，（尉字原空缺，据明抄本、许本补。）予为国郎中，亲领此土。（土原作上，据明抄本改。）荆州俗语云，是老鼠所作，名曰鬼侯。（出《灵鬼志》）
陈皋
平原陈皋，于义熙中，从广陵樊梁后乘船出。忽有一赤鬼，长可丈许，首戴绛冠，形如鹿角，就皋求载，倏尔上船。皋素能禁气，因歌俗家南地之曲，鬼乃吐舌张服。以杖竿掷之，即四散成火，照于野。皋无几而死。（出《灵鬼志》）
袁无忌
晋陈国袁无忌，寓居东平。永嘉初，得疫疠，家百余口，死亡垂尽。徙避大宅，权住田舍。有一小屋，兄弟共寝，板床荐席数重。夜眠及晓，床出在户外，宿昔如此。兄弟怪怖，不能得眠。后见一妇人，来在户前，知忌等不眠，前却户外。时未曙月明，共窥之，綵衣白妆，头上有花插及银钗象牙梳。无忌等共逐之，初绕屋走而倒，头髻及花插之属皆坠，无忌悉拾之，仍复出门南走。临道有井，遂入其中。无忌还眠，天晓，视花钗牙梳，并是真物。遂坏井，得一楸棺，具已朽坏。乃易棺并服，迁于高燥处葬之，遂断。（出《志怪录》）
王昭平
晋世新蔡王昭平，犊车在厅事上，夜无故自入斋室中，触壁而后出。又数闻呼噪攻击之声，四面而来。昭乃聚众，设弓弩战斗之备，指声弓弩俱发，而鬼应声接矢，数枚皆倒入土中。（出《搜神记》）
远学诸生
有诸生远学，其父母夜作，儿忽至，叹息曰：今我但魂魄耳，非复生人。父母问之，儿曰：此月初病，以今日某时亡，今在琅邪任子成家。明日当殓，来迎父母。父母曰：去此千里，虽复颠倒，那得及汝！儿曰：外有车乘，但乘之，自得至矣。父母从之，上车忽若睡，比鸡鸣，已至所在，视其驾乘，但魂车木马。遂与主人相见，临儿悲哀，问其疾消息，如其言。（出《续搜神记》）
