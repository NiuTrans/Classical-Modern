赵神德贾嘉隐欧阳询高士廉裴略刘行敏窦昉狄仁杰杨茂直左右台御史杜文范御史里行张元一吉顼朱随侯李详
赵神德
唐初，梁宝好嘲戏，曾因公行至贝州，憩客馆中，闲问贝州佐史，云：此州有赵神德，甚能嘲。即令召之。宝颜甚黑，厅上凭案以待。须臾神德入，两眼俱赤，至阶前，梁宝即云：赵神德，天上既无云，闪电何以无准则？答曰：向者入门来，案后唯见一挺墨。宝又云：官里料朱砂，半眼供一国。又答云：磨公小拇指，涂得太社北。宝更无以对，愧谢遗之。（出《启颜录》）
贾嘉隐
唐贾嘉隐年七岁，以神童召见。长孙无忌、徐世绩，于朝堂立语。徐戏之曰：吾所倚者何树？曰：松树。徐曰：此槐也，何得言松？嘉隐曰：以公配木，何得非松邪？长孙复问之：吾所倚何树？曰：槐树。长孙曰：汝不复矫邪？嘉隐曰：何烦矫对，但取其鬼对木耳。年十一二，贞观年被举，虽有俊辩，仪容丑陋。尝在朝堂取进止，朝堂官退朝并出，俱来就看。余人未语，英国公李绩，先即诸宰贵云：此小儿恰似獠面，何得聪明？诸人未报，贾嘉隐即应声答之曰：胡头尚为宰相，獠面何废聪明。举朝人皆大笑。（出《国史纂异》，明抄本作出《嘉话录》）
欧阳询
唐宋国公萧瑀不解射，九月九日赐射，瑀箭俱不着垛，一无所获。欧阳询咏之曰：急风吹缓箭，弱手驭强弓。欲高翻复下，应西还更东。十回俱着地，两手并擎空。借问谁为此，乃应是宋公。（出《启颜录》）
高士廉
唐高士廉掌选，其人齿高。有选人，自云解嘲谑。士廉时著木履，令嘲之。应声云：刺鼻何曾嚏，踏面不知嗔，高生两个齿，自谓得胜人。士廉笑而引之。（出《朝野佥载》）
裴略
唐初，裴略宿卫考满，兵部试判，为错一字落第。此人即向仆射温彦博处披诉。彦博当时共杜如晦坐，不理其诉。此人即云：少小以来，自许明辩，至于通传言语，堪作通事舍人，并解作文章，兼能嘲戏。彦博始回意共语，时厅前有竹，彦博即令嘲竹。此人应声嘲曰：竹，风吹青肃肃。凌冬叶不凋，经春子不熟。虚心未能待国士，皮上何须生节目。彦博大喜，即云：既解通传言语，可传语与厅前屏墙。此人走至屏墙，大声语曰：方今圣上聪明，辟四门以待士，君是何物，久在此妨贤路？既推倒。彦博云：此意著博。此人云：非但著膊，亦乃着肚。当为杜如晦在坐，有此言。彦博、如晦俱大欢笑，即令送吏部与官。（出《启颜录》）
刘行敏
唐有人姓崔，饮酒归犯夜，被武侯执缚，五更初，犹未解。长安令刘行敏，鼓声动向朝，至街首逢之，始与解缚。因咏之曰：崔生犯夜行，武侯正严更，袱头拳下落，高髻掌中擎（擎字原空缺，据明抄本补），杖迹胸前出，绳文腕后生，愁人不惜夜，随意晓参横。武陵公杨文瓘，任户部侍郎，以能饮，令宴蕃客浑王，遂错与延陀儿宴，行敏咏曰：武陵敬爱客，终宴不知疲，遣共浑王饮，错宴延陀儿。始被鸿胪识，终蒙御史知。精神既如此，长叹伤何为。李叔慎、贺兰僧伽，面甚黑；杜善贤为长安令，亦黑；行敏咏之曰：叔慎骑乌马，僧伽把漆弓，唤取长安令，共猎北山熊。（出《启颜录》）
窦昉
唐许子儒旧任奉礼郎，永徽中，造国子学，子儒经祀，当设有阶级，后不得阶。窦昉咏之曰：不能专习礼，虚心强觅阶。一年辞爵弁，半岁履麻鞋。瓦恶频蒙虢（音国），墙虚屡被杈。（音初皆反。）映树便侧睡。过匮即放乖。岁暮良功毕。言是越朋侪。今日纶言降。方知愚计。（音口怀反。）（出《启颜录》）
狄仁杰
唐狄仁杰倜傥不羁，尝授司农员外郎，每判事，多为正充卿同异。仁杰不平之，乃判曰：员外郎有同侧室，正员卿位擅嫡妻。此难曲事女君，终是不蒙颜色。正员颇亦惭悚。时王及善、豆卢钦望，拜左右相。仁杰以才望时议归之，颇冀此命。每戏王豆卢，略无屈色。王豆卢俱善长行，既拜，谓时宰曰：某无材行，滥有此授。狄谓曰：公二人并能长行，何谓无材行。或曰左相事，云适已白右相。狄谓曰：不审唤为右相，合呼为有相。王豆卢问故，狄曰：公不闻，聪明儿不如有相子，公二人可谓有相子也。二公强笑，意亦悒悒。（出《御史台记》）
杨茂直
唐杨茂直任拾遗。有补阙姓王，精九经。不练时事。每自言明三教。时有僧名道儒，妖讹，则天捕逐甚急。所在题云：访僧道儒。茂直与薛兼金戏谓曰：敕捕僧道儒，足下何以安闲？云：何关吾事？茂直曰：足下明三教，僧则佛教，道则老教，何不关吾事？乃惊惧，兴寝不安，遂不敢归，寓于曹局数宿。祈左右侦（侦原作慎。据明抄改。）其事意，复共诳之，忧惧不已，遇人但云：实不明三教事。茂直等方宽慰云：别访人，非三教也。乃敢出。（出《御史台记》）
左右台御史
唐孝和朝，左右台御史，有迁南省仍内供奉者三，墨敕授者五，台讥之为五墨三仍。左台呼右台为高丽僧，言随（随原作隋。据明抄本改。）汉僧赴斋，不咒愿叹呗，但饮食受親而已。讥其掌外台。在京辇无所弹劾，而俸禄同也。自右台授左台，号为出蕃；自左台授右台，号为没蕃。每相遇，必相嘲谑不已也。（出《御史台记》）
杜文范
唐杜文范，襄阳人也。自长安尉应举，擢第，拜监察御史，选殿中，授刑部员外，以承务郎特授西台舍人。先时与高上智俱任殿中，为侍御史张由古、宋之顺所排蹙，与上智迁员外。既五旬，由古、之顺方入省。文范众中谓之曰：张宋二侍御，俱是俊才。由古问之；答曰：若非俊才，那得五十日骑土牛，趁及殿中？举众欢笑。（出《御史台记》）
御史里行
武后初称周，恐下心未安，乃令人自举供奉官，正员外多置里行。有御史台令史，将入台，值里行御史数人，聚立门内。令史不下驴冲过。诸御史大怒，将杖之。令史云：今日之过，实在此驴。乞先数之，然后受罚。许之。谓驴曰：汝技艺可知，精神机钝，何物驴畜，敢于御史里行。于是御史羞惭而止。（出《国朝杂记》）
张元一
周则天朝，蕃人上封事，多加官赏，有为右台御史者。因则天尝问郎中张元一曰：在外有何可笑事。元一曰：朱前疑着绿，狄仁杰著朱。阎知微骑马，马吉甫骑驴。将名作姓李千里，将姓作名吴栖梧。左台胡御史，右台御史胡。胡御史胡元礼也，御史胡蕃人为御史者，寻改他官。周革命，举人贝州赵廓，眇小，起家监察御史。时人谓之台秽。李昭德詈之为中霜谷束。元一目为枭坐鹰架。时同州鲁孔丘为拾遗，有武夫气，时人谓之外军主帅。元一目为鹙入凤池。苏味道才学识度，物望攸归；王方庆体质鄙陋，言词鲁钝，智不逾俗，才不出凡，俱为凤阁侍郎。或问元一曰：苏王孰贤？答曰：苏九月得霜鹰，王十月被冻蝇。或问其故，答曰：得霜鹰俊捷，被冻蝇顽怯。时人伏能体物也。契丹贼孙万荣之寇幽，河内王武懿宗为元帅，引兵至赵州。闻贼骆务整，从北数千骑来，王乃弃兵甲，南走荆（明抄本荆作邢）州，军资器械，遗于道路。闻贼已退，方更向前。军回至都，置酒高会。元一于御前嘲懿宗曰：长弓短度箭，蜀马临阶骗，去贼七百里，隈墙独自战。甲杖忽抛却。骑猪正南掾。（明抄本掾作猭）上曰：懿宗有马，何因骑猪？对曰：骑猪夹（夹原作来，据明抄本改）豕走也。上大笑。懿宗曰：元一宿构，不是卒词。上曰：尔付韵与之。懿宗曰：请以菶韵。元一应声曰：里头极草草，掠鬓不菶菶。未见桃花面皮，漫作杏子眼孔。则天大悦，王极有惭色。懿宗形貌短丑，故曰长弓短度箭。周静乐县主，河内王懿宗妹，懿妹短丑。武氏最长，时号大哥。县主与则天并马行。命元一咏曰：马带桃花锦，裙衔绿草罗。定知帏帽底，仪容似大哥。则天大笑，县主极惭。纳言娄师德长大而黑，一足蹇，元一目为行辙方相，亦号为卫灵公，言防灵柩方相也。天官侍郎吉顼长大，好昂头行，视高而望远，目为望柳骆驼。殿中侍御史元本竦髆伛身，黑而且瘦，目为岭南考典。驾部郎中朱前疑粗黑肥短，身体垢腻，目为光禄掌膳。东方虬身长衫短，骨面粗眉，目为外军校尉。唐波若矮短，目为郁屈蜀马。目李昭德卒（子锐反）岁胡孙。修文学士马吉甫眇一目，为端箭师。郎中长儒子视望阳，目为呷醋汉。汜水令苏征举止轻薄，目为失孔老鼠。（出《朝野佥载》）
吉顼
周张元一腹粗而脚短，项缩而眼跌，吉顼目为逆流虾蟆。（出《朝野签载》）
朱随侯
周韶州曲江令朱随侯，女夫李逖，游客尔朱九，并姿相少媚。广州人号为三樵（七肖反）。人歌之曰：奉敕追三樵，随侯傍道走，回头语李郎，唤取尔朱九。张鷟目随侯臛乱土枭。（出《朝野佥载》）
李详
周李详，河内人。气侠刚劲。初为梓州监示尉。主书考日，刺史问平已否？详独曰：不平。刺史曰：不平，君把笔书考。详曰：请考使君。即下笔曰：祛断大事，好勾小稽；自隐不清，疑人总浊。考中下。刺史默然而罢。（出《朝野佥载》）
