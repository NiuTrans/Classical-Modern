余闻藏书家有宋刻盖缺七卷云，其三卷考之得十之七，已付之梓。其四卷仅十之二三。博洽君子其明以语我，庶几为全书云。隆庆改元秋七月朔日十山谈恺志。（本卷原缺，谈氏初印本有此卷，不知据何本补入。后印本将此卷抽去，另采他书补入十二条。故文未不注出处。并于卷首附增识语，以示区别。今将初印本附录于后，以资参考。）
刘祥刘孝绰许敬宗盈川令崔湜杜审言杜甫陈通方李贺李群玉冯涓温庭筠陈磻叟薛能高逢休汲师
（以下俱原缺）
崔骈西川人河中幕客崔昭符温定
刘祥
刘祥，东莞莒人也。宋世，解褐为征西行参军。少好文学，性韵刚疏，轻言肆行，不避高下。司徒褚渊入朝，以腰扇障日。祥从侧过曰：作如此举止，羞面见人，扇障何益？渊曰：寒士不逊。祥曰：不能杀袁刘，安得免寒士。永明初，迁长沙谘议参军。撰《宋书》，讥斥禅代。王俭密以启闻，上衔而不问。兄整，官广州卒，祥就整妻求还资。撰连珠，多肆讥讪。事闻，上别遣敕祥曰：卿素无行检，朝野所悉，轻弃骨肉，侮蔑兄嫂，此是卿家行不足，乃无关他人。卿才识所知，盖何足论。位涉清途，于分非屈。何意轻肆口哕，诋目朝士，造席立言，必以贬裁为口实。冀卿年齿已大，能自感励，日望悛革。如此所闻，转更增甚，喧议朝廷，不避尊师，肆口极辞，彰暴物听。近见卿连珠，寄意悖慢，弥不可长。原卿性命，令卿万里思諐，若能改革，当令卿还。后至广州，终日纵酒，病卒。（未注出处，谈代引自《南齐书·刘祥传》）
东莞刘祥，恃才傲物，尝谓一驴曰：汝努力如汝辈，已为令仆矣。复作连珠讥讽朝廷，寻被诛。（出《谈薮》，据谈氏初印本附录）
刘孝绰
刘孝绰，彭城人。幼聪敏，七岁能属文。舅中书郎王融深赏异之，每言天下文章，若无我，当归阿士。阿士孝绰小字也。与到洽友善，同侍东宫。孝绰自以才优于洽，每于宴坐，嗤鄙其文。洽衔之。孝绰为廷尉正，携妾入官府，其母犹停私宅。洽为御史中丞，劾奏之，坐免官。高祖为藉用诗，奉诏作者数十人，孝绰尤工。即日敕起为谘议，后迁黄门侍郎。坐受赇为饷者所讼，左迁。孝绰少有盛名，而仗气负才，多所凌忽。有不合意，极言诋訾。领军臧盾、太府卿沈僧果等，并被时遇，孝绰尤轻之。每于朝集会，同处公卿间，无所与语，反呼驺卒，访道涂间事，由此多忤。
梁刘孝绰轻薄到洽。洽本灌园者。洽谓孝绰曰。某宅东家有好地。拟买，被本主不肯，何计得之？孝绰曰：卿何不多辇其粪置其墉下以苦之？洽怨恨。孝绰竟被伤害。（出《嘉话录》，据谈氏初印本附录）
许敬宗
许敬宗，新城人。武德初、太宗闻其名，召补学士。文德皇后丧，百官衰经。率更令欧阳询，状貌丑异，众共指之，敬宗见而大笑，为御史所劾，左授洪州司马。累迁给事中，兼修国史礼部尚书。嫁女于蛮酋冯盎之子，多纳金宝，为有司所劾，左授郑州刺史。永徽间，复拜礼部尚书。帝将立昭仪、大臣切谏。敬宗阴揣帝私，好妄言曰：田舍子胜获十斛麦，尚欲更故妇。天子富有四海，立一后，谓之何哉？帝意遂定。第舍华僭，至造连楼，使诸妓其上，纵酒奏乐自娱。及卒。博士袁思古议曰：敬宗位以才升，历居清级。然弃长子于荒徼，嫁少女于夷落。闻诗学礼，事绝于趋庭。纳采问名，惟闻于黩货。请谥为 缪 。
唐许敬宗性轻，见人多忘之，或谓其不聪。曰：卿自难识，若是曹、刘、沈、谢，暗中摸索著亦可识。（出《国史纂异》。据谈氏初印本附录）
盈川令
杨炯，华阴人。幼聪敏博学。以神童举。与王勃、卢照邻、骆宾王齐名。尝谓人曰：吾愧在卢前，耻居王后。当时以为然。拜校书郎，为崇文馆学士。则天初，坐事左转梓州司法参军，秩满，授盈川令。炯为政残酷，人吏动不如意，辄榜杀之。又所居府舍，多进士亭台，皆书牓额，为之美名，大为远近所笑。
唐衢州盈川令杨炯，词学优长，恃才简倨，不容于时。每见朝官，目为麒麟楦许怨。人问其故？杨曰：今餔乐假弄麒麟者，刻画头角，修饰皮毛，覆之驴上，巡场而走。及脱皮褐。还是驴马。无德而衣朱紫者，与驴覆麟皮何别矣？（出《朝野佥载》，据谈氏初印本附录）
崔湜
崔湜，仁师之子。弟澄、液，兄莅，并有文翰，列居清要。每私宴。自比王谢之家。谓人曰：吾门户及出身历官，未尝不为第一。大丈夫当先据要路以制人，岂能默默受制于人。湜执政时，年三十六。尝暮出端门，下天津，马上赋诗曰：春还上林苑，花满洛阳城。张说见之叹曰：文与位固可致，其年不可及也。后附韦后，比相，又附太平公主。门下客献《海鸥赋》以讽，湜称善而不悛。萧至忠诛，流岭外赐死。
崔湜之为中书令，张嘉真为舍人，湜轻之，常呼为张底。后曾量数事，意皆出人右。湜惊美久之，谓同列曰：知否张底乃我辈一般人，此终是其坐处。湜死后十余年，河东竟为中书令。（出《国史纂异》，据谈氏初本附录）
杜审言
杜审言，襄阳人。擢进士，为隰城尉。恃才高，以傲世见疾。苏味道为天官侍郎，审言集判出，为人曰：味道必死。人惊问故，答曰：彼见吾判，必羞死？又尝语人曰：吾文章当得屈、宋作衙官，吾笔当得王羲之北面。其矜诞类此。后病甚，宋之问等候之，答曰：甚为造化小儿相苦，尚何言？然吾在，久压公等。今且死，固大慰，但恨不见替人云
杜审言初举进士，恃才謇傲，甚为时辈所妬。苏味道为天官侍郎，审言参选试，判后谓人曰：苏味道必死。人问其故，审言曰：见吾判即当羞死矣。又问人曰：吾之文章合得屈宋作衙官，书迹合得王羲之北面。其矜诞如此。贬吉州司户。司马周季重员外司户郭若讷共构审言罪状，系狱，将因事杀之。既而季重等酣宴，审言子并年十三，怀刃以击季重，重中创而死，并也为左右所杀。（出《宾谭录》，据谈氏初印本附录）
杜甫
杜甫，审言之孙。少贫不自振，客吴越齐赵间。举进士不第。天宝间，奏赋三篇，帝奇之，使待制集贤院。数上赋颂，因寓自称道，且言先臣恕、预以来，承儒守官十一世。迨审言以文章显，臣赖绪业，自七岁属辞，且四十年。然衣不盖体，常寄食于人，窃恐转死沟壑。伏惟天子哀怜之，若令执先世故事，则臣之述作，虽不足鼓吹六经，至沈郁顿挫，随时敏给，杨雄、枚皋，可企及也。有臣如此，陛下其忍弃之？禄山乱，天子入蜀，甫避走三川。会严武节度剑南，往依焉。武以世旧，待甫甚善，亲至其家。甫见之，或时不中。而性褊躁傲诞。尝醉登武床。瞪视曰：严挺之乃有此儿。武亦暴猛，外若不为忤，中衔之。好论天下大事，高而不切。然数尝寇乱，挺节无所污。为诗歌，情不忘君。人怜其忠云。
杜工部甫在蜀，醉后登严武之案，厉声问武曰：公是严挺之儿否？武色变，甫复曰：仆乃杜审言儿。武少解矣。（出《摭言》，据谈氏初印本附录）
陈通方
陈通方登正元进士第，与王播同年。播年五十六，通方甚少，因期集，抚播背曰：王老奉赠一第。言其日暮途穷，及第同赠官也。播恨之。后通方丁家难，辛苦万状。播捷三科，为正郎，判盐铁。方穷悴求助，不甚给之。时李虚中为副使，通方以诗为汲引云：应念路傍憔悴翼，昔年乔木幸同迁。播不得已，荐为江南院官。
陈通方，闽县人。贞元十年顾少连下进士第。时属公道大开，采掇孤俊。通方年二十五，第四人及第。以其年少名高，轻薄自负。与王播同年。王时年五十六，通方薄其成事。后时，因期集戏附其背曰：王老王老，奉赠一第。言其日暮途远，及第同赠官也。王曰：拟应三篇。通方又曰：王老一之谓甚，其可再乎？王心每贮之。通方寻值家难还归。王果累捷高科，官渐达矣。通方后履人事入关，王已丞郎判监铁。通方穷悴寡坐，不知王素衔其言，投之求救。同年李虚中时为副使，通方亦有诗扣之，求为汲引云：应念路傍憔悴翼，昔年乔木幸同迁。王不得已，署之江西院官。赴职未及其所，又改为浙东院。仅至半程，又改与南陵院。如是往复数四。困踬日甚。退省其咎，谓甥侄曰：吾偶戏谑，不知王生遽为深憾。人之于言，岂合容易哉。寻值王真拜，礼分悬绝，追谢无地，怅望病终。（出《闽川名士传》，据谈氏初印本附录）
李贺
李贺，唐诸王孙也。年七岁，元和中，以歌诗著名。韩退之、皇甫湜览贺所作奇之，相谓曰：若是古人，吾曹有不知者。，若是今人，岂有不知之理。因连骑造门请见。贺总角荷衣而出。二公面试一篇。贺承命欣然，操觚染翰，傍若无人，题曰高轩过。二公大惊，以所乘马联镳而还。元稹以明经中第，愿与贺交。贺见刺曰：明经及第，何事来见李贺？稹惭而退。未几制策登科，为礼部郎官，乃议贺父名晋，不合举进士，时辈从而排之，贺竟不第。按唐李公藩尝缀贺歌诗，为之叙未成，知贺有外兄，与贺有笔研旧，召见，托以搜采放失。其人诺，不且请曰：某尽记贺篇咏，然黵改处多，愿得公所辑视之，当为是正。公喜，并付之，弥年绝迹。复召诘之，乃云：某与贺中表，自幼同处，恨其倨忽，常思报之。今幸得公所藏，并旧有者，悉投堰中矣。公大恚，叱出之。元和中，进士李贺善为歌篇，翰愈深所知重，于缙绅间每为延誉，由此声华藉甚。时元稹年少，以明经擢第一，攻篇什，常交结于贺。一日执贽造门，贺览刺不容遽入，仆者谓曰：明经及第，何事来看李贺？稹无复致情，惭愤而退。其后自左拾遗制策登科，日当要路，及为礼部郎中，因议贺祖讳晋，不合应举；贺亦以轻薄为时辈所排，遂致撼轲。韩愈惜其才。为著《讳辩》录明之，然竟不成名。（出《剧谈录》，据谈氏初印本附录）
李群玉
群玉，澧州人。好吹笙，常使家僮吹之。性喜食鹅。及授校书郎，即归故里。卢肇送诗云：妙吹应诺凤，工书定得鹅。题《黄陵庙》诗有曰：黄陵庙前春已空，子规啼血泪春风。不知精爽落何处，疑是行云秋色中。群玉自以为春空便到秋色，踟蹰欲改，恍若有物，告以二年之兆。至浔阳，具述其事于段成式。群玉亡后。成式哭之诗曰：酒里诗中三十年，纵横唐突世喧喧。明时不作祢衡死，傲尽公卿归九泉。
李群玉字文山，性轻率，多侮戏人。常假江陵幕客书求丐于澧州刺史艾乙。李谓艾曰：小生病且甚矣，幸使君痛救之。李以戏其性之僻也。群玉以其轻脱而济之不厚矣。（出《北梦琐言》，据谈氏初印本附录）
冯涓
大中四年，进士冯涓登第，榜中文誉最高。是岁新罗国起楼，厚赍金帛，奏请撰记，时人荣之。初官京兆府参军，恩地即杜相审权也。杜有江西之拜，制书未行，先召长乐公密话，垂延辟之命，欲以南昌牋奏任之，戒令勿泄。长乐公拜谢，辞出宅，速鞭而归。于通衢遇友人郑賨，见其喜形于色，驻马恳诘。长乐遽以恩地之辟告之。荥阳寻捧刺诣京兆门谒贺，具言得于冯先辈也。京兆嗟愤，而鄙其浅露。洎制下开幕，冯不预焉，心绪忧疑，莫知所以。廉车发日，自灞桥乘肩舆，门生咸在长乐拜别，京兆公长揖冯曰：勉旃！由是嚣浮之誉，遍于搢绅，竟不通显。中间又涉交通中贵，愈招清议，官止祠部郎中、眉州刺史。仕蜀，至御史大夫。（原缺出处，谈氏初的本文同。注出《北梦琐言》）
温庭筠
温庭筠，太原人。大中初，应进士，苦心研席，长于诗赋。然士行尘杂，不修边幅，能逐吹弦之音，为测艳之词。公卿家无赖子弟裴诚、令狐缟之徒，相与蒲饮，酣醉终日，由是累年不第。徐商镇襄阳，往依之，署为巡官。咸通中，失意归江东，路由广陵，心怨令狐绹在位时，不为成名。既至，与新进少年狂游侠，愈久不刺谒，又乞索于扬子院。醉而犯夜。为虞候所系，败面折齿，方迁扬州。诉之令狐绹，捕虞候治之，极言庭筠狭邪丑迹。自是污行闻于京师。
开明中，温庭筠才名藉甚，然而罕拘细行，以文为货，识者鄙之。无何执政间复有恶奏庭筠搅扰场屋，出随州方城县尉。时中书舍人裴坦当制，忸怩含毫久之。时有老吏在厕，因讯之升黜。对曰：舍人合为责词？何者？入策进士与望州长马齐资。坦释然，故有泽畔长沙之比。庭筠之任，文士争为词送，唯记唐夫得其尤曰：何事明时泣玉频，长安不见杏园春。凤凰诏下虽沾命，鹦鹉才高却累身。且饮醁醽消积恨。莫辞黄绶拂行尘。方城若比长沙远，游隔千山与万津。（出《摭言》，据谈氏初印本附录）
陈磻叟
陈磻叟者，父名岵，当有词学，尤溺于内典。长庆中。尝注《维摩经》进上，有中旨，令与好官。执政谓岵因为道场僧进经，颇抑挫之，止授少列而已。磻叟形质短小，长喙疏齿。尤富文学。自负王佐之才。大言骋辩，虽接对相公，旁若无人。复自料非名教之器，弱冠度为道士，隶名于昊天观。咸通中，降圣之辰，二教论议，而黄衣屡奔。上小不怿。宣下，令后辈新入内道场，有能折冲浮图者，论以自荐。磻叟摄衣奉诏。时释门为主论，自误引《涅槃经》疏，磻叟应声叱之曰：皇帝山呼大庆，阿师口称献寿，而经引《涅槃》，犯大不敬。以其僧谓磻叟不通佛书，既而错愕，殆至颠坠。自是连挫数辈，圣颜大悦，左右呼万岁。其日帘前赐紫衣一袭。磻叟由是恣其轻侮，高流宿德多患之，潜闻上听，云：磻叟衣冠子弟，不愿在官帔，颇思理一邑以自效耳。于是中旨授至德县令。磻叟莅事，未经考秩，抛官，诣阙上封事。通义刘公引为羽翼，非时召对数刻，磻叟所陈数十节，侵穷时病。复曰：臣请破边瑊家，可以赡军一二年。上问：边瑊何人？对曰：宰相路岩亲吏。既而大为岩恚怒。翌日，敕以磻叟诬罔上听，讦斥大臣。除名为民，流爱州。磻叟虽至颠蹶，不敢以其道自屈。素有重坠之疾，历聘藩后，率以肩舆造犀庑，所至无不仰止。及岩贬，磻叟得量移为邓州司马。时属广明庚子之后，刘巨容起徐将，得襄阳，不能知磻叟，待以巡属一州佐耳。磻叟沿汉南下，中途与巨容幕吏书云：已出无礼之乡，渐入逍遥之境。巨容得之大怒，遣步健十余辈，移牒潭鄂，追捕磻叟。时天下丧乱，无人为堤防，既而为卒伍所凌。全家泝汉，至贾垽后，门三十余口，无噍类矣。（原缺出处，谈氏初印本文同，注出《摭言》）
薛能
薛能，会昌间进士，自负过高，从事西川日，每短诸葛功业，为诗曰：阵图谁许可，庙貌我揶揄。又云：焚却蜀书宜不读，武侯无可律吾身。讥李白曰：我生若在开元日，争遣名为李翰林。又曰：李白终无取，陶潜固不刊。自题其集云：诗源何代失澄清，处处狂波污后生。常感道孤吟有泪，却缘风坏语无情。难甘恶少欺韩信，枉被诸侯杀祢衡。纵到缑山也无益，四方联络尽蛙声。放诞如此。后军乱被害。
薛能以文章自负，而累出戎镇，常郁郁叹息，因有《谢诗淮南寄天柱茶》。其落句云：粗官乞与直抛却，赖有诗情合得尝。意以节将为粗官也。镇许昌日，幕吏咸集，因令其子橐鞬参诸幕客，幕客惊怪。能曰：俾渠消灾。时人以为轻薄。（出《北梦琐言》，据谈氏初印本附录）
高逢休
顾云，大顺中，制同羊昭业等十人修史。云在江淮，遇高逢休谏议。时刘子长仆射清名雅誉，弃塞缙绅，其弟崇望复在中书。云以逢休与子长旧交，将造门，希致先容，逢休许之久矣。云临期请书，逢休授之一函，甚草创。云微有惑，因潜起阅之。凡一幅，并不言云，但曰：羊昭业拟将一尺三寸汗脚，踏他烧残龙尾道。懿宗皇帝虽薄德，不任被前件人罗织。执大政者亦大悠悠。云吁叹而已。（原缺出处，谈氏初印本文同，不出《摭言》）
汲师
汲师，滑州人也。自溧水尉拜监察御史。时大夫李乾佑为万年令。师按县狱，乾佑差池而晚出，师怒，不顾而出。衔之。乾佑寻巡察。韦务静与师乡里，充乾佑判官。会制书拜乾佑中丞，乾佑顾谓务静曰：邑子可出矣，足下可入矣。遂左授新乐令。性躁率，时直长李冲寂，即高宗从弟也，微有犯。师将弹而谓之，呼冲寂为弟。冲寂为之曰：冲寂主上从弟，公姓汲，于皇家何亲，而见呼为弟？师惭而止。尝监享太庙，责署官，将弹之。署官彻晓伺其失，汲履赤舄如厕，共讦之，乃止。（出《御史台记》，原缺，据谈氏初印本附录）
崔骈
李德裕退朝归第，多与亲表裴璟无间破体笑，与李多询以内外新事。李问更有何说，裴曰：别无新事，但昨日坡下郎官集送某郎官出牧江湖，饮饯邮亭，人客甚众。有仓部白员外末至，崔骈郎中作录事，下四筹。白自以卑秩，人乘凌兢，更不敢固辞。上次酌四大器，白连引三器讫，余一持之，而请第四器名。崔郎中云。亦别无事，但何必要到处出脱。时白踉跄仆于下座，竟不饮而去。坐上有笑者，有缩颈者，但不知此官人今日起得否？李闻之大怒，曰：何由何耐，不斯言必有之乎？曰：固然。又问弟知白员外所止否，璟曰：是人在某坊某曲。李曰：为某传语白员外，请至宅。白捧命又忧恐，比至，李曰：久欲从容，中外事併，然旬朔不要出人事。既而白授翰林学士。崔骈汾州刺史，续改洺州刺史，流落外任，不复更游郎署。终鸿胪卿。（出《芝田录》，原缺，据谈氏初印本附录）
西川人
蜀东、西川之人，常互相轻薄。西川人言：梓州者，乃我东门之草市也，岂得与我为耦哉？节度柳仲郢闻之，为幕客曰：吾立朝三十年，清华备历，今日始得与西川作市令。闻者皆笑之。故世言东、西两川人多轻薄。（出《北梦琐言》，原缺，据谈氏初印本附录）
河中幕客
相国刘瞻父景，连州人，少为汉南郑司徒掌牋奏，因题商山驿侧泉石，郑大奇之。勉以进修，俾前驿换麻衣执贽见之，后致解荐，擢进士第，历台省。瞻孤平有艺，虽登第，不预急流。任大理评事，日饘粥不给。尝于安国寺相识僧处求餐，留所业文数轴置在僧几。致仕军容刘玄翼游寺，见瞻文卷，甚奇之，怜其贫窭，厚有济恤。又知其连山人，朝无强授，谓僧曰：其虽闲弃，必能为此人致宰相。尔后授河中少尹，幕僚有贵族浮薄者，蔑视之。一旦有命征人。府尹祖之，前之轻薄幕客呼瞻为尹公。曰：归朝作何官职？瞻对曰：得路即作宰相。同舍郎大笑之，在席也有异其言者。瞻自是以水部员外知制诰，旋入翰林，以致大拜也。（出《北梦琐言》，原缺，据谈氏初的本附录）
崔昭符
皮日休，南海郑愚门生。春关内尝寓于曲江，醉寝于别榻。衣囊书笥，罗列傍侧，率皆新饰。同年崔昭符，镣之子，固蔑视之矣，亦醉。更衣见日休，谓其素所熟狎者，即伺问，且欲戏之。日休僮仆遽前欲呼之。昭符之其日休也，曰：勿呼之，渠方宗会矣，以其囊笥皆皮也。时人传之以为口实。日休尝游汉江间，时刘允章镇江夏。幕中有穆判官员，允章亲也，或谮日休薄焉。允章素使酒，一日方宴，忽怒曰：君何以薄穆判官乎？君知身知所来否？鹦鹉洲在此，即黄祖沈祢衡之所也。一席为之惧，日休南涕而已。（出《玉泉子》，原缺，据谈氏初印本附录）
又一说东都留守刘允章，文学之宗，气颇高介。后进循常之士，罕有敢及门者。咸通中，自礼部侍郎授鄂州观察使。明年皮日休登第，将归觐于苏台。路由江夏，困投刺焉。刘待之甚厚，至于饔饩有加等。留连累日。仍致宴于黄鹤楼以命之，监军使与参佐悉集后，日休方赴召，已酒酣矣。既登楼，刘以其末至，复乘酒应命，心薄之。及酒数行，而日休吐论纷扰，顿亡礼敬。刘作色谓曰：吴儿勿恃蕞尔之子，且可主席。日休答曰：大夫岂南岳诸刘乎。何倨贵如是。刘大怒，戟手遥指而诟曰：皮日休，知鹦鹉洲是祢衡死处无？日休不敢答，但嵬峨如醉，掌客者扶出。翌日微服而遁于浙左。（出《三水小牍》，原缺，据谈氏初印本附录）
温定
乾符四年，新进士曲江春宴。甲于常年。有温定者，久困场籍，坦率自恣，尤愤时之浮薄，因设奇以侮之。至其日，蒙衣肩舆，金翠之饰，夐出于众，侍婢皆称是，徘徊于柳荫之下。俄顷诸公自露棚移乐登鷁首。既而谓是豪贵，其中姝丽必矣，因遣促舟而进，莫不注视于此，或肆调谑不已。群兴方酣，定乃于帘间垂足定膝，胫极伟而长毳，众忽睹之，皆掩袂亟命回舟避之。或曰：此必温定也。（出《摭言》，原缺，据谈氏初印本附录）
