苍龙曹凤张鲁女江陵姥甘宗南鄩国龙场五色石震泽洞梁武后刘甲
宋云蔡玉李靖
苍龙
孔子当生之夜，二苍龙亘天而下，来附徵在之房，因而生夫子。有二神女擎香露，空中而来，以沐浴徵在。（出王子年《拾遗记》）
曹凤
后汉建武中，曹凤字仲理，为北地太守。政化尤异。黄龙见于九里谷高冈亭，角长二丈，大十围，梢至十余丈。天子嘉之，赐帛百匹，加秩中二千石。（出《水经注》）
张鲁女
张鲁之女，曾浣衣于山下，有白雾濛身，因而孕焉。耻之自裁。将死，谓其婢曰： 我死后，可破腹视之。 婢如其言，得龙子一双，遂送于汉水。既而女殡于山。后数有龙至，其墓前成蹊。（出《道家杂记》）
江陵姥
江陵赵姥以沽酒为业。义熙中，居室内忽地隆起，姥察为异。朝夕以酒酹之。尝见一物出头似驴，而地初无孔穴。及姥死，家人闻土下有声如哭。后人掘地，见一异物蠢然，不测大小，须臾失之。俗谓之土龙。（出《渚宫旧事》）
甘宗
秦使者甘宗所奏西域事云，外国方士能神咒者，临川禹步吹气，龙即浮出。初出，乃长数十丈。方士吹之，一吹则龙辄一缩。至长数寸，乃取置壶中，以少水养之。外国常苦旱灾，于是方士闻有（ 有 原作 而 ，据明抄本、陈校本改）旱处，便赍龙往，出卖之。一龙直金数十斤。举国会敛以顾之。直毕，乃发壶出龙，置渊中。复禹步吹之，长数十丈。须臾雨四集矣。（出《抱朴子》）
南鄩国
南鄩国有洞穴阴源，其下通地脉，中有毛龙毛鱼。时蜕骨于旷泽之中。鱼龙同穴而处。其国献毛龙一于殷。殷（王子年《拾遗记》 于殷殷 作 雌一雄放 。按事应在舜时， 殷 字讹。）置豢龙之官。至夏代不绝。因以命族。至禹导川，及四海会同，乃放于洛汭。（出《拾遗录》）
龙场
《王子年拾遗》曰：方丈山东有龙场，地方千里，龙皮骨如山阜，布散百余顷。《述异记》： 晋宁县有龙葬洲。父老云，龙蜕骨于此洲，其水今犹多龙骨。按山阜冈岫，能兴云雨者。皆有龙骨。或深或浅，多在土中。齿角尾足，宛然皆具。大者数十丈，或盈十围。小者才一二尺，或三四寸。体皆具焉。尝因采取见之。 《论衡》云： 蝉生于腹育（ 育 字原空缺。据陈校本补），开背而出，必因雨而蜕，如（ 如 原作 而 。据明抄本、许本改）蛇之蜕皮云。 近蒲洲人家，拆草屋，于栋上得龙骨长一丈许，宛然皆具。（出《感应经》）
五色石
天目山人全文猛于新丰后湖观音寺西岸，获一五色石大如斗。文彩盘蹙，如有夜光。文猛以为神异，抱献之梁武。梁武喜，命置于大极殿侧。将年余，石忽光照廊庑，有声如雷。帝以为不祥，召杰公示之。对曰： 此上界化生龙之石也，非人间物。若以洛水赤砺石和酒合药，煮之百余沸，柔软可食。琢以为饮食之器，令人延寿。福德之人，所应受用。有声者，龙欲取之。 帝令驰取赤石。如其法，命工琢之以为瓯，各容五斗之半，以盛御膳。香美殊常。以其余屑，置于旧处。忽有赤龙，扬须鼓鬣，掉尾入殿，拥石腾跃而去。帝遣推验。乃是普通二年，始平郡石鼓村，斗龙所竞之石。其瓯遭侯景之乱，不知所之。（出《梁四公记》）
震泽洞
震泽中，洞庭山南有洞穴深百余尺。有长城乃仰公睺误堕洞中，旁行，升降五十余里，至一龙宫。周围四五里，下有青泥至膝，有宫室门阙。龙以气辟水，霏如轻雾，昼夜光明。遇守门小蛟龙，张鳞奋爪拒之，不得入。公睺在洞百有余日，食青泥，味若粳米。忽仿佛说得归路，寻出之。为吴郡守时，乃具事闻梁武帝。帝问杰公。公曰： 此洞穴有四枝：一通洞庭湖西岸，一通蜀道青衣浦北岸，一通罗浮两山间穴溪，一通枯桑岛东岸。益东海龙王第七女掌龙王珠藏，小龙千数卫护此珠。龙畏蜡，爱美玉及空青而嗜燕。若遣使信，可得宝珠。 帝闻大嘉。乃诏有能使者，厚赏之。有会稽郡鄮县白水乡郎（ 郎 原作 即 。据明抄本、陈校本改）庾毗罗请行。杰公曰： 汝五世祖烧杀鄮县东海谭之龙百余头，还为龙所害。汝龙门之宄也，可行乎？ 毗罗伏实，乃止。于是合浦郡洛黎县瓯越罗子春兄弟二人，上书自言： 家代于陵水罗水龙为婚，远祖矜能化恶龙。晋简文帝以臣祖和化毒龙。今龙化县，即是臣祖住宅也。象郡石龙，刚猛难化，臣祖化之。化石龙县是也。东海南天台湘川彭蠡铜鼓石头等诸水大龙，皆识臣宗祖，亦知臣是其子孙。请通帝命。 杰公曰： 汝家制龙石尚在否？ 答曰： 在在。谨赍至都，试取观之。 公曰： 汝石但能制微风雨召戎虏之龙，不能制海王珠藏之龙。 又问曰： 汝有西海龙脑香否？ 曰： 无。 公曰： 奈之何御龙？ 帝曰： 事不谐矣。 公曰： 西海大船，求龙脑香可得。昔桐柏真人数扬道义，许谧、茅容乘龙，各赠制龙石十斤。今亦应在，请访之。 帝敕命求之。于茅山华龙（许本、 龙 作 阳 ）隐居陶弘景得石两片。公曰： 是矣。 帝敕百工，以于阗舒河中美玉，造小函二，以桐木灰发其光，取宣州空青，汰其甚精者，用海鱼胶之，成二缶。火烧（ 火烧 原作 大船 。据陈校本改）之，龙脑香寻亦继至。杰公曰： 以蜡涂子春等身及衣佩。 又乃赍烧燕五百枚入洞穴，至龙宫。守门小蛟闻蜡气，俯伏不敢动。乃以烧燕百事赂之，令其通问。以其上上者献龙女，龙女食之大嘉。又上玉函青缶，具陈帝旨。洞中有千岁龙能变化，出入人间，有善译时俗之言。龙女知帝礼之，以大珠三、小珠七、杂珠一石，以报帝。命子春乘龙，载珠还国，食顷之间便至。龙辞去，子春荐珠。帝大喜。得聘通灵异，获天人之宝。以珠示杰公。杰公曰： 三珠，其一是天帝如意珠之下者，其二是骊龙珠之中者。七珠，二是虫珠，五是海蚌珠，人间之上者。杂珠是蚌蛤等珠，不如大珠之贵。 帝遍示百僚，朝廷咸谓杰公虚诞，莫不诘之。杰公曰： 如意珠上上者，夜光照四十余里；中者十里；下者一里。光之所及，无风雨雷电水火刀兵诸毒厉。骊珠上者，夜光百步；中者十步；下者一室。光之所及，无蛇虺豸之毒。虫珠，七色而多赤，六足二目，当其凹处，有臼（ 臼 原作 旧 。据明抄本改）如铁鼻。蚌珠五色。皆有夜光，及数尺。无瑕者为之上，有瑕者为下。珠蚌五，于时与月盈亏。蛇珠所致，隋侯哙参，即其事也。 又问蛇鹤之异。对曰： 使其自适。 帝命杰公记蛇鹤二珠。斗余杂珠，散于殿前。取大黄蛇玄鹤各十数，处布珠中间。于是鹤衔其珠，鸣舞徘徊；蛇衔其珠，盘曲宛转。群臣观者，莫不叹服。帝复出如意龙虫等珠，光之远近。七九八数。皆如杰公之言。子春在龙宫得食，如花如药。如青如饴，食之香美。赍食至京师，得人间风日，乃坚如石，不可咀咽。帝令秘府藏之。拜子春为奉车都尉，二弟为奉朝请，赐布帛各千匹。追访公睺往不为龙害之由，为用麻油和蜡，以作照鱼衣，乃身有蜡气故也。（同《梁四公记》）
梁武后
梁武郗皇后性妒忌。武帝初立，未及册命，因忿怒。忽投殿庭井中。众趋井救之，后已化为毒龙，烟焰冲天，人莫敢近。帝悲叹久之，因册为龙天王，便于井上立祠。（出《两京记》）
刘甲
宋刘甲居江陵。元嘉中，女年十四，姿色端丽，未尝读佛经，忽能暗诵法华经。女所住屋，寻有奇光。女云，已得正觉，宜作二七日斋。家为置高座，设宝帐。女登座，讲论词玄。又说人之灾祥，诸事皆验。远近敬礼，解衣投宝，不可胜数。衡阳王在镇，躬率参佐观之。经十二日，有道士史玄真曰： 此怪邪也。 振褐往焉。女即已知，遣人守门。云： 魔邪寻至，凡着道服，咸勿纳之。 真变服奄入。女初犹喝骂，真便直前，以水洒之，即顿绝，良久乃苏。问以诸事，皆云不识。真曰： 此龙魅也。 自是复常，嫁为宣氏妻。（出《渚宫旧事》）
宋云
后魏宋云使西域，至积雪山，中有池，毒龙居之。昔三（明抄本 三 作 五 ）百商人止宿池侧，值龙忿怒，泛杀商人。果阤王闻之，舍位与子，向鸟场国学婆罗门咒。四年之中，善得其术。还复王位，就池咒龙。龙化为人，悔过向王。王即从之。（出《洛阳伽蓝记》）
蔡玉
弘农郡太守蔡玉以国忌日于崇（ 崇 字原空缺，据陈校本补）敬寺设斋。忽有黑云甚密，从东北而上，正临佛殿。云中隐隐雷鸣。官属犹未行香，并在殿前，聚立仰看。见两童子赤衣，两童子青衣，俱从云中下来。赤衣二童子先至殿西南角柱下，抽出一白蛇身长丈余，仰掷云中。雷声渐渐大而下来。少选之间，向白蛇从云中直下，还入所出柱下。于是云气转低着地。青衣童子乃下就住，一人捧殿柱，离地数寸。一童子从下又拔出一白蛇长二丈许，仰掷云中。于是四童子亦一时腾上，入云而去。云气稍高，布散遍天。至夜。雷雨大霪，至晚方霁。后看殿柱根，乃蹉半寸许，不当本处。寺僧谓此柱腹空。乃凿柱至心，其内果空，为龙藏隐。（出《大业拾遗记》）
李靖
唐卫国公李靖，微时，尝射猎灵山中，寓食山中。村翁奇其为人，每丰馈焉，岁久益厚。忽遇群鹿，乃遂之。会暮，欲舍之不能。俄而阴晦迷路，茫然不知所归，怅怅而行，因闷益甚。极目有灯火光，因驰赴焉。既至，乃朱门大第，墙宇甚峻。扣门久之，一人出问。靖告迷道，且请寓宿。人曰： 郎君已出，独太夫人在。宿应不可。 靖曰： 试为咨白。 乃入告。复出曰： 夫人初欲不许，且以阴黑，客又言迷，不可不作主人。 邀入厅中。有顷，一青衣出曰： 夫人来。 年可五十余，青裙素襦，神气清雅，宛若士大夫家。靖前拜之。夫人答拜曰： 儿子皆不在，不合奉留。今天色阴晦，归路又迷，此若不容，遣将何适。然此乃山野之居，儿子还时，或夜到而喧，勿以为愳。 既而食。颇鲜美，然多鱼。食毕，夫人入宅。二青衣送床席裀褥，衾被香洁，皆极铺陈，闭户系之而去。靖独念山野之外，夜到而闹者何物也？惧不敢寝，端坐听之。夜将半，闻扣门声甚急。又闻一人应之，曰： 天符，报大郎子当行雨。周此山七百里，五更须足。无慢滞，无暴厉。 应者受符入呈。闻夫人曰： 儿子二人未归，行雨符到，固辞不可。违时见责。纵使报之，亦以晚矣。僮仆无任专之理，当如之何？ 一小青衣曰： 适观厅中客，非常人也。盍请乎？ 夫人喜。因自扣其门曰： 郎觉否？请暂出相见。 靖曰： 诺。 遂下阶见之。夫人曰： 此非人宅，乃龙宫也。妾长男赴东海婚礼，小男送妹，适奉天符，次当行雨。计两处云程，合逾万里。报之不及，求代又难，辄欲奉烦顷刻间。如何？ 靖曰： 靖俗人，非乘云者。奈何能行雨？有方可教，即唯命耳。 夫人曰： 苟从吾言，无有不可也。 遂勅黄头，靸青骢马来。又命取雨器，乃一小瓶子，系于鞍前。戒曰： 郎乘马，无勒（ 勒 原作 漏 ，据陈校本改）衔勒，信其行。马跑地嘶鸣，即取瓶中水一滴，滴马鬃上。慎勿多也。 于是上马腾腾而行，倏勿渐高，但讶其隐疾，不自知其云上也。风急如箭，雷霆起于步下。于是随所跃，辄滴之。既而电掣云开，下见所憩村。思曰： 吾扰此村多矣。方德其人，计无以报。今久旱，苗稼将悴。而雨在我手，宁复惜之？ 顾一滴不足濡，乃连下二十滴。俄顷雨毕，骑马复归。夫人者泣于厅曰： 何相误之甚！本约一滴，何私下二十尺之雨？此一滴，乃地上一尺雨也。此村夜半，平地水深二丈。岂复有人？妾已受谴，杖八十矣。 但视其背，血痕满焉。儿子亦连坐。奈何？靖惭怖，不知所对。夫人复曰： 郎君世间人，不识云雨之变，诚不敢恨。只恐龙师来寻，有所惊恐，宜速去此。然而劳烦，未有以报，山居无物，有二奴奉赠。总取亦可，取一亦可。唯意所择。 于是命二奴出来。一奴从东廊出，仪貌和悦，怡怡然。一奴从西廊出，愤气勃然，拗怒而立。靖曰： 我猎徒，以斗猛事。今但取一奴，而取悦者，人以我为怯也。 因曰： 两人皆取则不敢。夫人既赐，欲取怒者。 夫人微笑曰： 郎之所欲乃尔。 遂揖与别，奴亦随去。出门数步，回望失宅，顾问其奴，亦不见矣。独寻路而归。及明，望其村，水已极目，大树或露梢而已，不复有人。其后竟以兵权静寇难，功盖天下。而终不及于相。岂非取奴之不得乎？世言关东出相，关西出将，岂东西喻邪？所以言奴者，亦下之象。向使二奴皆取，即极将相矣。（出《续玄怪录》）
