黎阳客李迥秀琅邪人崔咸季攸武德县田臾裴徽李陶长洲陆氏女刁缅
王无有王升高生
黎阳客
开元中，有士人家贫，投丐河朔，所抵无应者。转至黎阳，日已暮，而前程尚遥。忽见路旁一门，宅宇甚壮，夜将投宿。乃前扣门，良久，奴方出。客曰：日暮，前路不可及，辄寄外舍，可乎？奴曰：请白郎君。乃入。须臾闻曳履声，及出，乃衣冠美丈夫，姿度闲远，昂然秀异。命延客，与相拜谒，曰：行李得无苦辛，有弊庐，不足辱长者。客窃怪其异，且欲审察之，乃俱就馆，颇能清论，说齐周已来，了了皆如目见。客问名，曰：我颖川荀季和，先人因官，遂居此焉。命设酒肴，皆精洁，而不甚有味。有顷，命具榻舍中。邀客入，仍敕一婢侍宿。客候婢款狎，乃问曰：郎君今为何官？曰：见为河公主簿，慎勿说也。俄闻外有叫呼受痛之声，乃窃于窗中窥之。见主人据胡床，列灯烛，前有一人，被发裸形，左右呼群鸟啄其目，流血至地。主人色甚怒曰：更敢暴我乎？客谓曰：何人也？曰：何须强知他事。固问之，曰：黎阳令也，好射猎，数逐兽，犯吾垣墙，以此受治也。客窃记之。明旦顾视，乃大冢也。前问，人云是荀使君墓。至黎阳，令果辞以目疾。客曰：能疗之。令喜，乃召入，具为说之。令曰：信有之。乃暗令乡正，具薪数万束，积于垣侧。一日，令率群吏，纵火焚之，遂易其墓，目即愈。厚以谢客而不告也。后客还至其处，见一人头面焦烂，身衣败絮，蹲于榛棘中，直前诣，客不识也。曰：君颇忆前寄宿否？客乃惊曰：何至此耶？曰：前为令所苦，然亦知非君本意，吾自运穷耳。客甚愧悔之，为设薄酹，焚其故衣以赠之。鬼忻受遂去。（出《广异记》）
李迥秀
尚书李迥秀，素与清禅寺僧灵贞厚善。迥秀卒数年，灵贞忽见两吏，赍符追之，遂逼促就路，奄然而卒。前至一处，若官曹中。须臾延谒，一人朱衣银章，灵贞自疑命当未死。朱衣曰：弟子误相追，阇梨当还。命敕前吏送去。欲取旧路，吏曰：此乃不可往，当别取北路耳。乃别北行，路甚荒塞，灵颇不怿。可行数十里，又至一府城，府甚丽。门吏前呵云：可方便见将军。即引入，见一人紫衣，据厅事，年貌与李公相类，谓曰：贞公那得远来？灵贞乃知正是。因延升阶，叙及平旧。临别握手曰：欲与阇梨论及家事，所不忍言。遂忽见泪下。灵贞固请之，乃曰：弟子血祀将绝，无复奈何。可报季友等，四时享奠，勤致丰洁。兼为写《法华经》一部，是所望也。即挥涕诀。灵贞遂苏，具以所见告。诸子及季友，素有至性焉，为设斋及写经。唯斋损独怒曰：妖僧妄诞，欲诬玷先灵耳！其后竟与权梁山等谋反伏诛，兄弟流窜，竟无种嗣矣。（出《广异记》）
琅邪人
琅邪有人行过任城，暮宿郭外。主人相见甚欢，为设杂果。客探取怀中犀靶小刀子，将以割梨，主人色变，遂奄然而逝。所见乃冢中物也。客甚惧，然亦以此刀自护。且视冢旁有一穴，日照其中颇明，见棺梓已腐败，果盘乃树叶贮焉。客匍匐得出，问左右人，无识此冢者。（出《广异记》）
崔咸
博陵崔咸，少习静，家于相州，居常葺理园林。独在斋中，夜雷雨后，忽有一女子，年十六七，逾垣而入。拥之入室，问其所从来，而终无言。咸疑其遁者，乃深藏之。将旦而毙，咸惊惧，未敢发。乃出于里内，占其失女家。须臾，有奴婢六七人，丧服行语，若有寻求者。相与语曰：死尚逸，况生乎？咸从而问之，对曰：郎君何用问？固问之，乃曰：吾舍小娘子，亡来三日。昨夜方殓，被雷震，尸起出，忽不知所向。咸问其形容衣服，皆是宵遁者，乃具昨夜之状。引至家验之，果是其尸，衣裳足履皆泥污。其家大异之。归将葬，其尸重不可致，咸乃奠酒祝语之，乃去，时天宝元年六月。（出《通幽记》）
季攸
天宝初，会稽主簿季攸，有女二人，及携外甥孤女之官。有求之者，则嫁己女，己女尽而不及甥。甥恨之，因结怨而死，殡之东郊。经数月，所给主簿市胥吏姓杨，大族子也，家甚富，貌且美。其家忽有失胥，推寻不得。意其为魅所惑也，则于废墟墓访之。时大雪，而女殡室有衣裾出。胥家人引之，则闻屋内胥叫声，而殡宫中甚完，不知从何人。遽告主簿，主簿发其棺，女在棺中，与胥同寝，女貌如生。其家乃出胥，复修殡屋。胥既出如愚，数日方愈。女则下言（下言原作不值，据明钞本改。）于主簿曰：吾恨舅不嫁，惟怜己女，不知有吾，故气结死。今神道使吾嫁与市吏，故辄引与之同衾。既此邑已知，理须见嫁。后月一日，可合婚姻。惟舅不以胥吏见期，而违神道。请即知闻，受其所聘，仍待以女胥礼。至月一日，当具饮食，吾迎杨郎。望伏所请焉。主簿惊叹，乃召胥一问。为杨胥，（明钞本为杨胥作谓之为胥。）于是纳钱数万，其父母皆会焉。攸乃为外生女造作衣裳帷帐，至月一日，又造馔大会。杨氏鬼又言曰：蒙恩许嫁，不胜其喜，今日故此亲迎杨郎。言毕，胥暴卒，乃设宴婚礼，厚加棺殓，合葬于东郊。（出《纪闻》）
武德县田叟
武德县酒封村田叟，日晚，将往河内府南，视女家礼事。出村，有二人随之。与叟言，谓叟曰：吾往河南府北，喜翁相随。及至路而二人不肯去。叟视之非凡，乃下驴谓之曰：吾与汝非旧相识，在途相逢，吾观汝指顾，非吉人也。汝姑行，吾从此南出。汝若随吾，吾有返而已，不能偕矣。二人曰：慕老父德，故此陪随。如不愿俱，请从此逝，翁何怒也？方酬答，适会田叟邻舍子，自东来，问叟何为，叟县以告。邻舍子告二人，老父不愿与君俱，可东去，从老父南行，君何须相绊也？二人曰：诺。因东去，叟遂南。邻舍子亦西还，到家未几，闻父老惊家叫。邻舍子问之，叟男曰：父往女家，计今适到。而所乘驴乃却来，何谓也？邻舍子乃告以田叟逢二人状，因与叟男寻之。至与二人言处，叟死沟中，而衣服甚完，无损伤。乃知二人取叟之鬼也。（出《纪闻》）
裴徽
河东裴徽，河南令回之兄子也。天宝中，曾独步行庄侧，途中见一妇人，容色殊丽，瞻靓艳泆，久之。徽问：何以独行？答云：适婢等有少交易，迟迟不来，故出伺之。徽有才思，以艳词相调，妇人初不易色，齐献酬数四。前至其家，邀徽相过。室宇宏丽。入门后，闻老婢怒云：女子何故令他人来？名教中宁有此事。女辞门有贤客，家人问者甚众。有倾老婢出，见（见原作门，据明钞本改。）徽辞谢，举动深有士风。须臾，张灯施幕，邀徽入坐。侍数人，各美色，香气芳馥，进止甚闲。寻令小娘子出云：裴郎何须相避？妇人出，不复入。徽窃见室中甚嚣，设绮帐锦茵，如欲嫁者，独心喜欲留。会腹胀，起如（如原作凑，据明钞本、陈校本改。）厕，所持古剑，可以辟恶。厕毕。取剑坏（剑坏原作裹剑。据明钞本改。）纸，忽见剑光粲然，执之欲回，不复见室宇人物。顾视在孤墓上丛棘中，因大号叫。家人识徽，持烛寻之。去庄百余步，瞪视不能言，久之方悟尔。（出《广异记》）
李陶
天宝中，陇西李陶，寓居新郑。常寝其室，睡中有人摇之，陶惊起，见一婢袍裤，容色甚美。陶问：那忽得至此？婢云：郑女郎欲相诣。顷之，异香芬馥，有美女从西北陬壁中出，至床所再拜。陶知是鬼，初不交语，妇人惭怍却退。婢慢骂数四云：田舍郎，待人故如是耶？令我女郎愧耻无量。陶悦其美色，亦心讶之，因绐云：女郎何在？吾本未见，可更呼之。婢云来。（明钞本云来作乃止。）又云：女郎重君旧缘，且将复至，忽复如初，可以殷勤也。及至，陶下床致敬，延止偶坐，须臾相近。女郎貌既绝代，陶深悦之，留连十余日。陶母躬自窥觇，累使左右呼陶，陶恐阻己志，亦终不出。妇云：大家召君，何以不往？得无坐罪于我？陶乃诣母，母流涕谓陶曰：汝承人昭穆，乃有鬼妇乎？陶云改之。自尔留连，半岁不去。其后陶参选，之上都，留妇在房。陶后遇疾笃，鬼妇在房，谓其婢云：李郎今疾亟，为之奈何？当相与往省问。至潼关，为鬼关司所遏，不得过者数日。会陶堂兄亦赴选入关，鬼（关鬼原作鬼关，据明钞本、许本改。）得随过。其夕，至陶所，相见忻悦。陶问：何得至此？云：见卿疾甚，故此相视。素所持药，因和以饮陶，陶疾寻愈。其年选得临津尉，与妇同众至舍。数日，当之官。鬼辞不行，问其故，云：相与缘尽，不得复去。言别凄怆，自此遂绝。（出《广异记》）
长洲陆氏女
长洲县丞陆某，家素贫。三月三日，家人悉游虎丘寺，女年十五六，以无衣不得往，独与一婢守舍。父母既行，慨叹投井而死。父母以是为感，悲泣数日，乃权殡长洲县。后一岁许，有陆某者，曾省其姑。姑家与女殡相近，（相近原作同出，据明钞本改。）经殡宫过，有小婢随后，云：女郎欲暂相见。某不得已，随至其家。家门卑小，女郎靓妆，容色婉丽。问云：君得非长洲百姓耶？我是陆丞女，非人，鬼耳。欲请君传语与府。今临顿李十八求婚，吾是室女，义难自嫁。可与白大人，若许为婚，当传语至此，其人尚留殡宫中。少时，当州坊正，从殡宫边过，见有衣带出外，视之，见妇人。以白丞。丞自往，使开壁取某，置之厅上，数日能言。问焉得至彼，某以女言对，丞叹息。寻令人问临顿李十八，果有之，而无恙自若。初不为信，后数日乃病，病数日卒。举家叹恨，竟将女与李子为冥婚。（出《广异记》）
刁缅
宣城太守刁缅，本以武进。初为玉门军使，有厕神形见外厩，形如大猪，遍体皆有眼，出入溷中，游行院内。缅时不在，官吏兵卒见者千余人。如是数日。缅归，祭以祈福，厕神乃灭。缅旬迁伊州刺史，又改左卫率右骁卫将军左羽林将军，遂贵矣。（出《纪闻》）
王无有
楚丘主簿王无有，新娶，妻美而妒。无有疾，将如厕，而难独行，欲与侍婢俱，妻不可。无有至厕，于垣穴中，见人背坐，色黑且壮。无有以为役夫，不之怪也。顷之，此人回顾，深目巨鼻，虎口乌爪。谓无有曰：盍与子鞋。无有惊，未及应，怪自穴引手，直取其鞋，口咀之。鞋中血见，如食肉状，遂尽之。无有恐，先告其妻，且尤之曰：仆有疾如厕，虽一婢相送，君适固拒。果遇妖怪，奈何？妇犹不信，乃同观之。无有坐厕，怪又见，夺余一鞋。妻恐，扶无有还。他日，无有至后院，怪又见，语无有曰：吾归汝鞋。因投其旁，鞋并无伤。无有请巫解奏，鬼复谓巫：王主簿禄尽，余百日寿。不速归，死于此。无有遂归乡，如期而卒。（出《纪闻》）
王升
吴郡陆望，寄居河内。表弟王升，与望居相近。晨谒望，行至庄南故村人杨侃宅篱间，忽见物（物字原缺，据明钞本、陈校本补。）两手据厕，大耳深目，虎鼻猪牙，面色紫而斒斓，直视于升，惧而走。见望言之，望曰：吾闻见厕神无不立死，汝其勉之。升意大恶，及还即死。（出《纪闻》）
高生
天宝中，有渤海高生者，亡其名。病热而瘠，其臆痛不可忍。召医视之，医曰：有鬼在臆中，药可以及。于是煮药而饮之，忽觉暗中动摇。有顷，吐涎斗余，其中凝固不可解，以刀剖之，有一人涎中起。初甚么麽，俄长数尺。高生欲苦之，其人趋出，降阶遽不见。自是疾闻。（出《宣室志》）
