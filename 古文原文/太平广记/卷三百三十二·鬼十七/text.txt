唐晅萧正人韦镒赵夏日茹子颜刘子贡刘平萧颖士
唐晅
唐晅者，晋昌人也。其姑适张恭，即安定张辄（明钞本辄作轨。）之后。隐居滑州卫南，人多重之。有子三人，进士擢第。女三人，长适辛氏，次适梁氏，小女姑钟念，习以诗礼，颇有令德。开元中，父亡，哀毁过礼，晅常慕之，及终制，乃娶焉，而留之卫南庄。开元十八年，晅以故入洛，累月不得归。夜宿主人，梦其妻隔花泣，俄而窥井笑，及觉，心恶之。明日，就日者问之，曰：隔花泣者，颜随风谢；窥井笑者，喜于泉路也。居数日，果有凶信。晅悲恸倍常。后居数岁，方得归卫南，追其陈迹，感而赋诗曰：寝室悲长簟，妆楼泣镜台。独悲桃李节，不共夜泉开。魂兮若有感，仿佛梦中来。又曰：常时华堂静，笑语度更筹。恍惚人事改，冥寞委荒丘。阳原歌薤露，阴壑悼藏舟。清夜庄台月，空想画眉愁。是夕凤露清虚，晅耿耿不寐。更深，悲吟前悼亡诗。忽闻暗中若泣声，初远，渐近。晅惊侧，觉有异，乃祝之曰：偿是十娘子之灵，何惜一相见叙也？勿以幽冥，隔碍宿昔之爱。须臾，闻言曰：儿郎张氏也，闻君悲吟相念，虽处阴冥，实所恻怆。晅君诚心，不以沉魂可弃，每所记念，是以此夕与君相闻。晅惊叹，流涕呜咽曰：在心之事，卒难申叙。然须一见颜色，死不恨矣。答曰：隐显道隔，相见殊难。亦虑君亦有疑心，妾非不欲尽也。晅词益恳，誓无疑贰。俄而闻唤罗敷取镜，又闻暗中飒飒然人行声，罗敷（取镜又闻暗中飒飒然人行声罗敷十四字原缺，据明钞本、陈校本补。）先出前拜。言：娘子欲叙夙昔，正期与七郎相见。晅问罗敷曰：我开元八年，典汝与仙州康家。闻汝已于康家死矣，今何得在此？答曰：被娘子赎来，今看阿美。阿美即晅之亡女也。晅又恻然。须臾命灯烛，立于阼阶之北。晅趋前，泣而拜，妻答拜，晅乃执手，叙以平生。妻亦流涕谓晅曰：阴阳道隔，与君久别，虽冥寞无据，至于相思，尝不去心。今六合之日，冥官感君诚恳，放儿暂来。千年一遇，悲喜兼集。又美娘又小，嘱付无人。今夕何夕，再遂申款。晅乃命家人列拜起居。徙灯入室，施布帷帐。不肯先坐，乃曰：阴阳尊卑，以生人为贵，君可先坐。晅即如言。笑谓晅曰：君情既不易平生，然闻已再婚，新故有间乎？晅甚怍。妻曰：论业君合（陈校本合作命。）再婚。（新故有间乎晅甚怍妻曰论业君合再婚十六字原缺，据明钞本、陈校本补。）君新人在淮南，吾亦知甚平善。因语人生修短，固有定乎？答曰：必定矣。又问：佛称宿因（陈校本因作缘。）不谬乎？答曰：理端可鉴，何谬之有？（又问佛称宿因不谬乎答曰理端可鉴何谬之有十九字原缺，据明钞本、陈校本补。）又问：佛与道孰是非？答曰：同源异派耳。别有太极仙品，总灵之司，出有入无之化，其道大哉。其余悉如人间所说。今不合具言，彼此为累。晅惧，不敢复问。因问：欲何膳？答曰：冥中珍羞亦备，唯无浆水粥，不可致耳。晅即令备之。既至，索别器，摊之而食，向口如尽。及撤之，粥宛然。晅悉饭其从者，有老姥，不肯同坐。妻曰：倚是旧人，不同群小。谓晅曰：此是紫菊妳，岂不识耶？晅方记念。别席饭。其馀侍者，晅多不识，闻呼名字，乃是晅从京回日，多剪纸人奴婢，所题之名。问妻，妻曰：皆君所与者，乃知钱财奴婢，无不得也。妻曰：往日常弄一金镂合子，藏于堂屋西北斗栱中，无有人知处。晅取果得。又曰：岂不欲见美娘乎，今已长成。晅曰：美娘亡时襁褓，地下岂受岁乎？答曰：无异也。须臾，美娘至，可五六岁。晅抚之而泣，妻曰：莫抱惊儿。罗敷却抱，忽不见。晅令下帘帷，申缱绻，宛如平生。晅觉手足呼吸冷耳。又问：冥中居何处？答曰：在舅姑左右。晅曰：娘子神灵如此，何不还返生？答曰：人死之后，魂魄异处，皆有所录，杳不关形骸也。君何不验梦中，安能记其身也？儿亡之后，都不记死时，亦不知殡葬之处。钱财奴婢，君与则知。至如形骸，实总不管。既而绸缪夜深，晅曰：同穴不远矣。妻曰：曾闻合葬之礼，盖同形骸。至精神，实都不见，何烦此言也？晅曰：妇人没地，不亦有再适乎？答曰：死生同流，贞邪各异。且儿亡，堂上欲夺儿志，嫁与北庭都护郑乾观侄明远。儿誓志确然，上下矜闵，得免。晅闻抚然，感怀而赠诗曰：峄阳桐半死，延津剑一沈。如何宿昔内，空负百年心。妻曰：方见君情，辄欲留答，可乎？晅曰：曩日不属文，何以为词？妻曰：文词素慕，虑君嫌猜而不为。言志之事，今夕何爽？遂裂带题诗曰：不分殊幽显，那堪异古今。阴阳途自隔，聚散两难心。又曰：兰阶兔月钭，银烛半含花。自怜长夜客，泉路以为家。晅含涕言叙，悲喜之间，不觉天明。须臾，闻扣门声。翁婆使丹参传语：令催新妇，恐天明冥司督责。妻泣而起，与晅诀别，晅修启状以附之，整衣，闻香郁然，不与世同，此香何方得？答言：韩寿余香，儿来，堂上见赐。晅执手曰：何时再一见？答曰：四十年耳。留一罗帛子，与晅为念。晅答一金钿合子。即曰：前途日限，不可久留。自非四十年内，若于墓祭祀，都无益。必有相飨，但于月尽日、黄昏时，于野田中，或于河畔，呼名字，几尽得也。匆匆不果久语，愿自爱。言讫，登车而去，扬袂，（袂原作被，据明钞本改。）久之方灭。举家皆见，事见唐晅手记。（出《通幽记》）
萧正人
琅邪太守许诫言，尝言，幼时与中外兄弟，夜中言及鬼神。其中雄猛者，或言：吾不信邪，何处有鬼？言未终，前檐头鬼忽垂下二胫，胫甚壮大，黑毛且长，足履于地。言者走匿。内弟萧正人，沉静少言，独不惧，直抱鬼胫，以解衣束之甚急。鬼拳胫至檐，正人束之，不得升，复下，如此数四。既无救者，正人放之，鬼遂灭。而正人无他。（出《纪闻》）
韦镒
监察御史韦镒，自贬降量移虢州司户参军。镒与守有故，请开虢州西郭道。镒主之，凡开数里，平夷丘墓数百。既而守念镒，至湖按覆。有人至湖，告镒妻死。镒妻亡七日，召寺僧斋。镒神伤丧志，诸僧慰勉。斋罢，镒送僧出门，言未毕，若有所见，则揖僧退，且言曰：弟子亡妻形见。则若揖让酬答，至堂仆地，遂卒。人以为平夷丘墓之祸焉。（出《纪闻》）
赵夏日
宁王文学赵夏日，文章知名，以文学卒官。终后，每处理家事如平生，家内大小，不敢为非。常于灵帐中言，其声甚厉。第二子常见之，率常在宅。及三岁，令其子传语，遍别人，因绝去。（出《纪闻》）
茹子颜
吴人茹子颜，以明经为双流尉，颇有才识，善医方，由是朝贤多识之。子颜好京兆府博士，及选，请为之。既拜，常在朝贵家。及归学，车马不绝。子颜之娅张虚仪，选授梓州通泉尉。家贫，不能与其妻行。仍有债数万，请子颜保。虚仪去后两月余，子颜夜坐，忽檐间语曰：吾通泉尉张虚仪也，到县数日亡。今吾柩还，已发县矣。吾平生与君特善，赴任日，又债负累君。吾今亡，家又贫匮，进退相扰，深觉厚颜。子颜问曰：君何日当至京，吾使人迎候。鬼乃具言发时日，且求食。子颜命食，于坐谈笑如故。至期，丧果至。子颜为之召债家，而归其负。鬼又旦夕来谢恩，其言甚恳，月余而绝。子颜亦不以介意。数旬，子颜亦死。（出《纪闻》）
刘子贡
京北人刘子贡，五月二十二日，在病热卒。明日乃苏，自言被录至冥司，同过者十九人。官召二人出，木括其头，加钉焉，命击之，曰：此二人罪重，留，余者且释去。又引子贡历观诸狱，但空墙垣为数十院，不见人。（子贡历观诸狱但空墙垣为数十院不见人十七字原缺，据明钞本、陈校本补。）子贡问曰：此为何处？人曰：此皆地狱也。缘同光王生，故休罪人七日，此中受罪者暂停。若遇其鼓作，罪人受苦，可惊骇耳目。子贡娶于难江县令苏元宗，见元宗于途，问之曰：丈人在生好善，何得在此？元宗曰：吾前生有过，故留。然事已办，今将生天，不久矣。又问：二子先死者何在？长者愿而信，死便生天，少儿贼而杀，见在地狱。又遇邻人季暐，暐曰：君为传语吾儿，吾坐前坐罪，大被拘留。为吾造观世音菩萨像一，写《妙法莲花经》一部，则生天矣。又遇其父慎，慎曰：吾以同光王生，故得假在外。不然，每日受罪，苦不可言。坐吾弹杀鸟兽故，每日被牛头狱卒，烧铁弹数千，其色如火，破吾身皮数百道，纳热弹其中。痛苦不可忍。又见身存者多为鬼。子贡以二十三日生，生七日，至二十九日又殂，遂不活矣。（出《纪闻》）
刘平
唐咸通中，有五经博士庐斝，得神仙补养之道。自言生于隋代，宿旧朝士，皆云童幼时见，奕世奉之，不穷其寿。安史之乱，隐于终南山中。其后或出或处，令狐绹喻以柱下漆园之事。稍从宦于京师。常言与处士刘平善。天宝中，居于齐鲁。尤善吐纳之术，能夜中视物，不假灯烛。安禄山在范阳，厚弊致于门下。平见禄山左右，常有鬼物数十，殊形诡状，持炉执盖，以为导从。平心异之，谓禄山必为人杰。及禄山朝觐，与平俱至华阴县。值叶法善投龙西岳，平旋见二青衣童子，乘虚而至。所谓禄山鬼物，皆弃炉投盖，狼狈而走。平因知禄山为邪物所辅，必不以正道克终。及禄山归范阳，遂逃入华山而隐。（出《剧谈录》）
萧颖士
兰陵萧颖士，为扬州功曹，秩满南游。济瓜洲渡，船中有二少年，熟视颖，相顾曰：此人甚似鄱阳忠烈王也。颖士即鄱阳曾孙。乃自款陈，二子曰：吾识尔祖久矣。颖士以广众中，未敢询访。俟及岸，方将问之，二子忽遽负担而去。颖士必谓非神即仙，虔心向嘱而已。明年，颖士比归，至于旴咍，方与邑长下帘昼坐，吏白云：擒获发冢盗六人。登令召入，束缚甚固，旅之于庭，二人者亦在其中，颖士大惊。（二人者亦在其中颖士大惊十一字原作颖士惊曰二人云非仙则神。据明钞本改。）因具述曩事。邑长即令先穷二子，须臾款伏，左验明著，皆云发墓有年。尝开鄱阳公塚，大获金玉。当门有贵人，颜色如生，年方五十许，须鬓斑白，僵卧于石塌，姿状正与颖士相类，无少差异。昔舟中相遇，又知萧氏，固是鄱阳裔也，岂有他术哉。（出《集异记》）
