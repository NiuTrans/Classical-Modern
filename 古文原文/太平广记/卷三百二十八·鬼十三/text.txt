慕容垂李勣女解袱人漕店人张琮刘门奴阎庚明崇俨王怀智沙门英禅师陈导王志巴峡人陆余庆
慕容垂唐太宗征辽，行至定州，路侧有一鬼，衣黄衣，立高冢上，神采特异。太宗遣使问之，答曰：我昔胜君昔，君今胜我今。荣华各异代，何用苦追寻。言讫不见，问之，乃慕容垂墓。（出《灵怪集》）
李勣女
贞观元年，李勣爱女卒，葬北邙，使家僮庐于墓侧。一日，女子忽诣家僮曰：我本不死，被大树之神窃我。今值其神出朝西岳，故得便奔出。知尔在此，是以来。我已离父母，复有此辱耻，不可归。幸你匿我，我能以致富报尔。家僮骇愕，良久乃许，遂别置一室。其女或朝出暮至，或夜出晓来，行步如风。一月后，忽携黄金十斤以赐，家僮受之。出卖数两，乃民家所失，主者执家僮以告。洛阳令推穷其由，家僮具述此事，及追取，此女已失，其余金尽化为黄石焉。（出《孙相录》，陈校本作出《潇湘录》）
解袱人
江南有数人行船，见岸上两人，与船并行数里。岸上人云：暂寄歇息。船人许之。怪其跳踯上船，其疾如风。须臾，两人云：暂至村，各有小袱，且寄船上，慎勿开也。殷勤戒之，两人去后，船中一人解袱共看。每袱有五百贴子，似纸，非篆隶，并不可识。共惊，还结如故。俄顷二人回，云：开讫，何因讳？乃捉解袱人云：是此人解。遂掷解袱上岸，如掷婴儿。又于村中取人，拥之而去。经数日，一人欲放解袱者，一人不许，曰：会遣一二年受辛苦。乃解至富人家。其人家有好马，恒于庭中置槽，自看饮饲。此时已夜，堂门闭，欲取富人无由。一人云：此人爱马，解马放，即应开门出。如言，富人果出。一人提之，应手即死。取得富人，遂弃解袱人而去。此家忙惧，唯见此人在，即共殴。缚之送县，以解袱等事为辞。州县不信，遂断死，此人自雪无由，久禁乃出。（出《异闻录》）
漕店人
贞观中，长安城西漕店人，葬父母，凶具甚华。一二年后，忽见亡弟来，容貌憔悴。言为兄厚葬父母之故，被差为林皋驿马，只承困苦不堪，故来请兄代。兄大惊惧，更多与纸钱，遣努力且作。其后数月，又见弟来云，只承不济，兄遂不免去，其兄应时而卒。（出《异闻录》）
张琮
永徽初，张琮为南阳令。寝阁中，闻阶前竹有呻吟之声，就视则无所见。如此数夜，怪之，乃祝曰：有神灵者，当相语。其夜，忽有一人从竹中出，形甚弊陋，前自陈曰：朱粲之乱，某在兵中，为粲所杀。尸骸正在明府阁前，一目为竹根所损，不堪楚痛。以明府仁明，故辄投告。幸见移葬，敢忘厚恩。令谓曰：如是何不早相闻。乃许之。明日，为具棺榇，使掘之，果得一尸，竹根贯其左目。仍加时服，改葬城外。其后令笞杀一乡老，其家将复仇，谋须令夜出，乃要杀之。俄而城中失火，延烧十余家，令将出按行之。乃见前鬼遮令马曰：明府深夜何所之，将有异谋。令问为谁，曰：前时得罪于明府者。令乃复入。明日，掩捕其家，问之皆验，遂穷治之。夜更祭其墓，刻石铭于前曰：身殉国难，死不忘忠。烈烈贞魂，实为鬼雄。（出《广异记》）
刘门奴
高宗营大明宫，宣政殿始成，每夜，闻数十骑行殿左右，殿中宿卫者皆见焉，衣马甚洁。如此十余日，高宗乃使术者刘门奴问其故，对曰：我汉楚王戊之太子也。门奴诘问之：案《汉书》，楚王与七国谋反，汉兵诛之，夷宗灭族，安有遗嗣乎？答曰：王起兵时，留吾在长安。及王诛后，天子念我，置而不杀，养于宫中。后以病死，葬于此。天子怜我，殓以玉鱼一双，今在正殿东北角。史臣遗略，是以不见于书。门奴曰：今皇帝在此，汝何敢庭中扰扰乎？对曰：此是我故宅，今既在天子宫中，动出颇见拘限，甚不乐。乞改葬我于高敞美地，诚所望也。慎无夺我玉鱼。门奴奏之，帝命改葬。发其处，果得古坟，棺已朽腐，旁有玉鱼一双，制甚精巧。乃敕易棺榇，以礼葬之于苑外，并以玉鱼随之。于此遂绝。（出《广异记》）
阎庚
张仁亶，幼时贫乏，恒在东都北市寓居。有阎庚者，马牙荀子之子也，好善自喜。慕仁亶之德，恒窃父资，以给其衣食，亦累年矣。荀子每怒庚云：汝商贩之流，彼才学之士，于汝何有，而破产以奉？仁亶闻其辞，谓庚曰：坐我累君，今将适诣白鹿山。所劳相资，不敢忘也。庚久为仁亶胥附之友，心不忍别，谓仁亶曰：方愿志学，今欲皆行。仁亶奇有志，许焉。庚乃私备驴马粮食同去。六日至陈留，宿逆旅。仁亶舍其内房，房内有床。久之，一客后至，坐于床所。仁亶见其视瞻非凡，谓庚自外持壶酒至。仁亶以酒先属客，客不敢受，固属之，因与合饮。酒酣欢甚，乃同房而宿。中夕，相问行李，客答曰：吾非人，乃地曹耳。地府令主河北婚姻，绊（绊原作纠，据《广异记》改）男女脚。仁亶开视其衣装，见袋中细绳，方信焉。因求问己荣位年寿，鬼言：亶年八十余，位极人臣。复问庚，鬼云：庚命贫，无位禄。仁亶问何以致之，鬼云：或绊得佳女，配之有相，当能得耳。今河北去白鹿山百余里，有一村中王老女，相极贵。顷已绊与人讫，当相为，解彼绊此，以成阎侯也。第速行，欲至其村，当有大雨濡湿，以此为信。因诀去。仁亶与庚，行六七日，至村，遇大雨，衣装湿汙。乃至村西，求王氏舍焉。款门，久之方出，谢客云：家有小不得意，所以迟迟，无讶也。仁亶问其故，云：己唯一女，先许适西村张家。今日纳财，非意单寡，此乃相轻之义。已罢婚矣。仁亶等相顾微哂，留数日。主人极欢，仁亶乃云：阎侯是己外弟，盛年志学，未结婚姻。主人辞以田舍家，然有喜色。仁亶固求，方许焉。以马驴及他赍为贽，当日成亲毕，留阎侯止王氏，仁亶独往，主人赠送之。其后数年，仁亶迁侍御史、并州长史、御史大夫知政事，后庚累遇提挈，竟至一州。（出《广异记》）
明崇俨
唐正谏大夫明崇俨，少时，父为县令。县之门卒有道术，俨求教。教以见鬼方，兼役使之法。遗书两卷，俨阅之，书人名也。俨于野外独处，按而呼之，皆应曰：唯。见数百人。于是每须役使，则呼其名，无不立至者。俨尝行，见名流合祔二亲者，輀已出郊，俨随而行，召其家人谓曰：汝主君合葬二亲乎？曰：然。曰：汝取灵柩，得无误发他人冢乎？曰：无。俨曰：吾前见紫车，后有夫人，年五十余，长大名家妇也。而后有一鬼，年甚壮，寡发弊衣，距跃大喜，而随夫人。夫人泣而怒曰： 合葬何谓也？ 汝试以吾言白汝主君，云明正谏有言如此。祔亲者闻之，大惊，泣而谓俨曰：吾幼失父，昨迁葬，决老竖取之，不知乃误如此。崇俨乃与至发墓所，命开近西境，按铭记，果得之。乃弃他人之骨，而祔其先人。俨在内言事，及人间厌胜至多，备述人口，故不繁述。（出《纪闻》）
王怀智
唐坊州人上柱国（上柱国三字原空缺，据陈校本补）王怀智，显庆初年。其母孙氏，及弟怀善、怀表并存。至四年六月，雍州高陵，有一人失其姓名，死经七日，背上已烂而苏，云：在地下见怀智，见任太山录事。遣此人执笔，口授为书，谓之曰：汝虽合死，今方便放汝归家，宜为我持此书至坊州。访我家，白我母云： 怀智今为太山录事，幸蒙安太。但家中曾贷寺家木作门，此既功德物，早偿之。怀善将死，不合久住。速作经像求助，不然，恐无济理。 此人既苏，即赍书特送其舍。所谓家事，无不暗合。至三日，怀善暴死。合州道俗闻者，莫不增修功德。鄜州人勋卫侯智纯说之。（出《法苑珠林》）
沙门英禅师
唐法海寺沙门英禅师，具言每见鬼，寺主沙门惠兰，怪而问焉。英曰：向秦庄襄王遣人传语： 饥虚甚，以师大慈，又自有所见，从者二百许人，勿辞劳费也。 吾也报云： 后日晓时书来，（《两京新记》后日晓食书来作后日晚食当来）专相候待。 惠兰便备酒脯之类。至时秦王果来，侍从甚众，贵贱罗列，坐食甚急，谓英曰：弟子不食八十年矣。英问其故，答曰：吾生时未有佛法，地下见责功德，吾但以放生矜恤茕孤应之。以福薄，受罪未了。受此一餐，更四十年。方便得食。因指坐上人云：是陈轸，多为虚诈。又指二人云：是白起、王翦，为杀人多，受罪亦未了。英曰：王何不从人索食，而自受饥窘也。答曰：慈心少，且余人又不相见。吾贵人，不可妄作祸祟，所以然也。因指酒脯曰：寺主将来耶？深耽愧。临去时，谓英曰：甚愧禅师，弟子有物在，当相送。城东门通化外尖冢，是弟子墓。时人不知，妄云吕不韦冢耳。英曰：往赤眉贼发掘，何得更有物在？鬼曰：贼将麄物去，细者深，贼取不得。见在。英曰：贫道出家，无用物处，必莫将来。言讫谢去。（出《两京记》）
陈导
唐陈导者，豫章人也，以商贾为业。龙朔中，乃泛舟之楚，夜泊江浦，见一舟溯流而来，亦宿于此。导乃移舟近之，见一人厖眉大鼻如吏，在舟检勘文书，从者三五人。导以同旅相值，因问之曰：君子何往？幸喜同宿此浦。厖眉人曰：某以公事到楚，幸此相遇。导乃邀过船中，厖眉亦随之。导备酒馔，饮经数巡，导乃问以姓氏，厖眉人曰：某姓司徒，名弁。被差至楚，已来充使。导又问曰：所主何公事也？弁曰：公不宜见问。君子此行，慎勿以楚为意，愿适他土耳。导曰：何也？弁曰：吾非人也，冥司使者。导惊曰：何故不得之楚？弁曰：吾往楚行灾，君亦其人也。感君之惠，故相报耳。然君须以钱物计会，方免斯难。导恳苦求之，弁曰：但俟我从楚回，君可备婚钱一二万相贶，当免君家。导许诺，告谢而别。是岁果荆楚大火，延烧数万家，荡无孑遗。导自别弁后，以忧虑系怀，及移舟而返，既至豫章，弁亦至矣。导以悭鄙为性，托以他事未办所许钱，使者怒，乃命从者持书一缄与导。导开读未终，而宅内掀然火起，凡所财物悉尽。是夕无损他室，仅烧导家。弁亦不见，盖以导悭啬负前约而致之也。（出《集异记》）
王志
唐显庆三年，岐州人王志，任益州县令，考满还乡。有女美，未嫁道亡，停县州寺中累月。寺中先有学生停一房，夜初见此女来，妆饰华丽，欲伸缱绻，学生纳之。相知经月，此女赠生一铜镜，巾栉各一。令欲上道，女与生密共辞别。家人求此物不得，令遗巡房求索，于生房得之。令遗左右缚此生，以为私盗。学生诉其事，非唯得此物，兼留上下二衣。令遗人开棺验之，果无此衣。既见此征，于是释之。问其乡里，乃岐州人，因从父南任，父母俱亡，游诸州学问，不久当还。令给衣马装束同归，以为女夫，怜爱甚重。（出《法苑珠林》）
巴峡人
调露年中，有人行于巴峡。夜泊舟，忽闻有人朗咏诗曰：秋迳填黄叶，寒摧露草根。猿声一叫断，客泪数重痕。其音甚厉，激昂而悲。如是通霄，凡吟数十遍。初闻，以为舟行者未之寝也，晓访之而更无舟船，但空山石泉，谿谷幽绝，咏诗处有人骨一具。（出《纪闻》）
陆余庆
陆余庆，吴郡人，进士擢第。累授长城尉，拜员外监察。久视中，迁凤阁舍人，历陕州刺史、洛州长史、大理寺少府监。主睿宗韫车不精，出授沂州刺史。余庆少时，尝冬日于徐亳间夜行，左右以囊橐前行，余庆缓辔蹑之。寒甚，会群鬼环火而坐，庆以为人，驰而遂下就火。讶火焰炽而不煖，庆谓之曰：火何冷，为我脱靴。群鬼但俯而笑，不应。庆顾视之，郡鬼悉有面衣。庆惊，策马避之，竟无患。其旁居人谓庆曰：此处有鬼为祟，遭之者多毙。郎君竟无所惊惧，必福助也。当富贵矣！（出《御史台记》）
