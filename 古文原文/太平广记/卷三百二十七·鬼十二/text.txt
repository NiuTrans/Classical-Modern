崔子武马道猷顾总邢鸾肖摩侯道人法力肖思遇任胄董寿之樊孝谦
李文府史万岁房玄龄魏征唐俭
崔子武
齐崔子武幼时，宿于外祖扬州刺史赵郡李宪家。夜梦一女子，姿色甚丽，自谓云龙王女，愿与崔郎私好。子武悦之，牵其衣裾，微有裂绽。未晓告辞，结带而别。至明，往山祠中观之，傍有画女，容状即梦中见者，裂裾结带犹在。子武自是通梦，恍惚成疾。后逢医禁之，乃绝。（出《三国典略》）
马道猷
南齐马道猷为尚书令史，永明元年，坐省中，忽见鬼满前，而傍人不见。须臾两鬼入其耳中，推出魂，魂落屐上。指以示人：诸君见否？旁人并不见。问魂形状云何，道猷曰：魂正似虾蟆。云：必无活理，鬼今犹在耳中。视其耳皆肿，明日便死。（出《述异记》）
顾总
梁天监元年，武昌小吏顾，性昏憨，不任事。数为县令鞭朴，尝郁郁怀愤，因逃墟墓之间，彷徨惆怅，不知所适。忽有二黄衣，顾见总曰：刘君颇憶畴日周旋耶？总曰：敝宗乃顾氏，先未曾面清颜，何有周旋之问？二人曰：仆王粲、徐干也，足下前生是刘祯，为坤明侍中，以纳赂金，谪为小吏。公当自知矣。然公言辞历历，犹见记事音旨。因出袖中轴书示之曰：此君集也，当谛视之。总试省览。乃了然明悟，便觉文思坌涌。其集人多有本，唯卒后数篇记得。诗一章题云《从驾游幽丽（丽原作厉，据明抄本、陈校本改。）宫，却忆平生西园文会，因寄地文府正郎蔡伯喈》诗曰：在汉绳纲绪，溟渎多腾湍。煌煌魏英祖，拯溺静波澜。天纪已垂定，邦人亦保完。大开相公府，掇拾尽幽兰。始从众君子，日侍贤王欢。文皇在春宫，蒸孝踰问安。监抚多余暇，园圃恣游观。末臣戴簪笔，翊圣从和銮。月出行殿凉，珍木清露团。天文信辉丽，铿锵振琅干。被命仰为和，顾已试所难。弱质不自持，危脆朽萎残。岂意十余年，陵寝梧楸寒。今来坤明国，再顾簪蝉冠。侍游于离宫，足蹑浮云端。却想西园时，生死暂悲酸。君昔汉公卿，未央冠群贤。倘若念平生，览此同怆然。其余七篇，传者失本。王粲谓总曰：吾本短小，无何娶乐进女。女似其父，短小尤甚。自别君后，改娶刘荆州女，寻生一子。荆州与字翁奴，今年十八，长七尺三寸。所恨未得参丈人也。当渠年十一，与予同览镜。予谓之曰： 汝首魁梧于予。 渠立应予曰： 防风骨节专车，不如白起头小而锐。 予又谓曰： 汝长大当为将。 又应予曰： 仲尼三尺童子，羞言霸道。况承大人严训，敢措意于斫刺乎。 予知其了了过人矣。不知足下生来，有郎娘否？良久沈思，稍如相识，因曰：二君既是总友人，何计可脱小吏之厄？徐干曰：君但执前集，诉于县宰则脱矣。总又问：坤明是何国？干曰：魏武开国邺地也。公昔为其国侍中，遽忘耶？公在坤明家累，悉无恙。贤小娇羞娘，有一篇《奉忆》，昨者已诵似丈人矣。诗曰： 忆爷爷，抛女不归家。不作侍中为小吏，就他辛苦弃荣华。愿爷相念早相见，与儿买李市甘瓜。 诵讫，总不觉涕泗交下，因为一章《寄娇羞娘》云：忆儿貌。念儿心。望儿不见泪沾襟，时移世异难相见。弃谢此生当重寻。既而王粲、徐干与总殷勤叙别，乃遗刘桢集五卷。见县令，具陈其事。令见桢集后诗，惊曰：不可使刘公干为小吏。既解遣，以宾礼侍之。后不知总所在，集亦寻失。时人勖子弟，皆曰：死刘桢犹庇得生顾总，可不修进哉。（出《玄怪录》）
邢鸾
后魏洛阳永和里，汉太师董卓之宅也。里南北皆有池，卓之所造，水冬夏不竭。里中太傅录尚书长孙稚，尚书右仆射郭祚，吏部尚书邢鸾，廷尉卿元洪超，卫尉卿许伯桃，凉州刺史尉成兴等六宅，皆高门华屋，斋馆敞丽，楸槐荫途，桐杨夹植。当世名为贵里。掘此地，轧得金玉宝玩之物。时邢鸾家，常掘得丹砂及钱数十万，铭云：董太师之物。后卓夜中随鸾索此物，鸾不与之，终年而鸾卒。（出《洛阳伽蓝记》）
肖摩侯
后魏胡太后末年，泽州田参军肖摩候家人，浣一黄衫，晒之庭树，日暮忘收。夜半，摩侯家起出，见此衣为风所动，仿佛类人。谓是窃盗，持刀往击，就视乃是衣。自此之后，内外恐惧。更数日，忽有二十骑，尽为戎服，直造其家，扬旗举杖，往来掩袭。前后六七处。家人惶惧，不知何方御之。有一人云，按药方，烧羖羊角，妖自绝。即于屠肆得之，遂烧此等。后来至，掩鼻曰：此家不知烧何物，臭秽如此！翻然回，自此便绝。（出《五行记》）
道人法力
广州显明寺道人法力，向晨诣厕，于户中见一鬼，状若昆仑，两目尽黄，裸身无衣。法力素有臂力，便缚着堂柱，以杖鞭之，终无声。乃以铁锁缚之，观其能变去否，日已昏暗，失鬼所在。
肖思遇
肖思遇，梁武帝从侄孙。父悫，为侯景所杀。思遇以父遭害，不乐仕进。常慕道，有冀神人，故名思遇而字望明，言望遇神明也。居虎丘东山，性简静，爱琴书。每松风之夜，罢琴长啸，一山楼宇皆惊。常雨中坐石酣歌。忽闻扣柴门者，思遇心疑有异，命侍者遥问。乃应曰：不须问。但言雨中从浣溪来。及侍童开户，见一美女，二青衣女奴从之，并神仙之容。思遇加山人之服，以礼见之，曰：适闻夫人云，从浣溪来。雨中道远，不知所乘何车耶？女曰：闻先生心怀异道，以简洁为心，不用车舆，乘风而至。思遇曰：若浣溪来，得非西施乎？女回顾二童而笑，复问：先生何以知之？思遇曰：不必虑怀，应就寝耳。及天晚将别，女以金钏子一只留诀。思遇称无物叙情，又曰：但有此心不忘。夫人曰：此最珍奇。思遇曰：夫人此去，何时来？女乃掩涕曰：未敢有期，空劳情意。思遇亦怆然。言讫，遂乘风而去。须臾不见，唯闻香气犹在寝室。时陈文帝天嘉元年二月二日也。（出《博物志》，陈校本作出《续博物志》）
任胄
东魏丞相司马任胄，谋杀高欢，事泄伏诛，其家未之知。家内忽见其头在饭甑上，相召看之，少顷，失所在。俄知被戮。（出《三国典略》）
董寿之
北齐董寿之被诛，其家尚未之知。其妻夜坐，忽见寿之居其侧，叹息不已。妻问夜间何得而归，寿都不应答。有顷出门，绕鸡笼而行，笼中鸡惊叫。其妻疑有异，持火出户视之，见其血数斗，而寿失所在。遂以告姑，因与大小号哭，知有变。及晨，果得死闻。（出《续搜神记》）
樊孝谦
北齐樊孝谦，少有才名。年二十二，答秀才策，累迁至员外散骑侍郎。尝于其门首，观贵人葬车，揖方相而别。是后周年，至此葬日，有人扣门。孝谦出视，乃见所揖方相。门首立云：君去年此日，共我语否。孝谦惊倒。须臾便卒。贞观初，崔信明为洋州，与县丞向瓘无二说。（出《五行记》）
李文府
隋文帝开皇初，安定李文府，住邺都石桥坊。曾夜置酒瓶于床下。半夜觉，忽闻瓶倒漏酒声，使婢看之，酒瓶不倒，盖塞如旧。须臾，复闻有物嗒水声，索火照看，屋内静无所见。灭烛下关，未睡，似有以手指斫其膝。至三，文府起扪之，又无所得。乃拔刀四面挥之，即闻有声如飞蝉曳响，冲而出。文府后仕兖州须昌县丞，至开皇八年，见州故录事孔瓒，即须昌人，先亡。忽白日至文府厅前再拜，文府惊问何为，云：太山府君选好人，瓒以公明干，则相荐举。文府忧惶叩头。瓒良久云：今更为方便，慎勿漏言。至十年，自说之，说讫，便觉不快，须臾而死。（出《五行记》）
史万岁
长安待贤坊，隋北领军大将军史万岁宅。其宅初常有鬼怪，居者则死，万岁不信，因即居之。夜见人衣冠甚伟，来就万岁。万岁问其由，鬼曰：我汉将军樊哙，墓近君居厕，常苦秽恶。幸移他所，必当厚报。万岁许诺。因责杀生人所由，鬼曰：各自怖而死，非我杀也。及掘得骸柩，因为改葬。后夜又来谢曰：君当为将，吾必助君。后万岁为隋将，每遇贼，便觉鬼兵助己，战必大捷。（出《两京记》）
房玄龄
房玄龄、杜如晦微时，尝自周偕之秦，宿敷水店。适有酒肉，夜深对食。忽见两黑毛手出于灯下，若有所请，乃各以一炙置手中。有顷复出，若掬，又各斟酒与之，遂不复见。食讫，背灯就寝，至二更，闻街中有连呼王文昂者，忽闻一人应于灯下。呼者乃曰：正东二十里，村人有筵神者，酒食甚丰，汝能去否？对曰：吾已醉饱于酒肉，有公事，去不得。劳君相召。呼者曰：汝终日饥困，何有酒肉。本非吏人，安得公事。何妄语也？对曰：吾被累吏差直二相，蒙赐酒肉，故不得去。若常时闻命，即子行吾走矣。呼者谢而去。（出《续玄怪录》）
魏征
郑国公魏征，少时好道学，不信鬼神。尝访道至恒山，将及山下，忽大风雪，天地昏暗，不能进。忽有道士，策青竹杖，悬《黄庭经》。亦至路次。谓征曰：何之？征曰：访道来此，为风雪所阻。道士曰：去此一二里，予家也，可一宿会语乎？征许之，遂同行，至一宅，外甚荒凉，内即雕刻。延征于深阁，对灯火而坐，进以美酒嘉肴。从容论道，词理博辨，征不能屈。临曙，道士言及鬼神之事，征切言不能侵正直也。道士曰：子之所奉者仙道也，何全诬鬼神乎？有天地来有鬼神，夫道高则鬼神妖怪必伏之；若奉道自未高，则鬼神妖怪，反可致之也。何轻之哉？征不答，及平旦，道士复命酒以送征，仍附一简，达恒山中隐士。征既行，寻山路，回顾宿处，乃一大冢耳。探其简，题云：寄上恒山神佐。征恶之，投于地，其简化一鼠而走，征自此稍信鬼神。（出《潇湘录》）
唐俭
唐俭少时，乘驴将适吴楚。过洛城，渴甚，见路旁一小室，有妇人年二十余，向明缝衣，投之乞浆，则缝袜也。遂问别室取浆，郎渴甚，为求之。逡巡，持一盂至。俭视其室内，无厨灶，及还而问曰：夫人之居，何不置火？曰：贫无以炊，侧近求食耳。言既，复缝袜，意绪甚忙。又问何故急速也，曰：妾之夫薛良，贫贩者也，事事十余年矣。未尝一归侍舅姑，明早郎来迎，故忙耳。俭微挑之，拒不答，俭愧谢之，遗饼两轴而去。行十余里，忽记所要书有忘之者，归洛取之，明晨复至此，将出都，为涂刍之阻。问何人，对曰：货师薛良之柩也。骇其姓名，乃昨妇人之夫也，遂问所在，曰：良婚五年而妻死，葬故城中。又五年而良死，良兄发其柩，将祔先茔耳。俭随观焉，至其殡所，是求水之处。俄而启殡，棺上有饼两轴，新袜一双。俭悲而异之，遂东去。舟次扬州禅智寺东南，有士子二人，各领徒，相去百余步，发故殡者。一人惊叹久之，其徒往往聚笑。一人执锸，碎其柩而骂之。俭遂造之，叹者曰：璋姓韦，前太湖令，此发者，璋之亡子。窆十年矣，适开易其棺，棺中丧其履，而有妇人履一只。彼乃裴冀，前江都尉，其发者爱姬也。平生龙之，裴到任二年而卒，葬于此一年。今秩满将归，不忍弃去，将还于洛。既开棺，丧其一履，而有丈夫履一只。两处互惊，取合之，彼此成对。盖吾不肖子淫于彼，往复无常，遂遗之耳。俭闻言，登舟静思之曰：货师之妻死五年，犹有事舅姑之心。逾宠之姬，死尚如此，生复何望哉。士君子可溺于此辈而薄其妻也？（出《续玄怪录》）
