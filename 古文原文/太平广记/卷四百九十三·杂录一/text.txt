夏侯亶王肃李延实李义琛刘龙裴玄智度支郎虞世南
尉迟敬德虞世基来恒欧阳询许敬宗元万顷郭务静唐临
苏瑰李峤子娄师德李晦宋之问陆元方陈希闵李详
夏侯亶
梁夏侯亶为九列，家贫而好置乐。妓无衣装饰，客至，即令隔帘奏曲。时人以帘为夏侯妓衣。（出《独异志》）
王肃
后魏尚书令王肃字恭懿，琅邪人，肃、齐雍州刺史奂之子。赡学多通，才辞美茂，为齐秘书丞。太和十八年，北归后魏。时高祖新营洛邑，凡所造制，肃博识旧事，大有裨益。高祖甚重之，常呼曰王生。肃在江南之日，聘谢氏女为妻，及至京师，复尚公主。其后谢氏入道为尼，亦来奔肃，见肃尚主，谢作五言诗以赠之。其诗曰： 本为薄上蚕，今作机上丝。得络逐胜去，颇忆缠绵时。 公主代肃答谢云： 针是贯线物，目中恒任丝。得帛缝新去，何能纳故时？ 肃甚怅恨，遂造正觉寺以憩之。（出《伽蓝记》）
李延实
后魏太傅李延实者，庄帝舅也。永安中，除青州刺史。将行奉辞，帝谓实曰： 怀砖之俗，世号难治。舅宜好用心，副朝廷所委。 实答曰： 臣年迫桑榆，气同朝露；人间稍远，日近松丘。臣已久乞闲退，陛下渭阳兴念，宠及老臣，使夜行非人，裁锦万里。谨奉明敕，不敢失堕。 时黄门侍郎杨宽在帝侧，不晓怀砖之义，私问舍人温子升，子升曰： 吾闻至尊兄彭城王作青州刺史，闻其宾客从至青州者云。齐土之民，风俗浅薄，虚论高谈，专在荣利。太守初欲入境，百姓皆怀砖叩头，以美其意。及其代下还家，以砖击之，言其向背速于反掌。是以京师谣语曰：狱中无系（ 系 原作 击 ，据明抄本改。）囚，舍内无青州。假令家道恶，肠中不怀愁。怀砖之义，起在于此也。 颍川苟（陈校本 苟 作 荀 ）济，风流名士，高鉴妙识，独出当世。清河崔淑仁称齐士大夫曰： 齐人者，外矫庶几，内怀鄙吝。轻同毛羽，利等锥刀。好驰虚誉，阿附成名。威势所在，促共归之。苟无所资，随即舍去。 言嚣薄之甚也。（出《伽蓝记》）
李义琛
李义琛，陇西人，居于魏。自咸阳主簿拜监察。少孤贫，唐初草创，无复生业。与再从弟义琰、三从弟上德同居，事从姑，定省如亲焉。武德中，俱进士。共有一驴，赴京。次潼关，大雨，投逆旅。主人鄙其贫，辞以客多，不纳。（ 不纳 原作 喑讷 ，据陈校本改）进退无所舍，徙倚门旁。有咸阳商客见而引之，同舍多喑呜。（ 呜 原作 鸣 ，据明抄本改）商客曰： 此三人游学者，今无所止，奈何睹其狼狈？ 乃引与同寐处。数日方晴，道开。义琛等议鬻驴以一醉，商客窃知，固止之，乃资以道粮。琛既擢第，历任咸阳。召商客，与之抗礼，商客不复识，但悚惧逊退。琛语其由，乃悟，因引升堂。后任监察。（出《云溪友议》）
刘龙
刘龙后名义节，武德初，进计于高祖曰： 今义师数万，并在京师，樵薪贵而布帛贱。若采街衢及苑中树木作樵，以易帛，岁取数十万匹。又藏内缯绢，每匹皆有余轴之饶。使截剩物，以供杂费，动盈万段矣。 高祖并从之。（出《谭宾录》）
裴玄智
武德中，有沙门信义，（《两京新记》 信义 作 信行 ）习禅，以三阶为业，于化度寺置无尽（ 尽 原作 昼 ，据许本改。）藏。贞观之后，舍施钱帛金玉，积聚不可胜计。常使此僧监当。分为三分，一分供养天下伽蓝增修之备，一分以施天下饥馁悲田之苦，一分以充供养无碍。士女礼忏阗咽，施舍争次不得，更有连车载钱绢，舍而弃去，不知姓名。贞观中，有裴玄智者，戒行精勤，入寺洒扫。积十数年，寺内徒众，以其行无玷缺，使守此藏。后密盗黄金，前后所取，略不知数，寺众莫之觉也。因僧使去，遂便不还。惊疑所以，观其寝处，题诗云： 放羊狼颔下，置骨狗前头。自非阿罗汉，安能免得偷！ 更不知所之。（出《辨疑志》）
度支郎
贞观中，尚药奏求杜若，敕下度支。有省郎以谢朓诗云： 坊州采杜若 ，乃委坊州贡之。本州曹官判云： 坊州不出杜若，应由读谢朓诗误。郎官做如此判事，岂不畏二十八宿笑人耶？ 太宗闻之大笑，改授雍州司法。（出《国史》，明抄本、陈校本作出《国史纂异》）
虞世南
太宗将致樱桃于酅公，称奉则尊，言赐则卑。问于虞世南。世南对曰： 昔梁武帝遗齐巴陵王称饷。 从之。（出《国史》，明抄本、陈校本作出《国史纂异》）
尉迟敬德
尉迟敬德善夺槊，齐王元吉亦善用槊，高祖于显德殿前试之。谓敬德曰： 闻卿善夺槊，令元吉执槊去刃。 敬德曰： 虽加刃，亦不能害。 于是加刃。顷刻之际，敬德三夺之。元吉大惭。（出《独异志》）
虞世基
虞世南兄世基与许敬宗父善心，同为宇文化及所害。封德彝时为内史舍人，备见其事。因谓人曰： 世基被戮，世南匍匐以请代；善心之死，敬宗蹈舞以求生。 （出《谭宾录》）
来恒
来恒，侍中济之弟，弟兄相继秉政，时人荣之。恒父护儿，隋之猛将也。时虞世南子无才术，为将作大匠。许敬宗闻之，叹曰： 喊事之倒置，乃至于斯！来护儿儿为宰相，虞世南男作木匠。 （出《大唐新语》）
欧阳询
文德皇后丧，百官坷。率更令欧阳询状貌丑异，众指之。中书舍人许敬宗见而大笑，为御史所劾，左授洪州司马。（出《谭宾录》）
许敬宗
太宗征辽，作飞梯临其城。有应募为梯首者，城中矢石如雨，因竞为先登。英公李世勣指之谓中书舍人许敬宗： 此人岂不大健？ 敬宗曰： 非健，要是未解思量。 帝闻，将罪之。（出《国史纂异》）
元万顷
元万顷为辽东道管记，作檄文，讥议高丽， 不知守鸭绿之险 。莫离支报云： 谨闻命矣 。遂移兵守之。万顷坐是流于岭南。（出《谭宾录》）
郭务静
沧州南皮丞郭务静性糊涂，与主簿刘思庄宿于逆旅，谓庄曰： 从驾大难。静尝从驾，失家口三日，于侍官幕下讨得之 。庄曰： 公夫人在其中否？ 静曰： 若不在中，更论何事？ 又谓庄曰： 今大有贼。昨夜二更后，静从外来，有一贼，忽从静房内走出。 庄曰： 亡何物？ 静曰： 无之 。庄曰： 不亡物，安知其贼？ 静曰： 但见其狼狈而走，不免致疑耳。 （出《朝野佥载》）
唐临
唐临性宽仁，多恕。常欲吊丧，令家僮归取白衫，僮乃误持余衣，惧未敢进。临察之，谓曰： 今日气逆，不宜哀泣，向取白衫且止。 又令煮药不精，潜觉其故，乃谓曰： 今日隐晦，不宜服药，可弃之。 终不扬其过也。（出《传载》）
苏瑰、李峤子
中宗常召宰相苏瑰、李峤子进见。二子皆僮年，上迎抚于前，赐与甚厚。因语二儿曰： 尔宜忆所通书，可谓奏吾者言之矣。 颋应之曰： 木从绳则正，后从谏则圣。 峤子亡其名，亦进曰： 斮朝涉之胫，剖贤人之心。 上曰： 苏瑰有子，李峤无儿。 （出《松窗录》）
娄师德
天后朝，宰相娄师德温恭谨慎，未尝与人有毫发之隙。弟授代州刺史，戒曰： 吾甚忧汝与人相竞。 弟曰： 人唾面，亦自拭之而去。 师德曰： 只此不了，凡人唾汝面，其人怒也。拭之，是逆其心。何不待其自干？ 而其保身远害，皆类于此也。（出《独异志》）
又则天禁屠杀颇切，吏人弊于蔬菜。师德为御史大夫，因使至于陕。厨人进肉，师德曰： 敕禁屠杀，何为有此。厨人曰： 豺咬杀羊。 师德曰： 大解事豺。 乃食之。又进鲙，复问何为有此。厨人复曰： 豺咬杀鱼。 师德因大叱之： 智短汉，何不道是獭？ 厨人即云是獭。师德亦为荐之。（出《御史台记》）
李晦
李晦为雍州长史，私第有楼，下临酒肆。其人尝候晦言曰： 微贱之人，虽则礼所不及，然家有长幼，不欲外人窥之。家逼明公之楼，出入非便，请从此辞。 晦即日毁其楼。（出《谭宾录》）
宋之问
宋之问，天后朝，求为北门学士，不许。作《明河篇》以见其意。诗云： 明河可望不可亲，愿得乘槎一问津。更将织女支机石，还访城都卖卜人。 则天见其诗，谓崔融曰： 吾非不知之问有才调，但以其有口过。 盖以之问患齿疾，口常臭故也。之问终身惭愤。（出《本事诗》）
陆元方
陆元方为鸾台凤阁侍郎，居相国。则天将有迁除，必先访之。元方密以进，不露其恩，人莫之知者。先所奏进状章，缄于函中，子弟未尝见。临终，命焚之。曰： 吾阴德于人多矣，其后福必不衰也。吾本当寿，但以领选曹，铨择流品，吾伤心神耳。 言毕而终。（出《御史台记》）
陈希闵
司刑司丞陈希闵以非才任官，庶事凝滞。司刑府史，目之为 高手笔 ，言秉笔之额，半日不下，故名 高手笔 。又号 按孔子 ，言窜削至多，纸面穿穴，故名 按孔 。（出《朝野佥载》）
