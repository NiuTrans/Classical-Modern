房光庭崔思兢崔湜吕太一许诫言杜丰修武县民李元皛
王琚李适之白履忠夜明帘班景倩薛令之
房光庭
房光庭为尚书郎，故人薛昭流放，而投光庭，光庭匿之。既败，御史陆遗逸逼之急。光庭惧，乃见时宰。时宰曰： 公郎官，何为匿此人？ 曰： 光庭与薛昭有旧，以途穷而归光庭，且所犯非大故，得不纳之耶？若擒以送宫，居庙堂者，复何以待光庭？ 时宰义之，乃出为慈州刺史，无他累。光庭尝送亲故之葬，出鼎门，际晚且饥，会鬻糕饼者，与同行数人食之。素不持钱，无以酬值。鬻者逼之，光庭命就我取直，鬻者不从。光庭曰： 与你官衔，我右台御史也，可随取值。 时人赏其放逸。（原缺出处，陈校本作出《御史台记》）
崔思兢
崔思兢，则天朝，或告其再从兄宣谋反，付御史张行岌按之。告者先诱藏宣家妾，而云妾将发其谋，宣乃杀之，投尸于洛水。行岌按，略无状。则天怒，令重按，行岌奏如初。则天曰： 崔宣反状分明，汝宽纵之。我令俊臣勘，汝母悔。 行岌曰： 臣推事不若俊臣，陛下委臣，须实状。若顺旨妄族人，岂法官所守？臣必以为陛下试臣尔。 则天厉色曰： 崔宣若实曾杀妾，反状自然明矣。不获妾，如何自雪？ 行岌惧，逼宣家令访妾。思兢乃于中桥南北，多置钱帛，募匿妾者，数日略无所闻。而其家每窃议事，则告者辄知之。思兢揣家中有同谋者，乃佯谓宣妻曰： 须绢三百匹，顾刺客杀告者。 而侵晨伏于台前。宣家有馆客姓舒，婺州人，言行无缺，为宣家服役，宣委之同于子弟。须臾，见其人至台赂阍人，以通于告者。告者遂称云： 崔家顾人刺我，请以闻。台中惊忧。思兢素重馆客，不知疑。密随之，到天津桥，料其无由至台。乃骂之曰： 无赖险獠，崔家破家，必引汝同谋，何路自雪？汝幸能出崔家妾，我遗汝五百缣，归乡足成百年之业。不然，则亦杀汝必矣。 其人悔谢，乃引思兢于告者之家，搜获其妾。宣乃得免。（出《大唐新语》）
崔湜
唐崔湜，弱冠进士登科，不十年，掌贡举，迁兵部。父揖，亦尝为礼部，至是父子累日同省为侍郎。后三登宰辅，年始三十六。崔之初执政也，方二十七，容止端雅，文词清丽。尝暮出端门，下天津桥，马上自吟： 春游上林苑，花满洛阳城。 张说时为工部侍郎，望之杳然而叹曰： 此句可效，此位可得，其年不可及也。 （出《翰林盛事》）
吕太一
吕太一为户部员外郎，户部与吏部邻司。时吏部移牒，令户部于墙宇自竖棘，以备铨院之交通。太一答曰： 眷彼吏部，铨惣之司，当须简要清通，（ 通 原作 同 ，据陈校本改）何必竖篱种棘。 省中赏其清俊。（出《御史台记》）
许诫言
许诫言为瑯邪太守，有囚缢死狱中，乃执去年修狱典鞭之。修狱典曰： 小人主修狱耳，如墙垣不固，狴牢破坏，贼自中出，犹以修治日月久，可矜免。况囚自缢而终，修狱典何罪？ 诫言犹怒曰： 汝胥吏，举动自合笞，又何诉？ （出《纪闻》）
杜丰
齐州历城县令杜丰，开元十五年，东封泰山，丰供顿。乃造棺器三十枚，置行宫。诸官以为不可，丰曰： 车驾今过，六宫偕行，忽暴死者，求棺如何可得？若事不预备，其悔可追乎？ 及置顿使入行宫，见棺木陈于幕下，光彩赫然，惊而出，谓刺史曰： 圣主封岳，祈福祚延长，此棺器者，谁之所造？且将何施？何不祥之甚？ 将奏闻，刺史令求丰。丰逃于妻卧床下，诈称赐死，其家哭之。赖妻兄张抟为御史，解之，乃得已。丰子钟，时为兖州参军，都督令掌厩马刍豆。钟曰： 御马至多，临日煮粟，恐不可给，不如先办。 乃以镬煮粟豆二千余石，纳于窖中，乘其热封之。及供顿取之，皆臭败矣。乃走，犹惧不免。命从者市半夏半升，和羊肉煮而食之，取死，药竟不能为患而愈肥。时人云，非此父不生此子。（出《纪闻》）
修武县民
开元二十九年二月，修武县人嫁女，婿家迎妇，车随之。女之父惧村人之障车也，借俊马，令乘之，女之弟乘驴从，在车后百步外行。忽有二人出于草中，一人牵马，一人自后驱之走，其弟追之不及，遂白其父。父与亲眷寻之，一夕不能得。去女家一舍，村中有小学，时夜学，生徒多宿。凌晨启门，门外有妇人，裸形断舌，阴中血皆淋漓。生问之，女启齿流血，不能言。生告其师，师出户观之，集诸生谓曰： 吾闻夫子曰，木石之怪夔魍魉，水之怪龙罔象，土之怪坟羊。吾此居近太行，怪物所生也，将非山精野魅乎？盍击之？ 于是投以砖石，女既断舌，不能言，诸生击之，竟死。及明，乃非魅也。俄而女家寻求，至而见之，乃执儒及弟子诣县。县丞卢峰讯之，实杀焉，乃白于郡。笞儒生及弟子，死者三人，而劫竟不得。（出《纪闻》）
李元皛
李元皛为沂州刺史，怒司功郄承明，命剥之屏外，承明狡猾者也。既出屏，适会博士刘琮琎后至，将入衙。承明以琮琎儒者，则前执而剥之，绐曰： 太守怒汝衙迟，使我领人取汝，令便剥将来。 琮琎以为然，遂解衣。承明目吏卒，擒琮琎以入，承明乃逃。元皛见剥至，不知是琮琎也，遂杖之数十焉。琮琎起谢曰： 蒙恩赐杖，请示罪名。 元皛曰： 为承明所卖。 竟无言，遂入户。（出《纪闻》）
王琚
玄宗在藩邸时，每游戏于城南韦杜之间，尝因逐狡免，意乐忘返。与其徒十数人，饥倦甚，因休息村中大树之下。适有书生，延帝过其家，其家甚贫，止村妻一驴而已。帝坐未久，书生杀驴煮秫，备膳馔，酒肉滂沛，帝顾而甚奇之。及与语，磊落不凡，问其姓，乃王琚也。自是帝每游韦杜间，必过琚家，琚所语议，合帝意，帝日益亲善。及韦氏专制，帝忧甚，独密言于琚。琚曰： 乱则杀之，又何亲也？ 帝遂纳琚之谋，戡定内难。累拜琚为中书侍郎，实预配飨焉。（出《开天传信记》）
李适之
李适之入仕，不历丞簿，便为别驾；不历两畿官，便为京兆尹；不历御史及中丞，便为大夫；不历两省给舍；便为宰相；不历刺史，便为节度使。（出《独异志》）
白履忠
白履忠博涉文史，隐居梁城，王志愔、杨玚皆荐之。寻请还乡，授朝散大夫。乡人谓履忠曰： 吾子家贫，竟不沾一斗米，一匹帛，虽得五品，止是空名，何益于实也？ 履忠欣然曰： 往岁契丹入寇，家家尽署排门夫。履忠特以读少书籍，县司放免，至今惶愧。虽不得禄赐，且是五品家。终身高卧，免有徭役，不易得之也。 （出《谭宾录》）
夜明帘
姚崇为相，尝对于便殿。举左足，不甚轻利。上曰： 卿有足疾耶？ 崇曰： 臣有心腹疾，非足疾也。 因前奏张说罪状数百言。上怒曰： 卿归中书，宜宣与御史中丞共按其事。而说未之知。会吏报午后三刻，说乘马先归。崇急呼御史中丞李林甫，以前诏付之。林甫谓崇曰： 说多智，是必困之，宜以剧地。 崇曰： 丞相得罪，未宜太逼。 林甫又曰： 公必不忍，即说当无害。 林甫止将诏付于小御史，中路以马坠告。说未遭崇奏前旬月，家有教授书生，通于说侍儿最宠者。会擒得奸状，以闻于说。说怒甚，将穷狱于京兆。书生厉声言曰： 睹色不能禁，亦人之常情。缓急有用人乎，公何靳于一婢女耶？ 说奇其言而释之，兼以侍儿与归。书生一去数月余，无所闻知。忽一曰，直访于说，忧色满面。言曰： 某感公之恩，思有以报者久矣。今闻公为姚相国所构，外狱将具，公不知之，危将至矣。某愿得公平生所宝者，用计于九公主，可能立释之。 说因自历指己所宝者，书生皆云，未足解公之难。又凝思久之，忽曰： 近者有鸡林郡以夜明帘为寄者。 书生曰： 吾事济矣。 因请说手札数行，恳以情言，遂急趋出。逮夜，始及九公主第。书生具以说事言，兼用夜明帘为贽。且谓主曰： 上独不念在东宫时，思必始终（ 终 原作 春 ，据陈校本改），恩加于张丞相乎（ 乎 原作 矣 ，据陈校本改），而今反用谗耶？ 明早，公主上谒，具为奏之。上感动，因急命高力士就御史台宣： 前所按事，并宜罢之。 书生亦不复再见矣。（出《松窗录》）
班景倩
开元中，朝廷选用群官，必推精当。文物既盛，英贤出入，皆薄具外任。虽雄藩大府，由中朝冗员而授，时以为左迁。班景倩自扬州采访使，入为太理少卿，路由大梁。倪若水为郡守，西郊盛设祖席。宴罢，景倩登舟，若水望其行尘，谓掾吏曰： 班公是行，何异登仙乎？为之驺殿，良所甘心。 默然良久，方整回驾。既而为诗投相府，以道其诚，其词为当时所称赏。（出《明皇杂录》）
薛令之
