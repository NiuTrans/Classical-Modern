俱名国释玄照王景融凌波女陶岘齐浣沙州黑河兴庆池龙井龙旃然龙门
俱名国
僧祗律云，佛住舍卫城南方。有邑名大林，时有商人驱八牛到北方俱名国。有一商人在泽中牧牛。时有离车捕龙食之，捕得一龙，离车穿鼻牵行。商人问离车： 今汝牵此龙何用？ 云： 我将杀而为啖。 商人欲以一牛易之，捕者邀至八牛，方许。商人即放龙令去。既而复虑离车追逐，复捕取放别池中。龙忽变为人，语谓商人曰： 君施我命，今欲报恩，可共入宫，当报大德。 商人答言： 龙性率暴，嗔恚无常，或能杀我。 答云： 不尔。前人系我，我力能杀彼人。但以我受菩萨法，都无杀心。何况君今施我寿命，顾当加害。若不去者，少住此中。我先往扫除。 商人后入宫内，见龙门边，二龙系在一处。因问汝为何被系。答言： 此龙女半月中，三日受斋法。我兄弟守护此龙女，不为坚固，为离车所捕。以是被系。 龙女俄出，呼商人入宫坐宝床上。龙女言： 龙中有食，能尽寿而消者，有二十年消者。有七年消者，有阎浮提人食者。未知君欲何食。 答言： 须欲阎浮提食。 即时种种饮食俱备。商人问龙女： 此龙何故被系？ 龙女言： 此有过，我欲杀之。 商人言： 汝莫杀。  乃言不尔，要当杀之。 商人言： 汝放彼者，我当食耳。 复言曰： 不得直放之，当罚六月，摈置人间。 商人见龙宫中，宝物庄严饰宫殿，即问： 汝有如是庄严，因受菩萨何为？ 答言： 我龙法有五事苦。何等为五？谓生时、眠时、淫时、嗔时、死时。一日之中，三过皮肉落地，热沙簇身。 商言： 汝欲何求耶？ 答言： 人道中生，为畜生苦不知法，故欲就如来出家。 龙女即与八饼金，言此金足汝父母眷属终身用之不尽。复言汝合眼。即以神变持着本国，以八饼金与父母。曰： 此是龙金。 说己更生尽寿用之不可尽。时思念仁慈不得不行，暂救龙女，恩报弥重；况持大斋，受福宁小？（出《法苑珠林》）
释玄照
释玄照修道于嵩山白鹊谷，操行精悫，冠于缁流。常愿讲《法华经》千遍，以利于人。既讲于山中，虽冱寒酷热，山林险邃，而来者恒满讲席焉。时有三叟，眉须皓白，容状瑰异，虔心谛听。如此累日。玄照异之。忽一旦，晨谒玄照曰： 弟子龙也，各有所任，亦颇劳苦，已历数千百年矣。得闻法力，无以为报，或长老指使，愿效微力。 玄照曰： 今愆阳经时，国内荒馑，可致甘泽，以救生灵。即贫道所愿也。 三叟曰： 召云致雨，固是细事。但雨禁绝重，不奉命擅行，诛责非细，身首为忧也。试说一计，庶几可矣。长老能行之乎？ 玄照曰： 愿闻其说。 三叟曰： 少室山孙思邈处士道高德重，必能脱弟子之祸，则雨可立致矣。 玄照曰： 贫道知孙处士之在山也，而不知其所行，又何若此邪？ 三叟曰： 孙公之仁，不可诊度，着千金翼方，惠利济于万代，名已籍于帝宫，诚为贵真也。如一言救庇，当保无恙。但长老先与之约，如其许诺，即便奉依。 即以拯护之方，授于玄照。玄照诣思邈所居，恳诚祗谒，情礼甚谨。坐定久之，乃曰： 处士以贤哲之度，济拔为心，今者亢阳，寸苗不植，嗷嗷百姓，焦枯若此，仁哲之用，固在于今。幸一开恩，以救危歉。 思邈曰： 仆之无堪，遁弃山野，以何功力，济于人也？苟有可施，固无所吝。 玄照曰： 贫道昨遇三龙，令其致雨。皆云，不奉上帝之命，擅行雨者，诛罪非轻。唯处士德尊功大，救之则免。特布腹心，仰希裁度。 思逊曰： 但可施设，仆无所惜。 玄照曰： 既雨之后，三龙避罪，投处士后沼中以隐。当有异人捕之，处士喻而遣之，必得释罪矣。 思邈许之。玄照归，见三叟于道左，玄照以思邈之旨示之。三叟约一日一夜，千里雨足，于是如期泛洒，泽甚广被。翌日，玄照来谒思邈。对语之际，有一人骨状殊异，径往后沼之畔，喑哑叱咤。斯须，水结为冰。俄有三獭，二苍一白，自池而出。此人以赤索系之，将欲挈去。思邈召而谓曰： 三物之罪，死无以赎。然昨者擅命，是鄙夫之意也，幸望脱之。兼以此诚上达，恕其重责也。 此人受教，登时便解而释之，携索而去。有顷，三叟致谢思邈，愿有所酬。孙曰： 吾山谷之中，无所用者，不须为报。 回诣玄照，愿陈力致效。玄照曰： 山中一食一衲，此外无阙，不须酬也。 三叟再为请。玄照因言，前山当路，不便往来，却之可否？三叟曰： 固是小事耳。但勿以风雷为责，即可为之。 是夕，雷霆震击。及晓开霁，寺前豁然，数里如掌。三叟复来，告谢而去。思邈至道，不求其报，尤为奇特矣。（出《神仙感遇传》）
王景融
唐前侍御史王景融，瀛州平舒人也。迁父灵柩就洛州，於埏道掘着龙窟，大如瓮口。景融俯而观之，有气如烟直上，冲其目，遂失明。旬日而卒。（出《朝野佥载》）
凌波女
玄宗在东都，昼寝于殿，梦一女子容色浓艳，梳交心髻，大帔广裳，拜于床下。上曰： 汝是何人？ 曰： 妾是陛下凌波池中龙女，卫宫护驾，妾实有功。今陛下洞晓钧天之音，乞赐一曲，以光族类。 上于梦中为鼓胡琴，拾新旧之声为《凌波曲》。龙女再拜而去。及觉，尽记之。因命禁乐。自（ 自 字原阙，据明抄本补）与琵琶，习而翻之。遂宴从官于凌波宫，临池奏新曲。池中波涛涌起复定，有神女出于波心，乃昨夜之女子也。良久方没。因遣置庙于池上，每岁祀之。（出《逸史》）
陶岘
陶岘者，彭泽令孙也。开元中，家于昆山。富有田业。择家人不欺能守事者，悉付之家事。身则泛游于江湖，遍行天下。往往数载不归。见其子孙成人，皆不辩其名字也。岘之文学，可以经济。自谓疏脱，不谋仕宦。有知生（明抄本 知生 作 生知 ）者通于八音，命陶人为甓，潜记岁时，取其声，不失其验。尝撰《集乐》录八音，以定音之得失。自制三舟，备极空巧。一舟自载，一舟置宾，一舟贮饮馔。客有前进士孟彦深、进士孟云卿、布衣焦遂，各置仆妾共载。而岘有夕乐一部，常奏清商曲。逢其山泉，则穷其境物，乘兴春行。岘且名闻朝廷，又值天下无事，经过郡邑，无不招延。岘拒之曰： 某麋鹿闲人，非王公上客。 亦有未招而诣者。系水仙（《甘泽谣》 系水仙 作 系方伯 ）之为人，江山之可驻耳。吴越之土，号为水仙。曾有亲戚为南海守，因访韶石而往省焉。郡守喜其远来，赠钱百万。及遇古剑，长二尺许，又玉环，径四寸，及海船昆仑奴名摩诃，善游水而勇捷，遂悉以钱而贯之。曰： 吾家至宝也。 乃回棹，下白芷，入湘（ 湘 原作 柏 ，据陈校本改）江。每遇水色可爱，则遗剑环于水，命摩诃取之，以为戏乐。如是数岁。因渡巢湖，亦投剑环，而令取之。摩诃才入，获剑环而便出曰： 为毒蛇所啮。 遽刃去一指，乃能得免。焦遂曰： 摩诃所伤，得非阴灵怒乎？盖水府不欲人窥也。 岘曰： 敬奉喻。然某常慕谢康乐之为人。云终当乐死山水，但狥所好，莫知其他。且栖迟逆旅之中，载于大块之上，居布素之贱，擅贵游之欢，浪迹怡情仅三十载，固亦分也。不得升玉墀见天子，施功惠养，逞志平生，亦其分也。 乃命移舟曰： 要须一到襄阳山，便归吴郡也。 行次西塞山，维舟吉祥佛舍。见江水黑而不流，曰： 此必有怪物。 乃投剑环，命摩诃下取，见汩没波际，久而方出，气力危绝，殆不任持。曰： 剑环不可取也。有龙高二丈许，而剑环置前，某引手将取，龙辄怒目。 岘曰： 汝与剑环，吾之三宝。今者二物既亡，尔将安用？必须为吾力争之也。 摩诃不得已，被发大呼，目眦流血，穷泉一入，不复还也。久之，见摩诃支体磔裂，污于水上。如有示于岘也。岘流涕水滨，乃命回棹。因赋诗自叙，不复议游江湖矣。诗曰： 匡庐旧业自有主，吴越新居安此生。白发数茎归未得，青山一望计还程。鹤翻枫叶夕阳动，鹭立芦花秋水明。从此舍舟何所诣，酒（ 酒 原作 日 ，据陈校本改）旗歌扇正相迎。 （出《甘泽谣》）
齐浣
唐开元中，河南采访使汴州刺（ 刺 原作 敕 ，据明抄本改，）使齐浣以徐城险急，奏开十八里河，达于青水，平长淮之险。其河随州县分掘。亳州真源县丞崔延祎纠其县徒，开数千步，中得龙堂。初开谓是古墓，然状如新筑净洁。周视，北壁下有五色蛰龙长丈余，头边鲤鱼五六枚，各长尺余。又有灵龟两头，长一尺二寸，眸长（ 眸长 原 作毛 ，据明抄本改）九分（ 分 原作 寸 。据本书卷四六七 齐浣 条改），如常龟。祎以白开河御史邬元昌，状上齐浣。浣命移龙入淮，取龟入汴。祎移龙及鱼二百余里，至淮岸，白鱼数百万跳跃赴龙，水为之沸。龙入淮喷水，云雾杳冥，遂不复见。初将移之也，御史员（ 员 原作 贡 。据本书卷四六七 齐浣 条改）锡拔其一须。元昌差网送龟至宋，遇水泊，大龟屡引颈向水。网户怜之，暂放水中。水阔数尺，深不过五寸，遂失大龟所在。涸水求之，亦不获。空致龟焉。（出《广异记》）
沙州黑河
北庭西北沙州有黑河。深可驾舟，其水往往泛滥，荡室庐，潴原野。由是西北之禾稼尽去，地荒而不可治，居人亦远徙，用逃垫溺之患。其吏于北庭沙洲者，皆先备牲酎，望祀于河浒，然后敢视政。否即淫雨连月，或大水激射，圮城邑，则里中民尽鱼其族也。唐开元中，南阳张嵩奉诏都护于北庭，挈符印至境上，且召郊迎吏讯其事。或曰： 黑河中有巨龙，嗜羔特犬彘，故往往漂浪腾水，以凯郡人望祀河浒。我知之久矣。 即命致牢醴，布筵席，密召左右，执弓矢以俟于侧。嵩率僚吏，班于河上，峨冠敛板，罄折肃躬。俄顷，有龙长百尺自波中跃而出。俄然升岸，目有火光射人。离人约有数十步，嵩即命彀矢引满以伺焉。既而果及于几筵，身渐短而长数尺。方将食，未及，而嵩发矢。一时众矢共发，而龙势不能施而摧。龙既死，里中俱来观之，哗然若市。嵩喜已除民害，遂以献上。上壮其果断，诏断其舌，函以赐嵩。且（陈校本 且 下有 降优诏劳之。赐号龙舌张氏 十一字）子孙承袭在沙州为刺史，至今号为龙舌张氏（陈校本 号为 作 不绝 ，无 龙舌张氏 四字）。
兴庆池龙
唐玄宗尝潜龙于兴庆宫。及即位，其兴庆池尝有一小龙出游宫外御沟水中。奇状蜿蜒，负腾逸之状。宫嫔内竖，靡不具瞻。后玄宗幸蜀，銮舆将发，前一夕，其龙自池中御素云，跃然亘空，望西南而去。环列之士，率共观之。及上行至嘉陵江，乘舟将渡，见小龙翼舟而进。侍臣咸睹之。上泫然泣下，顾谓左右曰： 此吾兴庆池中龙也。 命以酒沃酹，上亲自祝之，龙乃自水中振鬣而去。（《出宣室志》）
井龙
开元末，西国献狮子，至安西道中，系于驿树。近井，狮子吼，若不自安。俄顷，风雷大至，有龙出井而去。（出《国史补》）
旃然
玄宗将封泰山。进次荥阳旃然河，上见黑龙，命弓矢。亲射之。矢发龙灭。自尔旃然伏流，于今百余年矣。按旃然即济水也。济水溢而为荥，遂名旃然。《左传》云 楚师济于旃然 是也。（出《开天传信记》）
