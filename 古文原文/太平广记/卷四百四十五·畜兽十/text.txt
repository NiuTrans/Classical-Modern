猿中张鋋杨叟孙恪崔商
张鋋
吴郡张鋋，成都人。开元中，以卢溪尉罢秩，调选，不得补于有司，遂归蜀。行次巴西，会日暮，方促马前去，忽有一人自道左山迳中出，拜而请曰： 吾君闻客暮无所止，将欲奉邀，命以请，愿随某去。 鋋因问曰： 尔君为谁，岂非太守见召乎？ 曰： 非也，乃巴西侯耳。 鋋即随之。入山迳行约百步，望见朱门甚高，人物甚多，甲士环卫，虽侯伯家不如也。又数十步，乃至其所，使者止鋋于门曰： 愿先以白吾君，客当伺焉。 入久之而出，乃引鋋曰： 客且入矣。 鋋既入，见一人立于堂上，衣褐革之裘，貌极异，绮罗珠翠，拥侍左右，鋋趋而拜。既拜，其人揖鋋升阶，谓鋋曰： 吾乃巴西侯也，居此数十年矣。适知君暮无所止，故辄奉邀，幸少留以尽欢。 鋋又拜以谢。已而命开筵置酒，其所玩用，皆华丽珍具。又令左右邀六雄将军、白额侯、沧浪君，又邀五豹将军、钜鹿侯、玄丘校尉，且传教曰： 今日贵客来，愿得尽欢宴，故命奉请。 使者唯而去。久之乃至，前有六人皆黑衣，然其状，曰六雄将军，巴西侯起而拜，六??雄将军亦拜。又一人衣锦衣，戴白冠，貌甚狞，曰白额侯也。又起而拜，白额侯亦拜。又一人衣苍，其质魁岸，曰沧浪君也，巴西侯又拜，沧浪亦拜。又一人被斑文衣，似白额侯而稍小，曰五豹将军也，巴西又拜，五豹将军亦拜。又一人衣褐衣，首有三角，曰钜鹿侯也，巴西揖之。又一人衣黑，状类沧浪君，曰玄丘校尉也，巴西侯亦揖之。然后延坐，巴西南向坐，鋋北向，六雄、白额、沧浪处于东，五豹、钜鹿、玄丘处于西。既坐，行酒命乐，又美人十数，歌者舞者，丝竹既发，穷极其妙。白额侯酒酣，顾谓鋋曰： 吾今夜尚食，君能为我致一饱耶？ 鋋曰： 未卜君侯所以尚者，愿教之。 白额侯曰： 君之躯可以饱我腹，亦何贵他味乎？ 鋋惧，悚然而退。巴西侯曰： 无此理，奈何宴席之上，有忤贵客耶？ 白额侯笑曰： 吾之言乃戏耳，安有如是哉!固不然也。 久之，有告洞玄先生在门，愿谒白事。言讫，有一人被黑衣，颈长而身甚广，其人拜，巴西侯揖之，与坐，且问曰： 何为而来乎？ 对曰： 某善卜者也，知君将有甚忧，故辄奉白。 巴西侯曰： 所忧者何也？ 曰： 席上人将有图君，今不除，后必为害，愿君详之。 巴西侯怒曰： 吾欢宴方洽，何处有怪焉! 命杀之。其人曰： 用吾言皆得安，不用吾言，则吾死，君亦死，将若之何？虽有后悔，其可追乎？ 巴西侯遂杀卜者，置于堂下。时夜将半，众尽醉而皆卧于榻，鋋亦假寐焉。天将晓，忽悸而寤，见己身卧于大石龛中。其中设绣帷，旁列珠玑犀象，有一巨猿状如人，醉卧于地，盖所谓巴西侯也。又见巨熊卧于前者，盖所谓六雄将军也；又一虎顶白，亦卧于前，所谓白额侯也。又一狼，所谓沧浪君也。又有文豹，所谓五豹将军也。又一巨鹿、一狐，皆卧于前，盖所谓钜鹿侯、玄丘校尉也，而皆冥然若醉状。又一龟，形甚异，死于龛前，乃向所杀洞玄先生也。鋋既见，大惊，即出山迳，驰告里中人。里人相集得百数，遂执弓挟矢入山中。至其处，其后猿忽惊而起，且曰： 不听洞玄先生言，今日果如是矣。 遂围其龛，尽杀之。其所陈器玩，莫非珍丽。乃具事以告太守，先是人有持真珠缯帛，涂至此者，俱无何而失，且有年矣，自从绝其患也。（出《宣室志》）
杨叟
乾元初，会稽民有杨叟者，家以资产丰赡闻于郡中。一日，叟将死，卧而呻吟，且仅数月。叟有子曰宗素，以孝行称于里人，迨其父病，罄其产以求医术。后得陈生者究其原， 是翁之病心也。盖以财产既多，其心为利所运，故心已离去其身。非食生人心，不可以补之，而天下生人之心，焉可致耶？如是则非吾之所知也。 宗素既闻之，以为生心故不可得也，独修浮图氏法，庶可以间其疾。即召僧转经，命工图铸其像，已而自赍食，诣郡中佛寺饭僧。一日，因挈食去，误入一山迳中，见山下有石龛，龛有胡僧，貌甚老而枯瘠，衣褐毛缕成袈裟，踞于磐石上。宗素以为异人，即礼而问曰： 师何人也？独处穷谷，以人迹不到之地为家，又无侍者，不惧山野之兽有害于师乎？不然，是得释氏之术者耶？ 僧曰： 吾本是袁氏，祖世居巴山。其后子孙，或在弋阳，散游诸山谷中，尽能绍修祖业。为林泉逸士，极得吟笑。人好为诗者，多称其善吟笑，于是稍闻于天下。有孙氏，亦族也，则多游豪贵之门，亦以善淡谑，故又以之游于市肆间。每一戏，能使人获其利焉。独吾好浮图氏，脱尘俗，栖心岩谷中不动。而在此且有年矣。常慕歌利王割截身体，及菩提投崖以饲饿虎，故吾啖橡栗，饮流泉。恨未有虎狼噬吾，吾亦甘受之。 宗素因告曰： 师真至人，能舍其身而不顾，将以饲山兽，可谓仁勇俱极矣。虽然，弟子父有疾已数月，进而不瘳，某夙夜忧迫，计无所出。有医者云：是心之病也，非食生人之心，固不可得而愈矣。今师能弃身于豺虎，以救其馁，岂若舍命于人，以惠其生乎？愿师详之。 僧曰： 诚如是，果吾之志也。檀越为父而求吾，吾岂有不可之意。且吾以身委于野兽，曷若惠人之生乎？然今日尚未食，愿致一饭而后死也。 宗素且喜且谢，即以所挈食置于前，僧食之立尽，而又曰： 吾既食矣，当亦奉教，然俟吾礼四方之圣也。 于是整其衣，出龛而礼。礼东方已毕，忽跃而腾上一高树。宗素以为神通变化，殆不可测。俄召宗素，厉而问曰： 檀越向者所求何也？ 宗素曰： 愿得生人心，以疗吾父疾。 僧曰： 檀越所愿者，吾已许焉。今欲先说《金刚经》之奥义，且闻乎？ 宗素曰： 某素尚浮图氏，今日获遇吾师，安敢不听乎？ 僧曰： 《金刚经》云，过去心不可得，现在心不可得，未来心不可得，檀越若要取吾心，亦不可得矣。 言已，忽跳跃大呼，化为一猿而去。宗素惊异，惶骇而归。（出《宣室志》）
孙恪
广德中有孙恪秀才者，因下第，游于洛中。至魏王池畔，忽有一大第，土木皆新，路人指云： 斯袁氏之第也。 恪迳往叩扉，无有应声。户侧有小房，帘帷颇洁，谓伺客之所。恪遂褰帘而入。良久，忽闻启关者一女子，光容鉴物，艳丽惊人，珠初涤其月华，柳乍含其烟媚，兰芬灵濯，玉莹尘清。恪疑主人之处子，但潜窥而已。女摘庭中之萱草，凝思久立，遂吟诗曰： 彼见是忘忧，此看同腐草。青山与白云，方展我怀抱。 吟讽惨容。后因来褰帘，忽睹恪，遂惊惭入户，使青衣诘之曰： 子何人，而夕向于此？ 恪乃语以税居之事。曰： 不幸冲突，颇益惭骇。幸望陈达于小娘子。 青衣具以告。女曰： 某之丑拙，况不修容，郎君久盼帘帷，当尽所睹，岂敢更回避耶？愿郎君少伫内厅，当暂饰装而出。 恪慕其容美，喜不自胜。诘青衣曰： 谁氏之子？ 曰： 故袁长官之女，少孤，更无姻戚，唯与妾辈三五人，据此第耳。小娘子见求适人，但未售也。 良久，乃出见恪。美艳愈于向者所睹。命侍婢进茶果曰： 郎君即无第舍，便可迁囊橐于此厅院中。 指青衣谓恪曰： 少有所须，但告此辈。 恪愧荷而已。恪未室，又睹女子之妍丽如是，乃进媒而请之，女亦忻然相受，遂纳为室。袁氏赡足，巨有金缯。而恪久贫，忽车马焕若，服玩华丽，颇为亲友之疑讶。多来诘恪，恪竟不实对。恪因骄倨，不求名第，日洽豪贵，纵酒狂歌，如此三四岁，不离洛中。忽遇表兄张闲云处士，恪谓曰： 既久暌间，颇思从容。愿携衾绸，一来宵话。 张生如其所约。及夜半将寝，张生握恪手，密谓之曰： 愚兄于道门曾有所授，适观弟词色，妖气颇浓，未审别有何所遇？事之巨细，必愿见陈。不然者，当受祸耳。 恪曰： 未尝有所遇也。 张生又曰： 夫人禀阳精，妖受阴气，魂掩魄尽，人则长生；魄掩魂消，人则立死。故鬼怪无形而全阴也，仙人无影而全阳也。阴阳之盛衰，魂魄之交战，在体而微有失位，莫不表白于气色。向观弟神采，阴夺阳位，邪干正腑，真精已耗，识用渐隳，津液倾输，根蒂荡动，骨将化土，颜非渥丹，必为怪异所铄，何坚隐而不剖其由也？ 恪方惊悟，遂陈娶纳之因。张生大骇曰： 只此是也，其奈之何？ 恪曰： 弟忖度之，有何异焉？ 张曰： 岂有袁氏海内无瓜葛之亲哉!又辨慧多能，足为可异矣。 遂告张曰： 某一生邅屯，久处冻馁，因滋婚娶，颇似苏息，不能负义，何以为计？ 张生怒曰： 大丈夫未能事人，焉能事鬼！传云： 妖由人兴，人无衅焉，妖不自作。 且义与身孰亲？身受其灾，而顾其鬼怪之恩义，三尺童子，尚以为不可，何况大丈夫乎？ 张又曰： 吾有宝剑，亦干将之俦亚也。凡有魍魉，见者灭没。前后神验，不可备数。诘朝奉借，倘携密室，必睹其狼狈，不下昔日王君携宝镜而照鹦鹉也。不然者，则不断恩爱耳。 明日，恪遂受剑。张生告去，执手曰： 善伺其便。 恪遂携剑，隐于室内，而终有难色。袁氏俄觉。大怒而责恪曰： 子之穷愁，我使畅泰。不顾恩义，遂兴非为，如此用心，则犬彘不食其余，岂能立节行于人世也？ 恪既被责，惭颜惕虑，叩头曰： 受教于表兄，非宿心也，愿以饮血为盟，更不敢有他意。 汗落伏地。袁氏遂搜得其剑，寸折之，若断轻藕耳。恪愈惧，似欲奔迸。袁氏乃笑曰： 张生一小子，不能以道义诲其表弟，使行其凶险，来当辱之。然观子之心，的应不如是。然吾匹君已数岁也，子何虑哉! 恪方稍安。后数日，因出，遇张生，曰： 无何使我撩虎须，几不脱虎口耳! 张生问剑之所在，具以实对。张生大骇曰： 非吾所知也。 深惧而不敢来谒。后十余年，袁氏已鞠育二子。治家甚严，不喜参杂。后恪之长安，谒旧友人王相国缙，遂荐于南康张万顷大夫，为经略判官，挈家而往。袁氏每遇青松高山，凝睇久之，若有不快意。到端州，袁氏曰： 去此半程，江壖有峡山寺，我家旧有门徒僧惠幽居于此寺。别来数十年，僧行夏腊极高，能别形骸，善出尘垢。倘经彼设食，颇益南行之福。 恪曰： 然。 遂具斋蔬之类。及抵寺，袁氏欣然，易服理妆，携二子诣老僧院，若熟其迳者。恪颇异之。遂将碧玉环子以献僧曰： 此是院中旧物。 僧亦不晓。及斋罢，有野猿数十，连臂下于高松，而食于生台上。后悲啸扪萝而跃，袁氏恻然。俄命笔题僧壁曰： 刚被恩情役此心，无端变化几湮沉。不如逐伴归山去，长啸一声烟雾深。 乃掷笔于地，抚二子咽泣数声，语恪曰： 好住好住!吾当永诀矣。 遂裂衣化为老猿，追啸者跃树而去。将抵深山而复返视。恪乃惊惧，若魂飞神丧。良久抚二子一恸。乃询于老僧，僧方悟： 此猿是贫道为沙弥时所养。开元中，有天使高力士经过此，怜其慧黠，以束帛而易之。闻抵洛京，献于天子。时有天使来往，多说其慧黠过人，长驯扰于上阳宫内。及安史之乱，即不知所之。于戏!不期今日更睹其怪异耳。碧玉环者，本诃陵胡人所施，当时亦随猿颈而往。方今悟矣。 恪遂惆怅，舣舟六七日，携二子而回棹，不复能之任也。（出《传奇》）
崔商
元和中，荆客崔商上峡之黔。秋水既落，舟行甚迟。江滨有溪洞，林木胜绝。商因杖策徐步，穷幽深入。不三四里，忽有人居。石桥竹扉，板屋茅舍，延流诘曲，景象殊迥。商因前诣，有尼众十许延客，姿貌言笑，固非山壑之徒，即升其居。见廷内舍上，多曝果栗，及窥其室，堆积皆满。须臾，则自外斋负众果累累而去，商谓其深山穷谷，非能居焉，疑为妖异，忽遽而返。众尼援引留连，词意甚恳。商既登舟，访于舟子，皆曰： 此猿猱耳。前后遇者非一，赖悟速返。不尔，几为所残。 商即聚僮仆，挟兵杖，亟往寻捕，则无踪迹矣。（出《集异记》）
