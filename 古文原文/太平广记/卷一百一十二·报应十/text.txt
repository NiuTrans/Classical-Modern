史世光董吉宋吏国张元释智兴董雄孟知俭崔善冲唐晏张御史李昕牛腾李元平长沙人乾符僧
史世光
晋史世光，襄阳人。咸和八年，死于武昌，七日，沙门支法山转小品，疲而微卧，闻灵座上如有人声。史家有婢字张信，见世光在灵座，著衣具如平日，语信云： 我本应堕狱中，支和尚为我转经，昙护、昙坚迎我上第七梵天快乐处矣。 护、坚并是山之沙弥已亡者也。后支法山复往，为转大品，又来在座。世光生时，以二幡供养，时在寺中，乃呼张信持幡送我。信曰： 诺。 便绝死。将信持幡，俱西北飞上一青山，如琉璃色。到山顶，望见天门，世光乃自持幡，遣信令还。与一青香，如巴豆，曰： 以上支和尚。 信未还，便遥见世光直入天门。信复道而还，倏忽乃活，亦不复见手中香也，幡亦在故寺中。世光与信去时，其家有六岁儿见之，指语祖母曰： 阿爷飞上天，婆为见否？ 世光后复与天人十余，俱还其家，徘徊而去。每来必见簪帢，去必露髻，信问之，答曰： 天上有冠，不著此也。 后乃著（ 此也后乃著 五字据《法苑珠林》五补。）天冠与群天人鼓琴行歌，径上母堂，信问何用屡来，曰： 我来，欲使汝辈知罪福也，亦兼娱乐阿母。 琴音清妙，不类凡声，家人悉闻之，然其声如隔壁障，不得亲察也，唯信闻之独分明焉。有顷去，信自送，见世光入一黑门，寻即出来，谓信曰： 舅在此日见搒挞，楚痛难胜，省视还也，舅坐犯杀罪，故受此报。可告舅母，会僧转经，当稍免脱。 舅即轻（ 轻 字据明抄本补。）车将军。（出《冥祥记》）
董吉
董吉，于潜人也，奉法三世，至吉尤精进，恒斋戒诵首楞严经。村中有病，辄请吉诵经，所救多愈。同县何晃亦奉法，卒得山毒之病困，（困原作 因 ，据明抄本改。）晃兄惶遽，驰往请吉。董何二舍，相去六七十里，复隔大溪，五月中大雨，晃兄初渡时，水尚未至，吉与期设中食后，比往而山水暴涨不复可涉，吉不能泅，迟回叹息良久。吉既信直，必欲赴期，乃测然发心，自誓曰： 吾救人苦急，不计躯命，冀如来大士，当照乃诚。 便脱衣，以囊经戴置头上，径入水中，量其深浅，乃应至吉颈，及渡，才至膝耳。既得上岸，失囊经，甚悲恨，寻至晃家，三礼忏悔，流涕自责，俯仰之间，便见经囊在高座上，吉悲喜取看，浥浥如有湿气，开囊视经，尚燥如故。于是村人一时奉法。吉家西北，有山高险，中多妖魅，犯害居民。吉以经戒之力，欲降伏之。于山际四五亩地，手伐林木，构造小屋，安设高座，转首楞严经百余日，寂然无妖，民害稍止。后有数人至，与吉言语良久。吉思惟非于潜人，穷山幽绝，何因而来，疑是鬼神，乃谓之曰： 诸君得无是此中鬼耶？ 答曰： 是也。闻君德行清肃，故来相观，并请一事，想必见听。吾世有此山，游居所托，君既来止，虑相犯冒，恒怀不安。今欲更作界分，当杀树为断。 吉曰： 仆贪此寂静，读诵经典，不相干犯，方喜为此，愿见祐助。 鬼答曰： 亦复凭君，不侵克也。 言毕而去。经宿，所芟地四际之外，树皆枯死，如焚焉。（出《冥祥记》）
宋吏国
宋有一国，与罗刹相近。罗刹数入境，食人无度。王与罗刹约言：自今已后，国中人家，各专一日，当分送往，忽复枉杀。有奉佛家，惟有一子，始年十岁，次当充行。舍别之际，父母哀号，便至心念佛，以佛威神力故，大鬼不得近。明日，见子尚在，欢喜同归。于兹遂绝，国人赖焉。（出《幽明录》）
张元
后周张元字孝始，河北万城人也。年十六，其祖丧明三载，元惧忧泣，昼夜经行，以祈福祐。复读《药师经》云： 盲者得视之言。 遂请七僧，燃七层灯，七昼夜转读《药师经》。每日行道祝曰： 元为孙不孝，使祖丧明，今以灯光，并施法界，乞祖目见明，元求代暗。 如此辛勤，至七日。其夜，梦有一翁，以金篦疗其祖目，谓元曰： 勿忧悲也，三日后，祖目必瘥。 元于梦中喜踊，惊觉，乃遍告家人。三日。祖目果瘥。（出《法苑珠林》）
释智兴
唐京师大庄严寺释智兴，洛州人也。励行坚明，依首律师，诵经持律，不辍昏晓。至大业五年仲冬，次当维那鸣钟。同寺僧名三果者，有兄从炀帝南幸江都，中路身亡。初无凶告，通梦于妻曰： 吾行达彭城，不幸病死，生无善行，今堕地狱，备经五苦。赖今月初十日，禅定寺僧智兴鸣钟发响，声振地狱，同受苦者，一时脱解，今生乐处。思报其恩，汝可具绢十匹奉之，并陈意殷勤。 及寤说之，人无信者。寻复梦如初，后十余日，凶问与梦符同。乃以绢奉兴，合寺大德至，咸问兴曰： 何缘鸣钟，乃感斯应？ 兴曰： 余无他术，见佛法藏传云： 罽腻吒王受苦，由鸣钟得停；及增一阿含经，鸣钟作福。 敬遵此事，励力行之。严冬登楼，风切皮肉，露手鸣椎，掌中破裂，不以为苦。鸣钟之始，先发善愿，诸贤圣同入道场，同受法食。愿诸恶趣，闻此钟声，俱时离苦，速得解脱。如斯愿行，察志常奉修，故致兹通感焉。 （出《异苑》，明抄本作出《高僧传》）
董雄
唐董雄，河南人。贞观中，为太理丞。幼奉佛法，蔬食多年。因非累与同列李敬玄、王忻俱维絷。雄专念普门品，日三十遍，锁忽夜解落，雄惊告忻、玄。忻视其锁，坚全在地，而钩连不开，相离数尺，即告守者。御史张守一宿直，命吏烛之而甚怪，重锁封记而去。雄但诵经不辍，至五更，又解落有声，雄复告忻、玄等。至明，守一视之，封题如故，而锁自相离。敬玄素不信佛法，其妻读经，常谓曰： 何为胡神所媚而读此书耶？ 及见雄此事，乃深悟不信之咎，方知佛大圣也。时忻亦诵八菩萨名，满三万遍，昼锁解落，视之如雄无异，不久俱免。（出《法苑珠林》）
孟知俭
唐孟知俭，并州人。少时病，忽亡，见衙府，如平生时，不知其死。逢故人为吏，谓曰： 因何得来？ 具报之，乃知是冥途。吏为检寻曰： 君平生无修福处，何以得还？ 俭曰： 一生诵多心经及高王经，虽不记数，亦三四万遍。 重检获之，遂还。吏问欲知官乎，曰： 甚要。 遂以簿示之，云： 孟知俭合运出身，为曹州参军，转邓州司仓。 即掩却不许看。遂至荒榛，入一黑坑，遂活，不知运是何事。寻有敕募运粮，因放选，授曹州参军。乃悟曰： 此州吾不见，小书耳。 满授登州司仓，去任又选，唱晋州判司，未过而卒。（出《朝野佥载》）
崔善冲
崔善冲，先初任梓州桐山丞，巂州刺史李知古奏充判官。诸蛮叛，杀知古，善冲等二十余人奔走，拟投昆明，夜不知道，冲专念尊经。俄见炬火在前，众便随之，至晓火灭，乃达昆明。（出《报应记》）
唐晏
唐晏，梓州人，持经日七遍。唐开元初，避事晋州安岳县。与人有隙，谗于使君刘肱，肱令人捉晏。夜梦一胡僧云： 急去。 惊起便走，至遂州方义县。肱使奄至，奔走无路，遂一心念经。捕者交横，并无见者，由是获免。（出《报应记》）
张御史
张某，唐天宝中为御史判官，奉使淮南推覆。将渡淮，有黄衫人自后奔走来渡，谓有急事，特驻舟。洎至，乃云： 附载渡淮耳。 御船者欲殴击之，兼责让，何以欲济而辄停留判官。某云： 无击。 反责所由云： 载一百姓渡淮，亦何苦也？ 亲以余食哺之，其人甚愧恧。既济，与某分路。须臾，至前驿，已在门所。某意是嘱请，心甚嫌之，谓曰： 吾适渡汝，何为复至？可即遽去。 云： 己实非人，欲与判官议事，非左右所闻。 因屏左右云： 奉命取君，合淮中溺死，适承一馔，固不忘。已蒙厚恩，只可一日停留耳！ 某求还至舍，有所遗嘱。鬼云： 一日之外，不敢违也，我虽为使，然在地下，职类人间里尹坊胥尔。 某欲前请救，鬼云： 人鬼异路，无宜相逼，恐不免耳。 某遥拜，鬼云： 能一日之内，转千卷续命经，当得延寿。 言讫出去，至门又回，谓云： 识续命经否？ 某初未了知。鬼云： 即人间金刚经也。 某云： 今日已晚，何由转得千卷经？ 鬼云： 但是人转则可。 某乃大呼传舍中及他百姓等数十人同转，至明日晚，终千遍讫。鬼又至云： 判官已免，会须暂谒地府。 众人皆见黄衫吏与某相随出门。既见王，具言千遍续命经足，得延寿命。取检云： 与所诵实同。 因合掌云： 若尔，尤当更得十载寿。 便放重生，至门前，所追吏云： 坐追判官迟回，今已遇捶。 乃袒示之，愿乞少钱。某云： 我贫士，且在逆旅，多恐不办。 鬼云： 唯二百千。 某云： 若是纸钱，当奉五百贯。 鬼云： 感君厚意，但我德素薄，何由受汝许钱，二百千正可。 某云： 今我亦鬼耳，夜还逆旅，未易办得。 鬼云： 判官但心念，令妻子还我，自当得之。 某遂心念甚至。鬼云： 已领讫。 须臾复至，云： 夫人欲与，阿奶不肯。 又令某心念阿奶，须臾曰： 得矣。 某因冥然如落深坑，因此遂活。求假还家，具说其事，妻云： 是夕梦君已死，求二百千纸钱，欲便市造。阿奶故云： 梦中事何足信。 其夕，阿奶又梦。 因得十年后卒也。（出《广异记》）
李昕
唐李昕者，善持千手千眼咒，有人患疟鬼，昕乃咒之。其鬼见形谓人曰： 我本欲大困辱君，为惧李十四郎，不敢复往。 十四郎即昕也。昕家在东郡，客游河南，其妹染疾死。数日苏，说云： 初被数人领入坟墓间，复有数十人，欲相凌辱。其中一人忽云： 此李十四郎妹也，汝辈欲何之？今李十四郎已还，不久至舍。彼善人也，如闻吾等取其妹，必以神咒相困辱，不如早送还之。  乃相与送女至舍。女活后，昕亦到舍也。（出《广异记》）
牛腾
唐牛腾字思远，唐朝散大夫郏城令，弃官从好，精心释教，从其志者终身，常慕陶潜五柳先生之号，故自称布衣公子，即侍中中书令河东侯炎之甥也。侯姓裴氏，未弱冠，明经擢第。再选右卫骑曹参军。公子沉静寡言，少挺异操，河东侯器其贤，朝廷政事皆访之。公子清俭自守，德业过人，故王勃等四人，皆出其门下。年壮而河东侯遇害，公子谪为牂牁建安丞。将行，时中丞崔察用事，贬官皆辞之。素有嫌者，或留之，诛殛甚众。时天后方任酷吏，而崔察先与河东侯不协，陷之。公子将见崔察，惧不知所为。忽衢中遇一人，形甚瑰伟，黄衣盛服，乃问公子： 欲过中丞，得无惧死乎？ 公子惊曰： 然。 又曰： 公有犀角刀子乎？ 曰： 有。 异人曰： 公有刀子甚善。授公以神咒，见中丞时，但俯伏掐诀，（言带犀角刀子，掐手诀，乃可以诵咒。其诀，左手中指第三节横文，以大指爪掐之。）而密诵咒七遍，当有所见，可以无患矣。咒曰： 吉中吉，迦戍律，提中有律，陁阿婆迦呵。  公子俯而诵之，既得，仰视异人亡矣，大异之。即见察，同过三十余人，公子名当二十。前十九人，各呼名过，素有郤，察则留处绞斩者，且半焉。次至公子，如其言诵咒，察久不言。仰视之，见一神人，长丈余，仪质非常，出自西阶，直至察前，右拉其肩，左捩其首，面正当背。而诸人但见崔察低头不言，手注定字而已。公子遂得脱，比至屏回顾，见神人释察而亡矣。公子至牂牁，素秉诚信，笃敬佛道，虽已婚宦，如戒僧焉。口不妄谈，目不妄视，言无伪，行无颇，以是夷獠渐渍其化，遂大布释教于牂牁中。常摄郡长吏，置道场数处。居三年而庄州獠反，转入牂牁，郡人背杀长吏以应之，建安大豪起兵相应，乃劫公子坐于树下，将加戮焉。忽有夷人，持刀斩守者头，乃詈曰： 县丞至惠，汝何忍害若人？ 因置公子于笼中，令力者负而走，于是兼以孥免。事解后，郡以状闻，诏书还公事，许其还归。后宰数邑，皆计日受俸，其清无以加，亦天性也。后弃官，精内教，甚有感焉。（出《纪闻》）
李元平
唐李元平，故睦州刺史伯诚之子，大历五年，客于东阳寺中。读书岁余，薄暮，见一女子，红裙繍襦，容色美丽，娥冶自若，领数青衣，来入僧院，元平悦之，而窥见青衣，问其所适及姓氏。青衣怒曰： 谁家儿郎，遽此相逼；俱为士类。不合形迹也。 元平拜求请见，不许。须臾，女自出院四顾，忽见元平，有如旧识。元平非意所望，延入，问其行李。女曰： 亦欲见君，以论宿昔之事，请君无疑嫌也。 既相悦。经七日，女曰： 我非人，顷者大人曾任江州刺史，君前身为门吏长直，君虽贫贱，而容色可悦。我是一小女子，独处幽房，时不自思量，与君戏调，盖因缘之故，有此私情。才过十旬，君随物故。余虽不哭，殆不胜情，便潜以朱笔涂君左股，将以为志。常持千眼千手咒，每焚香发愿，各生富贵之家，相慕愿为夫妇，请君验之。 元平乃自视，实如其言。及晓将别，谓元平曰： 托生时至，不可久留，后身之父，见任刺史。我年十六，君即为县令，此时正当与君为夫妇未间，幸存思恋，慎勿婚也。然天命已定，君虽别娶。故不可得。 悲泣而去，他年果为夫妇。（出《异物志》）
长沙人
唐长沙人姓吴，征蛮卒夫也，平生以捕猎渔钓为业。常得白龟，羹而食之，乃遍身患疮，悉皆溃烂，痛苦号叫，斯须不可忍，眉鬓手足指皆堕落，未即死。遂乞于安南市中，有僧见而哀之，谓曰： 尔可回心念大悲真言，吾当口授，若能精进，必获善报。 卒依其言受之，一心念诵，后疮痍渐复，手足指皆生，以至平愈。遂削发为僧，号智益，于伏波将军旧宅基建立精舍。住持泉州开元寺。通慧大德楚彤亲识智益，常语之。（出《报应录》）
乾符僧
唐乾符中，有僧忘其名号，恒以课诵为业，未常暂废。因下峡，泊舟白帝城。夜深群动息，持念之际，忽觉有腥秽之气，见水面有一人，渐逼船来。僧问之，曰： 某非人也，姓许名道坤，唐初为夔牧，以贪残暴虐，殁受业报，为滟滪堆龙王三千年，于今二百四十年矣。适闻师持课，大有利益，故来逊谢耳。 僧问曰： 峡路险恶，多覆溺之患，盍敕诸龙而禁戢之，可乎？ 曰： 此类实烦，皆业感所作，非常力而能制也。 僧甚异之，将复问，忽失所在。（出《报应录》）
