时苗王思李凝道尧君卿萧颖士裴枢崔珙韩皋杜佑皇甫湜段文昌李德裕李潘卢罕王珙高季昌
时苗
汉时苗为寿春令。谒治中蒋济，济醉，不见之。归而刻木人，书酒徒蒋济。以弓矢射之。牧长闻之，不能制。（出《独异志》）
王思
王思性急。执笔作书，蝇集笔端，驱去复来。思恚怒，自起逐之，不能得。还取笔掷地，蹋坏之。（出《魏略》，明抄本作出《魏书》）
李凝道
唐衢州龙游县令李凝道性褊急。姊男年七岁，故恼之。即往逐之，不及。遂饼诱得之，咬其胸背流血。姊救之得免。又乘驴于街中，有骑马人，靴鼻拨其膝，遂怒大骂，将殴之。走马遂无所及，忍恶不得，遂嚼路傍棘子血流（出《朝野佥载》）
尧君卿
唐贞观中，冀州武强丞尧君卿失马。既得贼，枷禁未决，君卿指贼面骂曰：老贼，吃虎胆来。敢偷我物！贼举枷击之，应时脑碎而死。（出《朝野佥载》）
萧颖士
唐萧颖士，开元中年十九擢进士第，至二十余，该博三教。性急躁忿戾，举无其比。常使一佣仆杜亮，每一决责，以待调养平复，遵其指使如故。或劝亮曰：子佣夫也，何不择其善主，而受苦若是乎？亮曰：愚岂不知。但爱其才学博奥，以此恋恋不能去。卒至于死。（出《朝野佥载》）
裴枢
河东裴枢字环中。季父耀卿，唐玄宗朝，位至丞相。开元二十一年奏（奏原作春，据明抄本改。）开河漕，以赡国用，上深嘉纳之。亲姨夫中书舍人薛邕，时有知贡举之耗。元日，因来谒枢亲。乃曰：几姊有处（处字原空缺，据黄本补。）分亲故中举人否？其亲指枢。邕整容端手板对曰：三十六郎，自是公共积选之才，不待处分矣。伏恐别有子弟。枢即应声曰：娭子失言。因举酒沥地，誓曰：薛姨夫知举，枢当绝迹匿形，不履人世。其亲决责，令拜谢邕，枢竟不屈。永泰二年，贾至侍郎中举，枢一举而登选。后大历二年，薛邕方知举。枢及第后，归丹阳里，不与杂流交通。又韦元甫除此州，计到郡之明日，合来拜其亲。元甫至丹阳之明日，专使送衣服书状信物，枢怒言不纳。后三日，元甫亲拥骑到枢别业，枢戒其仆，不令报。久停元甫车徒，不得进。元甫不怒，但云：裴君太褊。某乍到，须与军吏监军相识。遽此深责，未敢当也。亲乃遣女奴传话，延元甫就厅事，置酒。元甫陈以公事，枢方出欢话。（出《乾馔子》）
崔珙
唐崔珙为东都留守，判尚书省事。中书舍人崔荆为庶子，公务谒珙，珙不为见。荆乃求与珙素厚善者，使候问之，珙怒不已。他曰，因酒酣，复诘之。居守益忿曰：珙誓不与此人相面。且人为文词，言语何限，岂可以珙弟兄作假对耶？荆尤不喻，亲族咸忧栗不安。甥族中有颖悟者，采取文采，许之。乃掌制日，贬崔珙为抚州郡丞云：因缘雁序，鼓扇浇风。荆因尔成疾。（出《芝田录》）
韩皋
唐韩皋，自中书舍人除御史中丞。西省故事，阁老改官词头，送以次舍人。是时吕渭草敕，皋恐，问曰：仆何故转。习不告。皋劫之曰：与君一时左降？渭急，乃告之。皋又欲诉于改相，渭执之。夺其靴笏。哅哅久之，乃止。（出《国史补》）
杜佑
唐杨茂卿客游杨州，与杜佑书。词多捭阖，以周公吐握之事为讽。佑讶之，时刘禹锡在坐，亦使召杨至，共饮。佑持茂卿书与禹锡曰：请文人一为读之。既毕，佑曰：如何？禹锡曰：大凡布衣之士，皆须摆阖，以动尊贵之心。佑曰：休休，摆阖之事烂也。独不见王舍乎，摆阖陈少游，少游刎其头，今我与公饭吃。过犹不及也。翌日，杨不辞而去。（出《嘉话录》）
皇甫湜
唐皇甫湜气貌刚质，为文古雅，恃才傲物，性复偏直。（明抄本直作急）为郎时，乘酒使气忤同列者。及醒，不自适，求分务东洛。值伊瀍仍岁歉食，淹滞曹不迁，省奉其微，困悴且甚。尝因积雪，门无行迹，庖突不烟。裴度时保厘洛宅，以美词厚币，辟为留守府从事。湜简率少礼，度亦优容之。先是度讨淮西日，恩赐钜万，贮于集贤私第。度信浮图教，念其杀戮者众，恐贻其殃。因舍讨淮叛所得，再修福先佛寺。备极壮丽，就有日矣。将至书于白居易，请为碑。湜在座，忽发怒曰：近舍某而远征白，信获戾于门下矣。某文若（若字原空缺，据黄本补。）方白之作，所谓宝琴瑶瑟而比之桑间濮上也。然何门不可曳长裾，某自此请长揖而退。宾客无不惊栗。度婉词谢之，且曰：初不敢以仰烦长者，虑为大手笔见拒。今既尔，是所愿也。湜怒稍解，则请斗酒而归。至家，独饮其半，乘醉挥毫，其文立就。又明日，洁本以献。文思古謇，字复怪辟。度寻绎久之，不能分其句读。毕叹曰：木玄虚，郭景纯江海之流！因以宝车名马，缯采器玩，约千余缗，置书，遣小将就第酬之。湜省书大怒，掷书于地，谓小将曰：寄谢侍中，何相待之薄也？某之文，非常流之文也。曾与顾况为集序外，未尝造次许人。今者请为此碑，盖受恩深厚耳。其碑约三千字，一字三疋绢，更减五分钱不得。小校既恐且怒，归具告之。僚属列校，咸振腕愤悱，思脔其肉。度闻笑曰：真奇才也。立遣依数酬之。自居守府正郎里第，辇负相望。洛人聚观，比之雍绛泛舟之役。湜领受之无愧色。而卞急之性，独异于人。尝为蜂螫手指，因大躁急。命奴仆暨里中小儿辈，箕敛蜂巢，购以善价。俄顷山聚于庭，则命碎于砧儿，烂于杵臼，绞取津液。以酬其痛。又常命其子松，录诗数首。一字小误，诟詈且跃。手杖不及，则啮腕血流。其性褊急，皆若此。（出《阙史》，黄本作出《国史》）
段文昌
唐段相文昌性介狭。宴席宾客，有眉睫之失，必致怪讶。在西川，有进士薛大白，饮酒称名太多，明日遂不复召。（出《因语录》）
李德裕
刘禹锡（刘禹锡三字原缺，据明抄本补。）唐太和中为宾客，时李德裕同分司东都。禹锡因谒于德裕曰：近曾得白居易文集否？德裕曰：累有相示，别令收贮，然未一披。今日为吾子览之。及取看，而箱笥盈溢，尘土蒙覆。既启而复卷之，谓禹锡曰：吾于此人不足久矣，其文章何必览焉。但恐回吾精绝之心，所以不欲看览。其抑才也如此。初文宗命德裕朝中朋党，首以杨虞卿、牛僧孺为言。杨、牛即白之密友也。其不引翼，皆如此类。（出《北梦琐言》）
李潘
唐礼部侍郎李潘尝缀李贺歌诗，为之集序，未成。知贺有表兄，与贺笔砚之交者。召之见，讬以搜访所遗。其人敬谢，且请曰：某盖记其所为，亦常见其多点窜者。请得所缉者视之，当为改正。潘喜，并付之。弥年绝迹。潘怒，复召诘之。其人曰：某与贺中外，自少多同处。恨其傲忽，尝思报之。所得歌诗，兼旧有者，一时投溷中矣。潘大怒，叱出之，嗟恨良久。故贺歌什传流者少也。（出《幽闲鼓吹》）
卢罕
唐李讷除浙东，路由淮楚，时卢罕为郡守。讷既到，适值远日，罕命设将送素膳于讷。讷初见忻然，迨览状。乃将名与讷父（讷父原作谢，据《玉泉子》改为讷父二字。）讳同。讷，建子也，雅性褊躁，大怒。翌日仅旦，已命鼓棹前去。罕闻之，亟命驾而往，舟且行矣。罕知其故，逊谢良久，且言所由以不谨，笞之。讷去意益坚。罕度不可留，怒曰：大小人多名建，公何怒之深也！遂拂衣而去。（出《玉泉子》）
王珙
唐给事中王柷，名家子，以刚鲠自任。黄寇前，典常州。京国乱离，盘桓江湖，甚有时望。及诏征回，路经于陕。时王珙为帅，颇凶暴。然柷将来必居廊庙，亦加礼待之。柷鄙其人，殊不降接。珙乃于内厅盛张宴席，列妓乐。敛容白柷曰：某虽鄙人，叨忝旌钺，今日多幸，遇轩盖经过。苟不弃末宗，愿厕子侄之列。柷坚不许。珙勃然作色曰：给事王程有限，不敢淹留。俄而罢宴，命将吏速请王给事离馆。暗授意旨，并令害之，一家悉投黄河，尽取其囊橐。以舟行没溺闻奏，朝庭多故，舍而不问。时柷有一子，行至襄州，亦无故投井而死。（出《北梦琐言》）
