沈聿党国清太原小吏村人陈翁乐坤永清县庙崔泽韩愈李逢吉
樊宗训裴度张仲殷凌华
沈聿
贞元中，庶子沈华（华原作聿，据明抄本改。）致仕永崇里。其子聿尉三原。素有别业，在邑之西，聿因官遂修葺焉。于庄之北，平原十余里，垣古埏以建牛坊。秩满。因归农焉。一日，寝堂之东轩。忽惊寤，见二黄吏谓聿曰：府司召郎。聿自谓官罢。无事诣府。拒之未行。二吏坚呼，聿不觉随出。经历亲爱洎家人，挥霍告语，曾无应者。二吏呵驱甚迫，遂北行可二十里。至一城署，人民稀少，道路芜荟，正衙之东街，南北二巨门对启。吏导入北门，止聿屏外。入云，追沈聿到。良久，厅上读状，付司责问。聿惶惧而逃，莫知所诣，遂突入南门。门内有厅，重施帘幙，聿危急，径入帘下。则见紫衣贵人，寝书案后。聿欣有所投，又惧二吏之至，因声气撼动，紫衣遂寤。熟视聿曰：子为何者？聿即称官及姓名。紫衣曰：吾与子亲且故，子其知乎？聿惊感未对。又曰：子非张氏之弥甥乎？吾而祖舅也。子在人间，亦知张谓侍郎乎？聿曰：幼稚时则闻之。家有文集，尚能记念。紫衣喜曰：试为我言。聿念樱桃解结垂檐子，杨柳能低入户枝。紫衣大悦。二吏走至前庭曰：秋局召沈聿。因遥拜，呼紫衣曰生曹，礼谒甚恭。紫衣谓曰：沈聿吾之外孙也，尔可致吾意于秋局，希缓其期。二吏承命而出。俄返曰：敬依教。紫衣曰：尔死矣，宜速归。聿谢辞而出，吏伺聿于门，笑谓聿曰：生曹之德，其可忘哉。因引聿而南。聿大以酒食钱帛许之。忽若梦觉，日已夕矣。亦不以告人，即令致奠二吏于野外。聿亦无恙。又五日，聿晚于庄门复见二吏曰：冤诉不已，须得郎为证。聿即询其事犯，二吏曰：郎建牛坊，平夷十古塚，大被论理，候郎对辩。聿谓曰：此主役之家人银钥擅意也。二吏相顾曰：置即召奴，或可矣。因忽不见。其夜，银钥气蹶而卒。数日，忽复遇二吏，谓聿曰：银钥称郎指教，屈辞甚切，郎宜自往。聿又勤求，特希一为告于生曹，二吏许诺。有顷复至，曰：生曹遣郎今夕潜遁，慎不得泄。藏伏三日，事则济矣。言讫不见。聿乃密择捷马，乘夜独游。聿曾于同州**寺寓居习业，因往诣之。及至，（至原作出，据明钞本、陈校本改。）遇所友之僧出，因投其房。当宿累日，惧贻严君之忧，则径归京，不敢以实启。庄夫至云：前夜火发，北原之牛坊，已为煨烬矣。聿终免焉。（出《集异记》）
党国清
晋阳东南二十里，有台骀庙，在汾水旁。元和中，王锷（锷原作愕，据明抄本改）镇河东时，有里民党国清者，善建屋。一夕，梦黑衣人至门，谓国清曰：台骀神召汝。随之而去。出都门，行二十里，至台骀神庙。庙门外有吏卒数十，被甲执兵，罗列左右，国清恐悸不敢进。使者曰：子无惧。已而入谒。见有兵士百余人，传导甚严，既再拜。台骀神召国清升阶曰：吾庙宇隳漏，风日飘损，每天雨，即吾之衣裾几席沾湿。且尔为吾塞其罅隙，无使有风雨之苦。国清曰：谨受命。于是搏涂登庙舍，尽补其漏。即毕，神召黑衣者。送国清还。出庙门，西北而去，未行十里，忽闻传呼之声，使者与国清俱匿于道左。俄见百余骑，自北而南，执兵设辟者数十。有一人具冠冕，紫衣金佩，御白马，仪壮魁伟，殿后者最众。使者曰：磨笄山神也，以明日会食于李氏之门，今夕故先谒吾君于庙耳。国清与使者俱入城门，忽觉目皆微惨，以乎搔之，悸然而寤。明日，往台骀庙中，见几上有屋坏泄雨之迹。视其屋，果有补葺之处。及归，行未六七里，闻道西村堡中有箫鼓声，因往谒焉。见设筵，有巫者呼舞，乃醮神也。国清讯之，曰：此李氏之居也。李存古尝为衙将，往年范司徒罪其慢法，以有军功，故宥其死，摈于雁门郡。雁门有磨笄山神，存古常祷其庙，愿得生还。近者以赦获归。存古谓磨笄山神所祐，于是醮之。果与国清梦同也。（出《河东记》）
太原小吏
王锷镇太原，尝一日亭午之际，有小吏，见一神人，长丈余，介金仗剑，自衙门缓步而来。既而伫立久之，若有所伺。小吏见之甚惧，白于衙将靳坦、张和。偕视之，如小吏言。俄有暴风起，因忽不见。后月余而锷薨，时元和中也。（出《宣室志》）
村人陈翁
云朔之间尝大旱，时暑亦甚，里人病热者以千数。有甿陈翁者，因独行田间，忽逢一人，仪状其异，擐金甲，左右佩弧矢，执长剑，御良马，，朱缨金佩，光采华焕，鞭马疾驰。适遇陈翁，因驻马而语曰：汝非里中人乎？翁曰：某农人，家于此已有年矣。神人曰：我天使，上帝以汝里中人俱病热，岂独骄阳之所为乎？且有厉鬼在君邑中。故邑人多病，上命我逐之。已而不见。陈翁即以其事白于里人。自是云朔之间，病热皆愈。（出《宣室记》）
乐坤
乐坤，旧名冲，累举不第。元和十二年，乃罢举东归，至华阴。夜祷岳庙，以卜进退之计。中夜，忽梦一青绶人，检簿出来报云：来年有乐坤名已到，冥簿不见乐冲也。冲遂改为坤。来年如其说。春闱后，经岳祈谢，又祝官位所至。（所至原为主簿，据明钞本改。）梦中称官历四资，郡守而已，乃终于郢州。（出《云溪友议》）
永清县庙
房州永清县，去郡东百二十里，山邑残毁，城郭萧条。穆宗时，有县令至任逾年，其弟宁省，乍睹见牢落，不胜其忧。暇日，周览四隅，无非榛棘，见荒庙岿然，土偶罗列，无门榜牌记，莫知谁氏。访之邑吏，但云永清大王而已。令弟徙倚久之，昏然成寐，与神相接。神曰：我名迹不显久矣。郁然欲自述其由，恐为妖怪。今吾子致问，得伸积年之愤。我毗陵人也，大父子隐，吴书有传。诛南山之虎，斩长桥之蛟，与民除害，阴功昭著。余素有壮志，以功佐时。余名廓，为上帝所命，于金商均房四郡之间，捕鸷兽。余数年之内，剿戮猛虎，不可胜数，生聚顿安。虎之首帅在西城郡，其形伟博，便捷异常，身如白锦，额有圆光如镜，害人最多，余亦诛之。居人怀恩，为余立庙。自襄汉之北，蓝关之南，凡三十余处，皆余憩息之所也。岁祀绵远，俗传多误，以余为白虎神。幸君子访问，愿为显示，以正其非。他日，令弟言于襄阳从事，乃出版值于庙中。尘侵雨渍，文字将灭，大中壬申岁，襄州观察判官王澄，刻石于庙。（出《集异记》。明抄本作出《录异记》）
崔泽
王锷镇太原，有清河崔泽者，长庆中刺坊州。常避暑于庭，时风月清朗。忽见一丈夫身甚长，峨冠广袖，自堂之前轩而降，立于阶所，厉声而呼，凡三呼而止。崔氏一家皆见，泽惧而且恶，命家僮逼之，已亡见矣。是夕，泽被疾。至明日，发使献书，愿解官归老，相府不许。后月余，卒于郡。（出《宣室志》）
韩愈
吏部侍郎韩愈，长庆四年夏，以疾不治务。至秋九月免，疾益甚。冬十一月，于靖安里昼卧。见一神人。长丈余，被甲仗剑，佩弧矢，仪状甚峻，至寝室，立于榻前。久而谓愈曰：帝命与卿计事。愈遽起，整冠而坐曰：臣不幸有疾，敢以（以原做不。据明钞本改。）踞见王。神人曰：威粹骨蕝国，世与韩氏为仇，今欲讨之而力不足。卿以为何如？对曰：臣愿从大王讨之。神人颔而去。于是书其词，置于座侧，数日不能解。至十二月而卒。（出《宣室志》）
李逢吉
故相李逢吉，尝为司空范希朝从事于单于府。时金城寺有老僧无为者，年七十余。尝一日独处禅斋，负壁而坐，瞬目数息。忽有一介甲持殳者，由寺而至。食顷，闻报李从事来，自是逢吉将游金城寺。无为辄见向者神人先至，率以为常。衙将简郢，与无为弟子法真善，常为郢语之。（出《宣室志》）
樊宗训
硖石县西有圣女神祠，县令韦谋，与前县令樊宗训游焉。宗训性疏复，不以神鬼为意，以鞭划其墙壁，抉剔其衣祛，言笑慢亵。归数日，邑中有狂僧，忽突入县门大呼曰：县令当持法，奈何放纵恶人，遣凌轹恣横？谋遣人逐出，亦不察其意也。旬余，谋小女病，召巫者视之曰：圣女传语长官，土地神灵，尽望长官庇护。岂有教人侵夺？前者遣阿师白于长官，又不见喻。韦君曰：恶人是谁？即与捕捉。曰：前县令樊宗训，又已发，无可奈何。以后幸长官留意，勿令如此。小娘子疾苦即应愈。韦君谢之，令人焚香洒扫，邑中皆加敬畏，其女数日即愈。（出《室异记》，黄本作出《述异记》）
裴度
裴度少时，有术士云：命属北斗廉贞星神，宜每存敬，祭以果酒。度从之，奉事甚谨。及为相，机务繁冗，乃致遗忘。心恒不足，然未尝言之于人，诸子亦不知。京师有道者来谒，留之与语。曰：公昔年尊奉神，何故中道而止？崇护不已，亦有感于相公。度笑而已。后为太原节度使，家人病，迎女巫视之。弹胡琴，颠倒良久，蹶然而起曰：请裴相公。廉贞将军遣传语 大无情，都不相知耶？ 将军甚怒，相公何不谢之。度甚惊。巫曰：当择良日洁斋，于净院焚香，具酒果，廉贞将军亦欲现形于相公。其日，度沐浴，具公服，立于阶下，东向奠酒再拜。见一人金甲持戈，长三丈余，北向而立。裴公汗洽，俯伏不敢动，少顷即不见。问左右，皆云无之。度尊奉不敢怠忽也。（出《逸史》）
张仲殷
户部郎中张滂之子，曰仲殷，于南山内读书，遂结时流子弟三四人。仲殷性亦聪利，但不攻文学，好习弓马。时与同侣挟弹，游步林薮。去所止数里，见一老人持弓，逐一鹿绕林，一矢中之，洞胸而倒。仲殷惊赏。老人曰：君能此乎？仲殷曰：固所好也。老人曰：获此一鹿，吾无所用，奉赠君，以充一饭之费。仲殷等敬谢之。老人曰：明日能来看射否？明日至，亦见老人逐鹿。复射之，与前无异，复又与仲殷。仲殷益异之。如是三度，仲殷乃拜乞射法。老人曰：观子似可教也。明日复期于此，不用令他人知也。仲殷乃明日复至其所。老人还至，遂引仲殷西行四五里，入一谷口。路渐低下，如入洞中，草树有异人间，仲殷弥敬之。约行三十余里，至一大庄，如卿相之别业焉。止仲殷于中门外厅中，老人整服而入，有修谒之状。出曰：姨知君来此，明日往相见。仲殷敬诺而宿于厅。至明日，敕奴仆与仲殷备汤沐，更易新衣。老人具馔于中堂，延仲殷入拜母。仲殷拜堂下，母不为起，亦无辞让。老人又延升堂就坐，视其状貌，不多类人，或似过老变易，又如猿玃之状。其所食品物甚多，仲饮食次，亦不见其母动匕箸，倏忽而毕。久视之，敛坐如故，既而食物皆尽。老人复引仲殷出，于厅前树下，施床而坐。老人即命弓矢，仰首（首原作卧，据明抄本改。）指一树枝曰：十箭取此一尺。遂发矢十枝，射落碎枝十段，接成一尺，谓仲殷曰：此定如何？仲殷拜于床下曰：敬服。又命墙头上立十针焉，去三十步，举其第一也。乃按次射之，发无不中者也。遂教仲殷屈伸距跗之势。但约臂腕骨，臂腕骨相柱，而弓已满。故无强弱，皆不（不字原缺，据明抄本补。）费力也。数日，仲殷已得其妙。老人抚之，谓仲殷曰：止于此矣。勉驰此名，左右各（明抄本名作且）教取五千人，以救乱世也。遂却引归至故处。而仲殷艺日新，果有善射之名。受其教者，（者字原空缺，据明抄本、黄本补。）虽童子妇人，即可与谈武矣。后父卒除服，偶游于东平军，乃教得数千人而卒。其老人盖山神也。善射者必趫度通臂，故母类于猿焉。（出《原化记》）
凌华
杭州富阳狱吏曰凌华，骨状不凡。常遇施翁相曰：能舍吏，当为上将军。华为吏酷暴，每有缧絏者，必扼喉撞心，以取贿赂。元和初，病一夕而死。将死，见黄衫吏赍诏（诏原作印。据明抄本改。）而前，宣云：牒奉处分，以华昔日曾宰剧县，甚著能绩。后有缺行，败其成功。谪官圜扉，伺其修省。既迷所履，太乖乃心。玉枕嶷然，委于庸贱。念兹贵骨，须有所归。今镇海军讨逆诸臣，合为上将。骨未圆实，难壮威棱。宜易之以得人，免块然而妄处。付司追凌华，凿玉枕骨送上。仍令所司，量事优恤。于是黄衫人引入。有绿冠裳者隔帘语曰：今日之来，德之不修也。见小吏而失禄，窃为吾子惜焉。命左右取钳槌。俄顷，有缁衣豹袖执斤斧者三人。绿裳赐华酒王盅，昏然而醉。唯闻琢其脑，声绝而华醉醒。复止华于西阶以听命。移时，有宣言曰：亡贵之人，理宜裨补。量延半纪，仍赍十千。宣讫，绿裳延华升阶语曰：吾汉朝隐屠钓之人也。盖求全身，微规小利。既殁之后，责受此官。位卑职猥，殊不快志。足下莫叹失其贵骨，此事稍大，非独一人。命酒与华对（明钞本无对字）酌别。饮数杯，冥然无所知。既醒，宛然在废床之上。扪其脑而骨已亡，其侪流赙助，凡十千焉。后十五年而卒。（出《集异记》）
