房玄龄不空三藏一行无畏三藏玉龙子狄惟谦子朗
风秦始皇王莽贾谧张华刘曜刘裔徐羡之柳世隆崔惠景许世宗徐妃李密
虹夏世隆陈济妻薛愿刘义庆首阳山韦皋雨
房玄龄
唐贞观末，房玄龄避位归第。时天旱，太宗将幸芙蓉园，观风俗。玄龄闻之，戒其子曰： 銮舆必当见幸，亟使洒扫，兼备馔具。 有顷，太宗果先幸其第，便载入宫。其夕大雨，咸以为优贤之应。（出《大唐新语》）
不空三藏
唐梵僧不空，得总持门，能役百神，玄宗礼之。岁旱，命祈雨。不空言可过某日，今祈之必暴。上乃命金刚三藏，设坛请雨。果连淋注不止，坊市有漂溺者，遽召不空止之。遂於寺庭，建泥龙五六。乃溜水，胡言詈之。良久，复置之大笑。有顷雨霁。玄宗又尝诏术士罗公远与不空祈雨，互陈其效。俱召问之，不空曰： 臣昨焚白檀香龙。 上命左右掬庭水嗅之，果有檀香气。每祈雨，无他轨则，但设数绣座，手旋数寸木神，念咒掷之，自立于座上。伺木神口角牙出，目瞚，雨辄至。（出《酉阳杂俎》）
一行
僧一行，开元中尝旱，玄宗令祈雨。曰： 当得一器，上有龙状者，方可致之。 命如内府遍视，皆言不类。后指一镜鼻盘龙，喜曰： 此真龙矣。 持入道场，一夕而雨。或云，是扬州新进。初范模时，有异人至，请闭户入室。数日开户，模成，其人已失。有图并传，见行于世。此镜。五月五日于杨子江心铸之。（出《酉阳杂俎》）
无畏三藏
玄宗尝幸东都，大旱。圣善寺竺乾国三藏僧无畏善召龙致雨术，上遣力士疾召请雨。奏云： 今旱数当然，召龙必兴烈风雷雨，适足暴物，不可为之。 上强之曰： 人苦暑病久矣，虽暴风疾雷，亦足快意。 不得已，乃奉诏。有司陈请雨之具，幡幢像设甚备。笑曰： 斯不足以致雨。 悉命撤之，独盛一钵水，以小刀子搅旋之，胡言数百祝之。须臾有龙，状类其大指，赤色。首撤水上，俄复没于钵中。复以刀搅咒之三，顷之，白气自钵中兴，如炉烟，径上数尺，稍稍引出讲堂外。谓力士曰： 亟去，雨至矣。 力士绝驰去，还顾白气，旋绕亘空，若一匹素。既而昏霾大风，震雷而雨。力士才及天津之南，风雨亦随马而至，天衢大树多拔。力士比复奏，衣尽沾湿。（出《柳氏史》）
玉龙子
唐玄宗至渭水，侍者得玉龙子进。上皇曰： 吾为婴儿时，天后召诸孙，坐於殿上，观其嬉戏。因出西国所贡玉环兼杯盘，罗列殿上，纵令争取，以观其志。莫不奔竞，厚有所得。时吾在其中独坐，略不为动。后抚吾背曰： 此儿当为太平天子。 因取玉龙子赐吾。本太宗於晋阳宫得之，文德皇后尝置之衣中。及大帝载诞日，后以珠络衣褓并玉龙子赐焉，其后尝藏于内府。虽广不数寸，而温润精巧，非人间所有，以为国瑞，帝帝相传。上皇即位初，每京师悯雨，即祷之，必有霖注。逼而视之，苦奋鳞鬣。开元中，三辅大旱。上皇复祈祷，而涉旬无应。乃密投于南内（ 内 原作 山 ，据明抄本改）龙池。俄而云物暴起，风雨随作。及上皇幸西蜀，车驾回次渭水，将渡，驻跸于水滨。左右侍者，因临流濯弄，沙中得之。自后夜中必有光彩，辉焕一室。上皇还京，为小黄门私窃，以遗李辅国，常致柜中。辅国将败，夜闻柜中如有声，开而视之，已亡所在。人有诗曰： 圣运潜符瑞玉龙，自兴云雨更无纵。不如渭水沙中得，争保銮舆复九重。 （出《神异录》）
狄惟谦
唐会昌中，北都晋阳令狄惟谦，仁杰之后。守官清恪，不畏强御。属邑境亢阳，自春徂夏，数百里田，皆耗璪。祷于晋祠，略无其应。时有郭天师，暨（明抄本 暨 作 即 ）并州女巫，少攻符术，多行厌胜。监军使携至京国，因缘中贵，出入宫掖，遂赐天师号。旋归本土。佥曰： 若得天师一至晋祠，则不足忧矣。 惟谦请于主帅，（ 主帅 原作 天师 ，据明抄本改。）初甚难之。既而敦请，主帅遂亲往迓焉。巫者唯唯。乃具车舆，列幡盖，惟谦躬为控马。既至祠所，盛设供帐，磬折庭中。翌日，语惟谦曰： 我为尔飞符上界请雨，已奉天地命，必在至诚，三日雨当足矣。 繇是四郊士庶云集，期满无征。又曰： 灾沴所兴，良由县令无德。我为尔再告天，七日方合有雨。 惟谦引罪，奉之愈谨，竟无其效。乃骤欲入州，复拜留曰： 天师已为万姓来，更乞至心祈请。 悖然而詈曰： 庸琐官人，不知天道。天时未肯下雨，留我将复奚为。 乃谢曰： 非敢更烦天师？俟明相饯耳。 于是宿戒左右： 我为巫者所辱，岂可复言为官耶？诘旦有所指挥，汝等咸须相禀。是非好恶，予自当之。 迨晓，时门未开，郭已严饰归骑，而狄酒肴供设，一无所施。郭乃坐堂中，大恣诃责。惟谦遂曰： 左道女巫，妖惑日久，当须毙在此日，焉敢言归？ 叱左右，于神前鞭背二十，投于漂水。祠后有山，高可十丈。遽命设席焚香，从吏悉皆放还，簪笏立其上。于是阖城骇愕，云邑长杖杀天师，驰走纷纭，观者如堵。时砂石流烁，忽起片云，大如车盖，先覆惟谦立所，四郊云物会之。雷震数声，甘雨大澍，原野无不滂流。士庶数千，自山拥惟谦而下。州将以杀巫者，初亦怒之，既而精诚感应，深加叹异。表列其事，诏书褒异云： 惟谦剧邑良才，忠臣华胄。睹兹天厉，将瘅下民，当请祷于晋祠，类投巫于邺县。曝山椒之畏景，事等焚躯。起天际之油云，情同剪爪。遂使旱风潜息，甘泽旋流。昊天犹监克诚，予意岂忘褒善。特颁朱绂，俾耀铜章。勿替令名，更昭殊绩。 乃赐钱五十万。（出《剧谈录》）
子郎
伪蜀王氏，梁州天旱，祈祷无验。僧子郎诣州，云能致雨。乃具十石瓮贮水，僧坐其中，水灭于顶者，凡三日，雨足。州将王宗俦异礼之，檀越云集，后莫知所适。僧令蔼，他日于兴州见之，因问其术。曰： 此闭气耳，习之一月就。本法于湫潭中作观，与龙相系。龙为定力所制，必致惊动，因而致雨。然不如瓮中为之，保无他害。 （出《北梦琐言》）
风
秦始皇
秦始皇二十八年，渡淮至衡山，浮江至湘，遇大风。博士云： 尧女舜妻葬于此。 始皇怒，使刑徒三千人，伐湘山树。（出《广古今五行记》）
王莽
王莽地皇四年，大风，毁路堂。其年，司徒王寻、司空王邑守昆阳，光武起兵南阳，至昆阳，败之。风雷屋瓦皆飞，雨下如注，滍川盛溢。寻、邑乘死人而渡，王寻见杀，军人皆散走。王邑还长安，莽败，俱被诛。（出《广古今五行记》）
贾谧
西晋八年六月，飘风吹贾谧朝衣，飞数百丈。明年，谧诛。其年十一月，京都大风，发屋折木。十二月，愍怀太子幽废，死于许昌。三子幽于金墉，杀太子母谢氏，丧还洛，又大风雷电，帷盖风裂。（出《广古今五行记》）
张华
西晋永康元年，大风，飞石沙折木。其年四月，张华舍，风飘起折木，飞缯轴六七枚。是月，赵王伦矫制废贾后，害张华、裴頠等。（出《广古今五行记》）
刘曜
前赵刘曜，葬父母，费用亿计。发掘古冢。暴骸骨原野，哭声盈衢。大霖雨。震曜父墓门屋，大风飘散（ 散 字原缺，据明抄本改），发父寝堂于外垣五十余步。松柏植已成林，至是悉枯死。曜竟为石勒所擒。（出《广古今五行记》）
刘裔
东晋成帝时，刘裔镇守浔阳。有回风从东来，入裔船中，状如匹练，长五六丈。术人戴洋曰： 有刀兵死丧之乱。 顷为郭默所杀。（出《广古今五行记》）
徐羡之
宋徐羡之，文帝初，任扬州。有飘风起自西门，须臾合，直至厅事，绕帽及席，迳造西际。寻而羡之为文帝所诛。（出《广古今五行记》）
柳世隆
宋孝武时，柳太尉世隆，乘车行还。於庭中洗车，有大风从门而入，直来冲车有声，车盖覆向天。是年，明帝立，合门被杀。（出《广古今五行记》）
崔惠景
宋崔惠景围台城，有五色幡，风吹，飞在云中，半日乃下。众见惊异，相谓曰： 幡者事当翻覆。 数日而惠景败。（出《广古今五行记》）
许世宗
北齐北海王许世宗，时转为录尚书，拜命。其夜暴风震雷，拔庭中桐树六十围者，倒立本处。识者知其不终。竟为高肇所谮。旬日处死。（出《广古今五行记》）
徐妃
梁元帝妃徐妃，初嫁夕，车至西州，而疾风大起，发屋折木。无何，雪霰交下，帷帘皆白。及长还之日，又大雷电，西州厅事，两柱俱碎。帝以为不祥。妃竟以淫秽自杀。不中之应。（出《广古今五行记》）
李密
隋大业十三年二月，李密于巩县南设坛，刑白马祭天，称魏公，置僚佐。改元升坛时，黑风从西北暴至，吹密衣冠及左右僚属，皆倒于坛下。沙尘暗天，咫尺不相见，良久乃息。贼军恶之，俄而密败。（出《广古今五行记》）
虹夏世隆
故越王无诸旧宫上，有大杉树，空中，可坐十余人。越人夏世隆，高尚不仕，常之故宫。因雨霁欲暮，断虹饮于宫池，渐渐缩小，化为男子，著黄赤紫之间衣而入树，良久不出。世隆怪异，乃召邻之年少十数人，往视之，见男子为大赤蛇盘绕。众惧不敢逼，而少年遥掷瓦砾。闻树中有声极异，如妇人之哭。须臾，云雾不相见，又闻隐隐如远雷之响。俄有一彩龙，与赤鹄飞去。及晓，世隆往观之。见树中紫蛇皮及五色蛟皮，欲取以归，有火生树中，树焚荡尽。吴景帝永安三年七月也。（出《东瓯后记》）
陈济妻
庐陵巴丘人陈济，为州吏。其妇秦在家，一丈夫长大端正，著绛碧袍，衫色炫耀，来从之。后常相期于一山涧，至于寝处，不觉有人道相感接。如是积年。村人观其所至，辄有虹见。秦至水侧，丈夫有金瓶，引水共饮，后遂有身。生儿（ 儿 原作 而 ，据明抄本改）如人，多肉。济假还，秦惧见之，内于盆中。丈夫云： 儿小，未可得我去。 自衣，即以绛囊盛。时出与乳之时，辄风雨，邻人见虹下其庭。丈夫复少时来，将儿去，人见二虹出其家。数年而来省母。后秦适田，见二虹于涧，畏之。须臾，见丈夫云： 是我，无所畏。 从此乃绝。（出《神异录》）
薛愿
东晋义熙初，晋陵薛愿，有虹饮其釜鬲，噏响便竭。愿辇酒灌之，随投随竭，乃吐金满器，於是日益隆富。（出《文枢镜要》）
刘义庆
宋长沙王道邻子义庆，在广陵卧疾。食粥次，忽有白虹入室，就饮其粥。义庆掷器于阶，遂作风雨声，振于庭户，良久不见。（出《独异志》）
首阳山
后魏明帝正光二年，夏六月，首阳山中，有晚虹下饮于溪泉。有樵人阳万，于岭下见之。良久，化为女子，年如十六七。异之，问不言。乃告蒲津戍将宇文显，取之以闻。明帝召入宫，见其容貌姝美。问云： 我天女也，暂降人间。 帝欲逼幸，而色甚难。复令左右拥抱，声如钟磬，化为虹而上天。（出《八庙穷经录》，明抄本作《八庙怪录》，疑当是《八朝穷怪录》）
韦皋
唐宰相韦皋，镇蜀。尝与宾客从事十余人，宴郡西亭。暴风雨，俄顷而霁。方就食，忽虹霓自空而下，直入庭，垂首于筵。韦与宾偕悸而退，吸其食饮且尽。首似驴，霏然若晴霞状，红碧相霭。虚空五色，四视左右，久而方去。公惧且恶之，遂罢宴。时故河南少尹豆卢署，客于蜀。亦列坐。因起曰： 公何为色忧乎？ 曰： 吾闻虹霓者，妖沴之气。今宴方酣而沴气止吾筵，岂非怪之甚者乎？吾窃惧此。 署曰： 真天下祥符也，固不为人之怪耳。夫虹霓天使也，降于邪则为戾，降于正则为祥。理宜然矣。公正人也，是宜为庆为祥。敢以前贺。 于是具以帛书其语而献，公览而喜。后旬余，有诏就拜中书令。（出《祥验集》）
