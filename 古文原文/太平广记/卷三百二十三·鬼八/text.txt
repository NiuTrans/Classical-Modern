张隆吉宕石富阳人给使甄法崇谢晦谢灵运梁清徐道饶东莱陈氏谢道欣沈寂之王胡陶继之朱泰戴承伯章授旋续门生张道虚
张隆
宋永初三年，吴郡张隆家，忽有一鬼。云：汝与我食，当相佑助。后为作食，因以大刀斫其所食处。便闻数十人哭，哭亦甚悲，云：死何由得棺？又闻云：主人家有破船，奴甚爱惜，当取为棺。见取船至，有釜锯声。日既暝，闻呼唤举尸置船中。隆皆不见，惟闻处分。便见船渐升空，入云宵中。及灭后，复闻如有数十人大笑云：汝那能杀我也，但向以恶我憎汝，故隐没汝船耳。隆便回意奉事此鬼，问吉凶及将来之计，语隆曰：汝可以大瓮著壁角中，我当为觅物也。十日一倒，有钱及金银铜铁鱼腥之属。（出《幽明录》）
吉宕石
吉未翰从弟名宕石，先作檀道济参军。尝病，因见人著朱衣前来，揖云：特来相迎。宕石厚为施设，求免。鬼曰：感君延接，当为少停。乃不复见。宕石渐差。后丁艰，还寿阳，复见鬼曰：迎使寻至，君便可束妆。宕石曰：君前已留怀，复得见愍否？鬼曰：前召欲相使役，故停耳。今泰山屈君为主簿，又使随至，不可辞也。便见车马传教，油戟罗列于前，指示家人，人莫见也。宕石介书呼亲友告别，语笑之中，便奄然而尽。（出《幽明录》）
富阳人
宋元嘉初，富阳人姓王，于穷渎中作蟹簖。旦往视，见一材头，长二尺许，在簖裂开，蟹出都尽，乃修治簖，出材岸上。明往看之，见材复在簖中，败如前。王又治簖，再往视，所见如初。王疑此材妖异，乃取纳蟹笼中，系担头归，云：至家当破燃之。未之家三里，闻中倅动，转顾，见向材头变成一物，人面猴身，一手一足，语王曰：我性嗜蟹，此实入水破若蟹簖，相负已多，望君见恕。开笼出我，我是山神，当相佑助，使全簖大待蟹。王曰：汝犯暴人，前后非一，罪自应死。此物转顿，请乞放，又频问君姓名为何，王回顾不应答。去家转近，物曰：既不放我，又不告我姓名，当复何计，但应就死耳。王至家，炽火焚之，后寂无复异。土俗谓之山魈，云：知人姓名，则能中伤人，所以勤问，正欲害人自免。（出《述异记》）
给使
近世有人得一小给使，频求还家未遂。后日久，此吏在南窗下眠。此人见门中有一妇人，年五六十，肥大，行步艰难。吏眠失复，妇人至床边，取被以复之。回复出门去，吏转侧衣落，妇人复如初。此人心怪，明问吏：以何事求归？吏云：母病。次问状貌及年，皆为所见，唯云形瘦不同。又问母何患，答云：病肿。而即与吏假，使出。便得家信云：母丧。追什所见之肥，乃是其肿状也。（出《幽明录》）
甄法崇
宋甄法崇，永初中，为江陵令，在任严明。其时南平缪士为江安令，卒于官。后一年，崇在厅，忽见一人从门而入，云：缪士谨通。法崇知其亡，因问卿貌何故瘦，答云：我生时所行，善不补恶，罹系苦，复勤剧理墨。
又云：（云原作去，据明抄本改。）卿县民某甲，负我米千余担，无券书。悍不还。今儿累穷毙，乞为严勑。法崇曰：卿可作词。士云：向不赍纸，且又不复书矣。法崇令省事取笔，疏其语，士口授，其言历历。词成，谢而去。法崇以事问缪家，云：有此。登时摄问，负米者畏怖，依实输还。（出《诸宫旧事》）
谢晦
谢晦在荆州，壁角间有一赤鬼，长可三尺，来至其前，手擎铜盘，满中是血。晦得乃纸盘，须臾而没。（出《异苑》）
谢灵运
谢灵运以元嘉五年，忽见谢晦，手提其头，来坐别床，血流淋落，不可忍视。又所服貂裘，血淹满箧。及为临川郡，饭中欻有大虫。遂被诛。（出《异苑》）
梁清
宋文帝世，天水梁清，家在京师新亭。腊月将祀，使婢于爨室造食，忽觉空中有物，操杖打婢。婢走告清，清遂往，见瓯器自运，盛饮斟羹，罗列案上，闻哺啜之声。清曰：何不形见？乃见一人，著平上帻，乌皮裤褶，云：我京兆人，亡没飘寄，闻卿好士，故来相从。清便席地共坐，设肴酒。鬼云：卿有祀事云云。清图某郡，先以访鬼，鬼云，所规必谐。某月某日除出，果然。鬼云：郡甚优闲，吾愿周旋。清答：甚善。后停舟石头，待之五日，鬼不来。于是引路，达彭城，方见至。同在郡数年，还都，亦相随而返。（出《述异记》）
徐道饶
徐道饶，以元嘉十年，忽见一鬼，自言是其先人。于时冬日，天气清朗，先积稻屋下，云：汝明日可曝谷，天方大雨，未有晴时。饶从其教，鬼亦助辇。后果霖雨。时有见者，形如狝猴。饶就道士请符，悬著窗户。鬼便大笑：欲以此断我，我自能从狗窦中入。虽则此语，而不复进。经数日，叹云：徐叔宝来，吾不宜见之。后日果至，于是遂绝。（出《异苑》）
东莱陈氏
东莱有一家姓陈，家百余口。朝炊釜不沸，举甑看之，忽有一白头公，从釜中出。便诣师，师云：此大怪，应灭门。便归大作械，械成，使置门壁下，坚闭门在内。有马骑麾盖来叩门者，慎勿应。乃归，合手伐得百余械，置门屋下。果有人至，呼不应。主帅大怒，令缘门入。从人窥门内，见大小械百余。出门还说如此，帅大惶惋。语左右云：教速来。不速来，遂无复一人当去，何以解罪也？从此北行，可八十里，有一百三口，取以当之。后十日中，此家死亡都尽。此家亦姓陈。（出《搜神记》）
谢道欣
会稽郡常有大鬼，长数丈，腰大数十围，高冠玄服。郡将吉凶，先于雷门示忧喜之兆。谢氏一族，忧喜必告。谢弘道未遭母艰数月，鬼晨夕来临。及后将转吏部尚书，拊掌三节舞，自大门至中庭，寻而迁问至。谢道欣遭重艰，至离塘行墓地。往向夜，见离塘有双炬。须臾，火忽入水中，仍舒长数十丈，色白如练。稍稍渐还赤，散成数百炬，追逐车从而行。悉见火中有鬼，甚长大，头如五石罗，其状如大醉者，左右小鬼共扶之。是年孙恩作乱，会稽大小，莫不翼戴。时以为欣之所见，乱之征也。禹会诸侯会稽，防风之鬼也。（出《志怪录》）
沈寂之
吴兴沈寂之，以元嘉中，忽有鬼于空中语笑。或歌或哭，至夜偏盛。寂之有灵车，鬼共牵走，车为坏。寂之有长刀，乃以置瓮中，有大镜，亦摄以纳器中。（出《异苑》）
王胡
宋王胡者，长安人也。叔死数载，元嘉二十三年，忽形见还家。责胡以修谨有缺，家事不理，罚胡五杖。傍人及邻里，并闻其语及杖声，又见杖瘢，而不见其形。唯胡独得亲接。叔谓胡曰：吾不应死，神道须吾算诸鬼录。今大从吏兵，恐惊损乡里，故不将进耳。胡亦大见众鬼纷闹于村外。俄而辞去曰：吾来年七月七日，当复暂还。欲将汝行，游历幽途，使知罪福之报也。不须费设，若意不已，止可茶食耳。至期果还，语胡家人云：吾今将胡游观，观毕当还，不足忧也。胡即顿卧床上，泯然如尽。叔于是将胡遍观群山，备观鬼怪。末至嵩高山，诸鬼道胡，并有馔设，其品味不异世中，唯姜甚脆美。胡怀之将还，左右人笑云：止可此食，不得将远也。胡又见一处，屋宇华旷，帐筵精美，有二少僧居焉。胡造之，二僧为设杂果槟榔等，胡游历久之，备见罪福苦乐之报，及辞归，叔谓曰：汝即已知善之当修，返家寻白足阿练。此人戒行精高，可师事也。长安道人足白，故时人谓为白足阿练也。甚为魏虏所敬，虏王事为师。胡即奉此训，遂与嵩山上年少僧者游学。众中忽见二僧，胡大惊，与叙乖阔，问何时来此。二僧云：贫道本住此寺，往日不意与君相识。胡复说嵩高之遇，众僧云：君谬耳，岂有此耶？至明日，二僧不辞而去。胡乃具告诸沙门，叙说往日嵩山所见，众咸惊怪。即追求二僧，不知所在。
陶继之
陶继之，元嘉末为秣陵令，尝枉杀乐伎。夜梦伎来云：昔枉见杀，诉天得理，今故取君。遂跳入陶口，仍落腹中。须臾复出，乃相谓曰：今直取陶秣陵，亦无所用，更议上丹阳耳。言讫并没。陶未几而卒，王丹阳果亡。（出《述异记》）
朱泰
朱泰家在江陵。宋元徽中，病亡未殡，忽形见，还坐尸侧，慰勉其母，众皆见之，指挥送终之具，务从俭约，谓母曰：家比贫，泰又亡殁。永违侍养，殡殓何可广费？（出《述异记》）
戴承伯
宋戴承伯，元徽中，买荆州治下枇杷寺，其额乃悮东空地为宅。日暮，忽闻恚骂之声。起视，有人形状可怪，承伯问之，答曰：我姓龚，本居此宅。君为何强夺？承伯曰：戴瑾卖地，不应见咎。鬼曰：利身妨物，何预瑾乎？不速去，当令君知。言讫而没，承伯性刚，不为之动。旬日，暴疾卒。（出《诸宫旧事》）
章授
丹阳郡史章授，使到吴郡，经毗陵。有一人，年三十余，黄色单衣，从授寄载笥。行数日，略不食，所过乡甲，辄周旋。里中即闻有呼魄者，良久还船。授疑之，伺行后，发其笥，有文书数卷，皆是吴郡诸人名。又有针数百枚，去或将一管。后还，得升余酒，数片脯，谓授曰：君知我是鬼也，附载相烦，求得少酒，相与别。所以多持针者，当病者，以针针其神焉。今所至皆此郡人，丹阳别有使往。今年多病，君勿至病者家。授从乞药，答言：我但能行病杀人，不主药治病也。元嘉末，有长安僧什昙爽，来游江南，具说如此也。（出《法苑珠林》）
施续门生
吴兴施续，有门生，常秉无鬼论。忽有一单衣白袷客，与共语，遂及鬼神。移日，客辞屈，乃曰：君辞巧，理不足。仆即是鬼，何以云无？问鬼何以来，答曰：受使来取君，期尽明日食时。门生请乞酸苦，鬼问：有人似君者否？云：施续帐下都督，与仆相似。便与俱往。与都督对坐，鬼手中出一铁凿，可尺余，安著都督头，便举椎打之。都（都原作声，据明抄本改。）督云：头觉微痛。向来转剧，食顷便亡。（出《搜神记》）
张道虚
吴郡张道虚、张顺，知名士也，居在阊门。遭母丧中，买新宅。日暮，闻人扣门云：君是佳人，何为危人自安也？答云：仆自买宅，得君棺器，为市甓作冢相移，有何负？鬼曰：移身著吴将军冢，吾是小人，日夜斗，不可堪忍。不信，君可随我视之。于是二张恍惚，便至阊门外。二张听之，但闻冢中淘淘打拍。鬼便语云：当令君知。少时兄弟俱亡。（出《神鬼录》）
