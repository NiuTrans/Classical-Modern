巫师舒礼女巫秦氏杨林来俊臣唐武后阿来雍文智彭君卿何婆来婆
曾勤阿马婆白行简许至雍韦觐高骈
厌咒厌盗法雍益坚宋居士
巫师舒礼
巴丘县有巫师舒礼，晋永昌元年病死，土地神将送诣太山。俗常谓巫师为道人。初过冥司福舍前，土地神问门吏：此云何所？门吏曰：道人舍也。土地神曰：舒礼即道人。便以相付。礼入门，见千百间屋，皆悬帘置榻。男女异处，有念诵者，吹唱者，自然饮食，快乐不可言。礼名已送太山，而身不至。忽见一人，八手四眼，提金杵逐礼，礼怖走出。神已在门外，遂执礼送太山。太山府君问礼：卿在世间何所为？礼曰：事三万六千神，为人解除祠祀。府君曰：汝佞神杀生，其罪应重。付吏牵去。礼见一物，牛头人身，持铁叉。捉礼投铁床上。身体燋烂，求死不得。经累宿，备极冤楚。府君主者，知礼寿未尽，命放归。仍诫曰：勿复杀生淫祀。礼既活，不复作巫师。（出《幽明礼》）
女巫秦氏
义熙五年，宋武帝北讨鲜卑，大胜，进围广固。军中将佐，乃遣使奉牲荐币，谒岱岳庙。有女巫秦氏，奉高人，同县索氏之寡妻也。能降灵宣教，言无虚唱，使使者设祷，因访克捷之期。秦氏乃称神教曰：天授英辅，神魔所拟。有征无战，蕞尔小虏，不足制也。到来年二月五日，当尅。如期而三齐定焉。（出《述异记》）
杨林
宋世，焦湖庙有一柏枕，或云玉枕。枕有小坼。时单父县人杨林为贾客，至庙祈求，庙巫谓曰：君欲好婚否？林曰：幸甚。巫即遣林近枕边。因入坼中，遂见朱楼琼室。有赵太尉在其中，即嫁女与林。生六子，皆为秘书郎。历数十年，并无思归之志。忽如梦觉，犹在枕旁。林怆然久之。（出《幽明录》）
来俊臣
唐载初年中，来俊臣罗织，告故庶人贤二子夜遣巫祈祷星月，咒诅不道。栲楚酸痛，奴婢妄证，二子自诬，（诬原作巫。据明抄本改。）并鞭杀之。朝野伤痛。浮休子张鷟曰：下里庸人，多信厌祷；小儿妇女，甚重符书。蕴匿崇奸，构虚成实。塪土用血，诚伊戾之故为；掘地埋桐，乃江充之擅造也。（出《朝野佥载》）
唐武后
唐武后将如洛，至阌乡东，骑忽不进。召巫者问之，巫言：晋龙骧将军王濬云： 臣墓在道南，每为采樵者所苦。闻大驾至，故来求哀。 后敕，去墓百步，禁耕植。今荆棘森然。（出《国朝杂记》）
阿来
唐韦庶人之全盛日，好厌祷，并将昏镜以照人，令其迷乱。与崇仁坊邪俗师婆阿来，专行厌魅。平王诛之。后往往于殿上掘得巫盅，逆韦之辈为之也。（出《朝野佥载》）
雍文智
唐韦庶人葬其父韦贞，号酆王。葬毕，葬官人赂见鬼师雍文智。诈宣酆王教曰：当作官人，甚太艰苦，宜与赏，著绿者与绯。韦庶人悲恸，欲依鬼教与之。未处分间，有告文智诈受贿赂，验遂斩之。（出《朝野佥载》）
彭君卿
唐中宗之时，有见鬼师彭君卿，被御史所辱。他日，对百官总集，诈宣孝和敕曰：御史不存检校，去却巾带。即去之。曰：有敕与一顿杖。大使曰：御史不奉正敕，不合决杖。君卿曰：若不合，有敕且放却。御史裹头，仍舞蹈拜谢而去。观者骇之。（出《朝野佥载》）
何婆
唐浮休子张鷟，为德州平昌令。大旱，郡符下令，以师婆师（师字原空缺。据明抄本补。）僧祈之。二十余日无效。浮休子乃推土龙倒，其夜雨足。江淮南好神鬼，多邪俗，病即祀之，无医人。浮休子曾于江南洪州停数日，遂闻土人何婆，善琵琶卜。与同行人郭司法质焉。其何婆，士女填门，饷遗满道，颜色充悦，心气殊高。郭再拜下钱，问其品秩。何婆乃调弦柱，和声气曰：个丈夫富贵，今年得一品，时年得二品，后来得三品，更后年得四品。郭曰：何婆错，品少者官高，品多者官小。何婆曰：今年减一品，明年减二品，后年减三品，更后年减四品，忽更得五六年，总没品。郭大骂而起。（出《朝野佥载》）
来婆
唐崇仁坊阿来婆，弹琵琶卜，朱紫填门。浮休子张鷟，曾往观之，见一将军，紫袍玉带，甚伟。下一匹细绫，请一局卜。来婆鸣弦柱，烧香，合眼而唱：东告东方朔，西告西方朔，南告南方朔，北告北方朔，上告上方朔，下告下方朔。将军顶礼既，告请甚多，必望细看，以决疑惑。遂即随意支配。（出《朝野佥载》）
曾勤
唐曾勤（曾勤原作勤曾。据明抄本改。）任魏州馆陶县尉，敕捕妖书人王直。县界藏失。刺（刺原作敕。据明抄本改。）史蒋钦绪奏请：一百日捉不获，与中下考。其时限已过半。有巫云：少府必无事，不用过忧。后遇按察史边冲寂奏，奉敕却夺刺史曾（刺史曾原作敕史曹。据明抄本改。）勤俸。会十一月二十二日，巡陵恩赦，遂得无事。其时遣人分捕王直不得。又有日者云：至某月某日，必获王直，反缚送来。果有人于相州界，捉得别一王直。以月日反缚送到。推问逗留，不是畜妖书者，遂却放之。（出《定命录》）
阿马婆
唐玄宗东封，次华阴，见岳神数里迎谒。帝问左右，左右莫见。遂召诸巫，问神安在。独老巫阿马婆奏云：在路左，朱鬓紫衣，迎候陛下。帝顾笑之，仍敕（敕原作勒。据明抄本改。）阿马婆，敕神先归。帝至庙，见神橐鞬，俯伏殿庭东南大柏之下。又召阿马婆问之，对如帝所见。帝加礼敬，命阿马婆致意而旋。寻诏先诸岳封为金天王，帝自书制碑文，以宠异之。其碑高五十余尺，阔丈余，厚四五尺，天下碑莫大也。其阴刻扈从太子王公已下官名。制作状丽，镌琢精巧，无比伦。（出《开天传信记》）
白行简
唐郎中白行简，太和初，因大醉，梦二人引出春明门。至一新冢间，天将晓而回。至城门，店有鬻饼饤饦者。行简馁甚，方告二使者次。忽见店妇抱婴儿，使者便持一小土块与行简，令击小儿。行简如其言掷之，小儿便惊啼闷绝。店妇曰：孩儿中恶。令人召得一女巫至。焚香，弹琵琶召请曰：无他故，小魍魉为患耳。都三人，一是生魂，求酒食耳，不为祟。可速作饤饦，取酒。逡巡陈设。巫者拜谒，二人与行简就坐，食饱而起。小儿复如故。行简既寤，甚恶之，后逾旬而卒。（出《灵异记》）
许至雍
许至雍妻某氏，仪容淡雅。早岁亡没，至雍颇感叹。每风景闲夜，笙歌尽席，未尝不叹泣悲嗟。至雍八月十五日夜于庭前抚琴玩月。已久，忽觉帘屏间有人行，吁嗟数声。至雍问曰：谁人至此？必有异也。良久，闻有人语云：乃是亡妻。云：若欲得相见，遇赵十四。莫惜三贯六百钱。至雍惊起问之。 乃无所见。自此常记其言。则不知赵十四是何人也。后数年，至雍闲游苏州。时方春，见少年十余辈，皆妇人装，乘画舡，将谒吴太伯庙。许君因问曰：彼何人也？而衣裾若是。人曰：此州有男巫赵十四者，言事多中为土人所敬伏，皆赵生之下辈也。许生问曰：赵生之术，所长者何也？曰：能善致人之魂耳。许生乃知符其妻之说也。明日早，诣赵十四，具陈恳切之意。赵生曰：某之所致者，生魂耳。今召死魂，又今生人见之，某久不为，不知召得否？知郎君有重念之意，又神理已有所白，某安得不为召之？乃计其所费之直，果三贯六百耳。遂择良日，于其内，洒扫焚香，施床几于西壁下，于檐外结坛场，致酒脯。呼啸舞拜，弹胡琴。至夕。令许君处于堂内东隅，赵生乃于檐下垂帘卧，不语。至三更，忽闻庭际有人行声，赵生乃问曰：莫是许秀才夫人否？闻吁嗟数四，应云：是。赵生曰：以秀才诚意恳切，故敢相迎，夫人无怪也。请夫人入堂中。逡巡，似有人谒帘，见许生之妻。淡服薄妆，拜赵生，徐入堂内，西向而坐。许生涕泗呜咽：君行若此，无枉横否？妻曰：此皆命也，安有枉横。因问儿女家人及亲旧闾里等事，往复数十句。许生又问：人间尚佛经，呼为功德，此诚有否？妻曰：皆有也。又问：冥间所重何物？春秋奠享无不得，然最重者，浆水粥也。赵生致之。须臾粥至，向口如食，收之，复如故。许生又曰：要功德否？妻云：某平生无恶，岂有罪乎？足下前与为者，亦已尽得。良久，赵生曰：夫人可去矣，恐多时即有谴谪。妻乃出，许生相随泣涕曰：愿惠一物，可以为记。妻泣曰：幽冥唯有泪可以传于人代。君有衣服，可投一事于地。许生脱一汗衫，置之于地。其妻取之，于庭树前悬一树枝，以汗衫蔽其面，大哭。良久，挥手却许生，挂汗衫树枝间，若乘空而去。许生取汗衫视之，泪痕皆血也。许生痛悼，数日不食。卢求著幽居苏州，识赵生，赵生名何，苏州人皆传其事。（出《灵异记》）
韦觐
唐太仆卿书觐欲求夏州节度使。有巫者知其所希，忽诣韦曰：某善祷祝星辰，凡求官职者，必能应之。韦不知其诳诈，令择日。夜深，於中庭备酒果香灯等。巫者乘醉而至，请书自书官阶一道，虔启于醮席。既得手书官衔，仰天大叫曰：韦觐有异志，令我祭天。韦合族拜曰：乞山人无以此言，百口之幸也。凡所玩用财物，尽与之。时崔侃充京尹。有府囚叛狱，谓巫者是其一辈。里胥诘其衣装忽异？巫情窘，乃云：太仆卿韦觐，曾令我祭天。我欲陈告，而以家财求我。非窃盗也？既当申奏，宣宗皇帝召觐至殿前，获明冤状。复召宰臣论曰：韦觐城南上族，轩盖承家。昨为求官，遂招诬谤。无令酷吏加之罪俧。其师巫便付京兆处死，韦贬潘州司马。（出《云溪友议》）
高骈
唐高骈尝诲诸子曰：汝曹善自为谋。吾必不学俗物，死入四板片中，以累于汝矣。及遭毕师铎之难，与诸甥侄同坎而瘗焉。唯骈以旧毡苞之，果符所言。后吕用之伏诛，有军人发其中堂，得一石函。内有桐人一枚，长三尺许，身披桎，口贯长钉，背上琉骈乡贯甲子官品姓名，为厌胜之事。以是骈每为用之所制，如有助焉。（出《妖乱志》）
厌咒厌盗法
厌盗法，七日以鼠九枚，置笼中，埋于地，秤九百斤土覆坎，深各二尺五寸，筑之令坚固，杂五行书曰：亭部地上土涂灶，水火盗贼不经；涂屋四角，鼠不食蚕；涂仓廪，（廪字原空缺。据黄本补。鼠不食稻；以塞坎，百鼠种绝。（出《酉阳杂俎》）
雍益坚
唐雍益坚云：主夜神咒，持之有功德，夜行及寐，可已恐怖恶梦。咒曰：婆珊婆演底。（出《酉阳杂俎》）
