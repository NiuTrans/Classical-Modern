麈吴唐李婴
獐刘幡
鹿仓鹿科藤铜环鹿马紫石陆绍弟唐玄宗彭世鹿娘张盍蹋车甲
嵩山老僧王祜杂说
兔岚州杨迈
吴唐
吴唐者，庐陵人也，少好射猎，矢不虚发。尝方春，将其子出猎，乃值一麈，将□戏焉。麈觉有人气，引□潜去。□未知所畏，因前就唐，唐射之而死。麈惊还悲鸣，唐乃置净地，??自藏草中。麈来俯舐顿伏，唐又射之，应弦而倒。既而又逢一麈，张弩之间，箭忽自发，激中其子。唐即投弓抱子，抚膺而哭，忽闻空中呼曰： 吴唐，麈之爱子，与汝何异! 惊视左右，虎从旁出，遥前，搏折其臂，还家一宿而卒。（出《宣室志》）
李婴
有李婴者，与弟绦皆善用弩，曾射得一麈，解其四脚，悬置树间，剖以为炙，列于火上，方欲共食，忽见山下有一神人，长三丈许，鼓步而来，手持大囊。既至，悉敛肉及皮骨，并列火上者于囊中，迳还山去。婴与弟绦惊骇，莫知所措，亦竟无他焉。（出《鄱陟记》）
獐
刘幡
青州有刘幡者，元嘉初，射得一獐，剖腹，以草塞之，蹶然而起，俄而前走。幡怪而拔其塞草，须臾还卧，如此三焉。幡密录此种，以求其类，理创多验。（出《述异记》）
鹿
苍鹿
鹿千年为苍鹿，又五百年为白鹿，又五百年化为玄鹿。汉成帝时，中山人得玄鹿，烹而视其骨，皆黑色。《仙方》云： 玄鹿为脯，食之，寿至二千岁。 余千县有白鹿，土人传千岁矣。晋成帝遣人捕得，有铜牌镌字，在角后，云宝鼎二年，临江所献苍鹿。（出《述异记》）
科藤
合浦康头山有一鹿，额上戴科藤一枚，四条直上，各一丈许。（出《交州记》）雷郡有鹿，腥无味，不可食。俗云：海鱼所化。郡人尝见鱼首而身为鹿者，斯信矣。与鹰鸠雀雉之化奚异哉!（出《投荒杂录》）
铜环
胡向为虢州时，猎人杀一鹿，重一百八十斤，蹄下贯铜环，环上有篆字。博物者不能识。鹿马洮阳县东有华山，去县九十里，回跨峙堞，峰岭参差。昔有人因猎，见二鹿，其一者霜毛纯素，照耀山谷；一者五彩成文，焕烂曜日。猎人惊其奇异而不射。前行数里，见二人诃责云： 使君何来，不见二马耶？ 答云： 唯见双鹿。 曰： 吾为虞帝所使，至衡山，与安丘道士相闻。君所见鹿，是吾马也。 （出《录异记》）
紫石
晋安有东山樵人陈氏，恒见山中有紫光烛天。伺之久，乃见一大鹿，光自口出，设□捕而获之，刳其腹，得一紫石，圆莹如珠，因宝藏之，家自是富。至其孙，奢纵好酒，醉而玩其珠，以为石何神，因击碎之。家自是贫矣。（出《稽神录》）
陆绍弟
唐虞部郎中陆绍弟为卢氏县尉，掌时猎，遇鹿五六头临涧，见人不惊，毛斑如画。陆怪猎人不射，问之，猎者言： 此是仙鹿也，射之不能伤，且复不利。 陆不信，强之。猎者不得已，一发矢，鹿带箭而去。及返，射者坠崖，折左足。（出《酉阳杂俎》）
唐玄宗
开元二十三年秋，玄宗皇帝狩于近郊，驾至咸阳原，有大鹿兴于前，然其躯，颇异于常者。上命弓射之，一发而中。??及驾还，乃敕厨吏炙其□已进，而尚食具熟俎献。时张果老先生侍，上命果坐于前，以其肉赐之，果谢而食。既食，且奏曰： 陛下以此鹿为何如？ 上曰： 吾只知其鹿也，亦未知何如哉! 果曰： 此鹿年且千岁矣，陛下幸问臣。 上笑曰： 此一兽耳，何遂言其千岁耶？ 果曰： 昔汉元狩五年秋，臣侍武帝畋于上林。其从臣有生获此鹿而献者，帝以示臣。奏曰： 此仙鹿也，寿将千岁。今既生获，不如活之。 会武帝尚神仙，由是纳臣之奏。 上曰： 先生绐矣!且汉元狩五年，及今八百岁。其鹿长寿，岂历八百岁而不为畋所获乎？况苑囿内麋鹿亦多，今所获何妨为他鹿乎？ 果曰： 曩时武帝既获此鹿，将舍去之。且命东方朔以炼铜为牌，刻成文字，以识其年，系于左角下，愿得验之，庶表臣之不诬也。 上即命置鹿首于前，诏内臣高力士验之。凡食顷，曾无所见。上笑曰： 先生果谬矣!左角之下，铜牌安在？ 果曰： 臣请自索之。 即顾左右，命銕钳，钳出一小牌，实铜制者，可二寸许，盖以年月悠久，为毛革蒙蔽，始不见耳。持以进，上命磨莹视之，其文字刓弊，不可识矣。上于是信果之不谬。又问果曰： 汉元狩五年，甲子何次？史编何事？吾将徵诸记传，先生第为我言之。 果曰： 是岁岁次癸亥，武帝始开昆明池，用习水战，因搜狩以顺礼焉，迨今甲戌岁，八百五十二年。 上即命按汉史，其昆明池，果元狩五年所开，其甲子亦无差。上顾谓力士曰： 异乎哉!张果能言汉武时事，真所谓至人矣。吾固不可得而知也。 （出《宣室志》）
彭世
鄱阳乐安彭世，晋咸康中，以猎射为业。每入山，与子俱行。后忽蹶然而倒，化成一鹿，跳跃而去，其子终身不复弋猎，至孙却习其事。曾射一鹿，两角间有道家七星符，并其祖名字，及乡居年月焉，睹之悔懊，自此永断射猎。（出《异苑》）
鹿娘
常州江阴县东北石筏山者，梁时有伐材人入此山，见有□鹿产，仍闻小儿啼声。往视，见产一女子，因收取养之。及长，乃令出家为道士，时人谓之 鹿娘 。梁武帝为置观，名为圣观。（出《洽闻记》）
张盍蹋
昔张盍蹋、宁成二人，并出家于蜀云台山石室中，忽有一人，着黄练单衣，葛巾，到其前曰： 劳乎道士？ 因以镜照之，见是一鹿。遂责问之曰： 汝草中老鹿，何敢诈为人形？ 言讫，化成老鹿而走去。（出《抱朴子》）
车甲
陶潜《搜神记》曰：有一士人姓车，是淮南人，天雨，舍中独坐，忽有二年少女来就之。着紫缬襦，立其床前，共语笑。车疑之：天雨如此，女人从外来，而衣服何不沾湿？必是异物。其壁上先挂一铜镜，径数寸。回顾镜中，有二鹿在床前。因将刀斫之，而悉成鹿。一走去，获一枚，以为脯食之。（出《五行记》）
嵩山老僧
嵩山内有一老僧，结茅居薜萝间，修持不出。忽见一小儿独参礼，恳求为弟子，僧但诵经不顾。其小儿自旦至暮不退，僧乃问之曰： 此深山内，人迹甚稀，小儿因何至？又因何求为弟子？ 小儿曰： 本居山前，父母皆丧，幼失所依，必是前生不修善果所致。今是以发愿，舍离尘俗，来求我师。实欲修来世福业也。 僧曰： 能如是耶？其奈僧家寂寞，不同于俗人。志愿虽嘉，能从道，心惟一乎？ 小儿曰： 若心与言违，皇天后土，自不容耳，不惟我师不容也。 僧察其敏悟，知有善缘，遂与落发。小儿为弟子后，精进勤劬，罕有伦等。或演法于僧，僧不能对；或问道于僧，僧不能折。老僧深重之，以为圣贤也。后数年，时在素秋，万木凋落，凉风悲起，溪谷凄清。忽慨然四望，朗吟曰： 我本长生深山内，更何入他不二门。争如访取旧时伴，休更朝夕劳神魂。 吟讫，复长啸。良久，有一群鹿过，小儿跃然，脱僧衣，化一鹿，跳跃随群而去。（出《潇湘录》）
王祜
岐州西二十里王祜者，豪富之家也。第宅华丽，拟于贵显，常开馆舍，以待往来。至于珍馔芳醪，虽有千人诣之，曾不缺乏。忽一日，有一道士谒祜，自称华山道士学真。携一张琴，负一壶药，来求寄泊。祜性且好道，既问之，忻然出迎。延于深院，敬待倍常。道士问祜曰： 君如是富，足敌侯伯之乐也。福则福矣，其如不贤。 祜笑而起拜。道士曰： 君设食于门下，以俟贤俊耶？以待饿者而饲之耶？若以待饿，方今天下安乐，余粮栖亩，人无乏绝，又何饲之？若以俟贤俊，则不闻君延一贤，揖一俊。足以知君自不贤耳。无讶我言，我恐君有凭痴之名，喧哗于人口，故以此直言以悟君，亦缘感君倍常敬仰我也。 祜遂慨然动容，再拜之。道士又曰： 我闻人之好乐，必有其师。事纵横者，实存游说之志；读《孙》《吴》者，那无争战之心哉！某手携一张琴，负一壶药者，岂独欲劳顿也，抑有旨耳。携琴者，我知琴有古风，欲人知我好古，又欲化人还淳朴，省浇浮也。负药壶者，我知人之多病，欲人知我有痊平人病之意也。我琴非止自化也，化人也。我药非止痊自病也，痊人病也。噫!君之富济于人，与夫家累千金，剥割人者则殊。如以古之豪贵之家待士，则怍矣。必以贤愚有别，慎保身名，无反招谤耳。 祜复再拜。道士乃命酒自酌。才曙，遽辞而去。祜令人潜侦之，见道士化一大鹿，西走不知所之。（出《潇湘录》）
杂说
江陵松滋枝江村射鹿者，率以淘河乌胫骨为管，以鹿心上脂膜作簧，吹作鹿声，有大号、小号、呦呦之异。或作□鹿声，则□鹿毕集，盖为牝声所诱，人得彀矢而注之。南中多鹿，每一牡管牝百头。至春羸瘦，盖游牝多也。及夏则唯食菖蒲一味，却肥。当角解之时，其茸甚痛。猎人逄之，其鹿不敢逸走，伏而不动。猎者以绳系其茸，截而取之。先以其血来啖，然后毙鹿，何其苦也欤？夫狨麝孔雀，以有用贾害，良可愍之。（出《北梦琐言》）
兔
岚州
永淳年，岚胜州兔暴，千万为群，食苗并尽，不知何物变化。及暴已，即并失却，莫知何所。异哉!（出《朝野佥载》）
杨迈
司农卿杨迈少好畋猎，自云：在长安时，放鹰于野，遥见草中一兔跳跃，鹰亦自见，即奋往搏之。既至无有，收鹰上鞴。行数十步，回顾其处，复见兔走。又搏之，亦不获。如是者三，即命芟草以求之，得兔骨一具，盖兔之鬼也。（出《稽神录》）
