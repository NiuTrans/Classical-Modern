聪明花树相思木广川王袁安丁姬浑子王粲孙钟吴纲陆东美潘章胡邕戴熙王伯阳羊祜闾丘南阳古层冢隋王楚王冢舒绰李德林郝处俊徐勣韦安石源乾曜杨知春唐尧臣陈思膺
聪明花树
李正字弘卿，学道。见东王父，教之。十七年后，正（ 正 原作 言 ，据明抄本改）身死，家人埋之于武陵，而冢上生花树，高七尺。有人遇见此花，皆聪明，文章盛。（出《武凌十仙传》）
相思木
晋战国时，卫（ 卫 原作 谓 ，据明抄本改）国苦秦之难，有民从征，戍秦不返。其妻思之而卒，既葬，冢上生木，枝叶皆向夫所在而倾，因谓之相思木。（出《述异记》）
广川王
广川王去疾，好聚无赖少年游猎，罼弋无度，国内冢藏，一皆发掘。爰猛说，大父为广川王中尉，每谏王不听，病免归家，说王所发掘冢墓，不可胜数，其奇异者百数。为刘向说十许事，记之如左。魏襄王冢，以文石为椁，高八尺许，广狭容三十人。以手扪椁，滑易如新。中有石床石屏风，宛然周正，不见棺柩明器踪迹，但见床上玉唾盂一枚，铜剑二枚，金杂具皆如新，王自取服之。襄王冢，以铁灌其上，穿凿三日乃开。黄气如雾，触人鼻目皆辛苦，不可入。以兵守之，七日乃歇。初至户，无扇钥。石床方四尺，上有石几，左右各三石人立侍，皆武冠带剑。复入一户，石扇有关锁，扣开，见棺柩，黑光照人，刀斫不能入。烧锯截之，乃漆杂兕革为棺，厚数寸，累积十余重，力少不能开，乃止。复入一户，亦石扇，开钥，得石床，方六尺。石屏风，铜帐叶一具，或在床上，或在地下。以帱帐糜朽，而铜叶堕落。床上石枕一枚，床上尘埃朏朏甚高，似是衣服。床左右妇人各二十，悉皆立侍。或有执巾梳镜镊之象，或有执盘奉食之形。无余异物，但有铁镜数百枚。魏王子且渠冢，甚浅狭，无柩，但有石床，广六尺，长一丈。（ 丈 原作 尺 ，据明抄本改。）石屏风。床下悉是云母，床上两尸，一男一女，皆二十许，俱东首裸卧，无衣食，肌肤颜色如生人。鬓发齿牙爪，不异生人。王惧，不敢侵，还拥闭如旧。袁盎冢，以瓦为棺椁，器物都无，唯有铜镜一枚。晋灵公冢，甚瑰壮。四角皆以石为鹰犬，捧烛。石人男女四十余，皆立侍。棺器无复形兆，尸犹不坏，九窍中皆有金玉。其余器物，皆朽烂不可别。唯玉蟾蜍一枚，大如拳，腹空，容五合水，光润如新。王取以成水书滴。幽公冢，甚高壮。羡门既开，皆是石垩。拨除丈余，乃得云母。深尺所，乃得百余尸，纵横相枕，皆不朽。唯一男子，余悉女子。或坐或卧，亦有立者，衣服形色，不异生人。栾书冢，棺柩明器，朽烂无余。有白狐儿，见人惊走。左右逐戟之，莫能得，伤其左脚。夕，王梦一丈夫，鬓眉尽白，来谓王曰： 何故伤吾脚？ 仍以杖叩王左脚，王觉，脚肿痛生疮。至此不差。（出《西京杂记》）
袁安
袁安父亡，母使安以鸡酒诣卜贡问葬地。道逢三书生，问安何之，具以告。书生曰： 吾知好葬地。 安以鸡酒礼之，毕，告安地处。云： 当葬此地，世为贵公。 便与别。数步顾视，皆不见。安疑是神人，因葬其地。遂登司徒，子孙昌盛，四世五公。（出《幽明录》）
丁姬
王莽秉政，贬丁姬号，开其椁户。火出，炎四五丈。吏卒以水沃灭，乃得入，烧燔冢中器物。公卿遣子弟及诸生四夷十余万人，操持作具，助将作，掘平恭王母傅太后坟及丁姬冢，二旬皆平。又周棘其处，以为世戒。云： 时（ 时 原作 将 ，据明抄本改）有群燕数千，衔土投丁姬穿中。今其坟冢，巍然尚秀。隅阿相承，列郭数周，面开重门。（出《水经》）
浑子
昆明池中有冢，俗号浑子。相传昔居民有子名浑子者，尝违父语，若东则北，若水则火。父病且死，欲葬于高陵之处，矫谓曰： 我死，必葬于水中。 及死，浑子泣曰： 我今日不可更违父命。 遂葬于此。盛弘之《荆洲记》云： 固城临洱水，水之北岸，有五女墩。西汉时，有人葬洱北，墓将为所坏。其人有五女，共创此墩以防墓。 又云： 一女嫁阴县佷子，家资万金。自少及长，不从父言。临死，经意欲葬山上，恐子不从，乃言必葬我渚下碛上。佷子曰： 我由来不取父教，今当从此一语，遂尽散家财，作石冢，以土绕之，遂成一洲。长数百步。元康中，始为水所坏。今余石如半榻许数百枚，聚在水中。 （出《酉阳杂俎》）
王粲
魏武北征蹋顿，升岭眺瞩，见一岗不生百草。王粲曰： 必是古冢。此人在世，服生礜石，死而石气蒸出外，故卉木焦灭。 即令凿看，果大墓，有礜石满茔。一说，粲在荆州，从刘表登鄣山，而见此异。曹武之平乌桓，粲犹在江南，此言为当。（出《异苑》）
孙钟
孙钟家于富春，幼失父，事母至孝。遭岁荒，以种瓜自业。忽有三少年诣钟乞瓜，钟厚待之。三人谓曰： 此山下善，可葬之，当出天子。君下山百许步，顾见我去，即可葬处也。 钟去三四十步，便反顾，见三人成白鹤飞去。钟记之，后死葬其地。地在县城东，冢上常有光怪。云五色，气上属天。及坚母孕坚，梦肠出，绕吴阊门。以告邻母，曰： 安知非吉祥！ （出《祥瑞记》）
吴纲
魏黄初末，吴人发吴芮冢取木，于县立孙坚庙。见芮尸，容貌衣服并如故。吴平后，预发冢人，于寿春，见南蛮校尉吴纲，曰： 君形貌何类长沙王吴芮乎？但君微短耳。 纲瞿然曰： 是先祖也。 自芮卒至冢开四百年，至见纲，又四十余年矣。（出《水经》）
陆东美
吴黄龙年中，吴都海盐有陆东美，妻朱氏，亦有容止。夫妻相重，寸步不相离，时人号为比肩人。夫妇云： 皆比翼，恐不能佳也。 后妻卒，东美不食求死。家人哀之，乃合葬。未一岁，冢上生梓树，同根二身，相抱而合成一树。每有双鸿，常宿于上。孙权闻之嗟叹，封其里曰 比肩 ，墓又曰 双梓 。后子弘与妻张氏，虽无异，亦相爱慕。吴人又呼为 小比肩 。（出《述异记》）
潘章
潘章少有美容仪，时人竞慕之。楚国王仲先，闻其美名，故来求为友，章许之。因愿同学，一见相爱，情若夫妇，便同衾共枕，交好无已。后同死，而家人哀之，因合葬于罗浮山。冢上忽生一树，柯条枝叶，无不相抱。时人异之，号为共枕树。
胡邕
吴国胡邕，为人好色，娶妻张氏，怜之不舍。后卒，邕亦亡。家人便殡于后园中，三年取葬，见冢上化作二人，常见抱如卧时。人竞笑之。（出《笑林》）
戴熙
武昌戴熙，家道贫陋，墓在樊山南。占者云： 有王气。 桓温仗铖西下，停武昌。凿之，得一物，大如水牛，青色，无头脚。时亦动摇，砍刺不陷。乃纵著江中，得水，便有声如雷，响发长川。熙后嗣沦胥殆尽。（出《异苑》）
王伯阳
王伯阳家在京口，宅东有一冢，传云是鲁萧墓。伯阳妇，郗鉴兄女也，丧，王平墓以葬。后数日，伯阳昼坐厅上，见一贵人乘肩舆，侍人数百，人马络绎。遥来谓曰： 身是鲁子敬，君何故毁吾冢？ 因目左右牵下床，以刀镮击之数百而去。绝而复苏，被击处皆发疽溃。数日而死。
一说，伯阳亡，其子营墓，得二漆棺，移置南冈。夜梦肃怒云： 当杀汝父。 寻复梦见伯阳云： 鲁肃与吾争墓，吾日夜不得安。 （ 吾日 六字原作 若不如不复得还 ，据明抄本改）后于灵座褥上见数升血，疑鲁肃之故也。墓今在长广桥东一里。（出《搜神记》）
羊祜
晋有相羊祜墓者云： 后应出受命君。 祜恶其言，遂掘断以坏其相。相者云： 墓势虽坏，犹应出折臂三公。 俄而祜堕马折臂，果至三公。（《幽明录》曰：羊祜工骑乘，有一儿，五六岁，端明可善。掘墓之后，儿即亡。羊时为襄阳都督，因乘马落地，遂折臂。于时士林咸叹其忠诚。此出《世说新语》）
闾丘南阳
范阳粉水口有一墓，石虎石柱，号文将军冢。晋安帝隆安中，闾丘南阳将葬妇于墓侧，是夕从者数十人，皆梦云： 何故危人以自安？ 觉说之，人皆梦同。虽心恶之，耻为梦回。及葬，但鸣鼓角为声势。闻墓上亦有鼓角及铠甲声，转近，及至墓，死于墓门者三人。既葬（ 既葬 原作 即殪 ，据明抄本改）之后，闾丘为杨佺期所诛族。人皆为以文将军之祟。（出《荆州记》）
古层冢
古层冢，在武陵县北一十五里二百步，周回五十步，高三丈，亡其姓名。古老相传云，昔有开者，见铜人数十枚，张目视。俄闻冢中击鼓大叫，竟不敢进。后看冢土，还合如初。（出《郎州图经》）
隋王
齐隋王尝率佐使，上樊姬墓酣宴。其夕，梦樊姬怒曰： 独不念封崇之义，奈何溷我，当令尔知。 诘旦，王被病，使巫觋引过设祀，积日方愈。（出《渚宫旧事》）
楚王冢
南齐襄阳盗发楚王冢，获玉屐玉屏风青丝编简，盗以火自照，王僧虔见十余简，曰： 是科斗书《考工记》、《周官》》阙文。 
舒绰
舒绰，东阳人，稽古博文，尤以阴阳留意，善相冢。吏部侍郎杨恭仁，欲改葬其亲。（ 其亲 原作 观王 ，据明抄本改）求善图墓者五六人，并称海内名手，停于宅，共论艺，互相是非。恭仁莫知孰是，乃遣微解者，驰往京师，于欲葬之原，取所拟之地四处，各作历，记其方面，高下形势，各取一斗土，并历封之。恭仁隐历出土，令诸生相之，取殊不同，言其行势，与历又相乖背。绰乃定一土堪葬，操笔作历，言其四方形势，与恭仁历无尺寸之差。诸生雅相推服，各赐绢十匹遣之。绰曰： 此所拟处，深五尺之外，有五谷，若得一谷，即是福地，公侯世世不绝。 恭仁即将绰向京，令人掘深七尺，得一穴，如五石瓮大，有粟七八斗。此地经为粟田，蚁运粟下入此穴。当时朝野之士，以绰为圣。葬竟。赐细马一匹，物二百段。绰之妙能，今古无比。（出《朝野佥载》）
李德林
隋内史令李德林，深州饶阳人也。使其子卜葬于饶阳城东，迁厝其父母。遂问之，其地奚若。曰： 卜兆云，葬后当出八公。其地东村西郭，南道北堤。 林曰： 村名何？ 答曰五公。林曰： 唯有三公在，此其命也，知复云何。 遂葬之。子伯药，孙安期，并袭安平公。至曾孙，与徐敬业反，公遂绝。（出《朝野佥载》）
郝处俊
唐郝处俊，为侍中死。葬讫，有一书生过其墓，叹曰： 葬压龙角。其棺必斫。 后其孙象贤，坐不道，斫俊棺，焚其尸。俊发根入脑骨，皮托毛着骷髅，亦是奇毛异骨，贵相人也。（出《朝野佥载》）
徐勣
唐英公徐勣初卜葬，繇曰： 朱雀和鸣，子孙盛荣。 张景藏闻之，私谓人曰： 所占者过也，此所谓 朱雀悲哀，棺中见灰 。 后孙敬业扬州反。弟敬贞答款曰： 敬业初生时，于蓐（ 蓐 原作 葬 ，据明抄本改）下掘得一龟，云大贵之象。英公今秘而不言，果有大变之象。 则天怒，斫英公棺，焚其尸。 灰 之应也。（出《朝野佥载》）
韦安石
神龙中，相地者僧泓师，与韦安石善。尝语安石曰： 贫道近于凤栖原见一地，可二十余亩，有龙起伏形势。葬于此地者，必累世为台座。 安石曰： 老夫有别业，在城南。待闲时，陪师往诣地所，问其价几何。同游林泉，又是高兴。 安石妻闻，谓曰： 公为天子大臣，泓师通阴阳术数，奈何一旦潜游郊野，又买墓地，恐祸生不测矣。 安石惧，遂止。泓叹曰： 国夫人识达先见，非贫道所及。公若要买地，不必躬亲。 夫人曰： 欲得了义，兼地不要买。 安石曰： 舍弟縚，有中殇男未葬，便与买此地。 泓曰： 如贤弟得此地，即不得将相，位止列卿。 已而縚竟买其地，葬中殇男。縚后为太常卿礼仪使，卒官。（出《戎幕闲谈》）
源乾曜
泓师自东洛回，言于张说，缺门道左有地甚善，公试请假三两日，有百僚至者，贫道于帘间视其相甚贵者，付此地。说如其言，请假两日，朝士毕集。泓云： 或已贵，大福不再。或不称此地；反以为祸。 及监察御史源乾曜至，泓谓说曰： 此人贵与公等，试召之，方便授以此。 说召乾曜与语。源云： 乾曜大茔在缺门，先人尚未启袝。今请告归洛。赴先远之期。故来拜辞。 说具述泓言，必同行尤佳。源辞以家贫不办此，言不敢烦师同行。后泓复经缺门，见其地已为源氏墓矣。回谓说曰： 天赞源氏者，合洼处本高，今则洼矣；合高处本洼，今则高矣。其安坟及山门角缺之所，皆作者。问其价，乃赊买耳。问其卜葬者，村夫耳。问其术，乃凭下俚斗书耳。其制度一一自然如此。源氏子大贵矣。 乾曜自京尹拜相，为侍中近二十年。（出《戎幕闲谈》）
杨知春
开元中，忽相传有僵人在地一千年，因墓崩，僵人复生，不食五谷，饮水吸风而已。时人呼为地仙者，或有呼为妄者，或多知地下金玉积聚焉，好行吴楚齐鲁间。有二贼，乘僵人言，乃结凶徒十辈，于濠寿开发墓。至盛唐县界，发一冢，时呼为白茅冢。发一丈，其冢有四房阁，东房皆兵器，弓矢枪刃（ 刃 原作 人 ，据明抄本改）之类悉备；南房皆缯綵，中奁隔，皆锦绮，上有牌云，周夷王所赐锦三百端。下一隔，皆金玉器物；西房皆漆器，其新如昨；北房有玉棺，中有玉女，俨然如生。绿发稠直，皓齿编贝，秾纤修短中度，若素画焉。衣紫帔，绣袜珠履，新香可爱。以手循之，体如暖焉。玉棺之前，有一银樽，满。凶徒竞饮之，甘芳如人间上樽之味。各取其锦彩宝物，玉女左手无名指有玉环，贼争脱之。一贼杨知春者曰： 何必取此，诸宝已不少。 久不可脱，竞以刀断其指，指中出血，如赤豆汁。知春曰： 大不仁。有物不能赎，卒断其指，痛哉。 众贼出冢，以知春为诈，共欲杀之。一时举刀，皆不相识，九人自相斫，俱死。知春获存，遂却送所掠物于冢中，相以土瘗之而去。知春诣官，自陈其状，官以军人二十余辈修复。复寻讨铭志，终不能得。（出《博异志》）
唐尧臣
张师览善卜冢，弟子王景超传其业。开元中，唐尧臣卒于郑州，师览使景超为定葬地。葬后，唐氏六畜等皆能言，骂云： 何物虫狗，葬我著如此地？ 家人惶惧，遽移其墓，怪遂绝。（出《广异记》）
陈思膺
陈思膺，本名聿修，福州龙平人也。少居乡里，以博学为志。开元中，有客求宿。聿修奇其客，厚待之。明日将去，乃曰： 吾识地理，思有以报。遥见此州上里地形，贵不可言，葬之必福昆嗣。 聿修欣然，同诣其处视之。客曰： 若葬此，可世世为郡守。 又指一处曰： 若用此，可一世为都督。 聿修谢之。居数载，丧亲。遂以所指都督地葬焉。他日拜墓，忽见其地生金笋甚众，遂采而归。再至，金笋又生。及服阕，所获多矣。因携入京，以计行赂。以所业继之，颇致闻达。后有宗人名思膺者，以前任诰牒与，因易名干执政。久之，遂除桂州都督。今壁记具列其名，亦有子孙仕本郡者。（出《桂林风土记》）
