闾英宋琼宋颖妻卢元明元渊许超北齐李广萧铿徐孝嗣梁江淹代宗
徐善
梦休征上隋文帝唐高祖戴胄娄师德顾琮天后薛季昶玄宗魏仍陈安平
李瞿昙赵良器奚陟张鷟裴元质潘玠樊系吕諲
闾英
后魏闾英为肥城令，梦日堕所居黄山水中，林人以车牛挽致不出，英抱戴而归。后至散骑常侍。（出《梦隽》）
宋琼
后魏宋琼母病，冬月思瓜。琼梦见人与瓜，觉。得之手中。时称孝感。（出《梦隽》）
宋颖妻
后魏宋颖妻邓氏，亡十五年。忽梦亡妻向颖拜曰：今被处分为高崇妻，故来辞。流涕而去。数日崇卒。（出《梦隽》）
卢元明
后魏卢元明，字幼章，为中书侍郎。孝武永熙末，乃居洛东缑山。时元明梦友（友字原缺。据明抄本补。）人王由携酒就之言别。赋诗为赠。及觉，忆其诗十字云：自兹一去后，朝市不复游。元明叹曰：由性不狎俗，旅寄人间，乃有今梦。诗复如此，必有他故也。经三日，果闻由为乱兵所害。寻其亡日，乃是发梦之夜焉。（出《梦记》）
元渊
后魏广阳王元渊，梦著衮衣倚槐树，问占者杨元稹。元稹言：当得三公。退谓人曰：死后得三公耳，槐字木旁鬼。果为朱荣所杀，赠司徒。（出《酉阳杂俎》）
许超
许超梦盗羊入狱，问杨元稹，元稹曰：当得城阳令。后封城阳侯。（出《酉阳杂俎》）
北齐李广
北齐侍御史李广，博览群书。修史。夜梦一人曰：我心神也。君役我太苦，辞去。俄而广疾卒。（出《独异志》）
萧铿
齐宜都王铿年七岁，出阁，陶弘景为侍读。八九年中，甚相接遇。后铿遇害。时弘景隐山中，梦铿来，惨然言别曰：某今命过，无罪，后三年。当生某家。弘景访之以幽中事，多秘不出。及觉，即使人至都参访，果与梦符。弘景因此著《梦记》。（出《梦记》）
徐孝嗣
徐孝嗣，字始昌。曾在率府，昼卧北壁下。梦两童子，遽云：移公床。孝嗣惊起，壁有声，行数步而壁倒，压床。（出《谈薮》）
梁江淹
宣城太守济阳江淹少时，尝梦人授以五色笔，故文彩俊发。后梦一丈夫，自称郭景纯，谓淹曰：前借卿笔，可以见还。探怀得五色笔，与之。自尔淹文章踬矣。故时人有才尽之论。（出《南史》）
代宗
李辅国恣横无君，代宗渐恶之。因寝，梦登楼，见高力士领数百铁骑，以戟刺辅国，流血洒地，前后歌呼，自北而去。遣谒者问其故，力士曰：明皇之命也。帝觉。不辄言。及辅国为盗所杀，帝异之，方以其梦话于左右。（出《杜阳杂编》）
江南伪中书舍人徐善，幼孤，家于豫章。杨吴之克豫章，善之妹为一军校所虏。既定，军校得善，请以礼聘之。善自以为旧族，不当与戎士为婚，固不许，乃强纳币焉，悉掷弃之。临以白刃，亦不惧，然竟虏之而去。善即诣杨都，求见吴杨渥而诉之。时渥初嗣藩服，府廷甚严，僣拟王者。布衣游士，旬岁不得一见。而善始至白沙，渥夜梦人来言曰：江西有秀才徐善，将来见公。今在白沙逆旅矣，其人良士也。且有情事，公可厚遇。且即遣骑迎之。既至，礼遇甚厚，且问所欲言，善具白其妹事。即命赎归于徐氏。时歙州刺史陶雅闻而异之，因辟为从事。（出《稽神录》）
梦休征上
隋文帝
隋文帝未贵时，常舟行江中。夜泊中，梦无左手。及觉，甚恶之，及登岸。诣一草庵。中有一老僧，道极高。具以梦告之。僧起贺曰：无左手者，独拳也，当为天子。后帝兴建此庵为吉祥寺。居武昌下三十里。（出《独异志》）
唐高祖
唐太宗为秦王时，年十八，与晋阳令刘文靖首谋之夜。高祖梦堕床下，见遍身为虫蛆所食，甚恶之。咨询于安乐寺智满禅师。师俗姓贾氏，西河人也，戒行高洁。师曰：此可拜乎！夫床下者，陛下也。群明食者，所谓群生共仰一人活耳。高祖嘉其言。又云：贫僧颇习《易》，以卦之象，明夷之兆。按《易》曰，巽在床下，纷若无咎，而早吉晚凶。斯固体大，不可以小，小则败。大则济，可作大事。以济群生，无往不亨，乃必成乎。高祖动容曰：虽蒙善诱，未敢当。禅师眄秦王曰：郎君与大人并叶兆梦，是谓干父之盅，考用无咎。天理人事，昭然可知，不可固拒，天之与也。天与不取，必受其咎。无乃不可乎？高祖拜而谢曰：弟子何幸，再烦郑重丁宁之意，敢不敬从。（出《广德神异录》）
戴胄
戴胄素与舒州别驾沈裕善。胄以唐贞观七年死。至八年八月，裕在州，梦其身行于京师义宁坊西南街。每见胄著故弊衣，颜容甚悴，见裕悲喜。问公生平修福，今者何为？答曰：吾昔误奏杀人，吾死后，他人杀羊祭我。由此二事，辩答辛苦，不可具言。今亦势了矣。因谓裕曰：吾平生与君善友，竟不能进君官位，深恨于怀。君今自得五品，文书已过天曹，相助欣庆，故以相报。言毕而寤，向人说之，冀梦有征。其年冬，裕入京参选。有铜罚，不得官。又向人说所梦无验。九年春，裕将归江南，行至徐州，奉诏书，授裕五品，为婺州治中。（出《冥报记》）
娄师德
娄师德布衣时，常因沉疾，梦一人衣紫，来榻前再拜曰：君疾且间矣，幸与其偕去。即引公出。忽觉力甚捷，自谓疾愈。行路数里，见有廨署，左右吏卒，朱门甚高，曰：地府院。惊曰：何地府院而在人间乎？紫衣者对曰：冥道固与人接迹，世人又安得而知之？公入其院，吏卒辟易四退。见一空室，曰司命署。问职何如？对曰：主世人禄命之籍也。公因窃视之，有书数千幅，在几上。傍有绿衣者，称为案掾。公命出己之籍，按取一轴以进，公阅之，书己名，载其禄位年月，周历清贯，出入台辅，寿凡八十有五。览之喜，谓案椽曰：某一布衣耳，无饥冻足矣，又安敢有他望乎？言未毕，忽有一声沿空而下，震彻檐宇。案椽惊曰：天鼓且动，君宜疾归，不可留矣。闻其声，遂惊悟，始为梦游耳。时天已曙，其所居东邻有佛寺，击晓钟。盖案椽所谓天鼓也。是日疾亦间焉。后入仕历官，咸如所载者。及为西京（明抄本京作凉）帅，一日，见黄衣使者至阁前曰：冥途小吏，奉命请公。公曰：吾尝见司命之籍，纪吾之位，当至上台，寿凡八十有五，何为遽见命耶？黄衣人曰：公任某官时，尝误杀无辜人，位与寿为主吏所降，今则穷矣。言讫，忽亡所见。自是卧疾，三日乃薨也。（出《宣室志》）
顾琮
顾琮为补阙，尝有罪系诏狱，当伏法。琮一夕忧愁，坐而假寐。忽梦见其母下体，琮愈惧，形于颜色。流辈问，琮以梦告之，自谓不祥之甚也。时有善解者贺曰：子其免乎？问何以知之？曰：太夫人下体，是足下生路也。重见生路，何吉如之。吾是以贺也。明日。门下侍郎薛稷奏刑失入，竟得免。琮后至宰相。（出《广异记》）
天后
唐则天后梦一鹦鹉，羽毛甚伟，两翅俱折。以问宰臣，群公默然。内史狄仁杰曰：鹉者陛下姓也。两翅折者，陛下二子，庐陵相王也。陛下起此二子，两翅全也。武承嗣、武三思连项皆赤。后契丹围幽州，檄朝廷曰：还我庐陵相王来。则天乃忆狄公之言曰：卿曾为我占梦。今乃应矣。朕欲立太子，何者为得？杰曰：陛下内有贤子，外有贤侄，取舍详择，断在圣衷。则天曰：我自有圣子，承嗣、三思是何疥癣。承嗣等惧，掩耳而去。即降敕追庐陵，立为太子，充元帅。初募兵，无有应者。闻太子行，北邙山头皆兵满，无容人处。贼自退散。（出《朝野佥载》）
薛季昶
唐薛季昶为荆州长史，梦猫儿伏卧于堂限上，头向外。以问占者张猷，猷曰：猫儿者爪牙，伏门限者。阃外之事，君必知军马之要。未旬日，除桂州都督岭南招讨使。（出《朝野佥载》）
玄宗
玄宗尝梦落殿，有孝子扶上。他日以问高力士，力士云：孝子素衣，此是韦见素耳。帝深然之。数日，自吏部侍郎拜相。（出《广异记》）
又玄宗梦入井，有一兵士，著绯褌，背负而出。明日。使于兵号中寻访，总无此人。又于苑中搜访，见一掌关，着绯褌，便引见。上问：汝昨夜作何梦？对曰：从井中背负日出登天。上睹其形状，与梦相似。乃问：汝欲官乎？答曰：臣不解作官，臣家贫。遂敕赐钱五百千。（出《定命录》）
魏仍
魏仍与李龟年同选。相与梦。魏梦见侍郎李彭年，使人唤，仍于铨门中侧耳听之。龟年梦有人报，侍郎注与君一畿丞。明日共解此梦，以为门中侧耳是闻字，应是闻喜。果唱闻喜尉，李龟年果唱蕲州蕲县丞。仍后贬齐安郡黄岗尉，准敕量移。乞梦，梦拾得一毛蝇子。与李龟年占议，云：毛字千下有七，应去此一千七百里。如其言。（出《定命录》）
陈安平
给事中陈安平子，年满赴选。与乡人李仙药卧，夜梦十一月养蚕。仙药占曰：十一月养蚕，冬丝也。君必送东司。数日，果送吏部。（出《朝野佥载》）
李瞿昙
饶阳李瞿昙，勋官番满选。夜梦一母猪极大。李仙药占曰：母猪，狘主也。君必得屯主。数日，果如其言。（出《朝野佥载》）
赵良器
赵良器尝梦有十余棺，并头而列。良器从东历践其棺，至第十一棺破，陷其脚。后果历任十一政，至中书舍人卒。高适任广陵长史，尝谓人曰：近梦于大厅上，见叠累棺木，从地至屋脊。又见旁有一棺，极为宽大，身入其中，四面不满。不知此梦如何？其后累历诸任，改为詹事，亦宽漫之官矣。（出《定命录》）
奚陟
奚侍郎陟，少年未从官，梦与朝客二十余人，就一厅中吃茶。时方甚热，陟东行首坐，茶起西，自南而去。二碗行，不可得至，奚公渴甚，不堪其忍。俄有一吏走入，肥大，抱簿书近千余纸，以案致笔砚，请押。陟方热又渴，兼恶其肥，忿之，乘高推其案曰：且将去。浓墨满砚，正中文书之上，并吏人之面手足衣服，无不沾污。及惊觉。夜索纸笔细录，藏于巾笥。后十五年，为吏部侍郎。时人方渐以茶为上味，日事修洁。陟性素奢，先为茶品一副，余公卿家未之有也。风炉越瓯，碗托角匕，甚佳妙。时已热，餐罢，因请同舍外郎就厅茶会。陟为主人，东面首侍。坐者二十余人。两瓯缓行，盛又至少，揖客自西而始，杂以笑语，其茶益迟。陟先有痟疾，加之热乏，茶不可得，燥闷颇极。逡巡，有一吏肥黑，抱大文簿，兼笔砚，满面沥汗，遣押。陟恶忿不能堪，乃于阶上推曰：且将去。并案皆倒，正中令史面，及簿书尽污。坐客大笑。陟方悟昔年之梦。语于同省。明日，取所记事验之，更无毫分之差焉。（出《逸史》）
张鷟
张鷟曾梦一大鸟，紫色，五彩成文，飞下，至庭前不去。以告祖父，云：此吉祥也。昔蔡衡云： 凤之类有五，其色赤文章凤也，青者鸾也，黄者鹓雏也，白者鸿鹄也，紫者鸑鷟也。 此鸟为凤凰之佐，汝当为帝辅也。遂以为名字焉。鷟初举进士，至怀州，梦庆云复其身。其年对策，考功员外骞味道，以为天下第一。又初为岐王属，夜梦著绯乘驴。睡中自怪，我衣绿裳，乘马，何为衣绯却乘驴。其年应举及第，授鸿胪丞，未经考而授五品。此其应也。（出《朝野佥载》）
裴元质
河东裴元质初举进士。明朝唱策，夜梦一狗从窦出，挽弓射之，其箭遂撆。以为不祥，问曹良史，曰：吾往唱策之夜，亦为此梦。梦神为吾解之曰： 狗者第字头也，弓第字身也，箭者第竖也，有撆为第也。寻而唱第。果如梦焉。（出《朝野佥载》）
潘玠
潘玠自称，出身得官，必先有梦。与赵自勤同选，俱送名上堂，而官久不出。后玠云，已作梦，官欲出矣。梦玠与自勤同谢官，玠在前行，自勤在后。及谢处，玠在东，公在西，相视而笑。其后三日，果官出。玠为御史，自勤为拾遗。同日谢。初引，玠在前先行，自勤在后。入朝，则玠于东立，自勤于西立，两人遂相视而笑。如其梦焉。（出《定命录》）
樊系
员外郎樊系，未应举前一年，尝梦及弟。榜出，王正卿为榜头。一榜二十六人。明年方举，登科之后，果是王正卿为首。人数亦同。系又自校书郎调选，吏部侍郎达奚珣，深器之，一注金城县尉。系不受。达奚公云：校书得金城县尉不作，便作何官？系曰：不敢嫌畿尉，但此官不是系官。经月余，本钵更无缺与换，抑令入甲，系又不伏。其时崔异于东铨注泾阳尉，缘是优缺，不授。异，尚书崔翘之子。遂别求换一缺，适遇系此官不定。当日榜引，达奚谓云：不作金城那，与公改注了。公自云合得何官耶？亲云：梦官合带阳字。达奚叹曰：是命也。因令唱示，（示原作云，据明抄本改）乃泾阳县令。（出《定命录》）
吕諲
吕諲尝昼梦地府所追，随见判官。判官云：此人勋业甚高，当不为用。諲便仰白：母老子幼，家无所主。控告甚切，判官令将过王。寻闻（闻原作问。据明抄本改。）左右白王：此人已得一替。问替为谁？云是蒯适。王曰：蒯适名士，职当其任。遂放諲。諲时与妻兄顾况同宿。即觉，为况说之。后数十日，而适摄吴县丞，甚无恙。而况数玩諲。以为欢笑。适月余罢职，修第於吴之积善里。忽有走卒冲入，谒云：丁侍御传语，令参三郎。适云：初不闻有丁侍御，为谁？卒曰：是仙芝。适曰：仙芝卒于余杭，何名侍御？卒曰：地下侍御耳。适恶之曰：地下侍御，何意传语生人。卒曰：兼令相追，不独传语。名籍已定，难可改移。适求其白丁侍御：己未合死，乞为求代。卒去复来，云：侍御不许，催令促装。因中疾，数日而死。（出《广异记》）
