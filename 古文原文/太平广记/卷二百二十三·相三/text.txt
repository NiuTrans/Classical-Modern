桑道茂韦夏卿骆山人李生王锷窦易直李潼贾餗娄千宝丁重夏侯生薛少尹周玄豹程逊
桑道茂
李西平晟之为将军也，尝谒桑道茂。茂云：将军异日为京兆尹，慎少杀人。西平曰：武夫岂有京兆尹之望。后兴元收复，西平兼京尹。时桑公在浮囚之中，当断之际，告西平公：忘少杀人之言耶。西平释之。（出《传载》）
韦夏卿
韦献公夏卿有知人之鉴，人不知也。因退朝，于街中逢再从弟执谊，从弟渠牟、舟。三人皆第二十四，并为郎官。簇马良久，献公曰：今日逢三二十四郎，辄欲题目之。语执谊曰：汝必为宰相，善保其末耳。语渠牟曰：弟当别承主上恩，而速贵为公卿。语舟曰：三人之中，弟最长远。而位极旄钺。由是竟如言。（出《传载》）
骆山人
王庭凑始生于恒山西南三十里石邑别墅。当生之后，常有鸠数十，朝集庭树，暮宿檐户之下。有里人路德播异之。及长骈胁，善阴符鬼谷之书。历居戎职，颇得士心。以长庆元年春二月曾使河阳，回及沇水。酒困，寝于道。忽有一人荷策而过，熟视之曰：贵当列士，非常人。有从者窦载英寤，以告庭凑。庭凑驰数里及之，致敬而问。自云：济源骆山人。向见君鼻中之气，左如龙而右如虎，龙虎气交，当王于今年秋。子孙相继，满一百年。吾相人多矣，未见有如此者。复云：家之庭合有大树，树及于堂，是兆也。庭凑既归。遇田弘正之难。中夜，有军士叩门，伪呼官称。庭凑股況欲逃，载英曰：骆山人之言时至矣。是夜七月二十七日也，庭凑意乃安。及为留后，他日归其别墅，视家庭之树，婆娑然暗北舍矣。墅西有飞龙山神，庭凑往祭之。将及其门百步，见一人被衣冠，折腰于庭凑。庭凑问左右，皆不见。及入庙，神乃侧坐，众皆异之。因令面东起宇，今尚存焉。寻以德播为上宾，载英列为首校。访骆山人，久而方获。待以函丈之礼，乃别构一亭。去则悬榻，号骆氏亭，报畴昔也。（出《唐年补录》）
李生
杜悰通贵日久。门下有术士李生，悰待之厚。悰任西川节度使，马埴罢黔南赴阙，取路至西川。李术士一见埴，谓悰曰：受相公恩久，思有以效答，今有所报矣。黔中马中丞非常人也，相公当厚遇之。悰未之信也。李生一日密言于悰曰：相公将有甚祸，非马中丞不能救，乞厚结之。悰始惊信。发日，厚币赠之。仍令邸吏为埴于阙下买宅，生生之费无阙焉。埴至阙方知，感悰不知其旨。寻除光禄卿，报状至蜀。悰谓李生曰：贵人至阙也，作光禄勋矣。术士曰：姑待之。稍进大理卿，又迁刑部侍郎，充盐铁使。悰始惊忧。俄而作相。懿安皇后宣宗幽崩，悰懿安子婿也。忽一日，内牓子索检责宰臣元载故事，埴谕旨。翌日，延英上前，万端营救。素辩博，能回上意，事遂寝。（出《前定录》）
王锷
王锷为辛杲下偏裨，杲时帅长沙。一旦击球，驰骋既酣。锷向天呵气，气高数丈，若匹练上冲。果谓其妻曰：此极贵相。遂以女妻之。锷终为将相。（出《独异志》）。
窦易直
窦相易直，幼时名秘。家贫，就业村学。其教授叟有道术，而人不知。一日近暮，风雪暴至。学童悉归家不得，而宿于漏屋之中。寒争附火，唯窦公寝于榻，夜深方觉。叟抚公令起曰：窦秘，君后为人臣，贵寿至极，勉励自爱也。及德宗幸奉天日，公方举进士，亦随驾而西。乘一蹇驴至开远门，人稠路隘，其扉将阖。公惧势不可进。闻一人叱驴，兼捶其后，得疾驰而出。顾见一黑衣卒，呼公曰：秀才，已后莫忘闾情。及升朝，访得其子，提挈累至吏中荣达。（出《因话录》）
李潼
韦处厚在开州也，尝有李潼、崔冲二进士来谒，留连月余日。会有过客西川军将某者能相术，于席上言：李潼三日内有虎厄。后三日，处厚与诸客游山寺，自上方抵下方，日已暮矣。李先下，崔冲后来。冲大呼李云：待冲来，待冲来。李闻待冲来声，谓虎至。颠蹶，坠下出趾。绝而复苏，数日方愈。及军将回，谓李曰：君厄过矣。（出《传载》）
贾餗
贾餗布衣时，谒滑台节度使贾耽。从餗宗党分，更喜其人文甚宏赡，由是益所延纳。忽一日，宾客大会。有善相者在耽座下，又餗退而相者曰：向来贾公子神气俊逸，当位极人臣。然惜哉，是执政之时，朝庭微（明抄本微作彻）变。若当此际，诸公宜早避焉。耽颔之，以至动容。及太和末，餗秉钧衡。有知者潜匿于山谷间，十有三四矣。（出《杜阳编》）
娄千宝
浙东李褒闻婺女娄千宝、吕元芳二人有异术，发使召之。既到，李公便令止从事厅。从事问曰：府主八座，更作何官？元芳对曰：适见尚书，但前浙东观察使，恐无别拜。千宝所述亦尔。从事默然罢问。及再见李公，公曰：仆他日何如？二术士曰：稽山竦翠，湖柳垂阴。尚书画鷁百艘，正堪游观。昔人所谓人生一世，若轻尘之著草，何论异日之荣悴。荣悴定分，莫敢面陈。因问幕下诸公。元芳曰：崔副使刍言，李推官正范，器度相似。但作省郎，止于郡守。团练李判官服古，自此大醉不过数场，何论官矣。观察判官任毂，止于小谏，不换朱衣。杨损支使评事，虽骨体清瘦，幕中诸宾，福寿皆不如。卢判官纁，虽即状貌光泽，若比团练李判官，在世日月稍久，寿亦不如。副使与杨李三人，禄秩区分矣。二术士所言，咸未之信，默以证焉。是后李服古不过五日而逝。诚大醉不过数场也。李尚书及诸从事，验其所说，敬之如神。时罗郎中绍权赴任明州，窦弘余少卿（常之子也）赴台州。李公于席上，问台明二使君如何。娄千宝曰：窦使君必当再醉望海亭；罗使君此去，便应求道四明山，不游尘世矣。后窦少卿罢郡，再之府庭，是重醉也。罗郎中没于海岛，故以学道为名，知其不还也。李尚书归义兴，未几物故，是无他拜。卢纁巡官校理，明年逝于宛陵使幕，比李服古官稍久矣，为少年也。任毂判官才为补缺，休官归圃田，是不至朱紫也。崔刍言郎中止于吴兴郡。李范郎中止于九江。二公皆自南宫出为名郡，是乃禄秩相参。独杨损尚书三十来年，两为给事，再任京尹，防御三峰，青州节度使，年逾耳顺，官历藩垣。浙东同院诸公，福寿悉不如也。皆依娄吕二生所说焉。杜胜给事在杭州之日，问千宝：己为宰相之事何如？曰：如筮得震卦，有声而无形也。当此之时，或阴人所谮也，若领大镇，必忧悒成疾，可以修禳之。后杜工为度支侍郎，有直上之望，草麻待宣。府吏已上于杜公门构板屋，将布沙堤。忽有东门骠骑，奏以小疵，而承旨以蒋伸侍郎拜相。杜出镇天平，忧悒不乐去，其失望也。乃叹曰：金华娄山人之言果应矣。欲令招千宝、元芳。又曰：娄吕二生，孤云野鹤，不知栖宿何处。杜尚书寻亦终于郓州。钟离侑少詹，昔岁闲居东越，覩斯异术。每求之二生，不可得也。（出《云溪友议》）
丁重
处士丁重善相人。驸马于悰方判盐铁，频有宰弼之耗。时路岩秉钧持权，与之不协。一旦重至新昌私第，值于公适至。路曰：某与之宾朋，（明抄本宾朋作从容）处士垂箔细看，此人终作宰相否。备陈饮馔，留连数刻。既去，问之曰：所见何如？重曰：入相必矣，兼在旬月之内。岩笑曰：见是贵戚，复做盐铁使耳。重曰：不然，请问于之恩泽，何如宣宗朝郑都尉？岩曰：又安可比乎。重曰：郑为宣宗注意者久，而竟不为相。岂将人事可以斟酌？某比不熟识于侍郎，今日见之，观其骨状，真为贵人。其次风仪秀整，礼貌谦抑。如百斛重器，所贮尚空其半，安使不益于禄位哉。苟逾月不居廊庙，某无复更至门下。岩曰：处士之言，可谓远矣。其后浃旬，于果登台铉。岩每见朝贤，大为称赏。由兹声动京邑，车马造门甚众。凡有所说，其言皆验。后居终南山中，好事者亦至其所。（出《剧谈录》）
夏侯生
广南刘仆射崇龟常有台辅之望，必谓罢镇，便期直上。罗浮处士夏侯生有道，崇龟重之，因问将来之事。夏生言其不入相，发后三千里，有不测之事。洎归阙，至中路，得疾而终。刘山甫亦蒙夏生言，示五年行止。事无不验，盖饮啄之有分也。（出《北梦琐言》）
薛少尹
荆南节度判司空董，（宋欧阳修《五代史·南平王世家》董作薰，下同）与京兆杜无隐，即滑台杜慆常侍之子，洎蜀人梁震俱称进士。谒成中令，欲希荐送。有薛少尹者，自蜀沿流至渚宫。三贤常访之。一日，薛亚谓董曰：阁下与京兆，勿议求名，必无所遂，杜亦不寿。唯大贤忽为人絷维，官至朱紫。如梁秀才者此举必捷，然登第后，一命不沾也。后皆如其言。梁公却思归蜀，重到渚宫。江路梗纷，未及西泝。淮师寇江陵，渤海王邀致府衙。俾草檄书，欲辟于府幕。坚以不仕为志，渤海敬诺之。二纪依栖，竟麻衣也。薛尹之言果验。（出《北梦琐言》）
周玄豹
后唐周玄豹，燕人。少为僧，其师有知人之鉴。从游十年，不惮辛苦，遂传其秘，还乡归俗。卢程为道士，与同志三人谒之。玄豹退谓人曰：适二君子，明年花发，俱为故人。唯彼道士，他年甚贵。来岁，二人果卒。卢果登庸，后归晋阳。张承业俾明宗易服，列于诸校之下。以他人请之，曰：此非也。玄豹指明宗于末缀曰：骨法非常，此为内衙太保乎。或问前程，唯云末后为镇帅。明宗夏皇后方事中栉，有时忤旨，大犯槚楚。玄豹曰：此人有藩侯夫人之位，当生贵子。其言果验。凡言吉凶，莫不神中，事多不载。明宗自镇帅入，谓侍臣曰：周玄豹昔曾言联事。颇有征。可诏北京津置赴阙。赵凤曰：袁许之事，玄豹所长。若诏至辇下，即争问吉凶，恐近妖惑。乃合就赐金帛，官至光禄卿，年至八十而终。（出《北梦琐言》）
程逊
晋太常卿程逊足下有龟文，尝招相者视之。相者告曰：君终有沈溺之厄。其后使于浙右，竟葬于海鱼之腹。常（常字原缺，据明抄本补）谓《李固传》云，固足履龟纹，而位至三公，卒无水害。同事而异应也。（出《玉堂闲话》）
