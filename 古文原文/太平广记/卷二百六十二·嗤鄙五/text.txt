宇文翃韩简胡令杨铮谢柴书郡牧张咸光长须僧道流三妄人
周韦二子不识镜啮鼻助丧礼外学归行吊痴婿鲁人执杆齐人学瑟市马
昭应书生
宇文翃
唐（唐字原空缺，据许本补）进士宇文翃，深慕上科。有女及笄，国色。朝中令及第者，求之不得。时窦年四十（求之至四十九字原空缺。据许本补。）余，方谋继室，兄回为谏议，能为人致登第（能为人致登第六字原空缺，据《北梦琐言》四补）。遂娉女于璠，为言于回矣，果有所获。相公韦公说，即其中表，甚鄙之。因（果有至因十六字原空缺，据《北梦琐言》四补）滑台杜志名，时有丧遭火，几棺柩，家人云： 老鼠尾曳火入库内，（家人至库内十一字原空缺，据《北梦琐言》四补）因而延燎。 杜谓宇文曰： 鱼将化龙，雷为烧尾。近日老鼠亦（雷为至鼠亦九字原空缺，据《北梦琐言》四补）有烧尾（尾字原空缺，据《北梦琐言》四补）之事。用以讥之，（之字原空缺。据《北梦琐言》四补）。（出《北梦琐言》）
韩简
唐魏博节度使韩简性粗质，每对文士，不晓其说，心常耻之，乃召一孝廉讲《论语》。至《为政》篇，翌日谓诸从事曰：仆近方知古人淳朴，年至三十，方能行立。外有闻者，无不绝倒。（出《北梦琐言》）
胡令
奉先县有令，姓胡，忘其名。渎货靳食，僻好博奕。邑寄张巡官，好尚既同，往来颇洽。每会棋，必自旦及暮。品格既停，略无厌倦。然宰君时入中门，少顷，又来对棋。如是日日，早入晚归，未尝设食于张，不胜饥冻。潜知之。时入盖自食而复出，及暮辞宰曰：且去也，极是叨铁。胡唯唯而已。张去，胡忽思之曰：此人相别云： 极是叨铁 ，出何文谭？急令追之。既至，问：明公适云 极是叨铁 。其义安在？张复款坐，谓曰：长官岂不知有叨铁耶？曰：不知。曰：还见冶炉家，置一铁攒长杖乎？只此是。炉中猛火炎炽，铁汁或未消融，使此杖时时于炉中橦猛火了，却出来，移时又橦猛火了，却出来，只此是叨铁也。言讫而去。胡入室，话于妻子。再三思之，方知讽其每日自入，噇猛火了，却出来棋也。凡靳食倦客之士，时人多以此讽之。（出《玉堂闲话》）
杨铮
蜀秀才杨铮（铮音竹觥反，自言杨铮不均，驷马奔郑，是以字奔郑），行恶思，或故作落韵，或丑秽语，取人笑玩。装修卷轴，投谒王侯门，到者无不逢迎。雄藩火幕，争驰车马迎之。铮每行，仆马甚盛，平头骑从骡，携书袋。偏郡小邑，尤更精意承事之，虑其谤渎。黔南节度使王茂权，聪明，有文武才。四方负艺之士，罔不集其门。召铮至，饬东阁，尽礼待之。时令贡恶诗，以为欢笑。诸客（客字原空缺，据黄本补）请召，有不得次者，以为怏怏。茂权一日忽屏（忽屏二字原空缺，据黄本补）从谓之曰：秀才客子，当州必欲咨留，相伴至罢镇同归，可乎？如可，则当（则当二字原空缺，据黄本补）奉为卜娶，所居（居字原空缺，据黄本补）奉留。铮欣然从之。权令媒氏与问名某氏（名某氏三字原空缺，据黄本补）之属。至于成迎，筵宴（筵宴二字原空缺，据黄本补。为备焉。仍邀请从事赴会，铮亲见女（见女二字原空缺，据黄本补）容质异常端丽。及成礼，遽遭殴（殴字原空缺，据黄本补）辱，左右婢仆，皆是扶同共（扶同共三字原空缺，据黄本补）相毁詈，不胜其苦。乃是茂权诈饬无须少年数辈，皆浓装（皆浓装三字原空缺，据黄本补）艳服以绐之。然后茂权自赴会大笑。此后复就茂权。屡自（屡自二字原空缺，据黄本补）乞一邑。初有难色，宾从其谘，方许之。遂命给蕳署。及其治（期治二字原空缺，据黄本补）行李，择良日辞谢。本邑迎候人力，自衙门外至通衢。忽有二健步，手执一牒，当街趋拽下马，夺去中带，云：有府（府字原空缺，据黄本补）断，摄官送狱，荷校灭耳！茂权遂诈作计，赠遗二夫，令脱逃（逃字原空缺，据黄本补）而遁。潜藏旬日，方召出之。军州大以为笑。（出《王氏见闻》）
谢柴书
唐有内大臣学作别纸言语。凤翔节度使寄柴数车，回书谢云：蒙惠也愚若干。（出《卢氏杂说》）
郡牧
唐有膏梁子出刺，郡人迎候甚至，前任与之设交代之礼。仪无缺者，二礼生具头冠礼衣，相其宾主，升降揖让。而新牧巑岏踧踖。敛容低视，不敢正面对礼生。及礼毕，使人再三传话，慰劳感谢，皆莫涯其意。翌日，于内阁，从礼生从容，生极惶恐，罔知去就。既坐，颦蹙低语曰：贤尊安否？礼生唯唯。又曰：顷年营大事时，极烦贤尊心力。生亦懵然。及罢，有亲知细询之，乃曰：此礼生缘方相子弟，昔曾使他家君，是以再三感谢。且士流中亦有故为轻薄者，亦有昧于菽爽，不能分别者。信而有之。（出《玉堂闲话》）
张咸光
梁龙德年，有贫衣冠张咸光，游乞无度。于梁宋之间，复有刘月明者，与咸光相类。常怀匕著，每游贵门。即遭虐戏。方飧则夺其匕著，则袖中出而用之。梁驸马温积谏议，权判开封府事。咸光忽遍诣豪门告别。问其所诣，则曰：往投温谏议也。问有何绍介而往，答曰：顷年大承记录，此行必厚遇也。大谏常制《碣山潜龙宫上梁文》云：馒头似碗，胡饼如笠。畅杀刘月明主簿，喜杀张咸光秀才。以此知必承顾盼。闻者绝倒。（出《玉堂闲话》）
长须僧
三蜀有长须长老，自言是宰相孔谦子，莫知谁何。不剃发须，皓然垂腹。拥百余众，自江湖入蜀。所在氓俗，瞻骇仪表，争相腾践而礼其足。凡所经曲，倾城而出，河目海口，人莫之测。至蜀，螺钹迎焉。先谒枢密使宋光嗣，因问曰：师何不剃须？答曰：落发除烦恼，留髭表丈夫。宋大恚曰：吾无髭，岂是老婆耶？遂揖出，俟剃却髭，即引朝见。徒众既多，旬日盘桓，不得已剃髭而入。徒众耻其失节，悉各散亡。伪蜀主问曰：远闻师有长须之号，何得如是？对曰：臣在江湖，尝闻陛下已证须陀洹果，是以和须而来；今见陛下将证阿那舍果，是以剃须而见。少主初未喻，（喻原作预，据许本改）首肯之。及近臣解释，大为欢笑。后住持静乱寺，数为大众论讼，有上足，以不谨获罪。伶人藏柯曲深慕空门，而不知其中猥细。谓是清静，舍俗落发。谨事瓶钵，渐见秽监。诟詈而出，以袈裟挂于寺门曰：吾比厌俗尘，投身清洁之地，以涤其业鄣。今大师之门，甚于花柳曲，吾不能为之。遂复归于乐籍。蜀人谓师曰：一事南（南字原空缺，据黄本补）无，折却长须。（出《王氏见闻》）
道流
□□□□任兴元节判。离秦州乡地，未及岁年，忽有来寻师者。赍亲表施州刺史刘缄封，衣紫而来，兼言往洋州求索。询其行止，云：某忝窃乡关之分，先于秦州西升观，入道多年。遂沉吟思之，当离乡日，观中无此道流，深感其命服所求。其人亦匆匆而过。旬月间，自洋源回，薄有所获。告辞之意，亦甚挥遽。遂设计延伫，拂榻止之。夜静，沃以醲醪数瓯，然后徐询之曰：尊师身边紫绶，自何而得？宜以直诚相告。对曰：此是先和尚命服，传而衣之。乃是广修寺著紫僧弟（弟原作身，据黄本改）子，师既殂，乃舍空门，投西升观入道，便以紫衣而服之。自谓传得本师衣钵，岂有道士窃衣先（先原作之，据黄本改）和尚紫衣？未之前闻。（出《玉堂闲话》）
三妄人
孙光宪在蜀时，曾到资州，见应贞观李道士，话州有姓赵人，闭关却扫，以廊庙自期。都虞侯阎普敬异之，躬自趋谒。阎魁梧丈夫，赵生迎门，愕眙良久，磬折叙寒温曰：伏惟貔貅。阎乃质于先容者，俾询之，赵生曰：若云熊罴，即须宰相之才，方当此语。阎公止于都头已来，只销呼为貔貅。人闻咸笑之。又一士自称张舍人。诉于光宪曰：兄长以术惑我心神。宪谓曰：得非盅毒厌胜之术耶？张曰：非也，乃用鬼谷子押阖，捭破我心神，至今患心风不禁。又江陵颜云，偶收诸葛亮兵书，自言可用十万军，吞并四海。每至论兵，必攘袂叱咤，若对大敌。时人谓之检谱角觝也。时有行军王副使，幽燕旧将，声闻宇内。颜生候谒，称是同人，自言大志不伸（伸字原空缺，据黄本补），丧良友也，每恸哭焉。（出《北梦琐言》）
周韦二子
周（周字原缺，据黄本补）韦巽，太尉昭度之子也。尪懦昏钝，率由婢妪。仕伪蜀王氏，以事旧优容之，因至卿监。或为同列所讥，云：三公门前出死鼠。巽曰：死鼠门前出三公。周即蜀相周博雅之子，为王氏驸马都尉，性识庸鄙。国亡后，与贫丐者为伍，俾一人先导爵里于阛阓酒肆，有哀之者，日获三二百钱，即与其徒饮啖而已。咸嗟叹之。（出《北梦琐言》）
不识镜
有民妻不识镜。夫市之而归。妻取照之，惊告其母曰：某郎又索一妇归也。其母也照曰：又领亲家母来也。（出《笑林》）
啮鼻
甲与乙斗争，甲啮下乙鼻，官吏欲断之，甲称乙自啮落，吏曰：夫人鼻高耳口低，岂能就啮之乎？甲曰：他踏床子就啮之。（出《笑林》）
助丧礼
有人吊丧，并欲赍物助之，问人：可与何等物？答曰：钱布帛。任君所有尔。因赍大豆一斛，置孝子前，谓曰：无可有，以大豆一斛相助。孝子哭孤穷奈何，曰：造豉（豉原作鼓，据黄本改）。孝子又哭孤穷，曰：适得便穷，更送一石。（出《笑林》）
外学归
甲父母在，出学三年而归，舅氏问其学何得，并序别父久。乃答曰：渭阳之思，过于秦康。既而父数之：尔学奚益？答曰：少失过庭之训，故学无益。（出《笑林》）
行吊
伧人欲相共吊丧，各不知仪，一人言粗习，谓同伴曰：汝随我举止。既至丧所，旧习者在前，伏席上，余者一一相髡于背。而为首者，以足触詈曰：痴物！诸人亦为仪当尔，各以足相踏曰：痴物！最后者近孝子，亦踏孝子而曰：疾物！（出《笑林》）
痴婿
有痴婿，妇翁死，妇教以行吊礼。于路值水，乃脱袜而渡，惟（惟字原空缺，据黄本补）遗一袜。又睹林中鸠鸣云：喒締咕。而私诵之，都忘吊礼。及至，乃以有袜一足立，而缩其跣者，但云：喒締咕。孝子皆笑。又曰：莫笑莫笑，如拾得袜，即还我。（出《笑林》）
鲁人执杆
鲁有执长杆入城门者，初竖执之，不可入；横执之，亦不可入。计无所出。俄有老父至曰：吾非圣人，但见事多矣。何不以锯中截而入？遂依而截之。（出笑林）
齐人学瑟
齐人就赵人学瑟，因之先调，胶柱而归，三年不成一曲。齐人怪之，有从赵来者，问其意，方知向人之愚。（出《笑林》）
市马
洛中有大僚，世籍膏梁。不分牝牡。偶市一马，都莫知其妍媸。为驵侩所（所字原空缺，据黄本补）欺曰：此马不唯驯良，齿及二十余岁。，合直两马之资。况行不动尘，可谓驯良之甚也。遂多金以市之。侩既倍获利。临去又曰：此马兼有榅桲牙出也。于是大喜。诘旦乘出，如鹅鸭之行。及至家。矜衒曰：此马不唯驯熟，兼饶得果子牙两所。复召侩，别赠二十。（出《玉堂闲话》）
唐有德音，搜访怀才抱器不求闻达者。有人于昭应，逢一书人，奔驰入京。问求何事？答曰：将应不求闻达科。（出《因话录》）
