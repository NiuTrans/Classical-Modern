草柰祗草三赖草席箕草护门草仙人绦合离草老鸦笊篱草鬼皂荚青草槐
铜匙草水耐冬三白草无心草盆甑草女草媚草醉草舞草相思草
无情草忘忧草睡草千步香草麝草治盅草蛇衔草鹿活草解毒草
毒草蕉毒草牧麻草龙刍红草宫人草焦茅销明草黄渠草闻遐草
始皇蒲梦草汉武牧马草水网藻地日草书带草金橙草望舒草神草
柰祗草
柰祗，出拂林国。苗长三四尺。根大如鸭卵。叶似蒜，叶中心抽条甚长。茎端有花六出，红白色，花心黄赤。不结子。其草冬生夏死，与荠麦相类。取其花，压以为油，涂身，除风气。拂林国王及国内贵人用之。（出《酉阳杂俎》）
三赖草
曹州及扬州淮口，出夏梨三赖草。如金色，出于高崖。魅药中最切用。（出《酉阳杂俎》）
席箕草
席箕一名塞芦，生北胡地。古诗云： 千里席箕草。 （出《述异记》）
护门草
常山北有草，名护门。置诸门上，夜有人过，辄叱之。（出《酉阳杂俎》）
仙人绦
衡岳出仙人绦。无根，多生石上。状如带，三股，色绿。亦不常有。（出《酉阳杂俎》）
合离草
合离，根如芋（ 芋 原作 草 ，据许本改）魁，有游子十二环之。相须而生。而实不连，以气相属。一名独摇，一名离母。若土人所食者，呼为 赤箭 矣。（出《酉阳杂俎》）
老鸦笊篱草
老鸦笊篱，叶如牛蒡而狭。子熟时，色黑。状如笊篱。（出《酉阳杂俎》）
鬼皂荚
鬼皂荚，生江南地泽，如皂荚，高一二尺。沐之长发，叶亦去衣垢。（出《酉阳杂俎》）
青草槐
龙阳县裨牛山南，有青草槐。丛生，高尺余。花若金灯，仲夏发花。（出《酉阳杂俎》）
铜匙草
铜匙草，生水中，叶如剪刀。（出《酉阳杂俎》）
水耐冬
水耐冬，此草终冬在水不死。段成式城南别墅池中有之。（出《酉阳杂俎》）
三白草
三白草，初生不白。入夏，叶端方白。农人候之莳田。三叶白，草毕秀矣。其叶似署预。（出《酉阳杂俎》）
无心草
蚍蜉酒草，一曰鼠耳，像形也。亦曰无心草。（出《酉阳杂俎》）
盆甑草
盆甑草，即牵牛子也。秋节后断之，状如盆甑。其中有子，似龟蔓署预。（出《酉阳杂俎》）
女草
葳蕤草，一名丽草，亦呼为女草。江湖中呼为娃草。美女曰娃，故以为名。（出《酉阳杂俎》）
媚草
鹤子草，蔓生也。其花曲尘色，浅紫蒂。叶如柳而短。当夏开花，（又呼为 绿花绿叶 ），南人云是媚草。采之曝干，以代面靥。形如飞鹤，翅尾觜足，无所不具。此草蔓至春生双虫，只食其叶。越女收于妆奁中，养之如（ 如 原作 知 ，据明抄本改）蚕。摘其草饲之。虫老不食，而蜕为蝶，赤黄色。妇女收而带之，谓之媚蝶。（出《岭表录异》）
醉草
《尸子》：赤县洲为昆仑之墟。其东则卤水岛。山左右，玉红之草生焉。食其一实，醉卧三百岁。（出《文枢镜要》）
舞草
舞草出雅州。独茎三叶。叶如决明。一叶在茎端；两叶居茎半。相对。人或近之则欹；抵掌讴曲，则摇动如舞矣。（出《酉阳杂俎》）
相思草
秦赵间有相思草。状若石竹，而节节相续。一名断肠草，又名愁妇草，亦名孀草，又呼为寡妇莎。盖相思之流也。（出《述异记》）
无情草
左行草。使人无情。范阳长贡。（出《酉阳杂俎》）
忘忧草
萱草一名紫萱，又名忘忧草。吴中书生谓之疗愁。嵇康《养生论》云： 萱草忘忧 。（出《述异记》）
睡草
桂林有睡草，见之则令人睡。一名醉草，亦呼懒妇箴。出《南海地记》。（出《述异记》）
千步香草
南海出百步香，风（ 风 原作 枫 ，据明抄本改）闻于千步也。今海隅有千步香，是其种也。叶似杜若，而红碧间杂。《贡籍》云： 日南郡贡千步香。 （出《述异记》）
麝草
龟甲香即桂香。善者紫术香。一名金杜香，一名麝草香。出苍梧桂林二郡界。今吴中有麝草，似红而甚芳香。（出《述异记》）
治盅草
新州郡境有药，土人呼为吉财。解诸毒及盅，神用无比。昔有人尝至雷州，途中遇毒，面貌颇异，自谓即毙。以吉财数寸饮之，一吐而愈。俗云，昔人有遇毒，其奴吉财得是药，因以奴名名之。实草根也，类芍药。遇毒者，夜中潜取二三寸，或剉或磨，少加甘草，诘旦煎饮之，得吐即愈。俗传将服是药，不欲显言，故云潜取。而不详其故。或云，昔有里媪病盅，其子为小胥，邑宰命以吉财饮之，暮乃具药。及旦，其母谓曰： 吾梦人告我，若饮是且死，亟去之。 即仆于地。其子又告县尹，县尹固令饮之，果愈。岂中盅者亦有神，若二竖哉！（出《投荒杂录》）
蛇衔草
《异苑》云：昔有田父耕地，值见伤蛇在焉。有一蛇，衔草著疮上。经日伤蛇走。田父取其草馀叶以治疮，皆验。本不知草名，因以蛇衔为名。《抱朴子》云： 蛇衔能续已断之指如故。 是也。（出《感应经》）
鹿活草
天名精，一曰鹿活草。青州刘炳，宋元嘉中。射一鹿。剖五脏，以此草塞之，蹶然而起。炳密录此草种之，多愈伤折。俗呼为刘炳草。（出《酉阳杂俎》）
解毒草
建宁郡乌句山南五百里，生牧靡草，可以解毒。百卉方盛，乌多误食乌啄。中毒，必急飞牧靡山，啄牧靡以解。（出《酉阳杂俎》）
毒草
博落回有大毒，生江淮山谷中。茎叶如麻，茎中空，吹作声，如勃逻。故名之。（出《酉阳杂俎》）
蕉毒草
蕉毒草如芋巨，状如雀头。置干地则润，置湿地则干。炊饭时种于灶上，比饭熟，即著花结子。人食之立死。（出《感应经》）
牧麻草
有牧麻草，大毒。有此草，值风吹其气所至，则数里内稻皆即死。李淳风云： 其汁本清，得水则稠，见日则湿，入荫即干，在夏欲凉，在冬欲温。 （出《感应经》）
龙刍
东海岛龙驹川，穆天子养八骏处。岛中有草名龙刍。马食之，日行千里。古语： 一株龙刍，化为龙驹。 （出《述异记》）
红草
山戎之北有草，茎长一丈，叶如车轮，色如朝霞。齐桓时，山戎献其种，乃植于庭，以表霸者之瑞。（出《酉阳杂俎》）
宫人草
楚中往往有宫人草。状似金橙，而甚芬氲。花似红翠。俗说： 楚灵王时，宫人数千，皆多怨旷。有因死于宫中者，葬之，墓上悉生此草。（出《述异记》）
焦茅
焦茅，高五丈。火燃之成灰，以水灌之，复成茅。是谓灵茅。
销明草
销明草，夜视如列星，昼则光自销灭也。
黄渠草
黄渠，照日如火。实甚坚。内食者，焚身不热。
闻遐草
闻遐草，服者轻身。叶如桂，茎如兰。其国献根，植之多不生实，草叶多萎黄。诏并除焉。（焦茅、销明、黄渠、闻遐四种，并出《王子年拾遗记》）
始皇蒲
齐南城东有蒲台，秦始皇所顿处。时始皇在台下，萦蒲以系马。至今蒲生犹荣，俗谓之秦始皇蒲。（出《殷芸小说》）
梦草
汉武时，异国献梦草。似蒲。昼缩入地，夜若抽萌。怀其草，自知梦之善恶。帝思李夫人，怀之辄梦。（出《酉阳杂俎》）
汉武牧马草
汉武于湖中牧马处，至今野草皆有嚼啮之状。湖中呼为马泽。泽中有汉武弹棋方石，上有勒铭焉。（出《述异记》）
水网藻
汉武昆灵池中，有水网藻。枝横倒水上，长八九尺，有似网目。凫鸭入此草中，皆不得出。因名之。（出《酉阳杂俎》）
地日草
南方有地日草。三足乌欲下食此草，羲和之驭，以手掩乌目（ 目 原作 日 ，据明抄本改，陈校本作 口 ），食此则闷不复动。东方朔言，为小儿时，井陷，坠至地下，数十年无所寄托。有人引之，令往此草。中隔红泉，不得渡。其人以一只履，因乘泛红泉，得草处，食之。（出《酉陽杂俎》）
书带草
郑司农，常居不其城南山中教授。黄巾乱，乃避。遣生徒崔琰、王经诸贤于此，挥涕而散。所居山下草如薤，叶长尺余许，坚韧异常。时人名作康成书带。（出《三齐记》）
金橙草
晋武帝为抚军时，府内后堂砌下，忽生异草三株。茎黄叶绿，若惣金抽翠。花蓧苒弱，状如金橙。时人未得知是何祥瑞也，故隐蔽，不听外人窥眎。有羌人姓姚名馥，字世芬，充厩养马，妙解阴阳之术。云，此草以应金德之瑞。馥年九十岁，姚襄即其祖也。馥好读书，嗜酒，每醉历月不醒。于醉时，好言王者兴亡之事。善戏笑，滑稽无穷。常叹云： 九河之水，不足以为蒸薪；七泽麋鹿，不足以充庖俎。 每言凡人禀天地精灵，不知饮酒者，动肉含气耳，何必土木之偶而无心识乎？好啜浊嚼糟，恒言渴于醇酒。群辈常弄狎之，呼为渴羌。及晋武践位，忽见馥立于阶下。帝奇其倜傥，擢为朝歌邑宰。馥辞曰： 氐羌异域，远隔风化，得游中华，已为殊幸。请辞朝歌之县，长充马圉之役。时赐美酒，以乐余年。 帝曰： 朝歌郡纣之故都，地有酒池，故使老羌不复呼渴。 馥于阶下，高声而应曰： 马圉老羌，渐染皇教，溥天夷貊，皆为王臣。今者欢酒池之乐，受朝歌之地，更为殷纣之比乎？ 帝抚玉几大悦，即迁为酒泉太守。其地有青泉，其味如酒。馥乘酒而拜之。遂为善政。民为立生祠。后以府地赐张华，犹有此草。故茂先《金橙赋》云： 擢九茎于汉庭，美二株于兹馆。贵表祥乎金德，名比类而相乱。 至惠帝咸熙元年，三株草化为树，条叶似杨树，高五尺，以应三杨擅（ 三 字原阙， 擅 原作 璮 ，据《拾遗记》九补改）之事。时有杨隽，弟瑶，弟济，号曰三杨。醉羌之验也。（出《拾遗录》）
望舒草
晋太始十年，立河桥之岁，有扶支国，献望舒草。其色红，叶如荷。近望则如卷荷，远望则如舒荷，团团如盖。亦云，月出则叶舒，月没则叶卷。植于宫内，穿池广百步，名曰 望舒池 。愍帝之末，胡人移其种于胡中。至今绝矣。其池寻亦平也。（出《拾遗录》）
神草
魏明时，苑中有合欢草。状如蓍，一株百茎。昼则众条扶疏，夜乃合作一茎。谓之神。（出《酉阳杂俎》）
