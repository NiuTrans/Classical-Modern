侯白卢嘉言陆操薛道衡刘焯山东人吃人赵小儿长孙无忌任环李绩
李荣
侯白
隋侯白，州举秀才，至京。机辩捷，时莫之比。尝与仆射越国公杨素并马言话。路傍有槐树，憔悴死。素乃曰：侯秀才理道过人，能令此树活否。曰：能。素云：何计得活。曰：取槐树子于树枝上悬著，即当自活。素云：因何得活。答曰：可不闻《论语》云， 子在，回何敢死。 素大笑。开皇中，有人姓出，名六斤。欲参素，赍名纸至省门。遇白，请为题其姓。乃书曰：六斤半。名既入，素召其人问曰：卿姓六斤半。答曰：是出六斤。曰：何为六斤半。曰：向请侯秀才题之，当是错矣。即召白至。谓曰：卿何为错题人姓名。对云：不错。素曰：若不错，何因姓出名六斤，请卿题之，乃言六斤半。对曰：向在省门，会卒无处见称。既闻道是出六斤，斟酌只应是六斤半。素大笑之。素关中人，白山东人，素尝卒难之，欲其无对。而关中下俚人言音，谓水为霸。山东亦言擎将去为拃（音其朝反）刀去。素尝戏白曰：山东固多仁义，借一而得两。曰：若为得两。答曰：有人从其借弓者。乃曰： 拃刀去。 岂非借一而得两？白应声曰：关中人亦甚聪明，问一知二。素曰：何以得知。白曰：有人问，比来多两，渭水涨否？答曰：霸长。岂非问一知二？素于是伏其辩捷。白在散官，隶属杨素，爱其能剧谈。每上番日，即令谈戏弄。或从旦至晚，始得归。才出省门，即逢素子玄感。乃云：侯秀才，可以玄惑说一个好话。白被留连，不获已。乃云：有一大虫，欲向野中觅肉，见一刺猬仰卧，谓是肉脔。欲衔之，忽被猬卷着鼻，惊走，不知休息。直至山中，因乏，不觉昏睡。刺猬乃放鼻而去。大虫忽起欢喜，走至橡树下，低头见橡斗，乃侧身语云： 旦来遭见贤尊，愿郎君且避道。 素与白剧谈，因曰：今有一深坑，可有数百尺。公入其中，若为得出。白曰：入中不须余物，唯用一针即出。素曰：用针何为？答曰：针头中令水饱坑，拍浮而出。素曰：头中何处有尔许水。白曰：若无尔许水，何因肯入尔许坑。素又谓白曰：仆为君作一谜，君射之，不得迟，便须罚酒。素曰：头长一分，眉长一寸，未到日中，已打两顿。白应声曰：此是道人。素曰：君须作谜，亦不答迟。白即云：头长一分，眉长一寸，未到日中，已打两顿。素曰：君因何学吾作道人谈。白曰：此是阿历。素大笑。白仕唐，尝与人各为谜。白云：必须是实物，不得虚作解释。浪惑众人，若解讫，无有此物，即须受罚。白即云：背共屋许大，肚共碗许大，口共盏许大。众人射不得。皆云：天下何处有物，共盏许大口，而背共屋许大者，定无此物。必须共赌。白与众赌讫，解云：此是胡燕窠。众皆大笑。又逢众宴，众皆笑白后至。俱令作谜，必不得幽隐难识，及诡谲希奇，亦不假合而成，人所不见者。白即应声云：有物大如狗，面貌极似牛。此是何物。或云是獐，或云是鹿，皆云不是。即令白解，云：此是犊子。白又与素路中遇胡，负青草而行。素曰：长安路上，乃见青草湖。须臾，又有两醉胡。衣孝重服，骑马而走。俄而一胡落马。白曰：真所谓孝乎，惟孝有之矣。白初未知名，在本邑。令宰初至，白即谒。谓知识曰：白能令明府作狗吠。曰：何有明府得遣作狗吠，诚如言，我辈输一会饮食。若妄，君当输。于是入谒，知识俱门外伺之。令曰：君何须，得重来相见。白曰：公初至，民间有不便事，望谘公。公未到前，甚多贼盗。请命各家养狗，令吠惊，自然贼盗止息。令曰：若然，我家亦须养能吠之狗，若为可得？白曰：家中新有一群犬，其吠声与余狗不同。曰：其声如何？答曰：其吠声恸恸者。（明抄本者作恸未）令曰：君全不识好狗吠声。好狗吠声，当作号号。怮怮声者，全不是能吠之狗。伺者闻之，莫不掩口而笑。白知得胜，乃云：若觅如此能吠者，当出访之。遂辞而出。（出《启颜录》）
卢嘉言
隋卢嘉言就寺礼拜，因入僧房。一僧善于论议，嘉言即与谈话。因相戏弄，此僧理屈。同坐二僧，即助此僧酬对。往复数回，三僧并屈。嘉言乃笑谓曰：三个阿师，并不解樗蒱。僧未喻，嘉言即报言：可不闻樗蒱人云， 三个秃，不敌一个卢。 观者大笑，僧无以应。（出《启颜录》）
陆操
隋七兵尚书河间陆操无姿貌，有辩。尝新婚，太子少保赵郡李□谓之曰：屡逢射雉，几度启颜。操曰：息妫二子，不言不笑。（出《谈薮》）
薛道衡
隋前内史侍郎薛道衡以醴和麦粥食之，谓卢思道曰：礼之用，和为贵。先王之道，斯为美。思道答曰：知和而和，不以礼节之，亦不可行也。（出《谈薮》）
刘焯
隋河间郡刘焯之（明抄本无之字。）从侄炫并有儒学，俱犯法被禁。县吏不知（知字原缺，据明抄本、黄本补。）其大儒也，咸与之枷著。焯曰：终日枷中坐，而不见家。炫曰：亦终日负枷坐。而不见妇。（出《启颜录》）
山东人
山东人娶蒲州女，多患瘿。其妻母项瘿甚大。成婚数月，妇家疑婿不慧。妇家置酒，盛会亲戚，欲以试之。问曰：某郎在山东读书，应识道理，鸿鹤能鸣何意？曰：天使其然。又曰：松柏冬青何意？曰：天使其然。又曰：道边树有骨骴何意？曰：天使其然。妇翁曰：某郎全不识道理，何因浪住山东。因以戏之曰：鸿鹤能鸣者颈项长；松柏冬青者心中强；道边树有骨骴者，车拨伤。岂是天使其然。婿曰：请以所闻见奉酬，不知许否。曰：可言之。婿曰：虾蟆能鸣，岂是颈项长？竹亦冬青，岂是心中强？夫人项下瘿如许大，岂是车拨伤？妇翁羞愧，无以对之。（出《启颜录》）
吃人
隋朝有人敏慧，然而口吃。杨素每闲闷，即召与剧谈。尝岁暮无事对坐，因戏之云：有大坑深一丈。方圆亦一丈。遣公入其中，何法得出。此人低头良久，乃问云：有梯出否？素云：只论无梯，若论有梯，何须更问。其人又低头良久，问曰：白白白白日，夜夜夜夜地。素云：何须云白日夜地，若为得出。乃云：若不是夜地，眼眼不瞎，为甚物入入里许。素大笑。又问云：忽命公作将军，有小城。兵不过一千已下，粮食唯有数日。城外被数万人围，若遣公向城中，作何谋计。低头良久，问云：有有救救兵否？素云：只缘无救，所以问公。沉吟良久，举头向素云：审审如如公言，不免须败。素大笑。又问云：计公多能。无种不解。今日家中，有人虵蛟足，若为医治。此人即应声报云：取取五月五日南墙下雪雪涂涂，即即治。素云：五月何处得有雪。答云：若五月五日无雪，腊月何处有虵咬。素笑而遣之。（出《启颜录》）
赵小儿
隋有三藏法师，父本商胡，法师生于中国，仪容面目，犹作胡人。行业极高，又有辩捷。尝以四月八日设斋讲说，时朝官及道俗观者千余人。大德名僧，官人辩捷者，前后十余人论议。法师随难即对，义理不穷。最后有小儿姓赵，年十三，即出于众中。法师辩捷既已过人，又复向来皆是高明旧德，忽见此儿欲来论议，众咸怪笑。小儿精神自若，即就座。大声语此僧：昔野狐和尚自有经文，未审狐作阿阇黎，出何典语？僧语云：此郎（郎原作即，据明抄本改。）子声高而身小，何不以声而补身。儿即应声报云：法师以弟子声高而身小，何不以声而补身。法师眼深而鼻长，何不截鼻而补眼。众皆惊异，起立大笑。是时暑月，法师左手把如意，右手摇扇。众笑声未定，法师又思量答语：以所摇扇，掩面低头。儿又大声语云：团圆形如满月，不藏顾兔，翻掩雄狐。众大笑。法师即去扇，以如意指麾，别送问，并语未得尽，忽如意头落。儿即起谓法师曰：如意既折，义锋亦摧。即于座前，长揖而去。此僧既怒且惭，更无以应，无不惊叹称笑。（出《启颜录》）
长孙无忌
唐太宗宴近臣，戏以嘲谑。赵公长孙无忌，嘲欧阳询曰：耸膊成山字，埋肩不出头。谁家麟阁上，画此一猕猴。询应曰：缩（缩原作索，据明抄本改。）头连背煖，倇当畏肚寒。只因心混混，所以面团团。帝敛容曰：欧阳询，汝岂不畏皇后闻，赵公、皇后之兄也。（出《国朝杂记》）
任环
唐管国公任环酷怕妻。太宗以功赐二侍子，环拜谢，不敢以归。太宗召其妻，赐酒。谓之曰：妇人妒忌，合当七出。若能改行无妒，则无饮此酒。不尔，可饮之。曰：妾不能改妒，请饮酒。遂饮之。比醉归。与其家死诀。其实非鸩也，既不死。他日，杜正伦讥弄环。环曰：妇当怕者三，初娶之时，端居若菩萨，岂有人不怕菩萨耶。既长生男女，如养儿大虫，岂有人不怕大虫耶。年老面皱，如鸠盘荼鬼，岂有人不怕鬼耶。以此怕妇，亦何怪焉。闻者欢喜。（出《御史台记》）
李绩
曹（明抄本曹作唐）左司郎中封道弘，身形长大，而臀甚阔。道弘将入阁奏事，英公李绩在后，谓道弘曰：封道弘，你臀斟酌坐得即休，何须尔许大。（出《启颜录》）
唐有僧法轨，形容短小。于寺开讲，李荣往共论议。往复数番。僧有旧作诗《詠荣》，于高座上诵之云：姓李应须李，言荣又不荣。此僧未及得道下句，李荣应声接曰：身长三尺半，头毛犹未生。四座欢喜，伏其辩捷。（出《启颜录》）
