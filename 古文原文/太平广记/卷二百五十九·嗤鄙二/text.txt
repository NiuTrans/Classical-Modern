苏味道李师旦霍献可袁守一崔泰之陆余庆孙彦高出使御史韩琬赵仁奖姜师度成敬奇石惠泰冯光震李谨度三秽阳滔常定宗张玄靖
苏味道
唐苏味道初拜相，有门人问曰：天下方事之殷，相公何以燮和？味道无言，但以手摸床棱而已。时谓模棱宰相也。（出《卢氏杂记》）
李师旦
唐李师旦，新丰人也，任会稽尉。国忌日废务，饮酒唱歌杖人，为吏所讼。御史苏味道按之，俱不承引。味道历而谓曰：公为官，奈何不守法，而违犯若是？将罪之，师旦请更问，乃叹曰：饮酒法所不禁，况饮药酒耶。挽歌乃是哀思。挞人吏事缘急速。侍御何谴为？味道曰：此反白为黑汉，不能绳之。（出《御史台记》）
霍献可
唐霍献可，贵乡人也。父毓，岐州司法。献可有文学，好诙谐，累迁至侍御史左司员外。则天法峻，多不自保，竞希旨以为忠。献可头触玉阶，请杀狄仁杰、裴行本。裴即献可堂舅也。既损额，以绿帛裹于巾下，常令露出，冀则天以为忠。时人比之李子慎，子慎。则天朝诬告其舅，加游击将军。母见其著绯衫，以面覆床，（明朝本以面覆床作以被覆面。）涕泪不胜曰：此是汝舅血染者耶！（出《御史台记》）
袁守一
唐袁守一性行浅促，时人号为料斗凫翁鸡，任万年尉。雍州长史窦怀贞每欲鞭之。乃于中书令宗楚客门，饷生菜，除监察。怀贞未之知也。贞高揖曰：驾欲出，公作如此检校。袁守一即弹之。月余，贞除左台御史大夫。守一请假，不敢出，乞解。贞呼而慰之，守一兢惕不已。楚客知之，为除右台御史，于朝堂抗衡于贞曰：与公罗师。罗师者，市郭儿语，无交涉也。无何，客以反诛，守一以其党，配流端州。（出《朝野佥载》）
崔泰之
唐黄门侍郎崔泰之哭特进李峤诗曰：台阁神仙地，衣冠君子乡。昨朝犹对坐，今日忽云亡。魂随司命鬼，魄逐见阎王。此时罢欢笑，无复向朝堂。（出《朝野佥载》）
陆余庆
唐尚书右丞陆余庆转洛州长史，其子嘲之曰：陆余庆，笔头无力嘴头硬，一朝（明抄本朝作衙）受辞讼，十日判不竟。送案褥下。余庆得而读之曰：必是那狗！逐鞭之。（出《朝野佥载》）
孙彦高
周定州刺史孙彦高，被突厥围城数十重，不敢诣厅，文符须征发者，于小窗接入，锁州宅门。及贼登垒，乃入柜中藏，令奴曰：牢掌钥匙，贼来索，慎勿与。昔有愚人，入京选，皮袋被贼盗去。其人曰：贼偷我袋，将终不得我物用。或问其故，答曰：钥匙今在我衣带上，彼将何物开之。此孙彦高之流也。（出《朝野佥载》）
出使御史
唐御史出使，久绝滋味。至驿，或窃脯腊置于食，伪叱侍者撤之，侍者去而后徐食。此往往而有，殊失举措也。尝有御史，所留不多，不觉侍者见之。对曰：干肉驿家颇有，请吏留。御史深自愧焉。亦有膳者烂煮肉，以汁作羹，御史伪不知而食之。或羹中遇肉，乃责庖人。或值新庖人，未闲应答，但谢日罗漏，言以罗滤之漏也。神龙中，韩琬与路元壳、郑元父充判官，至莱州，亲睹此事，相顾而笑。仆射魏元忠时任中丞，谓琬之曰：元忠任监察，至驿，干肉鸡子并食之，未亏于宪司之重，盖盗之深失国士体。魏公之言当矣，但不食不窃，岂不美欤。（出《御史台记》）
韩琬
唐韩琬与张昌宗、王本立，同游太学。博士姓张，即昌宗之从叔，精五经，懵于时事。畜一鸡，呼为勃公子，爱之不已。每讲经，（经字原空缺，据明抄本补）辄集于学徒中（中原作巾，据明抄本改）。或攫破书，比逐之，必被嗔责曰：此有五德，汝何轻之？昌宗尝为此鸡被杖。本立与琬，颇不平之，曰：腐儒不解事，为公杀此鸡。张生素取学徒回残食料。本立以业长，乃见问合否。本立曰：明文案即得。张生喜，每日受之，皆立文案。他曰，张生请假，本立举牒，数鸡罪，杀而食之。及张生归学，不见鸡，惊曰：吾勃公子何在？左右报本立杀之，大怒云：索案来，索案来。见数鸡之罪，曰：纵如此，亦不合死。本立曰：鸡不比人，不可加笞杖，正合杀。张以手再三拍案曰：勃公子，有案时，更知何道。当时长安，以有案，动曰为实。故知耽玩经史者，宜详时事。不然，何古人号为愚儒、朴儒、腐儒、竖儒耶？亦可贻诫子弟。（出《御史台记》）
赵仁奖
唐赵仁奖，河南人也，得贩于殖业坊王戎墓北，善歌《黄獐》，与宦官有旧。因所托附，景龙中，乃负薪诣阙，遂得召见。云：负薪助国家调鼎。即日台拜焉。睿宗朝，左授上蔡丞。使于京，访寻台中旧列，妄事欢洽。御史倪若水谓杨茂直曰：此庸汉，亡为傝茸。乃奏之，中书令姚崇曰：此是《黄獐》汉耶。授当州悉当尉，驰驿发遣。仁奖在台，既无余能，唯以《黄獐》自炫。宋务先题之曰：赵奖出王戎幕下，入朱博台中。舍彼负薪，登兹列柏。行人不避騝马，坐客唯听《黄獐》。时崔宣一使于都，仁奖附书于家，题云：西京赵御史书。附到洛州殖业坊王戎墓北第一铺。付妻一娘。宣一以书示朝士。初其左授上蔡，潘好礼自上蔡令拜御史，仁奖赠诗曰：令乖騝马去，丞脱绣衣来。当时讶之，或以为假手。仁奖初拜监察，谢朝贵，但云：有幸把公马足。时朝士相随。遇一胡负两束柴，曰：此胡合拜殿中。或问其由，答曰：赵仁奖负一束而拜监察，此负两束，固合授殿中。（出《御史台记》）
姜师度
唐姜师度好奇诡。为沧州刺史，兼按察，造枪车运粮，开河筑堰，州县鼎沸。于鲁城界内，种稻置屯，穗蟹食尽，又差夫打蟹。苦之，歌曰：鲁地一种稻，一概被水沫。年年索蟹夫，百姓不可活。又为陕州刺史，以永丰仓米运将，别征三钱，计以为费。一夕忽云得计，立注楼，从仓建槽，直至于河，长数千丈。而令放米，其不快处，具大把推之，米皆损耗，多为粉末。兼风激扬，凡一函失米百石，而动即千万数。遣典庾者偿之，家产皆竭。复遣输户自量，至有偿数十斛者。甚害人，方停之。（出《朝野佥载》）
成敬奇
唐成敬奇有俊才，天策中，诣阙自陈，请日试文章三十道。则天乃命王勃（明抄本勃作勮）试之，授校书郎，累拜监察大理正，与紫微令姚崇连亲。崇尝有疾，敬奇造宅省焉，对崇涕泪。怀中置生雀数从，乃一一持出，请崇手执之而后释。祝云：愿令公速愈也。崇勉从之。既出，崇鄙其谀媚，谓子弟曰：此泪从何而来？自兹不复礼也。（出《御史台记》）
石惠泰
唐岐王府参军石惠泰，与监察御史李全交诗曰：御史非长任，参军不久居。待君迁转后，此职还到余。因竞放牒往来，全交为之判十余纸以报之，乃假手于拾遗张九龄。（出《朝野佥载》）
冯光震
唐率府兵曹参军冯光震入集贤院，校文选。尝注蹲鸱云：蹲鸱者，今之芋子，即是著毛萝卜也。萧令闻之，拊掌大笑。（出《谭宾录》）
李谨度
唐御史中丞李谨度，宋璟引致之。遭母丧，不肯举发哀。讣到，皆匿之。官僚苦其无用，令本贯瀛州，申谨度母死，尚书省牒御史台，然后哭。其庸猥皆此类也。（出《朝野佥载》）
三秽
唐王怡为中丞，宪台之秽；姜晦为常选侍郎，吏部之秽；崔泰之为黄门侍郎，门下之秽；号为京师三秽。（出《朝野佥载》）
阳滔
唐阳滔为中书舍人。时促命制敕，令史持库钥他适，无旧本捡寻，乃斫窗取得之。时人号为斫窗舍人。（出《朝野佥载》）
常定宗
唐国子祭酒辛弘智诗云：君为河边草，逢春心剩生。妾如台上镜，照得始分明。同房学士常定宗，为改始字为转字，遂争此诗。皆云我作。乃下牒，见博士罗道宗，判云：昔五字定表，以理切称奇。今一言竞诗，取词多为主。诗归弘智，转还定宗。以状牒知，任为公（公下原有之字，据明抄本删）验。（出《朝野佥载》）
张玄靖
唐张玄靖，陕人也，自左卫仓曹拜监察，性非敦厚。因附会慕容宝节而迁。时有两张监察，号玄靖为小张。初入台，呼同列长年为兄，及选殿中，则不复兄矣。宝节既诛，颇不自安，复呼旧列为兄，监察杜文范，因使还，会郑仁恭方出使，问台中事意，恭答曰：宝节败后，小张复呼我曹为兄矣。时人以为谈笑。（出《御史台记》）
