成真人柏叶仙人齐映王四郎韦丹冯大亮
成真人
成真人者，不知其名，亦不知所自。唐开元末，有中使自岭外回，谒金天庙，奠祝既毕，戏问巫曰： 大王在否？ 对曰： 不在。 中使讶其所答，乃诘之曰： 大王何往而云不在？ 巫曰： 关外三十里迎成真人耳。 中使遽令人于关候之。有一道士，弊衣负布囊，自关外来。问之姓成，延于传舍，问以所习，皆不对。以驿骑载之到京，馆于私第，密以其事奏焉。玄宗大异之，召入内殿，馆于蓬莱院，诏问道术及所修之事，皆拱默不能对，沉真朴略而已。半岁余，恳求归山。既无所访问，亦听其所适，自内殿挈布囊徐行而去。见者咸笑焉。所司扫洒其居，改张帏幕，见壁上题曰： 蜀路南行，燕师北至。本拟白日升天，且看黑龙饮渭。 其字刮洗愈明。以事上闻。上默然良久，颇亦追思之。其后禄山起燕，圣驾幸蜀，皆如其谶。（出《仙传拾遗》）
柏叶仙人
柏叶仙人田鸾，家居长安。世有冠冕，至鸾家富。而兄弟五六人，皆年未至三十而夭。鸾年二十五，母忧甚，鸾亦自惧。常闻道者有长生术，遂入华山，求问真侣，心愿恳至。至山下数十里，见黄冠自山而出，鸾遂礼谒，祈问隐诀。黄冠举头指柏树示之曰： 此即长生药也，何必深远，但问志何如尔。 鸾遂披寻仙方。云： 侧柏服之久而不已，可以长生。 乃取柏叶曝乾，为末服之，稍节荤味，心志专一，服可至六七十日，未有他益，但觉时时烦热，而服终不辍。至二年余，病热，头目如裂，举身生疮。其母泣曰： 本为延年，今返为药所杀。 而鸾意终不舍，尚服之。至七八年，热疾益甚，其身如火，人不可近，皆闻柏叶气，诸疮溃烂，黄水遍身如胶。母亦意其死。忽自云： 体今小可，须一沐浴。 遂命置一斛温水于室，数人舁卧斛中，自病来十余日不寝，忽若思寝，乃令左右掩户勿惊，遂于斛中寝，三日方悟，呼人起之，身上诸疮，皆已扫去，光彩明白，眉须绀绿，顿觉耳目鲜明。自云： 初寝，梦黄冠数人，持旌节导引，谒上清，遍礼古来列仙，皆相谓曰： 柏叶仙人来此？遂授以仙术，勒其名于玉牌金字，藏于上清。 谓曰： 且止于人世修行，后有位次，当相召也。 复引而归。 鸾自此绝谷，并不思饮食，隐于嵩阳。至贞元中，已年百二十三岁矣，常有少容。忽告门人，无疾而终，颜色不改，盖尸解也。临终异香满室，空中闻音乐声，乃造青都。赴仙约耳。（出《化源记》，明抄本作出《原化记》）
齐映
齐相公映，应进士举，至省访消息。歇礼部南院，遇雨未食，傍徨不知所之，徐步墙下。有一老人，白衣策杖，二小奴从，揖齐公曰： 日已高，公应未餐，某居处不远，能暂往否。 映愧谢，相随至门外。老人曰： 某先去，留一奴引郎君。 跃上白驴如飞。齐公乃行至西市北，入一静坊新宅，门曲严洁。良久，老人复出。侍婢十余，皆有所执。至中堂坐，华洁侈盛。良久，因铺设于楼，酒馔丰异。逡巡，人报有送钱百千者。老人曰： 此是酒肆所入。某以一丸药作一瓮酒。 及晚请去。老人曰： 郎君有奇表，要作宰相耶？白日上升耶？ 齐公思之良久，云： 宰相。 老人笑曰： 明年必及第，此官一定。 赠帛数十疋，云： 慎不得言于人。有暇即一来。 齐公拜谢。自后数往，皆有卹赉。至春果及第。同年见其车服修整，乘醉诘之。不觉尽言。偕二十余人，期约俱诣就谒。老人闻之甚悔。至则以废疾托谢不见，各奉一缣，独召公入，责之曰： 尔何乃轻泄也？比者升仙之事亦得，今不果矣。 公哀谢负罪，出门去。旬日复来，宅已货讫，不知所诣。（出《逸史》）
王四郎
洛阳尉王琚。有孽侄小名四郎。孩提之岁，其母他适，因随去。自后或十年五年至琚家，而王氏不复录矣。唐元和中，琚因常调，自郑入京，道出东都，方过天津桥。四郎忽于马前跪拜，布衣草履，形貌山野。琚不识。因自言其名。琚哀愍久之。乃曰： 叔今赴选，费用固多，少物奉献，以助其费。 即于怀中出金，可五两许，色如鸡冠。因曰： 此不可与常者等价也。到京，但于金市访张蓬子付之，当得二百千。 琚异之，即谓曰： 尔顷在何处？今复何适？ 对曰： 向居王屋山下洞，今将往峨嵋山。知叔到此，故候拜觐。 琚又曰： 尔今停泊在何处？ 对曰： 中桥逆旅席氏之家。 时方小雨，会琚不赍雨衣，遽去曰： 吾即至尔居。 四郎又拜曰： 行李有期，恐不获祗候。 琚迳归，易服而往，则已行矣。因询之席氏。乃曰： 妻妾四五人，皆有殊色；至于衣服鞍马，华侈非常。其王处士肩舆先行，云往剑南。 琚私奇之，然未信也。及至上都，时物翔贵，财用颇乏。因谓家奴吉儿曰： 尔将四郎所留者一访之。 果有张蓬子。乃出金示之。蓬子惊喜，捧而叩颡曰： 何从得此？所要几緍？ 吉儿即曰： 二百千耳。 蓬子遂置酒食，宴吉儿，即依请而付。又曰： 若更有，可以再来。 吉儿以钱归。琚大异之。明日自诣蓬子。蓬子曰： 此王四郎所货化金也。西域商胡，专此伺买，且无定价，但四郎本约多少耳，逾则不必受也。 琚遂更不取焉。自后留心访问，冀一会遇。终不复见之。（出《集异记》）
韦丹
韦丹大夫及第后，历任西台御史。每常好道，未曾有遇。京国有道者，与丹交游岁久，忽一日谓丹曰： 子好道心坚，大抵骨格不成。某不能尽知其事，可自往徐州问黑老耳。 丹乃求假出，往徐州。经数日，问之。皆云无黑老。召一衙吏问之曰： 此州城有黑老，家在何处？ 其吏曰： 此城郭内并无。去此五里瓜园中，有一人姓陈，黑瘦贫寒，为人佣作，赁半间茅屋而住。此州人见其黑瘦，众皆呼为黑老。 韦公曰： 可为某邀取来。 吏人至瓜园中唤之。黑老终不肯来。乃驱迫之至驿。韦公已具公服，在门首祗候。韦公一见，便再拜。黑老曰： 某佣作求食，不知有何罪，今被捉来，愿得生回。又复怖畏惊恐，欲走出门，为吏人等遮拦不放。自辰及酉，韦公礼貌益恭。黑老惊惶转甚。略请上厅，终不能得。至二更来，方上阶，不肯正坐。韦公再拜谘请，叩问不已。至三更，黑老忽然倒卧于床上，鼻息如雷。韦公兢兢床前而立，久，因困极，不觉兼公服亦倒卧在床前地上睡。至五更，黑老起来，以手抚韦公背云： 汝起汝起。汝似好道，吾亦爱之。大抵骨格不成就，且须向人间富贵。待合得时，吾当来迎汝；不然，恐汝失路耳。初秋日，可再来此，当为汝尽话。 言讫，倏已不见。韦公却归。至立秋前一日晚，至徐州，黑老已辰时死矣。韦公惆怅，埋之而去。自后寂绝。二十年不知信息。韦公官江西观察使，到郡二年，忽一日，有一叟谓阍人曰： 尔报公，可道黑老来也。 公闻之，倒屣相迎。公明日无疾，忽然卒。皆言黑老迎韦公上仙矣。（出《会昌解颐录》）
冯大亮
冯大亮者，导江人也。家贫好道，亦无所修习。每道士方术之人过其门，必留连延接。唯一牛拽步磨以自给，一旦牛死，其妻对泣。叹曰： 衣食所给，在此牛尔。牛既死矣，何以资口食乎？ 慈母山道士，每过其家，即憩歇累日。是时道士复来，夫妇以此语之。道士曰： 皮角在乎？ 曰： 在。 即取皮鸾缀如牛形，斫木为脚，以绳系其口，驱之遂起，肥健如常。曰： 此牛不复饮食，但昼夜使之可也。慎勿解其口。尔以此牛拽磨，为倍于常。 道士亦不复耒。数年盛暑，牛喘甚急。牧童怜之，因解其口。遽成皮骨而已。然其家已渐富，改置酒肆。常以奉道祈感遇仙人，仍力行救物，好宾客。有樵叟三五人，诣其家饮酒，常不言钱，礼而接之，虽数益敬。忽一人曰： 我辈八人，明日具来，共谋一醉，无以人多为讶。 至时，樵叟八人偕至，客于袖中出柟木一枝，才五六寸，栽于庭中，便饮酒尽欢而去。曰： 劳置美酒，无以为报。此树径尺，则家财百万。此时可贡助天子，垂名国史。十年后，会于岷岭巨人宫，当授以飞仙之道。 言讫而去。旬日而树已凌空，高十余丈，大已径尺。其家金玉自至，宝货自积，殷富弥甚。虽王孙、糜竺之家，不能及也。五年，玄宗幸蜀，大亮贡钱三十万贯，以资国用。（出《仙传拾遗》）
