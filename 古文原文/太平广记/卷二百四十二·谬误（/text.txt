谬误益州长吏萧颖士郗昂张长史萧俛崔清何儒亮于頔苑抽李文彬
苏拯窦少卿
遗忘张利涉阎玄一郭务静张守信李睍张藏用
谬误
益州长吏
唐益州每岁进甘子，皆以纸裹之。他时长吏嫌其不敬，代之以细布。既而恒恐有甘子为布所损，每岁多怀忧惧。俄有御史甘子布至，长吏以为推布裹甘子事，因大惧曰：果为所推。及子布到驿，长吏但叙以布裹甘子为敬。子布初不知之，久而方悟。闻者莫不大笑。子布好学，有文才，知名当代。（出《大唐新语》）
萧颖士
唐天宝初，萧颖士因游灵昌。远至胙县南二十里。有胡店，店上有人多姓胡。颖士发县日晚，县寮饮饯移时，薄暮方行。至县南三五里，便即昏黑。有一妇人年二十四五，着红衫绿裙，骑驴，驴上有衣服。向颖士言：儿家直南二十里。今归遇夜，独行怕惧，愿随郎君鞍马同行。颖士问女何姓，曰：姓胡。颖士常见世间说有野狐，或作男子，或作女人，于黄昏之际媚人。颖士疑此女郎是野狐，遂唾叱之曰：死野狐，敢媚萧颖士。遂鞭马南驰，奔至主人店，歇息解衣。良久，听见妇人，从门牵驴入来。其店叟曰：何为冲夜？曰：冲夜犹可，适被一害风措大，呼儿作野狐，合被唾杀。其妇人乃店叟之女也。颖士渐恧而已。（出《辨疑志》）
郗昂
唐郗昂与韦陟交善。因话国朝宰相，谁最无德。昂误对曰：韦安石也。已而惊走而去，逢吉温于街中。温问何故苍惶如此，答曰：适与韦尚书话国朝宰相最无德者，本欲言吉顼，误言韦安石。既言，又鞭马而走，抵房相之第。琯执手慰问之，复以房融为对。昂有时称，忽一日犯三人。举朝嗟叹，唯韦陟遂与之绝。（出《国史补》）
张长史
唐监济令李回，妻张氏。其父为庐州长史，告老归。以回之薄其女也，故往临济辱之，误至全节县。而问门人曰：明府在乎？门者曰在。张遂入至厅前，大骂辱。全节令赵子余不知其故，私自门窥之，见一老父诟骂不已。而县下常有狐为（为原作鸟，据明抄本改）魅，以张为狐焉。乃密召吏人执而鞭之，张亦未寤，骂仍恣肆。击之困极，方问何人，辄此诟骂。乃自言吾李回妻父也，回贱吾女，来怒回耳。全节令方知其误，置之馆，给医药焉。张之僮夜亡至临济，告回。回大怒，遣人吏数百，将袭全节而击令。令惧，闭门守之。回遂至郡诉之，太守召令责之，恕其误也。使出钱二十万遗张长史以和之。回乃迎至县，张喜回之报复。卒不言其薄女，遂归。（出《纪闻》）
萧俛
唐贞元中，萧俛新及第。时国医王彦伯住太平里，与给事郑云逵比舍住。忽患寒热，早诣彦伯求诊候，误入云逵第。会门人他适，云达立于中门。俛前趋曰：某前及第，有期集之役，忽患。具说其状。逵命仆人延坐，为诊其臂曰：据脉候，是心家热风。云逵姓郑，若觅国医王彦伯，东邻是也。俛赧然而去。（出《乾撰子》）
崔清
唐崔清除濠州刺史，替李逊。清辞户部侍郎李巽，留坐与语。清指谓所替李逊曰：清都者不知李逊浑不解官。再三言之。巽曰：李巽即可在，只是独不称公意。清稍悟之，惭顾而去。（出《嘉话录》）
何儒亮
唐进士何儒亮自外州至京，访其从叔。误造郎中赵需宅，自云同房侄。（房侄原作考房，据明抄本改）会冬至，需欲家宴，挥霍（明抄本挥霍作闻报，霍疑儒。）云：既是同房。（明抄本房作宗。）便令入宴。姑姊妹妻子尽在焉。儒亮馔毕，徐出。及细察之，乃何氏之子也，需大笑。儒亮岁余不敢出。京城时人，因以为何需郎中。（出《国史补》）
于頔
唐司空于頔以乐曲有《想夫怜》，其名不雅，将改之。客有笑曰：南朝相府，曾有瑞莲，故歌为《相府莲》。自是后人语讹。乃不改。（出《国史补》）
又旧说，董仲舒墓，门人至，皆下马。谓之下马陵，语讹为虾蟆陵。今荆襄之人，呼堤为提；留绛之人，呼釜为付。（按《国史补》作晋绛之人，呼棱为笙，关中人呼稻为讨，呼釜为付，故此处有脱讹。）皆讹谬所习也。（出《国史补》）
苑抽
唐尚书裴胄镇江陵，常与苑论有旧。论及第后，更不相见，但书札通问而已。论弟（弟原作第，据明抄本、许本改。）抽方应举，过江陵，行谒地主之礼。客因见抽名曰：秀才之名，虽字不同，且难于尚书前为礼，如何？会抽怀中有论旧名纸，便谓客将曰：某自别有名。客将见日晚，仓遑遽将名入。胄喜曰：苑大来矣，屈入！抽至中（至中作半，据明抄本改。）庭，胄见貌异。及坐，揖曰：足下第几？抽对曰：第四。胄曰：与苑大远近？抽曰：家兄。又问曰：足下正名何？对曰：名论。又曰：贤兄改名乎？抽曰：家兄也名论。公庭将吏，于是皆笑。及引坐，乃陈本名名抽。既逡巡于便院，俄而远近悉知。（出《乾馔子》）
李文彬
唐举人李文彬受知于舍人纥干泉。（纥干原作纪于，据明抄本改，下同，按泉当作皋，见本书卷一七八诸州解条校记）时有京兆府同箓贺兰洎卒。文彬因谒紫微。紫微问曰：今日有何新事？文彬曰：适过府门，闻纥干洎卒。泉曰：莫错否？文彬曰：不错。泉曰：君大似共鬼语也。拂衣而去。文彬乃悟，盖俱重姓，又同名，而误对也。（出《奇闻录》）
苏拯
唐光化中，苏拯与乡人陈涤同处。拯与考功郎中苏璞，初叙宗党。璞故奉常涤之子也。拯既执贽，寻以启事温卷。因令陈涤缄封，涤遂误书己名。璞得之，大怒。拯闻之仓皇，复至书谢过。吴子华闻之曰：此书应误也。（出《北梦琐言》，明抄本作出《摭言》）
窦少卿
有窦少卿者家于故都。素（明抄本素作索）于渭北诸州，至村店中。有从者抱疾，寄于主人而前去。历鄜、延、灵夏，经年未归。其从者寻卒于店中。此人临卒，店主问曰：何姓名？此仆只言得窦少卿三字，便奄然无语。店主遂坎路侧以埋之，卓一牌向道曰：窦少卿墓。与窦相识者过之。大惊讶，问店主，店主曰：牌上有名，固不谬矣。于是更有识窦者经过，甚痛惜。有至亲者报其家，及令骨肉省其牌，果不谬。其家于是举哀成服，造斋相次，迎其旅榇殡葬。远近亲戚，咸来吊慰。葬后月余，有人附到窦家书，归程已近郡，报上下平善。其家大惊，不信，谓人诈修此书。又有人报云：道路间睹其形貌，甚是安健。其家愈惑之。遂使人潜逆之，窃窥其路左，疑其鬼物。至其家，妻男皆谓其魂魄归来。窦细语其由，方知埋者是从人，乃店主卓牌之错误也。（出《王氏见闻》）
遗忘
张利涉
唐张利涉性多忘。解褐怀州参军，每聚会被召，必于笏上记之。时河内令耿仁惠邀之，怪其不至。亲就门致请，涉看笏曰：公何见顾？笏上无名。又一时昼寝惊，索马入州。扣刺使邓恽门，拜谢曰：闻公欲赐责，死罪？邓恽曰：无此事。涉曰司功某甲言之。恽大怒，乃呼州官棰，（明抄本棰作集）以甲间构。将杖之，甲苦诉初无此语。涉前请曰：望公舍之，涉恐是梦中见说耳。时人由是咸知其性理惛惑矣。（出《朝野佥载》）
阎玄一
唐三原县令阎玄一为人多忘。曾至州，于主人舍坐。州佐史前过，以为县典也，呼欲杖之。典曰：某是州佐也。一惭谢而止。须臾县典至，一疑其州佐也，执手引坐。典曰：某是县佐也。又愧而上。曾有人传其兄书者，止于阶下。俄而里胥自录人到，一索杖。（杖原作扶，据明抄本改。）遂鞭送书人数下。其人不知所以，讯之。一曰：吾大错。顾直典，向宅取杯酒愞疮。良久，典持酒至，一既忘其取酒，复忘其被杖者。因便赐直典饮之。（出《朝野佥载》）
郭务静
唐沧州南皮县丞郭务静，初上，典王庆通判案。静曰：尔何姓？庆曰：姓王。须臾，庆又来，又问何姓。庆又曰：姓王。静怪愕良久，仰看庆曰：南皮佐史惣姓王？（出《朝野佥载》）
张守信
唐张守信为余杭太守，善富阳尉张瑶，假借之，瑶不知其故。则使录事参军张遇，达意于瑶，将妻之以女。瑶喜，吉期有日矣。然私相闻也，郡县未知之。守信为女具衣装，女之保姆问曰：欲以女适何人？守信以告。保姆曰：女婿姓张，不知主君之女何姓？吾窃惑焉。守信乃悟，亟止之。（出《纪闻》）
李眖
唐殿中侍御史李逢年自左迁后，稍进汉州雒县令。逢年有吏才，蜀之采访使常委以推按焉。逢年妻，中丞郑昉之女也，情志不合，去之。及在蜀城，谓益府户曹李眖曰：逢年家无内主，昉落难堪。儿女长成，理须婚娶。弟既相狎，幸为逢年求一妻焉。此都官僚女之与妹，纵再醮者，亦可论之，幸留意焉。眖曰：诺。复又访之于眖。眖率略人也，乃造逢年曰：兵曹李札，甚名家也。札妹甚美，闻于蜀城。曾适元氏，其（氏其原作民莫，抄明抄本改。）夫寻卒。资装亦厚，从婢且二十人。兄能娶之乎？逢年许之，令眖报李札。札自造逢年谢。明日，请至宅。其夜，逢年喜，寝未曙而兴。严饰毕，顾步阶除而独言曰：李札之妹，门地若斯。虽曾适人，年幼且美。家又富贵，何幸如之。言再三，忽惊难曰：李眖过矣，又误于人。今所论亲，为复何姓，怪哉！因策马到府庭。李眖进曰：兄今日过札妹乎。逢年不应，眖曰：事变矣。逄年曰：君思札妹乎，为复何姓。。眖惊而退。遇李札，札曰：侍御今日见过乎，已为地矣。眖曰：吾大误耳，但知求好壻，都不思其姓氏。札大惊，惋恨之。（出《纪闻》）
张藏用
唐青州临朐丞张藏用，性既鲁钝，又弱于神。尝召一木匠，十召不至。藏用大怒，使擒之。匠既到，适会邻县令，使人送书，遗藏用。藏用方怒解，木匠又走。读书毕，便令剥送书者。笞之至十，送书人谢杖。请曰：某为明府送书，纵书人之意忤明府，使者何罪？藏用乃知其误，谢曰：适怒匠人，不意误笞君耳。命里正取饮一器，以饮送书人，而别更视事。忽见里正，指酒问曰：此中何物？里正曰：酒。藏用曰：何妨饮之。里正拜而饮之。藏用遂入户，送书者竟不得酒，扶杖而归。（出《纪闻》）
