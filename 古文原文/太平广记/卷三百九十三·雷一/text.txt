李叔卿杨道和石勒虢州人封元则僧道宣苏践言狄仁杰偃师雷斗
漳泉界包超张须弥蔡希闵徐景先欧阳忽雷宣州王干华亭堰典李师道李鄘徐誗
李叔卿
汉河南李叔卿，为郡工曹，应孝廉。同辈疾之，宣言曰： 叔卿妻寡妹。 以故不得应孝廉之目，叔卿遂闭门不出。妹悲愤，乃诣府门自经，叔卿亦自杀，以明无私，既而家人葬之。后霹雳，遂击杀所疾者，以置叔卿之墓。所震之家，收葬其尸。葬毕。又发其冢。（出《列女传》）
杨道和
晋扶风杨道和，夏于田中，值雷雨，至桑树下。霹雳下击之，道和以锄格，折其肱，遂落地不得去。唇如丹，目如镜，毛角长三尺余。状如六畜，头似猕猴。（出《搜神记》）
石勒
后赵石勒时，暴风大雨雷雹。建德殿端门、襄国市西门倒。杀五人。雹起西河介山，大如鸡子，平地三尺，洿下丈余。行人禽兽，死者万数。历千余里，树木摧折，禾稼荡然。勒问徐光，曰： 去年不禁寒食，介推帝乡之神也，故有此灾。（出《五行记》）
虢州人
唐虢州有兄弟析居，共分堂宇。至显庆元年夏夜，雷震烈风可畏。其兄甚惧，欲于弟舍避之，将去复止。门前十数步，先有长坑。风雨拔住屋及老小十一口，皆投坑死。所拔之处，尽坑也。仍卷数千巨细家用物，咸入于坑，讫无遗者。惟墙壁不动。庭槐大可数围，枝条甚茂，拔其根茎。洪纤俱尽，遂失所在，终寻不得。先是一年，其妻见树有羊，但共怪之，后遂遭此变。而弟所居，但拔露椽瓦，有似人拆之，余无所损。有子卫士，在京番直，刺史于立政奏之，敕放子还，仍赐物三十件。时桓思绪为司功，亲检其事。（出《广古今五行记》）
封元则
唐封元则，渤海长河人。显庆中，为光禄寺太官掌膳。时于阗王来朝，食料余羊，凡数十百口，王并托元则送僧寺长生。元则乃窃令屠家烹货收直。龙朔元年夏六月，洛阳大雨，雷震杀元则于宣仁门外街中，折其项，血流洒地。观者盈衢，莫不惊愕。（出《法苑珠林》）
僧道宣
唐刘禹锡云，道宣持律第一。忽一旦，霹雳绕户外不绝。宣曰： 我持律更无所犯，若有宿业，则不知之。 于是褫三衣于户外，谓有蛟螭凭焉。衣出而声不已，宣乃视其十指甲，有一点如油麻者，在右手小指上。疑之，乃出于隔子孔中，一震而失半指。黑点是蛟龙之藏处也。禹锡曰： 在龙亦尤善求避地之所矣，而终不免。则一切分定，岂可逃乎？ （出《嘉话录》）
苏践言
司礼寺苏践言，左相温国公良嗣之长子，居于嘉善里。永昌年六月，与其弟崇光府录事参军践义，退朝还第。弘道观东，猝遇暴雨。震雷电光，来绕践言等马，回旋甚急，雷声亦在其侧。有顷方散。其年九月，元肃言与赵怀节谋逆，践言妻妾并被缧絏数月，仍各解职。及良嗣薨，并放流荒裔。（出《五行记》）
狄仁杰
唐代州西十余里，有大槐，震雷所击，中裂数丈。雷公夹于树间，吼如霆震。时狄仁杰为都督，宾从往观。欲至其所，众皆披靡，无敢进者。仁杰单骑劲进，迫而问之。乃云： 树有乖龙，所由令我逐之。落势不堪，为树所夹。若相救者，当厚报德。 仁杰命锯匠破树，方得出，其后吉凶必先报命。
偃师
唐元和元年六月，偃师县柏李村，震雷于民家。地裂，阔丈余，长十五里，测无底。所裂之处，井厕相通；所冲之墓。棺出地。亦不知所由也。
雷斗
唐开元末，雷州有雷公与鲸斗。鲸身出水上，雷公数十，在空中上下。或纵火，或诟击，七日方罢。海边居人往看，不知二者何胜，但见海水正赤。（出《广异记》）
漳泉界
唐开元中，漳泉二州，分疆界不均，互讼于台者，制使不能断。迨数年，辞理纷乱，终莫之决。于是州官焚香，告于天地山川，以祈神应。俄而雷雨大至，霹雳一声，崖壁中裂。所竞之地，拓为一迳。高千尺，深仅五里，因为官道。壁中有古篆六行，二十四字，皆广数尺。虽约此为界，人莫能识。贞元初，流人李协辩之曰： 漳泉两州，分地太平。永安龙溪，山高气清。千年不惑，万古作程。 所云永安龙溪者，两郡界首乡名也。（出《录异记》）
包超
唐安丰尉裴翾，士淹孙也。云：玄宗尝冬月，诏山人包超，令致雷声。对曰： 来日午当有雷。 遂令高力士监之。一夕，醮式行法，及明至巳，曾无纤翳。力士惧之。超曰： 将军视南山，当有黑气如盘矣。 力士望之，如其言。有顷风起，黑气弥漫，疾雷数声。上令随哥舒翰西征，每阵尝得胜风。（出《酉阳杂俎》）
张须弥
唐上元中，滁州全椒人苍督张须弥，县遣送牲诣州。山路险阻，淮南多有义堂及井，用庇行人。日暮暴雨，须弥与沙门子邻，同入义堂。须弥驱驮人（ 人 原作 又 ，据明抄本改）王老，于雨中收驴。顷之，闻云中有声堕地，忽见村女九人。共扶一车。王有女阿推，死已半岁，亦在车所。见王悲喜，问母妹家事，靡所不至。其徒促之乃去。初扶车渐上，有云拥蔽，因作雷声，方知是雷车。（出《广异记》）
蔡希闵
唐蔡希闵，家在东都。暑夜，兄弟数十人会于厅。忽大雨，雷电晦瞑。堕一物于庭，作飒飒声。命火视之，乃妇人也，衣黄紬裙布衫，言语不通，遂目为天女。后（ 后 原作 使 ，据明抄本改）五六年，能汉语。问其乡国，不之知。但云： 本乡食粳米，无碗器，用柳箱贮饭而食之。 竟不知是何国人。初在本国，夜出，为雷取上，俄堕希闵庭中。（出《广异记》）
徐景先
唐徐景先，有弟阿四，顽嚚纵佚，每（ 每 原作 母 ，据明抄本改）诲辱之。而母（ 母 原作 每 ，据明抄本改）加爱念，曲为申解，因厉声应答。云雷奄至，曳景先于云中。有主者，左右数十人。诃诘。景先答曰： 缘弟不调，供养有缺，所心诟辱。母命释之，非当詈母。 主者不识其言。寻一青衣。自空（ 空 原作 肩 ，据明抄本改。）跃下，为景先对。曰： 若尔放去，至家，可答一辩。钉东壁上，吾自令取之。 遂排景先堕舍前池中，出水，了无所损。求纸答辩，钉东壁，果风至而辩亡。（出《广异记》）
欧阳忽雷
唐欧阳忽雷者，本名绍，桂阳人，劲健，勇于战斗。尝为郡将，有名，任雷州长史。馆于州城西偏，前临大池，尝出云气，居者多死。绍至，处之不疑。令人以度测水深浅，别穿巨壑，深广类是。既成，引决水，于是云兴，天地晦冥，雷电大至，火光属地。绍率其徒二十余人，持弓矢排锵，与雷师战。衣并焦卷，形体伤腐，亦不之止。自辰至酉，雷电飞散，池亦涸竭。中获一蛇。状如蚕。长四五尺，无头目。斫刺不伤，蠕蠕然。具大镬油煎。亦不死。洋铁汁。方焦灼。仍杵为粉。而服之至尽。南人因呼绍为忽雷。（出《广异记》）
宣州
唐贞元年，宣州忽大雷雨，一物堕地，猪首，手足各两指，执一赤蛇啮之。俄顷云暗而失，时皆图而传之。（出《酉阳杂俎》）
王干
唐贞元初，郑州王干，有胆勇。夏中作田，忽暴雷雨，因入蚕室中避之。有顷，雷电入室中，黑气陡暗。干遂掩户，荷锄乱击。雷声渐小，云气亦敛。干大呼，击之不已。气复如半床，已至如盘。忽然堕地，变为慰斗折刀小折足铛焉。（出《酉阳杂俎》）
华亭堰典
唐贞元中，华亭县界村堰典，妻与人私，又于邻家盗一手巾。邻知觉，至典家寻觅。典与妻共讳诟骂，此人冤愤，乃报曰： 汝妻与他人私，又盗物。仍共讳骂，神道岂容汝乎？ 典曰： 我妻的不奸私盗物，如汝所说，遣我一家为天霹。 既各散已。至夜，大风雨，雷震怒，击破典屋，典及妻男女五六人并死。至明，雨尤未歇，邻人但见此家屋倒，火烧不已。众共火中搜出，觅得典及妻，皆烧如燃烛状。为礼拜，求乞不更烧之，火方自熄。典肋上题字云： 痴人保妻贞（ 贞 原作 真 ，据明抄本改）将家口质。 妻肋上书： 行奸仍盗。 告县检视，远近咸知。吴越闻震死者非少，有牛及鳝鱼树木等。为雷击死者，皆闻于县辩识。或曰： 人则有过，天杀可也。牛及树木鱼等，岂有罪恶而杀之耶？ 又有弑君弑父杀害非理者，天何不诛？请为略说。洞庭子曰：昔夏帝武乙，射天而震死。晋臣王导，寝柏而移灾。斯则列于史籍矣。至于牛鱼，以穿踏田地，水伤害禾苗也。或曰，水所损亦微，何罚之大？对曰：五谷者，万人命也，国之宝重，天故诛之，以诫于人。树木之类，龙藏于中，神既取龙，遂损树木耳。天道悬远，垂教及人，委曲有情，不可一概。余曾见漳泉故事。漳泉接境，县南龙溪，界域不分，古来争竞不决。忽一年大雷雨，霹一山石壁裂，壁口刻字： 漳泉两州，分地太平。万里不惑，千秋作程。南安龙溪，山高气清。 其文今犹可识。天之教令，其可惑哉！且《论语》云：迅雷风烈必变。又《礼记》曰：若有疾风迅雷甚雨，则必变。虽夜必兴，衣服冠而坐。又曰： 洊雷震，君子以恐惧修省。 夫圣人奉天教，岂妄说哉！今所以为之言者，序述耳。因为不尔，岂足悲哉！夫然弑君弑父杀害无辜，人间法自有刑戮，岂可以区区之意，而责恢恢之网者欤。（出《原化记》）
李师道
唐元和中，李师道据青齐，蓄兵勇锐，地广千里，储积数百万，不贡不觐。宪宗命将讨之，王师不利。而师道益骄，乃建新宫，拟天子正殿（ 殿 原作 衙 ，据明抄本改），卜日而居。是夕云物遽晦，风雷如撼，遂为震击倾圮。俄复继以天火，了无遗者。青齐人相顾语曰： 为人臣而逆其君者，祸固宜矣；今谪见于天，安可逃其戾乎？ 旬余，师道果诛死。（出《宣室志》）
李鄘
唐李鄘，北都介休县民。送解牒，夜止晋祠宇下。夜半，闻人叩门云： 介休王暂借霹雳车，某日至介休收麦。 良久，有人应曰： 大王传语，霹雳车正忙，不及借。 其人再三借之。遂见五六人秉烛，自庙后出，介山使者亦自门骑而入。数人共持一物，如幢，扛上环缀旗幡，授与骑者曰： 可点领。 骑即数其幡，凡十八叶，每叶有光如电起。民遂遍报邻村，令速收麦，将有大风雨，悉不之信，乃自收刈。至日，民率亲戚，据高阜，候天色。乃午，介山上有云气，如窑烟，须臾蔽天，注雨如绠，风吼雷震，凡损麦千余顷。数村以民为妖，讼之。工部员外郎张周封亲睹其推案。（出《酉阳杂俎》）
徐誗
唐润州延陵县茅山界，元和春，大风雨。堕一鬼，身二丈余，黑色，面如猪首，角五六尺，肉翅丈余，豹尾。又有半服绛裩，豹皮缠腰，手足两爪皆金色。执赤蛇，足踏之，瞪目欲食，其声如雷。田人徐誗，忽见惊走，闻县。寻邑令亲往睹焉，因令图写。寻复雷雨，翼之而去。（出《录异记》）
