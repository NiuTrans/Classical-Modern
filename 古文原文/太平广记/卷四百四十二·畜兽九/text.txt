狼狼狈狼冢冀州刺史子王含正平县村人张某妻
熊子路升平入山人黄秀
狸董仲舒张华山中孝子淳于矜刘伯祖吴兴田父孙乞黄审留元寂
郑氏子晋阳民家
猬费秘许钦明客戏场猬
狼狈
狼大如狗，苍色，作声诸窍皆沸，髀中筋大如鸭卵，有犯盗者熏之，当令手挛缩。或言狼筋如织络小囊，虫所作也。狼粪烟直上，烽火用之。或言狼狈是两物。狈前足绝短，每行常驾两狼，失狼则不能动。故世言事乖者称狼狈。（出《酉阳杂俎》）
狼冢
临济郡西有狼冢，近世有人曾独行于野，遇狼数十头，其人窘急，遂登草积上。有两狼，乃入穴中，负出一老狼。老狼至，以口拔数茎草，群狼遂竞拔之，积将崩，遇猎者救之而免。其人仍相率掘此冢，得狼百余头，杀之，疑老狼即狈也。（出《酉阳杂俎》）
冀州刺史子
唐冀州刺史子，传者忘其姓名。初，其父令之京，求改任。子往，未出境，见贵人家宾从众盛，中有一女容色美丽，子悦而问之，其家甚愕，老婢怒云： 汝是何人，辄此狂妄。我幽州庐长史家娘子，夫主近亡，还京。君非州县之吏，何诘问顿剧？ 子乃称父见任冀州，欲求姻好。初甚惊骇，稍稍相许。后数日野合，中路却还。刺史夫妻深念其子，不复诘问，然新妇对答有理，殊不疑之。其来人马且众，举家莫不忻悦。经三十余日。一夕，新妇马相蹋，连使婢等往视，遂自拒户。及晓，刺史家人至子房所，不见奴婢，至枥中，又不见马，心颇疑之，遂白刺史。刺史夫妻遂至房前，呼子不应，令人坏窗门开之，有大白狼冲人走去，其子遇食略尽矣。（出《广异记》）
王含
太原王含者，为振武军都尉。其母金氏，本胡人女，善弓马，素以犷悍闻。常驰健马，臂弓腰矢，入深山，取熊鹿狐兔，杀获甚多，故北人皆惮其能而雅重之，后年七十余，以老病，遂独止一室，辟侍婢，不许辄近左右。至夜，即扃户而寝。往往发怒，过杖其家人辈。后一夕，既扃其户，家人忽闻轧然之声，遂趋而视之。望见一狼，自室内开户而出。天未晓，而其狼自外还，入室又扃其门。家人甚惧，具白于含。是夕，于隙中潜窥，如家人言。含忧悸不自安。至晓，金氏召含，且令即市麋鹿。含熟以献，金氏曰： 吾所须生者耳。 于是以生麋鹿致于前，金氏啖立尽，含益惧，家人辈或窃语其事，金氏闻之，色甚惭。是夕既扃门，家人又伺而觇之，有狼遂破户而出，自是竟不还。（出《宣室志》）
正平县村人
唐永泰末，绛州正平县有村间老翁患疾数月，后不食。十余日，至夜辄失所在，人莫知其所由。他夕，村人有诣田采桑者，为牡狼所逐，遑遽上树，树不甚高，狼乃立衔其衣裾，村人危急，以桑斧斫之，正中其额。狼顿卧，久之始去。村人平曙方得下树，因寻狼迹，至老翁家。入堂中，遂呼其子，说始末。子省父额上斧痕，恐更伤人，因扼杀之，成一老狼。诣县自理，县不之罪。（出《广异记》）又其年，绛州他村有小儿，年二十许。因病后，颇失精神，遂化为狼，窃食村中童儿甚众。失子者不知其故，但追寻无所。小儿恒为人佣作，后一日，从失儿家过，失儿父呼其名曰： 明可来我家作，当为置一盛馔。 因大笑曰： 我是何人，更为君家作也？男儿岂少异味耶! 失儿父怪其辞壮。遂诘问。答云： 天比使我食人，昨食一小儿，年五六岁，其肉至美。 失儿父视其口吻内有臊血，遂乱殴，化为狼而死。（出《广异记》）
张某妻
晋州神山县民张某妻，忽梦一人衣黄褐衣，腰腹甚细，逼而淫之，两接而去。已而妊娠，遂好食生肉，常恨不饱。恒舐唇咬齿而怒，性益狠戾。居半岁，生二狼子，既生即走，其父急击杀之。妻遂病恍惚，岁余乃复，乡人谓之狼母。（出《稽神录》）
熊
子路
东土呼熊为子路，以物击树云： 子路可起。 于是便下，不呼则不动也。（出《异苑》）
熊熊胆，春在首，夏在腹，秋在左足，冬在右足。（出《酉阳杂俎》）
升平入山人
晋升平中，有人入山射鹿，忽堕一坎，然深绝，内有数??头熊子。须臾，有一大熊入来，瞪视此人，人谓必以害己。良久，出藏果栗，分与诸子。末后作一分，以置此人前。此人饥久，于是冒死取啖之，既转相狎习。熊母每旦觅食果还，辄分此人，此人赖以延命。后熊子大，其母一一负将出。子既尽，人分死坎中，穷无出路。熊母寻复还，入坐人边。人解意，便抱熊之足。于是跳出，遂得毋他。（出《续搜神记》）
黄秀
邵陵高平黄秀，以宋元嘉三年入山，经月不还，其儿根生寻觅，见秀蹲空树中，从头至腰，毛色如熊，问其何故，答曰： 天谪我如此，汝但自去。 生哀恸而归。逾年，伐山人见其形，尽为熊矣。（出《异苑》）
狸
董仲舒
汉董仲舒尝下帷独咏，忽有客来，风姿音气，殊为不凡。与论五经，究其微奥。仲舒素不闻有此人，而疑其非常，乃谓之曰： 巢居却风，穴处知雨，卿非狐狸，即是老鼠。 客闻此言，色动形坏，化成老狸，蹶然而走。（出《幽明录》）
张华
张华字茂先，晋惠帝时为司空。于时燕昭王墓前，有一斑狸，积年能为幻化，乃变作一书生，欲诣张公，过问墓前华表曰： 以我才貌，可得见张司空否？ 华表曰： 子之妙解，为无不可，但张司空智度，恐难笼络。出必遇辱，殆不得返，非但丧子千岁之质，亦当深误老表。 书生不从，遂诣华。华见其总角风流，洁白如玉，举动容止，顾盼生姿，雅重之。于是论及文章，辨校声实，华未尝闻此。复商略三史，探颐百家，谈老庄之奥区，被风雅之绝旨，包十圣，贯三才，箴八儒，掷五礼，华无不应声屈滞，乃叹曰： 天下岂有此年少!若非鬼怪，则是狐狸。 书生乃曰： 明公当尊贤容众，嘉善而矜不能，奈何憎人学问？墨子兼爱，其若是耶？ 言卒，便请退。华已使人防门，不得出，既而又谓华曰： 公门置甲兵栏骑，当是疑于仆也。将恐天下之人，卷舌而不言；智谋之士，望门而不进。深为明公惜之。 华不应，而使人御防甚严。丰城令雷焕，博物士也，谓华曰： 闻魑魅忌狗，所别者数百年物耳。千年老精，不复能别，唯有千年枯木，照之则形见。燕昭王墓前华表，已当千年。 乃遣人伐之。使人既至，华表叹曰： 老狸自不自知，果误我事。 于华表空中，得青衣小儿，长二尺余，将还至洛阳，而变成枯木。燃之以照书生，乃是一斑狸。茂先叹曰： 此二物不值我，千年不可复得。 （出《集异记》）
山中孝子
晋海西公时，有一人母终，家贫无以葬，因移柩深山。于其侧作屐，昼夜不休。将暮，有一妇人抱儿来寄宿。转夜，孝子作屐不已。妇人求眠，于火边睡，乃是一狸抱一乌鸡。孝子因打杀掷后坑中。明日，有男子来问细小？蛐幸约乃蓿□裎□卧诳孝子云： 一狸，即已杀之。 男子曰： 君枉杀吾妇，何诬得言狸，狸今何在？ 因共至坑视，狸已成妇人。男子因缚孝子赴官，应偿死，乃谓令曰： 此实妖魅，但出猎犬则可知。 魅复来催杀孝子。令因问猎事： 能别犬否？ 答云： 性畏犬，亦不别也。 因放犬，便化为老狸，乃射杀之。视妇人，已复成狸矣。（出《法苑珠林》）
淳于矜
晋太元中，瓦棺佛图前淳于矜年少洁白，送客至石头城南，逢一女子，美姿容。矜悦之，因访问。二情既洽，将入城北角，共尽忻好。便各分别，期更克集，将欲结为伉俪。女曰： 得婿如君，死何恨!我兄弟多，翁母并在，当问我翁母。 矜便令女归，问其翁母，翁母亦愿许之。女因敕婢取银百斤，绢百匹，助矜成婚。经久，生两儿，当作秘书监。明果驺卒来召，车马导从前后部鼓吹。经少日，有猎者过，觅矜。将数十狗，径突入，咋妇及儿，并成狸。绢帛金银，并是草及死人骨。（出《玄怪录》）
刘伯祖
晋博陵刘伯祖为河东太守，所止承尘上，有神能语。京师诏书每下，消息辄豫告伯祖。伯祖问其所食啖，欲得羊肝。买羊肝，于前切之。脔随刀不见。两羊肝尽，有一老狸，露形在案前。视者举刀欲砍之，伯祖呵止，自举著承尘上，须臾，大笑曰： 向者啖肝醉，忽失形，与府君相见，大惭愧。 后伯祖当为司隶，神复先语伯祖： 某月某日书当到。 到期如言，及入司隶府，神随逐承尘上，辄言省内事。伯祖大恐惧，谓神曰： 今职在刺举，左右贵人闻神在此，得以相害。 神答曰： 如府君所虑，当相舍去。 遂绝无声。（出《法苑珠林》）
吴兴田父
吴兴一人，有二男，田中作时，尝见父来骂詈赶打之，儿归以告母，母问其父，父大惊，知是鬼魅，便令儿斫之，鬼便寂不往。父忧恐儿为所困，便自往。儿谓是鬼，便杀而埋之。鬼遂归，作其父形。且语其家，二儿已杀妖矣。积年不觉，后一师过其家，语二儿云： 君尊侯有大邪气。 儿白父，父大怒。师便作声入，父即成一老狸，入床下，遂擒杀之。向所杀者，乃真父也。改殡治服，一儿遂自杀，一儿忿愤亦死。（出《搜神记》）
孙乞
乌伤县人孙乞，义熙中赍文书到郡。达石亭，天雨日暮。顾见一女，戴青伞，年可十六七，姿容丰艳，通身紫衣。尔夕，电光照室，乃是大狸。乞因抽刀斫杀。伞是荷叶。（出《异苑》）
黄审
句容县麋村民黄审，于田中耕，有一妇人过其田，自畴上度，从东适下而复还。审初谓是人，日日如此，意甚怪之。审因问曰： 妇数从何来也？ 妇人少住，但笑不言，便去。审愈疑之，预以长镰伺其还，未敢斫妇，但斫所随婢，妇化为狸走去，视婢，但狸尾耳。审追之不及。后人有见此狸出坑头，掘之，无复尾焉。（出《搜神记》）
留元寂
长山留元寂，宋元嘉十九年曾捕得一狸，剖腹得一狸，又破之，更获一狸，方见五脏。三狸虽相包怀，而大小不殊。元寂不以为怪，以皮挂于屋后。其夜，有群狸绕之号呼，失皮所在。元寂家亦无他。（出《异苑》）
郑氏子
近世有郑氏子者，寄居吴之重玄寺。暇日登阁，忽于阁上见妇人，容色甚美，因与结欢。妇人初不辞惮，自后恒至房，郑氏由是恶其本妻，不与居止。常自安处者数月，妇人恒在其所。后本妻求高行尼，令至房念诵，妇人遂不复来。郑大怒： 何以呼此妖尼，令我家口不至？ 尼或还寺，妇人又至，尼来复去，如是数四。后恒骂其妻，令勿用此尼。妻知有效，遂留尼在房，日夜持诵。妇人忽谓郑曰： 曩来欲与君毕欢，恨以尼故，使某属厌。今辞君去矣，我只是阁头狸二娘耳。 言讫不见，遂绝。（出《广异记》）
晋阳民家
晋阳以北，地寒而少竹，故居人多种苇成林，所以代南方之竹也。唐长庆初，北都有民，其家地多林苇，里中尝有会宴，置余食于其舍。至明日，辄不知其所在。其民有贮缯帛于其室者，亦亡之。民窃异焉。后夜闻婴儿号者甚众，迫而听之，则阒然矣。明夕又闻，民惧且甚。后一日，乃语里中他民曰： 数多闻林中有婴儿号，吾度此地不当有婴儿，惧其怪耳。 即相与芟除其林，雉其草。既穷，得一穴，中有缯帛食器。见野狸十余，有频而俯者，??呻而仰者，瞬而乳者，偃而踞者，嗷嗷然若相愁状，民尽杀之，自是里民用安其居。（出《宣室志》）
猬
费秘
梁末，蜀人费秘刈麦，值暴风雨，隐于岩石间避雨。去家数里，遥望前路，有数十妇人，皆着红紫栏衣，歌吟而来。秘窃怪田野何因有一群彩衣妇女？心异之。渐近，寂然无声，去秘数步，乃各住立。少时，悉转背向秘，秘到边过看之，其面并无眉耳鼻口，唯垂乌毛而已。于是秘惊怖，心迷闷倒地。至一更，秘父怪不来，把火寻之。见秘卧在道旁，左侧有十刺猬，见火争散走。秘至其家，百余日而死。（出《五行记》）
许钦明客
唐东都仁和坊有许钦明宅，尝有人于许氏厅事，冬夜燃火读书。假寐，闻虫鼠行声。密视，见一老母，通体白毛，上床就炉，炙肚搔痒。形容短小，不类于人。客惧，猝然发声大叫，妖物便扑落地，绝走而去。客以宅舍墙高，无从出入，乃一呼奴持火，院内寻索。于竹林中，见一大石。发石，得一白猬，便杀之。（出《西京杂记》）
戏场猬
京国顷岁，街陌中有聚观戏场者，询之，乃云： 二刺猬对打，既合节奏，又中章程。 时座中有将作李少监韫，亦云曾见。（出《尚书故实》）戏场猬猬见虎，则跳入虎耳。（出《酉阳杂俎》）
