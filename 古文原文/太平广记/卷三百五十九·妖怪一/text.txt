武都女东方朔双头鸡张遗翟宣臧仲英顿丘人王基应璩公孙渊诸葛恪零陵太守女荥阳廖氏陶璜赵王伦张骋怀瑶裴楷卫瓘贾谧刘峤王敦
王献刘宠桓温府参军郭氏
武都女
武都有一丈夫，化为女子，美而艳，盖女（明抄本女作山）精也。蜀王纳为妃，不习水土，欲去，主留之。乃为东平之歌以乐之。无几物故，王哀之，乃遣五丁之武都。担土为妃作冢，盖地数亩，高七丈，上有石镜。今成都北角（角原作商，据明抄本改。）武担是也。（出《华阳国志》）
东方朔
汉武帝东游，至函谷关，有物当道，其身长数丈，其状象牛。青眼而曜精，四足入土，动而不徙。百官惊惧，东方朔乃请酒灌之，灌之数十斛而消。帝问其故，答曰：此名忧，患之所生也。此必是秦之狱地。不然，罪人徙作地聚。夫酒忘忧，故能消之也。帝曰：博物之士，至于此乎？（出《搜神记》）
双头鸡
汉太初二年，大月氏贡双头鸡，四足一尾，鸣则俱鸣。武帝致于甘泉馆，更有余鸡媲之，得种类也。而不能鸣，非吉祥也，帝乃送还西域。至西关，鸡返顾，望汉宫而哀鸣，言曰：三七末，鸡不鸣，犬不吠。宫中荆棘乱相移，当有九虎争为帝。至王莽篡位，将军九虎之号。其后丧乱弘多，宫掖中并生蒿棘，家无鸡犬。此鸡未至月支，乃飞，而声似鹍鸡，翱翔云里。（出《拾遗录》）
张遗（《搜神记》遗作辽）
桂阳太守江夏张遗，字叔高，居傿（居上原有隐字，据明抄本删。傿字原阙，据《法苑珠林》三一补。）陵。田中有大树，十围余，盖六亩，枝叶扶疏，蟠地不生谷草。遣客斫之，斧数下，树大血出。客惊怖，归白叔高，叔高怒曰：老树汗出，此等何怪？因自斫之，血大流出，叔高更斫之。又有一空处，白头发翁长四五尺，突出趁（趁原作称，据《法苑珠林》三一改。）叔高，叔高以刀迎斫，杀之，四五老翁并出。左右皆惊怖伏地，叔高神态恬然如旧。诸人徐视之，似人非人，似兽非兽，此所谓木石之怪。夔魍魉者乎。其伐树年中，叔高辟司空御史兖州刺史。（出《法苑珠林》，《法苑珠林》四二作出《搜神记》）
翟宣
王莽居摄，东郡太守翟义，知其将篡也，谋举兵。兄宣，教授诸生满堂，群雁数十中庭，有狗从而啮之。皆惊，比救之，皆断头。狗走出门，求不知处。宣大恶之，数日，莽夷其三族。（出《搜神记》）
臧仲英
扶风臧仲英为侍御史，家人作食，有尘垢在焉；炊熟，不知釜处；兵弩自行。火从箧中起，衣尽烧而箧簏如故；儿妇女婢使，一旦尽亡（亡原作之。据明抄本改。）其镜，数日后，从堂下投庭中。言：还汝镜。女孙年四岁，亡之，求之不知处，二三日，乃于圊中粪下唬。若此非一。许季山上之曰：家当有青狗，内中御者名盖喜，与共为之，诚欲绝之。杀此（此原作之，据明抄本改。）狗，遣盖喜归乡里，从之遂绝，仲英迁太尉长史鲁相。（出《搜神记》）
顿丘人
黄初中，顿丘界骑马夜行者，见道中有物，大如兔，两眼如镜。跳梁遮马，令不得前。人遂惊惧堕马，魅便就地犯之。人惧惊怖，良久得解，遂失魅，不知所往。乃更上马，前行数里，逢一人相（相字原阙，据明抄本补。）问讯，（问下原有曰字，据明抄本删。）因说向者之事变如此，今相得甚欢。人曰：我独行，得君为伴，快不可言。君马行疾前，我在后相随也。遂共行，乃问：向者物何如，乃令君如此怖？对曰：身如兔，眼如镜，形状可恶。人曰：试顾我眼。又观视之，犹复是也，魅就跳上马，人遂堕地，怖死。家人怪马独归，即行推索，于道边得之，宿昔乃苏，说事如此状。（出《搜神记》）
王基
安平太守王基，家数有怪，使管辂筮之。卦成，辂曰：君之卦，当有一贱人生一男，堕地，便走入灶中死；又床上当有一大蛇衔笔，大小共视，须臾便去；又鸟来入室，与燕斗，燕死鸟去。有此三卦？王基大惊曰：精义之致，乃至于此。幸为处其吉凶。辂曰：非有他祸，直以官舍久远，魑魅魍魉，共为妖耳。儿生入灶，宋无忌之为也；大蛇者，老书佐也；鸟与燕斗者，老铃下也。夫神明之正者，非妖能乱也；万物之变，非道所止也；久远之浮精，必能之定数也。今卦中不见其凶，故知假托之类，非咎妖之征。昔高宗之鼎，非雉所雊；太戊之阶，非桑所生。然而妖并至，二年俱兴，安知三事不为吉祥？愿府君安神养道，勿恐于神奸也。后卒无他，迁为安南将军。（出《搜神记》）
应璩
朱建平善相，相应璩曰：君年六十二，位为常伯。先此一年，当独见白狗也。璩年六十一，为侍中，直内省，忽见白狗。众人悉不见。作急游观，饮宴自娱，六十二卒。（出《魏志》）
公孙渊
魏司马太傅懿平公孙渊，斩渊父子。先时渊家有犬，著朱帻绛衣。襄平城北市，生肉，有头目，无手足而动摇。占者曰：有形不成，有体无声，其国灭亡。（出《搜神记》）
诸葛恪
诸葛恪为丹阳太守，出猎两山之间。有物如小儿，伸手欲引人。恪令伸之，仍引去故地，去故地即死。既而参佐问其故，以为神明，恪曰：此事在《白泽图》内。曰： 两山之间，其精如小儿，见人则伸手欲引人，名曰 俟 ，引去故地则死。 无谓神明而异之，诸君偶未之见耳。（出《搜神记》）
零陵太守女
零陵太守史，（阙其名）有女，悦书吏，乃密使侍婢，取吏盥残水饮之。遂有孕，十月而生一子。及晬，太守令抱出门，儿匍匐入吏怀，吏推之，仆地化为水。穷问之，省前事，太守遂以女妻其吏。（出《搜神记》）
荥阳廖氏
荥阳郡有一家，姓廖，累世为盅，以此致富。后取新妇，不以此语之。曾遇家人咸出，唯此妇守舍。忽见屋中有大缸，妇试发之，见有大蛇，妇乃作汤，灌杀之。及家人归，妇具白其事，举家惊惋。未几，其家疾疫，死亡略尽。又有沙门昙游，戒行清苦。时剡县有一家事盅，人啖其食饮，无不吐血而死。昙游曾诣之，主人下（下原作不，据明抄本改。）食，游便咒焉。见一双蜈蚣，长尺余，于盘中走出，游因饱食而归，竟无他。（出《灵鬼志》及《搜神记》）
陶璜
卢王将陶璜掘地，于土穴中得一物，白色，形似蚕，长数丈。大十围余，蠕蠕而动，莫能名。（名原作多，据明抄本改。）剖腹，内如猪肪，遂以为臞。甚香美，璜啖一杯，于是三军尽食之。《临海异物志》云，土肉正黑，如小儿臂大，长（大，长原作长大，据明抄本、陈校本改。）五寸，中有肠，无目，有三十足，如钗股。大者一头长尺余，中肉味。又有阳遂虫，其背青黑，肠下白。有五色，长短大小皆等，不知首尾所在。生时体软，死则干脆。（出《感应经》）
赵王伦
永康初，赵王伦篡位。京师得一鸟，莫能名。伦使人持出，周旋城邑以问人。积日，有一小儿见之，自言曰：鸺鹠。即还白伦，伦使更求，又见之，乃将入宫。密笼鸟，并闭小儿。明日视之，封闭如故，悉不见。时伦有目瘤之疾，故言鸺鹠。伦寻被诛。（出《广古今五行记》）
张骋
晋大安中，江夏功曹张骋，乘车周旋，牛言曰：天下方乱，吾甚极为，乘我何之？骋及从者数人，皆惊惧，因绐之曰：令汝还，勿复言。乃中道还。至家，未释驾，牛又言曰：归何也？骋益忧惧，秘而不言。安陆具有善卜者，骋从之，卜之曰：大凶，非一家之祸，天下将有起兵。一郡之内，皆破亡乎。骋还家，牛（牛字原空阙，据明抄本、许本、黄本补。）又人立而行，百姓聚观。其秋，张昌贼起，先略江夏，诳曜百姓，以汉祚复兴，有凤凰之瑞，圣人当世。从军者皆绛抹额，以彰火德之祥。百姓波荡，从乱如归。骋兄弟并为将军都尉，未期而败。于是一郡残破，死伤者半，而骋家族矣。京房《易妖》曰：牛能言，如其言，占吉凶。（出《搜神记》）
怀瑶
晋元康中，吴郡娄县怀瑶家，闻地中有犬子声隐隐。其声上有小穿，大如蚓。怀以杖刺之，入数尺，觉如有物。及掘视之，得犬，雌雄各一，目（目原作穴，据明抄本改。）犹未开，形大于常犬也。哺之而食，左右咸往观焉。长老或云，此名犀犬，得之者家富昌，宜当养活。以为目未开，还置穿中，覆以磨砻。宿昔发视，左右无孔，而失所在，瑶家积年无他福祸也。（出《搜神记》）
裴楷
晋裴楷家中炊，黍在甑，或变为拳，或化为血，或作芜菁子。未几而卒。（出《五行记》）
卫瓘
卫瓘家人炊，饭堕地，悉化为螺，出足而行。寻为贾后所诛。（出《五行记》）
贾谧
贾谧字长渊，元康九年六月，夜暴雷电。谧斋柱陷，压毁床帐。飘风吹其服，上天数百丈，久乃下。（出《异苑》）
刘峤
永嘉末，有刘峤居晋陵。其兄早亡，嫂寡居。夜，嫂与婢在堂中眠，二更中，婢（婢原作嫂，据明抄本改。）忽大哭，走往其房。云：嫂屋中及壁上，奇怪不可看。刘峤便持刀然火，将妇至。见四壁上如人面，张目吐舌，或虎或龙，千变万形。视其面长丈余，嫂即亡。（出《广古今五行记》）
王敦
元帝时，王敦在于武昌。铃下仪杖生花，如莲花，五六日而萎落。干宝曰：荣华之盛，如狂花之不可久也。敦以逆命自死，加戮其尸焉。（出《广古今五行记》）
王献
王献失镜，镜在罂中，罂才数寸，而镜尺余。以问郭璞，曰：此乃邪魅所为。使烧车辖以拟镜，镜即出焉。（出《搜神记》）
刘宠
东阳刘宠字道弘，居姑熟。每夜，门庭自有血数斗，不知所从来，如此三四日。后宠为折冲将将军，见遣北征，将行而炊饭尽变为虫，其家蒸炒亦为虫，火愈猛而虫愈壮。宠遂北征，军败于檀丘，为徐龛之所杀。（出《搜神记》）
桓温府参军
穆帝末年，桓温府参军夜坐，忽见屋梁上有伏兔，张目切齿向之，兔来转近。以刀砟之，见正中兔，而实及伤膝流血。复以刀重砟，又还自伤。幸刀不利，不至于死。（出《幽明录》）
郭氏
毕修之外祖母郭氏，尝夜独寝，唤婢，应而不至。郭屡唤犹尔。后闻蹋床声甚重，郭厉声呵婢，又应诺诺不至。俄见屏风上有一面。如方相，两目如升，光明一屋。手中如簸箕，指长数寸。又挺动其耳目。郭氏道精进，一心至念，凡物乃去。久之，婢辈悉来，云：向欲应，如有物镇压之者，体轻便来。（出《幽明录》）
