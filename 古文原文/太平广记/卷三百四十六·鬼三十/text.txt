利俗坊民太原部将成公逵送书使者臧夏踏歌鬼卢燕李湘马震刘惟清
董观钱方义
利俗坊民
长庆初，洛阳利俗坊，有民行车数两，将出长夏门。有一人负布囊，求寄囊于车中，且戒勿妄开，因返入利俗坊。才入，有哭声。受寄者因发囊视之，其口结以生绠，内有一物，其状如牛胞，及黑绳长数尺。民惊，遽敛结之。有顷，其人亦复，曰：我足痛，欲憩君车中，行数里，可乎？民知其异，乃许之。其人登车，览囊不悦，顾谓民曰：君何无信？民谢之，又曰：我非人，冥司俾予录五百人，明历真、虢、晋、绛，及至此。人多虫，唯得二十五人耳。今须往徐泗。又曰：君晓予言虫乎？患赤疮即虫耳。车行二里，遂辞有程，不可久留，君有寿，不复忧矣。忽负囊下车，失所在。其年夏，诸州人多患赤疮，亦有死者（出《宣室志》）
太原部将
长庆中，裴度为北部留守，有部将赵姓者，病热且甚。其子煮药于室，既置药于鼎中。抅火。赵见一黄衣人，自门来，止于药鼎旁。挈一囊，囊中有药屑，其色洁白，如麦粉状，已而致屑于鼎中而去。赵告其子，子曰：岂非鬼乎？是欲重吾父之疾也。遂去药。赵见向者黄衣人再至，又致药屑鼎中。赵恶之，亦命弃去。复一日昼寝，其子又煮药，药熟而赵寤，遂进以饮之。后数日，果卒。（出《宣室志》）
成公逵
李公颜居守北都时，有部将成少仪者，其子曰公逵，常梦一白衣人入曰：地府命令我召汝。逵拒之，使者曰：冥官遣召一属龙人，汝既属龙，何以逃之？公逵绐曰：某非属龙者，君何为见诬。使者稍解，顾曰：今舍汝归，当更召属龙者。公逵惊寤，且以其梦白於少仪。少仪有卒十余人，常在其门下，至明日，一卒无疾而卒。少仪因讯其年，其父曰：属龙。果公逵之所梦也。（出《宣室志》。）
送书使者
昔有送书使者，出兰陵坊西门，见一道士，身长二丈余，长髯危冠。领二青裙，羊（明抄本羊作髽，下同。）髻，亦长丈余。各担二大瓮，瓮中数十小儿，啼者笑者，两两三三，自相戏乐。既见使者，道士回顾羊髻曰：庵庵。羊髻应曰：纳纳。瓮中小儿齐声曰：嘶嘶。一时北走。不知所之。（出《河东集》）
臧夏
上都安邑坊十字街东，有陆氏宅，制度古醜，人常谓凶宅。后有进士臧夏僦居其中，与其兄咸尝昼寝。忽梦魇，良久方寤，曰：始见一女人，绿裙红袖，自东街而下。弱质纤腰，如雾潆花，收泣而云： 听妾一篇幽恨之句。 其辞曰：卜得上峡日，秋天风浪多。江陵一夜雨，肠断木兰歌。 （出《河东记》）
踏歌鬼
长庆中，有人於河中舜城北（城北原作成死，据明抄本改。）鹳鹊楼下见二鬼，各长三丈许，青衫白袴，连臂踏歌曰：河水流溷溷，山头种荞麦。两个胡孙门底来，东家阿嫂决一百。言毕而没。（出《河东记》）
卢燕
长庆四年冬，进士卢燕，新昌里居。晨出坊经街，槐影扶疏，残月犹在。见一妇人，长三丈许，衣服尽黑。驱一物，状若羝羊，亦高丈许。自东之西，燕惶骇却走，妇人呼曰：卢五，见人莫多言。竟不知是何物也。（出《河东记》）
李湘
从史以左仆射为泽潞节度使，坐与镇州王承宗通谋，贬欢州，赐死於康州。宝历元年，蒙州刺史李湘，去郡归阙。自以海隅郡守，无台阁之亲，一旦造上国，若沧海泛扁舟者。闻端溪县女巫者，知未来之事，维舟召焉。巫曰：某乃见鬼者也，见之皆可召。然鬼有二等，有福德者，精神俊爽。往往自与人言：贫贱者，气劣神悴，假某以言事，尽在所遇。非某能知也？湘曰：安得鬼而问之？曰：厅前楸树下，有一人衣紫佩金者，自称泽潞卢仆射，可拜而请之。湘乃公服执简，向树而拜。女巫曰：仆射已答拜。湘遂揖上阶，空中曰：从史死於此厅，为弓弦所迫，今尚恶之。使君床上弓，幸除去之。湘命去焉。时驿厅副阶上，唯有一榻，湘偶忘其贵，将坐问之。女巫曰：仆射官高，何不延坐，乃将吏视之？仆射大怒，去矣。急随拜谢，或肯却来。湘匍匐下阶，问其所向，一步一拜，凡数十步。空中曰：公之官，未敌吾军一裨将，奈何对我而自坐？湘再三辞谢。巫曰：仆射回矣。於是拱揖而行。及阶，巫曰：仆射上矣。别置榻。设裀込以延之。巫曰：坐矣。湘乃坐。空中曰：使君何所问？对曰：湘远官归朝，伏知仆射神通造化，识达未然。乞赐一言，示其荣悴。空中曰：大有人接引，到城一月，当刺梧州。湘又问，不复言。湘因问曰：仆射去人寰久矣，何不还生人中，而久处冥寞？曰：吁！是何言哉？人世劳苦，万愁缠心，尽如灯蛾。争扑名利，愁胜而发白，神败而体羸。方寸之间，波澜万丈，相妬相贼，猛如豪兽。吾已免离，下视汤火，岂复低身而卧其间乎？且夫据其生死，明晦未殊。学仙成败，则无所异。吾已得炼形之术也。其术自无形而炼成三尺之形，则上天入地，乘云驾鹤，千变万化，无不可也。吾之形所未园者，三寸耳。飞行自在，出幽入明，亦可也。万乘之主不及吾，况平民乎？湘曰：炼形之道，可得闻乎？曰：非使君所宜闻也。复问梧州之后，终不言，乃去。湘到京，以奇货求助，助者数人。未一月，拜梧州剌史。竟终于梧州，卢所以不复言其后事也欤？（出《续玄怪录》）
马震
扶风马震，居长安平康坊。正昼，闻扣门。往看，见一赁驴小儿云：适有一夫人，自东市赁某驴，至此入宅，未还赁价。其家实无人来，且付钱遣之。经数日，又闻扣门，亦又如此。前后数四，疑其有异。乃置人于门左右，日日候之。是日，果有一妇人，从东乘驴来，渐近识之，乃是震母，亡十一年矣。葬于南山，其衣服尚是葬时者。震惊号奔出，已见下驴，被人觉，不暇隐灭。震逐之，环屏而走。既而穷迫，入马厩中，匿身后墙而立。马生连呼，竟不动。遂牵其裾，卒然而倒，乃白骨耳。衣服俨然，而体骨具足。细视之，有赤脉如红线，贯穿骨间。马生号哭，举扶易之，往南山，验其坟域如故。发视，棺中已空矣。马生遂别卜，迁窆之。而竟不究其理。（出《续玄怪录》）
刘惟清
阴北把关，南御并山滨济，空阔百里，无人居。地势险厄，用兵者，先据此为胜。迄今天阴日暮，鬼怪往往而出。长庆三年春，平卢节度使薛苹遣衙门将刘惟清使于东平，途出於此。时日已落，忽於野次，遥见幕幄营伍，旌旗人马甚众，烟火极远。惟清少在戎旅，计其部分，可五六万人也。惟清不知。甚骇之。俄有辎重鼓角，部队纷纭，或歌或语，宣言竞进。惟清乃缓辔出於其中。忽有衣者徒行叩惟清，将夺马。惟清与之争，因跃马绝道，而者执之愈急。惟清有膂力，以所执铁鞭棰其背。者不甚拒，良久舍去。惟清复路，则向之军旅已过矣。夜阑，方及前驿，会同列将浑钊，自滑使还，亦馆於此。闻惟清至，迎之，则惟清冥然无所知。众扶持环视，久之乃寤，遂话此事，不二三日，至东平，既就馆，亦不为他人道。先是东平有术士皇甫喈者，落魄不仕，衣蓝缕，众甚鄙之。一日，惟清出游，喈於途中遥指曰：刘押衙。惟清素衣（素下明抄本无衣字。）未识，因与相款。（款原作疑，据明抄本改。）喈曰：本恐他人取马，故牵公避道，奈何却以铁鞭相苦？赖我金铠在身，不尔，巨力坚策，岂易当哉。笑而竟去。惟清从人辞谢，将问其故，喈跃入稠人中，不可复见。后四年，李同捷反於沧景，时大下兵皆由平阴以入贼境，岂阴兵先致讨欤？（出《异闻录》，明抄本作出《集异记》。）
董观
董观，太原人，善阴阳占候之术。唐元和中，与僧灵习善，偕适吴楚间。习道卒，观亦归并州。宝历中，观游汾泾，至泥（泥字原空缺，据明抄本补。）阳郡。会于龙兴寺，堂宇宏丽，有经书千百编，观遂留止，期尽阅乃还。先是院之东庑北室，空而扃鐍，观因请居，寺僧不可，曰：居是室者，多病或死，且多妖异。观少年恃气力，曰：某愿得之。遂居焉。旬余夜寐，辄有胡人十数，挈乐持酒来，歌笑其中，若无人。如是数夕，观虽惧，尚不言于寺僧。一日经罢，时已曛黑，观怠甚，闭室而寝。未熟，忽见灵习在榻前，谓观曰：师行矣。观惊且恚曰：师鬼也，何为而至？习笑曰：子运穷数尽，故我得以候子。即牵观袂去榻，观回视，见其身尚偃，如寝熟。乃叹曰：嗟乎？我家远，父母尚在，今死此，谁蔽吾尸耶？习曰：何子之言失而忧之深乎？夫所以为人者，以其能运手足，善视听而已。此精魂扶之使然，非自然也。精魂离身故曰死，是以手足不能为，视听不能施，虽六尺之躯，尚安用乎？子宁足念。观谢之，因问习：常闻我教中有（明抄本中有作有中）阴去身者，谁为耶？习曰：吾与子谓死而未更生也。遂相与行。其所向，虽关键甚严，辄不碍，於是出泥阳城西去。其地多草，茸密红碧，（碧原作密，据明抄本改。）如毳毯状。行十余里，一水广不数尺，流而西南。观问习，习曰：此俗所谓奈河，其源出於地府耶！观即视其水，皆血，而腥秽不可近。又见岸上有冠带裤襦凡数百。习曰：此逝者之衣，由此趋冥道耳。又望水西有二城，南北可一里余。草树蒙蔽，庐舍骈接。习与观曰：与子俱往彼，君生南城徐氏，为次子。我生北城侯氏，为长子。生十年，当重与君捨家归佛氏。观曰：吾闻人死当为冥官追捕，案籍罪福。苟平生事行无大过，然后更生人间。今我死未尽夕，遂能如是耶？曰：不然，冥途与世人无异。脱不为不道，宁桎梏可及身哉！言已，习即牵衣跃而过。观方攀岸将下，水豁然而开，广丈余，观惊眙惶惑。忽有牵观者，观回视一人，尽体皆毛，状若狮子，其貌即人也。良久谓观曰：师何往？曰：往此南城耳。其人曰：吾命汝阅大藏经，宜疾还，不可久留。遂持观臂，急东西指郡城而归。未至数里又见一人，状如前召观者，大呼曰：可持去，将无籍。顷之。逐至寺。时天以曙，见所居室有僧数十，拥其门，视己身在榻。二人排观入门，忽有水自上沃其体，遂寤。寺僧曰：观卒一夕矣。於是具以事语僧。后数日，于佛宇中见二土偶象，为左右侍，乃观前所见者。观因誓心精思，留阅藏经，虽寒暑无少堕。凡数年而归，时宝历二年五月十五日。会昌中，诏除天下佛寺，观亦斥去。后至长安，以占候游公卿门，言事往往而中。常为沂州临沂县尉。余在京师，闻其事于观也。（出《宣室志》）
钱方义
殿中侍御史钱方义，故华州剌史礼部尚书徽之子。宝历初，独居长乐第。夜如厕，僮仆从者，忽见蓬头青衣数尺来逼。方义初惧，欲走，又以鬼神之来，走亦何益，乃强谓曰：君非郭登耶？曰：然。曰：与君殊路，何必相见？常闻人若见君，莫不致死，岂方义命当死而见耶？方义家居华州，女兄衣佛者亦在此。一旦溘死君手，命不敢惜，顾人弟之情不足。能相容面辞乎？蓬头者复曰：登非害人，出亦有限。人之见者，正气不胜，自致夭横，非登杀之。然有心曲，欲以托人，以此（此原作死，据明抄本改。）久不敢出。惟贵人福禄无疆，正气充溢，见亦无患。故敢出相求耳。方义曰：何求？对曰：登久任此职，积效当迁，但以福薄，须人助。贵人能为写金字金刚经一卷，一心表白。回付与登，即登之职，遂乃小转。必有后报，不敢虚言。方义曰：诺。蓬头者又曰：登以阴气侵阳，贵人虽福力正强，不成疾病，亦当有少不安。宜急服生犀角、生玳瑁，麝香塞鼻则无苦。方义至中堂，闷绝欲倒，遽服麝香等并塞鼻，则无苦。父门人王直方者，居同里，久於江岭从事，飞书求得生犀角，又服之，良久方定。明旦，选经工，令写金字金刚经三卷，令早毕功。功毕饭僧，回付郭登。后月余，归同州别墅。下马方憩，丈人有姓裴者，家寄鄂渚，（渚原作注，。据明抄本改。）别已十年，忽自门入，径至方义阶下，方义遂遽拜之。丈人曰：有客，且出门。遂前行，方义从之，及门失之矣。见一紫袍象笏，导从绯紫吏数十人，俟於门外。俯视其貌，乃郭登也，敛笏前拜曰：弊职当迁，只消金刚经一卷。贵人仁念，特致三卷。今功德极多，超转数等，职位崇重，爵位贵豪，无非贵人之力。虽职已骤迁，其厨仍旧。顷者当任，实如鲍肆之人。今既别司，复求就食，方知前苦，殆不可堪。贵人量察，更为转金刚经七遍，即改厨矣。终身铭德，何时敢忘。方义曰：诺。因问丈人安在，曰：贤丈江夏寝疾，今夕方困。神道求人，非其亲导，不可自已，适诣先归耳。又曰：厕神每月六日例当出巡。此日人逢，必致灾难。人见即死，见人即病。前者八座抱病六旬，盖言登巡毕将归，瞥见半面耳。亲戚之中，递宜相戒避之也。又曰：幽冥吏人，薄福者众，无所得食，率常受饿。必能食推食，泛祭一切鬼神，此心不忘。咸见斯众暗中陈力，必救灾厄。方义曰：晦明路殊，偶得相遇。每一奉见，数日不平。意欲所言，幸於梦寐。转经之请，天曙为期。唯唯而去。及明，因召行数僧念金刚经四十九遍，及明祝付与郭登。功毕，梦曰：本请一七，数又出之。累计其功，食天厨矣。贵人有难，当先奉白。不尔，不来黩也。泛祭之请，记无忘焉。（出《续玄怪录》）
