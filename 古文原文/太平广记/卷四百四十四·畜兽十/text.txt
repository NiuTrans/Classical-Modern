猿白猿周群猳国欧阳纥陈岩魏元忠韦虚已子王长史
白猿
越王问范蠡手战之术。范蠡答曰： 臣闻越有处女，国人称之。愿王请问手战之道也。 于是王乃请女。女将北见王，道逢老人，自称袁公，问女曰： 闻子善为剑，得一观之乎？ 处女曰： 妾不敢有所隐也，唯公所试。 公即挽林杪之竹，似桔槁，末折堕地。女接取其末。袁公操其本而刺处女，处女应节入之三。女因举杖击之。袁公飞上树，化为白猿。（出《吴越春秋》）
周群
周群妙闲谶说，游岷山采石，见一白猿从绝峰下，对群而立。群抽所佩之刀，以投白猿。猿化为一老翁，手中有玉板，长八寸，以授群。群问曰： 公是何年生？ 答曰： 今已衰迈，忘其生之年月。忆从轩辕之时，始学历数。风后、容成，皆黄帝之史，就余授历术。至颛顼，更考定日月星辰之运，多差异。及春秋时，有子韦、子野、裨灶之徒，权略虽验，未得其门。尔来世代，不复可纪，因以相袭。至大汉之时，有洛下闳，得其大旨。 群复其言，更精勤算术，乃考校年历之运，验于图纬，知蜀应灭。及明年归命，皆称周群详阴阳之类也。蜀人谓之后圣。（出《王子年拾遗记》）
猳国
蜀中西南高山之上，有物与猴相类，长七尺，能作人行，善走逐人，名曰猳国，一名马化，或曰玃。伺道行妇女年少者，辄盗取将去，人不得知。若有行人经过其旁，皆以长绳相引，犹故不免。此物能别男女气臭，故取女，男不知也。若取得人女，则为家室。其无子者，终身不得还。十年之后，形皆类之，意亦惑，不复思归。若有子者，辄抱送还其家。产子皆如人形。有不养者，其母辄死。故惧怕之，无不敢养。及长，与人不异，皆以杨为姓。故今蜀中西南多姓杨，率皆是猳国马化之子孙也。（出《搜神记》）
欧阳纥
梁大同末，遣平南将军蔺钦南征，至桂林，破李师古、陈彻。别将欧阳纥略地至长乐，悉平诸洞，深入险阻。纥妻纤白，甚美。其部人曰： 将军何为挈丽人经此？地有人，善窃少女，而美者尤所难免。宜谨护之。 纥甚疑惧，夜勒兵环其庐，匿妇密室中，谨闭甚固，而以女奴十余伺守之。尔夕，阴雨晦黑，至五更，寂然无闻。守者怠而假寐，忽若有物惊寤者，即已失妻矣。关扃如故，莫知所出。出门山险，咫尺迷闷，不可寻逐。迨明，绝无其迹。纥大愤痛，誓不徒还。因辞疾，驻其军，日往四遐，即深凌险以索之。既逾月，忽于百里之外丛蓧上，得其妻绣履一只，虽雨浸濡，犹可辨识。纥尤悽悼，求之益坚，选壮士三十人，持兵负粮，岩栖野食。又旬余，远所舍约二百里，南望一山，葱秀迥出。至其下，有深溪环之，乃编木以渡。绝岩翠竹之间，时见红彩，闻笑语音。扪萝引□，而陟其上，则嘉树列植，间以名花，其下绿芜，丰软如毯。清迥岑寂，杳然殊境。有东向石门，妇人数十，被服鲜泽，嬉游歌笑，出入其中。见人皆漫视迟立，至则问曰： 何因来此？ 纥具以对。相视叹曰： 贤妻至此月余矣。今病在床，宜遣视之。 入其门，以木为扉。中宽辟若堂者三。四壁设床，悉施锦荐，其妻卧石榻上，重茵累席，珍食盈前。纥就视之，回眸一睇，即疾挥手令去。诸妇人曰： 我等与公之妻，比来久者十年。此神物所居，力能杀人。虽百夫操兵，不能制也。幸其未返，宜速避之。但求美酒两斛，食犬十头，麻数十斤，当相与谋杀之。其来必以正午，后慎勿太早。以十日为期。 因促之去。纥亦遽退。遂求醇醪与麻犬，如期而往。妇人曰： 彼好酒，往往致醉。醉必骋力，俾吾等以彩练缚手足于床，一踊皆断。尝纫三幅，则力尽不解。今麻隐帛中束之，度不能矣。遍体皆如铁，唯脐下数寸，常护蔽之，此必不能御兵刃。 指其旁一岩曰： 此其食廪，当隐于是，静而伺之。酒置花下，犬散林中。待吾计成，招之即出。 如其言，屏气以俟。日晡，有物如匹练，自他山下，透至若飞，径入洞中。少选，有美髯丈夫长六尺余，白衣曳杖，拥诸妇人而出。见犬惊视，腾身执之，披裂吮咀，食之致饱。妇人竞以玉杯进酒，谐笑甚欢。既饮数斗，则扶之而去。又闻嬉笑之音。良久，妇人出招之，乃持兵而入。见大白猿，缚四足于床头，顾人蹙缩，求脱不得，目光如电。竞兵之，如中铁石。刺其脐下，即饮刀，血射如注。乃大叹咤曰： 此天杀我，岂尔之能。然尔妇已孕，勿杀其子，将逢圣帝，必大其宗。 言绝乃死。搜其藏，宝器丰积，珍羞盈品，罗列几案。凡人世所珍，靡不充备。名香数斛，宝剑一双。妇人三十辈，皆绝其色。久者至十年，云色衰必被提去，莫知所置。又捕采唯止其身，更无党类。旦盥洗，著帽，加白袷，被素罗衣，不知寒暑。遍身白毛，长数寸。所居常读木简，字若符篆，了不可识，已，则置若磴下。晴昼或舞双剑，环身电飞，光圆若月。其饮食无常，喜啖果栗，尤嗜犬，咀而饮其血。日始逾午，即剡然而逝。半昼往返数千里，及晚必归，此其常也。所须无不立得。夜就诸床嬲戏，一夕皆周，未尝寐。言语淹详，华音会利。然其状即猳玃类也。今岁木落之初，忽怆然曰： 吾为山神所诉，将得死罪。亦求护之于众灵，庶几可免。 前此月生魄，石磴生火，焚其简书，怅然自失曰： 吾已千岁而无子，今有子，死期至矣。 因顾诸女，泛澜者久，且曰： 此山峻绝，未尝有人至，上高而望，绝不见樵者。下多虎狼怪兽。今能至者，非天假之何耶？ 纥取宝玉珍丽及诸妇人以皆归，犹有知其家者。纥妻周岁生一子，厥状肖焉。后纥为陈武帝所诛。素与江总善。爱其子聪悟绝人，常留养之，故免于难。及长，果文学善书，知名于时。（出《续江氏传》）
陈岩
颍川陈岩字叶梦，舞阳人，侨居东吴。景龙末，举孝廉，如京师，行至渭南，见一妇人貌甚姝，衣白衣，立于路隅，以袂蒙口而哭，若负冤抑之状。生乃讯之，妇人哭而对曰： 妾楚人也，侯其氏，家于弋阳县。先人以高尚闻于湘楚间，由是隐迹山林，未尝肯谒侯伯。妾虽一女子，亦有箕颖之志。方将栖踪蓬瀛昆阆，以遂其好。适遇有沛国刘君者，尉弋阳，常与妾先人为忘形之友。先人慕刘君之高义，遂以妾归刘氏，自为刘氏妇，且十年矣，未尝有纤毫过失。前岁春，刘君调补真源尉，未一岁，以病免，尽室归于渭上郊居。刘君无行，又娶一卢氏者，濮上人，性极悍戾，每以唇齿相及。妾不胜其愤，故遁而至此。且妾本慕神仙，常欲高蹈云霞，安岩壑之隐，甘橡栗之味，亦足以终老。岂徒扰于尘世，适足为累？今者分不归刘氏矣。 已而颦容怨咽，若不自解。岩性端悫，闻其言，甚信之。因问曰： 女郎何所归乎？ 妇人曰： 妾一穷人，安所归？虽然，君之见问，其有意耶？果如是，又安敢逆君之命。 岩喜，即以后乘驾而偕焉。至京师，居永崇里。其始甚谨，后乃不恭。往往诟怒，若发狂之状，岩恶之而且悔。明日岩出，妇人即阖扉，键其门，以岩衣囊置庭中，毁裂殆尽。至夕岩归，妇人拒而不纳。岩怒，即破户而入，见己之衣资，悉已毁裂。岩因诟而责之，妇人忽发怒，毁岩之衣襟佩带，殆无完缕。又爪其面，啮其肌，一身尽伤，血沾于地。已而嗥叫者移时。岩患之，不可制。于是里中民俱来观，簇其门。时有郝居士者在里中，善视鬼，有符呵禁之术，闻妇人哭音，顾谓里中民曰： 此妇人非人，乃山兽也，寓形以惑于世耳。 民且告于岩，岩即请焉。居士乃至岩所居，妇人见居土来，甚惧。居士出墨符一道，向空掷之，妇人大叫一声，忽跃而去，立于瓦屋上，岩窃怪之。居士又出丹符掷之，妇人遂委身于地，化为猿而死。岩既悟其妖巽，心颇怪悸。后一日，遂至渭南，讯其居人。果有刘君，庐已郊外，岩即谒而问焉。刘曰： 吾常尉于弋阳。弋阳多猿狖，遂求得其一。近兹且十年矣。适遇有故人自濮上来，以一黑犬见惠。其猿为犬所啮，因而遁去。 竟不穷其事。因录以传之。岩后以明经入仕，终于秦州上邽尉。客有游于太原者，偶于铜锅店精舍，解鞍憩焉。于精舍佛书中，得刘君所传之事，而文甚鄙。后亡其本，客为余道之如是。（出《宣室志》）
魏元忠
唐魏元忠本名真宰，素强正，有干识。其未达时，家贫，独有一婢，厨中方爨，出汲水还，乃见老猿为其看火，婢惊白之。元忠徐曰： 猿愍我无人力，为我执爨，甚善乎？ 又常呼苍头，未应，狗代呼之，又曰： 此孝顺狗也，乃能代我劳。 又独坐，有群鼠拱手立其前，又曰： 鼠饥，就我求食。 乃令食之。夜中，鸺鶹鸣其屋端，家人将弹之，又止之曰： 鸺鶹昼不见物，故夜飞，此天地所育，不可使南走越，北走胡，将何所之？ 其后遂绝无怪矣。元忠历太官至侍中、中书令、仆射。则天崩，中宗在谅闇，诏元忠摄冢宰，百官总己以听三日，年八十余方薨。始元忠微时，常谒张景藏，景藏待之甚薄，就质通塞，亦不答也，乃大怒曰： 仆千里裹粮而来，非徒然也。必谓明公有以见教，而乃金口木舌以相遇，殊不尽勤勤之意耶！然富贵正由苍苍，何预公事？ 因拂衣长揖而去，景藏遽牵止之曰： 君相正在怒中，后当贵极人臣。 卒如其言。（出《广异记》）
韦虚心子
户部尚书韦虚心，其子常昼日独坐阁中，忽闻檐际有声，顾视乃牛头人，真地狱图中所见者，据其所下窥之。韦伏不敢动，须臾登阶，直诣床前，面临其上。如此再三，乃下去。韦子不胜其惧。复将出内，即以枕掷之，不中，乃开其门，趋前逐之。韦子叫呼，但绕一空井而走，追之转急，遂投于井中。其物因据井而坐，韦仰观之，乃变为一猿。良久，家人至，猿即不见。视井旁有足迹奔蹂之状，怪之，窥井中，乃见韦在焉。悬缒出之，恍惚不能言，三日方能说，月余乃卒。（出《广异记》）
王长史
东都崇让里有李氏宅，里传云： 其宅非吉之地，固不可居。 李生既卒，其家尽徙居陆浑别墅。由是键其门，且数年矣。开元中，有王长史者亡其名，长史常为清显官，以使酒忤权贵，遂摈为长史于吴越间，后退居洛中，因质李氏宅以家焉。长史素劲，闻其宅有不祥之名，且曰： 我命在天不在宅。 即入而居，常独处堂之西宇下。后一夕，闻其哀啸之音，极清楚，若风籁焉。长史起而望之，见一人衣黑衣，立于几上。长史严声叱之，其人即便举一足，击长史肩。长史惧而退，其人亦去。长史因病疮且甚，后旬余方少愈。夜中，又闻哀啸之音，家僮寻之，时见黑衣人在庭树上。长史有弟善射，于是命弓射之，一发遂中，其人嗥叫，跳上西庑屋瓦而去。明日寻其迹，皆无所见。岁秋，长史召工人重修马厩，因发重舍，内得一死猿，有矢贯胁。验其矢，果长史弟之矢也，方悟黑衣者乃猿尔。（出《宣室志》）
