乐舜白玉琯师延师旷师涓楚怀王咸阳宫铜人隋文帝唐太宗
卫道弼曹绍夔裴知古李嗣真宋沇王仁裕李师诲
琴玙璠乐刘道强赵后马融杨秀李勉张弘靖董庭兰蔡邕
于頔韩皋王中散
瑟阮咸
乐
舜白玉琯
舜之时，西王母来献白玉琯。汉章帝时，零陵文学奚景于冷道舜祠下得笙白玉琯。知古以玉为琯，后乃易之以竹为琯耳。夫以玉作音，故神人和，凤凰仪也。（出《风俗通》）
师延
师延者，殷之乐工也。自庖皇以来，其世遵此职。至师延精述阴阳，晓明象纬，终莫测其为人。世载辽绝，而或出或隐。在轩辕之世，为司乐之官。及乎殷时，总修三皇五帝之乐。抚一弦之琴，则地祗皆升。吹玉律，则天神俱降。当轩辕之时，已年数百岁，听众国乐声，以审世代兴亡之兆。至夏末，抱乐器以奔殷。而纣淫于声色，乃拘师延于阴宫之内，欲极刑戮。（阴宫囚人之所）师延既被囚絷，奏清商流徵调角之音。司狱者以闻于纣，犹嫌曰：此乃淳古远乐，非余可听悦也。犹不释。师延乃更奏迷魂淫魄之曲，以欢修夜之娱，乃得免炮烙之害。闻周武王兴师，乃越濮流而逝。或云，其本死于水府。故晋卫之人镌石铸金图画以象其形，立祠不绝矣。（出《王子年拾遗记》）
师旷
师旷者，或云出于晋灵之世。以主乐官，妙辩音律，撰兵书万篇，时人莫知其原裔，出没难详也。晋平公时，以阴阳之学，显于当世。乃薰目为瞽，以绝塞众虑。专心于星算音律，考钟吕以定四时，无毫厘之异。春秋不记师旷出于何帝之时。旷知命欲终，乃述《宝符》百卷。至战国分争，其书灭绝矣。晋平公使师旷奏清徵，师旷曰：清徵不如清角也。公曰：清角可得闻乎？师旷曰：君德薄，不足听之，听之将恐败。公曰：寡人老矣，所好者音，愿遂听之。师旷不得已而鼓。一奏之，有云从西北方起；再奏之，大风至，大雨随之。掣帷幕，破俎豆，堕廊瓦。坐者散走；平公恐惧，伏于廊室。晋国大旱，赤地三年，平公之身遂病。（出《王子年拾遗记》）
师涓
师涓者出于卫灵公之世。能写列代之乐，善造新曲，以代古声，故有四时之乐。春有《离鸿》、《去雁》、《应苹》之歌；夏有《明晨》、《焦泉》、《朱（朱原作之，据明抄本改）华》、《流金》之调；秋有《商飚》、《白云》、《落叶》、《吹蓬》之曲；冬有《凝河》、《流阴》、《沉云》之操。此四时之声，奏于灵公，公沉湎心惑，忘于政事。蘧伯玉谏曰：此虽以发扬气律，终为沉湎靡曼之音，无合于风雅，非下臣宜荐于君也。灵公乃去新声而亲政务，故卫人美其化焉。师涓悔其违于雅颂，失为臣之道，乃退而隐迹。伯玉焚其乐器于九达之衢，恐后世传造焉。其歌曲湮灭，世代辽远，唯纪其篇目之大意也。（出《王子年拾遗记》）
楚怀王
洞庭之山浮于水上，其下金堂数百间，帝女居之。四时闻金石丝竹之声彻于山顶。楚怀王之时，与群才赋诗于水湄。故云，潇湘洞庭之乐，听者令人难老，虽《咸池》《萧韶》不能比焉。每四仲之节，王尝绕山以游宴。各举四仲之气，以为乐章。惟仲春律中夹钟，乃作轻流水之诗，宴于山南。时中蕤宾，乃作《皓露》《秋霜》之曲。其后怀王好进奸雄，群贤逃越。屈平以忠见斥，隐于沅澧之间。王迫逐不已，乃赴清冷之渊。楚人思慕之，谓之水仙。（出《王子年拾遗记》）
咸阳宫铜人
秦咸阳宫中有铜人（铜人原作铸铜，据明抄本改）十二枚，坐高皆三五尺。列在一筵上，琴筑竽笙，各有所执。皆组绶华采，俨若生人。筵下有铜管，上口高数尺。其一管空，内有绳大如指。使一人吹空管，一人纽绳，则琴瑟竽筑皆作，与真乐不异。（出《西京杂记》）
隋文帝
隋文帝开皇十四年，于翟泉获玉磬十四。悬之于庭，有二素衣神人来击之，其声妙绝。（出《洽闻记》）
唐太宗
唐太宗留心雅正，励精文教。及命太常卿祖孝孙正宫商，起居郎吕才习音韵，协律郎张文收考律吕。平其散滥，为之折衷。作降神乐，为九功舞，天下靡然向风矣。初孝孙以梁陈旧乐杂用吴楚之音，周齐旧乐多涉胡戎之伎，于是斟酌南北，考以古音，而作大唐雅乐。以十二律，各顺其月，旋相为宫。按《礼记》云，大乐与天地同和。《诗序》云，太平之音安以乐，其政和。故制十二和之乐，合三十曲八十四调。祭环丘以黄钟为宫，方泽以大吕为宫，宗庙以太簇为宫。五郊迎享，则随月用律为宫。初，隋但用黄钟一宫，唯扣七钟。余五虚悬而不扣。及孝孙造旋宫之法，扣钟皆遍，无复虚悬矣。时张文收善音律，以萧吉乐谱未甚详悉，取历代沿革，截竹为十二律吹之，备尽旋宫之义。太宗又召文收于太常，令与孝孙参定雅乐。太乐古钟十二，俗号哑钟，莫能通者。文收吹律调之，声乃畅彻。知音乐者咸伏其妙，授协律郎。及孝孙卒，文收始复采三礼，更加厘革，而乐教大备矣。（出《谭宾录》）
又润州曾得玉磬十二以献。张率更叩其一曰：晋某岁所造也。是岁闰月，造磬者法月数，当有十三个，缺其一，宜如黄钟东九尺掘。必得焉。求之，如言所得。（出《国史异纂》）又贞观中，景云见，河水清。张率更制为《景云河清歌》，名曰燕乐，今元会第一奏是也。（出《国史异纂》）
又太宗之平刘武周，河东士庶歌舞于道，军人相与作秦王破阵乐之曲。后编乐府云。
又《破阵乐》，被甲持戟，以象战事。《庆善乐》，长袖曳屣，以象文德。郑公见奏《破阵乐》，则俯而不视；《庆善乐》，则玩之不厌。（出《国史异纂》）
卫道弼曹绍夔
乐工卫道弼，天下莫能以声欺者。曹绍夔与道弼皆为太乐，合享北郊。御史怒绍夔，欲以乐不和为罪。杂扣钟磬声，使夔闻，召之无误者，由是反叹伏。洛阳有僧，房中磬子夜辄自鸣。僧以为怪，惧而成疾。求术士，百方禁之，终不能已。夔与僧善，来问疾，僧具以告。俄击斋钟，复作声。绍夔笑曰：明日可设盛馔，当为除之。僧虽不信绍夔言，冀其或效，乃具馔以待之。夔食迄，出怀中锉，鑪磬数处而去，其声遂绝。僧苦问其所以，夔云：此磬与钟律合，击彼此应。僧大喜，其疾亦愈。（出《国史异纂》）
裴知古
裴知古奏乐，谓元行冲曰：金石谐和，当有吉庆之事，其在唐室子孙耳。其月，中宗即位。（出《谭宾录》）
又裴知古
知古直太常，路逢乘马者。闻其声，窃言曰：此人即当堕马。好事者随而观之，行未半坊，马惊殆死。又尝观人迎妇，闻妇珮玉声曰：此妇不利姑。是日姑有疾，竟亡。善于摄生，开元十二年，年百岁而卒。（出《国史异纂》）
李嗣真
唐朝承周隋离乱，乐悬散失，独无徵音，国姓所缺，知者不敢言达其事。天后末，御史大夫李嗣真密求之不得，一旦秋爽，闻砧声者在今弩营，是当时英公宅。又数年，无由得之。其后徐业反，天后潴其宫。嗣真乃求得丧车一镡，入振之于东南隅，果有应者。遂掘之，得石一段，裁为四具，补乐悬之缺。后享宗庙郊天，挂簨簴者，乃嗣真所得也。（出《独异志》）
宋沇
宋沇为太乐令，知音近代无比。太常久亡徵调，沇考钟律得之。（出《国史补》）
沇为太常丞，尝一日早于光宅佛寺待漏，闻塔上风铎声，倾听久之。朝回，复止寺舍。问寺主僧曰：上人塔铃，皆知所自乎？曰：不能知。沇曰：其间有一是古制。某请一登塔，循金索，试历扣以辨之，可乎？僧初难后许，乃扣而辨焉。在寺之人，即言往往无风自摇，洋洋有闻，非此耶。沇曰：是耳。必因祠祭，考本悬钟而应之。固求摘取而观之，曰：此沽洗之编钟耳，请旦独掇（旦掇羯鼓录作且缀）于僧庭。归太常，令乐工与僧同临之。约其时，彼扣（扣原作知，据明抄本改）本悬，此果应，遂购而获焉。又曾送客出通化门，逢度支运乘。驻马俄顷，忽草草揖客别。乃随乘行，认一铃，言亦编钟也。他人但觉镕铸独工，不与众者埒，莫知其余。乃配悬，音形皆合其度。异乎，此亦识徵在金奏者与。（出《羯鼓录》）
王仁裕
晋都洛下，丙申年春。翰林学士王仁裕夜直，闻禁中蒲牢，每发声，如叩项脑之间。其钟忽撞作索索之声，有如破裂，如是者旬余。每与同职默议，罔知其何兆焉。其年中春，晋帝果幸于梁汴。石渠金马，移在雪宫，迄今十三年矣。索索之兆，信而有徵。（出《玉堂闲话》）
李师诲
李师诲者，画番马李渐之孙也。为刘从谏潞州从事。知从谏不轨，遂隐居黎城山。潞州平，朝廷嘉之，就除县宰。曾于衲僧外，得落星石一片。僧云：于蜀路早行，见星坠于前，遂掘之，得一片石，如断磬。其石端有雕刻狻猊之首，亦如磬。有孔，穿绦处尚光滑。岂天上奏乐器毁而坠欤？此石流转到安邑李甫宅中。（出《尚书故实》）
李师诲，是绘画番马李渐的孙子，任潞州刘从谏的从事。得知刘从谏图谋不轨，于是就隐居在黎城山中。刘从谏反叛被平息后，朝廷嘉奖李师诲，升迁他到除县任县宰。李师诲曾在一位穿衲衣的僧人那里，得到陨石一片。那个僧人说：一次，他早起行走在蜀道上，看见有一颗流星坠落在前边。掘地，挖出这片陨石，如断磬。陨石的右端雕刻一个狻猊头，也象磬，有孔，穿丝带的地方还很光滑呢。这大概是天上有神人奏乐乐器坏了掉到地上的吧！这块陨石后来流传到安邑李甫家。
琴
玙璠乐秦咸阳宫有琴长六尺，安十三弦，二十六徽。皆七宝饰之，铭曰玙璠之乐。（出《西京杂记》）
刘道强
齐人刘道强善弹琴，能作单凫寡鹤之弄。听者皆悲，不能自摄。（出《京西杂记》）
赵后
赵后有宝琴曰凤凰，皆以金玉隐起为龙凤螭鸾，古贤烈女之象。亦善为《归凤》《送远》之操焉。（出《西京杂记》）
马融
马融历二郡两县，政务无为，事从其约。在武都七年，南郡四年，未尝按论刑杀一人。性好音乐，善鼓琴吹笛。每气出蜻蜊（明抄本蜊作蛚）相和。（出《商芸小说》）
杨秀
隋文帝子蜀王秀，尝造千面琴，散在人间。（出《尚书故实》）
李勉
唐汧公李勉好雅琴，尝取桐梓之精者，杂缀为之，谓之（谓之二字原缺。据明抄本补）百衲琴。用蜗壳为徵，共间三面尤绝异，通谓之响泉韻磬。弦一上，可十年不断。（出《尚书故实》）
又勉又取漆筒为之，多至数百张，求者与之。有绝代者，一名响泉，一名韻磬，自宝于家。
又京中又以樊氏、路氏琴为第一。路氏有房太尉石枕，损处惜而不治。蜀中雷氏斫琴，常自品第。上者以玉徽，次者以宝徽，又次者以金螺蚌徽。
张弘靖
张相弘靖夜会名家，观郑宥调二琴至切。各置一榻，动宫则宫应，动角则角应。稍不切，乃不应。宥师董庭兰，尤善汎（按吴曾能改斋漫录五引汎作沉。）声、祝声。（出《国史补》）
董庭兰
响泉、韻磬，本落樊泽司徒家，后在珠崖宅，又在张彦远宅，今不知流落何处。弹琴近代称贺若夷、甘党。前有董庭兰、陈怀古。怀能況（況疑是汎。详前张弘靖条。）祝二家声，谓大小胡笳也。萧古亦善琴，云胡笳第四头。犯无射商，遂用其音为萧氏九弄。（出《卢氏杂说》）
蔡邕
蔡邕在陈留，其邻人有以酒食召邕。比往而酒会已酣焉，客有弹琴者。邕至门，潜听之曰：嘻，以乐召我而有杀心，何也？遂返。将命者告主人，主人遽自追而问其故。邕具以告。琴者曰：我向鼓弦，见螳螂方向鸣蝉，蝉将去，螳螂为之一前一却。吾心唯恐螳螂之失蝉也，此岂为杀心而声者乎。邕叹曰：此足以当之矣。（出《汉书》，明抄本作出华嫱《汉书》，疑是华峤《后汉书》）
于頔
于司空頔常令客弹琴。其嫂知音，听于帘下。叹曰：三分之中，一分筝声，二分琵琶声。无本色韻。（出《国史补》）
韩皋
韩皋生知音律。尝观弹琴，至《止息》，叹曰：妙哉，稽生之为是也。其当晋魏（魏原作卫。据明抄本改。）之际，其音主商。商为秋声，秋也者，天将摇落肃杀，其岁之晏乎。又晋承金运之声也，此所以知魏之季，而晋将代之也。慢其商弦，以宫同音，是臣夺君之义也。此所以知司马氏之将篡也。司马懿受魏明帝顾托，后返有篡夺之心。自诛曹爽，逆节弥露。王陵都督扬州，谋立楚王彪。母丘俭、文钦、诸葛诞，前后相继为扬州都督，咸有匡扶魏室之谋，皆为懿父子所杀。叔夜以扬州故广陵之地，彼四人者，皆魏室文武大臣，咸散败于广陵，故名其曲为广陵散。言魏氏散亡，自广陵始也。《止息》者，晋虽暴兴，终止急于此也。其哀愤戚惨痛迫切之音，尽在于是。永嘉之乱，是其应乎。叔夜撰此，将贻后代之知音者，且避晋祸，所以托之鬼神也。皋之于音，可谓至矣。（出《卢氏杂说》）
王中散
唐乾符之际，黄巢盗据两京，长安士大夫避地北游者多矣。时有前翰林待诏王敬傲，长安人。能棋善琴，风骨清峻。初自蒲坂历于并。并帅郑从谠，以相国镇汾晋。傲谒之，不见礼。后又之邺，时罗绍戚（明抄本戚作威）新立，方抚士卒，务在战争。敬傲在邺中数岁。时李山甫文笔雄健，名著一方。适于道观中，与敬傲相遇。又有李处士亦善抚琴，山甫谓二客曰：幽兰绿水。可得闻乎？敬傲即应命而奏之，声清韻古。感动神。（许刻本神下有爽字）曲终。敬傲潜然返袂云：忆在咸通，王庭秋夜，供奉至尊之际，不意流离于此也。李处士亦为《白鹤》之操。山甫援毫抒思，以诗赠曰，幽兰绿水耿清音，叹息先生枉用心。世上几时曾好古，人前何必苦沾襟。余句未成。山甫亦自黯然，悲其未遇也。王生因别弹一曲，坐客弥加悚敬，非寻常之品调。山甫遂命酒停弦，各引满数杯，俄而玉山俱倒。洎酒醒，山甫方从客问曰：向来所操者何曲，他处未之有也。王生曰：某家习正音，奕世传受。自由德顺以来，待诏金门之下，凡四世矣。其常所操弄，人众共知。唯嵇中散所受伶伦之曲，人皆谓绝于洛阳东市，而不知有传者。余得自先人，名之曰《广陵散》也。山甫早疑其音韻，殆似神工，又见王生之说，即知古之《广陵散》，或传于世矣。遂成四韻，载于诗集。今山甫集中，只标李处士，盖写録之误耳。由是李公常目待诏为王中散也。王生后又游常山，是时节帅王镕年在幼龄，初秉戎钺。方延多士，以广令名。时有李夐郎（郎原作即。据明抄本、许刻本改。）中、莫又玄秘书、萧珦员外、张道古、并英儒才学之士，咸自四集于文华馆。故待诏之琴棋，亦见礼于宾榻。岁时供给，莫不丰厚。王或命挥弦动轸，必大加锡遗焉。在常山十数年，甚承礼遇。敬傲每戴危冠，着高屐，优游啸咏而已。冬月亦葛巾单衣，体无绵纩，日醺酣于市，人咸怪异之。闻昭宗返正，辞归帝里，后不知所终。敬傲又能衣袖中剪纸为蜂蝶，举袂令飞，满于四座，或入人之襟袖，以手揽之，即复于故所也。常时咸疑有神仙之术。张道古与相善，每钦其道艺，曾著《王逸人传》，为此也。道古名睍，博字。善古文，读书万卷，而不好为诗。曾在张楚梦座上，时久旱，忽大雨，众宾皆喜而詠之。道古最后方成绝句曰：亢旸今已久，喜雨自云倾。一点不斜去，极多时下成。坐客重其文学之名，而哂其诗之拙也。（出《耳目记》）
瑟
卢中丞迈有宝瑟四，各值数十万。有寒玉、石磬、响泉、和至之号。（出《传记》）
阮咸
元行冲宾客为太常少卿时，有人于古墓中得铜物似琵琶而身正圆，莫有识者。元视之曰：此阮咸所造乐也。乃令匠人改以木，为声清雅，今呼为阮咸者是也。（出《国史异纂》）
又晋书称阮咸善弹琵琶。后有发咸墓者，得琵琶以瓦为之。时人不识，以为于咸墓中所得，因名阮咸。近有能者不少，以琴合调，多同之。（出《卢氏杂说》）
