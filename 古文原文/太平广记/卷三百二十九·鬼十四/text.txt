夏文荣张希望郑从简房颖叔刘讽相州刺史王湛狄仁杰李皓张守珪杨瑒
夏文荣
周长安年初，前遂州长江县丞夏文荣，时人以为判冥事。张鷟时为（为字原缺，据陈校本补。）御史，出为处州司仓，替归，往问焉。荣以杖画地作柳字，曰：君当为此州。至后果除柳州司户，后改德州平昌令。荣尅时日，晷漏无差。又苏州嘉兴令杨廷玉，则天之表侄也，贪猥无厌，著词曰：回波尔时廷玉，打獠取钱未足。阿姑婆见作天子，旁人不得抵触。差摄御史康訔推，奏断死。时母在都，见夏文荣。荣索一千张白纸，一千张黄纸，为廷玉祷。后十日来，母如其言。荣曰：且免死矣，后十日内有进止。果六日有敕：杨廷玉奉养老母残年。又天官令史柳无忌造荣，荣书卫汉郴字曰：卫多不成，汉郴二州，交加不定。后果唱卫州录事，关重，即唱汉州录事。时鸾台凤阁令史进状，诉天官注拟不平。则天责侍郎崔玄暐，暐奏：臣注官极平。则天曰：若尔，吏部令史官共鸾台凤阁交换。遂以无忌为郴州平阳主簿，鸾台令史为汉州录事焉。（出《朝野佥载》）
张希望
周司礼卿张希望，移旧居改造。见鬼人冯毅见之曰：当新厩下，有一伏尸，极怒，公可避之。望笑曰：吾少长已来，未曾信如事，公勿言。后月余，毅入，见鬼持弓矢，随希望后。适及阶，鬼引弓射中肩膊，希望觉背痛，以手抚之，其日卒。（出《志怪》）
郑从简
周左司员外郎郑从简，所居厅事常不宁，令巫者视之，曰：有伏尸，姓宗，妻姓寇，在厅基之下。使问之曰：君坐我门上，我出入常值君，君自不嘉，非我之为也。掘地三尺，果得旧骸，有铭如其言。移出改葬，于是遂绝。（出《朝野佥载》）
房颖叔
周地官郎中房颖叔，除天官侍郎。明日欲上，其夜，有厨子王老，夜半起。忽闻外有人唤云：王老不须起，房侍郎不上。后三日，李侍郎上。王老却卧至晓，房果病，两日而卒。所司奏状（状原作仗，据陈校本改。）下，即除李迥秀为侍郎，其日谢，即上。王老以其言问诸人，皆云不知，方悟是神明所告也。（出《朝野佥载》）
刘讽
文明年，竟陵掾刘讽，夜投夷陵空馆。月明不寝，忽有一女郎西轩至，仪质温丽，缓歌闲步，徐徐至中轩。回命青衣曰：紫绥取西堂花茵来，兼屈刘家六姨姨、十四舅母、南邻翘翘小娘子，并将溢奴来。传语道：此间好风月，足得游乐。弹琴咏诗，大是好事。虽有竟陵判司，此人已睡，明月下不足回避也。未几而三女郎至，一孩儿，色皆绝国。紫绥铺花茵于庭中，揖让班坐。坐中设犀角酒樽，象牙杓，绿罽花觯，白琉璃盏。醪醴馨香。远闻空际。女郎谈谑歌咏，音词清婉。一女郎为录，一女郎为明府，举觞酹酒曰：惟愿三姨寿等祁山，六姨姨与三姨婆等，刘姨夫得太山府乣成判官，翘翘小娘子嫁得朱余国太子，谥奴便作朱余国宰相。某三四女伴，唿嫁地府司文舍人。不然，嫁得平等王郎君六郎子七郎子，则平生望足矣。一时皆笑曰：须与蔡家娘子赏口。翘翘时为录事，独下一筹，罚蔡家娘子曰：刘姨夫才貌温茂，何故不与他五道主使，空称乣成判官，怕刘姨姨不欢。请吃一盏。蔡家娘子即持杯曰：诫知被罚。直缘姨夫大年老昏暗，恐看五道黄纸文书不得，误大神伯公事。饮亦何伤。于是众女郎皆笑倒。又一女郎起，传口令，仍抽一翠簪。急说，传翠簪过令，不通即罚。令曰：鸾老头脑好，好头脑鸾老。传说数巡，因令翠绥下坐，使说令。翠绥素吃讷，令至，但称鸾老鸾老。女郎皆大笑曰：昔贺若弼弄长孙鸾侍郎，以其年老口吃，又无发，故造此令。三更后，皆弹琴击筑，更唱迭和。歌曰：明月秋风，良宵会同。星河易翻，欢娱不终。绿樽翠杓，为君斟酌。今夕不饮，何时欢乐。又歌曰：杨柳杨柳，袅袅随风急。西楼美人春梦长，繍帘斜卷千条入。又歌曰：玉口金缸，愿陪君主。邯郸宫中，金石丝簧。卫女秦娥，左右成行。绔缟缤纷，翠眉红妆。王欢顾眄，为王歌舞。愿得君欢，常无灾苦。歌竟，已是四更，即有一黄衫人，头有角，仪貌甚伟，走入拜曰：婆提王命娘子速来。女郎等皆起而受命，即传语曰：不知王见召，适相与望月至此，敢不奔赴！因命青衣收拾盘筵。讽因大声嚏咳，视庭中无复一物。明旦，拾得翠钗数双，将以示人，不知是何物也。（出《玄怪录》）
相州刺史
唐王道坚为相州刺史，州人造板籍，毕则失之。后于州室梁间散得之，籍皆中截为短卷，遂不用矣，弃之。又有李使君在州，明早将祀社，夜洁斋，卧于厅事。梦其父母尽来迎己，觉而恶之，具告其妻。因疾，数日卒。朱希玉为刺史，宅西院恒闭之，希玉退衙，忽一人紫服，戴高鬟，乘马直入，二苍头亦乘导之，至阁乃下。直吏以为亲姻家通信也，从而视之。其人正服徐行，直入中院，院门为之开，入已复闭。乃索苍头及马，皆无之。走白希玉，希玉命开中院，但见四周除扫甚洁，帐幄围匝，施设粲然，华筵广座，殽馔穷极水陆，数十人食具器物，尽金银也。希玉见之大惊，乃酌酒酹之以祈福。遂出，闭其门。明日更开，则如旧矣。室宇封闭，草蔓荒凉，二年而希玉卒。（出《纪闻》）
王湛
王湛判冥事，初叔玄式，任荆州富阳令，取部内人吴实钱一百贯。后诬以他事，决杀之以灭口。式带别优，并有上下考，五选不得官。以问，谌白为叔检之。经宿曰：叔前任富阳令日，合有负心事。其案见在，冥司判云： 杀人之罪，身后科罚。取钱一百贯，当折四年禄。 叔曰：诚有此事，吾之罪也。（出《朝野佥载》）
狄仁杰
则天时，狄仁杰为宁州刺史。其宅素凶，先时刺史死者十余辈。杰初至，吏白官舍久凶，先后无敢居者。且榛荒棘毁，已不可居，请舍他所。杰曰：刺史不舍本宅，何别舍乎？命去封锁葺治，居之不疑。数夕，诡怪奇异，不可胜纪。杰怒谓曰：吾是刺史，此即吾宅。汝曲吾直，何为不识分理，反乃以邪忤正。汝若是神，速听明教；若是鬼魅，何敢相干！吾无惧汝之心，徒为千变万化耳。必理要相见，何不以礼出耶？斯须，有一人具衣冠而前曰：某是某朝官，葬堂阶西树下，体魄为树根所穿，楚痛不堪忍。顷前数公，多欲自陈，其人辄死。幽途不达，以至于今。使君诚能改葬，何敢迁延于此！言讫不见。明日，杰令发之，果如其言，乃为改葬，自此绝也。（原缺出处，陈校本作出《广异记》。）
李皓
唐兵部尚书李皓，时之正人也。开元初，有妇人诣皓，容貌风流，言语学识，为时第一，皓不敢受。会太常卿姜皎至，皓以妇人与之。皎大会公卿，妇人自云善相。见张说曰：宰臣之相。遂相诸公卿，言无不中。谓皎曰：君虽有相，然不得寿终。酒阑，皎狎之于别室。媚言遍至，将及其私。公卿迭往窥睹，时皓在座，最后往视。妇人于是呦然有声，皎惊堕地。取火照之，见床下有白骨。当时议者，以皓贞正，故鬼神惧焉。（出《广异记》）
张守珪
幽州节度张守珪，少时为河西主将，守玉门关。其军校皆勤勇善斗，每探候深入，颇以劫掠为事。西域胡僧者，自西京造袈裟二十余驮，还大竺国，其徒二十余人。探骑意是罗绵等物，乃劫掠之，杀其众尽。至胡僧，刀棒乱下而不能伤，探者异焉。既而索驮，唯得袈裟，意甚悔恨。因于僧前追悔，擗踊悲泣久之，僧乃曰：此辈前身，皆负守将令，唯趂僧鬼是枉死耳。然汝守将禄位重，后当为节度大夫等官。此辈亦如君何？可（可原作不，据陈校本改。）白守将，为修福耳。然后数年，守将合有小厄，亦有所以免之。骑还白守珪，珪留僧供养，累年去。后守珪与其徒二十五人，至伊兰山探贼。胡骑数千猝至，守珪力不能抗，下马脱鞍，示以闲暇。骑来渐逼，守珪谓左右：为之奈何？若不获已，事理须战。忽见山下红旗数百骑，突前出战，守珪随之，穿其一角，寻俱得出。虏不敢逐。红旗下将谓守珪曰：吾是汉之李广，知君有难，故此相救。后富贵，母相忘也。言讫不见。守珪竟至幽州节度御史大夫。（出《广异记》）
杨瑒
开元中，洛阳令杨瑒，常因出行，见槐阴下有卜者，令过，端坐自若。伍伯诃使起避，不动。瑒令散手拘至厅事，将捶之，躬自责问。术者举首曰：君是两日县令，何以责人？瑒问其事，曰：两日后，君当命终。瑒甚愕，问何以知之，术者县告所见，举家惊惧，谓术者曰：子能知之，必能禳之，若之何而免也？瑒再拜求解，术者曰：当以君之闻见，以卫执事。免之与否，未可知也。乃引瑒入东院亭中。令瑒被发跣足，墙面而立，己则据案而书符。中夕之后，喜谓瑒曰：今夕且幸免其即来。明日，可以三十张纸作钱，及多造饼餤，与壶酒，出定罪（陈校本罪作远，按洛阳有定鼎门，疑罪字为鼎字之讹。）门外，桑林之间，俟人过者则饮之。皂裘右袒，即召君之使也。若留而饮餤，君其无忧。不然，实难以济。君亦宜易衣服，处小室，以伺之，善为辞谢，问以所欲。子之策尽于是矣。瑒如其言。洎日西景，酒餤将专罄，而皂裘不至。瑒深以为忧，须臾遂至。使人邀屈，皂裘欣然，累有所进。瑒乃拜谒。人云：君昨何之，数至所居，遂不复见。疑于东院安处，善神监护，故不敢犯。今地府相招未已，奈何？瑒再拜求救者千数，兼烧纸钱，资其行用。鬼云：感施大惠，明日，当与府中诸吏同来谋之，宜盛馔相待。言讫不见。明日，瑒设供帐，极诸海陆候之。日晚，使者与其徒数十人同至，宴乐殊常浩畅，相语曰：杨长官事，焉得不尽心耶？久之，谓瑒：君对坊杨锡，亦有才干，今揩王作金以取彼。君至五更，鼓声动，宜于锡（锡原作禄，据《广异记》改。）门相候。若闻哭声，君则免矣。瑒如其往，见鬼便在树头，欲往锡舍，为狗所咋，未能得前。俄从缺墙中入，迟回闻哭声，瑒遂获免。（出《广异记》）
