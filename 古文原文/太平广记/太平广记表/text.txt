臣昉等言：臣先奉敕撰集太平广记五百卷者，伏以六籍既分，九流并起。皆得圣人之道，以尽万物之情。足以启迪聪明，鉴照今古。伏惟皇帝陛下，体周圣启，德迈文思。博综群言，不遗众善。以为编秩既广，观览难周，故使采拮菁英，裁成类例。惟兹重事，宜属通儒。臣等谬以谀闻，幸尘清赏，猥奉修文之寄。曾无叙事之能，退省疏芜，惟增腼冒。其书五百卷、并目录十卷、共五百十卷。谨诣东上阁门奉表上进以闻，冒渎天听。臣昉等诚惶诚恐顿首顿首谨言。
太平兴国三年八月十三日。
将仕郎守少府监丞臣吕文仲、臣吴淑。
朝请大夫太子中赞善柱国赐紫金鱼袋臣陈鄂。
中大夫太子左赞善直史馆臣赵邻几。
朝奉郎太子中允赐紫金鱼袋臣董淳。
朝奉大夫太子中允紫金鱼袋臣王克贞臣张洎。
承奉郎左拾遗直史馆臣宋白。
通奉大夫行太子率更令上柱国赐紫金鱼袋臣徐铉。
金紫光禄大夫上柱国陈县男食邑三百户臣汤悦。
朝散大夫充史馆修撰上柱国赐紫金鱼袋臣李穆。
翰林院学士朝奉大夫中书舍人赐紫金鱼袋臣扈蒙。
翰林院学士中顺大夫户部尚书知制诰上柱国陇西县开国男食邑三百赐紫金鱼袋臣李昉。
八月二十五日奉敕送史馆。
六年正月奉圣旨雕印板。
按宋太平兴国间，既得诸国图籍，而降王诸臣，皆海内名士。或宣怨言，尽收用之。置之馆阁，厚其廪饩，使修群书。以修文御览、艺文类聚、文思博要、经史子集一千六百九十余种，编成一千卷，赐名太平御览。又以野史传记小说诸家，编成五百卷，分五十五部，赐名太平广记，诏镂板颁行。言者以广记非后学所急，收板藏太清楼。於是御览盛传，而广记之传鲜矣。崇文总目不及广记，夹漈郑樵、乃谓太平御览。别出广记，专记异事。樵自谓博雅，不知於实录、会要诸书曾考订否。余归田多暇，稗官野史，手抄目览。匪曰小道可观，葢欲贤於博奕云尔。近得太平广记观之，传写已久。亥豕鲁鱼，甚至不能以句。因与二三知己秦次山、强绮塍、唐石东，互相校对。寒暑再更，字义稍定。尚有阙文阙卷，以俟海内藏书之家，慨然嘉惠，补成全书。庶几博物洽闻之士，得少裨益焉。
嘉靖丙寅正月上元日都察院右都御史致仕十山谈恺书。
