韩弇卢顼李章武
韩弇
河中节度使侍中浑瑊与西蕃会盟，蕃戎背（背原作皆，据明抄本改。）信，掌书记韩弇遇害。弇素与栎阳尉李绩友，因昼寝，忽梦弇被发披衣，面目尽血。绩初不识，乃称姓名，相劳勉如平生。谓绩曰：今从秃发大使填漳河，憔悴困苦不可言，间来奉诣耳。别后有一诗奉呈。悲吟曰：我有敌国仇，无人可为雪。每至秦陇头，游魂自鸣咽。临别，谓绩曰：吾久饥渴，君至明日午时，于宅西南，为置酒馔钱物，亦平生之分尽矣。绩许之，及觉。（觉字据明抄本补。）悲怆待旦。至午时，如言祭之。忽有黑风自西来，旋转筵上，飘卷纸钱及酒食皆飞去。举邑人观之，时贞元四年。（出《河东记》）
卢顼
贞元六年十月，范阳卢顼家於钱塘，妻弘农杨氏。其姑王氏，早岁出家，隶邑之安养寺。顼宅於寺之北里，有家婢曰小金，年可十五六。顼家贫，假食於郡内郭西堰。堰去其宅数十步，每令小金于堰主事。常有一妇人不知何来，年可四十余，著瑟瑟裙，蓬发曳漆履，直诣小金坐。自言姓朱，第十二，久之而去。如是数日。时天寒，小金爇火以燎。须臾，妇人至，顾见床下炭，怒谓小金曰：有炭而焚烟熏我，何也？举足踏火，火即灭。以手批小金，小金绝倒于地。小金有弟年可四五岁，在旁大骇，驰报于家。家人至，已失妇人，而小金瞑然如睡，其身僵强如束。命巫人祀之，释然。如是具陈其事。居数日，妇人至，抱一物如狸状，尖嘴捲尾，尾类犬，身斑似虎。谓小金曰：何不食我猫儿？小金曰：素无为之，奈何？复批之，小金又倒，火亦扑灭。童子奔归以报，家人至，小金复瞑然。又祝之，随而愈。自此不令之堰。后数日，令小金引船于寺迎外姑。船至寺门外，寺殿后有一塔，小金忽见塔下有车马，朱紫甚盛。伫立而观之，即觉身不自制。须臾，车马出，左右辟易，小金遂倒。见一紫衣人策马，问小金是何人，旁有一人对答。二人举扶阶上，不令损。紫衣者驻马，促后骑曰：可速行，冷落他（落字原空缺，他原作地，据明抄本补改）筵馔。小金问傍人曰：行何适？人曰：过大云寺主家耳。须臾，车马过尽。其院中人来，方见小金倒于阶上，复惊异载归，祀酹之而醒。是夕冬至除夜，卢家方备粢盛之具，其妇人鬼倏闪於牖户之间。以其闹，不得入。卢生以二虎目击小金左右臂。夜久，家人怠寝，妇人忽曳，小金惊叫，妇人怒曰：作饼子，何不啖我？家人惊起，小金乃醒，而左臂失一虎目。忽窗外即言还你，遂掷窗有声，烛之果得。后数日视之，帛裹干茄子，不复虎目矣。冬至方旦，有女巫来坐，话其事未毕，而妇人来，小金即瞑然。其女巫甚惧，方食，遂夹一枚馄饨，置户限上，祝之。於时小金笑曰：笑朱十二喫餫饨，以两手拒地，合面于餫饨上吸之。卢生以古镜照之，小金遂泣。言：朱十二母在盐官县，若得一顿餫饨，及顾船钱，则不来。卢生如言，遂诀别而去。方欲焚钱财之时，已见妇人背上负钱。焚毕而去，小金遂释然。居间者，小金母先患风疾，不能言，忽于厨中应诺，便入房，切切然语。出大门，良久，抠衣阔步而入，若人骑马状，直至堂而拜曰：花容起居。其家大惊，花容即杨氏家旧婢，死来十余年，语声行动酷似之，乃问花容：何得来？答曰：杨郎遣来，传语娘子，别久好在。杨郎，卢生舅也，要小金母子，故遣取来。卢生具传，恳辞以留，受语而出门。久之，复命曰：杨郎见传语，切令不用也，急作纸人代之。依言剪人，题其名字，焚之。又言：杨郎在养安寺塔上，与杨二郎双陆。又问：杨二郎是何人？答曰：神人耳。又有木下三郎，亦在其中。又问：小金前见车马何人？曰：此是精魅耳。本是东邻吴家阿嫂朱氏，平生苦毒，罚作蛇身。今在天竺寺褚树中有穴，久而能变化通灵，故化作妇人。又问：既是蛇身，如何得衣裳著？答曰：向某家塚中偷来。又问：前抱来者何物？言野狸。遂辞去。即酌一杯令饮，饮讫，更请一杯与门前镬八。问：镬八是何人？云：是杨二郎下行官。又问：杨二郎出入如此，人遇之皆祸否？答曰：如他杨二郎等神物，出入如风如雨。在虚中，下视人如蝼蚁然，命衰者则自祸耳，他亦无意焉。言讫而去。至门方醒，醒后问之，皆不知也。后小金夜梦一老人，骑大狮子。狮子如文殊所乘，毛彩奋迅，不可视。旁有二昆仑奴操辔。老人谓小金曰：吾闻尔被鬼物缠绕，故万里来救。汝是衰厄之年，故鬼点尔作客。云：以取钱应点而已，渠亦自得钱。汝若不值我来，至四月，当被作土户，汝则不免死矣。汝於某日拾得秀佛子否？小金曰：然。汝看此样，绣取七躯佛子，七口幡子。言讫，又曰：作八口，吾误言耳。八口，一伴四口，又截头发少许，赎香以供养之，其厄侧除矣。小金曰：受教矣。今苦腰背痛，不可忍，慈悲为除之。老人曰：易耳。即令昆仑奴向前，令展手，便於手掌摩指，则如黑漆，染指上。便背上点二灸处。小金方醒，具说其事，即造佛及幡。视背上，信有二点处，遂灸之，背痛立愈。卢顼秉志刚直，不信其事，又骂之曰：焉有圣贤，来救一婢？此必是鬼耳。其夜又梦老人曰：吾哀尔疾危，是以来救。汝愚郎主，却唤我作鬼魅也，吾亦不计此事。汝至四月，必作土户。然至三月末，当须出杭州界以避之矣。夫鬼神所部，州县各异，亦犹人有逃户。小金曰：於余杭可乎？老人曰：余杭亦杭州耳，何益也？又曰：嘉兴可乎？曰：可。老人曰：汝於嘉兴投谁家？答曰：某家有亲，欲投之。老人曰：某家是孝，汝今避鬼，还投鬼家，何益也？凡孝有灵筵，神道交通，他则知汝所在。汝投吉人家，则可矣。又临发时，脱汝所爱惜衣一事，剪去身，留领缝襟带，余处尽去之。缚一草人衣之，著宅之阴暗处，汝则易衣而潜去也。小金曰：诺。圣贤前度灸背，当时获愈，今尚苦腰痛。老人曰：吾前不除尔腰者，令尔知有我耳。汝今欲除之耶？复于昆仑手掌中研黑，点腰间一处而去。悟而验之，信有点迹，便灸之，又差。其后妇人亦不来矣，至三月尽。如言潜之嘉兴，自后无事。（出《通幽录》）
李章武
李章武，字飞卿，（卿字原阙，据明抄本补。）其先中山人。生而敏博，遇事便了。工文学，皆得极至。虽弘道自高，恶为洁饰，而容貌闲美，即之温然。与清河崔信友善，信亦雅士，多聚古物，以章武精敏，每访辨论，皆洞达玄微，研究原本。时人比之张华。贞元三年，崔信任华州别驾，章武自长安诣之。数日，出行，於市北街见一妇女甚美，因绐信云：须州外与亲故知闻。遂赁舍于美人之家。主人姓王，此则其子妇也，乃悦而私焉。居月余日，所计用直三万余，子妇所供费倍之。即而两心克谐，情好弥切。无何，章武系事，先归长安，殷勤叙别。章武留交颈鸳鸯绮一端，仍赠诗曰：鸳鸯绮，知结几千丝。别后寻交颈，应伤未别时。子妇答白玉指环一，又赠诗曰：捻指环相思，见环重相忆。愿君永持玩，循环无终极。章有仆杨果者，子妇赍钱一千以奖其敬事之勤。既别，积八九年。章武家长安，亦无从与之相闻。至贞元十一年，因友人张元宗寓居下邽县，章武又自京师与元会。忽思曩好，乃回车涉渭而访之。日暝达华州，将舍于王氏之室，至其门，则阒无行迹，但外有宾榻而已。章武以为下里或废业即农，暂居郊野，或亲宾邀集，未始归复。但休止其门，将别适他舍。见东邻之妇，就而访之，乃云：王氏之长老，皆捨业而出游，其子妇殁已再周矣。又详与之谈，即云：某姓杨，第六，为东邻妻，复访郎何姓？章武具语之。又云：曩曾有傔姓杨名果乎？曰：有之。因泣告曰：某为里中妇五年，与王氏相善。尝云： 我夫室犹如传舍，阅人多矣。其于往来见调者，皆殚财穷产，甘辞厚誓，未尝动心。顷岁有李十八郎，曾舍于我家。我初见之，不觉自失，后遂私侍枕席。实蒙欢爱，今与之别累年矣。思慕之心，或竟日不食，终夜无寝。我家人故不可讬，复被彼夫东西，不时会遇。脱有至者，愿以物色名氏求之。如不参差，相讬祗奉，并语深意。但有仆夫杨果即是。 不二三年，子妇寝疾。临死，复见讬曰： 我本寒微，曾辱君子厚顾。心常感念，久以成疾，自料不治。曩所奉讬，万一到此，愿申九泉啣恨，千古睽离之叹。仍乞留止此，冀神会于仿佛之中。 章武乃求邻妇为开门，命从者市薪刍食物。方将具絪席，忽有一妇人持帚扫地，邻妇亦不之识。章武因访所从者，云是舍中人。又逼而诘之，即徐曰：王家亡妇，感郎恩情深，将见会。恐生怪怖，致使相闻。章武许诺，云：章武所由来者，正为此也。虽显晦殊途，人皆忌惮，而思念情至，实所不疑。言毕，执帚人欣然而去。逡巡映门，即不复见。乃具饮馔，呼祭。自食饮毕，安寝。至二更许，灯在床之东南，忽尔稍暗，如此再三。章武心知有变，因命移烛背墙，置室东南（南原作西，据明抄本改。）隅。旋闻室北角窸窣有声，如有人形，冉冉而至。五六岁，即可辨其状。视衣服，乃主人子妇也。与昔见不异，但举止浮急，音调轻清耳。章武下床，迎拥携手，款若平生之欢。自云：在冥录以来，都忘亲戚，但思君子之心，如平昔耳。章武倍与狎匿，亦无他异，但数请令人视明星，若出，当须还，不可久住。每交欢之暇，即恳讬在邻妇杨氏，云：非此人，谁达幽恨。至五更，有人告可还，子妇泣下床，与章武连臂出门。仰望天汉，遂呜咽悲怨。却入室，自於裙带解锦囊，囊中取一物以赠之。其色绀碧，质又坚密，似玉而冷，状如小叶，章武不之识也。子妇曰：此所谓靺鞨宝，出昆仑玄圃中，彼亦不可得。妾近於西岳与玉京夫人戏，见此物在众宝珰上，爱而访之，夫人遂假以相授，云： 洞天群仙每得此一宝，皆为光荣。 以郎奉玄道，有精识，故以投献，常愿宝之，此非人间之有。遂赠诗曰：河汉已倾斜，神魂欲超越。愿郎更回抱，终无从此诀。章武取白玉宝簪一以酬之，并答诗曰：分从幽显隔，岂谓有佳期。宁辞重重别，所叹去何之。因相持泣。良久，子妇又赠诗曰：昔辞怀后会，今别便终天。新悲与旧恨，千古闲穷泉。章武答曰：后期杳无约，前恨已相寻。别路无行信，何因得寄心？款曲叙别讫，遂却赴西北隅。行数步，犹回顾拭泪，云：李郎无捨，念此泉下人。复哽咽伫立，视天欲明，急趋至角，即不复见。但空室窅然，寒灯半灭而已。章武乃促装，却自下邽归长安武定堡。下邽郡官与张元宗携酒宴饮。既酣，章武怀念，因即事赋诗曰：水不西归月暂圆，令人惆怅古城边。萧条明早分歧路，知更相逢何岁年？吟毕，与郡官别。独行数里，又自吟诵。忽闻空中有叹赏，音调凄恻，更审听之，乃王氏子妇也。自云：冥中各有地分，今于此别，无日交会。知郎思眷，故冒阴司之责，远来奉送。千万自爱。章武愈惑之。及至长安，与道友陇西李助话，亦感其诚而赋曰：石沉辽海阔，剑别楚天长。会合知无日，离心满夕阳。章武既事东平丞相府，因闲召玉工视所得靺鞨宝。工不（不原作亦，据明抄本改。）知，不敢雕刻。后奉使大梁，又召玉工，粗能辨。乃因其形，雕作檞叶象。奉使上京，每以此物贮怀中。至市东街，偶见一胡僧，忽近马叩头云：君有宝玉在怀，乞一见耳。乃引于静处开视。僧捧玩移时，云：此天上之物，非人间有也。章武后往来华州，访遗杨六娘，至今不绝。（出李景亮为作传）
