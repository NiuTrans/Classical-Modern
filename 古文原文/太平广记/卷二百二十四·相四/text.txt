王正君黄霸卖馅媪苏氏女武后李淳风杨贵妃姜皎常衮刘禹锡郑朗令狐绹门僧僧处弘范氏尼任之良殷九霞相手板庾道敏李参军龙复本
王正君（相妇人）
汉王莽姑正君许嫁，至期当行时，夫辄死。如此者再。乃献之赵王，未取又薨。后又与正君父稚君善者过相正君曰：贵为天下母。是时宣帝世，元帝为太子。稚君乃因魏郡尉纳之太子，太子幸之，生子。宣帝崩，太子立正君为皇后，上为太子。元帝崩，太子立，是为成帝。正君为皇太后，竟为天下母。（出《论衡》）
黄霸
黄霸为阳夏游徼，与善相者同车俱行。见一妇人年十七八，相者指之曰：此妇人当大富，为封侯者夫人。公止车，审视之。相者曰：今此妇人不富贵，卜书不用也。次公问之，乃其傍里人巫家子也，即娶为妻。其后次公果大富贵，位至丞相，封为列侯。（出《论衡》）
卖馅媪
唐马周字宾王，少孤贫，明诗传。落魄不事产业，不为州里所重。补博州助教，日饮酒。刺史达奚怒，屡加咎责。周乃拂衣南游曹汴之境。因酒后忤浚仪令崔贤，又遇责辱。西至新丰，宿旅次。主人唯供设诸商贩人，而不顾周。周遂命酒一斗，独酌。所饮余者，便脱靴洗足，主人窃奇之。因至京，停于卖馅媪肆。数日，祈觅一馆客处，媪乃引致于中郎将常何之家。媪之初卖馅也，李淳风、袁天纲尝遇而异之。皆窃云：此妇人大贵，何以在此。马公寻娶为妻。后有诏，文武五品官已上，各上封事。周陈便宜二十条事，遣何奏之。乃请置街鼓，乃文武官绯紫碧绿等服色，并城门左右出入，事皆合旨。太宗怪而问何所见，何对曰：乃臣家客马周所为也。召见与语，命直门下省。仍令房玄龄试经及策，拜儒林郎，守监察御史。以常何举得其人，赐帛百匹。周后转给事中中书舍人，有机辩，能敷奏。深识事端，动无不中。岑文本见之曰：吾见马君，令人忘倦。然鸢肩火色，腾上必速，但恐不能久耳。数年内，官至宰相，其媪亦为妇人。后为吏部尚书，病消渴，弥年不瘳。年四十八而卒。追赠右仆射高唐公。（出《定命录》）
苏氏女
苏某，信都富人，有女十人，为择良婿。张文成往见焉，苏曰：此虽有才，不能富贵。幸得五品，即当死矣。魏知古时已及第，然未有官。苏云：此虽形质黑小，然必当贵。遂以长女嫁之。其女发长七尺，黑光如漆，诸妹皆不及。有相者云：此女富，不啮宿食。诸妹笑知古曰：只是贫汉得米旋煮，故无宿饭。其后魏为宰相，每食，一物已上官供。（出《定命录》）
武后
武士彟之为利州都督也。敕召袁天纲诣京师，途经利州。士彟使相其妻杨氏，天纲曰：夫人骨法非常，必生贵子。遍召其子，令相元庆、元爽。曰：可至刺史。终亦屯否。见韩国夫人，曰：此女夫贵，然不利其夫。武后时衣男子之服，乳母抱于怀中。天纲大惊曰：此郎君男子，神彩奥澈，不易知。遂令后试行床下，天纲大惊曰：日角龙颜，龙睛凤颈。伏牺之相，贵人之极也。更转侧视之，又惊曰：若是女，当为天下主也。（出《谭宾录》）
李淳风
武后之召入宫，李淳风奏云：后宫有天子气。太宗召宫人阅之，令百人为一队。问淳风，淳风云：在某队中。太宗又分为二队，淳风云：在某队中，请陛下自拣择。太宗不识，欲尽杀之。淳风谏不可，陛下若留，虽皇祚暂缺，而社稷延长。陛下若杀之，当变为男子，即损减皇族无遗矣。太宗遂止。（出《定命录》）
杨贵妃
贵妃杨氏之在蜀也，有野人张见之云：当大富贵，何以在此。或问至三品夫人否？张云：不是。一品否？曰：不是。然则皇后耶？曰：亦不是，然贵盛与皇后同。见杨国忠，云：公亦富贵位，当秉天下权势数年。后皆如其说。（出《定命录》）
姜皎（僧善相）
姜皎之未贵也，好弋猎。猎还入门，见僧。姜曰：何物道人在此。僧云：乞饭。姜公令取肉食与之。僧食讫而去，其肉并在。姜公使人追问，僧云：公大富贵。姜曰：如何得富贵？僧曰：见真人即富贵矣。姜曰：何时得见真人？僧举目看曰：今日即见真人。姜手臂一鹞子，直二十千。与僧相随骑马出城，偶逢上皇亦猎，时为临淄王。见鹞子识之曰：此是某之鹞子否？姜云是。因相随猎。俄而失僧所在。后有女巫至，姜问云：汝且看今日有何人来。女巫曰：今日天子来。姜笑曰：天子在宫里坐，岂来看我耶。俄有叩门者云：三郎来。姜出见，乃上皇。自此倍加恭谨，钱马所须，无敢惜者。后上皇出潞府，百官亲旧尽送，唯不见姜。上皇怪之。行至渭北，于路侧，独见姜公供帐，盛相待。上皇忻然与别，便定君臣之分。后姜果富贵。（出《定命录》）
常衮
常衮之在福建也，有僧某者善占色，言事若神。衮惜其僧老，命弟子就其术。僧云：此事天性，非可造次为传。某尝于君左右，见一人可教。遍招，得小吏黄彻焉。衮命就学。老僧遂于暗室中，致五色采于架，令自取之。曰：世人皆用眼力不尽，但熟看之，旬日后，依稀认其白者。后半岁，看五色。即洞然而得矣。命之曰：以若暗中之视五采，回之白昼占人。因传其方诀，且言后代当无加也。李吉甫云：黄彻之占，袁许之亚也。（出《传载》）
刘禹锡
宾客刘禹锡为屯田员外郎。时事稍异，旦夕有腾趠之势。知一僧术数极精，寓直日，邀之致省。方欲问命，报韦秀才在门。公不得已且见，令僧坐帘下。韦秀才献卷已，略省之，意气殊旷。韦觉之，乃去。却与僧语，僧不得已，吁叹良久，乃曰：某欲言，员外必不惬，如何？公曰：但言之。僧曰：员外后迁，乃本行正郎也。然须待适来韦秀才知印处置。公大怒，揖出之。不旬日贬官。韦秀才乃处厚相也，后二十余年，在中书，为转屯田郎中。（出《幽闲鼓吹》）
郑朗
郑朗相公初举，遇一僧善色。谓曰：郎君贵极人臣，然无进士及第之分。若及第，则一生厄塞。既而状元及第，贺客盈门，唯此僧不至。及重试退黜，唁者甚众，而此僧独贺曰：富贵在里。既而竟如年卜。（出《摭言》）
令狐绹门僧
令狐赵公绹在相位，马举为泽潞小将。因奏事到宅，会公有一门僧，善声色。偶窥之，谓公曰：适有一军将参见相公，是何人？公以举名语之，僧曰：窃视此人，他日当与相公为方镇交代。公曰：此边方小将，纵有军功，不过塞垣一镇。奈何与老夫交代？僧曰：相公第更召与语，贫道为细看。公然之。既去，僧曰：今日看更亲切，并恐是扬汴。公于是稍接之矣。咸通九年公镇维扬，举破庞勋有功。先是懿宗面许，功成，与卿扬州。既而难于爽信，却除举淮南行军司马。公闻之，既处分所司。排比迎新使。群下皆曰：此一行军耳。公乃以其事白之。果如所言。（出《摭言》）
僧处弘
僧处弘习禅于武当山。王建微时贩鹾于均房间，仍行小窃，号曰贼王八。处弘见而勉之曰：子他日位极人臣，何不从戎。别图功业。而夜游昼伏，沾贼之号乎？建感之，投忠武军，后建在蜀。弘拥门徒入蜀。为构精舍以安之，即弘觉禅院也。江西钟傅微时亦以贩鹾为事，遇上蓝和尚教其作贼而克洪井。自是加敬，至于军府大事，此僧皆得参之也。（出《北梦琐言》）
范氏尼
天宝中，有范氏尼，乃衣冠流也，知人休咎。鲁公颜真卿妻党之亲也。鲁公尉于醴泉，因诣范氏尼问命曰：某欲就制科，再乞师姨一言。范氏曰：颜郎事必成。自后一两月必朝拜，但半年内。慎勿与外国人争竞，恐有谴谪。公又曰：某官阶尽，得及五品否？范笑曰：邻于一品，颜郎所望，何其卑耶！鲁公曰：官阶尽，得五品，身着绯衣，带银鱼，儿子补斋郎，某之望满也。范尼指坐上紫丝布食单曰：颜郎（郎字原缺，据明抄本补）衫色如此，其功业名节称是。寿过七十。已后不要苦问。鲁公再三穷诘，范尼曰：颜郎聪明过人，问事不必到底。逾月大酺。鲁公是日登制科高等，授长安尉。不数月，迁监察御史，因押班。中有喧哗无度者，命吏录奏次，即歌舒翰也。翰有新破石堡城之功，因泣诉玄宗。玄宗坐鲁公以轻侮功臣，贬蒲州司仓。验其事迹，历历如见。及鲁公为太师，奉使于蔡州。乃叹曰：范师姨之言，吾命悬于贼必矣！（出《戎幕闲谈》）
任之良
任之良应进士举，不第，至关东店憩食。遇一道士亦从西来，同主人歇。之良与语，问所从来。云：今合有身名称意，何不却入京？任子辞以无资粮，到京且无居处。道士遂资钱物，并与一贴，令向肃明观本院中停。之良至京，诣观安置。偶见一道士读经，谓良曰。太上老君二月十五日生。因上表，请以玄元皇帝生日燃灯。上皇览表依行，仍令中书召试，使与一官。李林甫拒，乃与别敕出身。（出《定命录》）
殷九霞
张侍郎某为河阳乌重裔从事，同幕皆是名辈。有道流殷九霞来自青城山，有知人之鉴。乌公问己年寿官禄，九霞曰：司徒贵任蕃服，所望者秉持钧轴，封建茅土。唯在保守庸勳，苞贮二义。享福隆厚，殊不可涯。既而遍问宾僚，九霞曰：其间必有台辅。时乌公重一裴副使，应声曰：裴中丞是宰相否？九霞曰：若以目前人事言之，当如尊旨。以某所观，即不在此。时夏侯相孜为馆驿巡官，且形质低粹。乌因戏曰：莫是夏侯巡官？对曰：司徒所言是矣。乌公抚掌而笑曰：尊师莫错否？九霞曰：某山野之人，早修直道，无意于名宦金玉。盖以所见，任真而道耳。乌公曰：如此则非某所知也。然其次贵达者为谁？曰：张支使虽不居廊庙，履历清途，亦至荣显。既出，遂造张侍郎所居，从容谓曰：支使神骨清爽，气韵高迈。若以绂冕累身，止于三二十年居于世俗。傥能摆脱嚣俗，相随学道，即二十年内白日上升。某之此行，非有尘虑，实亦寻访修真之士耳。然阅人甚多，无如支使者。张以其言意浮阔，但唯唯然。将去复来，情甚恳至。审知张意不回，颇甚嗟惜。因留药数粒，并黄纸书一缄而别云：药服之可以无疾，书纪宦途所得，每一迁转，密自启之。书穷之辰。当自相忆。其后谯公显赫令名，再居台铉。张果践朝列，出入台省，佩服朱紫，廉察数州。书载之言，靡不祥悉。年及三纪，时为户部侍郎。纸之所存，盖亦无几。虽名位通显，而齿发衰退。每以道流之事，话于亲知，追想其风，莫能及也。（出《剧谈录》）
相手板庾道敏
宋山阳王休祐屡以言话忤颜。有庾道敏者善相手板。休祐以手板讬言他人者，庾曰：此板乃贵，然使人多忤。休祐以褚渊详密，乃换其手板。别日，褚于帝前称下官，帝甚不悦。（出《酉阳杂俎》）
李参军
唐李参军者善相笏，知休咎必验，皆呼为李相笏。盐铁院官陆遵以笏视之。云：评事郎君见到。陆遵笑曰：是子侄否？曰：是评事郎君。陆君曰：足下失声名矣，某且无儿。乃更将出帘下看：必有（明抄本有作不）错。陆君甚薄之，以为诈。陆君先有歌姬在任处，其月有妊，分娩果男子也。（原缺出处，明抄本作出《逸史》）
龙复本
开成中，有龙复本者无目，善听声揣骨。每言休咎，无不必中。凡有象简竹笏，以手捻之，必知官禄年寿。宋祁补缺有盛名于世，缙绅之士无不倾属。屈指翘足，期于贵达。时永乐萧相置亦居谏署，同日诣之，授以所持竹笏。复本执萧公笏良久，置于方案上曰：宰相笏。次至宋补缺者曰：长官笏。宋闻之不乐。萧曰：无凭之言，安足介意。经月余，同列于中书候见宰相。时李朱崖方秉钧轴，威镇朝野。未见间，伫立闲谈。互有谐谑。顷之丞相遽出，宋以手板障面，笑未已。朱崖目之，回顾左右曰：宋补缺笑某何事？闻之者莫不心寒股慓。未旬曰，出为清河县令。岁余，遂终所任。其后萧公扬历清途，自浙西观察使入判户部，非久遂居廊庙。俱如复本之言也。（出《剧谈录》）
