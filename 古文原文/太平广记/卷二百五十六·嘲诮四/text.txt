卢迈柳宗元陆畅平曾僧灵彻苏芸李寰王璠韦蟾封抱一崔涯李宣古杜牧陆岩梦李远李德裕薛昭纬崔慎猷郑薰唐五经青龙寺客罗隐
卢迈
唐宰相卢迈不食盐醋，同列问曰：足下不食盐醋，何堪？迈笑而答曰：足下终日食盐醋，又何堪矣？（出《国史补》）
柳宗元
唐柳宗元与刘禹锡，同年及第，题名于慈恩塔，谈元茂秉笔。时不欲名字著（著原作者，据明抄本改）彰，曰：押缝版子上者，率多不达，或即不久物故。柳起草，暗斟酌之，张复已下，马征、邓文佐名，尽著版子矣。题名皆以姓望，而辛南容，人莫知之。元茂搁笔曰：请辛先辈言其族望。辛君适在他处，柳曰：东海人。元茂曰：争得知？柳曰：东海之大，无所不容。俄而辛至，人问其望，曰：渤海。众大笑。慈恩题名，起自张莒，本于寺中闲游，而题其同年。人因为故事。（出《嘉话录》）
陆畅
唐陆畅，云阳公出降都尉刘氏，朝士举为傧相。内人以陆吴音。才思敏捷，凡所调戏，应对如流。复以诗嘲之，陆亦酬和。六宫大喜。凡十余篇。嫔娥皆讽诵之。例外，别赐宫锦十段，楞伽瓶唾盂，以赏之。内人诗云：十二层楼倚碧空，凤鸾相对立梧桐。双成走报监门卫，莫使吴歈入汉宫。或为内学宋若兰、若昭姊妹所作。陆酬曰：粉面仙郎选圣朝，偶逢秦女学吹箫。须教翡翠闻王母，不奈乌鸢噪鹊桥。（出《云溪友议》）
平曾
唐平曾恃才傲物，多犯讳忌。仆射薛平出镇浙西，投谒，礼遇稍薄。乃留诗以讽曰：梯山航海几崎岖，来谒金陵薛大夫。髭发竖时趋剑戟，衣冠俨处拜冰壶。诚知两轴非珠玉，深愧三缣卹旅途。今日楚江风正好，不须回首望句吴。薛闻之，遣吏追还，縻留数日。又献《絷白马》诗曰：白马披鬃练一团，今朝被绊欲行难。雪中放出空寻迹，月下牵来只见鞍。向北长鸣天外远，临风斜鞚耳边寒。自知毛骨还应异，更请孙阳仔细看。薛睹诗曰：若不留绊行轩，那得观其毛骨。遂殊礼待之。后游蜀，谒少师李固言。时幕客皆名士，曾每与诸客评论，言笑弥日，侍于李侧。轻忽无所畏，遂献《雪山赋》云：雪山虽兹洁白之状，叠嶂攒峰，夏日清寒，而无草木华茂，为人采掇。以李罕作文章，发于专经也。李览赋，命推出。不逾旬，贡《鱼候鮧鱼赋》，言此鱼触物而怒，翻身上波，为鸱鸢所获，奈鲂鱮何？李览赋笑曰：昔赵元淑之狂简，袁彦伯之机捷，无以过焉。然爱其文彩。投贽者无出于曾，虽有忤，不至深罪。又作《潼关赋》，刺中朝，此关倚太华，瞰黄河。虽来往攸同，而叹有异也。（出《云溪友议》）
僧灵彻
唐江西帅韦丹，与东林僧灵彻，忘形之契，篇什唱和，月四五焉。序曰：彻公近以匡庐七咏见寄，及吟咏之，皆丽绝于文圃也（即莲花峰、石镜、虎跑泉、聪明水、白鹿洞、铁虹桥、康王庙，为七咏）。此七咏（咏字原空缺。据明抄本补）者，俾予益发归欤之兴。且芳时胜侣上游，于三二道人，必当攀跻千仞之峰，观九江之水。（水字原空缺，据明抄本补）是时也，飘然而去，不希京口之顾；默然而游，不假东门而送。天地为一朝，万物任陶铸。夫二林翼翼，松径幽邃，则何必措足于丹霄，驰心于太古矣。偶为《思归绝句》诗一首，以寄上人，法友幸先达其深趣矣。诗云：王事纷纷无暇日，浮生冉冉只如云。已为平子归休计，五老岩前必共闻。彻酬曰：年老身闲无外事，麻衣草座亦容身。相逢尽道休官去，林下何曾见一人。（出《云溪友议》）
苏芸
岭表多假吏，而里巷目为使君，而贫窭徒行者甚众。元和中，进士苏芸南地淹游，尝有诗云：郭里多榕树，街中足使君。
李寰
唐李寰镇晋州，表兄武恭性诞妄。又称好道，及蓄古物，遇寰生日。无饷遗，乃箱擎一故皂袄与寰，云：此是李令公收复京师时所服，愿尚书功业，一似西平。寰谢之。后闻知恭生日，箱擎一破弊幞头饷恭曰：知兄深慕高真，求得一洪崖先生初得仙时幞头，愿兄得道如洪崖。宾僚无不大笑。（出《因话录》）
王璠
唐王璠，自河南尹拜右丞。除书才到，少尹侯继有宴，以书邀之。王判书后云：新命虽闻，旧衔尚在。遽为招命。堪入笑林。中京（《玉泉子》中京作洛中）以为语柄。故事：少尹与大尹，游宴礼隔，虽除官，亦须候止敕也。（出《因话录》）
韦蟾
韦蟾左丞至长乐驿，见李玚给事题名，走笔书其侧曰：渭水秦山照眼明，希仁何事寡诗情。只因学得虞姬婿，书字才能记姓名。（出《摭言》）
封抱一
唐封抱一任栎阳尉，有客过之。既短，又患眼及鼻塞。抱一用《千字文》语作嘲之。诗曰：面作天地玄，鼻有雁门紫，既无左达承，何劳罔谈彼。（出《启颜录》）
崔涯
唐崔涯，吴楚狂士也，与张祜齐名。每题诗于倡肆，无不诵之于衢路。誉之则车马继来，毁之则杯盘失措。尝嘲一妓曰：虽得苏方木，犹贪玳瑁皮。怀胎十个月，生下昆仑儿。又布袍披袄火烧毡，纸补箜篌麻接弦。更着一双皮屐子，纥梯纥榻出门前。又嘲李端端：黄昏不语不知行，鼻似烟窗耳似铛。独把象牙梳插鬓，昆仑山上月初生。端端得诗，忧心如病。使院饮回。遥见二子，蹑屐而行，乃道傍再拜，兢惕曰：端端只候三郎六郎，伏望哀之。乃重赠一绝句以饰之云：觅得黄骝鞁绣鞍，善和坊里取端端。扬州近日浑成差，一朵能行白牡丹。于是豪富之士，复臻其门。或戏之曰：李家娘子，才出墨池，便登雪岭，何为一日黑白不均？红楼以为倡乐，无不畏其嘲谑也。祜、涯久在维扬，天下晏清，篇词纵逸，贵达钦惮，呼吸风生。（出《云溪友议》）
李宣古
唐澧州宴，酒乣崔云娘形貌瘦瘠，每戏调，举罚众宾，兼恃歌声，自以为郢人之妙。李宣古当筵一咏，遂至箝口。诗曰：何事最堪悲，云娘只首奇。瘦拳抛令急，长嘴出歌迟。只见肩侵鬓，唯忧骨透皮。不须当户立，头上有钟馗。（出《云溪友议》）
杜牧
唐杜牧罢宣州幕，经陕，有酒乣，肥硕而词詟，牧赠诗云：盘古当时有远孙，尚令今日逞家门。一车白土将泥项，十幅红旗补破裩。尾官寺里逢行迹，华岳山前见掌痕。不须啼哭愁难嫁，待与将书问岳（明抄本问岳作报乐。云溪友议同。）神。（出《云溪友议》）
陆岩梦
唐陆岩梦，桂州筵上赠胡子女诗云：自道风流不可攀，那堪蹙额更颓颜。眼睛深却湘江水，鼻孔高于华岳山。舞态固难居掌上，歌声应不绕梁间，孟阳死后欲千载，犹有佳人觅往还。（出《云溪友议》）
李远
唐进士曹唐《游仙诗》，才情缥缈，岳阳守李远每吟其诗而思其人。一日，曹往谒之，李倒屣而迎。曹仪质充伟，李戏之曰：昔者未见标仪，将谓可乘鸾鹤。此际拜见，安知壮水牛亦恐不胜其载！时人闻而笑之。世谓浑诗远赋，不如不作。非言其无才藻，鄙其无教化也。（出《北梦琐言》）
李德裕
唐卫公李德裕，武宗朝为相，势倾朝野。及罪谴，为人作诗曰：蒿棘（棘原作赖，据明抄本改）深春卫国门，九年于此盗乾坤。两行密疏倾天下，一夜阴谋达至尊。目视具僚亡七箸，气吞同列削寒温。当时谁是承恩者，背有余波达鬼村。又云：势欲凌云威触天，朝轻诸夏力排山。三年骥尾有人附，一日龙髯无路攀。画阁不开梁燕去，朱门罢扫乳鸦还。千岩万壑应惆帐，流水斜倾出武关。（出《卢氏杂说》）
薛昭纬
唐薛保逊，大中朝，尤肆轻佻，因之侵侮诸叔，故自起居舍人贬澧州司马。子昭纬，颇有父风，尝任祠部员外。时李系任礼部员外，王荛任主客员外。正旦立仗班退，昭纬朗吟曰：左金乌而右玉兔，天子旌旗。荛遽请其下句，应声答曰：上李系而下王荛，小人行缀。闻者靡不大哂。天复中，自台丞累贬登州司马。中书舍人颜荛当制，略曰：凌轹诸父，代嗣其凶。（出《摭言》）
崔慎猷
唐自大中洎咸通，白敏中入相，次毕諴、曹确、罗劭，权使相，继升岩廊，宰相崔慎猷曰：可以归矣，近日中书，尽是蕃人。盖以毕、白、曹、罗为蕃姓也。始蒋伸登庸，西川李景让览报状，叹曰：不能事斯人也。遽托疾离镇，有诗云：成都十万户，抛若一鸿毛。亦同慎猷之诮也。大夫赵崇卒，侍郎吴雄叹曰：本以毕白待之，何乃乖于所望！惜（惜字原缺，据许本补）其不大拜，而亦讥当时也。（出《北梦琐言》）
郑薰
唐颜摽，咸通中，郑薰下状元及第。先是徐寇作乱，薰志在激劝勋烈，谓摽鲁公之后，故擢之首科。既而问及庙院。摽曰：摽寒素，京国无庙院。薰始大悟，塞默久之。时有无名子嘲曰：主司头脑大冬烘，错认颜摽作鲁公。（出《摭言》）
唐五经
唐咸通中，荆州书生号唐五经，学识精博，实曰鸿儒，旨趣甚高，人所师仰。聚徒五百，以束修自给。优游卒岁，有西河、济南之风，幕僚多与之游。常谓人曰：不肖子弟有三变，第一变为蝗虫，谓鬻庄而食也。第二变为蠹鱼，谓鬻书而食也。第三变为大虫，谓卖奴婢而食也。三食之辈，何代无之？（出《北梦琐言》）
青龙寺客
唐乾符末，有客寓止广陵开元寺。因文会话云：顷在京寄青龙寺日，有客尝访知事僧，属其忽遽，不暇留连。翌日至，又遇要地朝客。后时复来，亦阻他事，颇有怒色，题其门而去曰：龛龙去东海，时日隐西斜。敬文今不在，碎石入流沙。僧皆不能详。（详字原缺，据明抄本补）有沙弥颇解，众问其由，曰：龛龙去，有合字存焉；时日隐，有寺字焉；敬文不在，有苟字焉；碎石入沙，有卒字焉。此不逊之言，辱我曹矣。僧大悟追访，沓无迹矣。客究沙弥，乃懿皇朝云皓供奉也。（出《桂苑丛谭》）
罗隐
唐裴筠婚箫遘女，问名未儿，便擢进士第。罗隐以一绝刺之，略曰：细看月轮还有意，信知青桂近姮娥。（出《摭言》）
