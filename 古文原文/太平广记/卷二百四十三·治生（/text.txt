治生裴明礼何明远罗会窦乂
贪滕蒋二王窦知范夏侯彪之王志愔段崇简崔玄信严升期张昌仪李邕
裴佶元载张延赏卢昂崔咸崔远江淮贾人龙昌裔安重霸张虔剑
治生
裴明礼
唐裴明礼，河东人。善于理生，收人间所弃物，积而鬻之，以此家产巨万。又于金光门外，市不毛地。多瓦砾，非善价者。乃于地际竖標，悬以筐，中者辄酬以钱，十百仅一二中。未洽浃，地中瓦砾尽矣。乃舍诸牧羊者，粪即积。预聚杂果核，具黎牛以耕之。岁余滋茂，连车而鬻，所收复致巨万。乃缮甲第，周院置蜂房，以营蜜。广栽蜀葵杂花果，蜂采花逸而蜜丰矣。营生之妙，触类多奇，不可胜数。贞观中，自古台主簿，拜殿中侍御史，转兵吏员外中书舍人。累迁太常卿。（出《御史台记》）
何明远
唐定州何明远大富，主官中三驿。每于驿边起店停商，专以袭胡为业，资财巨万。家有绫机五百张。远年老，或不从戎，即家贫破。及如故，即复盛。（出《朝野佥载》）
唐朝时，定州人何明远特别富有。他主管州中的三个驿站，便在驿站旁边建造旅店，供来往客商住宿，专门以赚取相商的钱为主业，家中财产多达很多万。他家还有五百张织绫机。何明远年老了，不能再任军职了，他家开始贫困破败。待到恢复原来的样子后，立即又兴盛起来。罗会长安富民罗会以剔粪自业，里中谓（谓原作识，据明抄本改。）之鸡肆，言若归之积粪而有所得也。会世副其业，家财巨万。尝有士人陆景阳，会邀过所止。馆舍甚丽。入内（明抄本入内作内人。）梳洗，衫衣极鲜。屏风氈褥烹宰，无所不有。景阳问曰：主人即如此快活，何为不罢恶事。会曰：吾中间停废一二年，奴婢死亡，牛马散失。复业已来，家途稍遂。非情愿也，分合如此。（出《朝野佥载》）
窦乂
扶风窦乂年十三，诸姑累朝国戚。其伯检校工部尚书交，闲厩使宫苑使。于嘉会坊有庙院，乂亲识（识原作与，据明抄本改。）张敬立任安州长史，得替归城。安州土出丝履，敬立赍十数辆，散甥侄。竞取之，唯乂独不取。俄而所余之一辆，又稍大，诸甥侄之剩者，乂再拜而受之。敬立问其故，乂不对。殊不知殖货有端木之远志。遂于市鬻之，得钱半千，（千原作斤，据明抄本改。）密贮之。潜于锻炉作二枝小钎，利其刃。五月初，长安盛飞榆荚，乂帚聚得斛余。遂往诣伯所，借庙院习业，伯父从之。乂夜则潜寄褒义寺法安上人院止，昼则往庙中。以二钎开隙地，广五寸，深五寸，密（密原作慕，据明抄本改。）布四千余（千余原作十五，据明抄本改。）条，皆长二十余步。汲水渍之，布榆荚于其中。寻遇夏雨，习皆滋长。比及秋，森然已及尺余，千万余株矣。及明年，榆栽已长三尺余。乂遂持斧伐其并者，相去各三寸。又选其条枝稠直者悉留之，所间下者，二尺作围束之，得百余束。遇秋阴霖，每束鬻值十余钱。又明年，汲水于旧榆沟中。至秋，榆已有大者如鸡卵。更选其稠直者，以斧去之，又得二百余束。此时鬻利数倍矣。后五年，遂取大者作屋椽。仅千余茎，鬻之，得三四万余钱。其端大之材，在庙院者，不啻千余，皆堪作车乘之用。此时生涯已有百余。自此币帛布裘百结，日歉食而已。遂买蜀青麻布，百钱个疋，四尺而裁之，顾人作小袋子。又买内乡新麻鞋数百两。不离庙中，长安诸坊小儿及金吾家小儿等，日给饼三枚，钱十五交，付与袋子一口。至冬，拾槐子实其内，纳焉。月余，槐子已积两车矣。又命小儿拾破麻鞋，每三两，以新麻鞋一两换之。远近知之，送破麻鞋者云集。数日，获千余量。然后鬻榆材中车轮者，此时又得百余千。雇日佣人，于宗贤西门水涧，从水洗其破麻鞋。曝干，贮庙院中。又坊门外买诸堆弃碎瓦子，令功人于流水涧洗其泥滓，车载积于庙中。然后置石嘴碓五具，锉碓三具。西市买油靛数石，雇庖人执爨。广召日佣人，令剉其破麻鞋，粉其碎瓦，以疏布筛之，合槐子油靛。令役人日夜加工烂擣，候相乳尺，（明抄本尺作入）悉看堪为挺，人臼中熟出。命工人并手团握，例长三尺已下，圆径三寸。垛（明抄本垛作筑。）之得万余条，号为法烛。建中初，六月。京城大雨，尺烬重桂，巷无车轮。乂取此法烛鬻之，每条百文。将燃炊爨，与薪功倍，又获无穷之利。先是西市秤行之南，有十余亩坳下潜污之地，目曰小海池。为旗亭之内，众秽所聚。又遂求买之，其主不测，乂酬钱三万。既获之，于其中立标，悬幡子。绕池设六七铺，制造煎饼乃糰子，召小儿掷瓦砾，击其幡标，中者以煎饼米团子啗。不逾月，两街小儿竞往，计万万，所掷瓦已满池矣。遂经度，造店二十间。当其要害，日收利数千，甚获其要。店今存焉，号为窦家店。又尝有胡人米亮因饥寒，乂见，辄与钱帛。凡七年，不之问。异日，又见亮，哀其饥寒，又与钱五千文。亮因感激而谓人曰：亮终有所报大郎。乂方闲居，无何，亮且至。谓乂曰：崇贤里有小宅出卖，直二百（直二百三字原空缺，据黄本补。）千文，大郎速买之。（之原空缺，据许本、黄本补。）又西布（明抄本、许本、黄本布作市）柜坊，巢钱盈余，即依直出钱市（盈余即依直出钱市八字原空缺，据黄本补）之。书契曰：亮语（语原作与，据明抄本改）乂曰：亮攻于览玉，尝见宅内有异石，人罕（见宅内有异石人罕八字原空缺，据黄本补。）知之。是捣衣砧，真于阗玉，大郎且立致富矣。乂未之信。亮（立致富矣未之信亮九字原空缺，据黄本补。）曰：延寿坊召玉工观之。玉工大惊曰：此奇货也，攻之当（奇货也攻之当六字原空缺，据黄本补）得腰带夸二十副。每副百钱，三千贯文。遂令琢之，果得（遂令琢之果得六字原空缺，据黄本补）数百千价。又得合子执带头尾诸色杂类，鬻之，又计获（鬻之又计获五字原空缺，据黄本补。）钱数十万贯。其宅并元契，乂遂与米亮，使居之以酬焉。又李（使居之以酬焉又李八字原空缺，据黄本补。）晟大尉宅前，有一小宅。相传凶甚，直二百十千，又买之。筑（千又买之筑五字原空缺，据黄本补。）园打墙，拆其瓦木，各垛一处，就耕之术。太尉宅中傍其地（宅中傍其地五字原空缺，据黄本补。）有小楼，常不噉焉，晟欲并之为（为原作焉，据黄本改。）击球之所。他日乃使人向（日乃使人向五字原空缺，据黄本补。）乂，欲买之，乂确然不纳。云：某自有所要。候晟沐浴日遂（沐浴日遂四字原空缺，据黄本补。）具宅契书，请见晟。语晟曰：某本置此宅，欲与亲戚居之。恐（戚居之恐四字原空缺，据黄本补）俯逼太尉甲第，贫贱之人，固难安矣。某所见此地宽闲，其（宽闲其三字原空缺，据黄本补。）中可以为戏马。今献元契，伏惟府赐照纳。晟大悦。私谓乂（悦私谓乂四字原空缺，据黄本补。）不要某微力乎，乂曰：无敢望，犹恐后有缓急，再（再字原空缺，据黄本补，明抄本作当。）来投告令公。晟益知重。乂遂搬移瓦木平治其地如砥，献晟为戏（为字原空缺，戏原作献，据明抄本补改）马。荷乂之所惠。乂乃于两市。选大商产巨万者，得五六人。遂问之：君岂不有子弟婴诸道及在京职事否。贾客大喜，（大喜二字原空缺，据明抄本补。）语乂曰：大郎忽与某等，致得子弟庇身之地，（地原作弟，据明抄本改。）某等共率草粟之直二万贯文。乂因怀诸贾客子弟名谒晟，皆认为亲故。晟忻然览之，各置诸道膏腴之地重职，乂又获钱数万。崇贤里有中郎将曹遂兴当夜生一大树，遂兴每患其经年枝叶（年枝二字原空缺，叶原作菜，据黄本补改。）有碍庭宇，伐之又恐损堂室。乂因访遂兴，指其树曰：（树曰二字原空缺，据黄本补）中郎何不去之。遂兴答曰：诚有碍耳，因虑根深本固，恐损（根深本固恐损六字原空缺，据黄本补。）所居室宇。乂遂请买之，仍与中郎除之。不令有损，当令树（有损当令树五字原空缺，据黄本补。）自失，中郎大喜。乃出钱五千文，以纳中郎。与斧銆（明抄本銆作钺）匠人议伐（匠人议伐四字原空缺，据黄本补）其树，自梢及根，令各长二尺余，断之，厚与其直。因选就众（其直因选就众六字原空缺，据黄本补。）材，及陆博局数百，鬻于本行。乂计利百余倍，其精干率是（倍其精干率是六字原空缺，据黄本补。）类也。后乂年老无子，分其见在财等与诸熟识亲友。至其（熟识亲友至其六字原空缺，据黄本补）余千产业，街西诸大市各千余贯，与常住法安上人经营。（法安上人经营六字原空缺，据黄本补。）不拣日时供拟，其钱亦不计利。乂卒时年八旬余，京城和（八旬余京城和六字原空缺，据黄本补。）会里有邸。弟侄宗亲居焉，诸孙尚在。（出《乾馔子》）
贪滕蒋二王
唐滕王婴、蒋王恽，皆不能廉慎。大帝赐诸王名五王，（明抄本五作臣，臣下空缺三字，按《新唐书》七九滕王元婴传作赐诸王綵五百，此有脱讹）不及二王。敕曰：腾叔蒋兄，自解经纪，不劳赐物。与之，（明抄本与下空缺三字，无之字按《新唐书》七九滕王元婴传作给麻二车，此有脱字）以为钱贯，二王大惭。朝官莫不自励，皆以取受为脏污。有终身为累，莫敢犯者。（出《朝野佥载》）
窦知范
唐瀛州饶阳县令窦知范贪。有一里正死，范令门内一人，为里正造像，各出钱一贯，范自纳之。谓曰：里正有罪过，先须急救。范先造得一像，且以与之。结钱二百千，平像（百千原作千百，平像二字原空缺，据《说郛》二改补）五寸半。其贪皆类此。范惟有一男，放鹰马惊，桑枝打伤头（伤头二字原空缺，据黄本补。）破。百姓快之，皆曰：千金之子。易一兔之命）（出《朝野佥载》）
夏侯彪之
唐益州新昌县令夏侯彪之初下车，问里正曰：鸡卵一钱几颗。曰：三颗。彪之乃遣取十千钱，令买三万颗。谓里正曰：未便要，且寄鸡母抱之，遂成三万头鸡，经数月长成，令县吏与我卖。一鸡三十钱，半年之间成三十万。又问：竹笋一钱几茎。曰：五茎。又取十千钱付之，买得五万茎。谓里正曰：吾未须笋，且林中养之。至秋竹成，一茎十钱，积成五十万。其贪鄙不道，皆此类。（出《朝野佥载》）
王志愔
唐汴州刺史王志愔饮食精细，对宾下脱粟饭。商客有一骡，日行三百里，曾三十千不卖。市人报价云十四千，愔曰：四千金少，更增一千。又令买单丝罗，匹至三千。愔问用几两丝。对曰：五两。愔令竖子取五两丝来，每两别与十钱手功之直。（出《朝野佥载》）
段崇简
唐深州刺史段崇简性贪暴。到任追里正，令括客。云：不得称无。上户（上户下原有上户二字，据明抄本删。）每家（家字原缺。据明抄本补。）取两人，下户取一人，以刑胁之。人惧，皆妄通。通讫，简云：不用唤客来，但须见主人。主人到，处分每客索绢一疋。约一月之内，得绢三十车。罢任发，至鹿城县。有一车装绢未满载，欠六百疋。即唤里正，令满之。里正计无所出，遂于县令丞尉家，一倍举送。至都，拜邠州刺史。（出《朝野佥载》）
崔玄信
唐安南部护崔玄信命女婿裴惟岳摄受（明抄本受作爱。）州刺史。贪暴，取金银财物向万贯。有首领取妇，裴即要障车绫。索一千疋，得八百疋，仍不肯放。捉新妇归，戏之三日，乃放还。首领更不复纳，裴即领物至扬州。安南及问至，擒之。物并纳官。裴亦鏁项至安南，以谢百姓。及海口，会赦免。（出《朝野佥载》）
严升期
唐洛州司仓严升期摄侍御史，于江南巡察。性嗜牛肉，所至州县，烹宰极多。事无大小，入金则弭。凡到处，金银为之涌贵。故江南人呼为金牛御史。（出《朝野佥载》，明抄本作出《御史台记》）
张昌仪
唐张昌仪为洛阳令，恃易之权势，属官无不允者。鼓声动，有一人姓薛赍金五十两，遮而奉之。仪领金，受其状。至朝堂，付天官侍郎张锡。数日失状，以问仪。仪曰：我亦不记得，但姓薛者即与。锡检案内姓薛姓者六十余人，并令与官，其蠹政也若此。（出《朝野佥载》）
李邕
唐江夏季邕之为海州也。日本国使至海州，凡五百人，载国信。有十船，珍货数百万。邕见之，舍于馆。厚给所须，禁其出入。夜中，尽取所载而沉其船。既明，讽所馆人白云：昨夜海潮大至，日本国船尽漂失，不知所在。于是以其事奏之。敕下邕，令造船十艘，善水者五百人，送日本使至其国。邕既具舟具及水工。使者未发，水工辞邕。邕曰：日本路遥，海中风浪，安能却返？前路任汝便宜从事。送人喜。行数日，知其无备，夜尽杀之，遂归。邕又好客，养亡命数百人，所在攻劫，事露则杀之。后竟不得死，且坐其酷滥也。（出《纪闻》）
裴佶
唐裴佶常话，少时姑夫为朝官，有雅望。佶至宅，会其退朝。深叹曰：崔照何人，众口称美，必行贿也。如此安得不乱？言未讫，门者报曰：寿州崔使君候谒。姑夫怒，呵门者，将鞭之。良久，束带强见。须臾，命茶甚急。又命酒馔，又命术为饭。佶姑曰：前何踞而后恭。及入门，有德色。揖（明抄本揖作挥）佶曰：憩学中。佶未下阶，出怀中一纸，乃赠官絁千匹。（出《国史补》）
元载
唐元载破家，藉财物，得胡椒九百石。（出《尚书故实》）
张延赏
唐张延赏将判度支，知一大狱颇有冤屈，每甚扼腕。及判使。召狱吏，严诫之，且曰：此狱已久，旬日须了。明旦视事，案上有一小帖子曰：钱三万贯，乞不问此狱。公大怒，更促（促原作惧，据明抄本改。）之。明日，复见一帖子来曰：钱五万贯。公益怒，令两日须毕。明旦，案上复见帖子曰：钱十万贯。公遂止不问。子弟承间侦之，公曰：钱至十万贯，通神矣，无不可回之事。吾恐及祸，不得不受也。（出《幽闲鼓吹》）
卢昂
唐卢昂主福建盐铁，赃罪大发，有瑟瑟枕大如半斗，以金床乘之。御史中丞孟简按鞠累月，乃得以进。召市人估之，或云宝无价。或云美石，非真瑟瑟地。（出《国史补》）
崔咸
唐中书舍人崔咸尝受大僚之知。及悬车之年，与表表上。崔时为司封郎中，以感知之分，极言赞美。便令制议行，值无厚善者，一章而允请。三数月后，门馆日沉寂，家人被窃骂。后甚悔，语子弟曰：有大段事，慎勿与少年郎议之。（出《幽闲鼓吹》）
崔远
唐崔远将退位，亲厚皆勉之。长女贤，知书，独劝。相国遂决退。一二岁中，居闲躁闷。顾谓儿侄曰：不得诸道金铜茶笼子，近来忽四掩也。遂复起。（出《幽闲鼓吹》）
