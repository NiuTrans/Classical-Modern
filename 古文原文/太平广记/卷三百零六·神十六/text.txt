陈袁生冉遂魏耽卢佩陈
袁生
贞元初，陈郡袁生者，尝任参军于唐安。罢秩游巴川，舍于逆旅氏。忽有一夫，白衣来谒。既坐，谓生曰：某高氏子也，家于此郡新明县。往者常职军伍间，今则免矣。故旅游至此。生与语，其聪辩敏博，迥出于人，袁生奇之。又曰：某善算者，能析（析原作祈，据明抄本改。）君平生事。生即讯之，遂述既往事，一一如笔写，生大惊。是夕，夜既深，密谓袁生曰：我非人也，幸一陈于君子，可乎？袁生闻之惧，即起曰：君非人，果鬼乎？是将祸我耶？高生曰：吾非鬼，亦非祸君，所以来者。将有托于君耳。我赤水神，有祠在新明之南。去岁淫雨数月，居舍尽圮，郡人无有治者，使我为风日所侵铄。且日如樵牧者欺侮，里中人视我若一坏土耳。今我诉于子，子以为可则言，不则去。无恨也。（也原作乎，据明抄本改。）袁生曰：神既有愿，又何不可哉！神曰：子来岁当调补新明令，倘为我重建祠宇，以时奠祀，则真幸之甚也。愿无忘。袁生诺之。既而又曰：君初至邑时，当一见诣。然而人神理隔，虑君仆吏有黩于我，君当屏去其吏，独入庙中。冀尽一言耳。袁生曰：谨奉教。是岁冬，袁生果补新明令。及至任，（任原作令，据明钞本改。）讯之，果有赤水神庙，在县南数里。旬余，遂诣之。未至百余步，下马屏车吏，独入庙中。见其檐宇摧毁，蓬荒如积。伫望久之，有一白衣丈夫自庙后来，高生也。色甚喜，既拜。谓袁生曰：君不忘前约，今日乃诣我，幸何甚哉！于是偕行庙中。见阶垣下有一老僧，具桎梏，数人立其旁。袁生问曰：此何为者？神曰：此僧乃县东兰若道成师也。有殃，故吾系之一岁矣。每旦夕则鞭捶之。从此旬余，当解之。袁生又曰：此僧既存，安得系于此乎？神曰：以生魄系之，则其人自沈疾，亦安能知吾之为哉！神告袁生曰：君幸诺我建庙，可疾图之。袁生曰：不敢忘。既归，将计其工。然贫甚，无以为资。因自念曰：神人所言，系道成师之魄，当沉疾。又云，从此去旬余，当解之。吾今假于他语，俾建其庙宇，又安有疑乎？于是经往县东兰若问之，果有成师者，卧疾一岁矣。道成曰：某病且死，旦夕则一身尽痛。袁生曰：师疾如是，且近于死矣，然我能愈之。师能以缗货建赤水神庙乎？道成曰：疾果愈，又安能以缗货为事哉！袁生既绐曰：吾善视鬼，近谒赤水神庙，见师魂，具桎梏势于垣下。因召赤水神问其事，曰： 此僧有宿殃，故絷于此。 吾怜师之苦，因告其神： 何为絷生人，可疾解之。吾当命此僧以修建庙宇，慎无违也。 神喜而诺我曰： 从此去旬余，当舍其罪。 吾故告师疾将愈，宜修赤水神庙也。无以疾愈，遂怠其心。为此则祸且及矣。道成伪语曰：敬受教后旬余，果愈。因召门弟子告曰：吾少年弃家，学浮屠氏法，迨今年五十，不幸沈疾。向者袁君谓我曰： 师之病，赤水神所为也。疾锸可修补其庙。 夫置神庙者，所以祐兆人，祈福应。今既有害于我，安得不除之乎？即与其徒，持锸诣庙，尽去神像及祠宇，无一遗者。又明日，道成谒袁生。袁生喜曰：师病果愈乎。吾之语岂妄耶？道成曰：然，幸君救我，何敢忘君之恩乎？袁生曰：可疾计修赤水神庙也，不然，具惧为祸。道成曰：夫神所以赖于人者，以其福可延，戾可弭，旱亢则雩之以泽，潦淫则萗之以霁。故天子诏天下郡国，虽一邑一里，必建其祠。盖用为民之福也。若赤水神者，无以福人，而为害于人焉，可不（可不原做不可，据明钞本、陈校本改。）去之。已尽毁其庙矣。袁生且惊且惧，遂谢之。道成气益丰，而袁生惧甚。后月余。吏有罪，袁生朴之。无何吏死，其家诉于郡，坐徙端溪。行至三峡，忽遇一白衣，立于路左。视之，乃赤水神也。曰：向托君修我祠宇，奈何致道成毁我之舍，弃我之像？使一旦无所归，君之罪也。今君弃逐穷荒，亦我报仇耳！袁生既谢曰：毁君者道成也。何为罪我？神曰：道成师福盛甚，吾不能动。今君禄与命衰，故我得以报。言已不见。生恶之，后数日，意以疾卒。（出《宣室志》）
冉遂
冉遂者，齐人也，父邑宰。遂婚长山赵玉女。遂既丧父，又幼性不惠，略不知书，无以进达，因耕于长山。其妻赵氏，美姿质，性复轻荡。一日独游于林薮间，见一人衣锦衣，乘白马，侍从百余人，皆携剑戟过之。赵氏曰：我若得此夫，死亦无恨。锦衣人回顾笑之。左右问赵氏曰：暂为夫可否？赵氏应声曰：君若暂为我夫，我亦怀君恩也。锦衣遽下马，入林内。既别，谓赵氏曰：当生一子，为明神，善保爱之。赵氏果有孕，及期生一儿，发赤面青，遍身赤毛，仅长五寸，眼有光耀。遂甚怪之，曰：此必妖也，可杀之。赵氏曰：此儿托体于君，又何妖？或是异人，何杀之耶？必杀反为害。若何？遂惧而止，赵氏藏之密室。及七岁，其儿忽长一丈。俄又自空有一大鸟飞下，儿走出，跃上鸟背飞去，其母朝夕哭之。经数月，儿自外来，擐金甲，佩剑弯弓，引兵士可千余人。至门直入，拜母曰：我是游察使者子，幸托身于母。受生育之恩，未能一报，我今日后，时一来拜觐，待我微答母恩，即不来矣。赵氏曰：儿自为何神也？儿曰：母慎勿言，我已补东方擒恶将军。东方之地，不遵明祗，擅为恶者，我皆得以诛之。赵氏取酒炙以饲之，乃谓儿：我无多酒炙，不可以及将士。儿笑曰：母但以一杯酒洒空中，即乒士皆饮酒也。母从之。见空中酒下起雨，兵士尽仰面而饮之。儿乃遽止曰：少饮，临别，谓母曰：若有急，但焚香遥告，我当立至。言讫，上马如风雨而去。后一年，赵氏父亡，赵氏往葬之。其父家，每月有鬼兵可千余，围其宅。有神扣门言曰：我要为祠宇，尔家翁见来投我，尔当速去，不然，皆杀之。赵氏忽思儿留言，乃焚香以告。其夕，儿引兵士千余至，令一使诘之，神人茫然收兵为队，自缚于儿前。儿呵责。尽杀其众。谓母曰：此非神也，是强鬼耳。生为史朝义将，战亡之后无所归，自收战亡兵，引之来此，欲擅立祠宇耳。母曰：适闻言，家翁已在我左右，尔试问之。其儿令擒神人问之曰：尔所谋事，我尽知之，不须言也。任何以无故追赵玉耶？今在何处？其人泣告曰：望将军哀念。生为一将，不能自立功，而死于阵前。死后欲求一神，又不能良图。今日有犯斧钺，若或将军不以此罪告上天。容在麾下，必效死节。又问曰：赵玉何在？神曰：寄在郑大夫塚内。儿乃立命于塚内取赵玉至，赵玉寻苏。赵氏切劝儿恕神之罪，儿乃释缚，命于部内为小将。乃辞其母，泣而言曰：我在神道，不当频出迹于人间，不复来矣，母善自爱。又为风雨而去，迩后绝然不至矣。（出《奇事记》）
魏耽
贞元中，吉州刺史魏耽，罢任居洛。有女子，年甫十六，颜色甚美丽。夏中，俱纳凉于庭。急仰视天裂，有长人于裂处下，直至耽前。衣紫佩金，黑而髯，曰：我姓朱，天遣与君为女婿。耽不敢阻，请俟排比，再三乃许。约期后月，乃腾空而去。耽与其妻，虽甚忧迫，亦具酒食而俟之。有圉人突入拜耽，耽曰：何不秣马而突入，太无礼也。圉人曰：窃见使君有忧色，故请言其事。耽曰：尔何要知之？圉人固请，耽因告之。圉人曰：使君不足，小事耳。言讫而出。佩金者及期而至，圉人复突入，佩金者见之，趋下再拜。圉人作色而叱之曰：天恕尔，罚汝在人间，奈何又复扰人如是？对曰：死罪。复拜。圉人辄升堂而坐，召佩金者坐，命洒。圉人于大沙锣，取饮数器，器可三斗余。饮讫，又取一铁杵，折而嚼之。乃以沙锣饮佩金者，佩金者甚有惧色，乃饮之。唯言死罪。更无他词。圉人曰：送天狱禁百日。乃腾空而去。圉人曰：吾乃使君此斗本命星也，魏使君昼夜焚修，今乃报之。适无礼者，既贼星也，今已禁之，请去他虑。言讫而去。（出《闻奇录》）
卢佩
贞元末，渭南县丞卢佩，性笃孝。其母先病腰脚，至是病甚，不能下床榻者累年，晓夜不堪痛楚。佩即弃官，奉母归长安，寓于长乐里之别第，将欲竭产而求国医王彦伯治之。彦伯声势重，造次不可一见，佩日往祈请焉。半年余，乃许一到，佩期某日平旦。是日亭午不来，佩候望于门，心摇目断。日既渐晚，佩益怅然。忽见一白衣妇人，姿容绝丽，乘一骏马，从一女僮，自曲之西，疾驰东过。有顷，复自东来，至佩处驻马，谓佩曰：观君颜色忧沮，似有所候待来，请问之。佩志于王彦伯，初不觉妇人之来，既被顾问再三，乃具以情告焉。妇人曰：彦伯国医，无容至此。妾有薄技，不减王彦伯所能。请一见太夫人，必取平差。佩惊喜，拜于马首曰：诚得如此，请以身为仆隶相酬。佩即先入白母，母方呻吟酸楚之次，闻佩言，忽觉小廖。遂引妇人至母前，妇人才举手候之，其母已能自动矣。于是一家欢跃，竟持所有金帛，以遗妇人。妇人曰：此犹未也，当要进一服药，非止尽除痼疾，抑亦永享眉寿。母曰：老妇将死之骨，为天师再生，未知何阶上答全德。妇人曰：但不弃细微，许奉九郎巾栉。常得在太夫人左右则可，安敢论功乎？母曰：佩犹愿以身为天师奴，今反得为丈夫，有何不可？妇人再拜称谢，遂于女僮手。取所持小庄奁中，取药一刀圭，以和进母。母入口，积年诸苦，释然顿平。即具六礼，纳为妻。妇入朝夕供养，妻道严谨。然每十日，即请一归本家。佩欲以车舆送迎，即终因辞拒，唯乘旧马。从女僮，倏忽往来，略无踪迹。初且欲顺适其意，不能究寻，后既多时，颇以为异。一旦，伺其将出，佩即潜往窥之。见乘马出延兴门，马行空中。佩惊问行者，皆不见。佩又随至城东墓田中，巫者陈设酒肴，沥酒祭地，即见妇人下马，就接而饮之。其女僮随后收拾纸钱，载于马上，即变为铜钱。又见妇人以策画地，巫者随指其处曰：此可以为穴。事毕，即乘马而回。佩心甚恶之，归具告母，母曰：吾固知是妖异，为之奈何？自是妇人绝不复归佩家，佩亦幸焉。后数十日，佩因出南街中，忽逢妇人行李，佩呼曰：夫人何久不归？妇人不顾，促辔而去。明日，使女僮传语佩曰：妄诚非匹敌，但以君有孝行相感，故为君治（治原作妇，据明钞本改。）太夫人疾。得平和。君自请相约为夫妇。今既见疑，信当决矣。佩问女僮：娘子今安在？女僮曰：娘子前日已改嫁靖（靖字原空缺，据明抄本、陈校本改）恭李谘议矣。佩曰：虽欲相弃，何其速欤？女僮曰：娘子是地祗，管京兆府三百里内人家丧葬所在。长须在京城中作生人妻，无自居也。女僮又曰：娘子终不失所，但嗟九郎福祐太薄，向使娘子长为妻，九郎一家，皆为地仙矣。卢佩第九也。（出《河东记》）
