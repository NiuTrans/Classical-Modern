魏人钻火齐俊士元魏臣并州士族高敖曹梁权贵柳骞之阮嵩郝象贤朱前疑张由古侯思正王及善逯仁杰袁琰台中语沈子荣武懿宗张衡李良弼来子珣阎知微崔湜权龙襄
魏人钻火
魏人夜暴疾，命门人钻火。是夕阴暝。督迫颇急。门人念然曰：君责人亦大无理。今暗如漆，何以不把火照我？当得觅钻火具，然后易得耳。孔文举闻之曰：责人当以其方也。（出《笑林》）
齐俊士
《汉书》·《王莽赞》云：紫色蛙声，余分闰位。谓以伪乱真。颜之推常言：吾近共人读书，与言及王莽形状，有一俊士自许知史学，名价甚高，乃云： 王莽非直鸱目虎吻，亦紫色蛙声。 （出《颜氏家训》）
元魏臣
元魏之世，在洛京时，有一才学重臣，新得《史记》音，而颇纰误。及见颛顼字为许绿，错作许缘。其人遂谓朝士言：从来谬音专旭，当专翲耳。此人先有高明，翕然行信。期年之后，更（更原作史，据明抄本改）有硕儒，苦相究讨，方知误焉。（出《颜氏家训》）
并州士族
北齐并州有士族，好为可笑诗赋，轻蔑邢魏诸公。众共嘲弄。虚相称赞，必击牛酾酒延之。其妻明鉴人也，泣而谏之。此人叹曰：才华不为妻子所容（容下原有与字，据明抄本删），何况（况原作兄，据明抄本改）行路。至死不觉。（出《颜氏家训》）
高敖曹
高敖曹常为杂诗三首云：冢子地握槊，星宿天围棋。开坛瓮张口，卷席床剥皮。又：相送重相送，相送至桥头。培堆两眼泪，难按满胸愁。又：桃生毛弹子，瓠长棒槌儿。墙欹壁亚肚，河冻水生皮。（出《启颜录》）
梁权贵
梁有一权贵，读误本《蜀都赋》，注解蹲鸱，芋也，而为羊字。后有人饷羊肉。答书云：损惠蹲鸱。举朝惊骇，不解事义。久后寻绎。方知如此。（出《颜氏家训》）
柳骞之
隋内史舍人河东柳骞之，奏事好错。尝有周家公主，表请出家。骞之奏云：周家公主上表，求作道人。上大笑。及出，虞仆射庆则问之曰：奏事若为错。骞之复错答曰：周家公主，欲得还俗。骞之历位光禄卿。
阮嵩
唐贞观中，桂阳令阮嵩，妻阎氏，极妒。嵩在厅会客饮，召女奴歌。阎被发跣足袒臂，拔刀至席。诸客惊散，嵩伏床下，女奴狼狈而奔。刺史崔邈为嵩作考词云：妇强夫弱，内刚外柔。一妻不能禁止，百姓如何整肃？妻既礼教不修，夫又精神何在？考下。省符，解见任。（出《朝野佥载》）
郝象贤
唐郝象贤，侍中处俊之孙，顿丘令南容之子也，弱冠。诸友生为之字曰宠之，每于父前称字。父绐之曰：汝朋友极贤，吾为汝设馔，可命之也。翌日，象贤因邀致十数人，南容引生与之饮，谓曰：谚云： 三公后，出死狗。 小儿诚愚，劳诸君制字，损南容之身尚可，岂可波及侍中也？因泣涕，众惭而退。宠之者，反语为痴种也。（出《朝野佥载》）
朱前疑
周朱前疑浅钝无识，容貌极丑。上书云：臣梦见陛下八百岁。即授拾遗，俄迁郎中。出使回，又上书云：闻嵩山唱万岁声。即赐绯鱼袋，未入五品，于绿衣衫上带之。朝野莫不怪笑。后契丹反，有敕京官出马一匹供军者，即酬五品。前疑买马纳讫，表索绯。上怒，批其状：即放归丘园。愤恚而卒。（出《朝野佥载》）
张由古
唐张由古有吏才而无学术，累历台省。尝于众中，叹班固有大才，而文章不入《文选》。或谓之曰：《两都赋》、《燕山铭》、《典引》等，并入《文选》，何为言无？由古曰：此并班孟坚文章，何关班固事。闻者掩口而笑。又谓同官曰：昨买得《王僧襦集》，（盖僧孺也）大有道理。杜文范知其误，应声曰：文范亦买得《佛袍集》，倍胜《僧襦（襦原作儒，据许本改）集》。由古竟不知觉。累迁司计员外。以罪放于庭州。时中书令许敬宗综理诏狱。帖召之。由古喜，至则为所责，惧而手战，笏坠于地，口不能言。初为殿中正班，以尚书郎有错立者，谓引驾曰：员外郎小儿难共语，可鼻冲上打。朝士鄙之。（出《大唐新语》）
侯思正
唐侯思正出自皂隶，言音不正，以告变授侍书御史。按制狱，苛酷日甚。尝按中丞魏元忠曰：急承白司马，不然，即吃孟青。白司马者，洛阳有坂，号曰白司马坂。孟青者，将军姓孟名青，曾杖杀琅玡王冲者也。思正闾巷庸人，常以此言逼诸囚。元忠辞气不屈，思正怒而倒曳之。元忠徐起曰：我薄命，如乘恶驴而坠，脚为镫（镫字原空缺，据明抄本补）所挂，遂被贼曳耳。思正大怒，又曳之曰：汝拒捍制使，奏斩之。元忠曰：侯思正，汝今为国家御史，须识礼仪轻重。如此须魏元忠头，何不以锯截去！无为抑我反。奈何佩服朱绂，亲衔天命，不能行正道之事。乃言白司马孟青，是何言也？若非魏元忠，无人仰教。思正惊起，悚怍（怍字原空缺，据明抄本补）曰：思正死罪，实不解，幸蒙中丞见教。乃引上阶，礼坐而问之。元忠徐就坐自若。又思正言音不正，时断屠杀，思正曰：今断屠杀，鸡、（古梨反）鱼、（愚）猪、（计）驴（蒌）俱（居）不得吃（苦豉反），谓（谓字原空缺，据明抄本补）空吃米（弭）面（灭之去声），如（檽齐）何得饱。侍御史霍献可笑之。思正诉于则天。则天怒谓献可曰：我知思正不识字，我已用之，卿笑何也？献可具言鸡猪之事，则天亦大笑。思正尝命作笼饼，谓（谓字原空缺，据明抄本补）膳者曰：与我作笼饼，可缩葱作。比市笼饼，葱多而肉少。故令缩葱加肉也。时人号为缩葱侍御史。时来俊臣弃故妻，奏逼娶太原王庆诜女，思正亦奏请娶赵郡李自挹女，敕政事商量。凤阁侍郎李昭德抚掌谓诸相曰：大可笑，大可笑。诸相问之，昭德曰：往年来俊臣贼劫王庆（庆字原空缺，据明抄本补）诜女，已大辱国。今日此奴又请娶（娶字原空缺，据明抄本补）李自挹女，无乃复辱国耶？事遂寝。竟为李昭德榜杀之。（出《御史台记》）
王及善
唐王及善才行庸猥，风神钝浊。为内史时，人号为鸠集凤池。俄迁文昌右相，无他政，但不许令史之（之原作双，据明抄本改）驴入台，终日迫逐，无时暂舍。时人号驱驴宰相。（出《朝野佥载》）
逯仁杰
周朝有逯仁杰，河阳人。自地官令史出尚书，改天下帐式，颇甚繁细，法令滋章。每村立社官，仍置平直老三员，掌簿案，设锁钥。十羊九牧，人皆散逃。而宰相浅识，以为万代皆可行，授仁杰地官郎中。数年，百姓苦之，其法逐寝。（出《朝野佥载》）
袁琰
周考功令史袁琰，国忌，众人聚会，充录事勾当。遂判曰：曹司繁闹，无时暂闲。不因国忌之辰，无以展其欢笑。合坐嗤之。（出《朝野佥载》）
台中语
周夏官侍郎侯知一，年老，敕放致仕。上表不伏，于朝堂踊跃驰走，以示轻便。张琮丁忧，自请起复。吏部主事高筠，母丧，亲戚为举哀。筠曰：我不能作孝。员外郎张牺贞，被讼，诈遭母忧，不肯起对。时台中为之语曰：侯知一不伏致仕。张悰自请起复，高筠不肯作孝，张栖贞情愿遭忧，皆非名教中人，并是王化外物。兽心人面，不其然乎？（出《朝野佥载》）
沈子荣
周大官选人沈子荣诵判二百道，试日不下笔。人问之，荣曰：无非命也，今日诵判，无一相当，有一道迹同，人名又别。至来年选，判水磑。又不下笔。人问之，曰：我诵水磑，乃是蓝田，今问之富平，如何下笔。闻者莫不抚掌焉。（出《朝野佥载》）
武懿宗
周则天内宴甚乐，河内王懿宗忽然起奏曰：臣急告君，子急告父。则天大惊，引前问之，对曰：臣封物，承前府家自征。近敕州县征送，大有损折。则天大怒，仰观屋椽，良久曰：朕诸亲饮正乐，汝是亲王，为三二百户封，几惊杀我，不堪作王。令曳下。懿宗免冠拜伏，诸王救之曰：懿宗愚钝，无意矣。上乃释之。（出《朝野佥载》）
张衡
周张衡，令史出身，位至四品，加一阶，合入三品，已团甲。因退朝，路旁见蒸饼新熟，遂市其一，马上食之。被御史弹奏。则天降敕：流外出身，不许入三品。遂落甲。（出《朝野佥载》）
李良弼
周右拾遗李良弼，自矜唇颊，好谈玄理，请使北蕃说骨笃禄。匈奴以木盘盛粪饲之，临以白刃。弼惧，食一盘并尽，乃放还。人讥之曰：李拾遗能拾突厥之遗。出为真源令，秩满，还瀛州。遇契丹贼孙万荣，使何阿小取沧、瀛、冀（冀原作粪，据明抄本改）具入（明抄本无入字）。良弼谓鹿城令李怀璧曰：孙者胡孙，即是猕猴，难可当也。万字者有草。即是草中藏。劝怀璧降。何阿小授怀璧三品将军。阿小败，怀璧及良弼父子四人，并为河内王武懿宗斩之。（出《朝野佥载》）
来子珣
唐来子珣，则天委之按制狱，多希旨。赐姓武氏，字家臣。丁父忧起复，累加游击将军右羽林军中郎将。常衣锦半臂，言笑自若。朝士诮之，谕德张元一好讥谑，曰：岂有武家儿，为你来家老翁制服耶？（出《御史台记》）
阎知微
周春官尚书阎知微庸琐驽怯，使入蕃，受默啜封为汉可汗。贼入恒定，遣知微先往赵州招慰。将将军陈令英等守城西面，知微谓令英曰：陈将军何不早降下，可汗兵到然后降者，剪土无遗。令英不答。知微城（城原作成，据明抄本改）下连手踏歌，称万岁乐。令英（英原作兵，据明抄本改）曰：尚书国家八座，受委非轻，翻为贼踏歌，无惭也。知微仍唱曰：万岁乐，万岁年，不自由，万岁乐。时人鄙之。（出《朝野佥载》）
崔湜
唐崔湜为吏部侍郎，贪纵。兄凭弟力，父挟子威，咸受嘱求，赃污狼籍。父挹，为司乐，受选人钱，湜不之知也。长名放之，其人诉曰：公亲将略去，何为不与官？湜曰：所亲为谁？吾捉取鞭杀。曰：鞭即遭忧。湜大怒惭。主上以湜父年老，瓜初熟，赐一颗。湜以瓜遗妾，不及其父。朝野诮之。时崔、岑、郑愔，并为吏部。京中谣之曰：岑义獠子后，崔湜令公孙，三人相比接，莫贺咄最浑。（出《朝野佥载》）
权龙襄
唐左卫将军权龙襄性褊急，常自矜能诗。通天年中，为沧州剌史，初到，乃为诗呈州官曰：遥看沧海城，杨柳郁青青。中央一群汉，聚坐打杯觥。诸公谢曰：公有逸才。襄曰：不敢，趁韵而已。又秋日，《述怀》曰：檐前飞七百，雪白后园强。饱食房里侧，家粪集野蜋。参军不晓，请释，襄曰：鹞子檐前飞。值七百文。洗衫挂后（后原作彼，据明抄本改）园，干白如雪。饱食房中侧卧，家里（里原作襄，据明抄本改）便转，集得野泽蜣螂。谈者嗤之。皇太子宴，夏日赋诗：严霜白浩浩，明月赤团团。太子授笔为讚曰：龙襄才子，秦州人士。明月昼耀，严霜夏起。如此诗章，趁韵而已。襄以张易之事，出为容山府折冲。神龙中追入，乃上诗曰：无事向容山，今日向东都。陛下敕进来，今作右金吾。又为喜雨诗曰：暗去也没雨，明来也没云。日头赫赤出，地上绿氲氤。为瀛州史日，新过岁，京中数人附书曰：改年多感，敬想同之。正新唤官人集云：有诏改年号为多感元年。将书呈判司已下。众人大笑。龙襄复侧听，怪敕书来迟。高阳博野两县，竞地陈牒，龙襄乃判曰：两县竞地，非州不裁。既是两县，于理无妨付司。权龙襄示。典曰：比来长官判事，皆不著姓。龙襄曰：余人不解，若不著姓，知我是谁家浪驴也。龙襄不知忌日，谓府史曰：何名私忌？对曰：父母亡日，请假，独坐房中不出。襄至日，于房中静坐，有青狗突入，龙襄大怒曰：冲破我忌。更陈牒，改作明朝，好作忌日。谈者笑之。（出《朝野佥载》）
