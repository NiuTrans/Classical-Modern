楚州人陷河神謇宗儒滑能柳晦刘山甫尔朱氏李仲吕新昌坊民裴氏女
夏候祯徐焕罗弘信李嶢
楚州人
近楚泗之间，有人寄妻及奴婢数人于村落。客游数年，一日归至。村中长少，相率携酒访之，延入共饮，酒酣甚乐。村人唯吹笛为《乐神曲》。殆欲彻曙，忽前舞者为著神下语云：大王欲与主人相见，合与主人论亲情。此子大惊，呵斥曰：神道无欺，我且无儿女，与汝何（何原作为，据明抄本改。）亲情？神曰：我合聘得君妻，可速庄梳，少顷既来迎娶。此子大怒，村人各散，以为舞者村人，醉言无识。少顷即天明，忽闻门外马嘶鸣。此子大怪，欲出自叱之。乃见一胡神，紫衣多髯。身长丈余，首出墙头。唤曰：娘子可发去也。此子不知所以，其妻于室中仆倒而卒。（出《原化记》）
陷河神
陷河神者，雟州雟县有张翁夫妇，老而无子。翁日往溪谷采薪以自给。无何，一日，于岩窦间刃伤其指。其血滂注，滴在一石穴中，以木叶窒之而归。他日复至其所，因抽木叶视之，仍化为一小蛇。翁取于掌中，戏玩移时。此物眷眷（眷眷原作纷纷，据明抄本改。）然，似有所恋，因截竹贮而怀之。至家则啖以杂肉，如是甚驯扰。经时渐长。一年后，夜盗鸡犬而食。二年后，盗羊豕。邻家颇怪失其所畜，翁妪不言。其后县令失一蜀马，寻其迹，入翁之居，迫而访之，已吞在蛇腹矣。令惊异，因责翁蓄此毒物。翁伏罪，欲杀之。忽一夕，雷电大震，一县并陷巨湫，渺弥无际，唯张翁夫妇独存。其后人蛇俱失，因改为陷河县，曰蛇为张恶子。尔后姚苌游蜀，至梓潼岭上，息于路旁。有布衣来，谓苌曰：君宜早还秦，秦人将无主。其康济者在君乎？请其氏，曰：吾张恶子也，他日勿相忘。苌还后，果称帝于长安。因命使至蜀，求之弗获，遂立庙于所见之处，今张相公庙是也。僖宗幸蜀日。其神自庙出十余里，列伏迎驾。白雾之中，仿佛见其形，因解佩剑赐之，祝令效顺，指期贼平。驾回，广赠珍玩，人莫敢窥。王铎有诗刊石曰：夜雨龙抛三尺匣。春云凤入九重城。（出《王氏见闻》）
謇宗儒
黔南军校姓謇者，不记其初名。性鲠直，贫而乐。所居邻宣父庙，家每食，必先荐之。如是累年。咸通二年，蛮寇侵境，廉使阅兵，择将未获。謇忽梦一人，冠服若王者，谓曰：我则仲尼也。媿君每倾心于吾，吾当助若。乃更名宗儒，自此富贵矣。既觉，喜而请行，兼请易名。是时人尽难之，忽闻宗儒请行，遂遣之。一战而大破蛮寇，余孽皆遁。黔帅表上其功，授朗州刺史。秩满诣京师，累迁司农卿，赐赍复多。数年卒官。（出《南楚新闻》）
滑能
唐咸通中，翰林待诏滑能，棋品最高。有张生者，年可四十，来请对局。初饶一路，滑生精思久之。方下一子，张随手应之，或起行庭际。候滑生更下，又随应之。及黄寇犯阙，僖宗幸蜀，滑将赴行在，欲取金州路入，张曰：不必前适，某非棋客，天帝命我取公棋耳。滑惊愕，妻子啜泣，奋然而逝。（出《北梦琐言》）
柳晦
柳晦，河东人，少有文学，始以癊补。咸通末，官至拾遗，因上疏不纳，乃去官，庐于终南山。一日入城，访故友于宣阳里。忽遇一人求食，晦与之。此人但三嗅而已，晦怪而问之，答曰：吾阴府掌事者，蒙君设食，深愧于心。君自此三年，当为相。言讫不见。晦未之信也。及黄巢犯阙，求能檄者，或荐晦。巢乃驰骑迎之，逼使为檄。檄达行在，僖宗知晦所作，乃曰：晦自求退，非朕遗弃。何讪谤之甚耶？贼平，议不赦。巢命晦为中书舍人，寻授伪相。（出《补录记传》）
刘山甫
唐彭城刘山甫，中朝士族也。其父官于岭外，侍从北归，舟于青草湖。登岸，见有北方天王祠，因诣之。见庙宇摧颓，香火不续。山甫少有才思。因题诗曰：坏墙风雨几经春，草色盈庭一座尘。自是神明无感应，盛衰何得却由人。是夜梦为天王所责。自云：我非天王，南岳神也，主张此地，何为见侮？俄而惊觉。网浪暴起，殆欲沉溺，遽起悔过，令撤诗板，然后方定。（出《山甫自序》）
尔朱氏
咸通中，有姓尔朱者，家于巫峡，每岁贾于荆益瞿塘之壖。有白马神祠，尔朱尝祷焉。一日，自蜀回，复祀之，忽闻神语曰：愧子频年相知，吾将舍此境，故明言与君别尔。客惊问：神安适耶？曰：吾当为湖南城隍神，上帝以吾有薄德于三峡民，遂此升擢耳。然天下将乱，今天子亦不久驭世也。尔朱复惊曰：嗣君谁也？曰：唐德尚盛。客请其讳，神曰：固不可泄。客恳求之，乃曰：昨见天符，但有双日也。语竟，不复言。是岁懿皇升遐，僖宗以晋王即位。（出《南楚新闻》）
李仲吕
姑臧李仲吕，咸通末，调授汝之鲁山令。为政明练，吏不敢欺。遇旱，请祷群望，皆不应。仲吕乃洁齐斋，自祷于县二十里鲁山尧祠，以所乘乌马及驺人张翰为献。祭毕，将下山，云雾暴起，及平泽而大雨，仆马皆暴殒。于是仲吕复设祭，图仆马于东壁。（出《三水小牍》）
新昌坊民
青龙寺西廊近北，有绘释氏部族曰（曰原作田，据明抄本、许本改。）毗沙门天王者，精新如动，祈请辐凑。有居新昌里者，因时疫，百骸绵弱，不能胜衣，医巫莫能疗。一日，自言欲从释氏，因肩置绘壁之下。厚施主僧，服食于寺庑。逾旬，梦有人如天王之状，持筋类绠，以食病者。复促迫之。咀嚼坚韧，力食袤丈，遽觉绵骨木强。又明日能步，又明日能驰，逾月以力闻。先是禁军悬六钧弓于门，曰：能引起半者，倍粮以赐，至满者又倍之。民应募，随引而满，于是服厚禄以终身。（出《唐阙史》）
裴氏女
唐黄巢之乱，有朝士裴某，挈妻子，南趋汉中。才发京都，其室女暴亡，兵难挥霍，不暇藏瘗。行及洛谷，夜间其女有言，不见其形。父母诘之，女云：我为浐水神子强暴，诱我归其家。其父责怒，以妄杀生人，遽笞之。兼逊谢抚慰，令人送来。而旦夕未有所托。且欲随大人南行，俾拔茅为抱致于箱笥之中，庶以魂识依止。饮食语言，不异于常。尔后又言已有生处，悲咽告辞而去。（出《北梦琐言》）
夏侯祯
汝州鲁山县西六十里，小山间有祠，曰灵女观。其像独一女子焉，低鬟嚬蛾，艳冶而有怨慕之色。祠堂后平地，左右围数亩，上擢三峰，皆十余丈，森如太华。父老云，大中初，斯地忽暴风疾雨，一夕而止，遂有此山。其神见形于樵苏者曰：吾商於之女也，帝命有此百里之境。可告乡里，立祠于前山，山名女灵，吾持来者也。咸通末，县主簿皇甫枚，因时祭，与友人夏侯祯偕行。祭毕，与祯纵观。祯独眷眷不能去，乃索卮酒酹曰：夏侯祯少年无有匹偶，今者仰睹灵姿，愿为庙中扫除之隶，既舍爵乃归。其夕，夏侯生惝恍不能寐，若为阴物所中。其仆来告，枚走视之，则目瞪口噤，不能言矣。谓曰：得非女灵乎？祯颔之。枚命吏祷之曰：夏侯祯不胜酉斝之余，至有慢言，渎于神听，今疾作矣。岂降之罚耶？抑果其请耶？若降之罚，是以一言而毙一国士乎？违好生之德，当专戳之辜，帝岂不降鉴，而使神滋虐于下乎？若果其请，是以一言舍贞静之道，播淫佚之风；念张硕而动云軿，顾交甫而解明珮。若九阍一叫，必贻帏箔不修之责言。况天下多美丈夫，何必是也？神其听之。奠讫，夏侯生康豫如故。（出《三水小牍》）
徐焕
弋阳郡东南，有黑水河，河岸有黑水将军祠。太和中，薛用弱自仪曹郎出守此郡，为政严而不残。一夕，梦赞者曰：黑水将军至。延之，乃魁岸丈夫，须目雄杰，介金附鞬。既坐，曰：某顷溺于滋水，自以秉仁义之心，得（得原作未。据汉钞本改。）展上诉于帝。帝曰： 尔阴位方崇，遂授此任 郎中可为立祠河上，当保佑斯民。言许而寤。遂命建祠设祭，水旱灾沴，祷之皆应。用弱有葛谿宝剑，复梦求之，遂以为赠。仍刳神前柱，并匣置之，外设小扉，加扃銡焉。乾符戊戌岁，大理少卿徐焕，以决狱平允，授弋阳郡。秋七月出京，时方淋霪，东道泥泞。历崤函，度东周，由许蔡，略无霁日。既渡长淮，宿于嘉鹿馆，则弋阳之西境也。时方苦雨凄风，徒御多寒色。焕具酒祈之，其夕乃霁。焕由是加敬，每春秋常祀，必躬亲之。明年冬十月，贼党数千人，来攻郡城。焕坚守，城不可拔，乃引兵西入义阳。时有无赖者，以庙剑言于贼裨将。将乃率徒，破柱取去。既而晓出纵掠，气雾四合，莫知所如。忽遇一樵童，遂执之，令前导。既越山雾开，乃义营张周寨也。卒与贼遇，尽杀之，张周亲擒其首，解其剑，复归诸庙，至今时享不废。（出《三水小牍》）
罗弘信
中和年，魏博帅罗弘信，初为本军步射小校，掌牧圉之事，曾宿于魏州观音院门外，其地有神祠，俗号白须翁。巫有宗千者，忽诣弘信谓曰：夜来神忽有语，君不久为此地主。弘信怒曰：欲危我耶？他日，复以此言来告，弘信因令密之。不期岁，果有军变，推弘信为帅。弘信状貌丰伟，多力善射，虽声名未振，众已服之。累加至太尉临淮王。（出《北梦琐言》）
李嶢
唐乾宁中，刘昌美为夔州刺史。属夏潦，峡涨湍险。里俗云：滟滪大如马，瞿塘不可下。于是行旅辍棹以候之。学士李嶢，挈家，自蜀沿流，将之江陵。昌美以水势正恶，止之。嶢忽遽而行，俄尔舟复。一家溺死焉。唯乳妪一人，隔夜为骇浪推送江岸而苏。先是永安盐灶户陈小奴，棹空船下瞿塘。见崖下有一人，裹四缝帽，著窄白衫，青裤，执铁棘梨。问嶢行程，自云迎候。及乳妪既苏，亦言于刺史云，李学士至一官署上事，朱门白壁，寮吏参贺。又闻云，此行无乳妪名，遂送出水。（出《北梦琐言》）
