袁炳费庆伯刘朗之长孙绍祖刘导刘氏崔罗什沈警
袁炳
宋袁炳，字叔焕，陈郡人，秦始末，为临湘令。亡后积年，友人司马逊，于将晓间如梦。见炳来，陈叙阔别，讯问安否。既而谓逊曰：吾等平生立意着论，常言生为驰役，死为休息。今日始知，定不然矣。恒患在世为（为原作有，据明钞本改。）人，务驰求金币，共相赠遗。幽途此事，亦复如之。逊问罪福应报，定实何如。炳曰：如我旧见，与经教所说，不尽符同，将是圣人抑引之谈耳。如今所见，善恶大科，略不异也。然杀生故最为重禁，慎不可犯也。逊曰：卿此征相示，良不可言，当以语白尚书也。炳曰：甚善，亦请卿敬诣尚书。时司空王僧虔为吏部，炳、逊世为其游宾，故及之。往返可数百语，辞去。逊曰：阔别之久，恒思少集。相值甚难，何不且住？炳曰：止暂来耳，不可得久留。且（且字原空缺，据《法苑珠林》卷二一补。）此辈语，不容得委悉。揖别而去。初炳来暗夜，逊亦了不觉所以，天明得睹见。炳既去，逊下床送之。始蹑履而还暗，见炳脚间有光，可尺许，亦得照其两足，余地犹皆暗云。（出《冥祥记》）
费庆伯
宋费庆伯者，孝建中，仕为州治中。假归至家，忽见三驺，皆赤帻，同来云：官唤。庆伯云：才谒归，那得见召。且汝常黑帻，今何得皆赤帻也？驺答云：非此间官也。庆后方知非生人，遂叩头祈之，三驺同词，因许回换，言：却后四日，当更诣君。可办少酒食见待，慎勿泄也。如期果至，云：已得为力矣。庆伯欣喜拜谢，躬设酒食，见鬼饮噉不异生人。临去曰：哀君故尔，乞秘隐也。庆伯妻性猜妬，谓伯云：此必妖魅所罔也。庆伯不得已，因具告其状。俄见向三驹，楚挞流血，怒而立于前曰：君何相误也。言讫，失所在。庆伯遂得暴疾，未旦而卒。（出《述异记》）
刘朗之
梁安成王在镇，以罗舍故宅，借录事刘朗之。尝见丈夫衣冠甚伟，敛衿而立，朗之惊问，忽然失之。未久，而朗之以罪见黜，时人谓君章有神。（出《述异记》）
长孙绍祖
长孙绍祖，常行陈蔡间。日暮，路侧有一人家，呼宿，房内闻弹箜篌声。窃于窗中窥之，见一少女，容态娴婉，明烛独处。绍祖微调之，女抚弦不辍。笑而歌曰：宿昔相思苦，今宵良会稀。欲持留客被，一愿抚君衣。绍祖悦怿，直前抚慰。女亦欣然曰：何处公子，横来相干。因与会合，又谓绍祖曰：昨夜好梦，今果有征。屏风衾枕，率皆华整。左右有婢，仍命馔，颇有珍羞，而悉无味。又饮白醪酒，女曰：猝值上客，不暇更营佳味。才饮数杯，女复歌，歌曰：星汉纵复斜，风霜悽已切。薄陈君不御，谁知思欲绝。因前拥绍祖，呼婢撤烛共寝，仍以小婢配其苍头。将曙，女挥泪与别，赠以金缕小盒子：无复后期，时可相念。绍祖乘马出门百余步，顾视，乃一小坟也。怆然而去，其所赠合子，尘埃积中，非生人所用物也。（出《志怪录》）
刘导
刘导，字仁成，沛国人，梁真简先生瓛三从侄。父謇，梁左卫率。导好学笃志，专勤经籍。慕晋关康曾隐京口，与同志李士炯同宴，于时秦江初霁，共叹金陵，皆伤兴废。俄闻松间数女子笑声，乃见一青衣女童，立导之前曰：馆娃宫归路经此，闻君志道高闲，欲冀少留，愿垂顾眄。语讫，二女已至。容质甚异，皆如仙者，衣红紫绢縠，馨香袭人，现年二十余。导与士炯，不觉起拜，谓曰：人间下俗，何降神仙？二女相视而笑曰：住尔轻言，愿从容以陈幽抱。导揖就席谓曰：尘浊酒不可以进。二女笑曰：既来叙会，敢不同觞。衣红绢者，西施也，谓导曰：适自广陵渡江而至，殆不可堪，深愿思饮焉。衣紫绢者，夷光也，谓导曰：同官三妹，久旷深幽，与妾此行，葢谓君子。导语夷光曰：夫人之姊，固为导匹。乃指士炯曰：此夫人之偶也。夷光大笑而熟视之。西施曰：李郎风仪，亦足相匹。夷光曰：阿妇夫容貌，岂得动人。合座喧笑，俱起就寝。临晓请去，尚未天明。西施谓导曰：妾本浣沙之女，吴王之姬，君固知之矣。为越所迁，妾落他人之手。吴王殁后，复居故国。今吴王已耄，不任妾等。夷光是越王之女，越昔贡吴王者。妾与夷光相爱，坐则同席，出则同车。今者之行，亦因缘会。言讫惘然。导与士炯深感恨，闻京口晓钟，各执手曰：后会无期。西施以宝钿一只，留与导。夷光拆裙珠一双，亦赠士炯。言讫，共乘宝车，去如风雨，音犹在耳，顷刻无见。时梁武帝天监十一年七月也。（出《穷怪录》）
刘氏
梁武帝末年，有人姓刘，而不知名。于堂屋脊，见一物，面如狮子，两颊垂白毛，长尺许，手足如人，徐徐举一足。须臾不见，少时刘死。（出《广古今五行记》）
崔罗什
长白山西有夫人墓，魏孝昭之世，搜扬天下。清河崔罗什，弱冠有令望，被征诣州，道经于此。忽见朱门粉壁，楼阁相接。俄有一青衣出，语什曰：女郎须见崔郎。什恍然下马，两重门内，有一青衣，通问引前。什曰：行李之中，忽重蒙厚命，素既不叙，无宜深入。青衣曰：女郎平陵刘府君之妻，侍中吴质之女，府君先行，故欲相见。什遂前，什就床坐，其女在户东坐，与什叙温凉。室内二婢秉烛，女呼一婢，令以玉夹膝置什前。什素有才藻，颇善讽詠，虽疑其非人，亦惬心好也。女曰：比见崔郎息驾，庭树皆若吟啸，故入一叙玉颜。什遂问曰：魏帝与尊公书，称尊公为元城令，然否也？女曰：家君元城之日，妾生之岁。什仍与论汉魏时事，悉与魏史符合，言多不能备载。什曰：贵夫刘氏，愿告其名。女曰：狂夫刘孔才之第二子，名瑶，字仲璋。比有罪被摄，乃去不返。什下床辞出，女曰：从此十年，当更奉面。什遂以玳瑁簪留之，女以指上玉环赠什。什上马行数十步，回顾，乃见一大冢。什届历下，以为不祥，遂躬设斋，以环布施。天统末，什为王事所牵，筑河堤于桓家冢。遂于幕下，话斯事于济南奚叔布，因下泣曰：今岁乃是十年，如何？什在园中食杏，忽见一人云：报女郎信。俄即去，食一杏未尽而卒。十二为郡功曹，为州里推重，及死，无不伤叹。（出《酉阳杂俎》）
沈警
沈警，字玄机，吴兴武康人。美风调，善吟咏，为梁东宫常侍，名著当时。每公卿宴集，必致骑邀之。语曰：玄机在席，颠倒宾客。其推重如此。后荆楚陷没，入周为上柱国，奉使秦陇，途过张女郎庙。旅行多以酒肴祈祷，警独酌水具祝词曰：酌彼寒泉水，红芳掇岳谷。虽致之非遥，而荐之随俗。丹诚在此，神其感录。既暮，宿传舍。凭轩望月，作《凤将雏含娇曲》。其词曰：命啸无人啸，含娇何处娇。徘徊花上月，空度可怜宵。又续为歌曰：靡靡春风至，微微春露轻。可惜关山月，还成无用明。吟毕，闻帘外叹赏之声，复云：闲宵岂虚掷，朗月岂无明。音旨清婉，颇异于常。忽见一女子褰帘而入，拜云：张女郎姊妹见使致意。警异之，乃县衣冠，未离坐而二女已入，谓警曰：跋涉山川，因劳动止。警曰：行役在途，春宵多感，聊因吟咏，稍遣旅愁。岂意女郎猥降仙驾。愿知伯仲。二女郎相顾而微笑，大女郎谓警曰：妾是女郎妹，适庐山夫人长男。指小女郎云：适衡山府君小子，并以生日，同觐大姊。属大姊今朝层城未旋，山中幽寂，良夜多怀，辄欲奉屈。无惮劳也。遂携手出门，共登一辎軿车，驾六马，驰空而行。俄至一处，朱楼飞阁，备极焕丽。令警止一水阁，香气自外入内，帘幌多金缕翠羽，间以珠玑，光照满室。须臾，二女郎自阁后，冉冉而至。揖警就坐，又具酒肴。于是大女郎弹箜篌，小女郎援琴。为数弄，皆非人世所闻。警嗟赏良久，愿请琴写之。小女郎笑而谓警曰：此是秦穆公、周灵王太子、神仙所制，不可传于人间。警粗记数弄，不复敢访。及酒酣，大女郎歌曰：人神相合兮后会难，邂逅相遇兮暂为欢。星汉移兮夜将阑，心未极兮且盘醒。小女郎歌曰：洞箫响兮风生流，清夜阑兮管弦道。长相思兮衡山曲，心断绝兮秦陇头。又题曰：陇上云车不复居，湘川斑竹泪沾余。谁念衡山烟雾里，空看雁足不传书。警歌曰：义熙曾历许多年，张硕凡得几时怜。何意今人不及昔，暂来相见更无缘。二女郎相顾流涕，警亦下泪。小女郎谓警曰：兰香姨、智琼姊，亦常怀此恨矣。警见二郎歌詠极欢，而未知密契所在，警顾小女郎曰：润玉，此人可念也。良久，大女郎命履，与小女郎同出。及门，谓小女郎曰：润玉可使伴沈郎寝。警欣喜如不自得，遂携手入门，已见小婢前施卧具。小女郎执警手曰：昔从二妃游湘川，见君于舜帝庙读相王碑，此时想念颇切，不意今宵得谐宿愿。警亦备记此事，执手款叙，不能自已。小婢丽质，前致词曰：人神路隔，别促会赊。况姮娥妬人，不肯留照；织女无赖，已复斜河。寸阴几时，何劳烦琐。遂掩户就寝，备极欢昵。将晓，小女郎起，谓警曰：人神事异，无宜卜昼，大姊已在门首。警于是抱持置于膝，共叙衷款。须臾，大女郎即复至前，相对流涕，不能自胜。复置酒，警又歌曰：直恁行人心不平，那宜万里阻关情。只今陇上分流水，更泛从来呜咽声。警乃赠小女郎指环，小女郎赠警金合欢结。歌曰：结心缠万缕，结缕几千回。结怨无穷极，结心终不开。大女郎赠警瑶镜子，歌曰：忆昔窥瑶镜，相望看明月。彼此俱照人，莫令光彩灭。赠答极多，不能备记，粗忆数首而已。遂相与出门，复驾辎軿，送至下庙，乃执手呜咽而别。及至馆，怀中探得瑶镜金缕结。良久，乃言于主人，夜而失所在。时同侣咸怪警夜有异香。警后使回，至庙中，于神座后得一碧笺，乃是小女郎与警书。备叙离恨，书末有篇云：飞书报沈郎，寻已到衡阳。若存金石契，风月两相望。（望原作忘，据陈校本改。）从此遂绝矣。（出《异闻录》）
