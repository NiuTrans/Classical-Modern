钱淯阳童子文德皇后岑文本王清建安村人徐仲宝邢氏林氏曹真
奇物徐景中牟铁锥毒槊集翠裘谢灵运须开元渔者杨妃袜紫米
嘉陵江巨木江淮市人桃核玉龙膏段成式李德裕夏侯孜严遵仙槎钱
淯阳童子
晋义熙十二载，淯阳县群童子，浴于淯水。忽见侧有钱出，如流沙，因竞取之。手满，放随流去。又以衣盛裹，各有所得。又见流线中有一铜车，小牛牵之，势甚奔迅。儿等奔逐，掣得一轮。径可五寸，猪鼻，毂有六辐，通然青色。缸内黄脱，状如恒运。于时沈敞（ 敞 原作 敝 ，据陈校本改）守南阳，求得此物，然莫测之。（出《洽闻记》）
文德皇后
钱有文如甲迹者，因文德皇后也。武德中，废五铢钱，行开通元宝（应为 开元通宝 ——编译作者注）钱。此四字及书，皆欧阳洵所为也。初进样日，后掐一甲迹，因是有之。（出《谭宾录》）
岑文本
唐贞观中，岑文本下朝，多于山亭避暑。日午时，寤初觉，忽有扣山亭院门者。药竖报云，上清童子元宝，故此参奉。文本性素慕道，束带命入。乃年二十已下道士，仪质爽迈，衣服纤异。冠浅青圆角冠，衣浅青圆用帔，履青圆头履。衣服轻细如雾，非齐绔鲁缟之比。文本与语。乃曰： 仆上清童子，自汉朝而果成。本生于吴，已得不凝滞之道，遂为吴王进入，见汉帝。汉帝有事，拥遏教化，不得者无不相问。仆尝与方圆行下，皆得通畅。由是自著（明抄本无 著 字，当下文为句），文、武二帝，迄至哀帝，皆相眷。王莽作乱，方出外方，所至皆沐人怜爱。自汉成帝时，遂厌人间，乃尸解而去。或秦或楚，不常厥居。闻公好道，故此相谒耳。 文本诘以汉魏齐梁间君王社稷之事，了了如目睹。因言史传间，屈者虚者亦甚多。文本曰： 吾人冠帔，何制度之异？ 对曰： 夫道在于方圆之中，仆外服圆而心方正，相时之仪也。 又问曰： 衣服皆轻细，何土所出？ 对曰： 此是上清五铢服。 又问曰： 比闻六铢者天人衣，何五铢之异？ 对曰： 尤细者则五铢也。 谈论不觉日晚，乃别去。才出门而忽不见。文本知是异人。乃每下朝，即令伺之，到则话论移时。后令人潜送，诣其所止。出山亭门，东行数步，于院墙下瞥然而没。文本命工力掘之，三尺至一古墓。墓中无余物，惟得古钱一枚。文本方悟，上青童子是青铜；名元宝，钱之文也；外圆心方，钱之状也；青衣铜衣也；五铢服亦钱之文也；汉时生于吴，是汉朝铸五铢钱子吴王也。文本虽知之，而钱帛日盛，至中书令。十年，忽失古钱所在，文本遂薨。（出《传异志》）
王清
元和初，洛阳村百姓王清，佣力得钱五锾（ 锾 原作 锭 ，据明抄本改），因买田畔一枯栗树，将为薪以求利。经宿，为邻人盗斫。创及腹，忽有黑蛇，举首如臂。语人曰： 我王清本也，汝勿斫！ 其人惊惧，失斤而走。及明，王清率子孙薪之，复掘其根下，得大瓮二，散钱实之。王清因是获利如归，十余年巨富。遂甃钱成形龙，号王清本。（出《酉阳杂俎》）
建安村人
建安有村人，乘小舟往来建（ 建 原作 见 ，据明抄本改）溪中，卖薪为业。尝泊舟登岸，将伐薪。忽见山上有数钱流下，稍上寻之，累获数十。可及山半，有大树。下有大瓮。高五六尺，钱满其中。而瓮小欹，故钱流出。子是推而正之，以石搘之。以衣襟贮五百余而归。尽率家人复往，将尽取。既至，得旧路，见大树而亡其瓮。村人徘徊，数日不能去。夜梦人告之曰： 此钱有主。向为瓮欹，以五百顾尔正之。余不可妄想也。 （出《稽神录》）
徐仲宝
徐仲宝者，长沙人。所居道南有大枯树，合数大抱。有仆夫洒扫其下，沙中获钱百余，以告仲宝。仲宝自往，亦获数百。自尔每须钱，即往扫其下，必有所得。如是积年，凡得数十万。仲宝后至扬都，选授舒城令。暇日，与家人共坐地中，忽有白气甚劲烈，斜飞向外而去。中若有物，其妻以手攫之，得一玉蛱蝶。制作精妙，人莫能测。后为乐平令，家人复往，于厨侧鼠穴中，得钱甚多。仲宝即率人掘之，深数尺，有一白雀飞出，止于庭树。其下获钱至百万，钱尽，白雀乃去，不知所之。（出《稽神录》）
邢氏
建业有库子姓邢，家贫。聚钱满二千，辄病，或失去。其妻窃聚钱，埋于地中。一夕，忽闻有声如虫飞，自地出，穿窗户而去，有触墙壁坠地者。明日视之，皆钱。其妻乃告埋瘗之处，发视皆亡矣。邢后得一自然石龟，其状如真，置庭中石榴树下。或见之曰： 此宝物也。 因收置筐箧中。自尔稍充足，后颇富矣。（出《稽神录》）
林氏
汀州有林氏，其先尝为郡守，罢任家居。一日，天忽雨钱，充积其家。林氏乃整衣冠，仰天而祝曰： 非常之事，必将为祸。于此速止，林氏之福也。 应声则止。所收已钜万，至今为富人云。（出《稽神录》）
曹真
寿春人曹真。出行野外。忽见坡下有数十钱。自远而来，飞声如铃。真逐之。入一小穴。以手掬之。可得数十而已。又舒州桐城县双戌港。有回风卷钱。经市而过。市人随攫其钱。以衣襟贮之。风入古墓荆棘中。人不能入而止。所得钱。归家视之。与常钱无异。而皆言亡八九矣。（出《稽神录》）
奇物
徐景
晋时有徐景，于宣阳门外得一锦麝袱。至家开视，有虫如蝉。五色，后两足各缀一五铢钱。（出《酉阳杂俎》）
中牟铁锥
中牟县魏任城王台下池中，有汉时铁锥，长六尺，入地三尺，头西南指，不可动。（出《酉阳杂俎》）
毒槊
南蛮有毒槊，无刃，状如朽铁。中人无血而死。言从天雨下，入地丈余，祭地方掘入。蛮中呼为铎刃。（出《酉阳杂俎》）
集翠裘
则天时，南海郡献集翠裘。珍丽异常。张昌宗侍侧，则天因以赐之。遂命披裘，供奉双陆。宰相狄仁杰，时入奏事。则天令升坐，因命仁杰与昌宗双陆。狄拜恩就局。则天曰： 卿二人赌何物？ 狄对曰： 争三筹，赌昌宗所衣毛裘。 则天谓曰： 卿以何物为对。 狄曰，指所衣紫絁袍曰： 臣以此敌。 则天笑曰，卿未知。此裘价逾千金。卿之所指，为不等矣。 狄起曰： 臣此袍，乃大臣朝见奏对之衣；昌宗所衣，乃嬖幸宠遇之服。对臣此袍，臣犹怏怏。 则天业已处分，遂依其说。而昌宗心赧神沮，气势索寞，累局连北。狄对御，就脱其裘，拜恩而出。至光范门，遂付家奴衣之，促马而去。（出《集异记》）
谢灵运须
晋谢灵运须美，临刑，施于南海祇洹寺，为维摩诘须。寺人宝惜，初不亏损。中宗乐安公主，五月斗百草，欲广其物色，令驰取之。又恐他人所得，因剪弃其余。今遂绝。（出《国史累纂》）
开元渔者
开元末，登州渔者，负担行海边。遥见近水烟雾朦胧，人众填杂，若市里者。遂前。见多卖药物，僧道尤众。良久呻，悉无所睹。唯拾得青黛数十，斗许大。亦不敢他用，而施之浮图人矣。（出《逸史》）
杨妃袜
玄宗至马嵬驿，令高力士缢贵妃于佛堂梨树之前。马嵬媪得袜一只。过客求而玩之，百钱一观，获钱无数。（出《国史补》）
紫米
元和八年，大轸国贡碧麦紫米。上异之，翼日，出示术士白元佐、李元戢。碧麦粒大于中华之麦，表里皆碧，香气如粳米。食之令人体轻，久则可以御风。紫米有类巨胜，炊一升，得饭一斗。食之令人髭发缜黑，颜色不老。（出《杜阳杂编》）
嘉陵江巨木
阆州城临嘉陵江。江之浒有乌阳巨木，长百余尺，围将半焉。漂泊摇撼于江波者，久矣，而莫知奚自。阆之耆旧相传云：尧时泛洪水而至。亦靡据焉。襄汉节度使勃海高元裕，大和九年，自中书舍人牧阆中。下车未几，亦尝见之，固以为异矣。忽一日，津吏启事曰： 江中巨木，由来东首。去夜无端，翻然西顾。 高益奇之，即与宾僚径往观焉。因广召舟子，洎军吏群民辈，则以大索羁而出之。初无艰阻，随拖登岸。太半之后，屹而不前，虽千夫百牛。莫能引之。人力既竭，复如前时。自是日曝风吹，僵然沙上。或则寺僧欲以为窣堵波之独柱，或则州吏请支分剞劂，以备众材。高以奇伟异常，皆莫之许。每拟还之于江，但虑劳人，逡巡未果。开成三年上元日，高准式行香于开元观，僚吏毕至。高欲因众力，得共牵复其木焉。及至，则又广备縻索，多聚勇力。将作气引拽之际，而巨木因依假籍，若自转移，轻然已复于江矣。拒江尚余尺许，歘然惊迸。百支巨索，皆如斩截。其木则沿洄汨没，径去绝江。上及中流，寂然遂隐。高遣善泅者数辈，遽往观之。江水清澈，毫发可见。善游者熟视而回，皆曰： 水中别有东西二木，巨细与斯木无异。适自岸而至者，则南北丛焉（ 焉 原作 马 ，据明抄本、许本改）。 高顾坐客，靡不骇愕。自是则不复得而见矣。有顷，高除谏议大夫。制到，详其授官之日，即高役功之辰也。向使斯旬朔未获移徙，高之新命既至，则那复留意乎转迁，俾之仍旧。（出《集异记》）
江淮市人桃核
水部员外郎杜涉，尝见江淮市人，桃核扇量米（ 米 原作 来 ，据明抄本改），止容一升。言于九嶷山溪中得。（出《集异记》）
玉龙膏
安南有玉龙膏，南人用之，能化银液。说者曰： 此膏不可持北来。苟有犯者，则祸且及矣。 大和中，韩约都护安南，得其膏。及还，遂持以归。人有谓曰： 南人传此膏不可持以北，而公持去。得无有悔于后耶？ 约不听，卒以归焉。后约为执金吾。是岁京师乱，约以附会郑注，竟赤其族。岂玉龙膏之所归祸乎？由士南去者不敢持以北也。（出《宣室志》）
段成式
段成式群从有言，少时尝毁鸟巢，得一黑石，大如雀卵，圆滑可爱。后偶置醋器中，忽觉石动。徐之，见有四足如綖。举之，足亦随缩。（出《酉阳杂俎》）
李德裕
李德裕在文宗武宗朝。方秉相权，威势与恩泽无比。每好搜掇殊异，朝野归附者，多求宝玩献之。常因暇日休浣，邀同列宰辅及朝士晏语。时畏景爀曦，咸有郁蒸之苦。轩盖候门，已及亭午，缙绅名士，交扇不暇。时共思憩息于清凉之所。既延入小斋，不觉宽敞。四壁施设，皆有古书名画，而炎铄之患未已。及列坐开樽，烦暑都尽。良久，觉清飚凛冽，如涉高秋。备设酒肴，及昏而罢。出户则火云烈日，熇然焦灼。有好事者，求亲信察问之。云。此日以金盆贮水。浸白龙皮。置于坐末（龙皮有新罗僧得自海中，海旁居者，得自鱼尾，有老人见而识之，僧知李好奇，因以金帛赎之，又暖金带壁尘簪，皆希世之宝，及李南迁，悉于恶溪沉溺，使昆仑没取之云在鳄鱼穴中，竟不可得矣，旁原作劳，恶原作思，据明抄本改）。
东都平泉庄，去洛城三十里，卉木台榭，若造仙府。有虚槛，前引泉水，潆回疏凿，像巴峡洞庭十二峰九派，迄于海门，江山景物之状。竹间竹径，有平石，以手摩之，皆隐隐云霞龙凤草树之形。有鱼肋骨一条。长二丈五尺八其上刻云，会昌二年，海州送到（庄东南隅，即征士韦楚老拾遗别墅，楚老风韵高邈。雅好山水，李居廊庙日。以白衣累擢谏署。后归平泉。造门访之，楚老避于山谷间，远其势也，）初德裕之营平泉也，远方之人，多以土产异物奉之，求数年之间，无所不有。时文人有题平泉诗者，陇右诸侯供语鸟，日南太守送名花（ 名花 原作 花钱 ，据明抄本、陈校本改）。威势之使人也。（出《剧谈录》）
夏侯孜
夏侯孜为宣宗山陵使。开真陵，用功尤至。凿皇堂，深及袤丈，于坚石中，得折金钗半股。其长如掌，余尚衔石中。工乃扶取以献孜。孜以寝园方近，其事稍异，因隐而不奏。（出《唐阙史》）
严遵仙槎
严遵仙槎，唐置之于麟德殿。长五十余尺，声如铜铁，坚而不蠹。李德裕截细枝尺余，刻为道像，往往飞去复来。广明以来失之，槎亦飞走。（出《洞天集》）
