李曜王铎薛昭纬孔纬宇文翰千字文语乞社山东佐史罗隐卢延让俳优人王舍城顾夐不调子司马都吴尧卿李任为赋
李曜
唐尚书李曜罢歙州，与吴圆交代。有佐酒录事名媚川，聪明敏慧。李颇留意，而已纳营籍妓韶光，托于替人，令存卹之。临发洪饮，不胜离情，有诗曰：经年理郡少欢娱，为习干戈间饮徒。今日临行尽交割，分明收取媚川珠。吴答曰：曳履优容日日欢，须言达德倍汍澜。韶光今已输先手，领得蠙珠掌内看。（出《抒情诗》）
王铎
唐中书令王铎，位望崇显，率由文雅，然非定乱才。出镇渚（渚原作清，据许本改）宫，为都统，以御黄巢。携姬妾赴镇，而妻妒忌，忽报夫人离京在道。铎谓从事曰：黄巢渐似南来，夫人又自北至，旦夕情味，何以安处？幕僚戏曰：不如降黄巢。王亦大笑。洎荆州失守，复把潼关，黄巢传语云：令公儒生，非是我敌，请自退避，无污锋刃。于是弃关，随僖皇播迁于蜀。再授都统，收复京都，大勋不成，竟罹非命。（出《北梦琐言》）
薛昭纬
唐薛昭纬未登第前，就肆买鞋。肆主曰：秀才脚第几？对曰：昭纬作脚来。未曾与立行第。（出《北梦琐言》）
孔纬
唐宰相孔纬尝拜官，教坊伶人继至求利市。有石野猪独行先到，有所赐，乃谓曰：宅中甚阙，不得厚致，若见诸野猪，幸勿言也。复有一伶至，乃召俯阶，索其笛，指笛窍问曰：何者是《浣溪沙》孔子？伶大笑之。（出《北梦琐言》）
宇文翰
唐道士程子宵登华山上方，偶有颠仆。郎中宇文翰致书戏之曰。不知上得不得，且怪悬之又悬。（出《北梦琐言》）
千字文语乞社
敬白社官三老等：切闻政本于农，当须务兹稼穑，若不云腾致雨，何以税熟贡新？圣上臣伏戎羌，爱育黎首，用能闰余成岁，律吕调阳。某人等，并景行维贤，德建名立，遂乃肆筵设席，祭祀蒸尝，鼓瑟吹笙，弦歌酒宴，上和下睦，悦豫且康，礼别尊卑，乐殊贵贱，酒则川流不息，肉则似兰斯馨，非直菜重芥姜，兼亦果珍李柰，莫不矫首顿足，俱共接杯举觞，岂徒戚谢欢招，信乃福缘善庆。但某乙某索居闲处，孤陋寡闻，虽复属耳垣墙，未曾摄职从政，不能坚持雅操，专欲逐物意移，忆内则执热愿凉，思酒如骸垢想浴，老人则饱饫烹宰，某乙则饥厌糟糠，钦风则空谷传声，仰惠则虚堂习听，脱蒙仁慈隐恻，庶有济弱扶倾，希垂顾答审详，望咸渠荷滴历。某乙即稽颡再拜。终冀勒碑刻铭，但知悚惧恐惶，实若临深履薄。（出《启颜录》）
山东佐史
唐山东一老佐史，前后县令，无不遭侮。家致巨富。令初至者，皆以文案试之，即知强弱。有令初至，因差丁造名簿，将身点过。有姓向名明府者、姓宋名郎君者、姓成名老鼠者、姓张名破袋者，此佐史故超越次第，使其名一处，以观明府强弱。先唤张破袋、成老鼠、宋郎君、向明府，其县令但点头而已，意无所问。佐史出而喜曰：帽底可知。竟还即卖之。（出《启颜录》）
罗隐
唐罗隐与周繇分深，谓隐曰：阁下有女障子诗极好，乃为绝唱。隐不喻何为也。曰：若教解语应倾国，任是无情也动人。是隐题花诗。隐抚掌大笑。（出《抒情诗》）
卢延让
唐卢延让业诗，二十五举方登第。卷中有狐冲官道过。狗触店门开之句，租庸调张浚亲见此事，每称赏之。又有饿猫临鼠穴，馋犬舔鱼砧句，为中书令成汭所赏。又有栗爆烧毡破，猫跳触鼎翻，为蜀王建所赏。卢谓人曰：平生投谒公卿，不意得力于猫鼠狗子也。人闻而笑之。（出《北梦琐言》）
俳优人
唐咸通中，俳优人李可及滑稽谐戏，独出辈流，虽不能托谊谕，然巧智敏捷，亦不可多得。尝因延庆节，缁黄讲论毕，次及倡优为戏。可及褒衣博带，摄齐以升座，自称三教论衡。偶坐者问曰：既言博通三教，释迦如来是何人？对曰：妇人。问者惊曰：何也？曰：《金刚经》云： 敷座而座 ，或非妇人。何烦夫坐然后儿坐也。上为之启齿。又问曰：太上老君何人？曰：亦妇人也。问者益所不谕。乃曰：《道德经》云： 吾有大患，为吾有身。及吾无身，吾有何患 。傥非为妇人，何患于有娠乎？上大悦。又问曰：文宣王何人也？曰：妇人也？问者曰：何以知之？曰：《论语》云： 沽之哉，沽之哉，我待价者也。 向非妇人，待嫁奚为？上意极欢，宠锡颇厚。（出《唐阙史》）
又天复元年，凤翔李茂贞请入朝奏事。昭宗御安福楼，茂贞涕泣陈匡救之言。时崔相胤密奏曰：此奸人也，未足为信，陛下宜宽怀待之。翌日，宴于寿春殿，茂贞肩舆披褐（明抄本肩作乘，褐作甲），入金銮门，易服赴宴。咸以为前代跋扈，未之有也。时中官韩全诲深结茂贞，崔相惧之，自此亦结朱全忠，竟致汴州迎驾，劫迁入洛之始。以（明抄本始以作祸矣）王子带召戎，崔胤比之。先是茂贞入关，放火烧京阙，居人殆尽。是宴也，教坊优人安辔新，号茂贞为 火龙子 ，茂贞惭惕俯首。仍窃怒曰：他日会杀此竖子。安闻之，因请告，往岐下谒茂贞。茂贞见之，大诟曰：此赋胡颜敢来邪？当求乞耳。安曰：只思上谒，非敢有干也。茂贞曰：贫俭若斯，胡不求乞？安曰：京城近日但卖麸炭，便足一生，何在求乞？茂贞大笑而厚赐之。（出《北梦琐言》）
又光化中，朱朴自《毛诗》博士拜相。而朴恃其口辩，谓可安致太平。由藩王引导，闻于昭宗，遂有此命。对扬之日，而陈言数条，每言臣必为陛下致之。洎操大柄，殊无所成，自是恩泽日衰，中外腾沸。内宴日，俳优穆刀绫作念经行者，至前朗讽曰：若见朱相，即是非相。翌日出宫。时人语曰：故为相自古有之，君子不耻其言之不出，耳恭之不逮。况未（明抄本未作今）丧乱，天下阻兵，虽负荷奇才，不能为计。而朱朴一儒生，恃区区之辩，欲其整乱，祗取辱焉。宜其涓缕未申，而黜放已至，故大为识者之所嗤也。（出《北梦琐言》）
又太祖入觐昭宣。昭宗开宴，坐定。伶伦百戏在焉。俳恒（内容缺失）圣。先祝帝德，然后说元勋梁王之功业曰：我元勋梁王，五百年间生之贤。九优太史胡趱应曰：酌然如此。（内容缺失）固教朝廷如（内容缺失）向侍宴臣僚无不失色，梁太祖但笑而已。昭宗不怿，如无奈何。趱又自好博奕。尝独跨一驴，日到故人家棋，多早去晚归。年岁之间，不曾暂辍。每到其家，主人必戒家童曰：与都知于后院喂饲驴子。趱甚感之。夜则跨归。一日非时宣召，趱仓忙索驴。及牵前至，则觉喘气，通体汗流，乃正与主人拽磑耳。趱方知自来与其家拽磨。明早，复展步而至，主人亦曰：与都知抬举驴子。曰：驴子今日偶来不得。主人曰：何也？趱曰：只从昨回宅，便患头旋恶心，起止未得，且乞假将息。主人亦大笑。□以趱之黠也如是，而不知其所乘，经年与人旋磑亨利，亦数为同人对衔揶揄之。（出《玉堂闲话》）
王舍城
伪蜀王先主，未开国前，西域僧至蜀。蜀人瞻敬，如见释迦。舍于大慈三学院，蜀主复谒坐于厅，倾都士女，就院不令止（伪蜀王先主至就院不令止四十五安原缺，据黄本补）之。妇女列次礼拜，俳优王舍城飘言曰：女弟子勤苦礼拜，愿后身面孔，一切似和尚。蜀主大笑。（出《北梦琐言》）
顾夐
伪蜀王先主起自利、阆，号亲骑军，皆拳勇之士。四百人分（内容缺失）执紫旗，凡战阵，若前军将败，麾紫旗以副之，莫不）靡，霆骇星散，未尝挫衄。此团将卒多达，或至节将（内容缺失）至散员，亦享官禄。以之定霸，皆资福人。于时（内容缺失）南黑云都，皆紫旗之类也。此从各有名号，时顾（内容缺失）亦尝典郡，多杂谈谑。曾造武举，助曰大顺（内容缺失）侍郎李吒吒下进士及第，三（内容缺失）憨子、姜癞子、张打胸、长小（内容缺失）许（内容缺失）李嗑蛆、李破肋、李吉了、樊忽雷、日游神、王号驼、郝牛屎、□□贡、陈波斯、罗蛮子。试《亡命山泽赋》、《到处不生草诗》，斯亦麦铁杖、韩擒虎之流也。（出《北梦琐言》）
不调子
有不调子，恒以滑稽为事。辈流间有慧黠过人，性识机警者，皆被诱而玩之。尝与一秀士同舟，泛江湖中，将欲登路，同船客有驴瘦劣，尾仍偏，不调子坚劝秀士市之。秀士鄙其瘦劣，勉之曰：此驴有异相，不同常等。不得已，高价市之。既舍楫登途，果尪弱，不堪乘跨。而苦尤之。不调曰：勿悔，此不同他等。其夕，忽值雪，不调曰：得之矣，请贯酒三五杯，然后奉为话其故事。秀士又侺俯贯而饮之。及举爵，言之曰：君不闻杜荀鹤诗云： 就船买得鱼偏美（明抄本鱼作驴，美作尾），踏雪沽来酒倍香 乎？请君买驴沽酒者，盖为杜诗有之，非无证据。秀士被买而玩之，殊不知觉，至是方悟焉。（出《玉堂闲话》。）
司马都
前进士司马都居于青丘，尝以钱二万，托戎帅王师范下军将市丝。经年，丝与金并为所没。都因月旦趋府，谒王公，偶见此人，问之。其人貌状，魁伟胡腮，凶顽发怒，欲自投于井。都徐曰：何至如此，足下吒一抱之髭须，色斯举矣；望千寻之玉甃，井有人焉。王公知之，毙军将于枯木。（出《玉堂闲话》）
吴尧卿
唐吴尧卿家于广陵。初佣之保于逆旅。善书计，因之出入府庭，遂闻于搢绅间。始为盐铁小吏，性敏辩，于事之利病，皆心记能调，悦人耳目。故丞相李蔚以其能，自首任之。高骈因署尧卿知泗州院，兼利国监，寻奏为刺史。制命未行，会军变，复归广陵。顷之，知浙西院，数月而罢。又知扬州院，兼榷粜使。伪朝授尧卿御史大夫。尧卿托附权势，不问贵贱，苟有歧路，纵厮养辈，必敛袵枉以金玉饵之。微以失势，虽素约为之死交，则相对终日，不复与言。趋利背义如此。权贵无不以贿赂交结之。故不离淮泗，僭窃朱紫，尘污官省。三数年间，盗用盐铁钱六十万缗。时王启知两使句务，下尧卿狱，将穷其事，为诸葛殷所保持获全。及城陷，军人识是尧卿者，咸请啗之。毕师铎不许，夜令尧卿以他服而遁。至楚州遇变，为仇人所杀，弃尸衢中。其妻以纸絮苇棺殓之，未及就圹，好事者题其上云：信物一角，附至阿鼻地狱；请去斜封，送上阎罗王。时人以为笑端。（出《妖乱志》）
李任为赋
天成年，卢文进镇邓。因出城，宾从偕至，舍人韦吉亦被召。年老，无力控驭，既醉，马逸，东西驰桑林之中，被横枝骨挂巾冠，露秃而奔突。仆夫执从，则已坠矣。旧患肺风，鼻上瘾疹而黑，卧于道周。幕客无不笑者。从事令左司郎中李任，祠部员外任瑶，各占一韵而赋之。赋项云：当其厅子潜窥，衙官共看，喧呼于麦垄之里，偃仆于桑林之畔。蓝搀鼻孔，真同生铁之椎；腼甸骷髅，宛是熟铜之罐。余不记之。闻之者无不解颐。（出《玉堂闲话》）
