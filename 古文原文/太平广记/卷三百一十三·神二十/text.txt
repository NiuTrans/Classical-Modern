杨镳张璟崔从事王审知张怀武李玫赵瑜关承湍妻李冰祠郑君雄
钟离王祠盘古祠狄仁杰祠葛氏妇马希声庞式
杨镳
唐杨镳，相国收之子，少年为江西从事。秋祭大孤神，镳悦神像之容，偶以言戏之。祭毕回舟，而见空中云雾，有一女子，容质甚丽，诣镳，呼为杨郎，云：家姊多幸，蒙杨郎采顾，便希回桡，以成礼也，故来奉迎。镳惊怪，乃曰：前言戏之耳。神女曰：家姊本无意辄慕君子，而杨郎先自发言。苟或中辍，立恐不利于君。镳不得已，遂诺之。希从容一月，处理家事。归家理命讫，仓卒而卒，似有鬼神迎也。补阙薛泽，与镳有姻，尝言此事甚详。近者故登州节度判官史在德郎中，子光泽，甚聪俊，方修举业。自别墅归，乘醉入泰山庙，谓神曰：与神做第三儿可乎？自是归家精神恍惚，似有召之者，逾月而卒。（出《北梦琐言》）
张璟
庐山书生张璟，乾宁中，以所业之桂州。至衡州犬嗥滩，损船上岸，寝于江庙，为神所责。璟以素业对之，神为改容。延坐从容，云：有巫立仁者，罪合族，庙神为理之于岳神，无人作奏。璟为草之，既奏，岳神许之，庙神喜，以白全十鉼为赠。刘山甫与校书郎廖隙。亲见璟说其事甚详。（出《北梦琐言》）
崔从事
福建崔从事，忘其名，正直检身，幕府所重。奉使湖湘，复命，在道遇贼。同行皆死，唯崔仓惶中，忽有人引路获免。中途复患疟疾，求药无所。途次延平津庙，梦为药神赐药三丸，服之，惊觉顿愈。彭城刘山甫自云，外族李敬彝为郎中，宅在东都毓财坊，土地最灵。家人张行周，事之有应。未大水前，预梦告张，求饮食。至其日，率其类遏水头，并不冲圮李宅。（出《北梦琐言》）
王审知
福州海口黄碕岸，横石免巉峭，常为舟楫之患。王审知为福建观察使，思欲制置，惮于役力。乾宁中，因梦金甲神，自称吴安王，许助开凿。及觉，言于宾寮。因命判官刘山甫往设祭，祭未终，海内灵怪俱见。山甫息于僧院，凭高观之。风雷暴兴，见一物，非鱼非龙，鳞黄鬣赤。凡三日，风雷乃霁。已别开一港，甚便行旅。驿表以闻，赐号甘棠港。闽从事刘山甫，乃中朝旧族也，著《金溪闲谈》十二卷，具载其事。（出《北梦琐言》）
张怀武
南平王钟傅，镇江西。遣道士沈太虚，祷庐山九天使者庙。太虚醮罢，夜坐廊庑间。怳然若梦，见壁画一人，前揖太虚曰：身张怀武也，常为将军。上帝以微有阴功及物，今配此庙为灵官。既寤，起视壁画，署曰五百灵官。太虚归，以语进士沈彬。彬后二十年，游澧陵，县令陆生客之。方食，有军吏许生后至，语及张怀武，彬因问之。许曰：怀武者，蔡之裨将，某之长史也。顷甲辰年大饥，闻预章独稔。即与一他将，各率共属奔预章。既即路，两军稍不相能。比至五昌，一隙大构。克日将决战，禁之不可。怀武乃携剑上戌楼，去其梯，谓其徒曰： 吾与汝今日之行，非有他图，直救性命耳。奈何不忍小忿，而相攻战。夫战，必疆者伤而弱者亡。如是则何以去父母之国，而死于道路耶？凡两军所以致争者，以有怀武故也。今为汝等死，两军为一。无构难也。 遂自刎，于是两军之士，皆伏楼下恸哭。遂相与和亲，比及预章，无一逃亡者。许但怀其旧恩，亦不知灵官之事，彬因述记，以申明之。岂天意将感发死义之事，故以肸蚃告人乎？（出《稽神录》）
李玫
天祐初，舒州有仓官李玫，自言少时有病，遂见鬼，为人言祸福，多中。淮南大将张颢，专废立之权，威振中外。玫时宿于灊山司命真君庙。翌日，与道士崔繟然数人，将入城。去庙数里，忽止同行于道侧，自映大树以窥之。良久乃行，繟然曰：复见鬼耶？曰：向见一人，桎梏甚严，吏卒数十人卫之，向庙而去，是必为真君考召也。虽意气尚在，已不自免矣。或问为谁，久之乃肯言曰：张颢也。闻者皆惧，共秘之，不旬日而闻颢诛。李宗造开元寺成，大会文武僧道于寺中。既罢，玫复谓繟然曰：向坐中有客，为二吏固揖之而去，是不久矣。言其衣服容貌，则团练巡官陈绛也。不数日，绛暴疾卒。道士邵修默，崔之弟子，视见之。（出《稽神录》）
赵瑜
明经赵瑜，鲁人，累举不第，困厄甚。因游太山，祈死于岳庙。将出门，忽有小吏自后至曰：判官召。随之而去。奄至一厅事，帘中有人云：人所重者生，君何为祈死？对曰：瑜应乡荐，累举不第。退无躬耕之资，湮厄贫病。无复生意，故祈死耳。良久，闻帘中检阅簿书，既而言曰：君命至薄，名第禄仕皆无分。既此见告，当有以奉济。今以一药方授君，君以此足给衣食。然不可置家，置家则贫矣。瑜拜谢而出。至门外，空中飘大桐叶至瑜前，视之，乃书巴豆丸方于其上，亦与人间之方正同。瑜遂自称前长水令，卖药于夷门市。饵其药者，病无不愈，获利甚多。道士李德阳，亲见其桐叶，已十余年，尚如新。（出《稽神录》）
关承湍妻
青城县岷江暴涨，漂垫民居。县民关承湍妻计氏，有孩提子在怀抱，乃上木柜，为骇浪推漾大江。唯见赤帻佩刀者，洎朱衣秉简者，安存之，令洎县溉植。乃随流泛泛，至县溉，为舟子迎拯而出，子母无恙。（出《北梦琐言》）
李冰祠
天祐七年夏，成都大雨，江涨，坏京口江灌堰上。夜闻呼噪之声，千百人，炬无数，风暴雨而火影不灭。及明，堰移数百丈，堰水入新津江。李阳冰祠中所立旗帜皆湿。是时，津嘉眉水害尤多，京江不加溢焉。（出《录异记》）
郑君雄
郑君雄为遂州刺史，一日晚，忽见兵士数千人，在水东灞内，旗帜弋甲，人物喧闹，与军行无异。不敢诘问，警备而已。未晓，密侦之，大军已去，只三五人在后。侦者问之，曰：江囗神也。数年川府不安，移在峡内。今远近安矣，却归川中。复视之，有下营及火幕踪迹，一一可验焉。（出《录异记》）
钟离王祠
遂州东岸唐村，云，昔有一人，衣大袖，戴古冠帻，立于道左。语村人曰：我钟离王也。旧有神在下流十余里，因水摧损。今像溯流而止，将至矣。汝可于此为我立庙。村人诣江视之，得一木人，长数尺，遂于所见处立庙，号唐村神。至今祷祈皆验。或云，初见时如道士状。（出《录异记》）
盘古祠
广都县有盘古三郎庙，颇有灵应。民之过门，稍不致敬，多为殴击，或道途颠蹶。县民杨知遇者，尝受正一明威录。一夕醉甚，将还其家。路远月黑，无伴还家，愿得神力，示以归路。俄有一炬火，自庙门出，前引至其家。二十余里，虽狭（狭原做狄，据明抄本、许本改。）桥编路，无蹉跌，火炬亦无见矣。乡里之人尤惊。（原缺出处，今见《录异记》四）
狄仁杰祠
魏州南郭狄仁杰庙，即生祠堂也。天后朝，仁杰为魏州刺史，有善政，吏民为之立生祠。及入朝，魏之士女，每至月首，皆诣祠奠醊。仁杰方朝，是日亦有醉色。天后素知仁杰初不饮酒，诘之，具以事对。天后使验问，乃信。庄宗观霸河朔，尝有人醉宿庙廊之下。夜分即醒。见有人于堂陛下，罄折咨事，堂中有人问之，对曰：奉符于魏州索万人。堂中语曰：此州虚耗，灾祸频仍，移于他处。此人曰：诺。请往白之。遂去。少顷复至，则曰：已移命于镇州矣。语竟不见。是岁，庄宗分兵讨镇州，至于攻下，两军所杀甚众焉。（出《玉堂闲话》）
葛氏妇
兖之东钞里泗水上有亭，亭下有天齐王祠，中有三郎君祠神者。巫云，天齐王之爱子，其神甚灵异。（子其神甚灵异六字原空缺，据黄本补。）相传岱宗之下，樵童牧竖，或有逢羽猎者，骑从华丽，有如（有如二字原空缺。据黄本补。）侯王，即此神也。鲁人畏敬，过于天齐。朱梁时，葛周镇兖部署，尝举家妇女游于泗亭，遂至神祠。周有子十二郎者，其妇美容止，拜于三郎君前，熟视而退。俄而病心痛，踣地闷绝久之。举族大悸，即祷神，有顷乃瘳。自是神情失常，梦寐恍惚，尝与神遇。其家惧，送妇往东京以避之。未几，其神亦至，谓妇曰：吾寻汝久矣，今复相遇。其后信宿辄来，每神将至，妇则先伸欠呵嚏，谓侍者曰：彼已至矣。即起入帷中，侍者属耳伺之，则闻私窃语笑，逡巡方去。率以为常。其夫畏神，竟不敢与妇同居，久之妇卒。（出《玉堂闲话》）
马希声
湖南马希声，嗣父位。连年亢旱，祈祷不应。乃封闭南岳司天王庙，及境内神祠。竟亦不雨。其兄希振，入谏之，饮酒至中夜而退。闻堂前喧噪，连召希振复入，见希声倒立于阶下，衣裳不披，其首已碎。令亲信舆上，以帛蒙首。翌日发丧，以弟希范嗣位。先是大将周达，自南岳回，见江上云雾中，拥执希声而去，秘不敢言。夕有物如黑幕，突入空堂，即时而卒。（出《北梦琐言》）
庞式
唐长兴三年，进士庞式，疑业于嵩阳观之侧，临水结庵以居。一日，晨往前村未返。庵内唯薛生，东郡人也，少年纯悫，师事于式。晨兴，就涧水盥漱毕，见庵之东南林内，有五人，皆星冠霞帔，或缝掖之衣，衣各一色，神彩俊拔，语音清响，目光射人，香闻十余步。薛生惊异，遍拜之。问薛曰：尔何人？生具以对。又问：尔能随吾去否？薛辞以父母年老，期之异日。又曰：尔既不去，吾当书尔之背志之。遂令肉袒。唯觉其背上如风之吹，书毕，却入林中，并失其处。斯须庞式至，具述，且示之背，见朱书字一行，字体杂以篆籀，唯两字稍若官体贵人字，余皆不别。薛生又以手扪之，数字拿破，色鲜如血，数日，香尚不销。后庞式登第，除乐乡县令，为叛帅安从进所杀，薛氏子寻归滑台，殂于家。（出《玉堂闲话》）
