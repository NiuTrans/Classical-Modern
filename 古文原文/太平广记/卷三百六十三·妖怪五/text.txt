韦滂柳氏王诉李哲卢瑗庐江民扬州塔高邮寺刘积中
韦滂
唐大历中，士人韦滂，膂力过人，夜行一无所惧。善骑射，每以弓矢随行。非止取鸟兽烹灸，至于蛇蝎、蚯蚓、蜣螂、蝼蛄之类，见之则食。尝于京师暮行，鼓声向绝，主人尚远，将求宿，不知何诣。忽见市中一衣冠家，移家出宅。子弟欲锁门。滂求寄宿，主人曰：此宅邻家有丧，俗云，妨杀入宅，当损人物。今将家口于侧近亲故家避之，明日即归。不可不以奉白也。韦曰：但许寄宿，复何害也。杀鬼吾自当之。主人遂引韦入宅，开堂厨，示以床榻，饮食皆备。滂令仆使歇马槽上，置烛灯于堂中，又使入厨具食。食讫，令仆夫宿于别屋，滂列床于堂，开其双扉，息烛张弓，坐以伺之。至三更欲尽，忽见一光，如大盘，自空飞下厅北门扉下，照耀如火。滂见尤喜，于暗中，引满射之，一箭正中，爆然有声。火乃掣掣如动，连射三箭，光色渐微，已不能动。携弓直往拔箭，光物堕地。滂呼奴，取火照之，乃一团肉，四向有眼，眼数开动，即光。滂笑曰：杀鬼之言，果不虚也。乃令奴烹之。而肉味馨香极甚。煮令过熟，乃切割，为挚挚之，尤觉芳美。乃沾奴仆，留半呈主人。至明，主人归，见韦生，喜其无恙。韦乃说得杀鬼，献所留之肉，主人惊叹而已。（出《原化记》）
柳氏
唐大历中，有士人，庄在渭南，遇疾卒于京。妻柳氏，因庄居。有一子，年十一二。夏夜，其子忽恐悸不眠，三更后，见一老人，白衣，两牙出吻外。熟视之，良久渐近前。有婢眠熟，因扼（因扼二字原阙，据明抄本补。）其喉，咬然有声，衣随手碎，攫食之。须臾骨露，乃举起，饮其五藏。见老人口大如箕，子方叫，一无所见。婢已骨矣。数月后，亦无他，士人祥斋。日暮，柳氏露坐纳凉，有胡蜂绕其首面，柳氏以扇击堕地，乃胡桃也。柳氏取置堂中，遂长。初如拳如碗，惊顾之际，已如盘矣。嚗然分为两扇，空中转轮，声如分蜂，忽合于柳氏首，柳氏碎首，齿著于树，其物飞去。竟不知何怪也。（出《酉阳杂俎》）
王诉
建中三年，前杨府功曹王诉，自冬调选，至四月，寂无音书。其妻扶风窦氏，忧甚。有二女，皆国色。忽闻门有卖卜女巫包九娘者，过其巷，人皆推占事中，遂召卜焉。九娘设香水讫，俄闻空间有一人下，九娘曰：三郎来，与夫人看功曾有何事？更无音书，早晚合归！言讫而去。经数刻，忽空中宛转而下，至九娘喉中曰：娘子酬答何物？阿郎归甚平安。今日在西市绢行举钱，共四人长行。缘选场用策子，被人告，所以不得见官。作行李次，密书之。五月二十三日初明，诉奄至宅。窦氏甚喜。坐讫，便问：君何故用策子，令选事不成？又于某月日西市举钱，共四人长行。诉自以不附书，愕然惊异，妻遂话女巫之事。即令召巫来，曰：忽忧，来年必得好官。今日西北上有人牵二水牛，患脚，可勿争价买取。旬月间，应得数倍利。至时，果有人牵跛牛过，即以四千贯买。经六七日，甚肥壮，足亦无损。同曲磨家，二牛暴死，卒不可市，遂以十五千求买。初诉宅在庆云寺西，巫忽曰：可速卖此宅。如言货之，得钱十五万，又令于河东，月僦一宅，贮一年已来储。然后买竹，作粗笼子，可盛五六斗者，积之不知其数。明年春，连帅陈少游，议筑广陵城，取诉旧居，给以半价。又运土筑笼，每笼三十文，计资七八万，始于河东买宅。神巫不从包九娘而自至，曰：某姓孙，名思儿，寄住巴陵。欠包九娘钱，今已偿足。与之别归，故来辞耳。吁嗟久之，不见其形。窦氏感其所谋，谓曰：汝何不且住，不然，吾养汝为儿，可乎？思儿曰：娘子既许，某更何愁？可为作一小纸屋，安于堂檐。每食时，与少食，即足矣。窦氏依之。月余，遇秋风飘雨，中夜长叹，窦氏乃曰：今与汝为母子，何所中外？不然，向吾床头柜上安居，可乎？思儿又喜，是夕移入。便问拜两娣，不见形，但闻其言。诉长女好戏，因谓曰：娣与尔索一新妇。于是纸画一女，布綵缋。思儿曰：请如小娣装素。其女亦戏曰：依尔意。其夜言笑，如有所对。即云：新妇参二姑姑。诉堂妹事韩家，住南堰，新有分娩。二女作绣鞋，欲遗之。方命青衣装，思儿笑，二女问笑何事，答曰：孙儿一足肿，难著绣鞋。窦氏始恶之，思儿已知，更数日，乃告辞，云：且归巴陵，蒙二娣与娶新妇，便欲将去。望（望原作诉，据明抄本改。）与令一船子，长二尺已来。令娣监将香火，送至扬子江，为幸足矣！窦氏从其请。二女又与一幅绢，画其夫妻相对。思儿着绿秉板。具小船上拜别。自其去也，二女皆若神不足者。二年，长女嫁外兄，亲礼夜，卒于帐门。以烛照之，其形若黄叶尔。小女适张初，初嫁亦如其娣，诉终山阳郡司马。（出《乾鐉子》）
李哲
唐贞元四年春，常州录事参军李哲家于丹阳县东郭。去五里有庄，多茅舍，昼日无何，有火自焚，救之而灭。视地，麻屦迹广尺余，意为盗，索之无状。旬时屡灾而易扑，方悟其妖异。后乃有投掷空间，家人怖悸。辄失衣物。有乳母阿万者，性通鬼神，常见一丈夫，出入随之。或为胡形，须髯伟然，羔裘貂帽，间以朱紫，倏闪出来，哲晚习《春秋》于阁，阿万见胡人窃书一卷而去，驰报哲。哲阅书，欠一卷，方祝祈之，须臾，书复帙中，亦无损污。李氏患之，意其庭竹耸茂，鬼魅可栖，潜议伐去之，以植桃。忽于庭中得一书；闻君议伐竹种桃，尽为竹筹。州下粟方贱，一船竹可贸一船粟，幸速图之。其笔札不工，纸方数寸。哲兄子士温、士儒，并刚勇。常骂之。辄失冠履。后稍祈之，而归所失。复投书曰：惟圣罔念作狂，唯狂克念作圣，君始骂我而见祈，今并还之。书后言墨荻君状。居旬，邻人盗哲犬，杀而食之。事发，又得一书曰：里仁为美，择不处仁，焉得智？数旬之后，其家失物至多，家人意其鬼为盗，又一书言：刘长卿诗曰： 直氏偷金枉，君谓我为盗。 今既得盗，如之何？士温、士儒竟扜御之。是（是原作见，据明抄本改。）夏夜，士温醉卧，背烛床头。见一丈夫，自门直入，不虞有人，因至烛前。士温忽跃身擒之，果获，烛亦灭。于暗中扜御尽力，久之，喀喀有声，烛至坚渐。是一瓦，瓦背画作眉目，以纸为头巾，衣一小儿衣，又以妇人披帛，缠头数匝，方结之。李氏遂钉于柱，碎之，数日外，有妇人丧服哭于圃，言杀我夫。明日哭于庭，乃投书曰：谚所谓 一鸡死，一鸡鸣 。吾属百户，当相报耳。如是往来如初，尝取人衣著中（中字原阙，据明抄本补。）庭（庭下原有书字，据明抄本删。）树，扶疏莫知所由也，求而遂解之。又以大器物投小器物中，出入不碍。旬时，士儒又张灯，见一妇人外来，戏烛下，复为士儒擒焉。扜力良久，杀而硬，烛之，亦瓦而衣也，遂末之。而明日复有其类哀哭。常畏三侄。呼为二郎。二郎至。即不多来。李氏潜欲徙其居。而得一书曰：闻君欲徙居，吾已先至其所矣。李氏有二老犬，一名韩儿，一名猛子，自有此妖，不复食，常摇尾戏于空暗处，遂毙之。自后家有窃议事，魅莫能知之。一书：自无韩大猛二，吾属无依。又家人自郭返，至其里，见二丈夫于道侧，迎问家人曰：闻尔家有怪异，若之何？遂以事答，及行，顾已不见。李氏于润州迎山人韦士昌，士昌以符置诸瓦棂间，以压之。鬼书至曰：符至圣也，而置之屋上，不亦轻为。士昌无能为，乃去。闻淮楚有卫生者，久于咒术，乃邀之。卫生至，其鬼颇惮之，其来稍疏。卫生乃设道场，以考召。置箱于坛中，宿昔箱中得一状，状件所失物，云：若干物已货讫，（讫原作记，据明抄本改。）得钱（钱下原有中字，据明抄本删。）若干；买果子及梳子等食讫，其余若干，并送还。验其物，悉在箱中。又言：失铛子，其实不取，请问诸水滨。状言孤腾腞等状，自此更不复来。异日，于河中果得铛子，（子原作自等，据明抄本改。）乃验水滨之说也。（出《通幽记》）
卢瑗
贞元九年，前亳州刺史卢瑗家于东都康裕坊。瑗父正病卒，后两日正昼，忽有大鸟色苍，飞于庭，巡翔空间。度其影，可阔丈四五，家人咸见。顷之，飞入西南隅井中，久而飞出。人往视之，其井水已竭，中获二卵，大如斗。将出破之，血流数斗。至明，忽闻堂西奥，有一女人哭。往看，见一女子，年可十八九，乌巾帽首，哭转哀厉。问其所从来，徐徐出就东间，乃言曰：吾诞子井中，何敢取杀？言毕，却往西间，拽其尸，如糜散之，讫，奋臂而去，出门而灭。其家大震惧，取所留卵，却送于野，使人驰问桑道茂。道茂令禳谢之，后亦无徵祥，而莫测其异也。（出《通幽记》）
庐江民
贞元中，有庐江都民，因采樵至山。会日暮，忽见一胡人，长丈余，自山崦中出，衣黑衣，执弓矢。民大恐，遽走匿古木中，窥之，胡人伫望良久，忽东向发一矢。民随望之，见百步外有一物，状类人，举体黄毛数寸，蒙乌巾而立。矢中其腹，辄不动。胡人笑曰：果非吾所及。遂去。又一胡，亦长丈余，魁伟愈于前者。亦执弧矢，东望而射，中其物之胸，亦不动。胡人又曰：非将军不可。又去。俄有胡人数十，衣黑，臂弓腰矢，若前驱者。又见一巨人，长数丈，被紫衣，状貌极异，缓步而来。民见之，不觉懔然。巨胡东望，谓其前驱者曰：射其喉。群胡欲争射之。巨胡诫曰：非雄舒莫可。他胡皆退，有一胡前，引满一发，遂中其喉。其物亦不惧，徐以手拔去三矢，持一巨砾，西向而来，胡人皆有惧色。前白巨胡：事迫矣，不如降之。巨胡即命呼曰：将军愿降。其物乃投砾于地，自去其中，状如妇人，无发。至群胡前，尽收夺所执弓矢，皆折之。遂令巨胡跪于地，以手连掌其颊。胡人哀祈，称死罪者数四，方释之。诸胡高拱而立，不敢辄动。其物徐以巾蒙首，东望而去。胡人相贺曰：赖今日甲子耳，不然，吾辈其死乎。既而俱拜于巨胡前，巨胡颔之。良久，遂导而入山崦。时欲昏黑，民雨汗而归，竟不知其何物也。（出《宣室志》）
扬州塔
谘议朱景玄，见鲍容说，（说原作记，据明抄本改。）陈少游在扬州时，东市塔影忽倒。老人言，海影翻则如此。（出《酉阳杂俎》）
高邮寺
高邮县有一寺，不记名。讲堂西壁枕道，每日晚，人马车轝影，悉透壁上。衣红紫者，影中鲁莽可辨。壁厚数尺，难以理究。辰午之时则无，相传如此。二十余年，或一年半年不见。（出《酉阳杂俎》）
刘积中
刘积中，常于西京近县庄居。妻病亟，未眠，忽有妇人，白首，长才三尺，自灯影中出，谓刘曰：夫人病，唯我能理，何不祈我？刘素刚，咄之。姥徐戟手曰：勿悔勿悔。遂灭，妻因暴心痛，殆将卒，刘不得已，祝之。言已复出，刘揖之坐。乃索茶一瓯，向日如咒状，顾令灌夫人，茶才入口，痛愈。后时时辄出，家人亦不之惧。经年，复谓刘曰：我有女子及笄，烦主人求一佳婿。刘笑曰：人鬼路殊，难遂所托。姥曰：非求人也，但为刻桐木稍工者，可矣。刘许诺，因为具之。经宿，木人失矣。又谓刘曰：兼烦主人作铺公铺母，若可，某夕，我自具车舆奉迎。刘心计无奈之何，亦许之。至一日，过酉。有仆马车乘至门，姥亦至曰：主人可往。刘与妻各登其车马，天黑至一处，朱门崇墉，笼烛列迎，宾客供帐之盛，如王公家。引刘至一厅，朱紫数十，有相识者，有已殁者，各相视无言。妻至一堂，蜡炬如臂，锦翠争焕，亦有妇人数十，存殁相识各半，但相识而已。及五更，刘与妻恍惚，却还至家。如醉醒，十不记其一二。数日，姥复来拜谢曰：我小女成长，今复托主人。刘不耐，以枕抵之曰：老魅，敢如此扰之。姥随枕而灭，妻随疾发。刘与男女酹地祷之，不复出矣。妻竟以心痛卒。刘妹复病心痛，刘欲徙居，一切物胶着其处，轻若履屐，亦不可举。迎道流上章，梵僧持咒，悉不禁。刘常暇日读药方，其婢小碧，自外来，垂手缓步，大言：刘四，颇忆平昔无。既而嘶咽曰：省躬近从泰山回，路逢飞天野叉，携贤妹心肝，我已夺得。因举袖，袖中蠕蠕有物。左顾似有所命，曰：可为安置。又觉袖中风生，冲帘幌。婢入堂中，乃对刘坐，问存殁，叙平生事。刘与杜省躬同年及第，友善，其婢举止笑语，无不肖也。顷曰：我有事，不可久留。执刘手呜咽，刘亦悲不自胜。婢忽倒，及觉，一无所记，其妹亦自此无恙。（出《酉阳杂俎》）
