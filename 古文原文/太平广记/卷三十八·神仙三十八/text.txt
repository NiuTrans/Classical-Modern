李泌
李泌字长源，赵郡中山人也。六代祖弼，唐太师。父承休，唐吴房令。休娶汝南周氏。
初，周氏尚幼，有异僧僧伽泗上来，见而奇之。且曰： 此女后当归李氏，而生三子，其最小者，慎勿以紫衣衣之，当起家金紫，为帝王师。 及周氏既娠泌，凡三周年，方寤而生。
泌生而发至于眉。先是周每产，必累日困惫，唯娩泌独无恙，由是小字为顺。
泌幼而聪敏，书一览必能诵，六七岁学属文。
开元十六年，玄宗御楼大酺，夜于楼下置高坐，召三教讲论。泌姑子员俶，年九岁，潜求姑备儒服，夜升高坐，词辨锋起，谭者皆屈。玄宗奇之，召入楼中，问姓名。乃曰： 半千之孙，宜其若是。 因问外更有奇童如儿者乎。对曰： 舅子顺，年七岁，能赋敏捷。 问其宅居所在，命中人潜伺于门，抱之以入，戒勿令其家知。
玄宗方与张说观棋，中人抱泌至。俶与刘晏，偕在帝侧。及玄宗见泌，谓说曰： 后来者与前儿绝殊，仪状真国器也。 说曰： 诚然。 遂命说试为诗。即令詠方圆动静。泌曰。愿闻其状。说应曰： 方如棋局，圆如棋子，动如棋生，静如棋死。 说以其幼，仍教之曰： 但可以意虚作，不得更实道棋字。 泌曰： 随意即甚易耳。 玄宗笑曰： 精神全大于身。 泌乃言曰： 方如行义，圆如用智，动如逞才，静如遂意。 说因贺曰： 圣代嘉瑞也。 玄宗大悦，抱于怀，抚其头，命果饵啗之。遂送忠王院，两月方归。仍赐衣物及綵数十。且谕其家曰： 年小，恐于儿有损，未能与官。当善视之，乃国器也。 
由是张说邀至其宅，命其子均、垍，相与若师友，情义甚狎。张九龄、贺知章、张庭珪、韦虚心，一见皆倾心爱重。贺知章尝曰： 此捀子目如秋水，必当拜卿相。 张说曰： 昨者上欲官之。某言未可。盖惜之，待其成器耳。 
当其为儿童时，身轻，能于屏风上立，薰笼上行。道者云： 年十五必白日升天。 
父母保惜，亲族怜爱，闻之，皆若有甚厄也。一旦空中有异香之气，及音乐之声，李公之血属，必迎骂之。
至其年八月十五日，笙歌在室，时有彩云挂于庭树。李公之亲爱，乃多捣蒜韭，至数斛，伺其异音奇香至，潜令人登屋，以巨杓飏浓蒜泼之，香乐遂散，自此更不复至。
后二年，赋长歌行曰： 天覆吾，地载吾，天地生吾有意无。不然绝粒升天衢，不然鸣珂游帝都。焉能不贵复不去，空作昂藏一丈夫。一丈夫兮一丈夫，平生志气是良图。请君看取百年事，业就扁舟泛五湖。 诗成，传写之者莫不称赏。张九龄见，独诫之曰： 早得美名，必有所折。宜自韬晦，斯尽善矣。藏器于身，古人所重，况童子耶！但当为诗以赏风景，詠古贤，勿自扬己为妙。 泌泣谢之。
尔后为文，不复自言。九龄尤喜其有心，言前途不可量也。又尝以直言矰讽九龄。九龄感之。遂呼为小友。九龄出荆州，邀至郡经年，就于东都肄业。遂游衡山、嵩山。因遇神仙桓真人、羡门子、安期先生降之。羽车幢节，流云神光，照灼山谷，将曙乃去，仍授以长生羽化服饵之道。且戒之曰： 太上有命，以国祚中危，朝廷多难，宜以文武之道，佐佑人主，功及生灵，然后可登真脱屣耳。 自是多绝粒咽气，修黄光谷神之要。
及归京师，宁王延于第。玉真公主以弟呼之，特加敬异。常赋诗，必播于王公乐章。及丁父忧，绝食柴毁。服阕，复游嵩华终南，不顾名禄。
天宝十载，玄宗访召入内，献《明堂九鼎》议。应制作《皇唐圣祚》文，多讲道谈经。
肃宗为太子，敕与太子诸王为布衣交，为杨国忠所忌，以其所作感遇诗，谤议时政，构而陷之，诏于蕲春郡安置。
天宝十二载，母周亡，归家，太子诸王皆使吊祭。寻禄山陷潼关，玄宗肃宗分道巡狩，泌尝窃赋诗，有匡复意。虢王巨为河洛节度使，使人求泌于嵩少间。会肃宗手札至，虢王备车马送至灵武。肃宗延于卧内，动静顾问，规画大计，遂复两都。泌与上寝则对榻，出则联镳。
代宗时为广平王，领天下兵马元帅，诏授侍谋军国天下兵马元帅府行军长史、判行军事，仍于禁中安置。崔圆、房琯自蜀至，册肃宗为皇帝，并赐泌手诏衣马枕被等。
既立大功，而幸臣李辅国害其能，将不利之。因表乞游衡岳。优诏许之，给以三品禄俸。山居累年，夜为寇所害，投之深谷中。及明，乃攀缘他径而出。为槁叶所藉，略无所损。
初，肃宗之在灵武也，常忧诸将李郭等，皆已为三公宰相，崇重既极，虑收复后无以复为赏也。泌对曰： 前代爵以报功，官以任能。自尧舜以至三代，皆所不易。今收复后，若赏以茅土，不过二三百户一小州，岂难制乎？ 肃宗曰： 甚善。 因曰： 若臣之所愿，则特与他人异。 肃宗曰： 何也？ 泌曰： 臣绝粒无家，禄位与茅土，皆非所欲。为陛下帷幄运筹，收京师后，但枕天子膝睡一觉，使有司奏客星犯帝座，一动天文足矣。 肃宗大笑。
及南幸扶风，每顿，必令泌领元帅兵先发清行宫，收管钥，奏报，然后肃宗至。至保定郡，泌稍懈，先于本院寐。肃宗来入院，不令人惊之，登床，捧泌首置于膝。良久方觉。上曰： 天子膝已枕矣，克复之期，当在何时？可促偿之。 泌遽起谢恩。肃宗持之不许。因对曰： 是行也，以臣观之，假九庙之灵，乘一人之威，当如郡名，必保定矣。 
既达扶风，旬日而西域河陇之师皆会，江淮庸调亦相继而至，肃宗大悦。又肃宗尝夜坐，召颖王等三弟，同于地炉罽毯上食，以泌多绝粒，肃宗每自为烧二梨以赐泌，时颖王持恩固求，肃宗不与，曰： 汝饱食肉，先生绝粒，何乃争此耶！ 颖王曰： 臣等试大家心，何乃偏耶！不然，三弟共乞一颗。 肃宗亦不许，别命他果以赐之。王等又曰： 臣等以大家自烧故乞，他果何用？ 因曰： 先生恩渥如此，臣等请联句，以为他年故事。 
颖王曰： 先生年几许，颜色似童儿。 
其次信王曰： 夜抱九仙骨，朝披一品衣。 
其次益王曰： 不食千钟粟，唯餐两颗梨。 
既而三王请成之。肃宗因曰： 天生此间气，助我化无为。 
泌起谢。肃宗又不许曰：汝之居山也，栖遁幽林，不交人事；居内也，密谋匡救，动合玄机，社稷之镇也。泌恩渥隆异，故元载、辅国之辈，嫉之若仇。
代宗即位，累有颁钖，中使旁午于道，别号天柱峰中岳先生，赐朝天玉简。已而征入翰林。元载奏以朝散大夫检校秘书少监，为江西观察判官。载伏诛，追复京师，又为常衮所嫉，除楚州刺史。未行，改丰、朗二州团练使，兼御史中丞，又改授杭州，所至称理。兴元初，征赴行在，迁左散骑常侍，寻除陕府长史，充（ 充 原作 先 ，据唐书一三○泌传改。）陕虢防御使。陈许戍卒三千，自京西逃归，至陕州界，泌潜师险隘，尽破之。又开三门陆运一十八里，漕米无砥柱之患，大济京师。二年六月。就拜中书侍郎平章事，加崇文馆大学士，修国史，封邺侯。
时顺宗在春宫，妃萧氏母郜国公主，交通于外，上疑其有他志，连坐贬黜者数人，皇储危惧，泌周旋陈奏，德宗意乃解，颇有谠正之风。
五年春，德宗以二月一日为中和节，泌奏今有司上农书，献穜稑之种，王公戚里上春服，士庶乃各相问讯，泌又作中和酒，祭勾芒神，以祈年谷，至今行之。泌旷达敏辨，好大言。自出入中禁，累为权臣所挤，恒由智免，终以言论纵横，上悟圣主，以跻相位。
是岁三月薨，赠太子太傅。
是月中使林远，于蓝关逆旅遇泌，单骑常服，言暂往衡山，话四朝之重遇，惨然久之而别。远到长安，方闻其薨。德宗闻之，尤加怆异。曰： 先生自言，当匡佐四圣而复脱屣也，斯言验矣。 
泌自丁家艰，无复名宦之冀，服气修道，周游名山，诣南岳张先生受录。德宗追谥张为玄和先生。又与明瓒禅师游，著《明心论》。明瓒释徒谓之懒残，泌尝读书衡岳寺，异其所为，曰： 非凡人也，听其中宵梵唱，响彻山林。 
泌颇知音，能辩休戚，谓懒残经音，先凄怆而后喜悦，必谪坠之人，时至将去矣。 候中夜，潜往谒之。懒残命坐，拨火出芋以馅之。谓泌曰： 慎勿多言，领取十年宰相。 泌拜而退。
天宝八载，在表兄郑叔则家，已绝粒多岁，身轻，能自屏风上，引指使气，吹烛可灭。每导引，骨节皆珊然有声，时人谓之锁子骨。在郑家时，忽两日冥然，不知人事。既寤，见身自顶踊出三二寸，傍有灵仙，挥手动目，如相勉助者，如自足及顶。乃念言大事未毕，复有庭闱之恋，愿终家事。于是在傍者皆见一人，仪状甚巨，衣冠如帝王者，前有妇人，礼服而跪。如帝王者责曰： 情之未得，因欲令来，使劳灵仙之重。 跪者对曰： 不然，且教伊近天子。 于是遂寤。
后二岁，为玄宗所召。后常有隐者八人，容服甚异，来过郑家，数自言仙法严备，事无不至。临去叹曰： 俗缘竟未尽，可惜心与骨耳。 泌求随去。曰： 不可！姑与他为却宰相耳。 出门不复见。因作八公诗叙之。复有隐者，携一男六七岁来过，云： 有故，须南行，旬月当还。缘此男有痢疾，既同是道者，愿且寄之。 又留一函曰： 若疾不起，望以此瘗之。 既许，乃问男曰： 不骄留此得乎？ 曰： 可。 遂去。泌求药疗之，终不愈。八九日而殂，即以函盛，瘗庭中蔷薇架下。累月，其人竟不回，试发函视之。有一黑石，天然中方，上有字如锥画云： 神真炼形年未足，化为我子功相续。丞相瘗之刻玄玉，仙路何长死何促。 
泌每访隐选异，采怪木蟠枝，持以隐居，号曰养和，人至今效而为之，乃作《养和篇》，以献肃宗。泌去三四载，二圣登遐，代宗践祚，乃诏追至阙，舍于蓬莱殿延喜阁。由给事以上及方镇除降，（ 降 字原缺，据明抄本补。）代宗必令商量。军国大事，亦皆泌参决。因语及建宁王灵武之功，请加赠太子。代宗感悼久之，云： 吾弟之功，非先生则世人不知，岂止赠太子也！ 即敕于彭原迎丧，赠承天皇帝，葬齐陵。引至城门，奏以龙輀不动，代宗自蓬莱院谓曰： 吾弟似欲见先生。宜速往酹祝，兼宣朕意。且吾弟定策大功，追加大号。时人未知，可作一文，以传不朽，用慰玄魂。 泌曰： 已发引矣。他文不及作，挽歌词可乎？ 代宗曰： 可。 即于御前制之，词甚凄怆。代宗览之而泣，命中人弛授挽者。泌至，宣代宗命祝酹，歌此二章。于是龙輴行疾如风，都人观之，莫不感涕。
先是，建宁王倓，有艰难定策之功，于代宗为弟。人或谮于肃宗云： 有图嗣害兄之心。 遂遇害。及肃宗追悟倓无罪，泌虑复及诸王，因事言曰： 昔高宗有子八人，皇祖睿宗最幼。武后生者，自为行第，故皇祖第四。长曰孝敬皇帝，监国而仁明，为武后所忌而鸩之。次曰雍王贤，为太子，中宗、睿宗常所不安，晨夕忧惧，虽父母之前，无由敢言，乃作黄台摘词，令乐人歌之，欲微悟父母之意，冀天皇天后闻之。歌曰： 种瓜黄台下，瓜熟子离离。一摘使瓜好，再摘令瓜稀。三摘犹尚可，四摘抱蔓归。然太子竟亦流废，终于黔州。建宁之事，已一摘矣，慎无再摘。 肃宗曰： 先生忠于宗社，忧朕家事，言皆为国龟镜，岂可暂离朕耶？ 
时玄宗有诰，只要剑南一道自奉，未议北回。泌请肃宗奉表，请归东宫。次作功臣表，述马嵬灵武之事，请上皇还京。初肃宗表至，玄宗徘徊表决。及功臣表至，乃大喜曰： 吾方得为天子父。 下诰定行日，且曰： 必李泌也。 肃宗召泌，且泣且喜曰： 上皇已下诏还京，皆卿力也。 
又天宝末，员外郎窦庭芝分司洛邑，常敬事卜者葫芦生。每言吉凶，无不中者。一旦凌晨，生至窦门，颇甚嗟叹。庭芝请问，良久乃言： 君家大祸将成。 举家啼泣，请问求生之路。生曰： 若非遇中黄君，但见鬼谷子，亦可无患矣。 生乃具述形貌服饰，仍戒以浃旬求之。于是与昆弟群从奴仆，晓夕求访，殆遍洛下。
时泌居于河清，因省亲友，策蹇入洛，至中桥，遇京尹避道。所乘骡忽惊轶而走，径入庭芝所居，与仆者共造其门。车马罗列将出，忽见泌，皆惊愕而退。俄有人云： 分司窦员外宅，所失骡收在马厩，请客入座，主人当愿修谒。 泌不得已就其厅。庭芝即出，降阶载拜。延接殷勤，遂至信宿。至于妻子，咸备家人之礼。数日告去，赠遗殊厚。但云： 遭遇之辰，愿以一家奉托。 
时泌居于河清，信使旁午于道。庭芝初与泌相值，葫芦生适在其家，云： 既遇斯人，无复忧矣。 及朱泚构逆，庭芝方廉察陕西，车驾出幸奉天，遂于贼庭归款。銮舆反正，德宗首令诛之。时泌自南岳徵还行在，便为宰相。因第臣僚罪状，遂请庭芝减死。德宗意不解，云： 卿以为宁王姻懿耶？宁王以庭芝妹为妃，以此论之，尤为不可。然莫有他事，俾其全否。卿但言之。 于是具以前事闻。由是特原其罪。泌始奏，上密遣中使乘传，于陕问之。庭芝录奏其事。德宗曰： 言中黄君，盖指朕耶？未知呼卿为鬼谷子，何也？ 或曰： 泌先茔在河清谷前鬼谷，恐以此言之也。 兴元四年二月，德宗谓泌曰： 朕即位以来，宰相皆须姑息，不得与其较量理道。自用卿以来，方豁朕意，是乃天授卿于朕耳。虽夷吾骐骥，傅说霖雨，何可以及兹！ 其军谋相业，载如国史；事迹终始，具邺侯传。泌有集二十卷，行于世。（出《邺侯外传》）
