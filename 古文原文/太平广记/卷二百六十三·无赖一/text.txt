刘诚之宗玄成孟神爽飞骑席人韩令珪李宏长孙昕张易之兄弟权怀恩宋之逊张干等彭先觉张德士子吞舍利刘子振荆州鬻札者
刘诚之
唐天授年，彭城刘诚之，粗险不调，高言庳语，凌上忽下，恐吓财物，口无关钥，妄说袄灾。从万年县尉常彦玮，索钱一百千。云：我是刘果毅，当与富贵。彦玮进状告之。上令二给事先入彦玮房中，下帘坐窗下听之。有顷，诚之及户千仞至，于厅上坐，谈话。彦玮引之说国家长短，无所忌讳，给使一一纸笔抄之以进。上怒，令金吾捕捉。亲问之，具承。遂腰斩诚之，千仞处绞，授彦玮侍御史。（出《朝野佥载》）
宗玄成
唐老三卫宗玄成，邢州南和人。祖齐黄门侍郎。玄成性粗猛，禀气凶豪，凌轹乡村，横行州县。纪王为邢州刺史，玄成与之抗行。李备为南和令，闻之，每降阶引接。分庭抗礼，务在招延，养成其恶。属河朔失稔，开仓赈给，玄成依势，作威乡野，强乞粟一石。备与客对，不命，玄成乃门外扬声，奋臂直入。备集门内典正一百余人，举牒推穷，强乞是实。初令项上著鏁，后却鏁上著枷，文案既周，且决六十，杖下气绝。无敢言者。（出《朝野佥载》）
孟神爽
孟神爽，扬州人，禀性狼戾，执心鸩毒，巡市索物，应声即来；入邸须钱，随口而至。长史县令，高揖待之，丞尉判司，颔之而已。张潜为扬州刺史，闻其暴乱，遣江都县令店上捉来。拖入府门，高声唱速付法曹李广业推鞠。密事并虚，准敕决百，杖下卒。（出《朝佥载》）
飞骑席人
则天之废庐陵也。飞骑十余人于客户坊同饮，有一人曰：早知今日无功赏，不及扶竖庐陵。席上一人起出，北门进状告之。席未散，并擒送羽林。鞠问皆实。告者授五品，言者斩，自余知反不告，坐绞。（出《朝野佥载》）
韩令珪
周令史韩令珪耐羞耻，厚貌强梁。王公贵人，皆呼次第。平生未面，亦强干之。曾选，于陆元方下引铨。时舍人王勮夺情，与陆同厅而坐。珪佯惊曰：未见王五。勮便降阶（阶原作皆，据黄本改）悯然（然原作默，据黄本改），令珪颦眉蹙刺，相尉而去。陆与王有旧，对面留住，问：勮是谁？莫之识也。后吓人事败，于朝堂决杖。遥呼河内王曰：大哥何不相救？懿宗目之曰：我不识汝。催杖苦鞭，杖下取死。（出《朝野佥载》）
李宏
唐李宏，汴州浚仪人也。凶悖无赖。狠戾不仁。每高鞍壮马。巡坊历店，唬庸调租船纲典，动盈数百贯。强贷商人巨万。竟无一还。商旅惊波，行纲侧胆。任正理为汴州刺史，上十（十原作下。据黄本改。）余日，遣手力捉来，责情决六十。杖下而死。工商客生，酣饮相欢。远近闻之，莫不称快。（出《朝野佥载》）
长孙昕
唐长孙昕，皇后之妹夫。与妻表兄杨仙玉乘马二十余骑。并列（并列二字原空缺，据黄本补）瓜挝，于街中行。御史大夫李杰在坊中内参姨母，僮仆在门外。昕与仙郎，使奴打杰左右。杰出来，并波按顿。须臾。金吾及万年县官并到，送县禁之。昕妻父王开府，将二百百骑，劫昕等去。杰与金吾、万年，以状闻上，奏敕断昕杀，积杖至数百而卒。（出《朝野佥载》）
张易之兄弟
张易之兄弟骄贵，强夺庄宅奴婢姬妾，不可胜数。昌期于万年县街内行，逢一女人，婿抱儿相逐。昌期马鞭拨其头巾，女妇骂之。昌期顾谓奴曰：横驮将来。婿投匦三四状，并不出。昌期捉送万年县，诬以他罪，决死之。昌仪常谓人曰：丈夫当如此，今时千人推我不倒，及其败也，万人擎我不能起。俄而事败，兄弟俱斩。（出《朝野佥载》）
权怀恩
唐邢州刺史权怀恩，无赖，除洛州长史。州差参军刘犬子迎，至怀州路次拜。怀恩突过，不与语。步趁二百余步，亦不遣乘马。犬子觉不似，乃自上马驰之。至驿，令脱靴讫，谓曰：洛州几个参军？对曰：正员六人，员外一人。怀恩曰：何得有外员？对曰：余一员，遣与长史脱靴。怀恩惊曰：君谁家儿？对曰：阿父为仆射。怀恩抚然而去。仆射刘仁轨谓曰：公草里刺史，至神州，不可造次。参军虽卑微（微原作维，据黄本改），岂可令脱靴耶？怀恩惭，请假不复出，旬日为益州刺史。（出《朝野佥载》）
宋之逊
唐洛阳丞宋之逊，太常主簿之问弟。罗织杀驸马王同皎。初，之逊谄附张易之兄弟，出为兖州司仓，遂亡而归，王同皎匿之于小房。同皎慷慨之士也，忿逆韦与武三思乱国，与一二所亲论之，每至切齿。之逊于帘下窃听之，遣侄昙，上书告之，以希韦之旨。武三思等果大怒，奏诛同皎之党。兄弟并授五品官，之逊为光禄丞，之问为鸿胪丞，昙为尚衣奉御。天下怨之，皆相谓曰：之问等绯衫，王同皎血染也。诛逆韦之后，之逊等长流岭南。客谓浮休子曰：来俊臣之徒如何？对曰：昔有狮子王于深山，获一豺，将食之。豺曰： 请为王送二鹿以自赎。 狮子王喜。周年之后，无可送，王曰： 汝杀众生亦已多，今次到汝，汝其图之？ 豺默然无应，遂齚杀之。俊臣之辈，何异豺也。（出《朝野佥载》）
张干等
上都市肆恶少，率髡而肤扎，备众物形状。恃诸军，张拳强劫，至有以蛇售酒，捉羊甲击人者。京兆尹薛元赏，上三日，令里长潜捕，约三十余人，悉杖杀，尸于市。市人有点青者，皆炙灭之。时大宁坊力者张干，扎左膊曰生不怕京兆尹，右膊曰死不怕阎罗王。又有王力奴，以钱五千召劄工，可胸腹为山亭院、池榭、草木、鸟兽，无不悉具，细若设色。公悉杖杀之。又贼赵武建，扎一百六处番印、盘鹊等，右膊刺言：野鸡滩头宿，朝朝被鹘捎。忽惊飞入水，留命到今朝。又高陵县捉得镂身者宋元素，扎七十一处，刺左臂曰：昔日已前家未贫，千金不惜结交亲。及至恓惶觅知己，行尽关山无一人。右膊上扎瓠芦，上扎出人首，如傀儡戏有郭公者。县吏不解，问之，言胡芦精也。（出《酉阳杂俎》）
彭先觉
周御史彭先觉，无面目。如意年中，断屠极急，先觉知巡事，定鼎门草车翻，得两羫羊。门家告御史，先觉进状奏请：合宫尉刘缅专当屠，不觉察，决一顿杖。肉付南衙官人食。缅惶恐，缝新裤待罪。明日，则天批曰：御史彭先觉，奏决刘缅，不须，其肉乞缅吃却。举朝称快。先觉于是乎惭。（出《朝野佥载》）
张德
周长寿（周长寿三字原空缺，据黄本补）中，断屠极切。左拾遗张德，妻诞一男。秘宰一口羊宴客。其（宴客其三字原空缺，据黄本补）日，命诸遗补。杜肃私囊一餤肉，进状告之。至明日，在朝（在朝二字原空缺，据黄本补）前，则天谓张德曰：郎妻诞一男，大欢喜。德拜谢。则天又谓曰：（又谓曰三字原空缺，据黄本补）然何处得肉？德叩头称死罪。则天曰：朕断屠，吉凶不预。卿（预卿二字原空缺，据黄本补）命客，亦须择交。无赖之人，不须共聚集。出肃状示之。肃流汗浃背。举朝唾其面。
士子吞舍利
唐洛中，顷年有僧，以（以字原空缺，据黄本补）数粒所谓舍利者，贮于琉璃器中，昼夜香火。檀越之礼，日无虚焉。有士子迫于寒馁，因请僧，愿得舍利，掌而观之（之字原空缺，据黄本补）。僧遂出瓶授与，即吞之。僧惶骇如狂，复虑闻之于外。士子曰：与吾几钱，当服药出之。僧喜闻，遂赠二百缗。乃服巴豆。僧下泻（僧字泻字原空缺，据黄本补）取濯而收之。（出《尚书故事》）
刘子振
刘子振，蒲人。颇富学业，而不知大体，尤好凌轹同道，诋讦公卿。不耻干索州县，稍不留意，立致寒暑。以至就试明庭，稠人广众，罕有与立谈者。刘允章知举岁，患举子纳卷繁多，榜云：纳卷不得过三卷，子振纳四十轴。因之大掇凶誉。（原缺出处，今见《摭言》）
荆州鬻札者
荆州贞元中，市中有鬻札者，有印，上簇针为众物状，如蟾蝎鸟兽，随人所欲。一印之，刷以石墨，疮愈后，细于随永印。（出《酉阳杂俎》）
