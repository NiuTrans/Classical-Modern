贤妇徐才人卢氏董氏高睿妻崔敬女李畬母卢献女邓廉妻肃宗朝公主
潘炎妻刘皇后河池妇人贺氏
才妇谢道韫杨容华上官昭容张氏杜羔妻张睽妻关图妹鱼玄机牛肃女
慎氏薛媛孙氏
贤妇
徐才人
徐氏名惠，坚之女也，生五月能言。唐太宗以为才人，特迁为充容。军旅未宁，上疏谏修宫室，词甚典美。上然之。（原缺出处，明抄本作出《大事神异运》）
卢氏
狄仁杰之为相也，有卢氏堂姨居于午桥南别墅。姨止有一子，而未尝来都城亲戚家。仁杰每伏腊晦朔，修礼甚谨。常经雪后休假，仁杰因候卢姨安否。适表弟挟弓矢，携雉兔而来归，进膳于母，顾揖仁杰，意甚轻简。仁杰因启于姨曰：某今为相，表弟有何乐从，愿悉力从其旨。姨曰：相自贵。尔姨止有一子，不欲令其事女主。仁杰大惭而退。（出《松窗杂录》）
董氏
则天朝，太仆卿来俊臣之强盛，朝官侧目，上林令侯敏偏事之。其妻董氏谏止之曰：俊臣国贼也，势不久。一朝事坏，奸党先遭。君可敬而远之。敏稍稍而退。俊臣怒，出为涪州武隆令。敏欲弃官归，董氏曰：速去，莫求住。遂行。至州，投刺参州将，错题一张纸，州将展看，尾后有字，大怒曰：修名不了，何以为县令？不放上。敏忧闷无已。董氏曰：但住，莫求去。停五十日。忠州贼破武隆，杀旧县令，略家口并尽。敏以不计上获全。后俊臣诛，逐其党流岭南，敏又获免。（出《朝野佥载》）
高睿妻
赵州刺史高睿妻秦氏。默啜贼破定州部，至赵州，长史已下，开门纳贼。睿计无所出，与秦氏仰药而诈死。舁至啜所，良久，啜以金狮子带紫袍示之曰：降，我与尔官，不降即死。睿视而无言，但顾其妇秦氏。秦氏曰：受国恩，报在此。今日受贼一品，何足为荣？俱合眼不语。经两日，贼知不可屈，乃杀之。（出《朝野佥载》）
崔敬女
唐冀州长史吉懋（明抄本懋作哲），欲为男顼娶南宫县丞崔敬女。敬不许。因有故。胁以求亲。敬惧而许之。择日下函。并花车。卒至门首。敬妻郑氏初不知。抱女大哭曰。我家门户底不曾有吉郎。女坚卧不起。其小女白其母曰。父有急难。杀身救解。设令为婢。尚不合辞。姓望之门。何足为耻。姊若不可。儿自当之。遂登车而去。顼迁平章事。贤妻达节。谈者荣之。顼坐与河内王武懿宗争竞。出为温州司马而卒。（出朝野佥载）
李畬母
监察御史李畬母清素贞洁。畬请禄，米送至宅，母遣量之，剩三石。问其故，令史曰：御史例不概。又问：车（车字原缺。据明抄本补。）脚钱几？又曰：御史例不还脚车钱。母怒，令送所剩米及脚钱以责畬。畬乃追仓官科罪。诸御史皆有惭色。（出《朝野佥载》）
卢献女
文昌左丞卢献第二女，先适郑氏。其夫早亡，誓不再醮。姿容端秀，颜调甚高。姊夫羽林将军李思冲，姊亡之后，奏请续亲，许之。兄弟并不敢白。思冲择日备礼，贽币甚盛，执致就宅。卢氏拒关，抗声詈曰：老奴，我非汝匹也。乃逾垣至所亲家，截发。冲奏之，敕不夺其志。后为尼，甚精进。（出《朝野佥载》）
邓廉妻
沧州弓高邓廉妻李氏女，嫁未周年而廉卒。李年十八，守志，设灵几，每日三上食临哭，布衣蔬食六七年。忽夜梦一男子。容止甚都，欲求李氏为偶，李氏睡中不许之。自后每夜梦见，李氏竟不受。以为精魅，书符咒禁，终莫能绝。李氏叹曰：吾誓不移节，而为此所挠，盖吾容貌未衰故也。乃援刀截发，麻衣不謵，蓬鬓不理，垢面灰身。其鬼又谢李氏曰：夫人竹柏之操，不可夺也。自是不复梦见。郡守旌其门闾，至今尚有节妇里。（出《朝野佥载》）
肃宗朝公主
肃宗宴于宫中，女优弄假戏，有绿衣秉简为参军者。天宝末，蕃将阿布恩伏法，其妻配掖庭，善为优，因隶乐工，是以遂令为参军之战。公主谏曰：禁中妓女不少，何必须得此人？使阿布恩真逆人耶，其妻亦同刑人，不合近至尊之座。若果冤横，又岂忍使其妻与群优杂处，为笑谑之具哉？妾虽至愚，深以为不可。上亦悯恻，遂罢戏而免阿布恩之妻。由是贤重公主。（公主即柳晟之母也，出《因话录》）
潘炎妻
潘炎侍郎。德宗时为翰林学士，恩渥极其异。妻刘晏女也。京尹某有故伺候，累日不得见。乃遗阍者三百缣。夫人知之，谓潘曰：岂为人臣，而京尹愿一谒见，遗奴三百缣。其危可知也。遽劝潘公避位。子（子原作于，据明抄本改）孟阳初为户部侍郎，夫人忧惕，谓曰：以尔人材，而在丞郎之位，吾惧祸必之至也。户部解喻再三，乃曰：不然，试会尔同列，吾观之。因遍招深熟者。客至，夫人垂帘视之。既罢会，喜曰：皆尔俦也，不足忧矣。问：末座惨绿少年何人也？曰：补阙杜黄裳。夫人曰：此人全别，必是有名卿相。（出《幽闲鼓吹》）
刘皇后
后唐太祖至州上源驿之变，太祖愤恨，欲回军攻之，刘皇后时随军行，谓太祖曰：公为国讨贼，而以杯酒私忿。若攻城，即曲在于我，不如回师，自有朝廷可以论列。于是班师。天复中，周德威为汴军所败，三军溃散。汴军乘我，太祖危惧。与德威议出保云州。刘皇后曰：妾闻王欲弃城而入外藩。谁为此画？曰：存信辈所言。刘后曰：存信本北蕃牧羊儿也，焉顾成败？王常笑王行瑜弃城（城字原缺，据《北梦琐言》补）失势，被人屠割，今复欲效之也？王顷岁避难达靼，几遭陷害。赖遇朝廷多事，方得复归。今一旦出城，便有不测之变。焉能远及北蕃？遂止。居数日，亡散之士复集，军城安堵。刘后之力也。（出《北梦琐言》）
河池妇人
梁祖攻围歧陇之年，引兵至于凤翔。秦师李茂贞，遣戎校李继朗统众救之，至则大捷，生降七千余人。及旋军，于河池县掠获一少妇，甚有颜色。继朗悦之，寝处于兵幕之下。西迈十五余程，每欲逼之，即云：我姑严夫妬，请以死代之。戎师怒，胁力以威，终莫能屈。师笑而悯之，竟不能犯。使人送还其家。（出《玉堂闲话》）
贺氏
兖州有民家妇姓贺氏，里人谓之织女。父母以农为业。其丈夫则负担贩卖，往来于郡。贺初为妇，未浃旬，其夫出外。每出，数年方至，至则数日复出。其所获利，蓄别妇于他所，不以一钱济家。贺知之，每夫还，欣然奉事，未尝形于颜色。夫惭愧不自得，更非理殴骂之，妇亦不之酬对。其姑已老且病，凛馁切骨。妇傭织以资之，所得傭值，尽归其姑，已则寒馁。姑又不慈，日有凌虐。妇益加恭敬，下气怡声，以悦其意，终无怨叹。夫尝挈所爱至家，贺以女弟呼之，略无愠色。贺为妇二十余年，其夫无半年在家，而能勤力奉养，始终无怨，可谓贤孝矣。（出《玉堂闲话》）
才妇
谢道韫
王凝之妻谢道韫。王献之与客谈义不胜，道韫遣婢白曰：请与小郎解围。乃施青绫步障自蔽，与客谈，客不能屈。（出《独异志》）
杨容华
杨盈川侄女曰容华。幼善属文。尝为《新妆》诗，好事者多传之。诗曰：宿鸟惊眠罢，房栊乘晓开。凤钗金作缕，鸾镜玉为台。妆似临池出，人疑月下来。自怜终不见，欲去复徘徊。（出《朝野佥载》）
上官昭容
唐上官昭容之方娠，母郑氏梦神人畀之大秤，以此可秤量天下。生弥月，郑弄之曰：尔非秤量天下乎？（乎字原缺，据明抄本补）孩哑应之曰：是。襁中遇家祸，入掖庭。年十四，聪达敏识，才华无比。天后闻而试之，援笔立成，皆如宿构。自通天后，建景龙前，恒掌宸翰。其军国谋猷，杀生大柄，多其决。至若幽求英隽，。郁兴词藻。国有好文之士，朝希不学之臣。二十年间，野无遗逸，此其力也。而晚年颇外通朋党，轻弄权势，朝廷畏之矣。玄宗平难，被诛。（出《景龙文馆记》）
张氏
燕文贞公张说，其女嫁卢氏。尝谓舅求官，候父朝下而问焉。父不语，但指搘床龟而示之。女拜而归室，告其夫曰：舅得詹事矣。（出《传载》）
杜羔妻
杜羔妻刘氏善为诗。羔累举不中第，乃归。将至家，妻即先寄诗与之曰：良人的的有奇才，何事年年被放回。如今妾面羞君面，君到来时近夜来。羔见诗，即时回去，竟登第。（出《玉泉子》）
张睽妻
会昌中，边将张睽防戍十有余年。其妻侯氏，绣回文作龟形诗，诣阙进上。诗曰：睽离已是十秋疆，对镜哪堪重理妆。闻雁几回修尺素，见霜先为制衣裳。开箱迭练先垂泪，拂杵调砧更断肠。绣作龟形献天子，愿教征客早还乡。敕赐绢三百疋，以彰才美。（出《抒情诗》）
关图妹
关图有一妹甚聪惠，文学书札，罔不动人。图常语同僚曰：某家有一进士，所恨不栉耳。后寓居江陵。有鹾贾常某者，囊畜千金，三峡人也，亦家于江陵。深结讬图，图亦以长者待之。数载，常公殂。有一子，状貌颇有儒雅之风纪，而略晓文墨，图竟以其妹妻之。则常修也。关氏乃与修读书，习二十余年，才学优博，越绝流辈。咸通六年登科，座主司空李公蔚也。初江东罗隐下第东归，有诗别修云：六载辛勤九陌中，却寻歧路五湖东。名惭桂苑一枝绿，绘忆松江满棹红。浮世到头须适性，男儿何必尽成功。惟应鲍叔深知我，他日蒲帆百尺风。又《广陵秋夜读修所赋三篇》，复吟寄修云：入蜀还吴三首诗，藏于箧笥重于师。剑关夜读相如听，瓜步秋吟炀帝悲。物景也知输健笔，时情谁不许高枝。明年二月东风里，江岛闲人慰所思。修名望若此，关氏亦有助焉。后修卒，关氏自为文祭之。时人竟相传写。（出《南楚新闻》）
鱼玄机
女道士鱼玄机字惠兰，甚有才思。咸通中，适李亿补阙。后爱衰下山，隶咸宜观为道士。诗曰：易求无价宝，难得有心郎。又云：蕙兰销歇归春圃，杨柳东西绊客舟。自是纵怀，乃倡妇也。竟以杀侍婢，为京尹温璋杀之，有集行于世。（出《北梦琐言》）
牛肃女
牛肃长女曰应贞，适弘农杨唐源。少而聪颖，经耳必诵。年十三，凡诵佛经三百余卷，儒书子史又数百余卷，亲族惊异之。初应贞未读《左传》。方拟授之。而夜初眠中，忽诵《春秋》。起惠公元妃孟子卒，终智伯贪而复，故韩魏反而丧之，凡三十卷，一字无遗，天晓而毕。当诵时，若有（有原作不。据明抄本改。）教之者，或相酬和。其父惊骇，数呼之，都不答。诵已而觉，问何故，亦不知。试令开卷，则亦精熟矣，问不答。著文章百余首。后遂学穷三教，博涉多能。每夜中眠熟，与文人谈论文，皆古之知名者，往来答难，或称王弼、郑玄、王衍、陆机，辩论烽起；或与文人论文，皆古之知名者；或论文章、谈名理、往往数夜不已。年二十四而卒。今采其文《魍魉问影赋》。著干篇。其序曰：庚辰岁，予婴沉痛之疾，不起者十旬。毁顿精神，赢悴形体。药物救疗，有加无瘳。感庄子有魍魉责影之义，故假之为赋，庶解疾焉。魍魉问于予影曰：君英达之人，聪明之子，学包六艺，文兼百氏，赜道家之秘言，探释部之幽旨；既虔恭于中馈，又希慕于前史；不矫枉以干名，不毁物而成已。伊淑德之如此，即精神之足恃。何故赢厥姿貌，沮其精神，烦冤枕席，憔悴衣巾。子惟形兮是寄，形与子兮相亲。何不诲之以崇德，而教之以自伦。异莱妻之乐道，殊鸿妇之安贫。岂痼疾而无生赖，将微贱而欲忘身。今节变岁移，腊终春首。照晴光于郊甸，动暄气于梅柳。水解冻而绕轩，风扇和而入牖。固可蠲（蠲原作触。据明抄本改。）忧释疾，怡神养寿。何默尔无营，自贻伊咎。仆于是勃然而应曰：子居于无人之域，游乎魑魅之乡。形既图于夏鼎，名又著于蒙庄。何所见之不博，何所谈之不长。夫影依日而生，像因人而见。岂言谈之足晓，何节物之能辨。随晦明以兴灭，逐形骸以迁变。以愚夫畏影，而蒙鄙之性以彰；智者视阴，而迟暮之心可见。伊美恶兮由己，影何辜而遇谴。且予闻至道之精窈兮冥，至道之极昏兮默。达人委性命之修短，君子任时运之通塞。悔吝不能缠，荣耀不能惑。丧之不以为丧，得之不以为得。君子何乃怒予之不赏芳春，责予之不贵华饰。且吾之秉操，奚子智之能测。言未卒，魍魉惕然而惊，叹而起曰：仆生于绝域之外，长于荒遐之境，未晓智者之处身，是以造君而问影。既谈玄之至妙，请终身以藏屏。初应贞梦裂（裂原作制。据明抄本改。）书而食之，每梦食数十卷，则文体一变。如是非一，遂工为赋颂。文名曰遗芳。（出《记闻》）
慎氏
慎氏，北陵虔亭儒家之女也。三史严灌夫因游览，遂结姻好，同载归蕲春。经十余年无嗣息，灌夫乃拾其过而出妻，令归二浙。慎氏慨然登舟，亲戚临流相送，妻乃为诗以诀灌夫。灌夫览之凄感，遂为妇道如初。慎氏诗曰：当时心事已相关，雨散云飞一饷间。便是孤帆从此去，不堪重上望夫山。（出《云谿友议》）
薛媛
濠梁人南楚材者旅游陈颍。岁久，颍守慕其仪范，将欲以子妻之。楚材家有妻，以受知于颍牧，忽不思义，而辄已诺之。遂遣家仆归取琴书，似无返旧之心。或谓求道青城，访僧衡岳，不复留心于名宦也。其妻薛媛善书画，妙属文，亦微知其意。乃对镜图其形。并诗四韵以寄之。楚材得妻真及诗，甚惭，遽有隽不疑之让，夫妇遂偕老焉。里语曰：当时妇弃夫，今日夫弃妇。若不逞丹青，空房应独自。薛媛《写真寄夫》诗曰：欲下丹青笔，先拈宝镜端。已经颜索寞，渐觉鬓凋残。泪眼描将易，愁肠写出难。恐君浑忘却，时展画图看。（出《云谿友议》）
孙氏
乐昌孙氏，进士孟昌期之内子，善为诗。一旦并焚其集，以为才思非妇人之事。自是专以妇道内治。孙有《代夫赠人白蜡烛》诗曰：景胜银釭香比兰，一条白玉逼人寒。他时紫禁春风夜，醉草天书仔细看。又有《闻琴》诗曰：玉指朱弦轧复清，湘妃愁怨最难听。初疑飒飒凉风动，又似萧萧暮雨零。近若流泉来碧嶂，远如鹤下青冥。夜深弹罢堪惆怅，雾湿丛兰月满庭。又《谢人送酒》诗曰：诗（明钞本诗作谢）将清酒寄愁人，澄彻甘香气味真。好是绿窗风月夜，一杯摇荡满怀春。（出《北梦琐言》）
