柳智感李播狄仁杰王万彻太学郑生赵州参军妻
柳智感
唐河东柳智感，以贞观初为长举县令。一夜暴死，明旦而苏。说云：始忽为冥官所追。大官府使者以智感见，谓感曰： 今有一官缺，故枉君任之。 智感辞以亲老，且自陈福业，未应便死。王使勘籍，信然。因谓曰： 君未当死，可权判录事。 智感许诺谢。吏引退至曹，有五判官，感为第六。其厅事是长屋，（屋原作官。据明抄本改。）人坐三间，各有床案，务甚繁拥，西头一坐处无判官，吏引智感就空坐。群吏将文书簿帐来，取智感署，署（署原作于。据明抄本改。）案上，退立阶下。智感问之，对曰：气恶逼公，但遥以中事答。智感省读，如人间者，于是为判句文。有顷食来，诸判官同食。智感亦欲就之，诸判官曰：君既权判，不宜食此。感从之。日暮，吏送智感归家，苏而方晓。自归家中。日暝吏复来迎至旦如（至下原有彼字。如字原缺。据明抄本删补。）故。知幽显昼夜相反矣。于是夜判冥事，昼临县职。岁余，智感在冥曹，因起至厕，于堂西见一妇女。年三十许，姿容端正，衣服鲜明，立而掩涕。智感问何人，答曰：兴州司仓参军之妇也。摄来此，方别夫子，是以悲伤。智感以问吏，史曰：官摄来，有所案问，且以证其夫事。智感因谓女人曰：感长举县令也。夫人若被堪问，幸自分就。无为牵引司仓，俱死无益。妇人曰：诚不愿引之，恐官相逼耳。感曰：夫人幸勿相牵，可无逼迫之虑。妇人许之。既而还州，先问司仓妇有疾。司仓曰：吾妇年少无疾。智感以所见告之，说其衣服形貌，且劝令作福。司仓走归家，见妇在机中织，无患也，不甚信之。后十余日，司仓妇暴死。司仓始惧而作福禳之。又兴（兴原作与。据明抄本改。）州官二人考满，当赴京选。谓智感曰：君判冥道事，请问吾选得何官？智感至冥，以某姓名问小录事。曰：名簿并封左右函中，检之二日方可得。后日，乃具告二人。二人至京选，吏部拟官，皆与报不同。州官闻之，以语智感。后问小录事，覆检簿，云：定如所检，不错也。既而选人过门下，门下审退之。吏部重送名，果是名簿检报者。于是众威信服。智感每于冥簿，见其亲识名状及死时日月，报之，使修福，多得免。智感权判三年，其吏部来告曰：已得隆州李司户，授正官以代。公不复判矣。智感至州，因告刺史李德凤，遣人往隆州审焉，（焉原作为。据明抄本改。）其司户已卒。问其死日，即吏来告之时也。从此遂绝。州司遣智感领囚，送至凤州界。囚四人皆逃。智感忧惧，捕捉不获。夜宿传舍，忽见其故部吏来告曰：囚尽得矣。一人死，三人在南山西谷中，并已擒缚。愿公勿忧。言毕辞去。智惑即请共入南山西谷，果得四囚。知走不免，因来抗拒。智感格之，杀一囚，三囚受缚，果如所告。智感今存，任慈州司法。光禄卿柳亨说之。亨为邛州刺史，见智感，亲问之。然御史裴同节亦云，见数人说如此。（出《冥报录》）
李播
高宗（宗原作祖。据明抄本改。）将封东岳，而天久霖雨。帝疑之，使问华山道士李播，为奏玉京天帝。播，淳风之父也。因遣仆射刘仁轨至华山，问播封禅事。播云：待问泰山府君。遂令呼之。良久，府君至，拜谒庭下，礼甚恭。播云：唐皇帝欲封禅，如何？府君对曰：合封，后六十年，又合一封。播揖之而去。时仁轨在播侧立，见府君屡顾之。播又呼回曰：此是唐宰相，不识府君，无宜见怪。既出，谓仁轨曰：府君薄怪相公不拜，令左右录此人名，恐累盛德。所以呼回处分耳。仁轨惶汗久之。播曰：处分了，当无苦也。其后帝遂封禅。（出《广异记》）
狄仁杰
高宗时，狄仁杰为监察御史。江岭神祠，焚烧略尽。至端州。有蛮神，仁杰欲烧之。使人入庙者立死。仁杰募能焚之者，赏钱百千。时有二人出应募。仁杰问往复何用，人云：愿得敕牒。仁杰以牒与之。其人持往，至庙，便云有敕，因开牒以入，宣之。神不复动，遂焚毁之。其后仁杰还至汴州，遇见鬼者曰：侍御后有一蛮神。云被焚舍，常欲报复。仁杰问：事竟如何？见鬼者（见字者字原缺。据明抄本补。）云：侍御方须台辅，还有鬼神二十余人随从。彼亦何所能为？久之，其神还岭南矣。（出《广异记》）
王万彻
武太后暮年，宫人多死，一月之间，已数百人。太后乃召役鬼者王万彻，使祝宫中。彻奏曰：天皇以陛下久临万国，神灵不乐，以致是也。太后曰：可奈何？彻曰：臣能禳之。乃施席于殿前，持刀噀水，四向而咒。有顷曰：皇帝至。彻乃廷诘帝曰：天道有去就，时运有废兴。昔皇帝佐陛下，母临四海，大弘姜嫄、文母之化，遂见推载，万国归心。此天意，非人事也。陛下圣灵在天，幽明理隔，何至不识机会，损害生人，若此之酷哉？帝乃空中谓之曰：殆非我意，此王后诉冤得申耳。何止后宫，将不利于君。太后及左右了了闻之，太后默然改容，乃命撤席。明年而五王援立中宗，迁太后于上阳宫，以幽崩。（出《广异记》）
太学郑生
垂拱中，驾在上阳宫。太学进士郑生晨发铜驼里，乘晓月，度洛桥。下有哭声甚哀，生即下马察之。见一艳女，翳然蒙袂曰：孤养于兄嫂，嫂恶，苦我。今欲赴水，故留哀须臾。生曰：能逐我归乎？应曰：婢御无悔。遂载与之归所居。号曰汜人，能诵《楚词》《九歌》《招魂》《九辩》之书，亦常拟词赋为怨歌。其词艳丽，也莫有属者。因撰《风光词》曰：隆往秀兮昭盛时，播薰绿兮淑华归。故室荑与处萼兮，潜重房以饰姿。见耀态之韶华兮，蒙长霭以为帏，醉融光兮眇眇瀰瀰，远千里兮涵烟眉。晨陶陶兮暮熙熙，无蜲娜之秾条兮，娉盈盈以披迟。醻游颜兮倡蔓卉，縠流倩电兮发随旎。生居贫，汜人尝出轻缯一端卖之，有胡人酬千金。居岁余，生将游长安。是夕，谓生曰：我湖中蛟室之妹也。谪而从君。今岁满，无以久留君所。乃与生诀。生留之不能，竟去。后十余年，生兄为岳州刺史，会上巳日，与家徒发岳阳楼，望鄂渚，张宴乐酣。生愁思吟曰：情无限兮荡洋洋，怀佳期兮属三湘。声未终，有画舻浮漾而来，中为彩楼，高百余尺。其上帷帐栏笼，尽饰帷囊。有弹弦鼓吹者，皆神仙峨眉，被服烟电，裾袖皆广尺。中一人起舞，含颦怨慕，形类汜人。舞而歌曰：泝青春兮江之隅，拖湖波兮袅绿裾。荷拳拳兮来舒，非同归兮何如？舞毕，敛袖索然。须臾，风涛崩怒，遂不知所往。（出《异闻集》）
赵州参军妻
赵州卢参军，新婚之任，其妻甚美。数年，罢官还都。五月五日，妻欲之市，求续命物，上于舅姑。车已临门，忽暴心痛，食顷而卒。卢生号哭毕，往见正谏大夫明崇俨，扣门甚急。崇俨惊曰：此端午日，款关而厉，是必有急。遂趋而出。卢氏再拜，具告（告原作问。据明抄本改。）其事。明云：此泰山三郎所为。遂书三符以授卢：还家可速烧第一符，如人行十里，不活；更烧其次，若又不活；更烧第三符。横死必当复生，不来真死矣。卢还如言，累烧三符，其妻遂活，顷之能言。初云：被车载至泰山顶，别有宫室，见一年少，云是三郎。令侍婢十余人拥入别室，侍妆梳。三郎在堂前，与他少年双陆，候妆梳毕，方拟宴会。婢等令速妆，已缘眷恋故人，尚且悲泪。有顷，闻人款门云：是上利功曹，适奉都使处分，令问三郎，何以取户家妇？宜即遣还。三郎怒云：自取他人之妻，预都使何事！呵功曹令去。相与往复，其辞甚恶。须臾，又闻款门云：是直符使者，都使令取卢家妇人。对局劝之，不听。对局曰：非独累君，当祸及我。又不听。寻有疾风，吹黑云从崖顶来，二使唱言：太一直符，今且至矣！三郎有惧色。风忽卷宅，高百余丈放之，人物糜碎，唯卢氏获存。三使送还，至堂上，见身卧床上，意甚凄恨，被推入形，遂活。（出《广异记》）
