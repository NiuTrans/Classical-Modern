李蔚卢渥韩定辞姚岩杰狄归昌杜荀鹤
武臣有文曹景宗高昂贺若弼李密高崇文王智兴高骈罗昭威赵延寿
李蔚
唐丞相李蔚镇淮南日，有布素之交孙处士，不远千里，径来修谒。蔚浃月留连。一日告发，李敦旧分，游河祖送，过于桥下，波澜迅激，舟子回跋，举蒿溅水，近坐饮妓，湿衣尤甚。李大怒，令擒舟子，荷于所司。处士拱而前曰：因兹宠饯，是某之过，敢请笔砚，略抒荒芜。李从之，乃以柳枝词曰：半额微黄金缕衣，玉搔头袅凤双飞。从教水溅罗裙湿，还道朝来行雨归。李览之，释然欢笑，宾从皆赞之。命伶人唱其词，乐饮至暮，舟子赦罪。更有李嵘献诗云：鸡树烟含瑞气凝，凤池波待玉山澄。国人久依东关望，拟筑沙堤到广陵。后果入相。（出《抒情诗》）
卢渥
唐左丞相卢渥，轩冕之盛，近代无比，伯仲四人咸居显列。乾符初，母忧服阕。渥自前中书舍人拜陕府观察使。又旬日，其弟绍自前长安令除给事中。又旬日，弟沆自前集贤校理除左拾遗。又旬日，弟沼自畿尉迁监察御史。诏书叠至，士族荣之。及赴任陕郊，洛城自居守分司朝臣以下，互设祖筵，遮于行路，洛城为之一空。都人观者肩望击毂，盛于清明洒扫之日。自临都驿以至于行，凡五十里，连翩不绝。有白须传卒，鸣指叹曰：老人为驿吏垂五十年，阅事多矣，而未曾见祖送之盛有如此者。时士流窃语，以此日在家者为耻。渥有题嘉祥驿诗曰：交亲荣饯洛城空，善戏戎装上将同。星使自天丹诏下，雕鞍照地数程中。马嘶静谷声偏响，旆映清山色更红。到后定知人易化，满街棠树有遗风。诗版后为易定帅王存尚书碎之。（出《唐阙史》）
韩定辞
唐韩定辞为镇州王镕书记。聘燕帅刘仁恭，舍于宾馆，命试幕客马或（按《北梦琐言》或作或，下同）延接。马有诗赠韩曰：燧林芳草绵绵思，尽日相携陟丽谯。别后巏嵍山上望，羡君时复见王乔。或诗虽清秀，然意在徵其学问。韩亦于座上酬之曰：崇霞台上神仙客，学辨痴龙艺最多。盛德好将银笔术（明抄本术作述）。丽词堪与雪儿歌。座内诸宾靡不钦讶称妙句，然亦疑其银笔之僻也。他日，或复持燕帅之命，答聘常山，亦命定辞接于公馆。时有妓转转者，韩之所眷也。每当酒席，或频目之。韩曰：昔爱晋文公分季隗于赵衰，孙伯符辍小乔于公瑾，盖以色可奉名人。但虑倡姬不胜贤者之顾，愿垂一咏，俾得奉之。或援笔，文不停缀，作转转之赋。其文甚美，咸钦其敏妙。遂传于远近。或从容问韩以雪儿银笔之事，韩曰：昔梁元帝为湘东王时，好学著书。常记录忠臣义士及文章之美者，笔有三品。或以金银雕饰，或用斑竹为管。忠孝全者用金管书之，德行清粹者用银笔书之，文章赡丽者以斑竹书之。故湘东之誉，振于江表雪儿者，李密之爱姬，能歌舞，每见宾僚文章，有奇丽入意者，即付雪儿叶音律以歌之。又问痴龙出自何处？定辞曰：洛下有洞穴，曾有人误堕于穴中。因行数里，渐见明旷。见有宫殿人物凡九处。又见有大羊。羊髯有珠，人取而食之，不知何所。后出以问张华曰：此地仙九馆也。大羊者，名曰痴龙耳。定辞复问或，巏嵍之山，当在何处？或曰：此隋君之故事，何谦光而下问。由是两相悦服，结交而去。（出《北梦琐言》）
姚岩杰
姚岩杰，梁公元崇之裔孙也。童卯聪悟绝伦，弱冠博通坟典。慕班固、司马迁为文，时称大儒。常以诗酒放逸江左，尤肆凌忽前达，旁若无人。唐乾符中，颜标典鄱阳郡，鞠场公宇初构。请岩杰纪其事。文成，灿然千余言。标欲刊去一二字，岩杰大怒，标不能容。时已勒石，遂命覆碑于地，磨于其文。岩杰以一篇纪之曰：为报颜公识我么，我心唯只与天和。眼前俗物关情少，醉后青山入梦（明抄本梦作意）多。田子莫嫌弹铗恨，宁生休唱饭牛歌。圣朝若为苍生计，也合公车到薜萝。卢肇牧歙州，岩杰在婺源，先以著述寄肇。肇知其使酒，以手书褒美，赠以束帛。辞云：兵火之后，郡中凋弊，无以迎逢大贤。岩杰复以长笺激之，肇不得已，迓至郡斋，待如公卿礼。既而日肆傲睨轻视于肇。肇常以篇咏夸于岩杰曰：明月照巴天，岩杰大笑曰：明月照一天，奈何独言巴天耶？肇渐不得意。无何，会于江亭。时蒯希逸在席，卢请目前取一事为酒令，尾有乐器之名。肇令曰：远望渔舟。不阔尺八。岩杰遽饮酒一器，凭栏呕哕。须臾，即席，还令曰：凭栏一吐，已觉空喉。其侮慢倨傲如此。（出《摭言》）
狄归昌
唐僖宗幸蜀，有词人于马嵬驿题诗云：马嵬烟柳正依依，重见鸾舆幸蜀归。泉下阿蛮应有语，这回休更泥杨妃。不出名氏，人仰奇才。（此即侍郎狄归昌诗也，出《抒情诗》）
杜荀鹤
唐杜荀鹤尝吟一联诗云：旧衣灰絮絮，新酒竹篘篘。或话于韦庄，庄曰：我道印将金锁锁，帘用玉钩钩。庄后西蜀为相。（出《北梦琐言》）
武臣有文
曹景宗
梁曹景宗累立军功。天监初，徵为右卫将军。后破魏军振旅，帝于华光殿宴饮联句。左仆射沈约赋韵，景宗不得韵，意色不平，启求赋诗。帝曰：卿伎能甚多，人才英拔，何必止在一诗。景宗已醉，求作不已。诏令赋竞病两字。景宗便操笔而成曰：去时儿女悲，归来笳鼓竞，借问行路人，何如霍去病？帝欣不已，于是进爵为公。（出《曹景宗传》）
高昂
北齐高昂字敖曹，胆力过人，姿彩殊异。其父次同，为求严师教之。昂不遵师训，专事驰骋。每言男儿当横行天下，自取富贵，谁能端坐读书，作老博士也。其父以其昂藏敖曹，故名字之。东魏末，齐神武起义，昂倾意附之，因成霸业，除侍中司徒，兼西南道大都督。而敖曹酷好为诗，雅有情致，时人称焉。常从军，与相州刺史孙腾作《行路难》曰：卷甲长驱不可息，六日六夜三度食。初时言作虎牢停，更被处置河桥北。回首绝望便萧条，悲来雪涕还自抑。又有征行诗曰：珑种千口羊，泉连百壶酒。朝朝围山猎，夜夜迎新妇。顷之，其弟季式为齐州刺史，敖曹发驿以劝酒。乃赠诗曰：怜君忆君停欲死，天上人间无可比。走马海边射游鹿，偏坐石上弹鸣雉。昔时方伯愿三公，今日司徒羡刺史。余篇甚多，此不复载。（出《谈薮》）
贺若弼
隋贺若弼字辅伯，少有大志。骁勇便弓马，解属文，涉书记，有重名。及隋文受禅，阴有平江南之志。访可任者，高颖荐弼有文武才干，拜总管，委以平陈之事，若弼欣然以为己任。与寿州总管源雄并为重镇。若弼遗诗曰：交河骠骑幕，合浦伏波营。勿使麒麟上，无我二人名。献平陈十策，称上旨。开皇九年，大举伐陈，以若弼为行军总管，俘陈叔宝。（出《贺若弼传》）
李密
隋李密，蒲山公宽之子也。初授亲卫大都督，非其所好，称疾而归。大业中，佐杨玄感起兵。及玄感败，密间行入关，亡抵平原。贼帅郝孝德不礼之，遭饥馑，至削树皮而食。乃诣睢阳，舍于村中，变名姓称刘知远，聚徒教授。经数月，不得志。乃为五言诗曰：金风飏秋节，玉露凋晚林。此夕穷途士，郁陶伤寸心。眺听良多感，慷慨独沾襟。沾襟何所为，怅然怀古意。秦俗犹未平，汉道将何冀。樊哙市井屠，萧何刀笔吏。一朝时运合，万古传名谥。寄言世上雄，虚生真可愧。诗成，泣下数行。义宁元年，密僣据洛口，会群盗百万，筑坛称魏公。建元二年，密自巩洛，鼓行伐隋，兵败归唐，授光禄卿。（出《河洛记》）
高崇文
唐相高崇文本蓟门之骁将也，以讨刘辟功，授西川节度使。一旦大雪，诸从事吟赏有诗。崇文遽至饮席，笑曰：诸君自为乐，殊不见顾鄙夫，鄙夫武人，亦有一咏雪诗。乃口占曰：崇文崇武不崇文，提戈出塞旧从军。有似胡儿射飞雁，白毛空里落纷纷。诗多中的，皆谓北齐敖曹之比。太尉骈，即其孙也。（出《北梦琐言》）
王智兴
唐侍中王智兴，初为徐州节度使，武略英特，有命世之誉。幕府既开，所辟皆是名士。一旦从事于使院会饮，与宾朋赋诗。顷之达于王。王乃召护军俱至。从事因屏去翰墨，但以杯盘迎接。良久问之曰：适闻判官与诸贤作诗，何得见某而罢？遽令却取笔砚，以彩笺数幅陈席上。众宾相与持疑。俟行觞举乐，复曰：本来欲观制作，非以饮酒为意。时小吏亦以笺翰置于王公之前，从事礼为揖让。王曰：某韬钤发迹，未尝留心章句。今日陪奉英髦，不免亦陈愚恳。于是引纸援毫，顷刻而就云：三十年来老健儿，刚被郎官遣作诗。江南花柳从君咏，塞北烟尘我自知。四座览之，惊叹无已。时文人张祜亦预此筵。监军谓元曰：观兹盛事，岂得无言？祜即席为诗以献云：十年受命镇方隅，孝节忠规两有余。谁信将坛嘉政外，李陵章句右军书。智兴览之笑曰：褒饰之词，可谓过当矣。左右或言曰：书生之徒，务为谄侫。智兴叱之曰：有人道我恶，汝辈又肯否？张秀才海内名士，岂云易得。天下人闻，且以为王智兴乐善矣。驻留数旬，临岐赠绢千匹。（出《剧谈录》）
高骈
唐高骈幼好为诗，雅有奇藻，属情赋咏，横绝常流，时秉笔者多不及之。故李氏之季，言勋臣有文者，骈其首焉。集遇乱多亡，今其存者盛传于时。其自赋《言怀诗》曰：恨乏平戎策，惭登拜将坛。手持金钺重，身挂铁衣寒。主圣匡扶易，恩深报效难。三边犹未静，何敢便休官。《二女庙诗》云：帝舜南巡去不还，二妃幽怨水云间。当时珠泪垂多少，直到而今竹尚斑。又《咏雪》云：六月花飘入户时，坐看修竹变琼枝。逡巡好上高楼望，盖尽人间恶路歧。又《听歌》诗：公子邀欢月满楼，佳人揭调唱伊州。便从席上秋风起，直到萧关水尽头。又《寄僧筇竹杖诗》云：坚轻筇竹枝，一杖有九节。寄与沃州僧，闲步秋山月。（出谢蟠《杂说》）
罗昭威
梁邺王罗昭威世为武人，有胆决，喜尚文学，雅好儒生。于厅所之侧，别立学舍，招延四方游士，置于其间，待以恩礼。每旦视事之暇，则与诸儒讲论经义。聚书万余卷，于学舍之侧，建置书楼，纵儒士随意观览，己亦孜孜讽诵。当时蕃牧之中，最获文章之誉。每命幕客作四方书檄，小不称旨，坏裂抵弃，自襞笺起草，下笔成文。虽无藻丽之风，幕客多所不及。又僻于七言诗，每歌酒宴会，池亭游览，廉不赋咏，题之屋壁。江南有罗隐者，为两浙钱镠幕客，有文学。昭威特遣使币交聘，申南阮之敬。隐悉以所著文章诗赋，酬寄昭威。昭大倾慕之，乃目其所为诗曰罗江东。今邺中人士，有讽诵者。尝自为太厅记，亦微有可观。（出《罗昭威传》）
