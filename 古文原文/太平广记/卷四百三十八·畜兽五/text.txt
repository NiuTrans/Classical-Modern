犬下李道豫朱休之李叔坚王瑚李德温敬林庾氏沈霸田琰王仲文
崔惠童李义胡志忠韩生杜修己袁继谦
李道豫
安国李道豫，宋元嘉中，其家犬卧于当路。豫蹶之，犬曰： 汝即死，何以踏我？ 豫未几而卒。（出《述异记》）
朱休之
有朱休之者，元嘉中，与兄弟对坐之际，其家犬忽蹲视二人而笑，因摇头而言曰： 言我不能歌，听我歌梅花。今年故复可，那汝明年何？ 其家靳犬不杀。至梅花时，兄弟相斗，弟奋戟伤兄，收系经年。至夏，举家疫死。（出《集异记》）
李叔坚
汉汝南李叔坚少为从事，其家犬忽人立而行，家人咸请杀之。叔坚曰： 犬马谕君子，见人行而效之，何伤也？ 后叔坚解冠榻上，犬戴之以走。家人大惊，叔坚亦无所怪。犬寻又放灶前畜火，家人益惊愕，叔坚曰： 儿婢皆在田中，犬助畜火，幸可不烦邻里，亦何恶也？ 居旬日，犬自死，竟无纤芥之灾，而叔坚终享大位。（出《风俗通》）
王瑚
山阳王瑚字孟琏，为东海兰陵人。夜半时，有黑帻白单衣吏诣县扣阁。迎之，忽然不见，如是数年。后伺之，见一老狗黑头白躯，犹故至阁。使人以白，孟琏杀之，乃绝。（出《搜神记》）
李德
司空东莱李德停丧在殡，忽然见形，坐祭床上，颜色服饰，真德也。见儿妇孙子，次戒家事，亦有条贯。鞭朴奴婢，皆得其过。饮食既饱，辞诀而去。家人大小，哀割断绝，如是四五年。其后饮酒多，醉而形露，但见老狗，便共打杀。因推问之，则里中沽酒家狗也。（出《搜神记》）
温敬林
晋秘书监太原温敬林亡一年，妇桓氏，忽见林还，共寝处，不肯见子弟。兄子来见林，林小开窗，出面见之。后酒醉形露，是邻家老黄狗，乃打死之。（出《幽明录》）
庾氏
太叔王氏后娶庾氏女，年少美色。王年六十，常宿外，妇深无忻。后忽一夕见王还，燕婉兼常，昼坐，因共食。奴从外来，见之大惊，以白王。王遽入，伪者亦出，二人交会中庭，俱著白帢，衣服形貌如一。真王便先举杖打伪者，伪者亦报打之。二人各敕子弟，令与手。王儿乃突前痛打，遂成黄狗。王时为会稽府佐。门士云，恒见一老黄狗，自东而来。其妇大耻，发病死。（出《续搜神记》）
沈霸
吴兴沈霸，太元中，梦女子来就寝，同伴密察，唯见牝狗，每待霸眠，辄来依床。疑为魅，因杀而食之。霸复梦青衣人责之曰： 我本以女与君共事，若不合怀，自可见语，何忽乃加耻欤？可以骨见还。 明日，收骨葬冈上，从是乃平复。（出《异苑》）
田琰
北平田琰，母丧，恒处庐，向一暮夜忽入妇室，密怪之，曰： 君在毁灭之地，幸可不甘。 琰不听而合，后琰暂入，不与妇语。妇怪无言，并以前事责之。琰知魅，临暮竟未眠，衰服挂庐。须臾，见一白狗攫庐衔衰服，因变为人，著而入。琰随后逐之，见犬将升妇床，便打杀之。妇羞愧病死。（出《搜神记》）
王仲文
宋王仲文为河南郡主簿，居缑氏县北。得休，因晚行泽中，见车后有白狗。仲文甚爱之，欲取之。忽变形如人，状似方相，目赤如火，差牙吐舌，甚可憎恶。仲文与仲文奴并击之，不胜而走。未到家，伏地俱死。（出《搜神记》）
崔惠童
唐开元中，高都主婿崔惠童，其家奴万敌者性至暴，忍于杀害。主家牝犬名 黄女 ，失之数日。适主召万敌，将有所使。黄女忽于主前进退，咋万敌。他人呵叱不能禁，良久方退，呼之则隐，主家怪焉。万敌首云： 前数日，实烹此狗，不知何以至是。 初不信，万敌云： 见埋其首所在。 取以为信，由是知其冤魂。（出《广异记》）
李义
唐李义者，淮阴人也。少亡其父，养母甚孝，虽泣笋卧冰，未之过也。及母卒，义号泣，至于殡绝者数四，经月余，乃葬之。及回至家，见其母如生，在家内。起把义手，泣而言曰： 我如今复生，尔葬我之后，潜自来，尔不见我。 义喜跃不胜，遂侍养如故，仍谓义曰： 慎勿发所葬之柩。若发之，我即复死。 义从之。后三年，义夜梦其母，号泣踵门而言曰： 我与尔为母，宁无劬劳襁褓之恩？况尔少失父，我寡居育尔，岂可我死之后，三年殊不祭飨？我累来，及门，即以一老犬守门，不令我入。我是尔母，尔是我子，上天岂不知？尔若便不祭享，必上诉于天。 言讫，号泣而去。义亦起逐之，不及。至曙，忧疑怆然，无以决其意。所养老母乃言： 我子今日何颜色不乐于我？必以我久不去世，致尔色养有倦也。 义乃泣言： 实以我夜梦一不祥事，于母难言，幸勿见罪。 遂再犹豫。数日，复梦其母，及门号叫，抚膺而言曰： 李义，尔是我子否？何得如此不孝之极!自葬我后，略不及我冢墓，但侍养一犬。然我终上诉于天，尔当坐是获谴。我以母子情重，故再告尔。 言讫又去，义亦逐之不及。至曙，潜诣所葬之冢，祝奠曰： 义是母之生，是母之育，方成人在世，岂无母之恩也，岂无子之情也？至於母存日，冬温夏凊，昏定晨省，色难之养，未尝敢怠也。不幸违慈颜，已有终天之痛。苟存残喘，本欲奉祭祀也。及葬母之日，母又还家再生，今侍养不缺。且两端不测之事，剸裁无计，迟回终日，何路明之？近累梦母悲言相责，即梦中之母是耶？在家之母是耶？从梦中母言，又恐伤在家之母；从在家之母言，又虑梦中之事实。哀哉!此为子之难，非不孝也，上天察之! 言讫大哭，再奠而回。其在家母已知之矣。迎义而谓之曰： 我与尔为母，死而复生。再与尔且同生路，奈何忽然迷妄，却於空冢前破其妖梦？是知我复死也。 乃仆地而绝。义终不测之。哀号数日，复谋葬之。既开其冢，是其亡母在是棺中。惊走而归，其新亡之母，乃化一极老黑犬跃出，不知所之。（出《大唐奇事》）
胡志忠
处州小将胡志忠奉使之越，夜梦一物，犬首人质，告忠曰： 某不食岁余，闻公有会稽之役，必当止吾馆矣。能减所食见沾乎？ 忠梦中不诺，明早遂行，夜止山馆。馆吏曰： 此厅常有妖物，或能为祟。不待寝食，请止东序。 忠曰： 吾正直可以御鬼怪，勇力可以排奸邪，何妖物之有？ 促令进膳。方下箸次，有异物其状甚伟，当盘而立。侍者慑退，不敢傍顾。志忠彻炙，乃起而击之，异物连有伤痛之声，声如犬，语甚分明，曰： 请止请止!若不止，未知谁死。 忠运臂愈疾，异物又疾呼曰： 斑儿何在？ 续有一物，自屏外来，闪然而进。忠又击之，然冠隳带解，力若不胜。仆夫无计能救，乃以扑，??罗曳入于东阁，颠仆之声，如坏墙然。未久，志忠冠带俨然而出，复就盘命膳。卒无一言。唯顾其阁，时时咨嗟而已。明旦将行，封署其门，嘱馆吏曰： 俟吾回驾而后启之。尔若潜开，祸必及尔。 言讫遂行。旬余，乃还止于馆，索笔砚，泣题其户曰： 恃勇祸必婴，恃强势必倾。胡为万金子，而与恶物争。休将逝魄趋府庭，止于此馆归冥冥。 题讫，以笔掷地而失所在。执笔者甚怖，觉微风触面而散。吏具状申刺史，乃遣吏启其户，而志忠与斑黑二犬，俱仆于西北隅矣。（出《集异记》）
韩生
唐贞元中，有大理评事韩生者，侨居西河郡南。有一马甚豪骏。常一日清晨，忽委首于枥，汗而且喘，若涉远而殆者。圉人怪之，具白于韩生。韩生怒： 若盗马夜出，使吾马力殆，谁之罪？ 乃令扑焉。圉人无以辞，遂受扑。至明日，其马又汗而喘。圉人窃异之，莫可测。是夕，圉人卧于厩舍，阖扉，乃于隙中窥之。忽见韩生所畜黑犬至厩中，且嗥且跃，俄化为一丈夫，衣冠尽黑，既挟鞍致马上，驾而去。行至门，门垣甚高，其黑衣人以鞭击马，跃而过。黑衣者乘马而去，过来既，下马解鞍，其黑衣人又嗥跃，还化为犬。圉人惊异，不敢泄于人。后一夕，黑犬又驾马而去，逮晓方归。圉人因寻马踪，以天雨新霁，历历可辨，直至南十余里一古墓前，马迹方绝。圉人乃结茅斋于墓侧。来夕，先止于斋中以伺之。夜将分，黑衣人果驾马而来，下马，系于野树。其人入墓，与数辈笑言极欢。圉人在茅斋中，俯而听之，不敢动。近数食顷，黑衣人告去，数辈送出墓穴。于野，有一褐衣者顾谓黑衣人曰： 韩氏名籍今安在？ 黑衣人曰： 吾已收在□练石下。吾子无以为忧。 褐衣者曰： 慎毋泄，泄则吾属不全矣。 黑衣人曰： 谨受教。 褐衣者曰： 韩氏稚儿有字乎？ 曰： 未也，吾伺有字，即编于名籍，不敢忘。 褐衣者曰： 明夕再来，当得以笑语。 黑衣唯而去。及晓，圉者归，遂以其事密告于韩生。生即命肉诱其犬。犬既至，因以绳系，乃次所闻，遂穷□练石下，果得一轴书，具载韩氏兄弟妻子家僮名氏。纪莫不具，盖所谓韩氏名籍也。有子生一月矣，独此子不书，所谓稚儿未字也。韩生大异，命致犬于庭，鞭而杀之。熟其肉，以食家僮。已而率邻居士子千余辈，执弧矢兵仗，至郡南古墓前。发其墓，墓中有数犬，毛状皆异，尽杀之以归。（出《宣室志》）
杜修己
杜修己者，越人也，著医术，其妻即赵州富人薛贇之女也，性淫逸。修己家养一白犬，甚爱之，每与珍馔。食后，修己出，其犬突入室内，欲啮修己妻薛氏，仍似有奸私之心。薛因怪而问之曰： 尔欲私我耶？若然，则勿啮我。 犬即摇尾登其床，薛氏惧而私焉。其犬略不异于人。尔后每修己出，必奸淫无度。忽一日，方在室内同寝，修己自外入，见之，即欲杀犬。犬走出。修己怒，出其妻薛氏归薛贇。后半年，其犬忽突入薛贇家，口衔薛氏髻而背负走出。家人趁奔之，不及，不知所之。犬负薛氏直入恒山内潜之。每至夜，即下山，窃所食之物，昼即守薛氏。经一年，薛氏有孕，生一男，虽形貌如人，而遍身有白毛。薛氏只于山中抚养之。又一年，其犬忽死。薛乃抱此子，迤逦出，入冀州乞食。有知此事，遂诣薛贇以告。薛氏乃令家人取至家。后其所生子年七岁，形貌丑陋，性复凶恶。每私走出，去作盗贼。或旬余，或数月，即复还。薛贇患之，欲杀焉。薛氏乃泣戒其子曰： 尔是一白犬之子也，幼时我不忍杀。尔今日在薛家，岂合更不谨。若更私走，出外为贼，薛家人必杀尔。恐尔以累他，当改之。 其子大号哭而言曰： 我禀犬之气而生也，无人心，好杀为贼，自然耳，何以我为过？薛贇能容我，即容之；不能容我，当与我一言，何杀我也？母善自爱，我其远去不复来。 薛氏坚留之，不得，乃谓曰： 去即可，又何不时来一省我也？我是尔之母，争忍永不相见。 其子又号哭而言曰： 后三年，我复一来矣。 遂自携剑，拜母而去。及三年，其子果领群盗千余人，自称白将军。既入拜母后，令群盗尽杀薛贇之家，唯留其母。仍焚其宅，携母而去。（出《潇湘录》）
袁继谦
少将袁继谦郎中常说：顷居青社，假一第而处之，素多凶怪，昏曀，即不敢出户庭。合门敬惧，莫遂安寝。忽一夕，闻吼声，若有呼于瓮中者。声至浊，举家怖惧，谓其必怪之尤者，遂如窗隙中窥之，见一物苍黑色来往庭中。是夕月晦，观之既久，似黄狗身而首不能举。遂以铁挝击其脑。忽轰然一声，家犬惊叫而去。盖其日庄上输油至，犬以首入油器中，不能出故也。举家大笑而安寝。（出《玉堂闲话》）
