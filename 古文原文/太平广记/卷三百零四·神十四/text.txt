开业寺女娲神王籍畅璀乔龟年张光晟淮南军卒元载张谓颖阳里正
开业寺
至德二年，十月二十三日，丰乐里开业寺，有神人足迹甚长，自寺外门至佛殿。先是阍人宿门下，梦一人长二丈余，被金执槊，立于寺门外。俄而以手曳其门，扃鐍尽解，神人即俯而入寺。行至佛殿，顾望久而没。阍人惊寤，及晓视其门，已开矣。即具以梦白于寺僧，寺僧共视，见神人之迹。遂告以京兆，京兆以闻。肃宗命中使验之，如其言。（出《异室记》。明抄本作出《宣室志》。陈校本作出《宣室志记》）
女娲神
肃宗将至灵武一驿。黄昏，有妇人长大，携双鲤，咤于营门曰：皇帝何在？众以为狂。上令潜视举止。妇止大树下，军人有逼视，见其臂上有鳞，俄天黑失所在。及上即位，归京阙，琥州刺史王奇光。奏女娲坟云，天宝十三载，大雨晦冥忽沈。今月一日夜，河上有人觉风雷声，晓见其坟涌出。上生双柳树，高丈余，下有巨石。上初克复，使祝史就其所祭之，至是而见。众疑妇人是其神也。（出《酉阳杂俎》）
王籍
王籍者，太常璿之族子也。乾元中，客居会稽。其奴病死，数日复活，云，地下见吏，吏曰： 汝谁家奴？ 奴具言之。吏云：今见召汝郎做五道将军，因为著力，得免回。路中多见旌旗队仗，奴问为何所，答曰：迎五将军尔。既还数日，籍遂死。死之日，人见车骑缤纷，队仗无数。问其故，皆是迎籍之人也。（出《广异记》）
畅璀
畅璀自负才气，年六十余，始为河北相卫间一宰。居常慷慨，在县唯寻术士日者，问将来穷达，而竟不遇。或窃言于畅曰：何必远寻，公部下伍伯，判冥者也。畅默喜。其日入，便具簪笏，召伍伯，升阶答拜，命坐设食。伍伯恐耸，不如所为。良久谓之曰：某自揣才业不后于人，年已六十，官为县宰。不辞碌碌守职，但恐终不出下流。要知此后如何，苟能晚达。即且守之，若其终无，即当解绶入山，服饵寻道。未能一决，知公是幽冥主者，为一言也。伍伯避席色沮曰：小人蒙公异礼如此，是今日有隐于公，即负深恩；不隐即受祸，然势不得已而言也。某非幽明主者，所掌亦冥中伍伯耳。但于杖数量人之死生。凡人将有厄，皆先受数杖，二十已上皆死，二十已下，但重病耳。以此斟酌，往往误言于里中，未尝差也。畅即诘之曰：当今主者为谁？曰：召慎不可泄露，邻县令某是也。闻即当来此，公自求之，必不可言得之于某。旬日，邻宰果来，与畅俱诣州季集。畅凌晨远迎，馆于县宅，燕劳加等。既至，乃一老翁，七十余矣。当时天公承平，河北簿尉，皆豪贵子弟。令长甚适后士，老宰谢畅曰：公名望高，某寒贱。以明法出身，幸因邻地。岂敢当此优礼。词色感愧，乃与之俱诣郡。又与同归，馆于县宅，益为欢洽。明日将别，其夜，延于深室，具簪笏再拜，如问伍伯之词，而加恳切。老宰厉声曰：是谁言耶？词色甚怒，曰：不白所言人。终不为公言也。如是久之，畅不得已，乃告伍伯之名，既而俯首拗怒。顷刻，吏白曰：伍伯于酒垆间暴卒。畅闻益敬惧，而乞曰转恳。乃徐谓畅曰：愧君意深礼重，固不可隐，宜洒扫一院，凡有孔隙，悉涂塞之。严戒家人，切不得窥，违者祸及其身。堂上设一榻，置案笔砚，纸七八幅。其夕宰入之，令畅躬自扃鏁。天明，持钥相迓于此。畅拂旦秉简，启户见之，喜色被面而出。遥贺畅曰：官禄甚高，不足忧也。乃遗一书曰：慎不可先览。但经一事，初改一官，即闻之。后自此县辟从事，拜殿中侍御史，入为省郎谏议大夫。发其书，则除授时日皆不差。及贬辰州司马，取视之曰：为某事贬也。征为左丞，终工部尚书，所记事无有异词。（出《戎幕间谈》）
乔龟年
乔龟年者，善篆书。养母甚孝。大历中，每为人书大篆字，得钱即供甘旨。或见母稍失所，必仰天号泣，自恨贫乏。夏月，因自就井。汲新水奉母。忽有一青衣人，自井跃出，立于井旁，谓龟年曰：君之贫乏，自前定也。何因母稍失所，必号泣诉天也？龟年疑是神灵，遂拜而对曰：余常恨自不能取富贵，以丰侍养。且母年老，而旨甘每缺。虽不惮勤苦于佣笔，甚如所得资助，不足以济。是以不觉仰天号泣耳。神人曰：君之孝已极，上天知之矣。君当于此井中，收取钱百万，天之赐也。言讫而灭。龟年乃取之，得钱一百万。每建珍馔以奉母，仍多不出游贵达门。后三年，母亡，龟年号慕几灭性。（性原作惟。据明抄本、许本、黄本改。）仍尽以余钱厚葬其母，复又贫乏。累年，因闲步，至先得钱之井，怅然而言曰：我往日贫，天赐我钱。今日贫，天不赐之。若天以我为孝子以赐我，岂今日我非孝子耶？俄尔神人复自井跃出，谓龟年曰：往日天知尔孝养老母，故赐尔钱，以为甘旨，非济尔贫乏。今日无旨甘之用，那得恨也。若尔，则昔日之意不为亲，乃为已也。龟年惊愕惭惧，复遂再拜。神人又曰：尔昔者之孝，闻于上天。今日之不孝，亦闻上天也。当自驱驰，不然，则冻馁而死。今日一言，罪已深矣，不可追也。言讫复灭。龟年果贫困而卒。
张光晟
贼臣张光晟，其本甚微，而有才用，性落拓嗜酒。壮年为潼关卒，屡被主将鞭笞。因奉役至华州，盛暑驱驰，心不平。过岳祠，遂脱衣买酒，致奠金天王，朗言曰：张光晟身负才器，未遇知己。富贵贫贱，不能自料，唯神聪鉴，当赐诚告。祀讫，因极饮大醉，昼寝于碑堂。忽梦传声曰：唤张光晟。迫蹙甚急，即入一府署，严邃异常。导者云：张光晟到。拜跪讫，遥见当厅贵人，有如王者，谓之曰：欲知官禄，但光晟拜相，则天下太平。言讫，惊寤洽汗，独怪之。后频立战功，积劳官至司农卿。及建中，德宗西狩，光晟奔从。已至开远门，忽谓同行朝官曰：今日乱兵，乃泾卒回戈耳！无所统，正应大掠而过。如令有主，祸未可知。朱泚见在泾源，素得人心。今者在城，倘收（明抄本收作为）泾卒扶持，则难制矣。计其仓遑，未暇此谋。诸公能相逐径往至泚宅，召之俱西乎？诸公持疑，光晟即奔马诣泚曰：人主出京，公为大臣，岂是宴居之日？泚曰：愿从公去，命驾将行。而泾卒已集其门矣。光晟自将逃去，因为泚所縻。然而奉泚甚力，每有战，常在其间。及神麢之阵，（麢原作庆。据明钞本改。）泚拜光晟仆射平章事，统兵出战，大败而还。方寤神告为征矣。（出《集异记》）
淮南军卒
陈少游镇淮南时，尝遣军卒赵某使京师，遗公卿书。将行，诫之曰：吾有急事，候汝还报。以汝骁健，故使西去。不可少留，计日不至，当死。赵日驰数百里，不敢怠。至华阴县，舍逆旅中，寝未熟，忽见一人绿衣，谓赵曰：我吏于金天王，王命召君，宜疾去。赵不测，即与使者偕行。至岳庙前，使者入白：赵某至。既而呼赵，趋拜阶下。其堂上列烛，见一人据案而坐，侍卫甚严，徐谓赵曰：吾有子婿，在蜀数年，欲驰使省视，无可为使者。闻汝善行，日数百里，将命汝使蜀，可乎？赵辞以相国命西使长安，且有日期，不然当死。今为大王往蜀，是弃相国命也，实不敢还广陵。且某父母妻子俱在，忍生不归乡里。非敢以他辞不奉教，唯大王察之。王曰：径为我去，当不至是。自蜀还由长安，未晚也。即留赵宿庙后空舍中，具食饮。忧惑不敢寐。遂往蜀，且惧得罪；固辞不往，又虑祸及，计未决。俄而渐晓，闻庙中喧阗有声，因出视，见庭中虎豹麋鹿，狐兔禽鸟，近数万。又有奇状鬼神千数，罗列曲躬，如朝谒礼。顷有诉讼者数人偕入，金天断理甚明，良久退去。既而谓左右呼赵，应声而去。王命上阶，于袖中出书一通，付赵曰：持此为我至蜀郡，访成都萧敬之者与之。吾此吏辈甚多，但以事机密，虑有所洩，非生人传之不可。汝一二日当疾还，无久留。因以钱一万遗之，赵拜谢而行。至门，告吏曰：王赐以万钱，我徒行者，安所赍乎？吏曰：置怀中耳。赵即以钱贮怀中，辄无所碍，亦不觉其重也。行未数里，探衣中，皆纸钱耳。即弃道旁。俄有追之者，以数千钱遗之，曰：向吾误以阴道所用钱赐君，固无所用，今别赐此矣！赵受之，昼夜兼行，逾旬至成都。访肖敬之，以书付之。敬之启视，喜甚，因命席，谓赵曰：我人也，家汝郑间。昔岁赴调京师，途至华阴，遂为金天王所迫为亲。今我妻在，与（与字原空缺。据黄本补。明钞本作此。属上句读。）生人不殊。向者力求一官，今则遂矣。故命君驰报。即留赵一日，赠缣数段，以还书遣焉。过长安，遂达少游书。得还报，日夜驰行。至华阴，金天见之大喜，且慰劳：非汝莫可使者。今遣汝还，设相国讯汝，但言为我使。遣汝为裨将，无惧。即以数十缣与之，曰：此人间缣帛，可用之。赵拜谢而径归淮南，而少游讯其稽留，赵具以事对。少游怒不信，系狱中。是夕，少游梦一人，介金甲仗剑曰：金天王告相国，向者实遣赵某使蜀。今闻得罪，愿释之。少游悸寤，奇叹之且久。明日晨起，话于宾僚，即命释赵，署为裨将。元和中犹在。（出《宣室志》）
元载张谓
元载布衣时，常与故礼部侍郎张谓友善。贫无仆马，弊衣徒行于陈蔡。一日天暮，忽大风雷，原野曛黑，二人相与诣道左神庙中以避焉。时有盗数辈，皆仗剑佩弧矢，匿于庙宇下。元张二人忽见之，惶惧益甚，且虑为其所害。二人即负壁而立，不敢动。俄闻庙中有呼者曰：元相国张侍郎且至，群盗当疾去，无有害于贵人。群盗相目而惊，遂驰去。二人因偕贺：吾向者以殍死为忧，今日真神人之语也。且喜且叹。其后载果相代宗。谓终礼部侍郎。（出《宣室志》）
颍阴里正
颍阳里正说某不得名，曾乘醉还村，至少妇祠醉，因系马卧祠门下。久之欲醒，头向转，未能起。闻有人击庙门，其声甚厉。俄闻中问是何人，答云所由，令觅一人行雨。庙中（庙中原作门外，据明钞本改。）云：举家往岳庙作客，今更无人。其人云：只将门下卧者亦得。庙中（庙中原作门外。据明钞本改。）人云：此过客，那得使他。苦争不免，遂呼某令起。随至一处，濛濛悉是云气，有物如骆驼。某人抱某上驼背，以一瓶授之，诫云：但正抱瓶，无令倾侧。其物遂行。瓶中水纷纷然做点而下，时天久早。下视见其居处，恐雨不足，因而倾瓶。行雨既毕，所由放还。到庙门见己尸在水中，乃前入便活，乘马还家。以倾瓶之故，其宅为水所漂，人家尽死。某自此发狂，数月亦卒。（出《广异记》）
