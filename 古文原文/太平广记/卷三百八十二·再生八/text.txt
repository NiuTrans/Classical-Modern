支法衡程道惠僧善道李旦梁甲任义方齐士望杨师操裴则子河南府史周颂卢弁
支法衡
晋沙门支法衡，得病旬日，亡经三日而苏。说死时，有人将去。见如官曹舍者数处，不肯受之。俄见有铁轮，轮上有爪，从西转来，无持引者，而转驶如风。有一吏呼罪人当轮立，轮转来轹之。翻还。如此数，人碎烂。吏呼衡道人来当轮立。衡恐怖自责，悔不精进，今当此轮乎？语毕，吏谓衡曰： 道人可去。 于是仰首，见天有孔，不觉倏尔上升，以头穿中，两手搏两边，四向顾视。见七宝官船及诸天人。衡甚踊跃，不能得上，疲而复下。所将衡去人笑曰： 见何物，不能上乎？ 乃以衡付船官，船官行船，使为舵工。衡曰： 我不能持舵。 强之。有船数百，皆随衡后。衡不晓捉舵，跄沙洲上。吏司推衡，以法应斩。引衡上岸，雷鼓将斩。忽有五色二龙，推船还浮，吏乃原之，衡大恐惧。望见西北有讲堂，上有沙门甚众。闻经呗之声，衡遽走趣之。堂有十二阶，始蹑一阶，见亡师法柱，踞胡床坐。见衡曰： 我弟子也，何以而来？ 因起临阶，以手巾打衡面曰： 莫来。 衡甚欲上，复举步登阶，柱复推令下。至三乃上。见平地有一井，深三四丈，砖无隙际，衡心念言，此井自然。井边有人谓曰： 不自然者，何得成井？ 虽见法柱故倚望之，谓衡： 可复道还去，狗不啮汝。 衡还水边，亦不见向来船也。衡渴，欲饮水，乃堕水中，因便得苏。于是出家，持戒菜食，尽夜精思，为至行沙门。比丘法桥，衡弟子也。（出《冥祥记》）
程道惠
程道惠，字文和，武昌人也。世奉五斗米道，不信有佛。常云： 古来正道，莫逾李老，何乃信惑胡言，以为胜教。 太元十五年，病死，心下尚暖。家不殡殓，数日得苏。说初死时，见十许人，缚录将去。逢一比丘云： 此人宿福，未可缚也。 乃解其缚，散驱而去。道路修平，而两边棘刺森然，略不容足。驱诸罪人，驰走其中，身随著刺，号呻聒耳。见道惠行在平路，皆叹羡曰： 佛弟子行路，复胜人也。 道惠曰： 我不奉法。 其人笑曰： 君忘之耳。 道惠因自忆先身奉佛，已经五生五死。忘失本志，今生在世。幼遇恶人，未达邪正，乃惑邪道。既至大城，径进厅事。见一人，年可四五十，南面而坐。见道惠惊曰： 君不应来。 有一人著单衣帻，持簿书，对曰： 此人伐社杀人，罪应来此。 向逢比丘，亦随道惠入，申理甚至，云： 伐社非罪也，此人宿福甚多，杀人虽重，报未至也。 南面坐者曰： 可罚所录人。 命道惠就坐，谢曰： 小鬼谬滥，枉相录来，亦由君忘失宿命，不知奉正法故也。 将遣道惠还，乃使暂兼覆校将军，历观地狱。道惠欣然辞出，导从而行。行至诸城，皆是地狱，人众巨亿，悉受罪报。见有猘狗，啮人百节，肌肉散落，流血蔽地。又有群鸟，其嘴如锋，飞来甚速，入人口中，表里贯洞。其人宛转呼叫，筋骨碎落。观历既遍，乃遣道惠还。复见向所逢比丘，与道惠一铜物，形如小铃。曰： 君还至家，可弃此门外，勿以入室。某年月日，君当有厄。诫慎过此，寿延九十。 时道惠家于京师大桁南，自还，达皂荚桥，见亲表三人，驻车共语，悼道惠之亡。至门，见婢行哭而市。彼人及婢，咸弗见也。道惠将入门，置向铜物门外树上，光明舒散，流飞属天，良久还小，奄尔而灭。至户，闻尸臭，惆怅恶之。时宾亲奔吊，哭道惠者多。不得徘徊，因进入尸，忽然而苏。说所逢车人及市婢，咸皆符同。道惠后为廷尉，预西堂听诵，未及就列，欻然顿闷，不识人。半日乃愈。计其时日。即道人所戒之期。顷之。迁为广州刺史。元嘉六年卒，八十九矣。（出《广异记》）
僧善道
僧善道者，在新野时，见有一人来寺中会，叉手恭敬，精进过常。善道问： 贤者何乃用心如此？ 其人曰： 我曾死三日。见有十余间瓦屋，下有数吏。有一轮，如作瓮均，径广二丈余。有铁叉，又著均上，均转如风。求死不得，一宿二日，眼眩心闷。有赤帻吏来，捉数枚简及一笔，问此是何人，均边人曰： 佛弟子，时不精进，但持生礼行就人，无有慈心。 吏问曰： 此人罪略当毕，遣归。 于是得去，乃活。弟子未更此一死，实喜以生礼行就人。嫁女取妇家，恒五升面二双鸡，礼士大夫。今日叉手呼佛，手适相离，已后恐堕均上。 （出《神鬼传》）
李旦
宋李旦，字世则，广陵人也，以孝谨质素，著称乡里。元嘉三年，正月十四日，暴病，心不（ 不 原作 下 ，据明抄本改）冷，七日而苏。唅以饮粥，宿昔复常。云，有一人，将信幡来至床头。称府君教唤，旦便随去。直向北行，道甚平净。既至，城阙高丽，似今宫阙。遣传教慰劳，呼旦可前。至大厅上，见有三十人，单衣青帻，列坐森然。一人东坐，被袍隐几，左右侍卫，可有百余。视旦而语坐人云： 当示以诸狱，令世知也。 旦闻言已，举头四视，都失向处，乃是地狱中。见群罪人，受诸苦报，呻吟号呼，不可忍视。寻有传教称： 府君放君还去，当更相迎。 因此而还。 至六年正月复死，七日又活。述所见事，较略如先。或有罪人寄语报家，道生时犯罪，使为作福。稍说姓字亲识乡伍，旦依言寻求，皆得之。又云，甲申年当行疾疠，杀诸恶人。佛家弟子，作八关斋，修心善行，可得免也。旦本作道家祭洒，即欲弃录本法，道民谏制，故遂两事，而常劝化作八关斋。（出《冥报记》）
梁甲
北齐时，有仕人姓梁，甚豪富。将死，谓其妻子曰： 吾平生所爱奴马，使用日久，称人意。吾死，可以为殉。不然，吾（ 吾 原作 无 ，据明抄本改）所弃也。 及死，家人囊盛土，压奴杀之，马犹未杀。奴死四日而苏，说云，初不觉去，忽至官府，留止在门。经宿，见亡主被锁，兵卫引入。见奴谓曰： 我谓死人得使奴婢，故遗言唤汝。今各自受其苦，全不相关。今当白官放汝。 言毕而入。奴从屏外窥之，见官问守卫人曰： 昨日压脂多少乎？ 对曰： 得八斗。 官曰： 更将去，压取一斛六斗。 主则被牵出，竟不得言。明旦又来，有喜色。谓奴曰： 今当为汝白也。 又入。官问得脂乎，对曰： 不得。 官问何以，吏曰： 此人死三日，家人为请僧设会，每闻经呗声，铁梁辄折，故不得也。 官曰： 且将去。 吏白官： 请放奴。 官即令放。与主俱出门，主遣传语妻子曰： 赖汝追福，获免大苦。然犹未脱，更能造经像以相救，冀因得免。自今无设祭，既不得食，而益无罪。 言毕而别，奴遂重生，而具言之。家中果以其日设会，于是倾家追福，合门练行。（出《法苑珠林》）
任义方
唐括州刺史乐安任义方，武德年中，死经数日而苏。自云，被引见阎罗王。王令人引示地狱之处，所说与佛经不殊。又云，地下昼日昏暗，如雾中行。时其家以义方心上少有温气，遂即请僧行道，义方乃于地下闻其赞呗之声。王检其案，谓吏曰： 未合即死，何因错追？ 遂放令归。义方出，度三关。关吏皆睡。送人云，但寻呗声，当即到舍。见一坑当道，意欲跳过，遂落坑中，应时即起。论说地狱，画地成图。其说得奉禄，皆造经像，曾写《金刚般若》千余部。义方自说。（出《法苑珠林》）
齐士望
魏州武强人齐士望，贞观二十一年，死经七日而苏。自云，初死之后，被引见王，即付曹司，别遣勘当。经四五日，勘簿云： 与合死者同姓字，然未合即死。 判官语士望曰： 汝生平好烧鸡子，宜受罪而归。 即命人送其出门。去曹司一二里，即见一城门，城中有鼓吹之声，士望忻然趋走而入之。入后，城门已闭，其中更无屋宇，遍地皆是热灰。士望周章不知所计，烧灼其足，殊常痛苦。士望四顾，城门并开，及走向门，其扉即掩。凡经一日，有人命门者曰： 开门，放昨日罪人出。 即命人送归。使者辞以路遥，迁延不送之。始求以钱绢，士望许诺。遂经历川涂，践履荆棘。行至一处，有如环堵，其中有坑，深黑。士望惧之，使者推之，遂入坑内，不觉渐苏。寻乃造纸钱等待焉，使者依期还到，士望妻亦同见之。（出《法苑珠林》）
杨师操
雍州醴泉县人杨师操，贞观中，任蓝田县尉。尉后以身老还家，躬耕为业。然立性毒恶，喜见人过。每乡人有事，无问大小，即录告官。县令装瞿昙，用为烦碎，初不与理。师操或上表闻天，人皆不喜。每谓人曰： 吾性虽急暴，从武德已来，四度受戒，日诵经论。然有人侵己，则不能忍。 到永徽元年，四月七日夜，见著青衣人，骑白马从东来，云，东阳大监追汝，须臾不见。师操身忽倒。已到东阳都录处。于时府君大衙未散，师操遂私行曹司，皆有几案床席。见囚人，或著枷锁，露头散腰，或坐立行住。如是不可算数。师操向东行，到一处，有孔极小，唯见小星流出，臭烟蓬勃。有两人手把铁棒，修理门首。师操问： 此是何曹司？ 答云： 是猛火地狱，拟著持戒不全人。闻有杨师操，一生喜论人过，逢人诈言惭愧，有片言侵凌，实不能忍。欲遣入此，故修理之。今日是四月八日，其家为师操身死，布施斋供，曹司平章欲放归，未得进止。我在此待。 师操便叩头礼谢云： 杨师操者，弟子身是。愿作方便。 答云： 尔但志礼十万佛，勤（ 勤 原作 动 ，据明抄本改）心忏悔，改却毒心，即往生乐（ 乐 原作 地 ，据明抄本改）处。 师操依语声发愿，遂蒙放还，经三日却活。操具述于慧靖禅师，改过忏悔。今见年七十五，每一食长斋，六时礼念。后梦前追使者云： 尔既止恶，更不来追。但勤诚修善而已。 （出《冥祥记》）
裴则子
唐曹州离狐人裴则男，贞观末，年二十，死经三日而苏。自云，初死，被一人将至王所，王遣将牛耕地。诉云： 兄弟幼小，无人扶侍二亲。 王即愍之，乃遣使将向南。至第三重门，入见镬汤及刀山剑树，数千人头皆被斩，布列地上，此头并口云大饥。当村有一老母，年向七十，时有未死，见在镬汤前燃火。观望讫（ 讫 原作 乞 ，据明抄本改），还至王前，见同村人张成，亦未死。有一人诉成云： 毁破某屋。 王遣使检之，报云： 是实。 成曰： 犁地，不觉犁破其冢，非故然也。 王曰： 汝虽非故心，终为不谨。 且遂令人杖其腰七下。有顷，王曰： 汝更无事，放汝早还。 乃使人送去，遣北出逾墙，及登墙，望见己（ 己 原作 王 ，据明抄本改）舍，遂闻哭声，乃跳下墙，忽觉起坐。既苏之后，具为乡曲言之。邑人视张成，腰上有杖迹，迹极青黑。问其毁墓，答云，不虚。老母寻病，未几而死。（出《冥报拾遗》）
河南府史
洛阳郭大娘者，居毓财里，以当垆为业，天宝初物故。其夫姓王，作河南府史。经一年，暴卒，数日复活。自说，初被追见王，王云： 此人虽好酒，且无狂乱，亦不孤负他人，算又未尽，宜放之去。 处分讫，令所追人引入地狱，示以罪报。初至粪池狱，从广数顷，悉是人粪。见其妻粪池中受秽恶，出没数四。某悲涕良久。忽见一人头，从空中落，堕池侧，流血滂沱。某问此是何人头也，使者云，是秦将白起头。某曰： 白起死来已千余载，那得复新遇害？ 答曰： 白起以诈坑长平卒四十万众，天帝罚之，每三十年一斩其头。迨一劫方已。又去一城中，悉是煻煨火。有数千人，奔走其间。遥望城间驰欲出，至辄已闭。盘回其间，苦痛备急。事了别王，王言汝好饮酒，亦是罪。终须与一疾，不然，无诫将来。令左右以竹杖染水，点其足上。因推坑中，遂活。脚上点处，成一钉疮，痛不可忍。却后七年方死。（出《广异记》）
周颂
周颂者，天宝中，进士登科。永泰中，授慈溪令。在官，夜暴卒，为地下有司所追。至一城，其人将颂见（原本 见 下有 外 字，据明抄本删）王。门外忽逢吉州刺史梁乘，问颂何以至此地狱耶？ 初颂虽死，意犹未悟。闻道地狱，心甚凄然。因哽咽悲涕，向乘云： 母老子幼，漂寄异城，奈何而死。求见修理。 乘言当相为白。君第留此。入门，闻呵叱云，判官见王，久之乃出。谓颂曰： 已论遣，君宜暂见王，无苦也。 有顷，使者引颂入见王，王形貌甚伟。头有两角。问颂曰： 公作官，不横取人财否？ 颂云： 身是平时进士出身，官至慈溪县令，皆是累历，未常非理受财。 王令检簿，检讫，云： 甚善甚善，既无勾当，即宜还家。衣裳得无隳坏耶。 颂意谓衣裳是形骸。便答云： 适尔辞家，衣裳故当未损。 再拜辞出。乘甚喜云： 王已相释，理可早去。 颂云： 道路茫昧，何尔归去？ 乘令追人送颂。行数里，其人大骂云： 何物等流，使我来去迎送如是。独不解一言相识，孤恩若是。如得五千贯，当送汝还。 颂云： 纸钱五千贯，理易办。 因便许之。使者乃行十余里，至一石井，坐其侧，复求去。人言入井即活，更何所之。遂推颂落井而活。（出《广异记》明抄本作出《异闻录》）
卢弁
卢弁者，其伯任湖城令。弁自东都就省，夜宿第二谷。梦中见二黄衣吏来追，行至一所，有城壁。入城之后，欲过判官。属有使至，判官出迎。吏领住一舍下，其屋上有盖，下无梁。柱下有大磨十枚，磨边有妇女数百，磨恒自转。牛头卒十余，以大箕抄妇人，置磨孔中，随磨而出，骨肉粉碎。痛苦之声，所不忍闻。弁于众中，见其伯母，即湖城之妻也，相见悲喜，各问其来由。弁曰： 此等受罪云何？ 曰： 坐妒忌，以至于此。 弁曰： 为之奈何？ 伯母曰： 汝素持《金刚经》，试为我诵，或当减罪。 弁因持经，磨遂不转，受罪者小息。牛头卒持叉来弁所，怒曰： 何物郎君，来此诵经，度人作事。 弁对曰： 伯母在此。 卒云： 若惜伯母，可与俱去。 弁遂将伯母奔走出城，各归就活。初，弁唯一小奴同行，死已半日，其奴方欲还报，会弁已苏。后数日，至湖城，入门，遇伯设斋。家人见弁，惊喜还报。伯母迎执其手曰： 不遇汝，当入磨中。今得重生，汝之力也。 （出《广异记》）
