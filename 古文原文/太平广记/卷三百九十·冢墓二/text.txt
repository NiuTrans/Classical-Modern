奴官冢卢涣赵冬曦丁永兴严安之女娲墓李邈贾耽张式樊泽齐景公墓郭谊寿安土棺李思恭武瑜曹王墓韩建海陵夏氏庐陵彭氏武夷山林赞尧张绍军卒马黄谷冢秦进崇和文
奴官冢
酂县有后汉奴官冢，初，村人田于其侧，每至秋获。近冢地多失穗不稔。积数岁，已苦之。后恒夜往伺之。见四大鹅，从冢中出，食禾，逐即入去。村人素闻奴官冢有宝，乃相结开之。初入埏前，见有鹅，鼓翅击人，贼以棒反击之。皆不复动。乃铜鹅也。稍稍入外厅，得宝剑二枚，其它器物不可识者甚众。次至大藏，水深，有紫衣人当门立，与贼相击。贼等群争往击次，其人冲贼走出。入县大叫云： 贼劫吾墓。 门主者曰： 君墓安在？ 答曰： 正奴官冢是也。 县令使里长逐贼，至皆擒之。开元末。明州刺史进三十余事。（出《广异记》）
卢涣
黄门侍郎卢涣。为洺（ 洺 原作 名 ，据明抄本改）州刺史。属邑翁山县，溪谷迥无人，尝有盗发墓。云： 初行，见车辙中有花砖，因揭之，知（ 知 字原在 之 字上，据明抄本改）是古冢，乃结十人。县投状，请路旁居止，县许之。遂种麻，令外人无所见，即悉力发掘。入其隧路，渐至圹中，有三石门，皆以铁封之。其盗先能诵咒，因斋戒近之。至日，两门开。每门中各有铜人铜马数百，持执干戈，其制精巧。盗又斋戒三日，中门半开，有黄衣人出曰： 汉征南将军刘，（忘名）使来相闻，某生有征伐大勋，及死，敕令护葬，又铸铜人马等，以象存日仪卫。奉计来此，必要财货，所居之室，实无他物。且官葬不瘗宝货，何必苦以神咒相侵？若更不已，当不免两损。 言讫复入，门合如初。又诵咒数日不已，门开，一青衣又出传语。盗不听。两扇欻辟，大水漂荡，盗皆溺死。一盗能泅而出，自缚诣官，具说本末。涣令复视其墓，中门内有一石床，骷髅枕之。水漂，已半垂子床下。因却为封两门，窒隧路矣。（出《玄怪录》）
赵冬曦
华阴太守赵冬曦，先人垄在鼓城县。天宝初，将合附焉。启其父墓，而树根滋蔓，围绕父棺，悬之于空。遂不敢发。以母柩置于其旁，封墓而返。宣城太守刁缅，改葬二亲，缅亦纳母棺于其侧，封焉，后门绪昌盛也。冬曦兄弟七人，皆秀才，有名当世，四人至二千石。缅三为将军，门施长戟。开元二十年。万年有人，父殁后，家渐富，遂葬母（ 母 字原阙，据明抄本补）。父榇亦为萦绕，不可解。其人遂刀断之，根皆流血，遂以葬。即而家道稍衰，死亡俱尽。（出《纪闻》）
丁永兴
高唐县南有鲜卑城，旧传鲜卑聘燕，享于此城。旁有盗跖冢，冢极高大，贼盗尝私祈焉。天宝初，县令丁永兴，有群盗劫其部内。兴乃密令人冢旁伺之，果有祀者，乃执诣县，按杀之。自后祀者颇绝。《皇览》言盗跖冢在河东。按盗跖死于东陵，此地古名东平陵，疑此近之。（出《酉阳杂俎》）
严安之
天宝初，严安之为万年县捕贼官。亭午，有中使黄衣乘马，自门驰入。宣敕曰： 城南十里某公主墓，见被贼劫。宣使往捕之，不得漏失。 安之即领所由并器杖，往掩捕。见六七人，方穴地道，才及埏路，一时擒获。安之令求中使不得，因思之曰： 贼方开冢，天子何以知之。 至县，乃尽召贼，讯其事。贼曰： 才开墓，即觉有异，自知必败。至第一门，有盟器敕使数人，黄衣骑马。内一人持（ 持 原作 揖 ，据明抄本改）鞭，状如走势，袱头脚亦如风吹直竖，眉目已来，悉皆飞动。某即知必败也。 安之即思前敕使状貌，两盟器敕使耳。（出《逸史》）
女娲墓
潼关口河潬上，有树数株，虽水暴涨，亦不漂没。时人号为女娲墓。唐天宝十三年五月内，因大风吹失所在。乾元二年六月，虢州刺使王晋光（本书三０四女娲神条作王奇光）上言： 今月一日，河上侧近，忽闻风雷。晓见坟踊出，上有双柳树，下巨石，柳各高丈余。 （出《唐历》）
李邈
刘晏判官李邈，庄在高陵，庄客欠租课，积五六年。邈因罢归庄，方将责之，见仓库盈美，输尚未毕。邈怪问，悉曰： 某久为盗，近闻一古冢，冢西去庄十里，极高大，入松林二百步，方至墓。墓侧有碑，断倒草中，字磨灭不可读。初旁掘数十丈，遇一石门，锢以铁计，累日洋粪沃之，方开。开时，箭出如雨，射杀数人。众惧欲出，某审无他，必设机耳。乃令投石其中，每投，箭辄出。投十余石，箭（ 箭 字原在 石 字上，据明抄本改。）不复发。因列炬而入，至开重门，有木人数十，张目运剑，又伤数人。众以棒击之，兵杖悉落。四壁各画兵卫之像，南壁有大漆棺，悬以铁索，其下金玉珠玑堆积。众惧，未即掠之。棺两角忽飒飒风起，有沙扑人面。须臾风甚，沙出如注，遂没至髁。众惊恐退走，比出，门已塞矣。一人复为沙埋死。乃同酹地谢之，誓不发冢。 《水经》言越王句践都琅琊，欲移尤（明抄本 尤 作 允 ）常冢，冢中生风，飞沙射人，人不得近，遂止。按汉旧仪，将作营陵之内方丈，外设伏弩伏火弓矢与沙。盖古制有此机也。（出《酉阳杂俎》）
贾耽
贾耽在滑州境内。天旱，耽召大将二人谓曰： 今岁荒，烦君二人救民也。 皆言： 当利军州，死不足辞。 耽笑曰： 君可辱为健步。明日，当有两骑，衣惨绯。所乘马，蕃步鬣长。经市出城，可随之，识其所灭处，则吾事谐矣。 二将乃裹粮，衣皂衣，寻之。果有二绯衣，经市至野行二百余里，映大冢而灭。遂垒石丧之，信宿而返。耽大喜，发数百人，具畚锸，与二将偕往发冢，获陈粟数十万斛，人竟不之测。（出《酉阳杂俎》）
张式
张式幼孤，奉遗命，葬于洛京。时周士龙识地形，称郭璞青乌之流也。式与同之外野，历览三日而无获，夜宿村舍。时冬寒，室内唯一榻，式则籍地，士龙据榻以憩。士龙夜久不寐，式兼衣拥炉而寝。欻然惊魇曰： 亲家。 士龙遽呼之，式固不自知，久而复寐。又惊魇曰： 亲家。 士龙又呼之，式亦自不知所谓。及晓，又与士龙同行。出村之南，南有土山，士龙驻马遥望曰： 气势殊佳。 则与式步履久之。南有村夫伐木，远见士龙相地，则荷斧遽至曰： 官等得非择葬地乎？此地乃某之亲家所有。如何？则某请导致焉。 士龙谓式曰： 畴昔夜梦再惊，皆曰亲家。岂非神明前定之证与！ 遂卜葬焉，而式累世清贵。（出《集异记》）
樊泽
樊泽为襄阳节度使。有巡官张某者，父为邕管经略史，葬于邓州北数十里。张兄第三人，忽同时梦其父曰： 我葬墓某夜被劫，贼将衣物，今日入城来，停在席帽行。汝宜速往擒之，日出后，即不得矣。 张兄弟夜起，泣涕相告。未明，扣州门，见泽，具白其事。立召都虞候，令捕之。同党六人，并贼帅之妻皆获。泽引入，面问之曰： 汝劫此墓有异耶？ 贼曰： 某今日之事，亦无所隐，必是为神理所殛。某夫妻业劫冢已十余年，每劫，夫妻携酒爇火，诸徒党即开墓。至棺盖，某夫妻与其亡人，递为斟酌。某自饮一盏，曰： 客欲一盏，即以酒沥于亡人口中，云，主人饮一盏。又妻饮一盏遍，便云酒钱何处出？其妻应云，酒钱主人出。遂取夜物宝货等。某昨开此墓，见棺中人紫衣玉带，其状如生。某依法饮酒，及沥酒云，至主人一盏，言讫，亡人笑。某等惊甚，便扶起，唯枯骨耳。遂解腰带，亡人呼曰，缓之，我腰痛。某辈皆惊惧，遂驰出。自此神魂惝恍，即知必败。悉杀之。数日，邓州方上其事。（出《逸史》）
齐景公墓
贝邱县东北齐景公墓，近世有人开之。下入三丈，石函中得一鹅。鹅回转翅以拨石。复下入一丈，便有青气上腾，望之如陶烟。飞鸟过之，辄堕死。遂不敢入。（出《酉阳杂俎》）
郭谊
潞州军校郭谊，先为邯郸郡牧使。因兄亡，遂入郓州，举其先，同营于磁州滏阳。县接山，土中多石，有力者卒，共凿石为穴。谊之所卜，亦凿焉。即日倍加，忽透一穴，穴中有石，长可四尺。形如守宫，支体首尾毕具。役者误断焉，谊恶之。将别卜地，白于刘从谏，从谏不许，因葬焉。后月余，谊陷于厕，几死，骨肉奴婢相继死者二十余口。自是常恐悸，寤寐不安，因表请罢职。从谏以都押衙焦长楚之务，与谊对换。及刘稹（ 稹 原作 积 ，据《酉阳杂俎》续一改）阻兵，谊为共魁，军破枭首。其家无少长悉投死井中。盐州从事郑宾于言，石守宫见在磁州官库中。（出《酉阳杂俎》）
寿安土棺
寿安之南有土峰甚峻，乾宁初，因雨而圯。半壁衔土棺，棺下有木，横亘之。木见风成尘，而土形尚固。邑令涤之，泥汩于水粉，腻而蜡黄。剖其腹（明抄本 汩 作 滑 ， 于 、 而 俱作 如 ， 腹 作 棺 ），依稀骸骨。因徵近代，无以土为周身之器者。载记云，夏后氏堲周，盖其时也。（出《唐阙史》）
李思恭
乾宁三年丙辰，蜀州刺史节度参谋李思恭埋弟于成都锦浦里北门内西回第一宅，西与李冰祠邻。距宅之北，地形渐高，冈走西南，与祠相接。于其堂北，凿地五六尺，得大冢，砖甓甚固。于砖外得金钱数十枚，各重十七八铢，径寸七八分，圆而无孔。去缘二分，有隐起规，规内两面，各有书二十一字。其缘甚薄，有刃焉。督役者驰其二以白思恭，命使者入青城云溪山居以示道士杜光庭，云： 此钱得有石余。 思恭命并金钱复瘗之，但不知谁氏之墓也。其地北百步所，有石笋，知石笋即此墓之阙矣。自此甚灵，人不敢犯。其后蜀主改置祠堂享之。（出《广异记》，明抄本作出《录异记》）
武瑜
安州城东二十余里，有大墓。群贼发之，数日乃开。得金钗百余枚，合重百斤。有石座，杂宝古腰带陈列甚多。取其一带，随手有水涌，俄顷满墓。所开之处，寻自闭塞。盗以二钗（ 钗 字原 阙 ，据黄本补），子献刺史武瑜。夜梦一人古服，侍从极多，来谒云： 南蛮武相公也，为群盗坏我居处，以君宗姓，愿为修之。盗当发狂，勿加擒捕。 即命修之，群盗三十余人，同时发狂，相次皆卒。（出《录异记》）
曹王墓
永平乙亥岁，有说开封人发曹王皋墓，取其石人羊马砖石之属。见其棺宛然，而随手灰灭，无复形骨，但有金器数事。棺前有铸银盆，广三尺，满盆贮水。中坐玉婴儿，高三尺，水无减耗。则泓师所云。墓中贮玉，则草木温润；贮金多，则草木焦枯。曹王自贞元之后，历二百岁矣，盆水不减，玉之润也。（出《录异记》）
韩建
韩建丧母，卜葬地。有术云： 只有一穴，可置大钱，而不久即散。若华州境内，莫如于此也。 建乃于此葬母。明年，大驾来幸。四海之人，罔不臻凑。建乃广收商税，二载之后，有钱九百万贯。复三年，为朱梁所有。（出《中朝故事》）
海陵夏氏
戊戌岁，城海陵县为郡，侵人冢墓。有市侩夏氏，其先尝为盐商，墓在城西，夏改葬其祖。百一十年矣，开棺，唯有白骨，而衣服器物，皆俨然如新，无所损污。有红锦被，文彩尤异。夏方贫，皆取卖之，人竞以善价买云。其余冢，虽历年未及，而皆腐败矣。（出《稽神录》）
庐陵彭氏
庐陵人彭氏，葬其父。有术士为卜地曰： 葬此，当世为藩牧郡守。 彭从之。又掘坎，术士曰： 深无过九尺。 久之，术士暂憩他所，役者遂掘丈余。欻有白鹤自地出，飞入云中，术士叹恨而去。今彭氏子孙，有为县令者。（出《稽神录》）
武夷山
建州武夷山，或风雨之夕，闻人马箫管之声。及明，则有棺椁在悬崖之上，中有胫骨一节，土人谓之仙人换骨函。近代有人深入绝壑，俯见一函，其上题云：润州朝京门内染师张某第三女。好事者记之。后至润州，果得张氏之居。云： 第三女未嫁而卒，已数岁。 因发其墓，则空棺矣。（出《稽神录》）
林赞尧
丙午岁，漳州裨将林赞尧杀监军中使，据郡，及保山岩以为营。掘地，得一古冢，棺椁皆腐。中有一女子，衣服容貌皆如生，举体尤有暖气。军士取其金银钗环，而弃其尸。又发一冢，开棺，见一人被发复面，蹲于棺中。军士骇惧，致死者数人。赞尧竟伏诛。（出《稽神录》）
张绍军卒
丙午岁，江南之师围留（明抄本 留 作 晋 ）安，军政不肃。军士发掘冢墓，以取财物，诸将莫禁。监军使张匡绍所将卒二人，发城南一冢，得一椰实杯，以献匡绍。因曰： 某发此冢，开棺，见绿衣人面如生，惧不敢犯。墓中无他珍，唯得此杯耳。 既还营，而绿衣人已坐某房矣，一日数见，意甚恶之。居一二日，二卒皆战死。（出《稽神录》）
马黄谷冢
安州城南马黄谷冢左有大冢，棺椁已腐，唯一髑（ 髑 原作 体 ，据明抄本改）髅，长三尺。陈人左鹏，亲见之焉。（出《稽神录》）
秦进崇
周显德乙卯岁，伪连水军使秦进崇，修城，发一古冢。棺椁皆腐，得古钱破铜镜数枚。复得一瓶，中更有一瓶，黄质黑文，成隶字云： 一双青乌子，飞来五两头。借问船轻重，寄信到扬州。 其明年，周师伐吴，进崇死之。（出《稽神录》）
和文
蜀人王昭远，戊午岁为巡边制置使。及文州，遇军人喧聚，问之，言旧冢内有尸不坏，或以砖石投之，其声铿然。昭远往，见其形质俨然，如新逝，冢中得石版云： 有唐故文州马步都虞侯和文，年五十八，大中五年辛未五月五日卒，葬于此。 昭远致祭，复令掩闭之，于墓侧刻石以铭之。（出《野人闲话》）
