郭承嘏张庾刘方玄光宅坊民淮西军将郭翥裴通远郑绍孟氏
郭承嘏
郭承嘏，尝宝惜法书一卷，每携随身。初应举，就杂文试。写（写原作驾，据明抄本改。）毕，夜犹早。缄置箧中，及纳试而误纳所宝书贴。却归铺，于烛笼下取书贴观览，则程氏宛在箧中。计无所出，来往于棘闱门外。见一老吏，询其试事，具以实告。吏曰：某能换之。然某家贫，居兴道里，倘换得，愿以钱三万见酬。承嘏许之。逡巡，赍程试入，而书贴出，授承嘏。明日归亲仁里，自以钱送诣兴道里。疑问久之，吏家人出。以姓氏质之，对曰：主父死三月，力贫，未办周身之具。承嘏惊叹久之，方知棘围所见，乃鬼也。遂以钱赠其家。（出《尚书谈寻》。）
张庾
张庾举进士，元和十三年，居长安升道里南街。十一月八日夜，仆夫他宿，独庚在月下。忽闻异香满院，方惊之，俄闻履声渐近。庚屣履听之，数青衣年十八九，艳美无敌，推门而入，曰：步月逐胜，不必乐游原，只此院小台藤架可矣。遂引少女七八人，容色皆艳绝，服饰华丽，宛若豪贵家人。庾走避堂中，垂帘望之。诸女徐行，直诣藤下。须臾，陈设床榻，雕盘玉尊杯杓，皆奇物。八人环坐，青衣执乐者十人，执拍板立者二人，左右侍立者十人。丝管方动，坐上一人曰：不告主人，遂欲张乐，得无慢乎？既是衣冠，邀来同欢可也。因命一青衣传语曰：娣妹步月，偶入贵院。酒食丝竹，辄以自乐，秀才能暂出为主否？夜深，计已脱冠，纱巾而来，可称疏野。庾闻青衣受命，畏其来也，乃闭门拒之。青衣扣门，庚不应，推不可开，遽走复命。一女曰：吾辈同欢，人不敢预。既入其门，不召亦合来谒。闭门塞户，羞见吾徒，呼既不来，何须更召。於是一人执尊，一人乣司。酒既巡行，丝竹合奏。殽馔芳珍，音曲清亮。庚度此坊南街，尽是墟墓，绝无人住；谓从坊中出，则坊门已闭。若非妖狐，乃是鬼物。今吾尚未惑，可以逐之。少顷见迷，何能自悟。於是潜取搘床石，徐开门突出，望席（席原作尘，据明抄本补。）而击，正中台盘，纷然而散。庚逐之，夺得一盏，以衣系之。及明视之，乃一白角盏，奇不可名。院中香气。数日不歇。盏锁於柜中，亲朋来者，莫不传视，竟不能辨其所自。后十余日。转观数次，忽堕地，遂不复见。庚明年，进士上第。（出《续玄怪录》）
刘方玄
山人刘方玄自汉南抵巴陵，夜宿江岸古馆。厅西有巴篱隔之，又有一厅，常扃锁。云，多怪物，使客不安，已十年不开矣。中间为厅，廊崩摧。郡守完葺，至新净，而无人敢入。方玄都不知之。二更后，月色满庭，江山清寂。唯闻篱西有妇人言语笑咏之声，不甚辨。唯一老青衣语稍重而秦音者，言曰：往年阿郎贬官时，常令老身骑偏面騧，抱阿荆郎。阿荆郎娇，不肯稳坐。或偏于左。或偏于右。附损老身左膊。至今天欲阴，则酸疼焉。今又发矣。明日必天雨。如今阿荆郎官高也，不知有老身无？复闻相应答者。俄而有歌者，歌音清细，若曳缕之不绝。复吟诗，吟声切切，如含酸和泪之词，不可辨其文。久而老青衣又曰：昔日阿荆郎，爱念 青青河畔草，今日亦可谓 绵绵思远道 也。仅四更，方不闻。明旦果大雨。呼馆吏讯之，吏云：此西厅空无人。方叙宾客不敢入之由，方玄因令开院视之，则秋草苍占没阶，西则连山林，无人迹也。启其厅，厅则新净，了无所有。唯前间东柱上有诗一首，墨色甚新。其词曰：爷娘送我青枫根，不记青风几回落。当时手刺衣上花，今日为灰不堪著。视其言，则鬼之诗也。馆吏云，此厅成来，不曾有人居。亦先无此题诗处。乃知夜来人也，复以此访於人，终不能知之。（出《博异记》）。
光宅坊民
元和中，光宅坊民失姓名，其家有病者。将困，迎僧持念，妻儿环守之。一夕，众仿佛见一人入户，众遂惊逐，乃投於瓮间。其家以汤沃之，得一袋，盖鬼间取气袋也。忽听空中有声，求其袋，甚衷切，且言我将别取人以代病者。其家因掷还之，病者即愈。（出《酉阳杂俎》）
淮西军将
元和末，有淮西军将，使於汴州，止驿中。夜久，眠将熟，忽觉一物压己，军将素健，惊起，与之角力，其物遂退，因夺得手中革囊。鬼暗中衷祈甚苦，军将谓曰：汝语我物名，我当相还。鬼良久曰：此蓄气袋耳。军将乃举甓击之，语遂绝。其囊可盛数升，绛色，如藕丝，携於日中无影。（出《酉阳杂俎》）
郭翥
元和间，有郭翥者，常为鄂州武昌尉。与沛国刘执谦友善，二人每相语，常恨幽显不得通。约先没者，当来告。后执谦卒数月，翥居华阴。一夕独处，户外嗟吁，久而言曰：闻郭君无恙。翥聆其音，知执谦也，曰：可一面也。曰：请去烛，当与子谈耳。翥即撤烛，引其袂而入，与同榻，话旧历历然。又言冥途（途原作话，据明抄本改。）罪福甚明，不可欺。夜既分，翥忽觉有秽气发于左右，须臾不可受。即以手而扪之，其躯甚大，不类执谦。翥有膂力，知为他怪，因揽其袂，以身加之，牢不可动，掩鼻而卧。既而告去，翥佯与语，留之将晓，求去愈急，曰：将曙矣，不遣我，祸且及予。翥不答，顷之，遂不闻语。俄天晓，见一胡人，长七尺余，如卒数日者。时当暑，秽不可近。即命弃去郊外，忽有里人数辈望见，疾来视之，惊曰：果吾兄也，亡数日矣，昨夜忽失所在。乃取尸而去。（出《宣室志》）
裴通远
唐宪宗葬景陵，都城人士毕至。前集州司马裴通远家在崇贤里，妻女辈亦以车舆纵观於通化门。及归，日晚，驰马骤。至平康北街，有白头妪步走，随车而来，气力殆尽。至天门街，夜鼓时动，车马转速，妪亦忙遽。车中有老青衣从四小女，其中有哀其奔迫者，问其所居，对曰：崇贤。即谓曰：与妪同里，可同载至里门耶？妪荷愧，及至，则申重辞谢。将下车，遗一小锦囊。诸女共开之，中有白罗，制为逝者面衣四焉。诸女惊骇，弃於路。不旬日，四女相次而卒。（出《集异记》）
郑绍
商人郑绍者，丧妻后，方欲再娶。行经华阴，止于逆旅。因悦华山之秀峭，乃自店南行。可数里，忽见青衣谓绍曰：有人令传意，欲暂邀（邀原作命，据明抄本改。）君。绍曰：何人也？青衣曰：南宅皇尚书女也。适於宅内登台，望见君，遂令致意。绍曰：女未适人耶？何以止於此？青衣曰：女郎方自求佳婿，故止此。绍诣之，俄及一大宅，又有侍婢数人出，命绍入，延之于馆舍。逡巡，有一女子出，容质殊丽，年可初笄，从婢十余，并衣锦绣。既相见，谓绍曰：既遂披觌，当去形迹，冀稍从容。绍唯唯随之，复入一门，见珠箔银屏，焕烂相照，闺阃之内，块然无侣。绍乃问女：是何皇尚书家？何得孤居如是耶？尊亲焉在？嘉偶为谁？虽荷宠招，幸祛疑抱。女曰：妾故皇公之幼女也。少丧二亲，厌居城郭，故止此宅。方求自适，不意（意原作偶，据明抄本改。）良人，惠然辱顾。既惬所愿，何乐如之？女乃命绍升榻。坐定，具酒殽，出妓乐。不觉向夕。女引一金缶献绍曰：妾求佳婿，已三年矣。今既遇君子，宁无自得。妾虽惭不称，敢以金缶合卺，愿求奉箕帚，可乎？绍曰：余一商耳。多游南北，惟利是求，岂敢与簪缨家为眷属也。然遭逢顾遇，谨以为荣，但恐异日为门下之辱。女乃再献金缶，自弹筝以送之。绍闻曲音凄楚，感动於心。乃饮之交献，誓为伉俪，女笑而起。时夜已久，左右侍婢，以红烛笼前导成礼。到曙，女复于前阁，备芳醪美馔，与绍欢醉。经月余，绍曰：我当暂出，以缉理南北货财。女郎曰：鸳鸯配对，未闻经月而便相离也。绍不忍。后又经月余，绍复言之曰：我本商人也，泛江湖，涉道途，盖是常也。虽深承恋恋，然若久不出行，亦吾心之所不乐者。愿勿以此为嫌，当如期而至。女以绍言切，乃许之。遂於家园张祖席，以送绍，乃橐囊就路。至明年春，绍复至此，但见红花翠竹，流水青山，杳无人迹。绍乃号恸，经日而返。（出《潇湘录》）。
孟氏
维扬万贞者，大商也，多在於外，运易财宝以为商。其妻孟氏者，先寿春之妓人也，美容质，能歌舞。薄知书，稍有词藻。孟氏独游於家园，四望而乃吟曰：可惜春时节，依然独自游。无端两行泪，长秪对花流。吟诗罢，泣下数行。忽有一少年，容貌甚秀美，逾垣而入，笑谓孟氏曰：何吟之大苦耶？孟氏大惊曰：君谁家子？何得遽至於此，而复轻言之也？少年曰：我性落魄，不自拘检，唯爱高歌大醉。适闻吟咏之声，不觉喜动于心，所以逾垣而至。苟能容我於花下一接良谈，而我亦或可以强攀清调也。孟氏曰：欲吟诗耶？少年曰：浮生如寄，年少几何？繁花正妍，黄叶又坠。人间之恨，何啻千端。岂如且偷顷刻之欢也。孟氏曰：妾有良人万贞者，去家已数载矣。所恨当兹丽景，远在他方。岂惟惋叹芳菲，固是伤嗟契阔。所以自吟拙句，盖道幽怀。不虞君之涉吾地也，何故？少年曰：我向闻雅咏，今睹丽容，固死命犹拚，且责言何害？孟氏即命笺，续赋诗曰：谁家少年儿，心中暗自欺。不道终不可，可即恐郎知。少年得诗，乃报之曰：神女得张硕，文君遇长卿。逢时两相得，聊足慰多情。自是孟氏遂私之，挈归己舍。凡逾年，而夫自外至。孟氏忧且泣，少年曰：勿尔，吾固知其不久也。言讫，腾身而去，顷之方没，竟不知其何怪也。（出《潇湘录》）
