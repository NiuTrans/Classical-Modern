客隐游天毒国道人骞霄国画工营陵人扶娄国人徐登周眕奴赵侯天竺胡人鞫道龙阳羡书生侯子光
客隐游
魏安厘王观翔鹄而乐之，曰：寡人得如鹄之飞，视天下如芥也。客有隐游者闻之，作木鹄而献王。王曰：此有形无用者也。夫作无用之器，世之奸民也。召隐游，欲加刑焉。隐游曰：大王知有用之用，未悟无用之用也。今臣请为大王翔之。乃取而骑焉，遂翻然飞去，莫知所之也。（出《异苑》）
天毒国道人
燕昭王七年，沐骨之国来朝，则申毒国之一名也。有道术人名尸罗。问其年，云：百四十岁。荷锡持瓶，云：发其国五年，乃至燕都。喜炫惑之术。於其指端，出浮图十层，高三尺，乃诸天神仙，巧丽物绝。列幢盖鼓舞，绕塔而行，人皆长五六分，歌唱之音，如真人矣。尸罗喷水为氛雾，暗数里间。俄而复吹为疾风，氛雾皆止。又吹指上浮图，渐入云里。又于左耳出青龙，右耳出白虎。始入之时，才一二寸，稍至八九尺。俄而风至云起，即以一手挥之，即龙虎皆入耳中。又张口向日，则见人乘羽盖，驾螭、鹄，直入于口内。复以手抑胸上，而闻衣袖之中，轰轰雷声。更张口，则向见羽盖、螭、鹄，相随从口中而出。尸罗常坐日中，渐渐觉其形小，或化为老叟，或变为婴儿，倏忽而死，香气盈室，时有清风来，吹之更生，如向之形。咒术炫惑，神怪无穷。（出《王子年拾遗记》）
骞霄国画工
秦始皇元年。骞霄国献刻玉善画工名裔。使含丹青以漱地，即成魑魅及鬼怪群物之象；刻石为百兽之形，毛发宛若真矣。皆铭其臆前，记以年月。工人以绢画地。方寸之内，写四渎五岳列国之图。又为龙凤，骞翥若飞。皆不得作目，作必飞走也。始皇嗟曰：刻画之形，何能飞走。使以淳漆各点两玉虎一眼睛，旬日则失之，不知何所在。山泽人云：见二白虎，各无一眼，相随而行，毛色形相，异于常见者。至明年，西方献两白虎，皆无一眼。始皇发槛视之，疑是先所失者，乃刺杀之，检其臆前，果是元年所刻玉虎也。（出《王子年拾遗记》）
营陵人
汉北海营陵有道人，能令人与已死人相见。其同郡，妇死已数年，闻而往见之曰：愿令我一见亡妇，死不恨矣。道人曰：卿可往见之。若闻鼓声，即出勿留。乃语其相见之术。于是与妇言语悲喜，恩情如生。良久，闻鼓声，恨恨不能得往。当出户时，奄忽其衣裙户间，掣绝而去。至后岁余，此人身亡。室家葬之，开冢，见妇棺盖下有衣裾。（出《搜神记》）
扶娄国人
南垂有扶娄之国。其人善能机巧变化，易形改服，大则兴云雾，小则入纤毫。缀金玉毛羽为衣服。能吐云喷火，鼓腹则如雷霆之声。或为巨象、狮子、龙、蛇、犬、马之状。或为虎口中生人，或于掌中备百兽之乐，宛转屈曲于指间。人形或长数分，或复数寸，神怪倏忽，炫（炫原作佳。据明抄本改。）丽于时。乐府皆传此伎，至末（末原作宋。据明抄本改。）犹学焉，得粗得精，代代不绝，乃俗谓之婆侯伎，则扶娄之音讹耳。（出《拾遗记》）
徐登
闽中有徐登者，女子化为丈夫。与东阳赵并善方术。时遭兵乱，相遇于溪，各矜其所能。登先禁溪水为不流，次禁枯柳为生稊。二人相视而笑。登年长，师事之。后登身故，东入长安。百姓未知笑而不应，屋亦不损。又尝临水求渡，船人不许。乃张盖坐中，长啸呼风，乱流而济。于是百姓敬服，从者如归。长安令恶而杀之。民立祠于永宁，而蚊蚋不能入。（出《水经》）
周眕奴
魏时，寻阳县北山中蛮人，有术，能使人化作虎。毛色爪身悉如真虎。乡人周眕有一奴，使入山伐薪。奴有妇及妹，亦与俱行。既至山，奴语二人云：汝且上高树去，我欲有所为。如其言。既而入草，须臾，一大黄斑虎从草山，奋越哮吼，甚为可畏。二人大怖。良久还草中，少时复还为人，语二人：归家慎勿道。后遂向等辈说之。周寻复之，乃以醇酒饮之，令熟醉。使人解其衣服，乃身体事事祥视，了无异。唯于髻发中得一纸，画作虎，虎边有符，周密取录之。奴既唤醒，问之。见事已露，遂具说本末，云：先尝于蛮中告籴，有一蛮师云有此符，以三尺布，一斗米，一只鸡，一斗酒，受得此法。（出《冥祥记》）
赵侯
晋赵侯少好诸术，姿形悴陋，长不满数尺。以盆盛水作禁，鱼龙立见。侯有白米，为鼠所盗。乃披发持刀，画作地狱，四面为门。向东啸，群鼠俱到。咒之曰：凡非啖者过去，盗者令止。止者十余，剖腹看脏，有米在焉。曾徒跣须屐，因仰头微吟，双屐自至。人有笑其形容者，便阳设，以酒杯向日，（《异苑》日作口。）即掩鼻不脱，仍稽颡谢过。着地不举。永康有骑石山，山上有石人骑石马，侯以印指之，人马一时落首，今犹在山下。（出《异苑》）
天竺胡人
晋永嘉中，有天竺胡人来渡江南。有幻术，能断舌吐火，所在人士聚观。将断舌，先吐以示众。然后刀截，血流覆地。乃烧取置器中，传以示人。视之，舌半犹在。既而还取，合续之，有顷如故，不知其实断否也。尝取绢布与人各执一头，中断之。已而取两段，合祝之，绢布还连续，故一体也。又取书纸及绳缕之属，投火中，众共视之，见其烧爇了尽。乃拨灰，举而出之，故向物也。（出《法苑珠林》）
鞫道龙
葛洪云：余少所知有鞫道龙，善为幻术。向余说古时事。有东海人黄公，少时能乘龙御虎，佩赤（赤原作步。据明抄本、许本改。）金为刀，以绛缯束发。立兴云雾，坐成山河。及衰老，气力羸惫，饮酒过度，不能行其术。秦末，有白虎见于东海，黄公以赤刀厌之，术既不行，为虎所杀。三辅人俗用以为戏，汉朝亦取以为角抵之戏焉。（出《西京杂记》）
阳羡书生
东晋阳羡许彦于绥安山行，遇一书生，年十七八，卧路侧，云：脚痛，求寄彦鹅笼中。彦以为戏言，书生便入笼。笼亦不更广，书生亦不更小。宛然与双鹅并坐，鹅亦不惊。彦负笼而去，都不觉重。前息树下，书生乃出笼。谓彦曰：欲为君薄设。彦曰：甚善。乃于口中吐一铜盘奁子，奁子中具诸馔殽，海陆珍羞方丈，其器皿皆是铜物，气味芳美，世所罕见。酒数行，乃谓彦曰：向将一妇人自随，今欲暂要之。彦曰：甚善。又于口中吐出一女子，年可十五六，衣服绮丽，容貌绝伦，共坐宴。俄而书生醉卧。此女谓彦曰：虽与书生结好，（好原作妻。据明抄本改。）而实怀外心，向亦窃将一男子同来，书生既眠，暂唤之，愿君勿言。彦曰：甚善。女人于口中吐出一男子，年可二十三四，亦颖悟可爱，仍与彦叙寒温。书生卧欲觉，女子吐一锦行幛，书生仍留女子共卧。男子谓彦曰：此女子虽有情，心亦不尽，向复窃将女人同行，今欲暂见之，愿君勿泄言。彦曰：善。男子又于口中吐一女子，年二十许，共宴酌。戏调甚久，闻书生动声，男曰：二人眠已觉。因取所吐女子，还内口中。须臾，书生处女子乃出，谓彦曰：书生欲起。更吞向男子，独对彦坐。书生然后谓彦曰：暂眠遂久，居独坐，当悒悒耶。日已晚，便与君别。还复吞此女子，诸铜器悉内口中。留大铜盘，可广二尺余。与彦别曰：无此藉君，与君相忆也。大元中，彦为兰台令史，以盘饷侍中张散，散看其题，云是汉永平三年所作也。（出《续齐谐记》）
侯子光
安定人侯子光，弱冠美姿仪。自称佛太子，从大秦国来，当王小秦国。易姓名为李氏，依鄘（明抄本鄘作鄠。）爰赤眉家。颇见其妖怪，事微有验。赤眉信之，妻以二女。转相扇惑，京兆樊绥、竺龙、谨（明抄本谨作严。）谌、谢乐等，众聚数千于杜阳山，称大皇帝。改元龙兴，立官属。大将军镇西石广斩平之，子光颈无血，十余日面色如生。（出《录异记》）
