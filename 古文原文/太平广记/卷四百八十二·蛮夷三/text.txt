苗民奇肱西北荒小人于阗乌苌汉槃陀国苏都识匿国马留
武宁蛮悬渡国飞头獠蹄羌扶楼交趾南越尺郭顿逊堕婆登国
哀牢夷诃陵国真腊国留仇国木客缴濮国木饮州阿萨部
孝忆国婆弥烂国拨拔力国昆吾绣面獠子五溪蛮堕雨儿
苗民
西荒中有人焉，面目手足皆人形，而腋下有翼，不能飞，名曰苗民。书曰：窜三苗于三危，四（《神异经》 四 作 西 ）裔，为人饕餮，淫佚无理，舜窜之于此。（出《神异经》）
奇肱
奇肱国，其民善为机巧，以杀百禽。能为飞车，从风远行。汤时，西风久下，奇肱人车至于豫州界中。汤破其车，不以示民。后十年，东风复至，乃使乘车遣归。其国去玉门西万里。（出《博物志》）
西北荒小人
西北荒中有小人长一寸，其君朱衣玄冠，乘辂车，马引，为威仪居处。人遇其乘车，抵而食之，其味辛。终年不为物所咋，（ 物 字 咋 字原空缺，据许本、黄本补）并识万物名字。又杀腹中三虫，三虫死，便可食仙药也。（出《博物志》）
于阗
后魏，宋云使西域，行至于阗国。国王头著金冠，以鸡帻，头垂二尺生绢，广五寸，以为饰。威仪有鼓角金钲，弓箭一具，（ 具 原作 门 ，据明抄本改）戟二枚，槊五张。左右带刀，不过百人。其俗妇人袴衫束带，乘马驰走，与丈夫无异。死者以火焚烧，收骨葬之，上起浮图。居丧者剪发，长四寸，即就平常。唯王死不烧，置之棺中，远葬于野。（出《洛阳伽蓝记》）
乌苌
乌苌国，四熟之稻，苗高没骆驼，米大如小儿指。（出《洽闻记》）
又乌苌国民，有死罪，不立杀刑。唯徙空山，任其饮啄。事涉疑似，以药服之，清浊则验，随事轻重，则当时即决。（出《洛阳伽蓝记》）
汉槃陀国
汉槃陀国正在山顶（ 山顶 原作 须山 ，据《洛阳伽蓝记》改）。自葱岭已西，水皆西流（明抄本 流 下有 入西海 三字）。世人云，是天地之中，其土人民，决水以种。闻中国待雨而种，笑曰： 天何由可期也？ （出《洛阳伽蓝记》）
苏都识匿国
苏都识匿国有野叉城，城旧有野叉，其窟见在。人近窟住者五百余家，窟口作舍，设关钥，一年再祭。人有逼窟口，烟气出，先触者死，因以尸掷窟中。其窟不知深浅。（出《酉阳杂俎》）
马留
马伏波有余兵十余家，不返，居寿洽（据《水经注》三十六， 洽 当作 冷 ）县，自相婚姻，有二百户。以其流寓，号马留，饮食与华同。山川移铜柱入海，以此民为识耳。（出《酉阳杂俎》）
武宁蛮
峡（ 峡 字据《酉阳杂俎》卷四补）中俗，夷风不改。武宁蛮好著芒心接离，名曰亭绥。以稻记年月葬时（ 稻记年 三字及 葬时 二字原空缺，据黄本补）。以笄向天，谓之刺北斗。相传磐瓠初死，置于树上（ 树上 二字原空缺，据黄本补），以笄刺之，其后化（ 其后化 三字原空缺，据黄本补）为象。临邑县有雁翅以御者（按《酉阳杂俎》卷四 临邑县有雁翅以御者 九字系另条，疑抄纂时误写入）。（出《酉阳杂俎》）
悬渡国
乌耗西有悬渡国，山溪不通，引绳而渡，朽索相引二千里。土人佃于石间，垒石为室，接手而饮，所谓猿饮也。（出《酉阳杂俎》）
飞头獠
邺鄯之东，龙城之西南，地广千里，皆为盐田。行人所经，牛马皆布毡卧焉。岭南溪洞中，往往有飞头者，故有飞头獠子之号。头飞一日前，颈有痕，匝项如红缕，妻子遂看守之。其人及夜，状如病，头忽离身而去。乃于岸泥，寻蟹蚓之类食之，将晓飞还，如梦觉，其腹实矣。梵僧菩萨胜又言，阇婆国中有飞头者，其人无目瞳子。聚落时。有一人据于民志怪。南方落民，其头能飞，其欲所祠，名曰虫落，因号落民。昔朱桓有一婢，其头夜飞。《王子年拾遗》言，汉武时，因墀国有南方有解形之民，能先使头飞南海，左手飞东海，右手飞西海，至暮，头还肩上，两手遇疾风，飘于海外。（出《酉阳杂俎》）
又南方有落头民，其头能飞，以耳为翼，将晓，还复著体。吴时往往得此人也。（出《博物志》）
蹄羌
蹄羌之国，其人自膝已下，有毛。如马（ 马 原作 水 。据明抄本改）蹄。常自鞭其胫。日行百里。（出《博物志》）
扶楼
周成王七年，南垂有扶楼之国，其人能机巧变化，易形改服。大则兴云起雾，小则入于纤毫之里。缀金玉毛羽为衣裳。能吐云喷火，鼓腹则如雷霆之声。或化为巨象狮子龙蛇犬马之状，或变虎，或口中吐人于掌中，备百兽之乐，旋转屈曲于指间。见人形，或长数分，或复数寸。神怪欻忽，炫于时，乐府皆传此伎，代代不绝。故俗谓婆侯伎，则扶楼之音讹替也。（出《王子年拾遗记》）
交趾
交趾之地，颇为膏腴，从民居之，始知播植。厥土惟黑壤，厥气惨雄，故今称其田为雄田，其民为雄民。有君长，亦曰雄王；有辅佐焉，亦曰雄侯。分其地以为雄将。（出《南越志》）
南越
南越民不耻寇盗，其时尉陀治番禺，乃兴兵攻之。有神人适下，辅佐之。家为造弩一张，一放，杀越军万人，三放，三万人。陀知其故，却垒息卒，还戎武宁县下，乃遣其子始为质，请通好焉。（出《南越志》）
尺郭
南有人焉，周行天下，其长七丈，腹围如其长。朱衣缟带，以赤蛇绕其项（ 项 原作 顶 ，据明抄本改）。不饮不食，朝吞恶鬼三千，暮吞三百。此人以鬼为食，以雾为浆，名曰尺郭，一名食邪，一名黄父。（出《神异经》）
顿逊
顿逊国，梁武朝，时贡方物。其国在海岛上，地方千里，属扶南北三千里。其俗，人死后鸟葬。将死，亲宾歌舞送于郭外，有鸟如鹅而色红，飞来万万，家人避之，鸟啄（ 啄 原作 之 ，据明抄本改）肉尽，乃去。即烧骨而沉海中也。（出《穷神秘苑》）
堕婆登国
堕婆登国在林邑东，南接诃陵，西接述黎。种稻，每月一熟。有文字，书于贝多叶。死者口实以金缸，贯于四支，然后加以婆律膏及檀沉龙脑，积薪燔之。（出《神异经》）
哀牢夷
哀牢夷，其先有妇人名沙壶，居牢山。捕鱼水中，若有所感（ 若有所感 四字原空缺，据黄本补），妊孕十月而生十子，今西南夷其裔也。（出《独异志》）
诃陵国
诃陵在真腊国之南，南海洲中，东婆利，西堕婆，北大海。竖木为城，造大屋重阁，以棕皮覆之。以象牙为床，以柳花为酒，饮之亦醉。以手撮食。有毒，与常人居止宿处，即令身上生疮。与之交会，即死。若旋液，沾著草木即枯。俗以椰树为酒，味甘，饮之亦醉。（出《神异录》）
真腊国
真腊国在欢州南五百里。其俗，有客设槟榔龙脑香蛤屑等，以为赏宴。其酒比之淫秽，私房与妻共饮，对尊者避之。又行房，不欲令人见，此俗与中国同。国人不着衣服，见衣服者，共笑之。俗无盐铁，以竹弩射虫鸟。（出《朝野佥载》）
留仇国
炀帝令朱宽征留仇国，还，获男女口千余人并杂物产，与中国多不同。缉木皮为布，甚细白，幅阔三尺二三寸。亦有细斑布，幅阔一尺许。又得金荆榴数十斤，木色如真金，密致，而文采盘蹙有如美锦，甚香极精。可以为枕及案面，虽沉檀不能及。彼土无铁。朱宽还至南海郡，留仇中男夫壮者，多加以铁钳锁，恐其道逃叛。还至江都，将见，为解脱之。皆手把钳，叩头惜脱，甚于中土贵金。人形短小，似昆仑。（出《朝野佥载》）
木客
郭仲产《湘州记》云，平乐县西七十里，有荣山，上多有木客。形似小儿，歌哭衣裳，不异于人。而伏状隐现不测。（ 现不测 三字原空缺，据黄本补）宿至精巧。时市易作器，与人无别。就人换物亦不计其值（ 物亦不计其值 六字原空缺，据黄本补）。今昭州平乐县（出《洽闻记》）
缴濮国
永昌郡西南一千五百里，有缴濮国。其人有尾，欲坐，辄先穿地作穴，以安其尾。若邂逅误折其尾，即死也。（出《广州记》）
木饮州
木饮州，朱崖一州。其地无泉，民不作井，皆仰树汁为用。（出《酉阳杂俎》）
阿萨部
阿萨部，多猎虫鹿，剖其肉，重叠之，以石压沥汁。税波斯拂林等国米及草子酿于肉汁之中，经数日，即变成酒，饮之可醉。（出《酉阳杂俎》）
孝忆国
孝忆国，界周三千余里。在平川中，以木为栅，周十余里。栅内百姓二千余家，周围木栅五百余所。气候常暖，冬不凋落。宜羊马，无驼牛。俗性质直，好客侣。躯貌长大，褰鼻，黄发绿睛，赤髭被发，面如血色。战具唯矟一色。宜五谷，出金铁，衣麻布。举俗事妖，不识佛法，有妖祠三百余所。马步兵一万。不尚商贩，自称孝忆人。丈夫妇人俱佩带。每一日造食，一月食之，常吃宿食。仍通国无井及河涧，所有种植，待雨而生。以纩铺地，承雨水用之。穿井即苦，海水又咸。土俗伺海潮落之后，平地收鱼以为食。（出《酉阳杂俎》）
婆弥烂国
婆弥烂国去京师二万五千五百五十里。此国西有山，巉岩峻险，上多猿，猿形绝长大，常暴田种，每年有二三十万。国中起春已后，屯集甲兵，与猿战。虽岁杀数万，不能尽其巢穴。（出《酉阳杂俎》）
拨拔力国
拨拔力国在西南海中，略不识五谷，食肉而已。常针牛畜脉取血，和乳生饮。无衣，唯腰下用羊皮掩之。其妇人洁白端正，国人自掠卖与外国商人，其价数倍。土地唯有象牙及阿未香（ 香 原作 看 ，据《酉阳杂俎》改）。波斯商人欲入此国，团集数千人，赍緤布，没老幼共刺血立誓，乃市其物。自古不属外国。战用象牙排，野牛角矟，衣甲弓矢之器，步兵二十万。大食频讨袭之。（出《酉阳杂俎》）
昆吾
昆吾陆盐，周十余里，无水，自生（ 生 原作 坐 ，据明抄本改）朱盐。月满则如积雪，味甘；月亏则如簿霜，味苦；月尽，盐亦尽。又其国累堑（ 堑 字原空缺，据明抄本改）为丘，象浮图，有三层。（ 层 原作 僧 ，据明抄本改）尸乾居上，尸湿居下。以近葬为至孝，集大毡屋，中悬衣服彩缯，哭化之。（出《酉阳杂俎》）
绣面獠子
越人习水，必镂身以避蛟龙之患。今南中有绣面獠子，盖雕题之遗俗也。（出《酉阳杂俎》）
五溪蛮
五溪蛮，父母死，于村外阁其尸，三年而葬。打鼓路歌，亲属饮宴舞戏，一月余日。尽产为棺，余（黄本 余 作 饮 ）临江高山，半助（《朝野佥载》 助 作 肋 ）凿龛以葬之，山上悬索下柩，弥高者以为至孝，即终身不复祠祭。初遭丧，三年不食盐。（出《朝野佥载》）
堕雨儿
魏时，河间王子充家，雨中有小儿八九枚，堕于庭，长五六寸许。自云，家在海东南，因有风雨，所飘至此。与之言，甚有所知，皆如史传所述。（出《述异记》）
