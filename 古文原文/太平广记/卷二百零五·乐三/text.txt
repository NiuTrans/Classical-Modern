羯鼓玄宗宋璟李龟年曹王皋李琬杜鸿渐
铜鼓张直方郑续
琵琶罗黑黑裴洛儿杨妃段师汉中王瑀韦应物宋沇皇甫直王沂关别驾王氏女
五弦赵辟
箜篌徐月华
羯鼓
羯鼓出外夷乐。以戎羯之鼓，故曰羯鼓。其音主太簇一均。（均原作云，据羯鼓录及太平御览五三八改）龟兹部、高昌部、疏勒部、天竺部皆用之。次在都昙鼓、答腊鼓之下，（都昙鼓，状腰鼓而小。答腊者，即揩鼓也。）鸡娄鼓之上。围如漆桶。（山桑木为之）下以牙床承之，击用两杖。其声焦杀鸣烈，尤宜促（促原作但、据羯鼓录改。）曲急破，作戟杖连碎之。又宜高楼玩景，明月清风，凌空透远，极异众乐。杖用黄檀狗骨花椒等木。须至干紧，绝湿气而复柔腻。干取发越响，腻取战褭健举。卷用刚铁，铁当精錬，卷当至匀。若不刚，即应绦高下，抽捩不停。不匀。即鼓面缓急。若琴徽之姺病矣。（出《羯鼓录》）
玄宗
唐玄宗洞晓音律，由之天纵。凡是管弦，必造其妙。若制作调曲，随意即成。不立章度，取适短长；应指散声，皆中点指。至于清浊变转，律吕呼召，君臣事物，迭相制使，虽古之夔旷，不能过也。尤爱羯鼓，常云：八音之领袖，诸乐不可为比。尝遇二月初，诘旦。巾栉方毕，时宿雨始晴，景色明丽。小殿内亭，柳杏将吐。睹而叹曰：对此景物。岂可不与他判断之乎。左右相目，将命备酒，独高力士遣取羯鼓。上旋命之，临轩纵击一曲，曲名《春光好》。（上自制也）神思自得。及顾柳杏，皆已发拆。指而笑谓嫔嫱内官曰：此一事，不唤我作天公可乎？皆呼万岁。又制《秋风高》，每至秋空迥澈，纤翳不起，即奏之。必远风徐来，庭叶徐下，其妙绝入神如此。（出《羯鼓录》）
玄宗尝伺察诸王。宁王夏中挥汗鞔鼓。所读书乃龟兹乐谱也。上知之。喜曰。天子兄弟。当极此乐。（出《酉阳杂俎》）
又汝阳王琎，宁王长子也。姿容妍美。秀出藩邸。玄宗特钟爱焉，自传授之。又以其聪悟敏慧，妙达其旨，每随游幸，顷刻不舍。琎尝戴砑绢帽打曲，上自摘红槿花一朵，置于帽上。其二物皆极滑，久之方安。遂奏《舞山香》一曲，而花不坠。（本色所谓定头项。难在不摇动也。）上大喜笑，赐金器。因夸曰：花奴，（琎小名）姿质明莹，肌发光细，非人间人，必神仙谪坠也。宁王谦谢，随而短斥之。上笑曰：大哥不必过虑，阿瞒自是相师。夫帝王之相，且须英特越逸之气，不然，有深沈包育之度。花奴但秀迈人，悉无此状，固无猜也。而又举止闲雅，当更得公卿间令誉耳。宁王又谢之。而曰：若于此，臣乃输之。上曰：若此一条，阿瞒亦输大哥矣。宁王又谦谢。上笑曰：阿瞒赢处多。太哥亦不用撝揖。众皆欢贺。玄宗性俊迈，酷不好琴。曾听弹正弄，未及毕，叱琴者曰：待诏出去。谓内官曰：速召花奴将羯鼓来，为我解秽。
又黄幡绰亦知音，上曾使人召之，不时至。上怒，络绎遣使寻捕之。绰既至，及殿侧，闻上理鼓，固止谒者，不令报。俄顷，上又问侍官：奴来未？绰又止之。曲罢，复改曲，才三数十声，绰即走入。上问何处来，曰：有亲故远适，送至城外。上颔之。鼓毕，上谓曰：赖稍迟，我向来怒意，至必祸焉。适方思之，长入供奉五十余日，暂一日出外，不可不许他东西过往。绰拜谢毕，内官有相偶语笑者。上诘之，具言绰寻至，听鼓而候其时入。上问绰，绰语上方怒，其解怒之际，皆无少差误。上奇之，复厉声谓之曰：我心脾骨下事，安有侍官奴听小鼓能料之耶？今且谓我如何？绰遂走下阶，面北鞠躬，大声曰：奉敕监（明抄本监作竖）金鸡。上大笑而止。（并出《羯鼓录》）
宋璟
宋开府璟虽耿介不群，亦深好声乐，尤善羯鼓。始承恩顾，与玄宗论鼓事曰：不是青州石末，即是鲁山花瓮。（明抄本瓮作甕，下同）撚小碧上，掌下须有朋（去声）肯声，据此乃是汉震第一鼓也。且磉用石末花瓮，固是腰鼓。掌不（明抄本不作下）朋（去声）肯声，是以手指，非羯鼓明矣。（第二鼓者。左以杖。右以手指。杖字原阙。据明抄本补。）璟又谓上曰：头如青山峰，手如白雨点，按此即羯鼓之能事。山峰取不动，雨点取其急。玄宗与璟兼善两鼓也，而羯鼓偏好，以其比汉震稍雅细焉。开府之家悉传之。东都留守郑叔明祖母，即开府之女。令尊贤里郑氏第有小楼，即宋夫人习鼓之所也。（出《羯鼓录》）
李龟年
李龟年善羯鼓，玄宗问卿打多少杖。对曰：臣打五十杖讫。上曰：汝殊未，我打却三竖柜也。后数年，又闻打一竖柜，因锡一拂枚羯鼓卷。（出《传记》）
曹王皋
嗣曹王皋有巧思，精于器用。为荆州节度使，有羁旅士人怀二卷，欲求通谒。先启于宾府，观者讶之曰：岂足尚耶。士曰：但启之，尚书当解矣。及见。皋捧而叹曰：不意今日获逢至宝。指其刚匀之状，宾坐唯唯，或腹非之。皋曰：诸公未必信。命取食袢，自选其极平者。遂重二卷於柈心，以油注卷满，而油不浸漏，相盖契际也。皋曰：此必开元天宝中供御卷，不然无以至此。问其所自，客曰：先人在黔，得于高力士家。众方深伏。（原阙出处，据本书卷二百三十一作出《羯鼓录》）
李琬
广德中，蜀客前双流县丞李琬者亦能之。调集至长安，居务本里。尝夜闻羯鼓，曲颇工妙。于月下步寻，至一小宅，门户极卑隘。叩门请谒，谓鼓工曰：君所击者，岂非耶婆色鸡乎？（一本作耶婆娑鸡）虽至精能，而无尾何也？工大异之曰：君固知音者，此事无有知。某太常工人也，祖父传此艺，尤能此曲。近者张儒入长安，其家流散，父没河西，此曲遂绝。今但按旧谱数本寻之，竟无结尾之声，因夜夜求之也。琬曰：曲下意尽乎？工曰：尽。琬曰：意尽即曲尽。又何索焉？工曰：奈声不尽何？琬曰：可言矣，夫曲有如此者，须以他曲解之，方可尽其声也。夫耶婆娑鸡当用屈柘急遍解。工如所教，果相谐协，声意皆尽。（如柘枝用浑解，甘州用急了解之类也，明录本急了作吉子）工泣而谢之。即言于寺卿，奏为主簿。后累官至太常少卿宗正卿。（出《羯鼓录》）
杜鸿渐
代宗朝，宰相杜鸿渐亦能羯鼓。永泰中为三（按羯鼓录三下有州字）副元帅西川节度使。至成都，李琬有削杖者在蜀，一杖献鸿渐。鸿得之，示与众曰：此尤物也，当衣衾中收贮积时矣。匠曰：某与脊沟中养者十年。及出（出字原阙，据羯鼓录补）蜀至利州西界，望嘉驿路入汉川矣。自西南来，始会嘉陵江，颇有山水景致。其夜月色又佳，乃与从事杨炎、杜悰（明抄本悰作亚。）辈登驿楼望江月。行酒宴语曰：今日出艰危猜迫，外即不辱命于朝廷，内即免中祸于微质。即保此安步，又瞰此殊境，安得不自贺乎。遂命家僮取鼓与板笛，以所得杖奏数曲。四山猨鸟，皆惊飞噭走。从事悉异之曰：昔夔之搏拊，百兽舞庭，此岂远耶。鸿渐曰：若某于此，稍曾致力，犹未臻妙，尚能及是。况至圣御天，（御天原作遇夫，据羯鼓录改）贤臣考乐，飞走之类，何有不感。因言此有别墅近花岩阁，每遇风景清明，即时或登阁奏此。初见群羊牧于川下，忽数头踯躅不已，某不谓之以鼓然也。及止鼓亦止，复鼓之亦复然，遂以疾徐高下而节之，无不应之而变。旋有二犬，自其家走而吠之。及群羊侧，遂渐止声仰首，若有所听。少选，又复宛颈摇尾，亦从而变态。是知率舞固无难矣。近士林中无习之者，唯仆射韩皋善，亦不甚露。为鄂州节度使时，闻于黄鹤楼一两习而已。（出《羯鼓录》）
铜鼓
蛮夷之乐，有铜鼓焉。形如腰鼓，而一头有面，鼓面圆二尺许。面与身连，全用铜铸。其身遍有虫鱼花草之状，通体均匀，厚二分以来。炉铸之妙，实为奇巧。击之响亮，不下鸣鼍。贞元中，骠国进乐，有玉螺铜鼓。（玉螺皆螺之白者，非琢玉所为也）即知南蛮酋首之家，皆有此鼓也。
张直方
咸通末，幽州张直方贬龚州刺史。到任后，修葺州城，因掘土，得一铜鼓。满任，载以归京。到襄汉，以为无用之物，遂舍延寿庆院，用大木鱼悬于斋室。今见存焉。（并出《岭表录异》）
郑续
僖宗朝，郑续镇番禺日，有林蔼者为高州太守。有牧儿因放牛，闻田中有蛤鸣，（蛤即虾蟆）牧童遂捕之。蛤跳入一穴，掘之深大，即蛮酋塚也。蛤乃无踪，穴中得一铜鼓。其色翠绿，土蚀数处损缺。其上隐起，多铸蛙鼍之状。疑其鸣哈，即鼓精也。遂状其缘由，纳于广帅，悬于武库，今尚存焉。（出《岭表录异》）
琵琶
罗黑黑
太宗时，西国进一胡善弹琵琶，作一曲，琵琶弦拨倍粗。上每不欲番人胜中国，乃置酒高会，使罗黑黑隔帷听之，一遍而得。谓胡人曰：此曲吾宫人能之。取大琵琶，遂于帷下。令黑黑弹之，不遗一字。胡人谓是宫女也，惊叹辞去。西国闻之，降者数十国。（出《朝野佥载》）
裴洛儿
贞观中，弹琵琶裴洛儿始废拨用手，今俗所谓抽琵琶是也。（出《国史异纂》）
杨妃
开元中，有中官白秀贞自蜀使回，得琵琶以献。其槽逻皆桫檀为之，温润如玉，光耀可鉴。有金缕红文，影成双凤。杨妃每抱是琵琶，奏于梨园。音韵凄清，飘如云外。而诸王贵主，自虢国以下，竞为贵妃琵琶弟子。每受曲毕，皆广有进献。（出《谭宾录》）
段师
古琵琶弦用鹍鸡筋。开元中，段师能弹琵琶，用皮弦。贺怀智破拨弹之，不能成声。（出《酉阳杂俎》）
汉中王瑀
汉中王瑀见康昆仑弹琵琶，云琵声多，琶声（琶声二字原缺，据传载补）少，亦未可弹五十四弦大弦也。自下而上谓之琵，自上而下谓之琶。（出《传记》，明抄本作出《传载》）
韦应物
韦应物为苏州刺史，有属官，因建中之乱，得国工康昆仑琴瑟琵琶。至是送官，表进入内。（出《国史补》）
宋沇
宋开府孙沇有音律之学。贞元中，进乐书二卷，德宗览而嘉焉。又知是璟之孙，遂召赐对坐，与论音乐，喜。数日，又召至宣徽，张乐使观焉。曰：有舛误乖滥，悉可言之。沇曰：容臣与乐官商榷讲论，具状条奏。上使宣徽使教坊与乐官参议。数日然后奏进，乐工多言沇不解声律，不审节拍，兼又瞆疾，不可议乐。上颇异之，又宣召见。对曰：臣年老多疾，耳实失聪。若迨于音律，不至无业。上又使作乐，曲罢，问其得失，承禀舒迟，众工多笑之。沇顾笑，忿怒作色，奏曰：曲虽妙，其间有不可者。上惊问之，即指一琵琶云：此人大逆戕忍，不日间即抵法，不宜在至尊前。又指一笙云：此人神魂已游墟墓，不可更令供奉。上大骇焉，令主者潜伺察之。既而琵琶者为同侪告讦，称其六七年前，其父自缢，不得端由。即今按鞠，遂伏罪。笙者乃忧恐不食，旬日而卒。上转加钦重，面赐章服，累召对。每令察乐，乐工悉惴恐胁息，不敢正视。沇懼罹祸，辞病而退。（出《羯鼓录》）
皇甫直
蜀将皇甫直别音律。击陶器，能知时月。好弹琵琶。元和中，尝造一调，乘凉，临水池弹之。本黄钟而声入蕤宾，因更弦，再三奏之，声尤蕤宾也。直甚惑不悦，自意不祥。隔日又奏于池上，声如故。试弹于他处，则黄钟也。直因切调蕤宾，夜复鸣于池上，觉近岸波动，有物激水如鱼跳，及下弦则没矣。直遂集客车水，竭池穷泥，索之数日，泥下丈余，得铁一片，乃方响蕤宾铁也。（出《酉阳杂俎》）
王沂
王沂者平生不解弦管。忽旦睡，至夜乃寤。索琵琶弦之，成数曲。一名《雀啅蛇》，一名《胡王调》，一名《胡瓜苑》。人不识闻，听之者莫不流泪。其妹请学之，乃教数声，须臾总忘，不复成曲。（出《朝野佥载》）
关别驾
昭宗末，京都名娼妓儿，皆为强诸侯所有。供奉弹琵琶乐工，号关别驾。小红者，小名也。梁太祖（祖原作宗，据明抄本改）求之，既至，谓曰：尔解弹手（明抄本手作羊）不采桑乎。关俛而奏之。及出，又为亲近者，俾其弹而饮酒。由是失意，不久而殂。复有琵琶石潨者号石司马，自言早为相国令狐绹见赏，俾与诸子涣、沨、连水边作名。乱后入蜀，不隶乐籍，多游诸大官家，皆以宾客待之。一日会军校数员，饮酒作欢，石潨以胡琴在坐非知因者，喧哗语笑，殊不倾听。潨乃扑檀槽而诟曰：某曾为中朝宰相供奉，今日与健儿弹而不我听，何其苦哉。于时识者叹讶之。（出《北梦琐言》）
王氏女
王蜀黔南节度使王保义，有女适荆南高从诲之子保节。未行前，暂寄羽服。性聪敏，善弹琵琶。因梦异人，频授乐曲。所授之人，其形或道或俗，其衣或紫或黄。有一夕而传数曲，有一听而便记者。其声清越，与常异，类于仙家《紫云》之亚也。乃曰，此曲谱请元昆制序，刊石于甲寅之方。其兄即荆南推官王少监贞范也，为制序刊石。所传曲，有《道调宫》、《王宸宫》、《夷则宫》、《神林宫》、《蕤宾宫》、《无射宫》、《玄宗宫》、《黄钟宫》、《散水宫》、《仲吕宫》。商调，《独指泛清商》、《好仙商》、《侧商》、《红绡商》、《凤抹商》、《玉仙商》。角调，《双调角》、《醉吟角》、《大吕角》、《南吕角》、《中吕角》、《高大殖角》、《蕤宾角》。羽调，《凤吟羽》、《背风香》、《背南羽》、《背平羽》、《应圣羽》、《玉宫羽》、《玉宸羽》、《风香调》、《大吕调》。其曲名一同人世，有《凉州》、《伊州》、《胡渭州》、《甘州》、《缘腰》、《莫靼》、《项（明抄本项作顷。疑当作倾）盆乐》、《安公子》、《水牯子》、《阿滥泛》之属，凡二百以上曲。所异者，征调中有《湘妃怨》、《哭颜回》。当时胡琴不弹徵调也。王适高氏，数年而亡，得非谪坠之人乎。孙光宪子妇（妇原作父。据明抄本改）即王氏之侄也，记得一两曲，尝闻弹之，亦异事也。（出《北梦琐言》）
五弦
赵辟
赵辟弹五弦，人或问（或问原作闻无，据明抄本改）其术，辟曰：吾之于五弦也，始则神遇之，终则天随之。方吾浩然，眼如耳，目如鼻，不知五弦为辟，辟之为五弦也。（出《国史补》）
箜篌
徐月华
魏高杨王雍美人徐月华能弹卧箜篌，为明妃出塞之声。有田僧起能吹笳、为《壮士歌》、《项羽吟》。将军崔延伯出师，每临敌，令僧起为《壮士声》，遂单马入阵。（出《酉阳杂俎》）
