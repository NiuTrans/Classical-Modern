饭化蜈蚣气蠮螉颠当蜾蠃沙虱水弩徐玄之
短狐蜘蛛怨蜥蜴殷琅豫章民婢南海毒虫诺龙
饭化
道士许象之言，以盆覆寒食饭于暗室地，入夏，悉化为赤蜘蛛。（出《酉阳杂俎》）
蜈蚣气
绥县多蜈蚣，气大者，能以气吸兔，小者吸蜥蜴。相去三四尺，骨肉自消。（出《酉阳杂俎》）
蠮螉
蠮螉，段成式书斋多此虫，盖好窠于书卷也，或在笔管中。祝声可听。有时开卷视之，悉是小蜘蛛，大如蝇虎，旋以泥隔之。方知不独负桑虫也。（出《酉阳杂俎》）
颠当
颠当，段成式书斋前，每雨后多颠当窠，（秦人所呼）深如蚓穴。网丝其中，吐（ 吐 原作 土 ，据明抄本改。）盖与地平，大如榆荚。常仰捭其盖，伺蝇蠖过，辄翻盖捕之，才入复闭，与地一色，并无丝隙可寻也。其形似蜘蛛，（如墙角负网中者）《尔雅》谓之 王蛛蜴 ，《鬼谷子》谓之 跌母 。秦中儿童戏曰： 颠当牢守门，蠮螉寇汝无处奔。 （出《酉阳杂俎》）
蜾蠃
蜾嬴，今谓之蠮螉也，其为物纯雄无雌，不交不产。取桑虫之子祝之，则皆化为己子。蜂亦如此耳。（出《酉阳杂俎》）
沙虱
潭袁处吉等州有沙虱，即毒蛇鳞中虱也，细不可见。夏月，蛇为虱所苦，倒挂身于江滩急流处，水刷其虱。或卧沙中，碾虱入沙。行人中之，所咬处如针孔粟粒，四面有五色文，即其毒也。得术士禁之，乃剜其少许，因以生肌膏救治之，即愈。不尔，三两日内死矣。（出《录异记》）
水弩
水弩之虫，状如蜣蜋。黑色，八足，钳曳其尾，长三四寸，尾即弩也。常自四月一日上弩，至八月卸之。时弯其尾，自背而上于头前，以钳执之。见人影则射，中影之处，人身随有辽肿，大小与沙虱之毒同矣。速须禁气制之，剜去毒肉，固保其命。不尔，一两日死矣。复多盅毒，行者尤宜慎之。凡入盅家，慎告主人曰： 汝家有盅毒，不得容易害我。 如此则毒不行矣。（出《录异记》）
徐玄之
有徐玄之者，自浙东迁于吴，于立义里居。其宅素有凶藉，玄之利以花木珍异，乃营之。月余，夜读书，见武士数百骑升自床之西南隅，于花氈上置缯缴，纵兵大猎。飞禽走兽，不可胜计。猎讫，（ 讫 原作 托 ，据明抄本改。）有旌旗豹纛，并导骑数百，又自外入，至西北隅。有戴剑操斧，手执弓槌，凡数百。挈幄幕帘榻，盘碟鼎镬者，又数百。负器盛陆海之珍味者，又数百。道路往返，奔走探值者，又数百。玄之熟视转分明。至中军，有错彩信旗，拥赤帻紫衣者，侍从数千，至案之右。有大（明抄本 大 作 载 ，当作 戴 。）铁冠，执铁简，（ 铁简 原作 钺 前，据明抄本改。）宣言曰： 殿下将欲观渔于紫石潭，其先锋后军并甲士执戈戟者，勿从。 于是赤帻者下马，与左右数百，升玄之石砚之上。北设红拂卢帐，俄尔盘榻幄幕，歌筵舞席毕备。宾旅数十，绯紫红绿，执笙竽箫管者，又数十辈。更歌迭舞，俳优之类，（ 类 原作 伺 ，据明抄本改。）不可尽记。酒数巡，上客有酒容者，赤帻顾左右曰： 索渔具。 复有旧网笼罩之类凡数百，齐入砚中。未顷，获小鱼数百千头。赤帻谓上客曰： 予深得任公之术，请以乐宾。 乃持钓于砚中之南滩。乐徒奏《春波引》，曲未终，获鲂鲤鲈鳜百余。遽命操脍促膳，凡数十味，皆馨香不可言。金石丝竹，铿鞫齐奏。酒至赤帻者，持杯顾玄之而谓众宾曰： 吾不习周公礼，不习孔氏书，而贵居王位。今此儒，发鬓焦秃，肌色可掬，虽孜孜矻矻，而又奚为？肯折节为吾下卿，亦得陪今日之宴。 玄之乃以书卷蒙之，执烛以观，一无所见。玄之舍卷而寝。方寐间，见被坚执锐者数千骑，自西牖下分行布伍，号令而至。玄之惊呼仆夫，数骑已至床前，乃宣言曰： 蚍蜉王子猎于羊林之茸，钓于紫石之潭。玄之牖奴，遽有迫胁，士卒溃乱，宫车振惊。既无高共临危之心，须有晋文还国之伐。付大将军蛖虰追过。 宣讫，以白练系玄之颈，甲士数十，罗曳而去。其行迅疾，倏忽如入一城门，观者架肩叠足，逗五六里。又行数里，见子城，有赤衣冠者唱言： 蚍蜉王大怒曰： 披儒服，读儒书，不修前言往行，而肆勇敢凌上。付三事已下议。 乃释缚，引入议堂。见紫衣冠者十人，玄之遍拜，皆瞋目踞受。听陈劾之词，（ 听陈劾之词 五字原作 所陈设之类 ，据明抄本改。）尤炳焕于人间。是时王子以惊恐入心，厥疾弥甚。三事已下议，请置肉刑。议状未下，太史令马知玄进状论曰： 伏以王子曰不遵典（ 典 原作 曲 ，据陈校本、许本改。）法，游观失度，视险如砥，自贻震惊。徐玄之性气不回，博识非浅，况修天爵，难以妖诬。今大王不能度己，返恣胸臆，信彼多士，欲害哲人。窃见云物频兴，沴怪屡作，市言讹谶，众情惊疑。昔者秦射巨鱼而衰，殷格猛兽而灭。今大王欲害非类，是蹑殷秦，但恐季世之端，自此而起。 王览疏大怒，斩太史马知玄于国门，以令妖言者。是时大雨暴至，草泽臣螱飞上疏曰： 臣闻纵盘游，恣渔猎者，位必亡；罪贤臣，戮忠谠者，国必丧。伏以王子猎患于绝境，钓祸于幽泉，信任幻徒，荧惑儒士。丧履之戚，所谓自贻。今大王不究游务之非，返听诡随之议。况知玄是一国之元老，实大朝之世臣，是宜采其谋猷，匡此颠仆。全身或止于三谏，犯上未伤于一言。肝胆方期于毕呈，身首俄惊于异处。臣窃见兵书云，无云而雨者天泣。今直臣就戮，而天为泣焉。伏恐比干不恨死于当时，知玄恨死于今日。大王又不贷玄之峻法，欲正名于肉刑，是抉吾眼而观越兵，又在今日。昔者虞以宫之奇言为谬，卒并于晋公；吴以伍子胥见为非，果灭于句践。非敢自周秦悉数，累黩聪明，窃敢以尘埃之卑，少益嵩岳。 （ 岳 原作 华 ，据明抄本改。）王览疏，即拜螱飞为谏议大夫，追赠太史马知玄为安国大将军，以其子蚳为太史令，赙布帛五百段，米各三百石。其徐玄之，待后进旨。于是蚳诣（ 诣 原作 言 ，据明抄本改。）移市门进官表曰： 伏奉恩制云，马知玄有殷王子比干之忠贞，有魏侍中辛毗之谏诤，而我亟以用己，昧于知人。爇栋梁于将为大厦之晨，碎舟楫于方济巨川之日。由我不德，致尔非辜。是宜褒赠其亡，赏延于后者。宸翰忽临，载惊载惧，叩头气竭，号断血零。伏以臣先父臣知玄，学究天人，艺穷历数，因玄鉴得居圣朝。当大王采当刍荛之晨，是臣父展嘉谟之日。逆耳之言难听，惊心之说易诛。今蒙圣哲旁临，照此非罪。鸿恩沾洒，犹惊已散之精魂；好爵弥缝，难续不全之腰领。今臣岂可因亡父之诛戮，要（ 要 原作 定 ，据明抄本改。）国家之宠荣。报平王而不能，效伯禹而安忍。况今天图将变，历数堪忧，伏乞斥臣遐方，免逢丧乱。 王览疏不悦，乃返寝于候雨殿。既寤，宴百执事于凌云台曰： 适有嘉梦，能晓之，使我心洗然而亮者，赐爵一级。 群臣有司，皆顿首敬听。曰： 吾梦上帝云，助尔金，开尔国，展尔疆土，自南自北，赤玉洎石，以答尔德。卿等以为如何？ 群臣皆拜舞称贺曰： 答邻国之庆也。 螱飞曰： 大不祥，何庆之有？ 王曰： 何谓其然？ 螱飞曰： 大王逼胁生人，滞留幽穴，锡兹咎梦，由天怒焉。夫助金者锄也，开国者辟也，展疆土者分裂也，赤玉洎石，与火俱焚也。得非玄之锄吾土，攻吾国，纵火南北，以答系领之辱乎？ 王于是赦玄之之罪，戮方术之徒，自坏其宫，以禳厥梦。乃以安车送玄之归，才及榻，玄之寤。既明，乃召家僮，于西牖掘地五尺余，得蚁穴如三石缶。因纵火以焚之，靡有孑遗，自此宅不复凶矣。（出《纂异记》）
短狐
搜神记》及《鸿范五行传》曰，蜮射生于南方，谓之短狐者也。南越夷狄，男女同川而浴，淫以女为主，故曰多蜮。蜮者淫女惑乱之气所生。（出《感应经》）
蜘蛛怨
顷有寺僧所住房前，有蜘蛛为网，其形绝大。此僧见蜘蛛，即以物戏打之，蜘蛛见僧来，即避隐。如此数年。一日，忽盛热，僧独于房，因昼寝。蜘蛛乃下在床，啮断僧喉成疮，少顷而卒。蜂虿有毒，非虚言哉。（出《原化记》）
蜥蜴
曹叔雅《异物志》曰：鱼跳跳，则蜥蜴从草中下。稍相依近，便共浮水上而相合，事竟，鱼还水底，蜥蜴还草中。（出《三教珠英》）
殷琅
陈郡殷家养子名琅，与一婢结好经年。婢死后，犹往来不绝，心绪昏错。其母深察焉。后夕见大蜘蛛，形如斗样，缘床就琅，便燕尔怡悦。母取而杀之，琅性理遂复。（出《异苑》）
豫章民婢
豫章有一家，婢在灶下。忽有人长数寸，来灶间，婢误以履践杀一人，遂有数百人，着衰麻，持棺迎丧，凶仪皆备，出东门，入园中覆船下。就视皆是鼠妇，作汤浇杀，遂绝。（出《搜神记》）
南海毒虫
南海有毒虫者，若大蜥蜴，眸子尤精朗，土人呼为十二时虫。一日一夜，随十二时变其色，乍赤乍黄。亦呼为篱头虫。传云，伤人立死，既潜噬人，急走于藩篱之上，望其死者亲族之哭。新州西南诸郡，绝不产蛇及蚊蝇。余窜南方十年，竟不睹蛇，盛夏露卧，无噆肤之苦。此人谓南方少蛇，以为夷獠所食。别有水蛇，形状稍短，不居陆地，非喷毒啮人者。（出《投荒杂录》）
诺龙
南海郡有蜂，生橄榄树上，虽有手足，颇类木叶，抱枝自附，与木叶无别。南人取者，先伐仆树，候叶凋落，然后取之。有水虫名诺龙，状如蜥蜴，微有龙状。俗云，此虫欲食，即出水据石上。凡水族游泳过者，至所据之石，即跳跃自置其前，因取食之。有得者必双，雄者既死，雌者即至，雌者死亦然。俗传以雌雄俱置竹中，以节间之，少顷，竹节自通。里人货其僵者，幻人以蜂，俱用为妇人惑男子术。（出《投荒杂录》）
