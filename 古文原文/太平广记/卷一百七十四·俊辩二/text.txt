俊辨阳玠薛道衡薛收张后裔崔仁师卢庄道许敬宗胡楚宾裴琰之苏颋王勮李白柳芳王藻韩愈李程李吉甫王生辛丘度温庭筠柳公权权德舆东方朔李彪班蒙
幼敏陈元方孙策钟毓孙齐由陆琇王绚萧遥欣房氏子张琇浑瑊
俊辩
阳玠
隋京兆杜公瞻，卫尉台卿犹子也。尝邀阳玠过宅。酒酣，因而嘲谑。公瞻谓：兄既姓阳，阳货实辱孔子。玠曰：弟既姓杜，杜伯尝射宣王。殿内将军陇西牛子充，寮友推其机辩，尝谓玠曰：君阳有玠，恐不任厨。玠曰：君牛既充，正可烹宰。又见玠食芥菹，曰：君身名玠，何得复啖芥菹？对曰：君既姓牛，何得不断牛肉？有太仓令张策者，在云龙门与玠议理屈，谓玠曰：卿本无德量，忽共叔宝同名。玠抗声曰：尔既非英雄，敢与伯符连讳。太子洗马兰陵萧诩爽俊有才辩，尝谓玠曰：流共工于幽州，易北恐非乐土。玠曰：族欢兜于崇山，江南岂是胜地。录尚书晋昌王唐邕闻诸省官曰：卿等宜道本州宝物。定州人以绫绮为宝，沧州人以鱼盐为宝。及至玠，邕曰：卿幽州人，以何物为宝？答曰：刺史严明，文武奉法，此幽州之宝也。邕有愧色。（出《谈薮》）
薛道衡
隋吏部侍郎薛道衡尝游钟山开善寺，谓小僧曰：金刚何为努目？菩萨何为低眉？小僧答曰：金刚努目，所以降伏四魔，菩萨低眉，所以慈悲六道。道衡怃然不能对。（出《谈薮》）
薛收
唐薛收在秦府，檄书露布，多出于收，占辞敏速，皆同宿构，马上即成，曾无点窜。（出《谭宾录》）
张后裔
张后裔在并州，太宗就受春秋左氏传。后因召入赐宴，言及平昔。从容谓曰：今日弟子何如（如原作知，据明抄本改）？后裔对曰：昔孔子领徒三千，徒者无子男之位，臣翼赞一人，即为万乘主，计臣此功，愈于先圣。太宗大悦，即赐马五匹。后为礼部尚书。陪葬献陵。（出《谭宾录》）
崔仁师
崔仁师为度支郎中，尝陛奏度支钱物数千言没官为轻，改（轻改字原作改轻，据宋孔平仲续世说一改）从死。仁师议，以为父子天属，昆季同气，诛其父子，足累其心，此而不顾，何爱兄弟。既欲改法，请审商量。竟从仁师议。（出《谭宾录》）
卢庄道
卢庄道，范阳人也，天下称为名家。聪慧敏悟，冠于今古。父彦与高士廉有旧。庄道少孤，年十二，造士廉。廉以故人子，引令坐。会上有上书者，庄道窃窥览，谓士廉曰：此文庄道所作。士廉怪谓曰：后生勿妄言，为轻薄之行，请诵之，果通。复请倒通，又通。士廉称叹久之。乃跪谢曰：此文实非庄道所作，向傍窥而记耳。士廉取他文及案牍，命读之，一览而倒诵。并呈示所撰文章。士廉具以闻。太宗召见，策试擢第。年十六授河池尉，满二岁，制举擢甲科。召见，太宗曰：此是朕聪明小儿邪？特授长安尉。太宗将省囚徒，庄道年才二十，县令以幼年，惧不举，将以他尉代之。庄道不从。时系囚四百余人，俱预书状。庄道但闲暇，不之省也。令丞等忧惧，屡以为言，庄道从容自若。翌日，太宗召囚。庄道乃徐书状以进，引诸囚入，庄道对御评其罪状轻重，留系月日，应对如神。太宗惊叹。即日拜监察御史。（出《御史台记》）
许敬宗
高宗东封，窦德玄骑而从。上问德玄曰：濮阳古谓之帝丘，何也？德玄不能对。许敬宗策马前对所问，上意称善。敬宗退而告人曰：大臣不可无学，吾向见德玄不能对，心实羞之。德玄闻之曰：人各有能有不能，善守其拙，不强所不知也。李绩曰：敬宗多闻，信美矣，德玄之言，亦善也。（出《谭宾录》）
胡楚宾
胡楚宾属文敏速，每饮酒半酣而后操笔。高宗每令作文，必以全杯盛酒，令饮，便以杯赐之。（出《谭宾录》）
裴琰之
裴琰之作同州司户，年才弱冠，但以行乐为事，略不为案牍。刺史谯国公李崇义怪之而问户佐。佐曰：司户达官儿郎，恐不闲书判。既数日，崇义谓琰之曰：同州事物固（明抄本固作困）系，司户尤甚，公何不别求京官，无为滞此司也。琰之唯诺。复数日，曹事委积，诸窃议以为琰之不知书，但遨游耳。他日，崇义召之，厉色形言，将奏免之。琰之出，谓其佐曰：文案几何？对曰：遽者二百余。琰之曰：有何多，如此逼人。命每案后连纸十张，仍命五六人以供研墨点笔。左右勉唯而已。琰之不之听，语主案者略言事意，倚柱而断之，词理纵横，文华灿烂，手不停缀，落纸如飞。倾州官僚，观者如堵墙，惊叹之声不已也。案达于崇义，崇义初曰：司户解判邪？户佐曰：司户太高手笔，仍未之奇也，比四五十案，词彩弥精。崇义悚怍，召琰之，降阶谢曰：公之词翰若此，何忍藏锋，成鄙夫之过。是日名动一州。数日，闻于京邑。寻擢授雄（明抄本雄作雍）州司户。（出《御史台记》）
苏颋
苏祐聪悟过人，日诵数千言。虽记览如神，而父瑰训励严至，常令衣青布襦，伏于床下，出其胫受柙楚。及壮而文学该博，冠于一时。性疏俊嗜酒。及玄宗既平内难，将欲草制书，甚难其人。顾谓瑰曰：谁可为诏？试为思之。瑰曰：臣不知其他，臣男颋甚敏捷，可备指使。然嗜酒，幸免沾醉，足以了其事。玄宗遽命召来，至时宿酲未解，粗备拜舞，尝醉呕殿下，命中人扶卧于御前，玄宗亲为举衾以覆之。既醒，授简笔，立成。才藻纵横，词理典赡，玄宗大喜。抚其背曰：知子莫若父。有如此邪？由是器重，已注意于大用矣。韦嗣立拜中书令，瑰署官告，颋为之辞，薛稷书，时人为之三绝。颋才能言，有京兆尹过瑰，命颋詠尹字。乃曰：丑虽有足，甲不全身，见君无口，知伊少人。瑰与东明观道士周彦云素相往来，周时欲为师建立碑碣，谓瑰曰：成某志，不过烦相君诸子，五郎文，六郎书，七郎致石。瑰大笑，口不言而心服其公。瑰子颋第五，诜第六，冰第七，诜善八分书。（出《明皇杂录》）
王勮
王勮，绛州人，开元中任中书舍人。先是五王出阁，同日受册，有司忘载册文，百官在列，方知阙礼。勮召小吏五人，各执管，口授分写，一时俱毕。（出《摭言》）
李白
开元中，李翰林白应诏草白莲花开序及宫词十首，时方大醉，中贵人以冷水沃之，稍醒。白于御前，索笔一挥，文不加点。（出《摭言》）
柳芳
李幼奇者，开元中，以艺干柳芳。尝对芳念百韵时，芳已暗记，便题之于壁，不差一字。谓幼奇曰：此吾之诗也。幼奇大惊异之，有不平色。久之徐曰：聊相戏耳，此君所念也。因请幼奇更诵所著文章，皆一遍能写。（出《尚书故实》）
王藻
王藻、王素，贞元初应举，齐名第十四。每偕往还通家，称十四郎（明抄本每偕往还通家称十四郎作每诣往还家通王廿四郎），或问，曰：藻、素也。（出《传载》）
韩愈
李河南素替杜公兼。时韩吏部愈为河南令，除职方员外，归朝，问前后之政如何，对曰：将兼来比素。（出传载）
李程
李相国程执政时，严谟、严休皆在南省。有万年令阙，人多属之。李云：二年（明抄本作严）不知谟。（出《传载》）
李吉甫
宪宗久亲政事，忽问京兆尹几员。李相吉甫对曰：京兆尹三员：一员大尹，二员少尹，以为善对。（出《国史补》）
王生
或问罗浮王生曰：为政难易？曰：简则易。又问儒释同否？曰。直则同。（出《国史补》）
辛丘度
元和十五年，辛丘度、丘（丘字原阙，据传载补）纾，杜元颖，同时为遗补。令史分直，故事但举其姓曰：辛、（辛字原阙，据传载补）丘、杜当入。（出《传载》）
温庭筠
会昌毁寺时，分遣御史检天下所废寺，及收录金银佛像。有苏监察者不记名，巡检两街诸寺，见银佛一尺已下者，多袖之而归。人谓之苏扛佛。或问温庭筠：将何对好？遽曰：无以过密陀僧也。（出《尚书故实》）
柳公权
柳公权，武宗朝在内庭。上尝怒一宫嫔久之，既而复召。谓公权曰：朕怪此人，然若得学士一篇，当释然也。目御前蜀笺数十幅授之。公权略不伫思，而成一绝曰：不分前时忤主恩，已甘寂寞守长门。今朝却得君王顾，重入椒房拭泪痕。上大悦，锡锦彩二百匹，令宫人上前拜谢之。（出《摭言》）
权德舆
权丞相德舆言无不闻，又善廋词。尝逢李二十六于马上，廋词问答，闻者莫知其所说焉。或曰，廋词何也？曰：隐语耳。语不曰：人焉廋哉！人焉廋哉！此之谓也。（出《嘉话录》）
东方朔
汉武帝尝以隐语召东方朔。时上林献枣，帝以杖击未央前殿槛曰：叱叱，先生束束。朔至曰：上林献枣四十九枚乎？朔见上以杖击槛两木，两木林也，束束枣也，叱叱四十九也。（出《东方朔传》）
东方朔常与郭舍人于帝前射覆。郭曰：臣愿问朔一事，朔得，臣愿榜百；朔穷，臣当赐帛。曰：客来东方，歌讴且行。不从门入，逾我垣墙。游戏中庭，上入殿堂。击之拍拍，死者攘攘。格斗而死，主人被创：是何物也？朔曰：长喙细身，昼匿夜行，嗜肉恶烟，常所拍扪，臣朔愚戆，名之曰蚊，舍人辞穷，当复脱褌。（出《东方朔传》）
李彪
后魏孝文皇帝尝殿会群臣酒酣欢极，帝因举卮属群臣及亲王等酒曰：三三横，两两纵，谁能辨之赐金钟。御史中尉李彪曰：沽酒老妪瓮注砙，屠儿割肉与称同。尚书左丞甄琛曰：吴人浮水自云工，技儿掷袖在虚空。彭城王勰曰：臣思解此是习字。高祖即以金钟赐彪。朝庭服彪聪明有如。甄琛和之亦速。（出《伽蓝记》）
班蒙
唐太保令狐相绹，出镇淮海日支使班蒙与从事俱游大明寺之西廊。忽观前壁所题云：一人堂堂，二曜同光，泉深尺一，点去冰旁，二人相连，不欠一边，三梁四柱烈火然，除却双勾两日全。诸宾幕顾之，驻足良久，莫之能辨。独班蒙曰：一人岂非大字乎？二曜者日月，非明字乎？尺一者十一寸，非寺字乎？点去冰，水字；二人相连，天字；不欠一边，下字；三梁四柱而烈火然，无字；两日除双勾，比字；得非大明寺水，天下无比乎？众皆洗然曰：黄绢之奇智，亦何异哉！称叹弥日。询之老僧曰：顷年有客独游，题之而去，不言姓氏。（出《桂苑丛记》）
幼敏
陈元方
汉末，陈太丘实与友人期行，过期不至，太丘舍去。去后乃至，其子元方，年七岁，在门外戏。客问元方：尊君在否？答曰：待君不至，已去。友人便怒曰：非人，与人期行，相委而去。元方曰：君与家君期日中时，过申（明抄本申作中）不来，则是无信，对子骂父，则是无礼。友人惭，下车引之，元方遂入门不顾。（出《商芸小说》）
孙策
吴孙策年十四，在寿陽诣袁术。始至，俄而刘豫州备到，便求去。袁曰： 刘豫州何关君？ 答曰： 不尔，英雄忌人。 即出，下东阶，而刘备从西阶上，但转顾视孙之行步，殆不复前。（出《语林》）
钟毓
钟毓、钟会，少有令誉，年十三，魏文帝闻之，语其父繇曰：令卿二子来。于是敕见。毓面有汗。帝问曰：卿面何以汗？毓对曰：战战惶惶，汁出如浆。复问会：卿何以不汗出？会对曰：战战栗栗，汗不得出。又值其父昼寝，因共偷服散酒，其父时觉，且假寐以观之：毓拜而后饮，会饮而不拜。既问之，毓曰：酒以成礼，不敢不拜。又问会，何以不拜，会曰：偷本非礼，所以不拜。（出《小说》，明抄本作出《世说》）
孙齐由
孙齐由、齐庄二人小时诣庾公。公问齐由何字，曰：齐由。公曰：欲何齐邪？曰：齐许由。又问齐庄何字，答曰：齐庄。公曰：欲齐何邪。曰：齐庄周。公曰：何不慕仲尼而慕庄周？答曰：圣人生知，故难慕。庾公大喜小儿答对。（出《世说新语》）
陆琇
后魏东平王陆俟，代人也，聪悟有才略。子馥有父风。高崇见而赏之，谓朝臣曰： 吾常叹其父智过其躯，此逾于父矣。 为相州刺史，迁太仆。馥子琇，年九岁。馥谓曰： 汝祖东平王有十二子，我为嫡长，承袭家业。吾今年老，属汝幼童，讵堪为陆氏宗首乎？ 琇对曰： 苟非斗力，何患童稚。 馥奇之，立为嫡。（出《谈薮》）
王绚
宋王景，僧朗之子，美风貌，善玄言。与谢庄、张畅、何偃，俱有盛名。于是景文本名彧。与明帝名同，故称字。长子绚年五六岁，警悟。外祖何尚之赏异焉。尝教读《论语》，至郁郁乎文哉，因戏之曰：可改邪邪乎文哉。绚应声答曰：尊者之名，安可为戏，便可道草翁之风则舅。论语曰：草上之风则偃，偃尚之子也。绚卒于秘书丞。（出《谈薮》）
萧遥欣
南齐曲江公萧遥欣少有神采干局。为童子时，有一小儿左右弹飞鸟，未尝不应弦而下。遥欣谓之曰：凡戏多端，何急弹此？鸟自云中翔，何关人事？小儿感之，终身不复捉弹。尔时年十一。士庶多竞此戏，遥欣一说，旬月播之，远近闻者，不复为之。（出《谈薮》）
房氏子
唐韦陟有疾，房尚书琯使子弟问之。延入卧内，行步悉籍茵毯，房氏子袜而登阶，侍婢皆笑之。举朝以为韦氏贵盛，房氏清俭。俱为美谈。（出《国史补》）
张琇
张童子者名琇，审素之子也。开元二十二年，琇杀殿中侍御史杨万顷于阙下，复父仇也。初审素受赇事发，诏万顷按之。万顷按审素过入，故坐诛，家属徙边。琇会赦得还，时未冠，乃追复前怨，与其弟瑝手刃万顷于都城。闻者骇之。帝嘉其孝，将释之。有司以专杀抗论，琇坐死。时人哀之，葬于邙山，为疑冢焉：盖惧杨宗之所发也。故虞部员外郎顾云诔之曰：冒法复仇，信难逃于刑典，忘身徇孝，诚有契于礼经。且从古以来，谁人不死？得其死矣，夫可恨欤？（出《顾云文集》）
浑瑊
浑太师瑊年十一，随父释之防冬。朔方节度张齐丘戏问：将乳母来否？其年立跳荡功。后二年，拔石堡城，收龙驹岛，皆有奇效。（出《国史补》）
