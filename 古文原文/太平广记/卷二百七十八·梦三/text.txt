梦休征下张镒楚实杨炎窦参李逢吉王播豆卢署韦词皇甫弘杜牧
高元裕杨敬之卢贞犹子国子监明经薛义郑光宋言曹确刘仁恭唐僖宗刘檀晋少主辛夤逊何致雍郭仁表王玙谢谔崔万安江南李令毛贞辅
梦休征下
张镒
张镒，大历中守工部尚书判度支，因奏事称旨，代宗面许宰相，恩泽甚厚。张公日日以冀，而累旬无信。忽夜梦有人自门遽入，抗声曰：任调拜相。张公惊寤，思中外无其人，寻译不解。有外甥李通礼者，博学善智。张公因召面示之，令研其理。李生沉思良久，因贺曰：舅作相矣。张公即诘之，通礼答曰：任调反语饶甜，饶甜无逾甘草，甘草独为珍药，珍药反语，即舅名氏也。公甚悦。俄有走马吏报曰：白麻下。公拜中书侍郎平章事。（出《集异记》）
楚实
著作佐郎楚实，大历中，疫疠笃重，四十日低迷不知人。后一日，忽梦见黄衣女道士至实前，谓之曰：汝有官禄，初未合死。因呼范政将药来。忽见小儿，持琉璃瓶，大角碗泻药。饮毕便愈。及明，许叔冀令送药来。实疾久困，初不开目。见小儿及碗药，皆昨夜所见，因呼小儿为范政。问之信然。其疾遂愈。（出《广异记》）
杨炎
故相国杨炎未仕时，尝梦陟高山之巅，下瞰人境，杳不可辨。仰而视之，见瑞日在咫尺，红光赫然，洞照万里。公因举左右手以捧之，炎燠之气，如热心目。久而方寤，视其手，尚沥然而汗。公异之，因语于人，有解者曰：夫日者，人君像也。今梦登山以捧日，将非登相位而辅人君乎？其后杨公周历清贯，遂登相位，果叶捧日之祥也。（出《宣室志》）
窦参
贞元中，相国窦参为御史中丞。尝一夕梦德宗召对于便殿，问以经国之务。上喜，因以锦半臂赐之。及寤，奇其梦，默而念曰：臂者庇也，大邑所以庇吾身也。今梦半臂者，岂上以我叨居显位，将给半俸，俾我致政乎？蹙然久之。因以梦话于人，客有解曰：公之梦祥符也。且半臂者，盖被股肱之衣也。今公梦天子赐之，岂非上将以股肱之位而委公乎？明日，果拜中书侍郎平章事。（出《宣室志》）
李逢吉
李逢吉未掌纶诰前，家有老婢好言梦，后多有应。李公久望除官，因访于婢。一日，婢至惨然，公问故，曰：昨夜与郎君作梦不好，意不欲说。公强之，婢曰：梦有人舁一棺至堂后。云： 且置在此。 不久即移入堂中。此梦恐非佳也。公闻甚喜，俄尔除中书舍人，后知贡举，未毕而入相。（出《因话录》）
王播
王播少贫贱，居扬州，无人知识。唯一军将常接引供给，无不罄尽。杜仆射亚在淮南。端午日，盛为竟渡之戏，诸州征伎乐，两县争胜负。采楼看棚，照耀江水，数十年未之有也。凡扬州之客，无贤不肖尽得预焉。唯王公不招，惆怅自责。宗人军将曰：某有棚，子弟悉在，八郎但于棚内看，却胜居盘筵间也。王公曰：唯。遂往棚。时夏，初日方照，宗人令送法酒一榼。曰：此甚好，适令求得。王公方愤懑，自酌将尽。棚中日色转热，酒浓昏惫，遂就枕。才睡，梦身在宴处，居杜之坐。判官在下，多于杜公近半。良久惊觉，亦不敢言于人。后为宰相，将除淮南，兼盐铁使。敕久未下，王公甚闷，因召旧从事在城者语之曰：某淮南盐铁，此必定矣。当时梦中判官，数多一半，此即并盐铁从事也。数日果除到。后偶临江宴会，宾介皆在。公忽觉如已至者，思之，乃昔年梦。风景气候，无不皆同。时五月上旬也。（出《逸史》）
豆卢署
豆卢署，本名辅贞，少年旅于衢州。刺史郑式瞻厚苻之。谓曰：子复姓，不宜二名，吾为子易之。乃书署、著、助三字授之，曰：吾恐子群从中有同者，子自择焉。其夕，梦老父告之：闻使君与君易名，君当四举成名，四者甚佳。又曰：君后二十年牧兹郡。又指一方地曰：此处可建亭台。既寤，因改名署。后已再下第，又二举，后复不第。又二举，乃成名。盖自改名后四举也。后二十年，果为衢州刺史，于所梦之地立征梦亭。（出《传载》）
韦词
元和六年，京兆韦词为宛陵廉使房武从事。秋七月，微雨，词于公署，因昼寝。忽梦一人投刺，视之了然。见题其字曰：李故言。俄于恍惚间，空中有人言：明年及第状头。是时元和初，有李顾言及第，意甚讶其事。为名中少有此故字者，焉得复有李故言哉？秋八月，果有取解举人具名投刺，一如梦中，但故为固耳，即今西帅李公也。词閟梦中之事不泄，乃曰：足下明年必擢第，仍居众君之首。是冬，兵部侍郎许孟容知举，果擢为榜首。初固言尝梦著宋景衣。元和十年已后，景甚著，时望籍甚，有拜大宪之耗。及景自司刑郎中知杂，出为泽州刺史，寻又物故。固言心疑其梦。长庆初。穆宗有事于圆丘，时固言居左拾遗。旧例：谏官从驾行礼者，太常各颁礼衣一袭。固言所服，因褰衣观其下，乃见书云：左补阙宋景衣。因言自说于班行。（出《续定命录》）
皇甫弘
皇甫弘应进士举，华州取解。酒忤于刺史钱徽，被逐出。至陕州求解讫，将越城关，闻钱自华知举，自知必不中第，遂东归。行数程，因寝，梦其亡妻乳母曰：皇甫郎方应举，今欲何去。具言主司有隙。乳母曰：皇甫郎须求石婆神。乃相与去店北，草间行数里，入一小屋中，见破石人。生拜之。乳母曰：小娘子婿皇甫郎欲应举，婆与看得否？石人点头曰：得。乳母曰：石婆言得，即必得矣。他日莫望报赛。生即拜石妇谢。乳母却送至店门。遂惊觉曰：吾梦如此分明，安至无验？乃却入城应举。钱侍郎意欲挫之。放杂文过，侍郎私心曰：人皆知我怒弘，今若庭辱之，即不可。但不予及第即得。又令帖经。及榜成将写，钱心恐惧，欲改一人换一人，皆未决。反复筹度，近至五更不睡，谓子弟曰：汝试取次，把一帙举人文章来。既开，乃皇甫文卷。钱公曰：此定于天也。遂不改移。及第东归，至陕州，问店人曰：侧近有（有字原缺。据明抄本改。）石婆神否？皆笑曰：郎君安得知？本顽石一片，牧牛小儿，戏为敲琢，似人形状，谓之石婆耳。只在店二三里。生乃具酒脯，与店人共往，皆梦中经历处。奠拜石妇而归。（出《逸史》）
杜牧
杜牧顷于宰执求小仪，不遂；请小秋。又不遂。尝梦人谓曰：辞春不及秋。昆脚与皆头。后果得比部员外。（出《尚书故实》）
高元裕
襄阳节度使高元裕，大和三年，任司勋员外郎，寓宿南宫。昼梦有人告曰：十年作襄刺史。既寤，仿佛仪质，盖伟秀士也。私异之，因援毫，以隐语记于厅之东楹，掩映之处，曰：大三寤襄刺十年。洎开成三年，为御史中丞，既渝前梦，遂谓梦固虚耳。是后出入中外，扬历贵位，清望硕德，冠冕时流，海内倾注，伫升鼎铉，视刺襄，乃优贤士之举耳。大中二年，由天官尚书，授钺汉南，去前梦二十年矣。公谓楹上之字，无复存也，因话其事于都官韦。好奇之士，往诣求焉。自公题记后，廨署补葺亦屡矣，而毫翰焕然独存。非神灵扶持而明征于今日耶！公因屈指，以今之年，加曩之十，乃二十年矣。何阴骘之显晦微婉，及期而郎悟之如此哉。（出《集异记》）
杨敬之
杨敬之生（生原作任。据明抄本改。）江西观察使戴。江西应举时，敬之年长，天性尤切。时已秋暮，忽梦新榜四十进士，历历可数。寓目及半，其子在焉。其邻则姓濮阳，而名不可别。即寤大喜，访于词场，则云有濮阳愿者，为文甚高，且有声誉。时搜访草泽方急，雅在选中。遂寻其居，则曰闽人，未至京国。杨公诫其子。令听之。俟其到京，与之往来，以应斯梦。一日。杨公祖客灞上，客未至间，休于逆旅。有目远来者，试命询之，乃贡士也。侦所自，曰：自闽。问其娃，曰：濮阳。审其名，曰：愿。杨公曰：吁！斯天启也。安详有既梦于彼，复遇于此哉。遂命相见。濮阳逡巡不得让，执所业以见。始阅其人，眉宇清朗；次与之语，词气安详；终阅其文，体理精奥；问其所抵，则曰：今将僦居。杨公令尽驱所行，置于庠序，命江西与之朝夕同处。是冬，（冬原作各。据明抄本改。）大称濮阳艺学于公卿间，人情翕然，升第必矣。试期有日，而生一夕暴卒。杨公惋痛嗟骇，搜囊其贫，乡路且远，力为营辨，归骨闽间。仍谓其子曰：我梦无征，汝之一名，亦不可保。明年，其子及第，而同年无濮阳者。夏首，将关送于吏部。时宰相有言：前辈重族□望，轻官职。竹林七贤，曰陈留阮籍、沛国刘伶、河间向秀，得以言高士矣。是岁慈恩寺题名，咸以族望。题毕，杨闲步塔下，仰视之曰：弘农杨戴，濮阳吴当。恍然如梦中所见。（出《唐阙史》）
卢贞犹子
太子宾客卢尚书贞，犹子为僧。会昌中，沙汰僧徒，斥归家，以荫补光王府参军。一夕，梦为僧时所奉师来慰，问其出处。再三告以佛氏沦破，已无所归。今为一官，徒遣旦夕。期再落顶上发，方毕志愿。且泣且诉之。良久曰，若我志果遂与佛法。语未竟，见八面屯兵，千乘万骑，旌旗日月，衣裳锦绣，仪卫四合，真天子大驾。军中人喧喧，言迎光王。部整行列，以次前去。卢方骇愕不能测，遽惊觉，魂悸流汗，久之方能言，卒不敢泄于人。无几，宣宗自光邸践祚，录王府属吏。卢以例，不拘常调格迁叙，自是稍稍兴起释教。寺宇僧尼旧制，一契梦中语。卢校梦中所谓本师，盖参军事府主。近师弟子，故以为冥兆。岂神之意，以是微而显乎。（出《宣室志》）
国子监明经
柳璟知举年，有国子监明经，失姓名，昼梦依徙于监门。有一人。负衣囊，访明（明原作问。据明钞本改。）经姓氏，明经语之，其人笑曰：君来春及第。明经遂邀入长兴里毕罗店，常所过处。店外有犬竞，惊曰：差矣。梦觉，遽呼邻房数人，语其梦。忽见长兴店子入门曰：郎君与客食毕罗，计二斤，何不计直而去也？明经大骇，解衣质之，且随验所梦，相其榻器，省如梦中。乃谓店主曰：我与客俱梦中至是，客岂食乎？店主惊曰：初怪客前毕罗悉完，疑其嫌置蒜也。来春，明经与邻房三人中所访者，悉上第。（出《酉阳杂俎》）
薛义
秘省校书河东薛义，其妹夫崔秘者，为桐庐尉。义与叔母韦氏为客，在秘家。久之，遇痁疾，数月绵辍，几死。韦氏深忧，夜梦神人白衣冠袷单衣。韦氏因合掌致敬，求理义病。神人曰：此久不治，便成勃疟，则不可治矣。因以二符兼咒授韦氏，咒曰： 勃疟勃疟，四山之神，使我来缚，六丁使者，五道将军，收汝精气，摄汝神魂。速去速去，免逢此人，急急如律令。 但疾发，即诵之，及持符，其疾便愈。是时韦氏少女，年七岁，亦患痁疾。旁见一物，状如黑犬而蚝毛。神云：此正病汝者，可急擒杀之，汝疾必愈。不尔，汝家二小婢，亦当患疟。韦氏梦中杀犬。及觉，传咒于义，义至心持之，疾遂愈。韦氏女子亦愈。皆如其言也。（出《广异记》）
郑光
淄青郑尚书光，会昌六年春，梦自御牛车，车中载瑞日，光烛天地。自执靷，行通衢中。俄而惊寤，且奇叹。后月余，宣宗即位。以元舅之故，累拜尚书淄青节度。果契前梦。（出《宣室志》）
宋言
宋言，近十举而名未播。大中十一年，将取府解。本名岳，因昼寝，似有人报云：宋秀才若头上戴山，无因成名。但去之，自当通泰。觉来便思去之，不可名狱，遂去二犬，乃改为言。及就府试，冯涯侍郎作掾而为试官，以解首送也。时京兆尹张毅夫以冯（冯原作马。据《云溪友议》八改。）参军解送举人有私，奏谴澧州司户。再次，退解头为第六十五人。知闻来唁，宋曰：来春之事，甘已参差。及李潘舍人放榜，言第四人及第。（出《云溪友议》）
曹确
曹确判度支，（支原作史。据明抄本改。）亦有台辅之望。或梦剃发为僧，心甚恶之。有一士，云占梦多验。确召之，具以所梦话之。此人曰：前贺侍郎，旦夕必登庸。出家者号剃度也。无何，杜相出镇江西，而相国大拜。（出《北梦琐言》）
刘仁恭
梁刘仁恭微时，曾梦佛幡于手指飞出，占者曰：君年四十九，必有旌幢之贵。后如其说，果为幽帅焉。（出《北梦琐言》）
唐僖宗
僖宗自晋王即位，幼而多能，素不晓棋。一夕，梦人以棋经三卷焚而使吞之。及觉，命待诏观棋，凡所指划，皆出人意。（出《补录记传》）
刘檀
王蜀员外郎刘檀本名审义，忽梦一孝子，引令上檀香树，而谓曰：君速登。刘乃登。遂向怀内出绯衣，令服之。觉，因改名檀。未及一年，蜀郡牧请一杜评事充倅职，奏授殿中侍御史内供奉，赐绯。敕下，杜丁忧不行。杜遂举刘于郡侯。郡侯乃奏檀，而所授官与杜先（先原作充。据明抄本改。）奏拟无别。是时刘方闲居力困，杜因遗刘新绯公服一领。果征梦焉。（出《玉溪编事》）
晋少主
开运甲辰岁暮冬，晋帝遣中使至内署，宣问诸学士云：朕昨夜梦一玉盘，中有一玉碗及一玉带，皆有碾文，光荧可爱，是何征也？宜即奏来。承旨李慎仪与同僚并表奏贺，以为玉者帝王之宝也，带者有誓功之兆，盘盂者乃守器之象，为吉梦，不敢有他占。（出《玉堂闲话》）
辛夤逊
孟蜀翰林学士辛夤逊，顷年在青城山居。其居则古道院，在一峰之顶，内塑像皇姑，则唐玄宗之子也。一夕，梦见皇姑召之，谓曰：汝可食杏仁，令汝聪利，老而弥壮，心力不倦，亦资于年寿矣。汝有道性，不久住此，须出佐理当代。夤逊梦中拜请法制，则与申天师怡神论中者同。夤逊遂日日食之，令老而轻健，年愈从心，犹多著述。又梦掌中草不绝，（绝原作脱。据明抄本改。）后来内制草数年。复掌选，心力不倦。因知申天师怡神论中仙方。尽可验矣。（出《野人闲话》）
何致雍
何致雍者，贾人之子也。幼而爽俊好学。尝从其叔，泊舟皖口。其叔夜梦一人若官吏，乘马从数仆，来往岸侧。遍阅舟船人物之数。复一人自后呼曰：何仆射在此，勿惊之。对曰：诺，不敢惊。既寤，遍访邻舟之人，皆无姓何者。乃移舟入深浦中。翌日，大风涛，所泊之舟皆没，唯何氏存。叔父乃谓致雍曰：我家世贫贱，吾复老矣，何仆射必汝也！善自爱。致雍后从知于湖南，为节度判官。会楚王殷自称尊号，以致雍为户部侍郎翰林学士。致雍自谓当作相，而居师长之任。后楚王希范嗣立，复去帝号，以致雍为节度判官检校仆射。竟卒于任。（出《稽神录》）
郭仁表
伪吴春坊吏郭仁表居冶（冶原作治。据明抄本改。）城北。甲寅岁，因得疾沉痼，忽梦道士衣金花紫帔，从一小童，自门入，坐其堂上。仁表初不甚敬，因问疾何时可愈。道士色厉曰：甚则有之。即寤，疾甚。数夜，复梦前道士至，因叩头逊谢。久之，道士色解，索纸笔。仁表以为将疏方，即跪奉之。道士书而授之，其辞曰：飘风暴雨可思惟，鹤望巢门敛翅飞。 吾道之宗正可依，万物之先数在兹，不能行此欲何为？梦中不晓其义，将问之，童子摇手曰：不可。拜谢，道士自西北而去。因尔疾愈。（出《稽神录》）
王玙
伪吴鄂帅王玙少为小将，从军围颍州，夜梦道士告之曰：旦有流星堕地，能避之，当至将相。明日，众军攻城，城中矢石如雨。玙仗剑，倚栅木而督战。俄有大石，正中其栅木及玙。铠甲之半皆糜碎，而玙无伤。因叹曰：流星正尔耶。由是自负，卒至大官。（出《稽神录》）
谢谔
进士谢谔，家于南康，舍前有溪，常游戏之所也。谔为儿时。尝梦浴溪中，有人以珠一器遗之曰：郎吞此，则明悟矣。谔度其大者不可吞，即吞细者六十余颗，及长，善为诗。进士裴说为选其善者六十余篇，行于世。（出《稽神录》）
崔万安
江南司农少卿崔万安，分务广陵。常病苦脾泄，困甚。其家祷于后土祠。是夕，万安梦一妇人，珠珥珠履，衣五重，皆编贝珠为之。谓万安曰：此疾可治。今以一方相与，可取青木香肉豆蔻等分，枣肉为丸，米饮下二十丸。又云：此药太热，疾平即止。如其言服之，遂愈。（出《稽神录》）
江南李令
江南有李令者，累任大邑，假秩至评事。世乱年老，无复宦情，筑室于广陵法云寺之西，为终焉之计。尝梦束草加首，口衔一刀，两手各持一刀，入水而行。意甚异之。俄而孙儒陷广陵，儒部将李琼屯兵于法云寺。恒止李令家，父事令。及儒死，宣城裨将马殷、刘建封辈，率众南走。琼因强令俱行。及殷据湖南，琼为桂管观察使。用令为荔浦令。则前梦之验也。（出《稽神录》）
毛贞辅
伪吴毛贞辅，累为邑宰。应选之广陵，梦吞日。既寤，腹犹热。以问侍御史杨廷式。杨曰：此梦至大，非君所能当。若以君而言，当得赤乌场官也。果如其言。（出《稽神录》）
