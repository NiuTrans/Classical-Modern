吴任生鄥涛曾季衡赵合韦安之李佐文胡急
吴任生
吴郡任生者，善视者，庐於洞庭山。貌常若童儿，吴楚之俗，莫能究其甲子。宝历中，有前昆山尉杨氏子，侨居吴郡。常一日，里中三数辈，相与泛舟，俱游虎丘寺。时任生在舟中，且语及鬼神事。杨生曰：人鬼殊迹，故鬼卒不可见矣。任生笑曰：鬼甚多，人不能识耳，我独识之。然顾一妇人，衣青衣，拥竖儿，步於岸。生指语曰：此鬼也。其拥者乃婴儿之（之原作也，据明抄本改）生魂耳。杨曰：然则何以辨其鬼耶？生曰：君第观我与语。即厉声呼曰：尔鬼也，窃生人之子乎？其妇人闻而惊慑，遂疾回去，步未十数，遽亡见矣。杨生且叹且异。及晚还，岸傍一家，陈宴席，有女巫，鼓舞於其左，乃醮神也。杨生与任生俱问之，巫曰：今日里中人有婴儿暴卒，今则寤矣，故设宴以谢。遂命出婴儿以视，则真妇人所拥者。诸客惊叹之，谢任生曰：先生真道术者，吾不得而知也。（出《宣室志》）
邬涛
邬涛者，汝南人，精习坟典，好道木。旅泊婺州义乌县馆，月余。忽有一女子，侍二婢夜至，一婢进曰：此王氏小娘子也，今夕顾降於君子。涛视之，乃绝色也。谓是豪贵之女，不敢答。王氏笑曰：秀才不以酒色於怀，妾何以奉托？涛乃起拜曰：凡陋之士，非敢是望。王氏令侍婢施服玩於涛寝室，炳以银烛，又备酒食。饮数巡，王氏起谓涛曰：妾少孤无托，今愿事君子枕席，将为可乎？涛逊辞而许，恩意款洽。而王氏晓去夕至，如此数月。涛所知道士杨景霄至馆访之，见涛色有异，曰：公为鬼魅所惑，宜断之。不然死矣。涛闻之惊，以其事具告，景霄曰：此乃鬼也。乃与符二道，一施衣带，一置门上，曰：此鬼来，当有怨恨，慎忽与语。涛依法受之。女子是夕至，见符门上，大骂而去，曰：来日速除之，不然生祸。涛明日访景霄，具言之，景霄曰：今夜再来，可以吾咒水洒之，此必绝矣。涛持水归，至夜，女子复至，悲恚之甚。涛乃以景霄咒水洒之，於是遂绝。（出《集异记》）
曾季衡
大和四年春，监州防御使曾孝安有孙曰季衡，居使宅西偏院。室屋壮丽，而季衡独处之。有仆夫告曰：昔王使君女暴终於此，乃国色也。昼日其魂或见於此，郎君慎之。季衡少年好色，愿睹其灵异，终不以人鬼为间。频注名香，颇疏凡俗，步游闲处，恍然凝思。一日哺时，有双鬟前揖曰：王家小娘子遣某传达厚意，欲面拜郎君。言讫，瞥然而没。俄顷，有异香袭衣。季衡乃束带伺之，见向双鬟，引一女而至，乃神仙中人也。季衡揖之，问其姓氏，曰：某姓王氏，字丽真。父今为重镇，昔侍从大人牧此城，据此室，无何物故。感君思深杳冥，情激幽壤，所以不间存没，颇思神会。其来久矣，但非吉日良时。今方契愿，幸垂留意。季衡留之款会，移时乃去。握季衡手曰：翌日此时再会，慎勿泄於人。遂与侍婢俱不见。自此每及晡一至，近六十余日。季衡不疑，因与大父麾下将校，说及艳丽，误言之。将校惊惧，欲实（欲实原作然，据明抄本改）其事，曰：郎君将及此时，愿一扣壁，某当与二三辈潜窥焉。季衡亦终不能扣壁。是日，女郎一见季衡，容声惨怛，语声嘶咽，握季衡手曰：何为负约而泄於人？自此不可更接欢笑矣。季衡惭悔，无词以应，女曰：殆非君之过，亦冥数尽耳。乃留诗曰：五原分袂真吴越，燕折莺离芳草竭。年少烟花处处春，北邙空恨清秋月。季衡不能诗，耻无以酬，乃强为一篇曰：莎草青青雁欲归，玉腮珠泪洒临歧。云鬟飘去香风尽，愁见莺啼红树枝。女遂於襦带，解蹙金结花合子，又抽翠玉双凤翘一只，赠季衡曰：望异日睹物思人，无以幽冥为隔。季衡搜书箧中，得小金缕花如意，酬之。季衡曰：此物虽非珍异，但贵其名如意，愿长在玉手操持耳。又曰：此别何时更会？女曰：非一甲子，无相见期。言讫，呜咽而没。季衡自此寝寐求思，形体羸瘵。故旧丈人玉回，推其方术，疗以药石，数日方愈。乃询五原纫针妇人，曰：王使君之爱女，不疾而终於此院。今已归葬北邙山，或阴晦而魂游於此，人多见之。则女诗云北邙空恨清秋月也。（出《传奇》）
赵合
进士赵合，貌温气直，行义甚高。大和初，游五原。路经沙碛。睹物悲叹。遂饮酒，与仆使并醉，（醉字原空缺，据明抄本补。）因寝於沙碛。中宵半醒，月色皎然，闻沙中有女子悲吟曰：云鬟消尽转蓬稀，埋骨穷荒无所依。牧马不嘶沙月白，孤魂空逐雁南飞。合遂起而访焉。果有一女子，年犹未笄。色绝代，语合曰：某姓李氏，居於奉天。有姊嫁洛源镇帅，因住省焉。道曹党羌所虏。至此挝杀，劫其首饰而去。后为路人所悲，掩於沙内，经今三载。知君颇有义心，倘能为归骨於奉天城南小李村，即某家榆耳，当有奉报。合许之。请示其掩骼处，女子感泣告之。合遂收其骨，包於囊中。伺旦，俄有紫衣丈人，跃骑而至，揖合曰：知子仁而义，信而廉。女子启祈，尚有感激。我李文悦尚书也，元和十三年，曾守五原。为犬戎三十万围逼城池之四隅，兵各厚十数里，连弩洒雨，飞梯排云。穿壁决濠，昼夜攻击。城中负户而汲者，矢如蝟毛。当其时，御捍之兵，才三千。激厉其居人，妇女老幼负土而立者，不知寒馁。犬戎於城北造独脚楼，高数十丈，城中巨细，咸得窥之。某遂设奇计，定中其楼立碎。羌酋愕然，以为神功。又语城中人曰：慎勿拆屋烧，吾且为汝取薪，积於城下，许人钓上。又太阴稍晦，即闻城之四隅，多有人物行动，声言云：夜攻城耳。城中慑慓，不敢暂安。某曰：不然。潜以铁索下烛而照之，乃空驱牛羊行胁其城，兵士稍安。又西北隅被攻，摧十余丈。将遇昏晦，群胡大喜，纵酒狂歌，云：候明晨而入。某以马弩五百张而拟之，遂下皮墙障之。一夕，併工暗筑，不使有声，涤之以水。时寒，来日冰坚，城之莹如银，不可攻击。又羌酋建大将之旗，乃赞普所赐，立之於五花营内。某夜穿壁而夺之如飞，众羌号泣，誓请还前掳掠之人，而赎其旗。纵（纵原作钓，据明抄本改）其长幼妇女百余人，得其尽归。然后掷旗而还之。时邠泾救兵二万人临其境，股慓不进。如此相持三十七日。羌酋乃遥拜曰：此城内有神将，吾今不敢欺。遂卷甲而去。不信宿，达宥州，一昼而攻破其城。老少三万人，尽遭掳去。以此厉害，则余之功及斯城不细。但当对时相，使余不得仗节出此城，空加一貂蝉耳。余闻锺陵韦夫人，（指韦丹，事见杜牧撰故江西观察使武阳公韦公遗爱碑。韦夫人疑是韦大夫之讹。）旧筑一堤，将防水潦，后三十年，尚有百姓及廉问周公感其功，而奏立德政碑峨然。若余当守壁不坚，城中之人，尽为羌胡之贱隶，岂存今日子孙乎？知子有心，请白其百姓，讽其州尊，与立德政碑足矣。言讫，长揖而退。合即受教，就五原。以语百姓及刺史，俱以为妖，不听，惆账而返。至沙中，又逢昔日神人，谢合曰：君为言，五原无知之俗，刺史不明，此城当有火灾。方与祈求幽府，吾言於五原之事，不谐，此意亦息。其祸不三旬而及矣。言讫而没，果如期灾生。五原城馑死万人，老幼相食。合挈女骸骨至奉天，访得小李村而葬之。明日道侧，合遇昔日之女子来谢而言曰：感君之义，吾大父乃贞元得道之士，有《演参同契续混元经》，子能穷之，龙虎之丹，不日而成矣。合受之，女子已没。合遂舍举，究其玄微，居於少室。烧之一年，皆使瓦砾为金宝；二年，能起毙者；三年能度进。今时有人遇之於嵩岭耳。（出《传奇》）
韦安之
韦安之者，河阳人，时至阳翟，拟往少室寻师。至登封，逢一人，问欲何往，曰：吾姓张名道，家金乡，欲往少室山读书。安之亦通姓字。所往一志，乃约为兄弟，安之年长，为兄。同入少室，师李潜。经一年，张道博学精通，为学流之首。一日。语安之曰：兄事业全未，从今去五载，方成名，官亦不过县佐。安之惊异曰：弟何以知之？道曰：余非人，乃冥司主典也。泰岳主者欲重用，为以才识尚寡，给一年假於人间学。今年限已满，功业稍成，将辞君去。慎勿泄於人。言讫，辞其师。安之送道下山，涕泣而别。道曰：君成名之后，有急，当呼道，必可救矣。安之五年乃赴举。其年擢第，授杭州於潜县尉，被州遣部物，（物字原缺，据明抄本补。）将抵河阴。至淇泽浦，为淮盗来劫。安之遂虔启於道，俄而雷雨暴至，群盗皆溺。安之为龙兴县丞卒。（出《灵异录》）
李佐文
南阳临湍县北界，秘书郎袁测、襄阳椽王汧皆止别业。大和六年，客有李佐文者，旅食二庄。佐文琴棋之流，颇为袁、王之所爱。佐文一日向暮，将止袁庄。仆夫抱衾前去，不一二里，阴风骤起，寒埃昏晦。俄而夜黑，劣乘独行，迷误甚远。约三更，晦稍息，数里之外，遥见火烛。佐文向明而至，至则野中回舍，卑狭颇甚。中有田叟，织芒。佐文逊辞请讬，久之。方延入户，叟云：此多豺狼，客马不宜远絷。佐文因移檐下，迫火而憩。叟曰：容本何诣而来此？佐文告之，叟哂曰：此去袁庄，乖於极矣。然必俟晓，方可南归。而叟之坐后，纬萧障下，时闻稚儿啼号甚痛，每发声，叟即曰：儿可止，事已如此，悲哭奈何？俄则复啼，叟辄以前语解之。佐文不谕，从而诘之，叟则低回他说。佐文因曰：孩幼苦寒，何不携之近火？如此数四，叟则携致就炉，乃八九岁村女子耳。见客初无羞骇，但以物画灰，若抱沈恨。忽而怨咽惊号，叟则又以前语解之。佐文问之，终不得其情。须叟平晓，叟即遥指东南乔求曰：彼袁庄也，去此十里而近。佐文上马四顾，乃穷荒大野，曾无人迹，独田叟一室耳。行三数里，逢村妇，携酒一壶，纸钱副焉。见佐文曰：此是巨泽，道无人。客凌晨何自来也？佐文具白其事，妇乃附膺长号曰：孰为人鬼之遇耶？佐文细询之，其妇曰：若客云去夜所寄宿之室，则我亡夫之殡闾耳。我佣居袁庄七年矣。前春，夫暴疾而卒。翌日，始龀之女又亡。贫究无力，父子同瘗焉。守制嫠居，官不免税，孤穷无托，遂意再行。今夕将适他门，故来夫女之瘗告诀耳。佐文则与同往，比至昨暮之室，乃殡宫也，历历踪由，分明可复。妇乃号恸，泪如绠縻。因弃生业，剪发于临湍佛寺，役力誓死焉。其妇姓王，开成四年，客有见者。（出《集异记》）
胡急
安定胡急，家于河东郡，以文学知名。大和七年春登进士第，时贾餗为礼部侍郎。后二年，文宗皇帝擢餗相国事。是岁冬十月，京兆乱，餗与宰臣涯（涯原作急。据明抄本改。）已下，俱遁去，有诏捕甚急。时中贵人仇士良，护左禁军，命部将执兵以穷其迹。部将谓士良曰：胡急受贾餗恩。今当匿在急所。愿骁健士五百，环其居以取之。士良可其请，於是部将拥兵至急门，召急出，厉声道：贾餗在君家，君宜立出，不然，与餗同罪。急度其势不可以理屈，抗辞拒之。部将怒，执急诣士良，戮于辕门之外。时急弟湘在河东郡，是日，湘及家人，见一人无首，衣绿衣，衣有血濡之迹，自门而入，步至庭。湘大怒，（明抄本怒作恐。）命家人逐之，遽不见。后三日，而急之凶闻至（出《宣室志》）
