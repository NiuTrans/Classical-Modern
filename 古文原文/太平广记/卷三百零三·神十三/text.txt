韩光祚宣州司户崔圆郑仁钧季广琛刘可大奴苍璧南缵王常
韩光祚
桃林令韩光祚，携家之官，途经华山庙，下车谒之。入庙门，而爱妾暴死。令巫请之，巫言：三郎好汝妾，既请且免，至县当取。光祚至县，乃召金工，为妾铸金为观世音菩萨像，然不之告。五日，妾暴卒，半日方活，云：适华山府君，备车骑见迎。出门，有一僧，金色，遮其前，车骑不敢过。神曰： 且留，更三日迎之。 光祚知其故，又以钱一千，图菩萨像。如期又死，有顷乃苏曰：适又见迎，乃有二僧在，未及登车。神曰： 未可取，更三日取之。 光祚又以千钱召金工，令更造像。工以钱出县，遇人执猪，将烹之。工愍焉，尽以其钱赎之，像未之造也。而妾又死，俄既苏曰：已免矣。适又见迎，车骑转盛，二僧守其门，不得入。有豪猪大如马，冲其骑，所向颠仆，车骑却走。神传言曰： 更勿取之。 于是散去。光祚怪何得有猪拒之，金工乃言其故。由是盖信内教。（出《纪闻》）
宣州司户
吴俗畏鬼，每州县必有城隍神。开元末，宣州司户卒，引见城隍神。神所居重深，殿宇崇峻，侍卫甲杖严肃。司户既入，府君问其生平行事，司户自陈无罪，枉见录。府君曰：然，当令君去。君颇相识否？司户曰：鄙人贱陋，实未识。府君曰：吾即晋宣城内史桓彝也，为是神管郡耳。司户既苏言之。（出《纪闻》）
崔圆
天宝末，崔圆在益州。暮春上已，与宾客将校数十百人，具舟楫游于江，都人纵观为堵。是日，风色恬和，波流静谧，初宴作乐，宾从肃如。忽闻下流十数里，丝竹竞奏，笑语喧然，风水薄送，（送原作近。据明钞本改。）如咫尺。须臾渐近，楼船百艘，塞江而至。皆以锦繍为帆，金玉饰舟，旌纛盖伞，旌旗戈戟，缤纷照耀。中有朱紫数十人，绮罗妓女几百许，饮酒奏乐方酣。他舟则列从官武士五六千人持兵戒严。泝沿中流。良久而过。圆即令访问，随行数里，近舟，舟中方言曰：天子将幸巴剑，蜀中诸望神祗，迁移避驾，幸无深怪。圆骇愕，因罢会。时朝廷无事，自此先为其备。明岁南狩，圆应卒无阙矣。（出《集异记》）
郑仁钧
郑仁钧，钦说之子也，博学多闻，有父风。洛阳上东门外有别墅，与弟某及姑子表弟某同居。弟有妹，嫁杨国忠之子。时表弟因时疾丧明，眉睫复自毵毵然。又自发际，当鼻准中分，至于颌下，其左冷如冰而色白，其右热如火而色赤。姑与弟皆哀怜之，不知其何疾也。时洛中有郑生者，号为卜祝之士。先是御史大夫崔琳，奉使河朔，路径洛阳，知郑生有术，乃召与俱行。及使回，入洛阳。郑生在后，至上东门道，素知仁钧庄居在路旁，乃诣之。未入里门，而郑生遽称死罪，或言合死，词色慑惧。仁钧问之，郑生无他言，唯云合死。仁钧因诘之，郑生曰：某才过此，不幸饥渴，知吾宗在此，遽为不速之客。岂知殊不合来，此是合死于今日也。仁钧曰：吾与姑及弟在，更无异人，何畏惮如此？郑生股慄愈惧。仁钧初以无目表弟，不之比数，忽念疾状冷热之异，安知郑生不属意于此乎？乃具语表弟之状。郑生曰：彼天曹判官，某冥中胥吏。今日偶至此，非固有所犯。然谒之亦死，不谒亦死，礼须谒也。遂书刺曰：地府法曹吏郑某再拜谒。时仁钧弟与表弟，堂上掷钱为戏。仁钧即于门屏呼引郑生，读其刺通之。郑生趋入，再拜谢罪而出。表弟再顾，长睫飒然，如有怒者。仁钧为谢曰：彼不知弟在此，故来。愿贳其罪可乎？良久朗言曰：为兄恕之。复诘之再三，终不复言。姑闻之，召于屏内，诱之以母子之情，感激使言，终不肯述其由。后数年，忽谓母曰：促理行装，此地当有兵至，两京皆乱离。且拿我入城，投杨氏姊，丐三二百千，旬日便谋东归江淮避乱也。此时杨氏百口，皆当诛灭，唯姊与甥，可以免矣。母居常已异之，乃入京，馆于杨氏。其母具以表弟之言告于女。其姊素知弟有郑生之言，及见其状貌，益异之，密白其夫，以启其父。国忠怒曰：姻亲需钱，何不以直告，乃妖言相恐耶？终无一钱与之。其女告母曰：尽箱箧所有，庶可得办，何以强吾舅？时母子止杨氏，已四五日矣。表弟促之曰：无过旬日也。其女得二三十万，与母去。临别，表弟谓其姊曰：别与我一短褐（褐原作后。据明钞本改。）之袍。其姊以紫绫加短絮为短褐，与之而别。明年，禄山叛。驾至马嵬，军士尽灭杨氏，无少长皆死。其姊闻乱。窜于旅舍后，潜匿草中得脱。及兵去之后，出于路隅，见杨氏一家。枕籍而死。于乱尸中，得乳儿青衣，已失一臂，犹能言。姊问：我儿在否？曰：在主人榻上，先以比者紫褐复之。其姊遽往视之，则其儿尚寐，于是乃抱之东走。姊初走之次，忽顾见一老妪继踵而来，曰：杨新妇缓行，我欲汝偕隐。姊问为谁，曰：昔日门下卖履妪也。兵散后能出及得儿者，皆此老妪导引保护，全于草莽。是无目表弟，使杨保持也。不然者，何以灭族之家，独漏此二人哉。（出《戎幕闲谈》）
季广琛
河西有女郎神。季广琛少时，曾游河西，憩于旅舍。昼寝，梦见云车，从者数十人，从空而下，称是女郎。姊妹二人来诣。广琛初甚忻悦，及觉开目，窃见仿佛犹在。琛疑是妖，于腰下取剑刃之。神乃骂曰：久好相就，能忍恶心！遂去。广琛说向主人，主人曰：此是女郎神也。琛乃自往市酒脯作祭，将谢前日之过，神终不悦也。于是琛乃题诗于其壁上，墨不成字。后夕，又梦女郎神来，尤怒曰：终身遣君不得封邑也。（出《广异记》）
刘可大
刘可大，以天宝中举进士，入京。出东都，途遇少年，状如贵公子，服色华侈，持弹弓而行，宾从甚伟。初与可大相狎，数日同行。至华阴，云：有庄在县东。相邀往，随至庄所。室宇宏壮，下客于厅。入室良久，可大窃于中门窥觑，见一贵人，在内厅理事。庭中囚徒甚众，多受拷掠，其声酸楚。可大疑非人境，惶惧欲去。初少年将入，谓可大慎无私视，恐有相累。及出曰：适以咨白，何尔负约？然以此不能复讳，家君是华山神，相与故人，终令有益，可无惧也。须臾下食，顾从者，别取人间食与刘秀才。食至相对，各饱，（饱原作保。据明抄本改。）兼致酒叙欢，无所不至。可大求检己簿，当何进达，今年身事复何如。回视黄衫吏为检。有顷吏云：刘君明年当进士及第，历官七政。可大苦求当年，吏云：当年只得一政县尉。相为惜此，可大固求之，少年再为改。吏去，屡回央央，惜其减禄。可大恐鬼神不信，因再求之，后竟以此失职。明年辞去，至京及第，数年拜荥阳县尉而终。（出《广异记》）
奴苍璧
相国李林甫家一奴，号苍璧，性敏慧，林甫怜之。忽一日暴死，经宿复苏。林甫问之，奴曰：死时因不觉其死，但忽于门前见仪仗。拥一贵人经过，有似君上。方潜窥之，遽有数人走来擒之。随去，至一峭拔奇秀之山，俄及大楼下。须臾，有三四人黄衣小儿至，急唤苍璧入。经七重门宇，至一大殿下。黄衣小儿曰：（曰原作回。据明钞本改。） 且立于此，候君命。 见殿上卷一珍珠帘，一贵人临阶坐。似剸割事。殿前东西立仗侍卫，约千余人。有一朱衣人，携一文簿奏言： 是新奉命乱国革位者安禄山，及相次三朝乱主。兼同时悖乱贵人先定案。 殿上人问朱衣曰： 大唐君隆基，君人之数，虽将足矣，寿命之数何如耶？ 朱衣曰： 大唐之君，奢侈不节俭，本合折数。但缘不好杀，有仁心，固寿命之数在焉。 又问曰： 安禄山之后，数人僭伪为主，杀害黎元。当须速止之，无令杀人过多，以伤上帝心，虑罪及我府。事行之时，当速止之。 朱衣奏曰： 唐君绍位临御以来，天下之人，安堵乐业，亦已久矣。据期运推迁之数，天下之人，自合罹乱惶惶。至于广害黎元，必不至伤上帝心也。 殿上人曰： 宜便先追取李林甫、杨国忠也。 朱衣受命而退。俄又有一朱衣，捧一文簿至。奉言： 是大唐第六朝天子复位，及佐命大臣文簿。 殿上人曰： 可惜大唐世民，效力甚苦，方得天下治，到今日复乱也。虽嗣主复位，乃至于末，终不治也。 谓朱衣曰： 但速行之。 朱衣又退。及将日夕，有一小儿下，急唤苍璧令对见。苍璧方子细，见殿上一人，坐碧玉床，衣道服，戴白玉冠，谓苍璧曰： 当却回，寄语林甫，速来我紫府，应知人间之苦。 苍璧寻得放回。林甫知世不久将乱矣，遂潜恣酒色焉。（出《潇湘录》）
南缵
唐广汉守南缵，常为人言：至德中，有调选同州督邮者，姓崔，忘其名字。轻骑赴任，出春明门，见一青袍人，乘马出，亦不知其姓字，因相揖偕行，徐问何官。青袍云：新受同州督邮。崔云：某新授此官，君且不误乎？青袍笑而不答。又相与行，悉云赴任。去同州数十里，至斜路中，有官吏拜迎。青袍谓崔生曰：君为阳道录事，我为阴道录事。路从此别，岂不相送耶？崔生异之，即与联辔入斜路。遂至一城郭，街衢局署，亦甚壮丽。青袍至厅，与崔生同坐。伍伯通胥传僧道等讫，次通词讼狱囚，崔之妻与焉。（崔之妻与焉五字原缺。据明钞本补。）崔生大惊，谓青袍曰：不知吾妻何得至此？青袍即避案后，令崔生自与妻言。妻云：被追至此，已是数日，君宜哀请录事耳！崔生即祈求青袍，青袍因令吏促放崔生妻回。崔妻问犯何罪至此，青袍曰：案家同州，应同州亡人，皆在此厅勘过。盖君管阳道，某管阴道。崔生淹留半日，请回，青袍命胥吏拜送曰：虽阴阳有殊，然俱是同州也，可不拜送督邮哉？青袍亦饯送，再三勤款挥袂，又令斜路口而去。崔生至同州，问妻，云病七八日，冥然无所知，神识生人才得一日，崔生计之，恰放回日也。妻都不记阴道，见崔生言之，妻始悟为梦，亦不审记忆也。（出《玄怪录》）
王常
王常者，洛阳人。负气而义，见人不平，必手刃之；见人饥寒，至于解衣推食，略无难色。唐至德二年，常入终南山，遇风雨，宿于山中。夜将半，雨霁，月朗风恬，慨然四望而叹曰：我欲平天下祸乱，无一人之柄以佐我，无尺土之封以资我；我欲救天下饥寒，而衣食自亦不充。天地神祗福善，顾不足信。言讫有神人自空中而下，谓常曰：尔何为此言？常按剑良久曰：我言者，平生志也。神人曰：我有术，黄金可成，水银可化，虽不足平祸乱，亦可济人之饥寒。尔能授此术乎？常曰：我闻此乃是神仙之术，空有名，未之睹也。徒闻秦始、汉武好此道，而终无成，只为千载讥诮尔！神人曰：昔秦皇、汉武，帝王也。处救人之位，自有救人之术而不行，反求神仙之术，则非也。尔无救人之位，而欲救天下之人，固可行此术。常曰：黄金成，水银化，真有之乎？神人曰：尔勿疑。夫黄金生于山石，其始乃山石之精液，千年为水银。水银受太阴之气，固流荡而不凝定，微偶纯阳之气合，则化黄金于倏忽也。金若以水银欲化黄金，不必须在山即化，不在山即不化。但偶纯阳之气合，即化矣。君当受勿疑。常乃再拜。神人于袖中取一卷书，授常，常跪受之。神人戒曰：异日当却付一人。勿轻授，勿终秘，勿授之以贵人。彼自有救人之术，勿授之以不义；彼不以饥寒为念，济人之外，无奢逸。如不然，天夺尔算。常又再拜曰：愿知何神也。神人曰：我山神也。昔有道人藏此书于我山，今遇尔义烈之人，是付（付原作仆。据明抄本、黄本改。）尔。言讫而灭。常得此书读之，成其术。尔后多游历天下，以黄金赈济乏绝。（出《潇湘录》）
