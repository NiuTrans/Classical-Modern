刘薛李清郑师辩法庆开元选人崔明达王抡费子玉梅先
刘薛
晋太元九年，西河离石县有胡人刘薛者，暴疾亡，而心下犹暖。其家不敢殡殓，经七日而苏。言初见两吏录去，向北行，不测远近。至十八重地狱，随报轻重，受诸楚毒。忽观世音语云： 汝缘未尽，若再得生，可作沙门。今洛下、齐城、丹阳、会稽，并有阿育王塔，可往礼拜。若寿终，不堕地狱。 语竟，如坠高岩，忽然醒寤。因此出家，法名惠达，游行礼塔。次至丹阳，未知塔处。乃登越西望，见长干（ 干 原作 十 ，据明抄本改）里有异气色，因就礼拜，果是先阿育王塔之所也。由是定知必有舍利，乃聚众掘之。入地一丈，得石牌三，下有铁函，函中复有银函，函中又有金函，盛三舍利及爪发。薛乃于此处造一塔焉。（出《塔寺记》）
李清
李清者，吴兴于潜人也，仕桓温大司马府参军督护。于府得病，还家而死，经夕苏活。说云，初见传教，持信幡唤之，云： 公欲相见。 清谓是温召，即起束带而去。出门，见一竹舆，便令入中，二人推之，疾速如驰。至一朱门，见阮敬。时敬死已三十年矣。敬问清曰： 卿何时来？知我家何似？ 清云： 卿家暴恶。 敬便雨泪。言知吾子孙如何。答云，且可。敬云： 我今令卿得脱，汝能料理吾家不？ 清云： 若能如此，不负大恩。 敬言： 僧达道人是（ 是 原作 在 ，据明抄本改）官师，甚被敬礼，当苦告之。 还内良久，遣人出云： 门前四层寺，官所起也。僧达常以平旦入寺礼拜，宜就求哀。 清往其寺，见一沙门语曰： 汝是我前七生时弟子，已经七世受福，迷著世乐，忘失本业。背正就邪，当受大罪。令可改悔。和尚明出，当相助。 清还先舆中，夜寒噤冻。至晓门开，僧达果出。清便随逐稽颡。僧达云： 汝当革为善，归命佛、法，归命比丘僧。受此三归，可得不横死。受持勤者，亦不经苦难。 清便奉受。又见昨所遇沙门，长跪请曰： 此人僧达宿世弟子，忘正失法，方将受苦。先缘朱所追，今得归余，愿垂慈愍。 答曰： 先是福人，当易拔济耳。 便还向朱门，俄遣人出云： 李参军可去。 敬时亦出，与清一青竹杖，令闭眼骑之。清如其言，忽然至家。家中啼哭，及乡亲塞堂，欲入不得。会买材还。家人及客，赴监视之，唯尸在地。清入至尸（ 尸 原作 村 ，据明抄本改）前，闻其尸臭，自念悔还。得外人逼突，不觉入。少（明抄本作 尸 ）时，于是而活。即营理敬家，分宅以居。于是归心法宝，劝信法教，遂作佳流弟子。（出《冥祥记》）
郑师辩
唐东官右监门兵曹参军郑师辩，年未弱冠，暴死三日而苏。自言初有数人见收，将人入官府大门。有见囚百余人，皆重行北面立，凡为六行。其前行者，形状肥白，好衣服，如贵人。复行渐瘦恶，或著枷锁，或但去巾带，偕行连袂，严兵守之。师辩至，配入第三行，东头第三立，亦巾带连袂。辩忧惧，专心念佛。忽见平生相识僧来。入兵团内，兵莫之止。囚至辩所，谓曰： 平生不修福，今忽如何？ 辩求请救。僧曰： 吾今救汝得出，可持戒耶？  诺。 须臾，吏引入诸囚至官前，以次诘问。寻于门外，僧为授五戒，用瓶水灌其额。谓曰： 日西当活。 又以黄帔一枚与辩，曰： 披此至家，置净处也。 仍示归路，辩披之而归。至家掖（ 掖 原作 晚 ，据明抄本改）帔至床角上，既而目开身动，家人惊散，谓死欲起。唯母不去，问曰： 汝活耶。 辩曰： 日西当活。 辩意时疑日午，问母。母曰： 夜半。 方知死生相违，昼夜相及。既到日西，能食而愈，犹见帔在床头。及辩能起，帔形渐灭，而尚有光。七（ 七 原作 亡 ，据明抄本改）日乃尽。辩遂持五戒。后数年，有友人劝食猪肉。辩不得已，食一脔。是夜。梦己化为罗刹，爪齿各长数尺，捉生猪食之。既晓，觉口醒唾血。使人视口，尽是凝血。辩惊，不敢复食肉。又数年，娶妻。家逼食，后乃无验。然而辩自五六年来，身臭有大疮，溃烂不愈。或恐以破戒之故也。唐临昔与辩同直东宫，见其自说。（出《冥报记》）
法庆
凝观寺有僧法庆。造丈六挟纻（ 纻 原作 柱 ，据明抄本改。）像未成暴死。时宝昌寺僧大智，同日亦卒。三日并苏。云，见官曹，殿上有人似王者，仪仗甚众。见法庆在前，有一像忽来，谓殿上人曰： 庆造我未成，何乃令死？ 便检文簿，云： 庆食尽，命未尽。 上人曰： 可给荷叶以终寿。 言讫，忽然皆失所在，大智便苏。众异之，乃往凝观寺问庆，说皆符验。庆不复能食，每日朝进荷叶六枝，斋时八枝。如此终身。同流请乞，以成其像。（出《两京记》）
开元选人
吏部侍郎卢从愿父，素不事佛。开元初，选人有暴亡者，以鼻未尽（ 尽 字原阙，据明抄本改），为地下所由放还。既出门，逢一老人著枷，谓选人曰： 君以得还，我子从愿，今居吏部。若选事未毕，当见之，可以相谕。己由不事佛，今受诸罪，备极苦痛。可速作经像相救。 其人既活，向铨司为说之。从愿流涕请假，写经像相救毕。却诣选人辞谢。云： 已生人间，可为白儿。 言讫不见。（出《广异记》）
崔明达
崔明达，小字汉子，清河东武城人也。祖元奖，吏部侍郎杭州刺吏。父庭玉，金吾将军冀州刺史。明达幼於西京太平寺出家，师事利涉法师。通《涅槃经》，为桑门之魁柄。开元初，斋后，房中昼寝。及寤，身在檐外。还房，又觉出。如是数四，心甚恶之。须臾，见二牛头卒，悉持死人，於房外炙之，臭气冲塞。问其所以，卒云： 正欲相召。 明达曰： 第无令臭。不惮行。 卒乃於头中拔出其魂，既而引出城中。所历相识甚众，明达欲对人告诉，则不可。既出城西，路迳狭小，俄而又失二卒，有赤索系片骨，引明达行，甚亲之。行数里，骨复不见。明达惆怅独进，仅至一城，城壁毁坏。见数百人，洋铁补城。明达默然而过，不敢问。更行数里，又至一城。城前见卒吏数十人，和墼修方丈室。有绯衫吏，呵问明达，寻令卒吏推明达入室。累墼塞之，明达大叫枉。吏云： 聊欲相试，无苦也。 须臾，内传王教，召明达师。明达随入大厅，见贵彩少年，可二十许。阶上阶下，朱紫罗列，凡数千人。明达行入庭，窃心念，王召我，不下阶。忽见王在阶下，合掌虔敬，谓明达曰： 冥中深要阳地功德，闻上人通《涅槃经》。故使奉迎，开题延寿。 明达又念，欲令开讲，不致塔座，何以敷演？又见塔座在西廊下，王指令明达上座开题，仍於塔下设席。王跪，明达说一行，王云，得矣。明达下座至，王令左右送明达法师还。临别，谓明达，可为转一切经。既出，忽於途中见车骑数十人，云是崔尚书。及至，乃是其祖元奖。元奖见明达不悦。明达大言云： 己是汉子。阿翁宁不识耶？ 元奖引至厅，初问蓝田庄，次问庭玉，明达具以实对。元奖云： 吾自没后，有职务，未尝得还家，存亡不之知也。 寻有吏持案至元奖处（ 处 原作 问 ，据明抄本改）。明达窃见籍有（ 有 原作 至 ，据明抄本改）明达名。云： 太平寺僧，嵩山五品。 既毕，元奖问明达： 得窥也。明达辞不见。乃令二吏送明达诣判官，令两人送还家。判官见，不甚致礼。左右数客云： 此是尚书嫡孙，何得以凡客相待，判官乃处分二吏送明达，曰： 此辈送上人者，岁五六辈，可以微贶劳之。 出门，吏各求五百千。吏云： 至家，宜便於市致凿之，吾等待钱方去。 及房，见二老婢披发哭，门徒等并叹息。明不识其尸，但见大坑。吏推明达於坑，遂活。尚昏沉，未能言，唯累举手。左右云： 要纸钱千贯。 明达颔之。及焚钱讫，明达见二人各持钱去，自尔病愈。初明达至王门，见数吏持一老姥，至明达所居，云是鄠县灵岩人。及入，王怒云： 何物老婢，持菩萨戒，乃尔不洁。令放还，可清洁也。 及出，与明达相随行，可百余步，然后各去。明达疾愈，往诣灵岩，见姥如旧识也。（出《广异记》）
王抡
天宝十一年，朔方节度判官大理司直王抡，巡至中城，病死。凡一十六日而苏。初疾亟属纩之际，见二人追去，恍惚以为人间，不知其死也。须臾入大城门，见朔方节度李林甫，相见拜揖，以为平生时也。又见李邕、裴敦复数人，於一府庭，言责林甫命。抡方悟死耳。林甫手持纸笔，与邕等辩对。俄而见其案，冥司断曰： 林甫死后破家，杨国忠代为相。 其冬，林甫死。杨国忠果代之。抡兄摄，亡已六年，时见之。摄云： 尔未当死，若得钱三千贯，即重生也。 抡家在西定远，去中城数百里。便见一山下有崎岖小道（ 道 原作 遥 ，据明抄本改），驰归其家。斯须而升堂告妻曰： 我已死矣，若得钱三千贯，即再生。 其夕，毕家咸闻窗牖间，窣然有物声，犬亦迎吠。既明，其妻泣言，梦抡已死，求钱三千贯。即取纸剪为钱财，召巫者焚之。抡得之，即与人间钱不殊矣。冥中无昼夜，长如十一月十二月太阴雪时。有鬼王，衣紫衣，决罪福。判官数十人。其定罪以负心为至重，其被考理者，多僧尼及衣冠。抡在生时无他过，及定罪，唯举食肉罪。旁见小吏（ 小吏 原作 丁史 ，据明抄本改），曰： 此人虽食肉，不故杀。 然食肉者信罪矣，杀而食之，罪又甚焉。抡未病时，曾解衣写《金光明经》。手自封裹，置于佛堂内。及冥中，以此业得见地藏菩萨。汝同此善，当得更生。即令取经，经即抡所封裹之经也。鬼王判官数人，皆平生相友善，相见恍惚，不叙故。亦见其先府君夫人，拜伏之后，都无问讯，如不相识。又见诸先亡兄弟，亦无兄弟情。兄摄近亡，相睦如生，当以日近故也。至其视事之所，见亲故有当贵及寿夭，皆宿命先定，不可移改。俄而放归，有一吏曰： 君有禄及寿，然此中之事，必不得泄之。 言毕，奄然而活，亡已十六日也。（出《通幽记》）
费子玉
天宝中，犍为参军费子玉官舍夜卧，忽见二吏至床前。费参军子玉惊起，问谁。吏云： 大王召君。 子玉云： 身是州吏，不属王国，何得见召？ 吏云： 阎罗。 子玉大惧，呼人备马，无应之者。仑卒随吏去。至一城，城门内外各有数千人。子玉持诵金刚经，尔时恒心诵之。又切念云，若遇菩萨。当诉以屈。须臾，王命引入。子玉再拜，甚欢然。俄见一僧从云中下，子玉前致敬。子玉复扬言，欲见地藏菩萨。王曰： 子玉此是也。 子玉前礼拜。菩萨云： 何以知我耶？ 因谓王曰： 此人一生诵金刚经，以算未尽，宜遣之去。 王视子玉。忽怒问其姓名。子玉对云： 嘉州参军费子玉。 王曰： 犍（ 犍 原作 此 ，据明抄本改。）为郡，何嘉州也？汝合死。正为菩萨苦论，且释君去。 子玉再拜辞出，菩萨云： 汝还，勿复食肉，当得永寿。子玉礼圣容，圣容是铜佛，头面手悉动。菩萨礼拜，手足悉展。子玉亦礼，礼毕出门。子玉问： 门外人何其多乎？ 菩萨云： 此辈各罪福不明，已数百年为鬼，不得记生。 子玉辞还舍，复活。后三年，食肉又死。为人引证。菩萨见之，大怒云初不令汝食肉，何故违约？子玉既重生，遂断荤血。初子玉累取三妻，皆云被追之，亦悉来见。子玉问： 何得来耶？ 妻云： 君勿顾之耳。 小妻： 君於我不足，有恨而来，所用己钱，何不还之？ 子玉云： 钱亦易得。 妻云： 用我铜钱，今还纸钱耶？ 子玉云： 夫用妇钱，义无还理。 妻无以应。迟回各去也。（出《广异记》）
梅先
钱塘梅先恒以善事自业。好持佛经，兼造生（明抄本 造生 作 遂主 。）七斋，邻里呼为居士。天宝中，遇疾暴卒而活。自说，初死为人所领，与徒十余辈见阎罗王。王问君在生复有何业，先答曰： 唯持经念佛而已。 王曰： 此善君能行之，冥冥之福，不可虚耳。 令检先簿，喜曰： 君尚未合死，今放却生，宜崇本业也。 再拜。会未有人送，留在署中。王复讯问，次至钱塘里正包直。问何故取李平头钱，不为属户。直曰： 直为里长团头身常在县夜归早出实不知山乞追子问。 王令出帖追直子。须臾有使者至今送直还。遂活。说其事，时其子甚无恙，众人皆试之。后五六日，直子果病，即二日死矣。（出《广异记》）
