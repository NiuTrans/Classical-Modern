郑玄真玄兔曹元理赵达贞观秘记一行邢和璞满师马处谦袁弘御
郑玄
汉郑玄在马融门下。三年不相见，高足弟子传授而已。常算浑天不合，问诸弟子，弟子莫能解。或言玄。融召令算，一转便决。众咸骇服。及玄业成辞归，融心忌焉。玄亦疑有追者，乃坐桥下。在水上据屐。融果转式逐之。告左右曰：玄在土下水上而据木，此必死矣。遂罢追。玄竟以免。
一说：郑康成师马融，三载无闻，融鄙而遣还。玄过树阴假寐。见一老父，以刀开腹心。谓曰：子可以学矣。于是寤而即返。遂精洞典籍。融叹曰：诗书礼乐，皆已东矣。潜欲杀玄，玄知而窃去。融推式以算玄，玄当在土木上。躬骑马袭之。玄入一桥下，俯伏柱上。融踟踌桥侧云：土木之间。此则当矣。有水非也。从此而归。玄用免焉。（出《异苑》）
又郑康成以永建二年七月戊寅生。玄八九岁能下算乘除。年十一二随母还家。腊日宴会。同时十许人皆美服盛饰，语言通了。玄独漠然，状如不及。母私督数之。乃曰：此非玄之所志也。（出《玄列传》）
真玄兔
汉安定皇甫嵩、真玄兔，曹元理，并善算术，皆成帝时人。真常目算其年寿七十三，于绥和元年正月二十五日晡时死。书其屋壁以记之。二十四日晡时死。其妻曰：见算时常（明抄本常作长）下一算。欲以告之，虑脱有旨，故不告，今果先一日也。真又曰：北邙青冢上孤槚之西四丈所，凿之入七尺。吾欲葬此地。及真死，依言往掘，得古时空槨，即以葬焉。（出《西京杂记》）
曹元理
曹元理尝从真玄兔友人陈广汉。广汉曰：吾有二囷米，忘其硕数。子为吾计之。元理以食著十余转曰：东囷七百四十九石二斗七合，西囷六百九十七石八斗。遂大署囷门。后出米。西囷六百九十七石七斗九升。中有一鼠，大堪一升。东囷不差圭合。元理后岁复遇广汉，广汉以米数告之。元理以手击床曰：遂不知鼠之食米，不如剥面皮矣。广汉为之取酒。鹿脯数脔。元理复算曰：甘蔗二十五区，应收一千五百三十六枚。蹲鸱三十七亩，应收六百七十三石。千牛产二百犊。万鸡将五万刍。羊豕鹅鸭，皆道其数。果蓏殽核，悉知其所。乃曰：此资业之广，何供具之褊。广汉惭曰：有仓卒客。无仓卒主人。元理曰：俎上蒸肫一头，厨中荔枝一盘，皆可以为设。广汉再拜谢罪。入取，尽日为欢。其术后传南季。南季传项滔。项滔传子陆。皆得其分数，而失其立妙焉。（出《西京杂记》）
赵达
吴太平二年，长沙大饥。杀人不可胜数。孙权使赵达占之云：天地川泽相通，如人四体，鼻衂灸脚而愈。今余干水口，常（常字原缺，据明抄本补）暴起一洲。形如鳖，食彼郡风气。可祠而掘之。权乃遣人祭以太牢，断其背。故老传云。饥遂上。其水在饶州余干县也。（出《洽闻记》）
贞观秘记
唐贞观中秘记云：唐三世后，有女主武王代有天下。太宗密召李淳风访之。淳风奏言：臣据玄像，推算已定。其人已生在陛下宫内。从今不满四十年，当有天下。诛杀子孙殆尽。太宗曰：疑似者杀之，何如？淳风曰：天之所命，必无禳避之法。王者不死，枉及无辜。且据占已长成，在陛下宫内为眷属。更四十年又当衰老，老则仁慈。恐伤陛下子孙不多。今若杀之为仇，更生少壮，必加严毒。为害转甚。遂止。（出《感定录》）
一行
沙门一行，俗姓张名遂，郯公公瑾之曾孙。年少出家，以聪敏学行，见重于代。玄宗诏于光大殿改撰历经。后又移就丽正殿，与学士参校。一行乃撰《开元大衍历》一卷，《历议》十卷，《历成》十二卷，《历书》二十四卷，《七政长历》三卷。凡五部五十卷。未及奏上而卒。张说奏上之，诏令行用。初，一行造黄道游仪以进。御制（制原作进，据《大唐新语》改）《游仪铭》付太史监，将向灵台上，用以测候。分遣太史官大相元太等，驰驿往安南、朗、衮等州，测候日影。同以二分二至之日午时，量日影，皆数年方定。安南极高二十一度六分，冬至日影长七尺九寸三分，春秋二分长二尺九寸三分，夏至日在表南三寸一分，蔚州横野军北极高四十度，冬至日影长一丈五尺八分，春秋二分长六尺六寸二分，夏至影在表北二尺二寸九分。此二所为中土南北之极。朗、衮、太原等州，并差互不同。用勾股法算之云：大约南北极，相去才八万余里。修历人陈玄景亦善算。叹曰：古人云， 以管窥天，以蠡测海 。以为不可得而致也。今以丈尺之术而测天地之大，岂可得哉？若依此而言，则天地岂得为大也。其后参校一行《历经》，并精密，迄今行用。（出《大唐新语》）
邢和璞
邢和璞好黄老之道，善心算。作《颍阳书疏》。有叩奇旋入空，或言有草，初未尝覩。段成式见山人郑昉说：崔司马者寄居荆州，与邢有旧。崔病积年且死，心常恃于邢。崔一日觉卧室北墙，有人劚声。命左右视之，都无所见。卧空室之北，家人所居也。如此七日，劚不已。墙忽透，明如一粟。问左右，复不见。经一日，穴大如盘。崔窥之。墙外乃野外耳。有数人荷锹钁，立于穴侧。崔问之：皆云，邢真人处分开此。司马厄重，倍费功力。有顷，导驺五六。悉平帻朱衣。辟曰：真人至。见邢舆中，白幍垂绶，执五明扇，侍卫数十，去穴数步而止。谓崔曰：公算尽，仆为公再三论，得延一纪。自此无若也。言毕，壁合如旧。旬日病愈，又曾居终南。好道者多卜筑依之。崔曙年少亦随焉。伐薪汲泉，皆是名士。邢尝谓其徒曰：三五日有一异客，君等可为予各办一味也。数日，备诸水陆，遂张筵于一亭。戒无妄窥，众皆闭户，不敢謦欬。邢下山延一客。长五尺，阔三尺，首居其半。绯衣宽博，横执象笏。其睫疏长，色若削瓜。鼓髯大笑，吻角侵耳。与邢剧谈，多非人间事故也。崔曙不耐，因走而过庭。客熟视，顾邢曰：此非泰山老师耶？应曰是。客复曰：更一转则失（失原作先，据明抄本改）之千里矣，可惜。及暮而去，邢命崔曙谓曰：向客上帝戏臣也，言泰山老师，颇记无？崔垂泣言：某实泰山老师后身，不复忆。少常听先人言之，房琯太尉祈邢算终身之事，邢言若由东南止西北，禄命卒矣。降魄之处，非馆非寺，非途非署。病起于鱼飧，休材龟兹板。后房自袁州除汉州。罢归，至阆州，舍于紫极宫。适顾工治木。房怪其木理成形。问之，道士称：数月前，有贾客施数断龟兹板，今治为屠苏也。房始忆邢之言。有顷，刺史具鲙邀房。房叹曰：邢君神人也。乃具白于刺史，且以龟兹板为讬。其夕，病鲙而终。（出《酉阳杂俎》）
满师
西京太平坊法寿寺有满师善九宫。大理卿王璿尝问之。师云：公某月当改官，似是中书门下，甚近玉阶。璿自谓黄门侍郎未可得也。给舍又已过矣。后果改为金吾将军，常侍玉阶。满公又云：王鉷一家尽成白骨。有所克皆验。
马处谦
扶风马处谦病瞽，厥父俾其学易，以求衣食。尝于安陆鬻筮自给。有一人谒筮，谓马生曰：子之筮未臻其妙。我有秘法，子能从我学之乎？马生乃随往。郡境有陶仙观，受星算之诀，凡一十七行。因请其爵里。乃云：胡其姓而恬其名。诫之曰：子有官禄，终至五十二岁。幸勿道我行止于王侯之门。马生得诀，言事甚验。赵匡明弃荆入蜀，因随至成都。王先主尝令杜光庭先生，密问享寿几何。对曰：主上受元阳之气。四斤八两。果七十二而崩。四斤八两，即七十二两也。马生官至中郎金紫，亦五十二而殒。（出《北梦琐言》）。
袁弘御
后唐袁弘御为云中从事，尤精算术。同府令算庭下桐树叶数。即自起量树，去地七尺，围之。取围径之数布算。良久曰：若干叶。众不能覆。命撼去二十二叶，复使算。曰：已少向者二十一叶矣。审视之，两叶差小，止当一叶耳。节度使张敬达有二玉碗，弘御量其广深，算之曰：此碗明年五月十六日巳时当破。敬达闻之曰：吾敬藏之，能破否？即命贮大笼，籍以衣絮，鏁之库中。至期，库屋梁折，正压其笼，二碗俱碎。太仆少卿薛文美同府亲见。（出《稽神录》）
