才名上官仪东方虬苏颋李邕李华李白
好尚房琯韩愈李约陆鸿渐独孤及杜兼李德裕潘彦宋之愻朱前疑
鲜于叔明权长孺
才名
上官仪
高宗承贞观之后，天下无事，上官仪独持国政。尝凌晨入朝，巡洛水隄，步月徐辔，詠诗曰：脉脉广川流，驱马历长洲。鹊飞山月曙，蝉噪野风秋。音韵清亮，群公望之若神仙。（出《国史异纂》）
东方虬
左史东方虬每云：二百年后，乞与西门豹作对。尤工诗。沈佺期以工诗著名，燕公张说尝谓之曰：沈三兄诗，直须还他第一。（出《国史异纂》）
苏颋
苏颋少聪俊，一览千言。景龙二年六月二日，初定内难，准（明钞本准为唯。）颋为中书舍人，在太极后阁。时颋尚年少，初当剧任，文诏填委，动以万计，时或忧其不济。而颋手操口对，无毫厘差失。主书韩礼、谭子阳转书诏草，屡谓颋曰：乞公稍迟，礼等书不及，恐手腕将废。中书令李峤见之，叹曰：舍人思若涌泉。峤等所不测也。（出《谭宾录》）
李邕
李邕自刺史入计京师。邕素负才名，频被贬斥。皆以邕能文养士，贾生、信陵之流。执事忌胜，剥落在外。人间素有声称，后进不识。京洛阡陌聚看，以为古人，或将眉目有异，衣冠望风，寻访门巷。又中使临问，索其新文，复为人阴中，竟不得进改。天宝初，为汲郡北海太守。性豪侈（明钞本侈为俊），不拘细行，驰猎纵逸。后柳绩下狱，吉温令绩引邕，议及休咎。厚相赂遗，词状连引，敕初（明钞本初作祁）顺之。罗希奭驰往，就郡决杀之。邕早擅才名，尤长碑记。前后所制，凡数百首；受纳馈送，亦至钜万。自古鬻文获财，未有如邕者。（出《谭宾录》）
李华
李华以文学名重於天宝末。至德中，自前司封员外，起为相国李梁公岘从事，检校吏部员外。时陈少游镇维扬，尤仰其名。一旦，城门吏报华入府。少游大喜，簪笏待之。少顷，复白云：已访萧功曹矣。颖、功曹士也。（出《摭言》）
李白
李太白初自蜀至京师，舍于逆旅。贺监知章闻其名，首访之。既奇其姿，又请所为文，白出《蜀道难》以示之。读未竟，称叹数四，号为谪仙人。白酷好酒，知章因解金龟换酒，与倾尽醉，期不间日，由是称誉光赫。贺又见其《乌牺曲》，叹赏苦吟曰：此诗可以泣鬼神矣。曲曰：姑苏台上乌栖时，吴王宫里醉西施。吴歌楚舞欢未毕，西山犹衔半边日。金壶丁丁漏水多，起看秋月坠江波，东方渐高奈乐何。或言是《乌夜啼》，二篇未知孰是。又《乌夜啼》曰：黄云城边乌欲栖，归飞哑哑枝上啼。机中织锦秦川女，碧纱如烟隔窗语。停梭向人问故夫，欲说辽西泪如雨。白才逸气高，与陈拾遗子昂齐名，先后合德。其论诗云：梁（梁字原阙，据明钞本补）陈已来，艳薄斯极。沈休文又尚以声律，将复古道，非我而谁欤！玄宗闻之，召入翰林。以其才藻绝人，器识兼茂，便以上位处之，故未命以官。尝因宫人行乐。谓高力士曰：对此良辰美景，岂可独以声伎为娱。倘时得逸才词人吟咏之。可以夸耀于后。遂命召白。时宁王邀白饮酒，已醉。既至，拜舞颓然。上知其薄声律，谓非所长。命为宫中行乐五言律诗十首。白顿首曰：宁王赐臣酒，今已醉。倘陛下赐臣无畏，始可尽臣薄技。上曰：可。既遣二内臣掖扶之，命研墨濡笔以授之。又命二人张朱丝栏于其前。白取笔抒思，略不停缀，十篇立就。更无加点，笔迹遒利，凤跱龙拿，律度对属，无不精绝。其首篇曰：柳色黄金嫩，梨花白雪香。玉楼巢翡翠，珠殿宿鸳鸯。选妓随雕辇，徵歌出洞房。宫中谁第一，飞燕在昭阳。玄宗恩礼极厚，而白才行不羁，放旷坦率，乞归故山。玄宗亦以非廊庙器，优诏许之。尝有醉吟诗曰：天若不爱酒，酒星不在天。地若不爱酒，地应无酒泉。天地既爱酒，爱酒胡愧焉。三杯通大道，五斗合自然。但得酒中趣。勿为醒者传。更忆贺监知章诗曰：欲向东南去，定将谁举杯。稽山无贺老，却棹酒船回。后在浔阳，复为永王璘延接，累谪夜郎。时杜甫赠白诗二十韵，多叙其事。白后放还，游赏江表山水。卒于宣城之采石，葬于谢公青山。范传正为宣歙观察使，为之立碑，以旌其隧。初白自幼好酒，於兖州习业，平居多饮。又于任城县构酒楼，日（日原作三。据明钞本改。）与同志荒宴其上，少有醒时。邑人皆以白重名，望其重而加敬焉。（出《本事诗》）
好尚
房琯
苏州洞庭，杭州兴德寺。房太尉琯云，不游兴德洞庭。未见佳处。寿安县有喷玉泉石溪，皆山水之胜绝者也。贞元中，琯以宾客辞为县令，乃铲翳荟，开径隧，人闻而异焉。太和初，博陵崔蒙为主簿，标准于道周，人方造而游焉。又颜太师真卿刻姓名於石，或置之高山之上，或沉之大洲之底，而云，安知不有陵谷之变耶。（出《传记》）
韩愈
韩愈好奇，与客登华山绝峰。度不能返，发狂恸哭，为书遗（书遗二字原作遗书，据明抄本改）华阴令。令百计取之，乃下。又李氏子为千牛，与其侪类登慈恩寺浮图。穷危极险，跃出槛外，失身而坠，赖腰带挂钉，为风所摇，久而未落。同登者惊倒槛中，不能复起。院僧遥望急呼，一寺悉出以救之，乃连衣为绳，久之取下。经宿而苏。（出《国史补》）
李约
兵部员外郎李约，汧公之子也。以近属宰相子，而雅爱玄机。萧萧冲远，德行既优。又有山林之致，琴道酒德词调，皆高绝一时。一生不近女色，性喜接引人物，而不好俗谈。晨起草裹头，对客蹙融，便过一日。多蓄古器，在润州尝得古铁一片，击之精越。又养一猨名生公，常以之随。逐月夜泛江，登金山，击铁鼓琴，猨必啸和。倾壶达夕，不俟外宾，醉而后已。约曾佐李庶人锜浙西幕。约初至金陵，于府主庶人锜坐，屡赞招隐寺标致。一日，庶人宴于寺中。明日，谓约曰：十郎尝夸招隐寺，昨游宴细看，何殊州中？李笑曰：某所赏者疏野耳，若远山将翠幕遮，古松用彩物裹，腥膻涴鹿掊泉，音乐乱山鸟声，此则实不如在叔父大厅也。庶人大笑。约性又嗜茶。能自煎。谓人曰：茶须缓火灸，活火煎。活火谓炭火焰火也。客至，不限瓯数，竟日执持茶器不倦。曾奉使行硖石县东，爱渠水清流，旬日忘发。（出《因话录》）
陆鸿渐
太子文学陆鸿渐，名羽。其生不知何许人。竟陵龙盖寺僧姓陆，于堤上得一初生儿，收育之，遂以陆为氏。及长，聪俊多闻，学赡辞逸，诙谐谈辩，若东方曼倩之俦。鸿渐性嗜茶，始创煎茶法。至今鬻茶之家，陶为其像，置于锡器之间，云宜茶足利。至太和，复州有一老僧，云是陆僧弟子，常讽歌云：不羡黄金垒，不羡白玉杯，不羡朝入省，不羡暮入台。唯羡西江水，曾向晋陵城下来。鸿渐又撰《茶经》二卷，行于代。今为鸿渐形者，（明抄本者作貌）因目为茶神。有交易则茶祭之，无以釜汤沃之。（出《传载》）
独孤及
常州独孤及，末年尤嗜鼓琴，得眼病不理，意欲专听。（出《传载》）
杜兼
杜兼尝聚书万卷，每卷后必自题云，倩俸写来手自校，汝曹读之知圣道，坠之鬻之为不孝。（出《传载》）
李德裕
李德裕与同列款曲。或有徵所好者，德裕言：己喜见未闻新书策。崔魏公铉好食新馄头，以为珍美。从事开（从字原缺，开原作闻，据北梦琐言补改）筵，先一日前，必到使院索（索原作案，据北梦琐言改）新煮馄头也。杜豳公悰每早食饙饭乾脯。崔侍中安潜好看斗牛。虽各有所美，而非近利。与夫牙筹金埒，钱癖谷堆，不其远乎！（出《北梦琐言》）
潘彦
咸亨中，贝州潘彦好双陆，每有所诣，局不离身。曾泛海，遇风船破。彦右手挟一板，左手抱双陆局，口衔双陆骰子。二日一夜至岸，两手见骨，局终不舍，骰子亦在口。（出《朝野佥载》）
宋之愻
洛阳县丞宋之愻性好唱歌，出为连州参军。刺史陈希古者，庸人也。令之愻教婢歌，每日端笏立于庭中，呦呦而唱。其婢隔窗从而和之，闻者无不大笑。（出《朝野佥载》）
朱前疑
兵部郎中朱前疑貌丑，其妻有美色。天后时，洛中殖业坊西门酒家，有婢蓬头垢面，伛肩皤腹，寝恶之状，举世所无。而前疑大悦之，殆忘寝食。乃知前世言宿瘤蒙爱，信不虚也。夫人世嗜欲，一何殊性。前闻文王嗜昌，楚王嗜芹菹，屈到嗜芰，曾皙嗜羊枣，宋刘雍嗜疮痂。本传曰：雍诣前吴兴太守孟灵休，灵休脱袜，粘炙疮痂坠地，雍俯而取之飡焉。宋明帝嗜蜜渍蠩蛦，每啖数升。是知海上逐臭之谈，陈君爱丑之说，何其怪欤？天与其癖也。（出《朝野佥载》）
鲜于叔明
剑南东川节度鲜于叔明好食臭虫，时人谓之蟠虫。每散，令人采拾得三五升，即浮之微热水中，以抽其气尽。以酥及五味熬之，卷饼而啖，云其味实佳。（出《乾鐉子》）
权长孺
长庆末，前知福建县（明抄本县作院）权长孺犯事流贬。后以故礼部相国德舆之近宗，遇恩复资。留滞广陵多日，宾府相见，皆鄙之。将诣阙求官，临行，群公饮饯于禅智精舍。狂士蒋传知长孺有嗜人爪癖。乃于步健及诸庸保处，薄给酬直，得数两削下爪。或洗濯未精，以纸裹。候其酒酣进曰：侍御远行，无以饯送，今有少佳味，敢献。遂进长孺。长孺视之，忻然有喜色，如获千金之惠，涎流于吻，连撮噉之，神色自得，合座惊异。（出《乾鐉子》）
