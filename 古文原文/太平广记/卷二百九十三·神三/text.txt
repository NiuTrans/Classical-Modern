度朔君蒋子文葛祚虞道施顾邵陈氏女王表石人神圣姑陈敏费长房胡母班张诚之
度朔君袁绍在冀州，有神出河东，号度朔君，百姓为立庙。庙有主簿大福。陈留蔡庸为清河太守，过谒庙。有子名道，亡已三十年。度朔君为庸设酒曰：贵子昔来，欲相见。须臾子来。度朔君自云：父祖昔作兖州。有人士母病往祷。主簿云：君逢天士留待。闻西北有鼓声而君至。须臾，一客来。着皂单衣，头上五色毛，长数寸。去，复一人着白布单衣，高冠，冠似鱼头，谓君曰：吾昔临庐山，食白李，忆之未久，已三千岁。日月易得，使人怅然。君谓士曰：先来南海君也。士是书生，君明通五经，善《礼记》，与士论礼，士不如也。士乞救母病。君曰：卿所居东有故桥，人坏之。此桥所行，卿母犯之。能复桥，便差。曹公讨袁谭，使人从庙换千匹绢，君不与。曹公遗张郃毁庙。未至百里，君遗兵数万，方道而来。郃未达二里，云雾绕郃军，不知庙处。君语主簿：曹公气盛，宜避之。后苏并邻家有神下，识君声，云：昔移入胡，阔绝三年。乃遣人与曹公相闻：欲修故庙，地衰不中居，欲寄住。公曰：甚善。治城北楼以居之。数日，曹公猎，得物，大如麂，大足，色白如雪，毛软滑可爱，公以摩面，莫能名也。夜闻楼上哭云：小儿出行不还。太祖拊掌曰：此物合（物合原作子言真。据明抄本改。）衰也。晨将数百犬绕楼下。犬得气，冲（冲原作衰。据明抄本改。）突内外。见有物大如驴，自投楼下，犬杀之，庙神乃绝。（出《搜神记》）
蒋子文
蒋子文，广陵人也。嗜酒好色，挑挞无度。常自谓青骨，死当为神。汉末，为秣陵尉，逐贼至钟山下，贼击伤额，因解绶缚之，有顷遂死。及吴先祖之初，其故吏见文于道，乘白马，执白羽，侍从如平生。见者惊走，文追之，谓曰：我当为此土地神，以福尔下民，尔可宣告百姓，为我立祠。不尔，将有大咎。是岁夏，大疫，百姓辄相恐动，颇有窃祠之者矣。文又下巫祝：吾将大启祐孙氏，宜为吾立祠。不尔，将使虫入人耳为灾。俄而有小虫如鹿虻，入耳皆死，医不能治。百姓愈恐，孙主未之信也。又下巫祝：若不祀我，将又以大火为灾。是岁，火灾大发，一日数十处，火及公宫，孙主患之。议者以为鬼有所归，乃不为厉，宜有以抚之。于是使使者封子文为中都候，次弟子绪为长水校尉，皆加印授，为庙堂，转号钟山为蒋山。今建康东北蒋山是也。自是灾厉止息，百姓遂大事之。陈郡谢玉，为琅邪内史。在京城。其年虎暴，杀人甚众。有一人，以小船载年少妇，以大刀插着船，挟暮来至。逻将出语云：此间顷来甚多草秽，君载细小，作此轻行，太为不易，可止逻宿也。相问讯既毕，逻将适还去，其妇上岸，便为虎取去。其夫拔刀大唤，欲逐之。先奉事蒋侯，乃唤求助。如此当行十里，忽觉如有一黑衣人为之导，其人随之。当复二十里，见大树，既至一穴。虎子闻行声，谓其母至，皆走出，其人即其所杀之，便挟刀隐树住。良久，虎方至，便下妇着地，到牵入穴，其人以刀当腰砍断之。虎既死，其妇故活，向晓能语。问之云虎：初取，便负着背上，临至而后下之。四体无他，止为草木伤耳。扶归还船。明夜，梦一人语之云：蒋侯使助，汝知否？至家杀猪祠焉。会稽鄮县东野，有女子，姓吴，字望子，年十六，姿容可爱。其乡里有鼓舞解神者，要之便往。缘塘行半路，忽见一贵人，端正非常。贵人乘船，手力十余整顿。令人问望子：欲何之？具以事对。贵人云：我今正往彼，便可入船共去。望子辞不敢，忽然不见。望子既拜神坐。见向船中贵人，俨然端坐，即蒋侯像也。问望子来何迟，因掷两橘与之。数数形见，遂隆情好。心有所欲，辄空中下之，尝思噉鲙，一双鲜鲤，随心而至。望子芳香，流闻数里，颇有神验，一邑共事奉。经三年，望子忽生外意，神便绝往来。咸宁中，太常卿韩伯子某，会稽内史王蕴子某，光禄大夫刘耽子某，同游蒋山庙。庙有数妇人像，甚端正。某等醉，各指像以戏相配匹。即以其夕，三人同梦，蒋侯遣传教相闻曰：家子女并丑陋，而猥垂荣顾，辄刻某日，悉相奉迎。某等以其梦指适异常，试往相问，而果各得此梦，符协如一。于是大惧，备三牲，诣庙谢罪乞哀。又俱梦蒋侯亲来降己曰：君等既已顾之，实贪会对，克期垂及，岂容方更中悔！经少时，并亡。刘赤父者，梦蒋侯召为主簿，期日促，乃往庙陈请。母老子弱，情事过切，乞蒙放恕。会稽魏过，多材艺，善事神，请举过自代，因叩头流血。庙祝曰：特愿相屈，魏过何人，而有斯举！赤父固请，终不许，寻而父斧死焉。孙恩作逆时，吴兴分乱，一男子匆急突入蒋庙。（庙原作侯。据明抄本改。）始入门，木像弯弓射之，即卒。行人及守庙者无不皆见也。中书郎王长豫，有美名，父丞相导，至所珍爱，遇病转笃，导忧念特至，正在北床上坐，不食已积日。忽见一人，行床甚壮，着铠持刀。王问：君是何人？答曰：仆是蒋侯也。公儿不佳，欲为请命，故来耳。勿复忧。王欣喜动容，即求食，食遂至数斗，内外咸未达所以。食毕，忽复惨然，谓王曰：中书命尽，非可救者。言终不见也。（出《搜神记》）
葛祚
葛祚，吴时衡阳太守。郡境有大槎横水，能为妖怪，百姓为立庙。行旅祷祀，槎乃沈没，不者槎浮，则船为之破坏。祚将去官，乃大具斤斧，将去民累。明日当至，其其，闻江中啕啕有人声。往视，槎移去，沿流下数里，驻湾中。自此行者无复沈覆之患。衡阳人为祚立碑曰：正德祈禳，神木为移也。（出《幽明录》）
虞道施
虞道施乘车出行。忽有一人着乌衣径来上车，云：令寄载十许里耳。道施试视此人，头上有光，口皆赤，面悉是毛，异之。（之原作于。据明抄本改。）始时既不敢遣，行十里中，如言而去。临别，语道施曰：我是驱除大将军，感汝相容。赠银铎一双而灭。（出《异苑》）
顾邵
顾邵为豫章，崇学校，禁淫祀，风化大行，历毁诸庙。至庐山庙，一郡悉谏，不从。夜忽闻有排大门声，怪之，忽有一人，开阁迳前，状若方相，自说是庐君。邵独对之，要进上床。鬼即人坐。邵善《左传》，鬼遂与邵谈《春秋》，弥夜不能相屈。邵叹其积辨。谓曰：传载晋景公所梦大厉者，古今同有是物也？鬼笑曰：今大则有之，厉则不然。灯火尽，邵不命取，乃随烧《左传》以续之。鬼频请退，邵则留之。鬼本欲凌邵，邵神气湛然，不可得乘。鬼反和逊，求复庙，言旨恳至。邵笑而不答，鬼发怒而退。顾谓邵曰：今夕不能仇君，三年之内，君必衰矣。当因此时相报。邵曰：何事匆匆，且复留谈论。鬼乃隐而不见。视门阁，悉闭如故。如期，邵果笃疾，恒梦见此鬼击之，并劝邵复庙。邵曰：邪岂胜正？终不听。后遂卒。（出《志怪》）
陈氏女
乌伤陈氏有女，著屐上大枫树颠，了无危惧。顾曰：我应为神，今便长去。唯左苍右黄，当暂归耳。家人悉出见之。拳手辞诀，于是飘耸轻越，极睇乃没。人不了苍黄之意，每春辄以苍狗，秋黄狗。设祀树下也。（出《异苑》）
王表
临海罗阳县有神，自称王表。语言饮食，与人无异，然不见其形。又一婢，名纺绩。是月，遣中书郎李崇，赍辅国将军罗阳王印绶迎表。表随崇俱出，所历山川，辄遣婢与其神相闻。表至，权于苍龙门外为立第舍。表说水旱小事，往往有验。（出《吴志》。明抄本作出《异志》）
石人神
石人神，在丰城县南。其石状似人形。先在罗山下水中，流潦不没。后有人于水边浣衣，挂著左臂。天忽大雨，雷电霹雳，石人臂折，走入山畔。时人异之，共立为祠，每有灵验，号曰石人神。（出《豫章古今记》）
圣姑
吴兴郡界首，有洞庭山，山中圣姑祠庙在焉。《吴志》曰：姑姓李氏，有道术，能履水行，其夫怒而杀之。自死至今，向七百岁，而颜貌如生，俨然侧卧。远近祈祷者，心至则能到庙；心若不至，风回其船，无得达者。今每月一日沐浴，为除爪甲。每日妆饰之，其形质柔弱，只如寝者。盖得道欤。（出《纪闻》）
陈敏
陈敏，孙皓之世为江夏太守。自建业述职，闻宫亭庙神灵，枉帆过之，乞在任安稳，当上银杖一枝。限既满，作杖，插竹为杆，以银度之。寻征为散骑常侍，还到江口，后宫亭送杖讫，即进路。日晚，降神巫宣教曰：陈敏许我银杖，今以度银杖见与，使投水中，当送以还之。欺蔑之罪，不可容也。乃置杖浮水上，从流而北，其疾如飞，径到敏船前，徘徊不去。敏惧，取之，遣小吏到庙逊谢。小吏既发，惊风卒至，涌浪滔天，敏舟倾。唯小吏四人独在。（出《神鬼传》）
费长房
费长房能使鬼神。后东海君见葛陂君，淫其夫人。于是长房敕系三年，而东海大旱。长房至东海，见其请雨，乃敕葛陂君出之，即大雨也。（出《列异传》）
胡母班
胡母班曾至太山之侧，忽于树间。逢一绛衣驺，呼班云：太山府君召。母班惊愕，逡巡未答，复有一驺出呼之。遂随行数十步，驺母班暂瞑。少顷，便见宫室，威仪甚严。母班乃入阁拜谒。主为设食，语母班曰：欲见君无他，欲附书与女婿耳。母班问女郎何在？曰：女为河伯妇。母班曰：辄当奉书，不知何缘得达。答曰：今适河中流，便扣舟呼 青衣 ，当自有取书者。母班乃辞出。昔驺复令闭目，有顷，忽如故道。遂西行，如神言而呼青衣。须臾，果有一女仆出，取书而没。少顷复出云：河伯欲暂见君。婢亦请瞑目，遂拜谒河伯。河伯乃大设酒食，词旨殷勤。临别，谓母班曰：感君远为致书，无物相奉。于是命左右：取吾青丝履来。以贻母班。母班出，瞑然忽得还舟，遂于长安经年而还。至太山侧，不敢潜过，遂扣树，自称姓名，从长安还，欲启消息。须臾，昔驺出，引母班如向法而进，因致书焉。府君请曰：当别遣报。母班语讫，如厕，忽见其父著械徒作，此辈数百人。母班进拜流涕，问大人何因及此。父云：吾死不幸，见谴三年，今已二年矣！困苦不可处。知汝今为明府所识。可为吾陈之，乞免此役，便欲得社公耳。母班乃依教，叩头陈乞。府君曰：死生异路，不可相近，身无所惜。母班苦请，方许之。于是辞出。还家岁余，儿子死亡略尽。母班惶惧，复诣太山，扣树求见。昔驺遂迎之而见。母班乃自说：昔辞旷拙，及还家，儿死亡至尽，今恐祸故未已，辄来启白，幸蒙哀救。府君拊掌大笑曰：昔语君， 生死异路，不可相近 故也。即敕外召母班父，须臾至庭中，问之：昔求还里社，当为门户作福，而孙息死亡至尽，何也？答云：久别乡里，自忻得还，又遇酒食充足，实念诸孙，召而食之耳。于是代之。父涕泣而出。母班遂还，后有儿皆无恙。（出《搜神记》）
张诚之
吴县张诚之。夜见一妇人。立于宅东南角。举手招诚。诚就之。妇人曰。此地是君家蚕室。我即是地之神。明年正月半。宜作白粥。泛膏于上。以祭我。当令君蚕桑百倍。言绝失之。诚如言，为作膏粥，自此年年大得蚕。世人正月半作膏粥，由此故也。（出《续齐谐记》）
