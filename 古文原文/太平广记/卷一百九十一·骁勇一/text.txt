甾丘朱遵赵云吕蒙魏任城王桓石虔杨大眼麦铁杖彭乐高开道
杜伏威尉迟敬德柴绍弟秦叔宝薛仁贵公孙武达程知节薛万李楷固
王君毚宋令文彭博通李宏辛承嗣
甾丘
周世，东海之上，有勇士甾丘以勇闻于天下。过神泉，令饮马。其仆曰：饮马于此者，马必死。丘曰：以丘之言饮之。其马果死。丘乃去衣拔剑而入，三日三夜，杀二蛟一龙而出。雷神随而击之，十日十夜，眇其左目。要离闻而往见之，丘出送有丧者。要离往见丘于墓所曰：雷神击子，十日十夜，眇子左目。夫天怨不旋日，人怨不旋踵。子至今弗报，何也？叱之而去。墓上振愤者不可胜数。要离归，谓人曰：甾丘诉天下勇士也，今日我辱之于众人之中，必来杀我。暮无闭门，寝无闭户。丘至夜半果来，拔剑柱颈曰：子有死罪三，辱我于众人之中，死罪一也；暮无闭门，死罪二也；寝不闭户，死罪三也。要离曰：子待我一言而后杀也。子来不谒，一不肖也；拔剑不刺，二不肖也；刃先词后，三不肖也。子能杀我者，是毒药之死耳。丘收剑而去曰：嘻，天下所不若者，唯此子耳。（出《独异志》）
朱遵
汉朱遵仕郡功曹。公孙述僭号，遵拥郡人不伏。述攻之，乃以兵拒述。埋车绊马而战死。光武追赠辅汉将军，吴汉表为置祠。一曰。遵失首，退至此地，绊马讫，以手摸头，始知失首。于是土人感而义之，乃为置祠，号为健儿庙。后改勇士祠。（出《新津县图经》）
赵云
蜀赵云，字子龙，身长八尺，姿容雄伟。居刘备前锋，为曹公所围，乃大开门，偃旗鼓。曹公引去，疑有伏兵。云于后射之，公军大骇，死者甚多。备明日自来，视昨日战处，曰：子龙一身都是胆也。（出《赵云别传》）
吕蒙
吴吕蒙随姊夫邓当击贼，时年十六，呵叱而前，当不能禁。归言于母曰：贫贱难可居，设有功，富贵可致。又曰：不探虎穴，安得虎子。果就成大名。（出《独异志》）
魏任城王
魏任城王章，武帝子也。少而刚毅，学阴阳纬候之术，诵六韬洪范之书数千言。武帝谋伐吴，问章，取其利师之决。王善左右射，好击剑，百步中于悬发。乐闻国献彪虎，文如锦斑，以铁为栏。骁勇之徒，莫放轻视。章曳虎尾以绕臂，虎弭无声矣。莫不伏其神勇。时南越献白象子，在帝前，手顿其鼻，象伏不动。文帝铸万钧钟置崇华殿前，欲徙之，力士百人，引之不动，章乃负之而趋，四方闻其神勇，皆寝兵自固。帝曰：以王权武吞并吴蜀，如鸱衔腐鼠耳。章薨，如汉东平王葬礼。及丧出，空中闻数百人泣声。送丧者皆言，昔乱军伤杀者皆无椁，王之仁惠，收其朽骨。死者欢于九土，精灵知其怀感。故人美王之德。国史撰《任城旧事》二卷。至东晋初，藏于密阁。（出《拾遗录》）
桓石虔
晋桓石虔有才干，矫捷绝伦，随父豁在荆州。于猎围中，见猛兽被数箭而伏。诸督将素知其勇，戏令拔箭。石虔因急往，拔一箭，猛虎踞跃，石虔亦跳，高于猛兽。复拔一箭而归。时人有患疾者，谓曰：桓石虔来以怖之，病者多愈。（出《独异志》）
杨大眼
后魏杨大眼，武都氐难当之孙。少有胆气，跳走如飞。高祖南伐，李冲典选征官，大眼求焉。冲不许。大眼曰：尚书不见知，为尚书出一技。便以绳长三丈，系髻而走，绳直如矢，马驰不及。见者莫不惊叹。冲曰：千载以来，未有逸材若此者。遂用为军主。稍迁辅国将军。王肃初归国也，谓大眼曰：在南闻君之名，以为眼如车轮。今（今原作令，据明抄本、许刻本、黄刻本改）见，乃不异人眼。大眼曰：若旗鼓相望，瞋眸奋发，足使君亡魂丧胆，何必大如车轮？当代推其骁果，以为张关不过也。（出《谈薮》）
麦铁杖
麦铁杖，韶州翁源人也。有勇力，日行五百里。初仕陈朝，常执伞随驾。夜后，多潜往丹阳郡行盗。及明，却趁仗下执役。往回三百余里，人无觉者。后丹阳频奏盗贼踪由，后主疑之，而惜其材力，舍而不问。陈亡入隋，委质于杨素。素将平江南诸郡，使铁杖夜泅水过扬子江，为巡逻者所捕。差人防守，送于姑苏，到庱亭，过夜。伺守者寐熟，窃其兵刃，尽杀守者走回，乃口衔二首级，携剑复浮渡大江。深为杨素奖用。后官至本郡太守。今南海多麦氏，皆其后也。（出《岭表录异》）
彭乐
北齐将领彭乐勇猛无双。时神武帝率乐等十余万人，于沙苑与宇文护战。时乐饮酒，乘醉深入，被刺得肝肚俱出，内之不尽，截去之，复入战。护兵遂败，相枕籍死者三万余人。（出《独异志》）
高开道
隋末，高开道被箭，镞入骨，命一医工拔之，不得。开道问之，云：畏王痛。开道斩之。更命一医云：我能拔之。以一小斧子，当刺下疮际，用小棒打入骨一寸，以钳拔之。开道饮啗自若，赐医工绢三百匹。后为其将张金树所杀。（出《独异志》）
杜伏威
隋大业末，杜伏威与陈棱战于齐州，裨将射中伏威额。怒曰：不杀射者，终不拔此箭。由是奋入，获所射者，乃令拔箭，然后斩首。棱乃大败。（出《独异志》）
尉迟敬德
王充兄子琬使于窦建德军中，乘炀帝所御骏马，铠甲甚鲜。太宗曰：彼所乘真良马也。尉迟敬德请往取之。乃与三骑，直入贼军擒琬，引其马以归。贼众无敢当者。敬德常侍宴庆善宫，时有班在其上者，敬德怒曰：汝有何功，合坐我上？任城王道宗次其下，解喻之，敬德勃焉，拳殴道宗，目几至眇。（出《谭宾录》）
柴绍弟
唐柴绍之弟某，有材力，轻矫迅捷，踊身而上，挺然若飞，十余步乃止。太宗令取赵公长孙无忌鞍鞯，仍先报无忌，令其守备。其夜，见一物如鸟，飞入宅内，割双鞎而去，追之不及。又遣取丹阳公主镂金函枕，飞入内房，以手拈土公主面上，举头，即以他枕易之而去。至晓乃觉。尝著吉莫靴走上砖城，且至女墙，手无攀引。又以足蹈佛殿柱，至檐头，捻掾覆上。越百尺楼阁，了无障碍。太宗奇之曰：此人不可处京邑。出为外官。时人号为壁龙。太宗尝赐长孙无忌七宝带，直千金。时有大盗段师子从屋上椽孔间而下露，拔刀谓曰：公动即死。遂于枕函中取带去，以刀拄地，踊身椽孔间出。（出《朝野佥载》）
秦叔宝
唐太宗每临阵，望贼中骁将骁士，炫耀人马，出入来去者，颇病之。辄命秦叔宝取之。叔宝应命跃马，负枪而进，必刺之于万众之中，人马俱倒。及后叔宝居多疾病，谓人曰：吾少长戎马，前后所经二百余阵，屡中重疮，计吾出血亦数斛矣，何能不病乎？（出《谭宾录》）
薛仁贵
唐太宗征辽东，驻跸于阵。薛仁贵著白衣，握戟橐鞬，张弓大呼，所向披靡。太宗谓曰： 朕不喜得辽东，喜得卿也。 后率兵击突厥于云州。突厥先问唐将为何，曰： 薛仁贵也。 突厥曰： 吾闻薛仁贵流会州死矣，安得复生？ 仁贵脱兜鍪见之，突厥相视失色，下马罗拜，稍遁去。（出《谭宾录》）
公孙武达
唐左武卫大将军公孙武达有膂力。尝遇贼，尽劫其衣物，逼武达索靴，武达授足与之。贼俯就引靴，武达殴之，死于手下，以其兵仗御余寇，获免。（出《谭宾录》）
程知节
唐裴行俨与王充战，先驰赴敌，为流矢所中，坠于地。程知节救之，杀数人，充军披靡。知节乃抱行俨，重骑而还，为充骑所逐，刺槊洞过。知节回身，捩折其槊，斩获者，与行俨皆免。（出《谭宾录》）
薛万
唐契苾阿（明抄本阿作何，下同），力征辽东。以骑八百，遇贼合战，被槊中腰，为贼所窘。尚辇奉御薛万备单马入杀贼骑，救阿力于群贼之中，与之俱出。阿力气尽，束疮而战，贼乃退。（出《谭宾录》）
李楷固
唐天后时，将军李楷固，契丹人也，善用搨索。李尽忠之败也，麻仁节、张玄遇等并被搨将。獐鹿狐兔，走马遮截，放索搨之，百无一漏。鞍马上弄弓矢矛矟，状如飞仙。天后惜其材，不杀，用以为将。稍贪财好色，出为潭州乔口镇将，愤恚而卒也。（出《朝野佥载》）
王君毚
唐王君毚摄御史中丞，判凉州都督事。玄宗于广达楼，引君毚及妻夏氏宴设，赐金帛。夏氏亦勇决，每君毚临阵，夏氏亦有战功。凉州有回纥契苾思结阵（明抄本阵作战，按《旧唐书·王君毚传》阵作浑），四部落为酋长。君毚微时往来凉府，为回纥所轻。及君毚为河西节度使，回纥等怏怏，耻在麾下。君毚奏回纥等部落难制，潜有谋叛，遂留四部都督。后四部落党与谋叛君毚以复怨。会吐蕃间道往突厥，君毚率精骑往肃州掩之。还至甘州南巩笔驿，四部落伏兵突起，君毚与贼力战，自朝至晡，左右尽死，遂杀君毚。（出《谭宾录》）
宋令文
唐宋令文者有神力。禅定寺有牛触人，莫之敢近，筑圈以阑之。令文怪其故，遂袒褐而入。牛竦角向前，令文接两角拔之，应手而倒，颈骨皆折而死。又以五指撮碓觜，壁上书得四十字诗。为太学生以一手挟讲堂柱起，以同房生衣于柱下压之，许重设酒，乃为之出。令文有三子，长之问有文誉，次之逊善书，次之悌有勇力。之悌后左降朱鸢。会贼破欢州，以之悌为总管击之。募壮士得八人。之悌身长八尺，被重甲，直前大叫曰：獠贼，动即死！贼七百人，一时俱剉，大破之。（出《朝野佥载》）
彭博通
唐彭博通者，河间人也，身长八尺。曾于讲堂阶上，临阶而立。取鞋一双，以臂夹，令有力者后拔之，鞋底中断，博通脚终不移。牛驾车正走，博通倒曳车尾，却行数十步，横拔车辙深二尺，皆纵横破裂。曾游瓜步江，有急风张帆，博通捉尾缆挽之，不进。（出《朝野佥载》）
李宏
唐定襄公李宏，虢王之子，身长八尺。曾猎，遇虎搏之，踣而卧，虎坐其上。奴走马旁过，虎跳攫奴后鞍。宏起，引弓射之而毙。宏及奴一无所伤。（出《朝野佥载》）
辛承嗣
唐忠武将军辛承嗣轻捷。曾解鞍绊马，脱衣而卧，令一人百步，走马持枪而来。承嗣鞴马解绊，著衣擐甲，上马盘枪，逆拒刺马，擒人而还。承嗣后与将军元帅奖驰聘，一手捉鞍桥，双足直上捺蜻蜓，走马二十里。与中郎裴绍业，于青海被吐番所围。谓绍业曰：将军相随共出。绍业惧，不敢。承嗣曰：为将军试之。单马持枪，所向皆靡，却迎绍业出。承嗣马被箭，乃跳下，夺贼壮马乘之，一无所伤。裴旻与幽州都督孙佺北征，被奚贼所围。旻马上立走，轮刀雷发，箭若星流，应刀而断。贼不敢取，蓬飞而去。（出《朝野佥载》）
