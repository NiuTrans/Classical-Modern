◎昭成观壁画天师验绢画验附
昭成观壁画天师，岁月既深，彩粉昏剥，在通廊之下，未尝有香灯之荐。颁政坊内居人姓李，患痁逾年，医不能愈，日以羸瘠，待时而已。忽梦一道流，长八九尺，来至其前，以大袖布衣，拂其面目之上，顿觉清凉。谓之曰：自此差矣，勿复忧也。于是醒然疾愈，稍能饮食。洎晚策杖，行绕其家，不觉为倦，但觉所梦道流，犹在其前，遽欲入昭成观。家人虑其困惫，亦颇多止之，不听，入观，于天师真前，瞻视良久，曰：即所梦也。拜礼数四，乃命夹鏚塑人刘处士塑天师真，改葺堂宇，旦夕供养，人所祈祷，福祥立应。其所塑夹鏚真，于夹鏚内，画罗隔布肉色，缝绛采为五脏肠胃。喉咙十二结十二环，与舌本相应。脏内填五色香，各依五脏两数。当心置水银镜，一一精至，与常塑不同。其塑中土形，移在天长观，金彩严饰，亦皆灵验。
彭城刘存希，天师灵验，云自幼以来，于唐兴观瞻礼天师，发心图写供养，因得绢本，出入护持。虽祗命远行，奉使南北，未尝一日阙香火之荐。黄巢犯阙，时在内署，苍惶之际，随驾不及，唯卷天师帧，捧持而行。同伍三十余人，皆为掳捉，或被杀伤，独于众中得免。将入南山，夜深村落，行次遇避难人偶语，而闻妻在其间，因得同往洋州大岩山深处，结草寓居。况素无骨肉，唯夫妇而已，既免支离，决志林谷，不复有名宦之望。野麋山鹿，性已成矣。山下居人，以其口食不多，时亦助其粮储，馈其盐酪。此外拾柏子焚香，礼敬天师而已。无何，旧交宋开府入掌枢务，知其在洋山之中，强之使出，锡以硃绂，加以品位。固辞不获，黾勉从焉。又驾出石门，因便奔窜，投莎城山中，自匿数月。有军士搜山谷，不得安居，夫妇弃缯帛之衣，夜行四十余里。出及平陆，遥见马军十余骑，两面交至，已擒掳行人数辈。存希夫妇惊恐而立，马军过其侧，似若不见，由是得免。后数年，奉使西川，携天师帧而至。余亦传写其本。存希深山穷谷、虎狼之中，军士纷扰、白刃之下，心常坦然，若与数人居，忧惧之际，隐隐然若侍立在天师之侧。亦有感降之事，秘而不言。
◎陵州天师井填欠数盐课验
《陵州天师井本传》云，天师经行山中，有十二玉女，来谒天师，愿奉箕帚。天师知其地下阴神也，谓之曰：汝等何以为献？将观汝心厚薄，选而纳焉。玉女各持一玉环，径皆数寸。天师曰：所献一般，不可并纳。吾化此十二环，令作一环，投之入地，有得之者，即纳之焉。遂合十二环为一大环，径余一尺，投于地中，随即深陷，已成井矣。玉女皆脱衣入井，以探玉环，竟不能得。天师取其衣，藏石匮中，玉女至今只在井内。今陵州盐井，直下五百七十尺，透两重大石，方及咸水。每年一度，淘洗其中，须歌唱喧聒，然后入井。不然必见玉女，裸居井中，见者多所不利。井既深，不可数入，或絙索断损，皮囊坠落，唯于天师前，炷香良久，玉女自与挂之，依旧不失。
顷年井属东川，有张常侍主其盐务，于事稍怠，盐课不登，欠数千斤，交替之后，縻留填纳，未得解去。替人素亦崇道，因与虔告天师云：张填所欠之盐，家资已尽，空此留滞，益恐困穷。于三五日内，愿借神力，增加所出，为其填纳。与张俱拜，祈诉恳切。自每日所煎水数，四十五函如常，而盐数羡溢，五六日内填之果足。此后一如旧数，无复增减矣。十二玉女，戌亥二人在天，唯十人在井，所煎盐至戌亥时亦歇。天师初以兹地荒梗，无人安居，山川亦贫，不可耕植，化盐井以救穷民。民聚居井傍，户口日众，遂置州统之。以天师名，故曰陵州。天师誓曰：我所化井，以养贫民，若官夺其利，千年外井当陷矣。今诸井皆有天师玉女之像焉。
◎李环梦遇天师告授陵州刺史验
李环，咸通中为王府长史，以勋贵之族，不惯食贫，居闲力阙，郁郁不得志。中夜而寐，梦入深山穷谷，栈阁萦折，流水潺湲，如此者不知其几千百里。又见阛阓杂遝，城昽爽垲，飞宇横楼，摩霄概日，不知其几千万家。纵神游目，熙熙自得。又出郊甸，涉冈源，荒榛茂草，小松巨木，间以果林，厕以筠筱，山岭危峭，或迂或平。山回途尽，抵一小郡，茅栋纵横，隘路欹侧，傍有公署。署内白气属天，其大如屋，中有悲歌号呼之声。见一青童，引环即路，蹑危磴，步石梯，入门甚峻，门内古树芳草，若古观宇焉。环素崇玄教，颇为慰悦，俄而升殿，见像设尊仪，笑而谓之曰：尔来耶，吾待尔久矣。入天门、漱玄泉，古人所修也；注丹田、存白元，上士所修也。混而合之，子其行之。阴功及人，阴德济物。千百之家，待子而字之。勉哉，勉哉！明年之春。环再拜稽首，受其言而觉。是冬频诉于宰执，复希入用，乃授陵州刺史之任。是时经历山川郡邑，神思?恍，皆如常所经行。素未入蜀，莫可知其由也。至郡，乃谒天师，升阶及门，至于殿所。观其真像侍卫、屋宇布列，醒然而悟，乃叶其所梦矣。乃以俸金修天师之堂，加以丹雘，立为铭碑志。其白气属天，乃盐井之所也；悲歌之声，乃转车之人也。而内修之诀，环未得之矣环即西平王孙也。
◎谢贞精意圬墁遇天师授符验
谢贞者，临邛工人也，善圬墁而用意精确。鹄鸣化天师修道、老君感降之所，顶上有上清古宫，相传云天师时所制，岁月甚多，而结构如旧，但氏破壁坏而已。贞赁工为修泥之，贞精研尽意，墁饰週密。有道流引二从者，观其功用，神彩异常，身逾九尺。自门而入，谓贞曰：山中难值修葺，颇愧用心。以手画地作一符，使贞再三审记之，曰：此后有疾者，虽千里之外，行符必效，勿多取钱，但可资家，给终身衣食。而贞具记符，行之极效，大获金帛，家业殷丰。鹄鸣诸山无天师真像，陵州井中所塑，又非世代子孙所传之真。贞忽于青城山，遇峡中贾客修斋，有天师小帧供养，乃是授符应现之真尔。
◎道士刘方瀛依天师剑法治疾验
天台道士刘方瀛，师事老君，精修介洁，早佩毕道法箓，常以丹篆救人。与同志弋阳县令刘翙，按天师剑法，以五月五日，就弋阳葛溪炼钢造剑，敕符禁水，疾者登时即愈。尝于黄岩县修斋敕坛，以救疫毒。有见鬼巫者，潜往视之，见鬼神数千，奔北溃散，如大阵崩败，一县之疫，数日而愈。咸通末，方瀛无疾而终，戒其门人，使与剑俱葬，莫敢违之。乾符中和间，台州帅刘文下裨将李生，领徒发其墓，欲以取剑。见其尸柔软，容色不变，如醉卧而已，顾视其剑，哮吼有声，群党惊惧，卒不敢取，李生命瘗之而去。不独剑之有灵，刘方瀛亦阴景炼形，得道之流也。
◎西王母塑像救疾验三将军附
玉局化西王母塑像多年，顷因观宇烧焚，廊屋颓坏，而仪像不损，人称其灵。居人范彦通忽患风癞，疮痍既甚，眉须渐落，因入观于王母前发愿，但所疾较损，即竭力修装。是夕，梦一玉女，手执花盘，以衣袖拂其身，曰：王母令我救汝，疾即愈矣。数日之间，所疾渐退，疮肿皆息，眉须复生。遂造纱窗，装金彩，通檐两楹，严洁修奉，每月自送香灯，近年方稍不见。
观中三将军，亦古之所塑。观因南诏焚烧，屋宇摧尽，而三将军塑像不坏，起观之日，再于其上立堂宇。居人阎士林，卧疾月余，迨将不救。梦三将军，以戟挥其身上，穿一物去，状如黑犬，自此疾愈。乃舍衣物制纱窗，重加彩缋矣。
◎归州黄魔神峡水救船验
归州黄魔神。因相国李吉甫，自忠州除替，五月下峡，至峡水之中，波涛极甚，忽有神人涌于水上，为其扶船，三面六手，丑眸硃发，袒而虓譀，风涛遽息。李公祝而谢曰：是何灵神，拯危救难？神曰：我是黄魔神也。既而归州驻船旬月，选地立宇，于紫极宫作黄魔堂，言是黄天魔王横天檐力之神也，刻石纪焉。相国萧遘，自拾遗左迁峡内，征还京师，峡水泛涨，舟船将没，亦见其神捧船以救之。复命修饰，加其粉缋，严其室宇，刻石为志，亦列于次焉。
◎青城丈人同葛璝化灵官示现验
青城丈人真君。太和六年壬子，节度使赞皇李公德裕，差军将蔡举二人，就山修斋，便令访寻草药。蔡举于六时岩下，忽有劲风自谷中出，因见二神人行虚空中。一人在前，长丈余，著大袖衣，平冠；一人居后，著青衣大袖，捧一帙书。举惊悸问曰：何鬼神也？前一人答曰：我是竹枝老。又指其后人曰：此是璝之璪。我有密语两纸，可一一记之，录与尚书。今年西蜀合有水灾，以修斋之故，我回后山一峰，堰水向东，梓州当秋大水，即其应也。于是授以密语，述李公吉凶未兆之事，蔡举一一记之。归常道观，录于纸上，果得两纸，依神人之言，封题送李公。书写既毕，并亦遗忘矣。是年八月，东川水深数丈，西蜀无害。李公历问官寮及道流，解隐语不得。李公曰：竹枝，老丈人也，此当是丈人真君耳。璝之璪者，本命属葛璝化，亦恐是化中灵官。特此示见，以彰灵应也。
◎罗真人降雨助金验
罗真人，即神仙罗公远也。于濛阳罗江坝，接九陇、什邡之界，在漓沅化后今相传号罗仙范仙宅，修道于青城之南，今号罗家山。明皇朝，出入帝宫，辅导圣德，自有内传。至今隐见于堋口、什邡、杨村、濛阳、新繁、新都、畿服之内，人多见之。不常厥状，或为老妪，或为丐食之人。每风雨愆期，田农旷废，则必见焉。疑其仙品之中，主司风雨水旱之事也。杨村居人众以旱?又，将祷于洛口后城李冰祠庙。热甚，憩于路隔树阴之下，忽有老妪，歇而问曰：众人欲何往也？悉以祈雨事答之。妪曰：要雨须求罗真人，其余鬼神，不可致也。言讫不见，众知妪即罗真人也，于是见处焚香以告焉。俄而风起云布，微雨已至，众乃还家。是夕，数十里内，甘雨告足。乃于其所置天宫，塑像焉。诸乡未得雨处，传闻此说，以音乐香花，就新宫祈请，迎就本村，别设坛场，创宫室，雨亦立应。如是什邡、绵竹七八县界，真人之宫，处处皆有，请祷祈福，无不征效。忽为乞士，于堋口江畔，谓人曰：此将大水，漂损居人，信我者迁居以避之，不旬日矣。有疑其异者，即移卜高处，以避水灾，其不信者，安然而处。五六日，暴水大至，漂坏庐舍，损溺户民，十有三四焉。居人以为信，立殿塑像以祠之。金银行人杨初，在重围之内，配纳赡军钱七百余千，货鬻家资，未支其半。初事母以孝，每为供军司追促，必托以他出，恐母为忧。尝于山观，得真人像帧一幅，香灯严奉，已数年矣。至是，真人托为常人，诣其肆中，问以所纳官钱，以何准备。具以困窘言之。此人令市生铁，备炭火。明日，复来燃炭，垒铁投之，一夕而去。临行谓之曰：我罗公远也，在青城山中。以尔孝不违亲，心不忘道，以此金相助，支官钱之外，可以肥家。复引初往山中，时令归觐。初亦得丹药，以奉其亲。发白还青，老能返壮矣。
◎嘉州开元观飞天神王像捍贼验
嘉州开元观，后週所创，本名弘明观。隋大业中，方制大殿，于殿西头，塑飞天神王像。坐高二丈余，坐二鬼之上。初修观，道士吕元璪，数夕梦神人在山顶，其形接天，或白日仿佛如见。郡人有好道者，时亦见之，或通梦寐，遂商议塑此形像。本有十身，初制其一。而隋末多事，中原沸腾，不果遍。就像之灵应，郡人所知矣。疾瘵之家，祈祷必验。其下二鬼青黑者，往往见于人家。
太和中，相国杜元颖镇成都，闉场不修，关戍失守，为南诏侵轶。木源川路境上，夷人导诱，蛮蜑分三道而来，掩我不备，将取嘉州。去州四十余里，寇乃大惊，奔溃而去。州境稍安，方设备御。有擒得夷人觇侯者，大寇及境，何惊而去？云三路蛮寇，本欲径取嘉州，谓州中无备。去州四十里，忽旗帜遍山，兵士罗立，不知其数。有三五人大将军，金甲持斧，长三二丈，声如雷霆，立二鬼之上，麾诸山兵士，齐为拒捍，自量力不可敌，惊奔而去。是日蛮中主军酋帅，死者三人。蛮国之法，行军有死伤及粪秽，旋即瘗藏，不令露见，由是不知酋帅瘗埋之所。时众闻之，皆言飞天神王兵示现，以全州境。自是祈福祷愿，迨无虚日。
又尝有人，下峡之时，曾诣飞天，求乞保护。至瞿唐，水方泛溢，波涛甚恶，同?宗三船，一已损失，二皆危惧。忽见神人立于岸上，如飞天之形，使二大鬼入水扶船，鬼亦长丈余，船乃安定，风涛亦止。惊迫之际，莫知所自，徐而思之，乃飞天所坐二鬼，救其船耳，一赤一青，形与所塑无异。
成都乾元观在蚕市，创制多年，顷因用军，焚毁都尽。三门之下，旧有东华、南极、西灵、北真四天神王，依华清宫朝元阁样，塑于外门之下，并金甲天衣。门既隳坏，而神王无损，风雨飘渍，亦无所伤。邑人相传，颇为灵应。时蜀王既克川蜀，移军收彭州，围州久矣，因暂还成都。方当暑月，参从将吏所在，取便而行。大将杜克修，先至神王之所，见众人聚观塑像，问其故，云塑神皆动。克修以器盛水，致神手中，果摇动而水溢出。顷之蜀主至，复祝而试焉，曰：若即克彭州，更观摇动之应。良久而振动数四。不逾月而克州城，歼殄大敌。乃施金币，命本邑创制堂宇，以崇饰之。
◎楚王赵匡凝北帝祥应
楚王赵匡凝，镇襄州也。州郭旧有北帝堂，岁久芜毁，在营垒中。一旦，楚王寝室之上，有物如曳戟皮革之声，瓦皆震动。潜起视之，见黑气一道，自北帝旧基之所，至板屋上。楚王异之，密加庆祝，将欲兴创堂宇，以答祥应。诘明视事之际，先尝选将校五十人，俾往营田，日给以衣装农器，指挥教命，一无应者，楚王疑有异图，拘而讯之，得其构孽之状，咸剿戮焉。王乃谓人曰：北帝灵验，信有征矣。中夜有云气之异，诘朝乃奸慝彰明，若非玄功告示，几有不测之祸。遂缔饰堂庑，崇严像貌，俾谒之士，主其香灯。阖境瞻祷，累获符应矣。
◎李昌遐诵《消灾经》验
李昌遐者，后汉兗州刺史之后也。生而奉道，常诵《太上灵宝升玄消灾护命经》。而禀性柔弱，每为众流之所侵虐。忽因昼寝，梦坐烟霞之境，四顾而望，熊罴虎豹，围绕週匝，莫知所措。不觉伤叹：何警戒之甚邪！谓积善之无验。于时空中有一道士，呼其名而语之曰：吾即救苦真人也，汝勿惊骇，吾奉太上符命，与诸神将密卫于汝。且汝常念者，经云流通，读诵则有飞天神王、破邪金刚、护法灵童、救苦真人、金精猛兽，各百亿万众，俱侍卫是经。昌遐既觉，豁然大悟，因知自前侵虐我者，未有无祸患殃咎，盖诵经之所验也。
◎崔昼诵《度人经》验
崔昼者，汉汶阳侯仲牟之后。尝谒白云先生，学修身之术。先生曰：汝富贵之子，何思淡泊？崔子避席而对曰：以财赈人，财有数而人无厌矣；以爵赏人，爵既崇而人或骄矣。如何示我以道，将以普济生灵。先生曰：吾道之内，有《度人经》在，汝可诵之。崔昼乃作礼承受，至诚诵之。厥后有使者，驰一缄遗崔公曰：子之先君，令吾持此谢汝。言讫，使者忽然不见。于是启缄熟视，果备认得，先君亲札云：感汝念诵《度人经》功德之力，累世之祖，尽得生天。自后崔昼一家，至今念诵。
◎姚元崇女精志焚修老君授经验
开元宰相姚元崇，昔出官为冯翊太守。有一女，名长寿，年七岁，不茹荤，不饮酒。父母常令于玄元像前，焚香点灯。忽昼寝，梦见老君，有二侍童、二神将夹侍，左右侍童语长寿曰：尔之焚修，精志可随，口授汝《九天生神经》一章云云。
◎王道珂诵《天蓬咒》验
王道珂，成督双流县南笆居住。当僖宗幸蜀之时，常以卜筮符术为业，行坐常诵《天蓬咒》。每入双流市，货符卜得钱，须吃酒至醉方归。其郭门外，有白马将军庙，晓夕有人祈赛。长垂帘，帘内往往有光，及闻吹口之声，以此妖异，人皆竞信。所下酒食，忽忽不见，愚民畏惧，无有辄敢正视者。道珂因吃酒回归，入庙朗诵神咒，则庙堂之上悄悄然。傍人视之，无不惊骇。道珂异日，晨鸡初叫，忽随村人担蒜趁市，夜行至庙前，忽然倒地。苍惶之间，见野狐数头，眼如火炬，御拽入庙堂阶之下，闻堂上有人呵责曰：你何得恃酒入我庙内，念咒惊动我眷属？道珂心中默持《天蓬神咒》，逡巡却苏。盖缘其时与擎蒜同行，神兵远其秽臭，而不卫其身，遂被妖狐擒伏。洎擎蒜人抛去，道珂心中想念神咒，即妖狐便致害不得。
既苏息之后，遂归家沐浴清洁，却来庙内，大诟而责曰：我是太上弟子，不独只解持《天蓬咒》，常诵《道经》。《经》云天得一以清，地得一以宁，神得一以灵。尔若是神明，只合助道行化，何以恶闻神咒？我知非白马明神。狐狸精怪，傍附神祠，幻惑生灵。今日我决定于此止泊，持咒为民除害。遂志心朗念神咒，至夜不歇。庙堂之上，寂然无声，亦无光透帘幕，唯闻自扑呻吟之声。至明，呼唤邻近居人视之，唯见老野狐五头，皆头破，血流满地，已毙。自后寂无妖异，竟绝祭祀，庙宇荒废。是知凡持此咒，勿得食蒜，至甚触秽。天蓬将军是北帝上将，制服一切鬼神，岂止诛灭狐狸小小妖怪矣。
◎王清远诵《神咒经》验
王清远，世居北邙山下。唐咸通年，时多疫疾。清远身虽在俗，常服气行药，诵《神咒经》，自称是缑山真人远孙。是时天子蒙尘入蜀，兵火不息，疫疠大行，连州匝县，饥荒病患众矣。清远佩受《神咒经箓》，每行符药，救人多不受钱，只要少香油，供养经箓。乡人迎请医疗，日夕喧阗。清远有表弟一人为僧，名法超，亦持《大悲轮行秘字》，?自清远之医道大亨。忽一日，冒夜来投宿止，潜以瓶盛狗血，倾于清远道堂内。至二更已来，忽闻空中有兵甲之声，顷闻法超于床上，如有人挽拽叫皛，唯言乞命。清远命灯照之，但见以头自顿地，头面血流，至平明不息。须臾之间，但见两脚直下，如人拖拽奔窜，入缑水江内，浮尸水上。阖市目击，无不惊叹。是知神咒真经，实有神将吏兵守护，岂容嫉妒。庸僧将秽恶之物犯冒，所谓为不善于幽暗之中，神得而诛之。清远袭气持经，阴功济物，寿一百七岁。辞世之夕，阖境皆闻异香仙药，斯亦证道之渐阶矣。
◎忠州平都山仙都观取《太平经》验
忠州平都山仙都观阴真人镇山《太平经》，武德中，刺史独孤晟，取经欲进。舟行半日，有二龙，一青一白，横江鼓波，船不得进。舟人惊惧，复溯流还郡。晟即命所由垫江路，陆行进经。时山川之中，久无挚兽，至是蛇虎当道，经使恐惧，将经却回。晟即脩黄箓道场，拜表上告，然后取经以进，在内道场供养，绵历岁年。开元中，供奉道士司马秀，准诏祭醮名山，开函取经，但空函而已。诃诘道众，疑是观司隐藏，法侣惊惧，无词披雪。遂焚香告真，述武德中经已将去，今诏旨搜访，无经上进，仰忧谴责。时景气晴朗，野绝尘埃，忽阴云覆殿，迅雷震击。俄而檐宇溢霁，经在案上，异香盈空，祥烟纷霭，复得昔日所取之经以进。会昌中，赐紫道士郭重光、晏玄寿，复赍诏醮山，取经石函之中，经复如旧。至今镇观者，犹是此经，不知何年归还耳。
◎天台玉霄宫叶尊师符治狂邪验
天台山玉霄宫叶尊师，修养之暇，亦以符术救人。婺州居人叶氏，其富亿计，忽中狂瞽之疾，积年不瘳。数月沉顿，后乃叫号悲笑，裸露奔走，力敌数人。初以绢索縻絷之，俄而绝绊出通衢，犯公署，不可枝梧。官以富室之子，不能加罪，频有所犯，亦约束其家，严为守卫，加持禳制。饭僧祈福，祠神鬼，召巫觋，靡所不作，莫能致效。其家素不信道，偶有人谓之，令诣天台，请玉霄宫叶尊师符，可祛此疾，不然莫知其可也。乃备缯帛器皿，入山请符。尊师谓使者曰：此符到家，疾当愈矣。无以器帛为用，尽归之使者。未至三日，疾者方作，断絙投石，举家闭户以拒之，折关枝棂，力不可御，如此狂猛，非人所遏。忽忽遽敛容，自归真室，盥洗巾栉，束带?郭足，执板罄折，于门内道左，其色怡然。一家忻喜，争问其故。笑而不答，但言天使即来。饮食都忘，夕不暇寝，孜孜焉企踵翘足，延颈望风，汗流浃背，不敢为倦。如此二日三夕，使者持符而至，入门迎拜，欢呼踊跃，前导得符，服之瞑然，食顷疾已瘳矣。由是躬诣山门，厚施金帛，助修宫宇，一家脩道，置靖室道堂，旦夕焚脩焉。初，玉霄赐二符，一已吞之，一帖房门之上。叶之女使窃酒饮之，呕于符下。叶见一神人，介金执剑，长可三四寸，从符中出去，焚香拜谢，而不见其归。数日，亲戚家女使近患风魔疾，尚未甚困，来叶房之前，立且未定，忽叫一声。叶见符中将军，如前之形，挥剑加女使头上。问其故，云适有神人，以剑于头上斩下一物，坠于衣领中。令二三女仆捧持，验有蛇头如指，断在衣领中，血犹滴焉。风魔之疾，自此亦愈。
◎贾琼受《童子箓》验
成都贾琼，年三岁。其母因看蚕市，三月三日，过龙兴观，门众齐受箓，遂诣观，受《童子箓》一阶。十余年后，因女兄有疾，母为请处士吴太玄，为入冥看检致疾之由，仍看弟兄年命凶吉。经宿太玄还，言疾在江渎，求之即差，籍中不见有贾琼之名。父母愈忧，复请太玄看之。时太玄每与人入冥检事，必锁于一屋中，安寝而往，不复人惊呼，候其自醒，唤人开门，乃开之，历历说冥中之事，有如目击，言必信验。或两宿，然后回尔。既再往检琼名字，云年三岁时，三月三日，于龙兴观受《正一箓》，已名系天府，不属地司，籍中不见名字，于天曹黄簿之内，检得其名。
◎尹言念《阴符经》验
尹言者，修德坊居。与明道大师尹嗣玄为宗姓之弟，常崇道慕善，孜孜不倦。因诣嗣玄，受《阴符经》，至诚讠奉讽念。为其常少记性，愿得心神聪爽，受之数年，念逾万遍，稍觉心力开悟。因本命日斋洁焚香，念三十遍，忽了忆前生之事。姓张名处厚，在延寿坊居。家有巨业，兒女皆存，记其小字，年几一一明了。与其家说之，乃往寻访，述张生死年月，形色情性，无所差异。张之兒女，闻之呜咽感认，言其今之状貌，与昔不殊。但性较舒缓尔。自是两家契为骨肉，黄寇犯阙之前，其二家皆在。
◎赵业受《正一箓》验
赵业，定州人。开成中，为晋安县令。因疾暴卒，手足柔软，心上微暖，三日乃苏。云初为冥官所追，牵拽甚急，问其所以，但云为欠债抵讳事，自思身心无此罪犯，必恐误追。行三五十里，过一山岭，上有宫阙崇丽，人物甚多，有一青衣童子，前来问云：汝非道士赵太玄乎？某答云：晋安县令赵业耳。童子笑曰：岂得便忘却耶？又一童子续来，云太一令唤赵太玄追事。人一时散去，即与童子到宫阙中，不见太一，但见一道流云：汝六岁时，为有疾，受《正一八阶法箓》，名为太玄，岂得流于俗官，并忘此事耶？太一有命，便令放还，却须佩箓修真，行功及物，居官理务，勿贪渎货财，轻人性命。言讫不见，所疾已苏。遂于思依山参受法箓，累置坛场，广崇功德，复以法名太玄矣。
◎僧法成窃改道经验
僧法成，姓陈，不知何许人。立性拘执，束于本教，而矫饰多端。因游庐山，至简寂观，不遇道流，而堂殿经厨，素不关钥，遂取道经看之。将三十四卷，往灵溪观栖止，诳云：某在僧中，本意好道，欲于此驻泊，转读道经，兼欲长发入道。人皆善其所言。又取观中经百余卷，日夕披览。每三五日一度，下山化粮。人闻其所说，施与甚多，粮盐所须，计月不阙。乃改换道经题目，立佛经名字。改天尊为佛，言真人为菩萨罗汉，对答词理，亦多换易。涂抹剪破，计一百六十余卷。
忽山下有人请斋，兼欲求丐纸笔，借观奴一人同去。行三二里，见军吏队仗，呵道甚严，谓是刺史游山，法成与奴下道，于林中回避。良久，见旗帜驻队，有大官立马于道中，促唤地界，令捉僧法成来。法成与奴闻之，未暇奔窜，力士数人，就林中擒去，奴随看之。官人责曰：大道经教，圣人之言，关汝何事，辄敢改易！决痛杖一百，令其依旧修写，填纳观中，填了报来，别有处分。即于道中决杖百下，仆于地上，疮血遍身。队仗寻亦不见。奴走报观中，差人看验，微有喘息而已。扶舁入山，数日方较。遂出所改换经本，呈众道流。法成本有衣钵，寄在江州寺中，取来货卖，更求乞纸笔，经年修写。经足送还本观，烧香恳谢，欲愿入道，道流以其无赖，无人许之。是夜叫呼数声，如被殴击，耳鼻血流而死矣。
◎僧行端辄改《五厨经》验
僧行端，性颇狂谲。因看道门《五厨经》，只有五首咒偈，遂改添题目，云《佛说三停厨经》，以五咒为五如来所说，经末复加转读功效之词，增加文句，不啻一纸。《五厨经》属太清部，明皇朝，谏议大夫、肃明观主尹愔注云：盖五神之秘言，五脏之真气，持之百遍，则五气自和，可以不食。其经第一咒云：一气和太和，得一道皆泰，和乃无不和，玄理同玄际。开元中，天师赵仙甫为疏，皆以习气和神为指。行端旁附此说，即云读诵百二十遍，可以咒水，饮之令人不食。名为《三停厨经》。词理鄙浅，与尹、赵注疏，殊不相近。改经既了，已写五六本，传于他人。
于窗下写经之际，忽有神人，长八九尺，仗剑而来，谓之曰：太上真经，历代所宝，何得轻肆庸愚，辄为改易！奋剑斩之，以手拒剑，伤落数指。同居僧二人，共见其事，惊为哀乞。神人曰：如此无良也，解惜命促！令追收写换，然后奏听敕旨。行端与同居僧，散寻所行之本，只得一半，余本已被僧将出关，别写元本经十本，烧香忏谢，所改添本，香上焚之。神人复见曰：訾毁圣文，追收不获，不宜免死。逡巡顿仆而卒。其所改经，至今往往传行诸处，览观其义，自可晓焉。
◎崔公辅取宝经不还验
崔公辅，明经及第，历官至雅州刺史。至官一年，忽觉精神恍忽，多悲恚狷急，往往忽忘，举家异之。一旦无疾而终，心上犹暖，三日再苏，亦即平复。谓其寮佐曰：昨为冥使赍帖见追，随行三五十里，甚为困惫，至城阙，入门数重，追者引到曹署之门，立于屏外，逡巡有官人，着绯执版，至屏迎之先拜，公辅惊曰：某为帖所追，乃罪人也，官人见迎致拜，深所不安。官人曰：使君固应忘之矣，某是华阴县押司录事巨简，使君初官，曾获伏事庭庑。近奉天符，得酆都掾地司所奏，使君任酆都县令之日，于仙都观中，取《真人阴君宝经》四卷，至今不还。天符令追生魂勘责，使君一魂，日夕在此对会，恐使君不知，故欲面见，具此谘述，以报往日之恩耳。使君颇觉近日忿怒悲愁，精神遗忘否？此是生魂被执系故也。于是引至?中，良久言曰：此有茶饭，不可与使君食，食之不得复归人间矣。但修一状，请置黄箓道场，忏悔所犯，兼请送经却归本山，即生魂释放矣。因本司检使君年禄远近，逡巡有吏执案云：崔公辅自此犹有三任刺史，二十三年寿。言讫，公辅留手状，官人差吏送还。乃于成都及雅州紫极宫、忠州仙都山三处，修黄箓道场，赍送经还本观。公辅平复如常。其后历官、年寿皆如所说。此事是开成年中任雅州刺史也。
◎刘载之诵《天蓬咒》验
彭城刘载之，儒家子。修辞学外，常事北极，香火不懈。多寓京师，少而神气怯懦，每惊魇，往往不悟。尝遇苏门道士刘大观，授以《天蓬神咒》，令持诵千遍，载之勤而行焉。绝荤腥，专香火，逆旅之中，亦拳拳修尚，自是无复魇悸矣。寇陷长安，在宣杨里，为寇所虏。力役劳苦之事，素非其所能，稍或迟舒，必承之以剑，性命忧迫，在乎顷刻，而密诵神咒，以求其祐。是夕，有一人如军士之饰，谓之曰：劳役之事，吾为子免之，此有径路，可以脱祸，可相随而行也。载之疑为寇所试，辞焉。此人引其手，若腾跃于空中，良久覆地。
是夕月光如昼，但见山川参差，泉声流激，已在巨石之上。惊异之际，有村童前引，入洞府中。宫阙深严，层城焕丽，金楼玉堂，奇禽珍木，週还数十里。有谒者，平冠褒袖，云太帝君令于宾宇憩息，俄赐酒馔仙果。二仙官与之宴饮。载之问：太帝君所主何国？某未曾朝拜，忽奉恩敕，深所忧惧。仙官曰：太帝是北斗之中紫微上宫玄卿太帝君也，上理斗极，下统酆都。阴境帝君，乃太帝之所部；天蓬上将，即太帝之元帅也。吾子冥心北元，尊奉神咒，而值此危难，将陷锋镝。太帝阅籍，当在驱除之伍，仰轸圣虑，已奏章太上，述勤瘁之心，延寿三纪，使还于故里尔。顷之，得朝谒太帝，叩蜺谢恩于阙下，命二童送之，食顷已达泗州。其友人谢良，奏事行朝，具话其事。载之今犹在江表。是则太帝之昭鉴、天蓬之威神，不遗毫分之善也。
◎姚生持《黄庭经》验
姚生者，华原人也。幼而好道，持《黄庭经》。光启中，僖宗再幸陈仓，远近惊扰。姚为贼所迫，夜走堕枯井中，伤足，求出未得，乃旁有窨穴，匿于其中，昼夜念经，因不饥渴，足疾亦愈。时襄土既平，大驾归阙，乡里人户稍复。有游军夜宿井侧，见井中有光，拯而出之，具述经灵验。遂为道士，居华原西界观中焉。
