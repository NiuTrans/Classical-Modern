◎元始天王纪
元始天王，禀天自然之胤，结形未沌之霞，托体虚生之胎，生乎空洞之际。时玄景未分，天光冥远，浩漫太虚。积七千余劫，天朗气清，二晖缠络，玄云紫盖映其首，六气之电翼其真。夜生自明，神光烛室。散形灵馥之烟，栖心霄霞之境，练容洞波之滨，独秉灵符之节，抗御玄降之章。内气玄崖，潜想幽穷，忽焉逍遥，流盼忘旋。琼轮玉舆，碧辇玄龙，飞精流霭，耀电虚宫。东游碧水豪林之境，上憩青霞九曲之房。进登金阙，受号玉清紫虚高上元皇太上大道君。受金简玉札，使奏名东华方诸青宫。于时受命，总统亿津，玄降玉华之女、金晨之童各三千人。飞龙毒兽，巨虬千寻，攫天奋爪，备卫玉阙。天威焕赫，陈于广庭。飞青羽盖，流紫凤章。《金真玉光》，《豁落七元》，《神虎上符》，《流金火铃》，结编元皇，位在玉清，掌括上皇，高帝之真。
◎太上道君纪
《洞玄本行经》云：太上道君者，于西那天郁察山浮罗之岳，坐七宝骞木之下，清斋空山，静思神真。合庆冥枢，萧朗自然。拥观万化，俯和众生。
是时，十方大圣，至真尊神，诣座烧香，稽首道前，上白道君：不审《灵宝》出法，从何劫而来？至于今日，凡几度人为尽？如是复有转轮，天尊是何劫生，值遇《真文》，得今太上之任，致是得度，何独如之！巍巍德宗，高不可胜。愿垂赐告，本行因缘，解说要言，开悟后生。
道言：天元轮转，随劫改运。一成一败，一死一生。灭而不绝，幽而复明。《灵宝》出法，随世度人。自元始开光，至于赤明元年，经九千九百亿万劫，度人有如尘沙之众，不可胜量。赤明之前，于眇莽之中，劫劫出化，非可思议。赤明已后，至上皇元年，宗范大法，得度者众。终天说之，亦当不尽。今为可粗明真正之纲维，标得道者之遐迹尔。今聊以开示于后来，领会于灵文之妙。我濯紫晨之流芳，盖皇上之胄胤。我随劫死生，世世不绝，常与《灵宝》相值同出。经七百亿劫中，会青帝劫终，九气改运。于是托胎于洪氏之胞，凝神于琼胎之府，积三千七百年，至赤明开运，岁在甲子，诞于扶刀。盖天西那玉国浮罗之岳，复与《灵宝》同出度人。元始天尊以我因缘之勋，锡我太上之号，封郁悦那林昌玉台天帝君，位登高圣，治玄都玉京。实由我身尊承大法，《灵宝真文》，世世不绝。广度天人，慈心于万劫，溥济于众生。功德之大，勋名缮于亿劫之中，致今报为诸天所宗焉。
◎上清高圣太上玉晨大道君纪
《洞真大洞真经》云：上清高圣太上大道君者，盖二晨之精气，九庆之紫烟，玉晖焕耀，金映流真。结化含秀，苞凝玄神。寄胎母氏，育形为人。讳箓，字上开元。母妊三千七百年，乃诞于西那天郁察山浮罗岳丹玄之阿。于是受录紫皇，受书玉虚，眺景上清，位司高仙，为高圣太上玉晨大道君。治蕊珠日阙馆七映紫房，玉童玉女各三十万人侍卫。于是振策七圃，扬青九霄，腾空厓旌，驾景驰飚。徘徊八烟，盘桓空涂。仰簪日华，俯拾月珠。摘绛林之琅实，饵玄河之紫蕖。偃蹇灵轩，领理帝书。万神入拜，五德把符。上真侍晨，天皇抱图。乃仰空言曰：子欲为真，当存日中君，驾龙骖凤，乘天景云，东游桑林，遂入帝门。若必升天，当思月中夫人，驾十飞龙，乘我流铃，西朝六岭，遂诣帝堂。精根运思，上朝玉皇。荟荟敷郁仪以蹑景，晃晃散结璘以暨霄。双皇合辇，后天而凋。夫大有者，九天之紫宫；小有者，清虚三十六天之首洞。
于是高圣太上大道君初乘一景之舆，驾八素紫云，摄希微苍帝，名录丰子，俱东行，诣郁悦那林昌玉台天，见玉清紫道虚皇上君，受《九晖大晨隐符》。
太上大道君次乘二景之舆，驾七素绛云，摄中微赤帝，名定无彦，俱南行，诣高桃厉冲龙罗天，见玉清翼日虚皇太上道君，受《观灵元晨隐符》。
太上大道君次乘三景之舆，驾六素红云，摄太微白帝，名渠渊石，俱西行，诣碧落空歌余黎天，见玉清昌阳始虚皇高元君，受《总晨九极隐符》。
太上大道君次乘四景之舆，驾五素青云，摄玄微黑帝，名齐元旋，俱北行，诣叩摩坦娄于翳天，见玉清七静导生高上虚皇君，受《沓曜旋根隐符》。
太上大道君次乘五景之舆，驾四素黄云，摄始微上帝，名接空子，俱东北行，诣扶刀盖华浮罗天，见玉清大明虚皇洞清君，受《玄景晨平隐符》。
太上道君次乘六景之舆，驾三素绿云，摄灵微中帝，名秉巨文，俱东南行，诣贝谓耶渠初默天，见玉清始元虚皇太霄君，受《合晖晨命隐符》。
太上大道君次乘七景之舆，驾二素紫云，摄宣微下帝君，名宏肤子，俱西南行，诣冲容育郁离沙天，见玉清七观无生虚皇金灵君，受《齐晖晨玄隐符》。
太上大道君次乘八景之舆，驾一素灵云，摄洞微真帝，名泗澄摅，俱西北行，诣单绿察宝轮法天，见玉清八观高元虚皇渟景君，受《高上龙烟隐符》。
太上大道君又乘洞景玉舆，驾太霞紫烟玄景之晖，摄九微内帝君，名申名闲，及上皇九玄九天诸真仙王等，俱仰登弥梵罗台霄绝寥丘飞元云根之都玉清上天，见玉清紫晖太上玉皇明上大道君，受《高清太虚无极上道君隐符》。
◎三天君列纪
上清真人总仙大司马长生法师主三天君，姓柏成，讳欻生，字芝高，乃中皇时人，岁在东维之际，诞于北水中山柏林之下。夫名为欻生者，以母感日华而怀孕。年九岁，求长生之道。至十四，与西归公子，巨灵伯尹俱师事黄谷先生。黄谷先生者，能为不死，修静无为，不营他术，含精内观，凝神空漠，思真安炁，以致不死。
后五百年，遇金仙石公、甯氏先生、晃夜童子三人，受《胎精中记》、《化胞内经》，养神上法，解结之要。又登太帝沧浪山洞台中双玉穴，酣紫明芝液，遇上清万石先生，授以乘飞驾虚八气景龙之蹻，反胎守白越度之法。又广成子授以《丹青玉炉》、《炼云根柔金刚之经》，又授以飞烟发霜沉雪浮日硃之法。又遇始元童子、丰车小童，受《虚皇帝箓》。仙忌真戒，化一成万解形之法。
后遇玉清文始东王金晖仙公，号曰玉皇二道君，告以胎闭静息、内保百神、开洞云房、坚守三真之事。后复诣二玉皇君，问云房之道，三真之诀。二玉皇君曰： 三真者，兆一身之帝君，百神之始真也。若使辅弼审正，三皇内宁，太一保胎，五老扶精。一居丹田，司命护生；一居绛宫，紫气灌形；一居洞房，三素合明。于是变化离合，与真同灵。明堂云宫，紫户玉门，黄阙金室，丹城硃窗，皆帝一之内宅，三真之宝室也。于是云房一景，混合神人。上通昆仑，下临清渊。云盖嵯峨，林竹葱竿。七灵回转，七门幽深。金扉玉匮，符籍五篇。公子内伏外牵，白元混一成形，呼阳召阴。上帝司命，各保所生。微哉难言！非仙不传。 又问呼阳召阴出入无方之法，气出神变之道。二玉皇曰： 呼阳者，三气之所出入也；召阴者，六丁之所往来也。若得三气之所生，能知六丁之所因者，则阳气化为龙车，阴气变为玉女，则腾转无方，轮舞空玄之上也。夫气之所在，神随所生焉。神在则气成，神去则气零。气者，即二十四神之正气，是为二十四气也。气能成神，神亦成气。散之为云雾，合而为形影；出之为仙化，入之为真一。上结三元，下结万物。静为兆身，动为兆神。是以常混合二十四神，变化三五之真人，混成正一，合为帝君，即兆本神也。夫人受生于天魂，结成于元灵。天魂生之根，元灵生之胎。流会太一，达观三道，神积玉宫，液溢玄府，津流地户，泽憩洞房。日月焕于霄晖，五神混于元父。元父主气，化散帝极。玄母主精，变会幽元。是以司命奉符，固形扶神。公子内守，桃康保魂。左携无英，右引白元。云行雨施，万关流布也。
后二玉皇授欻生《大洞真经》三十九章《回风混合帝一之道》，断环割青，盟誓而传，得为上清真人位，曰总仙大司马长生法师主三天君，理太玄，都阆风玉台，总司学道之仙籍，主括三天之人神。万仙受事于玉台，五帝北朝于灵轩矣。
◎青灵始老君纪
《洞玄本行经》云：东方安宝华林青灵始老帝君者，往在白气，御运于金劫之中，暂生郁悦金映云台那林之天，西娄无量玉国浩明玄岳，厥名元庆。于此天中，大建功德，初无懈心，勋名仰彻，硃陵火宫，书其姓名，记于赤简。仙道垂成，而值国多采女，元庆遂以寄世散想，灵魔举其浊目，硃宫辍其仙名。一退遂经三劫，中值火劫，改运元庆，又受气寄胎于洪氏之胞。上天以其先身好色，故转为女子。硃灵元年，岁在丙午，诞于丹童龙罗卫天洞明玉国丹霍之阿，改姓洪，讳那台。年十四，敬好道法，心愿神仙。常市香膏，然灯照暝，大作功德，诸天所称，名标上清。南极上灵紫虚元君托作佣人，下世教化。见那台贞洁，好尚至法。回驾于丹霍之阿，授那台《灵宝赤书·南方真文》一篇。
于是那台励志殊勤，自谓一生作于女子，处于幽房，无由得道。因斋持戒思念，愿得转身为男。丹心遐彻，遂致感通，上真下降，元始天尊，时于琅碧之溪、扶瑶之丘，坐长林枯桑之下，众真侍坐。是日，那台见五色紫光，曲照斋堂。于是心悟，疑是不常。仍出登墙四望，忽见东方桑林之下，华光赫奕，非可胜名，去那台所住数百里，中隔碍阳谷沧海之口，心怀踊跃，无由得往。因叉手遥礼，称：名那台，先缘不厚，致作女身。发心愿乐，志期神仙，高道法妙，不可得攀。日夕思念，冀得灭度，转形为男。历年无感，常恐生死，不得遂通，弥龄之运，有于今日，天河隔碍，无由披陈。今当投身碧海，没命于天，冀我形魂，早得轮转，更建功德，万劫之中，冀见道真。言讫，便从墙上投身掷空，命赴沧海极渊之中，纷然无落，即为水帝神王，以五色飞龙捧接。女身俄顷之间，已于悬中得化形为男子，乘龙策虚，飞至道前。于是元始即命仙都锡加帝号，于火劫受命，辅于《灵宝青帝玉篇》。七百年中，火劫数极，青气运行，随元灭度。以开光元年，于弥梵罗台霄绝寥丘飞元云根之都沧霞九云之墟，元始又锡安宝华林青灵始老帝君号。
◎丹灵真老君纪
《洞玄本行经》云：南方梵宝昌阳丹灵真老君者，本姓郑，字仁安，大炎之胤，生于禅黎世界赤明天中。生有三气之云缠其身，硃鸟鼓翮覆其形。三日能言，便知宿命。年及十二，面有金容玉颜，便弃世离俗，远游山林。于寒灵洞宫遇玄和先生，授仁安《灵宝赤书·五气玄天黑帝真文》一篇，《智慧上品》、《十戒》而去。仁安于是奉戒而长斋，大作功德，珍宝布施，以拯诸乏，割口饴鸟，功名彻天。因于西那国遇天洪灾，大水滔天，万姓流漂。仁安于洪波之上，泛舟诵《戒书》《黑帝真文》，以投水中，水为开道，百顷之地，鸟兽、麞鹿、虎豹、狮子，皆往依亲，悉得无他。是时国王百口，登楼而漂没，叹不能得度。仁安见王垂没，乃浮舟而往，以所佩《真文》授与国王。王敬而奉之，水劫即退，翕然得过。王既得免，《真文》于是即飞去入云中，莫知所在。
仁安失去《真文》，退仙一阶，运应灭度，托命告终，死于北戎之阿。暴露灵尸三十余年，形体不灰，光色鲜明，无异生时，在于北戎长林之下。时国王游猎，放火烧山，四面火匝，去其灵尸之间，百步之内，火不得然，麞鹿虎豹，莫不依亲。王怪而往，见灵尸之上，有三色之光，云雾郁冥，鸟兽匝绕。王乃伐薪围尸，放火焚烧。于时尸放火中，郁起成人，坐青烟之上，指拈虚无，五色焕烂，左右侍者，仙童玉女，三百余人，肃然而至。凡是禽兽依亲之者，并在火中，皆得过度。仁安以赤明二年，岁在丙午，于叩摩坦娄于翳天中洞寥之岳，改姓洞浮，讳曰极炎，受锡南单梵宝昌阳丹灵真老帝，号丹灵老君也。
◎中央黄老君纪
《洞真九真中经》云：中央黄老君者，太上太微天帝君之弟子也，以混皇二年始生焉。年七岁，乃知长生之要，天仙之法。仍眇纶上思，钦纳真玄，萧条灵想，栖心神源。解脱于文蔚之罗，披素于空任之肆。于是太上授《九真之诀》、《八道秘言》，施修道成，受书为太极真人。
◎金门皓灵皇老君纪
《洞玄本行经》云：西方七宝金门皓灵皇老君者，本乃灵凤之子也。灵凤以呵罗天中降生于卫罗天堂世界，卫罗国王取而蓄之。王有长女，字曰配瑛，意甚怜爱，常与共戏，于是灵凤常以两翼扇女面。后十二年中，女忽有胎，经涉三月，王意怪之，因斩凤头，埋著长林丘中。女后生女，堕地能言，曰：我是凤子，位应天妃。王即名曰皇妃。生得三日，有群凤来贺，玄哺玉霜，洪泉曲水，八炼芝瑛。年八岁，执心肃操，超拔俗伦，常朝则谒日，暮则揖月。于重宫之内，王设厨膳，物不味口。天作大雪，一年不解，雪深十丈，鸟兽饿死。王女思亿灵凤，往之游好，驾而临之。长林丘中，歌曰：
杳杳灵凤，绵绵长归。悠悠我思，永与愿违。万劫无期，何时来飞？
于是王所杀凤郁然而生，抱女俱飞，径入云中。王女今于景霄之上，受书为南极上元君，常乘九色之凤，此女前生万劫，已奉《灵宝》，致灵凤降形，得封南极元君之号。
皇妃功德遐彻，天真感降，以上元之年，岁在庚申，七月七日中时，元始天尊会于卫罗玉国凤麟之丘，坐骞华之下，众真侍坐。是时皇妃所住室内，忽有日象如镜之圆，空悬眼前。皇妃映见，天真大神普在镜中长林之下，一室光明。于是自登通阳之台，遥望西方，见凤生丘上，紫云郁勃，神光炜焕，非可得名，去皇妃所住五百步许，逼以女根处在宫内，无由得往。须臾，忽有神凤来翔，集于台上。皇妃白凤言曰：西方有道，心愿无缘，不审神凤可得暂驾见致与不？于是凤即敷翮，使坐翮上，举之躭至道前。元始天尊指以金台王母；即汝师也，便可施礼。皇妃叩头上启，惟愿众尊，特垂哀矜，则枯骸更生。 言毕，金母封以西灵玉妃之号，即命九光灵童披霜罗之蕴，出《灵宝赤书·白帝真文》一篇，以授皇妃。受号三百年中，仍值青劫改运，皇妃方复寄胎于李氏之胞。三年，于西那玉国金垄幽谷李树之下而生，化身为男子，改姓上金，讳日昌。至开光元年，岁在上甲，元始天尊锡西方七宝金门皓灵皇老君号。
◎五灵玄老君纪
《洞玄本行经》云：北方洞阴朔单郁绝五灵玄老君者，本姓浩，字敷明，盖玄皇之胤，太清之胄，生于元福弃贤世界始青天中。年十二，性好幽寂，心玩山水。远于家中，或去十日，时复一还。时天下灾荒，人民饿殍，一国殆尽。敷明于地境山下，遇一顷巨胜，身自采取，饷系穷乏，日得数过。救度垂死数千余口。随取随生，三年不讫。他人往觅，莫知其处。是时辛苦，形体憔悴，不暇营身，遂致疲顿，死于山下。九天书其功德，金格记其玉名，度其魂神于硃陵之宫。后帝遣金翅大鸟，常敷两翼，以覆其尸。七百年中，尸形不灰。至水劫改运，水泛尸，漂于无崖之渊。水过而后，敷明尸泊贝渭邪源初默天郁单之国北垄玄丘。四十年中，又经山火盛行，梵烧尸形，于火中受炼而起，化成真人，五色之云，覆盖其上。至开明元年，于北垄玄丘，改姓节，讳灵会，元始天王锡灵会洞阴朔单郁绝五灵玄老君号。
