◎陶先生小传──吴兴谢瀹永明十年作
先生讳弘景，丹阳人也。幼标异操，聪明多识，五经子史，皆悉详究。善书，得古今法。不肯婚宦，以资营未立，且薄游下位，为宜都王侍读。年二十余，便稍就服食，遵行道要，所得符文妙法，并是真人遗迹。于是业行渐进，乃拂衣止于茅山焉。观其神仪明秀，盼睐有光，形细长项，耳间矫矫，显然异众矣。
◎华阳隐居先生本起录──从子翊字木羽撰
永明十年，太岁己卯，谢詹事瀹先从吴兴还，闻先生已辞世入山，甚怀嗟赏。于路中仍为前传，虽未能究洽，而粗举大纲，有似王右军作《许先生传》。翊从叔隐居，先生讳弘景，字通明，丹阳人也。宅在白杨巷南冈之东，宋初土断，仍割秣陵县西乡之桐下里，至今居之。
陶氏本冀州平阳人，帝尧陶唐之苗裔也。尧治冀州平阳，故因居焉。汉兴，有陶舍为高祖右司马，子青擢位至丞相。十三世祖超，汉末渡江，始居丹阳。七世祖浚，交州刺史璜之弟，仕吴为镇南将军，封句容侯，食邑二千户，与孙皓俱降晋，拜议郎散骑常侍、尚书。六世祖谟，浚第三子，永嘉中为东海王越司马，领屯军随王出许昌。因败，仍复过江，为大将军王敦参军。敦为丞相，转军谘祭酒。后随敦南下，而情惧祸及，乃启分属籍，禁锢积年，晚起为车骑丞相参军，不就。升平四年卒，始别葬白石山之岭，赡湖北。高祖毗有理识，器干高奇，以文被黜，不肯游宦，州郡辟命并不就，后板授南安正佐，亦不起，元兴三年卒。曾祖兴公多才艺，叵营产殖，举郡功曹，察孝廉，除广晋县令，义熙二年卒。祖隆身长七尺五寸，美姿状，有气力，便鞍马，善骑射，好学，读书善写，兼解药性，常行拯救为务。行参征南中郎军事，侍从宋孝武伐逆有功，封晋安侯，除正佐，固辞。颜峻恃宠，就求宅以益佛寺，弗与，因辞官。见谮削爵，徙广州，后被恩除南海酉平县令，后监新会郡。大明五年，卒于彼。
父讳贞宝，字国重，司徒建安王刘休仁辟为侍郎，迁南台侍御史，除江夏孝昌相。亦闲骑射，善藁隶书。家贫，以写经为业，一纸直价四十，书体以羊欣、萧思话法。深解药术，博涉子史，好文章，美风仪，凡游从，与萧思话、王钊、刘秉週旋，多为诸贵胜所赏遇。元徽四年冬，衔使肤庭，通邻国之好，甚得雅称。升平元年还都，具撰游历记并诗数千字，及所造文章等，刘秉索看，仍值石头事亡失，无复别本，不得传世。建元三年于县亡，背丧还葬旧墓。母东海郝夫人，讳智湛，精心佛法，及终，有异焉。先是，贞宝携家随萧之郢州，孝建二年，萧亡。其年九月，母觉有娠，仍梦见一小青龙，忽从身中出，直东向而升天，遂视之，不见尾。既觉，密语比丘尼，云：弟子必当生男兒，应出非凡人，而恐无后。尼问其故，以所梦答。尼云：将出家？又答：审尔亦是所愿。时年二十五。其冬，仍随萧部伍还都，住东府射堂前参佐廨中。以孝建三年太岁丙申四月三十日甲戌夜半，先生诞焉。是年乃闰三月，明日朔旦，便是夏至，母即沐浴而起，了无余患。
先生四五岁便好书，今犹有六岁，时书已方幅成就。九岁十岁读《礼记》、《尚书》、《週易》、《春秋》杂书等，颇以属文为意。年十一，为司徒左长史王钊子昊博士。十三，父贻宅席卷，随吏部尚书刘秉之淮南郡。十五归都，寓憩中外徐胄舍，后仍立别宅，从此不复还旧庐。十七乃冠，常随刘秉尹之丹阳郡，得给帐下食，出入乘厩马。秉第二男俣，少知名，时为司徒祭酒。俣雅好文籍，与先生日夜搜寻，未尝不共味而食，同车而游。俣与江敩，褚炫等俱为顺帝四友，故最以才学得名。俣作《宋德颂》，连珠七警，当世称绝。俣既亡后，文章皆零落，先生欲为纂集，竟不能得。是岁升明元年冬，先生年二十二，随刘丹阳入石头城，就袁粲建事，先生与韩贲、糜淡同掌文檄，及事败城溃，即得奔出。俣及第侅为沙门以逃，为人所获，建康狱死，人莫敢视。先生躬自收殡瘗葬，查硎旧墓，营理都毕，自此弃世，寻山而止。
值宋齐之际，物情未安，既结刘宗，常怀忧惕。父乃因纪僧真求事高帝于新亭，即蒙帐内驱使。二年正月，沈攸之平，从还东府，公仍遣使侍弟五息絜、六息暠侍读，兼助公间管记事。先生时年二十三，除巴陵王侍郎。明年，侍从高祖登极，还台住殿内，除太尉、豫章王侍郎。先生云：革运之际，颇有微勤，何处不容三两阶级？遂不拜。又明年，随安成王出镇石头。次岁夏，丁孝昌府君忧，上郢奉迎，冬，还都安厝。世祖即位，以振武将军起侍宜都王侍读。齐世侍读任皆总知记室，手笔事选须有文才者。先生于吉凶内外，仪礼表章，爰及笺疏启牒，莫不绝众，数王书、佐典书皆承授以为准格。诸侍读多有惭惮，颇致谗嫉，先生亦任之，不以介意。年二十八服阕，召拜左卫殿中将军，颇郁时望。先生惊，亦不解所以，即告庾道敏，论诸屈滞，庾为面启武帝，帝云：先帝昔亲命此官，卿不知耶？其何辞之！庾告先生，先生喟然叹曰：昔不受豫章王侍郎，于今五年，翻为此职，驿马非骥騄。犹欲固辞。庾切言之云：太元已来，此官皆用名家，裴松之从此转员外郎。但问人才，若官何所枉君，恐为尔误我事。庾子时正被委任总知诸王府事，先生不获已而拜矣。年二十九，清溪宫新成，帝宴乐之，先生拜表献颂，又有伏曼容亦上赋。于是敕遣中书省舍人刘系宣旨褒赞，并敕豫旧宫金石会。于时上意欲刻此颂于石碑，王俭沮议而止。时献赋者五人，惟以先生为最，将欲迁擢，会母忧去职，寻授振武将军，起特赐酒食省禄，随宜都王赴京。帝欲幸武进宫，先生复作颂，颂成而车驾事废，不复得奏云。此颂体制爽绝，倍胜旧格。三年还都，方除奉朝请，拜竟，怏怏。与从兄书云：昔仕宦应以体中打断，必期四十左右作尚书郎，出为浙东一好名县，粗得山水，便投簪高迈。宿昔之志，谓言指掌，今年三十六矣，方作奉朝请，此头颅可知矣！不如早去，无自劳辱。
明年五月，遂拜表解职，求托岩林，青云之志，于斯始矣！是岁永明十一年壬申岁也。先生初隐，不欲辞省，出仍脱朝服，挂神虎门，鹿巾径出东亭，已约语左右曰：勿令人知尔。乃往与王晏语别，晏云：主上性至严治，不许人作高奇事，脱致忤旨，坐贻罪咎，便恐违卿此志，讵可作？先生嘿思良久，答云：余本徇志，非为名，若有此虑，奚为所宜？于是即不诣省，直上表陈诚。诏赐帛十疋、烛二十铤，又别敕月给上茯苓五斤、白蜜二斗，以供服饵。先生既遂命，理舳东下，众宾并饯于征虏亭，举酒挥袂，皆云：江东比来未有此事，乃见今日尔！于是止于句容之句曲山。先生云：此山是金坛洞宫，週回百五十里，名曰华阳之天，有三茅司命之府，故名曰茅山。所以自称华阳隐居，亦犹士安之玄晏，稚川之抱朴。凡絓人间书疏，皆以此号代名。先善稽古，训诂七经，大义备解，而不好立义，异于先儒，议论惟著纸，不甚口谈。尤好五行阴阳，风角气候、太一遁甲、星历算数、山川地里、方国所产，及医方香药分剂，虫鸟草木，考校名类，莫不该悉。善隶书，不类常式，别作一家，骨体劲媚。琴棋骑射，亦皆领括。常言心中恒如明镜，触形遇物，不觉有滞碍。为人少忧戚，无嫉竞，淡哀乐，夷喜怒。时有形于言迹者，云皆是欲显事厉物，了无欢愠于胸襟。
先生以甲子、乙丑、丙寅三年之中，就兴世馆主东阳孙游岳，咨禀道家符图经法，虽相承皆是真本，而经历模写，意所未惬者，于是更博访远近以正之。戊辰年始往茅山，便得杨许手书真迹，欣然感激。至庚午年，又启假东行浙越，处处寻求灵异。至会稽大洪山，谒居士娄慧明，又到余姚太平山，谒居士杜京产；又到始宁跂山谒法师钟义山；又到始丰天台山谒诸僧标，及诸处宿旧道士。并得真人遗迹十余卷，游历山水二百余日乃还。爰及东阳长山、吴兴天目山，于潜、临海、安固诸名山，无不毕践。身本轻捷，登陟无艰。瞻恤寒栖，拯救危急，救疗疾恙，朝夕无倦。其别有阴恩密惠，人莫得知之。虽借人书，随误治定。在人间制述甚多，了不存录，谨条先生所撰记世道书，名目如左：
《学苑》十秩百卷此一书，先生常云： 群书舛杂，欲探一事，不可遍检。 乃钞撰古今要用，以类相从，为一百五十条，名为《学苑》，比于《皇览》，十倍该备。近赐翊语： 吾无复此暇，汝可踵成之。此书若毕，于学问手笔家，无复他寻之劳矣。 。《孝经》、《论语集注》并自立意共一秩十二卷，《三礼序》共一卷，并自注。注《尚书》、《毛诗序》共一卷《左传》已有刘实、贺道养注。《易略例》即是《易序》，不假复注。《老子内外集注》四卷并自立意。《三国志赞述》一卷，《抱朴子注》二十卷，《世语阙字》二卷依陆文更以意造《世语》所阙者。《续临川康王世说》二卷，《太公孙吴书略注》二卷，《古今州郡记》三卷，并造《西域图》一张。《帝王年历》五卷起三皇至汲冢竹书为正，检五十家书历异同共撰之也。《真仪集》三卷，《玉匮记》三卷说名山福地事。《七曜新旧术》二卷，《占筮略要》一卷有十三法。《风雨水旱饥疫占要》一卷有十法。《算数艺术杂志》一卷，《举百事吉凶历》一卷。《本草经注》七卷，《肘后百一方》三卷增补葛氏。《效验施用药方》五卷此二十四种并世用所撰目书，又作《相书序》《述异记序》，如此等并在集中。《登真隐诀》三秩二十四卷，此一诀皆是修行上真道经要妙秘事，不以出世。《真诰》一秩七卷此一诰并是晋兴宁中众真降授杨许手书遗迹。顾居士已撰，多有漏谬，更诠次叙注之尔，不出外闻。《梦记》一卷此一记先生自记所梦征想事，不以示人，《合丹药诸法式节度》一卷，《集金丹药白要方》一卷，《服云母诸石药消化三十六水法》一卷，《服草木杂药法》一卷，《断谷秘方》一卷，《灵方秘奥》一卷，《消除三尸诸要法》一卷，撰集《服气导引法》一卷，集《人间诸却灾患法》一卷此九种，所撰集道书，自先生凡所撰集，皆卷多细书大卷，贪易提录，若大书皆得数四，又有图象杂记甚多，未得一二尽知尽见也。
又作浑天象，高三尺许，地居中央，天转而地不动。二十八宿度数，七曜行道，昏明中星，见伏早晚，以机转之，悉与天相会。云此修道所须，非但史官家用。又欲因流水作自然漏刻，使十二时轮转循环，不须守视，而患山涧水易生苔垢，参差不定，是故未立。
先生形细，身长七尺二寸，腰止围二尺六寸。薄皮肤，露筋骨，青白色，长头面，疏眉目，鼻小而平直，长额耸耳，左耳内轮有大黑志如豆，耳两孔里各有十余大毛出外二三寸。方颐秃鬓，露颡少须发。右肩上有一紫志如两钱大，右股内有数十细黑子，多作七星形，起正方，如铁枪脚。眼中常见有异光象。左右各类，未尝言其状。闻人说，小来本神仪端洁，十五已上，弥为美茂，每出，路人多叹羡。虽冬月行，常执扇自障。年二十九时，于石头城忽得病，不知人事，而不服药，不饮食。经七日，乃豁然自差，说多有所睹见事。从此容色瘦瘁，言音亦跌宕阐缓，遂至今不得复常。音响本清正，大小称形，言词率易无姿制。行步举动，翩翩轻利，颜仪和明不严毅，小大见之，皆乐悦附，而自令人畏服。门徒胥附，承奉祗肃，有如宫庭。小来与人有隔，数岁便不与人共瓯箸饮食。及长，游处宿息，常自然安置。性不嘲调，世中戏谑，一切不为。为人强精魂，夜行独宿，无所疑畏，一生不识魇。入山以来，巾褐未尝离体。
◎梁茅山贞白先生传──唐李渤撰
吴荆牧陶浚七代孙，名弘景，字通明，丹阳秣陵人也。初娠，母梦日精在怀，并二天人降，手执香炉。觉语左右曰：当孕男子非凡人，亦恐无后。及生标异，幼而聪识，成而博达。因读《神仙传》，便有乘云驭龙之志。年十七，与江敩、褚炫、刘俣为宋升明四友。仕齐，历数王侍读，皆总记室，笺疏精丽，为时所重师法。及清溪宫成，献颂，宣旨褒赞，无欲刻石，王俭议异乃止。年二十余服道，后就兴世馆孙先生谘禀经法，精行道要，殆通幽洞微。转奉朝请，乃拜表解职，答诏优叹，赐与甚厚。公卿祖之征虏亭，供帐甚盛，咸云自齐已来，未有斯事。遂入茅山，又得杨许真书，遂登岩造静，自称华阳隐居，书疏亦如此代名。特爱松风，庭院皆植，每闻其响，便欣然为乐。至明帝，欲迎往蒋山，恳辞得止，然敕命饷赉，恒为烦剧。乃造三层楼，先生居其上，弟子居中，接宾于其下，令一小竖传度而已。潜光隐曜，内修秘密，深诚所诣，远属霞人，可谓感而遂通者也。身长七尺八寸，为性圆通谦谨，心如明镜，遇物斯应。少忧戚，无嫉竞，灭喜怒，澹哀乐，或有形于言迹者，是显事厉物。深慕张良之为人，率任轻虚，飘飘然恒有云间器。其所修为，皆自得于心，非傍识能及。尤长于铨正伪谬，地理历算，文不空发，成即为体。造浑天仪，转之与天相会。其纂《真诰》、《隐诀》，注《老子》等书二百余卷。至永元二年，深托向晦。及梁武帝革命，议国号未定，先生乃引诸谶记，梁是应运之符。又择郊禅日，灵验昭著，敕使入山，宣旨酬谢。帝既早与之游，自此之后，动静必报。先生既得秘诀，以为神丹可成，恒苦无药，帝皆给之。又手敕咨迓，先生画两牛，一牛散放于水草之间，一牛著金笼头，有人执绳，以杖驱之。帝笑曰：此人无所求，欲效曳尾龟，岂有可致之理？时有大事，无不前已奏陈，时人谓为山中宰相。以大通初献刀二，一名善胜，二名成胜，为佳宝。梁帝《金楼子》云：于隐士重陶贞白，士大夫重週弘正。其于义理，精博无穷，亦一时名士也。先生常作诗云：夷甫任散诞，平叔坐谈空，不言朝阳殿，化作单于宫。其时人事竞谈玄理，不习武事，侯景之难，并如所言。大同二年告化，时年八十五，颜色不变，屈伸如常，屋中有香气，积日不散。诏赠中散大夫谥曰贞白先生，仍遣舍人监护丧事马枢《得道传》云： 授蓬莱仙监。 。弟子数十人，唯王远知、陆逸冲称上足焉。
