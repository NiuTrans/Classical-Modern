◎梁母
梁母者，盱眙人也。孀居无子，舍逆旅于平原亭。客来投憩，咸若还家，不异住客还钱多少，未尝有言，客住经月，亦无所厌。粗衣粝食之外，所得施诸贫病。曾有少年，住经月，举动异于常人。临去云：我是东海小童。母亦不知小童何人也。宋元徽四年丙辰，马耳山道士徐道盛暂至蒙阴，于绛城西遇一青羊车，车自住，见一小童子唤云：徐道士前来。道盛行进，去车三步许止。又见二童子，年十二三许，齐著黄衣，绛里，头上角髻，容服端正，世无比也。车中人遣一童子传语云：我是平原客舍梁母也，今被太上召还，应过蓬莱寻子乔，经太山检考，召意欲相见，果得子来。灵辔飘飘，玄岗险巇，津驿有限，日程三千，侍对在近，我心忧劳，便当乘烟三清。此三子见送玄都，因汝为我谢东方清信士女。太平在近，十有余一，好相开度，过此无忧危也。举手谢去，云太平相见。驰车腾游，极目而没。道盛还逆旅访之，正是梁母度世日相见也。
◎鲍姑
鲍姑者，南海太守鲍靓之女，晋散骑常侍葛洪之妻也。靓字太玄，陈留人也。少有密鉴，洞于幽元，沉心冥肆，人莫知之。靓及妹并先世累积阴德，福逮于靓，故皆得道。姑及小妹，并登仙品。靓学通经纬，后师左元放，受中部法，及三皇五岳劾召之要。行之神验，能役使鬼神，封山制魔。东晋元帝大兴元年戊寅，靓于蒋山，遇真人阴长生，授刀解之术。累徵至黄门侍郎，求出为南海太守。以姑适葛稚川，稚川自散骑常侍，为炼丹砂，求为句漏县令。太玄在南海，小女及笄，无病暴卒，太玄时对宾客，略无悲悼。葬于罗浮山，容色若生人，皆谓为尸解。靓还丹阳，卒，葬于石子岗，后遇苏峻乱，发棺无尸，但有大刀而已。贼欲取刀，闻冢左右兵马之声，顾之惊骇，中间其刀訇然有声，若雷震之音，众贼奔走。贼平之后，收刀别复葬之。靓与妹亦得尸解之道，姑与稚川相次登仙。
◎孙寒华
孙寒华者，吴人孙奚之女也。师杜契，受玄白之要，颜容日少，週旋吴越诸山十余年，乃得仙道而去。
◎李奚子
李奚子者，晋东平太守李忠祖母也，不知姓氏。忠祖父贞节丘园，性多慈悯，以阴德为事。奚子每与一志，务于救人。大雪寒冻，路积稻及谷于园庭，恐禽鸟饿死，其用心如此。今得道而居华阳洞宫中也。
◎韩西华
韩西华者，不知何许人也。慈爱于物，常行阴功，至于蛸翘微命，皆爱而护之。学道得仙，今在嵩山洞天之中。
◎窦琼英
窦琼英者，窦武之妹也。其七代祖名峙，常以葬枯骨为事，以活死为心，故祚及琼英，令行女仙，在易迁宫中。
◎刘春龙
刘春龙、郭叔香，并不知何许人也。以其先世有阴德，故皆得遁化练景，入华阳易迁宫中。刘春龙、窦琼英、韩太华、李奚子，并天姿严丽，仪冠骇众，才识伟铄。皆得为明晨侍郎，以居洞中。侍郎之任，以良才举之，不限男女也。
◎赵素台
赵素台者，汉幽州刺史赵熙之女也。熙少有善行，常济穷困，救王惠等族，殊有阴德。数十年，熙得身诣硃陵，兒子得游洞天素台，在易迁宫中已四百年，不肯移去。自谓天下无复乐于此处也。数微服游行，眄山泽以自足。易迁夫人者，乃其品也。
◎傅礼和
傅礼和者，北地傅建之女也。举家奉佛，礼和常日日洒扫佛前，每发愿，云独慕仙道。常服五星精，身生光华，得道仙去。善为空洞之歌，歌则禽鸟翔舞而集飞，聚其前以听之。此乃至诚所感而获道也。
◎黄景华
黄景华者，汉司空黄琼之女也。景华少好仙道，常密修至要。后师韩君，授其岷山丹方，服之得入易迁宫，位为协晨夫人，领九宫，诸神女亦总教授之。
◎张微子
张微子者，汉昭帝大匠张庆之女，不知何郡人也。微子少好道，因得尸解去，在太元司命华阳舍真台，师东华玉妃，受服雾气之道。云雾是山泽水火之华，金石盈气，久服之，能散形入空，与云雾合体。微子修之，得其仙道也。
◎丁淑英
丁淑英者，不知何许人也。有救穷之阴德，度赵阜之急难，上感皇人，授其道要。今为硃陵嫔，数游三清，司命亦令听政也。
◎王法进
王法进者，剑州临津县人也。孩孺之时，自然好道。家近古观，虽无道士居之，其嬉戏未尝轻侮，于尊像见必敛手致敬，若有凛惧焉。十余岁，有女官自剑州，历外邑过其家，父母以其慕道，托女官以保护之，与授《正一延生箓》，名曰法进。而专勤香火，护持斋戒，亦茹柏绝粒，时有感降。是岁三川饥歉，斛斗翔贵，死者十有五六，多采山芋野葛充饥。忽有二青童降于其庭，宣上帝之命曰：以汝宿禀仙骨，归心精诚，不忘于道，今以青童召汝，受事于玉京也。法进即随青童，腾身凌虚，径达太帝之所，命以玉杯霞浆赐之。
饮讫，帝谓之曰：人禀五行之大体、天地之和气，得为人形，复生中土，甚不易也。而天运四时之气，地禀五行之秀，生五谷百果，以养于人。而人不知天地养育之恩，轻弃五谷，厌舍丝麻。使耕农之夫、纺织之妇，身勤而不得饱，力竭而不免寒，徒施其劳，曾不爱惜。斯固神明所责，天地不祐也。近者，地司岳渎日有奏，言人厌贱米麦，不贵衣食之本。我已敕太华之府，收五谷之神，令所种不成，下民饥饿，因示责罚，以惩其心。世愚悠悠，曾未觉悟。旋奉太上所敕，以大道好生，不可因彼恶民，以害众善。虽天地神明，罪之愚民亦不知过之所起，因无忏请首原之路，虚受其苦耳。汝当为无上侍童，入侍天府。今且令汝下于世，告谕下民，使其悔罪，宝爱桑蚕，贵敬农事，惜五谷百果，知大道之养人、厚地之育物，宗奉正道，崇事神明。至于水火之用，不可厌弃，衣食之养，俭已约身。皆能行此明戒，天地爱之，神明护之，风雨顺调，家国安泰，此乃增益汝之阴功也。即命侍女披琅笈珠韫，出《灵宝清斋告谢天地法》一卷付之，传行于世。曰：世人可相率幽山高静之处，置斋悔谢，一年之内，春秋两为，春则祈于年丰，秋则谢于道力。如此则宿罪可除，谷父蚕母之神为置丰衍也。龙虎之年，复当召汝矣。命青童送还其家，已三个月也。
所受之书，即今《灵宝清斋告谢天地之法》是也。其法简易，与《灵宝自然斋》大率相类。但人间行之，立成徵效。苟或几席器物，小有轻慢浊污者，营奉之人，少有不公心者，即飘风骤雨坏其坛筵，迅霆吼雷毁其器用。自是三川粱汉之人，岁皆崇事，虽愚朴之士，狂暴之夫，罔不战栗兢戒，肃恭擎跽，知奉其法焉。或螟蝗旱潦害稼伤农之处，众诚有率勉于修奉之处，炷香告玄，旦夕响应，必臻其祐。与不虔不信之徒，立可较其徵验矣。巴南谓之清斋，蜀土谓之天功斋，盖一揆矣。法进以天宝十一年壬辰岁，云鹤迎之而升天。此乃亦符龙虎之运、神人之言矣。
◎王氏
王氏者，中书舍人谢良弼之妻也，东晋右军逸少之后，会稽人也。良弼进士擢第，为浙东从事而婚焉。既而抱疾沉痼，历年未愈，良弼赴阙，竟不果行，而加绵笃。时吴筠天师游四明、天台、兰亭、禹穴，驻策山阴，王氏之族，谒而求救，为禁水吞符，信宿即愈。王氏感道力救护，乃诣天师，受箓精修，焚香寂念，独处静室，志希晨飞。因绝粒咽气，神和体轻。时有奇香，异云临映居第，仿佛真降，密接灵仙，而人不知也。
忽谓其女曰：吾昔之所疾，将仅十年，赖天师救之，而续已尽之命。悟道既晚，修奉未精，宿考过往，忏之未尽。吾平生以俗态之疾，颇怀妒?自，今犹心闭藏黑，未通于道。当须阴景炼形，洗心易藏，二十年后，方得蝉蜕耳。吾死勿用棺器，可作柏木帐，致尸于野中，时委人检校也。是夕而卒，家人所殡如其言，凡事俭约。置其园林间，偃然如寐，亦无变改。二十年，有盗发殡，弃其形于地。隆冬之月，帐侧忽闻雷震之声，举家惊异，驰行看之。及举其尸，则身轻如空壳，肌肤爪发，无不具备，右胁上有折痕，长尺余，即再收瘗。为南岳夫人尝言，得道者，上品白日升天，形骨俱飞，上补真官；次者蜕如蛇蝉，亦形骨腾举，肉质登天，皆为天仙，不居山岳矣。良弼亦执弟子之礼，躬侍天师，仍与天师立传，详载其事迹矣。
◎花姑
花姑者，女道士黄灵微也。年八十而有少容，貌如婴孺，道行高洁，世人号为花姑。蹀履徐行，奔马不及，不知何许人也。自唐初来往江浙湖岭间，名山灵洞，无所不造。经涉之处，或宿于林野，即有神灵卫之，人或有不正之念，欲凌侮者，立致颠沛。远近畏而敬之，奉事之如神明矣。闻南岳魏夫人，平昔渡江修道，有坛靖在临川郡，临汝水西石井山，有仙坛，遂访求之。岁月且久，榛芜沦翳，时人莫得知之。以则天长寿二年壬辰冬十月，诣洪都西山，谒道士胡超而问焉。超字拔俗，能通神明，即为指南郭六里许，有乌龟原，古有石龟，每犯田苗，被人击，其首折则其处也。姑访之，见龟之左右，坛迹宛然，立处当坛中矣。于其下得尊像、油甕、锥刀、灯盏之类，因葺而兴之。复梦夫人指九曲池于坛南，访而获之，砖砌尚在。
景云中，睿宗皇帝使道士叶善信，将绣像幡花来修法事，仍于坛西建洞灵观，度女道士七人，住持洎明皇，醮祭祈祷不绝。每有风雨，或闻箫管之声。凡是礼谒，必须严洁，不尔，有蛇虎惊吼之异。时有云物如乌，群飞垂带，直下坛上，倏忽西出，如向井山，前后非一而已。花姑肹苾灵通，密有所告曰：井山古迹，汝须崇修。俄闻异香从西来，姑累得嘉兆，躬申葺理，行宿洞口，闻钟磬之音，虽荒梗多时，若有人接导。寓宿林莽，怡然甚安。达明入山，果遇坛殿余址，遂立屋宇，闻步虚仙梵之响，环坛数里。有樵采不精洁者，必有怪异之惊。有野象中箭，来投花姑，姑为拔之，其后每斋前，则衔莲藕以献姑。开元九年辛酉岁，姑欲升化，谓其弟子曰：吾仙程所促，不可久住，吾身化之后，勿钉吾棺，只以绛纱罩覆棺上而已。明日，无疾而终，肌肤香洁，形气温暖，异香满于庭堂之内。弟子依所命，棺不钉，以绛纱覆之而已。忽闻雷震击纱上，有孔大如鸡子，棺中唯有被覆木简，屋上穿处可通人。座中奠瓜，数日生蔓，结实如桃者二焉。每至忌辰即风云郁勃，直入室内。明皇闻而骇之，使复其事，明日，使道士蔡伟，编入《后仙传》。
开元二十八年庚辰三月乙酉，敕道士赍龙璧来醮，忽有白鹿自坛东出，至姑冢间而灭，即花姑葬空棺木简之处。又有五色仙蛾，集于坛上。刺史张景佚，以为圣德所感，立碑颂述。天宝八载已丑，以魏夫人上升之所，度女道士二人，常修香火。大历三年戊申，鲁郡开国公颜真卿为抚州刺史，旧迹荒毁，阙人住持，召仙台观道士谭仙岩、道士黄道进二七人住洞灵观，又以高行女道士黎琼仙七人居仙坛院。颜公述仙坛碑而自书之，以纪其事迹焉。
◎徐仙姑
徐仙姑者，隋朝仆射徐之才女也。不知师奉何人。已数百岁，状貌常如二十四五岁矣。善禁咒之术。独游海内，三江、五岳、天台、四明、罗浮、括苍，名山胜赏，无不週遍。多宿岩麓林窟之中，亦寓止僧院。忽为豪僧数辈，微词巧言，姑辄骂之。群僧激怒，欲以刃制之，词色愈?，姑笑曰：我女子也，而能弃家云水，不避蛟龙虎狼，岂惧汝鼠辈乎！即解衣而卧，遽撤其烛，僧辈喜，以为得志也。明日，姑理策出山，诸僧一夕皆僵立尸坐，若被拘缚，口禁不能言，姑去数里，僧乃如故。来往江表，吴人见之四十余年矣，颜色如旧。其行若飞，所至之处，畏而敬之，若神明矣，无敢以非正之意戏侮者。咸通初，谓赡县白鹤观道士蒉云陶曰：我先君仕历週隋，以方术闻名，阴功及物，今亦得道，故我为福所及，亦延年长生耳。以此详之，即实之才之女也。
◎缑仙姑
缑仙姑者，长沙人也。入道居衡山，年八十余，容色甚少。于岳之下魏夫人仙坛，精修香火十余年，孑然无侣。坛侧多虎狼，常人游者须结侣，执兵器方敢入，仙姑深隐其间，曾无所畏。数年后，有一青鸟，形如鸠鸽，红顶长尾，飞来所居，自语曰：我南岳夫人使也，以姑修道精苦，独栖穷林，命我为伴耳。他日，又言西王母姓缑，乃姑之圣祖也，闻姑修道勤至，将有真官降而授道，但时未至耳，宜勉于修励也。每有人游山，必青鸟豫说其姓字，及其日，一一皆验。又曰：河南缑氏王母修道之处，故乡之山也。
又一日，青鸟飞来曰：今夕有暴客，无害，勿以为怖也。其夕，果十余僧来。魏夫人仙坛，乃是一片巨石，方可丈余，其下宛然浮寄他石之上，或一人以手推之则摇动，人多则屹然而住。是夜群僧持火杖刀，将害仙姑。入其室，姑在床上，而僧不见，既出门，即推坏仙坛，轰然有声，山震谷裂，谓已颠坠矣，而终不能动，僧相率奔去。及明，有至远村者，分散九僧，为虎噬杀。一僧推坛之时，不同其恶，免为虎害。夫人仙坛俨然无损，姑亦无恙。岁余，青鸟语姑迁居仙所，因徙居湖南，鸟亦随之，而他人未尝会其语。相国文昭郑公畋，自承旨学士左迁梧州牧，师事于姑，姑谓文昭公曰：此后四海多难，人间不可久居，吾将卜隐九疑矣，一旦遂去。
◎广陵茶姥
广陵茶姥者，不知姓氏乡里。常如七十岁人，而轻健有力，耳聪目明，头发鬒黑。晋元南渡之后，耆旧相传见之，百余年颜状不改。每持一器茗往市鬻之，市人争买，自旦至暮，所卖极多，而器中茶常如新熟，而未尝减少，人多异之。州吏以冒法系之于狱，姥乃持所卖茗器，自牖中飞去。
