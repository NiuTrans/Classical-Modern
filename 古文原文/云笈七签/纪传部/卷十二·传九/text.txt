○洞仙传
◎于吉
于吉者，琅琊人也。其父祖世有道术，不杀生命，吉精苦有逾于昔人。常游于曲阳流水上，得神书百馀卷，皆赤界、白素、青首、硃目，号曰《太平青箓书》。孙策平江东，进袭会稽，见士民皆呼吉为于郎，事之如神。策招吉为客在军中。将士多疫病，请吉，水歕漱辄差。策将兵数万人，欲迎献帝，讨曹公，使吉占风色，每有神验。将士咸崇仰吉，且先拜吉，后朝策。策见将士多在吉所，因怒曰：吾不如于君耶！乃收吉，责数吉曰：天久旱，水道不通，君不同人忧，安坐船中作鬼态，束吾将士，败吾部曲，今当相除。即缚吉，暴使请雨。若能感天，今日中大雨者，当相原，不尔加诛。俄而云兴雨沴，至中漂没。将士共贺吉，策遂杀之。将士涕泣收葬。明旦，往视失尸，策大怆恨，从此常见吉在其前后。策寻为许贡伏客所伤，照镜，见吉在镜中，因掊镜大叫，胸创裂而死。世中犹有事于君道者。
◎昌季
昌季者，不知何许人也。入山担柴，崖崩堕山下，尚有微气。妇来见之，涕泣哀恸，仙人尹伊闻之，怆然谓妇曰：吾是仙人，能治汝婿。即以角煎赐之，并付其方，药尽未差，可随合作也。能长服之，令人神仙。妇以药治季，即愈。季合药服之千日，忽然飞升。妇流涕追之，顾谓妇曰：道与世殊，卿善自爱敬。妇慨然，复合药服之三年，便复飞去，至蓬莱山见季，季曰：知卿当来尔。
◎王子乔
王子乔者，河东人也。汉明帝时为尚书郎，出为叶县令。汉法：畿内长吏，节朔还朝。每见子乔先生至，不见有车马迹，而怪之。明帝密使星官占候，辄见双凫从东南飞来，乃罗，得一只履，时人异之。
◎杜契
杜契，字广平，京兆人也。建安初，渡江依孙策，后孙权用为立信校尉。黄武二年，起学道，师介琰，受黄白术，久久能隐形遁迹。后居茅山之东，时与弟子采伐，货易山场市里，而人不能知之。数入洞中得仙。
◎范幼冲
范幼冲者，辽西人也。受《太素胎化易形之道》，常旦旦存青白赤三炁各如綖，从东方日下，直入口中，挹之九十过，自饱便止，行之。十年得道，其法约、其事验，太素秘道也。
◎青谷先生
青谷先生者，不知何许人也。常修行九息服气之道。后合炉火大丹，服之得道。一旦天降刘文饶于寝室，授其杖解法，得入太华山。文饶名宽，弘农人也，仕后汉，位至司徒、太尉，视民如赤子，怒不形颜，口无疾言，好行阴德，拯寒困，万民悦，而附之如父母焉。
◎夏馥
夏馥者，不知何许人也。少好道，常服术和云母。后入吴山，遇赤须先生，传之要法。又遇桐柏真人，授之黄水云浆法，行之得道。馥少时被公府辟，书致于桑树乃去，当时咸服其高迈。
◎刘讽
刘讽，字伟惠，颍川人也。师季主，服日月精华，得道。后归乡里，托形杖履而去。
◎展上公
展上公者，不知何许人也。学道于伏龙地，乃植李，弥满所住之山。上公得道，今为九宫右保司，其常白诸仙人云：昔在华阳下，食白李美，忆之未久，忽已三千岁矣！郭四朝后来住其处，又种五果。上公云：此地善，可种柰。所谓福乡之柰，可以除灾疠。
◎週太宾姜叔茂附
週太宾、巴陵侯姜叔茂者，并不知何许人也。学道在句曲山，种五果、五菜，货之以市丹砂。今姜巴地多韭薤，即其种耶！二人并得仙，叔茂曾作书与太极官僚云：昔学道于鬼谷，得道于少室，养翮于华阳，待举于逸域。时乘飙车，宴于句曲。太宾善鼓琴，昔挥独弦乃弹，而八音和。以教麋长生、孙广田，即登也。二人后皆得道尔。
◎郭四朝
郭四朝者，燕人也。秦时得道。来句曲山南所住处，作塘遏涧水，令深基庶垣墙，今犹有可识处。四朝乘小船游戏其中，每扣船而歌。
其一曰：清池带云岫，长林郁青葱。玄鸟翔幽野，悟言出从容。鼓楫扬神波，稽首乘晨风。未获解脱期，逍遥丘林中。
其二曰：浪神九陔外，研道遂全真。戢此灵凤羽，藏我华龙鳞。高举方寸物，万吹皆垢尘。顾哀朝生辈，孰尽汝车轮。
其三曰：游空落飞飙，虚步无形方。圆景焕明霞，九凤唱朝阳。挥翮扇天津，罝蔼庆云翔。遂造太微户，挹此金梨浆。逍遥玄陔表，不存亦不亡。
其四曰：驾欻舞神霄，披霞带九日。高皇齐龙轮，遂造九华室。神虎洞琼林，香风合成一。开阖幽冥户，灵变玄迹灭。
◎张玄宾
张玄宾者，定襄人也。曾举茂才。始师西河蓟公，受服术、行洞房白元之事。后遇樊子明于少室山，授以遁变隐景之道。昔在天柱山，今来华阳内，为理禁伯，主诸水雨官。玄宾善谈空无：无者大有之宅，小有所以生焉。积小有以养小无，见大有以本大无。有有亦无焉，无无亦有焉。所以我目都不见物，物亦不见无。寄有以成无，寄无以得无。于是无则无宅也，太空亦宅无矣。我未生时，天下皆无无也。桐柏诸灵仙，亦不能折之。自云：曾于蓬莱遇宋晨生，论无，粗得其意也。
◎赵威伯
赵威伯者，东郡人也。少好道，受业于邯郸张先生。挹日月之景，服九云明镜之华得道。来入华阳内，为保命丞。《河图》云：吴楚多有得见太平者。常语人云：此论不虚，此验不久。其所存明镜，非世间常法。又善啸，声若冲风之击长林、众鸟之群鸣，须臾归云四集，零雨其濛。
◎乐长治
乐长治者，不知何许人也，仕汉桓帝，至中书侍郎。后师中岳李先生，受步七元法，修之得道。
◎杜昺
杜昺，字叔恭，吴国钱塘人也。年七八岁，与时辈北郭戏，有父老召昺曰：此童子有不凡之相，惜吾已老，不及见之。昺早孤，事后母至孝，有闻乡郡，三礼命仕，不就。叹曰：方当人鬼淆乱，非正一之炁，无以镇之。于是师馀杭陈文子，受治为正一弟子。救治有效，百姓咸附焉。后夜中有神人降云：我张镇南也。汝应传吾道法，故来相授诸秘要方，阳平治。昺每入静烧香，能见百姓三五世祸福，说之了然。章书符水，应手即验。远近道俗，归化如云。十年之内操米户数万。
晋太傅谢安，时为吴兴太守，见黄白光，以问昺，昺曰：君先世有阴德于物，庆流后嗣，君当位极人臣。尚书令陆纳，世世临终而并患侵淫疮，纳时年始出三十，忽得此疮。昺为奏章，云：令君大戹得过。授纳灵飞散方，纳服之，云：年可至七十。大司马桓温北伐，问以捷不？昺云：公明年三月专征，当挫其锋。温至坊头，石门不开，水涸粮尽，为鲜卑所摄。谓弟子桃叶云：恨不从杜先生言，遂至此败。符坚未至寿春，车骑将军谢玄领兵伐坚，问以胜负。昺云：我不可往，往必无功；彼不可来，来必覆败，是将军效命之秋也。坚果散败。卢竦自称先生，常从弟子三百馀人。昺以白桓温，竦协东治老木之精，衒惑百姓，比当逼突宫阙，然后乃死耳。咸安中，竦夜半从男女数百人直入宫，称海西复位，一时间官军诛剿，温方叹伏。
后桓冲欲引昺息该为从事，昺辞曰：吾兒孙并短命，不欲令进仕，至曾玄孙，方得吾福耳。昺曰：吾去世后，当以假吾法以破大道者，亦是小驱除也。与黄巾相似。少时消灭。素书此言，函封付妻冯氏：若有灾异，可开示子侄。劝修德自守。隆安中，?郎玡孙泰以妖惑陷咎，及祸延者众。昺忽弥日聚集，纵乐无度。敕书吏崇桃生市凶具，令家作衣衾，云：吾至三月二十六日中当行。体寻小恶，至期，于寝不觉，尸柔气洁，诸道民弟子为之立碑，谥曰明师矣。
◎扈谦
扈谦者，魏郡人也。性纵诞，不耻恶衣食，好饮酒，不择精粗。常吟曰：风从牖中入，酒在杯中摇，手握四十九，灵光在上照。巍峨帟蓍下，独向冥理笑。又曰：进不登龙门，退不求名位，无以消天日，常作巍峨醉。精于《易》占，常在建康后巷许新妇店前筮，一卦一百钱，日限钱五百止。次卦千钱不为也。谦母住尚方门外路西，有养女三四人，自料理。谦日日送钱三百供养母，馀钱二百，谦以饮酒，乞与贫寒。晋海西旦出，见赤蛇盘于御床，俄尔失蛇。诏谦筮卦，《易林》曰：晋室有盘石之固，陛下有出宫之象。海西曰：可消伏不？谦曰：后年应有大将北征失利，以三万人逆之于寿春北，此灾可消。明年秋，桓温北讨败绩，咎豫州刺史袁真不为后援，诛真。还镇石头，发海西，立简文。温妾产息玄至艰难，谦筮曰：公第西北六间马敞坏竟，便产是男兒，声炁雄烈，当震动四海。温赐谦钱三十万，谦云：谦用筮钱，常患不尽，且家无容钱处，请还公库。温不听，许氏以空槛借谦贮钱，俄而夫人复送钱三十万。谦从得温钱后，日筮三卦以供养母，以温钱饮酒，求能酣客，不问识与不识，群聚极饮，于是远近嗜饮客随谦者众。许氏常以贤人礼待谦，不计求酒之多少。谦后断，不复诣许氏。寻觅经年，忽于谯沟遇谦，曰：家中欲得槛用，先令随还家，取先所寄钱。谦笑曰：三年饮酒数千斗，唯四十者才足相补，正馀一百半许有耳，夫人不复足雇矣。吾以瓜刻壁记之，写算便知也。许氏试依自言算，不差一文。谦后母夜亡，谦旦还，云因缘尽矣而去，不知所之。数日，许氏家人于落星路边，见谦卧地，始谓其醉，捉手牵引，唯空衣，无尸也。
◎硃库
硃库者，不知何许人也。久服石春辟谷符水，不饥不渴，强丁不老。库忽云：应得仙，克日发，与亲旧别云：当有迎者，单衣白韐。须臾，有两黄鹤下中庭，库便度世，中庭仍有三黄鹤，相随飞向东郭外，成三黄衣道士，携手东行，因乡人附书与家，家人看尸，唯有空壳者。
◎姜伯真
姜伯真者，不知何许人也。少好道，在猛山采药，忽值仙人，使伯真平立日中，背后观之，其心不正。仙人曰：劝学之至，而不知心不正，为失。因教之服石脑。石脑色斑柔软，形如小石，处所皆有。久服身热而不渴。后遂得仙。繁阳子服之，亦得道。
