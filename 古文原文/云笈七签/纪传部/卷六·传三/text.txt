◎清灵真人裴君传──弟子邓云子撰
清灵真人裴君，字玄仁，右扶风夏阳人也，以汉孝文帝二年，君始生焉。为人清明，颜仪整素，善于言笑，目有精光，垂臂下膝，声气高彻，呼如钟鸣。家奉佛道，年十余岁，昼夜不寐，精思读经。尝于四月八日，与冯翊赵康子、上党皓季成共载诣佛图。时天阴雨，忽有贱人著故布单衣，巾黄巾，诣君车后索载，君礼而问之，不答，君下车以载之。康子、季成并大怒，呵问：何等人而上吾车乎？君乃陈谕，遂听俱载。君自徒行在后，颜无变色，寄载人自若，亦不以为惭也。将至佛图，乃曰：吾家近在此。乃下车，奄然失之。佛图中道人支子元者，亦颇知道，宿旧人传之，云已年一百七十岁。见君而叹曰：吾从少至老，见人多矣！而未尝见如子者。乃延君入曲室之中、幽静之房，大设丰馔。饮食既毕，将君更移隐处，呼之共坐，乃谓曰：吾善相人，莫如尔者。子目中珠子，正似北斗瑶光星，自背已下象如河魁。既有贵爵，又当神仙，天下志愿，子宝享焉。然津梁未启，七气未淳，不见妙事，亦无缘而成也。因以所修秘术密以告君，道人曰：此长生内术，世莫得知。吾昔游焦山，及鳖祖之阿，遇仙人蒋先生者，乃赤将子舆也，以《神诀》五首授吾。奉而行之，于今一百七年矣，气力轻壮，不觉衰老。但行之不动，多失真志，不能去世，故虽延年，不得神仙也。犹是行之多违，精思不至之罪也。今以教子，子秘而慎传之。
第一思存五星，以体象五灵。存之法：常于密室，以夜半后生气之时，服挹五方之气。于寝床上平坐，向月建所在，先叩齿九通，咽液三十过。毕，存想五星，使北方辰星在头上，东方岁星在左，西方太白星在右，南方荧惑星在膝中间，中央镇星在心中。久久行之，出入远行，常思不忘，无所不却，万祸所不能干也。后当奄见五老人，则是五星精神也。若见者，当问以飞仙之道。五神共扶人身形，白日升天。
第二初以甲子上旬，直开除之日为始，以生气之时，夜半之后，勿以大醉大饱，身体不精，皆生疾病也。当精思远念，于是男女可行长生之道。其法要秘，非贤勿传，使男女并取生气，含养精血，此非外法，专采阴益阳也。若行之如法，则气液云行，精醴凝和，不期老少之皆返童矣。凡入靖先须忘形忘物，然后叩齿七通而咒曰：
白元金精，五华敷生，中央黄老君，和魂摄精，皇上太精，凝液骨灵，无上太真，六气内缠，上精玄老，还神补脑，使我合会，炼胎守宝。祝毕，男子守肾，固精炼炁，从夹脊溯上泥丸，号曰还元。女子守心，养神炼火，不动，以两乳气下肾，夹脊上行，亦到泥丸，号曰化真。养之丹扃，百日通灵。若久久行之，自然成真，长生住世、不死之道也。
第三用《五行紫文》，以除三尸。常用朔望之日，日中时，临目南向。临目者，当闭而不闭也。心存两目，中出青气，心中出赤气，脐中出黄气。于是三气相绕，合为一气，以贯一身。须臾，内外洞彻，如火光之状，良久，乃叩齿十四通，咽液十四过毕。此炼形之道，除尸虫之法也。久而行之，体有五香之气，目明耳聪，长生不死。
第四名曰《阴德致神仙之道》。其文曰常以甲子日沐浴竟，甲子上旬日，当烧香于所止床之左右，久久行之，天仙玉女下降也又一法：当养白犬白鸡，犬名曰白灵，鸡名曰白精。诸八节日及行入五岳，乃登名山，诸有神仙之所在处，密放鸡犬于其间，去勿回顾。天真仙官，当与子芝英灵草矣。又一法：作素奏使长一尺二寸，丹书其文曰： 某郡县乡里某，欲得长生，登仙度世，飞行上清。真人至神，五岳群灵，三官九府，乞除罪名。 书奏毕，以青丝系金环一双，合以缠奏，再拜，北向置奏石上，因以火烧成灰，乃藏环于密石间而去，勿反顾。无环，可用条脱一双以代环，古人名为纵容珠子也。慎与多口嫉妒之人道之，非但无益，乃更致祸。如此十过，天上五帝三官九府，更相属敕除人罪过，著名生录，刊定仙籍。入山求芝草灵药，所欲皆得，山神玉女，自来营卫，狼虎百害，不敢犯近，神灵祐助，常欲使人得道，开人心意，恶鬼老魅，不敢试人。行此道易成而无患。若道士不知此术，入山必多不利，数为鬼物所试；在人间则多轗轲疾病，财物不昌，所愿不从。若能行此道，长生神仙。
第五太极真人常以立春之日，日中时，会诸仙人于太极宫，刻玉简记仙名。常以其夕夜半时，正北向仰视北极，再拜顿首，陈乞己罪多少之数，求解释之意，毕，复再拜乃止。至春分之日，日中时，昆仑瑶台太素真人会诸仙官，校定真经。至立夏之日，日中时，上清五帝会诸仙人于紫微宫，见四真人，论求道者之功过。至夏至之日，日中时，天上三官会于司命河侯，校定万民罪福，增年减算。至立秋之日，日中时，五岳诸真人诣中央黄老君于黄房云庭山，会仙官于日中，定天下神图灵药。至秋分之日，日中时，上皇大帝乃登玉清灵阙太微之观，会太上三老君，北极诸真公、八海大神、五岳尊灵、仙官万万共集，议定天下万兆之罪福、学道之勤懈，一一条列，副之司命。至立冬之日，日中时，阳台真人会诸仙官玉女，定新得道始入仙录之人。至冬至之日，日中时，天真众仙诸方诸东华大宫，见东海青童君，刻定众仙籍金书内字。常以八节日夜半日中，谢七世祖父母及身中罪过，罪过自除也。久行之，神仙不死。夫秋分日者，太上神真观试万仙，自非真正者，不可轻用其日谢罪也。真人仙官以八节日日中时，共会集三日乃解，欲修道者，当先斋戒，勿失之也。又一法：每至八节日，常当行入五岳，若神仙真人所栖名山之处也，每于深僻隐岩之中，密烧香乞愿，祝曰：玄上九灵，太真高神，使某长生，所欲从心，百福如愿，寿如灵山，谨以节日，登岩请生。毕，因散香于左右，勿顾而返。常能行此，必长生神仙，所欲如心，玉女诣房，众灵卫身也。若或有栖遁冥契而不获登山者，寄心启愿，精意向真，亦与身诣名山者无异。每事决在心诚密暢，求真坚正，乃获之也。此赤将子舆五首隐诀内道要事毕矣。
君乃再拜而奉要言还归，精思行之，常处隐室，不棣名好。乃服食茯苓，饵卉醴华腴。积十一年，夜视有光，常能不息，从旦至中。年二十三，本郡所命为功曹，君不应命。寻又州辟主簿，转别驾，举秀才，诣长安拜博士高第，转尚书，选曹郎、御史中丞、散骑常侍、侍中。出为北军中候，以伐匈奴有功，封濉阳侯，后迁冀州刺史。别驾刘安之，时年四十五，初迎君为主簿，后转别驾，亦知仙道。饮食黄精，积二十余年，身轻，面有华光，数与君俱斋静室中。以正月上旬，君沐浴斋于静室，至三月，奄有仙人，乘白鹿，从玉童玉女各七人，从天中来下在庭中，他人莫之见。君拜顿首，乞请一言，仙人曰：我南岳真人赤松子也，闻子好道，故来相过，君何所修行乎？君长跪自陈所奉行凡百二十事。松子曰：勤存五灵，别当授子真道。奄然而去。君于是乃求解去官，自称笃疾，欲诣太上请命，遂弃官委家，逃游名山，寻此微妙，别驾刘安之从焉。
君时年四十五，帝累征召，一不应命。逼之不已，君乃北游到阳浴山，以避人间之网罗也。遂入石室北洞中，学道精思，无所不至，安之不能久处山中，时复出于人间。君于后将云子去，乃登太华山，入西洞玄石室里，积二十二年，奄见五老人皆巾来诣，君再拜顿首，乞请神诀，乃出神芝见赐。一老人巾青巾，著青衣，柱青杖，带通光阳霞之符，乃东方岁星之大神也，以青华之芝见赐，出青书一卷，是《紫微始青道经》也。又一老人巾苍巾，著苍衣，柱苍杖，带郁真箫凤之符，乃北方辰星之大神也，以苍华之芝见赐，出《苍元上箓北斗真经中命四旋经》四卷见授。又一老人巾白巾，著白衣，柱白杖，带皓灵扶希之符，乃西方太白星之大神也，以白华之芝见赐，出《太素玉箓宝玄真经》三卷见授。又一老人巾赤巾，著赤衣，柱赤杖，带四明硃碧之符，乃南方荧惑星之大神也，以丹华之芝见赐，出《龙胎太和丹经》二卷见授。又一老人巾黄巾，著黄衣，柱黄杖，带中元八维玉门之符，乃中央镇星之大神也，以黄华之芝见赐，出《四气上枢太元黄书》八卷见授。乃五星之精，天之大神也。
君再拜，服此神芝，读神经。十旬之间，视见万里之外，能日步千里，能隐能彰，役使鬼神，乃游行天下。东到青丘，遇谷希子青帝君，授以青精日水饮食青芝。还到太山，遇司命君，授以《上皇金录》。乃西到流沙滨白水岸，遇太素真人，乘龙云轩，建紫晨巾，以紫羽为盖，仗七色之节，侍从神童玉女各二百许人，在白水沙洲空山之上，方游观金城，鸣玉钟，舞华幢，望在空山之上，往而不至。君乃身投长渊，浮白水，冒洪波，越沙岸，嶮巇沈溺，遂登空山，见而拜焉，顿头稽颡，乞请真诀。太素真人笑曰：危乎济哉！子今日始当得之矣。因口教《服二景飞华上奔日月之法》，又授《太上隐书》。告君曰：此足以为真矣。遂留空山上，修二景引日法，诵《隐书》。
积十一年，太素真人曰：子道已成矣。因以景云龙舆见载，羽盖华宝之仪，诣太素宫，见上清三元君。君当尔之时，亦不知在何处也。三元君治太素宫，诸仙童玉女侍者有千余人，以黄金为屋，青玉为床。君既诣金阙，再拜稽首。三元君以玉玺金真见赐，玉女二十四人，玉童三十二人见侍。乃乘飞云中辇，复北游诣太极宫，见太极四真人。四真人见授神虎符、流金火铃。乃诣太微宫，受书为清灵真人，治青灵宫。佩三华宝衣，乘飞龙景舆，仗青旂、玉钺七色之节，游行上清九宫。
西玄者，葛衍山之别名。葛衍有三山相连，西为西玄，东为郁绝根山，中央名葛衍山。三山有三府，名曰三宫，西玄山为清灵宫，葛衍山为紫阳宫，郁绝根山为极真宫。三山缠固万三千里，高二千七百里，下有洞庭，潜行地中，通玄洲昆仑府也。西玄山下有洞台，方圆千里，金城九重，有玉堂兰室，东西宫殿，中有四百二十真人处焉。其树则绛碧，草则芝英，其鸟兽则麒麟凤凰。距昆仑七万里，其间有高晖山，上有洞，光如日，葛衍、西玄、郁绝根三山也。
道人支子元受蒋先生入室精思、存五灵之神光、服气之法，常以夜半之时，静室独处，平坐向东，暝目阴咒曰：
苍无皓灵，少阳先生，九气还肝，使我魂宁，上帝玉箓，名上太清。毕，因闭气九息，咽液九过，叩齿九通。次南向，暝目，阴咒曰：
赤庭绛云，上有高真，三气归心，是我丹元，太微绿字，书名神仙。毕，因闭气三息，咽液三过，叩齿三通。次西向暝目，阴咒曰：
素元洞虚，天真神庐，七气守肺，与神同居，白玉金字，九帝之书，使我飞仙，死名已除。毕，因闭气七息，咽液七过，叩齿七通。次向生年之本命处，暝目阴咒曰：
黄元中帝，本命之神，一气侍脾，使我得真，老君玄箓，书名神仙，长生久视，与命永存。毕，因闭气一息，咽液一过，叩齿一通。次北向暝目，阴咒曰：
玄元北极，太上之机。五气卫肾，龟玉参差，神名玉札，年同二仪，役使六甲，以致八威。毕，因闭气五息，咽液五过，叩齿五通。尔乃存五方之气都毕，又咽液九过，北向再拜，阴咒曰：
谨白太上太极四真君，请存五方五灵神，使某相见得语言。毕乃精思。此一法存五灵先服气阴祝之道，与出中庭存法等耳。此法乃迳要不烦，又于静思易也。裴君后重更授传如此。于静室祝时，亦先存五灵在体中使备，然后服气尔。庭中之法，所修烦多难行，又于致神之验不胜于静室之速也。后出要言秘之勿传，庭中之法，以劝于始学，使不懈怠尔。笃而言之，室中为要法。
支子元受蒋先生第五首之诀，以八节之日，存思陈己立身已来罪过多少之数，输诚自状已上，希天皇诸真开写之祐，剋身归善，以求长生神仙者也。盖秋分之节者，气处清灵太和之正日也。众真诸仙，是其日皆听讼焉。又地上刺奸吏部境域诸仙官，并纠奏所在道士之功过，及万民有罪应死生者也。《仙忌真记》曰：子欲升天慎秋分，罪无大小皆上闻。以罪求仙仙甚难，是故学道为心寒。此是硃火丹陵仲阳先生之要言矣。
秋分气调日和，中顺天地者也。夫火炎之气，摧于凋落之势；玄水包津，胎于金生之府。乃太阳光转少阳，藏养天地，于是所以定刚柔之际，合二象之序，焕成流明，乃别阴阳三元，实八节之标日，求道之要梯矣。每至其日日中之时，上皇太帝君玉尊陛下，乃登广寒上清灵宅、太空之阙、丹城紫台、长锦玉楼，群真集于太微之观，上关九天之真皇，中要太上三老君、北极诸真及八海大神，下命五岳名山诸得道者，尊灵万万，并会于阳寥之殿，共集议定天下万民之罪福，记学道求仙者之勤疏，议犯过日月修行善恶刑罚之科、生死之状。各随其所属部境，根源条例，副之司命，书之皇录。罪福纤芥，刻于丹城之籍，伏匿之犯恶、阴德之细切者，无不一二缕而知之者也。
其夕夜半，当出中庭，北向脱巾，再拜长跪，上启太上北极天帝太帝君，因密自陈己立身已来犯罪多少之状，乞得赦贳、从今自后改往修来之言，言之必使信，誓于丹心，盟于天地，不敢复犯恶之行也。其中言在意陈之也。毕云愿太上皇帝削其罪名，移书三官，使神仙之录某厕玉札，长生久视，通真达灵。毕，又叩齿四下，再拜而还静室，深自刻责，并存念三元中神，令上启太上。如此者三，名上仙籍，罪咎除灭也。三元、泥丸、绛宫、丹田三神也。存令三元三神，上启天尊，求恩赦助。已自陈令，必上闻也。三启秋分，生籍乃定，死名乃除。此一法出《经命青图》，是长生秘法矣。俗人虽存道，未离人间，甚多罪咎，犯之者非一，恐未便可施用秋分首过之法也。入山林中，远去人事，萧然独处，不犯万物者，乃可为之。既有反善之词，誓有改行之言，言已闻于高上之听，慎不可复使犯恶远生之事也。重犯罪十过，天地弗救，身死为验，非可复改补者矣。以此求道，无所复索也。养生者有如水火之交尔，得其益则白日升天，犯戒律则身没三泉也。
又此日独重于七节，赵伯玄所谓生死门户者也。《三九素语》曰：秋判之日，尊卑尽会，生死之日也。古人以秋分之日为秋判之日也。所以尔者，秋分之日，乃会九天八地众真人神、上皇至尊，三日三夕，共定万民之命，所聚议者咸多，而神尊并集故也。诸八节日，会天地诸真官，先后及节，凡三日三夕，而各还所司。此是支公之口诀，又别此一事，不离七节之条例也。《候夜神童金根经》曰：八节之日，求仙极会，天命众真，皆当集对。未节一日，万灵诣阙，节日日中，尊毕入谒。节后一日，罪福分别，三日三夕，天事乃毕。子其慎罪，务为功德，名可上真，列编太极。吾不试言，知者深密，急宜谢过，秘而慎泄。此亦支公所告，出以传示裴君。
太素真人教裴君二事。为真人之法，曰：旦视日初出之时，临目闭气十息，因又咽日光十过，当存令日光霞，使入口中，即而吞之。毕仍存青帝君，从日光中，来在我之左；次存赤帝君，从日光中来，在我之右；次存白帝君，从日光中来，在我之背；次存黑帝君，从日光中来，在我之左手上；次存黄帝君，从日光中来，在我之右手上。五帝都来，乃又存阳燧绛云之车，驾九龙，从日光中来，到我之前，仍与五君共载而奔日也。
裴君止于空山之上，修行精思。一年之中，仿佛形象。二年之中，五帝俱乘日形见在左右。三年之中，终日而言语笑乐。五年之中，五帝日君遂与裴君骖乘飞龙之车，东到日窟之天、东蒙长丘、大桑之宫、八极之城，登明真之台，坐希琳之殿。授裴君以《挥神》之章，《九有》之符。食青精日?台，饮云碧玄腴。于是与五帝日君日日而游，此所谓奔日之道也。日中亦有五帝，一曰日君。《太上隐书》中篇曰：子欲为真，当存日君，驾龙骖凤，乘天景云，东游希琳，遂入帝门。精思仍得，要道不烦，名上清灵，列位真官，乃执《郁仪文》。
第二事为真人之法：日夕视月，临目闭气九息，因又咽月光九过。当存月光，使入口中，即而吞之。毕仍存青帝夫人，从月光中来，在我之左；次又存赤帝夫人，从月光中来，在我之右；次又存白帝夫人，从月光中来，在我之背，次又存黑帝夫人，从月光中来，在我左手上；次又存黄帝夫人，从月光中来，在我右手上。五帝夫人都来，乃又存流铃飞云之车，驾十龙，从月光中来，到我之前，仍存五夫人共载而奔月也。
裴君止于空山之上，修行精思。一年之中，仿佛姿容。二年之中，五夫人遂俱乘月形见在君左右。三年之中，并共笑乐言语。五年之中，五帝月夫人遂与君共乘飞龙之车，西到六岭之门、八络之丘、协晨之宫、八景之城，登七灵之台，坐太和之殿。授裴君《流星夜光》之章、《十明》之符。食黄琬紫津之禋，饮月华云膏。于是与五夫人夕夕共游，此所谓奔月之道矣。月中亦有五帝夫人，《外经》云：日君月夫人者，是少有仿佛也。《太上隐书》中篇曰：子欲升天，当存月夫人，驾十飞龙，乘我流铃。西到六岭，遂入帝堂，精思乃见，上朝天皇，乃执《结璘章》。
裴君白日精思对日，存日中五帝君；夜则精思对月，存月中五夫人。五年之中，日月精神并到，共乘飞龙，上游太玄。始学则五灵形见，授书赐芝。终成则日月五帝君五夫人，骖辔清虚，乘云太丹，朝谒三元，稽首金阙，乃获玉玺金真，威制群神，役使玉女玉童。北朝四真人，受书为真。佩神虎之符，以制严六天，授流金之铃，以命召众精；仗青旄之节，以週流九宫。皆由精思微妙，幽感天心，是以灵降扶身，上升帝庭尔。道士行之者则是耳，不必以已仙人也。若处密室，及日月不见时，但心中存而思之可也，不待见日月。要见视之为至佳。惟精思心尽，无所不通，此言要也。
临目者，令目当闭而不闭之间也，少令得见日月之光景。密而行之，勿令人知。虽杂人同室而止，有密其思者，比肩仍自不觉。每事尽当尔，不但此一条而已。求生养命在于心，三丹田三寸之间耳。是以龙变蝉蜕，皆以一致而成也。《八素经》曰：仙者心学，心诚则成仙；道者内求，内密则道来；荣者外求，口发则贵至；财者动心，心寂则富集。诸寂动异用，而所攻者一，守之在役用之机也。
太素真人曰：为真不知道者，亦复多耳。要于乘光扬景，腾云升虚，并日月之精，游九天之表，餐霞饮玄，呼吸太和，乃不可不为此奇道，此道亦易成而速得也。众真有不知此道者，见吾乘云而携日月五帝五夫人，莫不敬亲而求请问之也，吾亦复未示之也。《内视中方》曰：子欲步空常，当存日月；子欲登清泠，当存五星。密室密行，不出宇庭，此之谓也。
夫守道者，及学道求仙者，修行至精，皆可为之。为之既得，便成升天仙人也。此道不必真人，而当独行之也。子有真骨真性而密行之，必能舍章守慎，不妄传泄，故以相教耳。《黄老秘言》曰：子得《郁仪》《结璘》，乃成上清之真。子得《大洞真经》，乃能飞行上清。无此三文，不得见三元君，要道尽此，仙子加勤。中仙都无知此道者，此道相传惟口诀耳。能知此道，不问贤愚，皆乘云升天，役使鬼神。群仙立盟为约，不得妄宣，泄则灭门。口诀者，《黄老秘言》是也。
裴君受命，留在空山之上，精思存修二事。五年之中，得见日月之精五帝夫人。读《隐书》及《九有》、《十明》之符，积十一年，太素真人来告曰：子成真矣。因锡以龙车，给以羽盖，并日月之游精，参五帝之同乘。诣太素宫，见上清三元君，受玉玺金真，给玉女二十四人，玉童三十二人，北游诣太极宫及太微宫，位为清灵真人。
太素真人曰：子存日精五帝君，口含《太上郁仪文》，须此道成，乃见日中君，无此徒劳自烦冤。太素真人曰： 子存月精五帝月夫人，口含《太上结璘章》，须此道成，乃见月中夫人，无此徒劳自悼伤。右二条太素真人受太帝君诀言。《太上隐书》云：存时执之。帝君云：含之。太素真人教裴君：存时含一文，执一文，并行之。
《太上隐书》曰：欲行此道，不必愚贤，但地上无此文耳。真官玄法，启誓乃传。金丹之信，道乃备焉。青帛之盟，道乃可宣。有得而行，位为真人。乃乘步景云晏，羽旂琼轮，游行九天，上诣太极宫，谒高皇上元君。裴君乃先密受《太上郁仪文》、《太上结璘章》二书，然后斋戒，而得存日月之精尔。有仙名骨录者，乃得见此二书。见之者仙，为之者真。《郁仪》、《结璘经》及《大洞真经》，乃太极四真人之所秘，上清天皇之所珍贵也。西玄山下洞台中有此书，刻以玉简，书以金字。及王屋清虚洞中，亦见有《郁仪》《结璘》之篇目尔，而不尽备具，惟大玄宫高上台，及蓬莱府北室，金柱玉壁，刻文并备具也。精心存念，昼夜为之，十一年而成尔。与修洞经者大都等尔。
夫此二文，是《洞经》之祖宗，《素灵经》之园囿尔。凡诸下仙，莫有闻《郁仪》之篇目、《结璘》之密旨者。得其道皆速成，而无试也。又致神之验，是为迳疾，得其要道者，但速于《大洞》之秘妙尔。非有仙名者，皆不得闻此书。闻见此书，而敢妄以语一人者，即灭侍真官玉女玉童各十人，自然使天火灾而失之。语二人已上，不可得以学仙也。按泄《洞经》之科条，即已有轻重之异，减损侍真，便十倍于《大洞》。地上骨录有相之道人而有此书者，皆为师主。男称监灵大夫，女称执明大夫，男称左，女称右。《素奏丹符》曰：大哉《郁仪》，妙行《结璘》，非上真不见，非上仙不闻。以致日月五精之神，乘龙步空，足蹑景云，遂与五帝，上入天门。有之闻之，慎忽妄言。去世可出，誓金乃传。要付弟子，有心之者。勿道篇目，玉童上言。泄则被考，身终不仙。玉童玉女，去而不还，书文必失，获刑三官。子其慎之，言为罪先。
峨嵋山北洞中石室户枢刻石书字曰：《郁仪》引日精，《结璘》致月神，得道为上宫，位称大夫真。凡二十字，下仙读此，不解其意，仙人自有不见其篇目者，多矣。其金液九丹，盖小术也，皆不得飞行上清。《大洞真经》有泄之者，按玄中科，即减一纪，玉童玉女，各减一人。三泄之身死，不得复成仙人。太上《郁仪文》、《结璘章》有泄之者，减玉童玉女各十人，天火烧屋，书从火中失，而还上天也。再泄身刑，死不复生，学道终不成仙也。泄言妄说篇目，并受考于三官。师有当因缘去世之日，或归反阴涂，绝迹藏变之时，要当有所授，若无其人，乃自随身。受之者皆青金丹缕之&lt;贝危&gt;，为誓天地，不泄宣之，盟约乃得出之，师随事上闻，而有奏署日月也。不从科条，皆为妄泄。
《大洞真经》乃中央黄老君之宝书，非至真上士有玉名之者，莫见篇章条目也，真仙亦有不闻此书者矣。初限令一百年乃得一出传，可成而不得妄说篇目。太上《郁仪》、》《结璘》文章，以致于日月之精神，上奔日月，通天光，飞太空之道也。皆乘云车羽盖，驾命群龙，而上升皇天紫庭也。《大洞真经》以致于朝灵之道，招神成真人之法也。乘云驾龙，腾跃玄虚，衣绣羽，佩金真玉光，逍遥太霞，上升九霄矣。此二书，天帝之秘途，微妙哉！太素真人犹隐其篇目，但漫云二事者，是秘讳之甚也，况世人而令知其甲乙乎！有相遇而得之者，至诚好事，仍可为之，别有事旨，故不一二。
裴君所受真书篇目，列之于左：
《支子元神诀》五首，蒋先生所秘用，咸阳城南佛图中曲室密房受之。
青帝君授《紫微始青道经》一卷。
苍帝君授《苍元上箓北斗真经中命四旋经》四卷。
白帝君授《太素玉箓宝玄经》三卷。
赤帝君授《龙胎太和丹经》二卷。
黄帝君授《四气上枢太元黄书》八卷。
青帝君授《通光阳霞》之符。
苍帝君授《郁真箫凤》之符。
白帝君授《皓灵扶希》之符。
赤帝君授《四明硃碧》之符。
黄帝君授《中元八维玉门》之符。
右十书于太华山西洞玄石室受。
谷希子青帝君授青精日水青华芝。东到青丘受服。
《上皇金箓》，司命君于太山授。
太素真人授《太上郁仪文》。在白水沙洲空山之上授；
太素真人授《太上结璘文》。在白水沙洲空山之上授。
太素真人授《太上隐书》。在白水沙洲空山之上授。
上清三元君授《玉玺金真》。在太素宫金阙下授。
四真人授《神虎符》、流金火铃。在太极宫授。
日中五帝君授《挥神》之章、《九有》之符、青精日饴、云碧玄腴。
月中五帝夫人授《流星夜光章》、《十明之符》、黄琬紫津之饴、月华云膏。右裴君所受众书符之目。
裴君授支子元《服茯苓法》，焦山蒋先生所传。茯苓五斤，盛治去外皮，乃捣下细{?徒，以渍白蜜三斗中，盛之以铜器，若耐热，白瓦器，以此器著大釜中，著水裁半于所盛药器腹，微火烧釜，令水沸煮药器，数反侧药，令相和合，良久蜜销竭煎，出著铁臼中，捣三万杵，令可丸。但服三十丸，如梧桐子大。百日百病除，二百日可夜书，二年使鬼神，四年玉女侍卫，十年夜视有光，能隐能彰，长生久视。服此一年，百害不能伤，疾病不复干，色反婴兒，肌肤充悦，白发再黑，眼有流光。合药斋三日，煮之于密盛处，勿令妇人鸡犬见，及秽漫之也。五斤茯苓、三斗白蜜为一剂。当作木盖，盖之煮药器上，勿露也。煮之时，反侧药，熟乃开之耳。火以好薪炭，不可用不成樵辈以煮之也。当用意伺候料视，恒以为意，欲并合多少在意。药成，预作丸，盛之以密器，可经于千岁不败。
裴君受支子元《服胡麻法》，蒋先生于黄金鳖祖山中授支公也。
胡麻三斗肥者，黄黑无拘，在可择之，使精洁，于微火上熬令香，气极令燥，细捣以为散，令设设尔，勿下{?徒。白蜜三斗，以胡麻散渍会蜜中，搅令相和，使调匝，安器，著釜水中乃煮，如前煮《茯苓法》也。伺候令煎竭可捣，乃出捣之三万杵，如桐子大，旦服三十丸，尽一剂，肠化为筋，不知寒热，面反童颜，役使众灵。蒋先生惟服此二方，先生已凌烟化升，呼吸立至，出入无间，舆乘群龙，上朝帝真，位为仙宗者也。当簸择胡麻令精。
此二方与世方书小异，裴君所秘者，验而有实也。云体先不虚损，及年少之时，当服茯苓，若出三十者，当服胡麻。蒋先生云：此二方是大有之要法，长生神仙之秘宝。《宝玄经》云：茯苓治少，胡麻治老。合以斋戒，服以朝蚤。卉醴华腴，火精水宝。和以为一，还精归宝。此之谓也。卉醴华腴，蜜也。火精，茯苓也。水宝，胡麻也。裴君以年少时所用，故服茯苓，二方同耳，皆长生不死、必仙之奇方也。若大有资力者，亦可合二物，倍用蜜共煎，捣以为丸乃佳，亦并治老少矣。茯苓、胡麻，不必别作之也。此二方，蒋先生乃各在一处授支公，不顿之也。是以焦山而茯苓方传，鳖祖而胡麻方出，明道秘之文，乃不可得一尽其根源也。至于支公授裴君，亦乃顿倒囊笈之奥言，肆倾玄真之秘途，将以逆鉴察天录，必当已知应为仙真乎！
