○神仙传
◎广成子
广成子者，古之仙人也。居崆峒之山石室之中，黄帝闻而造焉，曰：敢问至道之要。广成子曰：尔治天下，云不待族而雨，木不得黄而落，奚足以语至道哉！黄帝退而闲居，三月复往见之，膝行而前，再拜请问治身之道。答曰：至道之精，杳杳冥冥。无视无听，抱神以静，形将自正。必静必清，无劳尔形，无摇尔精，乃可长生。慎内闭外，多知为败。我守其一，而处其和，故千二百年，而未尝衰老。得吾道者上为皇，失吾道者下为土。子将去汝，入无穷之间，游无极之野，与日月齐光，与天地为常。人其尽死，而我独存焉！
◎若士
若士者，古之仙人也，莫知其姓名。燕人卢敖者，以秦时游乎北海，经乎太阴，入乎玄阙，至于蒙谷之山，而见若士焉。其为人也，深目而玄准，鸢肩而修颈，丰上而杀下，欣欣然方迎风而舞。顾见卢敖，因遁逃乎碑下。卢仍而视之，方踡龟壳而食蟹蛤。卢敖乃与之语曰：唯以敖焉，背群离党，穷观六合之外。幼而好游，长生而不渝，週行四极，唯此极之未窥。今睹夫子于此，殆可与敖为友乎？若士淡然而笑曰：嘻！子中州之民，不宜远而至此。此犹光乎日月，而载乎列星，比乎不名之地，犹釐奥也。昔我南游乎氵罔氵两之野，北息乎沉嘿之乡，西穷窈冥之室，东贯鸿洞之光。其下无地，其上无天，视焉无见，听焉无闻。其外犹有沃沃之汜，其行一举而千万余里，吾犹未之能究也。今子游始至于此，乃语穷观，岂不陋哉！然子处矣，吾与汗漫期于九陔之上，不可以久驻。乃举臂竦身，遂入云中。卢敖仰而视之，不见乃止，恍惚若有所丧也。敖曰：吾比夫子也，犹黄鹄之与壤虫也。终日行不离咫尺，而自以为之远，不亦悲哉！
◎沈文泰
沈文泰者，九嶷人也。得红泉神丹去土符还年益命之道，服之有效。欲之昆仑，留安息二千余年，以传李文渊，曰：土符不去，服药行道无益也。文渊遂受秘要，后亦升仙。今以竹根汁煮丹，及黄白、去三尸法，出此二人矣。
◎皇初平
皇初平者，丹溪人也。年十五，家使牧羊。有道士见其良谨，将至金华山石室之中，四十余年，翛不复念家。其兄初起，行索初平，历年不得。后见市中有一道士，善《易》，而问之曰：吾弟牧羊，失之四十余年，不知存亡之在，愿君与占之。道士曰：昔见金华山中有一皇初平，非君弟乎？初起闻之惊喜，即随道士去求弟，果得相见，悲喜语毕，兄问初平曰：牧羊何在？答曰：近在山东。初起往视之，杳无所见，但有白石垒垒，复谓弟曰：山东无羊也。初平曰：羊在耳，兄自不见。兄与初平偕往寻之，初平言：叱叱羊起。于是白石皆起，成羊数万头。兄曰：我弟独得神仙道，如此可学否？弟曰：唯唯，好道便得耳。初起于是便舍妻兒，留就初平，共服松柏、茯苓。至万日，坐在立亡，日中无影，颜有童子之色。乃俱还乡里，亲戚死方略尽，乃复还去。临行，以方教南伯逢，易姓为赤松子也。初起改字为鲁班，初平改字为松子。其后服此药成仙者，其有数十人。
◎沈建
沈建者，丹阳人也。世为长吏，而建独好道，不肯仕宦，学导引服食之术，还年却老之法。又能理病，病无轻困，见建者愈，奉之者数千家。每远行，寄奴侍三五人，驴一头，羊数十口，各与药一丸，谓主人曰：但累屋舍，不烦饮食也。便辞去。主人大怪之，云：此君所寄奴畜十五余口，并不留寸资，当如何？建去之后，主人饮食奴侍，奴闻食气，皆吐逆不视。又以草与驴羊，亦避去不食，更欲抵触人，主人乃惊异之。后百余日，而奴侍身体光泽，异于食时，驴羊俱肥。沈建三年乃返，各复以一丸药与奴侍、驴羊，乃还饮食如故。建遂断谷不食，能举身飞行，或去或还。如此三百余年，乃绝迹，不知所在也。
◎华子期
华子期者，淮南人也。师角里先生，受山隐灵宝方，一曰《伊洛飞龟秩》，二曰《白禹正机》，三曰《平衡接合》。服之，日以还少，一日能行五百里，能举千斤。一岁十易皮，后乃得仙去。
◎魏伯阳
魏伯阳者，吴人也，高门之子，而性好道术，不肯仕宦，闲居养性，时人莫知其所从来，谓之治民养身而已。入山作神丹，将三弟子，知两弟子心不尽诚。丹成，乃诫之曰：金丹虽成，当先试之，饲于白犬。犬即能飞者，人可服之。若犬死者，即不可服也。伯阳入山时，将一白犬自随。又丹转数未足，和合未至，自有毒丹，毒丹服之皆暂死。伯阳故便以毒丹与白犬食之，犬即死。伯阳乃复问诸弟子曰：作丹恐不成，今成而与犬食，犬又死，恐是未得神明之意。服之恐复如犬，为之奈何？弟子曰：先生当服之否？伯阳曰：吾背违世路，委家入山，不得仙道，吾亦耻复归。死之与生，吾当服之耳。伯阳便服丹，丹入口即死。弟子相顾谓曰：所以作丹者，欲求长生耳！而服之即死，当奈此何？惟一弟子曰：师非凡人也，服丹而死，得无有意邪？又服之，丹入口复死。余二弟子乃相谓曰：作丹求长生耳！今服丹即死，当用此何为？若不服此，自可得数十年在世间活也。遂不服，乃共出山，欲为伯阳及死弟子求棺木殡具。二人去后，伯阳即起，将服丹弟子姓虞，及白犬而去。逢入山伐薪人，作手书与乡里人，寄谢二弟子。弟子见书，始大懊恼。
伯阳作《参同契五相类》凡二卷，其说如似解释《週易》。其实假借爻象，以论作丹之意。而儒者不知神仙之事，多作阴阳注之，殊失其奥旨矣。
◎沈羲
沈羲者，吴郡人也。学道于蜀中，但能消灾除病，救济百姓，不知服食药物。功德感天，天神识之。羲与妻贾氏共载，诣子妇卓孔家。还道逢白鹿车一乘、青龙车一乘、白虎车一乘，从骑数十人，皆硃衣，仗矛带剑，辉赫满道。问羲曰：君是道士沈羲否？羲愕然，不知何等。答曰：是也，何以问之？骑曰：羲有功于民，心不忘道。从生以来，履行无过。受命不长，寿将尽矣。黄老命遣仙官下来迎之。侍郎簿延，白鹿车是也；度世君司马生，青龙车是也；送迎使者徐福，白虎车是也。须臾有三仙人，著羽衣，持节，以白玉板青玉界丹玉字授羲，羲不能读，遂载升天。尔时，道间耕锄人，皆共见之。不知何等，须臾大雾，雾解失其所在。但见羲所乘车牛在田中食苗。或有识是羲车牛，以语羲家。弟子数百人，恐是邪魅将羲入山谷间，乃分布于百里之内求之，不得。后四百余年，求还乡里，推求得数十世孙名怀。怀喜曰：闻先人相传，有祖仙人，仙人今来。留数十日，说初上天时云，不见天帝，但见老君，老君东向坐，左右敕羲不得谢，但嘿坐而已。宫殿郁郁，有如云气，五色玄黄，不可名字。侍从数百，多女少男。庭中有珠玉之树，众芝业生，龙虎辟邪，游戏其间。但闻琅琅如铜铁声，不可知测，四壁习习，有符书著之。老君身形，长一丈，被发文衣，身体有光，须臾数变。玉女持金案玉杯盛药，赐羲曰：此是神丹，饮者不死。夫妻各得一刀圭。告言饮毕，拜而不谢。服药后，赐枣二枚，大如鸡子，脯五寸。遣羲去曰：汝还民间，治百姓之疾病者。若欲来上界，书此符悬之竿杪，吾当迎汝。乃以一符及仙方一首赐羲。羲奄忽如睡，已在地上，今多得符者矣。
◎李八百
李八百者，蜀人也。莫知其名，历世见之，时人计之已八百岁，因名云李八百。或隐山林，或居廛市。知唐公房有志，而不遇明师，欲教授之。乃先往试之，为公房作佣客，公房乃不知仙人也。八百驱使任意，过于他人，公房甚爱之。后八百诈为病，困劣欲卒。公房乃命医合药，费用数十万钱，不以为损。忧念之意，形于颜色。八百又转作恶疮，週遍身体，溃烂臭浊，不可近也。公房乃流涕曰：汝为吾家，勤苦历年，而得笃疾，吾甚要汝得愈，无所吝惜。而今正尔，当奈汝何？八百曰：吾疮可愈，须得人舐之。公房令三婢舐之。八百又曰：婢舐不能使疾愈，若得君舐应愈耳。公房即自舐之。八百言：君舐复不能使吾愈，若得君妻舐之，当差。公房乃复使妻舐之。八百曰：吾疮已差，欲得三十斛旨酒以沐浴，乃当都愈耳。公房即为具酒三十斛，至于器中，浴疮即愈，体如凝脂，亦无余痕。乃告公房曰：吾是仙人，子有志心，故来相试，子定可教也。今真相授度世之诀矣。使公房夫妻及舐疮三婢，以其浴馀酒澡洗。即皆更少，颜色美悦。以《丹经》一卷授公房，入云台山中合作丹，丹成，乃服之仙去也。
◎李阿
李阿者，蜀人也。传世见之，不老如故。常乞食于成都市，所得随多少，与贫穷者。夜去朝还，市人莫知其所宿。有古强者，疑阿是异人，常亲事之。试随阿还所宿，乃去青城山中。强后欲复随阿去，然未知道，恐有虎狼，私持其父大刀。阿见而怒强曰：汝随我行，那畏虎也？取强刀以击石，刀折败。强窃忧刀折。至旦复出。阿问强曰：汝忧刀败耶？曰：实愁父怒。阿即取刀以左右击地，刀复如故。以还强。强逐阿还成都，未至，道逢人奔车。阿以脚置车下轹，其骨皆折，阿即死。强守视之，须臾阿起，以手抑脚，而复如常。强时年十八，见阿如五十许人，至强年八十余，而阿犹如故。语人言： 被昆仑召，当去。 遂不复还。
◎王远
王远者，字方平，东海人也。举孝廉，除郎中，稍加至中散大夫。博学五经，兼明天文、图谶、河洛之要，逆知天下盛衰之期，九州吉凶之事。汉孝桓帝闻之，连征不出，使郡国逼载，以诣京师。低头闭口，不肯答诏，乃题宫门扇四百余字，皆纪方来。帝恶之，使人削之。外字适去，内字复见，墨皆彻入木里。方平无复子孙，乡里人累世传事之。同郡故太尉公陈耽，为方平驾道室，旦夕朝拜之，但乞福，愿从学道也。方平在耽家三十余年，耽家无疾病死丧，奴婢皆安然，六畜繁息，田蚕万倍，仕宦高迁。后语耽云：吾期运当去，不得复停，明日日中当发。至时，方平死，耽知其化去，不敢下著地。但悲啼叹息曰：先生舍我去，我将何怙？具棺器，烧香，就床上衣装。至三日三夜，忽然失其所在，衣带不解，如蛇蜕也。方平去后百余日，耽薨，或谓耽得方平之道化去，或谓方平知耽将终，故委耽去也。方平东入括苍山，过吴，住胥门蔡经家。
◎蔡经
蔡经者，小民耳，而骨相当得仙，方平知之，故往其家，谓经曰：汝生命应得度世，故来取汝补官僚。然汝少不知道，今气少肉多，不得上天去，当作尸解。须臾，如从狗窦中过耳。告以要言，乃委经去。经后忽身体发热如火，欲得水灌，举家汲水灌之，如沃焦状。如此三日中，消耗骨尽。乃入室，以被自覆，忽然失其所在。视其被中，有皮头足俱存，如蝉蜕也。
去后十余年，忽还家。去时已老，还更少壮，头发皆黑。语家云：七月七日，王君当来过。到其日可作数百斛饮，以供从官。乃去。到其日，家假借甕器，作饮数百斛，罗列覆置庭中。至其日，方平果来。未至经家，一时间但闻金鼓箫管、人马之声，比近皆惊，不知何等。及至，经举家皆见之。方平著远游之冠，硃衣，虎头鞶囊，五色之绶，带剑，黄色少鬓，长短中人也。乘羽盖之车，驾五龙，龙各异色，前后麾节，旌旗导从，威仪如大将军出也。有十二队、五百士，皆以蜡密封其口，鼓吹皆乘麟从天上来下，悬集不从人道行也。既至，从官皆不复知所在，唯尚见方平身。坐须臾，引见经父兄。因遣人与麻姑相问，亦莫知麻姑是何神也。言：王方平敬报，久不行民间，今来在此，想姑能暂来语否？有顷，信还，但闻其语，不见所使人也。答言：麻姑再拜，但不相见，忽已五百余年。尊卑有序，修敬无阶。思念久烦，承来在彼，故当躬到。而先彼诏，当按行蓬莱，今便暂往。如是当还，便亲觐，愿未即去耳。如此两时间，麻姑来也。来时亦先闻人马之声。既至，从官当半于方平也。麻姑至，蔡经亦举家见之。是好女子，年可十八许，于顶中作髻，余发散垂之，至腰。其衣有文章，而非锦绮，光彩耀日，不可得名字，皆世所无有也。入拜方平，方平为起立。坐定，各进行厨。皆金盘玉杯，靦膳多是诸华，而香气达于内外。擘脯而行之，如行柏灸，云是麟脯也。麻姑自说，接待以来，见东海三为桑田。向到蓬莱，水乃浅于往者，会将略半也，岂时复为陵陆乎？方平笑曰：圣人皆言，海中复行扬尘也。麻姑欲见蔡经母及经妇，弟妇新产数十日，麻姑望见乃知之，曰：噫，且止勿前。索少许米来，便以掷之，视以堕地，皆成真珠。方平笑曰：麻姑故作少年戏也。吾老矣，不喜复作此狡狯变化也。方平语经家人曰：吾欲赐汝辈酒。此酒乃出天厨，其味淳醲，非俗人所宜，饮之或能烂人肠胃。今当以水添之，汝辈勿怪也。乃以水一斗，合酒一升搅之，以赐经家人。人饮一升许，皆醉。良久，酒尽。方平语左右曰：不足，复还取也。以一贯钱与馀杭姥，相闻求酤酒。须臾，信还，得一油囊，酒五斗许。信传馀杭姥答言：恐地上酒不中尊饮耳。又麻姑手爪不似人形，皆似鸟爪。蔡经心言，背大痒时，得此爪以爬背，当佳也。方平已知经心中所言，即使人牵经鞭之。曰：麻姑神人也，汝忽谓其爪可爬背，何也？但见鞭著经背，亦不见有人持鞭者。方平告经曰：吾鞭不可妄得也。
经家比舍有姓陈者，失其名字。尝罢尉，闻经家有神人，乃诣门叩头，求乞拜见。于是方平引前与语，此人便乞得随从驱使，比于蔡经。方平曰：君且起，向日立。方平从后视之，言：噫！君心邪，不正于经，不可教以仙道也。当授君地上主者之职。临去，以一符并一传著小箱中，以与陈尉，告言：此不能令君度世，能令君延寿，本寿自出百岁也。可以禳灾治病，病者命未终及无罪过者，君以符到其家，便愈矣。若有邪鬼血食作祸祟者，君使带此符，以敕社吏，当收送其鬼，君心中当亦知其轻重，临时以意治之。陈尉以此符治病有效，事之者数百家，寿一百一十岁而死。死后子孙行其符，不复效。
方平去后，经家所作数百斛酒饮在庭中者，皆尽，亦不见人饮之也。经父母私问经曰：王君常在何处？经答言：常治昆仑，往来罗浮山、括苍山，此三山上皆有宫室如一。王君常平天曹事，一日之中，与天上相连，反覆者数十过，地上五岳生死之事，皆先来关王君。王君出，或不尽将百官，唯乘一黄麟，将十数人。每常见山林在下，去地数百丈。所到则山海之神，皆来奉迎拜谒也。或有干道白言者。后数十年，经复暂归省家。方平有书与陈尉，真书书字，廓落大而不楷。先是，人无知方平名远者，起此乃知之，陈尉家于今世世存录王君手书，及其符传小箱也。
◎涉正
涉正者，字玄真，巴东人也。说秦始皇时事，了了似及见也。汉末从数十弟子入吴，而正常闭目，虽行犹不开也。弟子随之数十年，莫有见其开目者。有一弟子固请之，正乃为开目。目开时，有音如霹雳，而光如电，照于室宇。弟子，皆不觉顿伏，良久乃能起。正已复还闭目。正道成，莫见其所服食施行，而授诸弟子皆以行气房室及服石脑小丹云。李八百呼正为四百岁兒。
◎孙博
孙博者，河东人也。有清才，能属文，著诗百篇，诵经数十万言。晚乃学道，治墨子之术，能使草木金石皆为火光，照曜数十里中。亦能令身成火，口中吐火，指火树生草即焦枯，更指之即复故。亦能使三军之众各成一聚火。有藏人亡奴在军中者，累日求之不得。博语奴主曰：吾为卿烧其营舍，奴必走出，卿但当谛伺捉取之。于是博以一赤丸掷军中，须臾火起张天，奴果走出而得之。博乃更以一青丸掷火，火即灭。所燔屋舍百物向已焦然者，皆悉复故。博每作火有所烧，他人虽以水灌之，终不可灭，须博自止之，乃止耳。行大水中，不但己身不沾，乃能使从己者数百人皆不沾。又能将人于水上布席坐，饮食作乐，使众人舞于水上，不没不濡，终日尽欢。其病疾者，就博自治，亦无所云为，直指之，言愈即愈。又山间石壁及地上磐石，博乃入其中去，初故见背及两耳出石间，良久乃没。又能吞刀剑数十枚，及从壁中出入，如有孔穴也。引镜为刀，屈刀为镜，可积时不改。须博指之，乃复故形耳。后入林滤山中，合神丹仙去矣。
◎玉子
玉子者，姓章名震，南郡人也。少学众经，週幽玉征之，不出。乃叹曰：人生世间，去生转远，去死转近矣。而但贪富贵，不知养性，命尽气绝则死位王侯。金玉如山，何益形为灰土乎？独有神仙度世，可以无穷耳！乃师桑子，具受众术。乃别造一家之法，著道书百有余篇。其术以务魁为主，而精于五行之意，演其微妙，以养性治病，消灾散祸。能起飘风，发屋折木，作雷雨云雾。能以草芥瓦石为六畜龙虎，立便成行。分形为数百千人。能步涉江海。含水喷之，皆成珠玉，遂亦不变也。或时闭气不息，举之不起，推之不动，屈之不曲，申之不直，百日数十日乃复起。与弟子行，各丸泥为马与之，皆令闭目，须臾，皆成大马，乘之，一日行千里。又能吐炁五色，起数百丈。飞鸟过，指之即堕地。临渊投符召鱼鳖，即皆上岸。又能使诸弟子，举眼即见千里之物，亦不能久也。其务魁时，以器盛水，著两魁之间，吹而嘘之，水上直有赤光辉，辉起一二丈。以此水治百病，病在内者，饮之，病在外者，澡之，皆便立愈。后入崆峒山合丹，白日升天。
◎天门子
天门子者，姓王名刚，尤明补养之要。故其经曰：阳生立于寅，纯木之精；阴生立于申，纯金之精。夫以木投金，无往不伤，故阴能疲阳也。阴人著脂粉者，法金之白也。是以真人道士，莫不留心注意，精其微妙，审其盛衰。我行青龙，彼行白虎，取彼硃雀，前我玄武，不死之道也。又阴人之情，有急于阳，而外自收抑，不肯请阳者，明金不为木屈也。阳性炁刚躁，志节疏略，至于游宴，声炁和柔，言辞卑下，明木之畏于金也。天门子既行此道，年二百八十岁，犹有童女之色。乃服珠缊得仙，入玄洲中去。
◎南极子
南极子者，姓柳名融。能含粉成鸡子，吐之数十枚，煮而啖之，与鸡子无异。黄中皆余有少许粉，如指端者，取杯咒之，即成龟，煮之可食，肠脏皆具，而杯成龟壳。煮取肉，则壳还成杯矣。取水咒之，即成美酒，饮之醉人。举手即成大树，人或折其细枝，以刺屋间，连日犹在，以渐萎坏，与真木无异也。服云霜丹，得仙去矣。
◎黄卢子
黄卢子者，姓葛名越。甚能治病，千里寄姓名，与治之皆愈，不必见病人身也。善禁之道，禁虎狼百虫，皆不得动，飞鸟不得去，水为逆流一里。年二百八十岁，力举千钧，行及走马。头上常有五色炁，高丈余。天下大旱时，能到渊中召龙出，催促使升天，使作雨，数数如此。一旦与亲故别，乘龙而去，遂不复还矣。
◎张道陵
张道陵字辅，汉沛国丰人也。本大儒生，博综五经。晚乃计此无益于年命，遂学长生之道。弟子千余人。其九鼎炁大要，惟付王长。后得赵升，七试皆过。第一试，升初到，门不通使，骂辱之，四十余日，露霜不去。第二试，遣升于草中守稻驱兽，暮遣美女，诈言远行过寄宿，与升接床，明日又称脚痛未去，遂留数日，颇以姿容调升，升终不失正。第三试，升行路上，忽见遗金四十余饼，升趋过，不取不视。第四试，升入山伐薪，三虎交搏之，持其衣服，但不伤。升不恐怖，颜色自若。谓虎曰：我道士也，少不履非，故远千里来事师，求长生之道，汝何以尔？岂非山鬼使汝来试也？汝不须尔？虎乃去。第五试，升使于市，买十余疋物，已估直，而物主诬言未得直。升即舍去，不与争讼。解其衣服，卖之于他交，更买而归，亦不说之。第六试，遣升守别田谷，有一人来乞食，衣不蔽形，面目尘垢，身体疮脓，臭恶可憎。升为之动容，即解衣衣之，以私粮为食，又以私米遗之。第七试，陵将诸弟子登云台山绝岩之上，有桃树大如臂，生石壁下，临不测之谷，去上一二丈，桃树大有实。陵告诸弟子，有能得此桃者，当付以道要。于时伏而窥之三百许人，皆战慓却退汗流，不敢久临其上，还谢不能得。唯升一人曰：神之所护，何险之有？圣师在此，终不使吾死于谷中矣。师有教者，是此桃有可得之理。乃从上自掷，正得桃树上，足不蹉跌。取桃满怀，而石壁峭峻，无所攀缘，不能得还。于是一一掷上，桃得二百枚。陵乃赐诸弟子各一枚，馀二枚，陵食一，留一以待升。于是陵乃临谷，伸手引升。众人皆见陵臂不加长，如掇一二尺物，忽然引手，升已得还。仍以向余一桃与升，食毕，陵曰：赵升犹以正心自投桃上，足不蹉跌，吾今欲试自投，当得桃否？众人皆谏言不可，唯赵升、王长不言。陵遂自投，不得桃上，不知陵所在。四方则皆连天，下则无底，往无道路，莫不惊咄。唯升、长二人，嘿然无声。良久乃相谓曰：师则父也。师自投于不测之谷，吾等何心自安？乃俱自掷谷中，正堕陵前。见陵坐局脚玉床斗帐中，见升、长，笑曰：吾知汝二人当来也。乃止谷中，授二人道要。
◎栾巴
栾巴者，蜀郡人也。好道，不修俗事。太守诣与相见，屈为功曹，待以师友之礼。尝谓巴曰：闻功曹有神术，可使见否？巴曰：唯唯。即平坐，却入壁中去，冉冉如云气状，须臾失巴。而闻壁外作虎声，而虎走还功曹宅，乃巴耳。后入朝为尚书，正旦大会，而巴后至，而颇有醉态。酒至又不饮，即西南噀之。有司奏巴大不恭。诏以问巴，巴顿首曰：臣乡里以臣能治鬼护人，为臣立生庙。今旦耆老皆入臣庙，不得即委之，是以颇有酒态。适来又观臣本郡大火，故噀酒为雨以灭之。诏原复坐。即令驿马书问成都。果信云：正旦日大火，雨自东北来灭之，而有酒气焉。
◎淮南王八公
淮南王刘安，高皇帝之孙。好儒学方技，作《内书》二十一篇。又著《鸿宝万毕》三卷，论变化之道。有八公往诣之，门吏自以意难问之曰：王上欲得延年却期、长生不老之道，中欲得博物洽闻、精义入微之大儒，下欲得勇敢武力、扛鼎暴虎横行之壮士。今先生皆耆矣，自无驻衰之术、贲育之气也，岂能究《三坟》、《五典》、《八索》、《九丘》，钩深致远，穷理尽性乎？三者并乏，不敢相通。公笑曰：闻王钦贤好士、吐握不倦，苟有一介，莫不毕至。古人贵九九之学，养鸣吠之士，诚欲市马者以致骐驎，师郭生以招群彦。吾等虽鄙，不合所求，故远致身，欲一见王。就令无益，亦不作损，云何限之，逆见嫌择？若王必见少年则谓之有道，见垂白则谓之庸人，恐非发石取玉、探渊索珠之谓也。薄吾等老，谨以少矣。言毕，八公化为十五童子，露髻青鬓，色如桃花。于是门吏惊悚，驰以白王。王闻之，不及履，即徒跣出迎，以登思仙之台，张锦绮之帷，设象牙之床，燔百和之香，进金玉之机，穿弟子之履，北面拱手而言曰：安以凡材，少好道德，羁锁世业，沉沦流俗，不能遗类，贞薮山林。然夙夜饥渴，思愿神明，沐浴垢秽，精诚浮薄。抱情不暢，邈若云泥。不图厚幸，道君降屈。是安禄命，当蒙拔擢。喜惧屏营，不知所措。唯乞道君哀而教之，则螟蛉假翼，去地飞矣。八公便以成老人矣，告王曰：虽复浅识，具备先学，知王好道，故来相从。不知意何所欲？吾一人能坐致风雨，立起云雾，画地为江河，撮土为山岳；一人能崩高塞渊，牧虎豹，致龙蛇，役神鬼；一人能分形易貌，坐在立亡，隐蔽六军，白日尽暝；一人能乘虚步空，起海陵烟，出入无间，呼吸千里；一人能入火不焦，入水不湿，刃之不伤，射之不中，冬冻不寒，夏暑不汗；一人能千变万化，恣意所为，禽兽草木，立成转徙，万物陵岳，移行宫室；一人能防灾度厄，辟却众害，延年益寿，长生久视；一人能煎泥成金，锻铅为银，水炼八石，飞腾琉珠，乘龙驾云，浮游太清。在王所欲。安于是旦夕朝拜，身进酒果。先乞试之变化风雨云雾，无不有效。遂受《丹经》及《三十六水银》等方。
