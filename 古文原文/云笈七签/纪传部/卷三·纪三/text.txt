◎混元皇帝圣纪
太上老君者，混元皇帝也。乃生于无始，起于无因，为万道之先，元气之祖也。盖无光无象，无音无声，无宗无绪。幽幽冥冥。其中有精，其精甚真。弥纶无外，故称大道焉。夫道者，自然之极尊也，于幽无之中而生空洞焉。空洞者，真一也。真一者，不有不无也。从此一气化生，后九十九万亿九十九万岁，乃化生上三气。三气各相去九十九万亿九十九万岁，三合成德，共生无上也。自无上生，后九十九万亿九十九万岁，乃化生中三气，三气各相去九十九万亿九十九万岁，三合成德，共生玄老也。自玄老生，后九十九万亿九十九万岁，乃化生下三气，三气各相去九十九万亿九十九万岁，三合成德，共生太上也。
自太上生后，复八十一万亿八十一万岁，乃生一气。一气生后，复八十一万亿八十一万岁乃生前三气。三气各相去八十一万亿八十一万岁，三合成德，共生老君焉。老君生后，八十一万亿八十一万岁，化生一气。一气生后，八十一万亿八十一万岁，化生后三气。三气又化生玄妙玉女。玉女生后，八十一万亿八十一万岁，三气混沌，凝结变化，五色玄黄，大如弹丸，入玄妙口中。玄妙因吞之，八十一年乃从左腋而生。生而白首，故号为老子。
老子者，老君也。此即道之身也，元气之祖宗，天地之根本也。夫大道玄妙，出于自然，生于无生，先于无先，挺于空洞，陶育乾坤，号曰无上正真之道。神奇微远，不可得名。故曰：吾生于无形之先，超乎太初之前，长乎太始之端，行乎太素之元。浮游幽虚，出入杳冥。观混沌之未判，视清浊之未分，盼仿佛之兴光，瞻响罔之眇然，窥惚恍之容象，睹鸿洞之无边，步宇宙之旷野，历品物之族群。惟吾生之卓兮！独立而无伦，消则为气，息则为人矣。
老君者，乃元气道真，造化自然者也。强为之容，则老子也。以虚无为道，自然为性也。夫莫能使之然，莫能使之不然，亦不知其所以然，不知其所以不然，故曰：自然而然者也。至若以地为舆，操天为盖，驰鹜旷荡，翱翔八外，不足比其大也。穷幽极微，至纤无际，析毫剖厘，刃铗锋锐，不足言其细也。丝竹八音，《箫韶》九成，宫商调暢，律吕和平，不足言其声也。玄黄焕烂，丹青熻煜：焜煌炜晔，丽靡华饰，不足言其色也。激耀熠烁，神明恍惚，风流电游，霆振响逸，不足言其疾也。结根九泉，沉峤八海，水凝数泽，渊亭岳峙，不足言其止也。阴阳不测，变化无伦，飘遥太素，师虚友真，不足言其神也。光烛玄昧，洞鉴无形，仰观太极，俯察幽冥，不足言其明也。影离响绝，云销雾除，钻冰求火，探巢捕鱼，不足言其无也。涤宇宙之尘秽，扫云汉于天衢，下坑宏而无底，上寥廓而无隅，包六合而造域，跨八维以为区，不足言其虚也。然则道固无形，夫何为名？故乃托虚寄无，假道以言之。言之不足以尽意，故归之自然。自然者，理之极，乃道之常也，故众圣所共尊。道尊德贵，夫莫之爵，而常自然，惟老氏乎！
老君者，乃元生之至精，兆形之至灵也。昔于虚空之中，结气凝真，强为之容，体大无边，相好众备，自然之尊。上无所攀，下无所蹑，悬身而处，不颓不落。著光明之衣，照虚空之中，如含日月之光也。或在云华之上，身如金色，面放五明，自然化出，神王、力士，青龙、白兽，麒麟、师子，列于前后。或坐千叶莲花，光明如日，头建七曜冠，衣晨精服，披九色离罗帔，项负圆光。或乘八景玉舆，驾五色神龙，建流霄皇天丹节，阴九光鹤盖，神丁执麾，从九万飞仙，师子启涂，凤凰翼轩。或乘玉衡之车，金刚之轮，骖驾九龙，三素飞云，宝盖洞耀，流焕太无，烧香散华，浮空而来，伎乐骇虚，难可称焉。或坐宝堂大殿，光明七宝之帐，硃华罗网，垂覆其上，仙真列侍，神丁卫轩，幡幢旌节，骑乘满空。或金容玉姿，黄裳绣帔，凭几振拂，为物祛尘。或玄冠素服，白马硃鬃，仙童夹侍，神光洞玄。夫妙相不可具图。学上道之子，宜识真形。真形不测，但存此足以感会也。
夫学不知其本，如婴兒之失母。能知其母，又知其子。既知其子，复守其母。母者何也？无中之有也。是道也，至真也，宗极也，一切所崇也。随感而应，应有著微。微则妙象恍惚，乍存乍亡。屈者资之得伸，暗者向之获明，迷者归之果定。故神明之君，应著之时，形像相好，动静有则，以正理邪，週遍无滞，救度无穷，故称为圣。或君或臣，或师或友，依缘相逢。逢此应者，皆由精心感道，道气通感，是故随机适品矣！
夫大道处于无形，无形非凡所见。应感以形，妙相随时而出。或玉姿金体，爰及肉身。或飞或步，或尊或卑，或山或岱，或夷或夏，不可测量。随感一妙，应己则藏。或来无所从，去无所至。洞有洞无，週遍一切。悟者即心得道，迷者触向乖真。能崇识老君，尊而敬之，则得正真道矣！
论曰：夫道不可见，见而非也；道不可闻，闻而非也。盖示理教俱空寂，而不动也。而道亦能使未见者见，未闻者闻。此明境智相发，感而遂通也。然通寂虽殊，其至一焉。故曰： 道常无为而无不为。 以此论之，盖由人心者也。夫心之念道，凡有二种：一念法身，七十二相，八十一好，具足微妙，三界特尊。二念真身，犹如虚空，圆满清净，不生不灭。若于此相，未能明审，须凭图像，系录其心，当铸紫金，写此真形。泥水铜采，称力所为。殿堂帐座，幡华灯烛，随心供养，如事真身。想念丹成，功德齐等。若能洞观非身之身，图像真形，理亦无二。是以敬像，随心获福，报之轻重，惟在其心，念念增进，自然成道。所谓人能念道，道亦念人，即此之谓也。
◎太微天帝君纪
《紫度炎光神玄变经》云：太微天帝君，生于始青之端，九曜神灵之胤，玄气未凝之始，结流芳之胄而法形焉。连光映灵，紫云曜电，玄烟流霭，丹晖缠络，妙觉潜启，仍采纳上契，条暢纯和，吐纳冥津，遂降灵生之胎，哺兼洪泉曲芝。行年二七，金容内发，玉华外映，洞慧神聪，朗睹虚玄，编掌帝号。其所任乎！澄流九霄之霞，飞眺洞清之源。明机览于极玄，领综运于亿津，积感加于冥会，妙启发于自然。是以得御《紫度炎光回神飞霄登空之法》，修行内应，上登玉清高上之尊，道备以付中央黄老君焉。
◎青要帝君纪
《洞真青要紫书金根众经》云：青要帝君者，九阳元皇玉帝之弟子也。以中皇元年，岁在东维，天始告晖，君育于玄丘王国。无崖之天，琼林七宝之下，溟蒙九域之滨。法化应图，三日启晨。厥姓尧，讳字伯开，仍有九龙翼君侧，七色琼凤阴君身。神麟含芝以哺玄，天女吐精以灌真，玉童掷华以却秽，神妃散香以攘尘。含漱胎息，法秀自然。年冠二六，面发金容，体生灵符。容与顺化，应运浮沉。栖心明霞之境，遨游玉国之墟，执抗元皇之策，落景九域之丘。逍遥流盼，遂经万劫。方还清斋云房之间。以紫云为屋，青霞为城，黄金为殿，白玉为床。五气交结，高台连甍，玉陛文阶，凤阙四张，金童侍侧，玉华执巾，天仙罗卫，五千余人。九阳元皇玉帝君，时乘碧霞九凤飞舆，琼轮羽盖，从桑林千真，万乘亿骑飞行，侍仙三十六人，宴景霄庭，来降于君，与君共登九老仙都之京，九曲之房。命西台龟母开云凤之蕴，紫锦之囊，出《紫书真诀玉篇》，已受于君。君修行道备，位登玉清。太上大道君授君飞云羽盖，流紫凤章，《金真玉光》，《豁落七元》，《金神虎符》，《流金火铃》，青玉玺，九色无缝之章，单青羽裙，飞行上清。于是纵景万变，回转五晨，策虚召月，摄日扬轮。洞化离合，与真同灵。解形遁变，倏欻亿千。上登三元，朝谒玉宫。游览无崖，匡落九天。出入洞门，携契玉仙。仰禀高上元始太真，应气顺命，位掌帝晨。纵頠万道，无仙不关。下摄十天，山灵河源，五岳四海，莫不上隶于君者也。
◎总真主录纪
《洞真变化七十四方经》云：上清总真主录南极长生司命君，姓王，讳改生，字易度。乃太虚元年，岁洛西番，孟商启运，硃明谢迁，天元冥遁，三晖翳昏，晨风迅虚，六日明焉，君诞于东林广昌之城长乐之乡。行年十四，弃世离俗，心慕神仙。遇紫府华先生，授阴阳补养、削死修生、三五变炼、七九复神、道御中和、胎息之方。行其术，寿至四百年。登玄溪之涧、隐岩之房，诣屠先生，受金丹炼云芝之根桑金刚之经，飞烟起霜沉雪之方，招霞咽精之道。服御七年，与日合景，行经神州空洞之山，遇太一真人戴先生，受帝君九炼之方。
◎中天玉宝元灵元老君纪
《洞玄本行经》云：中天玉宝元灵元老君者，本姓?晃，字信然，盖洞元之胤，中和之胄，生于善忍世界青元天中流生之丘。受生一劫，默然不语，混沌无心，食气为粮。天地未光，无常童子于无色之国，授信然《灵宝赤书·赤帝真文》一篇，于是而言。是时惟修一身，初不开张，广度天人，善功未充，运应更灭。于青元天中，命终流生之州，灵体绝丘之下，经一百余年，死而不灰，常有黄气覆盖其上。至水劫流行，天下溟然，灵骸四面，涌土连天，遏云水道。信然应化，郁然而起，更生成人，改姓通班，讳曰元氏。水过之后，天地开光，三象玄曜，七元高明，元始天尊以开光元年，岁在己丑，于高桃厉冲龙罗天反魂林中，锡元氏玉宝元灵元老君号。
◎赤明天帝纪
《洞玄本行经》云：昔禅黎世界，队王有女，字絓音一曰继音。生乃不言。年至十四，王怪之，乃弃女于南浮长桑之阿空山之中。女乏粮食，常仰日咽气，引月服精，自然充饱，体不疲损。常行山中，週匝岩洞。忽与神人会于丹陵之舍，柏林之下，执絓音右手题赤石之上，语絓音曰：汝虽不能言，可忆此也。絓音私心自悼，受生不幸，口不能言，弃在穷山。誓心自愿，得还人中，当作功德，无有爱惜。百劫之后，冀与愿会。天为其感，遣硃宫灵童下教絓音理身之术，受《赤书》八字之音，于是能言。絓音晨夕朝礼天文，道真既降，逆知吉凶，役使百灵，坐命十方。于山而出，还于王国。
时天下大旱，人民焦燎。王大惧怖，祈请神明。絓音往白王言：常闻山中，有女不能言，能感于天，王识之乎？王于是悟，识是王女，乃迎女还宫。见女能言，王见愧颜。女显其道，为王仰啸，天降洪雨，注水至丈，于是化形隐景而去。仍更寄形王氏之胞，运未应转，方又受生，还为女身。父字以福庆，名曰阿丘曾。年及人礼，乃发大慈之心，布施穷乏，独寝一处，不杂于物。然灯烧香，长斋幽室。丹诚感积，道为之降。
以开光元年，十方大圣尊神、妙行真人，会南圃丹霍之阿，三元洞室青华林中，众真侍坐，香华妓乐，五千余众，真文奕奕，光明洞达，映朗内外。云景炜烁，如星中之月，去阿丘曾所住舍数十里中。丘曾时年十六，见舍光明，内外朗照，疑似不常，乃出南向，望见道真。丘曾欢喜，叉手作礼，遥称名曰：丘曾今遭幸会，身睹天尊，非分之庆，莫知所陈。归命十方，天中之天。惟蒙玄鉴，赐以诫言，万劫灭度，冀得飞仙。魔见丘曾心发大愿，力过魔界，因化作五帝老人，往告丘曾云：我受十方尊神使命，来语汝曰：《灵宝》法兴，五道方行。每欲使人仁爱慈孝，恭奉尊长，敬承二亲。如闻汝父，当娉汝身，已相许和，受人之言，父母之命，不可不从，宜先从之。人道既备，余可投身，违父之教，仙无由成。女答魔言：我前生不幸，夙无因缘，功德未充，致作女身。晨夕克厉，誓在一心，用意坚固，应于自然。生由父母，命归十天，诚违父教，不如君言。魔见丘曾执心昺正，于是便退。丘曾自云：道既高邈，无缘得暢。乃聚柴发火，焚烧身形，冀形骸得成飞尘，随风自举，得至道前。于是火然，丘曾投身，纷然无著，身如蹈空，俄顷之间，已见丘曾化成男子，立在道前。元始天尊师命南极尊神为丘曾之师，授丘曾《十戒》、《灵宝真文》。元始天尊又告南极尊神曰：丘曾前生万劫，已奉《灵宝》。功德未备，致寄生转轮。至于今日，化生人中。见吾出法，即得化形。当更度人九万九千，乃得至真大神，为洞阳赤明天帝。
◎南极尊神纪
《洞玄本行经》云：南极尊神者，本姓皇，字度明，乃阎浮黎国宛王之女也。生于禅黎世界赤明天中，生乃当贵。父为国王，女居宫内，金床玉榻，七色宝帐，明月双珠，光照内外。王给妓女数千人，国中珍宝，无有所乏。常欲布散，大建功德。志极山水，访及神仙。逼限宫禁，津路无缘。志操不乐，心自愁煎。王意怜愍，慰谕百端。问女意故，女终不言，泪落如雨，切无一欢。王加其妓乐，日日作唱，度明闻乐，常如不闻。独在一处，清净焚香，长斋持戒，日中乃餐。王知其意，乃于宫中，为踊土作山，山高百丈，种植竹林，山上作台，名曰寻真玉台。度明弃于宫殿，登台栖身。遮遏道径，人不得通。单影独宿一十二年，积感昊苍。天帝君遣硃宫玉女二十四人，乘云驾凤，下迎度明。
当去之夕，天起大风雨，雷电激扬，地舍旋转，惊动一国。王大振惧，莫知所从。天晓分光，失去山台，不见其女。天帝迎度明于阳丘之岳，丹陵上舍相林之中，硃凤侍卫，神龙翼轩，玉童玉女三百余人。于后大劫数交，天地易位，度明应在弃落之例。南上感其丹至，硃宫书其紫名，化其形骸于无始之胞，一劫而生，得为男身。于南丹洞阳上馆明珠七色宝林，亦帝梵宝昌阳丹灵真老君锡度明以南极上真之号。
