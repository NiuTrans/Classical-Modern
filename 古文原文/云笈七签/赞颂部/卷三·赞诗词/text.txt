◎吴子来写真赞一首诗二首并序
费玄真者，成都双流县兴唐观道士也。大中末有道士自称吴子，止观中，淹留岁余，养气绝粒，时亦饮酒。其为志也，泛然自适，无所营为。忽谓玄真曰：吾欲为师写真，可乎？玄真笑曰：夫欲写真，先须自写。吴子如其言，引镜濡毫，自写其貌，下笔惟肖，顷刻而毕。复自为赞，兼诗二章，留遗玄真。为赞及诗，未尝抒思。
赞曰：
不才吴子，知命任真。志尚玄素，心乐清贫。涉历群山，翛然一身。学未明道，形惟保神。山水为家，形影为邻。布裘草带，鹿冠纱巾。饵松饮泉，经蜀过秦。大道杳冥，吾师何人？瞩念下土，思彼上宾。旷然无己，罔象惟亲。
诗曰：
终日草堂间，清风常往还。耳无尘事扰，心有玩云闲。对酒惟思月，餐松不厌山。时时吟《内景》，自合驻童颜。其一
此生此物当生涯，白石青松便是家。对月卧云如野鹿，时时买酒醉烟霞。其二
寂尔孤游，翛然独立。饮木兰之坠露，衣鸟兽之落毛。不求利于人间，绝卖名于天下，此山居之道士也。
题罢，振衣理策而去，莫知所在焉。
◎仙人贻白永年诗一首并序
白椿夫，字永年，湖南衡岳人也。少有高趣，习神仙之道。三元八节以诣岳中诸观，助焚修朝谒之礼，问玄经参真之义，颇为高尚之所叹异。至于负薪汲水，勤苦寻师，不以为替。因得丹书飞步核邪之术，修之二十年，由以济俗救民，惩袄祛疾，赖其力者众矣。巢寇犯阙，大驾西巡，海内干戈，纪纲凌紊。酋豪犷暴者，所在自树置，不遵法度。永年必约正道，以戒教之，从者多矣。时境内有豪师，亡其姓名，尝为其子娶妇。吉日之前一辰，忽有一少年，骑从十余辈，不知所从来，径造其?事，箕踞诟之曰：我先欲娉某氏，汝何为夺之？众虽惊骇，莫敢酬对。因使其徒取缠绛、羔雁、青钱、束帛，备物之数以还之，而欲迫其女。众疑其鬼物，豪师无以拒之，选迅足者，百余里召永年。诘明将至，少年初无惧色，良久，自谓曰：白尊师果来矣！乃泫然流涕，跳跃上屋，号呼数声而灭。所致之物皆在，永年乃散之以遗贫病者。因显以逆顺，理谕豪师。豪师知非，乃散释堡聚，祛解兵卫，复为编民廉使。州将嘉其事，湘衡间贤不肖者，皆美师之德，仰师之教焉。一日，有樵人扣户曰：西峰岩中有仙人会话，师可造之。永年疑其山水之妖也，睨其目睛，以辨邪正。方摄衣将行，樵者曰：师功行已著系仙籍，何邪之敢干？然毫厘之差，勿为恨也。言毕，由他径去。师策杖寻之，至即暝矣。但见崖壁有光，因熟视之，有诗焉，翰墨犹湿。其诗曰：清秋无所事，乘雾出遥天。凭伏樵人语，相期白永年。读讫，即空壁无字，光亦止矣。
◎李公佐仙仆诗一首并序
李公佐举进士后，为钟陵从事。有仆夫自布衣执役勤瘁，昼夕恭谨，迨三十年，公佐不知其异人也。一旦告去，留诗一章。其诗曰：
我有衣中珠，不嫌衣上尘。我有长生理，不厌有生身。江南神仙窟，吾当混其真。不嫌市井喧，来救世间人。苏子迹已往注云苏耽是也，颛蒙事可亲公佐字颛蒙。莫言东海变，天地有长春。
自是而去，出门不知所之，邻里见仆距跃凌空而去。
◎摅浩然泛虚舟辞遗栾浑之诗二首并序
栾先生者，名清，字浑之。好道术，与东海徐戡，字玄贞为方外之友。同游江南，泊舟于渚。雨霁微风，闻上流有清啸之声，乃相与上流望之。见二人共乘一舟，不刺不棹，顺风篸流。栾移舟迎之，见二客舟中有笔砚、莲叶及酒器，二莲叶上各有文字。因并舟问之，二客不对，栾先生坚诘之，笑持莲叶以遗焉。曰：熟读此，明日当便知我，无烦问也。
一叶题曰《摅浩然》其诗曰：
行时云作伴，坐即酒为侣。腹以元化充，衣将云霞补。纣虐与尧仁，可惜皆朽腐。
一叶题云《泛虚舟》，其诗曰：
楫棹无所假，超然信萍查。朝浮旭日辉，夕廕清月华。营营功业人，朽骨成泥沙。
有顷，遗浑之酒一卮，甚馨香，饮讫别去。浑之纵棹追之，杳不可及。须臾，风涛忽起，二人惊伏舟中，良久方定，失莲叶之所在。栾大醉，日暮及渔人家。至夜半，栾转侧啼叫良久，吐数斗物。徐生疾起，举烛视之，乃其五脏烂黑，皆在于地。先生欢然而起，拊掌而歌曰：
得饮摅公酒，复登摅公舟。便得神体清，超遥旷无忧。
歌毕，复长啸和之，清响激越，非昔所习。数月，栾谓徐曰：吾醉遗所佩九寸镜，今端午将及，议欲重铸。宜买酒收直，以备资费。开箧取药屑二升，和水十石，自寅及午便成酒，载于舟中，沿岸沽之，不知所适。徐玄贞与旅人硃仿熟，于江表相遇。玄贞维舟登岸，与仿展叙。未竟，风雨暴至。及霁，徐生与舟复失所在。其后有人于庐山悬岩中，见醉人抱樽而卧，识者疑是徐生，以其素好酒焉。时贞元十四年也。
◎灵响词五首并序
《道德经》云：视之不见，听之不闻，搏之不得。详乎老君之旨趋，盖喻以众庶之俗民，非修生之道民也。尹真人《节解经》云：内观者睹神光，不可谓之不明；返听者闻神声，不可谓之无音；握固者精神备体，不可谓之无形。凡在道中之民，当须视不见之形；听不闻之声，搏不得之名。三者皆得，谓之道民矣。余慕道年久，修持没功，夙夜自思，如负芒棘。尝因暇日，窃览《三清经》云：夫修炼之士，当须入静三关，淘炼神气，补续年命。大静三百日，中静二百日，小静一百日。愚虽不敏，情颇激切，神道扶持，遂发至恳。且试以小静。即开成三年戊午岁起，正月一日，闭户自修，不交人事，克期百日，方出静堂。虽五谷并绝，而五气长修，幸免瘦羸，不知饥渴。未逾月而神光照目，百灵集耳，精爽不昧，此三者皆应，则知仙经秘典，言不虚设也。人不修，即不知。既不知，则信彼前。后学咸谓神仙之教，尽为诳诞之辞。今古相蒙，未始有极。小兆忝为前得者，故发言为词，以正将来之惑。因创五篇，篇之四句，贻诸同好，用纪玄深。其词曰：
此响非俗响，心知是灵仙。不曾离耳里，高下如秋蝉。其一
入夜声则励，在昼声则微。神灵斥众恶，与我作风威。其二
妙响无住时，昼夜常轮回，那是偶然事，上界特使来。其三
何以辨灵应？事须得梯媒。自从灵响降，如有真人来。其四
存念长在心，展转无停音。可怜清爽夜，静听秋蝉吟。其五
◎众仙步虚词五首
飘飘上云路，黯黯入长霄。星宫日去远，光阴劫数遥。仰德金颜隐，倾想伫神飚。愿得映霞轸，焚香稽首朝。其一
玄风转飞盖，紫气泛仙车。浮空不待驾，倏忽升虚无。徘徊哀下界，顾眄愍群诸。三元真化毕，倏然入太虚。其二
万气浮空上，千光合太微。霄间望华盖，虚里眄霞衣。真仪入云路。圆曜逐风飞。愿得三元会，金容乘运归。其三
吉光腾紫气，霄路逸丹天。幡扬香风转，盖动超浮烟。道中还复道，玄中已复玄。真光不识际，大道竟无形。法轮常自转，希音不可听。空闲待三宝，虚中闻洞经。七变游魂反，万气驻颓龄。其四
香风飘羽盖，游气转飚车。冷冷上云路，窈窈入长虚。顾愍埃尘子，应运演灵书。妙果谐今日，冥契自然符。其五
◎青童天君常吟一首
欲植灭度根，当拔生死栽。沉吟随九泉，但坐惜形骸。
◎南岳夫人作与许长史一首
灵谷秀澜萦，藏身栖岩京。披褐均衮龙，带素齐玉鸣。形盘幽辽里，掷神太霞庭。霄上有陛贤，空中有真声。仰我曲晨飞，案此绿轩綍。下观八度内，俯叹风尘萦。解脱遗波浪，登此眇眇身。忧竟三津竭，奔驰割尔龄。
◎南岳夫人作一首
玄感妙象外，和声自相招。云书郁紫晨，兰风扇绿轺。上真宴琼台，邈为地仙标。所期贵远迈，故能秀颓翘。玩彼八素翰，道成初六辽。人事胡可豫？使尔形气消。
