◎洞生太帝君镇生五脏诀
太极金华真人以此经文刻于太微帝君紫微宫玄珠玉殿东壁牖上。其文曰：五石异方，津光合形。有终而死，有始而生。万类反本，千条归真，气适浮烟，血奔流精，哀哉！兆身，非真不成！何不竭以云草玄波，徊以卉醴华英，会以七白灵蔬，和以白素飞龙？沐浴平旦，正心向东。凝精厉魂，上帝五公。再拜朝灵，镇固五方。长生天地，出入流通。各安其位，生华五脏。
此文乃上清八会交龙大书，非世之学者可得悟了者也。太素真人显别书字，受而服之，求其释注于太极帝君焉。云草玄波者，黑巨胜腴，一名玄清；卉醴华英者，蜜也。五光七白灵蔬者，薤菜也，白素飞龙者，石英也。法当种薤菜，使五月五日不掘拔，唯就锄壅护治之耳。经涉五年中，乃取佳，药名为五光七白灵蔬。择取薤白精肥者十斤，黑巨胜腴一斛五斗，白蜜凝雪者五斗，高玄岩绝泉石孔之精水三十六斛，白石英精白无有厉緌者五枚，光好，于磨石上砺护，使正圆，如雀卵之小，小者好莹，治令如珠状，勿令有砺石之余迹，先清斋一百六十日，令斋日讫于九月九日。先筑土起基高二尺，作灶屋，屋成，作好灶，以灶口向西，屋亦用西户，当得新大铁釜安灶上，是九月九日申酉时，向灶口跪，东向，内五石子于釜中。于是乃先投一枚于釜中，祝曰：
青帝公石，三素元君，太一司命，玄母理魂，固骨镇肝，守养肝神，肝上生华，使肝永全。
次又投一枚于釜中，祝曰：
白帝公石，太一所憩，元父理精，玄母镇肺。守养肺神，使无朽废，肺上生华，千万亿岁。
次又投一枚于釜中，祝曰：
赤帝公石，帝君同音，玄母理神，桃康镇心，守养心神，无灰无沉，心上生华，华茂玉林。
次又投一枚于釜中，祝曰：
黑帝公石，太一同算，玄母元父，理液混变。守养肾神，使无坏乱，肾上生华，常得上愿。
次又投一枚于釜中，祝曰：
黄帝公石，老君同威，太一帝君，理魂镇脾。守养脾神，使无崩颓，脾上生华，白日上升。
投石时，各闭气五息，然后乃投石。都毕，起向灶五再拜。又取薤白五斤好者，覆于五石之上。毕，内蜜灌薤上。毕，内腴一斛五斗灌蜜上。毕，乃格度腴入釜深浅高下处所也。然后稍入清水，使不满釜少许止，木盖游覆釜上。
九月十日平旦发火，当以直理之木熇燥好薪，不用蠹虫及木皮之不净。薪火煮之，才令槛劣沸而已，勿使涌溢大沸。当屡发视其下火，当先视腴格处所。若煮水煎竭，辄当益水，所尽三十六斛水而止。又水尽之后，更加煎，令减先腴二寸格畴量，以意斟酌视之。都毕，成也。寒之于釜中，去下火灰，密盖其釜上。
五日，乃徐取五石。平旦向五方各拜。拜毕，跪以此腴杂以东流水，以次服之。余水及腴，取令送石子入口下喉中，耳闻之时，亦如初投石于釜中时，一一按祝而服之也。毕，又五拜，再毕。若药煎既成，而视无复石者，非有他也，直由五精伏散化形，故自流逐于云腴之中，无所疑也。但当日服五合，以酒饮送。神变反质，各自镇养五脏之内，更生成五石也。慎不可猛火，火猛石精飞去，滓浊坏烂，云腴熬臭，不可服御。
又云腴之味，香甘异美，强骨补精，镇生五脏，守元凝液，长魂魄，真上药也。以好器盛之，密盖其上。即日服二合为始，日以为常。若腴蜜煎强者，亦可先出，服石后，加腴更和腴煎取，令凝如割肪也。人亦有丸服之者，日三十丸，大都丸不如腴服佳也。趣后，任人所便，则安于体，体便则无不佳。常能服此腴者，石乃住。
若先腴尽，当更合如前。用白石英五两镇釜底，二两辄一投，祝说如法，但不复砺石圆，而重服之耳。药成，出此石，沉东流水中，不常熇竭之渊。若不欲更合此腴者，亦无损于前五石。
此腴名玄水玉液，一名飞龙云腴，一名炼五石之华膏。服之十五年，内外洞彻，长生天地，役使鬼神。三年之后，眼可夜视。
真人云：此方愈于炼八石之饵，全胜于玄水云母之玉浆。既服此五石，五石入喉，径宝镇五脏。一脏中辄有一石，以守脏孔，脏孔之上，皆生五色华也。
◎太阴炼形
《真诰》曰：若人之死暂适太阴，权过三官者，肉既灰烂，血沉脉散，而犹五脏自生，白骨如玉，七魄荣卫，三魂守宅，三元护息，大神内闭。或三十年二十年，随意所出。当生之时，即便收血育肉，生津成液，质本胎成，易形濯貌，乃胜于未死之容也。真人炼形于太阴，易貌于三官者，此之谓也。太微天帝咏曰：太阴炼身形，胜服九转丹。形容端且严，面色合灵云。而能登太极，金阙为真人。又云：赵成子死后五六年，樵人入华山中见之。盖得炼形于太阴之道矣。
◎水火荡炼尸形
《本行经》云：北方洞阴朔单郁绝五灵玄老君者，本姓浩，字敷明，盖玄黄之胤，太清之胄。先于元福弃贤世界始青天中。年至十二，性好幽寂，心玩山水，远于家中，或去十日，时复一还。时天下大荒，人民饿死，一国殆尽。敷明于地镜山下遇一顷巨胜，身自采取，饷惠穷乏，日得数过，救度垂死数千余口。随取随生，三年不讫。他人往觅，即莫知其处。是时辛苦，形体蠙顇，不暇营身，救于百姓，遂致疲顿，死于山下。九天书其功德，金格记其玉名，度其魂神于硃陵之宫。帝遣金翅大鸟，常敷两翼，以覆其尸，七百年中，形体不灰。至水劫改运，洪灾滔天，水捧其尸，漂于无涯，水过之后，敷明尸落贝胄耶渠初默天郁单之国，北垄玄丘。四十年中，又经山火，火行燌烧尸形。尸于火中受炼而起，化生成人，五色之云，覆盖其上。火尚猛盛，敷明嗽唾，成洪雨大水，以灭火势。敷明虽已得道，轗轲备经水火艰辛，亦为理尽。至开明元年，于北垄玄丘改姓黑节，讳灵会。元始乃锡灵会洞阴朔单郁绝五灵玄老君号。
◎阴阳六甲炼形质法
正一真人曰：炼质者何？其状有三。夫修长生之道，皆须明晓生气，接续衰厄。每甲子六十日为一甲，人间有六十甲，为阴甲；天上有六十甲，为阳甲。每十日一甲尽，半夜天上降阳甲十日，续阴甲。阴阳不孤，生气相续，即人无病。若十日一甲尽，半夜阳甲不降，即人病生，为邪所入。《六壬经》曰：甲己之日半夜生甲子，六十日皆尽，週而复始，六十年为一大期旬。修行正一，朝请生气，无邪所乱。至六十年即更延请六十年，至一百二十年稍异于前。缘真气积实，气与神合，所为克获。从一百二十年更延至三甲子一百八十年，直至五六三百年，阴阳三万六千，神气集不散，得为尸解。昼死而暮生，肉身週行五岳、七十四方，一一受事讫，即得白日腾翥，飞行无待，皆正一之道。或有效修正一，功满成就，洗涤玄祖，黑簿除名，露影阳炼，虽功成道著，先未知道之时，积罪殃结，毁破肌肤，损伤骨脉。成就之后得蝉蜕，留皮换骨，隐迹岩穴，养骨髓，滋皮肉，千日方朝，五岳受事，与前等同功也。或有积褵幽结，代不流善，百邪必集。饮啖贪淫，损伤五脏，暮方晓知。劝修正人，虽成就名入仙民之籍，然质殒尸重，道期将至，质不能佳，即太阴君降体中，五脏六腑三百六十阴神侍卫，暗消肌肉，露骨留五脏，百神守卫。或经一年、二年，或十年，随先福深浅，方降太医博士，再肥骨肉，徐徐如旧，反生再起，体如玉人。或世事岩穴，隐养形质，经千日方游太阴水帝，受事讫，得为水府掾吏，居四海名山，为封柱官。积功成就，迁效五岳官吏，即渐徐见真仙之道王真人曰： 此三状炼法，并在下卷，更不繁述尔。 。
◎修九真中道
《上清九真中经内诀》云：夫人修身中九真之道，身未升登，翳景示俗，暂入太阴，身经三官，三官不得摄也。则九真召魂，太一守骸，三元护气，太上摄魂。骨肉不朽，五脏不陨。能死能生，能阴能阳。出虚入无，天地俱生。是道士精静营形，感致九真之气应也。三元飞精以盈虚，太一抱尸而反质，微乎，深哉！九真名字多，此不具录之，略钞出在道例第九《名数品》中。又常存九真神，常所居育，乃在此房，紫明之北。观生续精，防守玄谷。出入命室，遨游洞阙。时入中宫，上通太无。太一守魂，寝息幽庭。
◎化形濯景
《真诰》第七云：受学化形，浊景易气，十二年气摄神魂，十五年神束藏魄，三十年棺中骨还附神气，四十年平复如生人，还游人间，五十年位补仙官，六十年得居广寒之台，百年得入昆瀛之宫。
◎地下主者
《太微金简玉字经》云：尸解地下主者，按《四极真科》一百四十年乃得补真官，于是始得飞华盖，驾群龙，登太极，游九宫也。
夫至忠至孝之人，既终皆受书为地下主者。一百四十年乃得受下仙之教，授以大道。从此渐进，得补仙官。又一百四十年，听一试进也。至孝者，能感激于鬼神，使百鸟山兽驯其坟埏也。至忠者，能公抱直心，精贯白日，或剖藏杀身，以激其君者也。比干今在戎山，李善今在少室，有此得变炼者甚多，略举二人为标耳。
夫有上圣之德，既终皆受三官书，为地下主者。一千年乃转补三官之五帝，或为东西南北明公，以治鬼神。复一千四百年乃得游行太清，为九宫之中仙也。
夫有萧邈之才，有绝众之望，养其浩然，不营荣贵者，既终受三官书，为善爽之鬼。四百年乃得为地下主者。从此以进，以三百年为一阶。
夫有至廉至贞之才者，既终受书为三官清爽之鬼，二百八十年乃得为地下主者。从此以渐，进补仙官，以二百八十年为一阶也。
先世有功在三官，流远后嗣。或易世炼化，改氏更生者，此七世阴德，根叶相及也。既终当遗脚一骨，以归三官，余骨随身而迁也。男留左骨，女留右骨，皆受书为地下主者。二百八十年乃得进受地仙之道矣。临终之日，视其形如生人，尸不强直，足指不青，手皮不皱者，谓之先有德行，自然得尸解者也。
右此五条，皆积行获仙，不学而得，但阶级之难，造道用年岁耳。要自得度名方诸，不复承受于三官之号令矣。
诸有英雄之才，弥罗四海，诛暴整乱，拓平九州，建号帝王，臣妾四海者，既终受书为三官四辅，或为五帝上相，或为四明公宾友，以助治百鬼，综理死生。此等自奉属于三官，永无进仙之冀。坐杀伐，积恶，害生尤多故也。秦始皇今为北帝上相，刘季今为南明公宾友。有其人甚多，略示于标的耳。齐桓公今为三官都禁郎，主死生之简录。晋文公今为水官司命。其楚严公、赵简子之徒数百人，今犹息于三官之府，未见任也。此等名位，自是三官之宾耳，无豫真仙家事矣。
◎宁先生
《十真记》曰：宁先生者，古之神仙，在黄帝之前，常游四海之外。昆丘之下，有兰沙之地，去中都万里。其沙随步随没，不知浅深，非得道之士，莫能涉之。沙如细尘，风吹成雾，泛泛而起。有石蓝之花，轻而坚劲，一枝千花，千年一开，随风靡靡，名曰青蓝花，灼烁可玩。又有鱼鳖龙蛇，飞于尘雾中。先生因玩蓝花，常游其地。又食飞鱼而死，卧沙百余年，蹶然而起，形容复故。乃作《游海诗》曰：青蓝灼灼千载舒，百龄暂死食飞鱼。
◎灵寿光
《神仙传》第十云：灵寿光者，扶风人也。年七十余，乃得未英丸方，合而服之，年如二十许。建安元年，巳年二百二十岁，后死于江陵胡罔家。殡埋百余日，人见之在小黄，寄书与罔，罔得书，掘视之，棺中空无所有，钉亦不脱，唯故履存焉。
◎赵成子
南岳夫人告曰：吾昔有入室弟子仙人赵成子者，初受吾《镇生五脏上经》，乃案为之。成子后欲还入太阴，求改貌化形，故自死亡于幽州上谷玄丘中石室之下。死后五六年，有山行者见白骨在室中，露骸冥室。又见腹中五脏自生，不烂如故，五色之华，莹然于内。彼山行人叹曰：昔闻五脏可养，以至不朽，白骨中生花者，睹其人矣。此子将有道不修行乎？将中道被试不过乎？因手披之，见五脏中各有一白石子镇，生五色华，如容状在焉。彼人曰： 使汝五脏所以不朽，必以五石生华故也。子已失道，可以相与。因取而吞之，去。复四五年，而成子之尸当生，彼人先服石子，以成子当生之旦，而五石皆从口中飞出，如蝉状，隐隐雷声，五色洞明，径还死尸之藏。因此成子改形而起，如一宿醉睡之间。其人心惧忽，因病日甚，乃至入山寻视死尸所在。到石室前，方见成子偃据洞啸，面有玉光，而问之曰：子何人哉？忽见有五老仙公，披锦带符。手秉羽节，头建紫冠，言于成子曰：昔盗吞先生五脏宝石者，此人是也。言毕，彼人面上即生恶癞，噤而失言。比归达家，癞疮已匝，一门大小，同时俱死，族亦遂灭矣。
◎许玉斧
《真诰》第十，许长史第三男，名岁，字道翔，小名玉斧。幼有珪璋标挺，清秀莹洁，糠粃尘务。居雷平山下，修业精勤。常愿早游洞室，不欲久停人世，遂诣北洞。以梁太和五年，于茅山旧宅，年三十而告终。即居方隅山洞方源馆中，常去来四平方台，后为上清仙公。
◎张鲁
《真诰》云：张镇南在北洞北石坛上，烧香礼拜，因伏而不起，遂乃夜解。明旦视形如生。此坛今犹存历然也。
◎许道育女真
许黄民女道育，宋孝建元年甲午岁于埭山亡，世谓之许大娘。卧尸石上，尸坏不殡，常有香气也。亦出《道学传》第二卷。
◎范豺
范豺，字子恭，巴西阆中人也。宋元嘉中，有名香数十斛，细捣煮以作汤，朝用汤自浴，正中汤尽，不复闻声。侍者入，看见豺还著故时布衣，披帽坐而无复气。江夏王令殡殓，而不下棺盖，四日尸不臭，送还，葬于新亭。豺亡时年四十九，肤貌颜色犹如初。刘凝之为豺作传，书置道书部，不传于世。
◎乔顺
乔顺，字仲产，扶风茂陵人也。少好黄老，隐山修道。年七十不肯娶妻，绝交接之道，心不染可欲之地。一旦归家，自言死日，其时果死。世人以为知命，既葬之。后有见顺于敦煌者，前世传之，皆以为升仙。故《诀录》曰：仲产知道，遁化神仙，七十不娶，毕命幽山。
