◎太极真人石精金光藏景录形经说
上宰总真西城王君，昔受之于紫阳公。施行道成后，以付弟子茅盈，以传南岳夫人，使授学道者当为真人。
◎释石精金光藏景录形法
夫石者，铁之质；精者，石之津；金者，剑之干；光者，刃之神。藏玄飚乱，景录四宝之形。挥割百魔，映彩五星，观焕七元，激烈火兵者矣。轩辕有桥山之葬，所以剑舄在焉；玉子有渤海之冢，剑鸣空椁；王乔有京陵之墓，而剑飞冲霄。斯实真验九玄，精应太虚，神方之灵，致威剑之妙化也。诸以剑尸解者，以剑代身，五百年之后，此剑皆自然还其处也。幽响无间，恍惚难寻，不可得言矣！不可得书矣！为之者，见之者，唯当应之于心耳。
轩辕自采首山铜以铸鼎，虎豹百禽为之视火参炉。鼎成而轩辕疾崩，葬桥山。五百年后山崩，空室无尸，唯宝剑赤舄在焉，一旦又失所在也。
一说云：黄帝丹成，乘龙上天，群臣攀慕，葬剑舄于桥山。后五百年山崩，空室唯剑，又失所在。玉子者，帝喾也，曾诣钟山，获《九化十变经》，以隐遁日月，游行星辰，后一旦疾崩，营冢在渤海山。夏中衰时，有发玉子墓者，室中无所有，唯见一剑在北寝上，自作龙鸣虎嗥，人遂无敢近者，后亦失所在也。既发墓时，亦当在五百年之间也。王子乔墓在京陵，战国时，复有发其墓者，唯见一剑在室，人适欲取视，而剑忽然飞入天中也。案神剑代身，五百年后剑自归其处，当是灵人使故，有崩发者，令剑得出，而上飞冲天乎！
◎尸解叙
夫尸解之道，如为小妙，既令希者情阻，闻者不及，以一死镇其路，亦无所复论。唯彭铿游山，凤纲市朝，四皓假首以素，八公变形万化，亦吾所不愿矣！自有方诸刻名，应得尸解之仙者，或禀受使然，或志行替败，或学寻浅狭，或情向颓住。此自希尚所及，正以分得之。非向所论诸君衍门子辈。既饱上药，而故为尸解者也。吾昔受先师尸解上方委化之道，虽不得获用，常所依依。今向尘埃四会，交兵激合，三官驱除，疾贤害道，言神仙者致疴，寻淫利者富贵，志道求生者，亦何为波波于风火之中，束带以入乎牢市者哉！今密出尸解之方，可各以传示弟子应得为真人者，用之潜遁，足以远凶恶；施之而逝，可以尽子孙之近恋；隐之而游，可以登名山也。若夫道数兼备，方术斯明，役使百鬼，招召众灵，坐在立亡，分气散形。虽处三军而飚锋不能兵，虽行凶危而灾疠弗能干，虽入市朝而百害不能生者，可无复施尸化之迁耳。夫此之解者，率多是不汲汲于龙轮乐，安栖于山林者矣！
◎又叙
《真诰》曰：吞琅玕之华而营丘墓者，衍门子、高丘子、洪崖先生是也。衍门子墓在渔阳潞县，高丘子墓在河中闻喜县，洪崖先生墓在武威姑臧县，此三郡并云上古死人之空冢也。而不知高丘子尸解入六景山后，服金液之水，又受琅玕华丹于中山，复托死乃入玄洲，受书为中岳真人。衍门子今在蒙山大洞黄金之庭，受书为中元仙卿。洪崖先生今为青城真人也。漱龙胎而决死，饮琼浆而叩棺者，王西城及赵伯玄、刘子先是也。服金丹而告终者，臧延甫、张子房、墨翟子是也。挹九转而尸臭，服刀圭而虫流者，司马季主，宁仲君、燕昭王、王子晋是也。夫尸解托死者，正欲断以死生之情，示民有终始之限耳！岂肯腐骸太阴，以肉饷蝼蚁者哉。直欲遏违世之夫，塞兆民之源望也。
◎造剑尸解法
真人用宝剑以尸解者，蝉化之上品也。当自斋戒百日，乃使锻人，用七月有庚申日，八月有辛酉日，作精利剑。使长三尺九寸，广一寸四分，厚三分半，以杪九寸为左右刃处，其柄任长短，取适也，头可安录环也，唯使长三尺九寸耳。
录钚者，镂刻剑钚也。钚左右面刻之作刃字，面有九刃字也。钚背上刻作己字，作九已字也。深刻之，字刻皆从刀背而下，顺刃也，顺钚而刻之也。
诸刻处，欲得以金银厕填之，益分明佳也。剑身中有刻象在后，钚中央复有坚起如小半钚者，名之曰伏基。内钚刻左面为日字，刻右面为月字。先又圆刻日月之外为郭也。所谓伏日月之光。基五百年还，出以挥五岳，入以藏无间，下以制九阴，上以承玄冥，卫足以逐邪魔，威足以鉴七精，仰以映录五气，俯以代身化形矣。欲知剑之左右内外，以剑正指南，使剑背在上，使剑刃在下也。于是乃以东面为右，西面为左，东为内面，西为外面，所谓回巅黄赤，纵到五行，步斗含阴，斩电割风者也。斗谓七星，阴谓六丁之神也。剑杪九寸，有两刃处，并刻两刃中，脊上内外面各作三丁字，从两刃头始作丁字，分以三寸为一丁字，字顺向剑杪。
此剑恒置所卧床上枕栉被褥之间，使常不离身，以自卫也。既足以逐辟邪魔，又可以照映五形尔。乃神药题之，即得遁景潜冥矣。此剑尺度长短，广狭厚薄，刻镂文字，乃太极四真人灵剑之模范也。或谓曰分景，或曰挥神刀，但当论铤质有利钝耳。上人皆陶昆吾之石，冶西流之金，铸而作之，准其成范也。此之上质，非世人所得。但取精铁，按而作之，亦足以流景逸真，隐灵化形。药既陈矣，将不待西吾之质，乃成其妙也。凡铁亦皆可用也，所存在于范质而已。夫虎狼恶兽，闻麟唱而窜穴，百鸟群游，听凤鸣而绝响。麟角岂锐于虎狼之爪牙哉？凤声岂猛于雕鹗之玃乎？所贵在于灵音神气，道妙发焕，德为群物之轨，真为至空之柄，足以镇万精之眩惑，威千凶之用矣。奚必须昆吾之金、割玉之铤耶？王子乔剑乃凡下之铁耳，黄帝今所带剑，是桥山中尸解剑也。若是者，复非西昆之流金也。
◎尸解次弟事迹法度
若欲且遁潜名山，栖身高岫，或欲随时观化，逍遥林泽；或欲断兒子之情，令始终道毕，外割亲悲，内遏希尚，不愿真官隐浪自足者，当修剑尸解之道，以曲晨飞精，书剑左右面，先逆自托疾，然后当抱剑而卧。又以津和飞精作丸如大豆，于是吞之。又津和作一丸如小豆，以口含，缘拭之于剑钚，密呼剑名字，祝曰： 良非子干，今以曲晨飞精相哺，以汝代身，使形无泄露，我当潜隐，汝暂入墓，五百年后，来寻我路。今请别矣，慎勿相误，上登太极，言功八素。 祝毕，因闭目咽气九十息，毕，开目忽见太一以天马来迎于寝卧之前，于是上马，顾见所抱剑已变成我之死尸在彼中也。临时当易著太一迎服，留故衣巾以覆剑也。乃乘马蹑虚，任意所适。或可改名易姓，还反故乡，无所忌难矣。剑成死尸，与真不异，又有臭气，又乃生虫。既剑入棺，即复剑形，不复为尸形也。天马者，吉光腾黄之兽也。太极真人命太一使者赍马执控，并迎以宝衣，恍惚而来，不知所以然也。马去之时，虽众医侍疾，子孙满侧，而我易服束剑，流景变迹，徒相卫比肩对目，而不觉我之云为也。所谓化遁三辰，巅徊日精，呼吸万变，非复故形者也。宝衣，无缝衣也。剑字，子干，名良非。若未用剑之时，眠卧常祝呼剑名字曰： 良非子干，神金挥灵。使役百精，令我长生。万邪不害，天地相倾。 当密祝于剑钚之中。上马时，以藏景录形灵丸二枚著剑青囊中，结空囊口，著被中，良久，已复变成向者囊中剑也。二三年间，乃忽然自失之耳。此曲晨飞精，一名七阳日精之华，盖琅玕之并例矣。此丹复能流遁散形，分景藏毫，四海不能容其体，粟米固能缠其外者也。隐回七度，昏蔽三光，实其妙矣！其用他药得尸解，非是用灵丸之化者，皆不得返故乡。返故乡则为三官执之也。有死而更生者，有头断已死，乃从一旁出者，有死毕未殓而失尸骸者，有人形犹存而无复骨者，有衣在而形去者，有发脱而失形者。白日去谓之上尸解，夜半去谓之下尸解，向晓暮之际而去者谓之地下主者。此皆迹兆不灭，为人所疑，虽获隐遁，令世志未厌，又不得返旋故乡，游栖靡定，深所恨，恨意在于此。此自是《太清尸解之法》，那得比太极之化遁乎？高卑绝轨，良有由也。
◎太极真人诫
太极真人诫：夫传受此，虽年多者，所谓道初起耳。上古之世平，当全其限；中古世衰，渐可半之；下古世乱，三分之一乃可传授。不但此法而已，长生大道亦然。若必是其人，亦复不限。下古，谓金马之世也。事在《太极真人诫》中。
◎尸解神杖法
《赤书玉诀》云：当取灵山阳向之竹，令长七尺，有节，作神杖，使上下通直，甘竹乃佳。书《黑帝符》，著下第二节中。《白帝符》，第三节中。次《黄帝符》，第四节中。次《赤帝符》，第五节中。次《青帝符》，第六节中。空上一节，以通天；空下一节，以立地。蜡封上节，穿中印以《元始之章》。又蜡封下节，穿中而印以《五帝之章》。绛文作韬，长短大小足容杖，卧息坐起，常以自随。行来可脱杖衣，隐以出入，每当别著净处。以杖指天，天神设礼；以杖指地，地祗伺迎；以杖指东北，万鬼束形。乘杖行来，及所施用，当叩齿三十六通，思五帝直符吏各一人，衣随方色，有五色之光流焕杖上，五帝玉女各一人合共卫杖左右，微祝曰：
太阳之山，元始上精。开天张地，甘竹通灵。直符守吏，部御神兵。五色流焕，硃火金铃。辅翼上真，出入幽冥。召天天恭，摄地地迎。指鬼鬼灭，妖魔束形。灵符神杖，威制百方。与我俱灭，与我俱生。万劫之后，以代我形。影为吾解，神升上清。承符告命，靡不敬听。 毕，引五方炁各五咽，合二十五咽止。行此道九年，精谨不慢，神真见形，杖则载人空行。若欲尸解，杖则代形。倏欻之间，已成真人。朝拜以本命八节日，当烧香左右，朝拜此杖，则神灵感降，道则成矣。
◎水解凡三人
△辛玄子
辛玄子，字延期，陇西定谷人。好道行，度秦川长梁溺死。西王母酆都北帝愍之，敕三官摄取骸还魄，复得成人，度命南宫。今正差领东海，侯补禁元中郎将，为吴越鬼神之司。
△段季正
《道迹灵仙记》云：代郡段季正，隐士也。晚从司马季主学道，渡秦川，溺水而死，盖水解也。今在委羽山中。
△王进贤
王进贤者，琅玕王衍之女也。遭石勒略，共侍女名六出赴黄河，自誓不受辱，即投河中。时遇嵩山女仙韩西华出游，见而愍焉，抚接二人，救而度之，外示沉没，内实密济矣。西华即将入嵩高山，授以道要，今在华阳易迁宫中矣。六出本姓田，渔阳人，浚仪令田讽孙也。年可二十二三，体貌端正，善有志节，故能与进贤同赴于河。又田讽曾有阴德行善，福及六出，故亦得仙也。
