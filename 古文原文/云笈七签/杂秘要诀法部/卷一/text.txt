◎太上隐书八景飞经八法并序
九天丈人受太空灵都金真玉光，元始天王名之《八景飞经》，广生太空名之《八素上经》，青真小童名之《豁落七元》，九天太上大道君名曰《素书玉诀金章》，同出于九玄之先。目其上篇，而四时名焉，其道高妙，众经之尊。凡行此道，不得冒殗入秽，触死生之污，犯此之禁，真灵高逝，返止上宫，施召不至，返误兆身。子得此法，慎此为先。法曰：
立春之日，三素元君上诣天皇大帝游宴之时，元景行道受仙之日也。兆修《金真玉光八景飞经》之法，当以其日沐浴、斋戒，清朝入室，烧香行礼，施按招灵，致其摄魔之符，置于四方，兆于中央东北向，叩齿十二通，仰思紫绿白三色之云东北而回，便心念微言：三素元君，乞回神驾，下降我身，右列我名，赐我神仙。毕，还思东方青微上府始阳宫中元景司空司录道君，姓葛，讳太兕献，形长七寸八分，身著玄黄之绶，头冠七色曜天玉冠，足蹑五色之履，手执威神之策，乘八舆之轮、飞龟玄云之车，骖驾青龙，从太和仙童二十三人，下治兆身泥丸宫中，乃微祝曰：
元景大神，玄道回精，上节告始，万炁混生，九微上化，回降我形，保固元宫，监总帝灵，招真制魔，我道威明，上致太和，玉芝充盈，通神彻视，洞睹三清，得乘飞景，俱升帝庭。毕，仰咽八炁止。此元景之道，行之八年，则三素之云八舆飞轮迎兆之身，上升帝晨。所谓八道元景招灵秘言，不传非仙之士。
春分之日，太微天帝君上诣高上玉皇游宴之时，始景行道受仙之日也。至其日，如上法，夜半东向，叩齿九通，仰思玄青黄三色之云东北而回，便心念微言：太微天帝君，乞回神驾，下降我身，上我帝简，赐我神仙。毕，还思东方青阳上府玄微宫中始景老子大道君，姓某，讳幽宛，形长九寸，身著紫青之绶，头戴九色通天宝冠，足蹑九色之履，手执命神之章，从太阳仙童三十六人，乘八景之舆、青云之车，骖驾苍龙，下治兆身明堂宫中。乃微祝曰：
始景上元，招灵致真，承气命节，法典帝先，回精玄盖，上宴玉晨，回灵下降，镇固我身，保精炼气，五华结鲜，紫气流映，洞得御神，骖乘飞景，上宴琼轩。毕，仰咽九炁止。此始景之道，行之八年，则玄景飞轮来迎兆身，上升太清。八道始景秘言，勿传非仙之人。
立夏之日，太极上真三元真人上诣紫微宫游宴之时，玄景行道受仙之日也。至其日，如上法，清旦东南向，叩齿九通，仰思紫青黄三色之云西北回，便心念微言：太极上真三元真人，乞回神驾，下降我房，书我玉名，使我神仙。毕，还思东南少阳上府太微宫玄景玉光无极道君，姓王，讳无英，形长八寸八分，身著丹锦之绶，头戴无极进贤玉冠，足蹑九色之履，手执招灵之章，乘玄景绿舆、五色云车，骖驾凤凰，从灵飞仙童三十九人，下治兆身洞房宫中。乃微祝曰：
玄景上灵，骖宴八气，造宴九玄，翱翔无外，回真下降，解我宿滞，廕以飞云，覆以紫盖，得乘八景，上升霄际。毕，仰咽八气止。此玄景之道，行之八年，则紫青黄三色之云玄景绿舆来迎兆身，上升太清。玄景八道秘言，勿传非仙之人。
夏至之日，扶桑公太帝君上诣太微宫游宴之时，灵景行道受仙之日也。至其日，如上法，清旦南向，叩齿八通，仰思赤白青三色之云东南而回。便心念微言：扶桑大帝君，乞回神光，下降兆身，记名东华，得乘飞烟。毕，还南向思太阳上府紫微宫中灵景太尉元先道君，姓玄，讳伯史，形长八寸八分，身著绛锦丹绶，头戴平天耀精玉冠，足蹑九色之履，手执制魔之章，乘光明八道之舆、赤云气之车，骖驾凤凰，从丹灵上宫玉童三十六人，下治兆身中元丹田宫中。乃微祝曰：
灵景启灵，乘气旋回，迅驾八道，光明吐威，下降我房，映我丹辉，摄魔御神，万灵悉摧，使我洞幽，与景齐飞。毕，仰咽八气止。此灵景之道，行之八年，则致光明八道之舆来迎兆身，上升太清。灵景八道秘言，勿传非仙之人。
立秋之日，太素上真，白帝君上诣玉天玄皇高真，游宴之时，元景行道受仙之日也。至其日，如上法，清旦西南向，叩齿十二通，仰思赤白紫三色之云正西而回，便心念微言：太素真人，乞回神光，下降我身，奏名玉天，得为真人。毕，思西南少阴上府灵微阳宫之中元景太淡天道君，姓黄，讳运珠，形长七寸八分，著玄黄素绶，头戴七宝进贤之冠，足蹑九色之履，手执命神之策，乘翛条玉辇、五彩硃盖紫云之车，骖驾六龙，从黄素上宫仙童二十四人，下治兆身丹田宫中。乃微祝曰：
元景上真，八道玄景，上治黄母，下治兆身，徘徊神辇，流映紫清，历运御气，三元焕明，制神摄魔，我道洞精，长保上景，飞仙长生。毕，仰咽七气止。此元景之道，行之八年，则致翛条玉辇来迎兆身，上升太清。元景八道秘言，勿传非仙之人。
秋分之日，南极上真赤帝君上诣阆风台九灵夫人游宴之时，明景行道受仙之日也。至其日，如上法，清旦西向，叩齿十二通，仰思青黄赤三色之云西南而回，便心念微言：南极上真上皇赤帝君，乞回神光，下眄我房，赐书玉简，上奏九灵，得乘飞景，升入无形。毕，思正西太阴上府精思允宫中明晨太和道君，姓浩，讳仁义，形长六寸八分，身著白文素灵之绶，头戴无极玉宝天冠，足蹑九色之履，手执度命保生玉章，乘绛琳碧辇、白云之车，骖驾白虎，从素灵上宫玉童二十四人，下治兆身华盖宫中。乃微祝曰：
明景道宗，总统九天，匡络紫霄，迅御八烟，回停玉辇，下降兆身，启以光明，授以金真，豁落招灵，身无稽延，得乘飞景，上宴霄晨。毕，仰咽七气止。此明景之道，行之八年，则致绛琳碧舆来迎兆身，上升太清。明景八道秘言，勿传非仙之人。
立冬之日，上清真人帝君皇祖上诣高上九天玉帝子游宴之时，洞景行道受仙之日也。至其日，如上法，清旦西北向，叩齿九通，仰思绿紫青三色之云西南而回，便心念微言：上清真人帝君皇祖，乞回神驾，下降兆房，赐书玉名，上奏上清，得乘飞景，升入无形。毕，思西北阴晖上府清微宫中洞景司录太阳道君，姓某，讳元辅，形长五寸八分，身著玄黄之绶，头戴九玄飞景玉冠，足蹑五色之履，手执摄杀之律，乘玄景八光丹辇、紫云之车，骖驾玄武，从太玄仙童二十四人，下治兆身仓命宫中。乃微祝曰：
洞景帝尊，玄灵阴神，乘霞御龙，骖驾飞烟，上游玉清，下治太玄，回降紫辇，来入我身，得乘八景，位同真人。毕，仰咽五气止。此洞景之道，行之八年，则致玄景八光丹辇下迎兆身，上升太清。洞景八道秘言，勿传非仙之士。
冬至之日，太霄玉妃太灵上真人诣太皇宫太微天帝君，游宴之时，清景行道受仙之日也。至其日，如上法，清旦正北向，叩齿十二通，仰思硃碧黄三色之云东北而回，便心念微言：太霄玉妃、太灵真人，乞回神驾，下降我房，赐书玉名，奏上太霄，得为真人，游宴上宫。毕，思北方阴精上府道微宫中谏议玄和道君，姓王，讳阴精，形长五寸八分，身著玄云五色之绶，头戴玄晨宝冠，足蹑五色师子之履，手执招灵之策，乘徘徊玉辇、锦云珠玉之车，骖驾玄凤黑翮，从太玄上宫仙童二十六人，下治兆身玄谷宫中。乃微祝曰：
清景素真，元始洞灵，受化九元，含气硃婴，徘徊玉辇，逍遥紫清，转轮八节，纬度天经，削我死录，保命南生，得乘飞景，接辔绿軿。毕，仰咽五气止。此清景之道，行之八年，致徘徊玉辇下迎兆身，上升太清。清景八道秘言，勿传非仙之人。
行《八景飞经八道秘诀》，上皇玉帝告命诸天，十方众圣、五岳灵仙敬护兆身，降致玄舆飞辇，得与真人同升上清。真皇守兆之命，太一防兆之身，出入游行，无有凶横之祸。若有仙名玉籍，列图紫宫，幽冥亦不以此经启悟兆心。兆得此经，即东华注簿，位同真人。唯保唯秘，不可轻宣，妄泄秘言，死灭兆门。
◎太上丹景道精隐地八术一名紫霄飞灵八变玉符
隐地八化玄真之术，一曰藏形匿影，二曰乘虚御空，三曰隐沦飞霄，四曰出有入无，五曰飞灵八方，六曰解形遁变，七曰回晨转玄，八曰隐景儛天，此乃上清金台玉室秘房妙术，藏之玉笈，封以金章，侍以玉童，卫以玉女，各八百人，太上玉晨高圣君受之于九玄，七千年乃传太极真人、东华大神方诸青童扶桑旸谷神王、清虚真人，告盟于上清，裂金以誓，身有其文者则隐沦八方，有修其术则乘虚驾空。口口相授，不得妄传，子不示父，臣不奉君，唯在刻字金简，书名玉篇，轻泄秘文，殃及七玄，身为下鬼，充塞河源。按如神真秘而奉焉。
第一藏形匿影之术，当以立春之日，平旦入室，向东北角上坐，思紫云郁郁从东北角上艮宫中下，覆满一室，晻冥内外，良久，紫云化为九色之兽如麟之状，在我眼前。因叩齿三十六通，而微祝曰：
回元变影，晚晖幽兰，覆我紫墙，藏我金城，与气混合，莫显我形。毕，便九咽止。闭目，云气豁除，便服灵飞玉符。修之一年，形常隐空。有难之日，立艮宫之上，取本命上土，撮以自障，按如立春之日祝思之，气自覆，人不见焉。
第二乘虚御空之术，当以春分之日，正中入室，东向冥目、思碧色之云郁郁如飞轮，从东方震宫中下，覆满一室，内外晻冥。良久，青气化为苍龙，在我左耳一缠绕我身。因叩齿三十六通，而微祝曰：
腾玄御气，轮转八宫，坐则同人，起则入室，覆我碧霄，卫我神龙，映显我形，通幽洞冥。吞咽九灵，永得无穷。毕，便九咽气止，开目，服符。修之二年，乘虚驾空。有难之日，立于震宫上，取行年上土，撮以自障，按如春分之祝思，气自覆，人视如气。
第三隐沦飞霄之术，当以立夏之日，正中入室，东南向冥目，思赤云如烟之状，从东南巽宫中来，覆满一室，内外晻冥。良久，赤气化为玄兔，在兆胸腹之上。因叩齿三十六通，而微祝曰：
玄兔灵飞，启告三晨。披除嚣翳，通我清津，景登云举，气降紫烟，万灵稽首，皆伏我前。毕，便九咽气止，开目，服符。修之三年，隐沦飞霄。有难之日，立于巽宫，左取十四气以自覆，则与气同行。
第四出有入无之术，当以夏至之日，正中入室，南向冥目，思赤气蓊郁郁从南方离宫中来，覆满一室，内外晻冥。良久，赤云化为凤凰，在我头上。因叩齿三十六通，而微祝曰：
赤霞映玄，气液流通，九道之变，化为凤凰，授我真符，赐我玉浆，出自天门，入自离宫，招致云軿，驾虚乘光。毕，便九咽气止，开目，服符。修之四年，能出入无穷。有难之日，立于离宫，左取九气毕，便开目服符；又九咽气止，撮取月建上土以自障，按如立夏之祝思，赤气自覆，则身为火光。
第五飞灵八方之术，当以立秋之日，晡时入室，西南向冥目，内思白气郁郁如天之雾，从西南上坤宫中来，覆满一室，内外晻冥。良久，白气化为麒麟，对在我前。因叩齿三十六通，而微祝曰：
仰注玄精，吞咽黄华，身生飞羽，轻举登霞，游宴八宫，万万不俎。毕，便九咽气止，开目，服符。修之五年，能升八方。有难之日，立于坤宫上，仰咽三十六气，左取今日辰上土以自障，按如立秋之祝思，白气以自覆，则身化为雾露，人不见也。
第六解形遁变之法，当以秋分之日，哺时入室，西向冥目，内思白云从西方兑宫中来，覆满一室，内外晻冥。良久，白气化为白虎，常在我右边。因叩齿三十六通，而微祝曰：
解形遁变，追飞蹑浮，先谒玉皇，退之八嵎，分身为万，适意如求，俄倾之变，八宫已週。毕，便九咽气止，开目，服符。修之六年，形化影变，纵横八方，任意所之。有难之日，当立兑宫之中，思火气来烧我身，仰咽气九过，取丙上土以自障，祝如上法，则人莫之见也。
第七回晨转玄之术，当以立冬之日，子时入室，西北向冥目，内思黑云从西北方上乾宫中来，覆满一室，内外晻冥。良久，黑云化为雰蛇，在我左足下。因叩齿三十六通，而微祝曰：
太微九玄，化为雰蛇。回轮五星，运转七机，上宴玄宫，八景同晖，吞精咽气，永无终衰。毕，便九咽气止，开目，服符。修之七年，能回转五晨，出入无间。有难之日，当立乾宫之中，思黑云来覆我身，仰咽三十五气，取天门上土以自障其身，祝如立冬之日，则人不见之。
第八隐景儛天之术：当以冬至之日，子时入室，北向，内思黑气叠沓相覆，从北方坎宫中来下，覆满一室，内外暗冥。良久，黑气化为玄龟，在我右足下，因叩齿三十六通，而微祝曰：
八道隐方，藏地儛天，逃以六阴，显身玉轮，骖龙御烟，上造帝晨。毕，便九咽气止，开目，服符。修之八年，则登玉清宫。有难之日，立在坎宫之上，思黑云覆身，仰咽三十五气，取地户上土以自障，祝如冬至之文，则人不见逃也。
◎太清玉霞紫映观上法
常以本生上旬之日，沐浴、清斋、净服，平旦入室，以内观开明玉符，清华之水便向洗眼，并漱荡口腹，令内外清虚，口无馀味，腹无馀熏，眼无馀视，体无馀尘，恬淡静默，唯道是身。然后还南向，平坐瞑目，内思紫气出兆头顶之上，勃勃冲天，气冠己身内外，郁冥。便引紫气，仰咽三十九过，觉气咽三十九过，气咽入兆口腹之中。咽讫，开眼，朗然豁除。便叩齿三通，仰祝曰：
上清流霞，晖真吉旦，紫云映灵，扬精交焕，内住金门，玉户受观，宝神和藏，魂魄无散，明皇九真，八道流羡，攀云招灵，灵降乐汉，洞彻幽元，三晨齐宴，游腾玉堂，上拜帝馆。毕，仰咽三过止。本生上旬之日，若甲子旬，生以甲寅日为上旬，他皆仿此也。
《紫书诀》云：修上清玉霞紫映内观之道，常以月生一日，取西流水三升，盛之以铜器亦佳，以真珠一两，内著水中，名曰金精石景水母玉胎之瑛，露于中庭，至月十五日正中，日精玄映于石景水母，日象焕明水母之中，东向流霞，开明洞观，玉符投内石景水母中。转南向、叩齿十六通，仰呼曰：日魂珠景，照韬绿映，丹霞赤童，玄炎飚象。凡十六字毕，闭眼思日中，五色流霞，下冠兆身，洞焕一形，存见日中有一仙人，形长八寸，头戴硃阳赤冠，衣绛锦丹裙，下在兆身头顶之上，口引日中赤丹金精石景水母之瑛，以灌溉兆形，便临所盛水中映日光，而微祝曰：
耀罗丹阳，元景敷陈，赤炉大明，九气齐真，三五运精，二象交缠，玉胞石体，炼故返新，流霞玄注，水母凝神，和魂柔魄，内外同烟，仰餐丹华，口掇日根，灵芝盈溢，面发金仙，与气同躯，与日同存，乘景飞空，上造帝晨。毕，仰向日十六咽止。取石景水母之瑛，向日洗目，并沐浴形躯，馀水放之西流。行此九年，面有金容，内外洞彻，与日同光，飞行玄虚，上造日间。此道高妙，不传下世，轻泄宝文，罚以鬼兵，身役鬼官，七祖获殃。
◎存玄白法
胎精中景黑白内法，常以旦旦坐卧任意，在泥丸中有黑气存，心中有白气存，脐中有黄气，三气俱生如云以覆身。初存气如小豆，渐大冲天，三气缠绕身，共成一混。因变成火，火又绕身，通明洞彻，内外如一内通外彻，支体共火一色。旦行之，至日中乃止。于是服气一百二十，都毕。行之三十年，遁形隐身，日行五百里。
◎三素云法
夜卧谓子后睡觉起时。又云：坐起可行之，不必夜也，要当以生气时如此，则子后午前皆可为之，然宜以丑后卯前为之佳矣。先闭目东向当东向平坐，以手大指后掌左右按拭目就耳门，使两手俱交会于项后，三九过，存目中各有紫青绛三色，并出目前，此是内按三素云以灌目童子也先存两目中，各有此三色云，仍各出目前凝郁，良久，按拭之。于按中每觉目外之云，还入目童子中，晖光莹彻。手过又出，拭之又入，以至数毕。而阴祝曰：
眼童三云，两目真君，英明注精，开通精神，大玄云仪，灵验篇篇，保我双关，启彻九门，百节映响，朝液泥丸，身升玉宫，列为真君。毕，因咽液五十过存液入肝中。行之一年，则耳聪目明；久为之，彻视千里，罗映神灵，听之于绝响也。
又法，《返胎按摩经》云：常以阳日，月一日为阳，每阳日之旦，夜之卧觉，旦将起，急闭目，向本命之方，以两手掌相摩，切令小热，各左右拭按两目笼耳门，令两掌交会于项中，九过，又存两目中各有紫赤黄三色云炁各下入两耳中。良久，阴祝曰：
眼童三云，明目真君，映明注精，开通帝神，太玄云仪，玉灵敷篇，保我双关，启彻九门，百节应响，回液泥丸，身升玉宫，列为上真。祝毕，咽液三过。毕，乃开目坐起。常行之，不如旦暮也。行之三年，耳目聪明。
