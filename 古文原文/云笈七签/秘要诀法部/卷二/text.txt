◎修真旨要
△黄素内法第一
凡精诚密向，耽味玄真，清斋苦志，感慕神仙，忽自遇此三品之经，而不师受者，其人皆玄会宿感，列籍帝乡，真人密授应得此经，其人异挺以标世功，依《太上黄素四十四方》，听得隐盟玄誓神科也。当以甲子之日，清斋入室，夜半生气之时，眠坐任意，临目仿佛，叩齿二十四通，心拜四方。毕而微祝曰：
太上九灵，三素元精，仙都大神，四极三清。昔奉法化，遇会上经。玄师冥远，靡览真形。乞山隐盟，誓以神明，玉童侍卫，玉华扶生。八愿九合，妙慧通灵，愿神愿仙，飞行上清。祝毕，又叩齿二十四通，咽液十过，心拜经前，因此而寝。亦可起坐诵经，必有吉感。常能行之，三年之中，得为经师，成其真人大夫之任矣。此是黄素内法，不烦复经营师及歃血之盟也。真人虽已受经，亦常行之。
△八朝三元内礼隐法第二
凡为道士，受三真品经雌一、洞玄、隐玄羽章者，当勤慕上契，感会神明，精心斋净，专道固生，孜孜不替，味景玄清。若此人者，必获上仙。依《太上黄素四十四方》，得行八朝三元内礼隐法，当以甲寅、丙寅、戊申、庚申、丁巳、己巳、癸亥、乙亥之日，平旦入室，烧香左右，临目仿佛，叩齿二十四通，心拜四方。微祝曰：
太上太灵，三素元精，谨以吉日，内朝真经。神童玉女，散香虚庭，使我神仙，天地相倾。祝毕，疾闭两目，使内外冥合，不相闻见。又叩齿三七通，燕咽三过，开目，都毕也，此名为八朝三元内礼隐法。常能行之，令人通灵彻视，精应三元真会，妙感陟降太玄。侍经玉女，奏子求生，神仙不死，天地相倾。诸未受经者，行之三年，得为经师，灵瑞吉祥。
△内除罪籍第三
凡修受《大洞真经》雌一奇文者，皆当别寝一室，不交人物，常置经于朹格洁净之处，旦夕烧香礼拜，陈愿人间，内除罪籍。常以月三日、七日、二十一日，侍经玉女乃奏人罪过于三元与太一帝君，共详子之云为，是其日也，当入室烧香，叩齿三七通，冥目，微祝曰：
太上神方，《大洞真经》，昔以有幸，遭遇神明，启廕七图，受会三清。若有阴罪，帝君散灵，二象开明，上帝合形，令我飞仙，神真长生。祝毕，又叩齿二七通，心拜四方，开目，都毕。常当行之者，则三元密感，帝君赦过，诸有奏子之罪者，皆不见用也。
△三元隐谢解秽内法第四
凡道士存思上法，及修学太一之事，皆禁见死尸血秽之物。若兆见之者，得听三元隐谢解秽内法，当以硃砂一铢散内水中，因以洗目、漱口，并洗手足。毕，入室正寝，交手心上，叩齿二七通，心拜四方，乃微祝曰：
三元上道，太一护形，司命公子，五神黄宁，血尸散灭，凶秽沈零，七液灌注，五藏华生，令我神仙，长亨利贞。祝毕，因疾闭两目，并气自持，使内外冥合，不相闻见。良久，觉身中小热为候。竟又叩齿七下，咽液三过。都毕，诵此三元隐谢解秽之内法也。
△大帝开结经法第五
凡道士修受上法，欲有所看省，诵读经文发箧之时，皆当烧香左右，心拜经前，叩齿三通，乃微祝曰：
玉帝上法，上闻三清，吉日斋戒，敢开神经，万试隐伏，所向皆成。玉童侍卫，玉华散馨，上告三元，与我长生。祝毕，开经，然后乃得诵读之。此名为大帝开经之法。令玉女、玉童、侍守烧香，启降神灵，上闻九天。
△祝太一帝君法第六
凡道士受学《洞经》，修行太一之事，不得宣泄太一帝君之名字，以语于不同志之人。泄则犯太玄阴考，兆三犯之者，则五神废宅，不得复为仙矣。过三以往，死为下鬼，已无仙冀。
凡道士受经以后，常晨夕存祝太一帝君之名字，先叩齿三通，微祝曰：
凌梵履昌，七灵丈人，太一务猷，五神黄宁，上升九天，与帝共并。乞愿飞仙，七祖胎婴，解愆释罪，上登玉清。毕，又啄齿七通，咽液三过，此为存神释罪，请帝求仙也。行之七年，则神明感会，帝君喜欢，玄母注生，五神常存，七祖罪释，受胎南仙，长生不死，白日升晨。
△慎忌法第七
凡修太一之事，及行上法，存神之道，慎不可见尸及血秽之物，见一死尸，则一年不得行事，又却倾一年之功。然此帝一之科，常却罚于既往，又进塞于将来。苦一年三见尸者，则罚功断事各三年也；若遇见二十四尸者，皆不得复修太一求仙也。
△帝君捕神祝第八
凡道士独宿山林，而多为山精恶鬼所犯试者，当叩齿二七通，闭气咒曰：
吾昨被帝君召，摄领真元，令我封掌此五岳，摧割酆山山精。万灵受事，俱会帝前，七神所引，三元司真，若有小妖，即时枭残。山精泽尉，速来奉迎，神师口命，上闻三清。一如大洞之法，不得稽停。咒毕，又叩齿三七通，此为帝君捕神祝伐山精百鬼法。诸山神地祇，房祠正气之神，闻此之咒，皆来执鞭奉迎，神兵侍卫，若与万人同宿矣！ 
△遏邪大祝第九
《大洞真经高上内章遏邪大祝上法》曰： 每当经危险之路、鬼庙之间，意有疑难之处，心有微忌者，乃当返舌内向喉，咽液三过。毕，以左手第二、第三指，捻两鼻孔下人中之本，鼻中鬲孔之内际也三十六过，即手急按，勿举指计数也。鼻中鬲之际，名曰山源，一名鬼井，一名神池，一名邪根，一名魂台也。捻毕，因叩齿七通，毕。又进左手心以掩鼻，于是临目，乃咒曰：
硃鸟凌天，神威内张，山源四镇，鬼井逃亡，神池吐气，邪根伏藏，魂台四明，琼房玲琅，玉真巍峨，坐镇明堂，手挥紫霞，头建晨光。执咏《洞经三十九章》，中有辟邪龙虎，截岳斩岗；猛狩奔牛，翾刀吞枪；揭山玃天，神雀毒龙；六头吐火，啖鬼之王；电猪雷父，掣星流横；枭嗑駮灼，逆风横行；天禽罗阵，皆在我傍，吐火万丈，以除不祥，群精启道，封落山乡，千神百灵，并首叩颡，泽尉捧垆，为我烧香，所在所经，万神奉迎。毕，又叩齿三通，乃开目，徐去左手。手按山源，则鬼井闭门；手薄神池，则邪根散发；手临魂台，则真神守阙。于是感激灵根，天兽来卫，千精震伏，莫干我真。此自然之理，忽尔而然也。鼻下山源，是我一身之灵津，真邪之通府。背真者所以生邪气，为真者所以遏万邪，在我运摄之尔，故吉凶兆焉。
△三天正法祝魔神第十
凡道士隐迹山林，精思感灵，或读《洞经》发响之时，多为北帝大魔来试败兆。每至昏夜，当叩齿三十六通。毕，乃咒曰：
北帝大魔王，受事帝君前。泉曲之鬼，四明酆山，千祅混形，九首同身。神虎放毒，馘灭雷霆，神公吐咒，所戮无亲。太微有命，摄录山川，鸣铃交掷，流焕九天。风火征伐，神锋十陈，凶试伏灭，万精枭残。妖毒敢起，受闭三关，请依洞法，莫不如言。咒毕，又叩齿三十六通，此名为三天正法咒魔神方。常能行之，则神兵侍卫，山川摄精，千妖受闭，万试不干。
△思三台珝恶法第十一
上台虚精、中台六淳，又作主停、下台曲生。
右三台内讳知者，众恶悉除，诸善备至。凡于静房端坐，思三台覆头；次思两肾气，从胸中出，与三台相连。久久思毕，二七啄齿，二鼻微微内气，闭口满便咽之。咽毕，乃咒曰：节节荣荣，愿乞长生，太玄三台，常覆我形。出入行来，万神携营。步之五年，仙骨自成；步之七年，令药皆精；步之十年，上升天庭。急急如律令。
步台日：
正月三日，二月二日，五月五日，九月九日，十月二十六日法在本经。
△帝一烧香祝第十二
凡修行洞法，及太一，帝一之事者，常至黄昏时入室烧香，心拜经前，因叩齿二七通，乃微咒曰：
太一帝尊，帝一玄经，五云散景，郁彻三清。玉童玉女，烧香侍灵，上愿开陈，与我合形，使我神仙，长亨利贞。咒毕，又叩齿二七通，此名为帝一烧香，开陈上愿，与灵合形之道也。常能尔者，则玉华侍卫，神灵辅真，郁散香云，上彻九天。将来三年，则玉童玉女，都见于子矣。
△魂胎受馨祝第十三
凡道士入室斋戒之时，临食当以左手持筋，琢枓三过，乃微咒曰：
二玄上道，四极清冷，太一帝君，百神黄宁。受粮三宫，灌溉脾灵，上飨太和，餐味五馨。魂胎之命，七液流停，百关通和，五脏华朝。双星合景，飞行上清。食毕，又啄齿三通，此名为魂胎受馨，百神飨粮之道。常能行之，令人神明气和，魂魄安宁，群恶除试，常保利津。
△理发祝第十四
凡道士理发及沐头，将散发之时，先啄齿七通，乃微咒曰：
太帝散华，玄归大神，今日吉日，理发沐尘，辟恶除病，长生神仙。咒毕，乃髻髻竟，叩齿一通，都毕。此名为太帝散华理发内法。令人终年不病，耳目聪明，头脑不痛。理发常向本命，既栉发之始而阴咒曰：
太帝散灵，五老返神，泥丸玄华，保精长存。左拘隐月，右引日根，六合清炼，百神受恩。 毕。行之使人头脑不痛。
《太极绿华经》曰：理发欲向土地，既栉之始而微咒曰：
泥丸玄华，保精长存，左为隐月，右为日根。六合清炼，百神受恩。毕，咽液三过。能行之，使发不落而日生。当数易栉，栉之取多而不使痛。亦可令侍者栉，取多也，于是血脉不滞，发根常坚。
△大帝隐祝第十五
凡道士入室烧香，有所修愿，皆先啄齿三通，乃微咒曰：
玉华散景，九炁含烟，香云密罗，径冲九天。侍香玉女，上闻帝前，令我长生，世为神仙。所向所愿，莫不如言。祝毕，心拜精念，亦适意所陈矣，此名大帝隐祝。散香九天，降灵寝室，愿会神仙也。
△珝恶梦咒第十六
若人梦寤不真，魄协百气以校其心，欲伺我神之间伏也。每遇恶梦，但北向启：
太上大道君，具言其状，不过四五，则自消绝也。青童君口诀曰：夜遇恶梦非好，觉当即返枕而咒曰：
太灵玉女，侍真卫魂，六宫金童，来守生门，化恶返善，上书三元，使我长生，乘景驾云。毕，咽液七过，叩齿七通而更卧，如此四五，亦自都绝也。此咒亦返恶梦而更吉祥也。
△挥神内咒第十七
凡道士行来独宿山林庙座之间，或有魔精、恶鬼之地，当先啄齿三十六通，闭气微咒曰：
太帝阳元，四罗幽关，千妖万毒，敢当吾前，巨兽重吻，刳腹屠肝，神公使者，守卫营蕃。黄衣帅兵，斩伐妖魂，馘灭千魔，摧落凶奸。绝种灭类，取令枭残，玉帝上命，清荡三元。咒毕，又叩齿三十六通，此名为太帝挥神内咒塞灭万魔之法。常能诵之，则神兵见卫，万鬼受事，千妖死伏。
△太帝寝神灭鬼除凶咒第十八
凡道士临眠解衣之时，先啄齿三通，立而咒曰：
受命太帝，上升九宫，百神安位，列侍神公。魂魄和炼，五藏华丰，百醴玄注，七液虚充。火铃交焕，灭鬼除凶，上愿神仙，常生无穷。咒毕，又叩齿三通，脱衣而卧，此名为太帝寝神灭鬼除凶之法。令人精明不病，魂魄常存，数有吉感。
△又灭鬼除恶咒第十九
本命之日，及有心震之地，闭关精思，叩齿三通，安气呼吸，正身北向，而心存微祝曰：
罗勒那朝，方奈阏炼，班目勃队，惮汉巨蛇，赫察白鼠，丹利大魔，真馥广敷，虚灵峙霄。总揽吉凶，发洞暢幽，儛眄众品，领括繁条，百方千涂，莫不豁寥，天地齐度，孰云能雕。
△澡秽除凶七房祝法第二十
凡道士沐身，及洗手之时，先临水，啄齿三通，乃微祝曰：
四大开朗，天地为常。玄水澡秽，辟除不祥。双皇守门，七灵安房。云津炼灌，万气混康。内外利贞，保兹黄裳。咒毕，又叩齿三通，乃洗沐手面，此名为澡秽除凶七房咒法。常能行之者，使人神明血净，解诸凶炁。
△除六天隐咒第二十一
凡道士夜行之时，及有所畏恐震之地，叩齿二七通，乃咒曰：
吾是小有真王，三天师君，昔受太上神方，杀邪之文。夜行游尸，七恶妖魂，九鬼共贼，千魔成群。赫柏图兵，巨兽罗千，挥割万妖，当我者残。龙烽七烛，逐邪无閒，玉帝神咒，挥剑东西，灭凶除邪，万鬼即悬，三天正法，皆如我言。咒毕，又叩齿二七通，此名为三天正法除六天之隐咒也。鬼有被此咒者，皆目盲脚残，自然死灭矣。凡行来有恐之处，但按如此，不必须夜行事也。常能诵之，则万魔伏试，千妖灭形。
△太帝制魂伐尸神咒第二十二
凡道士祝灭三尸之法，常以月晦、朔之日，及甲寅、庚寅、庚申之日，兆身中七魄游尸、诸血尸之鬼，上天白人罪过，自还中伤于身，或游走他乡，召呼外鬼，协进为妖贼，是以恶梦交于寝魂，疴眚缠于神室。人所以恶梦疾病者，皆七魄游尸之所为也。至其日，常当沐浴净服，烧香入室，精思勤恳，不营他事，以夜半生炁时，或黄昏时，正寝东首，按手心上，先叩齿三七通，乃微咒曰：
七灵八神，八愿四陈，上告灵命，中皇双真，录魂炼魄，塞灭邪精，血鬼游尸，秽滞长泯，利我生关，闭我死门。若有真命，听对帝前，使我长生，劫龄常存，太帝之法，敢告三元。毕，又叩齿三七通，咽液十过，都毕。此名为太帝制魂伐尸神咒之法也。血尸七恶，被此咒者，皆得灭于死尸之下。魂明魄柔，受化于三宫之中，辟恶除病，令人神明不死。常能诵之，则终身不被魇昧。凡存念上道咒，除三尸之时，常当采取白芷草根及青木香，合以东流水，煮取其汁，以沐浴于身，辟诸血尸恶气，亦常可和香烧之，以致神明。若无青木香香，亦可单用白芷。凡庚申、甲寅之日，是血鬼游尸直合之日也。天炁交合，七魄竞乱，淫秽混真，邪津流焕，明法动精，七神飚散。每至其日，当清斋别处，不杂他席，慎不可与夫妻相见，及同床而寝，又不可争竞财色，所行非道之方也。每当烧香感炁修行之时，消咒之法，亦可诵经混神。若思洞房帝一之事，唯使精真以为意也。
△太帝辟梦神咒第二十三
凡道士忽得不祥之梦，或梦与人斗争，或相收录者，此亦七魄游尸所为也，或导将外鬼来入本宅；或三魂散翳，五神战勃；或被束缚不得来还。故使恶梦非祥，将有祸败之渐也。卧觉之时，即正寝上向，接手心上，叩齿三七通。毕，微咒曰：
九天上帝，四门八灵，七房二玄，三素元精，太一桃康，上诣三清，速告帝君，摄命黄宁，速召七魄，校实神庭。若有不祥，七尸鬼兵。从呼双真，流烛炼形，太微大神，斩伐邪精，三魂和柔，血尸沈零，神归绝宅，触向利贞，使我神仙，长保劫龄。咒毕，又啄齿二七通，咽液十过。此名为太帝神咒辟梦除凶之法。能行之者，则三魂和炼，七魄受制，神明气正，尸秽散灭，而向所咒之鬼，即已受考于地狱矣。经三咒之后，自非灵感吉应，不复梦于非常也。
△三元八节朝隐祝第二十四
凡道士礼愿神明，精思上法，行诸隐咒之时，皆当烧香，心拜密咒而已，勿使得耳闻之也。若欲咒伐六天灭诸凶鬼者，乃可小发声耳，亦不得绝大高响，使傍人闻解之也。若读诵之时，乃任意耳。凡八节之日，皆三天仙灵，朝宴礼会之日也。兆修行礼愿，朝礼之时，皆当斋用此日。至于朔、望朝礼，非上法也。凡是其日，欲行礼愿陈祝之时，当先叩齿七通，心拜四方，乃微祝曰：
上清玉帝，三素元君，太上高灵，仙都大神，今日吉日，八愿开陈。上愿飞霄，长生神仙；中愿天地，合景风云；下愿五藏，与我长存；次愿七祖，释罪脱愆；又愿帝君，斫伐胞根；六愿世世，智慧开全；七愿灭鬼，馘斩六天；八愿降灵，彻听东西。上愿一合，莫不如言，愿神愿仙，上朝三元。祝毕，又拜如初，亦适意所陈，求解脱七祖之愆，及首已之罪状，一续于行事之後也。此名为三元八节朝隐祝上愿神仙之要法也。行之三年，七祖父母及已之罪都解释矣。然後，玉华降卫，感会神明，八愿开陈，必获灵仙之要契。
△杂法第二十五
凡行来畏恐，常鸣天锺，于左齿三十六通。先闭气，左嘘之，叱叱五通。常行之，辟精邪恶物、不祥之气。常夜寝临欲眠时，以手抚心，叩齿三通，闭目，微咒曰：
太灵九宫，太一守房，百神参位，魂魄和同，长生不死，塞灭邪凶。咒毕而寝。此名为九宫隐咒寝魂之法。常能行之，使人魂魄安宁，常保吉祥。
凡传授上法之时，有经之师，当先求感应，然後传之。乃入室烧香，密愿神明，即心拜经前，微咒曰：
太上元君，仙都大神，今日吉日，八愿开陈，欲传某上法，敢告灵元，未知可否？须应乃宣。祝毕便寝，必获灵应。子自知其善否之心，审可授之方也。
凡经师授经之法，先心拜四方，以感神明为宗师之主，馀乃执经起立，仰天而祝告，誓神灵以为玄科之约。当说受经者之姓名，并启天神，陈受经之品目为之科条，名策告誓，合丽文传，讳而陈之。祝毕，弟子再拜跪，受毕，又再拜。此真人告神之盟内法，不必尽存割血为敢漏之约也。
凡经师传授之时，皆当依如上法，清斋别处，不交人事，先启告神明，求请密感，即乃传之。若真应横错，所感非祥者，此皆天灵显报不使传也。若弟子不顺神明，违而传之，依黄素之科，受子冥考，七祖魂魄，长闭地狱，身亦将亡，仙安所冀？
凡存修太一之事，欲有所礼愿，不可叩头。叩头者，则倾九天，动千真，神官回覆，泥丸倒悬，天帝号于上府，太一泣于中田。数如此者，则存念无益，三真弃宫，七神漂散，玄宅纳凶，是为太上五神之至忌也。故古之真人，但心存叩头，运精感而行事，不因颊颡以祈灵也。
凡修行太一之事，真人道士，不得有所礼拜，亦帝君五神之所忌也。若有所精思，行礼愿之时，但心拜而已，不形屈也。自不修受上法者，不得同于外学之夫矣。
凡道士登斋入室，忽有灵感妙应，当有吉祥之梦，皆道之欲成，兆当勤修苦志，感慕上会，如是不替，则真灵玉女将憩子之寝矣。卧觉之时，当正身上向，叩齿三七通，闭目，微咒曰：
上一赤子，丹皇运珠，太一帝尊，凝天伯无，七灵上感，五神归游，灵童玉女，豁落双符。七星同升，上登晨丘。咒毕，又叩齿三七通，咽液三过，开目，都毕。此名为太一留神感会仙贤之咒也。如此者三年，则九天诸神，及太玄玉女将降卫于兆身。
凡道士入室斋戒，有存修而数有不祥之物，及奇怪血光，诸鬼精恶气，来恐试人者，兆当行北帝咒鬼杀邪神方。先叩齿三十六通，乃咒之曰：
二象回倾，玄一之旌，七灵护命，上诣三清。双皇驱除，赫柏罗兵；三十万人，侍卫神营；巨兽百丈，吐威摄精；挥剑逐邪，馘落魔灵；神伯所咒，千妖灭形。咒毕，又叩齿三十六通，此名为北帝咒鬼杀邪神方。诸神灵、正气，闻此之咒，皆来奉卫于子，而向不祥之气，得即死灭矣。
