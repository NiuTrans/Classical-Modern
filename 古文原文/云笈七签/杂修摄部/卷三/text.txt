◎太清导引养生经凡十二事
赤松子者，神农时雨师，能随风上下，至高辛氏时犹存。导引术云：导引除百病，延年益寿。
朝起布席东向为之，息极乃止。不能息极，五通止。此自当日日习之，久久知益。
常以两手叉头上，挽至地，五噏五息，止胀气。
又侧卧，左肘肘地，极，掩左手脑，复以右手肘肘地，极，掩右手脑，五息止，引筋骨。
以两手据右膝上，至腰胯，起头，五息止，引腰气。右手据腰左膝、右手极上引，复以左手据腰右膝，左手极上引，皆五息止，引心腹气。
左手据腰，右手极上引，复以右手据腰，左手极上引，五息止，引腹中气。
叉手胸胁前，左右摇头不息，自极止，引面耳，邪气不复得入。
两手支腰下，左右自摇，自极止，通血脉。
两手相叉，极左右，引肩中气。
两手相叉，反于头上，左右自调，引肺、肝中气。
两手叉胸前，左右极，引除皮肤中烦气。
两手相叉，左右举肩，引皮肤气。
正立，左右摇两褷，引脚气。
◎宁先生导引养生法跂蟆龟鳖等气法附
宁先生者，黄帝时人也。为陶正，能积火自烧，而随烟上下，衣裳不灼。
先生曰：夫欲导引行气，以除百病，令年不老者，常心念一，以还丹田。夫生人者丹，救人者还。全则延年，丹去尸存乃夭。所以导引者，令人肢体骨节中诸邪气皆去，正气存处。有能精诚勤习理行之，动作言语之间，昼夜行之，骨节坚强，以愈百病。若卒得中风，病固，釐籥不随，耳聋不闻，头眩癫疾，咳逆上气，腰脊苦痛，皆可按图视像，于其疾所在，行气导引，以意排除去之。行气者则可补于中，导引者则可治于四肢，自然之道。但能勤行，与天地相保。
鲜发东向，握固不息一通，举手左右导引，手掩两耳，令发黑不白。
东向坐，不息再通，以两手中指口唾之，二七相摩，拭目，令人目明。
东向坐，不息三通，手捻鼻两孔，治鼻宿息肉，愈。
东向坐，不息四通，琢齿无数；伏前侧坐，不息六通，愈耳聋目眩。还坐，不息七通，愈胸中痛咳。
抱两膝，自企于地，不息八通，愈胸以上至头耳目咽鼻疾。
去枕，握固不息，企于地，不息九通，东首，令人气，上下通彻。鼻内气，愈羸弱，不能从阴阳法，大阴雾勿行之。
◎虾蟆行气法
正坐，自动摇臂，不息十二通，愈劳及水气。
左右侧卧，不息十二通，治痰饮不消。右有饮病，右侧卧；左有饮病，左侧卧。有不消者，以气排之。日初出、日中、日入时，向日正立，不息九通，仰头吸日精光，九咽之，益精百倍。若入火，垂两臂，不息，即不伤。
又法，面南方蹲踞，以两手从膝中入，掌、足五指令内曲，利腰尻完，治淋遗溺愈。
箕踞，交两脚，手内并脚中，又叉两手，极引之，愈寐中精气不泄矣。两手交义顺下，自极，致肺气，治暴气咳。
举右手，展左手，坐，以右脚上掩左脚，愈尻完痛。
举手交颈上，相握自极，治胁下痛。
舒左手，以右手在下握左手拇指，自极；舒右手，以左手在下握右手拇指，自极，皆治骨节酸疼。
掩两脚，两手指著足五指上，愈腰折不能低。若血久瘀，为之愈佳。竖足五指，愈腰胸痛，不能反顾颈痛。
以右手从头上来下，又挽下手，愈颈不能反顾视。
坐地，掩左手，以右手指搭肩挽之，倾侧，愈腰膝及小便不通。
◎龟鳖等气法
龟鳖行气，以衣覆口鼻，不息九通，正卧，微微鼻出内气，愈塞不通。反两手据膝上，仰头像鳖取气，致元气至丹田，治腰脊不知痛。手大拇指急捻鼻孔，不息，即气上行，致泥丸脑中，令阴阳从，数至不倦。以左手急捉发，右手还项中，所谓血脉气各流其根，闭巨阳之气，使阴不溢，信明皆利阴阳之道也。
正坐，以两手交背后，名曰带缚，愈不能大便，利腹，愈虚赢。
坐地，以两手交叉，又其下，愈阴满。
以两手捉绳，辘轳倒悬，令脚反在其上，愈头眩风癫。
以两手牵，反著背上，挽绳自悬中，愈不专精，食不得下。
以一手上牵绳，下手自持脚，愈尻久痔。
坐地，直舒两脚，以两手叉挽两足，自极，愈肠不能受食，吐逆。
东向坐，仰头，不息，五息五通，以舌撩口中沫满二七，咽，愈口乾苦。
雁行气，低头，倚臂，不息十二通，以意排留饮宿食，从下部出，息愈。
龙行气，低头下视，不息十二通，愈风疥恶疮热，不能入咽。可候病者以向阳明仰卧，以手摩腹至足，以手持引足，低臂十二，不息十二通，愈脚足温痹不任行，腰脊痛。
以两手著项相叉，治毒不愈，腹中大气即吐之。
◎噏月精法
噏月精，凡月初出时、月中时、月入时，向月正立，不息八通，仰头噏月精八咽之，令阴气长，妇人噏之，阴精益盛，子道通。
凡入水，举两手臂，不息，没。
面向北方，箕踞，以手挽足五指，愈伏兔痿、尻筋急。
箕踞，以两手从曲脚入据地，曲脚加其手，举尻，其可用行气，愈淋沥乳痛。
举脚，交叉项，以两手据地，举尻，持任息极，交脚项上，愈腹中愁满，去三虫，利五脏。
蹲踞，以两手举足蹲极横，治气冲、肿痛、寒疾。
致肾气法：蹲踞，以两手举足五指，低头自极，则五脏气总至，治耳不闻、目不明，久为之，则令人发白复黑。
◎彭祖导引法凡十事
彭祖者，殷大夫，历夏至商，比年七百，常食桂得道。导引法云：导引除百病，延年益寿要术也。
凡十节，五十息；五通，二百五十息。欲为之，常于夜半至鸡鸣，平旦为之。禁饱食沐浴。
一、凡解衣被，卧，伸腰，瞑少时，五息止，引肾气，去痟渴，利阴阳。
二、挽两足指，五息止。引腹中气，去疝瘕，利九窍。
三、仰两足指，五息止。引腹脊痹、偏枯，令人耳聪。
四、两足相向，五息止。引心肺，去咳逆上气。
五、踵内相向，五息止。除五络之气，利肠胃，去邪气。
六、掩左胫，屈右膝内厌之，五息止。引肺气，去风虚，令人目明。
七、张脚两足指，五息止。令人不转筋。
八、仰卧，两手牵膝置心上，五息止。愈腰痛。
九、外转两足，十通止。治诸劳。
十、解发东向坐，握固，不息一通，举手左右导引，以手掩两耳，以指掐两脉边五通，令人目明、发黑不白，治头风。
◎王子乔导引法凡三十四事
王子乔八神导引法，延年益寿除百病。导引法曰：枕当高四寸，足相去各五寸半，去身各三寸。解衣披发，正偃卧，勿有所念，定意，乃以鼻徐内气，以口出之，各致其藏所，竟而复始。欲休，先极之而止。勿强长息，久习乃自长矣。气之往来，勿令耳闻，鼻无知。微而专之，长遂推之，伏兔股胻，以省为贵。若存若亡，为之百动，腹鸣气，有外声，足则温，成功之士何疾而已。喉咙如白银环一，十重，系膺，下去得肺。肺色白泽，前两叶高，后两叶卑。心系其下，上大下锐，大率赤如茄华未拆，倒悬著肺下也。肝又系其下，色正青，如凫翁头也，六叶抱胃，前两叶高，后四叶卑。胆系其下，如绿绨囊。脾在中央，亦抱胃，正黄如金铄也。肾如两伏鼠，挟脊，直齐肘而居，欲得其居高也，其色正黑，肥肪络之，白黑昭然。胃如素囊，念其屈折右曲，无污秽之患。肝藏魂肺藏魄，心藏神，脾藏意，肾藏志，此名曰神舍。神舍修则百脉调，邪病无所居矣。小肠者，长九尺，法九州。一云九土。小肠者长二丈四尺。
诸欲导引，虚者闭目，实者开目，以所苦行气不用，第七息止，徐徐往来，度二百步所，却坐，小咽气五六。不差复如法引，以愈为效。诸有所苦，正偃卧，被发如法，徐以口内气填腹，自极，息欲绝，徐以鼻出气数十所。虚者补之，实者泻之。闭口温气，咽之三十过，候腹中转鸣乃止。往来二百步，不愈复为之。病在喉中、胸中者，枕高七寸；病在心下者，枕高四寸；病在脐下者，去枕。以口出气，鼻内气者，名曰补，闭口温炁咽之者，名曰泻。闭气治诸病法，欲引头病者，仰头；欲引腰脚病者，仰足十指；欲引胸中病，者挽足十指；引臂病者，掩臂；欲去腹中寒热诸所不快，若中寒身热，皆闭气张腹，欲息者，徐以鼻息，已复为，至愈乃止。
一、平坐，生腰脚，两臂覆手据地，口徐吐气，以鼻内之，除胸中、肺中痛，咽气令温，闭目也。
二、端坐，生腰，以鼻内气，闭之，自前后摇头各三十。除头虚空耗。转地，闭目摇之。
三、左胁侧卧，以口吐气，以鼻内之。除积聚、心下不便。
四、端坐，生腰，徐以鼻内炁，以右手持鼻。除目昏、泪若出，去鼻中息肉，耳聋亦除。伤寒头痛洗洗，皆当以汗出为度。
五、正偃卧，以口徐出气，以鼻内之，除里急。饱食后小咽，咽气数十令温。若气寒者，使人乾呕腹痛，从鼻内气七十咽，即大填腹内。
六、右胁侧卧，以鼻内气，以口小吐气数十，两手相摩热以摩腹，令其气下出之，除胁皮肤痛。七息止。
七、端坐，生腰，直上展两臂，仰两手掌，以鼻内气，闭之自极，七息，名曰蜀王台。除胁下积聚。
八、覆卧，去枕，立两足，以鼻内气四四所，复以鼻出之，极，令微气入鼻中，勿令鼻知。除身中热背痛。
九、端坐，生腰，举左手，仰其掌，却右手，除两臂背痛结气。
十、端坐，两手相叉，抱膝，闭气，鼓腹二七或三七，气满即吐，候气皆通暢，行之十年，老有少容。
十一、端坐，生腰，左右倾侧，闭目，以鼻内气，除头风，自极，七息止。
十二、若腹中满，饮食饱，坐，生腰，以鼻内气数十，以便为故，不便复为之，有寒气，腹中不安，亦行之。
十三、端坐，使两手如张弓满射。可治四肢烦闷、背急，每日或时为之佳。
十四、端坐，生腰，举右手，仰掌，以左手承左胁，以鼻内气，自极，七息。除胃寒食不变，则愈。
十五、端坐，生腰，举左手，仰掌，以右手承右胁，以鼻内气，自极，七息。除瘀血、结气等。
十六、两手却据，仰头，自以鼻内气，因而咽之数十。除热、身中伤死肌肉等。
十七、正偃卧，端展足臂，以鼻内气，自极，七息，摇足三十而止，除胸足中寒、週身痹、厥逆、嗽。
十八、偃卧，屈膝，令两膝头内向相对，手翻两足，生腰，以鼻内气，自极七息，除痹疼、热痛、两褷不随。
十九、觉身体昏沈不通暢，即导引。两手抱头，宛转上下，名为开胁。
二十、踞伸右脚，两手抱左膝头，生腰，以鼻内气自极，七息。除难屈伸拜起，褷中痛。一本云，除风目晦耳聋。
二十一、踞伸左足，两手抱右膝生腰，以鼻内气自极七息，展左足著外，除难屈伸拜起褷中疼。
二十二、正偃卧，直两足，两手捻胞所在，令赤如油囊里丹，除阴下湿，小便难颓，小腹重，不便。腹中热，但口出气，鼻内之，数十，不须小咽气。即腹中不热者，七息已，温气，咽之十所。
二十三、踞，两手抱两膝头，以鼻内气，自极，七息。除腰痹、背疼。
二十四、覆卧，傍视两踵，生腰，以鼻内气，自极，七息。除脚中弦痛、转筋、脚酸疼。
二十五段阙。
二十六、偃卧，展两褷两手两踵相向，亦鼻内气，自极，七息。除死肌不仁足褷寒。
二十七、偃卧，展两手，两褷、左膀一本作停字两足踵，以鼻内气，自极，七息。除胃中食若呕。
二十八、踞，生腰，以两手引两踵，以鼻内气，自极，七息，布两膝头，除痹，呕逆。
二十九、偃卧，展两脚，两手，仰足指，以鼻内气，自极，七息。除腹中弦急切痛。
三十、偃卧，左足踵拘右足拇指，以鼻内气，自极，七息。除厥疾。人脚错踵，不拘拇指，依文用之。
三十一、偃卧，以右足踵拘左足拇指，以鼻内气，自极，七息。除週身痹。
三十二、病在左，端坐，生腰，右视目，以鼻徐内气，极而吐之，数十一止，所闭目，目上入。
三十三、病在心下若积聚，端坐，生腰，向日仰头，徐以鼻内气，因而咽之，三十所而止，开目作。
三十四、病在右，端坐，生腰，右视目，以鼻徐内气而咽之，数十止。
◎导引杂说
《文选·江赋》云：噏翠霞。此谓导引服气，稍与枕中相类，俱用之。两手相捉，细捩，如洗手法。两手相叉，翻覆向胸前，如挽三石弓力，左右同。两手相重，共按髀，徐徐捩身，以返捶背上十度，作拳向后筑十度，大坐偏倚，如排山，如托千斤石，上下数度。两手抱头，宛转褷上。两手据地，缩身曲脊三度。两手相叉，以脚蹋中立地，反拗三举，起立，以脚前后踏空，大坐，伸脚，以手勾脚指。
右导引之法，深能益人延年，与调气相须，令血脉通，除百病，宜好将息，勿令至大汗，能通伏气，行之甚佳。
又导引法在枕中卷，与此导引消息，并宜相参作之，大佳。
诸服气要法并忌触杂录，如能服之，便成真人。忌阴寒雨雾热等邪气，不可辄服也。危执闭破除此等日，亦不可服。
凡日午已后，夜半已前，名为死气，不可服也。唯酉时气可服，为日近明净，不为死气，加可服耳。
凡服气，取子午卯酉时服是也。如冬月子时，气不可服也，为寒；如夏月午时，气不可服，为热。仍须以意消息，大略若是。如腹中大冷，取近日气及日午气是。如腹中大热，服夜半气及平旦气。如冬寒，即于一小净室中生炭火暖之，服即腹中和，如夏极热时，取月中气服，即凉大冷。
每欲服气，常取体中安隐，消息得所。如安隐时，不住消息耳。消息住，先舒手展足，按捺支节，举脚跟向上，左右展足，长出气三两度，心念病处，随气出，病遂尽矣。如服气之时胸中闷，微微细吐之，闷定则掩口，勿尽，尽则复吸入，凡服气，入及出吐，皆须微微，吹绵不动，是其常候也。如入气太急，勿令自耳闻，则惊五神，招其损也。如出气太急，令自耳闻，亦然。如后腹内热及时节热，出入气太急，转转增热则盛也。如服冷及时寒，出入太急，令自耳闻，亦增冷甚也。
初入气之时，善将息，以饱为度。若饱后，即左右拓，更开托，左右捩及蹴空各三度，然后咳嗽耳。拔发，摩面，转腰，令四肢节、皮肉、骨髓、头面贯彻，腹中即空。如前服之取饱，更不须动作耳，自然安泰也。
◎神炁养形说
混元既分，天地得位。人与万物，各分一气而成形。动者禀乎天，静者法乎地。天地之间，最灵者人。能养人之形者，唯气与神。神者，妙万物而为言；气者，借冲虚以为用。至人之言，莫先乎气；至人之用，莫妙乎神。我先生得至人之道，见生死之机，常味于无味，用于无用，为于无为，事于无事。知神气可以留形，故守虚无以养神气；知窈冥可以致信，故入窈冥而观至精。则天地之间，其犹橐龠乎！至人之不死，其犹谷神乎！先生曰：虚无之中，有物谓之神，窈冥之中，有物谓之气。气者，结虚无以成妙。故大洞真人曰：三月内视，注心一神，则灵光化生，缠绵五脏，其理明矣！且气者，神之母；神者，气之子。欲致其子，先修其母。若神不受味于气，则气无以通灵。子不求食于母，则母无以致和。《道经》曰： 既得其母，以知其子；既知其子，复守其母。 《东华玉书》云： 毋繁子长，流心安宁。 此皆谓修真之要言也。加以耳目者，神之户。《道经》曰： 专气致柔，能如婴兒乎？ 《黄庭经》曰： 仙人道士非有神，积精所致和专仁。 正谓此也。后来学者，或纳四时五芽之气，或服引七宿二景之精，握固以象胎形，闭气以为胎息，殊乖真人之妙旨，盖是古来之末事。如此之徒，浊乱元气，尤损于形神。夫至人以心游于恬淡，饮漱于玄泉，胎息于无味，则神光内照，五气生灵，自然有紫烟上浮，玉彩交映。敬传先生之旨，化白为硃，积精成形，口衔灵芝，降于形中，是谓真仙之术，守中抱一，抱一勿失，与天地齐毕矣。
◎将摄保命篇
夫人禀二仪之气，成四大之形，愚智贵贱则别，好养贪生不异。贫迫者，力微而不达；富贵者，侮傲而难持；性愚者，未悟于全生；识智者，或先于名利；自非至真之士，何能保养生之理哉！其有轻薄之伦，亦有矫情膋俗，口诵其事，行已违之。设能行者，不喻晦朔，即希长寿，此亦难矣。是以达人知富贵之骄傲，故屈迹而下人；知名利之败身，故割情而去欲；知酒色之伤命，故量事而撙节；知喜怒之损性，故豁情以宽心；知思虑之销神，故损情而内守；知语烦之侵气，故闭口而忘言；知哀乐之损寿，故抑之而不有；知情欲之窃命，故忍之而不为。若加之寒温适时，起居有节，滋味无爽，调息有方，积气补于泥丸，魂魄守藏，和神保气，吐故纳新，嗜欲无以干其心，邪淫不能惑其性，此则持身之上品，安有不延年者哉！
