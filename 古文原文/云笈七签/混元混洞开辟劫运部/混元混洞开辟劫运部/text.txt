◎混元
混元者，记事于混沌之前，元气之始也。元气未形，寂寥何有？至精感激而真一生焉，元气运行而天地立焉，造化施张而万物用焉。混沌者，厥中惟虚，厥外惟无，浩浩荡荡，不可名也。广大之旨，虽典册未穷，秘妙之基，而玄经可见。古今之言天者一十八家，爰考否臧，互有得失。则盖混天仪之述，有其言而亡其法矣。至如蒙庄《逍遥》之篇，王仲任《论衡》之说，《山海经》考其理舍，列御寇书其清浊，汉武王黄道，张衡铜仪，週髀之书，宣夜之学，昕天安天之旨，晁崇、姚信之流，义趣不同，师资各异。所以虞喜、虞耸、刘焯、葛洪，宋有承天，梁有祖恒，唐朝李淳风，皆有述作。庐江句股之术，释氏俱舍之谭，或托寓词，或申浮说。若夫定两规之分次，明二道之运行，经纬不差，上下无爽者，惟浑天法耳。葛稚川言浑天之状，如鸡子卵中之黄。地乘天而中居，天乘气而外运，三百六十五度四分度之一，半出地上，半绕地下。二十八舍半隐半见。此乃符上清之奥旨，契玄象之明验矣。
◎空洞
道君曰：元气于眇莽之内，幽冥之外，生乎空洞。空洞之内，生乎太无。太无变而三气明焉。三气混沌，生乎太虚而立洞，因洞而立无，因无而生有，因有而立空。空无之化，虚生自然。上气曰始，中气曰元，下气曰玄。玄气所生出乎空，元气所生出乎洞，始气所生出乎无。故一生二，二生三，三者化生以至九玄，从九反一，乃入道真。气清成天，滓凝成地，中气为和，以成于人。三气分判，万化禀生；日月列照，五宿焕明。上三天生于三气之清，处于无上之上，极乎无极也。
◎混沌主
《太始经》云：昔二仪未分之时，号曰洪源。溟涬濛鸿，如鸡子状，名曰混沌玄黄。无光无象，无音无声，无宗无祖，幽幽冥冥。其中有精，其精甚真。弥纶无外，湛湛空成。于幽原之中而生一气焉。化生之后九十九万亿九十九万岁，乃化生三气。各相去九十九万亿九十九万岁，共生无上也；自无上生后九十九万亿九十九万岁，乃生中二气也，中三气也；中二气、中三气各相去九十九万亿九十九万岁，三合成德，共成玄老也；自玄老生后九十九万亿九十九万岁，乃化生下三气也；下三气各相去九十九万亿九十九万岁，三合成德，共成太上也。《灵宝经》曰：一气分为玄、元、始三气，而理三宝。三宝皆三气之尊神，号生三气。三号合生九气。九气出乎太空之先，隐乎空洞之中。无光无象，无形无名，无色无绪，无音无声。导运御世，开辟玄通，三色混沌，乍存乍亡。运推数极，三气开光。气清高澄，积阳成天；气结凝滓，积滞成地。九气列正，日月星宿，阴阳五行，人民品物，并受成生。天地万化，自非三气所育，九气所导，莫能生也。三气为天地之尊，九气为万物之根。故三合成德，天地之极也。
◎混洞
《太真科》云:混洞之前，道气未显。于恍莽之中，有无形象天尊，谓无象可察也。后经一劫，乃有无名天尊，谓有质可睹，不可名也。又经一劫，乃生元始天尊，谓有名有质，为万物之初始也。极道之宗元，挺生乎自然。寿无亿之数，不始不终，永存绵绵。消则为气，息则为人。不无不有，非色非空。居上境为万天之元，居中境为万化之根，居下境为万帝之尊。无名可宗，强名曰 道 。
◎劫运
《上清三天正法经》云：天圆十二纲，地方十二纪。天纲运关，三百六十轮为一週；地纪推机，三百三十轮为一度。天运三千六百週为阳勃，地转三千三百度为阴蚀。天气极于太阴，地气穷于太阳。故阳激则勃，阴否则蚀，阴阳勃蚀，天地气反。天地气反，乃谓之小劫。小劫交则万帝易位，九气改度，日月缩运。陆地通于九泉，水母决于五河，大鸟屯于龙门，五帝受会于玄都。当此之时，凶秽灭种，善民存焉。天运九千九百週为阳蚀，地转九千三百度为阴勃。阳蚀则气穷于太阴，阴勃则气极于太阳。故阴否则蚀，阳激则勃。阴阳蚀勃，则天地改易。天地改易，谓之大劫。大劫交则天地翻覆，河海涌决，人沦山没，金玉化消，六合冥一。白尸飘于无涯，孤爽悲于洪波，大鸟扫秽于灵岳，水母受事于九河，五龙吐气于北元，天马玄辔以徒魔，赤锁伏精于辰门，岁星灭王于金罗，日月昏翳于三豪之馆，五气停晕于九岭之巅，龙王鼓华于东井之上，河侯受对于九海之下，圣君显驾于明霞之馆，五帝科简于善恶。当此之时，万恶绝种，鬼魔灭迹，八荒四极，万不遗一。至于天地之会，自非高上三天所不能禳，自无青箓白简所不能脱也。
又云：天关在天西北之角，与斗星相御。北斗九星，则天关之纲柄，玉晨之华盖，梵行九天十二辰之气。斗纲运关，则九天并转。天有四候之门，九天合三十六候。一昼一夜，则斗纲运关，经一候之门。昼夜三十六日，则经三十六候都竟。则是九天一轮，三百六十轮为九天一週。九天一週，则六天之气皆还上三天。三天改运促会，以催其度。三千六百週则为小劫。小劫交则九气改正，万帝易位，民亡鬼灭，善好清治,六合宁一。九千九百週为大劫终。大劫终则九天数尽，六天运穷。运穷则气激于三五。群妖凶横，因时而行，放毒灭民。此皆运穷数极，乘机而鼓，以至于此也。地机在东南之分，九泉之下。则九河之口，吐翕灵机，上通天源之淘注，傍吞九洞之渊澳，以十二时纪推四会之水，东回一昼一夜，则气盈并凑。九河之机昼夜三十三日，机转西北，回东北，张西南，翕东南。张则溢，翕则亏。週于四会，天源下流通波，是为一转。三百三十转为一度。一度则水母促会于龙王，河侯受封于三天。三千三百度谓之阴否。阴否则蚀。阴蚀则水涌河决，山沦地没。九千三百度为大劫之终，阴运之极。当此之时，九泉涌于洪波，水母鼓于龙门，山海冥一，六合坦然。此阴运之充，地气之激也。
又云：赤精开皇元年七月七日丙午中时，登琳琅之都,月之上馆，受符于元始天王，开金阳玉匮，玄和玉女口命出皇民录谱。自开皇已前，三象明曜以来，至于开皇，经累亿之劫，天地成败，非可称载。九天丈人于开皇时，筭定元元,校推劫运，白简青录，得道人名记皇民谱录，数极唐尧。是为小劫一交。其中损益，有二十四万人应为得者。自承唐之后，数四十六丁亥，前后中间甲申之年，乃小劫之会，人名应定。在此之际，阳九百六，二气离合，吉凶交会。得过者特为免哉。然甲申之后，其中壬辰之初，数有九週，至庚子之年，吉凶候见，其道审明。当有赤星见于东方，白彗干于月门，袄子续党于虫口,乱群填尸于越川。人啖其种，万里绝烟。强臣称霸，弱主蒙尘。其后当有五灵讳瑞，义合本根。龙精之后，续族之君，平灭四虏，应符者隆，龙虎之世，三六乃清。民无横命，柞无危患。自承唐之后四十六丁亥，是三劫之週。又从数五十五丁亥至壬辰、癸巳是也，则是大劫之週。天翻地覆，金玉化消，人沦山没，六合冥一。天地之改运，非真所如何，惟高上三天，白简青箓，乃得晏鸿翮而腾翔，飞景霄而盼目耳。此玄和玉女口命，金阳玉匮论天地之成败、吉凶之兆也。
《上清八景飞经》云：大劫之週，三道亏盈，二气合离，理物有期。承唐之世，阳九放灾，剪除凶勃，搜采上真也。
《老君戒文》云：西向流沙中无量国，有巨石，高二百丈，週旋一千五百里。巨石北则有芥子城。壁方四十里，四面石坛高二十丈。飞仙一岁送一芥子著此城中，以衣拂巨石，令消与平地无别。芥子城令满中芥子，则时运週劫，世转一阶也。《灵宝斋戒威仪经诀》下云：石如昆山，芥子满四十里。中天人罗衣百年一度，拂尽此石；取芥子一枚，譬如一劫之终。若是之久，谁当悟斯者也？
又《灵宝天地运度经》云：灵宝自然运度，有大阳九、大百六也；小阳九、小百六也。三千三百年为小阳九、小百六也。九千九百年为大阳九，大百六也。夫天厄谓之阳九也，地亏谓之百六也。至金天氏之后甲申之岁，是其天地运度，否泰所终，阳九百六会。至时道德方明,凶丑顿肆，圣君受任于壬辰之年也。
◎太上老君开天经
盖闻未有天地之间，太清之外，不可称计。虚无之里，寂寞无表。无天无地，无阴无阳；无日无月，无晶无光；无东无西，无青无黄；无南无北，无柔无刚；无覆无载，无坏无藏；无贤无圣，无忠无良；无去无来，无生无亡；无前无后，无圆无方。百亿变化，浩浩荡荡。无形无象，自然空玄。穷之难极，无量无边；无高无下，无等无偏；无左无右，高下自然。唯吾老君，犹处空玄寂寥之外，玄虚之中。视之不见，听之不闻。若言有，不见其形；若言无，万物从之而生。八表之外，渐渐始分，下成微妙，以为世界，而有洪元。洪元之时，亦未有天地，虚空未分，清浊未判。玄虚寂寥之里，洪元一治，至于万劫。洪元既判，而有混元。混元一治，万劫至于百成。百成亦八十一万年而有太初。太初之时，老君从虚空而下，为太初之师。口吐《开天经》一部，四十八万卷。一卷有四十八万字。一字辟方一百里，以教太初。太初始分别天地清浊，剖判溟涬鸿濛，置立形象，安竖南北，制正东西，开暗显明，光格四维。上下、内外、表里、长短、粗细、雌雄、白黑、大小、尊卑，常如夜行。太初得此老君开天之经，清浊已分。清气上升为天，浊气下沉为地。三纲既分，从此始有天地，犹未有日月。天欲化物，无方可变，便乃置生日月在其中，下照暗冥。太初时虽有日月，未有人民。渐始初生，上取天精，下取地精，中间和合以成一神，名曰人也。天地既空，三分始有，生生之类，无形之象，各受一气而生。或有朴气而生者，山石是也；动气而生者，飞走是也；精气而生者，人是也。万物之中，人最为贵。太初一治，至于万劫。人民之初，故曰太初。是时唯有天地、日月、人民，都未有识名。太初既没，而有太始。太始之时，老君下为师，口吐《太始经》一部，教其太始。置立天下九十一劫。九十一劫者至于百成。百成者亦八十一万年。太始者，万物之始也，故曰太始。流转成练素象于中而见气，实自变得成阴阳。太始既没而有太素。太素之时，老君下降为师，教示太素，以法天下。八十一劫，至于百成，亦八十一万年。太素者，万物之素，故曰太素。太初已下，太素已来，天生甘露，地生醴泉，人民食之，乃得长生。死不知葬埋，弃尸于远野，名曰上古。太素既没而有混沌。混沌之时，始有山川。老君下为师，教示混沌，以治天下。七十二劫，混沌流行，成其山川，五岳四渎，高下尊卑，乃其始起也。混沌以来始有识名。混沌号生二子，大者胡臣，小者胡灵。胡臣死为山岳神，胡灵死为水神，因即名为五岳四渎，山川高下。混沌既没而有九宫。九宫之时，老君下为师，口吐《乾坤经》一部，结其九宫，识名天地。清气为天，浊气为地。从九宫以来，天是阳，地是阴。阳者刚强，远视难睹，在天成象，日月星辰是也；在地成形，五岳四渎是也；在人成生，心肝五脏是也。分别名之有异，总而名之是一也。取三刚名也。九宫没后而有元皇。元皇之时，老君下为师，口吐《元皇经》一部，教元皇治于天下，始有皇化，通流后代，以渐成之。元皇之后次有太上皇。太上皇之时，老君下为师，教示太上皇以治天下。太上皇之后而有地皇。地皇之后而有人皇。人皇之后而有尊庐，尊庐之后而有句娄，句娄之后而有赫胥。赫胥之后而有太连。太连以前，混沌以来，名曰中古。尔时天生五炁,地生五味，人民食之，乃得延年。太连之后而有伏羲，生于一源之始，继天而生；调习阴阳，以定八卦。自伏羲以前，五经不载，书文不达。唯有老君，从天虚空，无亿河沙在太清之外，不可称计。大道既分天地以来，开置皇化，转佐天帝，通流后世，以自记之。伏羲之时，老君下为师，号曰无化子，一名郁华子，教示伏羲推旧法，演阴阳，正八方，定八卦，作《元阳经》以教伏羲。伏羲已前，未有姓字，直有其名。尔时人民朴直，未有五谷。伏羲方教以张罗网，捕禽兽而食之。皆衣毛茹血，腥臊臭秽。男女无别，不相嫉妒。冬则穴处，夏则巢居。伏羲没后而有女娲，女娲没后而有神农。神农之时，老君下为师，号曰大成子，作《太微经》，教神农尝百草，得五谷，与人民播植，遂食之，以代禽兽之命也。神农没后而有燧人。燧人时，老君下为师，教示燧人钻木出火，续日之光，变生为熟，以除腥臊。燧人没后而有祝融。祝融之时，老君下为师，号广寿子，教修三纲，齐七政。三皇修道，人皆不病。作《按摩通精经》。次有高原、高阳、高辛三世，次有仓颉、仲说，教书学文。三皇之后而有轩辕黄帝。黄帝之时，老君下为师，号曰力牧子，消息阴阳，作《道戒经》、《道康经》。黄帝以来，始有君臣父子，尊卑以别，贵贱有殊。黄帝之后，次有少昊。少昊之时，老君下为师，号曰随应子，作《玄藏经》。尔时升平，嘉禾生，醴泉出，麒麟至，凤凰来，景星照。少昊之后，次有帝颛顼。颛顼之时，老君下为师，号曰元阳子，作《微言经》。颛顼没后而有帝喾。帝喾之后而有帝尧。帝尧之时，老君下为师，号曰务成子，作《政事经》。帝尧之后而有帝舜。帝舜之时，老君下为师，号曰尹寿子，作《太清经》。帝舜之后而有夏禹。夏禹之时，老君下为师，号曰直宁子，作《德诫经》。夏禹之后而有殷汤，殷汤之后而至週初。週初时，老君下为师，号曰郭叔子，作《赤精经》。老君曰：秘化之初，吾体虚无，经历无穷，千变万化，先下为师。三皇以前，为神化之本，吾后化三皇五帝，为师并及三王，皆劝令修善。天一、地二、人三、时四、音五、律六、星七、风八、州九，合有四十五。子、午、卯、酉、中央，各有九筭。戴九履一，左三右七，二四为肩，六八为足，中有五龟，体成八卦。水流归末，分八至丑；叶落归本，分六至亥；金刚本强，分二至未，土王四季，分四至巳。坎怨独走，离明数四；艮八高掺，三从坤位；乾当城坤，与一相逐；巽吁天门，从乾贷一；震雷动泽，从兑所减；辰午酉亥，自刑之卦，各内其八卦以成，馀有九筭成易字。老君即演行期术曰：行期之法自有术，先举坎一就坤二，西南王母东青龙，习气发裔地户间，巽上四期入中宫，筭出中宫升于乾，西之大泽华山巅，东北之上寅艮间，南之炎火离霍山，幡然变化北入玄。
