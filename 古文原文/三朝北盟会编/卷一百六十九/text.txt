炎兴下帙六十九。
起绍兴六年正月，尽九月。
绍兴六年正月车驾驻跸临安府。
张浚出视师。
行状曰：以虏（改作敌）势未衰而叛臣刘豫复据中原为谋叵测不敢甯处於朝奏请亲行边寨部分诸将以观机会上即许焉即张榜声豫僭逆之罪以是月中旬启行公谓楚汉交兵之际汉驻兵殽渑闲则楚不敢犯境而西盖大军在前虽有他岐捷径敌人畏我之议其後不敢越踰而深入也。故太原未陷则粘罕（改作尼堪）之兵不复济河亦此耳议者多以前私自空阙虏（改作敌）出他道为忧会不议其粮食所自来师徒所自归不然必环数千里之地尽以兵守之然後为可安乎！既以此告於上。又以此言於同列惟上深以公言为然至江上会诸帅议事令韩世忠据楚州以图淮扬刘光世屯合肥以招淮北命张俊练兵建康进屯盱眙令杨沂中领精兵为後翼佐俊命岳飞屯襄阳以窥中原形势既立国威大振上遣使赐公御书裴度傅以示至意公於诸将尤称韩世忠之忠勇岳飞之沉鸷可依以大事世忠在楚州时入伪地叛贼颇聚兵世忠渡淮击败之直引兵至淮阳而还士气百倍上手赐书公曰：世忠获捷整军还屯进退合宜中外忻悦每患世忠发愤直前奋身不顾今乃审择利便不失事机亦卿指授之方卿宜明审虚实徐为後图或遣岳飞一窥陈蔡使贼（改作敌）枝梧不下以逸待劳时飞母死扶护还庐山公乞御笔敦趣其行飞奉诏归屯（旧校云：赐岳飞御笔曰：三年之丧古今之通礼也。卿口终天年连请守制者经也。然国事多艰之秋正人臣干蛊之日反经行权以墨迹视事古人亦尝行之不独卿始何必过奏之耶。且命练兵襄阳以窥中原乃卿素志诸将正在矢师效力卿口口一日离军当以恢复为口尽孝於忠更为所难卿其勉之绍兴六年五月二十八日皇帝书赐岳飞右御笔墨迹今藏岳氏裔孙湘庭家文菏尝见之因录其文附於此）公。又以东南形势莫重建康实为中兴根本。且人主居此则北望中原常怀愤惕不敢自暇自逸临安僻居一隅内则易生安肆外则不足号召远近系中原之心奏请车驾以秋科临建康抚三军以图恢复。
二月诸路安抚使兼营田使。
折彦质签书枢密院事。
折彦质自兵部尚书除签书枢密院事无所建明备员而已。
十二日庚戌尚书左司员外郎范直方川陕宣谕并抚问吴玠一行将士。
命范直方并依绍兴二年诸路宣谕已将指挥仍令条具数内一项勘会前绍兴二年诸路宣谕官被奉圣旨检察诏令平反刑狱观风问俗宣布德意仍降亲笔手诏及令阁门先次引见上面授圣训并给赐御札历子采访闲逐路见任官廉汙能否书上历子荐列以闻直方今来宣谕川陕抚问吴玠一行将士并合遵依逐官已得指挥并降诏书御札历子别作施行有旨四川监司帅臣吴玠军前并令学士院降诏其逐路州军仰宣谕司腾写项下内席益吴玠别降口宣。
赐川陕宣抚处置使司诏（旧校云：是诏沈与求撰）。
朕绍国丕基遭时多难饬戎车於江左为怀经略之图列将阃於关中欲存根本之势岂於强国专逞淫威敌劲弗支兵挐未解嗟昊天之不吊宜悔祸於我家悯赤子之无辜重流毒於兹土寡德所致悼心何言赖我股肱之臣总护爪牙之任一战克捷群丑歼夷（改作诸路悉平）王灵由是复加士气於焉再振然念兴师累岁战斗一方被夷狄（改作敌国）之系累甯无沦陷之党思祖宗之涵养，岂有背叛之心凭陵使然蹭蹬至此傥存疑阻殊咈将束身而欲归或惧刑诛之惨比复业而奠处或忧赋役之烦或立效而裒赏示加或负才而禄秩未称疾苦无告愁恨何聊仄席以思当馈而叹，於是下哀痛之诏布至意以昭宣施旷荡之恩洗庶辜而拂拭沿边将士应陷番人（改作北庭）非抗王师及侵掠入寇者并不得诛杀虏（改作敌）骑凭陵之际陷没州县官吏将士军民皆缘事力不能捍御致有胁从或遭驱虏至今困居本土或旅寓远边实为残契无曰：背叛陷番（此二字改作被陷）人有能立功来归者仰沿边帅守保举申宣抚司一面旌擢优赏共次虽未能立功而心在本朝有意怀来者各以元旧官职任使兵级弓箭手依旧职名收管民兵愿归业者听其闲才力可用特与拔擢或有以前罪犯怀疑自危一切原贷或先曾立功示曾推赏即特与推赏因陷番（改作边）废业失所者宽其租赋免其征役非缘道路不通号令拥隔致远方之民疾苦无所赴诉专委宣抚司讲究措置并从宽恤遍下诸处官司施行咨尔有众咸识朕心各坚奋励之诚亟臻休息之效故兹诏示想宜知悉。
赐吴玠王彦闵师古奖谕敕书（旧校云：是诏沈与求撰）。
朕乘历运之中微属方隅之多故兵尘数起边堠屡惊永怀秦雍之区久罹夷狄（改作干戈）之祸暴骨满野连城为墟兴言痛心引望流涕式资骁锐之将屏（改作扫）此腥膻（改作欃枪）庶使创残之民脱於涂炭卿世家陇右气禀山西摅忠愤於胸中殚威拊於塞外运奇合变并施九拒之谋鼓勇争先悉用万全之略潜军一举并骑四驰折虏（改作敌）势於方骄激士心而复振慈为社稷之卫良慰拊髀之思然念岁月栖迟风霜偃薄勤勚虽由於尔力咎责实归於朕躬更奋鹰扬益歼蚁众克复疆土抚定黎甿赤囊之捷累传功既存於庙祏丹书之誓永固福自及於子孙各坚乃志朕训是钦。
十六日甲寅岳眼及金人战於宿迁县。
韩世忠欲攻淮扬军既到宿迁县点选统制岳超统将佐亲随共二百人为硬探时淮阳亦知世忠进兵金人知军贾舍人都统阿里也。（改作额哩贡）遣八十骑来宿迁县硬探与超等相遇於中途众皆以本来硬探不可迎战当复回超曰：遇敌不战何以空回金人已鸣鼓超乃率众冲入虏（改作敌）阵出而复入者数回金人乃退超等亦回有中伤者数十人然无一落阵者十七日乙卯韩世忠败金人於宿迁县擒其将牙合孛堇（改作雅格贝勒）。
韩世忠欲进趋淮阳军城下令呼延通拦前而世忠独驰一骑使一把雪者其后之曹号盖趫捷善走之人也。令诸军马兵继进见信旗止则止见信旗麾则俱进步兵。又次之通行二三十里遇金人而止世忠於二三里闲乘高陂以望通军约三里许见信旗止通驰至阵前请战金人出猛将曰：牙合孛堇（改作雅格贝勒）呼令通解甲投拜通曰：我乃呼延通也。我祖呼延太保在祖宗时杀契丹立大功会誓不与契丹俱生况（改作今）尔女真小丑（删此四字）侵我王界我岂与尔俱生枪剌牙合孛堇牙合（孛堇）与通交锋转战移时不解皆失仗并马以手相击各抱持不相舍去阵已远，於是皆坠马於坑坎中两阵皆不知牙合孛堇（改作雅格贝勒）取刀剌通之腋流血通搦牙合孛堇（改作雅格贝勒）之喉气欲绝而就擒得官军百馀相会遂回金人退去世忠大喜是时诸军见信字旗久立不动统制皆率众以进世忠曰：吾旗未曾麾何以轻进违吾之令当行军法诸统制曰：立阵移时。
信旗不麾战士气锐欲尽命致敌违令之罪实不敢逃世忠犹责数十人以示行法。
马扩为沿河制置使。
马扩在镇江措置事务也。正月都督府劄子发遣马将带吴锡一军并所部人马赴行在二月为沿海制置使驻军明州。
十八日丙寅韩世忠围淮阳军。
韩世忠既获牙合孛堇（改作雅格贝勒）遂率诸军至淮阳军城下城守甚严城中街衢亦障合以防克敌弓矢淮阳军举烽报急是时金人有令受围一日则举一炬自夜至晓不灭受围二日则举二炬凡围六日举六炬第七日救兵到世忠遂回军。
李纲来朝。
刘光辅围光州伪州许（阙）约以城降。
王彦保康军承宣使京西南路安抚使兼知襄阳府。
王彦除京西安抚是时岳飞为京西湖北安抚使当受飞节制彦昔为招抚使都统制新乡之役飞违节度彦欲斩而恕之以此引嫌辞免不赴。
三月韩世忠加少保武甯安化军节度使淮东宣抚处置使军楚州。
岳飞加检校少保武胜宣国军节度使湖北京西宣抚使军襄阳府（旧校云：宋史作为宣抚副使）。
吴玠加检校少师保平静难军节度使川陕宣抚使军兴州。
四月韩世忠加少保及金人战於淮阳军。
是役也。韩世忠请授於张浚浚不从故王师不克而退。
二十七日甲子赐韩世忠扬武翊运功臣。
郦琼克刘龙城。
伪齐刘豫以兵攻刘龙城将窥淮西刘光世遣统制官郦琼袭破之尽俘其众而还光世以功加保静节钺。
五月二日已巳高世则感德军节度使醴泉观使。
杨沂中来朝。
二十三日庚寅刘光世加保静武甯军节度使张俊加崇信奉甯军节度使於盱眙就城之。
召张俊屯盱眙军改授崇信奉甯军节度使以宠其行并命盱眙军依山筑城右仆射张浚建议也。左仆射赵鼎深不悦之尝览地图而叹曰：德远误矣。虽不为资敌之具然当念劳人也。是役也。兴於盛夏版筑。
於山之顶自下运土而上者皆有日课人不堪其劳。又望青采斫数十里闲竹木皆尽，民亦苦之。斸掘新旧冢墓，莫知其娄秀。一冢旧传为桑相公坟，发既，骷髅尚存，长仅二尺，人乃知其为桑维翰也。城成无水可守，亦无樵采。筑城之际，伪齐有人马三百馀，蹈泗州之境，临淮伫观，移时而去。
六月，杨沂中进军泗州，张俊进军盱眙县，刘光世进军庐州。
七月，刘光世收复寿春县。
八月，岳飞克镇汝军商、虢二州。
是役也，伪汝军薛亨素号骁勇，岳飞以牛皋当之。皋请生擒以献，果获亨以归，飞大奇之。
岳飞复西京长水县。
秦桧为行营留守，孟庾行营副留守。
秦桧为行营留守，张浚荐之也。初桧与孟庾皆除行营留守，而同为观文殿学士，庾以先除，欲居桧之上。桧曰：桧尝为宰相公参政知枢密院事。而已，桧宜居上争，这不定奏取，旨乃以庾为副。
王彦行营前护军副都统制。
王彦自京南而下也。至镇江丁母忧，乞解官持服，诏不允。取赴行在，赐金带象笏，除两浙西路、淮南东路，沿海制置副使措置防守海道毕除行营前护副军都统制。
九月，刘豫入寇。
刘豫以伪殿前太尉开封尹许青臣权大总管府事以子麟领行台尚书令冯长甯行台户部侍郎行军参议李邺行台右亟签乡军二十万号七十万三路南寇东路由涡口犯定远趋宣化以猊刘猊统之一路由寿春犯合肢子麟统之一路自洛蔡之光州寇六安孔彦舟统之。
赐进士出身头品顶戴四川街道上承宣布政使司布政使清苑许涵度校刊。
※卷一百六十九校勘记。
每思世忠发愤直前（思误作患）二月召诸路安抚使兼营田使折彦质签书枢密院事（此系一条误作另行脱召字）旧历子见别作施行（脱旧历子三字见字）賸写行下（賸误作腾行误作项）岂虞强国（虞误作旋）昨缘道路不通（昨误作非）并施九地之谋（地误作拒）吴玠加检校少保（误作少师）四月韩世忠加少保（加少保三字衍）降行营前护军副都统制副误在军上）。
