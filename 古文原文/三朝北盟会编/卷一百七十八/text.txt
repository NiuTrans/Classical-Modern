炎兴下帙七十八。
起绍兴七年四月十七日戊申，尽八月五日乙未。
十七日戊申追尊道君皇帝为圣文仁德显孝皇帝惠恭皇后王氏为显恭皇后皇后郑氏为显肃皇后。
五月九日庚午张浚还行在。
行状曰：公自淮西归与赵鼎在相位以招贤才为急务从列要津多一时之望百执事奔走效职不敢自营人号为小元祐。又以人主当务讲学以为修身致治之本荐河南门人尹闇宜在讲筵有旨促召赴阙会旱灾公力求去至再四上曰：秦桧何如公曰：近与共事始知其闇上曰：然则用赵鼎公本以桧争靖康时建议立赵氏不畏死有力量可以共天下之事而一时仁贤荐桧尤力遂推引同朝始觉其愿望包藏因上问故及之。
岳飞居江州乞持馀服。
岳飞与张浚议事不合既回镇即上言将相议事不合乞罢兵守馀服不候报即往江州入庐山庐墓上遣宣谕之犹不起。
刘豫陷随州。
六月吕祉自淮西来。
张宗元为湖北京西路宣抚判官以监岳飞军。
吕祉还淮西。
王德来朝。
吕祉举止骄傲不谙军旅统制官有两使有正使者横檛唱喏祉贪应之有伺候终日称歇息喫食调弄声乐之类不得相见者其下多愤怒统制郦琼王世忠状王德之罪於朝德密知之遂赴行在上问之德具言诸将骄暴恐生别变上愕然遂命德以本军入卫。
七月张俊为淮西宣抚使扬沂中为淮西制置使。
吕祉无驭将治军之才诸将皆瓷横祉密闻於朝廷议遣张俊杨沂中往分其兵乃以俊为淮西宣抚使汽中为淮西制置使。
八日戊辰郦琼王世忠斩赛赵买臣王理由晟叛杀乔仲福等执吕祉等附於刘豫。
杨沂中为淮西制置使先遣吴锡以兵往淮西察其兵中动静郦琼王世忠等觉之各有异志统制康渊曰：朝廷素轻武臣多受屈辱闻齐皇帝折节下士皆为之用众皆不应犹相视以目先是王师晟常北戍在寿春府携路政弟子文奴以去政诉於吕祉是时将士方不安祉之政师晟还庐州乃与琼世忠及张全等谋为叛乱琼遣人邀截祉所发递角尽得祉所言军官之罪琼等大怨怒康渊曰：归事中原则安矣。戊辰诸统制晨谒祉方吃茶琼袖中出递申文字呼统制张景曰：诸兵官有何罪张统制乃具许多事申朝廷祉见之大惊欲退走不及为琼所执有祉之承局者以刀欲砍琼大呼曰：怎敢如此忽见有执铁骨朵者琼取以击承局承避死於阶下琼之提辖已杀张景於听事。又杀乔仲福邢支刘永衡并执前安抚赵康直安抚赵不群及刘光辅率前军长驱以行军士纵掠城市而後去途中琼等好谓祉曰：王德入朝妄奏琼等有叛志琼等惧朝廷见疑所以为此愿尚书及安抚奏知明琼等无叛心则琼等驻军淮上以待朝廷之命祉然之奏书已行琼复行至霍邱杀祉并杀康直而纵不群归盖不群方代康直为淮西安抚知庐州未旬日无怨憾於军中也。上闻之恸哭悔恨者不已刘及吴锡至庐州以兵追之不及还濠州琼等遂附於刘豫诸军潜遁不反者加官而复其军额初张浚欲改易淮西兵政参政张守以为不。
可力劝止之不从守曰：若必欲改易须得有纪律闻望素高能服诸兵官之心者一人方可浚曰：正谓有其人故欲易之也。是时祉衣服儇侈语言轻易尝自谓。若专总一军过明堂大礼当白刘豫父子来然後尽复旧疆守知浚意必欲用祉而浚往淮西视师守虑其轻改军政乃以书戒浚持重不当容易答书言必改易之意果致败事。
二十三日癸未诏求直言。
八月杨沂中居庐州。
八月五日乙未刘豫遣使乞兵於金国。
是时伪齐国中风传朝廷将欲北伐者伪皇子刘麟奏云：近者闻人屡言张浚总管领乌合之众或逼宿亳或窥陈蔡或出襄汉增修器甲趣办军粮此其志不小先起者制人後起者制於人欲乞从本国选差官闻於上国请发突骑诸呼先入伐其奸谋豫从之遽命李邺至婿伪迪功郎监南草场游何伪宣议郎皇子大总管府准备差委杨尧弼乞兵於金国尧弼病辞遂命伪宣教郎户部员外郎韩元英代尧弼行。
张俊知庐州。
张俊以淮西宣府至庐州欲追郦琼闻既渡淮矣。遂还泗州。
朱胜非知宣州。
朱胜非以观文殿大学士知宣州有都督府所增耗米胜非奏罢放而宰相难之胜非即揭榜先次放免以请於上上大悦而宰臣憾焉。
岳飞赴行在。
初岳飞解兵往江州庐山持馀服也。累召敦促不肯起朝廷劄下宣抚司参议官李。若虚统制王贵同去敦请飞依旧管军如违。若虚等并行军法。若虚等既至庐山东林寺见飞道朝廷之意敦请飞坚执不肯出。若虚曰：是欲反耶此非美事。若坚执不从朝廷，岂不疑宣抚。且宣抚乃河北一农夫耳受天子之委任付以兵柄宣抚谓可与朝廷相抗乎！宣抚。若坚执不从。若虚等受刑而死何负於宣抚宣抚心，岂不愧凡六日飞乃受诏赴行在张浚道上所以眷念之意。且责其不候报即弃军而庐墓飞辞穷曰：却如何作主张浚曰：待罪可也。飞然之遂具表待罪枢密院使见飞今上表已有忿忿之意矣。（枢密谓秦桧也。）。
金人斩高庆裔於会甯市。
节要曰：高庆裔粘罕（改作尼堪）用事者吴乞买（改作乌奇迈）之长子宋国王宗船欲诬（改作除）粘罕（改作尼堪）故先折其羽翼以高庆裔有赃下大理寺粘罕（改作尼堪）乞免官为庶人赎高庆裔之罪虏（改作金）主不允庆裔临刑粘罕（改作尼堪）哭别之庆裔谓粘罕（改作尼堪）曰：我公早听某言事岂至於今日某今死尔我公其善保之以此知庆裔尝教粘罕（改作尼堪）之反也。明矣。。
粘罕（改作尼堪）以病殂。
节要曰：粘罕（改作尼堪）以庆裔故绝食纵饮恚闷而死虽非梃刃所及似站非正命也。（删虽非至此十二字）。
粘罕（改作尼堪）狱中上书臣闻功大则谤兴德高则毁来此言是也。自振古论之以周公之圣人也。当成王即政之初以言其业则未盛也。以言其时则未太平也。以言其君则幼君也。周公是时建功立事制礼作乐书忠竭力勤劳王家公之功德编於诗书流传天下自古及今称之无愧焉尚有四国之流言诛弟之过也。况後世不及周公者乎！臣今所虑辄敢辨於陛下念臣老矣。臣於天会之初从二先帝破辽攻宋兵无五万之众粮无十日之储和驱深入旄旗指处莫不请命受降辽宋二主及血属并归囚虏辽宋郡邑归我版图方今东濒大海西彻胸溪南连交广北底室韦罔不臣妾以大金创基洪业继治盛朝先帝所委臣之力也。。又扶持陛下幼冲以临大宝南面天下此成王之势也。臣之忠勤过於周公之（下有阙文）赖成王之圣虑也。今臣虽吐其言在陛下察情臣用陈前日之罪御林牙兵忽然猖獗干冒陛下用臣出师之任臣受命欲谒驽钝之力尽浅拙之谋以狂巷耶律潜伏沙党复反交攻凡三昼夜其胜负未分犹可为战柰杜允粮草已断人马冻死御林牙兵知我深入重地前不樵苏後。又粮断所以王师失利。又副将外家得心生反逆背负朝廷外家得之反背有其由也。知父兄妻子并在御林牙军中两军发衅其外家得将军下数千骑自乱我军使臣不得施此大败之罪也。非臣悖慢愿陛下察臣之肝胆念臣有立国之功陛下有继统之业可贷臣蝼蚁之命呜呼功成名遂身退天下之道也。臣尝有此志贪恋陛下之圣意眷慕陛下之宗庙踌躇犹豫以至於此使臣伊吕之功反当长乐之祸愿陛下释臣缧绁之难愿成五湖之游誓谒犬马之报。
下粘罕（改作尼堪）诏门下先王制赏罚赏所以裒有功罚。
所以诛有罪非喜怒也。朕惟国相粘罕（改作尼堪）辅佐先帝会立边功迨先帝上仙朕继承不祚眷惟元老俾董征诛不谓持吾重权阴怀异议国人皆曰：可杀朕躬匪敢私徇奏对悖慢理当弃殛以彰厥辜呜呼四皓出而复兴汉室二叔诛而再造周基去恶用贤其鉴如此布告中外咸使闻知。
松漠记闻曰：粘罕（改作尼堪）者吴乞买（改作乌奇迈）三从兄弟名宗翰小名鸟家奴（改作鸟嘉努）本曰：粘汉言其貌类汉儿也。（删本曰：至此十一字）其父即阿卢里移赍（收作阿喇勒伊拉齐）粘罕（改作尼堪）为四元帅後虽贵亦袭父官称曰：阿卢里移赍孛极烈（改作阿喇勒伊拉齐贝勒）都元帅孛极烈彼云：大官人也。（删孛极至此九字）其庶弟名宗宪字吉甫好读书甚贤。
张汇金虏（删此二字）节要曰：粘罕（改作尼堪）死後有乌陵思谋（改作乌凌阿思谋）楮本北辽合苏款（改作哈斯罕）女真居辽地俗呼熟女真如陕西熟户番之类也。女真乌陵之稚者最为微贱（删女真至此三十字）小名撒卢拇（改作察勒玛）本无名字女真（改作金祖）初起时思谋方负柴为粘罕（改作尼堪）虏之粘罕（改作尼堪）嘉其为人遂以其弟石窟马（改作实古纳）之乳母妻之命为都提点（乃北虏贵家奴仆之称。删注九字）思谋奸狡多虑善於周身女真之（此三字改作於众）中素称辩慧机术至深可取粘罕（改作尼堪）用之为腹心宣和闲往来随奉使作计议使议燕地税赋及举兵南侵等事皆预其谋为用事之人後以门下被虏人洛阳进士吴鼎苏誾立名曰：思谋字促远粘罕（改作尼堪）以思谋累充奉使有劳令枢密院白身差权太原府少尹至是粘罕（改作尼堪）死思谋赴丧自粘罕（改作尼堪）死穹庐内乱太行啸聚蜂起思谋每夜展转无寐或被衣而坐喟然崦叹曰：可惜官人备历险阻以取天下而今为数小子坏之我未知其死所矣。（粘罕之家呼粘罕为官人思谋粘罕家人也。数小子者谓金虏主亶之辈也。思谋妻曹氏乃彬之裔也。曹氏常语於臣故得知之。注粘罕均改作尼堪删虏字）改官制授甯远大将军迁沁南军节度使知怀州太行义士破怀州万善镇思谋率兵民保城集父老谕之曰：尔等各抚谕子弟无得扇摇南朝军来吾开门纳王师其奸诈如此兀术（改作乌珠）凡军国大事皆咨问之。
征蒙记曰：粘罕（改作尼堪）伪谥为威烈皇帝（旧校云：按金史海陵篡立追谥其父宗干为皇帝此作宗翰误）。
赵鼎为醴泉观使兼侍读召赴行在。
刘洪道主管步军司公事。
杨沂中之请张浚不得已而从之。
郦琼等到伪齐。
先是顺昌府报到京师云：江南刘相公副都统制郦琼等带刘相公全甲人马共淮西百姓十馀万归附已拘留器甲讫豫大喜命重粉饰门墙一新从卫增团龄仪仗以待其来遣伪户部侍郎冯长甯伪选锋统制李师雄为接纳使副是日也。琼到京师豫御文德殿引见伪命琼靖难军节度使知拱州刘光辅为北京大名府路副总管赵买臣南京副总管王世忠伪皇子府前军统制靳赛左军统制馀或诸州兵马钤辖或遥授准备差使缉捕盗贼令琼等具王师必欲北征备说江南诸军虚实遣长甯再乞兵於金国。
赐进士出身头品顶戴四川等处承宣布政使司布政使清苑许涵度校刊。
※卷一百七十八校勘记。
吕祉举止骄傲（至）其下多愤怒（此五十四字应在吕社还淮西之後一行误连後段）王德来朝（此条应在其下多愤怒之後一行误移於前）统制郦琼王世忠状王德之罪（至）以本军入卫（此四十七字应另行在王德来朝一条之後误连上段）张俊以淮西宣抚（抚误作府）。
