靖康中帙一。
起宣和七年十二月二十三日庚申，尽靖康元年正月二日戊辰。
宣和七年十二月二十三日庚申即帝位（三字改作禅位於皇太子）大赦天下。
门下我国家创业守成绍二百年之祚运宅中图大猷三万里之幅员肆及眇躬嗣膺神器永念缵承之重惧剧春冰载惟临御之艰忧深朽索矧今边陲未靖师旅方兴肆推旷荡之恩用慰迩遐之望可大赦天下应赦书到日昧爽以前罪人除谋反谋大逆谋叛恶逆不赦基馀罪无轻重已发觉未发觉已结正未结正常赦所不原者咸赦除之应文臣承务郎武臣承信郎以上并内臣及致仕官并与转官合磨勘者仍不隔磨勘诸军将校合加恩者并加恩内外马步军诸将士等并特与优赏承务郎以上服绿服绯及十五年者并与改转服色文武升朝官禁军都虞候诸班诸军都虞候诸班指挥使御前忠佐马步军都军头副都军头藩方马步军都指挥使父母妻并与封叙已有官封者更与封叙亡殁者与封赠已封。
赠者更与封赠应贬降责授官并与牵叙在外未量移者与量移已量移者与叙用已叙用者更与叙用应流配人元系命官已经恩赦放还者量与叙用应各追官停废人等并终身不齿及放归田里并诖误连累自来未敢求仕人并许於刑部投状具元犯闻奏当议特与甄叙应散官编管人等并仰所属具元犯闻奏当议等第施行应除名追官停废人等曾经编管羁管已放逐便者并许於刑部投状特与叙用应停降诸色人等未曾叙用者依例施行应诸路人户所欠今年夏秋税租及送纳钱物并自来倚阁税物并与除放其乡村逃移人户并仰招诱归业应今日以前天下诸色欠风并令逐处依今年冬祀赦书例疾速保明闻奏今来边事之际诸路州县应有俣行宽恤事件仰逐路帅臣监司守臣疾速一面施行讫奏应逃亡军人并与限一百日许於所在自首并与放罪限满不首复罪如初应诸处有聚集盗贼所在州县备坐今来赦宥招诱归业如愿在军者许诸军内安排给与衣粮应孝子顺孙义夫节妇所宜旌表以厚人伦五岳四渎名山大川历代圣帝明王忠臣烈士载在祀典者委所在精洁致祭近祠庙处并禁樵采如祠庙破损处令逐州以系省钱粮修葺仍仰监司常切点检母致隳坏应赦书该说不尽事件委逐处子细看详分析闻奏於戏清跸而朝万宇敢忘丕冒之仁继明以照四方宜布惟新之政更赖忠良协赞文武修永孚於休同底於治咨尔有众体予至怀。
吴敏除门下侍郎。
朕恭承景命嗣守丕图永惟基业之艰难实赖股肱之左右延登时杰进与政机增重公朝用劝群辟朝散大夫试给事中兼侍读吴敏毓德和醇受才奇崛识虑高明卓尔蓍龟之见器质靖重凛然柱石之资再践琐闱屡值辞苑论事有回天之力视草有华国之文预大议於禁中功归社稷裁明诏於笔下意爱士民有兹不世之逢盖亦为时而出宜亟跻於近列以允协於佥言处东台管辖之司参四辅钧衡之任噫陈尧舜之孝悌是为风化之先合皋契之忠嘉更伫訏谟之告肩一心以佐王室熙庶绩以亮天工往即钦承奚竢多训可特授中大夫守门下侍郎。
种师道何灌除都统副都统。
保静军节度使致仕食邑一千五百户实封六百户。
种师道可特除检校少保静难军节度使充河北河东路制置使兼都统制进封开国公加食邑五百户侍卫亲军步军都虞候甯国军承宣使管勾侍卫步军司公事何灌可授武贪污盗窃国节度使充河北河东路制置使兼副都统进封开国伯加食邑三百户。
手诏河北河东州军。
勘会朝廷与大金国元自海上结约积有岁时使命交驰欢盟无间止缘守边之吏不能恪守誓言容纳叛亡致误朝廷结怨邻国已致兴师既往难追宜寻旧好除已遣使和会外仰河北河东沿边州军严饬守备使司务在持重母得不时轻举。
二十五日壬戌斡离不（改作斡里雅布）陷庆源府。
沈琯南归录曰：二十三日斡离不（改作斡里雅布）至庆源府忽见南方尘起甚高金人惶恐遽退三四里止国王遣人招琯来曰：你先去讲和因论讲和事国王略能汉语有时作番语左右有三四人是汉儿进士及第者时东京留守姓高是渤海人在侧言与燕人无异问琯云：郭药师言河北全无兵城壁皆不可守可以直趋汴京是否琯言真定中山河间大名四帅府各有将兵不少。又云：前日过中山真定准备兵守煞好因何不出战琯云：事出仓卒不可轻动。又云：闻南朝有兵八十万今在何处今何不迎敌琯云：散在诸路要用旋勾唤汴京左右约有四五十万黄河两岸须有大兵守之必不可过。又云：南朝拆桥与不拆桥。若拆桥是不要河北也。我今日须要河北以河为界琯云：燕山本中国地陷契丹二百年近归中国以南朝法制之人心尚不服今。若以金国法度治河北人必不安。又云：只付与南朝人岁纳进奉琯云：与其与他人孰。若依旧以白沟为界增添岁币其利无穷国王与留守相笑曰：此人狙後问燕人云：狙者不好之辞也。国王云：我兵势如此南朝，岂能敌赵皇莫走否琯以其言非所宜言告之曰：太祖太宗取天下不以兵革真宗仁宗德泽在人已深赵氏社稷未必衰乱之时。若果为之必有英雄起国王曰：你中国自相杀干我甚事琯曰：昔唐元宗幸蜀太子即位於灵武是为肃宗众皆曰：闻储君甚贤曰：皇太子恭俭仁慈内外皆闻之。且闻不好奢华不事嬉戏游畋皇帝之所不喜者留守曰：此亦闻之。
臣寮劄子乞置四总管。
臣寮上言窃见臣寮集议乞於拱州颍昌府开德府。
郑州各置都副总管欲乞六曹尚书侍郎开封府同集一处翰林院学士两省待制同集一处台官在本台各荐文臣可充都总管四人内有议论不同许为一状荐举以充其数奉圣旨依奏二十五日臣寮上言契勘金贼（改作人）游骑侵犯河北都城备御决可无虞理当更强外援恐私自为计各相顾望亦无任其责者天下之势治平则宜重内遭变则宜重外重外者宜假之以令将佐士卒官吏财用足以应办今择人分总四道各付以一面令事得专决财得通用吏得辟置兵得诛赏仓卒之际合从以卫王室连衡以御狂虏（改作敌）不烦朝廷措画警急可以恃为臂指以为救援此今日之急计也。择之既精待之既厚委之既专赏之既宠彼。若不捐躯以报君父则不忠不孝之罪天下得以灭之岂敢复有顾望哉！谨条具如右一以三京并邓州帅臣为带都总管北京帅总北道河北东路京东东路西京帅总西道京西北路陕西京兆秦凤环庆路南京帅总东道京东西路淮东西路浙西路邓州帅总南道京西路浙西路仍各置副总管使出则留守事平日依旧以四帅分总四道止为警急率所部勤王差拨兵马移运钱粮令所部州军各听节制相为应援其馀事并依旧制各州帅府处幕府官属依帅府差辟随府置罢一合用兵并令所部州军召募训练以备差发仍於所差处不限文武官有才略忠勇者官统制合用钱粮并所部州县不限高卑选通晓财用官以远及近递趱移运别项椿管专充差发兵马之用奉圣旨依奏。
二十六日癸亥诏威武军节度使梁方平将骑七千令守浚州。又诏步军都指挥使何灌以兵二万守黄河。
二十七日甲子斡离不（改作斡里雅布）陷信德府。
斡离不（改作斡里雅布）至信德府见城壁不坚守臣杨信功但杜门不出师金人遂鸣鼓而攻令吕颐浩等亲侍立观不移时城遂陷执杨信功等出斡离不（改作斡里雅布）登城门抚谕居民城破之初先令金人并契丹行劫其金人所管地分杀戮甚众而契丹汉儿等地分但微取财而已郭药师至信德府城外不戮一人或问何往则云：我辈入京诉无心反复来归朝人以为然或依旧与博弈者殊不知药师绐我也。。
二十九日丙寅斡离不（改作斡里雅布）寨中言南使至言赵皇内禅居龙德宫太子即位。
斡离不（改作斡里雅布）发信德府军中太史占帝星复明非。
前日之比惧之闻天子内禅军中大惊犹豫未敢行恐南朝有备意欲还师郭药师曰：南朝未必有备言汴京富庶及宫禁中事非燕山之比今太子郎君兵行神速可乘此破竹之势急趋大河将士必破胆可不战而还苟闻有备耀兵河北虎视南朝以示国威归之未晚斡离不（改作斡里雅布）从之决意长驱。
南归录曰：是日金人闻内禅皆惊斡离不（改作斡里雅布）谓太史曰：尔前日言南朝帝星复明今来验矣。乃以金帛赏其术。
靖康元年正月一日丁卯朔上御明堂受百官朝贺下诏改元敕内外文武臣寮等。
朕光膺眷佑寅奉燕诒载惟菲薄之资获抚盈成之运宵衣罔怠旰食靡遑发政施仁怀日靖四方之志经文纬武图永康兆民之功式纪初元是新美号庶荷神灵之助遂臻华夏之和懋谨王春岂特遵鲁史逾年之义遹甯国步盖将绍周人过历之期自宣和八年正月一日改为靖康元年布告多方咸体朕意秀水间居录曰：宣和末虏寇（改作金人）既犯（改作至）郊畿渊圣既内禅时予为都司诣堂白事宰相白时中谓予曰：方议改元可撰数名予曰：凡年号须有主意今以何意为主白日当以和戎为主予曰：汉与匈奴和亲改元竟甯是也。然和戎止是一事昔唐德宗遭变议改元李泌以谓唐家最盛莫如贞观开元宜各取一字以为法本朝最盛在仁宗朝。若於庆历嘉历各取一字以庆祐名年则和戎在其中矣。中书侍郎张邦昌曰：此论固佳但庆字颇类宫观名额予曰：自古以庆字名年者甚多中书舍人席益在座曰：祐字亦类元祐予因是作色曰：今外敌凭陵国势危弱如此当丕变政事纯法祖宗柰何尚拘元祐之禁右丞宇文粹中曰：公但见示文字遂退後数日乃改靖康先是上皇即位改元建中靖国谏官任伯雨疏论以为内难曰：靖不当纪元讥宰相之不学此近事诸公，岂不知耶然渊圣登极至都城失守实十二月立康乃今上受命之符自康邸继统故也。。
范致虚上贺登极表。
表曰：帝出乎！震夙膺主器之祥王次於春遂迓履端之庆天人协应夷夏（改作中外）文懽窃以受命之君莫大於创业垂统继体之主所贵於持盈守成念夫致王业之艰难是知履帝位而中正为人上。若朽索之驭措天下如泰山之安恭维皇帝陛下承八圣之丕基。
检千龄之宝运聪明睿知得四海之欢心恭俭孝慈副万邦之懽望故太上欣传於舜帝而千官喜戴於尧仁进当有大之符入缵无疆之烈乘乾之健金行适应於庚申继离之明火德遂迎於丙午契宋兴之首岁当炎运之昌期谅天心历数之有归岂人事讴歌之无证惟东宫之毓圣德十有一年宜南面而朝群臣万有千岁臣叨陪迩列阻造天庭追怀昔玷於周行每瞻天表自幸未先於朝露获睹龙飞尚观新政之行普慰苍生之愿。
大学士诣宣德门随百官称贺复诣龙德宫起居。
斡离不（改作斡里雅布）陷相州。
诏中外臣僚民庶实封直言。
诏曰：朕闻木从绳则直后从谏则圣。若古有训朕甚慕焉内顾眇躬获保大器未烛治道。若临深渊思闻尽言以补不逮应朝廷之阙失政令之僻违保邦御俗之方安民御戎之策询於有众咸极敷陈惟骨鲠是求惟药石是用母或隐讳溺於导谀咨尔忠良伫闻正论至於逆耳而利行朕当舍己以从人虽有过言必无罪谴朕言必信众听无疑自今中外臣寮以至民庶并许实封直言得失在京於合属处投进在外於所在州军附递以闻播告遐迩咸知至意故兹诏示想宜知悉。
诏从官举文武官寮内堪充将帅者。
是日降指挥令从官举文武官寮内堪充将帅有胆勇者具名闻奏讫赴三省枢密院审察随材任用。若立奇功不次奖擢所举之官亦行推赏。
二日戊辰斡离不（改作斡里雅布）陷濬州梁方平兵溃焚桥而遁何灌望风溃散走还阙。
先是朝廷闻贼（改作敌）至遣步军指挥使何灌将兵二万扼河津内侍了度梁方平将兵七千骑守濬州断绝桥梁据守要害贼（改作敌）至而河冰合遂济河方平惧不敢拒战单骑遁归麾下兵皆溃散何灌度不能支亦收散卒退守汜水关贼（改作敌）蹑其後比至汜水灌兵。又惊溃乃引其馀兵还至京师奏梁方平退走时朝廷以扰挠之际未暇穷治贼（改作敌）过汜水则鼓行而前府县来报中外震动。
靖康前录曰：梁方平到滑日与其徒纵饮探报不明御敌无备洎及贼（改作敌）至乃始奔骇至桥南纵火而遁桥虽已断飘於北岸犹二十八杠贼（改作敌）少加葺遂济河何灌见方平奔走亦望风而遁是日飞骑报。
金人至以郭药师为先锋破浚州梁方平败绩已烧三山浮桥中外鼎沸金人初疑药师自得浚州大用其说以黄河为界要取金帛以至言京师富庶及宫禁中事皆药师之谋也。沈琯见郭药师药师留食药师自言今日药师以二千骑先据桥南军走过而为药师所要遂不藉人兵焚桥而去拥入河者数千人常胜军止伤三人。
赐进士出身头品顶戴四川等处承宣布政使司布政使清苑许涵度校刊。
※卷二十六校勘记。
除已遣使知会外（知误作和）母得不时轻举（不时二字衍）二十五日臣寮上言（此条应另行提一格误连上文）契勘金贼游骑侵犯河北（此段应另行误连上条）一以三京并邓州帅臣为四都总管（四误作带）淮东西路浙西路（此三字系误简应在京西路之下）则云：我辈入京素无歹心（误作诉无心反）顷之闻天子内禅（顷误作惧）实十二月立康王（脱王字）梁方平到浚州日与其徒纵饮（浚误作滑脱州字）。
