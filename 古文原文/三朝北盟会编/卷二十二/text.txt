政宣上帙二十二。
起宣和七年三月，尽十一月二十六日癸巳。
三月童贯入燕犒军。
茅斋自叙曰：童贯交授银绢毕离太原由真定府河间莫雄州入燕扩自保州入莫州迎贯於任邱县语兀室已擒天祚事谓贯宜急备边以防女真为患彼怀张瑴之憾恐粘罕回来不测作过贯云：我今去燕山葺治兵马盖为此也。贯至燕中抚犒郭药师以下常胜军罢王安中升蔡靖为宣抚使兼知燕山府奏请河北路置四总管中山府辛兴宗真定府任元河间府杨惟忠大名府王育各为逐路副都总管皆与招集逃亡军人及招刺诸处游手人充军以为备边之画。
五月五日乙巳以童贯克复燕山府等州及收高托山等议赏封贯广阳郡王。
诏曰：朕以童贯屡将天威征伐四克拓地陇右西彻河源扬旌五关尽复幽朔出入累年之际荡平两国之戎命爵策勋难拘常宪恭念神考屡形训言谓将帅总兵能复全燕之境则国家信赏当从王爵之封仍胙本邦以昭显绩既克承於先志取怠废於贻谋童贯可依前太师进封广阳郡王食邑实封依例施行。
六月六日丙午太师豫国公童贯依前太师领枢密院事河北河东陕西宣抚使进封广阳郡王。
制曰：王者申九伐之威以和众安民为盛德大臣谨四方之虑以折冲厌难为殊勋朕荷神天全付之休席祖考重光之绪饬戎兵以陟禹迹聿臻偃武之期继功伐而广文声夙倚同心之辅肆分宠数敷告治朝太师领枢密院事河北河东陕西路宣抚使充神霉宫使豫国公食邑一万七千三百户食实封五千户童贯信厚而敏明疏通而沉毅善谋能断兼文武过人之才砥节尽公得精白承君之义自总干方之任属宣辟国之谋十乘启行千里决策冠三事变调之职领七兵宥密之权暨兴六月之师尽拓五关之塞惟朕心朕德宏赖於翊相故我疆我理远建於要荒遄归告成坚卧请老属再筹於边议难就佚於里居吉甫至於太原初摄衣而整暇单于苦於漠北卒假手而荡平既闻朔野之耕耘复靖河壖之寇掠繄尔肃将之效恢予远驭之图念功名昭著於古今则。
典礼当殊於勋旧是用遵熙丰信赏之令作广阳抚定之邦紫绶金章肇开茅土衮衣赤舄仍总枢衡盖祗。若於先猷谅允谐於佥议於戏周室上公九命有出封加爵之仪汉朝异姓诸王载著令称忠之诏其对扬於茂渥尚奚愧於前修可特授依前太师领枢密院事河北河东陕西路宣抚使充神霄宫使进封广阳郡王加食邑一千户食实封三百户主者施行。
马扩申宣抚使司乞屯兵中山真定。
当月探报粘罕（改作尼堪）巳还修治飞狐灵邱两县马扩密具陈合速那陕西兵屯中山真定及选智勇边人守易州以防女真不测之变申童蔡二枢密不报。
七月金人以获天祚发告庆使渤海李孝和王永福来差马扩李子奇充接伴使副。
八月十四日癸丑圣旨贺金国正旦国信使副差武德郎王观校书郎吴安国候入辞令上殿。
九月二十四日壬辰金国人使入国门诏宇文虚中高世则充馆伴使副馆之。
是日河东奏报粘罕（改作尼堪）经营南寇（改作发兵）。
河东报到马扩劝童贯谓曰：粘罕（改作尼堪）比来必有异志宜以西兵十万出巡边不惟备边兼可压境议事贯不听。
十月诏吏部员外郎傅察充接伴金国贺正旦使将噩副之。
五日壬寅奏报中山府探报女真国相与余睹（改作伊都）副统本国将兵前来蔚州柳甸大点军兵。
十八日乙卯中山府奏探报到女真刷差女真军兵一万五千及河（删此字）辽东一路选差渤海五千奚军二千铁离军二千均分来平州并云：中府路两路屯泊。
二十一日戊午中山府奏探报女真本国（删女真至此四字改作金人）刷女真（改作本国）正军并汉儿军渐次前来云：中府等处。又奏金人於蔚州并飞狐县等处屯泊聚军马收集粮草皆称欲来侵犯边界。
二十四日辛酉童贯奏乞废罢安肃永甯保定等军。
河北河东陕西路宣抚使童贯奏枢密院劄子河北旧沿边州军多系景德年就升城寨为之以张形势控制黠虏（改作契丹）今燕山巳抚定旧边悉成内地今相度安肃军改为安肃县知县事兼安肃军使录保州永甯军依旧为博野县知县事兼永甯军使隶祁州保定军改为保定县知县事兼保定军使隶莫州旧来沿边建诸寨除信要军所管以东不可减省外其。
馀亦合废罢奉御笔依。
十一月三日庚午中山府奏探报到国相行下云：中府所辖县令本管乡军每名要计物色等及军幕赴云：中府送纳及山西一带添屯兵马。
十七日甲申中山府奏探报到平州都统指挥属县刷拣丁口充军及泉泊押兵前来奉圣州屯泊。
十九日丙戌宣抚司差马扩辛兴宗充使副持军书移粘罕（改作尼堪）军前议交蔚应二州及探赜（删此字）粘罕（改作尼堪）有无南侵意。
茆斋自叙曰：扩至太原见童贯差与辛兴宗充使副持军书移粘罕（改作尼堪）军前贯曰：见粘罕（改作尼堪）休争间礼数。且了大事只议交取蔚应二州及飞狐灵邱两县其馀地境尽画还金国，庶几易了仍探赜（删此字）粘罕（改作尼堪）果有南侵意否到茹越寨闻粘罕（改作尼堪）已遣隆德府所逃常胜军先出五台山繁时县界山路及易州所逃常胜军韩民义等先出飞狐灵邱县路为探赜（改作听）南（添朝字）边防虚实遂条具利害乞急发逐处军马上边过作堤备画一入急递申宣司参粘罕（改作尼堪）粘罕（改作尼堪）云：宣抚司文回（删此字）中不说别事二承宣到来有何事理会仆曰：两朝自海上来交欢今已数年贯朝先帝大圣皇帝与本朝各以气义相结不爽元约贵朝许割还燕地本朝许岁奉金币俱有信誓永远和好山前巳交受了止有山後土地中间缘童太师休致暂委谭宣抚交割为不知首尾。又幕府非人遂有不周事节今主上黜罢谭稹再起童大王来盖为与元帅国相皆始终主张和好庶得易为商量王事早了使两界士民安业各享太平专遣某等上禀不知山後土地取甚日交割粘罕（改作尼堪）笑曰：你家更无人可使只委内官山後地土元初许时盖为大圣皇帝恩义酬答赵皇海上交结之义各立誓书永远和好不谓大圣皇帝才崩舆榇未及归国地土交受未了贵朝早已违誓背约阴纳张瑴收接燕京逃去职官民户本朝累次追取只是虚行文移夸诧幅员万里国富民众本朝虽小却不曾敢失道理待与贵朝略辨曲直则个扩观粘罕（改作尼堪）自擒天祚之後为刘彦宗余睹（改作伊都）萧庆辈所讠术然意尚犹豫会隆庆府义胜军叛王禀耿守忠追击其三千人奔大金国具言中国虚实。又易州常胜军首领韩民义怨守臣章综率五百人见粘罕（改作尼堪）曰：常胜军惟郭药师有报国心如张令徽刘舜仁之徒因张瑴皆觖。
望由是彦宗余睹（改作伊都）辈力劝南朝可图仍不必以众因粮就兵可也。粘罕（改作尼堪），於是决意入寇（改作南下）而有是言扩曰：天祚失道任用奸邪天厌人离故为贵朝所破本朝亦怨其悖礼败盟所以相助共为讨灭今国相，或欲却要山後州城不尽交割亦在商量亦不须遽相失欢一旦至两大国交兵却几时休得兼本朝亦岂为此未交割地土愿致兴师然此事非小利害所系愿国相深思之粘罕（改作尼堪）云：你意下待如何仆乞退左右而言之粘罕（改作尼堪）云：我家国中论事不尚退左右要得人共知仆答此系两朝大事未商定间恐人传播别致异议则难成事粘罕（改作尼堪）微笑以手挥左右悉退去仆答童大王来时令覆国相本朝缘谭稹不务大计辄生事从李石张瑴私请等事主上亦自知是失愿国相念以旧好同灭大辽契丹不为深较使两朝生灵安帖即於许山後地土只便交割蔚应两州其馀尽还贵朝。若蒙俞允便告示及一的确日期各自安抚边民日後国相不拘欲要何物但请见谕童太师当自一一奏上应付粘罕（改作尼堪）笑云：尚自待要两州我。若与你。又是和西京（谓云：中府）人民存生不得山前山後乃是我家旧地更说做甚你家地土却须罚取些来方可是省过也。仆答朝廷自海上遣使数年间使客往还与兴起人马应付贵朝费用多少本为两朝和好今国相一旦听奸人斗作却寻厮炒处。且贵朝所任用者尽是契丹旧时职官只要谗搅生事万一不得巳交兵须各有损折兼河东河北州城坚固军民皆习战斗。若有仓卒众必据城坚守如何容易间便攻打破得不过时虏掠得些少四外村民纵有所得则利入军人手傥有所失则害在国家。且杀了一个南人即是与契丹报仇杀了一个女真亦是与契丹报仇今贵朝灭尽契丹。又得南朝金币得早休兵各享太平莫是上策，岂可容易更言战斗事也。扩久被命奉使不敢不为两朝极尽忠言乞国相深思之粘罕（改作尼堪）云：你说得也。煞好只是你南家说话多生捎空（谓虚诳为捎空）你使副只今便辞我专遣人使就宣抚司商议大事去也。翌日馆中供具良厚撒母（改作察勒玛）笑曰：待使人止此回矣。盖示决入寇之意。
斡离不（改作斡里雅布）自平州起兵入寇（删此字）燕山之境。
张汇节要曰：燕山之地易州西北乃紫金关昌平县之西乃居庸关顺州之北乃古北口景州东北乃松。
亭关平州之东乃榆关之东乃金人之来路凡此数关乃天造地设以分番汉之界诚一夫御之可以当百时朝廷之割地也。。若得诸关燕山之境可保然关内之地平滦营三州自後唐为契丹阿保机（改作安巴坚）陷之後改平州为辽兴府以营滦二州隶之号为平州路至石晋之初阿保机（改作安巴坚）子耶律德光。又得燕山檀顺景蓟涿易诸郡建燕山为燕京以辖六郡号为燕京路而与平州自成两路昔朝廷海上始议割地但云：燕云：两路而已盖初谓燕山之路尽得关内之地殊不知关内之地平州与燕山路异也。由不得是破辽之後金人复得平州路金人既据平州则关内之地番汉杂处譬犹与贼共垅而种同爨而食（删壁犹至此十二字）欲无侵渔（改作轶）之患其可得乎！故窝里孛（改作斡里雅布）至是能自平州入寇此当时议割燕云：不明地里之祸也。。
二十一日戊子斡离不（改革者作斡里雅布）至清州界首执接伴贺正旦使傅察使拜不屈死之。
封氏记年曰：金国二太子斡离不（改作斡里雅布）攻破蓟州至玉田县下寨会朝廷遣吏部郎中傅察等迓使胁之使降数以朝廷擅纳叛亡招收户口首违誓盟我辈奉诏兴师问罪尔。若归明当有大官赏汝不然粉骨矣。副使蒋噩等罗拜察独不屈云：察世受国恩焉敢违悖远衔诏旨接伴来使非见贵国主，岂可屈膝况察与太子皆王人也。。若欲察拜是太子僭逆不道既不拜乃见杀。
李邴为公墓志曰：宣和七年十月诏以吏部员外郎傅公察充接伴金国贺正旦使是时金人将渝盟而我未之知也。十一月公至燕山府闻虏入寇（此三字改作金兵已入）或劝其（删此字）母遽行公曰：衔命已出闻难则止。若君命何遂行二十一日至蓟州韩城镇使人失期居数日虏（改作敌）骑暴至夜围镇诘旦有酋长（删此二字）数十骑驰入馆公饮以酒问其故知其变强公上马公与副使蒋噩偕行至界首公曰：迓使人故例止此不肯进虏（改作敌）辄易公驭者拥之东北去百里许遇金国二太子斡离不（改作斡里雅布）者（删此字）领兵至虏（改作敌）人曰：见太子当拜公曰：吾。若使至金国见国主乃拜尔今迓使人境上。若胁我来。又止见太子太子虽贵人臣也。当以宾礼见何拜之有斡离不（改作斡里雅布）怒曰：吾兴师南向海上之盟不可恃何使之称耶凡汝国失德与向来我朝善意为我并道之否则死公曰：主上。
仁圣海内。又安与金国讲好信使往来顶背相望也。何谓失德太子干盟而动意何所欲还朝当具奏知斡离不（改作斡里雅布）曰：尔尚欲还朝耶虏（删此字）左右促公拜白刃如林公曰：死耳，岂有俱人臣而辄拜者哉！或抑捽公使伏地公愈直立衣冠颠顿终不屈反覆论辨者逾时斡离不（改作斡里雅布）怒曰：尔今不拜我後日虽欲拜可得耶麾令去公知不免谓随行书状官侯彦等曰：虏（改作彼）胁我以拜我以国故义不辱我死必矣。我父母老矣。素锺念我闻之必大戚。若公等得脱幸记我言以告吾亲知我死国少解其无穷之悲也。左右尽泣是夕官吏隔绝不复相见十二月七日虏（改作金兵）次燕山郭药师迎战杀作甚众再战遽麾军以降彦等不知公存亡累日矣。密以访虏（改作敌）虏（删此字）曰：大使不拜太子昨知药师战胜有喜色太子虑其劫取。且衔积怒巳杀之矣。彦等即为公发丧燕山将官武汉英者取公尸焚以薪命虎翼军士沙立等三人裹以归间行至涿州亡其二人独沙立在遇虏（改作敌）人系之土室凡两月伺守者怠即毁垣出会宋伯友奉使还因随以来以靖康元年五月至京师蒋噩武汉英及官属归者人人能道公不屈状侯彦。又具列本末闻於朝廷大名府路安抚使徐处仁河北转运副使孙昭远及谏官李光等相继论奏渊圣皇帝临朝咨美下诏曰：死有重於泰山有轻於鸿毛顾所处何如耳苟激於忠义虽死犹生也。某以一介之使驰不测之虏（改作地）临以白刃毅然不屈以身殉於义得矣。诞阁次对告於里第以旌高节特赠徽猷阁待制公丧至而公父裕之适为屯田郎中遣公弟寘护归济源县权厝先茔之佛庐曰：资忠崇庆院呜呼公之节著矣。，或曰：自军兴来死节之士凡三人李。若水当渊圣出郊之际尝预闻其议论非死不足以塞天下之责刘虏（改作金）人知其才欲用以为帅非自引决将反为夷狄（删此二字改作敌）用二者义皆决不可为故伏死而不顾。若公者单车之使耳事变初不预闻虏（改作敌）人未尝欲以为己用公死。若有异二人之为者何耶钜野李邴曰：士之所贵勇於义而已当其凶威外逼忠愤内激履刀锯如坦途安鼎镬如几席烈丈夫之操也。何暇反覆计虑得失轻重可不可而後为之哉！曰：然则公不必死而死与夫彼不得不死而死公之为其异於彼者与某曰：义者士之所甚重死者人之所甚难三者特所遭之事异耳要之皆以所甚重。
易所甚难扬之朝足以知国家有仗节死难之臣书之史足以为万世臣子之劝皆古所谓见危受命可杀不可辱者。又奚择焉。
靖康小雅曰：公讳察宣和七年冬金人未渝盟也。朝廷以故事遣公迓贺正旦使人於蓟州玉田县韩城镇公至界上胡（改作金）人辄（删此字）愆期不至十一月二十七日凌晨二太子拥大兵遽至执公等责令投拜自副使蒋噩以下皆罗拜臣伏公独不屈胡（改作金）人以兵胁之公亦步亦趋不顾胡酋（二字改作斡里雅布）曰：我以南朝天子失德故来吊伐公曰：主上明。若日月四海拱戴胡（改作尔）欲败盟以此为兵端尔自古之战以曲直分胜负南北敌体。又安知非送死哉！我有死耳膝不屈也。酋大怒（删此三字）因（下胜被字）害公（删此字）呜呼方贼（改作敌）之始至也。事出意表莫不错愕失措望风窜伏公独雍容不惮一死以为忠义之倡可不纪哉！《诗》曰：贪胡（改作强敌）寒盟兵忽逾塞公持汉节迓客於界控弦琰草木震骇胡雏（改作逞其）桀傲自矜强大公誓不慴有死无拜杀身成仁播美千载。
斡离不（改作斡里雅布）陷清化县坏盐埸。
清化县申燕山府金人拥大兵前来刦掠居民焚毁庐舍时宣抚司蔡靖与运使吕颐浩李与权修葺城隍团结人兵以为守御之备使银牌马奏朝廷兼关合属去处是时大臣以为郊礼在近匿其奏不以闻恐碍推恩奏荐事毕措画未晚但以大事委边臣未尝以庙谟留意。
二十六日癸巳斡离不（改作斡里雅布）陷檀州。
赐进士出身头品顶戴四川等处承宣布政使司布政使清苑许涵度校刊。
※卷二十二校勘记。
继成功而广文声夙倚同心之辅（成功误作功伐）女真国相与余睹副都统自本国将兵前来（脱部字自字）及河东辽东一路（脱下东字）永甯军依旧改为博野县（脱改字）除信安军所管以东（安误作要）及白水泊押兵前来（白水误作泉）宣抚司回文中不说别事（回文误作文回）各以义气相结（义气误作气义）你家地土却须割取些来（割误作罚）便攻打得破（误作破得）不过是虏掠得些少四外村民（是误作时）真是上策（真误作莫）既不拜乃见杀（一作苦逼不拜乃见杀）渊圣皇帝临朝咨叹（叹误作美）卒以身殉於义得矣。（脱卒字）权厝先茔之傍卢（傍误作佛）见危授命（授误作受）。
