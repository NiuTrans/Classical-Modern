炎兴下帙一百二十八。
起绍兴三十一年五月十九日辛卯，尽二十八日庚子。
五月十九日辛卯金人使虎卫上将军殿前都点检高景山通议大夫刑部侍郎王全来贺生辰奏言渊圣皇帝升遐等事。
晁公金人败盟记曰：绍兴辛巳三十一年五月十九日依年例如常仪驾坐紫宸殿引见金人贺生辰使副虎卫上将军殿前都点检高景山通议大夫刑部侍郎王全捧国书升殿内侍知省接授左仆射次三省枢密院同进呈讫却授知省毕各依位立内王全东壁面北厉声奏曰：皇帝特有圣旨昨自东昏王时两国讲和朕当时虽尚年少未任宰执变备知自朕即位後一二年闲帝曾差祈请使巫伋等来言及宗属及增加帝号等事朕以即位之妆未暇及此当时不允许其所言亲属中今，则惟天水郡公昨以风疾身故外所（请事）後因熟虑似不可从今岁贡银绢数多江南出产不甚丰厚须是取自民闲想必难备朕亦别有思度兼以淮水为界私渡甚多其闲往来越。
境者虽严戒亦难杜绝及江之北汉水之东虽有界至而南北叛亡之人想常互有适足引惹边事不知故梁王当时何由如此分画来朕到南京方知欲遣人於帝处备谕此意近有司奏告帝以朕行幸南京欲遣使贺灼知帝意甚勤厚就因此使欲便谕及。若只常使前来缘事稍重恐不能尽达兼南京宫阙初秋工毕朕以河南府龙门以南地气稍凉兼牧放水草变甚宽广於此过夏拟於八月初旬到南京当於左仆射汤思退右仆射陈康伯及同知枢密院事王纶此三人内可差一员兼殿前太尉杨存中最是旧人练知事务江以北山川地里备曾经历可以言事亦当遣来及如郑菏辈及内臣中选择旁近委信者一名共四人同使前来不过八月十五日以前到南京朕当宣谕此事可从朕言缘淮南地里朕昔在军前颇会行历土田往往荒瘠人民不多应有户田尽与江南朕所言者唯土田而已务欲两国界至分明不生边事至如此意稍有所难朕亦必从来使回日已後朕以前来止曾经由泗寿州地分外陈蔡唐邓边面不曾行历及到彼处围场颇多约於九月末旬前去巡猎十一月十二日却到南京帝於差来正旦使处当（备细）道来朕知端的於次年二月三月。又为京兆京未曾知欲因幸温汤经由河东路分却还中都去奏讫降殿朝见毕次三节人从朝见讫驾兴是日礼房报奉圣旨使人朝见讫垂拱殿茶酒为脏腑不调可移就驿中排办仍令执政押赐差参知政事杨椿押宴初王全奏陈事因人莫得而知既而诏王全曰：适来奏事因可具奏状以闻故得知者一二焉是时左仆射陈康伯右仆射朱倬知枢密院事叶义问参知政事杨椿同知枢密院事周麟之既知金欠有渝盟之端。又报孝慈渊圣皇帝讣音是日宰执入堂聚议讲究讨论凶制典故调发军马扞御江淮之策赵甡之中兴遗史曰：王全高景山来贺生辰也。自入境有凶悍之状过平江秀州舟中以弓矢射夹岸居人官司莫敢谁何但告报居人阖户而已既到行在命何溥馆之引见之日接国书毕王全奏事称语讷不能敷奏乞令副使高景山代奏事上许之全招景山景山欲升殿侍卫及阁门官止之上诏令升殿景山乃升殿状貌不恭景山直言渊圣升遐事言语鄙俗上号恸归禁中景山曰：我来理会者两国正事不已带御器械李横约景山下殿曰：不得无礼有。
事朝廷理会使人犹在殿中班皆未退带御器械刘炎告宰相陈康全曰：使人在廷未退有茶酒之礼宜奏闻免之康伯曰：公自奏闻炎遂转屏风而入见上哭泣炎奏其事上然之炎即出传旨曰：今为闻渊圣皇帝讣音忽觉圣躬不安阁门赐茶酒宜免使人。且退班遂退朝廷乃行下诸军及监司帅臣曰：契勘大金意在败盟恐致兴兵仰各措置无落奸便（先是河北）进士梁勋夜行昼伏归朝廷上书言北事极详。且言金人必举兵秦桧怒嗔决之押赴惠州编管桧死朝廷取勋已死矣。至是人皆思勋之忠义而切齿桧之不容忠臣。
二十日壬辰宰执内殿奏事。
宰执内殿奏事礼房报奉圣旨为脏腑不调二十一日上寿并二十日习上寿仪并免。
二十一日癸巳免圣寿节上寿。
天申节已降指挥免上寿宰执并赴临安府明庆寺满散圣（寿节）道场同知枢密院周麟之赴都亭押伴御宴。
二十二日甲午宰执内殿奏事礼房报慈渊圣皇帝升遐。
丁未录钦宗实录孝慈渊圣皇帝道君太上皇帝长子母曰：薛显皇后王氏以元符三年四月十三日生於坤甯殿九月赐名检校太尉山南东道节度使韩国公建中靖国元年六月迁开府仪同三司兴德军节度使进封京兆郡王崇甯元年二月改赐名烜十一月。又改赐今名大观元年十一月诏曰：朕荷天着佑景命有仆承家之庆是生多男年近幼学未亲师友因严以教宜及其时京兆郡王桓高密郡王楷可於来年春择日出就外学其辅导讲读之官宜以端亮鲠直有文学政事之人举选以称朕意记室翊善可如王友例令王答拜，於是以秘书监蔡崇为翊善左司员外郎沈锡为侍讲国子司业汪留後知入内内侍省杨震提举管勾本位大观二年正月迁司空武昌军节度进封定王八月以国子祭酒汪翟汝文为侍讲起居舍人俞桌为记室俞桌迁起居郎石公弼代之会惠恭皇后崩至政和元年二月始诏太史择日以三月已丑出就资善堂听讲读以光禄少卿李诗为翊善辟雍司业耿南仲为侍讲司门员外郎苏修为记室甲寅诏宰臣执政官许就资善堂见定王桓。
嘉王楷王迎揖於门升堂就坐王西向宰臣执政官东向送亦如之二年九月侍讲郑居中因奏事讲筵乞讲读官至资善堂见二王许之四月苏修卒以左司员外郎张叔夜为记室叔夜罢以符宝郎陈锷代之三年正月改官制授太保四年二月甲戌行寇礼於文德殿（或云：福甯殿）先是御制冠礼降议礼局载五礼新仪之首至是始举行焉三月辛卯诏曰：若昔明王诞受厥命建立储贰以系天下之心朕嗣无疆大历荷天之休诞育元良是居家嫡长子桓年逮志学寇於治朝百辟具瞻主器之长永为宗庙之重父子之恩考循旧章正位东宫明两和离为国大本可以来春出阁立为皇太子其建宫室设官属与仪物制度宜令有司讨论典礼前期办具以闻邦家这庆与四海共之十一月己亥诏皇太子会庆上寿押百僚班。又诏皇太子谒庙特许宗室陪礼五年二月乙巳制曰：在昔先王必建储贰以隆万世之统以系四海之心朕抚世承平念国大本遹追来孝垂裕後昆永惟承宗之艰莫如主器之长咨匀万方有众听予一人之告猷皇长子少保武昌军节度使定王孝友得於天资温良成於日就出学外传率履无违既冠阼阶其仪可象方景命有仆介寿考之万年而明两作离兆本支之百世蔽自朕志格於天心孚告大廷申锡显册夫慎乃德惟忠惟孝钦汝止惟几惟康用克相於我家以对扬於休命可立皇太子仍令所司择日备礼册命丁未出阁诏改其阁为府甲寅有司备法驾仪仗列於大庆殿文武百官各服朝服立班於廷百执事官入就位皇帝服通天冠绛纱袍御殿皇太子冠远游冠衣朱明衣执桓圭以入受册於廷以翰林学士承旨强渊明为礼仪使翰林学士王黼撰册文（册文或云：刘正夫撰审如是则礼仪使变当用执政）宣和殿学士蔡攸书册殿中监高伸书宝礼毕太师鲁国公蔡京率百官称贺贺讫。又诣东宫贺皇太子如故事以户部尚书刘炳翰林学士承旨强渊明为宾客中书舍人蔡靖陈邦光并为詹事秘书监李诗为显谟阁待制左庶子兼侍读宗正少卿耿南仲为徽猷阁待讲为左谕德太常少卿葛次众为右谕德国子司业会楙殿中侍御史华实并为舍人知入内内侍省杨震董悫提举左右春坊事内侍杨客机黎景年全渊张彦卿周王。若冲王珂管勾左右春坊事刘渊为家令皇甫仅为承受丁巳。
备法驾谒太庙奏免乘金略及用卤薄止依常仪焉至太庙易朝服行礼双奏乞免官僚称臣并从之戊午奏臣窃见自昔东宫建司设局张官置吏往往窃有所拟无所不备考其职事实无毫末显是慕为虚名徒费廪食《书》曰：慎乃俭德惟怀永图臣立身之始敢不念兹伏望圣慈详察应东宫官吏不必具备诸司庶局颇令兼摄至於闲徒冗卒旧例有者亦可蠲除务从俭约如此雕虫小技惟臣少安私分仍得清心省事专精问学仰副君父教育之意。又奏臣昨就资善堂讲读寻须候迩英经筵已开方取旨定日恭惟圣学高妙群臣莫敢及躬御经筵但取遵用祖宗故事非待儒臣讲说修辅圣明如臣之愚正当力学不可旷日岂应拟视经筵兼臣问安视暇况不同往日深在禁严出入不敢自便今欲乞圣慈许令每日不拘早晚但稍有闲隙即请学官赴听讲读所贵文学日益有以副圣慈眷遇之意并从之三月乙酉诏皇太子遇天甯节赴垂拱殿上寿於亲王前另列为一班家令刘渊罢以梁方平代之六年四月以礼部尚书白时中刑部尚书慕容彦逢为宾客吏部侍郎刘焕给事中方会为詹事太常寺少卿贾安宅为舍人内符宝郎冯杨为家令六月乙亥诏纳故少傅恩平郡王朱伯才女孺人朱氏为妃令所司备礼册命是月癸未亲迎癸丑诏自今车驾行幸皇太子免起居从驾七年十月生子为嫡皇孙封秩比皇子以起居郎李弥大起居舍人赵野为舍人弥大野辞以太常少卿高乐为右文殿修撰国子司业魏宪直龙图阁专其事八年刘焕方会罢以左庶子李诗右庶子耿南仲为詹事宣和元年以秘书少监会楙秘书监王易简为舍人楙迁以国子司业程振代之七年李诗卒以礼部侍郎王易简为显谟阁直不士弃詹事兼侍读上聪明仁孝好学而善文自以地亻而望崇每怀兢畏讲读之暇惟以髹器贮鱼而观之他事一不关怀人莫能测也。宣和七年十二月皇太子除开封牧二十一日差内侍梁邦彦黄仅押赐皇太子碾玉龙束带一条不许辞免二十二日阁分大内娘子用小轿十馀乘入东宫府议事二十三日申时後入内侍官黄仅等传圣旨宣押皇太子入殿内续有亲从官十馀人催上马入殿至夜不出至五更太上皇帝径出殿往龙德宫甯德皇后出往撷景园改甯德宫是日皇太子登宝位先是太。
上皇帝御玉华阁先召宰执事及给事中吴敏等日晡内禅之意已决擢吴敏为门下侍郎草传位诏召百官班诏旨是夕夜宣皇太子入居禁中覆以御袍皇太子俯伏感涕力辞因得疾召东宫官耿南仲视医药至夜半少苏翌日。又固辞不从因即大位御垂拱殿见宰执百官大赦天下宣和七年十二月二十三日庚申皇帝即位改元靖康元年冬粘罕（改作尼堪）干离不（改作干里雅布）再犯（改作攻）京师闰十一月城破四月北狩在虏地（改作北庭）三十五年至是报升遐焉。
蔡条国史後补曰：皇太子者上嫡长子也。母曰：惠恭皇后王氏元符三年夏四月十有三日丑时生於坤甯殿其夕惠恭皇后梦宣德正门大启有两红旗书一吉字以入而太子生焉顷哲庙以无子致纷纭及上即位不数月便有元良之庆中外闻而大喜遂赦天下後累封至定王太子生而岐嶷顾视不凡上甚爱之及冠讲冠礼於文备正衙上意先以示群下取诗颂为武志也。当廷命字曰：伯志方大廷乐作百官卫士仰首缤纷阁门台吏约束班列端笏立声喧厉不能禁止上骇然使内臣趋下寻问其故则报曰：日重轮时青天白日略无云：而成五色晕也。立为皇太子狄（改作金）人败盟时上亦自惧思有以脱难者。又素有禅意冬十有二月十九日上谕大臣以皇太子为开封牧始知果有意禅燕王而郑后之力天意得回二十二日太子入朝诏赐排方玉带仍去所珮鱼排方玉带乘舆服也。时吴敏谓未快中外意二十三日敏对罢上有疾不能语索笔举左手《书》曰：我已无半身矣。如何了得大事大臣相顾无语。又《书》曰：诸公如何。又无语者上顾左右无应者乃自《书》曰：皇太子某可即皇帝位予称教主道君退处龙德宫乃命敏人作禅诏因召太子太子至大臣。又舍上而迎奉太子至榻前童贯李邦彦以御衣衣太子太子叩头自扑哀动左右上。又《书》曰：汝不受则不孝也。太子曰：臣。若受之则不孝也。上。又书令诏皇后后至谕太子曰：老矣。吾夫妇欲以身托汝也。太子欲力辞几至气绝上坚命立之是为渊圣孝慈皇帝。
宰执入堂议事。
宰执入堂请殿前太尉成闵步军太尉李捧并太傅和义郡王杨存中赴堂共议调发军马保固江淮既退。又请吏部尚书凌景夏吏部侍郎汪应辰户部侍。
郎钱端礼礼部侍郎金安节刑部侍郎张运工部侍郎黄中给事中兼权兵部侍郎黄祖舜中书舍人虞允文杨邦弼侍御史汪澈殿中侍御史陈俊卿正言刘度聚议久之退宰执服常服金带率文武百官入和甯门到天章阁南行路隙地面北立班左仆射陈康伯稍前读孝慈渊圣皇帝举哀文曰：今月十九日金国报孝慈渊圣皇帝升遐举哀退复位举哀十五声讫再拜兴是时禁中亦行举哀之礼哀痛於外听宰执已下举哀讫回班面东後殿进名慰皇帝两拜次进名奉慰皇后两拜讫退是日免人使校射於玉津园锡赐依例。
二十三日乙未安奉渊圣皇帝几筵。
礼房报自举哀日不视事同日於学士院内安奉几筵用巳时八刻宰执入堂俟午正率百官服常服黑角带入和甯门裹幕次俟立班讫入几筵殿下举哀朝临四拜讫入堂至申时晡临如朝临之仪。
朱倬都亭驿押宴。
右仆射朱倬入都亭驿押伴御宴是日从例赐北使副酒各四大金喫吃食果子四大金喫吃食果子四大金喫合金器悉赐与之。
二十四日甲申宰执内殿素幄奏事讫赴几筵朝临如仪。
二十五日乙酉宰执内殿素幄奏事讫赴几筵朝临如仪。
少保利州东路御前都统制吴玠除四川制置使。
二十六日戊戌宰执挂服。
宰执服常服黑角带入赴朝临讫退出和甯门外漏院以俟挂服至辰时八刻选时宰执百官并服孝服入诣几筵殿下立班俟前导皇帝至几筵殿下并陪位官行成服祭猷之礼讫皇帝归幄次宰执百官诣东幄前左仆射陈康伯班首躬首致词奉慰两拜讫退归幕次皇帝还内宰执百官於几筵殿门外面南进名奉慰皇帝两拜讫退仍服孝服朝晡临如仪。
二十七日已亥北使朝辞。
宰执已下及应奉人并多赴朝临是日後殿东壁设素幄驾坐宰执两拜讫升幄殿相向立以俟北使朝辞皇帝间执已下并首绖衰服掩面号恸哀动左右北使朝辞讫哀止授国书讫退。
宰执奏请第一听政表。
宰执已下并赴几筵殿门外面南拜第一次奉请皇。
帝听政表知枢密院事叶义问白巾幞头常服黑角带入都亭驿押伴御宴同日礼房报值雨免赴临。又报二十八日朝晡临如值雨并免如拜批答并拜表於宫门裹东廊上及绞缚席屋下立班。又阁门报准内降批答一道宰执钧旨二十八日拜批答并拜第二表。
二十八日庚子宰执请第二听政表。
宰执服孝服内殿奏事结退赴朝临讫诣几筵殿门外先拜批答两拜讫次拜奏请第二听政表。
北使高景山王全已下回程。
高景山朝辞退至殿门上顾视奴婢求索手巴便将所授手巴揩拭自己面汗而景山不之怒信矣。无尊卑礼义之分果类禽兽然哉！（删高景至此七十二字）。
宰执奏请第三听政表。
拜表讫合晚临为雨降免。
汪澈为御史中丞。
王全高景山来聘言钦宗升遐及地界事。且要遣将相四人侍御史汪澈奏疏曰：天下之势强弱无定形在吾所以用之今日之势诚弱矣。陛下屈已和戎（改作请和）厚其金绘谨其聘遗而彼辄出片言以撼吾国。若将垂掌而取三尺之童我不痛愤圣神图国固无遗策然志不定则事不立议不一则功不成吾辞顺而理直本固而心同是宜应之以权乘时而动愿陛下赫然睿断置师江上而专付以阃外之任益兵上流而增重荆襄之势渡师淮甸以守其要害严备海道以遏其牵制遣亲信之臣篇抚军士选有用之才豫备指使然後以（不共）戴天之雠在原之戚下哀痛之诏布告中外将见上下协心其气百倍机会之来闲不容发在陛下断之而已夜间迁御史中丞入对素幄复言讲和之久将帅养骄军兵惰弊军士之廪给薄者几无以自活宜优恤之以养其力。又言淮南山水寨旧来乡豪自相结集当随宜存恤使自为守无令监司州县扰之庶收其万一之用。又言军旅将起费用方繁今局务之可省者多支费之浩瀚者（缺）百官之冗员尚众官府之横用尚繁宜条其不急大加节要以徇今日之务事皆施行。
赐进士出身头品顶戴四川等处承宣布政使司布政使清苑许涵度校刊。
※卷二百二十八校勘记。
至如此意稍有所难（此应作帝）小注（册文缺或云：刘正夫撰脱缺字）寻常须候迩英经筵已开（脱常字）内侍符宝郎冯扬（脱侍字）声甚喧厉（脱甚字）。又素有内禅意（脱内字）谕太子曰：官家老矣。（脱官家二字）躬首致词奉慰（首字衍）。
