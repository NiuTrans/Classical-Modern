<strong>治卒耳聋诸病方</strong>
葛氏，耳卒聋。
取鼠胆，纳耳内，不过三，愈，有人云，侧卧沥一胆尽。须臾胆汁从下边出，初出益聋，半日顷，乃瘥。治三十年老聋。
又方，巴豆十四枚，捣，鹅脂半两火熔，纳巴豆，和取如小豆，绵裹纳耳中，瘥。日一易，姚云，瘥三十年聋。
若卒得风，觉耳中恍恍者。
急取盐七升，甑蒸使热，以耳枕盐上，冷复易。亦疗耳卒疼痛，蒸熨。
又方，栝蒌根削令可入耳，以腊月猪脂煎三沸，出塞耳，每日作，三七日，即愈。
姚氏，耳痛有汁出方。
熬杏仁令赤黑，捣如膏，以绵裹塞耳，日三易，三日即愈。
耳，耳中痛，脓血出方。
月下灰吹满耳，令深入无苦，即自出。
耳聋，菖蒲根丸。
菖蒲根一寸，巴豆一粒，去皮心。二物合捣，筛，分作七丸，绵裹，卧即塞。夜易之，十日立愈。黄汁，立瘥。
耳中脓血出方。
细附子末，以葱涕和，灌耳中，良。单葱涕亦佳，侧耳令入耳。
耳中常鸣方。
生地黄切，以塞耳，日十数易。
《短剧》，疗？耳，出脓汁散方。
矾石二两，烧，黄连一两，乌贼鱼骨一两，三物为散。即如枣核大，绵裹塞耳，日再易，更加龙骨。
耳聋巴豆丸。
巴豆一枚，去心皮，斑蝥一枚，去翅足，二物合捣筛，绵裹塞耳中，再易甚验。云此来所用，则良。
又方，磁石，菖蒲，通草，薰陆香，杏仁，蓖麻，松脂，捣，筛为末，分等。蜡及鹅脂和，硬和为丸，稍长，用钗子穿心为孔。先去耳塞，然后纳于药，日再，初着痒，及作声。
月余总，瘥，殿中侯监效。
耳卒痛。
蒸盐熨之。
痛不可忍，求死者。
菖蒲，附子各一分，末，和乌麻油。炼点耳中，则立止。
耳，脓血出。
车辖脂，塞耳中。脓血出尽，愈。
附方肘后方。疗耳卒肿，出脓水方。
矾石烧末，以笔管吹耳内，日三四度，或以绵裹塞耳中，立瘥。
《经验方》，治底耳方。
用桑螵蛸一个，慢火炙，及八分熟，存性，细研，入麝香一字为末，糁在耳内。每用半字如神效。如有脓，先用绵包子捻去，次后糁药末入耳内。
又方，治耳卒聋。
巴豆一粒，蜡裹针刺，令通透，用塞耳中。
《梅师方》，治耳久聋。
松脂三两，炼，巴豆一两，相和。熟捣可丸，通过以薄绵裹，纳耳孔中塞之，日一度易。
《圣惠方》，治肾气虚损，耳聋。
用鹿肾一对，去脂膜，切，于豉汁中，入粳米二合，和煮粥，入五味之法。调和，空腹，令之作羹及酒，并得。
杜壬方，治耳聋，因肾虚所致，十年内一服愈。
蝎至小者四十九枚，生姜如蝎大，四十九片，二物铜器内炒。至生姜干为度。为末，都作一服，初夜温酒下，至二更尽，尽量饮酒，至醉不妨。次日耳中如笙簧，即效。
《胜金方》，治耳聋立效。
以干地龙，入盐，贮在葱尾内，为水，点之。
《千金方》，治耳聋。
以雄黄，硫黄，等分。为末，绵裹，塞耳中。
又方，酒三升，渍，牡荆子一升，碎之，浸七日，去滓。任性服尽，三十年聋，瘥。
又方，以醇酢，微火煎附子，削令尖，塞耳效。
《外台秘要》，治聋。
芥子捣碎，以人乳调和，绵裹，塞耳，瘥。
杨氏《产乳》方，疗耳鸣，无昼夜。
乌头烧作灰，菖蒲，等分。为末，绵裹，塞耳中，日再用，效。
