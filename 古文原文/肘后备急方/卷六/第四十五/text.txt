<strong>治耳为百虫杂物所入方</strong>
葛氏，百虫入耳。
以好酒灌之起行自出。
又方，闭气，令人以芦吹一耳。
又方，以桃叶塞两耳，立出。
蜈蚣入耳。
以树叶，裹盐灰令热，以掩耳，冷复易，立出。
蚰蜒入耳。
熬胡麻，以葛囊贮，枕之。虫闻香即自出。
蚁入耳。
炙猪脂，香物，安耳孔边，即自出。
《神效方》，蚰蜒入耳。
以牛酪，灌满耳，蚰蜒即出，出当半销。若入腹中，空腹食好酪一二升，即化为黄水而出。不尽，更作服，手用神验无比，此方是近得。
又方，小鸡一只，去毛足，以油煎令黄，箸穿作孔，枕之。
又方，取蚯蚓，纳葱叶中，并化为水，滴入耳中，蚰蜒亦化为水矣。
附方《胜金方》，主百虫入耳，不出。
以鸡冠血，滴入耳内，即出。
又《千金方》，捣韭汁，灌耳中，瘥。
又方，治耳中有物，不可出。
以麻绳剪令头散，敷好胶，着耳中物上粘之。令相着，徐徐引之，令出。
又《梅师方》，取车？脂，涂耳孔中，自出。
《续十全方》，治虫入耳。
秦椒末一钱，醋半盏浸良久，少少灌耳，虫自出。
会不会经常《外台秘要》，肘后，治蚁入耳。
烧鲮鲤甲末，以水调，灌之，即出。
刘禹锡《传信方》，治蚰蜒入耳。
以麻油作煎饼枕卧，须臾蚰蜒自出而瘥。李元淳尚书在河阳日，蚰蜒入耳，无计可为，半月后，脑中洪洪有声，脑闷不可彻。至以头自击门柱，奏疾状危极。因发御药以疗之，无瘥者。为受苦不念生存，忽有人献此方，乃愈。
《兵部手集》，治蚰蜒入耳。
小蒜汁理一切虫入耳，皆同。
钱相公《箧中方》，治百节蚰蜒并蚁入耳。
以苦醋注之，起行，即出。
《圣惠方》，治飞蛾入耳。
酱汁灌入耳，即出，又击铜器于耳旁。
《经验方》，治水入耳。
以薄荷汁，点，立效。
