<strong>治卒食噎不下方</strong>
葛氏方，取少蜜含之，即立下。
又方，取老牛涎沫如枣核大，置水中，饮之。终身不复患噎也。
附方《外台秘要》，治噎。
羚羊角屑一物，多少自在，末之。饮服方寸匕，亦可以角摩噎上，良。
《食医心镜》，治卒食噎。
以陈皮一两，汤浸去穣，焙为末。以水一大盏，煎取半盏，热服。
《圣惠方》，治膈气，咽喉噎塞，饮食不下。
用碓觜上细糠，蜜丸弹子大，非时，含一丸，咽津。
《广五行记》云，永徽中，绛州僧，病噎不下食。告弟子，吾死之后，便可开吾胸喉。
视有何物，言终而卒，弟子依言。而开视胸中，得一物。形似鱼，而有两头遍身是肉鳞，弟子置器中跳跃不止。戏以诸味。皆随化尽，时夏中蓝多作淀，有一僧以淀置器中。此虫遂绕器中走，须臾化为水。
