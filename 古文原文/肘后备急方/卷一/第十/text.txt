<strong>治心腹俱痛方</strong>
治心腹俱胀痛，短气欲死或已绝方。取栀子十四枚，豉七合。以水二升，先煮豉取一升二合，绞去滓，纳栀子，更煎取八合，又绞去滓，服半升，不愈者尽服之。
又方：浣小衣。饮其汁一二升，即愈。
又方：桂二两（切）。以水一升二合，煮取八合。去滓，顿服。无桂者，着干姜亦佳。
又方：乌梅二七枚。以水五升煮一沸，纳大钱二七枚，煮得二升半。强人可顿服，羸人可分为再服，当下便愈。
又方：茱萸二两，生姜四两。豉三合，酒四升，煮取二升。分为三服，即瘥。
又方：干姜一两，巴豆二两。捣蜜丸。一服如小豆二丸，当吐下，瘥。
治心腹相连常胀痛方。野狼毒二两，附子半两。捣。筛，蜜丸如梧子大。日一服一丸；二日二丸；三日后服三丸，再一丸；至六日，服三丸，自一至三以常服，即瘥。
又方：吴茱萸一合，干姜四分，附子、细辛、人参各二分。捣筛，蜜丸如梧子大。服五丸，日三服。
凡心腹痛，若非中恶霍乱，则是皆宿结冷热所为。今此方可采以救急，瘥后，要作诸大治，以消其根源也。
附方《梅师方》治心腹胀坚，痛闷不安，虽未吐下欲死。以盐五合，水一升，煎令消，顿服，自吐下，食出即定。不吐更服。
孙真人方治心腹俱痛。以布裹椒薄注上火熨，令椒汗出，良。
《十全方》，心脾痛。以高良姜（细锉，炒）杵末，米饮调下一钱匕立止。
