<strong>治尸注鬼注方</strong>
尸注、鬼注病者，葛云，即是五尸之中尸注，又挟诸鬼邪为害也。其病变动，乃有三十六种至九十九种，大略使人寒热、淋沥、恍恍、默默，不的知其所苦，而无处不恶，累年积月，渐就顿滞，以至于死，死后复传之旁人，乃至灭门。觉知此候者，便宜急治之，方。
取桑树白皮，曝干，烧为灰，得二斗许，着甑中蒸，令气浃便下，以釜中汤三四斗，淋之又淋，凡三度，极浓止。澄清取二斗，以渍赤小豆二斗一宿，曝干，干复渍灰，汁尽止。
乃湿蒸令熟，以羊肉若鹿肉作羹，进此豆饭，初食一升至二升取饱，满微者三四斗，愈极者七八斗，病去时体中自觉，疼痒淫淫。或若根本不拔，重为之，神验也。
又方：桃仁五十枚。破，研，以水煮取四升，一服尽。当吐，吐病不尽，三两日更作。
若不吐，非注。
又方：杜蘅一两，茎一两，人参半两许，瓠子二七枚，松萝六铢，赤小豆二七枚。捣末，散，平旦温服方寸匕，晚当吐百种物。若不尽，后更服之也。
又方：獭肝一具。阴干，捣末，水服方寸匕，日三。一具未瘥，更作。姚云神良。
又方：朱砂、雄黄各一两，鬼臼、？草各半两，巴豆四十枚（去心皮），蜈蚣两枚。捣，蜜和丸服，如小豆，不得下，服二丸。亦长将行之。姚氏，烧发灰、熬杏仁紫色分等。捣如脂，猪脂和酒服，梧桐子大，日三服，瘥。
又有华佗狸骨散、龙牙散、羊脂丸诸大药等，并在大方中，及成帝所受淮南丸，并疗疰易灭门，女子小儿多注车、注船、心闷乱、头痛吐，有此疹者宜辟方。
车前子、车下、李根皮、石长生、徐长卿各数两，分等。粗捣，作方囊，贮半合，系衣带及头。若注船，下暴KT？，以和此共带之，又临入船，刻取此船，自烧作屑，以水服之。
附方《子母秘录》治尸注。烧乱发如鸡子大。为末，水服之，瘥。
《食医心镜》主传尸、鬼气、咳嗽、？癖、注气，血气不通，日渐羸瘦。方∶桃仁一两，去皮尖，杵碎。以水一升半煮汁，着米煮粥，空心食之。
