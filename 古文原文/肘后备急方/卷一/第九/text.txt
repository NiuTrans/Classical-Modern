<strong>治卒腹痛方</strong>
治卒腹痛方。书舌上作风字，又画纸上作两蜈蚣相交，吞之。
又方：捣桂末，服三寸匕。苦酒、人参、上好干姜亦佳。
又方：粳米二升。以水六升，煮二七沸。饮之。
又方：食盐一大把。多饮水送之，忽当吐，即瘥。
又方：掘土作小坎，水满饮中，熟搅取汁。饮之。
又方：令人骑其腹，溺脐中。
又方：米粉一升。水二升，和饮。
又方：使病患伏卧，一人跨上，两手抄举其腹，令病患自纵重轻举抄之，令去床三尺许，便放之，如此二七度止。拈取其脊骨皮深取痛引之，从龟尾至顶乃止。未愈，更为之。
又方：令卧枕高一尺许，拄膝使腹皮？气入胸，令人抓其脐上三寸便愈。能干咽吞气数十遍者弥佳。此方亦治心痛，此即伏气。
治卒得诸疝，小腹及阴中相引，痛如绞，自汗出欲死方。捣沙参末，筛，服方寸匕，立瘥。
此本在杂治中，谓之寒疝，亦名阴疝，此治不瘥，可服诸利丸下之，作走马汤亦佳。
治寒疝腹痛，饮食下唯不觉其流行方。椒二合，干姜四两。水四升，煮取二升，去滓，纳饴一斤，又煎取半分，再服，数数服之。
又方：半夏一升，桂八两，生姜一升。水六升，煮取二升。分为三服。
治寒疝，来去每发绞痛方。吴茱萸三两，生姜四两，豉二合。酒四升，煮取二升。分为二服。
又方：附子一枚，椒二百粒，干姜半两，半夏十枚，大枣三十枚，粳米一升。水七升，煮米熟。去滓，一服一升，令尽。
又方：肉桂一斤，吴茱萸半升。水五升，煮取一升半，分再服。
又方：牡蛎、甘草、桂各二两。水五升，煮取一升半，再服。
又方：宿乌鸡一头（治如食法），生地黄七斤。合细锉之，着甑蔽中蒸，铜器承。须取汁，清旦服，至日晡令尽。其间当下诸寒癖讫，作白粥渐食之。久疝者，下三剂。
附方《博济方》治冷热气不和，不思饮食，或腹痛？刺。山栀子、川乌头等分。生捣为末，以酒糊丸，如梧桐子大。每服十五丸，炒生姜汤下。如小肠气痛，炒茴香、葱酒任下二十丸。
《经验方》治元藏气发，久冷腹痛虚泻。
应急大效玉粉丹？生硫黄五两，青盐一两，以上衮细研，以蒸饼为丸，如绿豆大。每服五丸，热酒空心服，以食压之。
《子母秘录》治小腹疼，青黑，或亦不能喘。苦参一两。醋一升半，煎八合，分二服。
《圣惠方》治寒疝，小腹及阴中相引痛，自汗出。以丹参一两，杵为散。每服热酒调下二钱匕，佳。
