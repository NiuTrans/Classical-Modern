<strong>治卒心痛方</strong>
治卒心痛。桃白皮煮汁。宜空腹服之。
又方：桂末若干、姜末二药，并可单用，温酒服方寸匕，须臾，六七服，瘥。
又方：驴屎，绞取汁五六合。及热顿服，立定。
又方：东引桃枝一把，切。以酒一升，煎取半升，顿服，大效。
又方：生油半合，温服，瘥。
又方：黄连八两。以水七升，煮取一升五合。去滓，温服五合，每日三服。
又方：当户以坐，若男子病者，令妇人以一杯水以饮之；若妇人病者，令男子以一杯水以饮之。得新汲水尤佳。又以蜜一分，水二分，饮之，益良也。
又方：败布裹盐如弹丸。烧令赤，末，以酒一盏服之。
又方：煮三沸汤一升，以盐一合搅，饮之。若无火作汤，亦可用水。
又方：闭气忍之数十度，并以手大指按心下宛宛中，取愈。
又方：白艾（成熟者）三升。以水三升，煮取一升。去滓，顿服之。若为客气所中者，当吐之虫物。
又方：苦酒一杯，鸡子一枚。着中合搅，饮之。好酒亦可用。
又方：取灶下热灰，筛去炭分，以布囊贮，令灼灼尔。便更番以熨痛上，冷，更熬热。
又方：蒸大豆，若煮之，以囊贮。更番熨痛处，冷复易之。
又方：切生姜若干姜半升。以水二升，煮取一升。去滓，顿服。
又方：灸手中央长指端三壮。
又方：好桂，削去皮。捣筛，温酒服三方寸匕。不瘥者，须臾，可六七服。无桂者，末干姜，佳。
又方：横度病患口折之，以度心厌下，灸度头三壮。
又方：尽地作五行字，撮中央土，以水一升，搅饮之也。
又方：吴茱萸二升，生姜四两，豉一升。酒六升，煮三升半。分三服。
又方：人参、桂心、栀子（擘）、甘草（炙）、黄芩各一两。水六升，煮取二升。分三服，奇效。
又方：桃仁七枚，去皮尖，熟，研。水合顿服，良。亦可治三十年患。
又方：附子二两（炮），干姜一两。捣，蜜丸。服四丸，如梧子大，日三。
又方：吴茱萸一两半，干姜，准上桂心一两，白术二两，人参、橘皮、椒（去闭口及子、汗）、甘草（炙）、黄芩、当归、桔梗各一两，附子一两半（炮）。捣，筛，蜜和为丸，如梧子大。日三，稍加至十丸、十五丸，酒饮下，饭前食后任意，效验。
又方：桂心八两。水四升，煮取一升。分三服。
又方：苦参三两，苦酒升并。煮取八合，分再服。亦可用水无煮者，生亦可用。
又方：龙胆四两。酒三升，煮取一升半。顿服。
又方：吴茱萸五合，桂一两。酒二升半，煎取一升，分二服，效。
又方：吴茱萸二升，生姜四两，豉一升。酒六升，煮取二升半，分为三服。
又方：白鸡一头，治之如食法。水三升，煮取二升，去鸡煎汁，取六合，纳苦酒六合，入真珠一钱，复煎取六合，纳末麝香如大豆二枚。顿服之。
又方：桂心、当归各一两，栀子十四枚。捣为散，酒服方寸匕，日三五服。亦治久心病发作有时节者也。
又方：桂心二两，乌头一两。捣，筛，蜜和为丸。一服如梧子大三丸，渐加之。
暴得心腹痛如刺方。苦参、龙胆各二两，升麻、栀子各三两。苦酒五升，煮取二升，分二服。当大吐，乃瘥。
治心疝发作，有时激痛难忍方。真射？、吴茱萸分等。捣末，蜜和丸，如麻子。服二丸，日三服。勿吃热食。
又方：灸心鸠尾下一寸，名巨阙，及左右一寸，并百壮。又与物度颈及度脊如之，令正相对也，凡灸六处。
治久患常痛，不能饮食，头中疼重方。乌头六分，椒六分，干姜四分。捣末，蜜丸。酒饮服，如大豆四丸，稍加之。
又方：半夏五分，细辛五分，干姜二分，人参三分，附子一分。捣末，苦酒和丸如梧子大。酒服五丸，日三服。
治心下牵急懊痛方。桂心三两，生姜三两，枳实五枚。水五升，煮取三升，分三服。亦可加术二两、胶饴半斤。
治心肺伤动冷痛方。桂心二两，猪肾二枚。水八升，煮取三升。分三服。
又方：附子二两，干姜一两。蜜丸。服四丸如梧子大，日三服。
治心痹心痛方。蜀椒一两（熬令黄）。末之，以狗心血丸之，如梧子。服五丸，日五服。
治心下坚痛，大如碗边，如旋？，名为气分，饮水所结方。枳实七枚，炙术三两。水一斗，煮取三升。分为三服。当稍软也。
若心下百结积，来去痛者方。吴茱萸末一升，真射？如弹丸一枚。合捣，以鸡子白和丸，丸如小豆大。服二丸，即瘥。
治心痛多唾，似有虫方。取六畜心，生切作十四脔，刀纵横各割之，以真丹一两，粉肉割中。旦悉吞之，入雄黄、麝香，佳。
饥而心痛者，名曰饥疝。龙胆、附子、黄连分等。捣筛。服一钱匕，日三度服之。
附方《药性论》主心痛、中恶或连腰脐者。盐如鸡子大。青布裹烧赤，纳酒中。顿服，当吐恶物。
《拾遗》序，延胡索止心痛，末之，酒服。
《圣惠方》治久心痛，时发不定，多吐清水，不下饮食。以雄黄二两，好醋二升，慢火煎成膏，用干蒸饼，丸如梧桐子大。每服七丸，姜汤下。
又方：治九种心痛妨闷。用桂心一分为末，以酒一大盏，煎至半盏，去滓，稍热服，立效。
又方：治寒疝心痛，四肢逆冷，全不饮食。用桂心二两为散。不计时候，热酒调下一钱匕。
《外台秘要》治卒心痛。干姜为末。水饮调下一钱。
又方：治心痛。当归为末。酒服方寸匕。
又《必效》治？心痛。熊胆如大豆。和水服，大效。
又方：取鳗鲡鱼，淡炙令熟。与患人食一二枚，永瘥。饱食弥佳。
《经验方》治四十年心痛不瘥。黍米，淘汁。温服，随多少。
《经验后方》治心痛。姜黄一两，桂穣三两。为末，醋汤下一钱匕。
《简要济众》治九种心痛，及腹胁积聚滞气。筒子干漆二两。捣碎，炒烟出，细研，醋煮，面糊和丸，如梧桐子大。每服五丸至七丸，热酒下，醋汤亦得，无时服。
姚和众治卒心痛。郁李仁三七枚，烂嚼，以新汲水下之，饮温汤尤妙。须臾痛止，却煎薄盐汤热呷之。
《兵部手集》治心痛不可忍，十年五年者，随手效。以小蒜酽醋煮，顿服之，取饱。不用着盐。
