<strong>救卒中恶死方</strong>
救卒死，或先病痛，或常居寝卧，奄忽而绝，皆是中死，救之方。
一方？取葱黄心刺其鼻，男左、女右，入七八寸。若使目中血出，佳。扁鹊法同。是后吹耳条中。葛当言此云吹鼻，故别为一法。
又方：令二人以衣壅口，吹其两耳，极则易，又可以筒吹之，并捧其肩上，侧身远之，莫临死人上。
又方：以葱刺耳。耳中、鼻中血出者莫怪，无血难治。有血是候，时当捧两手忽放之，须臾死人自当举手捞人，言痛乃止。男刺左鼻、女刺右鼻中，令入七八寸余，大效。亦治自缢死。与此扁鹊方同。
又方：以绵渍好酒中，须臾，置死人鼻中，手按令汁入鼻中，并持其手足，莫令惊。
又方：视其上唇里弦弦者，有白如黍米大，以针决去之。
又方：以小便灌其面，数回即能语。此扁鹊方法。
又方：取皂荚如大豆，吹其两鼻中，嚏则气通矣。
又方：灸其唇下宛宛中，承浆穴，十壮，大效矣。
又方：割雄鸡颈取血，以涂其面，干复涂，并以灰营死人一周。
又方：以管吹下部，令数人互吹之，气通则活。
又方：破白犬以拓心上。无白犬，白鸡亦佳。
又方：取雄鸭，就死人口上断其头，以热血沥口中。并以竹筒吹其下部，极则易人，气通下即活。
又方：取牛马粪尚湿者，绞取汁，灌其口中，令入喉。若口已噤者，以物强发之；若不可强者，乃扣齿下；若无新者，以人溺解干者，绞取汁。此扁鹊云。
又方：以绳围其死人肘腕，男左女右，毕伸绳从背上大槌度以下，又从此灸，横行各半绳。此法三灸各三，即起。
又方：令爪其病患人中，取醒。不者，卷其手灸下文头随年。
又方：灸鼻人中，三壮也。
又方：灸两足大指爪甲聚毛中，七壮。此华佗法。一云三七壮。
又方：灸脐中，百壮也。
扁鹊法又云？断豚尾，取血饮之，并缚？以枕之，死人须臾活。
又云？半夏末如大豆，吹鼻中。
又方：捣女背屑重一钱匕，开口纳喉中，以水苦酒，立活。
按此前救卒死四方，并后尸蹶事，并是魏大夫传中正一真人所说扁鹊受长桑公子法，寻此传出世，在葛后二十许年，无容知见，当是斯法久已在世，故或言楚王，或言赵王，兼立语次第，亦参差故也。
又张仲景诸要方。捣薤汁以灌鼻中。
又方：割丹雄鸡冠血，管吹纳鼻中。
又方：以鸡冠及血涂面上，灰围四边，立起。
又方：猪脂如鸡子大，苦酒一升煮沸，以灌喉中。
又方：大豆二七枚，以鸡子白并酒和，尽以吞之。
救卒死而壮热者。矾石半斤，水一斗半，煮消以渍脚，令没踝。
救卒死而目闭者。骑牛临面，捣薤汁灌之耳中，吹皂荚鼻中，立效。
救卒死而张目及舌者。灸手足两爪后十四壮了，饮以五毒诸膏散有巴豆者。
救卒死而四肢不收，矢便者。马屎一升，水三斗，煮取二斗以洗之。又取牛洞一升，温酒灌口中。洞者，稀粪也。灸心下一寸、脐上三寸、脐下四寸各一百壮，瘥。
若救小儿卒死而吐利，不知是何病者。马屎一丸，绞取汁以吞之。无湿者，水煮取汁。
又有备急三物丸散及裴公膏，并在后备急药条中，救卒死尤良，亦可临时合用之。凡卒死、中恶及尸蹶，皆天地及人身自然阴阳之气，忽有乖离否隔，上下不通，偏竭所致，故虽涉死境，犹可治而生，缘气未都竭也。当尔之时，兼有鬼神于其间，故亦可以符术而获济者。
附方扁鹊云，中恶与卒死鬼击亦相类，已死者为治，皆参用此方。
捣菖蒲生根，绞汁灌之，立瘥。
尸厥之病，卒死脉犹动，听其耳中如微语声，股间暖是也，亦此方治之。
孙真人治卒死方。以皂角末吹鼻中。
