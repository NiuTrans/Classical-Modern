<strong>治卒心腹烦满方</strong>
治卒心腹烦满，又胸胁痛欲死方。以热汤令灼灼尔，渍手足，复易秘方。
又方：青布方寸，鹿角三分，乱发灰二钱匕。以水二升，煮令得一升五合。去滓，尽服之。
又方：锉薏苡根，浓煮取汁。服三升。
又方：取比轮钱二十枚，水五升，煮取三沸。日三服。
又方：捣香菜汁，服一二升。水煮干姜亦佳。
又方：即用前心痛栀子豉汤法，瘥。
又方：黄芩一两，杏仁二十枚，牡蛎一两。水三升，煮取一升。顿服。
治厥逆烦满常欲呕方。小草、桂、细辛、干姜、椒各二两，附子二两（炮）。捣，蜜和丸，服如桐子大四丸。
治卒吐逆方。灸乳下一寸，七壮，即愈。
又方：灸两手大拇指内边爪后第一文头各一壮，又灸两手中央长指爪下一壮，愈。
此本杂治中，其病亦是痰壅霍乱之例，兼宜根据霍乱条法治之。人卒在此上条，患者亦少，皆因他病兼之耳。或从伤寒未复，或从霍乱吐下后虚燥，或者劳损服诸补药痞满，或触寒热邪气，或食饮协毒，或服药失度，并宜各循其本源为治，不得专用此法也。
附方《千金方》治心腹胀，短气。以草豆蔻一两，去皮为末。以木瓜生姜汤下半钱匕。
《斗门方》治男子女人久患气胀心闷，饮食不得，因食不调，冷热相击，致令心腹胀满方。浓朴火上炙令干，又蘸姜汁炙，直待焦黑为度。捣筛，如面。以陈米饮调下，二钱匕，日三服良。亦治反胃止泻，甚妙。
《经验方》治食气遍身黄肿，气喘，食不得，心胸满闷。
不蛀皂角（去皮子，涂好醋，炙令焦，为末）一钱匕，巴豆七枚（去油膜）。二件以淡醋及研好墨为丸，如麻子大。每服三丸，食后陈橘皮汤下，日三服，隔一日增一丸，以利为度。
如常服，消酒食。
《梅师方》治腹满不能服药。煨生姜，绵裹，纳下部中，冷即易之。
《圣惠方》治肺脏壅热烦闷。新百合四两。蜜半盏，和蒸令软。时时含一枣大，咽津。
