<strong>治卒魇寐不寤方</strong>
卧忽不寤，勿以火照，火照之杀人，但痛啮其踵及足拇指甲际，而多唾其面，即活。又治之方。
末皂角，管吹两鼻中，即起。三四日犹可吹。又以毛刺鼻孔中，男左女右，辗转进之。
又方：以芦管吹两耳，并取病患发二七茎，作绳纳鼻孔中，割雄鸡冠取血，以管吹入咽喉中，大效。
又方：末灶下黄土，管吹入鼻中。末雄黄并桂，吹鼻中，并佳。
又方：取井底泥涂目毕，令人垂头于井中，呼其姓名，即便起也。
又方：取韭捣，以汁吹鼻孔。冬月可掘取根，取汁灌于口中。
又方：以盐汤饮之，多少约在意。
又方：以其人置地，利刀画地，从肩起，男左女右，令周面以刀锋刻病患鼻，令入一分，急持勿动，其人当鬼神语求哀，乃问，阿谁，何故来，当自乞去，乃以指灭向所画地，当肩头数寸，令得去，不可不具诘问之也。
又方：以瓦甑覆病患面上，使人疾打，破甑，则寤。
又方：以牛蹄或马蹄，临魇人上。亦可治卒死。青牛尤佳。
又方：捣雄黄，细筛，管吹纳两鼻中。桂亦佳。
又方：菖蒲末，吹两鼻中，又末纳舌下。
又方：以甑带左索缚其肘后，男左女右，用余稍急绞之，又以麻缚脚，乃诘问其故，约敕解之。令一人坐头守，一人于户内呼病患姓名，坐人应曰诺，在便苏。
卒魇不觉。灸足下大趾聚毛中，二十一壮。
人喜魇及恶梦者。取火死灰，着履中，合枕。
又方：带雄黄，男左女右。
又方：灸两足大趾上聚毛中，灸二十壮。
又方：用真麝香一字于头边。
又方：以虎头枕尤佳。
辟魇寐方。取雄黄如枣核，系左腋下。令人终身不魇寐。
又方：真赤？方一赤以枕之。
又方：作犀角枕佳。以青木香纳枕中，并带。
又方：魇治卒魇寐久。书此符于纸，烧令黑，以少水和之，纳死人口中，悬鉴死者耳前打之，唤死者名，不过半日，即活。
魇卧寐不寤者，皆魂魄外游，为邪所执，录欲还未得所，忌火照，火照遂不复入，而有灯光中魇者，是本由明出，但不反身中故耳。
附方《千金方》治鬼魇不寤。皂荚末刀圭，起死人。
