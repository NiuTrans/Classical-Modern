<strong>治卒得癞皮毛变黑方</strong>
癞病方。
初觉皮肤不仁，或淫淫苦痒，如虫行，或眼前见物如垂丝，或瘾疹赤黑。此即急疗。
蛮夷酒，佳善。
疗白癞。
苦参五斤，酒三斗，渍，饮勿绝。并取皮根，末，服，效验。
又方，艾千茎，浓煮，以汁渍曲作酒，常饮使醺醺，姚同。
姚方，大蝮蛇一枚，切勿令伤，以酒渍之。大者一斗，小者五升。以糠火温，令下寻取蛇一寸许，以腊月猪膏和，敷疮，瘥。
亦疗鼠？，诸恶疮。
苦参二斤，露蜂房二两，曲二斤，水三斗，渍药二宿，去滓。黍米二升，酿熟，稍饮。日三，一方加？皮，更佳。
附方《圣惠方》，治大风，癞疾，骨肉疽败，百节疼酸，眉鬓堕落，身体习习痒痛。
以马先蒿，细锉，炒为末，每空心及晚食前。温酒调下二钱匕。
又方，治大风疾，令眉鬓再生。
用侧柏叶，九蒸九曝，捣，罗为末，炼蜜和，丸如梧桐子大。日三服，夜一服。熟水下五丸，十丸，百日即生。
又方，治大风，头面髭发脱落。
以桑柴灰，热汤淋取汁洗面，以大豆水，研取浆，解泽灰，味弥佳。次用熟水入绿豆，去皮取净，不过十度，良。二日一沐头，一日一洗面。
又方，治白癞。
用马鞭草，不限多少，为末，每服食前，用荆芥薄荷汤，调下一钱匕。
《食疗》，治癞。
可取白蜜一斤，生姜二斤，捣取汁。先称铜铛，令知斤两，即下蜜于铛中，消之。又秤五斤两，下姜汁于蜜中。微火煎令姜汁尽，秤蜜斤两。在即休，药已成矣。患三十年癞者，平旦服枣许大一丸，一日三服。酒饮任下，忌生冷，醋，滑臭物。功用甚多，活人众矣，不能一一具之。
《外台秘要》，治恶风疾。
松脂，炼投冷水中二十次，蜜丸服二两，饥即服之。日三，鼻柱断离者二。百日瘥。断盐及房室抱朴子云。
赵瞿病癞，历年医，不瘥。家乃？粮弃送于山穴中。瞿自怨不幸，悲叹涕泣。经月，有仙人经穴见之，哀之，具问其详。瞿知其异人也，叩头自陈乞命。于是仙人取囊中药，赐之，教其服，百余日。疮愈，颜色悦，肌肤润，仙人再过视之，瞿谢活命之恩，乞遗其方，仙人曰，此是松脂，彼中极多，汝可炼服之，长服身转轻力百倍，登危涉险，终日不困。年百岁，齿不堕，发不白，夜卧常见有光，大如镜。
感应神仙传云，崔言者，职隶左亲骑军。一旦得疾，双眼昏，咫尺不辨人物，眉发自落，鼻梁崩倒。肌肤有疮如癣，皆谓恶疾，势不可救。因为洋州骆谷子，归寨使遇一道流。自谷中出，不言名姓，授其方曰。
皂角刺一二斤，为灰，蒸久晒研为末，食上浓煎大黄汤，调一钱匕。服一旬，鬓发再生，肌肤悦润，愈，眼目倍常明，得此方后，却入山不知所之。
《朝野佥载》云。
商州有人患大风，家人恶之。山中为起茅屋，有乌蛇坠酒罂中。病患不知，饮酒渐瘥，罂底尚有蛇骨。方知其由也，用道谨按李肇国史补云。李舟之弟，患风，或说蛇酒治风。乃求黑蛇，生置瓮中，酝以曲？，数日蛇声不绝。及熟，香气酷烈，引满而饮之。斯须，悉化为水，唯毛发存焉，佥载之说，恐不可轻用。
