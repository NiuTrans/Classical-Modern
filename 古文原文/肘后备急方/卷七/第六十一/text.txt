<strong>治卒中溪毒方</strong>
姚氏，中水毒秘方。
取水萍曝干，以酒服方寸匕，瘥止。又云，中水病，手足指冷，即是。若暖非也，其冷或一寸，极或竟指，未过肘膝一寸浅，至于肘膝为剧。
葛氏，水毒中人，一名中溪，一名中洒，一名水病。似射工而无物，其诊法。
初得之恶寒，头微痛，目注疼，心中烦懊，四肢振淅，骨节皆强。筋急，但欲睡，旦醒，暮剧。手逆冷，三日则复生虫食下疮，不痛不痒不冷。人觉视之乃知，不即疗。过六七日下部脓溃，虫食五脏，热极烦毒。注下不禁，八九日，良医不能疗，觉得急，当深视下部。
若有疮，正赤如截肉者为阳毒，最急。若疮如蠡鱼齿者为阴毒，犹小缓，要皆煞人。不过二十日，欲知是中水毒，当作数升汤，以小蒜五寸。？咀投汤中，莫令大热。热即无力，捩去滓，适寒温以浴。若身体发亦斑纹者，又无异证，当以他病疗之也。
病中水毒方。
取梅若桃叶，捣，绞汁三升许，以少水解为饮之。姚云，小儿不能饮，以汁敷乳头，与之。
又方，常思草，捣绞，饮汁一二升，并以绵染寸中，以导下部，日三过，即瘥。
又方，捣蓝青汁，以少水和涂之。头面身体，令匝。
又方，取梨叶一把，熟捣，以酒一杯和绞，服之，不过三。
又方，取蛇莓草根，捣作末，服之。并以导下部，亦可饮汁一二升，夏月常行。欲入水浴，先以少末投水中流，更无所畏。又辟射工家中，虽以器贮水浴，亦宜少末，投水中，大佳。
今东闲诸山县，无不病溪毒，春月皆得。亦如伤寒，呼为溪温，未必是射工辈，亦尽患疮痢，但寒热烦疼不解，便致死耳，方家用药与伤寒温疾相似，令施其单法。
五加根烧末，酒若浆水饮之。荆叶汁，佳，千金不传秘之。
又方，密取蓼捣汁，饮一二合，又以涂身令周匝。
取牛膝茎一把，水酒共一杯，渍。绞取汁饮之，日三。雄牛膝，茎紫色者是也。
若下部生疮，已决洞者。
秫米一升，盐五升，水一石，煮作糜，坐中，即瘥。
又方，桃皮叶，熟捣水渍令浓，去滓。着盆中坐渍之，有虫出。
又方，皂荚烧末，绵裹导之，亦佳。又服牡丹方寸匕，日三服。
