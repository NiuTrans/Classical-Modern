<strong>治卒中射工水弩毒方</strong>
江南有射工毒虫，一名短狐，一名蜮。常在山间水中，人行及水浴。此虫口中横骨角弩，唧以射人形影则病，其诊法。
初得或如伤寒，或似中恶，或口不能语，或恶寒热。四肢拘急，旦可，暮剧。困者三日，齿间血出，不疗即死。
其中人有四种，初觉则遍身体视之。其一种正黑如墨子，而绕四边者人或犯之如刺状。
其一种作疮，疮久即穿陷。一种突起如石之有棱。其一种如火灼人肉，？起作疮。此种最急，并皆杀人。居溪旁隰地，天大雨，或逐人行潦流。入人家而射人，又当养鹅鸭，亦可以食人，行将纯白鹅以辟之。白鸭亦善，带好生犀角，佳也。
若见身中有此四种疮处，便急疗之。
急周绕遍，去此疮边一寸，辄灸一处百壮，疮亦百壮则瘥。
又方，赤苋茎叶，捣，绞取汁，饮之，以滓敷之。姚云，服七合，日四五服。
又方，葫蒜，令敷以拓疮上，灸蒜上千壮，瘥。
又方，白鸡矢白者二枚，以小饧和调，以涂疮上。
又方，鼠妇，虫，豉各七合，巴豆三枚，去心。合猪脂，但以此药涂之。
又方，取水上浮走豉母虫一枚，置口中，便瘥。云此虫正黑，如大豆浮水上相游者。
又方，取皂荚一梃，尺二者，捶碎，苦酒一升，煎如饴，去滓，敷之痛处，瘥。
又方，马齿苋，捣饮汁一升，滓敷疮上。日四五遍，则良验。
又方，升麻，鸟？各二两，水三升，煮取一升，尽服之。滓敷疮上，不瘥，更作。姚同，更加犀角二两。
姚云此虫含沙射人影便病，欲渡水，先以石投之。口边角弩发矢，言口息两角能屈伸。
冬月则蛰。
有一长角横在口前，弩檐临其角端，曲如上弩，以气为矢，用水势以射人。人中之，便不能语，余状如葛氏所说。
