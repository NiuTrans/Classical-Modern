<strong>治卒饮酒大醉诸病方</strong>
大醉恐腹肠烂。
作汤于大器中，以渍之，冷复易。
大醉不可安卧，常令摇动转侧。又当风席地，及水洗，饮水，最忌于交接也。
饮醉，头痛方。
刮生竹皮五两，水八升，煮取五升，去滓。然后合纳鸡子五枚，搅调，更煮再沸，二三升，服尽。
饮，后，下痢不止。
煮龙骨饮之，亦可末服。
连月饮，酒，喉咽烂，舌上生疮。
捣大麻子一升，末黄柏二两，以蜜为丸，服之。
饮酒，积热遂发黄方。
鸡子七枚，苦酒渍之。封密器中，纳井底二宿，当取各吞二枚，枚渐尽，愈。
大醉酒，连日烦毒不堪方。
蔓荆菜，并少米熟煮，去滓。冷之，便饮，则良。
又方，生葛根汁一二升，干葛，煮饮，亦得。
欲使难醉，醉则不损人方。
捣柏子仁，麻子仁各二合，一服之，乃以饮酒多二倍。
又方，葛花，并小豆花子，末为散，服三二匕。又时进葛根饮，枇杷叶饮，并以杂者干蒲，麻子等。皆使饮，而不病患，胡麻亦煞酒，先食盐一匕，后则饮酒，亦倍。
附方《外台秘要》，治酒醉不醒。
九月九日真菊花，末，饮服方寸匕。
又方，断酒用驴驹衣，烧灰，酒服之。
又方，鸬？粪灰，水服方寸匕。
《圣惠方》，治酒毒或醉昏闷烦渴要易醒方。
取柑皮二两，焙干为末，以三钱匕。水一中盏，煎三五沸，入盐，如茶法服，妙。
又方，治酒醉不醒。
用菘菜子二合，细研，井花水一盏，调为二服。
《千金方》，断酒法。
以酒七升着瓶中，朱砂半两，细研，着酒中。紧闭塞瓶口，安猪圈中，任猪摇动，经七日，顿饮之。
又方，正月一日，酒五升，淋碓头杵下，取饮。
又方，治酒病。
豉，葱白各半升，水二升，煮取一升，顿服。
