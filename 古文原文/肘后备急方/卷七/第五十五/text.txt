<strong>治卒入山草禁辟众蛇药术方</strong>
辟众蛇方。
同前姚氏仙人入山草法。
辟蛇之药虽多，唯以武都雄黄为上。带一块石，称五两于肘间，则诸蛇毒莫敢犯。
他人中者，便磨以疗之，又带五蛄黄丸，良。丸有蜈蚣，故方在于备急中，此下有禁法云，不受而行，则无验。
中蛇毒勿渡水，渡水则痛甚于初螫。
亦当先存想作大蜈蚣，前已随后渡。若乘船渡，不作法，杀人。
入山并不得呼作蛇，皆唤为蛇，中之者，弥宜勿误。
辟蛇法，到处烧羚羊角，令有烟出地，则去矣。
附方《广利方》，治诸蛇毒螫人欲死兼辟蛇。
干姜，雄黄等分。同研，用小绢袋贮，系臂上。男左，女右，蛇闻药气逆避，人螫毒，敷之。
