<strong>治卒青蛙蝮虺众蛇所螫方</strong>
葛氏，竹中青蜂螫人方。
雄黄，麝香，干姜，分等。捣，筛以麝？和之。着小竹管，带之行。急便用敷疮，兼众蛇虺毒之，神良。
又方，破乌鸡，热敷之。
蛇，绿色，喜绿树及竹上。大者不过四五尺，皆呼为青条蛇人中，立死。
葛氏，毒蛇螫人方。
急掘作坑，以埋疮处。坚筑其上，毒即入土中，须臾痛缓，乃出。
徐玉，治蛇毒方。
用捣地榆根，绞取汁，饮。兼以渍疮。
又方，捣小蒜饮汁。以滓，敷疮上。
又方，猪耳垢着疮中，牛耳中垢亦可用之，良。
又方，嚼盐唾上讫，灸三壮。复嚼盐，唾之疮上。
又方，捣薤，敷之。
又方，烧蜈蚣末，以敷疮上。
又方，先以无节竹筒，着疮上，熔蜡，及蜜，等分。灌筒中，无蜜，单蜡亦通。
又方，急且尿疮中，乃拔向日闭气三步，以刀掘地，作小坎。以热汤沃坎中泥作丸如梧子大，服之。并以少泥，泥之疮上，佳。
又方，桂心，栝蒌，分等为末。用小竹筒密塞之以带行，卒为蝮蛇，即敷之。此药疗诸蛇毒，塞不密，则气歇不中用。
一切蛇毒。
急灸疮三五壮，则众毒不能行。
蛇毒。
捣鬼针草，敷上，即定。
又方，荆叶，袋贮，敷疮肿上。
又方，以麝？涂肿上，血出，乃瘥。
又方，以合口椒并叶，捣敷之，无不止。
又方，切叶刀，烧赤，烙之。
附方《梅师方》，治蛇虺螫人。
以独头蒜，酸草，捣，绞敷所咬处。
《广利方》，治蛇咬方。
取黑豆叶，锉，杵，敷之，日三易，良。
《广济方》，治毒蛇啮方。
菰蒋草根灰，取以封之，其草似燕尾也。
《兵部手集》，主蛇蝎蜘蛛毒。
鸡卵轻敲一小孔，合咬处，立瘥。
刘禹锡《传信方》，治蛇咬蝎螫。
烧刀子头令赤，以白矾置刀上看成汁，便热滴咬处，立瘥。此极神验，得力者数十人，贞元三十二年，有两僧流向南到邓州，俱为蛇啮，令用此法救之。敷药了便发，更无他苦。
