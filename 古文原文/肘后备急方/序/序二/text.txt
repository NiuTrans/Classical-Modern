（亦名《肘后卒救方》，隐居又名《百一方》）抱朴子丹阳葛稚川曰∶余既穷览坟索，以着述余暇，兼综术数，省仲景元化刘戴秘要金匮绿秩黄素方，近将千卷。患其混杂烦重，有求难得，故周流华夏九州岛岛岛岛之中，收拾奇异，捃拾遗逸，选而集之，便种类殊，分缓急易简，凡为百卷，名曰玉函。然非有力不能尽写，又见周甘唐阮诸家，各作备急，既不能穷诸病状，兼多珍贵之药，岂贫家野居所能立办？又使人用针，自非究习医方，素识明堂流注者，则身中荣卫尚不知其所在，安能用针以治之哉！是使凫雁挚击，牛羊搏噬，无以异也，虽有其方，犹不免残害之疾。余今采其要约以为《肘后救卒》三卷，率多易得之药，其不获已须买之者，亦皆贱价，草石所在皆有，兼之以灸，灸但言其分寸，不名孔穴。凡人览之，可了其所用，或不出乎垣篱之内，顾眄可具。
苟能信之，庶免横祸焉！世俗苦于贵远贱近，是古非今，恐见此方，无黄帝仓公和鹊逾跗之目，不能采用，安可强乎？
