<strong>治牛马六畜水谷疫疠诸病方</strong>
治马热？颡黑汗鼻有脓，？有脓，水草不进方。
黄栝蒌根，贝母，桔梗，小青，栀子仁，吴蓝，款冬花，大黄，白藓皮，黄芩，郁金各二大两，黄柏，马牙硝各四大两。捣，筛，患相当及常要啖，重者，药三大两。地黄半斤，豉二合，蔓荆油四合，合斋前啖，至晚饲，大效。
马远行到歇处，良久，与空草，熟刷。刷罢饮，饮竟，当饲。
困时与料必病，及水谷。
六畜疮焦痂，以面胶封之，即落。
马急黄黑汗。
右割取上断讫，取陈久靴爪头。水渍汁，灌口，如不定，用大黄，当归各一两，盐半升，以水三升，煎取半升。
分两度灌口，如不定，破尾尖，？血出，即止，立效。
马起卧，脬转及肠结，此方并主之。
细辛，防风，芍药各一两，以盐一升，水五升，煮取二升半，分为二度。灌后、灌前，用芒硝，郁金，寒水石，大青各一两，水五升，煮取二升半，以酒，油各半升，和搅，分二度，灌口中。
马羯骨胀。
取四十九根羊蹄烧之，熨骨上，冷易之。如无羊蹄，杨柳枝指粗者，炙熨之，不论数。
饮马以寅午二时，晚少饮之。
啖盐法。
盐须干，天须晴，七日，大马一啖一升，小马半升，用长柄杓子深纳咽中，令下肥而强水草也。
治马后冷。
豉，葱，姜各一两，水五升，煮取半升，和酒，灌之，即瘥。
虫颡十年者。
酱清如胆者半合，分两度灌鼻，每灌，一两日将息。不得多，多即损马也。
虫颡重者。
葶苈子一合，熬令紫色，捣如泥，桑根白皮一大握，大枣二十枚，擘，水二升，煮药取一升，去滓。入葶苈捣，令调匀。适寒温，灌口中，隔一日又灌，重者不过再，瘥。
虫颡马鼻，沫出梁肿起者，不可治也。
驴马脬转欲死。
捣蒜，纳小便孔中，深五寸，立瘥。又用小儿屎，和水，灌口，立瘥。
又方，骑马走上？用木，腹下来去擦，以手纳大孔，探却粪，大效。探法剪却指甲，以油涂手，恐损破马肠。
脊疮，以黄丹敷之，避风，立瘥。
疥，以大豆熬焦，和生油麻捣，敷，醋，泔，净洗。
目晕以霜后楮叶，细末，一日两度，管吹眼中，即瘥。
马蛆蹄。
槽下立处，掘一尺，埋鸡子许大圆石子，令常立上，一两日，永瘥。
啖大麻子。
净择一升，饲之，治？，及毛焦，大效。
疥，以樗根末和油麻涂，先以皂荚或米泔净洗之，洗了涂。令中间空少许，放虫出下得，多涂恐疮大，秘疗疥，以巴豆，腻粉，研油麻涂定，洗之。涂数日后，看更验。
