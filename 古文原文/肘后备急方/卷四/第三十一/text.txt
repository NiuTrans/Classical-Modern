<strong>治卒发黄胆诸黄病</strong>
治黄胆方。
芜菁子五升，捣，筛，服方寸匕，日三，先后十日，愈之。
又方，烧乱发，服一钱匕，日三服。秘方，此治黄胆。
又方，捣生麦苗，水和，绞取汁服三升，以小麦胜大麦，一服六七合，日三四，此酒疸也。
又方，取藜芦着灰中，炮之，令小变色，捣下筛末，服半钱匕，当小吐，不过数服，此秘方也。
又方，取小豆，秫米，鸡屎白各二分，捣，筛为末，分为三服，黄汁当出，此通治面目黄，即瘥。
疸病有五种，谓黄胆，谷疸，酒疸，女疸，劳疸也，黄汁者，身体四肢微肿，胸满不得汗，汗出如黄柏，汗油，大汗出。卒入水所致方。
猪脂一斤，温令热尽服之，日三当下，下则稍愈。
又方，栀子十五枚，栝蒌子三枚，苦参三分，捣末，以苦酒渍，鸡子二枚，令软，合黄白以和药，捣丸如梧子大，每服十丸，日五六，除热不吐，即下，自消也。
又方，黄雌鸡一只，治之，锉生地黄三斤，纳腹中，急缚仰置铜器中，蒸令极熟，绞取汁，再服之。
又方，生茅根一把，细切，以猪肉一斤，合作羹，尽啜食之。
又方，柞树皮烧末，服方寸匕，日三服。
又方，甘草一尺，栀子十五枚，黄柏十五分，水四升，煮取一升半，分为再服，此药亦治温病发黄。
又方，茵陈六两，水一斗二升，煮取六升，去滓，纳大黄二两，栀子十四枚，煮取三升，分为三服。
又方，麻黄一把，酒五升，煮取二升半，可尽服，汗出，瘥。
若变成疸者多死，急治之方。
土瓜根捣取汁，顿服一升，至三服。须发汗，当小便去，不尔，更服之。
谷疸者，食毕头旋，心怫郁不安而发黄，由失饥大食，胃气冲熏所致，治之方。
茵陈四两，水一斗，煮取六升，去滓，纳大黄二两，栀子七枚，煮取二升，分三服，溺去黄汁，瘥。
又方，苦参三两，龙胆一合，末，牛胆丸如梧子，以生麦汁服五丸，日三服。
酒疸者，心懊痛，足胫满，小便黄，饮酒发赤斑黄黑，由大醉当风入水所致，治之方。
黄？二两，木兰一两，末之，酒服方寸匕，日三服。
又方，大黄一两，枳实五枚，栀子七枚，豉六合，水六升，煮取二升，分为三服。
又方，芫花，椒目等分，烧末，服半钱，日一两遍。
女劳疸者，身目皆黄，发热恶寒，小腹满急，小便难，由大劳大热交接，交接后入水所致，治之方。
硝石，矾石等分，末，以大麦粥饮服方寸匕。日三，令小汗出，小盒饭去黄汁也。
又方，乱发如鸡子大，猪膏半斤，煎令消尽，分二服。
附方《外台秘要》，治黄胆。
柳枝，以水一斗，煮取浓汁半升，服令尽。
又方，治阴黄，汗染衣，涕唾黄。
取蔓荆子，捣，末，平旦以井花水服一匙。日再，加至两匙，以知为度，每夜小便，重浸少许帛子，各书记日，色渐退白，则瘥，不过，服五升。
《图经》曰∶黄胆病，及狐惑病，并猪苓散主之。
猪苓，茯苓，术等分，杵末，每服方寸匕，水调下。
《食疗》云，主心急黄。
以百合蒸过，蜜和食之，作粉尤佳，红花者，名山丹，不堪食。
治黄胆。
用秦艽一大两，细锉作两帖子，以上好酒一升，每帖半升，酒绞取汁，去滓。空腹分两服，或利便止，就中好酒人易治，凡黄有数种，伤酒曰酒黄，夜食误食鼠粪亦作黄，因劳发黄，多痰涕，目有赤脉，日益憔悴。或面赤恶心者是。崔元亮用之，及治人皆得，方极效。
秦艽须用新好罗文者。
《伤寒类要》，疗男子妇人黄胆病，医不愈，耳目悉黄，食饮不消。胃中胀热生黄衣，在胃中有干屎，使病尔。
用煎猪脂一小升，温热顿服之，日三，燥屎下去，乃愈。
又方，治黄百药不瘥。
煮驴头熟以姜齑啖之，并随多少饮汁。
又方，治黄胆，身眼皆如金色。
不可使妇人鸡犬见，取东引桃根，切细如筋，若钗股以下者一握，以水一大升，煎取一小升，适温空腹顿服，后三五日，其黄离离如薄云散，唯眼最后瘥，百日方平复，身黄散后，可时时饮一盏清酒，则眼中易散。不饮则散迟，忌食热面、猪鱼等肉，此是徐之才家秘方。
正元《广利方》，疗黄心烦热，口干皮肉皆黄。
以秦艽十二分，牛乳一大升，同煮，取七合，去滓。分温再服，瘥，此方出于许人则。
