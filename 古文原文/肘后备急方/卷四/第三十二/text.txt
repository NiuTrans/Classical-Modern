<strong>治卒患腰胁痛诸方</strong>
葛氏，治卒腰痛诸方，不得俯仰方。
正立倚小竹，度其人足下至脐，断竹，及以度后，当脊中，灸竹上头处，随年壮，毕，藏竹，勿令人得矣。
又方，鹿角长六寸，烧，捣，末，酒服之，鹿茸尤佳。
又方，取鳖甲一枚，炙，捣，筛，服方寸匕，食后，日三服。
又方，桂八分，牡丹四分，附子二分，捣，末，酒服一刀圭，日再服。
治肾气虚衰，腰脊疼痛，或当风卧湿，为冷所中，不速治，流入腿膝，为偏枯冷痹，缓弱，宜速治之方。
独活四分，附子一枚大者，炮，杜仲，茯苓，桂心各八分，牛膝，秦艽，防风，芎？，芍药六分，细辛五分，干地黄十分，切，水九升，煮取三升，空腹分三服，如行八九里进一服，忌如前顿服三剂。
治诸腰痛，或肾虚冷，腰疼痛阴萎方。
干漆熬烟绝，巴戟天去心，杜仲，牛膝各十二分，桂心，狗脊，独活各八分，五加皮，山茱萸，干薯蓣，各十分，防风六分，附子四分，炼蜜丸，如梧子大，空腹酒下二十丸。日再加减，以知为度也，大效。
胁痛如打方。
大豆半升，熬令焦，好酒一升，煮之令沸，熟饮取醉。
又方，芫花，菊花等分，踯躅花半斤，布囊贮，蒸令热，以熨痛处，冷复易之。
又方，去穷骨上一寸，灸七壮，其左右一寸，又灸七壮。
又积年久痛，有时发动方。
干地黄十分，甘草五分，干漆五分，水五分，桂一尺，捣，筛，酒服一匕，日三服。
又方，六七月取地肤子，阴干，末，服方寸匕，日五六服。
治反腰有血痛方。
捣杜仲三升许，以苦酒和涂痛上，干复涂，并灸足踵白肉际，三壮。
治肾腰痛。
生葛根，嚼之，咽其汁，多多益佳。
又方，生地黄捣，绞取汁三升，煎取二升，纳蜜一升，和一升，日三服，不瘥，则更服之。
又方，灸腰眼中，七壮。
肾腰者，犹如反腰，忽转而？之。
治腰中常冷，如带钱方。
甘草，干姜各二两，茯苓，术各四两，水五升，煮取三升，分为三服，《短剧》云温。
治胁卒痛如打方。
以绳横度两乳中间，屈绳从乳横度，以？痛胁下，灸绳下屈处三十壮，便愈，此本在杂治中，隐居效方，腰背痛方。
杜仲一斤，切，酒二斗，渍十日，服三合。
附方《千金方》，治腰脚疼痛。
胡麻一升新者，熬令香，杵，筛，日服一小升，计服一斗，即永瘥，酒饮蜜汤羹汁，皆可服之，佳。
《续千金方》，治腰膝疼痛伤败。
鹿茸不限多少，涂酥炙，紫色为末，温酒调下一钱匕。
《经验方》，治腰脚痛。
威灵仙一斤，洗干，好酒浸七日，为末，面糊丸，桐子大，以浸药酒，下二十丸。
《经验后方》，治腰疼神妙。
用破故纸为末，温酒下三钱匕。
又方，治肾虚腰脚无力。
生栗袋贮，悬干，每日平明吃十余颗，次吃猪肾粥。
又方，治丈夫腰膝积冷痛，或顽麻无力。
菟丝子洗秤一两，牛膝一两，同浸于银器内，用酒过一寸，五日曝干，为末，将元浸酒，再入少醇酒作糊，搜和丸如梧桐子大，空心酒下二十丸。
《外台秘要》，疗腰痛。
取黄狗皮，炙裹腰痛处，取暖彻为度，频即瘥也，徐伯玉方同。
《斗门方》，治腰痛。
用大黄半两，更入生姜半两，同切如小豆大，于铛内炒令黄色，投水两碗，至五更初，顿服，天明取下腰间恶血物，用盆器贮，如鸡肝样，即痛止。
又方，治腰重痛。
用槟榔为末，酒下一钱。
《梅师方》，治卒腰痛暂转不得。
鹿角一枚，长五寸，酒二升，烧鹿角令赤，纳酒中，浸一宿饮之。
崔元亮《海上方》，治腰脚冷风气。
以大黄二大两，切如棋子，和少酥炒，令酥尽入药中，切不得令黄，焦则无力，捣，筛为末，每日空腹以水大三合，入生姜两片如钱，煎十余沸，去姜，取大黄末两钱，别置碗子中，以姜汤调之，空腹顿服，如有余姜汤，徐徐呷之。令尽，当下冷脓多恶物等，病即瘥止。古人用毒药攻病，必随人之虚实而处置，非一切而用也。姚僧垣初仕，梁武帝因发热，欲服大黄，僧垣曰，大黄乃是快药，至尊年高不可轻用。帝弗从，几至委顿。元帝常有心腹疾，诸医咸谓宜用平药，可渐室通。僧垣曰，脉洪而实，此有宿食，非用大黄无瘥理。帝从而遂愈，以此言之，今医用一毒药而攻众病，其偶中病，便谓此方之神奇，其瘥误乃不言，用药之失，如此者众矣，可不戒哉。
《修真方》，神仙方。
菟丝子一斗，酒一斗，浸良久，漉出曝干，又浸，以酒尽为度，每服二钱，温酒下，日二服，后吃三五匙水饭压之。至三七日加至三钱匕，服之令人光泽。三年老变为少，此药治腰膝去风，久服延年。
