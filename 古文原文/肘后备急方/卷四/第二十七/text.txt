<strong>治心腹寒冷食饮积聚结癖方</strong>
治腹中冷癖，水谷？结，心下停痰，两胁痞满，按之鸣转，逆害饮食。
取大蟾蜍一枚，去皮及腹中物，支解之，芒硝，大人一升，中人七合，瘦弱人五合，以水六升，煮取四升，一服一升。一服后，未得下，更一升，得下则九日十日一作。
又方，茱萸八两，硝石一升，生姜一斤，以酒五升，合煮，取四升，先服一服一升。不痛者止，勿再服之，下病后，好将养之。
又方，大黄八两，葶苈四两，并熬芒硝四两，熬令汁尽，热捣蜜和丸，丸如梧子大，食后服三丸，稍增五丸。
又方，野狼毒三两，附子一两，旋复花三两，捣，蜜丸服。如梧子大，食前三丸，日三服。
又方，巴豆三十枚，去心，杏仁二十枚，并熬，桔梗六分，藜芦四分，皂荚三分，并炙之。捣蜜和丸，如胡豆大，未食服一丸，日二。欲下病者，服二丸，长将息，百日都好，瘥。
又方，贝母二两，桔梗二两，矾石一两，巴豆一两，去心皮生用，捣千杵，蜜和丸，如梧子，一服二丸，病后少少减服。
又方，茯苓一两，茱萸三两，捣，蜜丸如梧子大，服五丸，日三服。
又治暴宿食留饮不除，腹中为患方。
大黄，茯苓，芒硝各三两，巴豆一分，捣，蜜丸如梧子大，一服二丸，不痛止。
又方，椒目二两，巴豆一两去皮心，熬，捣，以枣膏，丸如麻子，服二丸，下痛止。
又方，巴豆一枚，去心皮熬之，椒目十四枚，豉十六粒，合捣为丸，服二丸，当吐利，吐利不尽，更服二丸，服四神丸。下之，亦佳。
中候黑丸治诸癖结痰？第一良。
桔梗四分，桂四分，巴豆八分，去心皮，杏仁五分，去皮，芫花十二分，并熬。令紫色，先捣三味药，成末，又捣巴豆，杏仁如膏，合和，又捣二千杵。丸如胡豆大，服一丸取利，至二三丸，儿生十日欲痫，皆与一二丸如粟粒大，诸腹内不便，体中觉患，便服得一两，行利则好也。
硫黄丸，至热，治人之大冷，夏月温饮食，不解衣者。
硫黄，矾石，干姜，茱萸，桂，乌头，附子，椒，人参，细辛，皂荚，当归，十二种分等。随人多少，捣，蜜丸如梧子大，一服十丸至二十丸，日三服，若冷痢者，加赤石脂，龙骨，即便愈也。
露宿丸，治大寒冷积聚方。
矾石，干姜，桂，桔梗，附子，炮，皂荚各三两，捣，筛，蜜丸如梧子大，酒下十丸，加至一十五丸。
附方《外台秘要》，疗癖方。
大黄十两，杵，筛，醋三升，和匀，白蜜两匙，煎。堪丸如梧桐子大，一服三十丸。生姜汤吞下，以利为度，小者减之。
《圣惠方》，治伏梁气，在心下结聚不散。
用桃奴二两，为末，空心温酒调二钱匕。
《简要济众》，治久积冷，不下食，呕吐不止，冷在胃中。
半夏五两，洗过为末，每服二钱，白面一两，以水和搜，切作棋子，水煮面熟为度。用生姜醋调和，服之。
