<strong>治卒大腹水病方</strong>
水病之初，先目上肿起如老蚕，色侠头脉动。股里冷，胫中满，按之没指。腹内转侧有节声，此其候也，不即治须臾，身体稍肿，肚尽胀，按之随手起，则病已成，犹可为治，此皆从虚损大病，或下痢后，妇人产后，饮水不即消，三焦受病，小便不利，乃相结渐渐生聚，遂流诸经络故也，治之方。
葶苈一升，熬捣之于臼上，割生雄？鸡，合血共头，共捣万杵，服如梧子五丸，稍加至十丸，勿食盐，常食小豆饭，饮小豆汁，鲤鱼佳也。
又方，防风，甘草，葶苈各二两，捣，苦酒和丸，如梧子大三丸，日三服，常服之。取消平乃止。
又方，雄黄六分，麝香三分，甘遂，芫花，人参各二分，捣蜜和丸，服如豆大二丸，加至四丸，即瘥。
又方，但以春酒五升，渍葶苈子二升，隔宿稍服一合，小盒饭利。
又方，葶苈一两，杏仁二十枚，并熬黄色捣，分十服，小便去，立瘥。
又方，胡洽水银丸，大治水肿，利小便，姚同，葶苈，椒目各一升，芒硝六两，水银十两，水煮水银三日三夜，乃以合捣六万杵。自相和丸，服如大豆丸，日三服，日增一丸，至十丸，更从一起，瘥后，食牛羊肉自补，稍稍饮之。
又方，多取柯枝皮，锉，浓煮，煎令可丸服。如梧子大三丸。须臾，又一服，当下水后，将服三丸，日三服，此树一名木奴，南人用作船。
又方，真苏合香，水银，白粉等分。蜜丸服，如大豆二丸，日三，当下水，节饮好自养，无苏合，可阙之也。
又方，取草麻绳熟者二十枚，去皮，研之，水解得三合日一服，至日中许，当吐下，诸水汁结裹。若不尽，三日后更服三十枚，犹未尽，更复作，瘥后，节饮及咸物等。
又方，小豆一升，白鸡一头，治如食法，以水三斗，煮熟食滓，饮汁，稍相令尽。
又方，取青雄鸭，以水五升，煮取饮汁一升，稍稍饮，令尽，浓覆之，取汗佳。
又方，取胡燕卵中黄，顿吞十枚。
又方，取蛤蝼炙令熟，日食十个。
又方，若唯腹大动摇水声，皮肤黑，名曰水虫，巴豆九十枚去皮心，杏仁六十枚去皮尖，并熬令黄，捣和之。服如小豆大一枚，以水下为度。勿饮酒，佳。
又方，鬼扇，细捣绞汁，服如鸡子，即下水，更复取水蛊，若汤研麻子汁饮之。
又方，慈弥草三十斤，子三石，煮取一石，去滓，更汤上煎，令可丸服。如皂荚子三九至五六丸，水随小便去。即饮糜粥养之。
又方，白茅根一大把，小豆三升，水三升，煮取干，去茅根食豆，水随小便下。
又方，鼠尾草，马鞭草各十斤，水一石，煮取五斗，去滓更煎，以粉和为丸服。如大豆大，二丸加至四五丸，禁肥肉，生冷勿食。
肿满者，白椹树白皮一握，水二升，煮取五合，白槟榔大者二枚，末之。纳更煎三五沸，汤成，下少许红雪，服之。
又将服牛溺，商陆，羊肉？，及香柔煎等。在肿满条中，其十水丸诸大方在别卷，若止皮肤水，腹内未有者，服诸发汗药，得汗便瘥。然慎护风寒为急，若唯腹大，下之不去，便针脐下二寸，入数分令水出，孔合须腹减乃止。
附方李绛《兵部手集》方，疗水病，无问年月深浅，虽复脉恶，亦主之。
大戟，当归，橘皮各一大两，切，以水一大升，煮取七合，顿服，利水二三斗，勿怪至重，不过，再服，便瘥，禁毒食一年，水下后更服，永不作，此方出张尚客。
《外台秘要》，治水气。
商陆根白者去皮，切如小豆许一大盏，以水三升，煮取一升，已上烂，即取粟米一大盏，煮成粥，仍空心服，若一日两度服，即恐利多，每日服一顿即微利，不得杂食。
又疗水病肿。
鲤鱼一头，极大者去头尾及骨，唯取肉，以水二斗，赤小豆一大升，和鱼肉煮，可取二升，已上汁生布绞。去滓，顿服尽。如不能尽，分为二服，后服温令暖，服讫当下利，利尽即瘥。
又方，卒患肿满，曾有人忽脚？肿，渐上至膝，足不可践地。至大水头面，遍身大肿胀满，苦瓠白瓤实，捻如大豆粒，以面裹，煮一沸。空心服七枚，至午当出水一斗，三日水自出不止，大瘦乃瘥，三年内慎口味也。苦瓠须好者，无？翳细理妍净者，不尔有毒不用。
《圣惠方》，治十种水不瘥垂死。
用？肉半斤，切，粳米三合，水三升，葱椒姜豉作粥食之。
又方，治十种水病，肿满喘促，不得卧。
以蝼蛄五枚，干为末，食前汤调半钱匕至一钱，小便通效。
《食医心镜》，治十种水病，不瘥，垂死。
青头鸭一只，治如食法，细切，和米并五味，煮令极熟作粥，空腹食之。
又方，主水气胀满浮肿，小便涩少。
白鸭一只，去毛肠洗馈，饭半升，以饭，姜，椒，酿鸭腹中缝定，如法蒸，候熟，食之。
杨氏《产乳》，疗身体肿满，水气急，卧不得。
郁李仁一大合，捣为末，和麦面搜作饼子，与吃入口，即大便通利气，便瘥。
《梅师方》，治水肿坐卧不得，头面身体悉肿。
取东引花桑枝，烧灰，淋汁，煮赤小豆，空心食，令饱。饥即食尽，不得吃饭。
又方，治水肿小便涩。
黄牛尿，饮一升，日至夜，小便利，瘥，勿食盐。
又方，治心下有水。
白术三两，泽泻五两，锉，以水三升，煎取一升半，分服。
《千金翼》，治小便不利，膀胱水气流滞。
以浮萍日干，末，服方寸匕，日一二服，良。
《经验方》，河东裴氏传经效治水肿及暴肿。
葶苈三两，杵六千下，令如泥，即下汉防己末四两，取绿头鸭，就药臼中截头，沥血于臼中，血尽，和鸭头更捣五千下，丸如梧桐子，患甚者，空腹白汤下十丸，稍可者五丸，频服五日止，此药利小便，有效如神。
《韦宙独行方》，疗水肿从脚起，入腹则杀人。
用赤小豆一斗，煮令极烂，取汁四五升，温渍膝以下，若以入腹，但服小豆，勿杂食亦愈。
李绛《兵部手集》方，亦着此法，云曾得效。
