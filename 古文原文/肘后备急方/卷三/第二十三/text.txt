<strong>治卒上气咳嗽方</strong>
治卒上气，鸣息便欲绝方。
捣韭绞汁，饮一升许，立愈。
又方：细切桑根白皮三升，生姜三两，吴茱萸半升。水七升，酒五升，煮三沸。去滓，尽服之，一升，入口则气下。千金不传方。
又方：茱萸二升，生姜三两。以水七升，煮取二升，分为三服。
又方：麻黄四两，桂、甘草各二两，杏仁五十枚（熬之）。捣为散。温汤服方寸匕，日三。
又方：末人参，服方寸匕，日五六。
气嗽不问多少时者，服之便瘥方。
陈橘皮、桂心、杏仁（去尖皮，熬）三物等分。捣，蜜丸。每服饭后须茶汤下二十丸。
忌生葱。史侍郎传。
治卒厥逆上气，又两心胁下痛满，淹淹欲绝方。温汤令灼灼尔，以渍两足及两手，数易之也。
此谓奔豚病，从卒惊怖忧追得之，气下纵纵，冲心胸脐间，筑筑发动，有时不治，煞人。诸方用药皆多，又必须煞豚，唯有一汤，但可办耳。
甘草二两，人参二两，桂心二两，茱萸一升，生姜一斤，半夏一升。以水一斗，煮取三升，分三服。此药宜预蓄，得病便急合之。
又方：麻黄二两，杏仁一两（熬令黄）。捣散。酒服方寸匕，数服之，瘥。
治卒乏气，气不复，报肩息方。
干姜三两，？咀，以酒一升，渍之。每服三合，日三服。
又方：度手拇指折，度心下，灸三壮，瘥。
又方：麻黄三两（先煎，去沫），甘草二两。以水三升，煮取一升半，分三服。瘥后，欲令不发者，取此二物，并熬杏仁五十枚，蜜丸服，如桐子大四五丸，日三服，瘥。
又方：麻黄二两，桂、甘草各一两，杏仁四十枚。以水六升，煮取二升，分三服。此三方，并各小投杯汤，有气疹者，亦可以药捣作散，长将服之。多冷者，加干姜三两；多痰者，加半夏三两。
治大走马及奔趁喘乏，便饮冷水，因得上气发热方。
用竹叶三斤，橘皮三两。以水一斗，煮取三升，去滓，分为三服，三日一剂，良。
治大热行极，及食热饼，竟饮冷水过多，冲咽不即消，仍以发气。
呼吸喘息方。
大黄、干姜、巴豆等分。末。服半钱匕，若得吐下，即愈。
若犹觉停滞在心胸膈中不利者。
菰蒂二分，杜蘅三分，人参一分。捣筛。以汤服一钱匕，日二三服，效。
治肺痿咳嗽，吐涎沫，心中温温，咽燥而不渴者。
生姜五两，人参二两，甘草二两，大枣十二枚。水三升，煮取一升半，分为再服。
又方：甘草二两，以水三升，煮取一升半，分再服。
又方：生天门冬（捣取汁）一斗，酒一斗，饴一升，紫菀四合。铜器于汤上煎，可丸。
服如杏子大一丸，日可三服。
又方：甘草二两，干姜三两，枣十二枚。水三升，煮取一升半，分为再服。
卒得寒冷上气方。
干苏叶三两，陈橘皮四两。酒四升，煮取一升半，分为再服。
治卒得咳嗽方。
用釜月下土一分，豉七分。捣为丸，梧子大。服十四丸。
又方：乌鸡一头，治如食法，以好酒渍之半日，出鸡服酒。一云苦酒一斗，煮白鸡，取三升，分三服，食鸡肉。莫与盐食则良。
又方：从大椎下第五节下、六节上空间灸一处，随年。并治上气。
又方：灸两乳下黑白肉际各百壮，即愈。亦治上气。灸胸前对乳一处，须随年壮也。
又方：桃仁三升，去皮，捣，着器中蜜封头，蒸之一炊，倾出曝干，绢袋贮，以纳二斗酒中六七日，可饮四五合，稍增至一升，吃之。
又方：饴糖六两，干姜六两（末之），豉二两。先以水一升，煮豉，三沸，去滓纳饴糖消纳干姜。分为三服。
又方：以饴糖杂生姜屑，蒸三斗米下。食如弹子丸，日夜十度服。
又方：猪肾二枚（细切），干姜三两（末）。水七升，煮二升，稍稍服，覆取汗。
又方：炙乌心食之，佳。
又方：生姜汁、百部汁。和同，合煎服。二合。
又方：百部根四两。以酒一斗，渍，再宿，火暖，服一升，日再服。
又方：椒二百粒，（捣末之），杏仁二百枚（熬之），枣百枚（去核）。合捣，令极熟，稍稍合如枣许大，则服之。
又方：生姜三两（捣取汁），干姜屑三两，杏仁一升（去皮，熬）。合捣为丸。服三丸，日五六服。
又方：芫花一升，水三升，煮取一升，去滓，以枣十四枚，煎令汁尽。一日一食之，三日讫。
又方：熬捣葶苈一两，干枣三枚。水三升，先煮枣取一升，去枣，纳葶苈，煎取五合。
大人分三服，小儿则分为四服。
又？华佗五嗽丸。炙皂荚、干姜、桂等分。捣，蜜丸如桐子。服三丸，日三。
又方：锉取松屑一分，桂二分，皂荚二两（炙，去皮子）。捣，蜜丸如桐子大。服十五丸，小儿五丸，日一二服。
又方：屋上白蚬壳。捣末。酒服方寸匕。
又方：末浮散石，服亦蜜丸。
又方：猪KT？一具，薄切，以苦酒煮。食令尽，不过二服。
又方：芫花二两。水二升，煮四沸，去滓，纳白糖一斤。服如枣大。勿食咸酸。亦治久咳嗽者。
治久咳嗽，上气，十年二十年，诸药治不瘥方。猪KT？三具，枣百枚。酒三升，渍数日，服三二合，加至四五合，服之不久，瘥。
又方：生龟一只，着坎中就溺之，令没龟死，渍之，三日出，烧末，以醇酒一升，和屑如干饭。顿服之，须臾大吐，嗽囊出，则瘥。小儿可服半升。
又方：生龟三，治如食法，去肠，以水五升，煮取三升，以渍曲酿、秫米四升，如常法熟，饮二升，令尽，此则永断。
又方：蝙蝠除头，烧令焦，末。饮服之。
附方孙真人方治咳嗽。
皂荚（烧，研碎）二钱匕，豉汤下之。
《十全博救方》治咳嗽。
天南星一个（大者，炮令裂）为末。每服一大钱，水一盏，生姜三片，煎至五分，温服，空心、日午、临卧时各一服。
《箧中方》治咳嗽。含膏丸。
曹州葶苈子一两（纸衬熬令黑），知母、贝母各一两。三物同捣筛，以枣肉半两，别销砂糖一两半，同入药中，和为丸，大如弹丸。每服以新绵裹一丸，含之，徐徐咽津，甚者不过三丸。今医亦多用。
崔知悌疗久嗽熏法。
每旦取款冬花如鸡子许，少蜜拌花使润，纳一升铁铛中，又用一瓦碗钻一孔，孔内安一小竹筒，笔管亦得，其筒稍长，作碗铛相合，及撞筒处，皆面泥之，勿令漏气，铛下着炭，少时款冬烟自从筒出。则口含筒，吸取烟咽之。如胸中少闷，须举头，即将指头捻筒头，勿使漏烟气，吸烟使尽止。凡如是五日一为之，待至六日，则饱食羊肉？一顿，永瘥。
《胜金方》治久嗽、暴嗽、劳嗽。金粟丸。
叶子雌黄一两，研细，用纸筋泥固，济小合子一个，令干，勿令泥浓，将药入合子内，水调赤石脂，封合子口，更以泥封之，候干，坐合子于地上，上面以末入窑，瓦坯子弹子大，拥合子令作一尖子，上用炭十斤，簇定，顶上着火一熨斗，笼起，令火从上渐炽，候火消三分去一，看瓦坯通赤，别去火，候冷，开合子取药，当如镜面光明红色，入乳钵内细研，汤浸蒸饼心为丸，如粟米大。每服三丸五丸，甘草水服，服后睡良久，妙。
崔元亮《海上方》，疗嗽单验方。
取好梨去核，捣取汁一茶碗，着椒四十粒，煎一沸，去滓，即纳黑饧一大两，消讫。细细含咽，立定。
孟诜云，卒咳嗽。
以梨一颗，刺作五十孔，每孔内以椒一粒，以面裹于热火灰中煨令熟，出，停冷，去椒。食之。
又方：梨一颗去核，纳酥蜜，面裹，烧令熟。食之。
又方：取梨肉纳酥中煎，停冷，食之。
又方：捣梨汁一升，酥一两，蜜一两，地黄汁一升。缓火煎。细细含咽。凡治嗽皆须待冷，喘息定后方食，热食之反伤矣，冷嗽更极不可救。如此者，可作羊肉汤饼饱食之，便卧少时。
《千金方》治小儿大人咳逆上气。
杏仁三升去皮尖，炒令黄，杵如膏，蜜一升，分为三分，纳杏仁，杵令得所，更纳一分，杵如膏，又纳一分，杵熟止。先食含之，咽汁。
杨氏《产乳》疗上气急满，坐卧不得方。
鳖甲一大两，炙令黄，细捣为散，取灯心一握，水二升，煎取五合。食前服一钱匕，食后蜜水服一钱匕。
刘禹锡《传信方》，李亚治一切嗽及上气者。
用干姜（须是台州至好者）、皂荚（炮，去皮、子，取肥大无孔者）、桂心（紫色辛辣者，削去皮）三物并别捣，下筛了，各称等分，多少任意，和合后更捣筛一遍，炼白蜜和搜，又捣一二十杵。每饮服三丸，丸稍加大，如梧子，不限食之先后，嗽发即服，日三五服。禁食葱油、咸腥、热面，其效如神。刘在淮南，与李同幕府，李每与人药而不出方，或讥其吝，李乃情话曰，凡人患嗽，多进冷药，若见此方，用药热燥，即不肯服，故但出药多效。试之，信之。
《简要济众》治肺气喘嗽。
马兜铃二两（只用里面子，去却壳，酥半两入碗内，拌和匀，慢火炒干），甘草一两（炙）。二味为末，每服一钱，水一盏，煎六分。温呷，或以药末含咽津，亦得。
治痰嗽喘急不定。
桔梗一两半。捣罗为散，用童子小便半升，煎取四合。去滓，温服。
杨文蔚治痰嗽，利胸膈方。
栝蒌（肥实大者，割开子净洗，捶破刮皮，细切焙干），半夏四十九个（汤洗十遍，捶破，焙）。捣罗为末，用洗栝蒌熟水并瓤，同熬成膏，研细为丸，如梧子大。生姜汤下二十丸。
《深师方》疗久咳逆上气，体肿豆气胀满，昼夜倚壁不得卧，常作水鸡声者，白前汤主之。白前二两，紫菀、半夏（洗）各三两，大戟七合（切）。四物以水一斗，渍一宿，明日煮取三升，分三服。禁食羊肉饧，大佳。
《梅师方》治久患？呷咳嗽，喉中作声不得眠。取白前捣为末，温酒调二钱匕服。
又方：治上气咳嗽，呷呀息气，喉中作声，唾粘。以蓝实叶水浸良久，捣，绞取汁一升，空腹顿服。须臾，以杏仁研取汁，煮粥食之，一两日将息，根据前法更服，吐痰尽，方瘥。
《兵部手集》治小儿大人咳逆，短气，胸中吸吸，咳出涕唾，嗽出臭脓涕粘。
淡竹沥一合，日三五服，大人一升。
《圣惠方》治伤中，筋脉急，上气咳嗽。
用枣二十枚去核，以酥四两，微火煎，入枣肉中滴尽酥。常含一枚，微微咽之。
《经验后方》定喘化涎。
猪蹄甲四十九个，净洗控干，每个指甲纳半夏、白矾各一字，入罐子内封闭，勿令烟出，火？通赤，去火细研，入麝香一钱匕。人有上喘咳，用糯米饮下，小儿半钱，至妙。
《灵苑方》治咳嗽上气，喘急，嗽血，吐血。
人参（好者）捣为末，每服三钱匕，鸡子清调之，五更初服便睡。去枕仰卧，只一服愈。
年深者再服。忌腥、咸、？、酱、面等，并勿过醉饱，将息佳。
席延赏治虚中有热，咳嗽脓血，口舌咽干，又不可服凉药。
好黄？四两，甘草一两（为末）。每服三钱。如茶点羹粥中亦可服。
《杜壬方》治上焦有热，口舌咽中生疮，嗽有脓血。桔梗一两，甘草二两。上为末，每服二钱，水一盏，煎六分，去滓，温服，食后细呷之。亦治肺壅。
《经验方》治咳嗽甚者，或有吐血新鲜。
桑根白皮一斤，米泔浸三宿，净刮上黄皮，锉细，入糯米四两焙干。一处捣为末。每服米饮调下一两钱。
《斗门方》治肺破出血，忽嗽血不止者。
用海犀膏一大片于火上，炙令焦黄色，后以酥涂之，又炙再涂，令通透，可碾为末，用汤化三大钱匕，放令服之，即血止。水胶是也，大验。
《食医心镜》主上气咳嗽，胸膈痞满气喘。
桃仁三两，去皮尖，以水一升，研取汁，和粳米二合，煮粥食之。
又治一切肺病咳嗽，脓血不止。
好酥五斤，熔三遍，停取凝，当出醍醐服一合，瘥。
又主积年上气咳嗽，多痰喘促，唾脓血。
以萝卜子一合，研，煎汤。食上服之。
