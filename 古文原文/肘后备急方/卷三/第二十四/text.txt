<strong>治卒身面肿满方</strong>
治卒肿满，身面皆洪大方。
大鲤一头，醇酒三升，煮之令酒干尽，乃食之。勿用醋及盐豉他物杂也，不过三两服，瘥。
又方：灸足内踝下白肉三壮，瘥。
又方：大豆一斗熟煮，漉饮汁及食豆，不过数度必愈，小豆尤佳。
又方：取鸡子黄白相和，涂肿处，干复涂之。
又方：杏叶锉，煮令浓，及热渍之。亦可服之。
又方：车下李核中仁十枚，斫令熟，粳米三合，研。以水四升，煮作粥，令得二升，服之，三作加核也。
又方：大豆一升，以水五升，煮二升，去豆，纳酒八升，更煮九升，分三四服。肿瘥后渴，慎不可多饮。
又方：黄牛溺顿服三升，即觉减。未消，更服之。
又方：商陆根一斤，刮去皮，薄切之，煮令烂，去滓，纳羊肉一斤，下葱豉盐如食法，随意令之肿，瘥后亦宜作此。亦可常捣商陆，与米中半蒸作饼子，食之。
又方：猪肾一枚，分为七脔，甘遂一分，以粉之。火炙令熟，一日一食，至四五，当觉腹胁鸣，小便利，不尔，更进。尽热剥去皮食之，须尽为佳，不尔，再之。勿食盐。
又方：切商陆二升，以酒三升，渍三宿，服五合至一升，日三服之。凡此满或者虚气，或者风冷气，或者水饮气，此方皆治之。
治肿入腹苦满急害饮食方。
大戟、鸟翅末各二两。捣筛，蜜和丸，丸如桐子大。旦服二丸，当下渐退，更取令消，乃止之。
又方：葶苈子七两，椒目三两，茯苓三两，吴茱萸二两。捣，蜜和丸，如桐子大。服十丸，日三服。
又方：鲤鱼一头（重五斤者，以水二斗，煮取斗半，去鱼），泽漆五两，茯苓三两，桑根白皮（切）三升，泽泻五两。又煮取四升，分四服，服之小盒饭利，渐消也。
又方：皂荚（剥，炙令黄，锉）三升，酒一斗，渍石器，煮令沸，服一升，日三服，尽更作。
若肿偏有所起处者。
以水和灰以涂之，燥复更涂。
又方：赤豆、麻子合捣，以敷肿上。
又方：水煮巴豆，以布沾以拭之。姚云，巴豆三十枚，合皮？咀，水五升，煮取三升。
日五拭肿上，随手即减。勿近目及阴。疗身体暴肿如吹者。
若但是肿者。
锉葱，煮令烂，以渍之。日三四度。
又方：菟丝子一升，酒五升，渍二三宿。服一升，日三服，瘥。
若肿从脚起，稍上进者，入腹则煞人，治之方。小豆一斛，煮令极烂，得四五斗汁。温以渍膝已下，日二为之，数日消尽。若已入腹者，不复渍，但煮小豆食之。莫杂吃饭及鱼、盐。又专饮小豆汁。无小豆，大豆亦可用。如此之病，十死一生，急救之。
又方：削椭或桐木，煮取汁以渍之，并饮少许，加小豆，妙。
又方：生猪肝一具，细切，顿食之。勿与盐乃可。用苦酒，妙。
又方：煮豉汁饮，以滓敷脚。
附方《备急方》疗身体暴肿满。
榆皮捣屑，随多少，杂米作粥食，小便利。
杨氏《产乳》疗通体遍身肿，小便不利。
猪苓五两，捣筛。煎水三合，调服方寸匕，加至二匕。
《食医心镜》主气喘促，浮肿，小便涩。
杏仁一两，去尖、皮，熬，研，和米煮粥极熟。空心吃二合。
