<strong>治服散卒发动困笃方</strong>
凡服五石护命更生及钟乳寒食之散，失将和节度，皆致发动其病，无所不为。若发起仓卒，不以渐而至者，皆是散势也，宜及时救解之。若四肢身外有诸一切痛违常者。
皆即冷水洗数百遍，热有所冲，水渍布巾，随以？之，又水渍冷石以熨之，行饮暖酒，逍遥起行。
若心腹内有诸一切疾痛违常，烦闷？恍者，急解之，取冷热，取温酒饮一二升，渐渐稍进，觉小宽更进冷食。其心痛者，最急，若肉冷，口已噤，但折齿下热酒，瘥。
若腹内有结坚热癖使众疾者。急下之。
栀子十四枚，豉五合。水二升，煮取一升。顿服之。热甚已发疮者，加黄芩二两。
癖食犹不消，恶食畏冷者，更下。
好大黄末半升，芒硝半升，甘草二两，半夏、黄芩、芫花各一分。捣为散，藏密器中。
欲服，以水八升，先煮大枣二十枚使烂，取四升，去枣，乃纳药五方寸匕，搅和着火上，三上三下。毕，分三服，旦一服便利者，亦可停。若不快，更一服。下后即作酒粥，食二升，次作水飧进之，不可不即食，胃中空虚，得热入，便煞人矣。
得下后应长将备急。
大黄、葶苈、豉各一合，杏仁、巴豆三十枚。捣，蜜丸如胡豆大。旦服二枚，利者减之，痞者加之。
解散汤方丸散酒甚多，大要在于将冷，及数自下，惟取通利，四体欲常劳动，又不可失食致饥，及馊饭臭鱼肉，兼不可热饮食，浓衣，向火，冒暑远行，亦不宜过风冷，大都每使于体粗，堪任为好，若已病发，不得不强自浇耳。所将药，每以解毒而冷者为宜，服散觉病去，停住，后二十日三十日便自服。常若留结不消，犹致烦热，皆是失度，则宜根据法防治，此法乃多为贵乐人用，而贱苦者服之，更少发动，当以得寒劳故也。恐脱在危急，故略载此数条，以备忽卒。余具大方中。
附方《圣惠方》治乳石发动，壅热，心闷吐血。
以生刺蓟，捣，取汁。每服三合，入蜜少许，搅匀。服之。
《食疗》云，若丹石热发。
菰根和鲫鱼煮作羹。食之，三两顿即便瘥耳。
