<strong>治中风诸急方</strong>
治卒中急风，闷乱欲死方。灸两足大趾下横纹中，随年壮。又别有续命汤。
若毒急不得行者，内筋急者，灸内踝；外筋急者，灸外踝上，二十壮。若有肿痹，虚者取白蔹二分，附子一分。捣服半刀圭，每日可三服。
若眼上睛垂者。灸目两？后三壮。
若不识人者。灸季胁、头各七壮。此胁小肋屈头也。
不能语者。灸第二槌或第五槌上五十壮。又别有不得语方，在后篇中矣。
又方：豉、茱萸各一升。水五升，煮取二升。稍稍服。
若眼反口噤，腹中切痛者。灸阴囊下第一横理十四壮。又别有服膏之方。
若狂走欲斫刺人，或欲自杀，骂詈不息称鬼语者。
灸两口吻头赤肉际各一壮，又灸两肘屈中五壮，又灸背胛中间三壮，三日报灸三。仓公秘法，又应灸阴囊下缝三十壮。又别有狂邪方。
若发狂者。取车毂中脂如鸡子，热温淳苦酒，以投脂甚搅，令消。服之令尽。
若心烦恍惚，腹中痛满，或时绝而复苏者。
取釜下土五升，捣筛，以冷水八升和之。取汁尽服之。口已噤者，强开，以竹筒灌之，使得下，人便愈，甚妙。
若身体角弓反张，四肢不随，烦乱欲死者。
清酒五升，鸡白屎一升。捣筛，合和扬之千遍。乃饮之，大人服一升，日三，少小五合，瘥。
若头身无不痛，颠倒烦满欲死者。
取头垢如大豆大，服之。并囊贮大豆，蒸熟，逐痛处熨之，作两囊，更番为佳。若无豆，亦可蒸鼠壤土，熨。
若但腹中切痛者。取盐半斤，熬令尽，着口中。饮热汤二升，得便吐，愈。
又方：附子六分，生姜三两切。以水二升，煮取一升。分为再服。
若手足不随方。取青布烧作烟，就小口器中熏痛处。
又方：豉三升，水九升，煮取三升，分三服。又取豉一升，微熬，囊贮，渍三升酒中，三宿，温服，微令醉为佳。
若身中有掣痛不仁，不随处者。取干艾叶一？许，丸之，纳瓦甑下，塞余孔，唯留一目。以痛处着甑目下，烧艾以熏之，一时间愈矣。
又方：取朽木削之，以水煮令浓，热灼灼尔。以渍痛处，效。
若口噤不开者。取大豆五升，熬令黄黑，以酒五升渍取汁。以物强发口而灌之，毕，取汗。
又方：独活四两，桂二两。以酒水二升，煮取一升半。分为三服，开口与之。温卧，火炙，令取汗。
若身直，不得屈伸反复者。取槐皮（黄白者）切之，以酒共水六升。煮取二升，去滓，适寒温，稍稍服之。
又方：刮枳树皮取一升，以酒一升，渍一宿，服五合至一升，酒尽更作，瘥。
若口？僻者。衔奏灸口吻口横纹间，觉火热便去艾，即愈。勿尽艾，尽艾则太过。若口左僻，灸右吻；右僻，灸左吻，又灸手中指节上一丸，？右灸左也。又有灸口？法在此后也。
又方：取空青末，着口中，入咽即愈。姚同。
又方：取蜘蛛子摩其偏急颊车上，候视正则止。亦可向火摩之。
又方：牡蛎、矾石、附子、灶中黄土分等。捣末，以三岁雄鸡冠血和敷，急上，持水着边，视欲还正，便急洗去药。不着更涂上，便愈。
又方：鳖甲、乌头，涂之，欲正，即揭去之。
若四肢逆冷，吐清汗宛转啼呼者。
取桂一两，？咀，以水三升，煮取二升，去滓，适寒温，尽服。
若关节疼痛。蒲黄八两，附子一两（炮）。合末之。服一钱匕，日三，稍增至方寸匕。
若骨节疼烦，不得屈伸，近之则痛，短气得汗出，或欲肿者。
附子二两，桂四两，术三两，甘草二两。水六升，煮取三升，分三服，汗出愈也。
若中暴风，白汗出如水者。
石膏、甘草各等分。捣，酒服方寸匕。日移一丈，辄一服也。
若中缓风，四肢不收者。
豉三升，水九升，煮取三升。分为三服，日二作之。亦可酒渍煮饮之。
若卒中风瘫，身体不自收，不能语，迷昧不知人者。陈元狸骨膏至要，在备急药方中。
附方（头风头痛附）《经验方》治急中风，目瞑牙噤，无门下药者。用此末子，以中指点末，揩齿三二十，揩大牙左右，其口自开，始得下药名。
开关散。天南星（捣为末）、白龙脑二件各等分。研，自五月五日午时合。患者只一字至半钱。
《简要济众》治中风口噤不开，涎潮吐方。
用皂角一挺，去皮，涂猪脂，炙令黄色，为末。每服一钱匕，非时温酒服。如气实脉大，调二钱匕；如牙关不开，用白梅揩齿，口开即灌药，以吐出风涎，瘥。
治中风不省人事，牙关紧急者。
藜芦一两（去芦头，浓煎），防风（汤浴过，焙干，碎切，炒微褐色），捣为末。每服半钱，温水调下，以吐出风涎为效，如人行二里，未吐，再服。
又治胆风毒瓦斯，虚实不调，昏沉睡多。
酸枣仁一两（生用），金挺蜡茶二两（以生姜汁涂炙，令微焦）。捣，罗为散。每服二钱，水七分，煎六分，无时温服。
孙尚药治卒中风，昏昏若醉，形体？闷，四肢不收，或倒，或不倒，或口角似斜，微有涎出，斯须不治，便为大病，故伤人也。此证风涎潮于上膈，痹气不通。宜用∶急救稀涎散。猪牙皂角四挺（须是肥实不蛀，削去黑皮），晋矾一两（光明通莹者）。二味同捣，罗为细末，再研为散。如有患者，可服半钱，重者三字匕，温水调灌下。不大呕吐，只是微微涎稀令出，或一升二升，当时惺惺，次缓而调治。不可便大段治，恐过伤人命，累经效，不能尽述。
《梅师方》疗瘫痪风，手足？曳，口眼？斜，语言謇涩，履步不正。
神验乌龙丹。川乌头（去皮脐了）、五灵脂各五两。上为末，入龙脑、麝香，研令细匀，滴水丸如弹子大。每服一丸，先以生姜汁研化，次暖酒调服之，一日两服，空心晚食前服。
治一人，只三十丸，服得五七丸，便觉抬得手，移得步，十丸可以自梳头。
《圣惠方》治一切风疾，若能久服，轻身明目，黑髭驻颜。
用南烛树，春夏取枝叶，秋冬取根皮，拣择细锉五升。水五斗，慢火煎取二斗，去滓，别于净锅中，慢火煎如稀饧，以瓷瓶贮。温酒下一匙，日三服。
又方：治风立有奇效。用木天蓼一斤，去皮，细锉，以生绢袋贮，好酒二斗浸之，春夏一七日，秋冬二七日后开。每空心、日午、初夜合温饮一盏，老幼临时加减。若长服，日只每朝一盏。
又方：治中风口？。巴豆七枚，去皮烂研。？左涂右手心，？右涂左手心。仍以暖水一盏，安向手心，须臾即便正，洗去药，并频抽掣中指。
又方：治风头旋。用蝉壳二两，微炒为末。非时温酒下一钱匕。
《千金方》治中风，面目相引，偏僻牙车急，舌不可转。
桂心以酒煮取汁，故布蘸？病上，当即正。左？右，右？左，常用大效。
又方：治三年中风不效者。
松叶一斤（细切之），以酒一斗，煮取三升。顿服，取汗出，立瘥。
又方：主卒中风，头面肿。杵杏仁如膏，敷之。
又方：治头面风，眼？鼻塞，眼暗冷泪。
杏仁三升为末，水煮四五沸。洗头冷汗，尽三度，瘥。
《外台秘要》治卒中风口？。
皂角五两，去皮为末，三年大醋和，右？涂左，左？涂右，干又敷之，瘥。
又治偏风及一切风。桑枝（锉）一大升，用今年新嫩枝，以水一大斗，煎取二大升，夏用井中沉，恐酢坏。每日服一盏，空心服尽，又煎服，终身不患偏风。若预防风，能服一大升，佳。
又主风，身体如虫行。盐一斗，水一石，煎减半，澄清。温洗三五度。治一切风。
葛氏方治中风寒，瘟直口噤不知人。
鸡屎白一升，熬令黄极热，以酒三升和搅。去滓，服。
《千金翼方》治热风汗出心闷。水和云母服之。不过，再服，立瘥。
《箧中方》治风头及脑掣痛不可禁者，摩膏主之。
取牛蒡茎叶捣取浓汁二升，合无灰酒一升，盐花一匙头，火煎令稠成膏，以摩痛处，风毒散自止。亦主时行头痛。摩时须极力，令作热，乃速效。冬月无叶，用根代之亦可。
《经验后方》治中风及壅滞。以旋复花洗尘令净，捣末，炼蜜丸如梧子大。夜卧，以茶汤下五丸至七丸十丸。
又方：解风热，疏积热、风壅，消食化气，导血，大解壅滞。大黄四两，牵牛子四两（半生半熟）。为末，炼蜜为丸，如梧子大。每服茶下一十丸。如要微动，吃十五丸。冬月宜服，并不搜搅人。
《集验方》治风热心躁，口干狂言，浑身壮热及中诸毒。龙脑甘露丸。寒水石半斤，烧半日，净地坑内，盆合四面，湿土壅起，候经宿取出，入甘草末、天竺黄各二两，龙脑二分，糯米膏丸弹子大。蜜水磨下。
《食医心镜》主中风，心肺风热，手足不随，及风痹不任，筋脉五缓，恍惚烦躁。
熊肉一斤，切如常法，调和作腌腊。空腹食之。
又主风挛，拘急偏枯，血气不通利。
雁肪四两，炼，滤过。每日空心暖酒一杯，肪一匙头，饮之。
同经曰，治历节诸风，骨节疼痛，昼夜不可忍者。
没药半两研，虎脑骨三两，涂稣炙黄色，先捣罗为散，与没药同研令细。温酒调二钱，日三服，大佳。
《圣惠方》治历节风，百节疼痛不可忍。
用虎头骨一具，涂酥，炙黄，槌碎，绢袋贮，用清酒二斗浸五宿。随性多少，暖饮之，妙。
《外台秘要》方疗历节诸风，百节酸痛不可忍。松脂三十斤，炼五十遍，不能五十遍，亦可二十遍。用以炼酥三升，温和松脂三升，熟搅令极稠，旦空腹以酒服方寸匕，日三。数食面粥为佳，慎血腥、生冷、酢物、果子一百日，瘥。
又方：松节酒。主历节风，四肢疼痛如解落。
松节二十斤，酒五斗，渍二七日。服一合，日五六服。
《斗门方》治白虎风所患不以，积年久治无效，痛不可忍者。
用脑麝、枫、柳皮不限多少，细锉焙干，浸酒常服，以醉为度，即瘥。今之寄生枫树上者，方堪用，其叶亦可制。砒霜粉尤妙矣。
《经验后方》治白虎风，走注疼痛，两膝热肿。
虎胫骨（涂酥，炙黑）、附子（炮裂，去皮脐）各一两。为末。每服温酒调下二钱匕，日再服。
《外台秘要》治？疡风及三年。酢磨乌贼鱼骨。先布磨，肉赤即敷之。
又治？疡风。酢磨硫黄敷之，止。
《圣惠方》治？疡风，用羊蹄菜根于生铁上，以好醋磨，旋旋刮取，涂于患上。未瘥，更入硫黄少许，同磨，涂之。
《集验方》治颈项及面上白驳，浸淫渐长，有似癣，但无疮可治。鳗鲡鱼脂敷之。先拭剥上刮，使燥痛后，以鱼脂敷之，一度便愈，甚者不过三度。
《圣惠方》治白驳。用蛇蜕烧末，醋调，敷上，佳。
又方：治中风烦热，皮肤瘙痒。用醍醐四两，每服酒调下半匙。
《集验方》治风气客于皮肤，瘙痒不已。
蜂房（炙过）、蝉蜕等分。为末。酒调一钱匕，日三二服。
又方：蝉蜕、薄荷等分。为末。酒调一钱匕，日三服。
《北梦琐言》云，有一朝士见梁奉御，诊之曰，风疾已深，请速归去。朝士复见州马医赵鄂者，复诊之，言疾危，与梁所说同矣，曰，只有一法，请官人试吃消梨，不限多少，咀？不及，绞汁而饮。到家旬日，唯吃消梨，顿爽矣。
《千金方》治头风头痛。大豆三升，炒令无声，先以贮一斗二升瓶一只，贮九升清酒，乘豆热，即投于酒中，蜜泥封之七日。温服。
孙真人方治头风痛。以豉汤洗头，避风，即瘥。
《千金翼》治头风。捣葶苈子，以汤淋取汁，洗头上。
又？主头风沐头。吴茱萸二升，水五升，煮取三升。以绵染拭发根。
《圣惠方》治头风痛。每欲天阴雨，风先发者。
用桂心一两为末，以酒调如膏，用敷顶上并额角。
陈藏器《拾遗》序云，头疼欲死。鼻内吹硝石末，愈。
《日华子》云，治头痛。水调决明子，贴太阳穴。
又方：决明子作枕，胜黑豆。治头风，明目也。
《外台秘要》治头疼欲裂。当归二两，酒一升，煮取六合。饮至再服。
《孙兆口诀》云，治头痛。
附子（炮）、石膏（？）等分。为末，入脑麝少许。茶酒下半钱。
《斗门方》治卒头痛。白僵蚕碾为末，去丝，以熟水二钱匕，立瘥。
又方：治偏头疼。用川芎，细锉酒浸服之，佳。
《博济方》治偏头疼至灵散。雄黄、细辛等分。研令细。每用一字已下，左边疼，吹入右鼻；右边疼，吹入左鼻，立效。
《经验后方》治偏头疼绝妙。荜茇为末，令患者口中含温水，左边疼令左鼻吸一字，右边疼令右鼻吸一字，效。
《集验方》治偏正头疼。谷精草一两为末，用白面调摊纸花子上，贴疼处，干又换。
偏头疼方。用生萝卜汁一蚬壳，仰卧，注鼻。左痛注左，右痛注右，左右俱注，亦得神效。
《外台秘要》头风白屑，如麸糠方。
竖截楮木作枕，六十日一易新者。
