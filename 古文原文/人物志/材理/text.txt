夫建事立义，莫不须理而定；及其论难，鲜能定之。夫何故哉？盖理多品而人异也。
夫理多品则难通，人材异则情诡；情诡难通，则理失而事违也。
夫理有四部，明有四家，情有九偏，流有七似，说有三失，难有六构，通有八能。
若夫天地气化，盈气损益，道之理也。法制正事，事之理也。礼教宜适，义之理也。
人情枢机，情之理也。
四理不同，其于才也，须明而章，明待质而行。是故，质于理合，合而有明，明足见理，理足成家。是故，质性平淡，思心玄微，能通自然，道理之家也；质性警彻，权略机捷，能理烦速，事理之家也；质性和平，能论礼教，辩其得失，义礼之家也；质性机解，推情原意，能适其变，情理之家也。
四家之明既异，而有九偏之情；以性犯明，各有得失：
刚略之人，不能理微；故其论大体则弘博而高远，历纤理则宕往而疏越。
抗厉之人，不能回挠；论法直则括处而公正，说变通则否戾而不入。
坚劲之人，好攻其事实；指机理则颖灼而彻尽，涉大道则径露而单持。
辩给之人，辞烦而意锐；推人事则精识而穷理，即大义则恢愕而不周。
浮沉之人，不能沉思，序疏数则豁达而傲博，立事要则爁炎而不定。
浅解之人，不能深难；听辩说则拟锷而愉悦，审精理则掉转而无根。
宽恕之人，不能速捷；论仁义则弘详而长雅，趋时务则迟缓而不及。
温柔之人，力不休彊；味道则顺适而和畅，拟疑难则濡懦而不尽。
好奇之人，横逸而求异；造权谲则倜傥而瑰壮，案清道则诡常而恢迂。
所谓性有九偏，各从其心之所可以为理。
若乃性不精畅，则流有七似：
有漫谈陈说，似有流行者。
有理少多端，似若博意者。
有回说合意，似若赞解者。
有处后持长，从众所安，似能听断者。
有避难不应，似若有余，而实不知者。
有慕通口解，似悦而不怿者。
有因胜情失，穷而称妙，跌则掎跖，实求两解，似理不可屈者。
凡此七似，众人之所惑也。
夫辩，有理胜，有辞胜。理胜者，正白黑以广论，释微妙而通之。辞胜者，破正理以求异，求异则正失矣。夫九偏之材，有同、有反、有杂。同则相解，反则相非，杂则相恢。故善接论者，度所长而论之；历之不动则不说也，傍无听达则不难也。不善接论者，说之以杂、反；说之以杂、反，则不入矣。善喻者，以一言明数事；不善喻者，百言不明一意；百言不明一意，则不听也。是说之三失也。
善难者，务释事本；不善难者，舍本而理末。舍本而理末，则辞构矣。
善攻彊者，下其盛锐，扶其本指以渐攻之；不善攻彊者，引其误辞以挫其锐意。挫其锐意，则气构矣。
善蹑失者，指其所跌；不善蹑失者，因屈而抵其性。因屈而抵其性，则怨构矣。
或常所思求，久乃得之，仓卒谕人；人不速知，则以为难谕。以为难谕，则忿构矣。
夫盛难之时，其误难迫；故善难者，征之使还。不善难者，凌而激之，虽欲顾藉，其势无由。其势无由，则妄构矣。
凡人心有所思，则耳且不能听，是故并思俱说，竞相制止，欲人之听己。人亦以其方思之故，不了己意，则以为不解。人情莫不讳不解，讳不解则怒构矣。
凡此六构，变之所由兴矣。然虽有变构，犹有所得；若说而不难，各陈所见，则莫知所由矣。
由此论之，谈而定理者眇矣。必也：聪能听序，思能造端，明能见机，辞能辩意，捷能摄失，守能待攻，攻能夺守，夺能易予。兼此八者，然后乃能通于天下之理，通于天下之理，则能通人矣。不能兼有八美，适有一能，则所达者偏，而所有异目矣。是故：
聪能听序，谓之名物之材。
思能造端，谓之构架之材。
明能见机，谓之达识之材。
辞能辩意，谓之赡给之材。
捷能摄失，谓之权捷之材。
守能待攻，谓之持论之材。
攻能夺守，谓之推彻之材。
夺能易予，谓之贸说之材。
通材之人，既兼此八材，行之以道，与通人言，则同解而心喻；与众人之言，则察色而顺性。虽明包众理，不以尚人；聪叡资给，不以先人。善言出己，理足则止；鄙误在人，过而不迫。写人之所怀，扶人之所能。不以事类犯人之所婟，不以言例及己之所长。说直说变，无所畏恶。采虫声之善音，赞愚人之偶得。夺与有宜，去就不留。方其盛气，折谢不吝；方其胜难，胜而不矜；心平志谕，无士无莫，期于得道而已矣，是可与论经世而理物也。
