盖人流之业，十有二焉：有清节家，有法家，有术家，有国体，有器能，有臧否，有伎俩，有智意，有文章，有儒学，有口辨，有雄杰。
若夫德行高妙，容止可法，是谓清节之家，延陵、晏婴是也。
建法立制，彊国富人，是谓法家，管仲、商鞅是也。
思通道化，策谋奇妙，是谓术家，范蠡、张良是也。
兼有三材，三材皆备，其德足以厉风俗，其法足以正天下，其术足以谋庙胜，是谓国体，伊尹、吕望是也。
兼有三材，三材皆微，其德足以率一国，其法足以正乡邑，其术足以权事宜，是谓器能，子产、西门豹是也。
兼有三材之别，各有一流。
清节之流，不能弘恕，好尚讥诃，分别是非，是谓臧否，子夏之徒是也。
法家之流，不能创思图远，而能受一官之任，错意施巧，是谓伎俩，长敞、赵广汉是也。
术家之流，不能创制垂则，而能遭变用权，权智有余，公正不足，是谓智意，陈平、韩安国是也。
凡此八业，皆以三材为本。故虽波流分别，皆为轻事之材也。
能属文著述，是谓文章，司马迁、班固是也。
能传圣人之业，而不能干事施政，是谓儒学，毛公、贯公是也。
辩不入道，而应对资给，是谓口辩，乐毅、曹丘生是也。
胆力绝众，才略过人，是谓骁雄，白起、韩信是也。
凡此十二材，皆人臣之任也。
主德不预焉？主德者，聪明平淡，达众材而不以事自任者也。
是故，主道立，则十二材各得其任也：
清节之德，师氏之任也。法家之材，司寇之任也。术家之材，三孤之任也。
三材纯备，三公之任也。三材而微，冢宰之任也。
臧否之材，师氏之佐也。
智意之材，冢宰之佐也。
伎俩之材，司空之任也。
儒学之材，安民之任也。
文章之材，国史之任也。
辩给之材，行人之任也。
骁雄之材，将帅之任也。
是谓主道得而臣道序，官不易方，而太平用成。若道不平淡，与一材同好，则一材处权，而众材失任矣。
