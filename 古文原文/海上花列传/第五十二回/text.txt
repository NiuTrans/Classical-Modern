<strong>小儿女独宿怯空房贤主宾长谈邀共榻</strong>
按：琪官、瑶官两人离了拜月房栊，趁着月色，且说且走。瑶官道： 今朝夜头个亮月，比仔前日夜头再要亮。前日夜头末闹热仔一夜天，今朝夜头一个人也无拨。 琪官道： 俚哚阿算啥赏月嗄，像倪故歇，故末倒真真是赏个月。 瑶官道： 倪索性到蜿蜒岭浪去，坐来哚天心亭里，一个花园通通才看见。该首赏月末最好哉。 琪官道： 正经要赏月，耐阿晓得哈场花？来里志正堂前头高台浪，有几花机器，就是个看亮月同看星个家生。有仔家生，连搭仔太阳才好看哉，看仔末，再有几花讲究。俚哚说同皇帝屋里观象台一个样式，就不过小点。  瑶官道： 价末倪到高台浪去罢。倪也用勿着俚家生，就实概看看末哉。 琪官道： 倘忙碰着个客人，勿局个。 瑶官道： 客人才匆来浪呀。 琪官道： 倪还是大观楼去张张孙素兰阿曾困，故末蛮好。 瑶官高兴，连说： 去囗。 
两人竟不转弯归院，一直踅上九曲平桥，遥望大观楼琉璃碧瓦映着月亮，也亮晶晶的射出万道寒光，笼着些迷蒙烟雾。两人到了楼下，寂静无声，上下窗寮一律掩闭，里面黑——地，椎西南角一带楼窗系素兰房间，好像有些微灯火在两重纱馒之中。两人四顾徘徊，无从进步。
琪官道： 常恐困哉囗。 瑶官道： 倪喊声俚看。 琪官无语，瑶官就高叫一声： 素兰先生。 楼上不见接应，却见纱幔上忽然现个人影儿，似是侧耳窃听光景。瑶官再叫一声，那人方卷幔推窗，望下问道： 啥人来里喊？ 琪官听声音正是孙素兰，搭嘴道： 倪来张耐呀，阿要困哉？ 素兰辨识分明，大喜道： 快点上来囗，倪勿困囗。 瑶官道： 勿困末，门才关哉（口宛）。 素兰道： 倪来开，耐等一歇。 琪官道： （要勿）开哉，倪也转去困哉。 素兰慌的招手跺脚。道： （要勿）去呀，来开哉呀！ 瑶官见其发急，怂恿琪官略俟一刻。那素兰的跟局大姐一层层开下门来，手持洋烛手照，照请两人上楼。
素兰迎见，即道： 我要商量句闲话，耐两家头困来里（要勿）转去，阿好？ 琪官骇异问故，素兰道： 耐想该搭大观楼，前头后底几花房子，就剩我搭个大姐来里，陰气煞个，怕得来，困也生来困勿着。正要想到耐搭梨花院落来末，倒刚刚耐两家头来喊哉。谢谢耐，陪我一夜天，明朝就匆要紧哉。 瑶官不敢作主，转问琪官如何。琪官寻思半日，答道： 倪两家头团来里，本底子也勿要紧。故歇比勿得先起头，有点间架哉。要末还是耐到倪搭去哝哝罢，不过怠慢点。 素兰道： 耐搭去最好哉，耐末再要客气。 
当下大姐吹灭油灯，掌着灯台，照送三人下楼，将一层层门反手带上，扣好钮囗。琪官、瑶官不复流连风景，引领素兰、大姐径望梨花院落归来。只见院墙门关得紧紧的，敲够多时，有个老婆子从睡梦中爬起，七跌八撞开了门。瑶官急问： 阿有开水？ 老婆子道： 陆里再有开水！啥辰光哉嗄，茶炉子隐仔长远哉。 琪官道： 关好仔门去困，（要勿）多说多话。 老婆子始住嘴。
四人从暗中摸索，并至楼上琪官房间。瑶官划根自来火，点着大姐手中带来烛台，请素兰坐下。琪官欲搬移自己铺盖，让出大床给素兰睡。素兰不许搬，欲与琪官同床，琪官只得依了。瑶官招呼大姐，安顿于外间榻床之上。琪官复寻出一副紫铜五更鸡，亲手舀水烧茶。琪官也取出各色广东点心装上一大盘，都将来请素兰。素兰深抱不安。
三人于灯下围坐，促膝谈心，甚是相得。一时问起家中有无亲人，可巧三人皆系没爷娘的，更觉得同病相怜。琪官道： 小个辰光无拨仔爷娘，故末真真是苦恼子！阿哥、阿嫂陆里靠得住？场面蛮要好，心里来哚转念头。小干仵勿懂啥事体，上仔俚哚当还勿曾觉着。倘然有个把爷娘来浪，我为啥到该搭来！ 素兰道： 一点勿差。我爷娘刚刚死仔三个月，阿伯就出我个花样，一百块洋钱卖拨人家做丫头。幸亏我晓得仔，告诉仔娘舅，拿买棺材个洋钱还拨仔阿伯，难末出来做生意。陆里晓得个娘舅也是个坏坯子，我生意好仔点，骗我五百块洋钱去，人也匆来哉！ 
瑶官在旁默然果听，眼波莹莹然要吊下泪来。素兰顾问道： 耐来仔该搭几年哉？ 琪官代答道： 俚乃再要讨气！来个辰光俚个爷一淘同得来，俚自家也叫俚 爷 。后来我问问俚，啥个爷嗄，是俚慢娘个姘头！ 
素兰道： 耐两家头运道倒无啥，才到仔该搭来也罢哉。我个命末生来是苦命，才说我无拨帮手个勿好，碰着仔要紧事体，独是我一于子发极，再有啥人替我商量商量？有仔点勿快活，闷来浪肚皮里，也无处去说（口宛）。要寻个对景点娘姨、大姐，才难煞哚。 琪官道： 耐也总算称心个哉，比仔倪好多花哚。像倪就说是两家头，阿有啥用场嗄？自家先一点点做匆来主，再要帮别人，生来勿成功。停两年，也说勿定倪两家头来浪一堆匆来浪一堆。 
素兰道： 说到后底事体，大家看勿见，怎晓得有结果无结果？我想无拨啥法子，过一日末是一日，碰去看光景。 瑶官插说道： 倪末来里过一日是一日。耐个后底事体，有点数目来浪。华老爷搭耐好得非凡，嫁得去末，端正享福好哉，阿有啥看勿见？ 素兰失笑道： 耐倒说得写意哚。要是实概说起来，齐大人也蛮好（口宛），耐两家头为啥勿嫁拨仔齐大人嗄？ 瑶官道： 耐末说说正经就说到仔歪里去！ 琪官点头道： 闲话倒也是正经闲话，总归做仔个女人，大家才有点说匆出个为难场花，外头人陆里晓得？单有自家心里明白。想来耐华老爷好末好，终勿能够十二分称心阿对？ 
素兰抵掌道： 耐个闲话故末蛮准，可惜我匆是长住来里，住来里仔同耐讲讲闲话，倒无啥。 瑶官道： 故也陆里说得定？倪出去也匆晓得，耐进来也匆晓得，耐说个 碰去看光景 。 琪官道： 我说大家闲话对景仔，倒勿是定归要来浪一堆；就匆来浪一堆，心里也好像快活点。 素兰闻言，欣然倡议道： 倪三个人索性拜姊妹阿好？ 瑶官抢说： 蛮好，拜仔末大家有照应。 
琪官正待说话，只听得外面 历历碌碌 ，不知是何声响。琪官胆小，取只手照拉同瑶官出外照看。那月早移过厢楼屋脊，明星渐稀，荒鸡四叫，院中并无一些动静。两人各处兜转来，却惊醒了榻床上大姐，迷糊著两眼，问是 做啥 。两人说了，大姐道： 下头来浪响呀。 说著，果然 历历碌碌 响声又作，乃班里女孩儿睡在楼下，起来便遗。两人呼问明白，放心回房，随手掩上房门，向素兰道： 天要亮哉，倪困罢。 素兰应诺。瑶官再请素兰用些茶点，收拾干净，自去间壁自己房间睡下。琪官爬上大床，并排铺了两条薄被，请素兰宽衣，分头各睡。
素兰错过睡性，翻来覆去睡不著；听琪官寂然不动，倒是间壁瑶官微微有些鼻声。俄而一只乌鸦 哑哑 叫著，掠过楼顶。素兰揭帐微窥，四扇玻璃窗倏变作鱼肚白色，轻轻叫琪官不答应，索性披衣起身，盘坐床中。不想琪官并未睡著，仅合上眼养养神，初时不应，听素兰起坐，也就撑起身来，对坐攀话。
素兰道： 耐说倪拜姊妹阿好？ 琪官道： 我说勿拜一样好照应，拜个啥嗄？要拜末今朝就拜。 素兰道： 好个，今朝就拜。那价个拜法囗？ 琪官道： 倪拜姊妹，不过拜个心。摆酒送礼多花空场面，才用勿著，就买仔副香烛，等到夜头，倪三个人清清爽爽，磕几个头末好哉（口宛）。 素兰道： 蛮好，我也说写意点好。 
琪官见天已大明，略挽一挽头发，跨下床沿，趿双拖鞋，往床背后去。一会儿，出来净过手，吹灭梳妆台上油灯，复登床拥被而坐，乃从容问素兰道： 倪拜仔姊妹，赛过一家人，随便啥闲话才好说个哉。我要问耐，倪看个华老爷无啥（口宛），为仔啥勿称心嗄？ 素兰未言先叹道： （要勿）说起，说起仔末真真讨气！俚乃个人倒勿是有啥个勿称心，我同俚样色样蛮对景，就为仔一样勿好。俚乃个人做一百桩事体末，定归有九十九桩勿成功哚。有点干己个事体，俚乃生来勿肯做。就教俚做桩小事体，俚乃要四面八方通通想到家，是匆要紧个，难末再做；倘然有个把闲人说仔一声勿好，就匆做个哉。耐想实概个脾气，阿能够讨我转去？俚自家要讨也匆成功。 琪官道： 倪一径来里说，先生小姐要嫁人，容易得势，陆里一个好末就嫁拨仔陆里一个，自家去拣末哉。故歇听耐说华老爷，例划一为难。 
素兰转而问道： 我也要问耐，耐两家头自家算计，阿嫁人勿嫁人？ 琪官亦未言先叹道： 倪末再要为难也无拨！故歇无啥人来里，搭耐说说勿要紧。倪从小到个该搭，生来才要依个大人，依仔哉（口宛），故末真间架。大人六十多岁年纪哉，倘忙出仔事体下来，像倪上勿上下勿下，算啥等样人嗄？难要想着仔嫁人末，晚哉！ 素兰道： 坎坎瑶官来浪说，出去也说勿定，阿是实概个意思？ 琪官道： 俚乃肚皮里还算明白，就不过有点勿着落。看仔末十四岁，一点勿懂轻重，说得说勿得才要说出来。耐想倪故歇阿好说该号闲话？坎坎幸亏是耐，碰着别人说拨大人听仔末，也好哉！ 
琪官一面说，一面打了个呵欠。素兰道： 倪再困歇罢。 琪官道： 生天要困囗。 素兰便也往床背后去了一遭，却见一角日光直透进玻璃窗，楼下老婆子正起来开门，打扫院子，约摸七点钟左右，两人赶紧复睡下去。素兰道： 晚歇耐起来末喊我一声。 琪官道： 晚点末哉，勿要紧个。 这回两人神昏体倦，不觉沉沉同人睡乡。
直至下午一点钟，两人始起。瑶官闻声进见，笑诉道： 今朝一桩大笑话，说是花园里逃走两个倌人。几花人来浪反，一径反到我起来，刚刚说明白。 素兰不禁一笑。
琪官吩咐老婆子传话于买办，买一对大蜡烛，领价现交，无须登帐。素兰亦吩咐其大姐道： 耐吃过仔饭末，到屋里去一埭，回来再到乔公馆问俚阿有啥闲话。 大姐承命，和老婆子同去。
瑶官急问： 阿是倪今朝拜姊妹？ 素兰颔首。琪官道：一耐闲话当心点个囗！啥个逃走倌人，倘然冠香来里，阿是要多心嗄？就是倪拜姊妹，也（要勿）去搭冠香说。冠香晓得仔，定归要同倪一淘拜，无趣得势。 瑶官唯唯承教，并道： 我一径勿说末哉。 素兰道： 勿曾拜末（要勿）说起，拜过仔就勿要紧。故是倪明明白白正经事体，无拨啥对勿住人个场花。 瑶官又唯唯承教。
说话之间，苏冠香恰好来到，先于楼下向老婆子问话。琪官听得，忙去楼窗口叫 先生 。冠香上来厮见，爱致主人之命，立请素兰午餐。素兰即辞了琪官、瑶官，跟着冠香由梨花院落往拜月房栊。
齐韵叟既见孙素兰，就道： 昨日夜头，俚哚才匆来浪，我倒勿曾想着；难教冠香来陪陪耐，再一夜天末铁眉来哉。 素兰慌道： 倪（要勿）呀，梨花院落蛮蛮适意。今朝夜头说好来浪，原到几首去。 韵叟道： 价末让冠香一淘到梨花院落来，讲讲闲话有淘伴，起劲点。 素兰道： 倪（要勿）呀，倪同冠香先生一样个（口宛）。大人当仔倪客人，倪倒勿好意思住来里，要转去哉。 苏冠香听说，将韵叟袖子一拉，道： 耐勿懂末再要瞎缠。俚哚梨花院落闹热得势，我去做啥嗄？ 韵叟笑而置之。
不多时，陶玉甫、李浣芳、朱淑人、周双玉都回说不吃饭了，高亚白、姚文君、尹痴鸳相继并至，大家入席小酌。高亚白、姚文君宿醉醺然，屏酒不饮。尹痴鸳疲乏尤甚，柔柔眼，伸伸腰，连饭吃不下。齐韵叟知道孙素兰好量，令苏冠香举杯相劝。素兰略一沾唇，覆杯告止。
餐毕，大家各散。尹痴鸳归房歇息，高亚白、姚文君随意散步，孙素兰也步出庭前。苏冠香留心探望，见素兰仍望梨花院落一路上去。冠香因笑着，欲和齐韵叟说话；转念一想，又没有什么话，便缩住口不说了。韵叟觉得，问道： 耐要说啥说末哉。 冠香思将权词推托，适值小青来请冠香，说是姨太太要描花样。冠香眼视韵叟，候其意旨。韵叟方将歇午，即命冠香： 去末哉。 冠香道： 阿要去喊琪官来？ 韵叟一想道： （要勿）喊哉。 冠香叮嘱帘外当值管家小心伺候，自带小青往内院去了。
韵叟睡足一觉，钟上敲四点，不见冠香出来。自思那里去消遣消遣，独自一个信着脚儿踱去，竟不觉踱过花园腰门，这腰门系通连住宅的。大约韵叟本意欲往内院寻冠香，忽又想起马龙池，遂转身往外，到书房里谒尼龙池，相对清谈，娓娓不倦。
谈至上灯以后，亲陪龙池晚餐，然后作别兴辞，将回内院。刚踅出书房门口，顶头撞著苏冠香匆匆前来，一见韵叟，嚷道： 耐啥一干子跑到该搭来嗄？我末倒来里花园里寻耐，兜仔好几个圈子，赛过捉盲盲。 韵叟慰藉两句，携了冠香的手，缓缓同行。
比及腰门叉路，冠香撺掇韵叟大观楼去。韵叟勉从其请，重复折人花园，经过陶、朱所住湖房，从墙外望望，并未进去。相近九曲平桥，冠香故意回头，倏失惊打怪道： 阿是亮月嗄？ 韵叟看时；只见一片灯光从梨花院落楼窗中透出，照着对面粉墙，越显得满院通红。冠香道： 勿晓得俚哚来没做啥。 韵叟道： 定归是碰和，阿对？ 冠香道： 倪去看囗。 韵叟道： （要勿）去做讨厌人，哚散俚哚场子。 冠香只得跟随韵叟原往大观楼。
