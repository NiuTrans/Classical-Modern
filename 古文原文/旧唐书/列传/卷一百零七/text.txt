○王翃兄翊
郗士美李鄘子柱柱子磎
辛秘马摠韦弘景王彦威
王翃，太原晋阳人也。兄翊，乾元中累官至京兆少尹。性谦柔，淡于声利。自商州刺史迁襄州刺史、山南东道节度观察等使。入朝，充北蕃宣慰使，称职。代宗素重之，及即位，目为纯臣。迁刑部侍郎、御史中丞。居宪司，虽不能举振纲条，然以谨重知名。大历二年卒。
翊为侍郎时，翃自折冲授辰州刺史，迁朗州，有威望智术，所莅立名。大历五年迁容州刺史、容管经略使。
自安、史之乱，频诏征发岭南兵募，隶南阳鲁炅军。炅与贼战于叶县，大败，余众离散。岭南溪洞夷獠，乘此相恐为乱，其首领梁崇牵，自号 平南十道大都统 。及其党覃问等，诱西原贼张侯、夏永攻陷城邑，据容州。前后经略使陈仁琇、李抗、侯令仪、耿慎惑、元结、长孙全绪等，虽容州刺史，皆寄理藤州，或寄梧州。
及翃至藤州，言于众曰： 吾为容州刺史，安得寄理他邑！ 乃出私财募将健，许奏以好爵，以是人各尽力。不数月，斩贼魁欧阳珪。驰于广州，见节度使李勉，求兵为援。勉曰： 容州陷贼已久，群獠方强，卒难图也。若务速攻，只自败耳，郡不可复也。 翃请曰： 大夫如未暇出师，但请移牒诸州，扬言出千兵援助，冀藉声势，成万一之功。 勉然之。翃乃以手札告谕义州刺史陈仁璀、藤州刺史李晓庭等，同盟约讨贼。翃复募三千余人。力战，日数合。节度使牒止翃用兵。翃虑惑将士，匿其牒，奋起士卒，大破贼数万众，擒其帅梁崇牵。贼遁数百里外，尽复容州故境。翃发使以闻，奏置顺州，以遏余寇。前后大小百余战，生擒贼帅上献者七十余人。累加银青光禄大夫、兼御史中丞，充招讨处置使。
翃又令其将张利用、李实等分兵讨袭西原。遂收复郁林诸州，部内渐安。后因哥舒晃杀节度使吕崇贲，岭南复乱。翃遣大将李实悉所管兵赴援广州。西原贼率覃问复招合夷獠曰： 容州兵马尽赴广州，郡可图也。 于是悉众来袭。翃知其来，伏兵御之，生擒覃问，其众大败。代宗闻而壮之，遣中使慰劳，加金紫光禄大夫。
时西蕃入寇河中，元帅郭子仪统兵备之。乃征翃为河中少尹，充节度留后，领子仪之务。有悍将凌正者，横暴扰军政，约其徒夜噪斩关以逐翃。有告者，翃缩夜漏数刻，以差其期。贼惊而遁，卒诛正，军城乂安。
历汾州刺史、京兆尹。属发泾原兵讨李希烈，军次浐水。翃备供顿，肉败粮臭，众怒以叛。翃奔至奉天，加御史大夫，改将作监，从幸山南。车驾还京，改大理卿。出为福州刺史、福建观察使，入为太子宾客。
贞元十二年，检校礼部尚书，代董晋为东都留守，判尚书省事、东畿汝防御使。凡开置二十余屯，市劲筋良铁以为兵器，简练士卒，军政颇修。无何，吴少诚阻命，翃赋车籍甲，不待完缮，东畿之人赖之。十八年卒，时七十余，赠礼部尚书。
郗士美，字和夫，高平金乡人也。父纯，字高卿，为李邕、张九龄等知遇，尤以词学见推。与颜真卿、萧颖士、李华皆相友善。举进士，继以书判制策，三中高第，登朝历拾遗、补阙、员外、郎中、谏议大夫、中书舍人。处事不回，为元载所忌。鱼朝恩署牙将李琮为两街功德使。琮暴横，于银台门毁辱京兆尹崔昭。纯诣元载抗论，以为国耻，请速论奏。载不从，遂以疾辞。退归东洛凡十年，自号 伊川田父。 清名高节，称于天下。及德宗即位，崔祐甫作相，召拜左庶子、集贤学士。到京，以年老乞身，表三上。除太子詹事致仕，东归洛阳。德宗召见，屡加褒叹，赐以金紫。公卿大夫皆赋诗祖送于都门，搢绅以为美谈。有文集六十卷行于世。
士美少好学，善记览。父友颜真卿、萧颍士辈尝与之讨论经传，应对如流。既而相谓曰： 吾曹异日，当交于二郗之间矣。 未冠，为阳翟丞。李抱真镇潞州，辟为从事，雅有参赞之绩。其后易二帅，皆诏士美佐之。
由坊州刺史为黔州刺史、兼御史大夫、持节黔中经略招讨观察盐铁等使。时溪州贼帅向子琪连结夷獠，控据山洞，众号七八千。士美设奇略讨平之。诏书劳慰，加检校右散骑堂侍，封高平郡公，再迁京兆尹。每别殿延问，必咨访大政。出为鄂州观察使。
贞元十八年，伊慎有功，特授安黄节度。二十年，慎来朝，其子宥主留事，朝廷未能去。会宥母卒于京师，利主军权，不时发丧。士美命从事托以他故过其境。宥果迎之，告以凶问，先备肩篮，即日遣之。
元和五年，拜河南尹。明年三月，检校工部尚书、潞州大都督府长史，充昭义节度。前政之丰给浮费，至皆减损，号令严肃。
及朝廷讨王承宗，士美遣兵马使王献领劲兵一万为先锋。献凶恶恃乱，逗挠不进；遽令召至，数其罪斩之。下令曰： 敢后出者斩！ 士美亲鼓之。兵既合，而贼军大败，下三营，环柏乡，屡以捷闻。上大悦曰： 吾故知士美能办吾事。 于时四面七、八镇兵共十余万，以环镇、冀，未有首功，多犯法。士美兵士勇敢畏法，威声甚振。承宗大惧，指期有破亡之势，会诏班师，至今两河间称之。
十二年，以疾征为工部尚书。稍间，拜忠武节度使、检校刑部尚书。至镇逾月，寝疾。元和十四年九月卒，年六十四。赠尚书左仆射，谥曰景。
士美善与人交，然诺之际豁如也，当时名称翕然。
李鄘，字建侯，江夏人。北海太守邕之侄孙。父暄，官至起居舍人。鄘大历中举进士，又以书判高等，授秘书正字。为李怀光所辟，累迁监察御史。及怀光据蒲津叛，鄘与母、妻陷贼中。恐祸及亲，因伪白怀光曰： 兄病在洛，请母往视之。 怀光许焉，且戒妻子无得从。鄘皆遣行。后怀光知，责之。对曰： 鄘名隶军籍，不得随侍老母，奈何不使妇随姑行也。 怀光无以罪之。时与故相高郢同在贼廷，乃密奏贼军虚实及攻取之势。德宗赐手诏以劳之。后事泄，怀光严兵召郢与鄘诘责。鄘词激气壮，三军义之。怀光不敢杀，囚之狱中。怀光死，马燧就狱致礼，表为河东从事。寻以言不行，归养洛中。襄州节度使嗣曹王皋致礼延辟，署从事，奏兼殿中侍御史。入为吏部员外郎。
徐州张建封卒，其子愔为将校所迫，俾领军务。诏择临难不慑者，即其军以谕之，遂命鄘为徐州宣慰使。鄘直抵其军，召将士，传朝旨，陈祸福，脱监军使桎梏，令复其位。凶党不敢犯。及愔上表称兵马留后，鄘以为非诏令所加，不宜称号，立使削去，方受其表。迁吏部郎中。
顺宗登极，拜御史中丞，迁京兆尹、尚书右丞。元和初，以京师多盗，复选为京兆尹，擒奸禁暴，威望甚著。寻拜检校礼部尚书、凤翔尹、凤翔陇右节度使。是镇承前命帅，多用武将，有 神策行营 之号。初受命，必诣军修谒。鄘既受命，表陈其不可，诏遂去 神策行营 字，但为凤翔陇右节度。未几，迁镇太原，入为刑部尚书、兼御史大夫、诸道盐铁转运使。
五年冬，出为扬州大都督府长史、淮南节度使。鄘前在两镇，皆以刚严操下，遽变旧制，人情不安，故未几即改去。至淮南数岁，就加检校左仆射，政严事理，府廪充积。
及王师征淮夷，郓寇李师道表里相援。鄘发楚、寿等州二万余兵，分压贼境，日费甚广，未尝请于有司。时宪宗以兵兴，国用不足，命盐铁副使程异乘驿谕江淮诸道，俾助军用。鄘以境内富实，乃大籍府库，一年所蓄之外，咸贡于朝廷。诸道以鄘为倡首，悉索以献，自此王师无匮乏之忧。
先是，吐突承璀监淮南军，贵宠莫贰。鄘亦以刚严素著，而差相敬惮，未尝稍失。承璀归，遂引以为相。十二年，征拜门下侍郎、同平章事。鄘出入显重，素不以公辅自许，年侵势过，颇安外镇。登祖筵，闻乐而泣下，曰： 宰相之任，非吾所长也。 行颇缓，至京师，又辞疾归第。既未朝谒，亦不领政事，竟以疾辞，改授户部尚书。俄换检校左仆射，兼太子宾客，分司东都。寻以太子少傅致仕。元和十五年八月卒，赠太子太保，谥曰肃。
鄘强直无私饰，与杨凭、穆质、许孟容、王仲舒友善，皆任气自负。然鄘当官严重，为吏以峻法立操，所至称理，而刚决少恩。镇扬州七年，令行禁止。擒擿生杀，一委军吏，参佐束手，居人颇陷非法，物议以此少之。子柱，官至浙东观察使。
柱子磎，字景望，博学多通，文章秀绝。大中十三年，一举登进士第。归仁晦镇大梁，穆仁裕镇河阳，自监察、殿中相次奏为从事。入为尚书水部员外郎，累迁吏部郎中，兼史馆修撰，拜翰林学士、中书舍人。广明中，分司洛下。遇巢、让之乱，逃于河桥。光启中，避乱淮海，有伪襄王诏命，磎皆不从。
王铎镇滑台，杖策诣之。铎表荐于朝。昭宗雅重之，复召入翰林为学士，拜户部侍郎，迁礼部尚书。
景福二年十月，与韦昭度并命中书门下平章事。宣制日，水部郎中、知制诰刘崇鲁掠其麻哭之，奏云： 李磎奸邪，挟附权幸，以忝学士，不合为相。 时宰臣崔昭纬与昭度及磎素不相协，密遣崇鲁沮之也，乃左授太子少师。磎因上十章及《纳谏论》三篇自雪，且数崇鲁之恶。议者重其才而鄙其讼。昭宗素爱其才，而急于大用。至乾宁初，又上第十一表，乃复命为相。数月，与昭度同为王行瑜等所杀。
磎自在台省，聚书至多，手不释卷，时人号曰 李书楼 。所撰文章及注解书传之阙疑，仅百余卷，经乱悉亡。王行瑜死，德音昭雪，赠司徒，谥曰文。
子沇，字东济，有俊才。与父同日遇害，诏赠礼部员外郎。
辛秘，陇西人。少嗜学。贞元年中，累登《五经》、《开元礼》科，选授华原尉，判入高等，调补长安尉。高郢为太常卿，嘉其礼学，奏授太常博士。迁祠部、兵部员外郎，仍兼博士。山陵及郊丘二礼仪使，皆署为判官。当时推其达礼。
元和初，拜湖州刺史。未几，属李锜命，将收支郡，遂令大将监守五郡。苏常杭睦四州刺史，或以战败，或被拘执。贼党以秘儒者，甚易之。秘密遣衙门将丘知二勒兵数百人，候贼将动，逆战大破之。知二中流矢坠马，起而复战，斩其将，焚其营，一州遂安。贼平，以功赐金紫，由是佥以秘材堪将帅。
及太原节度范希朝领全师出讨王承宗，征秘为河东行军司马，委以留务。寻召拜左司郎中，出为汝州刺史。
九年，征拜谏议大夫，改常州刺史，选为河南尹。莅职修政，有可称者。
十二年，拜检校工部尚书，代郗士美为潞州大都督府长史、御史大夫，充昭义军节度、泽潞磁洺邢等州观察使。是时以再讨王承宗，泽潞压境，凋费尤甚。朝议以兵革之后，思能完复者，遂以命秘。凡四岁，府库积钱七十万贯，餱粮器械称是。
及归，道病，先自为墓志。将殁，又为书一通，命缄致几上。其家发之，皆送终遵俭之旨。久历重任，无丰财厚产，为时所称。元和十五年十二月卒，年六十四。赠左仆射，谥曰昭。
马摠，字会元，扶风人。少孤贫好学。性刚直，不妄交游。贞元中，姚南仲镇滑台，辟为从事。南仲与监军使不叶，监军诬奏南仲不法。及罢免，摠坐贬泉州别驾，监军入掌枢密。福建观察使柳冕希旨欲杀摠，从事穆赞鞫摠，赞称无罪，摠方免死。后量移恩王傅。
元和初，迁虔州刺史。四年，兼御史中丞，充岭南都护、本管经略使。摠敦儒学，长于政术。在南海累年，清廉不挠，夷獠便之。于汉所立铜柱之处，以铜一千五百斤特铸二柱，刻书唐德，以继伏波之迹。以绥蛮功，就加金紫。
八年，转桂州刺史、桂管经略观察使，入为刑部侍郎。裴度宣慰淮西，奏为制置副使。吴元济诛，度留摠蔡州，知彰义军留后。寻检校工部尚书、蔡州刺史、兼御史大夫，充淮西节度使。摠以申、光、蔡等州久陷贼寇，人不知法，威刑劝导，咸令率化。奏改彰义军曰淮西，贼之伪迹，一皆削荡。
十三年，转许州刺史、忠武军节度、陈许溵等州观察处置等使。明年，改华州刺史、潼关防御、镇国军等使。
十四年，迁检校刑部尚书、郓州刺史、天平军节度、郓曹濮等州观察等使，就加检校尚书左仆射。入为户部尚书。长庆三年卒，赠右仆射。
摠理道素优，军政多暇，公务之余，手不释卷。所著《奏议集》、《年历》、《通历》、《子钞》等书百余卷，行于世。
韦弘景，京兆人，后周逍遥公夐之后。祖嗣立，终宣州司户。父尧，终洋州兴道令。弘景贞元中始举进士，为汴州、浙东从事。
元和三年，拜左拾遗，充集贤殿学士，转左补阙。寻召入翰林为学士。普润镇使苏光荣为泾原节度使，弘景草麻，漏叙光荣之功，罢学士，改司门员外郎，转吏部员外、左司郎中，改吏部度支郎中。张仲方贬李吉甫谥，上怒，贬仲方。弘景坐与仲方善，出为绵州刺史。宰相李夷简出镇淮南，奏为副使，赐以金紫。入为京兆少尹，迁给事中。
刘士泾以驸马交通邪幸，穆宗用为太仆卿。弘景与给事薛存庆封还诏书，谕士泾曰： 伏以司仆正卿，位居九列。在周之命，伯冏其人，所以惟月膺名，象河称重。汉朝亦以石庆之谨愿，陈万年之行洁，皆践斯职，谓之大僚。今士泾戚里常人，班叙散秩，以父任将帅，家富赀财，声名不在于士林，行义无闻于朝野，忽长卿寺，有渎官常。以亲则人物未贤，以勋则宠待常厚，今叨显任，诚谓谬官。《传》曰： 惟名与器，不可假人。 盖士泾之谓。臣等职司违失，实在守官。其刘士泾新除太仆卿敕，未敢行下。 穆宗遣宰臣宣谕，弘景等固执如前。宰臣不得已，改卫尉少卿。穆宗复遣谕弘景曰： 士泾父昌有边功，士泾为少列十余年，又尚云安公主，宜有加恩。朕思赏劳睦亲之意，竟行前命。 穆宗怒，乃令弘景使安南、邕、容宣慰，时认翕然推重。
时萧俛以清直在位，弘景议论，常所辅助。迁刑部侍郎，转吏部侍郎，铨综平允，权邪惮其严劲，不敢干以非道。掌选二岁，改陕虢观察使。岁满，征拜尚书左丞，驳吏部授官不当者六十人。弘景素以鲠亮称，及居纲辖之地，郎吏望风修整。会吏部员外郎杨虞卿以公事为下吏所讪，狱未能辨，诏下弘景与宪司就尚书省详谳。虞卿多朋游，人多向附之。弘景素所不悦，时已请告在第，及准诏就召，以公服来谒。弘景谓之曰： 有敕推公。 虞卿失容自退。转礼部尚书，充东都留守，判东都尚书省事。缮完宫室，至今赖之。
太和五年五月卒，年六十六，赠尚书左仆射。弘景历官行事，始终以直道自立，议论操持，无所阿附，当时风教，尤为倚赖。自长庆已来，目为名卿。
王彦威，太原人。世儒家，少孤贫苦学，尤通《三礼》。无由自达，元和中游京师，求为太常散吏。卿知其书生，补充检讨官。彦威于礼阁掇拾自隋已来朝廷沿革、吉凶五礼，以类区分，成三十卷献之，号曰《元和新礼》，由是知名，特授太常博士。
宪宗晏驾，未定谥。淮南节度使李夷简以宪宗功高列圣，宜特称祖，穆宗下礼官议。彦威奏曰： 据礼经，三代之制，始封之君，谓之太祖。太祖之外，又祖有功而宗有德，故夏后氏祖颛顼而宗禹，殷人祖契而宗汤，周人郊祀后稷，祖文王而宗武王。自东汉魏晋，渐违经意，沿革不一。子孙以推美为先，自始祖已下并有建祖之制。盖非典训，不可法也。国朝祖宗制度，本于《周礼》，以景皇帝为太祖，又祖神尧而宗太宗。自高宗已降，但称宗。谓之尊名，可为成法。不然，则太宗造有区夏，理致升平；玄宗扫清内难，翊戴圣父；肃宗龙飞灵武，收复两都，此者应天顺人，拨乱返正，至于庙号，亦但称宗。谨按经义，祖者始也，宗者尊也，故《传》曰： 始封必为祖。 《书》曰： 德高可宗，故号高宗。 今宜本三代之定制，去魏、晋之乱法，守贞观、开元之宪章，而拟议大名，垂以为训。大行庙号，宜称宗。 制从之。
故事，祔庙之礼，先告于太极殿，然后奉神主赴太庙。祔礼毕，不再告于太极殿。时宪宗祔庙礼毕，执政详旧典，令有司再告祔享礼毕于太极殿。彦威执议以为不可，执政怒。会宗正寺进祝版，误以宪宗为睿宗。执政衔其强，奏祝版参差，博士之罪，彦威坐削一阶，夺两季俸。彦威殊不低回，每议礼事，守正不阿附，君子称之。累转司封员外郎中。弘文馆旧不置学士，文宗特置一员以待彦威。寻使魏博宣慰，特赐金紫。五年，迁谏议大夫。朝廷自诛李师道，收复淄青十二州，未定户籍。乃命彦威充十二州勘定两税使。朝法振举，人不以为烦。以本官兼史馆修撰。
彦威通悉典故，宿儒硕学皆让之。时以仆射上事仪注，前后不定，中丞李汉奏定，朝议未以为允。中书门下奏请依元和七年已前仪注，左右仆射上日，请受诸司四品六品丞郎已下拜。彦威奏论曰： 臣谨按《开元礼》：凡受册官，并与卑官答拜。国朝官品，令三师三公正一品，尚书令正二品，并是册拜授官。上之日，亦无受朝官再拜之文。仆射班次三公，又是尚书令副贰之职，虽端揆之重，有异百寮，然与群官比肩事主。《礼》曰 非其臣即答拜之 。又曰 大夫之臣不稽首 。非尊家臣，以避君也。即仆射上日受常参官拜，事颇非仪。况元和七年已经奏议，酌为定制，编在国章。近年上仪，又有受拜之礼，礼文乍变，物论未安，请依元和七年敕为定。 时李程为左仆射，宰执难于改革，虽不从其议，论者称之。
兴平县人上官兴，因醉杀人亡窜，吏执其父下狱，兴自首请罪，以出其父。京兆尹杜悰、御史中丞宇文鼎，以其首罪免父，有光孝义，请减死配流。彦威与谏官上言曰： 杀人者死，百王共守。若许杀人不死，是教杀人。兴虽免父，不合减死。 诏竟许决流。彦威诣中书投宰相面论，语讦气盛。执政怒，左授河南少尹。未几，改司农卿。李宗闵重之。既秉政，授青州刺史、兼御史大夫，充平卢军节度、淄青等观察使。开成元年，召拜户部侍郎，寻判度支。
彦威儒学虽优，亦勤吏事，然货泉之柄，素非所长，性既刚讦，自恃有余。尝紫宸廷奏曰： 臣自计司按见管钱谷文簿，皆量入以为出，使经费必足，无所刻削。且百口之家，犹有岁蓄，而军用钱物，一切通用，悉随色额占定，终岁支给，无毫厘之差。倘臣一旦愚迷，欲自欺窃，亦不可得也。 名曰《度支占额图》。既而又进《供军图》曰： 起至德、乾元之际，迄于永贞、元和之初，天下有观察者十，节度二十有九，防御者四，经略者三。掎角之师，犬牙相制，大都通邑，无不有兵，都计中外各额，至八十余万。长庆户口凡三百三十五万，而兵额约九十九万，通计三户资一兵。今计天下租赋，一岁所入，总不过三千五百余万，而上供之数三之一焉。三万之中，二给衣赐。自留州留使兵士衣赐之外，其余四十万众，仰给度支。伏以时逢理安，运属神圣，然而兵不可弭，食哉惟时。忧勤之端，兵食是切。臣谬司邦计，虔奉睿图，辄纂事功，庶裨圣览。 又纂集国初已来至贞元帝代功臣，如《左氏传》体叙事，号曰《唐典》，进之。
彦威既掌利权，心希大用。时内官仇士良、鱼弘志禁中用事。先是左右神策军多以所赐衣物于度支中估，判使多曲从，厚给其价。开成初，有诏禁止，然趋利者犹希意从其请托。至是，彦威大结私恩，凡内官请托，无不如意，物议鄙其躁妄。复修王播旧事，贡奉羡余，殆无虚日。会边军上诉衣赐不时，兼之朽故。宰臣恶其所为，令摄度支人吏付台推讯。彦威略不介怀，入司视事。及人吏受罚，左授卫尉卿，停务，方还私第。
三年七月，检校礼部尚书，代殷侑为许州刺史，充忠武军节度、陈许溵观察等使。会昌中，入为兵部侍郎，历方镇，检校兵部尚书。卒，赠仆射，谥曰靖。
史臣曰：世以治军戎，决权变，非儒者之事。而王翃、郗士美释衤逢掖之儒衣，奋将军之旗鼓，俾士赴汤火，威振籓篱，何其壮也！所谓非秦无人，吾谋适不用也。二子遭遇英主，伸其效用，宜哉！李建侯不屈于贼庭，马会元见伸于贝锦，临危挺操，所谓贞臣，将相之荣，固其宜矣。辛潞州之特达，韦仆射之峻整，王尚书之果敢，皆一时之伟器也。若以道自牧，求福不回，即能臣也。而彦威欲为巧宦，不亦疏乎？
赞曰：见危致命，临难不恐。士美、建侯，仁者之勇。弘景陆离，驳正黄扉。贪名丧道，狂哉彦威。
