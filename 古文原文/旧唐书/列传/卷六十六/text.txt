○肃宗代宗诸子肃宗十三子代宗二十子
越王亻系承天皇帝倓卫王佖彭王仅兗王僴泾王侹郓王荣襄王僙杞王倕召王偲恭懿太子佋定王侗淮阳王僖昭靖太子邈均王遐睦王述丹王逾恩王连韩王迥简王遘益王乃隋王迅荆王选蜀王溯忻王造韶王暹嘉王运端王遇循王遹恭王通原王逵雅王逸
肃宗皇帝十四子：章敬皇后生代宗皇帝，宫人孙氏生越王亻系，张氏生承天皇帝，王氏生卫王佖，陈婕妤生彭王仅，韦妃生兗王僴，张美人生泾王侹，裴昭仪生襄王僙，段婕妤生杞王倕，崔妃生召王偲，张皇后生恭懿太子佋、定王侗，宫人生郓王荣、宋王僖。
越王亻系，本名儋，肃宗第二子也。天宝中，封南阳郡王，授特进。至德二年十二月，进封赵王。乾元二年三月，九节度之兵溃于河北，史思明僭号于相州，王师未集，朝廷震骇。诏以李光弼握兵关东以代子仪。光弼请以亲贤统师，七月，诏曰：
握兵之要，古先为重；命帅之道，心膂攸凭。是知靖难夷凶，必资于金革；总戎授律，实仗于亲贤。盖将底宁邦家，保息黎献者矣。朕以薄德，缵承鸿绪，往属元凶暴乱，中夏不宁。上凭宗社之灵，下藉熊罴之力，由是廓清咸、洛，拯此生人。顷以河朔残妖，尚稽天讨，蛇豕窃依于城堡，涂炭久被于齐氓，朕为人父母，宁忘闵念。虽好生息战，每冀其归降；而余孽昧恩，靡闻于悔祸。所以轩后亲征于獯鬻，周文致役于昆夷，古之用兵，盖非获已。赵王亻系幼禀异操，夙怀韬略，负东平之文学，蕴任城之智勇。性惟忠孝，持爱敬以立身；志尚权谋，有经通之远智。知子者父，方有属于维城；择能而授，俾克申于戎律。且凶徒啸聚，颇历岁时，恶既贯盈，理当扑灭。君亲有命，可不敬乎！俾展龙豹之韬，永清枭獍之类。可充天下兵马元帅，仍令司空、兼侍中、蓟国公光弼副知节度行营事。应缘军司署置，所司准式。
九月，史思明陷洛阳，光弼以副元帅董兵守河阳，王不出京师。十月，下诏车驾亲征，谏官论奏乃止；王请行，不许。三年四月，改封越王。宝应元年四月，肃宗寝疾弥留。皇后张氏与中官李辅国有隙，因皇太子监国，谋诛辅国，使人以肃宗命召太子入宫。皇后谓太子曰： 贼臣辅国，久典禁军，四方诏令，皆出其口。顷矫制命，逼徙圣皇。今圣体弥留，心怀怏怏，常忌吾与汝。又闻射生内侍程元振结托黄门，将图不轨，若不诛之，祸在顷刻。 太子泣而对曰： 此二人是陛下勋旧内臣，今圣躬不康，重以此事惊挠圣虑，情所难任。若决行此命，当出外徐图之。 后知太子难与共事，乃召亻系谓之曰： 皇太子仁惠，不足以图平祸难。 复以除辅国谋告之，曰： 汝能行此事乎？ 亻系曰： 能。 后令内谒者监段恆俊与越王谋，召中官有武勇者二百余人，授甲于长生殿。是月乙丑，皇后矫诏召太子，程元振伺知之，告辅国。元振握兵于凌霄门候之，太子既至，以难告。太子曰： 必无此事。圣恙危笃，吾岂惧死不赴召乎？ 元振曰： 为社稷计，行则祸及矣。 遂以兵护太子匿于飞龙厩。丙寅夜，元振、辅国勒兵于三殿前，收捕越王及同谋内侍硃光辉、段恆俊等百余人。禁系幽皇后于别殿，侍者十数人随之。是日，皇后、越王俱为辅国所害
亻系子：建、逌、逾。建，建中元年十一月，封武威郡王，授殿中监同正员；逌封兴道郡王，授殿中监同正员；逾封齐国公，光禄卿同正员。
承天皇帝倓，肃宗第三子也。天宝中，封建宁郡王，授太常卿同正员。英毅有才略，善射。禄山之乱，玄宗幸蜀，倓兄弟典亲兵扈从。车驾渡渭，百姓遮道乞留太子，太子谕之曰： 至尊奔播，吾不忍违离左右，俟吾见上奏闻。 倓于行宫谓太子曰： 逆胡犯顺，四海分崩，不因人情，何以兴复？夫有国家者，大孝莫若存社稷。今从至尊入蜀，则散关已东，非皇家所有，何以维属人情？殿下宜购募豪杰，暂往河西，收拾戎马，点集防边将卒，不下十万人，光弼、子仪，全军河朔，谋为兴复，计之上也。 广平王亦赞成之，于是令李辅国奏闻。玄宗欣然听纳，乃分从官、士卒以遣之。时败卒胆破，兵仗不完，太子既北上，渡渭，一日百战。倓自选骁骑数百卫从，每苍黄颠沛之际，血战在前。太子或过时不得食，倓涕泗不自胜，上尤怜之，军士属目归于倓。至灵武，太子即帝位。广平既为元子，欲以倓为天下兵马元帅。侍臣曰： 广平王冢嗣，有君人之量。 上曰： 广平地当储贰，何假更为元帅？ 左右曰： 广平今未册立，艰难时人尤属望于元帅。况太子从曰抚军，守曰监国。今之元帅，抚军也，广平为宜。 遂以广平为元帅，倓典亲军，李辅国为元帅府司马。
时张良娣有宠，倓性忠謇，因侍上屡言良娣颇自恣，辅国连结内外，欲倾动皇嗣。自是，日为良娣、辅国所构，云 建宁恨不得兵权，颇畜异志。 肃宗怒，赐倓死。既而省悟，悔之。
明年冬，广平王收复两京，遣判官李泌入朝献捷。泌与上有东宫之旧，从容语及建宁事，肃宗改容谓泌曰： 倓于艰难时实得气力，无故为下人之所间，欲图害其兄，朕以社稷大计，割爱而为之所也。 泌对曰： 尔时臣在河西，岂不知其故。广平兄弟，天伦笃睦，至今广平言及建宁，则呜咽不已。陛下之言，出于谗口也。 帝因泣下曰： 事已及此，无如之何！ 泌因奏曰： 臣幼稚时念《黄台瓜辞》，陛下尝闻其说乎？高宗大帝有八子，睿宗最幼。天后所生四子，自为行第，故睿宗第四。长曰孝敬皇帝，为太子监国，而仁明孝悌。天后方图临朝，乃鸩杀孝敬，立雍王贤为太子。贤每日忧惕，知必不保全，与二弟同侍于父母之侧，无由敢言。乃作《黄台瓜辞》，令乐工歌之，冀天后闻之省悟，即生哀愍。辞云： 种瓜黄台下，瓜熟子离离。一摘使瓜好，再摘令瓜稀，三摘犹尚可，四摘抱蔓归。 而太子贤终为天后所逐，死于黔中。陛下有今日运祚，已一摘矣，慎无再摘。 上愕然曰： 公安得有是言！ 时广平王立大功，亦为张皇后所忌，潜构流言，泌因事讽动之。
及代宗即位，深思建宁之冤，追赠齐王。大历三年五月，诏曰： 故齐王亻炎，承天祚之庆，保鸿名之光。降志尊贤，高才好学，艺文博洽，智略宏通。断必知来，谋皆先事，识无不达，理至逾精。乃者寇盗横流，銮舆南幸。先圣以宸扆之恋，将侍君亲；惟王以宗庙之重，誓宁家国。克协朕志，载符天时，立辨群议之非，同献五原之计。中兴之盛，实藉奇功。景命不融，早从厚穸，天伦之爱，震惕良深。流涕追封，胙于东海，顷加表饰，未极哀荣。夫以参旧邦再造之勤，成天下一家之业，而存未峻其等，殁未尊其称，非所以旌徽烈，明至公也。朕以眇身，缵膺大宝，不及让王之礼，莫申太弟之嗣，所怀靡殚，邈想逾切，非常之命，宠锡攸宜。敬用追谥曰承天皇帝，与兴信公主第十四女张氏冥婚，谥曰恭顺皇后。有司准式，择日册命，改葬于顺陵，仍祔于奉天皇帝庙，同殿异室焉。 
卫王佖，肃宗第四子。天宝中，封西平郡王，授殿中监同正员。早薨。宝应元年五月，追赠卫王。
彭王仅，肃宗第五子。天宝中，封新城郡王，授鸿胪卿同正员。至德二年十二月，进封彭王。乾元二年冬，史思明再陷河洛，关东用兵，人情震惧，群臣请以亲王遥统兵柄。三年四月诏曰：
古之哲王，宅中御宇，莫不内封子弟，外建籓维。故周称百代，抑闻麟趾之美；汉命六官，亦树犬牙之制。历考前载，率由旧章。朕以薄德，缵承鸿绪，属豺狼未殄，金革犹虞。赖文武荩臣，协心同德，庶克清于玄昆，期永保于皇图。且授钺分符，义已先于用武；又维城作翰，道方弘于建亲。咨尔分阃之崇，成予磐石之固。彭王仅等，银潢毓庆，璿萼分辉，忠孝禀于天成，文武称其备用。今三秦之地，万国来庭，诚宜列皇子以建封，崇懿籓而制胜，是资固本，委以临戎。彭王仅可充河西节度大使，兗王僴可充北庭节度大使，泾王侹可充陇右节度大使，杞王倕可充陕西节度大使，兴王佋可充凤翔节度大使。
仅，是岁薨。子镇，授太仆卿同正员，封常山郡王。
兗王僴，肃宗第六子。母韦妃，刑部尚书坚之妹。肃宗在东宫，选为太子妃，生僴及永和公主。坚后为李林甫诬构被诛，太子惧，奏请与妃离异，于别宫安置，僴，天宝中封颍川郡王，授太子詹事同正员。至德二年十二月，进封兗王。乾元三年，领北庭节度大使。宝应元年薨。
泾王侹，肃宗第七子。天宝中，封东阳郡王，授光禄卿同正员。至德二载十二月，进封泾王。乾元三年，领陇右节度大使。兴元元年薨。
郓王荣，肃宗第八子。天宝中，封灵昌郡王。早世。宝应元年五月，追赠郓王。
襄王僙，肃宗第九子。至德二载十二月，封襄王。贞元七年正月薨。
杞王倕，肃宗第十子。母段婕妤，贞元六年六月赠为昭仪。倕，至德二载封，贞元十四年薨。
召王偲，肃宗第十一子。至德二载十二月封，元和元年薨。
恭懿太子佋，肃宗第十二子。至德二载封兴王。上元元年六月薨。佋，皇后张氏所生，上尤钟受。后屡危太子，欲以兴王为储贰，会薨而止。七月丁亥，诏曰：
厚礼所以饰终，易名所以表行。况情钟天属，宠及褒封，载畴加等之美，式备元储之赠，永怀轸念，有恻彝章。第十二子故兴王佋，毓庆璿源，分华若木，天资纯孝，神假聪明。河间聚书，幼闻乐善之旨；延陵听乐，早得知音之妙。顷以暂婴沉瘵，殆积旬时，而资敬益彰，颖晤逾爽。爱亲之恋，言不间于斯须；告诀之辞，事先符于梦寐。顾惟至性，实切深哀。将胙土析珪，载崇籓翰，闻《诗》对《易》，爰就琢磨。方冀成立，岂期天丧。瑶英始茂，遽摧于当春；隙驷俄迁，忽沉于厚夜。兴言痛悼，闵惜良深。宜贲宠于青宫，俾哀荣于玄穸。可赠太子，谥曰恭懿。应缘丧葬，所司准式，仍令京兆尹刘晏充监护使。
诏宰臣李揆持节册命。十一月，葬于高阳原。其哀册曰：
维上元元年，太岁庚子，六月己未朔，二十六日甲申，皇第十二子、持节凤翔等四州节度观察大使兴王佋，薨于中京内邸，殡于寝之西阶。粤八月丁亥，册赠皇太子，庙号恭懿。冬十一月庚寅，诏葬于长安之高阳原，礼也。燕隧开封，龙辒进辙，陈祖载而就位，俨涂刍以成列。皇帝哀玉林之闷景，悯璿萼之罹霜，瞻龙綍而增思，怀雁池而永伤。考谥惟古，褒崇有式。爰诏史司，恭宣懿德。其辞曰：
惟天祚唐，累叶重光，中兴宸景，再纽乾纲。本枝建国，磐石疏疆，克开龙胤，实曰贤王。骊源孕彩，日干腾芳，深仁广孝，蕴艺含章。秀发童年，惠彰龀齿，蹈礼知方，承尊叶旨。对日流辩，占凤擅美，鲁、卫后尘，间、平绝轨。胡孽初构，王师未班，爰从襁褓，载历险艰。爱备中掖，名崇懿籓，居常禀训，动不违颜。礼及佩觿，朝加分器，胙土延渥，登坛受帅。玉质金声，文经武纬，乐善为宝，崇儒是贵。浚哲外朗，温文内深，阅书成诵，观乐表音。《五经》在口，六律谐心，才优艺洽，绝古超今。蛇豕犹梗，寰区未乂。涤虑祈真，焚香演偈。食去荤血，心依定惠。庶福邦家，俾清凶秽。雾露婴疾，聪明害神，沉彖始遘，弥旷盈旬。止虑无扰，发言有伦，在膏方亟，问膳逾勤。云物告征，星辰变象，楚药无救，秦医莫仗。灵仪窅而上宾，徽音邈其长往。违旧邸于青社，即幽陵于黄壤。呜呼哀哉！魂气夺兮去何之，精灵存兮孝有思。念君亲之永隔，托梦寐而来辞。延桂宫而震悼，贯椒壸而缠悲。旌遗芳于碣馆，贲新命于储闱。鸣呼哀哉！先远戒候，占龟献吉。指鹑野而西临，背凤城而右出。天惨惨而苦雾，山苍苍而曀日。望驰道而长辞，赴幽涂而永毕。呜呼哀哉！生为宠王兮宸爱所钟，殁追上嗣兮朝典斯崇。升玉笙于洞府，阅银棨于泉宫。金石谁固，人生有终，简册攸记兮德音无穷。敢直词于篆美，庶永代而成风。鸣呼哀哉！
佋薨时年八岁。既薨之夕，肃宗、张后俱梦佋有如平昔，拜辞流涕而去。帝方寝疾，追念过深，故特以储闱之赠宠之。上疾累月方平。
定王侗，肃宗第十三子。亦张后所生，佋之母弟。至德二载，封定王。宝应初薨，时年甚幼。
宋王僖，肃宗第十四子。初封淮阳王，早夭，追封宋王。
代宗皇帝二十子：睿真皇后沈氏生德宗皇帝，崔妃生昭靖太子，独孤皇后生韩王迥；余十七王，旧史不载母氏所出。
昭靖太子邈，代宗第二子。宝应元年，封郑王。大历初，代皇太子为天下兵马元帅。王好读书，以儒行闻。大历九年薨，废朝三日，由是罢元帅之职。上惜其才早夭，册赠昭靖太子，葬于万年县界。
均王遐，代宗第三子。早夭，贞元八年追封。
睦王述，代宗第四子。大历九年冬，田承嗣谋乱河朔，时郑王居长，典兵师，不幸薨落，诸王皆幼，多未封建。大臣奏议请封亲王，分领戎师，以威天下。十年二月，诏曰：
虞、夏之制，诸子疏封；汉、魏以还，十连授律。是用锡珪班瑞，盘石开疆，信通邑之纪纲，为中都之屏翰。然则旌钺之寄，推择攸难，因亲之任，各膺其命。第四子述、第五子逾、第六子连、第七子迥、第八子遘、第十三子造、第十四子暹、第十五子运、第十六子遇、第十七子遹、第十八子通、第十九子逵、第二十子逸等，并敏茂纯懿，禀于衷诚，温良孝恭，形于进对，动皆合义，居必有常。可以理众靖人，抚封宣化，而总列城之赋，缮分阃之谋，克勤公家，允辅王室。今则均茅社之宠，盛槐庭之仪，授钺登车，嗣兹朝典，维城之固，尔其懋哉。述可封睦王，充岭南节度支度营田、五府经略观察处置等大使；逾可封郴王，充渭北鄜、坊等州节度大使；连可封恩王；韩王迥可汴、宋等节度观察处置等大使；遘可封鄜王；造可封忻王，充昭义军节度观察处置等大使；暹可封韶王，运可封嘉王，遇可封端王，遹可封循王，通可封恭王，逵可封原王，逸可封雅王：仍并可封开府仪同三司。
是时，皇子胜衣者尽加王爵，不出阁。德宗朝，述为诸王之长。时分命中使周行天下，求访沈太后，诏以睦王为奉迎太后使，以工部尚书乔琳副之。贞元七年薨。
丹王逾，代宗第五子。大历十年，封郴王，领渭北鄜坊节度大使。建中四年，改丹王。元和十五年薨。
恩王连，代宗第六子。大历十年封，元和十二年薨。
韩王迥，代宗第七子。以母宠，既生而受封，虽冲幼，恩在郑王之亚。宝应元年，封韩王。贞元十二年薨，时年四十七。
简王遘，代宗第八子。大历十年，封鄜王，建中四年，改封简王。元和四年薨。
益王乃，代宗第九子。大历四年封。
隋王迅，代宗第十子。大历十年封，兴元元年薨。
荆王选，代宗第十一子，早世。建中二年正月，追封荆王，赠开府仪同三司。
蜀王溯，代宗第十二子。大历十四年封。本名遂，建中二年改今名。
忻王造，代宗第十三子。大历十年封，仍领昭义军节度观察大使。元和六年薨。
韶王暹，代宗第十四子。大历十年封，贞元十二年薨。
嘉王运，代宗第十五子。大历十年封，贞元十七年薨。
端王遇，代宗第十六子。大历十年封，贞元七年薨。
循王遹，代宗第十七子。大历十年封。
恭王通，代宗第十八子。大历十年封。
原王逵，代宗第十九子。大历十年封。大和六年薨。
雅王逸，代宗第二十子。大历十年封，贞元十五年薨。
史臣曰：艳妻破国，孽子败宗。前代英杰之君，率不免于斯累者，何也？良以爱恶不由于义断，毁誉遽逐于情移。虽申生孝己之仁，卒不能回君父之爱，悲哉！孝宣皇帝当屯剥之运，收忠义之心，忍行爱子之刑，终宥奸阉之罪，大雅君子，为之痛心。张后卒以凶终，固其宜矣。
赞曰：床箦之爱，人情易惑。以义制情，哲王令德。李侯悟主，韵谐金石。褒谥建宁，良堪太息。
