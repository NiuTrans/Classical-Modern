地理三
○淮南道六江南道七陇右道八
淮南道
扬州大都督府隋江都郡。武德三年，杜伏威归国，于润州江宁县置扬州，以隋江都郡为兗州，置东南道行台。七年，改兗州为邗州。九年，省江宁县之扬州，改邗州为扬州。置大都督，督扬、和、滁、楚、舒、庐、寿七州。贞观十年，改大都督为都督，督扬、滁、常、润、和、宣、歙七州。龙朔二年，升为大都督府。天宝元年，改为广陵郡，依旧大都督府。乾元元年，复为扬州。自后置淮南节度使，亲王为都督，领使；长史为节度副大使，知节度事。恆以此为治所。旧领县四：江都、六合、海陵、高邮、户二万三千一百九十九，口九万四千三百四十七。天宝领县七，户七万七千一百五，口四十六万七千八百五十七。在京师东南二千七百五十三里，至东都一千七百四十九里。
江都汉县，属广陵国。隋为江都郡。武德三年，改为兗州，七年改为邗州，九年改为扬州都督府，皆以江都为治所
江阳贞观十八年，分江都县置，在郭下，与江都分理
六合汉堂邑县，属临淮郡。晋置秦郡，北齐为秦州，后周为方州，隋改为兗州。武德七年，复为方州，置六合县。又分六合置石梁县。贞观元年，省方州，并石梁入六合，属扬州。
海陵汉县，属临淮郡。至隋，属南衮州。武德二年，属扬州，景龙二年，分置海安县。开元十年省，并入海陵
高邮汉县，属广陵国，至隋不改。武德二年，属兗州。州改，仍旧
扬子永淳元年，分江都县置
天长天宝元年，割江都、六合、高邮三县地置千秋县，天宝七载，改为天长。
楚州中隋江都郡之山阳县。武德四年，臧君相归附，立为东楚州，领山阳、安且、盐城三县。八年，废西楚州，以盱眙来属，仍去 东 字。天宝元年，改为淮阴郡。乾元元年，复为楚州。旧领县四，户三千三百五十七。口一万六千二百六十二。天宝领县五，户二万六千六十二，口十五万三千。在京师西南二千五百一里，至东都一千六百六十里。
山阳汉射阳县地，属临淮郡。晋置山阳郡，改为山阳县。武德四年，置东楚州。八年，去 东 字，治于此县。县东南有射阳湖
盐城汉盐渎县地，属临淮郡。久无城邑，隋末，韦彻于此置射州，立射阳、安乐、新安三县。武德四年归国，因而不改。七年，废射州及三县，置盐城县于废射州，仍属楚州
盱眙汉县，属临淮郡。武德四年，置西楚州。置总管，管东楚、西楚。领盱眙一县。八年，废西楚州，以盱眙属楚州。宝应汉平安县，属广陵国。武德四年，置仓州，领安宜一县。七年，州废，县属楚州。肃宗上元三年建巳月，于此县得定国宝十三枚，因改元宝应，仍改安宜为宝应
淮阴乾封二年，分山阳县置于隋旧废县。
滁州下隋江都之清流县。武德三年，杜伏威归国，置滁州，又以扬州之全椒来属。天宝元年，改为永阳郡。乾元元年，复为滁州。旧领县二，户四千六百八十九，口二万一千五百三十五。天宝领县三，户二万六千四百八十六，口十五万二千三百七十四。在京师东南二千五百六十四里，至东都一千七百四十六里。
清流汉全椒县地，属九江郡。梁置南谯州，居桑根山之朝阳，在今县西南八十里南谯州故城是也。北齐自南谯故城经治于此新昌郡城，今州治是也。隋改南谯为滁州，后废。武德三年复置，皆治于清流县
全椒汉旧县名。梁北谯郡，又改为临滁郡。隋改为滁县，炀帝复为全椒。永阳景龙二年，分清流县置。
和州隋历阳郡。武德三年，杜伏威归国，改为和州。天宝元年，改为历阳郡。乾元元年，复为和州。旧领县二，户五千七百三十，口三万三千四百一。天宝领县三，户二万四千七百九十四，口十二万一千一十三。在京师东南二千六百八十三里，至东都一千八百一十一里。

历阳汉县，属九江郡。东晋置历阳郡。宋为南豫州，北齐置和州。隋为历阳郡。国初，复为和州。皆治此县
乌江汉东城县之乌江亭，属九江郡。北齐为密江郡，陈为临江郡，后周为问江郡，隋为乌江郡，县皆治此
含山武德六年置，八年废。长安四年复，为武寿县。神龙元年，复为含山。
濠州下隋为钟离郡。武德三年，改为濠州。又改临濠为定远县，化明为招义县。领钟离、涂山、定远、招义四县。武德四年，省涂山入钟离。天宝元年，改为钟离郡。乾元元年，复为濠州。旧领县三，户二千六百六十，口一万三千八百五十五。天宝，户二万一千八百六十四，口十万八千三百六十一。在京师东南二千一百五十里，至东都一千三百一十三里。
钟离汉县，属九江郡。晋、宋、齐、梁，置徐州。隋初为濠州，炀帝复为钟离郡。武德三年，置濠州。皆治于此。武德七年，省涂山县并入
定远汉曲阳县地，属九江郡。隋置定远县
招义汉淮陵县地，属临淮。宋置济阴郡。武德七年，改为招义。
庐州上隋庐江郡。武德三年，改为庐州，领合肥、庐江、慎三县。七年，废巢州为巢县来属。天宝元年，改为庐江郡。乾元元年，复为庐州，自中升为上。旧领县四，户五千三百五十八，口二万七千五百一十三。天宝领县五，户四万三千三百二十三，口二十万五千三百九十六。在京师东南二千三百八十七里，至东都一千五百六十九里。
合肥汉县，属九江郡。旧县在北。夏水出城父东南，至此与肥水合，故曰合肥。梁置合州，隋初为庐江郡，皆治此县
慎汉逡遒县，属九江郡。古城在今县南。隋为慎县
巢汉居巢县，属庐江郡。隋为襄安县。武德三年，置巢州，分襄安立开城、扶阳二县。七年，废巢州及开城、扶阳二县，改襄安为巢县，属庐州
庐江汉郡名。汉龙舒县地，属庐江郡。梁置湖州，隋复旧也
舒城开元二十三年，分合肥、庐江二县置，取古龙舒县为名。
寿州中隋为淮南郡。武德三年，杜伏威归国，改为寿州。七年，置都督府，督寿、蓼二州，领寿春、安丰、霍丘三县。贞观元年，废都督府，又以废霍州之霍山县来属。天宝元年，改为寿春郡，又置霍山县。乾元元年，复为寿州。旧领县四，户二千九百九十六，口一万四千七百一十八。天宝领县五，户三万五千五百八十二，口十八万七千五百八十七。在京师东南二千二百一十七里，至东都一千三百九里。
寿春汉县，属九江郡。晋改为寿阳。晋于此置扬州，齐置豫州，后魏置扬州，梁复为豫州，后周置扬州。隋改寿州，炀帝为淮南郡，武德为寿州。皆以寿春为治所
安丰汉六国，故城在县南。梁置安丰郡。县界有芍陂，灌万顷，号安丰塘。隋因置县
霍山汉灊县，属庐江郡。隋置霍山应城三县。贞观元年，废霍州，省应城、灊城二县，以霍山属寿州
盛唐旧霍山县。神功元年，改为武昌。神龙元年，复为霍山。开元二十七年，改为盛唐，仍移治于驺虞城
霍丘汉松滋县地，属贯庐江郡。武德四年，置蓼州，领霍丘一县。七年，蓼州废，霍丘属寿州。县北有安丰津，斩毋丘俭处。
光州紧中隋弋阳郡。武德三年，改为光州，置总管府，以定城县为弦州，殷城县为义州，以废宋安郡为谷州，凡管光、弦、义、谷、庐五州。光州领光山、乐安、固始三县。武德七年，改总管为都督府。贞观元年，罢都督府，省弦州及义州，以定城、殷城二县来属。又省谷州，以宋安并入乐安。天宝元年，改为弋阳郡。乾元元年，复为光州。旧领县五，户五千六百四十九，口二万八千二百九十一。天宝，户三万一千四百七十三，口十九万八千五百八十。至京师一千八百五十五里，至东都九百二十五里。
定城汉弋阳地，属汝南郡。南齐为南弋阳县，寻改为定城，武德三年，于县置弦州，领定城一县。贞观元年，废弦州，以定城属光州，州所理也
光山晋分弋阳置西阳县，梁于县置光州，隋为弋阳郡。武德三年，复为光州，治于光山县。太极元年，移州理于定城
仙居汉轪县，属江夏郡，古城在县北十里。宋分轪县置乐安县。天宝元载，改为仙居
殷城汉期思县地，属汝南郡。宋置苞信县。隋改为殷城，取县东古殷城为名。
固始汉浸县，属汝南郡，后汉改为固始。
蕲州中隋蕲春郡。武德四年，平硃粲，改为蕲州，领蕲春、蕲水、罗田、黄梅、浠水五县。其年，省蕲水入蕲春，又分蕲春立永宁，省罗田入浠水。又改浠水为兰溪，又于黄梅县置南晋州。八年，州废，以黄梅来属。天宝元年，改为蕲春郡。乾元元年，复为蕲州。旧领县四，户一万六百一十二，口三万九千六百七十八。天宝，户二万六千八百九，口十八万六千八百四十九。至京师二千五百六十里，至东都一千八百二十四里。
蕲春汉县，属江夏郡。吴为蕲春郡。晋改为西阳，又改为蕲阳。周平淮南，改为蕲州。
黄梅汉蕲春县地。宋分置新蔡郡。隋改为黄梅。武德四年，置南晋州，领黄梅、义丰、长吉、塘阳、新蔡五县。八年，废州，仍省义丰等四县，以黄梅来属。
广济汉蕲春县地。武德四年，置永宁县。天宝元年，改为广济县。
蕲水汉蕲春县地。宋置浠水县。武德四年，改为兰溪。天宝元年，改为蕲水。
申州中隋义阳郡。武德四年，置申州，领义阳、钟山二县。八年，省南罗州，又以罗山来属。天宝元年，改为义阳郡。乾元元年，复为申州。旧领县三，户四千七百二十九，口二万三千六十一。天宝，户二万五千八百六十四，口十四万七千七百五十六。至京师一千七百九十六里，至东都九百四十三里。
义阳汉平氏县之义阳乡，属南阳郡。魏分南阳立义阳郡。晋自石城徙居于仁顺，今州理也。宋置司州，后魏改为郢州，隋改为申州
钟山汉鄳县地，属江夏郡。隋改钟山县。罗山汉鄳县地，隋为罗山县。武德四年，置南罗州，领罗山一县。八年废，属申州。
黄州下隋永安郡。武德三年，改为黄州，置总管，管黄、蕲、亭、南司四州。黄州领黄冈、木兰、麻城、黄陂四县。其年，省木兰县，分黄冈置堡城县，分麻城置阳城县。仍于麻城县置亭州，于黄陂县置南司州。七年，废南司州及亭州，县并属黄州。仍省堡城入黄冈。贞观元年，罢都督府。天宝元年，改为齐安郡。乾元元年复为黄州。旧领县三，户四千八百九十六，口二万二千六十。天宝，户一万五千五百一十二，口九万六千三百六十八。在京师东南二千一百四十八里，至东都一千四百七十里。
黄冈汉西陵县地，江夏郡。北齐于旧城西南筑小城，置衡州，领齐安一郡。隋改齐安为黄州，治黄冈
黄陂汉西陵县地。后周于古黄城西四十里独家村置黄陂县。武德三年，置南司州。七年，州废，县属黄州。麻城汉西陵县地。隋置麻城县。武德三年，于县置亭州，领麻城、阳城二县。八年，州废，仍省阳城入麻城，县属黄州。
安州中都督府隋安陆郡。武德四年，平王世充，改为安州，领安陆、云梦、应阳、孝昌、吉阳、应山、京山、富水八县。其年，于应山县置应州，领应山一县。于孝昌县置澴州，领孝昌一县。以富水、京山二县属温州。改应阳为应城县。安州置总管，管澴、应二州。七年州废，澴、应二州县属安州。改为大都督府，督安、申、阳、温、复、沔、光、黄、蕲九州。六年，罢都督府。七年，又置，督安、隋、温、沔、复五州。十二年，罢都督府。天宝元年，改为安陆郡，依旧为都督府，督安、隋、郢、沔四州。乾元元年，复为安州。旧领县六，户六千三百三十八，口二万六千五百一十九。天宝，户二万二千二百二十一，口十七万一千二百二。在京师东南二千五十一里，至东都一千一百九十里。
安陆汉县，属江夏郡。宋分江夏立安陆郡。武德四年，改为安州，治于安陆。
孝昌宋分安陆县置。武德四年，置澴州，领孝昌、澴阳二县。八年，州废，以澴阳、孝昌属安州。
云梦汉安陆县地。后魏分安陆，于云梦古城置云梦县。
应城宋分安陆县置应城县，隋改为应阳。武德四年，复为应城。
吉阳梁分安陆置平阳县，后魏改为京池。隋改为吉阳，取山名。
应山汉隋县地，属南阳郡。梁分隋县置永阳县。隋改为应山。以县北山为名。
舒州下隋同安郡。武德四年，改为舒州，领怀宁、宿松、太湖、望江、同安五县。其年，割宿松置严州。五年，又割望江置高州，又改高州为智州。六年，舒州置总管府，管舒、严、智三州。七年，废智州，望江属严州，八年，又废严州，以望江、宿松二县来属。贞观元年，罢都督府。天宝元年，改为同安郡。至德二年二月，改盛唐郡。乾元元年，复为舒州。旧领县五，户九千三百六十一，口三万七千五百三十八。天宝，户三万五千三百五十三，口十八万六千三百九十八。在京师东南二千六百二十六里，至东京一千八百九十三里。
怀宁汉皖县地，晋于皖县置怀宁县。晋置晋熙郡。隋改为熙州，又为同安郡。武德四年，改为舒州，以怀宁为州治
宿松汉皖县地，梁置高塘郡。隋罢郡，置宿松县。武德四年，置严州，领宿松一县。七年，废智州，以望江来属。八年，废严州，二县来属舒州
望江汉皖县地，晋置新治县。陈于县置大雷郡。隋改新治为义乡，寻改为望江。武德四年，置高州，寻改为智州。七年，州废，县属严州。八年，废州，以县属舒州
太湖汉皖县地，宋置太湖县
同安汉枞阳县，属庐江郡。梁置枞阳郡。隋罢郡为同安县，取界内古城名。
江南道
江南东道
润州上隋江都郡之延陵县。武德三年，杜伏威归国，置润州于丹徒县，改隋延陵县为丹徒，移延陵还治故县，属茅州。六年，辅公祏反，复据其地。七年，平公祏，又置润州，领丹徒县。八年，废简州，以曲阿来属。九年，扬州移理江都，以延陵、句容、白下三县属润州。天宝元年，改为丹阳郡。乾元元年，复为润州。永泰后，常为浙江西道观察使理所。旧领县五，户二万五千三百六十一，口十二万七千一百四。天宝领县六，户十万二千三十三，口六十六万二千七百六。在京师东南二千八百二十一里，至东都一千七百九十七里。
丹徒汉县，属会稽郡。春秋吴硃方之邑地，吴为京口戍。晋置南徐州。隋为延陵镇，因改为延陵县。寻以蒋州之延陵、永年，常州之曲阿三县置润州，东润浦为名。皆治于丹徒县。
丹阳汉曲阿县，属会稽郡。又改名云阳，后复为曲阿。武德五年，于县置简州。八年，州废，县属润州。天宝元年，改为丹阳县，取汉郡名
延陵汉曲阿县地，晋分置延陵郡。隋移郡丹徒。武德三年，移于今所，属茅州。七年，废茅州，以县属蒋州。八年，改蒋州为扬州。九年，改属润州
上元楚金陵邑，秦为秣陵。吴名建业，宋为建康。晋分秣陵置临江县，晋武改为江宁，武德三年，于县置扬州，仍置东南道行台，改江宁为归化。六年，辅公祏反，据其地。七年，公祏平，置行台尚书省，改扬州为蒋州。废茅州，以句容二县来属蒋州。八年，罢行台，改蒋州置扬州大都督府。改归化县为金陵。扬州领金陵、句容、丹阳、溧水六县。九年，扬州移治江都，改金陵为白下县。以延陵、句容、白下三县属润州，丹阳、溧阳、溧水三县属宣州。移白下治故白下城。贞观七年，复移今所。九年，改为江宁县。至德二年二月，置江宁郡。乾元元年，于江宁置昇州，割润州之句容江宁、宣州之当涂溧水四县，置浙西节度使。上元二年，复为上元县，还润州。当涂等三县各依旧属
句容汉县，属丹阳郡。武德四年，于县置茅州，领句容。七年，州废，以县属蒋州。九年，属润州。乾元元年，属昇州。宝应元年州废，属润州。金坛垂拱四年，分延陵县置也。
常州上隋毗陵郡。武德三年，杜伏威归化，置常州，领晋陵、义兴、无锡、武进四县。六年，复陷辅公祏。七年，公祏平，复置常州，于义兴置南兴州。八年，州废，义兴来属，省武进入晋陵。天宝元年，改为晋陵郡。乾元元年，复为常州。旧领县四，户二万一千一百八十二，口十一万一千六百六。天宝领县五，户十万二千六百三十一，口六十九万六百七十三。在京师东南二千八百四十三里，至东京一千九百八十三里。
晋陵、汉毗陵县，属会稽郡，吴延陵邑也。晋改为晋陵郡。隋省郡，于常熟县置常州。武德中，移于今治
武进晋分曲阿县置武进，梁改为兰陵，隋废。垂拱二年，又分晋陵置，治于州内
江阴梁分兰陵县置。武德三年，于县置暨州，领江阴、暨阳、利城三县。九年，省暨阳、利城入江阴，属常州
义兴汉阳羡县，属会稽郡。晋立义兴郡及县。武德七年，置南兴州，领义兴、阳羡、临津三县。八年，废南兴州及阳羡、临津二县，义兴复隶常州
无锡汉县，属会稽郡，隋属常州。
苏州上隋吴郡，隋末陷贼。武德四年，平李子通，置苏州。六年，又陷辅公祏。七年，平公祏，复置苏州都督，督苏、湖、杭、暨四州，治于故吴城，分置嘉兴县。八年，废嘉兴入吴县。九年，罢都督。贞观八年，复置嘉兴县。领吴城、昆山、嘉兴、常熟四县。天宝元年，改为吴郡。乾元元年，复为苏州。旧领县四，户一万一千八百五十九，口五万四千四百七十一。天宝领县六，户七万六千四百二十一，口六十三万二千六百五十五。在京师东南三千一百九十九里，至东都二千五百里。
吴春秋时吴都阖闾邑。汉为吴县，属会稽郡。隋平陈，置苏州，取州西姑苏山为名
嘉兴汉由拳县，属会稽郡。吴改嘉兴，隋废。武德七年，复置，属苏州。八年，废入吴。贞观八年，复置，属苏州
昆山汉娄县，属会稽郡。梁分娄县置信义县。又分信义置昆山，取县界山名。
常熟晋分吴县置海虞县。梁改常熟县。今昆山县东一百三十里常熟故城是也。隋旧治南沙城，武德七年，移于今所治城。
长洲万岁通天元年，分吴县置，在郭下，分治州界。
海盐汉县，属会稽郡。久废。景云二年，分嘉兴县复置。先天元年，复废。开元五年，复置，治吴御城。
湖州上隋吴郡之乌程县。武德四年，平李子通，置湖州，领乌程一县。六年，复没于辅公祏。七年平贼，复置，仍废武州，以武康来属。又省雉州，以长城县来属。天宝元年，改为吴兴郡。乾元元年，复为湖州。旧领县五，户一万四千一百三十五，口七万六千四百三十。天宝领县五，户七万三千三百六，口十七万七千六百九十八。在京师东南三千四百四十一里，至东都二千六百四十四里。
乌程汉县，属会稽部。梁置震州，取震泽名。隋改湖州，取州东太湖为名。皆治乌程。
武康吴分乌程、余杭二县立永安县，晋改为永康，又改为武康。武德四年，置武州，七年，州废，县属湖州。
长城晋分乌程置长城县。武德四年，置雉州，领长城、原乡二县。七年，州废及原乡并入长城，属湖州。
安吉武德四年置，属桃州。七年，废入长城。麟德元年，复分长城县置。
德清天授二年，分武康置武原县。景云二年，改为临溪。天宝元年，改为德清县。
杭州上隋余杭郡。武德四年，平李子通，置杭州，领钱塘、富阳、余杭三县。六年，复没于辅公祏。七年平贼，复置杭州。八年，废潜州，以於潜县来属。贞观四年，分钱塘置盐官县。天宝元年，改为余杭郡。乾元元年，复为杭州。旧领县五，户三万五百七十一，口十五万三千七百二十。天宝领县九，户八万六千二百五十八，口五十八万五千九百六十三。在京师东南三千五百五十六里，至东都二千九百一十九里。
钱塘汉县，属会稽郡。隋于余杭县置杭州，又自余杭移州理钱塘。又移州于柳浦西，今州城是。贞观六年，自州治南移于今所，去州十一里。又移治新城戍。开元二十一年，移治州郭下。二十五年，复还旧所。
盐官汉海盐县地，有盐官，吴遂名县。武德四年，属东武州。七年，省入钱塘。贞观四年，复分钱塘置。
余杭汉县，属会稽郡。隋置杭州，后徙治钱塘。
富阳汉富春县，属会稽郡。晋改为富阳。隋旧县。
於潜汉县，属丹阳郡。武德七年，置潜州，领於潜、临水二县。八年，废潜州及临水县，於潜还杭州。
临安垂拱四年，分余杭、于潜，置于废临水县。
新城永淳元年，分富阳置。
紫溪垂拱二年，分於潜置。万岁通天元年，改为武隆。其年，依旧为紫溪。
唐山万岁通天元年，分紫溪，又别置武隆县。神龙元年，改为唐山。
越州中都督府隋会稽郡。武德四年，平李子通，置越州总管，管越、嵊、姚、鄞、浙、纲、衢、谷、丽、严、婺十一州。越州领会稽、诸暨、山阴三县。七年，改总管为都督，督越、婺、鄞、嵊、丽五州。越州领会稽、诸暨、山阴、余姚四县。八年，废鄞州为鄮县，嵊州为剡县，来属。丽州为永康，属婺州。省山阴县。督越、婺二州。贞观元年，更督越、婺、泉、建、台、括六州。天宝元年，改越州为会稽郡。乾元元年，复为越州。旧领县五，户二万五千八百九十，口十二万四千一十。天宝领县七，户九万二百七十九，口五十二万九千五百八十九。在京师东南三千七百二十里，至东都二千八百七十里。
会稽汉郡名。宋置东扬州，理于此，齐、梁不改。隋平陈，改东扬州为吴州。炀帝改为越州，寻改会稽郡，皆立于此县
山阴垂拱二年，分会稽县置，在州治，与会稽分理
诸暨汉县，属会稽郡。越王允常所都
余姚汉县，属会稽郡。隋废。武德四年，复置，仍置姚州。七年，州废，县属越州
剡汉县，属会稽郡。武德四年，置嵊州及剡城县。八年，废嵊州及剡城，以剡县来属。
萧山仪凤二年，分会稽、诸暨置永兴县。天宝元年，改为萧山。
上虞汉县，属会稽郡。
明州上开元二十六年，于越州鄮县置明州。天宝元年，改为余姚郡。乾元元年，复为明州，取四明山为名。天宝领县四，户四万二千二十七，口二十万七千三十二。在京师东南四千一百里，至东都三千二百五十里。
鄮汉县，属会稽郡。至隋废。武德四年，置鄞州。八年，州废为鄮县，属越州。开元二十六年，于县置明州
奉化，慈溪，翁山，已上三县，皆鄮县地。开元二十六年，析置。
台州上隋永嘉郡之临海县。武德四年，平李子通，置海州，领临海、章安、始丰、乐安、宁海五县。五年，改为台州。六年，没于辅公祏。七年平贼，仍置台州，省宁海入章安。八年，废始丰、乐安二县入临海。贞观八年，复分置始丰。旧管二县。永昌元年，置宁海县。神龙二年，置象山县。天宝元年，改为临海郡。乾元元年，复为台州。旧领县二：临海、始丰。户六千五百八十三，口三万五千三百八十三。天宝领县六，户八万三千八百六十八，口四十八万九千一十五。在京师东南四千一百七十七里，至东都三千三百三十里。
临海汉回浦县，属会稽郡。后汉改为章安。吴分章安置临海县。武德四年，于县置台州，取天台山为名
唐兴吴始平县，晋改始丰，隋末废。武德四年，复置。八年，又废。贞观八年，复为始丰县。上元二年，改为唐兴
黄岩上元二年，分临海置
乐安废县。上元二年，分临海置，徙治孟溪
宁海永昌元年，分临海置
象山神龙二年，分宁海及越州鄮县置。
婺州隋东阳郡。武德四年，平李子通，置婺州，领华川、长山二县。七年，废纲州，义乌来属。八年，废丽州为永康县、衢州信安县，并来属。又废谷州入信安，长山入金华县。贞观八年，复置龙丘县。咸亨五年，置兰溪、常山二县。垂拱二年，分龙丘、信安、常山三县置衢州，又置东阳县。天授二年，又置武义县。天宝元年，改婺州为东阳郡。乾元元年，复为婺州。旧领县五，户三万七千八百一十九，口二十二万八千九百九十。天宝领县七，户十四万四千八十六，口七十万七千一百五十二。在京师东南四千七十三里，至东都三千一百三十五里。
金华汉乌伤县，属会稽郡。后汉分乌伤置长山县。吴置东阳郡。隋改长山为金华，取州界山为名
义乌晋分乌伤县置。武德四年，置纲州，仍分置华川县。七年，废纲州及华川县，改乌伤为义乌，以县属婺州
永康吴分乌伤县置。武德四年，置丽州，又分置缙云县。八年，废丽州及缙云县，以永康来属
东阳垂拱二年，分乌伤县，取旧郡名。兰溪咸亨五年，析金华县西界置，以溪水为名。武成天授二年，分永康置武义县，又改为武成
浦阳新置。
衢州武德四年，平李子通，于信安县置衢州。七年陷贼，乃废。垂拱二年，分婺州之信安、龙丘置衢州，取武德废州名。天宝元年，改为信安郡。乾元元年，复为衢州，又割常山入信州。天宝领县五，户六万八千四百七十二，口四十四万四百一十一。在京师东南四千七百十三里，至东都三千一百四十五里。
信安后汉新安县，晋改为信安。武德四年，置衢州，县仍属焉。又分置须江、定阳二县。八年，废衢州及须江、定阳二县，以信安还属婺州
龙丘汉太末县，属会稽郡。晋置龙丘县，以山为名。至隋废。武德四年，置谷州及太末、白石二县。八年，废谷州及白石、太末二县入信安县。贞观八年，分金华、信安二县置龙丘县，来属婺州。垂拱二年，躭衢州
须江武德四年，分信安置，以城南有须江。八年废，永昌元年，分信安复置。
盈川如意元年，分龙丘置，县西有刑溪，陈时土人留异恶 刑 字，改名盈川，因以为县名。
常山咸亨五年，分信安置，属婺州。垂拱二年，改属衢州。乾元元年，属信州，又还衢州。
信州上乾元元年，割衢州之常山、饶州之弋阳、建州之三乡、抚州之一乡，置信州，又置上饶、永丰二县。领县四，户四万。在京师东南五千八百里，至东都二千九百五十里。
上饶乾元元年置，州所理也。元和七年，省永丰县入
弋阳旧属饶州，乾元元年，来属。
贵溪永泰元年十一月，分弋阳西界置。玉山证圣二年，分常山、须江置，属衢州。乾元元年，割属信州。
睦州隋遂安郡。武德四年，平汪华，改为睦州，领雉山、遂安二县。七年，废严州之桐庐县来属，又改为东睦州。八年，去 东 字。旧管县三，治雉山。万岁登封二年，移治建德。天宝元年，改为新定郡。乾元元年，复为睦州。旧领县三：雉山、遂安、桐庐。户一万二千六十四，口五万九千六十八。天宝领县六，户五万四千九百六十一，口三十八万二千五百一大三。在京师东南三千六百五十九里，至东都二千八百三十一里。
建德汉富春县地，属会稽郡。吴分置建德县，隋废。永淳二年，复分桐庐、雉山置。万岁通天二年，移州治建德县
清溪汉歙县地，属丹阳郡。后分置新安县，隋改为雉山。文明元年，复为新安。开元二十年，改为还淳。永贞元年十二月，避宪宗名，改为清溪。旧为睦州治所，移建德
寿昌永昌元年七月，分雉山县置。载初元年废，神龙元年复。旧治白艾里，后移于今所。桐庐吴分富春县置。武德四年，于县置严州，领桐庐、分水、建德三县。七年，废州及分水、建德二县。以桐庐属睦州。旧治桐溪，开元二十六年，移治钟山
分水如意元年，分桐庐县之四乡，置武盛县。神龙元年，改为分水
遂安后汉分歙县南乡安定里，置新定县。晋改新定为遂安。
歙州隋新安郡。武德四年，平汪华，置歙州总管，管歙、睦、衢三州。贞观元年，罢都督府。天宝元年，改为新安郡。乾元元年，复为歙州。旧领县三，户六千二十一，口二万六千六百一十七。天宝领县五，户三万八千三百三十，口二十六万九千一百九。在京师东南三千六百六十七里，至东都二千八百二十六里。
歙汉县，属丹阳郡。县南有歙浦，因为名。隋于县置新安郡。武德改为歙州。
休宁吴分歙县置休阳县，后改为海阳。晋武改为海宁，隋改为休宁。黟汉县，属丹阳郡。音同医，县南墨岭山出石墨故也。县置在黟川。
绩溪永徽五年，分置北野县，后改为绩溪。
婺源开元二十八年正月九日置。
处州隋永嘉郡。武德四年，平李子通，置括州，置总管府，管松、嘉、台三州。括州领括苍、丽水二县。七年，改为都督府。八年，废松州为松阳县来属。省丽水入括苍。贞观元年，废都督府。省东嘉州，以永嘉、安固二县来属。天宝元年，改为缙云郡。乾元元年，复为括州。大历十四年夏五月，改为处州，避德宗讳。旧领县四，户一万二千八百九十九，口十万一千六百六。天宝领县五，户四万二千九百三十六，口二十五万八千二百四十八。今县六。在京师东南四千二百七十八里，至东都三千一十五里。
丽水汉回浦县地，属会稽郡。光武更为章安。隋平陈，改永嘉郡为处州，寻改为括州，又分松阳县东界置括苍县。大历十四年夏，改为丽水县，州所治
松阳后汉分章安之南乡置松阳县，县东南大阳及松树为名
缙云万岁登封元年，分括苍及婺州永康县置
青田景云二年，分括苍置
遂昌旧县。武德八年，并入松阳。景云二年，分松阳县复置
龙泉乾元二年，越州刺史独孤屿奏请于括州龙泉乡置县，以龙泉为名，从之。
温州上隋永嘉郡之永嘉县。武德五年，置东嘉州，领永嘉、永宁、安固、乐成、横阳五县。贞观元年，废东嘉州，以县属括州。上元二年，分括州之永嘉、安固二县置温州。天宝元年，改为永嘉郡。乾元元年，复为温州。天宝领县四，户四万二千八百一十四，口二十四万一千六百九十四。在京师东南四千七百三十七里，至东都三千九百四十里。
永嘉后汉分章安县之东瓯乡置永宁县，属会稽郡。晋置永嘉郡。隋改为永嘉。上元二年，置温州，治于北县
安固后汉章安县，晋改为安固，隋废。武德八年，分永嘉县置，属东嘉州。贞观元年，废东嘉州，安固属括州。上元元年，属温州
横阳武德五年，分安固县置。贞观元年废，大足元年，复分安固置
乐城武德五年置，七年并入永嘉县。载初元年，分永嘉复置也。
福州中都督府隋建安郡之闽县。贞观初，置泉州。景云二年，改为闽州，置都督府，督闽、泉、建、漳、湖五州。开元十三年，改为福州，依旧都督府，仍置经略使。二十二年，罢漳、湖二州，令督福、建、泉、汀四州。旧属岭南道，天宝初，改属江南东道。寻改为长乐郡。乾元元年，复为福州都督府。天宝领县八，户三万四千八十四，口七万五千八百七十六。在京师东南五千三十三里，至东都四千二百三十三里。
闽汉治县，属会稽郡。秦时为闽中郡。汉高立闽越王，都于此。武帝诛东越，徙其人于江淮，空其地。其逃亡者，自立为冶县，后更名东冶县。后汉改为侯官都尉，属会稽郡。晋置晋安郡。宋、齐因之，陈置闽州，又改为丰州。隋平陈改为泉州，炀帝改为闽州，又为建安郡。开元十三年，改为福州。皆治闽县
侯官隋县。后废。长安二年，又分闽县置
长乐隋县。后省。武德六年，分闽县置新宁县。其年，改为长乐
福唐圣历二年，分长乐置万安县。天宝元年，改为福唐
连江武德六年，分闽县置温麻县。其年，改为连江
长溪武德六年置，其年并入连江。长安二年，分连江复置
古田开元二十九年，开山洞置
永泰永泰年分置
梅青新置。
泉州中隋建安郡，又为泉州。旧治闽县，后移于南安县。圣历二年，分泉州之南安、莆田、龙溪三县，置武荣州。三年，州废，三县还泉州。久视元年，又以三县置武荣州。景云二年，改为泉州。开元二十九年，割龙溪属漳州。天宝元年，改泉州为清源郡。乾元元年，复为泉州。天宝领县四，户二万三千八百六，口十六万二百九十五。在京师东南六千二百一十六里，至东都五千四百一十三里。
晋江开元八年，分南安置，今为州之治所
南安隋县。武德五年，置丰州，领南安、莆田二县。贞观元年，废丰州，县属泉州。圣历二年，属武荣州。州废来属
莆田武德五年，分南安县置，属丰州。州废来属。
仙游圣历二年，分莆田置清源县。天宝元年，改为仙游。
建州中隋建安郡之建安县。武德四年，置建州，领绥城、唐兴、建阳、沙、将乐、邵武等县。天宝元年，改为建安郡。乾元元年，复为建州。旧领县二，户一万五千三百三十六，口二万二千八百二十。天宝领县六，户二万七千二百七十，口一十四万三千七百七十四。在京师东南四千九百三十五里，至东都三千八百八十八里。
建安汉冶县地。吴置建安县，州所治，以建溪为名
邵武隋县
浦城载初元年，分建安县置唐兴县。天授二年，改为武宁。神龙元年，复为唐兴。天宝元年，改为浦城
建阳隋废县。垂拱四年，分建安置
将乐隋废县。垂拱四年五月，分邵武复置
沙隋废县。永徽六年，分建安置。
汀州下开元二十四年，开福、抚二州山洞，置汀州。天宝元年，改为临汀郡。乾元元年，复为汀州。天宝领县三，户四千六百八十，口一万三千七百二。在京师东南六千一百七十三里，至东都五千三百七十里。
长汀州治所。龙岩宁化已上三县，并开元二十四年开山洞置。
漳州垂拱二年十二月九日置。天宝元年，改为漳浦郡。旧属岭南道，天宝割属江南东道。乾元元年，复为漳州。天宝领县二，户五千三百四十六，口一万七千九百四十。在京师东南七千三百里，至东都六千五百里。
漳浦垂拱二年十二月，与州同置。州所治
龙溪旧属泉州。圣历二年，属武荣州。景云二年，还泉州。开元二十九年，属漳州。
江南西道
宣州隋宣城郡。武德三年，杜伏威归化。置宣州总管府。分宣城置怀安、宁国二县。六年，陷辅公祏。七年贼平，改置宣州都督，督宣、潜、猷、池四州，废桃州，以绥安来属，省怀安、宁国二县。宣州领宣城、绥安二县。八年，废南豫州，以当涂来属，废猷州，以泾县来属。九年，移扬州于江都，以溧阳、溧水、丹阳来属。贞观元年，罢都督府。废池州，以秋浦、南陵二县来属。省丹阳入当涂县。开元中，析置青阳、太平、宁国三县，天宝元年，改为宣城郡。至德二年，又析置至德县。乾元元年，复为宣州。永泰元年，割秋浦、青阳、至德三县置池州。旧领县八，户二万二千五百三十七，口九万五千七百五十三。天宝领县九，户一十二万一千二百四，口八十八万四千九百八十五。今县十。在京师东南三千五百五十一里，至东都二千五百一十里。
宣城汉宛陵县，属丹阳郡。秦属鄣郡。梁置南豫州，隋改为宣州，炀帝又为宣城郡，皆此治所
当涂汉丹阳县地，属丹阳郡。晋分丹阳置于湖县。成帝以江北当涂县流人寓居于湖，乃改为当涂县，属宣州。牛渚山，一名采石，在县北四十五里大江中。武德三年，置南豫州，以县属。八年，省南豫州，县属宣州
泾汉泾县，属丹阳郡。武德三年，置猷州，领泾、南阳、安吴三县。八年，废猷州及南阳、安吴二县。属宣州。县界有陵阳山
广德汉故鄣县，属丹阳郡。宋分宣城之广德、吴兴之故鄣，置绥安县。至德二年九月，改为广德，以县界广德故城为名
溧阳汉县，属丹阳郡。上元元年十一月，割属昇州。州废来属
溧水汉溧阳地。隋为县。武德三年，属扬州。九年，属宣州。乾元元年，属昇州。州废还属
南陵汉春谷县地，属丹阳郡。梁置南陵县。武德七年，属池州。州废来属。旧治赭圻城，长安四年，移理青阳城
太平天宝十一载正月，析泾县置
宁国隋县。武德六年废，天宝三载复置
旌德宝应二年二月，析太平县置。
池州下隋宣城郡之秋浦县。武德四年，置池州，领秋浦、南陵二县。贞观元年，废池州，以秋浦属宣州。永泰元年，江西观察使李勉以秋浦去洪州九百里，请复置池州，仍请割青阳、至德二县隶之，又析置石埭县，并从之。后隶宣州。领县四，户一万九千，口八万七千九百六十七。
秋浦州所治。汉石城县，属丹阳郡。隋分南陵置秋浦县，因水为名
青阳天宝元年，分泾、南陵、秋浦三县置，治古临城
至德至德二年析置
石埭永泰二年，割秋浦、浮梁、黟三县置，治古石埭城。
饶州下隋鄱阳郡。武德四年，平江左，置饶州，领鄱阳、新平、广晋、余干、乐平、长城、玉亭、弋阳、上饶九县。七年，省上饶入弋阳，省玉亭入长城、余干二县。八年，又并长城入余干，并新平、广晋入鄱阳。旧领县四，户一万一千四百，口五万九千八百一十七。天宝，户四万八百九十九，口二十四万四千三百五十。在京师东南三千二百六十三里，至东都二千四百一十三里。
鄱阳汉县，属豫章郡。古城在今县东界，有鄱江，今为州所理
余干汉余干县属豫章郡。古所谓汗越也。汗音干，隋朝去 水 。乐平武德中置，九年省，后重置
浮梁武德中，废新平县。开元四年，分鄱阳置，后改新昌。天宝元年复置。
洪州上都督府隋豫章郡。武德五年，平林士弘，置洪州总管府，管洪、饶、抚、吉、虔、南平六州，分豫章置钟陵县。洪州领豫章、丰城、钟陵三县。八年，废孙州、南昌州、米州，以南昌、建昌、高安三县来属。省钟陵、南昌二县入豫章。贞观二年，加洪、饶、抚、吉、虔、袁、江、鄂等八州。显庆四年，督饶、鄂等州。洪州旧领县四，永淳二年，置新吴县。长安四年，置武宁县，又督洪、袁、吉、虔、抚五州。天宝元年，改为豫章郡。乾元元年，复为洪州。旧领县四：豫章、丰城、高安、建昌。户一万五千四百五十六，口七万四千四十四。天宝领县六，户五万五千五百三十，口三十五万三千二百三十一。在京师东南三千九十里，至东都二千二百一十一里。
钟陵汉南昌县，豫章郡所治也。隋改为豫章县，置洪州，炀帝复为豫章郡。宝应元年六月，以犯代宗讳，改为钟陵，取地名
丰城吴分南昌县置富城县，晋改为丰城
高安汉建城县，属豫章郡。武德五年，改为高安，仍置靖州，领高安、望蔡、华阳三县。七年，改靖州为米州。其年，又改为筠州。八年，废筠州，省华阳、望蔡二县，以高安属洪州
建昌汉海昏县，属豫章郡。后汉分立建昌。武德五年，分置南昌州总管府，管南昌、西吴、靖、米、孙五州。南昌州领建昌、龙安、永修三县。七年，罢都督为南昌州。八年，废南昌州及孙州，以南昌州新吴、永修、龙安入建昌县，以孙州之建昌入豫章县，而以建昌属洪州
新吴旧废县。永淳二年，分建昌置
武宁长安四年，分建昌置武宁县。景云元年，改为豫宁。宝应元年，复为武宁
分宁贞元十六年二月置。
虔州中隋南康郡。武德五年，平江左，置虔州。天宝元年，改为南康郡。乾元元年，复为虔州。旧领县四，户八千九百九十四，口三万九千九百一。天宝领县六，户三万七千六百四十七，口二十七万五千四百一十。今县七。在京师东南四千一十七里，至东都三千四百里。
赣古滥反
州所理。汉县，属豫章郡。汉分豫章立庐陵郡，晋改为南康郡。隋初为虔州，炀帝为南康郡。皆治赣
虔化吴分赣立阳都县，晋改为宁都。隋平陈，改为虔化，属虔州
南康汉南野县，属豫章郡。吴分南野立南安县，晋改为南康
雩都汉县，属豫章郡
信丰永淳元年，分南康置南安县。天宝元年，改为信丰
大庾神龙元年，分南康置
安远贞元四年八月四日置。
抚州中隋临川郡。武德五年，讨平林士弘，置抚州，领临川、南城、郡武、宜黄、崇仁、永城、东兴、将乐八县。七年，省东兴、永城、将乐三县，以邵武隶建州。八年，省宜黄县。天宝元年，改为临川郡。乾元元年，复为抚州。旧领县三，户七千三百五十四，口四万六百八十五。天宝领县四，户三万六百五，口十七万六千三百九十四。在京师东南三千三百一十二里，至东都二千五百四十里。
临川州所理。汉南昌县地。后汉分南昌置临汝县。吴置临川郡，历南朝不改。隋平陈，改临川郡为抚州，仍改临汝县为临川县。州郡所理，皆此县
南城汉县，属豫章郡。开元八年，分南城置
崇仁吴分临汝置新建县。梁改为巴山县，仍侨置巴山郡。隋平陈，改巴山为崇仁县
南丰开元八年，分南城置。
吉州上隋庐陵郡。武德五年，讨平林士弘，置吉州，领庐陵、新淦二县。七年，废颍州，以安福县来属。八年，废南平州，以太和县来属。天宝元年，改为庐陵郡。乾元元年，复为吉州。旧领县四，户一万五千四十，口五万三千二百八十五。天宝领县五，户三万七千七百五十二，口二十三万七千三十二。
庐陵汉县，属豫章郡。后汉改为西昌。隋复为庐陵，州所治也。旧治子阳城，永淳元年，移于今所
太和隋县。武德五年，置南平州，领太和、永新、广兴、东昌四县。八年，废南平州，以永新等三县并太和，属吉州
安福吴置安成郡于此。隋废为安复，后改为安福
新淦汉旧县，属豫章郡。淦，音绀，又音甘。
永新废县。显庆二年，分太和置。
江州中隋九江郡。武德四年，平林士弘，置江州，领湓城、浔阳、彭泽三县。五年，置总管，管江、鄂、智、浩四州，并管昌、洪四总管府。又分湓城置楚城县，分彭泽置都昌县。八年，废浩州及乐城县入彭泽县，又废湓城入浔阳。贞观元年，罢都督府。八年，废楚城县入浔阳。天宝元年，改为浔阳郡。乾元元年，复为江州。旧领县三，户六千三百六十，口二万五千五百九十九。天宝，户二万九千二十五，口十五五千七百四十四。在京师东南二千九百四十八里，至东都二千一百九十七里。
浔阳州所理。汉县，属庐江郡。晋置江州。隋改为彭蠡县，取州东南五十二里有彭蠡湖为名。炀帝改为湓城，取县界湓水为名。武德四年，复为浔阳，浔水至此入江为名
都昌武德五年，分彭泽置，属浩州。八年，废浩州，县属江州
彭泽汉县，属豫章郡。隋为龙城县。武德五年，置浩州，又分置都昌、乐城二县。八年，罢浩州，以彭泽属江州，仍省乐城入彭泽。至德二年九月，中丞宋若思奏置。
袁州下隋宜春郡。武德四年，平萧铣，置袁州。天宝元年，改为宜春郡。乾元元年，复为袁州。旧领县三，户四千六百三十六，口二万五千七百一十六。天宝，户二万七千九十一，口一十四万四千九十六。在京师东南三千五百八十里，至东都二千一百六十一里。
宜春州所理。汉县，属豫章郡。吴为安成郡，南朝不改。晋改为宜阳。隋置袁州，炀帝为宜春郡。复改为宜春。宜春，泉水名，在州西。取此水为酒，作贡。
萍乡吴分宜春置萍乡县，属安成郡。
新喻吴分宜春置新喻，属安成郡。
鄂州上隋江夏郡。武德四年，平萧铣，改为鄂州。天宝元年，改为江夏郡。乾元元年，复为鄂州。永泰后，置鄂岳观察使，领鄂、岳、蕲、黄四州，恆以鄂州为使理所。旧领县四，户三千七百五十四，口一万四千六百一十五。天宝领县五，户一万九千一百九十，口八万四千五百六十三。后并沔州入鄂州，以汉阳、氵义川来属。在京师东南二千三百四十六里，至东都一千五百三十里。
江夏汉郡名。本汉沙羡县地，属江夏郡。晋改沙羡为沙阳。江、汉二水会于州西，春秋谓之夏汭，晋、宋谓之夏口。宋置江夏郡。治于此。隋不改。武德四年，改为鄂州，取汉县名
永兴汉鄂县地，属江夏郡。吴分鄂置新阳县，隋改为永兴
武昌汉鄂县，属江夏郡。吴、晋为重镇，以名将为镇守
蒲圻吴分沙羡县置
唐年天宝二年，开山洞置
汉阳汉安陆县地，属江夏郡。晋置沌阳县。隋初为汉津县，炀帝改为汉阳。武德四年，平硃粲，分沔阳郡置沔州，治汉阳县。贞观，户一千五百一十七，口六千九百五十九。至太和七年，鄂岳节度使牛僧孺奏，沔州与鄂州隔江，都管一县，请并入鄂州，从之。旧属淮南道。
氵义川汉安陆县地，后魏置氵义川郡。武德四年，分汉阳县置氵义川县，属沔州。州废，属鄂州。
岳州下隋巴陵郡。武德四年，平萧铣，置巴州，领巴陵、华容、沅江、罗、湘阴五县。六年，改为岳州。省罗县。天宝元年，改为巴陵郡。乾元元年，复为岳州。旧领县四，户四千二，口一万七千五百五十六。天宝领县五，户一万一千七百四十，口五万二百九十八。在京师东南二千二百三十七里，至东都一千八百一十六里。
巴陵汉下隽县，属长沙郡。吴置巴陵县。晋置建昌郡，隋改为巴州，炀帝改为巴陵郡。武德置岳州，皆置巴陵县。县界有古巴丘
华容汉孱陵县地，属武陵郡，刘表改为安南。隋改为华容。垂拱二年，去 华 字，曰容城。神龙元年，复为华容
沅江汉益阳县，属长沙国。隋改为安乐，又改为沅江，属岳州
湘阴汉罗县，属长沙国。宋置湘阴县，县界汨水，注入湘江
昌江神龙三年，分湘阴县置。
潭州中都督府隋长沙郡。武德四年，平萧铣，置潭州总管府，管潭、衡、永、郴、连、南梁、南云、南营八州。潭州领长沙、衡山、醴陵、湘乡、益阳、新康六县。七年，废云州，改南梁为邵州，南营为道州。省新康县。督潭、衡、郴、连、永、邵、道等七州。天宝元年，改为长沙郡。乾元元年，复为潭州。旧领县五，户九千三十一，口四万四百四十九。天宝领县六，户三万二千二百七十二，口十九万二千六百五十七。在京师南二千四百四十五里，至东都二千一百八十五里。
长沙秦置长沙郡。汉为长沙国，治临湘县。后汉为长沙郡。吴不改。晋怀帝置湘州，至梁初不改。隋平陈，为潭州，以昭潭为名。炀帝改为长沙郡，仍改临湘为长沙县。武德复为潭州。湘潭后汉湘南县地，属长沙郡。吴分汀南立衡阳县，属衡阳郡。隋废郡，县属潭州。天宝八年，移治于洛口，因改为湘潭县。
湘乡汉钟武县，属零陵郡。后汉改为重安，永建三年，又名湘乡，属长沙郡。
益阳汉县，属长沙国，故城在今县东八十里。武德四年，分置新康县。七年，省入。
醴陵汉临湘县，界有醴陵，后汉立为县，属长沙郡。隋废，武德四年，分长沙置。
浏阳吴分长沙置浏阳县，隋废。景龙二年，于故城复置。
衡州中隋衡山郡。武德四年，平萧铣，置衡州，领临蒸、湘潭、耒阳、新宁、重安、新城六县。七年，省重安、新城二县。贞观元年，以废南云州之攸县来属。天宝元年，改为衡阳郡。乾元元年，复为衡州。旧领县五，户七千三百三十，口三万四千四百八十一。天宝领县六，户三万三千六百八十八，口十九万九千二百二十八。在京师东南三千四百三里，至东都二千七百六十里。
衡阳汉蒸阳县，属长沙国。吴分蒸阳立临蒸县，吴末分长沙东界郡立湘东郡。宋、齐、梁不改。隋罢湘东郡为衡州，改临蒸为衡阳县。武德四年，复为临蒸。开元二十年，复为衡阳
常宁吴分耒阳立新宁县，属湘东郡。旧治三洞，神龙二年，移治麻州。开元九年，治宜江。天宝元年，改为常宁
攸汉县，属长沙国，县北有攸溪故也
茶陵汉县，属长沙国。隋废。圣历元年，分攸县置
耒阳汉县，属桂阳郡。隋改为耒阴。武德四年，复为耒阳。
衡山吴分湘南县置。旧属潭州，后割属衡州。
澧州下隋澧阳郡。武德四年，平萧铣，置澧州，领孱陵、安乡、澧阳、石门、慈利、崇义六县。贞观元年，省孱陵县。天宝元年，改为澧阳郡。乾元元年，复为澧州。天宝初，割属山南东道。旧领县五，户三千四百七十四，口二万五千八百二十六。天宝领县四，户一万九千六百二十，口九万三千三百四十九。在京师东南一千八百九十三里，至东都一千五百七十二里。
澧阳汉零阳县，属武陵郡。吴分武陵西界置天门郡。晋末，以义阳流人集此，侨置南义阳郡。隋平陈，改南义阳为澧州。皆治此县
安乡汉孱陵县地，属武陵郡。隋分立安乡县。贞观元年，废孱陵并入
石门吴分零阳县于此置天门郡。隋平陈，废天门郡，以废州为石门县
慈利本汉零阳县，隋改零阳为慈利县。麟德元年，省崇义并入。
朗州下隋武陵郡。武德四年，平萧铣，置朗州。天宝元年，改为武陵郡。乾元元年，复为朗州。天宝初，割属山南东道，旧领县二，户二千一百四十九，口一万九百一十三。天宝，户九千三百六，口四万三千七百十六。在京师东南二千一百五十九里，至东都一千八百五十八里。
武陵汉临沅县地，属武陵郡。秦属黔中郡地。梁分武陵郡于县置武州。陈改武州为沅陵郡。隋平陈，复为嵩州，寻又改为朗州。炀帝为武陵郡。武德复为朗州。皆治于武陵县
龙阳隋县，取洲名。
永州中隋零陵郡。武德四年，平萧铣，置永州，领零陵、湘源、祁阳、灌阳四县。七年，省灌阳。贞观元年，省祁阳县，四年，复置。天宝元年，改为零陵郡。乾元元年，复为永州。旧领县三，户六千三百四十八，口二万七千五百八十三。天宝，户二万七千四百九十四，口十七万六千一百六十入。在京师南三千二百七十四里，至东都三千六百六十五里。
零陵汉泉陵县地，属零陵郡。汉郡治泉陵县，故城在今州北二里。隋平陈，改泉陵为零陵县，仍移于今理。梁、陈皆为零陵郡，隋置永州，炀帝复为零陵郡，皆治此县
祁阳吴分泉陵县，于今县东北九十里置祁阳县，今有古城。隋平陈，并入零陵。武德四年，复分置，移于今治。贞观元年省，四年又置。石燕冈在祁阳西北一百一十里，此冈穴出石燕，充贡。湘水南自零陵界来
湘源汉零陵县地，属故城在今县南七十八里。隋平陈，并零陵入湘源县
灌阳汉零陵县地，大业末，萧铣析湘源县置。武德七年废。上元二年，荆南节度使吕諲奏，复于故城置灌阳县。灌水在城西，今名灌源。
道州中隋零陵郡之永阳县。武德四年，平萧铣，置营州，领营道、江华、永阳、唐兴四县。五年，改为南营州。贞观八年，改为道州，仍省永阳县。十七年废，并入永州。上元二年，复析永州置。天宝元年，改为江华郡。乾元元年，复为道州。旧领县三，户六千六百一十三，口三万一千八百八十。天宝领县四，户二万二千五百五十一，口十三万九千六十三。今领县五。
弘道汉营浦县，属零陵郡。吴置营阳郡。晋改为永阳郡。隋平陈，改营浦为永阳县。武德四年，于县置营州，改为营道县。五年，又加 南 字。贞观八年，改为道州。天宝元年，改营道为弘道
延唐汉泠道县，属零陵郡，古城在今县东界南四十里。隋平陈，废泠道入营道县，仍于泠道废城置营道县。武德四年，移营道县于州郭置，仍于此置唐兴县。长寿二年，改名武盛。神龙元年，复为唐兴。天宝元年，改为延唐。泠水，在今县南六十里
江华汉冯乘县，属苍梧郡。武德四年，析贺州冯乘县置江华县。贞观十七年，改属永州。上元二年，还道州。文明元年，改为云溪县。神龙元年二月，复为江华
永明隋改汉营浦县为永阳，置道州。后州郭内置营道县，乃移永阳之名于州西南一百一十里置。贞观八年省，地入营道。天授二年，复析营道置。天宝元年，改为永明县
大历大历二年，湖南观察使韦贯之奏请析延唐县，于道州东南二百二十里舂陵侯故城北十五里置县，因以大历为名。
郴州中隋桂阳郡。武德四年，平萧铣，置郴州，领郴、卢阳、义章、临武、平阳、晋兴六县。七年，废义章、平阳二县。八年，省晋兴。天宝元年，改为桂阳郡。乾元元年，复为郴州。旧领县五，户八千六百四十六，口四万九千三百五十五。天宝领县八，户三万一千三百三。在京师东南三千三百里，至东都三千五十七里。
郴汉县，属桂阳郡，汉郡理所也。后汉郡理耒阳，寻还郴。宋、齐封子弟为桂阳王，皆治于此。隋平陈，改为郴州，炀帝为桂阳郡，武德四年，改郴州，皆以郴为理。
义章大业末，萧铣分郴置。武德七年省，八年复置。长寿元年，分义章南界置高平县。开元二十三年，废高平，仍移义章治高平废县。
义昌晋分郴县置汝城、晋宁二县。陈废二县，立卢阳郡，领卢阳县。开皇九年废郡，以卢阳属郴州。天宝元年，改为义昌。
平阳晋分郴置平阳郡及县。陈废，后萧铣复分郴置。武德七年省，八年复置。
资兴后汉分郴置汉宁县。吴改为阳安，晋改为晋宁，隋改为晋兴。贞观八年省，咸亨三年复置，改名资兴。
高亭汉便县地，属桂阳郡。晋省，陈复置。隋废。开元十三年，宇文融析郴县北界四乡置安陵县。天宝元年，改为高亭，取县东山名。
临武汉县，属桂阳郡，县南临武溪故也。
蓝山汉南平县，属桂阳郡。隋废。咸亨二年，复置南平县。天宝元年，改为蓝山。九疑山，在县西五十里。
邵州隋长沙郡之邵阳县。武德四年，平萧铣，置南梁州，领邵陵、建兴、武冈三县。七年：省建兴入武冈，省邵陵并邵阳。贞观十年，改名邵州。天宝元年，改为邵阳郡。乾元元年，复为邵州。旧领县二，户二千八百五十六，口一万三千五百八十三。天宝，户一万七千七十三，口七万一千六百四十四。在京师东南三千四百里，至东都二千二百六十八里。
邵阳汉昭陵县，属长沙国。后汉改为昭阳，晋改为邵阳。隋平陈，复于今理。吴分零陵北部置邵陵郡。隋平陈，废郡，以邵阳属潭州，寻又于邵阳置建州。武德四年，改置南梁州，贞观十年，改为邵州，皆理邵阳县。
武冈汉都梁县，属零陵郡。晋分都梁置武冈县。隋废。武德四年，分邵阳复置。
连州隋熙平郡。武德四年，平萧铣，置连州。天宝元年，改为连山郡。乾元元年，复为连州。旧领县三，户五千五百六十三，口三万一千九十四。天宝，户三万二千二百十，口一十四万三千五百三十二。在京师南三千六百六十五里，至东都三千四百五里。
桂阳汉县，属桂阳郡，今州理是也。隋开皇十年，于县置连州，大业改为熙平郡，武德四年，复为连州，皆以桂阳为理所。
阳山汉县，属桂阳郡。后汉省。晋平吴，分浛洭县复置。梁于浛氵匡县西置阳山郡，以县属之。隋废郡，县属连州。神龙元年，移于洭水之北，今县理是也。一名湟水。
连山晋武分桂阳立广惠县，隋改为广泽。仁寿元年，改为连山。
黔州下都督府隋黔安郡。武德元年，改为黔州，领彭水、都上、石城三县。二年，又分置盈隆、洪杜、相永、万资四县。四年，置都督府，督务、施、业、辰、智、、充、应、庄等州。其年，以相永、万资二县置费州，以都上分置夷州。十年，以思州高富来属。十一年，又以高富属夷州，以智州信宁来属。今督思、辰、施、牢、费、夷、巫、应、播、充、庄、、琰、池、矩十五州。其年，罢都督府。置庄州都督府。景龙四年废，以播州为都督。先天二年废，复以黔州为都督。天宝元年，改黔州为黔中郡，依旧都督施、夷、播、思、费、珍、溱、商九州。又领充、明、劳、羲、福、犍、邦、琰、清、庄、峨、蛮、、鼓、儒、琳、鸾、令、那、晖、郝、总、敦、侯、晃、柯、樊、稜、添、普宁、功、亮、茂龙、延、训、卿、双、整、悬、抚水、矩、思源、逸、殷、南平、勋、姜、袭等五十州。皆羁縻，寄治山谷。乾元元年，复以黔中郡为黔州都督府。旧领县五，户五千九百一十三，口二万七千四百三十三。天宝县六，户四千二百七十，口二万四千二百四。在京师南三千一百九十三里，至东都三千二百七十一里。
彭水汉酉阳县，属武陵郡。吴分西阳置黔阳郡。隋于郡置彭水县。周置奉州，寻为黔州。贞观四年，于州置都督府
黔江隋分黔阳县置石城县。天宝元年，改为黔江
洪杜武德二年，分置洪杜县，治洪杜溪。麟德二年，移治龚湍
洋水武德二年，分彭水于巴江西置盈隆县。先天元年，改为盈川。天宝元年，改为洋水。
信宁隋置信安县，取界内山名。武德二年，改为信宁。武德五年，属义州。州废来属。
都濡贞观二十年，分盈隆县置。
辰州下隋沅陵县。武德四年，平萧铣，置辰州，领沅陵等五县。九年，分大乡置大乡五县。五年，分辰溪置溆浦县。贞观九年，分大乡置三亭县。天授二年，分大乡、三亭两县置溪州。景云二年，置都督府，督巫、业、锦三州。开元二十七年，罢都督府。天宝元年，改为卢溪郡。乾元元年，复为辰州，取溪名。旧领县七，户九千二百八十三，口三万九千二百二十五。天宝领县五，户四千二百四十一，口二万八千五百五十四。在京师南微东三千四百五里，至东都三千二百六十里。
沅陵汉辰阳县，属武陵郡，本秦黔中郡县也。隋改辰阳为辰溪，仍分置沅陵县，仍置沅陵郡。武德四年，改为辰州，以沅陵为理所
卢溪武德三年，分沅陵县置
溆浦汉义陵县地，属武陵郡。武德五年，分辰溪置
麻阳武德三年，分沅陵、辰溪二县置。垂拱四年，分置龙门县，寻废
辰溪汉辰阳县地，隋分置辰溪县。
锦州下垂拱二年，分辰州麻阳县地并开山洞置锦州及四县。天宝元年，改锦州为卢阳郡。乾元元年，复为锦州。天宝领县五，户二千八百七十二，口一万四千三百七十四。至京师三千五百里，至东都三千七百里。
卢阳招谕渭阳常丰已上四县，并垂拱三年与州同置。其常丰本名万安，天宝元年，改为常丰
洛浦天授二年，分辰州之大乡置，属溪州。长安四年，改属锦州。
施州下隋清江郡之清江县。义宁二年，置施州，领清江、开夷二县。贞观八年，废业州，以建始县来属。麟德元年，废开夷县入清江。天宝元年，改为清化郡。乾元元年，复为施州。旧领县三，户二千三百一十二，口一万八百二十五。天宝领县二，户三千七百二，口一万六千四百四十四。在京师南二千七百九里，至东都二千八百一十里。
清江汉巫县，南郡。吴分巫立沙渠县。后周于县立施州。隋为清江县，州所理也
建始后周分巫县置建始县。义宁二年，于县置业州，领建始一县。贞观八年，废业州，县属施州。
巫州下贞观八年，分辰州龙标县置巫州。其年，置夜郎、朗溪、思征三县。九年，废思征县。天授二年，改为沅州，分夜郎渭溪县。长安三年，割夜郎、渭溪二县置舞州。先天二年，又置潭阳县。开元十三年，改沅州为巫州。天宝元年，改为潭阳郡。乾元元年，复为巫州。旧领县三，户四千三十二，口一万四千四百九十五。天宝，户五千三百六十八，口一万二千七百三十八。在京师南三千一百五十八里，至东都三千八百三十三里。
龙标武德七年置，属辰州。贞观八年，置巫州，为理所也。
朗溪贞观八年置
潭阳先天二年，分龙标置。
业州下长安四年，分沅州二县置舞州。开元十三年，改为鹤州。二十年，又改为业州。天宝元年，改龙标郡。乾元元年，复为业州。领县三，户一千六百七十二，口七千二百八十四。在京师南四千一百九十七里，至东都三千九百里。
峨山贞观八年，置夜郎县，属巫州。长安四年，置舞州。开元二十年，改夜郎为峨山县。
渭溪天授二年，分夜郎置，属沅州。长安四年，改业州。
梓姜旧于县置充州，天宝三年，以充州荒废，以梓姜属业州，其充州为羁縻州。
夷州下隋明阳郡之绥阳县。武德四年，置夷州于思州宁夷县，领夜郎、神泉、丰乐、绥养、鸡翁、伏远、明阳、高富、宁夷、思义、丹川、宣慈、慈岳等十三县。六年，废鸡翁县。贞观元年，废夷州，省夜郎、神泉、丰乐三县，以伏远、明阳、高富、宁夷、思义、丹川六县隶务州，宣慈、慈岳二县隶溪州，以绥养隶智州。四年，复置夷州于黔州都上县。六年，又置鸡翁县。十一年，又以义州之绥阳、黔州之高富来属。其年，又自都上移于今所。天宝元年，改为义泉郡。乾元元年，复为夷州。旧领县四，户二千二百四十一，口八千六百五十七。天宝县五，户一千二百八十四，口七千一十三。在京师南四千三百八十七里，至东都三千八百八十里。
绥阳汉柯郡地。隋朝招慰置绥阳县，古徼外夷也。武德三年，属义州。贞观十一年，改属夷州
都上隋置。武德元年，属黔州。贞观四年，置夷州，为理所。十一年，州移治绥阳县
义泉隋旧。于县置牢州。贞观十七年，废牢州，以义泉属夷州
洋川武德二年置，旧属牢州。贞观十七年，属夷州
宁夷旧属思州。开元二十五年，属夷州。
播州下隋柯郡之柯县。贞观九年，分置郎州，领恭水、高山、贡山、柯盈、邪施、释燕六县。十一年，省郎州并六县。十三年，又于其地置播州及恭水等六县。十四年，改恭水等六县名。二十年，以夷州之芙蓉、瑘川来属。显庆五年，废舍月、胡江、罗为三县。景龙四年，废庄州都督府，以播州为都督府。先天二年，罢都督。开元二十六年，又废胡刀、瑘川两县。天宝元年，改为播川郡。乾元元年，复为播州。领县三，户四百九十，口二千一百六十八。在京师南四千四百五十里，至东都四千九百六十里。
遵义汉武开西南夷，置柯郡，秦夜郎郡之西南境也。贞观九年，置恭水县，属郎州。十一年省，十三年复置，属播州。十四年，改为罗蒙。十六年，改为遵义。显庆五年，废舍月并入
芙蓉旧属牢州。贞观十六年，改为夷州，二十年，又改属播州。开元二十六年，废胡刀、瑘川两县并入
带水贞观九年，置柯盈县。十四年，改为带水。
思州下隋巴东郡之务川县。武德四年，置务州，领务川、涪川、扶阳三县。贞观元年，以废夷州之伏远、宁夷、思义、高富、明阳、丹川六县，废思州之丹阳、城乐、感化、思王、多田五县来属。其年，省思义、明阳、丹川三县。二年，又省丹阳。四年，改务州为思州。其年，以涪川、扶阳二县割入费州。八年，又以多田、城乐二县割入费州，其年，又废感化县。十年，以高富隶黔州。十一年，又省伏远县。天宝元年，改为宁夷郡。乾元元年，复为思州。旧领县三，户二千六百三，口七千五百九十九。天宝，户一千五百九十九，口一万二千二十一。在京师南三千八百三十九里，至东都三千五百九十六里。
务川州所治。汉酉阳县，属武陵郡。隋朝招慰置务川县。武德四年，招慰使冉安昌以务川当柯要路，请置务州。贞观四年，改为思州，以思邛水为名
思王武德三年置，属思州。贞观元年，改属务州。四年，改属思州
宁夷隋置。武德四年，属夷州。贞观元年，属思州
思邛开元四年，开生獠置。
费州下隋黔安郡之涪川县。贞观四年，分思州之涪川、扶阳二县置费州。其年，割黔州之万资、相永二县来属。八年，又割思州之多田、城乐来属。十一年，废相永、万资二县。天宝元年，复为涪川郡。乾元元年，复为费州。旧领县四，户二千七百九，口六千九百五十。天宝，户四百二十九，口二千六百九。在京师南四千七百里，至东都四千九百里。
涪川汉柯郡之地，久不臣附。周宣政元年，信州总管、龙门公裕，招慰生獠王元殊、多质等归国，乃置费州，以水为名。武德四年，置务州。贞观四年，置费州治于此
多田武德四年，务州刺史奏置。以土地稍平，恳田盈畛，故以多田为名。贞观四年，属思州。八年，改属费州
扶阳隋仁寿四年，庸州刺史奏置，以扶阳水为名
城乐武德四年，山南道大使赵郡王孝恭招慰生獠，始筑城，人歌舞之，故曰城乐。
南州下武德二年置，领隆阳、扶化、隆巫、丹溪、灵水、南川六县。三年，改为僰州。四年，复为南州。贞观五年，置三溪县。七年，又置当山、岚山、归德、汶溪四县。八年，又废当山、岚山、归德、汶溪四县。十一年，又废扶化、隆巫、灵水三县。天宝元年，改为南川郡。乾元元年，复为南州。旧领县三，户三千五百八十三，口一万三百六十六。天宝领县二，户四百四十三，口二千四十三。在京师南三千六百里，至东都三千七百里。
南川武德二年，置隆阳县。先天元年，改为南川，州所治
三溪贞观五年置。
溪州下旧辰州之大乡。天授二年，分置溪州。旧领县二，又分置洛浦县。长安四年，以洛浦属锦州。天宝元年，改溪州为灵溪郡。乾元元年，复为溪州。领县二，户二千一百八十四，口一万五千二百八十二。至京师二千八百九十三里，至东都二千六百九十六。
大乡汉沅陵、迁陵二县地，属武陵郡。梁分置大乡县。旧属辰州，天授二年来属，州所理也
三亭贞观九年分大乡置，属辰州。天授二年，改属溪州。县界有黔山，大西、小西二山。
溱州下贞观十六年，置溱州及荣懿、扶欢、乐来三县。咸亨元年，废乐来县。天宝元年，改为溱溪郡。乾元元年，复为溱州。领县二，户八百七十九，口五千四十五。至京师三千四百八十里，至东都四千二百里。
荣懿扶欢已上二县，并贞观十六年开山洞置。
珍州下贞观十六年置，天宝元年改为夜郎郡。乾元元年，复为珍州。领县三，户二百六十三，口一千三十四。至京师四千一百里，至东都三千七百里。
夜郎汉夜郎郡之地。贞观十七年，置于旧播州城，以县界有隆珍山，因名珍州。丽皋乐源并贞观十六年开山洞置。
州，领县二
充州，领县八
应州，领县五
琰州，领县四
牢州，领县七。已上国初置，并属黔中道羁縻州。永徽已后并省。
陇右道
秦州中都督府隋天水郡。武德二年，平薛举。改置秦州，仍立总管府，管秦、渭、岷、洮、叠、文、武、成、康、兰、宕、扶等十二州。秦州领上邽、成纪、秦岭、清水四县。四年，分清水置邽州。六年，废邽州，以清水来属。八年，废文州，又以陇城来属。其年，又废伏州，以伏羌来属。九年，于成羌废城置盐泉县。贞观元年，改盐泉为夷宾。二年，省夷宾县。六年，省长川县。十四年，督秦、万、渭、武四州，治上邽。十七年，废秦岭县。开元二十二年，缘地震，移治所于成纪县之敬亲川。天宝元年，改为天水郡。依旧都督府，督天水、陇西、同谷三郡。其年，复还治上邽。乾元元年，复为秦州。旧领县六，户五千七百二十四，口二万五千七十三。天宝领县五，户二万四千八百二十七，口十万九千七百。在京师西七百八十里，至东都一千六百五里。
上邽汉县，属陇西郡。武帝分置天水郡。后汉分豲道立南安郡。后魏改上邽为上封。隋复于上邽置秦州。州前有湖水，四时增减，故名天水郡
成纪汉县，属天水郡。旧治小坑川。开元二十二年，移治敬亲川，成纪亦徙新城。天宝元年，州复移治上邽县
伏羌汉冀县，属天水郡。晋于此置秦州。后魏改为当亭县，隋复为冀城县。武德三年，改为伏羌县，仍置伏州。八年，伏州废，县属秦州。贞观三年，废夷宾县，并入伏羌
陇城汉陇县，属天水郡。隋加 城 字。武德二年，置文州，以陇城隶之。八年文州废，来属。贞观三年，省长川县并入。
清水汉县，属天水郡。武德四年，置邽州于清水。六年，废邽州，以清水来属。
成州下隋汉阳郡。武德元年，置成州，领上禄、长道、潭水三县。贞观元年，以潭水属宕州，又割废康州之同谷县来属。州理杨难当所筑建安城。天宝元年，改为同谷郡。乾元元年，复为成州。旧领县三，户一千五百四十六，口七千二百五十九。天宝，户四千七百二十七，口二万一千五百八。在京师西南九百六十里，至东都一千八百里。
上禄汉县，属武都郡，白马氐之所处。州南八十里仇池山，其上有百顷地，可处万家。晋时，氐酋杨难当据仇池，即此山上也。晋朝招慰，乃置仇池郡，以难当为守。梁置南秦州，又改为成州。隋以上禄为仓泉县，又复为上禄
长道元魏分上禄置长道县，于县置天水郡。隋改天水为汉阳郡，又改汉阳县为长道
同谷汉下辨步见反道，属武都郡。后魏于此置广业郡，领白石县。又改白水为同谷。
渭州下隋陇西郡。武德元年，置渭州。天宝元年，改为陇西郡。乾元元年，复为渭州。四月，鄯州都督郭英乂奏请以渭州、洮州为都督府，后废。旧领县四，户一千九百八十九，口九千二十八。天宝，户六千四百二十五，口二万四千五百二十。在京师西一千一百五十三里，至东都二千里。
襄武汉县，属陇西郡。后魏于县置渭州，以水为名
陇西汉豲音桓道地，属天水郡。
鄣后汉分武阳置鄣县。天授二年，改为武阳县。神龙元年，复为鄣县
渭源汉首阳县地，属陇西郡。后魏分陇西置渭源郡，又改首阳为渭源县。上元二年，改首阳县，仍于渭源故城分置渭源县。仪凤三年，废首阳并入渭源。
鄯州下都督府隋西平郡。武德二年，平薛举，置鄯州，治故乐都城。贞观中，置都督府。天宝元年，改为西平郡。乾元元年，复为鄯州。上元二年九月，州为吐蕃所陷，遂废。所管鄯城三县，今河州收管。旧领县二，户一千八百七十五，口九千五百八十二。天宝领县三，户五千三百八十九，口二万七千一十九。在京师西一千九百一十三，至东都二千五百四十里。
湟水汉破羌县，属金城郡。汉破匈奴，取西河地，开湟中处月氏，即此。湟水，俗呼湟河，又名乐都水，南凉秃发乌孤始都此。后魏置鄯州，改破羌为西都县。隋改为湟水县。县界有浩亹水
龙支汉允吾县，属金城郡。后汉改为龙耆县。后魏改为金城县，又改为龙支。积石山，在今县南
鄯城仪凤三年置，汉西平郡故城在西。
兰州下隋金城郡。隋末，陷薛举。武德二年，平贼，置兰州。八年，置都督府，督兰、河、廓四州。贞观六年，又督西盐州。十二年，又督凉州。今督兰、鄯、儒、淳四州。领金城、狄道、广武三县。显庆元年，罢都督府。天宝元年，改金城郡。二载，割狄道县置狄道郡。乾元元年，复为兰州。旧领县三，户一千六百七十五，口七千三百五。天宝领县二，户二千八百八十九，口一万四千二百二十六。在京师西一千四百四十五里，至东都二千二百里。
五泉汉金城县，属金城郡，西羌所处。后汉置西海郡，乞伏乾归都此，称凉。隋开皇初，置兰州，以皋兰山为名。炀帝改金城郡。隋置五泉县。咸亨二年，复为金城。天宝元年，改为五泉。
广武汉枝杨县，属金城郡。张骏置广武郡。隋废为县，属兰州。
临州下都督府天宝三载，分金城郡置狄道郡。乾元元年，改为临州都督府，督保塞州，羁縻之名也。领县二，户二千八百九十九，口一万四千二百二十六。在京师西一千四百四十五里，至东都二千二百里。
狄道汉县，属陇西郡。晋改为武始县。隋复为狄道，属兰州。天宝三载复置。
长乐旧安乐县。乾元后，改为长乐。
河州下隋枹音桴罕郡。武德二年，平李轨，置河州，领枹罕、大夏二县。贞观元年，废大夏县。五年复置。十年，省米州，以米川县来属。十一年，废乌州，以其城置安乡县，来属。天宝元年，改为安乡郡。乾元元年，复为河州。旧领县三，户三千三百九十一，口一万二千六百五十五。天宝领县三，户五千七百八十二，口三万六千八百八十六。在京师西一千四百一十五里，至东都二千二百七十里。
枹罕汉县，属金城郡。张骏于县置河州，至后魏不改，又名枹罕郡。隋初为河州，炀帝为枹罕郡。武德二年，改为河州。皆治于枹罕。
大夏汉县，属陇西郡。张骏于县置大夏郡及县，取西大夏水为名。贞观元年，废入枹罕。五年又置。
凤林汉白石县，属金城郡。张骏改白石为永固。贞观七年，废县，置乌州。十一年州废，于城内置安乡县。天宝元年，改为凤林，取关名也。
武州下隋武都郡。武德元年，置武州，领将利、建威、覆津、盘堤四县。贞观元年，省建威入将利。天宝元年，改为武都郡。乾元元年，复为武州。旧领县三，户一千一百五十二，口五千三百八十一。天宝，户二千九百二十三，口一万五千三百一十三。在京师西一千二百九十里，至东都二千里。
将利秦、汉白马之地。汉置武都郡并县。后魏改武都为石门县，置武州。后周改为将利县，仍置武都郡。隋初废，炀帝复为郡，皆治将利县。
覆津后魏置武阶郡，又于今县东北三十里万郡故城置覆津县。隋废武阶郡，县属武都郡。
盘堤汉河池县地，属武都郡。后魏于今县东南百四十二里移盘堤县于郡置武州。盘堤山为名。
洮州下隋临洮郡。武德二年，置洮州。贞观五年，移州治于洪和城，后复移还洮阳城，今州治也。永徽元年，置都督府。开元十七年废，并入岷州。临潭县置临州。二十七年，又改为洮州。天宝元年，改为临洮郡。管密恭县，党项部落也，寄治州界。乾元元年，复为洮州。旧领县二，户二千三百六十三，口八千二百六十。天宝，户三千七百，口一万五千六十。在京师西一千五百六里，至东都二千三百九十里。
临潭秦、汉时羌地，本吐谷浑之镇，谓之洪和城。后周攻得之，改为美相县，属洮州。贞观四年，洮州理于此。置临潭县，属旭州。八年，废旭州，来属。其年，移理洮阳城，今州治也。仍于旧洪和城置美相县，隶洮州。天宝中，废美相并入。
岷州下隋临洮郡之临洮县。义宁二年，置岷州。武德四年，为总管府，管岷、宕、洮、叠、旭五州。七年，加督芳州。九年，又督文、武、扶三州。贞观元年，督岷、宕、洮、旭四州。六年，督桥、意二州。十二年，废都督府。神龙元年，废当夷县。天宝元年，改为和政郡。乾元元年，复为岷州。旧领县四，户四千五百八十三，口一万九千二百三十九。天宝，县三，户四千三百二十五，口二万三千四百四十一。在京师西一千三百七十八里，至东都二千一百里。
溢乐秦临洮县，属陇西郡。今州西二十里长城，蒙恬所筑。岷山，在县南一里。崆峒山，县西二十里。后魏置岷州，仍改临洮为溢乐。隋复改临洮，义宁二年，改名溢乐。神龙元年，废当夷县并入
祐川后周置基城县。先天元年，改为祐川，避玄宗名
和政后周置洮城郡。保定元年，置和政县。
廓州下隋浇河郡。武德二年，置廓州。天宝元年，改为宁塞郡。乾元元年，复为廓州。旧领县二，户二千二十，口九千七百三十二。天宝，县三，户四千二百六十一，口二万四千四百。在京师二千三十里，至东都二千七百七十二里。
广威后汉烧当羌之地，段颎破羌斩浇河大帅即此也。汉末，置西平郡，此地即南界也。前凉置湟河郡。后魏置石城郡。废帝因县内化隆谷改为化隆县。后周置廓州。先天元年，改为化成县。天宝元年，改为广威县。县界有拔延山。达化后周置达化郡并县。吐浑浇河城，在县西一百二十里。米川汉枹罕县地，属金城郡。贞观五年，置米州及米川县。十年，州废，县属廓州。
叠州下都督府隋临洮郡之合川县。武德二年，置叠州，领合川、乐川、叠川三县。五年，又置安化、和同二县，以处党项，寻省。叠川、乐川县。十三年，置都督，督叠、岷、洮、宕、津、序、壹、枯、嶂、王、盖、立、桥等州。永徽元年，罢都督府。天宝元年，改为合川郡。乾元元年，复为叠州。旧领县一，户一千八十三，口四千六十九。天宝领县二，户一千二百七十五，口七千六百七十四。在京师西南一千一百一十里，至东都二千五百六十里。
合川秦、汉已来，为诸羌保据。后周武帝逐诸羌，始有其地，置合川县，仍于县置叠州，取郡山重叠之义。旧治吐谷浑马牧城，武德三年，移于交戍城
常芬隋同昌郡之常芬县。武德元年，置芳州，领常芬、恆香、丹岭三县。神龙元年，废芳州为常芬县，隶叠州。
宕州下隋宕昌郡。武德元年，置宕州。领怀道、良恭、和戎三县。贞观三年，省和戎入怀道。天宝元年，改为怀道郡。乾元元年，复为宕州。旧领县二，户一百四十，口一千四百六十一。天宝，户一千一百九十，口七千一百九十九。在京师西南一千六百五十六里，至东都二千二百八十五里。
怀道历代诸羌所据，后魏始附为蕃国。后周置宕昌郡，及怀道、良恭二县。隋为宕昌郡。武德初，为宕州，理怀道
良恭后周置阳宕县，隋改为良恭。
河西道
此又从陇右道分出，不在十道之内。贞观元年，分陇坻已西为陇右道。景云二年，以江山阔远，奉使者艰难，乃分山南为东西道，自黄河以西，分为河西道。
凉州中都督府隋武威郡。武德二年，平李轨，置凉州总管府，管凉、甘、瓜、肃四州。凉州领姑臧、昌松、番禾三县。三年，又置神乌县。七年，改为都督府，督凉、肃、甘、沙、瓜、伊、芳、文八州。贞观元年，废神乌县。总章元年，复置。咸亨元年，为大都督府。督凉、甘、肃、伊、瓜、沙、雄七州。上元二年，为中都督府。神龙二年，置嘉麟县。天宝元年，改为武威郡，督凉、甘、肃三州。乾元元年，复为凉州。旧领县三，户八千二百三十一，口三万三千三十。天宝领县五，户二万二千四百六十二，口十二万二百八十一。在京师西北二千一十里，至东都二千八百七十里。
姑臧汉县，属武威郡。所理，秦月氐戎所处。匈奴本名盖藏城，语讹为姑臧城。西魏复置凉州。晋末，张轨据姑臧，称前凉。吕光又称后凉。后入于元魏，为武威郡。武德初，平李轨，置凉州。州界有猪野泽
神乌汉鸾鸟县，属武威郡。后魏废。总章元年，复于汉武威城置武威县。神龙元年，改为神乌。于汉鸾鸟古城置嘉麟县
昌松汉苍松县，属武威郡。后凉吕光改为昌松
天宝汉番音盘禾县，属张掖郡。县南山曰天山，又名雪山。咸亨元年，于县置雄州，调露元年，废雄州，番禾还凉州。天宝三年，改为天宝县
嘉麟神龙二年，于汉鸾鸟古城置。景龙二年废，先天二年复置
吐浑部落兴昔部落阁门府皋兰府卢山府金水州蹛林州贺兰州，已上八州府，并无县，皆吐浑、契苾、思结等部，寄在凉州界内。共有户五千四十八，口一万七千二百一十二。
甘州下隋张掖郡。武德二年，平李轨，置甘州。天宝元年，改为张掖郡。乾元元年，复为甘州。旧领县二，户二千九百二十六，口一万一千六百八十。天宝，户六千二百八十四，口二万二千九十二。在京师西北二千五百里，至东都三千三百一十里。
张掖故匈奴昆邪王地，属汉武开置张掖郡及觻音禄得县，郡所治也，匈奴王号也。后魏置张掖军，孝文改为郡及县，州置西凉州，寻改为甘州，取州东甘峻山为名。祁连山，在州西南二百里也
删丹汉县，属张掖郡。后汉分张掖置西海郡。晋分删丹置兰池、万岁、仙提三县。炀帝废，并入删丹。居延海、焉支山在县界。删丹山，即焉支山，语讹也。
肃州下武德二年，分隋张掖郡置肃州。八年，置都督府，督肃、瓜、沙三州。贞观元年，罢都督府。贞观中，废玉门县。天宝元年，改为酒泉郡。乾元元年，复为肃州。旧领县三，户一千七百三十一，口七千一百一十八。天宝领县二，户二千三百三十，口八千四百七十六。在京师西北二千八百五十八里，至东都三千七百八里。
酒泉汉福禄县，属酒泉郡。郡城下有金泉，泉味如酒，故为郡名。此月支地，为匈奴所灭，匈奴令休屠、昆邪王守之。汉武时，昆邪来降，乃置酒泉郡。张轨、李暠、沮渠蒙逊皆都于此。后魏置酒泉军，复为郡，后周改为甘州，隋分甘州置肃州，皆治酒泉。义宁元年，置酒泉县
福禄汉旧县，属酒泉郡。今县，汉乐涫县地，属燉煌郡。武德二年，于乐涫古城置福禄县。
瓜州下都督府隋燉煌郡之常乐县。武德五年，置瓜州，仍立总管府，管西沙、肃三州。八年。罢都督。贞观中，复为都督府。天宝元年，为晋昌郡。乾元元年，复为瓜州。旧领县二，户一千一百六十四，口四千三百二十二。天宝，户四百七十七，口四千九百八十七。在京师西三千三百一十里，至东都四千三百六里。
晋昌汉冥安县，属燉煌郡。冥，水名。置晋昌郡及冥安县，周改晋昌为永兴。隋改为瓜州，改冥安常乐。武德七年，复为晋昌
常乐汉广至县，属燉煌郡。魏分广至置宜禾县。李暠于此置凉兴郡。隋废，置常乐镇。武德五年，改镇为县。
伊州下隋伊吾郡。隋末，西域杂胡据之。贞观四年，归化，置西伊州。六年，去 西 字。天宝元年，为伊吾郡。乾元元年，复为伊州。旧领县三，户一千三百三十二，口六千七百七十八。天宝领县二，户二千四百六十七，口一万一百五十七。在京师西北四千四百一十六里，至东都五千三百三十里。
伊吾在燉煌之北，大碛之外。秦、汉之际，戎居之。南去玉门关八百里，东去阳关二千七百三十里。汉宣帝时，以郑吉为都护，在玉门关。元帝时，置戊己校尉，皆治车师。后汉明帝时，取伊吾卢地，置宜禾都尉以屯田。窦宪、班超大破西域，始于此筑城。班勇为西域长史，居此地也。后魏、后周，鄯善戎居之。隋始于汉伊吾屯城之东筑城，为伊吾郡。隋末，为戎所据。贞观四年，款附，置西伊州始于此。天山，在州北一百二十里，一名白山，胡人呼折罗漫山
柔远贞观四年置，取县东柔远故城为名
纳职贞观四年，于鄯善胡所筑之城置纳职县。
沙州下隋燉煌郡。武德二年，置瓜州。五年，改为西沙州。贞观七年，去 西 字。天宝元年，改为燉煌郡。乾元元年，复为沙州。旧领县二，户四千二百六十五，口一万六千二百五十。在京师西北三千六百五十里，至东都四千三百九里。
燉煌汉郡县名。月氐戎之地，秦、汉之际来属。汉武开西域，分酒泉置燉煌郡及县。周改燉煌为鸣沙县，取县界山名。隋复为燉煌。武德三年，置瓜州，取《春秋》 祖吾离于瓜州 之义。五年，改为西沙州。皆治于三危山，在县东南二十里。鸣沙山，一名沙角山，又名神沙山，取州名焉，在县七里
寿昌汉龙勒县地，属燉煌郡。县南有龙勒山。后魏改为寿昌县。阳关，在县西六里。玉门关，在县西北一百一十八里。
西州中都督府本高昌国。贞观十三年，平高昌，置西州都督府，仍立五县。显庆三年，改为都督府。天宝元年，改为交河郡。乾元元年，复为西州。旧领县五，户六千四百六十六。天宝领县五，户九千一十六，口四万九千四百七十六。在京师西北五千五百一十六里，至东都六千二百一十五里。
高昌汉车师前王之庭。汉元帝置戊己校尉于此。以其地形高敞，故名高昌。其故垒有八城。张骏置高昌郡，后魏因之。魏末为蠕蠕所据，后麹嘉称高昌王于此数代。贞观十四年，讨平之，以其地为西州。其高昌国境，东西八百里，南北五百里。寻置都督府，又改为金山都督府。
柳中贞观十四年置
交河县界有交河，水源出县北天山，一名祁连山，县取水名。地本汉车师前王庭
蒲昌贞观十四年，于始昌故城置，县东南有蒲类海，胡人呼为婆悉海
天山贞观十四年置，取祁连山为名。
北庭都护府贞观十四年，侯君集讨高昌，西突厥屯兵于浮图城，与高昌相响应。及高昌平。二十年四月，西突厥泥伏沙钵罗叶护阿史那贺鲁率众内附，乃置庭州，处叶护部落。长安二年，改为北庭都护府。自永徽至天宝，北庭节度使管镇兵二万人，马五千匹；所统摄突骑施、坚昆、斩啜；又管瀚海、天山、伊吾三军镇兵万余人，马五千匹。至上元元年，陷吐蕃。旧领县一，户二千三百。天宝领县三，户二千二百二十六，口九千九百六十四。在京师西北五千七百二十里，东至伊州界六百八十里，南至西州界四百五十里，西至突骑施庭一千六百里，北至坚昆七千里，东至回鹘界一千七百里。
金满流沙州北，前汉乌孙部旧地，方五千里。后汉车师后王庭。胡故庭有五城，俗号 五城之地 。贞观十四年平高昌后，置庭州以前，故及突厥常居之。
轮台取汉轮台为名。
蒲类海名
已上三县，贞观十四年与庭州同置。
瀚海军开元中盖嘉运置，在北庭都护府城内，管镇兵万二千人，马四千二百匹。
天山军开元中，置西州城内，管镇兵五千人，马五百匹。在都护府南五百里。
伊吾军开元中置，在伊州西北五百里甘露川，管镇兵三千人，马三百匹，在北庭府东南七百里。
盐治州都督府盐禄州都督府阴山州都督府
大漠州都督府轮台州都督府金满州都督府
玄池州哥系州咽面州
金附州孤舒州西盐州
东盐州叱勒州迦瑟州
冯洛州已上十六番州，杂戎胡部落，寄于北庭府界内，无州县户口，随地治畜牧。
安西大都护府贞观十四年，侯君集平高昌，置西州都护府，治在西州。显庆二年十一月，苏定方平贺鲁，分其地置濛池、昆陵二都护府。分其种落，列置州县。于是，西尽波斯国，皆隶安西都护府。仍移安西都护府理所于高昌故地。三年五月，移安西府于龟兹国。旧安西府复为西州。龙朔元年，西域吐火罗款塞，乃于于阗以西、波斯以东十六国，皆置都督，督州八十，县一百一十，军府一百二十六，仍立碑于吐火罗以志之。咸亨元年四月，吐蕃陷安西都护府。至长寿二年，收复安西四镇，依前于龟兹国置安西都护府。至德后，河西、陇右戍兵皆征集，收复两京。上元元年，河西军镇多为吐蕃所陷。有旧将李元忠守北庭，郭昕守安西府，二镇与沙陀、回鹘相依，吐蕃久攻之不下。建中元年，元忠、昕遣使间道奏事，德宗嘉之，以元忠为北庭都护，昕为安西都护。其后，吐蕃急攻沙陀、回鹘部落，北庭、安西无援，贞元三年，竟陷吐蕃。
北庭都护府本龟兹国。显庆中，自西州移府治于此。东至焉耆镇守八百里，西至疏勒镇守二千里，南至于阗二千里，东北至北庭府二千里，南至吐蕃界八百里，北至突骑施界雁沙川一千里。安西都护府，镇兵二万四千人，马二千七百匹。都护兼镇西节度使。
安西都护所统四镇
龟兹都护府本龟兹国。其王姓白，理白山之南。去瓜州三千里，胜兵数千。贞观二十二年，阿史那社{人小}破之，虏龟兹王而还，乃于其地置都督府，领蕃州之九。至显庆三年，破贺鲁，仍自西州移安西府置于龟兹国城
毗沙都督府本于阗国。在葱岭北二百里，胜兵数千。俗多机巧。其王伏阇信，贞观二十二年入朝。上元二年正月，置毗沙都督府，初管蕃州五。上元元年，分为十。在安西都护府西南二千里
疏勒都督府本疏勒国。在白山之南，胜兵二千。去瓜州四千六百里。贞观九年，遣使朝贡，自是不绝。上元中，置疏勒都督府，在安西都护府西南二千里
焉耆都督府本焉耆国。其王姓龙，名突骑支，常役于西突厥。俗有鱼鳖之利。贞观十八年，郭孝恪平之，由是臣属。上元中，置都督府处其部落，无蕃州。在安西都护府东八百里。
西域十六都督州府
龙朔元年，西域诸国，遣使来内属，乃分置十六都督府，州八十，县一百一十，军府一百二十六，皆隶安西都护府，仍于吐火罗国立碑以纪之。
月氏都督府于吐火罗国所治遏换城置，以其王叶护领之。于其部内分置二十四州，都督统之
太汗都督府于嚈哒部落所治活路城置，以其王太汗领之。仍分其部置十五州，太汗领之
条枝都督府于诃达罗支国所治伏宝瑟颠城置，以其王领之。仍于其部分置八州
大马都督府于解苏国所治数瞒城置，以其王领之。仍分其部置三州
高附都督府于骨咄施国所治妖沙城置，以其王领之。仍分其部置三州
修鲜都督府于罽宾国所治遏纥城置，以其王领之。仍分其部置十一州
写凤都督府于失苑延国所治伏戾城置，以其王领之。仍分其部置四州
悦般都督府于石汗那国所治艳城置，以其王领之。仍分其部置双縻州
奇沙州于护特健国所治遏密城置，仍分其部置沛薄、大秦二州
和默州于怛没国所治怛城置，仍分置栗弋州
挔扌敖州于乌拉喝国所治摩竭城置
昆墟州于护密多国所治抵宝那城置
至秬州于俱密国所治措瑟城置
鸟飞州于护密多国所治摸廷城置
王庭州于久越得犍国所治步师城置
波斯都督府于波斯国所治陵城置。
右西域诸国，分置羁縻州军府，皆属安西都护统摄。自天宝十四载已前，朝贡不绝。今于安西府事末纪之，以表太平之盛业也。
