舆服
昔黄帝造车服，为之屏蔽，上古简俭，未立等威。而三、五之君，不相沿习，乃改正朔，易服色，车有舆辂之别，服有裘冕之差，文之以染缋，饰之以絺绣，华虫象物，龙火分形，于是典章兴矣。周自夷王削弱，诸侯自恣。穷孔翚之羽毛，无以供其侈；极随和之掌握，不足慊其华。则皮弁革舄之容，非珠履鹬冠之玩也。迨秦诛战国，斟酌旧仪，则有卤簿、金根、大驾、法驾，备千乘万骑，异《舜典》、《周官》。汉氏因之，号乘舆三驾，仪卫之盛，无与比隆。东京帝王，博雅好古，明帝始令儒者考《曲台》之说，依《周官》五辂六冕之文，山龙藻火之数，创为法服。虽有制作，竟寝不行。舆驾乘金根而已。服则衮冕，冠则通天。其后所御，多从袍服。事具前志。而裘冕之服，历代不行。后魏、北齐，舆服奇诡，至隋氏一统，始复旧仪。
隋制，车有四等，有亘宪、通宪、轺车、辂车。初制五品以上乘偏宪，其后嫌其不美，停不行用，以亘车代之。三品以上通宪车，则青壁。一品轺车，油宪硃网。唯辂车一等，听敕始得乘之。马珂，一品以下九子，四品七子，五品五子。
衣裳有常服、公服、朝服、祭服四等之制。
平巾帻，牛角簪，紫衫，白袍、靴，起梁带。五品已上，金玉钿饰，用犀为簪，是为常服，武官尽服之。六品已下，衫以绯。至于大仗陪立，五品已上及亲侍加两裆滕蛇，其勋侍去两裆。
弁冠，硃衣裳，素革带，乌皮履，是为公服。其弁通用乌漆纱为之，象牙为簪导。五品已上，亦以鹿胎为弁，犀为簪导者。加玉琪之饰：一品九琪，二品八琪，三品七琪，四品六琪。三品兼有纷、鞶囊，佩于革带之后，上加玉珮一。鞶囊：二品以上金缕，三品以上银缕，五品以上彩缕，文官寻常入内及在本司常服之。
亲王，远游三梁冠，金附蝉，犀簪导，白笔。三师三公、太子三师三少、尚书秘书二省、九寺、四监、太子三寺、诸郡县关市、亲王文学、籓王嗣王、公侯，进贤冠。三品以上三梁，五品以上两梁，犀簪导。九品以上一梁，牛角簪导。门下、内书、殿内三省，诸卫府，长秋监，太子左右庶子、内坊、诸率，宫门内坊，亲王府都尉，府镇防戍九品以上，散官一品已下，武弁帻。侍中、中书令，加貂蝉，珮紫绶。散官者，白笔。御史、司隶二台，法冠。一名獬豸冠。
谒者台大夫以下，高山冠。并绛纱单衣，白纱内单，皁领、褾、襈
、裾，白练裙襦，绛蔽膝，革带，金饰钩暐，方心曲领，绅带，玉镖金饰剑，亦通用金镖，山玄玉佩，绶，袜，乌皮舄。是为朝服。玉佩，纁硃绶，施二玉环。三品以上绿绶，四品、五品青绶。二品以下去玉环，六品以下去剑、珮、绶。八品以下，冠去白笔，衣省内单及曲领、蔽膝，著乌皮履。五品加纷、鞶囊。其绶纁硃者，用四彩，赤、红、缥、绀红。硃质，纁文织，长一丈八尺，二百四十首，阔九寸。绿绶用四彩，绿、紫、黄、硃红。绿质，长一丈八尺，二百四十首，阔九寸。紫绶用四彩，紫、黄、赤、红。紫质，长一丈六尺，一百八十首，阔八寸。青绶三彩，白、青、红。青质，长一丈四尺，一百四十首，阔七寸。
玄衣纁裳冕而旒者，是为祭服，绶、珮、剑各依朝服之数。其章逢七品以下，降二为差，六品以下无章。
文武之官皆执笏，五品以上，用角牙为之，六品以下，用竹木。
是时，内外群官，文物有序，仆御清道，车服以庸。于是贵贱士庶，较然殊异。越王侗于东都嗣位，下诏停废。自兹以后，浸以不章，以至于亡。
唐制，天子车舆有玉辂、金辂、象辂、革辂、木辂，是为五辂，耕根车、安车、四望车，已上八等，并供服乘之用。其外有指南车、记里鼓车、白鹭车、鸾旗车、辟恶车、轩车、豹尾车、羊车、黄钺车，豹尾、黄钺二车，武德中无，自贞观已后加焉。其黄钺，天宝元年制改为金钺。
属车十二乘，并为仪仗之用。大驾行幸，则分前后，施于卤簿之内。若大陈设，则分左右，施于仪卫之内。

玉辂，青质，以玉饰诸末。重舆，左青龙，右白虎，金凤翅，画虡文鸟兽，黄屋左纛。金凤一在轼前，十二銮在衡，正县銮数，皆其副辂，及耕根则八。
二铃在轼，龙辀前设鄣尘，青盖黄里，绣饰，博山镜子，树羽，轮皆硃班重牙。左建旗十有二旒，皆画升龙，其长曳地。右载闟戟，长四尺，广三尺，黻文。旗首金龙头衔结绶及铃绥。驾苍龙，金鍐方釳，插翟尾五焦，镂锡，鞶缨十有二就。锡，马当颅，镂金为之。鞶缨鞍皆以五彩饰之。就，成也，一匝为一就也。
祭祀、纳后则供之。
金辂，赤质，以金饰诸末，余与玉辂同，驾赤昚，乡射、祀还、饮至则供之。
象辂，黄质，以象饰诸末，余与玉辂同，驾黄昚，行道则供之。
革辂，白质，鞔之以革，余与玉辂同，驾白骆，巡狩、临兵事则供之。
木辂，黑质，漆之，余与玉略同，驾黑昚，畋猎则供之。
五辂之盖，旌旗之质及鞶缨，皆从辂色，盖之里皆用黄。其镂锡，五辂同。
耕根车，青质，盖三重，余与玉辂同，耕籍则供之。
安车，金饰，重舆，曲壁，八銮在衡，紫油纁，硃里通ＡＷ，硃丝络网，硃鞶缨，硃覆閤朆，贝络，驾赤昚，临幸则供之。
四望车，制同犊车，金饰。八銮在衡，青油纁，硃里通ＡＷ，硃丝络网，拜陵、临吊则供之。
自高宗不喜乘辂，每有大礼，则御辇以来往。爰洎则天以后，遂以为常。玄宗又以辇不中礼，又废而不用。开元十一年冬，将有事于南郊，乘辂而往，礼毕，骑而还。自此行幸及郊祀等事，无远近，皆骑于仪卫之内。其五辂及腰舆之属，但陈于卤簿而已。
皇后车则有重翟、厌翟、翟车、安车、四望车、金根车六等。
重翟车，青质，金饰诸末，轮画硃，金根车牙，其箱饰以重翟羽，青油纁，硃里通ＡＷ，绣紫帷，硃丝络网，绣紫络带，八銮在衡，镂锡，鞶缨十二就，金鍐方釳，插翟尾，硃丝，总以硃为之，如马缨而小，著马勒，在两耳与两镳也。
驾苍龙，受册、从祀、享庙则供之。厌翟，赤质，金饰诸末，轮画硃牙，其箱饰以次翟羽，紫油纁，硃里通幰，红锦帷，硃丝络网，红锦络带，余如重翟车。驾赤昚，采桑而供之。翟车，黄质，金饰诸末，轮画硃牙，其车侧饰以翟羽，黄油纁，黄里通幰，白红锦帷，硃丝络网，白红锦络带，余如重翟。驾黄昚，归宁则供之。诸鞶缨之色，皆从车质。安车，赤质，金饰，紫通幰硃里。驾四马，临幸及吊则供之。四望车，硃质，紫油通幰，油画络带。拜陵、临吊则供之。金根车，硃质，紫油通幰，油画络带，硃丝网。常行则供之。
皇太子车辂，有金辂、轺车、四望车。
金辂，赤质，金饰诸末，重较，箱画虡文鸟兽，黄屋，伏鹿轼，龙辀，金凤一在轼，前设鄣尘，硃盖黄里，轮画硃牙，左建旗九旒，右载闟戟，旗首金龙头衔结绶及铃绥。驾赤昚四，八銮在衡，二铃在轼，金鍐方釳，插翟尾五焦，镂锡，鞶缨九就。从祀享、正冬大朝、纳妃则供之。轺车，金饰诸末，紫幰帜硃里，驾一马。五日常服及朝享宫臣、出入行道则供之。四望车，金饰诸末，紫油纁，通幰硃里，硃丝络网，驾一马。吊临则供之。
王公已下车辂，亲王及武职一品，象饰辂。自余及二品、三品，革辂。四品，木辂。五品，轺车。
象辂，以象饰诸末，硃班轮，八銮在衡，左建旗，旗、画龙，一升一降。右载闟戟。
革辂，以革饰诸末，左建ＦＪ，(通帛为ＦＪ，余同象辂。木辂，以漆饰之，余同革辂。轺车，曲壁，青通ＡＷ。诸辂皆硃质硃盖，硃旗ＦＪ。一品九旒，二品八旒，三品七旒，四品六旒，其鞶缨就数皆准此。
内命妇夫人乘厌翟车，嫔乘翟车，婕妤已下乘安车，各驾二马。外命妇、公主、王妃乘厌翟车，驾二马。自余一品乘白铜饰犊车，青通ＡＷ，硃里油纁，硃丝络网，驾以牛。二品已下去油纁、络网，四品青偏ＡＷ。
有唐已来，三公已下车辂，皆太仆官造贮掌。若受制行册命及二时巡陵、婚葬则给之。自此之后，皆骑马而已。
唐制，天子衣服，有大裘之冕、衮冕、冕、毳冕、绣冕、玄冕、通天冠、武弁、黑介帻、白纱帽、平巾帻、白帢，凡十二等。
大裘冕，无旒，广八寸，长一尺六寸，玄裘纁里，已下广狭准此。
金饰，玉簪导，以组为缨，色如其绶。裘以黑羔皮为之，玄领、褾、襟缘。硃裳，白纱中单，皁领，青褾、襈、裾、革带，玉钩、暐，大带，素带硃里，绀其外，上以硃，下以绿，纽用组也。
蔽漆随裳。鹿卢玉具剑，火珠镖首。白玉双珮，玄组双大绶，六彩，玄、黄、赤、白、缥、绿、纯玄质，长二丈四尺，五百首，广一尺。小双绶长二尺一寸，色同大绶而首半之，间施三玉环。
硃袜，赤舄。
祀天神地祇则服之。
衮冕，金饰，垂白珠十二旒，以组为缨，色如其绶，黈纩充耳，玉簪导。玄衣，纁裳，十二章，八章在衣，日、月、星、龙、山、华虫、火、宗彝；四章在裳，藻、粉米、黼、黻，衣褾、领为升龙，织成为之也。
各为六等，龙、山以下，每章一行，十二。白纱中单，黼领，青褾、襈
、裾，黻。绣龙、山、火三章，余同上。
革带、大带、剑、珮、绶与上同。舄加金饰。诸祭祀及庙、遣上将、征还、饮至、践阼、加元服、纳后、若元日受朝，则服之。
冕，服七章，三章在衣，华虫、火、宗彝；四章在裳，藻、粉米、黼、黻。
余同衮冕。有事还主则服之。毳冕，服五章，三章在衣，宗彝、藻、粉米；二章在裳，黼、黻也。
余同冕。祭海岳则服之。绣冕，服三章，一章在衣，粉米；二章在裳，黼、黻。
余同毳冕，祭社稷、帝社则服之。玄冕服，衣无章，裳刺黼一章。
余同绣冕。蜡祭百神、朝日夕月则服之。通天冠，加金博山，附蝉十二首，施珠翠，黑介帻，发缨翠绥，玉若犀簪导。绛纱里，白纱中单，领，褾，饰以织成。
硃襈
、裾，白裙，白裙襦。亦裙衫也。
绛纱蔽漆，白假带，方心曲领。其革带、珮、剑、绶、衤蔑、舄与上同。若未加元服，则双童髻，空顶黑介帻，双玉导，加宝饰。诸祭还及冬至朔日受朝、临轩拜王公、元会、冬会则服之。武弁，金附蝉，平巾帻，余同前服
。讲武、出征、四时蒐狩、大射、祃
、类、宜社、赏祖、罚社、纂严则服之。弁服，弁以鹿皮为也。
十有二琪，琪以白玉珠为之。
玉簪导，绛纱衣，素裳，革带，白玉双珮，鞶囊，小绶，白袜，乌皮履。朔日受朝则服之。黑介帻，白纱单衣，白裙襦，革带，素袜，乌皮履。拜陵则服之。白纱帽，亦乌纱也。
白裙襦，亦裙衫也。
白袜，乌皮履。视朝听讼及宴见宾客则服之。平巾帻，金宝饰。
导簪冠文皆以玉，紫褶，亦白褶。白袴，玉具装，真珠宝细带。乘马则服之。白帢，临大臣丧则服之。
太宗又制翼善冠，朔、望视朝，以常服及帛练裙襦通著之。若服袴褶，又与平巾帻通用。著于令。其常服，赤黄袍衫，折上头巾，九环带，六合靴，皆起自魏、周，便于戎事。自贞观已后，非元日、冬至受朝及大祭祀，皆常服而己。
显庆元年九月，太尉长孙无忌与修礼官等奏曰：
准武德初撰《衣服令》，天子祀天地，服大裘冕，无旒。臣无忌、志宁、敬宗等谨按《郊特牲》云： 周之始郊，日以至。  被衮以象天，戴冕藻十有二旒，则天数也。 而此二礼，俱说周郊，衮与大裘，事乃有异。按《月令》： 孟冬，天子始裘。 明以御寒，理非当暑，若启蛰祈谷，冬至报天，行事服裘，义归通允。至于季夏迎气，龙见而雩，炎炽方隆，如何可服？谨寻历代，唯服衮章，与《郊特牲》义旨相协。按周迁《舆服志》云，汉明帝永平二年，制采《周官》、《礼记》，始制祀天地服，天子备十二章。沈约《宋书志》云： 魏、晋郊天，亦皆服衮。 又王智深《宋纪》曰： 明帝制云，以大冕纯玉藻、玄衣、黄裳郊祀天地。 后魏、周、齐，迄于隋氏，勘其礼令，祭服悉同。斯则百王通典，炎凉无妨，复与礼经事无乖舛。今请宪章故实，郊祀天地，皆服衮冕，其大裘请停，仍改礼令。又检《新礼》，皇帝祭社稷服绣冕，四旒，三章。祭日月服玄冕，三旒，衣无章。谨按：令文是四品五品之服，此则三公亚献，皆服衮衣，孤卿助祭，服毳及，斯乃乘舆章数，同于大夫，君少臣多，殊为不可。据《周礼》云： 祀昊天上帝则服大裘而冕，五帝亦如之。享先王则衮冕，享先公则冕，祀四望山川则毳冕，祭社稷五祀则纟希
冕，诸小祀则玄冕。 又云： 公侯伯子男孤卿大夫之服，衮冕以下，皆如王之服。 所以《三礼义宗》，遂有二释。一云公卿大夫助祭之日，所著之服，降王一等。又云悉与王同。求其折衷，俱未通允。但名位不同，礼亦异数。天子以十二为节，义在法天，岂有四旒三章，翻为御服。若诸臣助祭，冕与王同，便是贵贱无分，君臣不别。如其降王一等，则王著玄冕之时，群臣次服爵弁，既屈天子，又贬公卿。《周礼》此文，久不施用。亦犹祭祀之立尸侑，君亲之拜臣子，覆巢设硩蔟之官，去曈置蝈氏之职，唯施周代，事不通行。是故汉、魏以来，下迄隋代，相承旧事，唯用衮冕。今《新礼》亲祭日月，仍服五品之服。临事施行，极不稳便。请遵历代故实，诸祭并用衮冕。
制可之。
无忌等又奏曰： 皇帝为诸臣及五服亲举哀，依礼著素服。今令用云白帢
，礼令乘舛，须归一涂。且白帢出自近代，事非稽古，虽著令文，不可行用。请改从素服，以会礼文。 制从之。自是冕已下，乘舆更不服之，白帢
遂废，而令文因循，竟不改削。
开元十一年冬，玄宗将有事于南郊，中书令张说又奏称： 准令，皇帝祭昊天上帝，服大裘之冕，事出《周礼》，取其质也。永徽二年，高宗亲享南郊用之。明庆年修礼，改用衮冕，事出《郊特牲》，取其文也。自则天已来用之。若遵古制，则应用大裘，若便于时，则衮冕为美。 令所司造二冕呈进，上以大裘朴略，冕又无旒，既不可通用于寒暑，乃废不用之。自是元正朝会依礼令用衮冕及通天冠，大祭祀依《郊特牲》亦用衮冕。自余诸服，虽在于令文，不复施用。十七年，朝拜五陵，但素服而已。朔、望常朝，亦用常服，其翼善冠亦废。
《武德令》：皇太子衣服，有衮冕、具服远游三梁冠、公服远游冠、乌纱帽、平巾帻五等。贞观已后，又加弁服、进德冠之制。
衮冕，白珠九旒，以组为缨，色如其绶，青纩充耳，犀簪导。玄衣，纁
裳，九章。五章在衣，龙、山、华虫、火、宗彝；四章在裳，藻、粉米，黼、黻。织成为之。
白纱中单，黼领，青褾
、襈
、裾。革带，金钩暐，大带，素带硃里，亦纰以硃绿，皆用组，
黻。随裳色，火、山二章也。
玉具剑，金宝饰也。
玉镖首。瑜玉双珮，硃组双大绶，四彩，赤、白、缥、绀，纯硃质，长一丈八尺，三百二十首，广九寸。小双绶长二尺六寸，色同大绶而首半之，施二玉环也。
硃袜赤舄。舄加金饰。
侍从皇帝祭祀及谒庙、加元服、纳妃则服之。
具服远游三梁冠，加金附蝉九首，施珠翠，黑介帻，发缨翠绥，犀簪导。绛纱袍，白纱中单，皁领、褾
、襈、裙，白裙襦，白假带，方心曲领，绛纱蔽膝。其革带、剑、珮、绶、袜、舄与上同。后改用白袜、黑舄。未冠则双单髻，空顶黑介帻，双玉导，加宝饰。谒庙还宫、元日冬至朔日入朝、释奠则服之。公服远游冠，簪导以下并同前也。
绛纱单衣，白裙襦，革带，金钩暐，假带，方心，纷，鞶囊，长六尺四寸，广二寸四分，色同大绶。
白袜，乌皮履。五日常服、元日冬至受朝则服之。平巾帻，紫褶，白袴
，宝细起梁带。乘马则服之。弁服，弁以鹿皮为之。
犀簪导，组缨，玉琪九，绛纱衣，素裳，革带，鞶囊，小绶，双珮，白袜，乌皮履。朔望及视事则兼服之。进德冠，九琪，加金饰，其常服及白练裙襦通著之。若服袴褶，则与平巾帻通著。
自永徽已后，唯服衮冕、具服、公服而已。若乘马袴，则著进德冠，自余并废。若宴服、常服，紫衫袍与诸王同。
开元二十六年，肃宗升为皇太子，受册，太常所撰仪注有服绛纱袍之文。太子以为与皇帝所称同，上表辞不敢当，请有以易之。玄宗令百官详议。尚书左丞相裴耀卿、太子太师萧嵩等奏曰： 谨按《衣服令》，皇太子具服，有远游冠，三梁，加金附蝉九首，施珠翠，黑介帻，发缨绥，犀簪导，绛纱袍，白纱中单，皁领、褾
、襈
，白裙襦，方心曲领，绛纱蔽膝，革带，剑，珮，绶等，谒庙还宫、元日冬至朔日入朝、释奠则服之。其绛纱袍则是冠衣之内一物之数，与裙襦、剑、珮等无别。至于贵贱之差，尊卑之异，则冠为首饰，名制有殊，并珠旒及裳彩章之数，多少有别，自外不可事事差异。亦有上下通服，名制是同，礼重则具服，礼轻则从省。今以至敬之情，有所未敢，衣服不可减省，称谓须更变名。望所撰仪注，不以绛纱袍为称，但称为具服，则尊卑有差，谦光成德。 议奏上，手敕改为硃明服，下所司行用焉。
《武德令》，侍臣服有衮、、毳、绣、玄冕，及爵弁，远游、进贤冠，武弁，獬豸冠，凡十等。
衮冕，垂青珠九旒，以组为缨，色如其绶，以下旒、缨皆如之也。
青纩充耳，簪导。青衣，纁
裳，服九章。五章在衣，龙、山、华虫、火、宗彝，为五等。四章在裳，藻、粉米、黼、黻。皆绛为绣，遍衣而已，下皆如之。
白纱中单，黼领，绣冕以下，中单青领。
青褾、襈裙。革带，钩暐，大带，三品已上，素带硃里，皆纰其外，上以绿。五品带，纰其垂，外以玄黄。纽皆用青组之。
黻凡黻皆随裳色。毳冕以上，山、火二章，绣冕山一章，玄冕无章。
剑，珮，绶，硃袜，赤舄，第一品服之。
冕，七旒，服七章，三章在衣，华虫、火、宗彝；四章在裳，藻、粉米、黼、黻也。
余同衮冕，第二品服之。
毳冕，五旒，服五章，三章在衣，宗彝、藻、粉米；二章在裳，黼、黻也。余同冕，第三品服之。
绣冕，四旒，服三章，一章在衣，粉米；二章在裳，黼，黻。
余并同毳冕，第四品服之。
玄冕，衣无章，裳刻黻一章，余同绣冕，第五品服之。
爵弁，色同爵，无旒无章。
玄缨，簪导，青衣，纁
裳，白纱中单，青领、褾
、裙，革带，钩暐，大带，练带，纰其垂，内外以绣，纽约用青组。爵韠，袜，赤履，九品已上服之。凡冕服，助祭及亲迎若私家祭祀皆服之，爵弁亦同。凡冕，制皆以罗为之，其服以
。爵弁用为之，其服用缯。
远游三梁冠，黑介帻，青绥。凡文官皆青绥，以下准此也。
皆诸王服之，亲王则加金附蝉。
进贤冠，三品以上三梁，五品以上两梁，九品以上一梁。皆三公、太子三师三少、五等爵、尚书省、秘书省、诸寺监学、太子詹事府、三寺及散官，亲王师友、文学、国官，若诸州县关津岳渎等流内九品以上服之。
武弁，平巾帻，侍中、中书令则加貂蝉，侍左者左珥，侍右者右珥。
皆武官及门下、中书、殿中、内侍省、天策上将府、诸卫领军武候监门、领左右太子诸坊诸率及镇戍流内九品已上服之。其亲王府佐九品以上，亦准此。法冠，一名獬豸冠，以铁为柱，其上施珠两枚，为獬豸之形。左右御史台流内九品以上服之。高山冠者，内侍省内谒者及亲王下司閤等服之。却非冠者，亭长、门仆服之。诸应冠而未冠者，并双童髻，空顶帻。五品已上双玉导，金饰，三品以上加宝饰，六品以下无饰。朝服，亦名具服。
冠，帻，缨，簪导，绛纱单衣，白纱中单，皁领、襈、裙，白裙襦，亦裙衫也。
革带，钩暐，假带，曲领方心，绛纱蔽膝，袜，舄，剑，珮，绶。一品已下，五品以下，陪祭、朝飨、拜表大事则服之。七品已上，去剑、珮、绶，余并同。公服，亦名从省服。
冠，帻，缨，簪导，绛纱单衣，白裙襦，亦裙衫也。
革带，钩暐，假带，方心，袜，履，粉，鞶囊。一品以下，五品以上，谒见东宫及余公事则服之。其六品以下，去纷、鞶囊，余并同。诸珮绶者，皆双绶。亲王纁
硃绶，四彩，赤、黄，缥、绀。纯硃质，纁
文织。长一丈八尺，二百四十首，广九寸。一品绿綟
绶，四彩，紫、黄、赤。纯绿质，长一丈八尺，二百四十首，广九寸。二品、三品紫绶，三彩，紫、黄、赤。纯紫质。长一丈六尺，一百八十首，广八寸。四品青绶，三彩，青、白、红。纯青质。长一丈四尺，一百四十首，广七寸。五品黑绶，二彩，青、绀。纯绀质。长一丈二尺，一百首，广六寸。自王公以下皆有小双绶，长二尺六寸，色同大绶而首半之。正第一品佩二玉环，自外不同也。
有绶者则有纷，皆长六尺四寸，广二尺四分，各随绶色。诸鞶囊，二品以上金缕，三品金银镂，四品银镂，五品彩镂。诸珮，一品珮山玄玉，二品以下、五品以上，佩水苍玉。
诸文官七品以上朝服者，簪白笔，武官及爵则不簪。诸舄履并乌色，舄重皮底，履单皮底。别注色者，不用此色。
诸勋官及爵任职事官者，散官、散号将军同职事。
正衣本服，自外各从职事服。诸致仕及以理去官，被召谒见，皆服前官从省服。平巾帻，簪导，冠支，五品以上紫褶，六品以下绯褶，加两裆滕蛇，并白袴
，起梁带。五品以上，金玉杂细。六品以下，金饰隐起。
靴，武官及卫官陪立大仗则服之。若文官乘马，亦通服之，去两裆滕蛇。诸视品府佐，武弁，平巾帻。国官，进贤一梁冠，黑介帻，簪导。其服各准正品，其流外官，亦依正品流外之例。
参朝则服之。若谒见府公，府佐平巾黑帻，国官黑介帻，皆白纱单衣，乌皮履。
诸流外官行署，三品以上黑介帻，绛公服，用绯为之，制同绛纱单衣。
方心，革带，钩暐，假带，袜，乌皮履。九品以上绛戺衣，制同绛公服，袖狭，形直如沟，不垂。
去方心、假带，余同绛公服。其非行署者，太常寺谒者、卜博士、医助教、祝史、赞引，鸿胪寺掌仪、诸典书、典学，内侍省内典引，太子门下坊典仪、内坊导客舍人、诸赞者，王公以下舍人，公主谒者等，各准行署，依品服。自外及民任杂掌无官品者，皆平巾帻，绯衫，大口袴
。朝集从事则服之。诸典谒，武弁，绛公服。其斋郎，介帻，涘衣。自外品子任杂掌者，皆平巾帻，绯衫，大口袴
。朝集从事则服之。黑介帻，簪导，深衣，青褾
、领，革带，乌皮履。未冠则双童髻，空顶黑介帻，去革带。国子、太学、四门学生参见则服之。书算学生、州县学生，则乌纱帽，白裙襦，青领。诸外官拜表受诏皆服。本品无朝服者则服之。
其余公事及初上，并公服。诸州大中正，进贤一梁冠，绛纱公服，若有本品者，依本品参朝服之。诸州县佐史、乡正、里正、岳渎祝史、斋郎，并介帻，绛涘衣。
平巾帻，绯褶，大口袴
，紫附涘，尚食局主食、典膳局主食、太官署食官署掌膳服之。平巾绿帻，青布袴，
尚食局主膳、典膳局典食、太官署食官署供膳服之。平巾五辫髻，青袴
褶，青耳屩，羊车小史服之。总角髻，青袴
褶，漏刻生、漏童服之。
龙朔二年九月戊寅，司礼少常伯孙茂道奏称： 诸臣九章服，君臣冕服，章数虽殊，饰龙名衮，尊卑相乱。望诸臣九章衣以云及麟代龙，升山为上，仍改冕。 当时纷议不定。仪凤年，太常博士苏知机又上表，以公卿以下冕服，请别立节文。敕下有司详议。崇文馆学士校书郎杨炯奏议曰；
古者太昊庖牺氏，仰以观象，俯以察法，造书契而文籍生。次有黄帝轩辕氏，长而敦敏，成而聪明，垂衣裳而天下理。其后数迁五德，君非一姓。体国经野，建邦设都，文质所以再而复，正朔所以三而改。夫改正朔者，谓夏后氏建寅，殷人建丑，周人建子。至于以日系月，以月系时，以时系年，此则三王相袭之道也。夫易服色者，谓夏后氏尚黑，殷人尚白，周人尚赤。至于山、龙、华虫、宗彝、藻、火、粉米、黼、黻，此又百代可知之道也。谨按《虞书》曰： 予欲观古人之象，日、月、星辰、山、龙、华虫作绘，宗彝、藻、火、粉米、黼、黻絺
绣。 由此言之，则其所从来者尚矣。
夫日月星辰者，明光照下土也。山者，布散云雨，象圣王泽沾下人也。龙者，变化无方，象圣王应机布教也。华虫者，雉也，身被五采，象圣王体兼文明也。宗彝者，武蜼也，以刚猛制物，象圣王神武定乱也。藻者，逐水上下，象圣王随代而应也。火者，陶冶烹饪，象圣王至德日新也。米者，人恃以生，象圣王物之所赖也。黼能断割，象圣王临事能决也。黻者，两己相背，象君臣可否相济也。逮有周氏，乃以日月星辰为旌旗之饰，又登龙于山，登火于宗彝，于是乎制衮冕以祀先王也。九章者，法于阳数也。以龙为首章者，衮者卷也，龙德神异，应变潜见，表圣王深沈远智，卷舒神化也。又制冕以祭先公也。者雉也，有耿介之志，表公有贤才，能守耿介之节也。又制毳冕以祭四望也。四望者，岳渎之神也。武蜼者，山林所生也，明其象也。制絺冕以祭社稷也。社稷，土谷之神也。粉米由之成也，象其功也。又制玄冕以祭群小祀也。百神异形，难可遍拟，但取黻之相背异名也。夫以周公之多才也，故化定制礼，功成作乐。夫以孔宣之将圣也，故行夏之时，服周之冕。先王之法服，乃此之自出矣；天下之能事，又于是乎毕矣。
今表状 请制大明冕十二章，乘舆服之 者。谨按，日月星辰者，已施旌旗矣；龙武山火者，又不逾于古矣。而云麟凤有四灵之名，玄龟有负图之应，云有纪官之号，水有感德之祥，此盖别表休征，终是无逾比象。然则皇王受命，天地与兴符，仰观则璧合珠连，俯察则银黄玉紫。尽南宫之粉壁，不足写其形状；罄东观之铅黄，无以纪其名实。固不可毕陈于法服也。云也者，从龙之气也，水也者，藻之自生也，又不假别为章目也。此盖不经之甚也。
又 冕八章，三公服之 者。者，太平之瑞也，非三公之德也。鹰鹯者，鸷鸟也，适可以辨祥刑之职也。熊罴者，猛兽也，适可以旌武臣之力也。又称藻为水草，无所法象，引张衡赋云， 蒂倒茄于藻井，披江葩之狎猎。 谓为莲花，取其文采者。夫茄者莲也，若以莲花代藻，变古从今，既不知草木之名，亦未达文章之意。此又不经之甚也。
又 毳冕六章，三品服之 者。按此王者祀四望服之名也。今三品乃得同王之毳冕，而三公不得同王之衮名。岂惟颠倒衣裳，抑亦自相矛盾。此又不经之甚也。
又 黼冕四章，五品服之 。考之于古，则无其名；验之于今，则非章首。此又不经之甚也。
若夫礼惟从俗，则命为制，令为诏，乃秦皇之故事，犹可以适于今矣。若乃义取随时，则出称警，入称跸，乃汉国之旧仪，犹可以行于代矣。亦何取于变周公之轨物，改宣尼之法度者哉！
由是竟寝知机所请。
景龙二年七月，皇太子将亲释奠于国学，有司草仪注，令从臣皆乘马著衣冠。太子左庶子刘子玄进议曰：
古者自大夫已上皆乘车，而以马为騑服。魏、晋已降，迄于隋代，朝士又驾牛车，历代经史，具有其事，不可一二言也。至如李广北征，解鞍憩息；马援南伐，据鞍顾盼。斯则鞍马之设，行于军旅，戎服所乘，贵于便习者也。案江左官至尚书郎而辄轻乘马，则为御史所弹。又颜延之罢官后，好骑马出入闾里，当代称其放诞。此则专车凭轼，右擐朝衣；单马御鞍，宜从亵服。求之近古，灼然之明验矣。
自皇家抚运，沿革随时。至如陵庙巡幸，王公册命，则盛服冠履，乘彼辂车。其士庶有衣冠亲迎者，亦时以服箱充驭。在于他事，无复乘车，贵贱所行，通鞍马而已。臣伏见比者銮舆出幸，法驾首途，左右侍臣皆以朝服乘马。夫冠履而出，止可配车而行，今乘车即停，而冠履不易，可谓唯知其一而未知其二。何者？褒衣博带，革履高冠，本非马上所施，自是车中之服。必也袜而升镫，跣以乘鞍，非惟不师古道，亦自取惊今俗，求诸折中，进退无可。且长裙广袖，襜如翼如，鸣珮纡组，锵锵弈弈，驰骤于风尘之内，出入于旌棨之间，傥马有惊逸，人从颠坠，遂使属车之右，遗履不收，清道之傍，絓骖相续，固以受嗤行路，有损威仪。
今议者皆云秘阁有《梁武南郊图》，多有衣冠乘马者，此则近代故事，不得谓无其文。臣案此图是后人所为，非当时所撰。且观当今有古今图画者多矣，如张僧繇画《群公祖二疏》，而兵士有著芒屩者；阎立本画《昭君入匈奴》，而妇人有著帷帽者。夫芒屩出于水乡，非京华所有；帷帽创于隋代，非汉宫所作。议者岂可征此二画以为故实者乎！由斯而言，则《梁武南郊之图》，义同于此。又传称义惟因俗，礼贵缘情。殷辂周冕，规模不一；秦冠汉珮，用舍无恆。况我国家道轶百王，功高万古，事有不便，资于变通。其乘马衣冠，窃谓宜从省废。臣此异议，其来自久，日不暇给，未及榷扬。今属殿下亲从齿胄，将临国学，凡有衣冠乘马，皆惮此行，所以辄进狂言，用申鄙见。
皇太子手令付外宣行，仍编入令，以为恆式。
宴服，盖古之亵服也，今亦谓之常服。江南则以巾褐裙襦，北朝则杂以戎夷之制。爰至北齐，有长帽短靴，合袴
袄子，硃紫玄黄，各任所好。虽谒见君上，出入省寺，若非元正大会，一切通用。高氏诸帝，常服绯袍。隋代帝王贵臣，多服黄文绫袍，乌纱帽，九环带，乌皮六合靴。百官常服，同于匹庶，皆著黄袍，出入殿省。天子朝服亦如之，惟带加十三环以为差异，盖取于便事。其乌纱帽渐废，贵贱通服折上巾，其制周武帝建德年所造也。晋公宇文护始命袍加下襕。及大业元年，炀帝始制诏吏部尚书牛弘、工部尚书宇文恺、兼内史侍郎虞世基、给事郎许善心、仪曹郎袁朗等宪章古则，创造衣冠，自天子逮于胥吏，章服皆有等差。始令五品以上，通服硃紫。是后师旅务殷，车驾多行幸，百官行从，虽服袴
褶，而军间不便。六年，复诏从驾涉远者，文武官等皆戎衣，贵贱异等，杂用五色。五品已上，通著紫袍，六品已下，兼用绯绿。胥吏以青，庶人以白，屠商以皁，士卒以黄。
武德初，因隋旧制，天子宴服，亦名常服，唯以黄袍及衫，后渐用赤黄，遂禁士庶不得以赤黄为衣服杂饰。四年八月敕： 三品已上，大科绫及罗，其色紫，饰用玉。五品已上，小科绫及罗，其色硃，饰用金。六品已上，服丝布，杂小绫，交梭，双紃，其色黄。六品、七品饰银。八品、九品鍮
石。流外及庶人服、絁、布，其色通用黄。饰用铜铁。 五品已上执象笏。三品已下前挫后直，五品已上前挫后屈。自有唐已来，一例上圆下方，曾不分别。六品已下，执竹木为笏，上挫下方。其折上巾，乌皮六合靴，贵贱通用。贞观四年又制，三品已上服紫，五品已下服绯，六品、七品服绿，八品、九品服以青，带以鍮
石。妇人从夫色。虽有令，仍许通著黄。五年八月敕，七品已上，服龟甲双巨十花绫，其色绿。九品已上，服丝布及杂小绫，其色青。十一月，赐诸卫将军紫袍，锦为褾袖。八年五月，太宗初服翼善冠，贵臣服进德冠。
龙朔二年，司礼少常伯孙茂道奏称： 旧令六品、七品着绿，八品、九品着青，深青乱紫，非卑品所服。望请改八品、九品着碧。朝参之处，听兼服黄。 从之。总章元年，始一切不许着黄。上元元年八月又制： 一品已下带手巾、算袋，仍佩刀子、砺石，武官欲带者听之。文武三品已上服紫，金玉带。四品服深绯，五品服浅绯，并金带。六品服深绿，七品服浅绿，并银带。八品服深青，九品服浅青，并鍮石带。庶人并铜铁带。 文明元年七月甲寅诏： 旗帜皆从金色，饰之以紫，画以杂文。八品已下旧服者，并改以碧。京文官五品已上，六品已下，七品清官，每日入朝，常服袴褶。诸州县长官在公衙，亦准此。 景云中又制，令依上元故事，一品已下带手巾、算袋，其刀子、砺石等许不佩。武官五品已上佩韘七事。七谓佩刀、刀子、砺石、契苾真、哕厥针筒、火石袋等也。至开元初复罢之。则天天授二年二月，朝集使刺史赐绣袍，各于背上绣成八字铭。长寿三年四月，敕赐岳牧金字银字铭袍。延载元年五月，则天内出绯紫单罗铭襟背衫，赐文武三品已上。左右监门卫将军等饰以对师子，左右卫饰以麒麟，左右武威卫饰以对虎，左右豹韬卫饰以豹，左右鹰扬卫饰以鹰，左右玉钤卫饰以对鹘，左右金吾卫饰以对豸，诸王饰以盘龙及鹿，宰相饰以凤池，尚书饰以对雁。
武德已来，始有巾子，文官名流，上平头小样者。则天朝，贵臣内赐高头巾子，呼为武家诸王样。中宗景龙四年三月，因内宴赐宰臣已下内样巾子。开元已来，文官士伍多以紫皁官絁为头巾、平头巾子，相效为雅制。玄宗开元十九年十月，赐供奉官及诸司长官罗头巾及官样巾子，迄今服之也。
天宝十载五月，改诸卫旗幡队仗，先用绯色，并用赤黄色，以符土德。
高祖武德元年九月，改银菟符为银鱼符。高宗永徽二年五月，开府仪同三司及京官文武职事四品、五品，并给随身鱼。咸亨三年五月，五品已上赐新鱼袋，并饰以银。三品已上各赐金装刀子、砺石一具。垂拱二年正月，诸州都督刺史，并准京官带鱼袋。天授元年九月，改内外所佩鱼并作龟。久视元年十月，职事三品已上龟袋，宜用金饰，四品用银饰，五品用铜饰。上守下行，皆从官给。神龙元年二月，内外官五品已上依旧佩鱼袋。六月，郡王、嗣王特许佩金鱼袋。景龙三年八月，令特进佩鱼。散职佩鱼，自此始也。自武德已来，皆正员带阙官始佩鱼袋，员外、判试、检校自则天、中宗后始有之，皆不佩鱼。虽正员官得佩，亦去任及致仕即解去鱼袋。至开元九年，张嘉贞为中书令，奏诸致仕许终身佩鱼，以为荣宠。以理去任，亦听佩鱼袋。自后恩制赐赏绯紫，例兼鱼袋，谓之章服，因之佩鱼袋、服硃紫者众矣。
梁制云，袴
褶，近代服以从戎，今缵严则文武百官咸服之。车驾亲戎，则缚袴
不舒散也。中官紫褶，外官绛褶，舄用皮。服冠衣硃者，紫衣用赤舄，乌衣用乌舄。唯褶服以靴。靴，胡履也，取便于事，施于戎服。
旧制，乘舆案褥、床褥、床帷，皆以紫为饰。天宝六载，礼仪使太常卿韦纟舀奏请依御袍色，以赤黄为饰。从之。
《武德令》：皇后服有袆衣、鞠衣、钿钗礼衣三等。
袆衣，首饰花十二树，并两博鬓，其衣以深青织成为之，文为翚翟之形。素质，五色，十二等。素纱中单，黼领，罗縠褾、襈，褾、襈皆用硃色也。蔽膝，随裳色，以緅为领，用翟为章，三等。大带，随衣色，硃里，纰其外，上以硃锦，下以绿锦，纽约用青组。以青衣，革带，青袜、舄，舄加金饰。
白玉双珮，玄组双大绶。章彩尺寸与乘舆同。受册、助祭、朝会诸大事则服之。鞠衣，黄罗为之。其蔽膝、大带及衣革带、舄随衣色。余与袆衣同，唯无雉也。亲蚕则服之。钿钗礼衣，十二钿，服通用杂色，制与上同，唯无雉及珮绶，去舄，加履。宴见宾客则服之。
皇太子妃服，首饰花九树，小花如大花之数，并两博鬓也。褕翟。青织成为之，文为摇翟之形，青质、五色、九等也。素纱中单，黼领，罗縠褾、襈，褾、襈皆用硃也。蔽膝，随裳色，用緅为领缘，以摇翟为章，二等也。大带，随衣色，硃里，纰其外，上以硃锦，下以绿锦，纽用青组。以青衣，革带，青袜、舄，舄加金饰瑜玉珮，红硃双大绶。章彩尺寸与皇太子同。受册、助祭、朝会诸大事则服之。鞠衣，黄罗为之，其蔽膝、大带及衣革带随衣色。余褕翟同，唯无雉也。从蚕则服之。钿钗礼衣，九钿，服通用杂色，制与上同，唯无雉及珮、绶，去舄，加履。宴见宾客则服之。
内外命妇服花钗，施两博鬓，宝钿饰也。翟衣青质，罗为之，绣为雉，编次于衣及裳，重为九等而下。第一品花钿九树，宝钿准花数，以下准此也。翟九等。第二品花钿八树，翟八等。第三品花钿七树，翟七等。第四品花钿六树，翟六等。第五品花钿五树，翟五等。并素纱中单，黼领，硃褾、襈亦通用罗縠也。蔽膝，随裳色，以緅为领缘，加以文绣，重雉为章二事，一品已下皆同也。
大带，随衣色，绯其外，上以硃锦，下以绿锦，纽同青组。
青衣，革带，青袜、舄，珮，绶。内命妇受册、从蚕、朝会则服之；其外命妇嫁及受册、从蚕、大朝会亦准此。钿钗礼衣，通用杂色，制与上同，唯无雉及珮绶。去舄，加履。第一品九钿，第二品八钿，第三品七钿，第四品六钿，第五品五钿。内命妇寻常参见，外命妇朝参辞见及礼会则服之。六尚、宝林、御女、采女、女官等服，礼衣通用杂色，制与上同，惟无首饰。七品已上，有大事服之，寻常供奉则公服。公服去中单、蔽膝、大带。
九品已上，大事及寻常供奉，并公服。东宫准此。女史则半袖裙襦。诸公主、王妃珮绶同，诸王县主、内命妇准品。外命妇五品已上，皆准夫、子，即非因夫、子别加邑号者，亦准品。妇人宴服，准令各依夫色，上得兼下，下不得僭上。既不在公庭，而风俗奢靡，不依格令，绮罗锦绣，随所好尚。上自宫掖，下至匹庶，递相仿效，贵贱无别。
武德、贞观之时，宫人骑马者，依齐、隋旧制，多著ＦＤ旂，虽发自戎夷，而全身障蔽，不欲途路窥之。王公之家，亦同此制。永徽之后，皆用帷帽，拖裙到颈，渐为浅露。寻下敕禁断，初虽暂息，旋又仍旧，咸亨二年又下敕曰： 百官家口，咸预士流，至于衢路之间，岂可全无障蔽。比来多著帷帽，遂弃ＦＤ旂，曾不乘车，别坐檐子。递相仿效，浸成风俗，过为轻率，深失礼容。前者已令渐改，如闻犹未止息。又命妇朝谒，或将驰驾车，既入禁门，有亏肃敬。此并乖于仪式，理须禁断，自今已后，勿使更然。 则天之后，帷帽大行，ＦＤ旂渐息。中宗即位，宫禁宽弛，公私妇人，无复冪旂之制。开元初，从驾宫人骑马者，皆著胡帽，靓妆露面，无复障蔽。士庶之家，又相仿效，帷帽之制，绝不行用。俄又露髻驰骋，或有著丈夫衣服靴衫，而尊卑内外，斯一贯矣。
奚车，契丹塞外用之，开元、天宝中渐至京城。兜笼，巴蜀妇人所用，今乾元已来，蕃将多著勋于朝，兜笼易于担负，京城奚车、兜笼、代于车舆矣。
武德来，妇人著履，规制亦重，又有线靴。开元来，妇人例著线鞋，取轻妙便于事，侍兒乃著履。臧获贱伍者皆服襕衫。太常乐尚胡曲，贵人御馔，尽供胡食，士女皆竟衣胡服，故有范阳羯胡之乱，兆于好尚远矣。
太极元年，左司郎中唐绍上疏曰：
臣闻王公已下，送终明器等物，具标甲令，品秩高下，各有节文。孔子曰，明器者，备物而不可用，以刍灵者善，为俑者不仁。传曰，俑者，谓有面目机发，似于生人也。以此而葬，殆将于殉，故曰不仁。近者王公百官，竞为厚葬，偶人像马，雕饰如生，徒以眩耀路人，本不因心致礼。更相扇慕，破产倾资，风俗流行，遂下兼士庶。若无禁制，奢侈日增。望诸王公已下，送葬明器，皆依令式，并陈于墓所，不得衢路行。
又士庶亲迎之仪，备诸辨礼，所以承宗庙，事舅姑，当须昏以为期，诘朝谒见。往者下俚庸鄙，时有障车，邀其酒食，以为戏乐。近日此风转盛，上及王公，乃广奏音乐，多集徒侣，遮拥道路，留滞淹时，邀致财物，动逾万计。遂使障车礼贶，过于聘财，歌舞喧哗，殊非助感。即亏名教，实蠹风猷，违紊礼经，须加节制。望请婚姻家障车者，并须禁断。其有犯者，有廕家请准犯名教例附簿，无廕人决杖六十，仍各科本罪。
