一、十年，春，公如齐。公至自齐。齐人归我济西田。
齐已取之矣，其言我何？言我者未绝于我也。曷为未绝于我？齐已言取之矣，其实未之齐也。
二、夏四月丙辰，日有食之。
三、己巳，齐侯元卒。
四、齐崔氏出奔卫。
崔氏者何？齐大夫也。其称崔氏何？贬。曷为贬？讥世卿，世卿非礼也。
五、公如齐。五月，公至自齐。
六、癸巳，陈夏征舒弒其君平国。
七、六月，宋师伐滕。
八、公孙归父如齐，葬齐惠公。
九、晋人、宋人、卫人、曹人伐郑。
十、秋，天王使王季子来聘。
王季子者何？天子之大夫也。其称王季子何？贵也。其贵奈何？母弟也。
十一、公孙归父帅师伐邾娄，取蘱。
十二、大水。
十三、季孙行父如齐。
十四、冬，公孙归父如齐。
十五、齐侯使国佐来聘。
十六、饥。
何以书？以重书也。
十七、楚子伐郑。
