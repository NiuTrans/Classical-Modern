一、八年，春，公至自会。
二、夏六月，公子遂如齐，至黄乃复。
其言至黄乃复何？有疾也。何言乎有疾乃复？讥。何讥尔？大夫以君命出，闻丧徐行而不反。
三、辛巳，有事于太庙。
四、仲遂卒于垂。
仲遂者何？公子遂也。何以不称公子？贬。曷为贬？为弒子赤贬。然则曷为不于其弒焉贬？于文则无罪，于子则无年。
五、壬午犹绎。万入去钥。
绎者何？祭之明日也。万者何？干舞也。钥者何？钥舞也。其言万入去钥何？去其有声者，废其无声者，存其心焉尔。存其心焉尔者何？知其不可而为之也。犹者何？通可以已也。
六、戊子，夫人熊氏薨。
七、晋师、白狄伐秦。
八、楚人灭舒蓼。
九、秋七月甲子，日有食之，既。
十、冬十月己丑，葬我小君顷熊。雨不克葬。庚寅，日中而克葬。
顷熊者何？宣公之母也。而者何？难也。乃者何？难也。曷为或言而？或言乃？乃难乎而也。
十一、城平阳。
十二、楚师伐陈。
