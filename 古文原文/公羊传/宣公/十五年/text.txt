一、十有五年，春，公孙归父会楚子于宋。
二、夏五月，宋人及楚人平。
外平不书，此何以书？大其平乎已也。何大乎其平乎已？庄王围宋，军有七日之粮尔，尽此不胜，将去而归尔。于是使司马子反乘堙而窥宋城，宋华元亦乘堙而出见之。司马子反曰： 子之国何如？ 华元曰： 惫矣。 曰： 何如？ 曰： 易子而食之，析骸而炊之。 司马子反曰： 嘻！甚矣惫！虽然，吾闻之也，围者柑马而秣之，使肥者应客，是何子之情也。 华元曰： 吾闻之，君子见人之危则矜之，小人见人之危则幸之。吾见子之君子也，是以告情于子也。 司马子反曰： 诺，勉之矣！吾军亦有七日之粮尔，尽此不胜，将去而归尔。 揖而去之，反于庄王。庄王曰： 何如？ 司马子反曰： 惫矣！ 曰： 何如？ 曰： 易子而食之，析骸而炊之。 庄王曰： 嘻！甚矣惫！虽然，吾今取此然后而归尔。 司马子反曰： 不可。臣已告之矣，军有七日之粮尔。 庄王怒曰： 吾使子往视之，子曷为告之？ 司马子反曰： 以区区之宋，犹有不欺人之臣，可以楚而无乎？是以告之也。 庄王曰： 诺。舍而止。虽然，吾犹取此然后归尔。 司马子反曰： 然则君请处于此，臣请归尔。 庄王曰： 子去我而归，吾孰与处于此？吾亦从子而归尔。 引师而去之。故君子大其平乎已也。此皆大夫也，其称人何？贬。曷为贬？平者在下也。
三、六月癸卯，晋师灭赤狄潞氏，以潞子婴儿归。
潞何以称子？潞子之为善也，躬足以亡尔。虽然，君子不可不记也。离于夷狄，而未能合于中国，晋师伐之，中国不救，狄人不有，是以亡也。
四、秦人伐晋。
五、王札子杀召伯、毛伯。
王札子者何？长庶之号也。
六、秋，螽。
七、仲孙蔑会齐高固于牟娄。
八、初税亩。
初者何？始也。税亩者何？履亩而税也。初税亩何以书？讥。何讥尔？讥始履亩而税也。何讥乎始履亩而税？古者什一而藉。古者曷为什一而藉？什一者天下之中正也。多乎什一，大桀、小桀；寡乎什一，大貉、小貉。什一者天下之中正也，什一行而颂声作矣。
九、冬，蝝生。
未有言蝝生者，此其言蝝生何？蝝生不书，此何以书？幸之也。幸之者何？犹曰受之云尔。受之云尔者何？上变古易常，应是而有天灾，其诸则宜于此焉变矣。
十、饥。
