一、十有一年，春王正月。
二、夏，楚子、陈侯、郑伯盟于辰陵。
三、公孙归父会齐人伐莒。
四、秋，晋侯会狄于櫕函。
五、冬十月，楚人杀陈夏征舒
此楚子也，其称人何？贬。曷为贬？不与外讨也。不与外讨者，因其讨乎外而不与也，虽内讨亦不与也。曷为不与？实与而文不与。文曷为不与？诸侯之义不得专讨也。诸侯之义不得专讨，则其曰实与之何？上无天子，下无方伯，天下诸侯有为无道者，臣弒君，子弒父，力能讨之，则讨之可也。
六、丁亥，楚子入陈，纳公孙宁、仪行父于陈。
此皆大夫也，其言纳何？纳公党与也。
