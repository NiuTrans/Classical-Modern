一、元年，春王正月，公即位。公子遂如齐逆女。
继弒君不言即位，此其言即位何？其意也。
二、三月，遂以夫人妇姜至自齐。
遂何以不称公子？一事而再见者，卒名也。夫人何以不称姜氏？贬。曷为贬？讥丧娶也。丧娶者公也，则曷为贬夫人？内无贬于公之道也。内无贬于公之道，则曷为贬夫人？夫人与公一体也。其称妇何？有姑之辞也。
三、夏，季孙行父如齐。
四、晋放其大夫胥甲父于卫。
放之者何？犹曰无去是云尔。然则何言尔？近正也。此其为近正奈何？古者大夫已去，三年待放。君放之，非也；大夫待放，正也。古者臣有大丧，则君三年不呼其门。已练可以弁冕，服金革之事。君使之非也，臣行之礼也。闵子要绖而服事，既而曰： 若此乎古之道，不即人心。 退而致仕。孔子盖善之也。
五、公会齐侯于平州。
六、公子遂如齐。
七、六月，齐人取济西田。
外取邑不书，此何以书？所以赂齐也。曷为赂齐？为弒子赤之赂也。
八、秋，邾娄子来朝。
九、楚子、郑人侵陈，遂侵宋。
十、晋赵盾帅师救陈。宋公、陈侯、卫侯、曹伯会晋师于斐林伐郑。
此晋赵盾之师也，曷为不言赵盾之师？君不会大夫之辞也。
十一、冬，晋赵穿帅师侵柳。
柳者何？天子之邑也。曷为不系乎周？不与伐天子也。
十二、晋人、宋人伐郑。
