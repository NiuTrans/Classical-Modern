一、十有五年。春王正月，邾娄子来朝。
二、鼷鼠食郊牛，牛死，改卜牛。
曷为不言其所食？漫也。
三、二月辛丑，楚子灭胡，以胡子豹归。
四、夏五月辛亥，郊。
曷为以夏五月郊？三卜之运也。
五、壬申，公薨于高寝。
六、郑轩达帅师伐宋。
七、齐侯、卫侯次于籧篨。
八、邾娄子来奔丧。
其言来奔丧何？奔丧，非礼也。
九、秋七月壬申，姒氏卒。
姒氏者何？哀公之母也。何以不称夫人？哀未君也。
十、八月庚辰朔，日有食之。
十一、九月，滕子来会葬。
十二、丁巳，葬我君定公。雨不克葬，戊午日下昃，乃克葬。
十三、辛巳，葬定姒。
定姒何以书葬？未踰年之君也，有子则庙，庙则书葬。
十四、冬，城漆。
