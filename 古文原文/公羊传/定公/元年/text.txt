一、元年。春王。
定何以无正月？正月者，正即位也。定无正月者，即位后也。即位何以后？昭公在外，得入不得入，未可知也。曷为未可知？在季氏也。定、哀多微辞，主人习其读而问其传，则未知己之有罪焉尔。
二、三月，晋人执宋仲几于京师。
仲几之罪何？不蓑城也。其言于京师何？伯讨也。伯讨则其称人何？贬。曷为贬？不与大夫专执也。曷为不与？实与而文不与。文曷为不与？大夫之义，不得专执也。
三、夏六月癸亥，公之丧至自干侯。
四、戊辰，公即位。
癸亥公之丧至自干侯，则曷为以戊辰之日，然后即位？正棺于两楹之间，然后即位。子沈子曰： 定君乎国，然后即位。 即位不日，此何以日？录乎内也。
五、秋七月癸巳，葬我君昭公。
六、九月，大雩。
七、立炀宫。
炀宫者何？炀公之宫也。立者何？立者不宜立也。立炀宫，非礼也。
八、冬十月，霣霜杀菽。
何以书？记异也。此灾菽也，曷为以异书？异大乎灾也。
