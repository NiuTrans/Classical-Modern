一、八年。春王正月，公侵齐。公至自侵齐。
二、二月，公侵齐。三月，公至自侵齐。
三、曹伯露卒。
四、夏，齐国夏帅师伐我西鄙。
五、公会晋师于瓦。公至自瓦。
六、秋七月戊辰，陈侯柳卒。
七、晋赵鞅帅师侵郑，遂侵卫。
八、葬曹靖公。
九、九月，葬陈怀公。
十、季孙斯、仲孙何忌帅师侵卫。
十一、冬，卫侯、郑伯盟于曲濮。
十二、从祀先公。
从祀者何？顺祀也。文公逆祀，去者三人。定公顺祀，叛者五人。
十三、盗窃宝玉、大弓。
盗者孰谓？谓阳虎也。阳虎者，曷为者也？季氏之宰也。季氏之宰则微者也，恶乎得国宝而窃之？阳虎专季氏，季氏专鲁国，阳虎拘季孙，孟氏与叔孙氏迭而食之。睋而锓其板曰： 某月某日，将杀我于蒲圃，力能救我则于是。 至乎日若时而出。临南者，阳虎之出也，御之。于其乘焉，季孙谓临南曰： 以季氏之世世有子，子可以不免我死乎？ 临南曰： 有力不足，臣何敢不勉。 阳越者，阳虎之从弟也，为右。诸阳之从者，车数十乘，至于孟衢，临南投策而坠之，阳越下取策，临南駷马，而由乎孟氏，阳虎从而射之，矢着于庄门。然而，甲起于琴如。弒不成，却反舍于郊，皆说然息。或曰： 弒千乘之主而不克，舍此可乎？ 阳虎曰： 夫孺子得国而已，如丈夫何？ 睋而曰： 彼哉！彼哉！趣驾。 既驾，公敛处父帅师而至，慬然后得免，自是走之晋。宝者何？璋判白，弓绣质，龟青纯。
