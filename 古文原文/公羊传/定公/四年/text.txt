一、四年。春王二月癸巳，陈侯吴卒。
二、三月，公会刘子、晋侯、宋公、蔡侯、卫侯、陈子、郑伯、许男、曹伯、莒子、邾娄子、顿子、胡子、滕子、薛伯、杞伯、小邾娄子、齐国夏于召陵，侵楚。
三、夏四月庚辰，蔡公孙归姓帅师灭沈，以沈子嘉归，杀之。
四、五月，公及诸侯盟于浩油。杞伯戊卒于会。
五、六月，葬陈惠公。
六、许迁于容城。
七、秋七月，公至自会。
八、刘卷卒。
刘卷者何？天子之大夫也。外大夫不卒，此何以卒？我主之也。
九、葬杞悼公。
十、楚人围蔡。
十一、晋士鞅、卫孔圄帅师伐鲜虞。
十二、葬刘文公。
外大夫不书葬，此何以书葬？录我主也。
十三、冬十有一月庚午，蔡侯以吴子及楚人战于伯莒，楚师败绩。
吴何以称子？夷狄也，而忧中国。其忧中国奈何？伍子胥父诛乎楚，挟弓而去楚，以干阖庐。阖庐曰： 士之甚，勇之甚，将为之兴师而复雠于楚。 伍子胥复曰： 诸侯不为匹夫兴师，且臣闻之，事君犹事父也。亏君之义，复父之雠，臣不为也。 于是止。蔡昭公朝乎楚，有美裘焉，囊瓦求之，昭公不与，为是拘昭公于南郢数年，然后归之。于其归焉，用事乎河，曰： 天下诸侯，茍有能伐楚者，寡人请为之前列。 楚人闻之怒。为是兴师，使囊瓦将而伐蔡。蔡请救于吴，伍子胥复曰： 蔡非有罪也，楚人为无道，君如有忧中国之心，则若时可矣。 于是兴师而救蔡。曰：事君犹事父也，此其为可以复雠奈何？曰： 父不受诛，子复雠可也；父受诛，子复雠，推刃之道也。复雠不除害，朋友相卫，而不相迿，古之道也。 
十四、楚囊瓦出奔郑。
十五、庚辰，吴入楚。
吴何以不称子？反夷狄也。其反夷狄奈何？君舍于君室，大夫舍于大夫室，盖妻楚王之母也。
