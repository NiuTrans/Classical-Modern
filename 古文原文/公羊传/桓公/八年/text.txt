一、八年，春正月己卯，烝。
烝者何？冬祭也。春曰祠，夏曰礿，秋曰甞，冬曰烝。常事不书，此何以书？讥。何讥尔？讥亟也。亟则黩，黩则不敬。君子之祭也，敬而不黩。疏则怠，怠则忘。士不及兹四者，则冬不裘，夏不葛。
二、天王使家父来聘。
三、夏，五月丁丑，烝。
何以书？讥亟也。
四、秋，伐邾娄。
五、冬，十月，雨雪。
何以书？记异也。何异尔？不时也。
六、祭公来，遂逆王后于纪。
祭公者何？天子之三公也。何以不称使？婚礼不称主人。遂者何？生事也。大夫无遂事，此其言遂何？成使乎我也。其成使乎我奈何？使我为媒，可则因用是往逆矣。女在其国称女，此其称王后何？王者无外，其辞成矣。
