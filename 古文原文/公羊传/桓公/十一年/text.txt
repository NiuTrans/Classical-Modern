一、十有一年，春正月，齐人、卫人、郑人盟于恶曹。
二、夏五月癸未，郑伯寤生卒。
三、秋七月，葬郑庄公。九月，宋人执郑祭仲。
祭仲者何？郑相也。何以不名？贤也。何贤乎祭仲？以为知权也。其为知权奈何？古者郑国处于留。先郑伯有善于郐公者，通乎夫人，以取其国，而迁郑焉，而野留。庄公死已葬，祭仲将往省于留，涂出于宋，宋人执之。谓之曰： 为我出忽而立突。 祭仲不从其言，则君必死、国必亡；从其言，则君可以生易死，国可以存易亡。少辽缓之，则突可故出，而忽可故反，是不可得则病，然后有郑国。古人之有权者，祭仲之权是也。权者何？权者反于经，然后有善者也。权之所设，舍死亡无所设。行权有道，自贬损以行权，不害人以行权。杀人以自生，亡人以自存，君子不为也。
四、突归于郑。
突何以名？挈乎祭仲也。其言归何？顺祭仲也。
五、郑忽出奔卫。
忽何以名？春秋伯子男一也，辞无所贬。
六、柔会宋公、陈侯、蔡叔盟于折。
柔者何？吾大夫之未命者也。
七、公会宋公于夫童。
八、冬十有二月，公会宋公于阚。
