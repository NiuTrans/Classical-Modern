一、元年，春，王正月，公即位。
继弒君不言即位。此其言即位何？如其意也。
二、三月，公会郑伯于垂。
三、郑伯以璧假许田。
其言以璧假之何？易之也。易之则其言假之何？为恭也。曷为为恭？有天子存，则诸侯不得专地也。许田者何？鲁朝宿之邑也。诸侯时朝乎天子，天子之郊，诸侯皆有朝宿之邑焉。此鲁朝宿之邑也，则曷为谓之许田？讳取周田也。讳取周田则曷为谓之许田？系之许也。曷为系之许？近许也。此邑也，其称田何？田多邑少称田，邑多田少称邑。
四、夏，四月丁未，公及郑伯盟于越。
五、秋，大水。
何以书？记灾也。
六、冬，十月。
