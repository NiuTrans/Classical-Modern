一、二年，春王正月，戊申，宋督弒其君与夷及其大夫孔父。
及者何？累也。弒君多矣，舍此无累者乎？曰： 有仇牧，荀息，皆累也。 舍仇牧荀息无累者乎？曰： 有。 有则此何以书？贤也。何贤乎孔父？孔父可谓义形于色矣。其义形于色奈何？督将弒殇公，孔父生而存，则殇公不可得而弒也，故于是先攻孔父之家。殇公知孔父死，己必死，趋而救之，皆死焉。孔父正色而立于朝，则人莫敢过而致难于其君者，孔父可谓义形于色矣。
二、滕子来朝。
三、三月，公会齐侯、陈侯、郑伯于稷，以成宋乱。
内大恶讳，此其目言之何？远也。所见异辞，所闻异辞，所传闻异辞。隐亦远矣，曷为为隐讳？隐贤而桓贱也。
四、夏，四月，取郜大鼎于宋。戊申，纳于太庙。
此取之宋，其谓之郜鼎何？器从名，地从主人。器何以从名？地何以从主人？器之与人非有即尔。宋始以不义取之，故谓之郜鼎。至乎地之与人则不然。俄而可以为其有矣。然则为取可以为其有乎？曰： 否。 何者？若楚王之妻媦，无时焉可也。戊申，纳于太庙。何以书？讥。何讥尔？遂乱受赂纳于太庙，非礼也。
五、秋，七月，纪侯来朝。
六、蔡侯、郑伯会于邓。
离不言会，此其言会何？盖邓与会尔。
七、九月，入杞。
八、公及戎盟于唐。
九、冬，公至自唐。
