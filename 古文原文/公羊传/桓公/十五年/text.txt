一、十有五年，春二月，天王使家父来求车。
何以书？讥。何讥尔？王者无求；求车，非礼也。
二、三月乙未，天王崩。
三、夏四月己巳，葬齐僖公
四、五月，郑伯突出奔蔡。
突何以名？夺正也。
五、郑世子忽复归于郑。
其称世子何？复正也。曷为或言归？或言复归？复归者，出恶，归无恶；复入者，出无恶，入有恶。入者，出入恶。归者，出入无恶。
六、许叔入于许。
七、公会齐侯于鄗。
八、邾娄人、牟人、葛人来朝。
皆何以称人？夷狄之也。
九、秋九月，郑伯突入于栎。
栎者何？郑之邑。曷为不言入于郑？末言尔。曷为末言尔？祭仲亡矣。然则曷为不言忽之出奔？言忽为君之微也。祭仲存则存矣，祭仲亡则亡矣！
十、冬十有一月，公会齐侯、宋公、卫侯、陈侯于侈，伐郑。
