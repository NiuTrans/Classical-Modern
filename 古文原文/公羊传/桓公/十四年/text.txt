一、十有四年，春正月，公会郑伯于曹。
二、无冰。
何以书？记异也。
三、夏五。郑伯使其弟语来盟。
夏五者何？无闻焉尔。
四、秋八月壬申，御廪灾。
御廪者何？粢盛委之所藏也。御廪灾，何以书？记灾也。
五、乙亥甞。
常事不书，此何以书？讥。何讥尔？讥甞也。曰： 犹甞乎？ 御廪灾不如勿甞而已矣！
六、冬十有二月丁巳，齐侯禄父卒。
七、宋人以齐人、卫人、蔡人、陈人伐郑。
以者何？行其意也。
