一、三年，春正月，公会齐侯于嬴。
二、夏，齐侯、卫侯胥命于蒲。
胥命者何？相命也。何言乎相命？近正也。此其为近正奈何？古者不盟，结言而退。
三、六月，公会纪侯于盛。
四、秋，七月壬辰朔，日有食之，既。
既者何？尽也。
五、公子翚如齐逆女。
六、九月，齐侯送姜氏于讙。
何以书？讥。何讥尔？诸侯越竟送女，非礼也。此入国矣，何以不称夫人？自我言齐，父母之于子，虽为邻国夫人，犹曰吾姜氏。
七、公会齐侯于讙，夫人姜氏至自齐。
翚何以不致？得见乎公矣
八、冬，齐侯使其弟年来聘。
九、有年。
有年，何以书？以喜书也。大有年，何以书？亦以喜书也。此其曰有年何？仅有年也。彼其曰大有年何？大丰年也。仅有年亦足以当喜乎？恃有年也。
