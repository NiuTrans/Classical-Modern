一、九年，春，纪季姜归于京师。
其辞成矣，则其称纪季姜何？自我言，纪父母之于子，虽为天王后，犹曰吾季姜。京师者何？天子之居也。京者何？大也。师者何？众也。天子之居，必以众大之辞言之。
二、夏，四月。
三、秋，七月。
四、冬，曹伯使其世子射姑来朝。
诸侯来曰朝，此世子也，其言朝何？春秋有讥父老子代从政者，则未知其在齐与？曹与？
