一、五年，春正月甲戌己丑，陈侯鲍卒。
曷为以二日？卒之怴也。甲戌之日亡，己丑之日死而得，君子疑焉，故以二日卒之也。
二、夏，齐侯、郑伯如纪。
外相如不书，此何以书？离不言会也。
三、天王使仍叔之子来聘。
仍叔之子者何？天子之大夫也。其称仍叔之子何？讥。何讥尔？讥父老子代从政也。
四、葬陈桓公。
五、城祝丘。
六、秋，蔡人、卫人、陈人从王伐郑。
其言从王伐郑何？正也。
七、大雩。
大雩者何？旱祭也。然则何以不言旱？言雩则旱见；言旱则雩不见。何以书？记灾也。
八、螽。
何以书？记灾也。
九、冬，州公如曹。
外相如不书，此何以书？过我也。
