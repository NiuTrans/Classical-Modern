一、六年，春正月，寔来。
寔来者何？犹曰是人来也。孰谓？谓州公也。曷为谓之寔来？慢之也。曷为慢之？化我也。
二、夏，四月，公会纪侯于成。
三、秋，八月壬午，大阅。蔡人杀陈佗。
大阅者何？简车徒也。何以书？盖以罕书也。陈佗者何？陈君也。陈君则曷为谓之陈佗？绝也。曷为绝之？贱也。其贱奈何？外淫也。恶乎淫？淫于蔡，蔡人杀之。
四、九月丁卯，子同生。
子同生者孰谓？谓庄公也。何言乎子同生？喜有正也。未有言喜有正者，此其言喜有正何？久无正也。子公羊子曰： 其诸以病桓与？ 
五、冬，纪侯来朝。
