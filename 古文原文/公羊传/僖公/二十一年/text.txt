一、二十有一年，春，狄侵卫。
二、宋人、齐人、楚人盟于鹿上。
三、夏，大旱。
何以书？记灾也。
四、秋，宋公、楚子、陈侯、蔡侯、郑伯、许男、曹伯会于霍，执宋公以伐宋。
孰执之？楚子执之。曷为不言楚子执之？不与夷狄之执中国也。
五、冬，公伐邾娄。
五、楚人使宜申来献捷。
此楚子也，其称人何？贬。曷为贬？为执宋公贬。曷为为执宋公贬？宋公与楚子期以乘车之会，公子目夷谏曰： 楚，夷国也，强而无义，请君以兵车之会往。 宋公曰： 不可。吾与之约以乘车之会，自我为之，自我堕之，曰不可。 终以乘车之会往，楚人果伏兵车，执宋公以伐宋。宋公谓公子目夷曰： 子归守国矣。国，子之国也。吾不从子之言，以至乎此。 公子目夷复曰： 君虽不言国，国固臣之国也。 于是归设守械而守国。楚人谓宋人曰： 子不与我国，吾将杀子君矣。 宋人应之曰： 吾赖社稷之神灵，吾国已有君矣。 楚人知虽杀宋公犹不得宋国，于是释宋公。宋公释乎执，走之卫。公子目夷复曰： 国为君守之，君曷为不入？ 然后逆襄公归。恶乎捷？捷乎宋。曷为不言捷乎宋？为襄公讳也。此围辞也，曷为不言其围？为公子目夷讳也。
七、十有二月癸丑，公会诸侯盟于薄。
八、释宋公。
执未有言释之者，此其言释之何？公与为尔也。公与为尔奈何？公与议尔也。
