一、十有六年，春王正月戊申朔，霣石于宋五。是月，六鹢退飞，过宋都。
曷为先言霣而后言石？霣石记闻，闻其磌然，视之则石，察之则五。是月者何？仅逮是月也。何以不日？晦日也。晦则何以不言晦？春秋不书晦也。朔有事则书，晦虽有事不书。曷为先言六而后言鹢？六鹢退飞，记见也，视之则六，察之则鹢，徐而察之则退飞。五石六鹢何以书？记异也。外异不书，此何以书？为王者之后记异也。
二、三月壬申，公子季友卒。
其称季友何？贤也。
三、夏四月丙申，鄫季姬卒。
四、秋七月甲子，公孙慈卒。
五、冬十有二月，公会齐侯、宋公、陈侯、卫侯、郑伯、许男、邢侯、曹伯于淮。
