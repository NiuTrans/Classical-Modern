一、二十有二年，春，公伐邾娄，取须朐。
二、夏，宋公、卫侯、许男、滕子伐郑。
三、秋八月丁未，及邾娄人战于升陉。
四、冬十有一月己巳朔，宋公及楚人战于泓，宋师败绩。
偏战者日尔，此其言朔何？春秋辞繁而不杀者，正也。何正尔？宋公与楚人期，战于泓之阳。楚人济泓而来。有司复曰： 请迨其未毕济而击之。 宋公曰： 不可。吾闻之也：君子不厄人。吾虽丧国之余，寡人不忍行也。 既济，未毕陈，有司复曰： 请迨其未毕陈而击之。 宋公曰： 不可。吾闻之也：君子不鼓不成列。 已陈，然后襄公鼓之，宋师大败。故君子大其不鼓不成列，临大事而不忘大礼，有君而无臣，以为虽文王之战，亦不过此也。
