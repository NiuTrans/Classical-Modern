一、十有八年，春王正月，宋公会曹伯、卫人、邾娄人伐齐。
二、夏，师救齐。
三、五月戊寅，宋师及齐师战于甗，齐师败绩。
战不言伐，此其言伐何？宋公与伐而不与战，故言伐。春秋伐者为客，伐者为主。曷为不使齐主之？与襄公之征齐也。曷为与襄公之征齐？桓公死，竖刁、易牙争权不葬，为是故伐之也。
四、狄救齐。
五、秋八月丁亥，葬齐桓公。
六、冬，邢人、狄人伐卫。
