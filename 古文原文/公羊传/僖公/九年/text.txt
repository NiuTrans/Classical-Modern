一、九年，春王三月丁丑，宋公御说卒。
何以不书葬？为襄公讳也。
二、夏，公会宰周公、齐侯、宋子、卫侯、郑伯、许男、曹伯于葵丘。
宰周公者何？天子之为政者也。
三、秋七月乙酉，伯姬卒。
此未适人，何以卒？许嫁矣。妇人许嫁，字而笄之，死则以成人之丧治之。
四、九月戊辰，诸侯盟于葵丘。
桓之盟不日，此何以日？危之也。何危尔？贯泽之会，桓公有忧中国之心，不召而至者江人、黄人也。葵丘之会，桓公震而矜之，叛者九国。震之者何？犹曰振振然。矜之者何？犹曰莫若我也。
五、甲戌，晋侯诡诸卒。
六、冬，晋里克弒其君之子奚齐。
此未踰年之君，其言弒其君之子奚齐何？杀未踰年君之号也。
