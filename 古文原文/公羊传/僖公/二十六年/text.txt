一、二十有六年，春王正月己未，公会莒子、卫宁遬，盟于向。
二、齐人侵我西鄙。公追齐师至雟，弗及。
其言至雟弗及何？侈也。
三、夏，齐人伐我北鄙。
四、卫人伐齐。
五、公子遂如楚乞师。
乞师者何？卑辞也。曷为以外内同若辞？重师也。曷为重师？师出不正反，战不正胜也。
六、秋，楚人灭隗，以隗子归。
七、冬，楚人伐宋，围缗。
邑不言围，此其言围何？刺道用师也。
八、公以楚师伐齐，取谷。公至自伐齐。
此已取谷矣，何以致伐？未得乎取谷也。曷为未得乎取谷？曰： 患之起，必自此始也。 
