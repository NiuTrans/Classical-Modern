一、五年，春，晋侯杀其世子申生。
曷为直称晋侯以杀？杀世子母弟，直称君者，甚之也。
二、杞伯姬来朝其子。
其言来朝其子何？内辞也，与其子俱来朝也。
三、夏，公孙慈如牟。
四、公及齐侯、宋公、陈侯、卫侯、郑伯、许男、曹伯会王世子于首戴。
曷为殊会王世子？世子贵也。世子，犹世世子也。
五、秋八月，诸侯盟于首戴。郑伯逃归不盟。
诸侯何以不序？一事而再见者，前目而后凡也。郑伯逃归不盟。其言逃归不盟者何？不可使盟也。不可使盟，则其言逃归何？鲁子曰： 盖不以寡犯众也。 
六、楚子灭弦，弦子奔黄。
七、九月戊申朔，日有食之。
八、冬，晋人执虞公。
虞已灭矣，其言执之何？不与灭也。曷为不与灭？灭者亡国之善辞也。灭者，上下之同力者也。
