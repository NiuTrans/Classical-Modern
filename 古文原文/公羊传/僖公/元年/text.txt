一、元年，春王正月。
公何以不言即位？继弒君，子不言即位。此非子也，其称子何？臣、子一例也。
二、齐师、宋师、曹师次于聂北，救邢。
救邢，救不言次，此其言次何？不及事也。不及事者何？邢已亡矣。孰亡之？盖狄灭之。曷为不言狄灭之？为桓公讳也。曷为桓公讳？上无天子，下无方伯，天下诸侯有相灭亡者，桓公不能救，则桓公耻之。曷为先言次而后言救？君也。君则其称师何？不与诸侯专封也。曷为不与？实与，而文不与。文曷为不与？诸侯之义不得专封也。诸侯之义不得专封，则其曰实与之何？上无天子，下无方伯，天下诸侯有相灭亡者，力能救之，则救之可也。
三、夏六月，邢迁于陈仪。
迁者何？其意也。迁之者何？非其意也。
四、齐师、宋师、曹师城邢。
此一事也，曷为复言齐师、宋师、曹师？不复言师，则无以知其为一事也。
五、秋七月戊辰，夫人姜氏薨于夷，齐人以归。
夷者何？齐地也。齐地则其言齐人以归何？夫人薨于夷，则齐人以归。夫人薨于夷，则齐人曷为以归？桓公召而缢杀之。
六、楚人伐郑。
七、八月，公会齐侯、宋公、郑伯、曹伯、邾娄人于朾。
八、九月，公败邾娄师于缨。冬十月壬午，公子友帅师败莒师于犁，获莒挐。
莒挐者何？莒大夫也。莒无大夫，此何以书？大季子之获也。何大乎季子之获？季子治内难以正，御外难以正。其御外难以正奈何？公子庆父弒闵公，走而之莒，莒人逐之，将由乎齐，齐人不纳，却反舍于汶水之上，使公子奚斯入请。季子曰： 公子不可以入，入则杀矣！ 奚斯不忍反命于庆父，自南涘，北面而哭。庆父闻之曰： 嘻！此奚斯之声也，诺已。 曰： 吾不得入矣！ 于是抗辀经而死。莒人闻之曰： 吾已得子之贼矣！ 以求赂乎鲁。鲁人不与，为是兴师而伐鲁，季子待之以偏战。
九、十有二月丁巳，夫人氏之丧至自齐。
夫人何以不称姜氏？贬。曷为贬？与弒公也。然则曷为不于弒焉贬？贬必于重者，莫重乎其以丧至也。
