一、二十有五年，春王正月丙午，卫侯毁灭邢。
卫侯毁，何以名？绝。曷为绝之？灭同姓也。
二、夏四月癸酉，卫侯毁卒。
三、宋荡伯姬来逆妇。
宋荡伯姬者何？荡氏之母也。其言来逆妇何？兄弟辞也。其称妇何？有姑之辞也。
四、宋杀其大夫。
何以不名？宋三世无大夫，三世内娶也。
五、秋，楚人围陈，纳顿子于顿。
何以不言遂？两之也。
六、葬卫文公。
七、冬十有二月癸亥，公会卫子、莒庆，盟于洮。
