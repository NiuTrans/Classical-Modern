一、三十有三年，春王二月，秦人入滑。
二、齐侯使国归父来聘。
三、夏四月辛巳，晋人及姜戎败秦于殽。
其谓之秦何？夷狄之也。曷为夷狄之？秦伯将袭郑，百里子与蹇叔子谏曰： 千里而袭人，未有不亡者也。 秦伯怒曰： 若尔之年者，宰上之木拱矣，尔曷知！ 师出，百里子与蹇叔子送其子而戒之曰： 尔即死，必于殽之嵚岩，是文王之所辟风雨者也，吾将尸尔焉。 子揖师而行。百里子与蹇叔子从其子而哭之。秦伯怒曰： 尔曷为哭吾师？ 对曰： 臣非敢哭君师，哭臣之子也。 弦高者，郑商也，遇之殽，矫以郑伯之命而犒师焉，或曰往矣，或曰反矣。然而晋人与姜戎要之殽而击之，匹马只轮无反者。其言及姜戎何？姜戎微也，称人亦微者也。何言乎姜戎之微？先轸也，或曰襄公亲之。襄公亲之，则其称人何？贬。曷为贬？君在乎殡而用师，危不得葬也。诈战不日，此何以日？尽也。
四、癸巳，葬晋文公。
五、狄侵齐。
六、公伐邾娄，取丛。
七、秋，公子遂率师伐邾娄。
八、晋人败狄于箕。
九、冬十月，公如齐。
十、十有二月，公至自齐。
十一、乙巳，公薨于小寝。
十二、霣霜不杀草，李梅实。
何以书？记异也。何异尔？不时也。
十三、晋人、陈人、郑人伐许。
