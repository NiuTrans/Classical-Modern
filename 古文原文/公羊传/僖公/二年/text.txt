一、二年，春王正月，城楚丘。
孰城？城卫也。曷为不言城卫？灭也。孰灭之？盖狄灭之。曷为不言狄灭之？为桓公讳也。曷为为桓公讳？上无天子，下无方伯，天下诸侯有相灭亡者，桓公不能救，则桓公耻之也。然则孰城之？桓公城之。曷为不言桓公城之？不与诸侯专封也。曷为不与？实与而文不与。文曷为不与？诸侯之义，不得专封。诸侯之义不得专封，则其曰实与之何？上无天子，下无方伯，天下诸侯有相灭亡者，力能救之，则救之可也。
二、夏五月辛巳，葬我小君哀姜。
哀姜者何？庄公之夫人也。
三、虞师、晋师灭夏阳。
虞，微国也，曷为序乎大国之上？使虞首恶也。曷为使虞首恶？虞受赂，假灭国者道以取亡焉。其受赂奈何？献公朝诸大夫而问焉，曰： 寡人夜者寝而不寐，其意也何？ 诸大夫有进对者曰： 寝不安与其诸侍御有不在侧者与？ 献公不应。荀息进曰： 虞郭见与？ 献公揖而进之，遂与之入而谋曰： 吾欲攻郭，则虞救之，攻虞则郭救之，如之何？愿与子虑之。 荀息对曰： 君若用臣之谋，则今日取郭，而明日取虞尔，君何忧焉？ 献公曰： 然则奈何？ 荀息曰： 请以屈产之乘，与垂棘之白璧往，必可得也。则宝出之内藏，藏之外府；马出之内厩，系之外厩尔，君何丧焉？ 献公曰： 诺。虽然，宫之奇存焉，如之何？ 荀息曰： 宫之奇知则知矣！虽然，虞公贪而好宝，见宝必不从其言，请终以往。 于是终以往，虞公见宝许诺。宫之奇果谏： 记曰： 唇亡则齿寒。 虞、郭之相救，非相为赐，则晋今日取郭，而明日虞从而亡尔。君请勿许也。 虞公不从其言，终假之道以取郭。还，四年，反取虞。虞公抱宝牵马而至。荀息见曰： 臣之谋何如？ 献公曰： 子之谋则已行矣，宝则吾宝也，虽然，吾马之齿亦已长矣！ 盖戏之也。夏阳者何？郭之邑也。曷为不系于郭？国之也。曷为国之？君存焉尔。
四、秋九月，齐侯、宋公、江人、黄人盟于贯泽。
江人、黄人者何？远国之辞也。远国至矣，则中国曷为独言齐、宋至尔？大国言齐、宋，远国言江、黄，则以其余为莫敢不至也。
五、冬十月，不雨。
何以书？记异也。
六、楚人侵郑。
