一、十有九年，春王三月，宋人执滕子婴齐。
二、夏六月，宋人、曹人、邾娄人盟于曹南。鄫子会盟于邾娄。己酉，邾娄人执鄫子用之。
其言会盟何？后会也。己酉，邾娄人执鄫子用之。恶乎用之？用之社也。其用之社奈何？盖叩其鼻以血社也。
三、秋，宋人围曹。
四、卫人伐邢。
五、冬，公会陈人、蔡人、楚人、郑人盟于齐。
六、梁亡。
此未有伐者，其言梁亡何？自亡也。其自亡奈何？鱼烂而亡也。
