一、六年。春，城邾娄葭。
二、晋赵鞅帅师伐鲜虞。
三、吴伐陈。
四、夏，齐国夏及高张来奔。
五、叔还会吴于柤。
六、秋七月庚寅，楚子轸卒。
七、齐阳生入于齐。
八、齐陈乞弒其君舍。
弒而立者不以当国之辞言之，此其以当国之辞言之何？为谖也。此其为谖奈何？景公谓陈乞曰： 吾欲立舍，何如？ 陈乞曰： 所乐乎为君者，欲立之则立之，不欲立则不立。君如欲立之，则臣请立之。 阳生谓陈乞曰： 吾闻子盖将不欲立我也。 陈乞曰： 夫千乘之主，将废正而立不正，必杀正者。吾不立子者，所以生子者也。走矣！ 与之玉节而走之。景公死而舍立。陈乞使人迎阳生于诸其家。除景公之丧，诸大夫皆在朝，陈乞曰： 常之母有鱼菽之祭，愿诸大夫之化我也。 诸大夫皆曰： 诺。 于是皆之陈乞之家坐。陈乞曰： 吾有所为甲，请以示焉。 诸大夫皆曰： 诺。 于是使力士举巨囊而至于中溜，诸大夫见之，皆色然而骇，开之则闯然公子阳生也。陈乞曰： 此君也已！ 诸大夫不得已皆逡巡北面，再拜稽首而君之尔。自是往弒舍。
九、冬，仲孙何忌帅师伐邾娄。
十、宋向巢帅师伐曹。
