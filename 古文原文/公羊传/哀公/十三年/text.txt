一、十有三年。春，郑轩达帅师取宋于嵒。
其言取之何？易也。其易奈何？诈反也。
二、夏，许男戌卒。
三、公会晋侯及吴子于黄池。
吴何以称子？吴主会也。吴主会则曷为先言晋侯？不与夷狄之主中国也。其言及吴子何？会两伯之辞也。不与夷狄之主中国，则曷为以会两伯之辞言之？重吴也。曷为重吴？吴在是则天下诸侯莫敢不至也。
四、楚公子申帅师伐陈。
五、于越入吴。
六、秋，公至自会。
七、晋魏多帅师侵卫。
此晋魏曼多也，曷为谓之晋魏多？讥二名，二名非礼也。
八、葬许元公。
九、九月，螽。
十、冬十有一月，有星孛于东方。
孛者何？彗星也。其言于东方何？见于旦也。何以书？记异也。
十一、盗杀陈夏彄夫。
十二、十有二月，螽。
