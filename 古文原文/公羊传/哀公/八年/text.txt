一、八年。春王正月，宋公入曹，以曹伯阳归。
曹伯阳何以名？绝。曷为绝之？灭也。曷为不言其灭？讳同姓之灭也。何讳乎同姓之灭？力能救之而不救也。
二、吴伐我。
三、夏，齐人取讙及僤。
外取邑不书，此何以书？所以赂齐也。曷为赂齐？为以邾娄子益来也。
四、归邾娄子益于邾娄。
五、秋七月。
六、冬十有二月癸亥，杞伯过卒。
七、齐人归讙及僤。
