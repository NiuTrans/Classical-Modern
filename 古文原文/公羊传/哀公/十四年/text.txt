一、十有四年。春，西狩获麟。
何以书？记异也。何异尔？非中国之兽也。然则孰狩之？薪采者也。薪采者则微者也，曷为以狩言之？大之也。曷为大之？为获麟大之也。曷为获麟大之？麟者仁兽也。有王者则至，无王者则不至。有以告者曰： 有麕而角者。 孔子曰： 孰为来哉！孰为来哉！ 反袂拭面涕沾袍。颜渊死，子曰： 噫！天丧予。 子路死，子曰： 噫！天祝予。 西狩获麟，孔子曰： 吾道穷矣！ 春秋何以始乎隐？祖之所逮闻也，所见异辞，所闻异辞，所传闻异辞。何以终乎哀十四年？曰： 备矣！ 君子曷为为春秋？拨乱世，反诸正，莫近诸春秋。则未知其为是与？其诸君子乐道尧舜之道与？末不亦乐乎尧舜之知君子也？制春秋之义以俟后圣，以君子之为，亦有乐乎此也。
