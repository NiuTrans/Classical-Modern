一、四年。春王三月庚戌，盗杀蔡侯申。
弒君贱者穷诸人，此其称盗以弒何？贱乎贱者也。贱乎贱者孰谓？谓罪人也。
二、蔡公孙辰出奔吴。
三、葬秦惠公。
四、宋人执小邾娄子。
五、夏，蔡杀其大夫公孙归姓、公孙霍。
六、晋人执戎曼子赤归于楚。
赤者何？戎曼子之名也。其言归于楚何？子北宫子曰： 辟伯晋而京师楚也。 
七、城西郛。
八、六月辛丑，蒲社灾。
蒲社者何？亡国之社也。社者封也，其言灾何？亡国之社盖揜之，揜其上而柴其下。蒲社灾，何以书？记灾也。
九、秋八月甲寅，滕子结卒。
十、冬十有二月，葬蔡昭公。
十一、葬滕顷公。
