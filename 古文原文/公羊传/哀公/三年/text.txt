一、三年。春，齐国夏、卫石曼姑帅师围戚。
齐国夏曷为与卫石曼姑帅师围戚？伯讨也。此其为伯讨奈何？曼姑受命乎灵公而立辄，以曼姑之义为固，可以距之也。辄者曷为者也？蒯聩之子也。然则曷为不立蒯聩而立辄？蒯聩为无道，灵公逐蒯聩而立辄。然则辄之义可以立乎？曰： 可。 其可奈何？不以父命辞王父命，以王父命辞父命，是父之行乎子也。不以家事辞王事，以王事辞家事，是上之行乎下也。
二、夏四月甲午，地震。
三、五月辛卯，桓宫、僖宫灾。
此皆毁庙也，其言灾何？复立也。曷为不言其复立？春秋见者不复见也。何以不言及？敌也。何以书？记灾也。
四、季孙斯、叔孙州仇帅师城开阳。
五、宋乐髡帅师伐曹。
六、秋七月丙子，季孙斯卒。
七、蔡人放其大夫公孙猎于吴。
八、冬十月癸卯，秦伯卒。
九、叔孙州仇、仲孙何忌帅师围邾娄。
