一、元年。春王正月，公即位。
二、仲孙蔑会晋栾黡、宋华元、卫宁殖、曹人、莒人、邾娄人、滕人、薛人围宋彭城。
宋华元曷为与诸侯围宋彭城？为宋诛也。其为宋诛奈何？鱼石走之楚，楚为之伐宋取彭城以封鱼石。鱼石之罪奈何？以入是为罪也。楚已取之矣，曷为系之宋？不与诸侯专封也。
三、夏，晋韩屈帅师伐郑。
四、仲孙蔑会齐崔杼、曹人、邾娄人、杞人次于合。
五、秋，楚公子壬夫帅师侵宋。
六、九月辛酉，天王崩。
七、邾娄子来朝。
八、冬，卫侯使公孙剽来聘。
九、晋侯使荀罃来聘。
