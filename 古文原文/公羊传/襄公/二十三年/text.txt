一、二十有三年。春王二月癸酉朔，日有食之。
二、三月己巳，杞伯匄卒。
三、夏，邾娄鼻我来奔。
邾娄鼻我者何？邾娄大夫也。邾娄无大夫，此何以书？以近书也。
四、葬杞孝公。
五、陈杀其大夫庆虎及庆寅。
六、陈侯之弟光自楚归于陈。
七、晋栾盈复入于晋，入于曲沃。
曲沃者何？晋之邑也。其言入于晋，入于曲沃何？栾盈将入晋，晋人不纳，由乎曲沃而入也。
八、秋，齐侯伐卫，遂伐晋。八月，叔孙豹帅师救晋，次于雍渝。
曷为先言救而后言次？先通君命也。
九、己卯，仲孙遬卒。
十、冬十月乙亥，臧孙纥出奔邾娄。
十一、晋人杀栾盈。
曷为不言杀其大夫？非其大夫也。
十二、齐侯袭莒。
