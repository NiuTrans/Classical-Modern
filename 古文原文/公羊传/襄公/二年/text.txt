一、二年。春王正月，葬简王。
二、郑师伐宋。
三、夏五月庚寅，夫人姜氏薨。
四、六月庚辰，郑伯睔卒。
五、晋师、宋师、卫宁殖侵郑。
六、秋七月，仲孙蔑会晋荀罃、宋华元、卫孙林父、曹人、邾娄人于戚。
七、己丑，葬我小君齐姜。
齐姜者何？齐姜与缪姜则未知其为宣夫人与？成夫人与？
八、叔孙豹如宋。
九、冬，仲孙蔑会晋荀罃、齐崔杼、宋华元、卫孙林父、曹人、邾娄人、滕人、薛人、小邾娄人于戚，遂城虎牢。
虎牢者何？郑之邑也。其言城之何？取之也。取之则曷为不言取之？为中国讳也。曷为为中国讳？讳伐丧也。曷为不系乎郑？为中国讳也。大夫无遂事，此其言遂何？归恶乎大夫也。
十、楚杀其大夫公子申。
