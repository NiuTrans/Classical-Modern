一、七年。春，郯子来朝。
二、夏四月，三卜郊不从，乃免牲。
三、小邾娄子来朝。
四、城费。
五、秋，季孙宿如卫。
六、八月螽。
七、冬十月，卫侯使孙林父来聘。壬戌，及孙林父盟。
八、楚公子贞帅师围陈。
九、十有二月，公会晋侯、宋公、陈侯、卫侯、曹伯、莒子、邾娄子于鄬。郑伯髠原如会，未见诸侯；丙戌，卒于操。陈侯逃归。
操者何？郑之邑也。诸侯卒其封内不地，此何以地？隐之也。何隐也？弒也。孰弒之？其大夫弒之。曷为不言其大夫弒之？为中国讳也。曷为为中国讳？郑伯将会诸侯于鄬，其大夫谏曰： 中国不足归也，则不若与楚。 郑伯曰： 不可。 其大夫曰： 以中国为义，则伐我丧；以中国为强，则不若楚。 于是弒之。郑伯髠原何以名？伤而反，未至乎舍而卒也。未见诸侯其言如会何？致其意也。
