一、三十年。春王正月，楚子使薳颇来聘。
二、夏四月，蔡世子般弒其君固。
三、五月甲午，宋灾，伯姬卒。
四、天王杀其弟年夫。
五、王子瑕奔晋。
六、秋七月，叔弓如宋葬宋共姬。
外夫人不书葬，此何以书？隐之也。何隐尔？宋灾，伯姬卒焉。其称谥何？贤也。何贤尔？宋灾，伯姬存焉，有司复曰： 火至矣，请出。 伯姬曰： 不可。吾闻之也，妇人夜出，不见傅母不下堂。傅至矣，母未至也。 逮乎火而死。
七、郑良霄出奔许，自许入于郑，郑人杀良霄。
八、冬十月，葬蔡景公。
贼未讨，何以书葬？君子辞也。
九、晋人、齐人、宋人、卫人、郑人、曹人、莒人、邾娄人、滕人、薛人、杞人、小邾娄人会于澶渊，宋灾故。
宋灾故者何？诸侯会于澶渊，凡为宋灾故也。会未有言其所为者，此言所为何？录伯姬也。诸侯相聚，而更宋之所丧，曰： 死者不可复生，尔财复矣！ 此大事也，曷为使微者？卿也。卿则其称人何？贬。曷为贬？卿不得忧诸侯也。
