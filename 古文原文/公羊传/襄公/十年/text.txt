一、十年。春，公会晋侯、宋公、卫侯、曹伯、莒子、邾娄子、滕子、薛伯、杞伯、小邾娄子、齐世子光会吴于柤。
二、夏五月甲午，遂灭偪阳。公至自会。
三、楚公子贞、郑公孙辄帅师伐宋。
四、晋师伐秦。
五、秋，莒人伐我东鄙。
六、公会晋侯、宋公、卫侯、曹伯、莒子、邾娄子、齐世子光、滕子、薛伯、杞伯、小邾娄子伐郑。
七、冬，盗杀郑公子斐、公子发、公孙辄。
八、戍郑虎牢。
孰戍之？诸侯戍之。曷为不言诸侯戍之？离至不可得而序，故言我也。诸侯已取之矣，曷为系之郑？诸侯莫之主有，故反系之郑。
九、楚公子贞帅师救郑。
十、公至自伐郑。
