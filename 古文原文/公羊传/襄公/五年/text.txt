一、五年。春，公至自晋。
二、夏，郑伯使公子发来聘。
三、叔孙豹、鄫世子巫如晋。
外相如不书，此何以书？为叔孙豹率而与之俱也。叔孙豹则曷为率而与之俱？盖舅出也。莒将灭之，故相与往殆乎晋也。莒将灭之，则曷为相与往殆乎晋？取后乎莒也。其取后乎莒奈何？莒女有为鄫夫人者，盖欲立其出也。
四、仲孙蔑、卫孙林父会吴于善稻。
五、秋，大雩。
六、楚杀其大夫公子壬夫。
七、公会晋侯、宋公、陈侯、卫侯、郑伯、曹伯、莒子、邾娄子、滕子、薛伯、齐世子光、吴人、鄫人于戚。公至自会。
吴何以称人？吴、鄫人云则不辞。
八、冬，戍陈。
孰戍之？诸侯戍之。曷为不言诸侯戍之？离至不可得而序，故言我也。
九、楚公子贞帅师伐陈。
十、公会晋侯、宋公、卫侯、郑伯、曹伯、莒子、邾娄子、滕子、薛伯、齐世子光救陈。十有二月，公至自救陈。
十一、辛未，季孙行父卒。
