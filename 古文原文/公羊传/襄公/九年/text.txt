一、九年。春，宋火。
曷为或言灾？或言火？大者曰灾，小者曰火。然则内何以不言火？内不言火者，甚之也。何以书？记灾也。外灾不书，此何以书？为王者之后记灾也。
二、夏，季孙宿如晋。
三、五月辛酉，夫人姜氏薨。
四、秋八月癸未，葬我小君缪姜。
五、冬，公会晋侯、宋公、卫侯、曹伯、莒子、邾娄子、滕子、薛伯、杞伯、小邾娄子、齐世子光伐郑。十有二月己亥，同盟于戏。
六、楚子伐郑。
