一、十有九年。春王正月，诸侯盟于祝阿。晋人执邾娄子。公至自伐齐。取邾娄田自漷水。
此同围齐也，何以致伐？未围齐也。未围齐则其言围齐何？抑齐也。曷为抑齐？为其亟伐也。或曰为其骄蹇，使其世子处乎诸侯之上也。取邾娄田自漷水。其言自漷水何？以漷为竟也。何言乎以漷为竟？漷移也。
二、季孙宿如晋。
三、葬曹成公。
四、夏，卫孙林父帅师伐齐。
五、秋七月辛卯，齐侯瑗卒。
六、晋士匄帅师侵齐，至谷，闻齐侯卒，乃还。
还者何？善辞也。何善尔？大其不伐丧也。此受命乎君而伐齐，则何大乎其不伐丧？大夫以君命出，进退在大夫也。
七、八月丙辰，仲孙蔑卒。
八、齐杀其大夫高厚。
九、郑杀其大夫公子喜。
十、冬，葬齐灵公。
十一、城西郛。
十二、叔孙豹会晋士匄于柯。
十三、城武城。
