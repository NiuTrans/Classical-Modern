一、十有一年。春王正月，作三军。
三军者何？三卿也。作三军，何以书？讥。何讥尔？古者上卿、下卿，上士、下士。
二、夏四月，四卜郊不从，乃不郊。
三、郑公孙舍之帅师侵宋。
四、公会晋侯、宋公、卫侯、曹伯、齐世子光、莒子、邾娄子、滕子、薛伯、杞伯、小邾娄子伐郑。
五、秋七月己未，同盟于京城北。公至自伐郑。
六、楚子、郑伯伐宋。
七、公会晋侯、宋公、卫侯、曹伯、齐世子光、莒子、邾娄子、滕子、薛伯、杞伯、小邾娄子伐郑，会于萧鱼。公至自会。
此伐郑也，其言会于萧鱼何？盖郑与会尔。
八、楚人执郑行人良霄。
九、冬，秦人伐晋。
