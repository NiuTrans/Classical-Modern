一、三年，春王正月，公会晋侯、宋公、卫侯、曹伯伐郑。
二、辛亥，葬卫缪公。
三、二月，公至自伐郑。
四、甲子，新宫灾。三日哭。
新宫者何？宣公之宫也。宣宫则曷为谓之新宫？不忍言也。其言三日哭何？庙灾三日哭，礼也。新宫灾何以书？记灾也。
五、乙亥，葬宋文公。
六、夏，公如晋。
七、郑公子去疾率师伐许。
八、公至自晋。
九、秋，叔孙侨如率师围棘。
棘者何？汶阳之不服邑也。其言围之何？不听也。
十、晋郄克、卫孙良夫伐将咎如。
十一、冬十有一月，晋侯使荀庚来聘。
十二、卫侯使孙良夫来聘。
十三、丙午，及荀庚盟。
十四、丁未，及孙良夫盟。
此聘也，其言盟何？聘而言盟者，寻旧盟也。
十五、郑伐许。
