一、八年，春，晋侯使韩穿来言汶阳之田归之于齐。
来言者何？内辞也，胁我使我归之也。曷为使我归之？鞌之战，齐师大败，齐侯归，吊死视疾，七年不饮酒不食肉。晋侯闻之曰： 嘻！奈何使人之君七年不饮酒不食肉，请皆反其所取侵地。 
二、晋栾书帅师侵蔡。
三、公孙婴齐如莒。
四、宋公使华元来聘。
五、夏，宋公使公孙寿来纳币。
纳币不书，此何以书？录伯姬也。
六、晋杀其大夫赵同、赵括。
七、秋七月，天子使召伯来锡公命。
其称天子何？元年春王正月，正也，其余皆通矣。
八、冬十月癸卯，杞叔姬卒。
九、晋侯使士爕来聘。
十、叔孙侨如会晋士爕、齐人、邾娄人伐郯。
十一、卫人来媵。
媵不书，此何以书？录伯姬也。
