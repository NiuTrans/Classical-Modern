一、九年，春王正月，杞伯来逆叔姬之丧以归。
杞伯曷为来逆叔姬之丧以归？内辞也，胁而归之也。
二、公会晋侯、齐侯、宋公、卫侯、郑伯、曹伯、莒子、杞伯同盟于蒲。公至自会。
三、二月，伯姬归于宋。
四、夏，季孙行父如宋致女。
未有言致女者，此其言致女何？录伯姬也。
五、晋人来媵。
媵不书，此何以书？录伯姬也。
六、秋七月丙子，齐侯无野卒。
七、晋人执郑伯。
八、晋栾书帅师伐郑。
九、冬十有一月，葬齐顷公。
十、楚公子婴齐帅师伐莒。庚申，莒溃。
十一、楚人入运。
十二、秦人、白狄伐晋。
十三、郑人围许。
十四、城中城。
