一、十有七年，春，卫北宫结率师侵郑。
二、夏，公会尹子、单子、晋侯、齐侯、宋公、卫侯、曹伯、邾娄人伐郑。
三、六月乙酉，同盟于柯陵。
四、秋，公至自会。
五、齐高无咎出奔莒。
六、九月辛丑用郊。
用者何？用者不宜用也。九月非所用郊也。然则郊曷用？郊用正月上辛，或曰用然后郊。
七、晋侯使荀罃来乞师。
八、冬，公会单子、晋侯、宋公、卫侯、曹伯、齐人、邾娄人伐郑。十有一月，公至自伐郑。
九、壬申，公孙婴齐卒于狸轸。
非此月日也，曷为以此月日卒之？待君命然后卒大夫。曷为待君命然后卒大夫？前此者婴齐走之晋，公会晋侯，将执公。婴齐为公请，公许之，反为大夫，归至于狸轸而卒。无君命不敢卒大夫，公至，曰： 吾固许之，反为大夫。 然后卒之。
十、十有二月丁巳朔，日有食之。
十一、邾娄子貜且卒。
十二、晋杀其大夫郄锜、郄州、郄至。
十三、楚人灭舒庸。
