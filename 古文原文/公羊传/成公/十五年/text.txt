一、十有五年，春王二月，葬卫定公。
二、三月乙巳，仲婴齐卒。
仲婴齐者何？公孙婴齐也。公孙婴齐则曷为谓之仲婴齐？为兄后也。为兄后则曷为谓之仲婴齐？为人后者为之子也。为人后者为其子，则其称仲何？孙以王父字为氏也。然则婴齐孰后？后归父也。归父使于晋而未反，何以后之？叔仲惠伯傅子赤者也，文公死，子幼，公子遂谓叔仲惠伯曰： 君幼如之何？愿与子虑之。 叔仲惠伯曰： 吾子相之，老夫抱之，何幼君之有？ 公子遂知其不可与谋，退而杀叔仲惠伯，弒子赤而立宣公。宣公死，成公幼，臧宣叔者相也。君死不哭，聚诸大夫而问焉曰： 昔者叔仲惠伯之事，孰为之？ 诸大夫皆杂然曰： 仲氏也，其然乎？ 于是遣归父之家，然后哭君。归父使乎晋，还自晋，至柽，闻君薨家遣，墠帷哭君成踊，反命于介，自是走之齐。鲁人徐伤归父之无后也，于是使婴齐后之也。
三、癸丑，公会晋侯、卫侯、郑伯、曹伯、宋世子成、齐国佐、邾娄人同盟于戚。晋侯执曹伯归之于京师。公至自会。
四、夏六月，宋公固卒。
五、宋华元出奔晋。
六、宋华元自晋归于宋。
七、宋杀其大夫山。
八、宋鱼石出奔楚。
九、冬十有一月，叔孙侨如会晋士爕、齐高无咎、宋华元、卫孙林父、郑公子鳅、邾娄人会吴于锺离。
曷为殊会吴？外吴也。曷为外也？春秋内其国而外诸夏，内诸夏而外夷狄。王者欲一乎天下，曷为以外内之辞言之？言自近者始也。
十、许迁于叶。
