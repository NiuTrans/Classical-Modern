一、二年，春，齐侯伐我北鄙。
二、夏四月丙戌，卫孙良夫帅师及齐师战于新筑，卫师败绩。
三、六月癸酉，季孙行父、臧孙许、叔孙侨如、公孙婴齐帅师会晋郄克、卫孙良夫、曹公子手及齐侯战于鞌，齐师败绩。
曹无大夫，公子手何以书？忧内也。
四、秋七月，齐侯使国佐如师。己酉，及国佐盟于袁娄。
君不使乎大夫，此其行使乎大夫何？佚获也。其佚获奈何？师还齐侯，晋郄克投戟逡巡再拜稽首马前。逢丑父者，顷公之车右也，面目与顷公相似，衣服与顷公相似，代顷公当左。使顷公取饮，顷公操饮而至，曰： 革取清者。 顷公用是佚而不反。逢丑父曰： 吾赖社稷之神灵，吾君已免矣。 郄克曰： 欺三军者，其法奈何？ 曰： 法斮。 于是斮逢丑父。己酉，及齐国佐盟于袁娄。曷为不盟于师而盟于袁娄？前此者，晋郄克与臧孙许同时而聘于齐。萧同侄子者，齐君之母也，踊于棓而窥客，则客或跛或眇，于是使跛者迓跛者，使眇者迓眇者。二大夫出相与踦闾而语，移日然后相去。齐人皆曰： 患之起必自此始！ 二大夫归，相与率师为鞌之战，齐师大败。齐侯使国佐如师，郄克曰： 与我纪侯之甗，反鲁、卫之侵地，使耕者东亩，且以萧同侄子为质，则吾舍子矣。 国佐曰： 与我纪侯之甗，请诺。反鲁、卫之侵地，请诺。使耕者东亩，是则土齐也。萧同侄子者，齐君之母也。齐君之母，犹晋君之母也，不可。请战，壹战不胜请再，再战不胜请三，三战不胜，则齐国尽子之有也，何必以萧同侄子为质？ 揖而去之。郄克鲁、卫之使，使以其辞而为之请，然后许之。逮于袁娄而与之盟。
五、八月壬午，宋公鲍卒。
六、庚寅，卫侯遬卒。
七、取汶阳田。
汶阳田者何？鞌之赂也。
八、冬，楚师、郑师侵卫。
九、十有一月，公会楚公子婴齐于蜀。
十、丙申，公及楚人、秦人、宋人、陈人、卫人、郑人、齐人、曹人、邾娄人、薛人、鄫人盟于蜀。
此楚公子婴齐也，其称人何？得一贬焉尔。
