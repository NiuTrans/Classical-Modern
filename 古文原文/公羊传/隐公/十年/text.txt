一、十年，春王二月，公会齐侯、郑伯于中丘。
二、夏，翚帅师会齐人、郑人伐宋。
此公子翚也。何以不称公子？贬。曷为贬？隐之罪人也。故终隐之篇贬也。
三、六月壬戌，公败宋师于菅。辛未取郜，辛巳取防。
取邑不日，此何以日？一月而再取也。何言乎一月而再取？甚之也。内大恶讳，此其言甚之何？春秋录内而略外，于外大恶书，小恶不书，于内大恶讳，小恶书。
四、秋，宋人、卫人入郑。
五、宋人、蔡人、卫人伐载，郑伯伐取之。
其言伐取之何？易也。其易奈何？因其力也。因谁之力？因宋人、蔡人、卫人之力也。
六、冬，十月壬午，齐人、郑人入盛。
