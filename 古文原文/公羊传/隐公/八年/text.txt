一、八年，春，宋公、卫侯遇于垂。
二、三月，郑伯使宛来归邴。庚寅，我入邴。
宛者何？郑之微者也。邴者何？郑汤沐之邑也。天子有事于泰山，诸侯皆从。泰山之下，诸侯皆有汤沐之邑焉。其言入何？难也。其日何？难也。其言我何？言我者非独我也，齐亦欲之。
三、夏，六月己亥，蔡侯考父卒。
四、辛亥，宿男卒。
五、秋，七月庚午，宋公、齐侯、卫侯盟于瓦屋。
六、八月，葬蔡宣公。
卒何以名而葬不名？卒从正，而葬从主人。卒何以日而葬不日？卒赴，而葬不告。
七、九月辛卯，公及莒人盟于包来。
公曷为与微者盟？称人则从不疑也。
八、螟。
九、冬，十有二月，无骇卒。
此展无骇也，何以不氏？疾始灭也，故终其身不氏。
