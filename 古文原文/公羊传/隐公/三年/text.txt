一、三年，春王二月，己巳，日有食之。
何以书？记异也。日食则曷为或日或不日？或言朔或不言朔？曰 某月某日朔，日有食之 者，食正朔也；其或日或不日，或失之前，或失之后。失之前者，朔在前也；失之后者，朔在后也。
二、三月庚戌，天王崩。
何以不书葬？天子记崩不记葬，必其时也。诸侯记卒记葬，有天子存，不得必其时也。曷为或言崩或言薨？天子曰崩，诸侯曰薨，大夫曰卒，士曰不禄。
三、夏，四月辛卯，尹氏卒。
尹氏者何？天子之大夫也。其称尹氏何？贬。曷为贬？讥世卿，世卿非礼也。外大夫不卒，此何以卒？天王崩，诸侯之主也。
四、秋，武氏子来求赙。
武氏子者何？天子之大夫也。其称武氏子何？讥。何讥尔？父卒子未命也。何以不称使？当丧未君也。武氏子来求赙，何以书？讥。何讥尔？丧事无求，求赙非礼也，盖通于下。
五、八月庚辰，宋公和卒。
六、冬，十有二月，齐侯、郑伯盟于石门。
七、癸未，葬宋缪公。
葬者曷为或日或不日？不及时而日，渴葬也；不及时而不日，慢葬也。过时而日，隐之也；过时而不日，谓之不能葬也。当时而不日，正也。当时而日，危不得葬也。此当时何危尔？宣公谓缪公曰： 以吾爱与夷则不若爱女。以为社稷宗庙主，则与夷不若女，盍终为君矣。 宣公死，缪公立，缪公逐其二子庄公冯与左师勃，曰： 尔为吾子，生毋相见，死毋相哭。 与夷复曰： 先君之所为不与臣国而纳国乎君者，以君可以为社稷宗庙主也。今君逐君之二子而将致国乎与夷，此非先君之意也。且使子而可逐，则先君其逐臣矣。 缪公曰： 先君之不尔逐可知矣，吾立乎此摄也，终致国乎与夷。 庄公冯弒与夷。故君子大居正，宋之祸宣公为之也。
