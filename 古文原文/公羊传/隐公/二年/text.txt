一、二年，春，公会戎于潜。
二、夏，五月，莒人入向。
入者何？得而不居也。
三、无骇帅师入极。
无骇者何？展无骇也。何以不氏？贬。曷为贬？疾始灭也。始灭昉于此乎？前此矣。前此则曷为始乎此？托始焉尔。曷为托始焉尔？春秋之始也。此灭也，其言入何？内大恶，讳也。
四、秋，八月庚辰，公及戎盟于唐。
五、九月，纪履緰来逆女。
纪履緰者何？纪大夫也。何以不称使？婚礼不称主人。然则曷称？称诸父兄师友。宋公使公孙寿来纳币，则其称主人何？辞穷也。辞穷者何？无母也。然则纪有母乎？曰有。有则何以不称母？母不通也。外逆女不书，此何以书？讥。何讥尔？讥始不亲迎也。始不亲迎昉于此乎？前此矣。前此则曷为始乎此？托始焉尔。曷为托始焉尔？春秋之始也。女曷为或称女，或称妇，或称夫人？女在其国称女，在涂称妇，入国称夫人。
六、冬，十月，伯姬归于纪。
伯姬者何？内女也。其言归何？妇人谓嫁曰归。
七、纪子帛、莒子盟于密。
纪子伯者何？无闻焉尔。
八、十有二月乙卯，夫人子氏薨。
夫人子氏者何？隐公之母也。何以不书葬？成公意也。何成乎公之意？子将不终为君，故母亦不终为夫人也。
九、郑人伐卫。
