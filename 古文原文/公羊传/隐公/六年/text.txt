一、六年春，郑人来渝平。
渝平者何？渝平犹堕成也。何言乎堕成？败其成也。曰 吾成败矣 。吾与郑人末有成也。吾与郑人则曷为末有成？狐壤之战，隐公获焉。然则何以不言战？讳获也。
二、夏，五月辛酉，公会齐侯盟于艾。
三、秋，七月。
此无事，何以书？春秋虽无事，首时过则书。首时过则何以书？春秋编年，四时具，然后为年。
四、冬，宋人取长葛。
外取邑不书，此何以书？久也。
