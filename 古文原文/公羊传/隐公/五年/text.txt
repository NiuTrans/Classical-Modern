一、五年，春，公观鱼于棠。
何以书？讥。何讥尔？远也。公曷为远而观鱼？登来之也。百金之鱼公张之。登来之者何？美大之之辞也。棠者何？济上之邑也。
二、夏，四月，葬卫桓公。
三、秋，卫师入盛。
曷为或言率师或不言率师？将尊师众称某率师；将尊师少称将；将卑师众称师；将卑师少称人。君将不言率师，书其重者也。
四、九月，考仲子之宫。初献六羽。
考宫者何？考犹入室也，始祭仲子也。桓未君则曷为祭仲子？隐为桓立，故为桓祭其母也。然则何言尔？成公意也。初者何？始也。六羽者何？舞也。初献六羽何以书？讥。何讥尔？讥始僭诸公也。六羽之为僭奈何？天子八佾，诸公六，诸侯四。诸公者何？诸侯者何？天子三公称公，王者之后称公，其余大国称侯，小国称伯、子、男。天子三公者何？天子之相也。天子之相则何以三？自陜而东者，周公主之；自陜而西者，召公主之，一相处乎内，始僭诸公昉于此乎？前此矣。前此则曷为始乎？此僭诸公犹可言也，僭天子不可言也。
五、邾娄人、郑人伐宋。
六、螟。
何以书？记灾也。
七、冬，十有二月辛巳，公子彄卒。
八、宋人伐郑，围长葛。
邑不言围，此其言围何？强也。
