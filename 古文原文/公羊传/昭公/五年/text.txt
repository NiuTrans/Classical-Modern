一、五年，春王正月，舍中军。
舍中军者何？复古也。然则曷为不言三卿？五亦有中，三亦有中。
二、楚杀其大夫屈申。
三、公如晋。
四、夏，莒牟夷以牟娄及防兹来奔。
莒牟夷者何？莒大夫也。莒无大夫，此何以书？重地也。其言及防兹来奔何？不以私邑累公邑也。
五、秋七月，公至自晋。
六、戊辰，叔弓帅师败莒师于濆泉。
濆泉者何？直泉也。直泉者何？涌泉也。
七、秦伯卒。
何以不名？秦者夷也，匿嫡之名也。其名何？嫡得之也。
八、冬，楚子、蔡侯、陈侯、许男、顿子、沈子、徐人、越人伐吴。
