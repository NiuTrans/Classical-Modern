一、二十有五年。春，叔孙舍如宋。
二、夏，叔倪会晋赵鞅、宋乐世心、卫北宫喜、郑游吉、曹人、邾娄人、滕人、薛人、小邾娄人于黄父。
三、有鹳鹆来巢。
何以书？记异也。何异尔？非中国之禽也，宜穴又巢也。
四、秋七月，上辛大雩。季辛又雩。
又雩者何？又雩者非雩也，聚众以逐季氏也。
五、九月己亥，公孙于齐，次于杨州。
六、齐侯唁公于野井。
唁公者何？昭公将弒季氏，告子家驹曰： 季氏为无道，僭于公室久矣，吾欲弒之，何如？ 子家驹曰： 诸侯僭于天子，大夫僭于诸侯久矣。 昭公曰： 吾何僭矣哉？ 子家驹曰： 设两观，乘大路，朱干，玉戚，以舞大夏，八佾以舞大武，此皆天子之礼也。且夫牛马维娄，委己者也，而柔焉。季氏得民众久矣，君无多辱焉！ 昭公不从其言，终弒而败焉。走之齐，齐侯唁公于野井，曰： 奈何君去鲁国之社稷？ 昭公曰： 丧人不佞，失守鲁国之社稷，执事以羞。 再拜颡，庆子家驹曰： 庆子免君于大难矣。 子家驹曰： 臣不佞，陷君于大难，君不忍加之以鈇锧，赐之以死。 再拜颡。高子执箪食与四脡脯，国子执壶浆，曰： 吾寡君闻君在外，馂饔未就，敢致糗于从者。 昭公曰： 君不忘吾先君，延及丧人，锡之以大礼。 再拜稽首，以衽受。高子曰： 有夫不祥，君无所辱大礼。 昭公盖祭而不尝。景公曰： 寡人有不腆先君之服，未之敢服；有不腆先君之器，未之敢用，敢以请。 昭公曰： 丧人不佞，失守鲁国之社稷，执事以羞，敢辱大礼，敢辞。 景公曰： 寡人有不腆先君之服，未之敢服；有不腆先君之器，未之敢用，敢固以请。 昭公曰： 以吾宗庙之在鲁地，有先君之服，未之能以服；有先君之器，未之能以出，敢固辞。 景公曰： 寡人有不腆先君之服，未之敢服；有不腆先君之器，未之敢用，请以飨乎从者。 昭公曰： 丧人其何称？ 景公曰： 孰君而无称？ 昭公于是噭然而哭，诸大夫皆哭。既哭以人为菑，以幦为席，以鞌为几，以遇礼相见。孔子曰： 其礼与！其辞足观矣！ 
七、冬十月戊辰，叔孙舍卒。
八、十有一月己亥，宋公佐卒于曲棘。
曲棘者何？宋之邑也。诸侯卒其封内不地，此何以地？忧内也。
九、十有二月，齐侯取运。
外取邑不书？此何以书？为公取之也。
