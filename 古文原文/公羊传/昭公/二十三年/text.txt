一、二十三年。春王正月，叔孙舍如晋。
二、癸丑，叔鞅卒。
三、晋人执我行人叔孙舍。
四、晋人围郊。
郊者何？天子之邑也。曷为不系于周？不与伐天子也。
五、夏六月，蔡侯东国卒于楚。
六、秋七月，莒子庚舆来奔。
七、戊辰，吴败顿、胡、沈、蔡、陈、许之师于鸡父。胡子髠、沈子楹灭，获陈夏啮。
此偏战也，曷为以诈战之辞言之？不与夷狄之主中国也。然则曷为不使中国主之？中国亦新夷狄也。其言灭获何？别君臣也，君死于位曰灭，生得曰获，大夫生死皆曰获。不与夷狄之主中国，则其言获陈夏啮何？吴少进也。
八、天王居于狄泉。尹氏立王子朝。
此未三年，其称天王何？着有天子也。
九、八月乙未，地震。
十、冬，公如晋，至河，公有疾乃复。
何言乎公有疾乃复？杀耻也。
