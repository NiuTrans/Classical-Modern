一、二十年，春王正月。
二、夏，曹公孙会自鄸出奔宋。
奔未有言自者，此其言自何？畔也。畔则曷为不言其畔？为公子喜时之后讳也。春秋为贤者讳。何贤乎公子喜时？让国也。其让国奈何？曹伯庐卒于师，则未知公子喜时从与，公子负刍从与，或为主于国，或为主于师。公子喜时见公子负刍之当主也，逡巡而退。贤公子喜时，则曷为为会讳？君子之善善也长，恶恶也短，恶恶止其身，善善及子孙。贤者子孙，故君子为之讳也。
三、秋，盗杀卫侯之兄辄。
母兄称兄，兄何以不立？有疾也。何疾尔？恶疾也。
四、冬十月，宋华亥、向宁、华定出奔陈。
五、十有一月辛卯，蔡侯庐卒。
