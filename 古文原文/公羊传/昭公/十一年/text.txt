一、十有一年。春王正月，叔弓如宋。
二、葬宋平公。
三、夏四月丁巳，楚子虔诱蔡侯般，杀之于申。
楚子虔何以名？绝。曷为绝之？为其诱封也。此讨贼也，虽诱之则曷为绝之？怀恶而讨不义，君子不予也。
四、楚公子弃疾帅师围蔡。
五、五月甲申，夫人归氏薨。
六、大搜于比蒲。
大搜者何？简车徒也。何以书？盖以罕书也。
七、仲孙貜会邾娄子盟于侵羊。
八、秋，季孙隐如会晋韩起、齐国酌、宋华亥、卫北宫佗、郑轩虎、曹人、杞人于屈银。
九、九月己亥，葬我小君齐归。
齐归者何？昭公之母也。
十、冬十有一月丁酉，楚师灭蔡，执蔡世子有以归，用之。
此未踰年之君也，其称世子何？不君灵公不成其子也。不君灵公，则曷为不成其子？诛君之子不立，非怒也，无继也。恶乎用之？用之防也。其用之防奈何？盖以筑防也。
