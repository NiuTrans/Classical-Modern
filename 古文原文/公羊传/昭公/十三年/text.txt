一、十有三年。春，叔弓帅师围费。
二、夏四月，楚公子比自晋归于楚，弒其君虔于干溪。
此弒其君，其言归何？归无恶于弒立也。归无恶于弒立者何？灵王为无道，作干溪之台，三年不成，楚公子弃疾胁比而立之。然后令于干溪之役曰： 比已立矣，后归者不得复其田里。 众罢而去之，灵王经而死。楚公子弃疾弒公子比，比已立矣，其称公子何？其意不当也。其意不当，则曷为加弒焉尔？比之义宜乎效死不立。大夫相杀称人，此其称名氏以弒何？言将自是为君也。
三、秋，公会刘子、晋侯、齐侯、宋公、卫侯、郑伯、曹伯、莒子、邾娄子、滕子、薛伯、杞伯、小邾娄子于平丘。八月甲戌，同盟于平丘。公不与盟，晋人执季孙隐如以归。公至自会。
公不与盟者何？公不见与盟也。公不见与盟，大夫执，何以致会？不耻也。曷为不耻？诸侯遂乱，反陈、蔡，君子耻不与焉！
四、蔡侯庐归于蔡。陈侯吴归于陈。
此皆灭国也，其言归何？不与诸侯专封也。
五、冬十月，葬蔡灵公。
六、公如晋，至河乃复。
七、吴灭州来。
