一、元年。春王正月，公即位。
二、叔孙豹会晋赵武、楚公子围、齐国酌、宋向戌、卫石恶、陈公子招、蔡公孙归生、郑轩虎、许人、曹人于漷。
此陈侯之弟招也，何以不称弟？贬。曷为贬？为杀世子偃师贬，曰陈侯之弟招杀陈世子偃师。大夫相杀称人，此其称名氏以杀何？言将自是弒君也。今将尔，词曷为与亲弒者同？君亲无将，将而必诛焉。然则曷为不于其弒焉贬？以亲者弒，然后其罪恶甚，春秋不待贬绝而罪恶见者，不贬绝以见罪恶也。贬绝然后罪恶见者，贬绝以见罪恶也。今招之罪已重矣，曷为复贬乎此？着招之有罪也。何着乎招之有罪？言楚之托乎讨招以灭陈也。
三、三月取运。
运者何？内之邑也。其言取之何？不听也。
四、夏，秦伯之弟针出奔晋。
秦无大夫，此何以书？仕诸晋也。曷为仕诸晋？有千乘之国，而不能容其母弟，故君子谓之出奔也。
五、六月丁巳，邾娄子华卒。
六、晋荀吴帅师败狄于大原。
此大卤也，曷为谓之大原？地物从中国，邑人名从主人。原者何？上平曰原，下平曰隰。
七、秋，莒去疾自齐入于莒。
八、莒展出奔吴。
九、叔弓帅师疆运田。
疆运田者何？与莒为竟也。与莒为竟，则曷为帅师而往？畏莒也。
十、葬邾娄悼公。
十一、冬十有一月己酉，楚子卷卒。
十二、楚公子比出奔晋。
