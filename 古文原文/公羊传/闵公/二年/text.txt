一、二年，春王正月，齐人迁阳。
二、夏五月乙酉，吉禘于庄公。
其言吉何？言吉者，未可以吉也。曷为未可以吉？未三年也。三年矣，曷为谓之未三年？三年之丧，实以二十五月。其言于庄公何？未可以称宫庙也。曷为未可以称宫庙？在三年之中矣。吉禘于庄公，何以书？讥。何讥尔？讥始不三年也。
三、秋八月辛丑，公薨。九月，夫人姜氏孙于邾娄。公子庆父出奔莒。
公薨何以不地？隐之也。何隐尔？弒也。孰弒之？庆父也。杀公子牙，今将尔，季子不免。庆父弒二君，何以不诛？将而不免遏恶也。既而不可及，缓追逸贼，亲亲之道也。
四、冬，齐高子来盟。
高子者何？齐大夫也。何以不称使？我无君也。然则何以不名？喜之也。何喜尔？正我也。其正我奈何？庄公死，子般弒，闵公弒，此三君死，旷年无君。设以齐取鲁，曾不兴师徒，以言而已矣。桓公使高子将南阳之甲，立僖公而城鲁，或曰自鹿门至于争门者是也，或曰自争门至于吏门者是也。鲁人至今以为美谈曰： 犹望高子也。 
五、十有二月，狄入卫。
六、郑弃其师。
郑弃其师者何？恶其将也。郑伯恶高克，使之将逐而不纳，弃师之道也。
