一、元年，春王正月。
公何以不言即位？继弒君不言即位。孰继？继子般也。孰弒子般？庆父也。杀公子牙，今将尔，季子不免。庆父弒君，何以不诛？将而不免遏恶也。既而不可及，因狱有所归，不探其情而诛焉，亲亲之道也。恶乎归狱？归狱仆人邓扈乐。曷为归狱仆人邓扈乐？庄公存之时，乐曾淫于宫中，子般执而鞭之。庄公死，庆父谓乐曰： 般之辱尔，国人莫不知，盍弒之矣？ 使弒子般。然后诛邓扈乐而归狱焉，季子至而不变也。
二、齐人救邢。
三、夏六月辛酉，葬我君庄公。
四、秋，八月，公及齐侯盟于洛姑。
五、季子来归。
其称季子何？贤也。其言来归何？喜之也。
六、冬，齐仲孙来。
齐仲孙者何？公子庆父也。公子庆父则曷为谓之齐仲孙？系之齐也。曷为系之齐？外之也。曷为外之？春秋为尊者讳，为亲者讳，为贤者讳。子女子曰： 以春秋为春秋，齐无仲孙，其诸吾仲孙与？ 
