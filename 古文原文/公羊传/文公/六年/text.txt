一、六年，春，葬许僖公。
二、夏，季孙行父如陈。
三、秋，季孙行父如晋。
四、八月乙亥，晋侯讙卒。
五、冬十月，公子遂如晋。
六、晋杀其大夫阳处父。
七、晋狐射姑出奔狄。
晋杀其大夫阳处父，则狐射姑曷为出奔？射姑杀也。射姑杀则其称国以杀何？君漏言也。其漏言奈何？君将使射姑将。阳处父谏曰： 射姑民众不说，不可使将。 于是废将。阳处父出，射姑入。君谓射姑曰： 阳处父言曰： 射姑民众不说，不可使将。  射姑怒，出刺阳处父于朝而走。
八、闰月不告月，犹朝于庙。
不告月者何？不告朔也。曷为不告朔？天无是月也。闰月矣，何以谓之天无是月？非常月也。犹者何？通可以已也。
