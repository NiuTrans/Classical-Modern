一、九年，春，毛伯来求金。
毛伯者何？天子之大夫也。何以不称使？当丧未君也。踰年矣，何以谓之未君？即位矣，而未称王也。未称王，何以知其即位？以诸侯之踰年即位，亦知天子之踰年即位也。以天子三年然后称王，亦知诸侯于其封内三年称子也，踰年称公矣。则曷为于其封内三年称子？缘民臣之心不可一日无君，缘终始之义，一年不二君，不可旷年无君。缘孝子之心，则三年不忍当也。毛伯来求金，何以书？讥。何讥尔？王者无求，求金非礼也。然则是王者与？曰：非也。非王者则曷为谓之王者？王者无求，曰：是子也。继文王之体，守文王之法度，文王之法无求，而求，故讥之也。
二、夫人姜氏如齐。
三、二月，叔孙得臣如京师。
四、辛丑，葬襄王。
王者不书葬，此何以书？不及时书，过时书，我有往者则书。
五、晋人杀其大夫先都。
六、三月，夫人姜氏至自齐。
七、晋人杀其大夫縠及箕郑父。
八、楚人伐郑。
九、公子遂会晋人、宋人、卫人、许人救郑。
十、夏，狄侵齐。
十一、秋八月，曹伯襄卒。
十二、九月癸酉，地震。
地震者何？动地也。何以书？记异也。
十三、冬，楚子使椒来聘。
椒者何？楚大夫也。楚无大夫，此何以书？始有大夫也。始有大夫，则何以不氏？许夷狄者不一而足也。
十四、秦人来归僖公成风之襚。
其言僖公成风何？兼之。兼之非礼也。曷为不言及成风？成风尊也。
十五、葬曹共公。
