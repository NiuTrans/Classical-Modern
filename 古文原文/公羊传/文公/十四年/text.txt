一、十有四年，春王正月，公至自晋。
二、邾娄人伐我南鄙。
三、叔彭生帅师伐邾娄。
四、夏五月乙亥，齐侯潘卒。
五、六月，公会宋公、陈侯、卫侯、郑伯、许男、曹伯、晋赵盾。癸酉，同盟于新城。
六、秋七月，有星孛入于北斗。
孛者何？彗星也。其言入于北斗何？北斗有中也。何以书？记异也。
七、公至自会。
八、晋人纳接菑于邾娄，弗克纳。
纳者何？入辞也。其言弗克纳何？大其弗克纳也。何大乎其弗克纳？晋郄缺帅师革车八百乘，以纳接菑于邾娄，力沛若有余而纳之。邾娄人言曰： 接菑，晋出也；貜且，齐出也。子以其指，则接菑也四，貜且也六。子以大国压之，则未知齐晋孰有之也，贵则皆贵矣。虽然，貜且也长。 郄缺曰： 非吾力不能纳也，义实不尔克也。 引师而去之，故君子大其弗克纳也。此晋郄缺也，其称人何？贬。曷为贬？不与大夫专废置君也。曷为不与？实与而文不与。文曷为不与？大夫之义不得专废置君也。
九、九月甲申，公孙敖卒于齐。
十、齐公子商人弒其君舍。
此未踰年之君也，其言弒其君舍何？己立之，己杀之，成死者，而贱生者也。
十一、宋子哀来奔。
宋子哀者何？无闻焉尔。
十二、冬，单伯如齐。齐人执单伯，齐人执子叔姬。
执者曷为或称行人？或不称行人？称行人而执者，以其事执也；不称行人而执者，以己执也。单伯之罪何？道淫也。恶乎淫？淫乎子叔姬。然则曷为不言齐人执单伯及子叔姬？内辞也，使若异罪然。
