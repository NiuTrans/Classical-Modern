一、八年，春王正月。
二、夏四月。
三、秋八月戊申，天王崩。
四、冬十月壬午，公子遂会晋赵盾，盟于衡雍。
五、乙酉，公子遂会伊雒戎，盟于暴。
六、公孙敖如京师，不至复。丙戌，奔莒。
不至复者何？不至复者，内辞也，不可使往也。不可使往，则其言如京师何？遂公意也。何以不言出？遂在外也。
七、螽。
八、宋人杀其大夫司马。
九、宋司城来奔。
司马者何？司城者何？皆官举也。曷为皆官举？宋三世无大夫，三世内娶也。
