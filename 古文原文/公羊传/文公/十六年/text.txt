一、十有六年，春，季孙行父会齐侯于阳谷，齐侯弗及盟。
其言弗及盟何？不见与盟也。
二、夏五月，公四不视朔。
公曷为四不视朔？公有疾也。何言乎公有疾不视朔？自是公无疾不视朔也。然则曷为不言公无疾不视朔？有疾犹可言也，无疾不可言也。
三、六月戊辰，公子遂及齐侯盟于犀丘。
四、秋八月辛未，夫人姜氏薨。
五、毁泉台。
泉台者何？郎台也。郎台则曷为谓之泉台？未成为郎台，既成为泉台。毁泉台，何以书？讥。何讥尔？筑之讥，毁之讥。先祖为之，己毁之，不如勿居而已矣。
六、楚人、秦人、巴人灭庸。
七、冬十有一月，宋人弒其君处臼。
弒君者曷为或称名氏？或不称名氏？大夫弒君称名氏，贱者穷诸人；大夫相杀称人，贱者穷诸盗。
