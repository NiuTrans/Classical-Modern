一、七年，春，公伐邾娄。
二、三月甲戌，取须朐。
取邑不日，此何以日？内辞也，使若他人然。
三、遂城郚。
四、夏四月，宋公王臣卒。
五、宋人杀其大夫。
何以不名？宋三世无大夫，三世内娶也。
六、戊子，晋人及秦人战于令狐，晋先眛以师奔秦。
此偏战也，何以不言师败绩？敌也。此晋先眛也，其称人何？贬。曷为贬？外也。其外奈何？以师外也。何以不言出？遂在外也。
七、狄侵我西鄙。
八、秋八月，公会诸侯、晋大夫盟于扈。
诸侯何以不序？大夫何以不名？公失序也。公失序奈何？诸侯不可使与公盟，眣晋大夫使与公盟也。
九、冬，徐伐莒。
十、公孙敖如莒莅盟。
