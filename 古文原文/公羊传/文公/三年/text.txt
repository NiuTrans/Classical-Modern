一、三年，春王正月，叔孙得臣会晋人、宋人、陈人、卫人、郑人伐沈，沈溃。
二、夏五月，王子虎卒。
王子虎者何？天子之大夫也。外大夫不卒，此何以卒？新使乎我也。
三、秦人伐晋。
四、秋，楚人围江。
五、雨螽于宋。
雨螽者何？死而坠也。何以书？记异也。外异不书，此何以书？为王者之后记异也。
六、冬，公如晋。十有二月己巳，公及晋侯盟。
七、晋阳处父帅师伐楚以救江。
此伐楚也，其言救江何？为谖也。其为谖奈何？伐楚为救江也。
