一、十有五年，春，季孙行父如晋。
二、三月，宋司马华孙来盟。
三、夏，曹伯来朝。
四、齐人归公孙敖之丧。
何以不言来？内辞也。胁我而归之，笋将而来也。
五、六月辛丑朔，日有食之，鼓用牲于社。
六、单伯至自齐。
七、晋郄缺帅师伐蔡，戊申入蔡。
入不言伐，此其言伐何？至之日也。其日何？至之日也。
八、秋，齐人侵我西鄙。
九、季孙行父如晋。
十、冬十有一月，诸侯盟于扈。
十一、十有二月，齐人来归子叔姬。
其言来何？闵之也。此有罪，何闵尔？父母之于子，虽有罪，犹若其不欲服罪然。
十二、齐侯侵我西鄙，遂伐曹，入其郛。
郛者何？恢郭也。入郛书乎？曰不书。入郛不书，此何以书？动我也。动我者何？内辞也。其实我动焉尔。
