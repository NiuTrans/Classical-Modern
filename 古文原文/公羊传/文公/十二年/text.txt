一、十有二年，春王正月，盛伯来奔。
盛伯者何？失地之君也。何以不名？兄弟辞也。
二、杞伯来朝。
三、二月庚子，子叔姬卒。
此未适人，何以卒？许嫁矣。妇人许嫁，字而笄之，死则以成人丧治之。其称子何？贵也。其贵奈何？母弟也。
四、夏，楚人围巢。
五、秋，滕子来朝。
六、秦伯使遂来聘。
遂者何？秦大夫也。秦无大夫，此何以书？贤缪公也。何贤乎缪公？以为能变也。其为能变奈何？惟諓諓善竫言。俾君子易怠。而况乎我多有之，惟一介断断焉无他技。其心休休，能有容，是难也。
七、冬，十有二月戊午，晋人、秦人战于河曲。
此偏战也，何以不言师败绩？敌也。曷为以水地？河曲疏矣，河千里而一曲也。
八、季孙行父帅师城诸及运。
