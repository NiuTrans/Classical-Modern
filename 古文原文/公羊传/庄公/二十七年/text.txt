一、二十有七年，春，公会杞伯姬于洮。
二、夏六月，公会齐侯、宋公、陈侯、郑伯，同盟于幽。
三、秋，公子友如陈葬原仲。
原仲者何？陈大夫也。大夫不书葬，此何以书？通乎季子之私行也。何通乎季子之私行？辟内难也。君子辟内难而不辟外难。内难者何？公子庆父、公子牙、公子友皆庄公之母弟也。公子庆父、公子牙通乎夫人，以胁公，季子起而治之，则不得与于国政，坐而视之则亲亲。因不忍见也，故于是复请至于陈，而葬原仲也。
四、冬，杞伯姬来。
其言来何？直来曰来，大归曰来归。
五、莒庆来逆叔姬。
莒庆者何？莒大夫也。莒无大夫，此何以书？讥。何讥尔？大夫越竟逆女，非礼也。
六、杞伯来朝。
七、公会齐侯于城濮。
