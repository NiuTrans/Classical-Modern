一、三十有二年，春，城小谷。
二、夏，宋公、齐侯遇于梁丘。
三、秋七月癸巳，公子牙卒。
何以不称弟？杀也。杀则曷为不言刺？为季子讳杀也。曷为为季子讳杀？季子之遏恶也，不以为国狱，缘季子之心而为之讳。季子之遏恶奈何？庄公病将死，以病召季子，季子至而授之以国政，曰： 寡人即不起此病，吾将焉致乎鲁国？ 季子曰： 般也存，君何忧焉？ 公曰： 庸得若是乎？牙谓我曰： 鲁一生一及，君已知之矣。庆父也存。  季子曰： 夫何敢？是将为乱乎？夫何敢？ 俄而牙弒械成。季子和药而饮之曰： 公子从吾言而饮此，则必可以无为天下戮笑，必有后乎鲁国。不从吾言而不饮此，则必为天下戮笑，必无后乎鲁国。 于是从其言而饮之，饮之无倮氏，至乎王堤而死。公子牙今将尔，辞曷为与亲弒者同？君亲无将，将而诛焉。然则善之与？曰： 然。 杀世子母弟直称君者，甚之也。季子杀母兄何善尔？诛不得辟兄，君臣之义也。然则曷为不直诛，而酖之？行诛乎兄，隐而逃之，使托若以疾死，然亲亲之道也。
四、八月癸亥，公薨于路寝。
路寝者何？正寝也。
五、冬十月乙未，子般卒。
子卒云子卒，此其称子般卒何？君存称世子。君薨称子某。既葬称子，踰年称公。子般卒，何以不书葬？未踰年之君也。有子则庙，庙则书葬。无子不庙，不庙则不书葬。
六、公子庆父如齐。
七、狄伐邢。
