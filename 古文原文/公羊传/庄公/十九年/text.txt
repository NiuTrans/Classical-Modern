一、十有九年，春，王正月。
二、夏四月。
三、秋，公子结媵陈人之妇于鄄，遂及齐侯、宋公盟。
媵者何？诸侯娶一国，则贰国往媵之，以侄娣从。侄者何？兄之子也。娣者何？女弟也。诸侯壹聘九女，诸侯不再娶。媵不书，此何以书？为其有遂事书。大夫无遂事，此其言遂何？聘礼，大夫受命不受辞，出竟有可以安社稷利国家者，则专之可也。
四、夫人姜氏如莒。
五、冬，齐人、宋人、陈人伐我西鄙。
