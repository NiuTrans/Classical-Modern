一、二十有三年，春，公至自齐。
桓公之盟不日，其会不致，信之也。此之桓国何以致？危之也。何危尔？公一陈佗也。
二、祭叔来聘。
三、夏，公如齐观社。公至自齐。
何以书？讥。何讥尔？诸侯越竟观社，非礼也。
四、荆人来聘。
荆人何以称人？始能聘也。
五、公及齐侯遇于谷。
六、萧叔朝公。
其言朝公何？公在外也。
七、秋，丹桓宫楹。
何以书？讥。何讥尔？丹桓宫楹，非礼也。
八、冬，十有一月，曹伯射姑卒。
九、十有二月甲寅，公会齐侯盟于扈。
桓之盟不日，此何以日？危之也。何危尔？我贰也。鲁子曰： 我贰者，非彼然，我然也。 
