一、三十年，春王正月。
二、夏，师次于成。
三、秋七月，齐人降鄣。
鄣者何？纪之遗邑也。降之者何？取之也。取之则曷为不言取之？为桓公讳也。外取邑不书，此何以书？尽也。
四、八月癸亥，葬纪叔姬。
外夫人不书葬，此何以书？隐之也。何隐尔？其国亡矣，徒葬乎叔尔。
五、九月庚午朔，日有食之，鼓用牲于社。
六、冬，公及齐侯遇于鲁济。
七、齐人伐山戎。
此齐侯也，其称人何？贬。曷为贬？子司马子曰： 盖以操之为已蹙矣！ 此盖战也，何以不言战？春秋敌者言战，桓公之与戎狄，驱之尔。
