一、元年，春王正月。
公何以不言即位？春秋君弒，子不言即位。君弒则子何以不言即位？隐之也。孰隐？隐子也。
二、三月，夫人孙于齐。
孙者何？孙犹孙也。内讳奔谓之孙。夫人固在齐矣，其言孙于齐何？念母也。正月以存君，念母以首事。夫人何以不称姜氏？贬。曷为贬？与弒公也。其与弒公奈何？夫人谮公于齐侯： 公曰：同非吾子，齐侯之子也。 齐侯怒，与之饮酒。于其出焉，使公子彭生送之。于其乘焉，搚干而杀之。念母者，所善也，则曷为于其念母焉贬？不与念母也。
三、夏，单伯逆王姬。
单伯者何？吾大夫之命乎天子者也。何以不称使？天子召而使之也。逆之者何？使我主之也。曷为使我主之？天子嫁女乎诸侯，必使诸侯同姓者主之。诸侯嫁女于大夫，必使大夫同姓者主之。
四、秋，筑王姬之馆于外。
何以书？讥。何讥尔？筑之礼也，于外非礼也。于外何以非礼？筑于外非礼也。其筑之何以礼？主王姬者必为之改筑。主王姬者则曷为必为之改筑？于路寝则不可，小寝则嫌。羣公子之舍则以卑矣。其道必为之改筑者也。
五、冬十月乙亥，陈侯林卒。
六、王使荣叔来锡桓公命。
锡者何？赐也。命者何？加我服也。其言桓公何？追命也。
七、王姬归于齐。
何以书？我主之也。
八、齐师迁纪郱、鄑、郚。
迁之者何？取之也。取之则曷为不言取之也？为襄公讳也。外取邑不书，此何以书？大之也。何大尔？自是始灭也。
