一、十年，春王正月，公败齐师于长勺。
二、二月，公侵宋。
曷为或言侵？或言伐？觕者曰侵，精者曰伐。战不言伐，围不言战，入不言围，灭不言入，书其重者也。
三、三月，宋人迁宿。
迁之者何？不通也，以地迁之也。子沈子曰： 不通者，盖因而臣之也。 
四、夏六月，齐师、宋师次于郎，公败宋师乘丘。
其言次于郎何？伐也。伐则其言次何？齐与伐而不与战，故言伐也。我能败之，故言次也。
五、秋九月，荆败蔡师于莘，以蔡侯献舞归。
荆者何？州名也。州不若国，国不若氏，氏不若人，人不若名，名不若字，字不若子。蔡侯献舞何以名？绝。曷为绝之？获也。曷为不言其获？不与夷狄之获中国也。
六、冬十月，齐师灭谭，谭子奔莒。
何以不言出？国以灭矣，无所出也。
