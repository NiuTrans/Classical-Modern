一、二十有四年，春王三月，刻桓宫桷。
何以书？讥。何讥尔？刻桓宫桷，非礼也。
二、葬，曹庄公。
三、夏，公如齐逆女。
何以书？亲迎礼也。
四、秋，公至自齐。八月丁丑，夫人姜氏入。戊寅，大夫、宗妇觌用币。
其言入何？难也。其言日何？难也。其难奈何？夫人不偻不可使入；与公有所约，然后入。宗妇者何？大夫之妻也。觌者何？见也。用者何？用者不宜用也。见用币，非礼也。然则曷用？枣栗云乎！暇修云乎！
五、大水。
六、冬，戎侵曹，曹羁出奔陈。
曹羁者何？曹大夫也。曹无大夫，此何以书？贤也。何贤乎曹羁？戎将侵曹，曹羁谏曰： 戎众以无义，君请勿自敌也。 曹伯曰： 不可。 三谏，不从，遂去之，故君子以为得君臣之义也。
七、赤归于曹郭公。
赤者何？曹无赤者，盖郭公也。郭公者何？失地之君也。
