一、十有三年，春，齐侯、宋人、陈人、蔡人、邾娄人会于北杏。
二、夏六月，齐人灭遂。
三、秋七月。
四、冬，公会齐侯盟于柯。
何以不日？易也。其易奈何？桓之盟不日，其会不致，信之也。其不日何以始乎此？庄公将会乎桓，曹子进曰： 君之意何如？ 庄公曰： 寡人之生则不若死矣。 曹子曰： 然则君请当其君，臣请当其臣。 庄公曰： 诺。 于是会乎桓。庄公升坛，曹子手剑而从之。管子进曰： 君何求乎？ 曹子曰： 城坏压竟，君不图与？ 管子曰： 然则君将何求？ 曹子曰： 愿请汶阳之田。 管子顾曰： 君许诺。 桓公曰： 诺。 曹子请盟，桓公下与之盟。已盟，曹子摽剑而去之。要盟可犯，而桓公不欺；曹子可雠，而桓公不怨。桓公之信着乎天下，自柯之盟始焉。
