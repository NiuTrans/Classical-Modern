一、六年，春王三月，王人子突救卫。
王人者何？微者也。子突者何？贵也。贵则其称人何？系诸人也。曷为系诸人？王人耳。
二、夏六月，卫侯朔入于卫。
卫侯朔何以名？绝。曷为绝之？犯命也。其言入何？篡辞也。
三、秋，公至自伐卫。
曷为或言致会？或言致伐？得意致会，不得意致伐。卫侯朔入于卫，何以致伐？不敢胜天子也。
四、螟。
五、冬，齐人来归卫宝。
此卫宝也，则齐人曷为来归之？卫人归之也。卫人归之，则其称齐人何？让乎我也。其让乎我奈何？齐侯曰： 此非寡人之力，鲁侯之力也。 
