一、九年，春，齐人杀无知。
二、公及齐大夫盟于暨。
公曷为与大夫盟？齐无君也。然则何以不名？其讳与大夫盟也，使若众然。
三、夏，公伐齐纳纠。齐小白入于齐。
纳者何？入辞也。其言伐之何？伐而言纳者，犹不能纳也。纠者何？公子纠也。何以不称公子？君前臣名也。齐小白入于齐。曷为以国氏？当国也。其言入何？篡辞也。
四、秋，七月丁酉，葬齐襄公。
五、八月庚申，及齐师战于干时，我师败绩。
内不言败，此其言败何？伐败也。曷为伐败？复雠也。此复雠乎大国，曷为使微者？公也。公则曷为不言公？不与公复雠也。曷为不与公复雠？复雠者在下也。
六、九月，齐人取子纠杀之。
其取之何？内辞也；胁我，使我杀之也。其称子纠何？贵也。其贵奈何？宜为君者也。
七、冬，浚洙。
洙者何？水也。浚之者何？深之也。曷为深之？畏齐也。曷为畏齐也？辞杀子纠也。
