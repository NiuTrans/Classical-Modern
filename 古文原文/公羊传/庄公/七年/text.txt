一、七年，春，夫人姜氏会齐侯于防。
二、夏四月辛卯夜，恒星不见，夜中星霣如雨。
恒星者何？列星也。列星不见，则何以知？夜之中星反也。如雨者何？如雨者非雨也。非雨则曷为谓之如雨？不修春秋曰： 雨星不及地尺而复。 君子修之曰： 星霣如雨。 何以书？记异也。
三、秋，大水。
四、无麦、苗。
无苗，则曷为先言无麦，而后言无苗？一灾不书，待无麦然后书无苗。何以书？记灾也。
五、冬，夫人姜氏会齐侯于谷。
