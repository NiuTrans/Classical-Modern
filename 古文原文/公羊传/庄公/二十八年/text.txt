一、二十有八年，春王三月，甲寅，齐人伐卫，卫人及齐人战，卫人败绩。
伐不日，此何以日？至之日也。战不言伐，此其言伐何？至之日也。春秋伐者为客，伐者为主，故使卫主之也。曷为使卫主之？卫未有罪尔。败者称师，卫何以不称师？未得乎师也。
二、夏四月丁未，邾娄子琐卒。
三、秋，荆伐郑，公会齐人、宋人、邾娄人救郑。
四、冬，筑微。大无麦禾。
冬既见无麦禾矣，曷为先言筑微而后言无麦禾？讳，以凶年造邑也。
五、臧孙辰告籴于齐。
告籴者何？请籴也。何以不称使？以为臧孙辰之私行也。曷为以为臧孙辰之私行？君子之为国也，必有三年之委。一年不熟，告籴，讥也。
