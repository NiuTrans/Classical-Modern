欲识三元万法宗，先观帝载与神功。
【原注】天有陰陽，故春木、夏火、秋金、冬水、季土，随时显其神功，命中天地人三元之理，悉本于此。
【任氏曰】：
干为天元，支为地元，支中所藏为人元。人之禀命，万有不齐，总不越此三元之理，所谓万法宗也。陰陽本乎太极，是谓帝载，五行播于四时，是谓神功，乃三才之统系，万物之本原。《滴天髓》首明天道如此。
