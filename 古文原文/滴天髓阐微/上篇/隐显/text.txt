吉神太露，起争夺之风；凶物深藏，成养虎之患。
【原注】局中所喜之神，透于天干，岁运不能不遇忌神，必至争夺，所以有暗用吉神为妙。局所忌之神，伏藏于地支者，岁运扶之冲之，则其为患不小，所以忌神明透，制化得宜者吉。
【任氏曰】：
吉神太露，起争夺之风者，天干气专，易于劫夺故也，如财物无关锁，人人得而用，假如天干以甲乙为财，岁运遇庚辛，则起争夺之风，必须天干先有丙丁官星回克，方无害；如无丙丁之官，或得壬癸之食伤合化亦可，故吉神宜深藏地支者吉，凶物深藏，成养虎之患者，地支气杂，难于制化故也。如家贼之难防，养成祸患。假如地支以寅中丙火为劫财，岁运逢申，冲申中庚金，虽能克木，终不能去其丙火，岁运遇亥子，仍生合寅木，反滋火之根苗，故凶物明透天干，易于制化。所以吉神深藏，终身之福；凶物深藏，始终为祸。总之吉神显露，通根当令者，露亦无害；凶物深藏，失时休囚者，藏亦无妨，鬼谷子曰， 陰陽之道，与日月合其明，与天地合其德，与四时合其序 ，三命之理，诚本于此，若不慎思明辨，孰能得其要领乎？
己卯辛未丙子辛卯
庚午己巳戊辰丁卯丙寅乙丑
丙火生于未月，火气正盛，坐下官星，被未土伤尽，只得用天干辛金。所嫌者，未为燥土，不能生金，又暗藏劫刃；年干己土，本可生金，又坐下印地，所谓 吉神显露，凶物深藏 者也。初运己巳戊辰土旺之地，财喜辐辏，事事称心；交丁卯，土金两伤，连遭回禄三次，又伤丁七人，丙寅妻子皆克，出外不知所终。
壬午乙巳丁丑丙午
丙午丁未戊申己酉庚戌辛亥
丁火生于孟夏，柱中劫旺逢枭，天干壬无根，置之不用。最喜丑中一点财星，深藏归库，丑为湿土，能泄火气，不但无争夺之风，反有生财之谊。因初交丙午丁未，所以身出寒门，书香不继；喜中运三十载西方土金地，化劫生财，财发十余万。所谓 吉神深藏，终身之福 也。
