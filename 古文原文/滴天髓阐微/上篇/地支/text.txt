陽支动且强，速达显灾祥；陰支静且专，否泰每经年。
【原注】子、寅、辰、午、申、戌，陽也，其性动，其势强，其发至速，其灾祥至显；丑、卯、巳、未、酉、亥，陰也，其性静，其气专，发之不速，而否泰之验，每至经年而后见。
【任氏曰】：
地支有以子至巳为陽，午至亥为陰者，此从冬至陽生、夏至陰生论；有以寅至未为陽，申至丑为陰者，此分木火为陽，金水为陰也。命家以子、寅、辰、午、申、戌为陽，丑、卯、巳、未、酉、亥为陰。若子从癸、午从丁，是体陽而用陰也；巳从丙，亥从壬，是体陰而用陽也。分别取用，亦惟刚柔健顺之理，与天干无异，但生克制化，其理多端，盖一支所藏或二干，或三干故耳。然以本气为主，寅必先甲而后及丙，申必先庚而后及壬，余支皆然。陽支性动而强，吉凶之验恒速；陰支性静而弱，祸福之应较迟。在局在运，均以此意消息之。
生方怕动库宜开，败地逢冲仔细推。
【原注】寅、申、巳、亥生方也，忌冲动；辰、戌、丑、未四库也，宜冲开。子、午、卯、酉四败也，有逢合而喜冲者，不若生地之必不可冲也；有逢冲而喜合者，不若库地之必不可闲也。须仔细详之。
【任氏曰】：
旧说云，金水能冲木火，木火不能冲金水，此论天干则可，论地支则不可。盖地支之气多不专，有他气藏在内也。须看他气乘权得势，即木火亦岂不能冲金水乎？生方怕动者，两败俱伤也。假如寅申逢冲，申中庚金，克寅中甲木，寅中丙火，未尝不克申中庚金；申中壬水，克寅中丙火，寅中戊土，未尝不克申中壬水。战克不静故也。库宜开者，然亦有宜不宜，详在杂气章中。败地逢冲仔细推者，子、午、卯、酉之专气也，用金水则可冲，用木火则不可冲。然亦须活看，不可执一。倘用春夏之金水，则金水之气休囚，木火之势旺相，金水岂不反伤乎？宜参究之。
甲寅壬申癸巳癸亥
癸酉甲戌己亥丙子丁丑戊寅己卯庚辰
秋水通源，金当令，水重重，木囚逢冲，不足为用。火虽休而紧贴日支，况秋初余气未息，用神必在巳火。巳亥逢冲，群劫纷争，所以连克三妻，无子。兼之运走北方水地，以致破耗异常；至戊寅己卯，运转东方，喜用合宜，得其温饱；庚运制伤生劫，又逢酉年，喜用两伤，不禄。
癸巳癸亥甲寅壬申
壬戌辛酉庚申己未戊午丁巳
甲寅日元，生于孟冬，寒木必须用火。柱中四逢旺水伤用，无土砥定，似乎不美，妙在寅亥临合，巳火绝处逢生，此即兴发之机。然初运西方金地，有伤体用，碌碌风霜，奔驰未遇；四旬外运转南方火土之地，助起用神，弃印就财，财发数万，娶妾，连生四子。由是观之，印绶作用，逢财为祸不小，不如就财，发福最大。
辛卯丁酉戊子戊午
丙申乙未甲午癸巳壬辰辛卯
伤官用印，喜神即是官星，非俗论土金伤官忌官星也。卯酉冲，则印绶无生助之神；子午冲，使伤官得以肆逞。地支金旺水生，木火冲克已尽，天干火土虚脱，以致读书未遂，碌碌经营。然喜水不透，为人文采风流，精于书法。更兼中运天干金水，未免有志难伸。凡伤官佩印喜用在木火者，忌见金水也。
辛未辛丑戊辰壬戌
庚子己亥戊戌丁酉丙申乙未
此造非支全四库之美，所喜者辛金吐秀，丑中元神透出，泄其精英，更妙木火伏而不见，纯清不混。至酉运，辛金得地，中乡榜；后因运行南方，木火并旺，用神之辛金受伤，由举而进，而不能选。
戊辰壬戌辛未己丑
癸亥甲子乙丑丙寅丁卯戊辰
此满局印绶，土重金埋，壬水用神伤尽，未辰虽藏乙木，无冲或可借用，以待运来引出，乃被丑戌冲破，藏金暗相砍伐，以至克妻无子。由此论之，四库必要冲者，执一之论也，全在天干调剂得宜，更须用神有力，岁运辅助，庶无偏枯之病也。
支神只以冲为重，刑与穿兮动不动
【原注】冲者必是相克，及四库兄弟之冲，所以必动；至于刑穿之间，又有相生相合者存，所以有动不动之异
【任氏曰】：
地支逢冲，犹天干之相克也，须视其强弱喜忌而论之。至于四库之冲，亦有宜不宜，如三月之辰，乙木司令，逢戌冲，则戌中辛金，亦能伤乙木；六月之未，丁火司令，逢丑冲，则丑中癸水，亦能伤丁火。按三月之乙、六月之丁，虽属退气，若得司令，竟可为用，冲则受伤，不足用矣。所谓暮库逢冲则发者，后人之谬也。暮者，坟暮之意；库者，木火金水收藏埋根之地，譬如得气之坟，未开动而发福者也
如木火金水之天干，地支无寅、卯、巳、午、申、酉、亥、子之禄旺，全赖辰戌丑未之身库通根，逢冲则微根拨尽，未有冲动而强旺者也。如不用司令，以土为喜神，冲之有益无损，盖土动则发生矣。刑之义无所取，如亥刑亥、辰刑辰、酉刑酉、午刑午，谓之自刑，本支见本支，自谓同气，何以相刑？子刑卯，卯刑子，是谓相生，何以相刑？戌刑未，未刑丑，皆为土气，更不当刑。寅刑巳，亦是相生，寅申相刑，即冲何必再刑？又曰子卯一刑也，寅巳申二刑也，丑戌未三刑也，故称三刑，又有自刑，此皆俗谬，姑置之。穿，即害也，六害由六合而来，冲我合神，故为之害，如子合丑而未冲，丑合子而午冲之类。子未之害，无非相克，丑午寅亥之害，乃是相生，何以为害？且刑既不足为凭，而害之义，尤为穿凿。总以论其生克为是，至于破之义，非害即刑也，尤属不经，削之可也
丙子辛卯壬子癸卯
壬辰癸巳甲午乙未丙申丁酉
壬子日元，支逢两刃，干透癸辛，五行无土，年干丙火临绝，合辛化水，最喜卯旺提纲，泄其菁英，能化劫刃之顽。秀气流行，为人恭而有礼，和而中节。至甲运，木之元神发露，科甲连登；午运得卯木泄水生火，及乙未丙运，官至郡守，仕途平顺。以俗论之，子卯为无礼之刑，且伤官羊刃逢刑，必至傲慢无礼，凶恶多端矣。
辛未乙未庚辰丁亥
甲午癸巳壬辰辛卯庚寅己丑
庚辰日元，生于季夏，金进气，土当权，喜其丁火司令，元神发露而为用神，能制辛金之劫。未为火之余气，辰乃木之余气，财官皆通根有气，更妙亥水润土养金而滋木，四柱无缺陷。运走东南，金水虚，木火实，一生无凶无险。辰运午年，财、印皆有生扶，中乡榜，由琴堂而迁司马。寿至丑运。
辛丑乙未庚辰丁丑
甲午癸巳壬辰辛卯庚寅己丑
此与前造大同小异，财官亦通根有气，前则丁火司令，此则己土司令。更嫌丑时，丁火熄灭，则年干辛金肆逞，冲去未中木火微根，财官虽有若无。初运甲午，木火并旺，荫庇有余；一交癸巳，克丁拱丑，伤劫并旺，刑丧破耗；壬辰运，妻子两伤，家业荡然无存，削发为僧。以俗论之，丑未冲开财官两库，名利两全也。
暗冲暗会尤为喜，彼冲我兮皆冲起
【原注】如柱中无所缺之局，取多者暗冲暗会，冲起暗神，而来会合暗神，比明冲明会尤佳，子来冲午，寅与戌会午是也。是日为我，提纲为彼；提纲为我，年时为彼；四柱为我，运途为彼；运途为我，岁月为彼。如我寅彼申，申能克寅，是彼冲我；我子彼午，子能克午，是我冲彼。皆为冲起
【任氏曰】：
支中逢冲，固非美事，然八字缺陷者多，停匀者少。木火旺，金水必乏矣；金水旺，木火必乏矣。若旺而有余者冲去之，衰而不足者会助之为美。如四柱无冲会之神，得岁运暗来冲会尤为喜也。盖有病得良剂以生也。然冲有彼我之分，会有去来之理。彼我者，不必分年时为彼，日月为我，亦不必分四柱为我，岁运为彼也，总之喜神是我，忌神为彼可也。如喜神是午，逢子冲，是彼冲我，喜与寅戌会为吉；喜神是子逢午冲，是我冲彼，忌寅与戌会为凶。如喜神是子，有申得辰会而来之为吉；喜神是亥，有未得卯会而去之则凶。宁可我去冲彼，不可彼来冲我。我去冲彼，谓之冲起；彼来冲我，谓之不起。水火之冲会如此，余可类推
庚戌乙酉甲寅庚午
丙戌丁亥戊子己丑庚寅辛卯
此造干透两庚，正当秋令，支会火局，虽制杀有功，而克泄并见。且庚金锐气方盛，制之以威，不若化之以德。化之以德者，有益于日主也；制之以威者，泄日主之气也。由此推之，不喜会火局也，反以火为病矣。故子运辰年大魁天下。子运冲破火局，去午之旺神也，引通庚金之性，益我日主之气；辰年湿土，能泄火气，拱我子水，培日主之根源也。
丁巳癸丑丁卯丙午
壬子辛亥庚戌己酉戊申丁未
丁火虽生季冬，比劫重重，癸水退气，无力制劫，不足为用。必以丑中辛金为用，得丑土包藏，泄劫生财，为辅用之喜神也。所嫌者，卯木生劫夺食为病，以致早年妻子刑伤。初运壬子辛亥，暗冲巳午之火，荫庇有余。庚戌运暗来拱合午火，刑伤破耗；至己酉会金局冲去卯木之病，财发十余万。由此观之，暗冲其忌神，暗会其喜神，发福不浅；暗冲其喜神，暗会其忌神，为祸非轻。暗冲暗会之理，其可忽乎？
庚寅辛巳丙寅辛卯
壬午癸未甲申乙酉丙戌丁亥
丙火生于孟夏，地支两寅一卯，巳火乘权，引出寅中丙火，天干虽逢庚辛，皆虚浮无根。初运壬午癸未无根之水，能泄金气，地支午未南方，又助旺火，财之气克泄已尽，祖业虽丰，刑丧早见。甲运临申，本无大患，因流年木火，又刑妻克子，家计萧条。一交申字，暗冲寅木之病，天干浮财通根，如枯苗得雨，勃然而兴。及乙酉十五年，自财数倍于祖业，申运驿马逢财，出外大利，经营得财十余万。丙戌运丙子年，凶多吉少，得风疾不起，比肩争财，乃临绝地，子水不足以克火，反生寅卯之木故也。
旺者冲衰衰者拔，衰神冲旺旺神发
【原注】子旺午衰，冲则午拔不能立；子衰午旺，冲则午发而为福。余仿此
【任氏曰】：
十二支相冲，各支中所藏互相冲克，在原局为明冲，在岁运为暗冲。得令者冲衰则拔，失时者冲旺无伤。冲之者有力，则能去之，去凶神则利，去吉神则不利；冲之者无力，则反激之，激凶神则为祸，激吉神虽不为祸，亦不能获福也。如日主是午，或喜神是午，支中有寅卯巳未戌之类，遇子冲谓衰神冲旺，无伤；日主午，或喜神是午，支中有申酉亥子丑辰之类，遇子冲，谓旺者冲衰则拔。余支皆然。然以子、卯、午、酉、寅、申、巳、亥八支为重，辰、戌、丑、未较轻。如子午冲，子中癸水冲午中丁火，如午旺提纲，四柱无金而有木，则午能冲子；卯酉冲，酉中辛金，冲卯中乙木，如卯旺提纲，四柱有火而无土，则卯亦能冲酉；寅申冲，寅中甲木丙火，被申中庚金壬水所克，然寅旺提纲，四柱有火，则寅亦能冲申矣；巳亥冲，巳中丙火戊土，被亥中甲木壬水所克，然巳旺提纲，四柱有木，则巳亦能冲亥矣。必先察其衰旺，四柱有无解救，或抑冲，或助泄，观其大势，究其喜忌，则吉凶自验矣。至于四库兄弟之冲，其蓄藏之物，看其四柱干支，有无引出。如四柱之干支，无所引出，及司令之神，又不关切，虽冲无害，合而得用亦为喜。原局与岁运皆同此论
戊辰辛酉丙午癸巳
壬戌癸亥甲子乙丑丙寅丁卯
此造旺财当令，加以年上食神生助，日逢时禄，不为无根，所以身出富家。时透癸水，巳火失势，逢酉邀而拱金矣。五行无木，全赖午火帮身，则癸水为病明矣。一交子运，癸水得禄，子辰拱水，酉金党子冲午，四柱无解救之神，所谓 旺者冲衰衰者拔 ，破家亡身。若运走东南木火之地，岂不名利两全乎？
庚寅壬午丁卯癸卯
癸未甲申乙酉丙戌丁亥戊子
此财官虚露无根，枭比当权得势，以四柱观之，贫夭之命。前造身财并旺，反遭破败无寿，此则财官休囚，劫业有寿，不知彼则无木，逢水冲则拔，此则有水，遇火劫有救。至甲申乙酉运，庚金禄旺，壬癸逢生，又冲去寅卯之木，所谓 衰神冲旺旺神发 ，骤然发财巨万。 命好不如运好 ，信斯言也！
