顺逆不齐也，不可逆者，其气势而已矣。
【原注】刚柔之道，可顺而不可逆。昆仑之水，可顺而不可逆也，其势已成，可顺而不可逆也；权在一人，可顺而不可逆也；二人同心，可顺而不可逆也。
【任氏曰】：
顺逆之机，时退不悖而已矣，不可逆者，当令得势之神，宜从其意向也。故四柱有顺逆。其气自当有辨，五行有颠倒，作用各自有法，是故气有乘本势而不顾他杂者，气有借他神而可以成局者，无有从旺神而不可克制者，无有依弱资扶者，所以制杀莫如乘旺，化杀正以扶身，从杀乃依权势，留杀正尔迎官。其气有陰有陽，陽含陽生之兆，陰含陰化之妙；其势有清有浊。浊中清，贵之机，清中浊，贱之根。逆来顺去富之基，顺来逆去贫之意，此即顺逆之微妙，学者当深思之。书云 去其有余补其不足 ，虽是正理，然亦不究深浅之机，只是泛论耳。不积压四柱之神，不拘财、官、杀、印、食伤之类，乘权得势局中之神，又去助其强暴。谓二人同心或日主得时秉令，四柱皆拱合之神，谓权在一人。只可顺其气势以引通之，则其流行而为福矣，若勉强得制，激怒其性，必罹凶咎。须详察之。
庚辰庚辰庚申庚辰
辛巳壬午癸未甲申乙酉丙戌
天干皆庚，又坐禄旺，印星当令，刚之极矣，谓权在一人。行伍出身，壬午癸未运，水盖天干地支之火，难以克金，故无害；一交甲申，西方金地及乙酉合化皆金，仕至总兵；丙运犯其旺神，死于军中。
癸酉甲子庚辰甲申
癸亥壬戌辛酉庚申己未戊午
庚辰日元，支逢禄旺，水本当权，又会水局，天干枯木无根，置之不论，谓金水二人同心，必须顺其金水之性。故癸亥壬运，荫庇有余；戌运制水，还喜申、酉、戌全，虽见刑丧地而无大患，辛运入泮，酉运补廪，庚运登科，申运大旺财源；一交已未，运转南方，刑妻克子，家业渐消。戊午触水之性，家业破尽而亡。
壬子辛亥乙亥丙子
壬子癸丑甲寅乙卯丙辰丁巳
壬水乘权坐亥子，所谓昆仑之水，冲奔无情，丙火克绝，置之不论，遗业颇丰，乙卯甲寅，顺其流，纳其气，入学补廪，丁财并益，家道日隆。一交丙运，水火交战，刑妻克子，破耗异常；辰运蓄水无咎；丁巳运连遭回禄两次，家破身亡。
