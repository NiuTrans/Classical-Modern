震兑主仁义之真机，势不两立，而有相成者存。
【原注】震在内，兑在外，月卯日亥或未，年丑或巳时酉是也。主之所喜者在震，以兑为敌国，必用火攻；主之所喜者在兑，以震为奸宄，备御之而已，不必尽去，不必兴兵也。兑在内，震在外，月酉日丑或巳，年未或亥时卯者是也。主之所喜者在兑，以震为游兵，易于灭而不可党震也；主之所喜者在震，以兑为内寇，难于灭而不可助兑也。以水为就客，相间于一下，或年酉月卯日丑时亥，年甲月庚、日甲时辛之例，亦论主之所喜所忌者何如，而论攻备之法。然金忌木，木不带火，木不伤土者，不必去木也。若木忌金，而金强者不可战，惟囚金而木茂，木终不能为金之害，反以成金之义；春木而金盛，金实足以制木之性，反以全木之仁。其月是木，年日时皆金者，不必问主之所喜所忌，而亦宜成金之性。
【任氏曰】：
震陽也，先天之位在八白，陰固陰而陽亦陰矣；兑陰也，先天之位在四绿，陽固陽而陰亦陽矣。震为长男，雷从地起，一陽生于坤之初；兑为少女，山泽通气，故三陰生于乾之终。长男配少女，天地生成之妙用；若长女配少男，陽虽生而陰不能成矣。是故兑为万物之所悦，至哉言乎！是以震兑虽不两立，亦有相成之义也。余细究之，震兑之理有五，攻、成、润、从、暖也。春初之木，木嫩金坚，火以攻之；仲春之木，木旺金衰，土以成之；夏令之木，木泄金燥，水以润之；秋令之木，木凋金锐，土以从之；冬令之木，木衰金寒，火以暖之。则无两立之势，而有相成仁义之势矣。若内外之说，不过衰旺相敌之意也。当泄则泄，当制则制，须观其金木之竟向，不必拘执而分内外也。
丙寅庚寅甲申乙丑
辛卯壬辰癸巳甲午乙未丙申
甲木生于立春后四日，春初木嫩，天气寒凝，日主坐申，月透庚金，丑土贴生申金，木嫩金坚，用火以攻之。喜得年于透丙，三陽开泰，万象回春，何其妙也！初运辛卯壬辰，有伤丙火，蹭蹬芸窗；癸巳运转南方，丙火禄旺，纳粟入监，运捷南宫；甲午乙未，宦海无波，申运不禄。
庚戌己卯甲寅丁卯
庚辰辛巳壬午癸未甲申乙酉
甲木生于仲春，坐禄逢刃，木旺金衰，用土以成之，方能化土生金，斩削以成真。初游幕，获利纳捐，至癸未运出仕；甲申乙酉，木无根，金得地，从佐二升知县而迁州牧。
庚辰壬午甲辰丁卯
癸未甲申乙酉丙戌丁亥戊子
甲木生于仲夏，时干丁火透出，用水以润之，然水亦赖金生，金亦赖水养；更妙支逢两辰，泄火生金蓄水，一气相生，五行俱足。是以早游泮水，科甲联登，仕至观察，一生惟丙戌运金水两伤不利，其余皆顺境。
庚戌甲申甲戌乙丑
乙酉丙戌丁亥戊子己丑庚寅
甲木生于孟秋，财生杀旺，虽天干三透甲乙，而地支不载，木凋金锐，用土以从之也。格成从杀。戌运武甲出身；丁亥运生木克金，刑耗多端；戊子己丑，财生杀旺，仕至副将。
辛酉庚子甲子丙寅
己亥戊戌丁酉丙申乙未甲午
甲木生于仲冬，木衰金寒，用火以暖之，金亦得其制矣；况乎时逢禄旺，一陽解冻，所谓 得气之寒，遇暖而发 。故寒木必得火以生之也。所以科甲联登，仕至侍郎。
上五造举甲木为例，乙木亦同此论。
