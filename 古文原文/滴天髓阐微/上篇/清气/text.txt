一清到底有精神，管取生平富贵真。澄浊求清清得去，时来寒谷也回春。
【原注】清者不徒一气成局之谓也。如正官格，身旺有财，身弱有印，并无伤官七杀杂之，纵有比肩食神财煞印绶杂之，皆循序得所，有安顿，或作闲神，不来破局，乃为清奇。又要有精神，不为枯弱者佳。浊非五行并出之谓。如正官格，身弱混之以煞，混之以财，以食神杂之，不能伤我之官，反与官星不和；以印绶杂之，不能扶我之身，反与财星相戕，俱为浊。或得一神有力，或行运得所，以扫其浊气，冲其滞气，皆为澄浊以求清，皆富贵命矣。
【任氏曰】：
命之最难辨者，清浊两字也。此章所重得， 澄浊求清 四字也。清而有气，则精神贯足；清而无气，则精神枯槁。精神枯即邪气入，邪气入则清气散，清气散则不贫即贱矣。夫清浊者，八字皆有也，非正官一端而论也。如正官格，身弱有印，忌财，财星不现，清可知矣。即使有财，不可便作浊论，须要看其情势。如财与官贴，官与印贴，印与日主贴，则财生官，官生印，印生身，印之源头更长矣，至行运再助其印绶，自然富贵矣。即使无财，不可便作清论，亦要看其情势，或印星无气，与官星不通，或印星太旺，日主枯弱，不受印星之生；或官星贴日，印星远隔，日主先受官克，印星不能生化，至行运再逢财官，不贫亦夭矣。如正官格，身旺喜财，所忌者印绶，伤官其次也。亦看情势，如伤官与财贴，财与官贴，官与比肩贴，不特官星无碍，抑且伤官化劫生财，财生官旺，官之源头更长，至行运再遇财官之地，名利两全矣。如伤官与财星远隔，反与官星紧贴，财不能为力，至行运再遇伤官之地，不贫亦贱矣。如伤官在天干，财星在地支，必须天干财运以解之；伤官在地支，财星在天干，必须地支财运以通之。或财官相贴，而财神被合神绊住，或被闲神劫占，亦须岁运冲其合神，制其闲神，皆为澄浊求清。虽举正官而论，八格皆同此论。总之喜神宜得地逢生，与日主紧贴者佳；忌神宜失势临绝。与日主远隔者美。日主喜印，印星贴身，或坐下印绶，此即日主之精神也；官星贴印，或坐下官星，此即印绶之精神。余可类推。
癸酉甲子丙寅乙未
癸亥壬戌辛酉庚申己未戊午
丙生子月，坐下长生，印透根深，弱中之旺。喜其官星当令，透而生财，所谓 一清到底有精神 也；更妙源流不悖，纯粹可观。金水运中，登科发甲。名高翰苑；惜中运火土，以致终老于词林。
甲子丙寅己亥辛未
丁卯戊辰己巳庚午辛未壬申
春土坐亥财官太旺，最喜独印逢生。财藏生官，财印绶之元神愈旺；气贯生时，而日主之气不薄；更妙连珠生化，尤羡运途不悖。所以恩分雕绵，宠锡金莲，地近清楚，职居津要。
癸未甲子丙寅丁酉
癸亥壬戌辛酉庚申己未戊午
此与前癸酉者，大同小异。前则官坐财地，此则官坐伤地，兼之子未相贴，不但天干之官受克，即地支之官亦伤。更嫌劫入财乡，所谓财劫官伤，纵使芹香早采，仍蹭蹬秋闱。辛酉庚申运干支皆财，财如放稍春竹，利如蔓草生枝，家业丰裕；一交己未，伤妻克子，遭回禄，家业大破。可知穷通在运也。
