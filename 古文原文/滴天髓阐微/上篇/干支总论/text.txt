陰陽顺逆之说，《洛书》流行之用，其理信有之也，其法不可执一。
【原注】陰生陽死，陽顺陰逆，此理出于《洛书》。五行流行之用，固信有之，然甲木死午，午为泄气之地，理固然也，而乙木死亥，亥中有壬水，乃其嫡母，何为死哉？凡此皆详其干支轻重之机，母子相依之势，陰陽消息之理，而论吉凶可也。若专执生死败绝之说，推断多误矣。
【任氏曰】：
陰陽顺逆之说，其理出《洛书》，流行之用，不过陽主聚，以进为退，陰主散，以退为进。若论命理，则不专以顺逆为凭，须观日主之衰旺，察生时之浅深，究四柱之用神，以论吉凶，则了然矣。至于长生沐浴等名，乃假借形容之辞也。长生者，犹人之初生也；沐浴者，犹人之初生而沐浴以去垢也；冠带者，形气渐长，犹人年长而冠带也；临官者，由长而旺，犹人之可以出仕也；帝旺者，壮盛之极，犹人之辅帝而大有为也；衰者，盛极而衰，物之初变也；病者，衰之甚也；死者，气之尽而无余也；墓者，造化有收藏，犹人之埋于土也；绝者，前之气绝而后将续也；胎者，后之气续而结胎也；养者，如人之养母腹也，自是而复长生，循环无端矣。
人之日主不必生逢禄旺，即月令休囚，而年日时中，得长生禄旺，便不为弱，就使逢库，亦为有根。时说谓投墓而必冲者，俗书之谬也。古法只有四长生，从无子、午、卯、酉为陰长生之说。水生木，申为天关，亥为天门，天一生水，即生生不息，故木皆生在亥。木死午为火旺之地，木至午发泄已尽，故木皆死在午。言木而余可类推矣。
夫五陽育于生方，盛于本方，弊于泄方，尽于克方，于理为顺；五陰生于泄方，死于生方，于理为背。即曲为之说，而子午之地，终无产金产木之道；寅亥之地，终无灭火灭木之道。古人取格，丁遇酉以财论，乙遇午、己遇酉、辛遇子、癸遇卯，以食神泄气论，俱不以生论。乙遇亥、癸遇申以印论，倶不以死论。即己遇寅岁之丙火，辛遇巳藏之戊土，亦以印论，不以死论。由此观之，陰陽同生同死可知也，若执定陰陽顺逆，而以陽生陰死，陰生陽死论命，则大谬矣。故《知命章》中 顺逆之机须理会 ，正为此也。
丙子己亥乙亥丙子
庚子辛丑壬寅癸卯甲辰乙巳
乙亥日元，生于亥月，喜其天干两透丙火，不失陽春之景。寒木向陽，清而纯粹，惜乎火土无根，水木太重，读书未售；兼之中年一路水木，生扶太过，局中火土皆伤，以致财鲜聚而志未伸。然喜无金，业必清高。若以年时为乙木病位，月日为死地，岂不休囚已极，宜用生扶之运？今以亥子之水作生论，则不宜再见水木也。
戊午乙卯癸卯癸亥
丙辰丁巳戊午己未庚申辛酉
此春水多木，过于泄气，五行无金，全赖亥时比劫帮身。嫌其亥卯拱局，又透戊土，克泄并见，交戊午运不寿。若据书云，癸水两坐长生，时逢旺地，何以不寿？又云 食神有寿妻多子,食神生旺胜财官 ，此名利两全，多子有寿之格也。总以陰陽生死之说，不足凭也。
天地顺遂而精粹者昌，陰陽乖悖而混乱者亡。
【原注】不论有根无根，俱要天覆地载。
【任氏曰】：
取用干支之法，干以载之支为切，支以覆之干为切。如喜甲乙，而载以寅卯亥子，则生旺，载以申酉，则克败矣；忌丙丁，载以亥子则制伏，载以巳午寅卯，则肆逞矣。如喜寅卯，而覆以甲乙壬癸则生旺，覆以庚辛，则克败矣；忌巳午，而覆以壬癸则制伏，覆以丙丁甲乙，是肆逞矣。不特此也，干通根于支，支逢生扶，则干之根坚，支逢冲克，则干之根拔矣。支受荫于干，干逢生扶，则支之荫盛；干逢克制，则支之荫衰矣。凡命中四柱干支，则显然吉神而不为吉，确乎凶神而不为凶者，皆是故也，此无论天干一气，地支双清，总要天覆地载。
己亥丁卯庚申庚辰
丙寅乙丑甲子癸亥壬戌辛酉
庚金虽生春令，支坐禄旺，时逢印比，足以用官。地支载以卯木财星，又得亥水生扶有情，丁火之根愈固，所谓 天地顺遂而精粹者昌 也。岁运逢壬癸亥子，干有己印卫官，支得卯财化伤，生平履险如夷，少年科甲，仕至封疆。经云： 日主最宜健旺，用神不可损伤 ，信斯言也。
己酉丁卯庚辰甲申
丙寅乙丑甲子癸亥壬戌辛酉
此亦以丁火官星为用，地支亦载以卯木财星，与前造大同小异。只为卯酉逢冲，克败丁火之根，支中少水，财星有克无生。虽时透甲木临于申支，谓地支不载，虽有若无。故身出旧家，诗书不继，破耗刑伤；一交戌运，支类西方，贫乏不堪。
庚申壬午辛酉癸巳
癸未甲申乙酉丙戌丁亥戊子
此庚辛壬癸，金水双清，地支申酉巳午，煅炼有功，谓午火真神得用，理应名利双辉。所惜者五行无木，金虽失令而党多，火虽当令而无辅；更嫌壬癸覆之，紧贴庚辛之生，而申中又得长生，则壬水愈肆逞矣。虽有巳火助午，无如巳酉拱金，则午火之势必孤。所以申酉两运，破耗异常；丙戌运中，助起用神，大得际遇；一交亥运，壬水得禄，癸水临旺，火气克尽，家破身亡。
庚申壬午辛酉甲午
癸未甲申乙酉丙戌丁亥戊子
此亦用午中丁火之杀，壬水亦覆之于上，亦有庚金紧贴之生。所喜者午时一助，更妙天干覆以甲木，则火之荫盛。且壬水见甲木而贪生，不来敌火，四柱有相生之谊，无争克之风，中乡榜，仕至观察。与前造只换得先后一时，天渊之隔，所谓毫厘千里之差也。
天全一气，不可使地德莫之载。
【原注】四甲四乙，而遇寅申卯酉，为地不载。
【任氏曰】：
天全一气者，天干四甲、四乙、四丙、四丁、四戊、四己、四庚、四辛、四壬、四癸，皆是也。地支不载者，地支与天干无生化也。非特四甲四乙而遇申酉寅卯为不载，即全受克于地支。或反克地支，或天干不顾地支，或地支不顾天干，皆为不载也。如四乙酉者，受克于地支也；四辛卯者，反克地支也。必须地支之气上升，天干之气下降，则流通生化，而不至于偏枯，又得岁运安顿，非富亦贵矣。如无升降之情，反有冲克之势，皆为偏枯而贫贱矣。宜细究之。
甲申甲戌甲寅甲戌
乙亥丙子丁丑戊寅己卯庚辰
年支申金，冲去日主寅木，加以戌土乘权重见，生金助杀，谓地支不顾天干。夫四甲一寅，似乎强旺，第秋木休囚，冲去禄神，其根已拔，不作旺论。故寅卯亥子运中，衣食颇丰，一交庚辰，杀之元神透出。四子俱伤，破家不禄。干多不如支重，理固然也。
戊子戊午戊戌戊午
己未庚申辛酉壬戌癸亥甲子
此满局火土，子衰午旺，冲则午发而愈烈，熬干滴水，是谓天干不覆。初交已未，孤苦万状；至庚申辛酉运，引通戊土之性，大得际遇，娶妻生子，立业成家；一交壬戌，水不通根，暗拱火局，遭祝融之变，一家五口皆亡。如天干透一庚辛，或地支藏一申酉，岂至若是之结局乎？
戊申戊午戊戌戊午
己未庚申辛酉壬戌癸亥甲子
此与前造只换一申字，而天干之气下降，地支之水有源，午火虽烈，究不能伤申金，用金明矣，况有子水为去病之喜神。交申运，戊辰年四月入学，九月登科，盖得太岁辰字，暗会水局之妙。惜将来壬戌运中，天干群比争财，地支暗会火局，未见其吉矣。
辛卯辛卯辛卯辛卯
庚寅己丑戊子丁亥丙戌己酉
此造四木当权，四金临绝，虽曰反克地支，实无力克也。如果能克，可用财矣，若能用财，岂无成立乎？彼此母腹，数年间父母皆亡，与道士为徒；己丑戊子运，印绶生扶，衣食无亏；一交丁亥，生火克金，即亡其师，所有微业，嫖赌扫尽而死。
地全三物，不可使天道莫之容。
【原注】寅卯辰、亥卯未而遇甲庚乙辛，则天不覆。然不特全一气与三物者，皆宜天覆地载，不论有根无根，皆要循其气序，干支不反悖为妙。
【任氏曰】：
地支三物者，支得寅卯辰、巳午未、申酉戌、亥子丑之方是也。如寅卯辰日主是木，要天干火多；日主是火，要天干金旺；日主是金，要天干土重。大凡支全三物，其势旺盛。如旺神在提纲，天干必须顺其气势，泄之可也；如旺神在别支，天干制之有力，制之可也。何以旺神在提纲，只宜泄而不宜制？夫旺神在提纲者，必制神之绝地也，如强制之，不得其性，用激而肆逞矣。旺神者，木方提纲得寅卯也是也；制神者，庚辛金也，寅卯乃庚辛之绝地也。如辰在提纲，四柱干支又有庚辛之助，方可制矣。所谓循其气序，调剂得宜，斯为全美。木方如此，余可类推。
辛卯庚寅甲辰丙寅
己丑戊子丁亥丙戌乙酉甲申
此寅卯辰东方，兼之寅时，旺之极矣。年月两金临绝，旺神在提纲，休金难克，而且丙火透时，木火同心，谓强众而敌寡，势在去庚辛之寡。早行土运生金，破耗异常，进京入部办事；至丙戌运，分发广东，得军功，升知县，喜其克尽庚辛之美；至酉，庚辛得地，不禄宜矣。
庚寅庚辰甲寅丁卯
辛巳壬午癸未甲申乙酉丙戌
此亦寅、卯、辰东方。旺神不是提纲，辰土归垣，庚金得载，力量足以克木，丁火虽透，非庚金之敌，用杀明矣。至甲申运，庚金禄旺暗冲寅木，科甲联登，仕至郡守；一交丙运制杀，降职归田。
陽乘陽位陽气昌，最要行程安顿。
【原注】六陽之位，独子、寅、辰为陽方，为陽位之纯。五陽居之，如若是旺神，最要行运陰顺安顿之地。
【任氏曰】：
六陽皆陽，非子、寅、辰陽之纯也，须分陽寒陽暖而论也。西北为寒，东南为暖，如若申、戌、子全，为西北之陽寒，最要行运遇卯、巳、未东南之陰暖是也；如寅、辰、午全，为东南之陽暖，最要行运酉亥丑西北之陰寒是也。此举大局而论，若遇日主之用神喜神，或木，或火，或土，是东南之陽暖，岁运亦宜配西北之陰水、陰木、陰火，方能生助喜神用神，而欢如酬酢。若岁运遇西北之陽水、陽木、陽火，则为孤陽不生，纵使生助喜神，亦难切当，不过免崎岖而趋平坦也。陽暖之局如此，陽寒之局亦如此论，所谓 陽盛光昌刚健之势，须配以陰盛包含柔顺之地 是也。若不深心确究，孰能探其精微，而得其要诀乎？
癸巳丙辰丙午庚寅
乙卯甲寅癸丑壬子辛亥庚戌
此东南之陽暖。天干金水，似乎无根，喜月支辰土，泄火蓄水而生金，庚金挂角逢生，则庚金可用。癸水即庚金之喜神。初运乙卯甲寅，金绝火生而水泄，孤苦不堪；一交癸丑北方陰湿之地，金水通根，又得巳丑拱金之妙，出外大得际遇，骤然发财十余万。陽暖逢寒，配合之美也。
戊寅乙丑丙寅庚寅
丙寅丁卯戊辰己巳庚午辛未
丙寅日元，虽支遇三寅，最喜丑土乘权，财星归库。若运走西北土金，财业必胜前造，惜一路东南木火之地，祖业破尽，遍历数省，奔驰不遇，至午运暗会劫局，死于广东。一事无成，莫非运也。
陽乘陰位气盛，还须道路光亨。
【原注】六陰之位，独酉亥丑为陰方，乃陰位之纯。五陰居之，如若是旺神，最要行运陽顺光亨之地。
【任氏曰】：
六陰皆陰，非酉、亥、丑为陰之盛也，须分陰寒陰暖而论也。承上文西北为寒，东南为暖，假如酉、亥、丑全，为西北之陰寒，最要行运遇东南寅、辰、午之陽暖是也。如卯、巳、未全，为东南之陰暖，最要行运遇申、戌、子西北之陽寒是也。此举大局而论，若日主之用神喜神，或金，或水，或土，是西北之陰寒，岁运亦宜配东南之陽金、陽火、陽土，方能助用神喜神，而福力弥增。若岁运遇东南之陰金、陰火、陰土，则为纯陰不育，难获厚福，不过和平而无灾咎也。陰寒之局如此论，陰暖之局亦如此论，所谓 陰盛包含柔顺之气，须配以陽盛光昌刚健之地 者是也。
丙子己亥乙酉壬午
庚子辛丑壬寅癸卯甲辰己巳
此全酉、亥、子西北之陰寒。寒木更宜向陽，以丙火为用，壬水即其病也。然喜壬水远隔，与日主紧贴，日主本衰，未尝不喜其生，又有己土透干，亦能砥定中流。且喜天干水木火土，各立门户，相生有情；地支午火紧制七杀，年月火土，通根禄旺。更喜行运东南陽暖之地，不但四柱有情，而且行运光亨，早年联登甲第，仕至封疆，皆陰陽配合之妙也。
己亥丙子乙丑壬午
乙亥甲戌癸酉壬申辛未庚午
此与前只换一酉子。以俗论之，酉换丑更美，酉乃七杀克我，丑乃偏财我克，又能止水，何其妙也。不知丑乃湿土，能泄火不能止水，酉虽七杀，午火紧克，不泄火之元神；彼则丙火在年，壬水遥远，又得己土一隔，此则丙火在月，壬水相近，已土不能为力，子水又逼近相冲。而且运走西北陰寒之地，丙火一无生扶，乙木何能发生？十干体象去： 虚湿之地，骑马亦忧 ，斯言不谬也。所以屈志芸窗，一贫如洗，克妻无子，至壬申运，丙火克尽而亡。所谓 陰乘陰位陰气盛 也。
地生天者，天衰怕冲。
【原注】如丙寅、戊寅、丁酉、壬申、癸卯、己酉，皆长生日主，甲子、乙亥、丙寅、丁卯、己巳，皆自生日主，如主衰逢冲，则根拔而祸更甚。
【任氏曰】：
地生天者，如甲子、丙寅、丁卯、己巳、戊午、壬申、癸酉、乙亥、庚辰、辛丑是也。日主生于不得令之月，柱中又少帮扶，用其身印，冲则根拔，生机绝矣，为祸最重。若日主得时当令，或年时皆逢禄旺，或天干比劫重叠，或官星衰弱，反忌印绶之泄，则不怕冲破矣。总之看日主之气势，旺相者喜冲，休囚者怕冲。虽以日主而论，岁运冲亦然。
甲寅戊辰丙寅丙申
乙巳庚午辛未壬申癸酉甲戌
此坐下印缓，生于季春，印气有余，又年逢甲寅，则太过矣。土虽当令，而木更坚，喜其寅申逢冲，财星得用，第嫌比肩盖头，冲之无力。早年运走南方，起倒异常；至壬申癸酉二十年，申冲寅木，克去比肩，创业兴家。此谓乘印就财也。
壬申甲辰丙寅丙申
乙巳丙午丁未戊申己酉庚戌
此坐下印绶亦在季春，印绶未尝无余气，年干壬杀生印有情，不足畏也，所嫌者，两申冲寅，甲木之根拔。还喜壬水泄金生木，运走丙午劫去申财，入学补廪登科；丁未合去壬水，三走春闱不捷；戊申克去壬水，三冲寅木而死于途。此造之壬水，乃甲木之原神，断不可伤，壬水受伤，甲木必孤。凡独杀用印者，最忌制杀也。
天合地者，地旺喜静。
【原注】如丁亥、戊子、甲午、己亥、辛巳、壬午、癸巳之类，皆支中人元，与天干相合者。此乃坐下财官之地，财官若旺，则宜静不宜冲。
【任氏曰】：
十干之合，乃陰陽相配者也。五陽合五陰为财，五陰合五陽为官，所以必合。尚有陰旺不从陽，陽旺不从陰，虽合不化，有争合、妒合、分合之别。若露干合支中暗干，则随局无所不合，无所不分争妒忌矣。此节本有至理，只因原注少变通耳。天合地三字，须活看轻看，重在下句 地旺喜静 四字，夫地旺者，天必衰也；喜静者。四支无冲克之物，有生助之神也。天干衰而无助，地支旺而有生，天干心怀忻合之意。若得地支元神透出，缘上天下地，升降有情，此合似从之意也，合财似从财，合官似从官，非十干合化之理也。所以静则居安，尚堪保守，动则履危，难以支持。然可言合者，只有戊子、辛巳、丁亥、壬午四日耳，若甲午日，则午必先丁而后己，己土岂能专权而合甲？己亥日，亥必先壬而后甲，甲岂能出而合己？癸巳日，巳必先丙而后戊，戊岂能越过而合癸？此三日不论，至于十干，应合而化，则为化格，另有作用，解在化格章中。
己巳辛未壬午乙巳
庚午己巳戊辰丁卯丙寅乙丑
支类南方，乘权当令，地旺极矣；火炎土燥，脆金难滋水源，天衰极矣，故日干之情，不在辛金，其意向必在午中丁火而合从矣。己巳戊辰运，生金泄火，刑耗有之；丁卯丙寅，木火并旺，克尽辛金，经营发财巨万。
己丑丙子丁亥庚子
乙亥甲戌癸酉壬申辛未庚午
此造支类北方，地旺极矣；天干火虚，无木生扶，又有湿土晦火，天衰极矣。人皆论其杀重身轻。取火帮身敌杀。戊寅岁，金绝火生，又合去亥水，必有大凶，果卒季夏。此地支官星乘旺，又类官方，天干无印，己土泄丙，未足帮身，此为天地合而从官也。甲戌运生火克水，刑丧破耗，家业已尽；癸酉壬申克尽丙火，助起财官，获利五万；未运丙子年遭回禄，破去二万。人皆取其火土帮身，以午未运为美，殊不知比劫夺财，反致大凶。
甲申戊寅，真为杀印相生；庚寅癸丑，也作两神兴旺。
【原注】两神者，杀印也。庚金见寅中火土，却多甲木，而以财论；癸见丑中土金，却多癸水，则帮身，不如甲见申中壬水庚金、戊见寅中甲木丙火之为真也。
【任氏曰】：
支坐杀印，非止此四日，如乙丑、辛未、壬戌之类，亦是两神也。癸丑多比肩，戊寅岂无比肩乎？庚寅多财星，甲申岂无财星乎？非惟庚寅癸丑不真，即甲申戊寅，亦难作据，若只以日主一字论格，财年月时中，作何安顿理会耶？不过将此数日为题，用杀则扶之，不用则抑之。须观四柱气势，日主衰旺之别，如身强杀浅，则以财星滋杀；身杀两停，则以食神制杀；杀强身弱，则以印绶化杀，论局中杀重身轻者，非贫即夭；制杀太过者，虽学无成。论行运杀旺，复行杀地者，立见凶灾；制杀再行制乡者，必遭穷乏。书云 格格推祥，以杀为重 ；又云 有杀只论杀，无杀方论用 ，杀其可忽乎？
壬午己酉甲申甲子
庚戌辛亥壬子癸丑甲寅乙卯
甲申日元，生于八月，官杀当权，喜其午火紧制酉金，子水化其申金，所谓去官留煞。煞印相生，木凋金旺，印星为用，甲第联登，由郎署出为观察，从臬宪而转封疆。
壬辰己酉甲申甲子
庚戌辛亥壬子癸丑甲寅乙卯
此与前造只换一辰字，以俗论之，前则制官留杀，此则合官留杀，功名仕路，无所高下，殊不知有天渊之隔。夫制者克而去之，合者有去有不去也。如以辰土为财，则化金而助杀；以酉金为官，仍化金而党杀。由此观之，清中带浊，且以财为病者，不但功名蹭蹬，而且刑耗难辞。惟亥运逢生，可获一衿，壬子如逢木，秋闱有望；癸丑合去子印，一阻去程，有凶无吉；甲寅运被申冲破，寿元有碍矣。
上下贵乎情协。
【原注】天干虽非相生，宜有情而不反背。
【任氏曰】：
上下情协者，互相卫护，干支不反背者也。如官衰伤旺财星得局，官旺财多比劫得局，杀重用印，忌财者财临劫地，身强杀浅，喜财者财坐食乡，财轻劫重，有官而官星制劫，无官而食伤化劫，皆谓有情。如官衰遇伤，财星不现，官旺无印，财星得局，杀重用印，忌财者财坐食位，身旺煞轻，喜财者财坐劫地，财轻劫重，无食伤而官失令，有食伤而印当权，皆为不协。
己巳癸酉丙寅庚寅
壬申辛未庚午己巳戊辰丁卯
此日主两坐长生，年支又逢禄旺，足以用官。癸水官星被己土贴身一伤，喜得官临财位，尤妙巳酉拱金，则己土之气已泄，而官星之根固矣。所以一生不遭凶险，名利两全也。
癸亥癸亥丙辰甲午
壬戌辛酉庚申己未戊午丁巳
此官杀乘旺，原可畏也，然喜午时生食制煞，时干透甲，生火泄水。旺杀半化为印，衰木两遇长生，赖此木根愈固，上下情协，不诬也。白手成家发财数万。
甲寅庚午乙卯丙子
辛未壬申癸酉甲戌乙亥丙子
专禄日主，时支子水生之，年干甲木，亦坐禄旺，用庚金则火旺无土，坐干火地，用丙火则子冲去其旺支，即或用火，亦无安顿之运。所以一败如灰，至乙亥运，水木齐来，竟为乞丐。
乙丑己卯乙亥壬午
戊寅丁丑丙子乙亥甲戌癸酉
此己土之财，通根在丑，得禄于午，似乎身财并旺，不知己土之财，比肩夺去，丑土之财，卯木克破，午火食神，亥水克之。壬水盖之，无从引化，所谓上下无情也。初逢戊寅丁丑，财逢生助，遗业颇丰；一交丙子，冲去午火，一败而尽；乙亥运，妻子俱卖，削发为僧，又不守清规，冻饿而死。
合此两造观之，则上下之情协与不协，富贵贫贱，遂判天渊，即于此证验焉。
左右贵乎同志。
【原注】上下左右，虽不全一气之物，须生化不错。
【任氏曰】：
左右同志者，制化得宜，左右生扶，不杂乱者也。如杀旺身弱，有羊刃合之，或印绶化之；身旺杀弱，有财星生之，或官星助之；身杀两旺，有食神制之，或伤官敌之，此谓同志。若身弱而杀有财滋，财几为累矣；身旺而劫将官合，财官已忘矣。总之，日主所喜之神，必要贴身透露，喜杀而杀与财亲，忌杀而煞逢食制，喜印而印居官后，忌印而印让财先，喜财而遇食伤，忌财而遭比劫，日主所喜之神，得闲神相助，不争不忌，所忌之神，被闲神制伏，不肆不逞，此谓同志。宜细究之。
壬申丙午庚午庚辰
丁未戊申己酉庚戌辛亥壬子
此丙火之杀虽旺，壬水之根亦固，日主有比肩之助，辰土之生，谓身杀两停。用壬制杀，天干之同志者；地支之同志者，辰土也，一制一化，可谓有情。运喜金水之乡，仕途显赫，位至封疆。
壬午丙午庚申戊寅
丁未戊申己酉庚戌辛亥壬子
此造与前合观，大同小异，况乎日坐禄旺，壬水亦紧制杀，何彼则名利双收，此则终身不发？盖彼则壬水逢申之生地，制杀有权，此则壬水坐午之绝地，敌杀无力；彼则时干比劫帮身，又可生水，此则时上枭神克水，而不能生食。所谓左右不能同志者也。
始其所始，终其所终，富贵福寿，永乎无穷。
【原注】年月为始，日时不反背之日地为终，年月不妒忌之，凡局中所喜之神，引于时支，有所归者，为始终得所，则富贵福寿，永乎无穷矣。
【任氏曰】：
始终之理，要干支流通，四柱生化不息之谓也。必须接续连珠，五行俱足，即多缺乏，或有合化之情，互相护卫，纯粹可观，所喜者逢生得地，所忌者受克无根。闲神不党忌物。忌物合化为功，四柱干支，一无弃物，纵有伤枭劫刃，亦来辅格助用。喜用有情，日元得气，未有不富贵福寿者也。
壬寅甲辰丁亥己酉
乙巳丙午丁未戊申己酉庚戌辛亥壬子
年干壬水为始，是支亥水为终。官生印，印生身，食神发用吐秀，财得食之覆，官逢财星之生。伤官虽当令，印缓制之有情，年月不反背，日时不妒忌，始终得所。贵至二品，富有百万，子孙济美，寿至八旬。
戊戌庚申癸亥乙卯
辛酉壬戌癸亥甲子乙丑丙寅丁卯戊辰
此造土生金，金生水，水生木，干支同流，但有相生之谊，而无争妒之风、戊戌中财星归库，官司清印正分明，食神吐秀逢生。乡榜出身，仕至黄堂，一妻二妾，子有十三，科第连绵，富有百万，寿过九旬。
甲子丙寅己巳辛未
丁卯戊辰己巳庚午辛未壬申癸酉甲戌
此造天干木生火，火生土，土生金，地支水生木，木生火，火生土，土生金。且由支而生干，从地支则以年支子水生寅木为始，至时干辛金为终；从天干亦以年支子水生甲木为始，至时干辛金为终。天地同流。正所谓始其所始，终其所终也，是以科甲联登，仕至极品，夫妇齐美，子孙衍，科甲不绝，寿至九旬。
