人有精神，不可以一偏求也，要在损之益之得其中。
【原注】精气神气皆无气也，五行大率以金水为精气，木火为神气，而土所以实之者也。有神人不见其精，而精自足者，有精足不见其神，而神自足者；有精缺神索，而日主虚旺者；有精缺神索，而日主孤弱者，有神不足而精有余者，有精不足而神有余者，有精神俱缺而气旺；有精神俱旺而气衰，有精缺得神以助之者，有神缺得精以生之者，有精助精而精反泄无气者，有神助神而神反毙无气者，二者皆由气以主之也。凡此皆不可以一偏求也，俱要损益其进退，不可使有过不及也。
【任氏曰】：
精者，生我之神也；神者，克我之物也；气者，本气贯足也。二者以精为主，精足则气旺，气旺则神旺，非专以金水为精气，木火为神气也。本文末句云： 要在损之益之得其中 ，显非金水为精，木火为神，必得流通生化，损益适中，则精气神三者备矣。细究之，不特日主用神体象有精神，即五行皆有也。有余者则损之，不足则益之，虽一定理，然亦有一定中之不定也，惟在审察 得其中 三字而已。损者，克制也；益者，生扶也。有余损之，也有余者宜泄之；不足益之，过不足者宜去之。此损益之妙用也。
盖过于有余，损之反触其怒，则宜顺其有余而泄之；过于不足，益不受补，则宜从其不足而去之，是不可以一偏求也。总之精太足宜益其气，气太旺宜助其神，神太泄宜滋其精，则生化流通，神清气壮矣。如精太足，反损其气，气太旺，反伤其神，神太泄，反抑其精，则偏枯杂乱，精索神枯矣。所以水泛木浮，木无精神；木多火炽，火无精神；火炎金无精神；金多水弱，水无精神。原注以金水为精气，木火为神气者，此由脏而论也。以肺属金，以肾属水，金水相生，藏于里，故为精气，以肝属木，以心属火，木火相生，发于表，故为神气，以脾属土，贯于周身，上所以实之也。若论命中之表里精神，则不以金木水火为精神也，譬如旺者宜泄，泄神得为精足，此从里发于表，而神自足矣；旺者宜克，克神有力为神足，此由表达于里，而精自足矣，如土生于四季月，四柱土多无木，或干透庚辛，或支藏申酉，此谓里发于表，精足神定；如土多无金，或干透甲乙，或支藏寅卯，此谓表达于里，神足精安；土论如此，五行皆同，宜细究之。
癸酉甲子丙寅戊戌
癸亥壬戌辛酉庚申己未戊午
此造以甲木为精，衰木得水滋，而逢寅禄为精足，以戊土为神，坐戌通根，寅戌拱之为神旺。官生印，印生身，坐下长生为气贯流通，生化五行俱足。左右上下情协不悖，官来能挡，劫来有官，食来有印，东西南北之运，皆可行也，所以一生富贵福寿，可谓美矣。
癸未乙卯丙辰庚寅
甲寅癸丑壬子辛亥庚戌己酉
此造以大势观之，官印相生，偏财时遇，五行不缺，四柱纯粹，俨然贵格，不如财官两字休囚，又遥隔不能相顾，支全寅、卯、辰。春土克尽，不能生金，金临绝地，不能生水，水之气尽泄于木，木之势愈旺而火炽，火炽则气毙，气毙则神枯。行运北方，又伤丙火之气，反助取木之精；即逢金运，所谓过于有余，损之反角其触，以致终身碌碌，名利无成出。
戊戌乙丑丙辰己丑
甲子癸亥壬戌辛酉庚申己未
此四柱皆土，命主元神，泄尽月干，乙木凋枯，所谓精气枯索。运逢壬戌，本主受伤；年逢辛未，紧克乙木，卒于九月患弱症而亡。
此造运用逆行，大抵是枯命。
