官杀混杂来问我，有可有不可。
【原注】杀即官也，同流共派者可混也；官非杀也，各立门墙者，不可混也。杀重矣，官从之，非混也；官轻矣，杀助之，非混也。败财与比肩双至者，杀可使官混也；比肩与劫财两遇者，官可使杀混也。一官而不有生印者，杀助之，非混也；一杀而遇食伤者，官助之，非混也。势在于官，官有根，杀之情依乎官；依官之杀，岁助之而混官，不可也。势在于杀，杀有权，官之势依乎杀；依杀之官，岁扶之而混杀，不可也。藏官露杀，干神助杀，合官留杀，皆成杀气，勿使官混也；藏杀露官，干神助官，合杀留官，皆从官象，不可使杀混也。
【任氏曰】：
杀即官也，身旺者以杀为官；官即杀也，身弱者以官为杀，日主甚强，虽无制不为杀困；正官相杂，但无根亦随杀行。去官不过两端，用食用伤皆可；合杀总为美事，合来合去宜清。独杀乘权，无制伏，职居清要；众杀有制，主通根，身掌权衡。杀生印生身，龙墀高步；身任财而财滋杀，雁塔题名。若杀重而身轻，非贫即夭；苟杀微而制过，虽学无成，在四柱总宜降伏，休云年逢勿制；以一位取为权贵，何必时上尊称。制杀为吉，全凭调剂之工借杀为权，妙有中和之理，但见杀凌衰主，究必倾家，弗谓局得杀神，遂许显豁。书支， 格格推详，以杀为重 ，是以究之宜切，用之宜精。杀有可混不可混之理，如天干甲、丙、戊、庚、壬为杀，地支卯、午、丑、未、酉子，乃杀之旺地，非混也；天干乙、丁、己、辛、癸为官，地支寅、巳、辰、戌、申、亥，乃官之旺地，非混也。如干甲乙支寅，干丙丁支巳，干戊己支辰戌，干庚辛支申，干壬癸支亥，以官混杀，宜乎去官；如干甲乙支卯，干丙丁支午，干戊己支丑未，干庚辛支酉，干壬癸支子，以杀混官，宜乎去杀，年月两干透一杀，年月支中有财，时遇官星无根，此官从杀势，非混也；年月两干透一官，年月支中有财，时遇杀星无根，此杀从官势，非混也，势在于官，官得禄，依官之杀，年干助杀，为混也；势在于杀，杀得禄，依杀之官，年干助官为混也。败财合杀，比肩敌杀，官可混也；比肩合官，劫财挡官，杀可混也，一官而印绶重逢，官星泄气，杀助之，非混也，一杀而食伤并见，制杀太过，官助之，非混也。若官杀并透无根，四柱劫印重逢，不但喜混，尚宜财星助杀官也。总之日主旺相可混也，日主休囚不可混也。今将杀分六等，此余所试验者，分列详细于后，以备参考。
一曰财滋弱杀格
己酉丙寅庚申庚辰
乙丑甲子癸亥壬戌辛酉庚申
此造以俗论之，春金失令，旺财生杀，杀坐长生，必要扶身抑杀，不知春金虽不当令，地支两逢禄旺，又得辰时印比帮身，弱中变旺，所谓木嫩金坚。若无丙火，则寅木难存；若无寅木，则丙火无根，必要用财滋杀，木火两字，缺一不可也。甲运入泮；子运会水生木，补廪；癸运有己土当头，无咎；亥运合寅，丙火绝处逢生，棘闱奏捷；壬戌支类西方，木火并伤，一阻云程，刑耗并见；辛酉劫刃肆逞，不禄，此造惜运走西北金水，若行东南木火，自然科甲联登，仕路显赫矣。
丙申庚寅庚申辛巳
辛卯壬辰癸巳甲午乙未丙申
此造天干三透庚辛，地支两坐禄旺，丙火虽挂角得禄，无如庚辛元神透露，非火之禄支，是金之长生，用财滋杀明矣。辰运木之余气，采芹生色；巳运火之禄旺，科甲联登；甲午乙未，木火并旺，仕至藩臬。若以八字观之，此造不及前造，只因前造运行西北，此造运走东南。富贵虽定于格局，穷通全在运限，所谓命好不如运好？ ，信然也。
二曰杀重用印格
戊子甲寅戊午甲寅
乙卯丙辰丁巳戊午己未庚申
戊土生寅月寅时，土衰木盛，最喜坐下午火，生拱有情，正谓众杀横行，一仁可化。子水之财，生寅木不冲午火，其情协，其关通。尤羡运走南方火土，所以早登黄甲，出仕驰名。
己亥丙寅戊子甲寅
乙丑甲子癸亥壬戌辛酉庚申
此造观格局似胜前造，此财印坐长生，前则印逢财冲。不知前则坐下印绶，七杀皆来生拱，而日主坚固，此则财坐日下，反去生杀，助纣为虐。兼之运走西北，戊午年中乡榜，己丑中进士，此两年比劫帮身，冲去财星之妙也。壬运劫丙坏印；丁运外艰，遭回禄；戌过拱印虽稍有生色，亦是春月秋花。将来辛酉运中，木多金缺，泄土生水，合去丙火，灾祸岂能免耶？
戊辰庚申甲子甲子
辛酉壬戌癸亥甲子乙丑丙寅
此造木凋金锐，厚土生金，原可畏也，然喜支全水局，化其肃杀之气，生化有情。至癸亥运，科甲连登，早蒙仕路之光；丙寅丁卯，制化皆宜。仕路封疆，官途平坦，生平履险如夷。
戊午丙辰庚寅丙戌
丁巳戊午己未庚申辛酉壬戌
此造干透两杀，支全杀局，所喜戊土原神透出，是以化杀；寅木本要破甲印，尤喜会火，反培土之根源，巧借栽培。至己未运中，科甲连登；庚申辛酉，帮身有情，驰名宦海,裕后光前也。
癸亥癸亥丁卯癸卯
壬戌辛酉庚申己未戊午丁巳丙辰
此造干透三癸，支逢两亥，乘权秉令。喜其无金，两印拱局，生化不悖，情而纯粹，辛酉庚申运中，蹭蹬功名，刑耗并见，已未交运，干制杀，支会印，功名层叠而上；接行戊午、丁巳、丙运，仕至观察，名利双辉。
三曰食神制杀格
戊辰戊午壬辰甲辰
己未庚申辛酉壬戌癸亥甲子
此造四柱皆杀，喜支坐三辰，通根身库，妙在无金，时透食神制杀。辰乃木之余气，正谓一将当关，群凶自败。至癸亥运，食神逢生，日主得禄，科甲连登；甲运仕县令；子运衰神冲旺，不禄。
庚申庚辰甲戌丙寅
辛巳壬午癸未甲申乙酉丙戌
此造甲木生辰，虽有余气，但庚金并透，通根斫伐，最喜寅时禄旺，更妙丙火独透，制杀扶身。午运暗会火局，中乡榜；甲申乙酉杀逢禄旺，刑耗多端；直至丙戌运，选知县。
壬子壬子丙戌戊戌
癸丑甲寅乙卯丙辰丁巳戊午
此造年月两逢壬子，杀势猖狂。喜其日时坐戌，通根身库，更妙戊土透出，足以砥定汪洋，尤羡运走东南，扶身抑杀。至乙卯运中，水临绝，火逢生，鹿鸣宴罢琼林宴，桂花香过杏花香，仕至郡守。
壬申丙午庚午丙戌
丁未戊申己酉庚戌辛亥壬子
此造两杀当权临旺，原可畏也。喜赖年干壬水临申，足以制杀；更妙无木，则水不泄，火无助。申运金水得助，发轫宫墙；酉运支类西方，早充观国之光，高豫南宫之选；后运金水，体用皆宜，由署郎出为郡守。
四曰合官留杀格
癸丑戊午丙午壬辰
丁巳丙辰乙卯甲寅癸丑壬子
此造火长夏天，旺之极矣。戊癸合而化为忌，还喜壬水通根身库；更妙年支坐丑，足以晦火养金而蓄水，则癸水仍得根，虽合而不化也。不化反喜其合，则不抗呼壬水矣。是以乙卯甲寅运，克土卫水，云程直上；至癸丑运，由琴堂而迁州牧；及壬子运，由治中而履黄堂，名利裕如也。
癸巳戊午丙午壬辰
丁巳丙辰乙卯甲寅癸丑壬子辛亥庚戌
此铁樵自造（乾隆三十八年四月十八日辰时），亦长夏天，与前造只换一丑字，天渊之隔矣。夫丑乃北方之湿土，能晦丙火之烈，能收午火之焰，又能蓄水藏金。巳乃南方之火，癸临绝地，杯水车薪，喜其混也。不喜其清也。彼则戊癸合而不化，此则戊癸合而必化，不但不能助杀，抑且化火为劫，反助陽刃猖狂。巳中庚金，无从引助，壬水虽通根身库，总之无金滋助，清枯之象，兼之运走四十载木火，生助劫刃之地，所以上不能继父志以成名，下不能守田园而创业，骨肉六亲，直同画饼，半生事业，亦似浮云。至卯运，壬水绝地，陽刃逢生，遭骨肉之变，以致倾家荡产。犹忆未学命时，请人推算，一味虚褒，以为名利自如，后竟一毫不验。岂不痛哉！且予赋性偏拙，喜诚实不喜虚浮，无谄态，多傲慢，交游往来，每落落难合，所凛凛者，吾祖吾父，忠厚之训，不敢失坠耳。先严逝后，家业凋零，潜心学命，为糊口之计。夫六尺之躯，非无远图之志，徒以末技见哂，自思命运不济，无益于事，所以涸辙之鲋，仅邀升斗之水。限于地，困于时，嗟乎！莫非命也！顺受其正云尔！
戊申癸亥丙午壬辰
甲子乙丑丙寅丁卯戊辰己巳
此造日主虽坐旺刃，生于亥月，究竟休囚；五行无木，壬癸并透，支逢生旺，各立门户。喜其合去癸水，不致混也；更妙运走东南木火，乡榜出身，宠赐传来紫闼，承宣协佐黄堂。
戊午癸亥丙戌壬辰
甲子乙丑丙寅丁卯戊辰己巳
丙戌日元，生于辰时，冲去库根，壬癸并透。喜其戊合，去官留杀；更喜年逢刃助，火虚有焰；更妙无金，稍胜前造。科甲出身，宿映台垣，重藉旬宣之职，猷分禹服，特隆锁钥之权。
壬申丁未丁未癸卯
戊申己酉庚戌辛亥壬子癸丑
此造日月皆丁未，时杀无根，喜其壬水官星助杀，不宜合也。幸而壬水坐申，合而不化，申金为用，更妙运走西北金水，助起官杀，乡榜出身，仕榜连登，由县令而迁司马，位跻黄堂。
甲辰己巳戊辰乙卯
庚午辛未壬申癸酉甲戌乙亥
戊土生于巳月，日主未尝不旺，然地支两辰，木之余气亦足。喜其合杀留官，官星坐禄，更妙运途生化不悖。所以早登云路，掌典籍而知制诰，陪侍从而应传宣也。
丙辰辛卯庚申丁丑
壬辰癸巳甲午乙未丙申丁酉
此造春金虽不当令，喜其坐禄逢印，弱中变旺；丙辛一合，丁火独清，不但去杀，而且去劫，财无劫夺，官有生扶。尤妙运走东南木火，所以早遂青钱之选，兆人镜之芙蓉，作春官之桃李也。
丙辰辛卯乙亥庚辰
壬辰癸巳甲午乙未丙申丁酉
乙亥日元，坐下逢生，又月令建禄归垣，足以用财。喜丙辛金弱，而去乙庚，木旺不从。乡榜出身，至丙申丁酉，火盖天干，未能显秩；究竟方金地，亦足以琴堂解愠，花院征歌也。
癸亥戊午壬午己酉
丁巳丙辰乙卯甲寅癸丑壬子
此造旺杀逢财，喜其合也。妙在癸水临旺，合而不化，则有情戊土，不抗壬水也。合而化，则无情化火，仍生土也。由此以推，运走东方木地，早遂青云之志；运走北方水地，去财护印，翔步天衢，置身日舍也。
五曰官杀混杂格
壬辰壬子丙寅癸巳
癸丑甲寅乙卯丙辰丁巳戊午
此造壬癸当权，杀官重叠，最喜日坐长生，寅能纳水，化杀生身，时归禄旺，足以敌官；更妙无金，印星得用，煞势虽强，不足畏也。至丙运帮身，又逢己巳流年，去官之混，捷报南宫，出宰名区。
甲子乙亥己巳丁卯
丙子丁丑戊寅己卯庚辰辛巳
此造官遇长生，杀逢禄旺，巳亥虽冲破印，喜印木仍能生火，寅运合亥，化木生印，连登甲榜。庚辰辛巳制官服煞，失幡皂盖，出守大郡，名利两优。
丙辰丁酉庚午戊寅
戊戌己亥庚子辛丑壬寅癸卯
此造杀逢生，官得禄，喜其秋金秉令，更妙辰土泄火生金，不失中和之象；尤喜运走北方水地。庚子运冲去官根，鹿鸣方宴饮，雁塔又题名；辛丑壬寅运，横琴而歌解愠，游刃而赋烹鲜。
戊午己未壬申辛亥
庚申辛酉壬戌癸亥甲子乙丑
此造官杀并旺当令，喜日坐长生，时逢禄旺，足以敌官挡杀。坐下印绶，引通财杀之气，运走西北金水之乡。所以少年科甲，裕经纶于管库，人推黼黻之工，乘抚宇于催科，世让文章之焕。
【任氏曰】：
官杀混杂者，富贵甚多。总之杀官当令者，必要坐下印绶，则其杀官之气流通，生化有情：或气贯生时，亦足以扶身敌杀。若不气贯生时，又不坐下印绶，不贫亦贱。如杀官不当令者，不作此论也。
六曰制杀太过格
辛卯戊戌丙辰己亥
丁酉丙申乙未甲午癸巳壬辰
时逢独杀，四食相制，年支卯木被辛金盖头，况秋木本不足疏土，所赖亥中甲木卫杀，至乙未运暗会木局，捷报南宫，名高翰苑：甲午运木死于午，合已化土，丁外艰：已巳年又冲去亥水，不禄。<br/><br/>辛卯戊戌丙辰壬辰
丁酉丙申乙未甲午癸巳壬辰
此亦一杀逢四制，所不及前造者，无亥卯之会也。虽早采芹香，以致蹭蹬秋闱纳捐瞩，仁路亦不能通达。喜时杀透露，行甲午运，无化土之患，然犹刑耗多端，而己身无咎。
壬辰丙午丙午壬辰
丁未戊申乙酉庚戌辛亥壬子
此杀逢四制，柱中印虽不见，喜其杀透食藏，通根身库。总之夏火当权，水无金滋。至酉运，合去辰土，财星滋杀，发甲点中书；庚运仁版连登，入参军机；戌运，燥土冲动壬水之根，又逢戊土透出，紧制壬水，不禄。
甲寅戊辰壬辰壬寅
己巳庚午辛未壬申癸酉甲戌
此造五杀逢五制，土虽当权，木亦雄壮，幸日主两坐库根，又得比肩匡扶。壬申运，日主逢生，冲去寅木，名登桂籍，雁塔高标；接连癸酉二十年，由县令履黄堂。名利裕如。
庚申戊寅戊寅庚申
己卯庚辰辛巳壬午癸未甲申
此两杀逢四制，幸春木得时乘令，克不尽绝。至午运，补土之不足，去金之有余，登科擢县令：至甲申支，又逢食制，死于军功。
【任氏曰】：
与其制杀太过，不若官杀混杂之美也。何也？盖制杀太过，杀既伤残，再行制煞之运，九死一生。官杀混杂，只要日主坐旺，印绶不伤，运程安顿，未有不富贵者也。如日主休囚，财星坏印，即使独杀纯清，一官不混，往往忧多乐少，屈志难伸。学者宜审焉。
