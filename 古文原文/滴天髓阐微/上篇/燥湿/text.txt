地道有燥湿，生成品汇，人道得之，不可偏也。
【原注】过于湿者，滞而无成；过于燥者，烈而有祸。水有金生，遇寒土而愈湿；火有木生，遇暖土而愈燥，皆偏枯也。如水火而成其燥者吉，木火伤官要湿也；土水而成其湿者吉，金水伤官要燥也。间有土湿而宜燥者，用土而后用火；金燥而宜湿者，用金而后用水。
【任氏曰】：
燥湿者，水火相成之谓也，故主有主气，内不秘乎五行；局有局气，外必贯乎四柱，湿为陰气，当逢燥而成；燥为陽气，当遇湿而生。是以木生夏令，精华发泄，外有余而内实虚脱，必藉壬癸以生之，丑辰湿土以培之，则火不烈，木不枯，土不燥，水不涸，而有生成之义矣，若见未戌燥土，反助火而不能晦火，纵有水，亦不能为力也。惟金百炼，不易其色，故金生冬令，虽然泄气休囚，竟可用丙丁若见丑辰湿土，反助水而不能制水，纵有火，亦不能为力也。此地道生成之妙理也。
丙辰辛丑庚辰丙子
壬寅癸卯甲辰乙巳丙午丁未
此造以俗论之，以为寒金喜火，干透两丙，独杀留清，推其木火运中，名利双全，不知支中重重湿土，年干丙火，合辛化水，时干丙火无根，只有寒湿之气，并无生发之意，只得用水，不能用火矣。所以初运壬寅癸卯，制土卫水，衣食颇丰；至丙午丁未二十年，妻子皆伤，家业破尽。削发为僧。
丁未壬子庚戌丙戌
辛亥庚戌己酉戊申丁未丙午
此造如以水势论之，此则仲冬水旺，所喜者支中重重燥土，足以去其湿气。只为相克，使子不能助壬；丁壬一合，使壬不能克丙。中运土金，入部办事，运筹挫折，境遇违心；丁未南方火旺，议叙出仕，至丙午二十年，得奇遇，仕至州牧。
癸未丁巳甲午庚午
丙辰乙卯甲寅癸丑壬子辛亥
甲午日元，支全巳午未，燥烈极矣。天干金水无根，反激火之烈，只可顺火之气也。初运木火，顺其气势，财喜频增，至癸丑，叹刑丧，遭挫折，破耗多端；壬子冲激更甚，犯人命，遭回禄，破家而亡。
癸丑丁巳甲辰庚午
丙辰乙卯甲寅癸丑壬子辛亥
此与前造只换辰丑二字，丑乃北方湿土，晦火蓄水，癸水通根而载丑；辰亦湿土，又是木之余气，日元足盘根；庚金虽不能生水辅用，而癸水坐下余气，竟可作用。初运木旺，帮身护用，和平迪吉；至癸丑北方水地及壬子辛亥三十年，经营得意，事业称心。
