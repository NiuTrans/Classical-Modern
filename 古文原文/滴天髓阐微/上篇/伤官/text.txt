伤官见官果难辨，可见不可见。
【原注】身弱而伤官旺者，见印而可见官：身旺而伤官旺者，见财而不见官，伤官旺，财神轻，有比劫而可见官：日主旺，伤官轻，无印绶而可见官。伤官旺而无财，一遇官而有祸；伤官旺而身弱，一见官而有祸；伤官弱而财轻，一见官而有祸；伤官弱而见印，，一见官而有祸，大率伤官有财，皆可见官，伤官无财，皆不可见官。又要看身强身弱，何财官，印绶、比肩不同方可，不必分金、木、火、土也。又曰伤官用印，无财不宜见财，伤官用财，无印不宜见印，须详辨之。
【任氏曰】：
伤官者，窃命主之元神，既非善良，伤日干之贵气，更肆纵横。然善恶无常，但须驾驭，而英华发外，多主聪明。若见官之可否，须就原局权衡，其间作用，种种不同，不可执一而论也。有伤官用印，伤官用财，伤官用劫，伤官用伤，伤官用官。若伤官用财者，日主旺，伤官亦旺，宜用财；有比劫而可见官，无比劫有印绶，不可见官，日主弱，伤官旺，宜用印，可见官而不可见财；日主弱，伤官旺，无印绶，宜用比劫，喜见劫印，忌见财官，日主旺，无财官，宜用伤官，喜见财伤，忌见官印，日主旺，比劫多，财星衰，伤官轻，宜用官，喜见财官，忌见伤印。所谓 伤官见官，为祸百端 者，皆日主衰弱，用比劫帮身，见官则比劫受克，所以有祸。若局中有印，见官不但无祸，而且有福也。伤官用印，局内无财，运行印旺身旺之乡，未有不显贵者也。运行财旺伤旺之乡，未有不贫贱者也。伤官用财，财星得气，运逢财旺伤旺之乡，未有不富厚者也；运逢印旺劫旺之地，未有不贫乏者也。伤官用劫，运逢印旺必贵；伤官用官，运逢财旺必富；伤官用伤，运遇财乡，富而且贵，与用印用财者，不过官有高卑，财分厚薄耳。宜细推之。
一曰伤官用印格
己丑辛未丙寅己丑
庚午己巳戊辰丁卯丙寅乙丑
火土伤官重叠，幸在季夏，火气有余，又日坐长生，寅中甲木为用。至丁卯运，克去辛金，破其丑土，所谓有病得药，腾身而登月殿，庆集琼林；接运丙寅，体用皆宜，仕至黄堂。
辛酉丁酉戊午辛酉
丙申乙未甲午癸巳壬辰辛卯
此土金伤官重叠，喜其四柱无财，纯清气象。初运木火体用皆宜，所以壮岁首登龙虎榜，少年身到凤凰池。惜中运癸巳壬辰，金生火克，所以生平志节从何诉，半世勤劳只自怜。
壬戌壬子庚辰己卯
癸丑甲寅乙卯丙辰丁巳戊午
此金水伤官当令，喜支藏暖土，足以砥定中流。因时财为病，兼之初运水木，以致书香不继；至三旬外，运逢火土，异路出身，仕至州牧；午运衰神冲旺，台省几时无谪宦，郊亭今日倍离愁。
丙辰癸巳乙丑丙子
甲午乙未丙申丁酉戊戌
此木火伤官，印绶通根禄支，格局未尝不美。虽嫌财星坏印，而丑辰皆湿土，能蓄水晦火。惜乎运途无水，以致一介寒儒，至申运火绝水生，名列泮宫，后九赴秋闱不捷。
二曰伤官用财格
丙申戊戌丁卯乙巳
乙亥庚子辛丑壬寅癸卯甲辰
此火土伤官，劫印重叠，旺可知矣，以申金财星为用。遗业本丰，辛丑壬运，经营获利，发财十余万；至寅运，金临绝地，劫遇长生，又寅申冲破，所谓 旺者冲衰衰者拔 ，不禄宜矣。
癸亥乙卯壬申乙巳
甲寅癸丑壬子辛亥庚戌己酉
此水木伤官，日主坐长生，年支禄旺，日主不弱，足以用巳火之财。嫌其中运金水，半生碌碌风霜，起倒万状。至戌运，紧制亥水之劫，合起卯木化财，骤然发财数万；至酉冲破伤官，生助劫印，不禄。
戊子辛酉戊午丁巳
壬戌癸亥甲子乙丑丙寅丁卯
此土金伤官，日主禄旺，劫印重逢，一点财星，秋水通源。子赖酉生，酉伏子护，遗业小康；甲子乙丑二十年，制化皆宜，自创数万；至丙寅运，生助火土，克泄金水，不禄。
壬申辛亥辛酉庚寅
壬子癸丑甲寅乙卯丙辰丁巳
此金水伤官，四柱比劫，虽用寅木之财，却喜亥水，泄金生木，使比劫无争夺之风，又得亥解申冲。若无亥水，一生起倒无宁，终成画饼。亥水者，生财之福神也。交甲寅乙卯，白手成家致富；后行火运，战克不静，财星泄气，无甚生色；至巳运，四孟冲，劫又逢生，不禄。
三伤官用劫格
癸亥辛酉戊申己未
庚申己未戊午丁巳丙辰乙卯
此土金伤官，财星太重，以致拂意芸窗。幸喜未时，劫财通根为用；更妙运途却佳，捐县佐出仕。至丁巳丙辰运，旺印用事，仕至州牧，宦资丰厚；乙卯冲克不静，罢职归田。
己未癸酉戊戌庚申
壬申辛未庚午己巳戊辰丁卯
此土金伤官，支类西方，金气太重，以劫为用。喜其当头克癸，故书香继志；更妙运走南方火地，拔贡出身，由县令而迁州牧，荐莅黄堂。一生逢凶化吉，宦海无波也。
癸亥甲寅癸亥甲寅
癸丑壬子辛亥庚戌己酉戊申
此水木伤官，喜其无财，故继志书香，嫌其地支寅亥化木，伤官太重，难遂青云。辛运入泮，亥运补廪，庚戌加捐出仕。己酉戊申二十年土金，生化不悖，仕至别驾，宦资丰厚。
戊申己未丙戌己丑
庚申辛酉壬戌癸亥甲子乙丑
此四柱伤官，若生丑辰月，为从儿格，名利皆遂。生于未月，火有余气，必以未中丁火为用。惜运走西北金水之地，以致破败祖业；至癸亥运，贫乏无聊，削发为僧。
戊辰庚申己酉癸酉
辛酉壬戌癸亥甲子乙丑丙寅
此亦伤官用劫，嫌其辰为湿土，生金拱水，未足帮身；更嫌运走西北金水之地，以致一败如灰，不成家室。
以上五造，皆是用劫，何前三造名利两全，此两造一事无成？因运无帮助之故耳。由此推之，非人之无为，实运途困之耳。
四曰伤官用伤官格
庚辰己卯壬辰庚子
庚辰辛巳壬午癸未甲申乙酉
壬水生于卯月，正水木伤官格。天干己土临绝，地支两辰，乃木之余气，一生金，一拱水，又透两庚，不但辰土不能制水，反生金助水，必以卯木为用，所谓一神得用，此象匪轻。初运庚辰辛巳，金之旺地，功名不遂；至壬午运，生财制金，名题雁塔；癸未生拱木神，甲申支全北方水局，木逢生助，仕版连登，由令尹而升司马，荐至黄堂，擢观察而履臬藩，入座封疆；一交酉，冲破卯木，诖误落职。所谓用神不可损伤，信斯言也。
乙酉戊寅癸酉癸丑
丁丑丙子乙亥甲戌癸酉壬申
癸水生于寅月，正水木伤官。地支印星并旺，酉丑拱金，必以寅木为用，才能有余。乙亥运，木逢生旺，中乡榜；甲戌癸运，出仕县令；酉运支逢三酉，木嫩金多，诖误落职。前造与此造皆因少火，有病无药之故，若有火虽行金地，则无大患矣。
己卯庚午甲寅丁卯
己巳戊辰丁卯丙寅乙丑甲子
甲木生于午月，木火伤官。年月两干，土金无根，置之不用；地支两卯一寅，日元强，必以丁火为用，故人权谋异众。丁卯运，入泮登科，仕县令；丙寅运，克尽庚金，宦资大丰；乙丑合庚，晦火生金，落职。
丙子乙未丙辰乙未
丙申丁酉戊戌己亥庚子辛丑
丙日未月，火土伤官。四柱无金，子水枯干，未土为用。第嫌乙木并透根深，功名难遂。初运丁酉丙申，制化乙木，财喜称心；戊戌十年，熙熙攘攘，日炽日昌；己运土无根，木回克，刑耗并见；一交亥运，木得生火，逢劫，得恶病而亡。
五曰伤官用官格
壬戌己酉戊戌乙卯
庚戌辛亥壬子癸丑甲寅乙卯
戊日酉月，土金伤官，地支两戌，燥而且厚，妙在年干壬水，润土泄金而生木，足以用官。亥运，财官皆得生扶，功名顺遂；壬子，早遂仕路之志；癸丑，支拱金局，服制重重；甲寅乙卯二十年，仕至侍郎。
庚午己卯壬申己酉
庚辰辛巳壬午癸未甲申乙酉
壬水生于卯月，水木伤官。喜其官印通根，年支逢财，伤官有制有化，日元生旺，足以用官。巳运，官星临旺，采泮水之芹，折蟾宫之桂；壬午癸未，南方火地，出宰名区，莺迁州牧；甲申乙酉金得地，木临绝，虽退归，而安享琴书，其乐自如也。
辛未辛卯壬辰己酉
庚寅己丑戊子丁亥丙戌乙酉
壬水生于卯月，水木伤官，天干两辛，支逢辰酉，益水之源，官之根固，伤之荫泄，必以己土官星为用。己丑运，采芹食廪；戊子虽然蹭蹬秋闱，而家业日增；丁运亦无大患；至亥运会木局，伤官肆逞。刑耗并见而亡。
癸酉己未丙午癸巳
戊午丁巳丙辰乙卯甲寅癸丑壬子
丙午日元，支类南方，未土秉令，己土透出，火土伤官，藏财受劫，无官则财无存，无财则官亦无根；况火焰土燥，官星并透，以官为用。运至火土，破耗刑丧；乙卯甲寅运，虽能生火，究竟制伤卫官，大获财利，纳粟出仕；癸丑壬子运，由佐贰而升县令，名利两全。
六曰假伤官格
戊申戊午丁巳乙巳
己未庚申辛酉壬戌癸亥甲子
此火土伤官，日主旺极，喜其伤官发泄菁华，更妙财星得用。庚申辛酉运，少年创业，发财十余万；壬戌幸而水不通根，虽有刑耗而无大患；至癸亥运，激火之烈，泄财之气，不禄。
壬子辛亥壬子癸卯
壬子癸丑甲寅乙卯丙辰丁巳
六水乘权，其势泛溢，全赖卯木泄其精英。初交水运，仍得生助木神，平宁无咎；甲寅乙卯，正得用神之宜，采芹食禀，丁财并益；一交丙辰，群比争财，三子克二，夫妇皆亡。
壬辰壬子壬子癸卯
癸丑甲寅乙卯丙辰丁巳戊午
此天干皆水，支逢旺刃，喜其支合卯辰，精英吐秀，所以书香早遂。但木之原神不透，未免蹭蹬秋闱；更嫌运逢火地，犹恐寿元不永。交丙运庚午年，水火交战而亡。
戊午丙辰戊辰辛酉
丁巳戊午己未庚申辛酉壬戌癸亥
此重重火土，最喜酉时，伤官透露，泄其菁华。三旬之前，运走火土，蹭蹬芸窗，一交庚申，云程直上。及辛酉壬戌癸亥四十载，体用合宜，由署郎出为巡使，从藩臬而转封疆，宦海无波。
乙酉辛巳戊午丙辰
庚辰己卯戊寅丁丑丙子乙亥
此火土当权，乙木无根，以辛金为用。辛丑年入泮，后因运程不合，屡困秋闱。至丑运暗拱金局，科甲连登；丙子乙亥，地支之水，本可去火，天干木火不合，所以仕途蹭蹬，未能显秩耳。
丁酉乙巳戊午丙辰
甲辰癸卯壬寅辛丑庚子己亥
此与前造只换一辛字，八字不及前造，而运途却胜于前，亦以辛金为用，非官印论也。丁丑年湿土生金晦火，又全会金局，发甲入词林，盖运在辛丑，正岁运皆宜也。
丁丑丙午己酉辛未
乙巳甲辰癸卯壬寅辛丑庚子
此造土荣夏令，金绝火生，四柱水木全无，最喜金透通根。惜乎运走东方，生火克金，不但功名增蹬，而且财源鲜聚。交辛丑运，年逢戊辰，晦火生金，食神喜劫地，秋闱得意，名利裕如。
