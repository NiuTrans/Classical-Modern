既识中和之正理，而于五行之妙，有全能焉。
【原注】中而且和，子平之要法也： 有病方为贵，无伤不是奇 ，举偏而言之也。至于格中如去病，财禄两相宜，则又中和矣，到底中和，乃为至贵。若当令之气数，或身弱而财官旺地，取富贵不必于中也；用神强，取富贵而不必于和也；偏其古怪，取富贵而不必于中且和也。何也？以天下之财官，止有此数，而天下之人材，惟此时为最多，皆尚于奇巧也。
【任氏曰】：
中和者，命中之正理也。即得中和之正气，又何患名利之不遂耶？夫一世优游，无抑郁而畅遂者，少险阻而迪吉者，为人孝友而无骄谄者，居心耿介而不苟且者，得中和之正气也。至若身弱而旺地取富贵，身旺而弱地取富贵者，必四柱有所缺陷，或财轻劫重，或官衰伤旺，或杀强制弱，或制强杀弱，此等虽不得中和之理，其气却亦纯正，为人恩怨分明，惟柱中所有缺陷，或运又违，因而妻子财禄，各有不足，如财轻劫重妻不足，制强杀弱子不足，官衰伤旺名不足，杀强制弱财不足，其人或志高傲物，虽贫无谄，后至岁运，补其不足，去其有余，乃得中和之理，定然起发于后，有第见富贵而生谄容，遇贫穷面作骄态者，必四柱偏气古怪，五行不得其正，故心事奸贪，作事侥幸也。若所谓 有病有药，吉凶易验，无病无药，祸福难推 ，此论仍乃失之偏。大凡有病者显而易取，无病者隐而难推。然总以中和为主，犹如人之无病，由四肢健旺，营卫调和，行止自如，诸多安适：设使有病，则忧多乐少，举动艰难，如无良药医之，岂不为终身之患乎？
辛巳甲午癸卯癸亥
癸巳壬辰辛卯庚寅己丑戊子
癸卯日元，生于亥时，日主之气已贯，喜其无土，才旺自能生官。更妙巳亥遥冲，去火存金，印星得用，木火受制，体用不伤，中和纯粹。为人智识深沉，器重荆山璞玉，才华卓越，光浮鉴水珠玑。庚运助辛制甲，自应台曜高躔，朗映紫薇，微嫌亥卯拱木，木旺金衰，未免嗣息艰难也。此莫宝斋先生造。
己酉丙子癸未戊午
乙亥甲戌癸酉壬申辛未庚午
此王观察造，癸日子月，似乎旺相，不知财杀太重，旺中变弱，局中无木，混浊不清，陰内陽外之象。月透财星，其心意必欲爱之；时逢官杀，其心志必欲合之。所以权谋异众，才干过人，出生末微，心术不端。癸酉得逢际遇，由佐二至观察，奢华逢迎，无出其右；至未运不能免祸。所谓欲不除，似蛾扑灯，焚身乃止；如猩嗜酒，鞭血方休。
