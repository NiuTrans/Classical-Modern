令上寻其聚得真，假神休要乱真神，真神得用生平贵，用若无为碌碌人。
【原注】如木火透者，生寅月，聚得真，不要金水乱之。真神得用，不为忌神所害则贵。如参以金水猖狂，而用金水，是金水又不得令，徒与木火不和，乃为碌碌庸人矣。
【任氏曰】：
真者，得时秉令之神也；假者，失时退气之神也。言日主所用之神，在提纲司令，又透出天干，谓聚得真，不为假神破损，生平富贵矣。纵有假神，安顿得好，不与真神紧贴，或被闲神合住，或遥隔无力，亦无害也。倘与真神紧贴，或相克相冲，或合真神，暗化忌神，终为碌碌庸人矣。如行运得助，抑假扶真，亦可功名小遂，而身获康宁。故喜宜四生，忌神宜四绝，局内看真神，行运看解神。是先天而为地纪。所以测地，先看提纲以定格局；中天则为人纪，所以范人，次看人元司令而为用神；后之三式，合而用之，则造化之功成矣；造化功成，则富贵之机定矣；然后再定运程之宜忌，则穷通了然矣。后学者须究三元之正理，审其真假，察其喜忌，究冲合之爱憎，论岁运之宜否，斯为的当。故法度虽可言传，妙用由人心悟也。
甲子丙寅己丑甲子
丁卯戊辰己巳庚午辛未壬申
山东刘中堂造，已土卑薄，生于春初，寒湿之体，其气虚弱，得甲丙并透，印正官清，聚得真也。柱中金不现而不得化，假神不乱；更喜运走东南印旺之地，仕至尚书，有尊君庇民之德，负经邦论道之才也。
壬申壬寅丙子乙未
癸卯甲辰乙巳丙午丁未戊申
铁制军造，杀逞财势，嫩木逢生，最喜寅木真神当令，时干透出乙木元神。寅申之冲，谓之有病。运至南方火地，去申金之病，仕至封疆，声名赫弈。有润泽生民之德，怀任重致远之才也。
庚申戊寅壬子甲辰
己卯庚辰辛巳壬午癸未甲申
此造日临旺地，会局帮身，不当弱论。喜其时干甲木，真神发露；所嫌者，年遇庚申，冲克甲寅，又逢戊土之助，谓假乱真。虽然早采芹香，屡困秋闱；至壬午运，制化庚金，秋桂高攀，加捐县令；申运冲寅，假神得助，不禄。
