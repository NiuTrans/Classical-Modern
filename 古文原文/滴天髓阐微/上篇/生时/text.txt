生时乃归宿之地，譬之墓也，人元为用事之神，墓之定方也，不可以不辨。
【原注】子时生人，前三刻，三分壬水用事；后四刻，七分癸水用事。评其与寅月生人，戊土用事何如，丙火用事何如，甲木用事何如，局所用之神，与壬水用事者何如，癸水用事者何如，穷其浅深如坟墓之定方道，斯可以断人之祸福。至同年同月同日而百人各一应者，当究其时之先后，又论山川之异，世德之殊，十有九验，其有一验者，不过此则有官，彼则子多，此则多财，彼则妻美，为人异耳。夫山川之异不惟东西南北，迥乎不同者，宜辨之，即一邑一家，而风声气习，不能一律也。世德之殊，不惟富贵贫贱，绝乎不侔得者宜辨之，即同门共户，而善恶邪正，不能尽齐也。学者察此，可以知其与替矣。
【任氏曰】：
子时前三刻三分壬水用事者，乃亥中余气，即所谓夜子时也，如大雪十日前壬水用事之谓也。余时亦有前后用事，须从司令一例而推。如生时用事，与月令人元用事相附，是日主之所喜者，加倍兴隆；是日主之所忌者，必增凶祸。生时之美恶，譬坟墓之穴道；人地之用事，如坟墓之朝向。不可以不辨。谓穴吉向凶，必减其吉；穴凶向吉，必减其凶。如丙日亥时，亥中壬水，乃丙之煞，得甲木用事，谓穴凶向吉；辛日未时，未中已土，乃辛金之印，得丁火用事，谓穴吉向凶。理虽如此，然时之不的当者，十有四五；夫时沿有不的，又何能辨其生克乎？如果时的，纵不究其人元，亦可断其规模矣。譬如天然之龙，天然之穴，必須天然之向；天然之向，必有天然之水，只要时支不错，则吉凶自验。然人元用事，到底不比提纲司令之为重也；至于山川之异，世德之殊，因之发福有厚薄，见祸有重轻，而况人品端邪，亦可转移祸福，此又非命之所得而拘者矣。宜消息之。
