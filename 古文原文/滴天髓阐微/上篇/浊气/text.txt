满盘浊气令人苦，一局清枯也苦人，半浊半清犹是可，多成多败度晨昏。
【原注】柱中要寻他清气不出，行运又不能去其浊气，必是贫贱。若清，又要有精神为妙，如枯弱无气，行运又不遇发生之地，亦清苦之人。浊气又难去，清气又不真，行运又不遇清气，又不脱浊气者，虽然成败不一，亦了此生平矣。
【任氏曰】：
浊者四柱混杂之谓也。或正神失势，邪气乘权，此气之浊也；或提纲破损；另求别用，此格之浊也；或官衰喜印，财星坏印，此财之浊也；或官衰喜财，比劫争财，此比劫之浊也；或财旺喜劫，官星制劫，此官之浊也；或财轻喜食伤，印绶当权，此印之浊也；或身强杀浅，食伤得势，此食伤之浊也。分其所用，断其名利之得失、六亲之宜忌，无不验也。然浊与清枯二字酌之，宁使清中浊，不可清中枯。夫浊者，虽成败不一，多有险阻，倘遇行运得所，扫除浊气，亦有起发之机；如行运又无安顿之地，乃困苦矣。清枯者，不特日主无根之谓也，即日主有气，而用神无气者，亦是也。枯又非弱比也，枯者，无根而朽也，即遇滋助之乡，根在苗先之意也。凡命之日主枯者，非贫即夭；用神枯者，非贫即孤。所以清有精神终必发，偏枯无气断孤贫，满盘浊气须看运，抑浊扶清也可亨。试之验也。
乙亥庚辰戊戌丁巳
己卯戊寅丁丑丙子乙亥甲戌
戊戌日元，生于辰月巳时，木退气，土乘权，印绶重逢。用官则被庚金合坏，用食则官又不从化，而火又克金，无奈何而用财，又有巳时遥冲，又不当令；若邀庚金生助，贪合忘生，且遥隔无情，所以起倒不一，幸而财官尚有余气，至乙亥运，补起财官，遂成小康。
癸亥己未丙午己丑
戊辰丁巳丙辰乙卯甲寅癸丑
火长夏令，原属旺论，然时在季夏，火气稍退，兼之重叠伤官泄气，丑乃湿土，能晦丙火之光，以旺变弱。浊气当权，清气失势，兼之先行三十年火土运，半生起倒多端。至乙卯甲寅，木蔬厚土，扫除浊气，生扶日元，卫护官星，左图右史，财茂业成。
丁卯丁未庚午己卯
丙午乙巳甲辰癸卯壬寅辛丑
此造大略观之，财生官，官生印，印生身，似乎清美，无如午未南方，火烈土焦，能脆金，不能生金；且木从火势，又坏印绶，无生化之情，非清枯而何？更嫌运走东方，一生未遂，所谓 明月清风谁与共，高山流水少知音 也。
