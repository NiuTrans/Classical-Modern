强众而敌寡者，势在去其寡；强寡而敌众者，势在成乎众。
【原注】强寡而敌众者，喜强而助强者吉；强众而敌寡者，恶敌而敌众者滞。
【任氏曰】：
众寡之说，强弱之意也，须分日主四柱两端而论也。如以日主分众寡，如日主是火，生于寅、卯、巳、午月，官星是水，四柱无财，反有土之食伤，即使有财，财无根气，不能生官，此日主之党众，敌官星之寡，势在尽去其官，岁运宜扶众抑寡则吉。如以四柱分众寡，则分四柱之强弱，然又要与日主符合，弗反背为妙。假如水星是官星，休囚无气，土是伤官，当令得时，其势以去其官星，岁运亦宜制官为美；日主是火，亦要通根得气，则能生土，或有木而克土，则日主自能化木，转转相生，所谓日主符合者也。官星是水，虽不及时，却有财生助，或财星当令，或成财局，此官星虽寡，得财星扶则强，岁运宜扶寡而抑众者吉。虽举财官而论，其余皆同此论。
戊辰乙丑戊戌辛酉
丙寅丁卯戊辰己巳庚午辛未
此造重重厚土，乙木无根，伤官又旺，其势足以敌官星之寡。故初交丙寅丁卯，官星得地，刑耗多端；戊辰得际遇，捐纳出仕，及已巳二十年，土生金旺，从佐二而履琴堂。至未运破金，不禄。
戊午壬戌丁卯癸卯
癸亥甲子乙丑丙寅丁卯戊辰己巳
此伤官当令，印星并见，官煞虽透无根，势在去官。初年运走北方，官星得势，一事无成；丙寅丁卯，生助火土，经营发财巨万；戊辰己巳，去尽官煞，一子登科，晚景峥嵘。此造戌午拱火，日时逢印，日主旺极，莫作用印而推，亦不可作去官留杀论也。
癸丑壬戌丙午庚寅
辛酉庚申己未戊午丁巳丙辰
丙火生于九月，日主本不及时，第坐陽刃会火局，谓之强寡。年干癸进气，癸水通根余气丑土，泄其火局，庚金生助壬癸为众也。势在成乎众，故交辛酉庚申，金生水旺，遗业丰盈，其乐自如；一交己未，火土并旺，父母双亡；及戊午二十年，破败家业，妻子皆伤，至丙辰流落外方而亡。
