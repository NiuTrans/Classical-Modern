月令乃提纲之府，譬之宅也，人元为用事之神，宅之定向也，不可以不卜。
【原注】令星乃三命之至要，气象得令者吉，喜神得令者吉，令其可忽乎？月令如人之家宅，支中之三元，定宅中之向道，不可以不卜。如寅月生人，立春后七日前，皆值戊土用事；八日后十四日前者，丙火用事；十五日后，甲木用事。知此则可以取格，可以取用矣。
【任氏曰】：
月令者，命中之至要也。气象、格局、用神，皆属提纲司令，天干又有引助之神，譬如广厦不移之象。人元用事者，即此月此日之司令神也，如宅中之向道，不可不卜。《地理玄机》云： 宇宙有大关会，气运为主；山川有真性情，气势为先 。所以天气动于上，而人元应之，地气动于下，而天气从之。由此论之，人元司令，虽助格辅用之首领，然亦要天地相应为妙。故知地支人元必得天干引助，天干为用，必要地支司令。总云人元必须司令，则能引吉制凶；司令必须出现，方能助格辅用。如寅月之戊土，巳月之庚金，司令出见，可置弗论也，譬如寅月生人，戊土司令，甲木虽未及时，戊土虽则司令，天干不透火土而透水木，谓地衰门旺；天干不透水木而透火土，谓门旺地衰，皆吉凶参半。如丙火司令，四柱无水，寒木得火而繁化，相火得木而生柱，谓门地两旺，福力非常也，如戊土司令，木透干，支藏水，谓门地同来衰，祸生不测矣。余月依此而论。
甲戌丙寅戊寅丙辰
丁卯戊辰己巳庚午辛未壬申
戊寅日元，生于立春十五日后，正当甲木司令，地支两寅紧克辰戌之土，天干甲木，又制日干之戊，似乎煞旺身弱。然喜无金，则日元之气不泄，更妙无水，则丙火之印不坏，尤羡贴身透丙，化杀生身。由甲傍而悬青绶，从副尹以跻黄堂，名利双收也。
甲戌丙寅戊辰庚申
丁卯戊辰己巳庚午辛未壬申
戊辰日元，生于立春后六日，正戊土司令，月透丙火，生化有情，日支坐辰，通根身旺，又得食神制杀。俗论比之，胜于前造，不知嫩木寒土皆喜火，况杀既化，不宜再制。所嫌者，申时不但日主泄气，而且丙火临绝，以致书香难遂，一生起倒不宁，半世刑丧不免也。
