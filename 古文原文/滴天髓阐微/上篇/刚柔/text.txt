柔刚不一也，善为制者，但引其性情而已矣。
【原注】刚柔相济者也，柔者济之以刚，刚者济之以柔，而不得其情，而反助其刚暴，犹之武士而得士卒，则成杀伐。如庚金生于七月，遇丁火而激其威，遇乙木而助其暴，遇己土而成其志，遇癸水而益其锐；不如柔之刚者，济之可也，壬水是也，盖壬水有正性，而能引通庚之情故也。若以刚之刚者激之，其祸曷胜言哉？太柔者济之以刚，而不驭其情，而反益其柔也，譬之烈妇而遇恩威，则成婬贱。如乙木生于三月，遇甲、丙、壬而喜，则输情；遇戊庚盛而畏，则失身；不如刚之柔者，济之可也，丁火是也，盖丁火有正情，则能引动乙木之情故也。若以柔之柔者合之，其弊将何如哉！余皆类推。
【任氏曰】：
刚柔之道，陰陽健顺而已矣。然刚之中未尝无柔，所以陽喻乾，乾生三女，是柔取乎刚；柔之中未尝无刚，所以陰喻坤，坤生三男，是刚取乎柔，夫春木、夏火、秋金、冬水、季土，得时当令，原局无克制之神，其势雄壮，其性刚健，不泄则不清，不清则不秀，不秀则为顽物矣。若以刚斩其柔，谓寡不敌众，反激其怒而更刚矣。春金、夏水、秋木、冬火、仲土，失时无气，原局无生助之神，其势柔软，其性至弱，不劫则不辟，不辟则不化，不化则为朽物矣。略以柔引其刚，谓虚不受补，反益其弱而更柔矣。是以泄者有生生之妙，克者有成就之功，引者有和悦之情，从者有变化之妙。克、泄、引、从四字，宜详审之，不可概定，必须以无入有，向实寻虚，斯为玄妙之旨。若庚金生于七月，必要壬水，乙木生于八月，必要丁火，虽得制化之义，亦死法也。设使庚金生于七月，原局先有木火，而壬水不见，又当如何？莫非弃明现之木火，反用暗藏之壬水乎？乙木生于八月，四柱先有劫印，而丁火不现，莫非弃现在之劫印，反求无形之丁火乎？大凡得时当令，四柱无克制之神，用食神顺其气势，泄其菁英，暗处生财，为以无入有；失时休囚，原局无劫印邦身，用食神制杀，杀得制则生印，为向寻虚。宜活用，切勿执一而论也。
壬申戊申庚辰甲申
己酉庚戌辛亥壬子癸丑甲寅
庚金生于七月，地支三申，旺之极矣，时干甲木无根，用年干壬水，泄其刚杀之气。所嫌者，月干枭神夺食。初年运走土金，刑丧早见，祖业无恒；一交辛亥，运转北方，经营得意，及壬子癸丑三十年财发十余万。其幼年未尝读书，后竟知文墨，此亦运行水地，发泄菁华之意也。
壬戌戊申庚寅丙戌
己酉庚戌辛亥壬子癸丑甲寅乙卯
庚金生于七月，支类土金，旺之极矣，壬水坐戌逢戊，枭神夺尽，时透丙火，支拱寅戌，必以丙火为用。惜运走四十载土金水地，所以五旬之前，一事无成：至甲寅运克制枭神，生起丙火，及乙卯二十年，财发巨万，所谓蒲柳望秋而凋，松柏经冬而茂也。
辛酉丁酉乙未丁丑
丙申乙未甲午癸巳壬辰辛卯
乙木生于八月，木凋金锐，幸日主坐下库根，干透两丁，足以盘根制杀，祖业丰盈，芹香早采。但此造之病，不在杀旺，实在丑土；丑土之害，不特生金晦火，其害在丑未之冲也。天干木火，全赖未中一点微根，冲则被丑中金水暗伤，以致秋闱难捷。至癸巳运，支全金局，癸水克丁，遭水厄而亡。
戊辰辛酉乙亥甲申
庚戌辛亥壬子癸丑甲寅乙卯
乙木生于八月，财生官杀，弱之极矣，所喜者，坐下印绶引通官杀之气，更妙甲木透时，谓藤萝系甲。出身虽寒微，至亥运入泮，壬子联登甲第，及壬癸运，早遂仕路之光；丑运丁艰，甲寅克土扶身，不次升迁；乙卯仕至侍郎。此造之所喜者，亥水也。若无亥水，不过庸人耳。然亥水必要坐下，如在别支，不行生化之情，功名不过小就耳。
