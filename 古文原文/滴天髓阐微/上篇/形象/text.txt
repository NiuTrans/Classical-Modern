两气合而成象，象不可破也。
【原注】天干属木，地支属火，天干属火，地支属木，其象则一。若见金水则破，余仿此。
【任氏曰】：
两气双清，非独木火二形也，如土金、金水、水木，木火、火土，相生各半五局。即相克之五局亦是也，如木土、土水、水火、火金、金木之各半用敌也。相克务须均敌，切忌偏重偏轻。若用金水，则火土不宜夹杂；如取水木，则火金不可交争。木火成象者，最怕金水破局。水火既济者，尤忌土来止水。各既如此，取运亦仿此而行。一路澄清，必位高而禄重；中途混乱，恐职弃而家倾。故此格最难全美，而看法贵在至精。若生而复生，乃是流通之妙；倘克而遇化，亦为和合之情。或谓理仅两神，似嫌狭少，不知格分十种，尽费推详。
甲午丁卯甲午丁卯
戊辰己巳庚午辛未壬申癸酉
此造木火各半，两气成象，取丁火伤官，秀气为用。四柱金水全无，纯粹可观。巳运丁火临官，南宫奏捷，名高翰苑；庚运官杀混局，降知县。夫南方之金，尚有不足，将来西方之水，难言无咎。
丁卯乙巳丁卯乙巳
甲辰癸卯壬寅辛丑庚子己亥
此亦木火各半，两气成象，非前伤官之比。日主是火，长于夏令，木从火势，格成炎上，更不宜见金运。火逢生助。巡抚浙江；至辛运水年，木火皆伤。故不能免祸。所谓 二人同心，可顺而不可逆也。 
丙午戊戌丙午戊戌
己亥庚子辛丑壬寅癸卯甲辰
此火土各半，两气成象，取戌土食神，秀气为用。辛丑运湿土晦火，秀气流行，登乡榜；壬运壬年，赴会试，死于都中，盖水激丙火，则火灭也。如两戌换以两辰，不致燥烈，虽逢水运，亦不至大凶也。
戊戌辛酉戊戌辛酉
壬戌癸亥甲子乙丑丙寅丁卯
此土金各半，两气成象，取辛金伤官为用。喜其一路北方运，秀气流行，少年科甲，仕至黄堂；交丙破辛金之用，不禄。凡两气成象者，要日主去生，或食或伤。谓英华秀发，多致富贵；所不足者，运破局，不免于祸。如金水水木之印绶格，无秀可取，故无富贵，试之屡验。
戊戌癸亥戊戌癸亥
甲子乙丑丙寅丁卯戊辰己巳
此水土各半，两气成象，喜其通根燥土，财命有一。然气势稍寒，所以运至丙寅，寒逢陽，运登科甲，更妙亥中甲木暗生，仕至郡守，宦途平坦。
癸亥己未癸亥己未
戊午丁巳丙辰乙卯甲寅癸丑
此土水相克，两气成象，纯杀无制，日主受伤。初走火土之乡，生助七杀，正是明月清风谁与共，高山流水少知音；一交乙卯，运转东方，制杀化权，得奇遇，飞升县令。由此观之，生局必须食为美，印局无秀气，不足为佳。财局身财均敌，日主本气无伤，然又要运程安顿得好，斯为全美，一遇破局，则祸生矣。
五气聚而成形，形不可害也。
【原注】木必得水以生之，火以行之，土以培之，金以成之。是以成形于要紧之地，或过或缺，则害。余皆仿之。
【任氏曰】：
木之成形，食伤泄气，水以生之；官杀交加，火以行之；印绶重叠，土以培之；财轻劫重，金以成之。成形于得用之地，庶无偏枯之病，何患名利不遂乎？即举木论，五行皆可成形，变仿此而推。若四柱无成，成之于岁运又无成处，则终身碌碌，凶多吉少，有志难伸矣。
壬戌壬子甲子戊辰
癸丑甲寅乙卯丙辰丁巳戊午己未
此造水势猖狂，独戊土以培之，以作砥柆之功，不致浮泛也。然戊土亦赖有戌土而根固，若有辰而无戌，辰乃湿土，见水则荡，戊土不能植根而虚矣。无根之土，岂能止百川之源？故此造所重者，戌之燥土也。但寒木无陽，必须火以温之，则木方可发荣，所以运至南方火旺之乡，发财数万，名成异路也。
戊寅乙卯甲辰辛未
丙辰丁巳戊午己未庚申辛酉
此造支类东方，劫刃肆逞，一点微金，成之不足，故书香不继，初运火土，不失化之情，财源通裕；至庚申辛酉，辛金得地，而成之异路，加捐仕至州牧；癸运生木泄金，不禄。
癸未乙卯甲戌乙亥
甲寅癸丑壬子辛亥庚戌己酉
此造柱中，未土深藏，戌土自坐，谓财来就，未尝不美。只因四柱无金以成之，五行无火以行之，再加亥时，癸水通根生劫，亥卯未全，助起劫刃猖狂。查其岁运，又无成地，以致祖业消磨，克妻无子。由此推之，命之所重在运，运其可忽乎谚云： 人有凌云志，无运不能自达也。 
独象喜行化地，而化神要昌。
【原注】一者为独，曲直炎上之类也。所生者为化神，化神宜旺，则其气流行，然后行财官之地方可。
【任氏曰】：
权在一人，曲直炎上之类是也。化者，食伤也，局中化神昌旺，岁运行化神之地，名利皆遂也。八字五行全备，固为合宜，而独象乘权，亦主光亨。木日，或方或局全，不杂金为曲直；火日，或方或局全，不杂水为炎上；土日，四库皆全，不杂木为稼穑；金日，或方或局全，不杂火为从革；水日，或方或局全，不杂土为润下。皆从一方之秀气，不同六格之常情。必要得时当令，遇旺逢生。但体质过于自强，须以引通为妙，而气势必有所关，务须审察其情。
如木局见土运，斯虽财神资养，先要四柱有食有伤，庶无分争之虑。见火运，谓英华发秀，须看原局有财无印，方免反克为殃，名利可遂；见金运，谓破局，凶多吉少；见水运，而局中无火，误用生助强神，亦主光亨，故旧有从强之说，再行生旺为佳，若四柱先有食伤，必主凶祸临身；如原局徽伏破神，须运有合冲之妙；若本主失时得局，要运遇生旺之乡，亦主功名小就。苟行运偶逢殺地，独象立见凶灾，若局有食伤反克之能，方无大害。总之干乃领袖之神，陽气为强，陰气为弱；支乃会格之物，方力较重，局力较轻。独象虽美，只怕运途破局；合象虽难，即喜制化成功。
甲寅丁卯甲辰丙寅
戊辰己巳庚午辛未壬申癸酉
支全寅卯辰，东方一气，化神者，丙丁也。发泄菁华，少年科甲，早遂仕路之光；行财地，得过且过有食伤化劫之功；行金运，又得丙丁回克之能；交壬破局伤秀，降职归田不禄。
己未丁丑戊子己未
丙子乙亥甲戌癸酉壬申辛未
费中堂造，天干戊已逢丁，地支重午丑未。子丑化土，斯真格象，已成稼穑。所不足者，丑中辛金无从引出，且局中丁火三见，辛金暗伤，未得生化之妙，所以嗣息艰难。若天干透一庚辛，地支藏一申酉，必多子矣。
丙寅甲午丙戌乙未
乙未丙申丁酉戊戌乙亥庚子
支全火局，木从火势，格成炎上。惜木旺克土，秀气有伤，书香难就，武甲出身，仕至副将。行申酉运，运亦有戌未之化，所以无咎；亥运，幸得未会寅合，不过降职；交庚子，干无食伤，支逢冲激，死在军中。
庚申乙酉庚戌庚辰
丙戌丁亥戊子己丑庚寅辛卯
此造天干乙庚化合，地支申酉戌全，格成从革，惜无水，肃杀之气太锐，不但书香不利，而且不能善终。行伍出身，官至参将，一交寅运，阵亡。盖局无食伤之故耳；又寅戌暗拱，触其旺神也。
壬子辛亥癸丑壬子
壬子癸丑甲寅乙卯丙辰丁巳
地支亥子丑，干透壬癸辛，局成润下。喜行运不背，书香早遂；甲寅运气流行，登科发甲；乙卯宦途平坦，由县令而迁州牧；丙辰原局无食伤之化，群劫争财，不禄。
全象喜行财地，而财神要旺。
【原注】三者为一，有伤官而又有财也，主旺喜财旺，而不行官杀之地方可。
【任氏曰】：
三者为全，非专论伤官与财也。伤官生财，固为全矣，而官印相生，财官并见，岂非全乎？伤官生财，日主旺相，固宜财运，倘四柱比劫多见，财星被劫，官运必佳，伤官运更美。须观局中意向为是。日主旺，伤官轻，有印绶，喜财而不喜官；日主旺，财神轻，有比劫，喜官而不喜财；财官并见，日主旺相，喜财而不喜官；官印相生，日主休囚，喜印缓而不喜比劫。大凡论命，不可执一，须全局之意向，日主之喜忌为的。
戊申丙辰丁卯甲辰
丁巳戊午己未庚申辛酉壬戌
丁卯日元，生于季春。伤官生财，嫌其木盛土虚，书香难就。土得其伤官化劫，使丙火无争财之意，所以运至庚申辛酉，承先人事业虽微，而自创规模颇大，财发十余万。
己巳辛未丙午丁酉
庚午己巳戊辰丁卯丙寅乙丑甲子癸亥
此造火长夏天，支类南方，旺之极矣，火土伤官生财。格所嫌者，丁火羊刃透干，局中全无湿气，劫刃肆逞，祖业无恒，父母早亡，幼遭孤苦，中受饥寒。六旬之前，运走东南木火之地，妻财子禄，一字无成。至丑运，北方湿土，晦火生金，暗会金局，从此得际遇，立业发财，至七旬又买妾，连生二子。及甲子癸亥，北方水地，获利数万，寿至九旬。谚云： 有其运，必得其福 ，为人岂可限量哉！
形全者宜损其有余，形缺者宜补其不足。
【原注】如甲木生于寅、卯、辰月，丙火生于已、午未月，皆为形全；戊土生于寅、卯、辰月，庚金生于巳、午、未月，缺。余仿此。
【任氏曰】：
形全宜损，形缺宜补之说，即子平 旺则宜泄宜伤，衰则喜帮喜助 之谓也。命书万卷，总不外此二句，读之直捷痛快，显然明白，故人人得而知之。究之深奥异常，其中作用实有至理，庸俗只知旺用泄伤，衰用帮助，以致吉凶颠倒，宜忌淆乱也。以余论之，须将四字分用为是，通变在一 宜字 。
宜泄则泄之为妙，宜伤则伤之有功。泄者食伤也，伤者官杀也。均是旺也，或泄之有害，而伤之有利；或泄之有利，而伤之有害，所以泄伤两字，宜分而用之也。
宜帮则帮之为切，宜助则助之为佳。帮者比劫也，助者印绶也。均是衰也，帮之则凶，而助之则吉；或帮之则吉，而助之则凶，所以帮助两字，亦宜分而用之也。
如日主旺相，柱中财官无气，泄之则官星有损，伤则去比劫之有余，补官星之不足，所谓伤之有利，而泄之有害也。
日主旺相，柱中财官不见，满局比劫，伤之则激而有害，不若泄之以顺其气势，所谓 伤之有害，而泄之有利 也。
日主衰弱，柱中财星重叠，印绶助之反坏，帮则去财星之有余，补日主之不足，所以帮之则吉，而助之则凶也。
日主衰弱，柱中官杀交加，满盘杀势，帮之恐反克无情，不若助之以化其强暴，所以帮之则凶，而助之则吉也。
此补前人所未发之言也。至于木生寅卯辰月，火生巳午未月为形全，亦偏论也。如木生寅卯辰月，干露庚辛，支藏申酉，莫非乃作全形而损之乎？火生巳午未月，干透壬癸，支藏亥子，莫非仍作全形而损之乎？土生于寅卯辰月为形缺，干丙丁而支己午莫非有作缺形而补之乎？凡此须究其旺中变弱、弱中变旺之理，不可执一而论。是以实似所当损者，而损之反有害，实似所当补者，而补之反无功，须说察焉。
丁丑庚戌庚子甲申
己酉戊申丁未丙午乙巳甲辰
此秋金坚锐，官星虚脱，不能相制，财星临绝，何暇生官！初运土金，晦火生金，形伤破耗，无所不见；丁未丙午助起官星，家业鼎新；乙巳晚景优游，所谓伤之有功也。
戊申壬戌庚申乙酉
癸亥甲子乙丑丙寅丁卯戊辰
此造乙从庚化，官星不见，支类西方，又坐禄旺，权在一人。从其强势，虽有壬，戊土紧克，不能引通泄其杀气。初交癸亥，财喜如心，一交丙寅，触其旺神，一败如灰，衣食难度，自缢而死。所谓泄之有益，伤之有害也。
庚申辛巳丙辰乙未
壬午癸未甲申乙酉丙戌丁亥
此造以俗论之，丙火生于巳月，建禄必要用财，无如庚辛重叠根深，独印受伤，弱可知矣。运至甲申乙酉，金得地，木无根，破耗异常；丙戌丁运，重振家声。此财多身弱，所谓帮之则有功也。
壬子癸丑丙午壬辰
甲寅乙卯丙辰丁巳戊午己未
此造满局官星，日主孤弱，虽食伤未见，但丑辰皆湿土，能蓄水，不能止水。初交甲寅乙卯，化杀生身，早游泮水，财炡有余：后交丙辰，不但不能帮身，反受官杀回克，刑妻克子，家业耗散；申年暗拱杀局而亡。所谓助之则吉，帮之反害也。
