局中显奋发之机者，神舒意畅；象内多沉埋之气者，心郁志灰。
【原注】陽明用事，用神得力，天地交泰，神显精通，必多奋发；陰晦用事，情多恋私，主弱臣强，神藏精泄，人多困郁。若纯陽之势，身旺而财官旺者必奋；纯陰之局，身弱而官杀多者多困。
【任氏曰】：
无抑郁而舒畅者，局中不太过，不缺陷，所用者皆得气，所喜者皆得力，所忌者皆失时失势，闲神不党忌物，反有益于喜用，忌其合而遇冲，忌其冲而遇合，体陰用陽，故一陽生于北，陰生则陽成，如亥中之甲木是也。岁运又要辅格助用，多必奋发。少舒畅，而多抑郁者，局中或太过，或缺陷，所用者皆失令，所喜者皆无力，所忌者皆得时得势，闲神劫占，喜神反党助忌神，喜其合而遇冲，忌其合而遇合，体陽用陰，故二陰生于南，陽生则陰成，如午中之己土是也。岁支又不能补喜去忌，必多郁困。然局虽陰晦，而运途配合陽明，亦能舒畅；象虽陽明，而运途配其陰晦，亦主困郁，故运途更宜审察。如用亥中甲木，天干有壬癸，则运宜戊寅己卯；天干有庚辛，则运宜丙寅丁卯；天干有丙丁，则运宜壬寅癸卯；天干有戊己，则运宜甲寅乙卯。如用午中己土；天干有壬癸，则运宜庚午辛未。此从藏神而论，明支亦同此论。如用天干之木，地支水旺，则运宜丙寅丁卯；天干有水，则运宜戊寅己卯。地支金多，则运宜甲戌乙亥；天干有土，则运宜甲子乙丑。地之火多，则运宜甲辰乙巳；天干有火，则运宜壬子癸丑。如此配合，庶无争战之患，而有制化之情，反此则不美矣。细究之，自有深机也。
戊辰甲子壬子辛亥
乙丑丙寅丁卯戊辰己巳庚午
壬水生地仲冬，三逢禄旺，所谓昆仑之水，可顺而不可逆也。喜其子辰拱水，则戊土之根不固，月干甲木为用，泄其泛滥之水，此即局中显奋发之机也。运至丙寅丁卯，寒木得火以发荣，去陰寒之金土，是以早登甲第。翰苑名高；至戊辰运，逆水之性，以致阻寿。
甲申丙子癸亥癸亥
丁丑戊寅己卯庚辰辛巳壬午
癸水生于仲冬，三逢旺支，其势汪洋，喜其甲丙并透，支中绝处逢生，木土互相护卫，金得流行，水得温和，木得发荣，火得生扶，用神必是甲木，为奋发之机。一交戊寅，云程直上；己卯早遂仕路之光；庚辰辛巳虽有制化之情，却无生扶之意，以致蹭蹬仕途，未能显秩也。
甲申庚午丁亥壬寅
辛未壬申癸酉甲戌乙亥丙子
此造天干四字，地支皆坐禄旺，惟日主坐当令之禄，足以任其财官。清而且厚。清足神旺，所以东西南北之运。皆无咎也。出遗业百余万，早登科甲，仁至方伯，六旬外退归林下；一妻四妾，十三子，优游晚景，寿越九旬。
癸丑乙丑癸丑癸丑
甲子癸亥壬戌辛酉庚申己未
此天干三癸，地支一气，食神清透，杀印相生，皆云名利两全之格。予云：癸水至陰，又生季冬，支皆湿土，土湿水弱，沟渠之谓也；且水土冰冻，陰晦湿滞，无生发之气，名利皆虚，凡富贵之造，寒暖适中，精神奋发，未有陰寒湿带，偏枯之象而能富贵者也。至壬申年，父母皆亡，读书又不能通，又无恒业可守，人又陰弱，一无作为，竟为乞丐。
