假化之人亦多贵，孤儿异姓能出类。
【原注】日主孤弱而遇合神真，不能不化，但暗扶日主，合神又虚弱，及无龙以运之，则不真化。至于岁运扶起合神，制伏忌神，虽为假化，亦可取富贵，虽是异姓孤儿，可出类拔萃，但其人多执滞偏拗，作事不进，骨肉欠遂。
【任氏曰】：
假化之局，其象不一，有合神真而日主孤弱者，有化神有余而日带根苗者，有合神不真而日主夫根者，有化神不足而日主无气者，有既合化神而日主得劫印生扶者，有既合化而闲神来伤化气者，故假化比真化尤难，更宜细究，庶得假化之机。如甲己之合，生于丑戌月，合神虽真，而日主孤弱无助，不能不化，但秋冬气翕而寒，又有金气暗泄，岁运必须逢火，去其寒湿之气，则中气和暖矣，。生于辰未之月，化神虽有余，而辰乃木之余气，未是通根身库，木未尝无根，但春夏气辟而暖，又有水木藏根，岁运必须土金之地，去其木之根苗，则无分争矣。如乙庚之合，日主是木，生于夏令，合神虽不真，而日主泄气无根，土燥又不能生金，岁运必须之土，则能泄火养金矣。生于冬令，金逢泄气而不足，木不纳水而无气，纵有土而冻，不能生金止水，岁运必须带火之土，则解冻而气和，金得生而不寒矣。如丁壬之合，日主是丁，生于春令，壬水无根，必从丁合，不知木旺自能生火，则丁火反不从壬化木，或有比劫之助，岁运必须逢水，则火受制而木得成矣。如丙辛之合，日主是火，生于冬令，重重金水，既合且化，嫌其柱中有土，暗来损我化神，湿土虽不能止水，而水究竟混浊不清，岁运必须逢金土，则气流行而生水，化神自真矣。如是配合，以假成真，亦能名利双全，光前裕后也。总之格象非真，未免幼遭孤苦，早见蹭踫，否则其人执傲迟疑。倘岁运不能抑假扶真，一生作事不进，名利无成也。
己卯甲戌甲子己巳
癸酉壬申辛未庚午己巳戊辰
天干两甲逢两已，各自相合，地支卯戌合，虽不能化火生土，却无争妒之意，虽是假化，却有情而不悖。未运破其子水，中乡榜；庚午己巳，生助化神，出仕琴堂。
甲子丙子甲申己巳
丁丑戊寅己卯庚辰辛巳壬午
甲木生于仲冬，印绶当权，本是杀印相生，无如坐下绝地，虚极不受水生，见己土贪合，合神虽真而失令，必赖丙火之生，解其寒凝之气。嫌其旺水秉令，则火亦虚脱，不能生扶，化神假而不清，因之人品不端，至庚辰运甲午年，克木生土，中乡榜而不仕。
甲寅丁丑甲戌己巳
戊寅己卯庚辰辛巳壬午癸未
甲木生于丑月，己土通根临旺，年之禄比，见丁火有相生之谊，无争妒之势，虽是假化，动有情而不悖。至庚辰运，科甲连登；辛巳任午，南方火地，生助化神，仁至黄堂。
甲寅辛未癸亥戊午
壬申癸酉甲戌乙亥丙子丁丑
癸水生于季夏，木火并旺，月干辛金无气，不能生水，日主虽旺地，仍受火土两带，时干戊土，合神真而且旺，日主不能从合矣。初运壬申癸酉，金水并旺，孤苦不堪；至甲戌运，支会火局，出外大得际遇；乙亥水逢木泄，支得会局，名成异路，财帛丰盈；一交丙子，火不通根，诖误落职，至壬子年不禄。
甲辰丁卯壬辰辛亥
戊辰己巳庚午辛未壬申癸酉
壬水生于仲春，虽时逢禄印，而化神当令，又年干元神透出，时干辛金无根临绝，丁火合神，足以克之。辛金不能生水，则亥水非壬之禄旺，乃甲之长生，日干不得不从合而化矣。运走南方火地，采芹食廪，战胜棘闱；至壬申癸酉，金水破局，不但不能出仕，而且刑伤破耗。
