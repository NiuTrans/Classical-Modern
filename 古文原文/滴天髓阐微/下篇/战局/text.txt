天战犹自可，地战急如火。
【原注】干头遇庚乙辛谓之天战，而得地支顺者无害；地支寅申卯酉，谓之地战，则天干不能为力。其势速凶，盖天主动，地主静故也。皆见谓之天地交战，必凶无疑，遇岁运合之会之，视其胜负，亦有可存可发者。其有一冲两冲者，只得一个合神有力，或无库神贵神，以收其动气，息其争气，亦有佳者。至于喜神伏藏死绝者，又要冲动引用生发之气。
【任氏曰】：
天干气专，而得地支安静，易于制化，故 天战犹自可 也；地支气杂，天干虽顺静，难于制化，故 地战急如火 也。且天干宜动不宜静，动则有用；静则愈专；地支宜静不宜动，静则有用，动则根拔。必得合神有力，会神成局，息其动气，或库神收其动神，安其静神，谓动中助静，以凶化吉。如甲寅、庚申、乙卯、辛酉、丙寅、壬申、丁卯、癸酉之类，天地交战，虽有合神会神，亦不息其动气，其势速凶。如谓两不冲一，此谬言也。两寅一申，冲去一寅，存一寅也；如两申逢一寅，纵使不冲，金多木少，亦能克尽矣。故天干论克。地支言冲，冲即克也，显然之理，又何疑耶？至于用神伏藏或用神被合，柱中无引用之神，反宜冲而动之，方能发用。故合有宜不宜，冲亦有且不宜也，须深究之。
癸酉乙卯丁未辛亥
甲寅癸丑壬子辛亥庚戌己酉
李都司造。丁火生于仲春，支全木局，癸坐酉支，似乎财滋弱杀，杀印相生。不知卯酉逢冲，破其印局；天干乙辛交战，又伤印之元神，则财刹肆逞。至辛过壬子年，又逢财杀，犯法遭刑。
癸酉辛酉乙卯己卯
庚申己未戊午丁巳丙辰乙卯
天干乙辛己癸，地支两卯两酉，金锐木凋，天地交战。金当令，反有己土之生，木休囚，癸水不能生扶。中运南方，火运制杀，异路出身，升知县，至辰运生金助煞，遂罹国法。
壬申壬寅壬午甲辰
癸卯甲辰乙巳丙午丁未戊申
壬水生于寅月，年月两透比肩，坐申逢生，水势通源。且春初木嫩，逢冲似乎不美，喜其坐下午火，能解春寒，木得发生，金亦有制。更妙时干甲木，元神发露，天干之水，亦有所归，运行木地，有生化之情，无争战之患矣。是以棘围奏捷，出宰名区，至申运两冲寅木，不禄。
壬申壬寅壬申辛丑
癸卯甲辰乙巳丙午丁未戊申
天干三壬，地支两申，春实木嫩，难当两申夹冲，五行无火，少制化之情，更嫌丑湿土生金，谓气浊神枯之象。初运癸卯甲辰，助其木之不足，荫庇有余；乙巳刑冲并见，刑丧破败；丙午群比争财，天干无木之化，家破身亡。
乙亥辛巳戊申甲寅
庚辰己卯戊寅丁丑丙子乙亥
天干乙辛甲戊，地支寅申巳亥，天地交战，似乎不美。然喜天干乙辛去官星之混杀，地支寅申，制杀之肆逞。巳亥逢冲，坏印本属不喜，喜在立夏后十天，戊土司令，则亥水受制而巳火不伤。中年运途，木火助印扶身，联登甲第，仕至郡守；至子运，扶起亥水，生煞坏印，不禄。
乙亥辛巳甲子庚午
庚辰己卯戊寅丁丑丙子乙亥
天干甲乙庚辛，地支巳亥子午天地交战，局中火旺水衰，印绶未尝不喜官杀之生。不知庚辛在巳午之上，与亥子茫无关切，正谓克泄交加；兼之运途不逢水地，刑耗异常，克三妻四子。至丁丑运合去子水，晦火生金，一事无成而亡。
