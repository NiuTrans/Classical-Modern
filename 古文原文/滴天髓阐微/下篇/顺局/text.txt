一出门来只见儿，吾儿成气构门闾：从儿不管身强弱，只要吾儿又得儿。
【原注】此与成象、从象、伤官不同，只取我生者为儿。如木遇火，成气象，如戊已日遇申酉戌成西方气，或巳酉丑全会金局，不论日主强弱，而又看金能生水气，转成生育之意。此为流通，必然富贵。
【任氏曰】：
顺者，我生之也；只见儿者，食伤多也；构门闾者，月建逢食伤也，月为门户，必要食伤在提纲也；不论身强弱者，四柱虽有比劫仍去生助食伤也；吾儿又得儿者，必要局中有财，以成生育之意也。如己身碌碌庸庸，无作无为，得子孙昌盛，振起家声，又要运行财地，儿又生孙，可享儿孙这荣矣。故为顺局。从儿与从财官不同也。然食伤生财，转成生育，秀气流行，名利皆遂。故以食伤为子，财即是孙，孙不能克祖，可以安享荣华。如见官星，谓孙又生儿，则曾祖必受其伤，故见官杀必为已害。如见印绶，是我之父，父能生我，我自有为，焉能容子？子必遭殃。无生育之意。其祸立至，是以从儿格最忌印运，次忌官运。官能泄财，又能克日，而食伤又与官星不睦，忘生育之意，起争战这风，不伤人丁，则散财矣。
丁卯壬寅癸卯丙辰
辛丑庚子己亥戊戌丁酉丙申
癸水生于孟春，支全寅、卯、辰，东方一气，格成水木从儿，以时干丙火为用，所谓儿又生儿。只嫌月干壬水为病，喜丁火合壬化木，反生丙火，转成生育之意，所以早登科甲，置身翰苑，仕至封疆；申运木火绝地，不禄。
丁巳癸卯癸卯丙辰
壬寅辛丑庚子己亥戊戌丁酉
癸水生于仲春，木旺乘权，四柱无金，亦水木从儿。寅运支类东方，甲戌年入泮，丙子年中乡榜，其不及前造者，月干癸水争财，无制合之美也。喜其财星有势，仕路定可亨通。
己未丁丑丙戌戊戌
丙子乙亥甲戌癸酉壬申辛未
丙火生于季冬，满局皆土，格成火土从儿，丑中辛财为用，谓 一个玄机暗里存 也。所嫌丁火盖头，通根未戌，忌神深重，未能显秩。妙在中运走癸酉壬申，喜用齐来，宦途顺遂。
己未辛未丙戌戊戌
庚午己巳戊辰丁卯丙寅
丙火生于季夏，满局皆土，格取从儿，月干辛金独发，所谓从儿又见儿也。大象观之，胜于前造，其功名富贵反不及者何也？前造金虽不现，而丑内蓄藏三冬湿土，能晦火养金，此辛金显露，而九夏熔金，根气不固，未戌丁火当权，所谓 凶物深藏 也兼之运走东南木火之地，虽中乡榜，一教终身。
甲午丁丑甲午丙寅
戊寅己卯庚辰辛巳壬午癸未
甲木生于季冬，火虚而幸通根有焰，格取从儿。木虽进气，又逢禄比帮身，所谓从儿不论身强弱，非身弱论也。前造过于燥烈。此则湿土逢燥,地润天和，生肓不悖。联登甲第，仕至待郎。
辛丑辛丑戊申壬子
庚子己亥戊戌丁酉丙申乙未
戊土生于季冬，辛金并透通根坐下申金壬水，旺而逢生，纯粹可观，早游泮水，至亥运，类聚北方，高攀秋桂；交戊戌通根燥土，夺去壬水，至丙寅年冲去申金壬水之根，体用两伤，不禄。
庚子庚辰戊申辛酉
辛巳壬午癸未甲申乙酉丙戌
此造戊生季春，局中层叠庚辛，格取从儿，喜其支会财局，生肓有情，与前大同小异，此因中年运土金，生助财星，所以甲第联登，仕至郡守；前造之不禄不仕，实运之背也。
壬寅辛亥辛亥壬辰
壬子癸丑甲寅乙卯丙辰丁巳
辛金生于孟冬，壬水当权，财逢生旺，金水两涵，格取从儿。读书一目数行，至甲寅运，登科发甲；乙卯运由署郎出守黄堂；一交丙辰，官印齐来，又逢戊戌年冲动印绶，破其伤官，不禄。
壬子辛亥辛卯辛卯
壬子癸丑甲寅乙卯丙辰丁巳
辛金生于孟冬，水势当权，虽天干三透辛金，而地支临绝，格取从儿，读书过目成诵，早年入泮，甲寅拨贡出仕县宰，乙卯运仕路顺遂，丙辰诖误，至戌年旺土克水而殁。
凡从儿格，行运不背，逢财者未有不富贵者也；且透气流行，人必聪明出类，学问精通。
