真从之象有几人，假从亦可发其身。
【原注】日主弱矣，财官强矣，不能不从；中有比劫暗生，从之不真。至于岁运财官得地，虽是假从，亦可取富贵，但其人不能免祸，或心术不端耳。
【任氏曰】：
假从者，如人之根浅力薄，不能自立，局中虽有劫印，亦自顾不暇，而日主亦难依靠，只得投从于人也。其象不一，非专论财官而已也。与真从大同小异。四柱财官得时当令，日主虚弱无气，虽有比劫印绶生扶，而柱中食神生财，财仍破印；或有官星制劫，则日主无从依靠，只得依财官之势，财之势旺，则从财，官之势旺，则从官。从财行食伤财旺之地，从官行财官之乡，亦能兴发，看其意向，配其行运为是。然假从之象，只要行运安顿，假行真运，亦可取富贵。何谓真运？如从财有比劫分争行官杀运必贵，行食伤运必富。有印绶暗生要行财运；有官杀泄气之气，要行食伤运。如从官杀，有比劫帮身，逢官运而名高；有食伤破官，行财运而禄重。有印绶泄官，要财运以破印，谓假行真运，不贵亦富，反此者凶，或趋势忌义，心术不端耳。若能岁运不悖，抑假扶真，纵使身出微，亦能崛起家声，所为亦必正矣。此乃源浊流清之象，宜深究之。
癸巳乙卯己亥癸酉
甲寅癸丑壬子辛亥庚戌己酉
春土虚脱，杀势当权，财遇旺支，喜其巳亥逢冲破印，格成弃命从杀。第卯酉冲杀，巳酉半会金局，不作真从而论。所以出身寒微。妙在中隔亥水，谓源浊流清，故能崛起家声，出类拨萃，早游泮水。壬子运中，连登科甲，以中书而履黄堂，擢观察，辛亥运金虚水实，相生不悖，仕途平坦；将来庚戈戌，土金并旺，水木两伤，恐不免意外风波耳。
丁丑壬寅丙申壬辰
辛丑庚子己亥戊戌丁酉丙申
丙火生于初春，火虚木嫩，嫩木逢金，紧贴相冲，运根拔尽，申金又辰土生扶，杀势愈旺，格成从杀，用财更妙。年支丑土，生金晦火，故身出官家，早登科甲；运走西北金水，仕至观察，虽逢土运，仍得金以化之，所以无险阻也。
乙卯己卯戊辰癸亥
戊寅丁丑丙子乙亥甲戌癸酉
戊土生于仲春，木正当权，坐下辰土，蓄水养木，四柱绝无金气。又得亥时，水旺生木，又无火以生化之，格取从官，非身衰论也。虽非科甲出身，运走丙子乙亥，连登仕版，位至封疆；至癸酉运，落职而亡。
丁卯丙寅辛亥庚寅
乙丑甲子癸亥壬戌辛酉庚申
辛金生于孟春，天干丙丁庚辛陰陽相克，且金绝火生，地支寅木当令，日时寅亥化木，格取从杀。运走水地，生木助火，一无凶处，连登甲榜，由县宰至郡守，生三子，皆秀发。
癸亥乙卯己未丁卯
甲寅癸丑壬子辛亥庚戌己酉
己土生于仲春，春木当令会局，时干丁火，被年上癸水克去，未土又会木局，不得不从杀矣。科甲出身，仕至观察。
