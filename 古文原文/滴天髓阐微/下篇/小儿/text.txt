论财论杀论精神，四柱和平易养成，气势攸长无削丧，杀关虽有不伤身。
【原注】财神不党七杀，主旺精神贯足，干支安顿和平。又要看气势，如气势在日主，而日主雄壮者；气势在财官，而财官不叛日主；气势在东南，而五七岁之前，不行西北；气势在西北，而五七岁之前，不行东南。行运不逢前丧，此为气势攸长，虽有关杀，亦不伤身。
【任氏曰】：
小儿之命，每见清奇可爱者难养，混浊可憎者易成，虽关家门之气数，亦看根源之浅深。且小儿之命，是犹果苗之初出，宜乎培植得好，固不待言。然未生之前，父母不禁房事，毒受胎中；既生之后，过于爱惜，或饮食无忌，或寒暖不调，因之疾病多端，每至无成。尚有积恶之家，而无余忧，虽小儿之命，清奇纯粹者，所以难养也。有第关于坟墓陰陽之忌，迁改损坏，以致夭亡。故小儿之命。不易看也。除此数端之外，然后论命，必须四柱和平，不偏不枯，无冲无克，根通月之，气贯生时，杀旺有印，印弱有官，官衰有财，财轻有食伤，生化有情，流通不悖，或一神得用，始终相托，或两意相通，互相庇护，未交运而流年平顺，既交运而运途安祥，此谓气势攸长，自然易养成人，反此则难养矣。其余关杀多端，尽皆谬妄，欲以何等惑人，则造何等神杀，必宜一切扫除，以绝将来之谬。
辛丑癸巳丙子丁酉
壬辰辛卯庚寅己丑戊子丁亥
丙火生于巳月，虽云建禄，五行无木生助。天干既透财官，地支不宜再见酉子，更不宜再会金局，则巳火之禄，非日干有也。虽丁火可以帮身，癸水伤之，谓财多身弱，兼之官星又旺，日主虚弱极矣。且初交壬运逢杀，辛亥年天干逢壬癸克丙丁，地支亥冲巳破禄，运根拔尽，得疳疾而亡。
癸丑己未丙寅辛卯
戊午丁巳丙辰乙卯甲寅癸丑
前造因财官太旺，以致夭亡，此则日坐长生，又生夏令，财官为用，伤官为喜，伤生财，财又生官，似乎生化有情。殊不知前则财多身弱，以官作杀，此则财绝官休，恐难厚享。癸水官星生未月，火土枯干，余气在丑，蓄水藏金，然己土当头伤癸，丑未冲去金水根源，时上辛又临绝，虽有若无，焉能生远隔之水？则己土亦不能生隔绝之金。且运走东南木火这地，断非守业之人也。
庚戌壬午丙寅己亥
癸未甲申乙酉丙戌丁亥戊子
丙用壬杀，身强杀浅，以杀化权；更喜财滋弱杀，定然名利双全。惜支全火局，寅亥又化木而生火，年月之庚壬无根而少生扶，至丁巳年，巳亥冲去壬水之禄，丁火合去壬水之用，死于疳症。
壬申戊申壬申戊申
己酉庚戌辛亥壬子癸丑甲寅
壬水生于秋令，地支皆坐长生，天干两戊两壬，大势观之，支全一气，两干不杂，且杀印相生，为大贵之格。不知金多水浊，母多子病，四柱无火克金，金反不能生水，戊土之菁华尽泄于金，谓偏枯之象，必然难养，名利皆虚，果死于三岁甲戌年。
壬申甲辰壬申戊申
乙巳丙午丁未戊申己酉庚戌
壬水生于季春，似乎杀印相生，地支三遇长生，食神制杀为权，定为贵格。不知春土气虚，月透甲木，不但辰土受制，而时干之戊，亦受其克。五行无火，未得生生之妙，亦母多子病，偏枯之象，必然难养也。后死于痘症。
癸丑壬戌丁亥壬寅
辛酉庚申己未戊午丁巳丙辰
此造丁火陰柔，生于深秋，杀官重叠，必不能养。殊不知官杀虽旺，妙在戌月，通根身库，足以制水；更妙无金，时支寅木不伤，气贯生时，足以纳水，不但易养成人，可遂书香之志。然官杀一类，勿以官为喜，杀为憎，身弱者官皆是杀，身旺者杀皆是官，只要无财有印，便为佳造。如云丁火死寅，谬之极矣。寅中甲木，乃丁之嫡母，何以为死？凡陰干以生地为死，死地为生，非正论也。果幼年无疾，聪慧过人，至甲戌年入泮后。运走南方火土，制杀扶身，未可限量也。
壬戌甲辰丁酉己酉
乙巳丙午丁未戊申己酉庚戌
此造概云木透月干，春木足以生火，年干壬水生木，日时两坐长生，皆作旺论。惜地支土金太重，天干水木之根必浅，水木无气，则丁火之荫不固。夫甲木生于季春，退气之神也，辰酉合而化金，则甲木之余气已绝；戌土隔之，使金不能生水，戌土足以制之，壬水受克，不能生木；辰酉化金，必能克木，日主根源不固可知，如谓酉是丁火长生，五行颠倒矣。酉中纯辛，无他气所杂，金生水，无生火之理。火到酉位，死绝之地；更嫌时干己土，窃去命主元神，生金泄火，而水木火三字皆虚矣。后果夭于癸酉年。由此论之，小儿之命，不易看也。
