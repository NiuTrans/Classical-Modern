知孝子奉亲之方，始克谐成大顺之风。
【原注】日主为子，生日得为母。如甲乙满局皆是木，中有一二水气，为子众母衰。其势要多方以安母。用金以生水，用土以生金，则成母子之情，为大顺矣，设或无金，则水之神依乎木，而行木火金盛地亦可。
【任氏曰】：
子众母衰，母之性依乎子，须要安母之心，亦不可逆子性。如甲乙日为主，满局皆木，中有一二水气，谓子众母孤，母这情依乎子，必要安母之心。一不可见土，见土则子恋妇而不顾母，母不安矣；二不可见金，见金母势强而不容子，子必逆矣。惟行带水之金运，使金不克木而生水，则母情必依子，子情亦顺母矣，以成大顺之风。若行带土之金运，妇性必悍，母子皆不能安，人事莫不皆然也，此四章虽主木论，火土金水亦如之。
癸亥乙卯甲寅乙亥
甲寅癸丑壬子辛亥庚戌己酉
甲寅日元，生于仲春，卯亥寅亥拱合，满局皆木，则年士癸水无势，子旺母孤，其情依乎木，木之性亦依乎水，谓弱子情谐。初运甲寅癸丑，荫庇有余，早游泮水；壬子中乡榜，辛亥金水相生，由县宰迁省牧；庚戌土金并旺，母子不安，诖误落职而亡。
乙亥己卯甲寅甲子
戊寅丁丑丙子乙亥甲戌癸酉
甲寅日元，生于仲春，满局皆木，亥卯又拱，时支子水衰极，其情更依乎木。日主恋己土之私情，而不顾母。丁丑运，火土齐来，反不容母；谚云 妇不贤则家不和 ，刑伤破耗。丙子火不通根，平安无咎；甲戌又逢土旺，破耗异常；乙亥癸酉，生化不悖，续妻生子，重振家声；壬申晚景愈佳，金水相生之故也。
