夫妻因缘宿世来，喜神有意傍天财。
【原注】妻与子一也，局中有喜神，一生富贵在于是，妻子在于是。大率依财看妻，如喜神即是财神，其妻美而且富贵；喜神与财神不相妒忌亦好，否则克妻，亦或不美，或欠和。然看财神，又须活法，如财神薄，须用助财；财旺身弱，又喜比劫；财神伤印者，要官星；财薄官多者，要伤官。财气未行，要冲者冲，泄者泄；财气流通，要合者合，库者库。或财神泄气太重，比劫透露，及身旺无财者，必非夫妇全美者也。至于财旺身强者，必富贵而多妻妾，看着当审辨轻重何如。
【任氏曰】：
子平之法，以财为妻，财是我克。人以财来侍我，此理出于正论，又以财为父者，乃后人谬也。若据此为确论，则翁女同宗，岂不失伦常乎？虽分偏正之说，究竟勉强。财之偏正，无非陰陽之别，并不换他气，且世无犯上之理，宜辨而辟之。如果财为父，官为子，则人伦灭矣，不特翁妇同宗，则显然祖去生子孙，有是理乎？是以六亲之法，今当更定。
生我者为父母，偏正印绶是也；我生者为子女，食神伤官是也。我克者为妇妾，偏正财星是也，克我者为官鬼，祖父是也；同我者为兄弟，比肩劫财是也。此理正名顺，乃不易之法。
夫财以妻论，财星清，则中馈贤能；财神浊，则河东狮吼。清者，喜神即是财星，不争不妒是也。浊者，生煞坏印，争妒无情是也。
旧书不管日主之衰旺，总以陽刃劫财主克妻，究其理则实非，须分日主衰旺喜忌之别，四柱配合活看为是。
如财神轻而无官，比劫多，主克妻。
财神重而身弱，无比劫，主克妻。
官杀旺而用印，见财星，主妻陋而克。
官杀轻而身旺，见财星，遇比劫，主妻美而克。
劫刃重，财星轻，有食伤，逢枭印，主妻遭凶死。
财星微，官杀旺，无食伤，有印绶，主妻有弱病。
劫刃旺，而财轻，有食伤，妻贤不克，妻陋必亡。
官星弱，遇财星，妻陋不克。
身强煞浅，财星滋杀，官轻伤重，财星化伤，印绶重叠，财星得气者，主妻贤而美，或得妻财臻富。
杀重身轻，财星党杀，官多用印，财星坏印，伤官佩印，财星得局者，主妻不贤而陋，或因妻招祸伤身。
日主坐财，财为喜用者，必得妻财。
日主喜财，财合闲神而化财者，必得妻力。
日主喜财，财合闲神而化忌神者，主妻有外情。
日主忌财，财合闲神而化财者，主琴瑟不和。
皆以四柱情势、日主喜忌而论。若财星浮泛，宜财库以收藏；财星深伏，宜冲动而引助。须细究之。
癸卯乙丑庚申丁丑
甲子癸亥壬戌辛酉庚申己未
此造寒金坐禄，印绶当权，足以用火敌寒。所忌者，年干癸水克丁为病，全赖月干乙木通根，泄水生火，此喜神即是财星也。更喜财星逢合，谓财来就我，其妻贤淑勤能，生三子，皆就书香。
丁未乙巳丁酉癸卯
甲辰癸卯壬寅辛丑庚子己亥
丁火生于孟夏，柱中枭劫当权，一点癸水，不足相制，最喜坐下酉金，冲去卯木，生起癸水。出身贫寒，癸运入学，又得财巨万；壬运登科，辛丑选知县，仕至郡守。此造若无酉金，不但无财，而且名亦不成矣。
乙亥庚辰丙申壬辰
己卯戊寅丁丑丙子乙亥甲戌
丙火生于季春，印绶通根生旺，日主坐财，时干又透壬水，必以乙木为用。可嫌者，乙庚化金，生杀坏印，其妻不贤，妒悍异常，无子而绝。财之为害。可畏哉！
