日主孤立无气，无地人元，绝无一毫生扶之意，财官强甚，乃为真从也。
【原注】既从矣，当论所从之神。如从财，只以财为主；财神是木而旺，又看意向，或要火、要土。要金，而行运得所者吉，否则凶，余皆仿此，金不可克木，克木财衰矣。
【任氏曰】：
从象不一，非专论财官而已也。日主孤立无气，四柱无生扶之意，满局官星，谓之从官，满局财星，谓之从财。如日主是金，财神是木，生于春令，又有水生，谓之太过，喜火以行之；生于夏令，火旺泄气，喜水以生之；生于冬令，水多木泛，喜土以培之，火以暖之则吉，反是必凶，所谓从神又有吉和凶也。尚有从旺、从强、从气、从势之理，比从财官更难推算，尤当审察，此四从，诸书所未载，余之立说，试验确实，非虚言也。
从旺者，四柱皆比劫，无官杀之制，有印绶之生，旺之极者，从其旺神也。运行比劫印绶制则吉；如局中印轻，行伤食亦佳；官杀运，谓之犯旺，凶祸立至；遇财星，群劫相争，九死一生。
从强者，四柱印绶重重，比劫叠叠，日主又当令。绝无一毫财星官杀之气，谓二人同心，强之极矣，可顺而不可逆也。财纯行比劫运财吉，印绶运亦佳，食伤运有印绶冲克必凶，财官运为触怒强神，大凶。
从气者，不论财官、印绶、食伤之类，如气势在木火，要行木火运，气势在金水，要行金水运，反此必凶。
从势者，日主无根，四柱财官食伤并旺，不分强弱，又无劫印生扶日主，又不能从一神而去，惟有和解之可也。视其财官食伤之中，何其独旺，则从旺者之势。如三者均停，不分强弱，须行财运以和之，引通食伤之气，助其财官之势则吉；行官杀运次之；行食伤运又次之；如行比劫印绶，必凶无疑。试之屡验。
戊戌丙辰乙未丙戌
丁巳戊午己未庚申辛酉壬戌
乙木生于季春，蟠根在未，余气在辰，似乎财多身弱，但四柱皆财，其势必从。春土气虚，得丙火发实之，且火乃木之秀气，土乃火之秀气，三者为全，无金以泄之，无水以靡之。更喜运走南方火地，秀气流行，所以第发丹墀，鸿笔奏三千之绩，名题金榜，鳌头冠五百之仙也，志有为也。
壬寅壬寅庚寅戊寅
癸卯甲辰乙巳丙午丁未戊申
庚金生于孟春，四支皆寅，戊土虽生犹死。喜其两壬透干年月，引通庚金，生扶嫩木而从财也。亦是秀气流行，更喜运走东南不悖，木亦得其敷荣，所以早登甲第，仕至黄堂。
丙寅庚寅壬午乙巳
辛卯壬辰癸巳甲午乙未丙申
壬水生于孟春，木当令，而火逢生，一点庚金临绝，丙火力能锻之，从财格真。水生木，水生木，木生火，秀所流行，登科发仁，至侍郎。
凡从财格，必要食务吐秀，不但功名显达，而且一生无大起倒凶灾。盖从财最忌比劫运，柱中有食伤，能化比劫生财之妙也。若无若食伤吐秀，书香难遂，一逢比劫，无生化之情，必有起倒刑伤也。
丁卯壬寅庚午丙戌
辛丑庚子乙亥戊戌丁酉丙申
庚生寅月，支全火局，财生杀旺，绝无一毫生扶之意；月干壬水，丁壬合而化木，又从火势，皆成杀党，从象斯真，中乡榜，挑知县，酉运丁艰，丙运仕版连登，申运诖误落职。
辛巳辛丑乙酉乙酉
庚子己亥戊戌丁酉丙申乙未
乙木生于季冬，支全金局，干透两辛，从杀斯真。戊戌运连登甲第，置身翰苑；丁酉丙申，火截脚而金得也，仕版连登；乙未运，冲破金局，木得蟠根，不禄。
癸卯乙卯甲寅乙亥
甲寅癸丑壬子辛亥庚戌己酉
甲木生于仲春，支逢两卯之旺、寅之禄，亥之生，干有乙之助，癸之印旺之极矣，从其旺神。初行甲运，早采芹香；癸丑北方湿土，亦作水论，登科发甲；壬子印星照临，辛亥金不通根，支逢生旺，仕至黄堂；一交庚砘，土金并旺，触其旺神，故不能免咎也。
丙午甲午丙午甲午
乙未丙申丁酉戊戌己亥庚子
丙生仲夏，四柱皆刃，天干并透甲丙，强旺极矣，可顺而不可逆也。初运乙未，早游泮水，丙运登科，申运大病危险，丁运发甲，酉运丁艰，戊戌己运仕途坦平，亥运犯其旺神，死于军前。
癸酉癸亥庚申丁亥
壬戌辛酉庚申己未戊午丁巳
庚金生于孟冬，水势当权，金逢禄旺，时干丁火无根，局中气势金水，亦是从金水而论，丁反为病。初交癸亥，去其丁火，其乐自如；壬戌运入泮，而丧服重重，因戌土之制水也；辛酉庚申，癸科发甲，出仕琴堂；己未运转南方，火土齐来，诖误落职；戊午，更多破耗而亡。
丙戌壬辰癸巳甲寅
癸巳甲午乙未丙申丁酉戊戌
癸水生于季春，柱中财、官、伤三者并旺，印星伏而无气，日主休囚无根，惟官星当令，须从官星之势。所喜坐下财星，引通伤官之气，至甲午运，会成火局生官，云程直上；乙未出仕，申酉运有丙丁盖头，仕途平坦，戊戌运仕至观察；至亥运帮身，冲去巳火，不禄。所谓弱之极者不可益也。
癸酉乙丑丙申丙申
甲子癸亥壬戌辛酉庚申己未
丙火生丑临申，衰绝无气，酉丑拱金，月乙木凋枯无根，官星坐财，伤逢财化，从化金水之势。癸亥运中，入泮登科；辛酉庚申，去印生官，由县令而迁州牧，宦囊丰厚；己未南方燥土，伤官助劫，不禄。
