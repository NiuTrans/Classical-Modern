知慈母恤孤之道，始有瓜瓞无疆之庆。
【原注】日主为母，日之所生者为子。如甲乙日主，满柱皆木，中有一二火气，是母旺子孤，其势要多方以生子孙，成瓜瓞之绵绵，而后流发于千世之下。
【任氏曰】：
母众子孤，不特子伏母势，而母之情亦依乎子，故子母二人，皆不宜损抑。只得助其子势，则母慈而子益昌矣。如日主甲乙木为母，内只有一二火气，其余皆木，是母多了病。一不可见水，见水子必伤；二不可见金，见金则触母性。母子不和，子势愈孤惟行带火土之运，则母性降慈，其必向子。子方能顺母之意而生孙，双成瓜瓞，衍庆于千世之下，若行带水之土运，则母情有变，而反不容子矣。
戊午甲寅乙卯己卯
乙卯丙辰丁巳戊午己未庚申
乙卯日元，生于寅月卯时，满盘皆木，只有年支午火，母旺子孤。喜其会子，寅午半会，母之性慈而向子，子亦能顺母之意，而生戊土之孙。更喜运中火土，所以少年早登虎榜，身入凤池，仁至侍郎。一交庚申，触母之性，不禄。
癸卯丙辰甲寅乙亥
乙卯甲寅癸丑壬子辛亥庚戌
甲寅日元，生于季春，支类东方，一点丙火虚露，母众子孤。辰乃湿土，晦火养木，兼之癸水透干，时逢亥旺，母无慈爱恤孤之心，反有灭了之意。初运乙卯甲寅，尚有生扶爱子之情，其乐自如；一交癸丑带水之土，母心必变，子不能安，破败异常；至壬子，克绝其子，家破人离，自缢而亡。
