【经】
十有一年春，王正月。
夏五月戊寅，公败宋师于鄑。
秋，宋大水。
冬，王姬归于齐。
【传】
十一年夏，宋为乘丘之役，故侵我。公御之，宋师未陈而薄之，败诸鄑。凡师，敌未陈曰败某师，皆陈曰战，大崩曰败绩，得儁曰克，覆而败之曰取某师，京师败曰王师败绩于某。
秋，宋大水。公使吊焉，曰： 天作淫雨，害于粢盛，若之何不吊？ 对曰： 孤实不敬，天降之灾，又以为君忧，拜命之辱。 臧文仲曰： 宋其兴乎。禹、汤罪己，其兴也悖焉；桀、纣罪人，其亡也忽焉。且列国有凶称孤，礼也。言惧而名礼，其庶乎。 既而闻之曰： 公子御说之辞也。 臧孙达曰： 是宜为君，有恤民之心。 
冬，齐侯来逆共姬。
乘丘之役，公以金仆姑射南宫长万，公右歂孙生搏之。宋人请之，宋公靳之，曰： 始吾敬子，今子，鲁囚也，吾弗敬子矣。 病之。
