【经】
二十有二年春，王正月，肆大眚。
癸丑，葬我小君文姜。
陈人杀其公子御寇。
夏五月。
秋七月丙申，及齐高傒盟于防。
冬，公如齐纳币。
【传】
二十二年春，陈人杀其大子御寇，陈公子完与颛孙奔齐。颛孙自齐来奔。齐侯使敬仲为卿。辞曰： 羇旅之臣，幸若获宥，及于宽政，赦其不闲于教训而免于罪戾，弛于负担，君之惠也，所获多矣。敢辱高位，以速官谤？请以死告。《诗》云： 翘翘车乘，招我以弓。岂不欲往，畏我友朋。  使为工正。
饮桓公酒，乐。公曰： 以火继之。 辞曰： 臣卜其昼，未卜其夜，不敢。 君子曰： 酒以成礼，不继以淫，义也。以君成礼，弗纳于淫，仁也。 
初，懿氏卜妻敬仲，其妻占之，曰： 吉。是谓 凤皇于飞，和鸣锵锵。有妫之后，将育于姜。五世其昌，并于正卿。八世之后，莫之与京。  陈厉公，蔡出也，故蔡人杀五父而立之，生敬仲。其少也，周史有以《周易》见陈侯者，陈侯使筮之，遇《观》之《否》。曰： 是谓 观国之光，利用宾于王 。此其代陈有国乎？不在此，其在异国；非此其身，在其子孙。光远而自他有耀者也。《坤》，土也。《巽》，风也。《乾》，天也。风为天于土上，山也。有山之材而照之以天光，于是乎居土上。故曰： 观国之光，利用宾于王。 庭实旅百，奉之以玉帛，天地之美具焉，故曰： 利用宾于王。 犹有观焉，故曰： 其在后乎。 风行而著于土，故曰： 其在异国乎。 若在异国，必姜姓也。姜，大嶽之后也。山岳则配天，物莫能两大。陈衰，此其昌乎。 
及陈之初亡也，陈桓子始大于齐。其后亡也，成子得政。
