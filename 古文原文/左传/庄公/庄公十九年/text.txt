【经】
十有九年春，王正月。
夏四月。
秋，公子结媵陈人之妇于鄄，遂及齐侯、宋公盟。夫人姜氏如莒。
冬，齐人、宋人、陈人伐我西鄙。
【传】
十九年春，楚子御之，大败于津。还，鬻拳弗纳。遂伐黄，败黄师于踖陵。还，及湫，有疾。
夏六月庚申卒。鬻拳葬诸夕室，亦自杀也，而葬于绖皇。
初，鬻拳强谏楚子，楚子弗从，临之以兵，惧而从之。鬻拳曰： 吾惧君以兵，罪莫大焉。 遂自刖也。楚人以为大阍，谓之大伯，使其后掌之。君子曰： 鬻拳可谓爱君矣，谏以自纳于刑，刑犹不忘纳君于善。 
初，王姚嬖于庄王，生子颓。子颓有宠，蒍国为之师。及惠王即位，取蒍国之圃以为囿。边伯之宫近于王宫，王取之。王夺子禽、祝跪与詹父田，而收膳夫之秩，故蒍国、边伯、石速、詹父、子禽、祝跪作乱，因苏氏。
秋，五大夫奉子颓以伐王，不克，出奔温。苏子奉子颓以奔卫。卫师、燕师伐周。
冬，立子颓。
