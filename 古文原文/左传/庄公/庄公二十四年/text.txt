【经】
二十有四年春，王三月，刻桓宫桷。
葬曹庄公。
夏，公如齐逆女。
秋，公至自齐。
八月丁丑，夫人姜氏入。
戊寅，大夫、宗妇觌，用币。
大水。
冬，戎侵曹。
曹羁出奔陈。
赤归于曹。
郭公。
【传】
二十四年春，刻其桷，皆非礼也。御孙谏曰： 臣闻之，俭，德之共也；侈，恶之大也。先君有共德而君纳诸大恶，无乃不可乎？ 
秋，哀姜至。公使宗妇觌，用币，非礼也。御孙曰： 男贽大者玉帛，小者禽鸟，以章物也。女贽不过榛栗枣脩，以告虔也。今男女同贽，是无别也。男女之别，国之大节也，而由夫人乱之，无乃不可乎？ 
晋士蒍又与群公子谋，使杀游氏之二子。士[插图]告晋侯曰： 可矣。不过二年，君必无患。 
