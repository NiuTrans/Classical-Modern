【经】
二十有五年春，陈侯使女叔来聘。
夏五月癸丑，卫侯朔卒。
六月辛未朔，日有食之。鼓，用牲于社。
伯姬归于杞。
秋，大水。鼓，用牲于社、于门。
冬，公子友如陈。
【传】
二十五年春，陈女叔来聘，始结陈好也。嘉之，故不名。
夏六月辛未朔，日有食之。鼓，用牲于社，非常也。唯正月之朔，慝未作，日有食之，于是乎用币于社，伐鼓于朝。
秋，大水。鼓，用牲于社、于门，亦非常也。凡天灾，有币无牲。非日月之眚，不鼓。
晋士蒍使群公子尽杀游氏之族，乃城聚而处之。
冬，晋侯围聚，尽杀群公子。
