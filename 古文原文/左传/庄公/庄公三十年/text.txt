【经】
三十年春，王正月。
夏，次于成。
秋七月，齐人降鄣。
八月癸亥，葬纪叔姬。
九月庚午朔，日有食之。鼓，用牲于社。
冬，公及齐侯遇于鲁济。
齐人伐山戎。
【传】
三十年春，王命虢公讨樊皮。
夏四月丙辰，虢公入樊，执樊仲皮，归于京师。
楚公子元归自伐郑而处王宫，鬥射师谏，则执而梏之。
秋，申公鬥班杀子元。鬥穀於菟为令尹，自毁其家以纾楚国之难。
冬，遇于鲁济，谋山戎也，以其病燕故也。
