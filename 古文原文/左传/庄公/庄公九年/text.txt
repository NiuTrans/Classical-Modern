【经】
九年春，齐人杀无知。公及齐大夫盟于蔇。
夏，公伐齐，纳子纠。齐小白入于齐。
秋七月丁酉，葬齐襄公。
八月庚申，及齐师战于乾时，我师败绩。
九月，齐人取子纠，杀之。
冬，浚洙。
【传】
九年春，雍廪杀无知。公及齐大夫盟于蔇，齐无君也。
夏，公伐齐，纳子纠。桓公自莒先入。
秋，师及齐师战于乾时，我师败绩。公丧戎路，传乘而归。秦子、梁子以公旗辟于下道，是以皆止。
鲍叔帅师来言曰： 子纠，亲也，请君讨之。管、召，仇也，请受而甘心焉。 乃杀子纠于生窦，召忽死之。管仲请囚，鲍叔受之，及堂阜而税之。归而以告曰： 管夷吾治于高傒，使相可也。 公从之。
