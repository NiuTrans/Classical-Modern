【经】
二十有九年春，新延厩。
夏，郑人侵许。
秋，有蜚。
冬十有二月，纪叔姬卒。城诸及防。
【传】
二十九年春，新作延厩，书不时也。凡马日中而出，日中而入。
夏，郑人侵许。凡师有钟鼓曰伐，无曰侵，轻曰袭。
秋，有蜚。为灾也。凡物不为灾不书。
冬十二月，城诸及防，书时也。凡土功，龙见而毕务，戒事也。火见而致用，水昏正而栽，日至而毕。
樊皮叛王。
