【经】
二十有九年春，介葛卢来。
公至自围许。
夏六月，会王人、晋人、宋人、齐人、陈人、蔡人、秦人盟于翟泉。
秋，大雨雹。
冬，介葛卢来。
【传】
二十九年春，介葛卢来朝，舍于昌衍之上。公在会，馈之刍米，礼也。
夏，公会王子虎、晋狐偃、宋公孙固、齐国归父、陈辕涛涂、秦小子慭，盟于翟泉，寻践土之盟，且谋伐郑也。卿不书，罪之也。在礼，卿不会公、侯，会伯、子、男可也。
秋，大雨雹，为灾也。
冬，介葛卢来，以未见公，故复来朝，礼之，加燕好。介葛卢闻牛鸣，曰： 是生三牺，皆用之矣，其音云。 问之而信。
