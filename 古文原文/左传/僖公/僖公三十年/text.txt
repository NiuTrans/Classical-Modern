【经】
三十年春，王正月。
夏，狄侵齐。
秋，卫杀其大夫元咺及公子瑕。
卫侯郑归于卫。
晋人、秦人围郑。
介人侵萧。
冬，天王使周公来聘。
公子遂如京师，遂如晋。
【传】
三十年春，晋人侵郑，以观其可攻与否。狄间晋之有郑虞也。
晋侯使医衍酖卫侯。甯俞货医，使薄其酖，不死。公为之请，纳玉于王与晋侯，皆十瑴。王许之。
秋，乃释卫侯。卫侯使赂周歂、冶廑，曰： 苟能纳我，吾使尔为卿。 周、冶杀元咺及子適、子仪。公入祀先君。周、冶既服将命，周歂先入，及门，遇疾而死。冶廑辞卿。
九月甲午，晋侯、秦伯围郑，以其无礼于晋，且贰于楚也。晋军函陵，秦军氾南。佚之狐言于郑伯曰： 国危矣，若使烛之武见秦君，师必退。 公从之。辞曰： 臣之壮也，犹不如人，今老矣，无能为也已。 公曰： 吾不能早用子，今急而求子，是寡人之过也。然郑亡，子亦有不利焉。 许之，夜缒而出，见秦伯曰： 秦、晋围郑，郑既知亡矣。若亡郑而有益于君，敢以烦执事。越国以鄙远，君知其难也，焉用亡郑以陪邻。邻之厚，君之薄也。若舍郑以为东道主，行李之往来，共其乏困，君亦无所害。且君尝为晋君赐矣，许君焦、瑕，朝济而夕设版焉，君之所知也。夫晋何厌之有？既东封郑，又欲肆其西封，若不阙秦，将焉取之？阙秦以利晋，唯君图之。 秦伯说，与郑人盟，使杞子、逢孙、扬孙戍之。乃还。
子犯请击之。公曰： 不可。微夫人之力不及此。因人之力而敝之，不仁。失其所与，不知。以乱易整，不武。吾其还也。 亦去之。
初，郑公子兰出奔晋，从于晋侯。伐郑，请无与围郑。许之，使待命于东。郑石甲父、侯宣多逆以为大子，以求成于晋，晋人许之。
冬，王使周公阅来聘，飨有昌歜、白、黑、形盐。辞曰： 国君，文足昭也，武可畏也，则有备物之飨，以象其德。荐五味，羞嘉穀，盐虎形，以献其功。吾何以堪之？ 
东门襄仲将聘于周，遂初聘于晋。
