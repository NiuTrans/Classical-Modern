【经】
十有四年春，诸侯城缘陵。
夏六月，季姬及鄫子遇于防，使鄫子来朝。
秋八月辛卯，沙鹿崩。
狄侵郑。
冬，蔡侯肸卒。
【传】
十四年春，诸侯城缘陵而迁杞焉。不书其人，有阙也。
鄫季姬来宁，公怒止之，以鄫子之不朝也。
夏，遇于防而使来朝。
秋八月辛卯，沙鹿崩。晋卜偃曰： 期年将有大咎，几亡国。 
冬，秦饥，使乞籴于晋，晋人弗与。
庆郑曰： 背施无亲，幸灾不仁，贪爱不祥，怒邻不义。四德皆失，何以守国？ 虢射曰： 皮之不存，毛将安傅？ 庆郑曰： 弃信背邻，患孰恤之？无信患作，失援必毙，是则然矣。 虢射曰： 无损无怨而厚于寇，不如勿与。 庆郑曰： 背施幸灾，民所弃也。近犹仇之，况怨敌乎。 弗听。退曰： 君其悔是哉！ 
