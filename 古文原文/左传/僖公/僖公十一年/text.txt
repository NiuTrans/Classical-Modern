【经】
十有一年春，晋杀其大夫丕郑父。
夏，公及夫人姜氏会齐侯于阳穀。
秋八月，大雩。
冬，楚人伐黄。
【传】
十一年春，晋侯使以丕郑之乱来告。天王使召武公、内史过赐晋侯命。受玉惰。过归，告王曰： 晋侯其无后乎。王赐之命而惰于受瑞，先自弃也已，其何继之有？礼，国之干也。敬，礼之舆也。不敬则礼不行，礼不行则上下昏，何以长世？ 
夏，扬、拒、泉、皋、伊、雒之戎同伐京师，入王城，焚东门。王子带召之也。秦、晋伐戎以救周。
秋，晋侯平戎于王。黄人不归楚贡。
