【经】
二十有七年春，杞子来朝。
夏六月庚寅，齐侯昭卒。
秋八月乙未，葬齐孝公。
乙巳，公子遂帅师入杞。
冬，楚人、陈侯、蔡侯、郑伯、许男围宋。
十有二月甲戌，公会诸侯盟于宋。
【传】
二十七年春，杞桓公来朝，用夷礼，故曰子。公卑杞，杞不共也。
夏，齐孝公卒。有齐怨，不废丧纪，礼也。
秋，入杞，责礼也。
楚子将围宋，使子文治兵于睽，终朝而毕，不戮一人。子玉复治兵于蔿，终日而毕，鞭七人，贯三人耳。国老皆贺子文，子文饮之酒。蔿贾尚幼，后至不贺。子文问之，对曰： 不知所贺。子之传政于子玉，曰： 以靖国也。 靖诸内而败诸外，所获几何？子玉之败，子之举也，举以败国，将何贺焉？子玉刚而无礼，不可以治民，过三百乘，其不能以入矣。苟入而贺，何后之有？ 
冬，楚子及诸侯围宋，宋公孙固如晋告急。先轸曰： 报施救患，取威定霸，于是乎在矣。 狐偃曰： 楚始得曹而新昏于卫，若伐曹、卫，楚必救之，则齐、宋免矣。 于是乎蒐于被庐，作三军，谋元帅。赵衰曰： 郤縠可。臣亟闻其言矣。说礼乐而敦诗书。诗书，义之府也。礼乐，德之则也。德义，利之本也。《夏书》曰： 赋纳以言，明试以功，车服以庸。 君其试之。 乃使郤縠将中军，郤溱佐之；使狐偃将上军，让于狐毛而佐之；命赵衰为卿，让于栾枝、先轸。使栾枝将下军，先轸佐之。荀林父御戎，魏犫为右。
晋侯始入而教其民，二年欲用之。子犯曰： 民未知义，未安其居。 于是乎出定襄王，入务利民，民怀生矣，将用之。子犯曰： 民未知信，未宣其用。 于是乎伐原以示之信。民易资者不求丰焉，明征其辞。公曰： 可矣乎？ 子犯曰： 民未知礼，未生其共。 于是乎大蒐以示之礼，作执秩以正其官，民听不惑而后用之。出穀戍，释宋围，一战而霸，文以教也。
