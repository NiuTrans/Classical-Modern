【经】
十有七年春，齐人、徐人伐英氏。
夏，灭项。
秋，夫人姜氏会齐侯于卞。
九月，公至自会。
冬十有二月乙亥，齐侯小白卒。
【传】
十七年春，齐人为徐伐英氏，以报娄林之役也。
夏，晋大子圉为质于秦，秦归河东而妻之。惠公之在梁也，梁伯妻之。梁嬴孕过期，卜招父与其子卜之。其子曰： 将生一男一女。 招曰： 然。男为人臣，女为人妾。 故名男曰圉，女曰妾。及子圉西质，妾为宦女焉。
师灭项。淮之会，公有诸侯之事未归，而取项。齐人以为讨而止公。
秋，声姜以公故，会齐侯于卞。九月，公至。书曰： 至自会。 犹有诸侯之事焉，且讳之也。
齐侯之夫人三：王姬，徐嬴，蔡姬，皆无子。齐侯好内，多内宠，内嬖如夫人者六人：长卫姬生武孟。少卫姬生惠公，郑姬生孝公，葛嬴生昭公，密姬生懿公，宋华子生公子雍。公与管仲属孝公于宋襄公，以为大子。雍巫有宠于卫共姬，因寺人貂以荐羞于公，亦有宠，公许之立武孟。管仲卒，五公子皆求立。
冬十月乙亥，齐桓公卒。易牙入，与寺人貂因内宠以杀群吏，而立公子无亏。孝公奔宋。十二月乙亥赴，辛巳夜殡。
