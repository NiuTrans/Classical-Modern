【经】
三年春，王正月，不雨。
夏四月，不雨。
徐人取舒。
六月，雨。
秋，齐侯、宋公、江人、黄人会于阳穀。
冬，公子友如齐涖盟。
楚人伐郑。
【传】
三年春，不雨。夏六月，雨。自十月不雨至于五月，不曰旱，不为灾也。
秋，会于阳穀，谋伐楚也。
齐侯为阳穀之会，来寻盟。冬，公子友如齐涖盟。
楚人伐郑，郑伯欲成，孔叔不可。曰： 齐方勤我，弃德不祥。 
齐侯与蔡姬乘舟于囿，荡公。公惧变色，禁之不可。公怒，归之，未之绝也。蔡人嫁之。
