【经】
八年春，王正月，公会王人、齐侯、宋公、卫侯、许男、曹伯、陈世子款，盟于洮。郑伯乞盟。
夏，狄伐晋。
秋七月，禘于大庙，用致夫人。
冬十有二月丁未，天王崩。
【传】
八年春，盟于洮，谋王室也。郑伯乞盟，请服也。襄王定位而后发丧。
晋里克帅师，梁由靡御，虢射为右，以败狄于采桑。梁由靡曰： 狄无耻，从之必大克。 里克曰： 拒之而已，无速众狄。 虢射曰： 期年，狄必至，示之弱矣。 
夏，狄伐晋，报采桑之役也。复期月。
秋，禘而致哀姜焉，非礼也。凡夫人不薨于寝，不殡于庙，不赴于同，不祔于姑，则弗致也。
冬，王人来告丧，难故也，是以缓。
宋公疾，大子兹父固请曰： 目夷长，且仁，君其立之。 公命子鱼。子鱼辞，曰： 能以国让，仁孰大焉？臣不及也，且又不顺 遂走而退。
