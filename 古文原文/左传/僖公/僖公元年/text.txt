【经】
元年春，王正月。齐师、宋师、曹师次于聂北，救邢。
夏六月，邢迁于夷仪。齐师、宋师、曹师城邢。
秋七月戊辰，夫人姜氏薨于夷，齐人以归。
楚人伐郑。
八月，公会齐侯、宋公、郑伯、曹伯、邾人于柽。
九月，公败邾师于偃。
冬十月壬午，公子友帅师败莒师于郦，获莒挐。
十有二月丁巳，夫人氏之丧至自齐。
【传】
元年春，不称即位，公出故也。公出复入，不书，讳之也。讳国恶，礼也。
诸侯救邢。邢人溃，出奔师。师遂逐狄人，具邢器用而迁之，师无私焉。
夏，邢迁于夷仪，诸侯城之，救患也。凡侯伯救患分灾讨罪，礼也。
秋，楚人伐郑，郑即齐故也。盟于荦，谋救郑也。
九月，公败邾师于偃，虚丘之戍将归者也。
冬，莒人来求赂。公子友败诸郦，获莒子之弟挐。非卿也，嘉获之也。公赐季友汶阳之田，及费。
夫人氏之丧至自齐。君子以齐人之杀哀姜也为已甚矣，女子，从人者也。
