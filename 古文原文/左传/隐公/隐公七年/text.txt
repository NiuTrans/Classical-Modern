【经】
七年春，王三月，叔姬归于纪。滕侯卒。
夏，城中丘。齐侯使其弟年来聘。
秋，公伐邾。
冬，天王使凡伯来聘。戎伐凡伯于楚丘以归。
【传】
七年春，滕侯卒。不书名，未同盟也。凡诸侯同盟，于是称名，故薨则赴以名，告终称嗣也，以继好息民，谓之礼经。
夏，城中丘，书，不时也。
齐侯使夷仲年来聘，结艾之盟也。
秋，宋及郑平。七月庚申，盟于宿。公伐邾，为宋讨也。
初，戎朝于周，发币于公卿，凡伯弗宾。冬，王使凡伯来聘。还，戎伐之于楚丘以归。
陈及郑平。十二月，陈五父如郑涖盟。壬申，及郑伯盟，歃如忘。洩伯曰： 五父必不免，不赖盟矣。 郑良佐如陈涖盟。辛巳，及陈侯盟，亦知陈之将乱也。
郑公子忽在王所，故陈侯请妻之。郑伯许之，乃成昏。
