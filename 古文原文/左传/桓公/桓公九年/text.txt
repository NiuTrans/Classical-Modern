【经】
九年春，纪季姜归于京师。
夏四月。
秋七月。
冬，曹伯使其世子射姑来朝。
【传】
九年春，纪季姜归于京师。凡诸侯之女行，唯王后书。
巴子使韩服告于楚，请与邓为好。楚子使道朔将巴客以聘于邓。邓南鄙鄾人攻而夺之币。杀道朔及巴行人。楚子使薳章让于邓，邓人弗受。
夏，楚使鬥廉帅师及巴师围鄾。邓养甥、聃甥帅师救鄾。三逐巴师，不克。鬥廉衡陈其师于巴师之中以战，而北。邓人逐之，背巴师。而夹攻之，邓师大败，鄾人宵溃。
秋，虢仲、芮伯、梁伯、荀侯、贾伯伐曲沃。
冬，曹大子来朝，宾之以上卿，礼也。享曹大子，初献，乐奏而叹。施父曰： 曹大子其有忧乎，非叹所也。 
