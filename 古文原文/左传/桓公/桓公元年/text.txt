【经】
元年春，王正月，公即位。
三月，公会郑伯于垂，郑伯以璧假许田。
夏四月丁未，公及郑伯盟于越。
秋，大水。
冬十月。
【传】
元年春，公即位，修好于郑。郑人请复祀周公，卒易祊田。公许之。三月，郑伯以璧假许田，为周公，祊故也。
夏四月丁未，公及郑伯盟于越，结祊成也。盟曰： 渝盟无享国。 
秋，大水。凡平原出水为大水。
冬，郑伯拜盟。
宋华父督见孔父之妻于路，目逆而送之，曰： 美而艳。 
