【经】
十有二年春正月。
夏六月壬寅，公会杞侯、莒子，盟于曲池。
秋七月丁亥，公会宋公、燕人，盟于穀丘。
八月壬辰，陈侯跃卒。
公会宋公于虚。
冬十有一月，公会宋公于龟。
丙戌，公会郑伯，盟于武父。
丙戌，卫侯晋卒。
十有二月，及郑师伐宋。丁未，战于宋。
【传】
十二年夏，盟于曲池，平杞、莒也。
公欲平宋、郑秋，公及宋公盟于句渎之丘。宋成未可知也，故又会于虚。冬，又会于龟。宋公辞平，故与郑伯盟于武父。遂帅师而伐宋，战焉，宋无信也。君子曰： 苟信不继，盟无益也。《诗》云： 君子屡盟，乱是用长。 无信也。 
楚伐绞，军其南门。莫敖屈瑕曰： 绞小而轻，轻则寡谋，请无扞采樵者以诱之。 从之。绞人获三十人。明日，绞人争出，驱楚役徒于山中。楚人坐其北门而覆诸山下，大败之，为城下之盟而还。伐绞之役，楚师分涉于彭。罗人欲伐之，使伯嘉谍之，三巡，数之。
