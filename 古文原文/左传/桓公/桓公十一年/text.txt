【经】
十有一年春正月，齐人、卫人、郑人盟于恶曹。
夏五月癸未，郑伯寤生卒。
秋七月，葬郑庄公。
九月，宋人执郑祭仲。突归于郑。郑忽出奔卫。
柔会宋公、陈侯、蔡叔，盟于析。
公会宋公于夫钟。
冬十有二月，公会宋公于阚。
【传】
十一年春，齐、卫、郑、宋盟于恶曹。
楚屈瑕将盟贰、轸。郧人军于蒲骚，将与随、绞、州、蓼伐楚师。莫敖患之。鬥廉曰： 郧人军其郊，必不诫，且日虞四邑之至也。君次于郊郢以御四邑。我以锐师宵加于郧，郧有虞心而恃其城，莫有斗志。若败郧师，四邑必离。 莫敖曰： 盍请济师于王？ 对曰： 师克在和，不在众。商，周之不敌，君之所闻也。成军以出，又何济焉？ 莫敖曰： 卜之。 对曰： 卜以决疑，不疑何卜？ 遂败郧师于蒲骚，卒盟而还。郑昭公之败北戎也，齐人将妻之，昭公辞。祭仲曰： 必取之。君多内宠，子无大援，将不立。三公子，皆君也。 弗从。
夏，郑庄公卒。
初，祭封人仲足有宠于庄公，庄公使为卿。为公娶邓曼，生昭公，故祭仲立之。宋雍氏女于宋庄公，曰雍姞，生厉公。雍氏宗有宠于宋庄公，故诱祭仲而执之，曰： 不立突，将死。 亦执厉公而求赂焉。祭仲与宋人盟，以厉公归而立之。
秋九月丁亥，昭公奔卫。己亥，厉公立。
