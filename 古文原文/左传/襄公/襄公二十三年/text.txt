【经】
二十有三年春，王二月癸酉朔，日有食之。
三月己巳，杞伯匄卒。
夏，邾畀我来奔。
葬杞孝公。
陈杀其大夫庆虎及庆寅。
陈侯之弟黄自楚归于陈。
晋栾盈复入于晋，入于曲沃。
秋，齐侯伐卫，遂伐晋。
八月，叔孙豹帅师救晋，次于雍榆。
己卯，仲孙速卒。
冬十月乙亥，臧孙纥出奔邾。
晋人杀栾盈。齐侯袭莒。
【传】
二十三年春，杞孝公卒，晋悼夫人丧之。平公不彻乐，非礼也。礼，为邻国阙。
陈侯如楚。公子黄愬二庆于楚，楚人召之。使庆乐往。杀之。庆氏以陈叛。
夏，屈建从陈侯围陈。陈人城，板队而杀人。役人相命，各杀其长。遂杀庆虎、庆寅。楚人纳公子黄。君子谓： 庆氏不义，不可肆也。故《书》曰： 惟命不于常。  
晋将嫁女于吴，齐侯使析归父媵之，以藩载栾盈及其士，纳诸曲沃。栾盈夜见胥午而告之，对曰： 不可。天之所废，谁能兴之。子必不免。吾非爱死也，知不集也。 盈曰： 虽然，因子而死，吾无悔矣。我实不天，子无咎焉。 许诺。伏之，而觞曲沃人。乐作，午言曰： 今也得栾孺子，何如？ 对曰： 得主而为之死，犹不死也。 皆叹，有泣者。爵行，又言。皆曰： 得主，何贰之有？ 盈出，徧拜之。
四月，栾盈帅曲沃之甲，因魏献子以昼入绛。初，栾盈佐魏庄子于下军，献子私焉，故因之。赵氏以原、屏之难怨栾氏，韩、赵方睦。中行氏以伐秦之役怨栾氏，而固与范氏和亲。知悼子少，而听于中行氏。程郑嬖于公。唯魏氏及七舆大夫与之。
乐王鲋侍坐于范宣子。或告曰： 栾氏至矣！ 宣子惧。桓子曰： 奉君以走固宫，必无害也。且栾氏多怨，子为政；栾氏自外，子在位。其利多矣。既有利权，又执民柄，将何惧焉？栾氏所得，其唯魏氏乎！而可强取也。夫克乱在权，子无懈矣。 公有姻丧，王鲋使宣子墨缞冒绖，二妇人辇以如公，奉公以如固宫。
范鞅逆魏舒，则成列既乘，将逆栾氏矣。趋进，曰： 栾氏帅贼以入，鞅之父与二三子在君所矣。使鞅逆吾子。鞅请骖乘持带。 遂超乘，右抚剑，左援带，命驱之出。仆请，鞅曰： 之公。 宣子逆诸阶，执其手，赂之以曲沃。
初，斐豹隶也，著于丹书。栾氏之力臣曰督戎，国人惧之。斐豹谓宣子曰： 苟焚丹书，我杀督戎。 宣子喜曰： 而杀之，所不请于君焚丹书者，有如日！ 乃出豹而闭之，督戎从之。踰隐而待之，督戎踰入，豹自后击而杀之。范氏之徒在台后，栾氏乘公门。宣子谓鞅曰： 矢及君屋，死之！ 鞅用剑以帅卒，栾氏退。摄车从之，遇栾乐，曰： 乐免之，死将讼女于天。 乐射之，不中。又注，则乘槐本而覆。或以戟鉤之，断肘而死。栾鲂伤。栾盈奔曲沃，晋人围之。
秋，齐侯伐卫。先驱：穀荣御王孙挥，召扬为右。申驱：成秩御莒恒，申鲜虞之傅挚为右。曹开御戎，晏父戎为右。贰广：上之登御邢公，卢蒲癸为右。启：牢成御襄罢师，狼蘧[插图]为右。胠：商子车御侯朝，桓跳为右。大殿：商子游御夏之御寇，崔如为右，烛庸之越驷乘。
自卫将遂伐晋。晏平仲曰： 君恃勇力以伐盟主，若不济，国之福也。不德而有功，忧必及君。 崔杼谏曰： 不可。臣闻之，小国间大国之败而毁焉，必受其咎。君其图之！ 弗听。陈文子见崔武子，曰： 将如君何？ 武子曰： 吾言于君，君弗听也。以为盟主，而利其难。群臣若急，君于何有？子姑止之。 文子退，告其人曰： 崔子将死乎！谓君甚，而又过之，不得其死。过君以义，犹自抑也，况以恶乎？ 
齐侯遂伐晋，取朝歌。为二队，入孟门，登大行，张武军于荧庭。戍郫邵，封少水，以报平阴之役。乃还。赵胜帅东阳之师以追之，获晏氂。八月，叔孙豹帅师救晋，次于雍榆，礼也。
季武子无適子，公弥长，而爱悼子，欲立之。访于申豐，曰： 弥与纥，吾皆爱之，欲择才焉而立之。 申豐趋退，归，尽室将行。他日，又访焉，对曰： 其然！将具敝车而行。 乃止。访于臧纥，臧纥曰： 饮我酒，吾为子立之。 季氏饮大夫酒，臧纥为客。既献，臧孙命北面重席，新樽絜之。召悼子，降逆之。大夫皆起。及旅，而召公鉏，使与之齿。季孙失色。
季氏以公鉏为马正，愠而不出。闵子马见之，曰： 子无然！祸福无门，唯人所召。为人子者，患不孝，不患无所。敬共父命，何常之有？若能孝敬，富倍季氏可也。奸回不轨，祸倍下民可也。 公鉏然之。敬共朝夕，恪居官次。季孙喜，使饮己酒，而以具往，尽舍旃。故公鉏氏富，又出为公左宰。
孟孙恶臧孙，季孙爱之。孟氏之御驺豐点好羯也，曰： 从余言，必为孟孙。 再三云，羯从之。孟庄子疾，豐点谓公鉏： 苟立羯，请仇臧氏。 公鉏谓季孙曰： 孺子秩，固其所也。若羯立，则季氏信有力于臧氏矣。 弗应。己卯，孟孙卒，公鉏奉羯立于户侧。季孙至，入哭而出，曰： 秩焉在？ 公鉏曰： 羯在此矣！ 季孙曰： 孺子长。 公鉏曰： 何长之有？唯其才也。且夫子之命也。 遂立羯。秩奔邾。
孟氏闭门告于季孙曰： 臧氏将为乱，不使我葬。 季孙不信。臧孙闻之，戒。冬十月，孟氏将辟，藉除于臧氏。臧孙使正夫助之，除于东门，甲从己而视之。孟氏又告季孙。季孙怒，命攻臧氏。乙亥，臧纥斩鹿门之关以出，奔邾。
初，臧宣叔娶于铸，生贾及为而死。继室以其姪，穆姜之姨子也。生纥，长于公宫。姜氏爱之，故立之。臧贾、臧为出在铸。臧武仲自邾使告臧贾，且致大蔡焉，曰： 纥不佞，失守宗祧，敢告不吊。纥之罪，不及不祀。子以大蔡纳请，其可。 贾曰： 是家之祸也，非子之过也。贾闻命矣。 再拜受龟。使为以纳请，遂自为也。臧孙如防，使来告曰： 纥非能害也，知不足也。非敢私请！苟守先祀，无废二勋，敢不辟邑。 乃立臧为。
臧纥致防而奔齐。其人曰： 其盟我乎？ 臧孙曰： 无辞。 将盟臧氏，季孙召外史掌恶臣，而问盟首焉，对曰： 盟东门氏也，曰： 毋或如东门遂，不听公命，杀適立庶。 盟叔孙氏也，曰： 毋或如叔孙侨如，欲废国常，荡覆公室。  季孙曰： 臧孙之罪，皆不及此。 孟椒曰： 盍以其犯门斩关？ 季孙用之。乃盟臧氏曰： 无或如臧孙纥，干国之纪，犯门斩关。 臧孙闻之，曰： 国有人焉！谁居？其孟椒乎！ 
晋人克栾盈于曲沃，尽杀栾氏之族党。栾鲂出奔宋。书曰： 晋人杀栾盈。 不言大夫，言自外也。
齐侯还自晋，不入。遂袭莒，门于且于，伤股而退。明日，将复战，期于寿舒。杞殖、华还载甲，夜入且于之隧，宿于莒郊。明日，先遇莒子于蒲侯氏。莒子重赂之，使无死，曰： 请有盟。 华周对曰： 贪货弃命，亦君所恶也。昏而受命，日未中而弃之，何以事君？ 莒子亲鼓之，从而伐之，获杞梁。莒人行成。齐侯归，遇杞梁之妻于郊，使吊之。辞曰： 殖之有罪，何辱命焉？若免于罪，犹有先人之敝庐在，下妾不得与郊吊。 齐侯吊诸其室。
齐侯将为臧纥田。臧孙闻之，见齐侯。与之言伐晋。对曰： 多则多矣！抑君似鼠。夫鼠昼伏夜动，不穴于寝庙，畏人故也。今君闻晋之乱而后作焉。宁将事之，非鼠如何？ 乃弗与田。仲尼曰： 知之难也。有臧武仲之知，而不容于鲁国，抑有由也。作不顺而施不恕也。《夏书》曰： 念兹在兹。 顺事恕施也。 
