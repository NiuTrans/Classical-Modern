【经】
十有二年春，王二月，莒人伐我东鄙，围台。
季孙宿帅师救台，遂入郓。
夏，晋侯使士鲂来聘。
秋九月，吴子乘卒。
冬，楚公子贞帅师侵宋。
公如晋。
【传】
十二年春，莒人伐我东鄙，围台。季武子救台，遂入郓，取其钟以为公盘。
夏，晋士鲂来聘，且拜师。
秋，吴子寿梦卒。临于周庙，礼也。凡诸侯之丧，异姓临于外，同姓于宗庙，同宗于祖庙，同族于祢庙。是故鲁为诸姬，临于周庙。为邢、凡、蒋、茅、胙、祭，临于周公之庙。
冬，楚子囊、秦庶长无地伐宋，师于扬梁，以报晋之取郑也。
灵王求后于齐。齐侯问对于晏桓子，桓子对曰： 先王之礼辞有之，天子求后于诸侯，诸侯对曰： 夫妇所生若而人。妾妇之子若而人。 无女而有姊妹及姑姊妹，则曰： 先守某公之遗女若而人。  齐侯许昏，王使阴里结之。
公如晋，朝，且拜士鲂之辱，礼也。
秦嬴归于楚。楚司马子庚聘于秦，为夫人宁，礼也。
