【经】
十有六年春，王正月，葬晋悼公。
三月，公会晋侯、宋公、卫侯、郑伯、曹伯、莒子、邾子、薛伯、杞伯、小邾子于湨梁。
戊寅，大夫盟。
晋人执莒子、邾子以归。
齐侯伐我北鄙。
夏，公至自会。
五月甲子，地震。
叔老会郑伯、晋荀偃、卫甯殖、宋人伐许。
秋，齐侯伐我北鄙，围成。
大雩。
冬，叔孙豹如晋。
【传】
十六年春，葬晋悼公。平公即位。羊舌肸为傅，张君臣为中军司马，祁奚、韩襄、栾盈、士鞅为公族大夫，虞丘书为乘马御。改服修官，烝于曲沃。警守而下，会于湨梁。命归侵田。以我故，执邾宣公、莒犁比公，且曰： 通齐、楚之使。 
晋侯与诸侯宴于温，使诸大夫舞，曰： 歌诗必类！ 齐高厚之诗不类。荀偃怒，且曰： 诸侯有异志矣！ 使诸大夫盟高厚，高厚逃归。于是，叔孙豹、晋荀偃、宋向戌、卫甯殖、郑公孙虿、小邾之大夫盟曰： 同讨不庭。 
许男请迁于晋。诸侯遂迁许，许大夫不可。晋人归诸侯。郑子蟜闻将伐许，遂相郑伯以从诸侯之师。穆叔从公。齐子帅师会晋荀偃。书曰： 会郑伯。 为夷故也。
夏六月，次于棫林。庚寅，伐许，次于函氏。晋荀偃、栾黡帅师伐楚，以报宋扬梁之役。楚公子格帅师及晋师战于湛阪，楚师败绩。晋师遂侵方城之外，复伐许而还。
秋，齐侯围成，孟孺子速徼之。齐侯曰： 是好勇，去之以为之名。 速遂塞海陉而还。
冬，穆叔如晋聘，且言齐故。晋人曰： 以寡君之未禘祀，与民之未息。不然，不敢忘。 穆叔曰： 以齐人之朝夕释憾于敝邑之地，是以大请！敝邑之急，朝不及夕，引领西望曰： 庶几乎！ 比执事之閒，恐无及也！ 见中行献子，赋《圻父》。献子曰： 偃知罪矣！敢不从执事以同恤社稷，而使鲁及此。 见范宣子，赋《鸿雁》之卒章。宣子曰： 匄在此，敢使鲁无鸠乎？ 
