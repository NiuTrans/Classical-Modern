【经】
二十有二年春，王正月，公至自会。
夏四月。
秋七月辛酉，叔老卒。
冬，公会晋侯、齐侯、宋公、卫侯、郑伯、曹伯、莒子、邾子、薛伯、杞伯、小邾子于沙随。
公至自会。
楚杀其大夫公子追舒。
【传】
二十二年春，臧武仲如晋，雨，过御叔。御叔在其邑，将饮酒，曰： 焉用圣人！我将饮酒而已。雨行，何以圣为？ 穆叔闻之曰： 不可使也，而傲使人，国之蠹也。 令倍其赋。
夏，晋人征朝于郑，郑人使少正公孙侨对曰： 在晋先君悼公九年，我寡君于是即位。即位八月，而我先大夫子驷从寡君以朝于执事。执事不礼于寡君，寡君惧。因是行也，我二年六月朝于楚，晋是以有戏之役。楚人犹竞，而申礼于敝邑。敝邑欲从执事而惧为大尤，曰晋其谓我不共有礼，是以不敢携贰于楚。我四年三月，先大夫子[插图]又从寡君以观衅于楚，晋于是乎有萧鱼之役。谓我敝邑，迩在晋国，譬诸草木，吾臭味也，而何敢差池？楚亦不竞，寡君尽其土实，重之以宗器，以受齐盟。遂帅群臣随于执事以会岁终。贰于楚者，子侯、石盂，归而讨之。湨梁之明年，子蟜老矣，公孙夏从寡君以朝于君，见于尝酎，与执燔焉。间二年，闻君将靖东夏，四月又朝，以听事期。不朝之间，无岁不聘，无役不从。以大国政令之无常，国家罢病，不虞荐至，无日不惕，岂敢忘职。大国若安定之，其朝夕在庭，何辱命焉？若不恤其患，而以为口实，其无乃不堪任命，而翦为仇雠，敝邑是惧。其敢忘君命？委诸执事，执事实重图之。 
秋，栾盈自楚適齐。晏平仲言于齐侯曰： 商任之会，受命于晋。今纳栾氏，将安用之？小所以事大，信也。失信不立，君其图之。 弗听。退告陈文子曰： 君人执信，臣人执共，忠信笃敬，上下同之，天之道也。君自弃也，弗能久矣！ 
九月，郑公孙黑肱有疾，归邑于公。召室老宗人立段，而使黜官薄祭。祭以特羊，殷以少牢。足以共祀，尽归其馀邑。曰： 吾闻之，生于乱世，贵而能贫，民无求焉，可以后亡。敬共事君，与二三子。生在敬戒，不在富也。 己巳，伯张卒。君子曰： 善戒。《诗》曰： 慎尔侯度，用戒不虞。 郑子张其有焉。 
冬，会于沙随，复锢栾氏也。栾盈犹在齐，晏子曰： 祸将作矣！齐将伐晋，不可以不惧。 
楚观起有宠于令尹子南，未益禄，而有马数十乘。楚人患之，王将讨焉。子南之子弃疾为王御士，王每见之，必泣。弃疾曰： 君三泣臣矣，敢问谁之罪也？ 王曰： 令尹之不能，尔所知也。国将讨焉，尔其居乎？ 对曰： 父戮子居，君焉用之？洩命重刑，臣亦不为。 王遂杀子南于朝，轘观起于四竟。子南之臣谓弃疾，请徙子尸于朝，曰： 君臣有礼，唯二三子。 三日，弃疾请尸，王许之。既葬，其徒曰： 行乎！ 曰： 吾与杀吾父，行将焉入？ 曰： 然则臣王乎？ 曰： 弃父事仇，吾弗忍也。 遂缢而死。
复使薳子冯为令尹，公子齮为司马，屈建为莫敖。有宠于薳子者八人，皆无禄而多马。他日朝，与申叔豫言。弗应而退。从之，入于人中。又从之，遂归。退朝见之，曰： 子三困我于朝，吾惧，不敢不见。吾过，子姑告我。何疾我也？ 对曰： 吾不免是惧，何敢告子？ 曰： 何故？ 对曰： 昔观起有宠于子南，子南得罪，观起车裂。何故不惧？ 自御而归，不能当道。至，谓八人者曰： 吾见申叔夫子，所谓生死而肉骨也。知我者，如夫子则可。不然，请止。 辞八人者，而后王安之。
十二月，郑游眅将归晋，未出竟，遭逆妻者，夺之，以馆于邑。丁巳，其夫攻子明杀之，以其妻行。子展废良而立大叔，曰： 国卿，君之贰也，民之主也，不可以苟。请舍子明之类。 求亡妻者，使复其所。使游氏勿怨，曰： 无昭恶也。 
