【经】
二年春，王二月壬子，宋华元帅师及郑公子归生帅师，战于大棘。宋师败绩，获宋华元。
秦师伐晋。
夏，晋人、宋人、卫人、陈人侵郑。
秋九月乙丑，晋赵盾弑其君夷皋。
冬十月乙亥，天王崩。
【传】
二年春，郑公子归生受命于楚，伐宋。宋华元、乐吕御之。二月壬子，战于大棘，宋师败绩，囚华元，获乐吕，及甲车四百六十乘，俘二百五十人，馘百人。狂狡辂郑人，郑人入于井，倒戟而出之，获狂狡。君子曰： 失礼违命，宜其为禽也。戎昭果毅以听之之谓礼，杀敌为果，致果为毅。易之，戮也。 
将战，华元杀羊食士，其御羊斟不与。及战，曰： 畴昔之羊，子为政；今日之事，我为政。 与入郑师，故败。君子谓： 羊斟非人也，以其私憾，败国殄民。于是刑孰大焉。《诗》所谓 人之无良 者，其羊斟之谓乎，残民以逞。 
宋人以兵车百乘、文马百驷以赎华元于郑。半入，华元逃归，立于门外，告而入。见叔牂曰： 子之马然也。 对曰： 非马也，其人也。 既合而来奔。
宋城，华元为植，巡功。城者讴曰： 睅其目，皤其腹，弃甲而复。于思于思，弃甲复来。 使其骖乘谓之曰： 牛则有皮，犀兕尚多，弃甲则那？ 役人曰： 从其有皮，丹漆若何？ 华元曰： 去之，夫其口众我寡。 
秦师伐晋，以报崇也，遂围焦。
夏，晋赵盾救焦，遂自阴地，及诸侯之师侵郑，以报大棘之役。楚鬥椒救郑，曰： 能欲诸侯而恶其难乎？ 遂次于郑以待晋师。赵盾曰： 彼宗競于楚，殆将毙矣。姑益其疾。 乃去之。
晋灵公不君，厚敛以彫墙，从台上弹人而观其辟丸也。宰夫胹熊蹯不熟，杀之，寘诸畚，使妇人载以过朝。越盾、士季见其手，问其故而患之。将谏。士季曰： 谏而不入，则莫之继也。会请先，不入则子继之。 三进，及溜而后视之。曰： 吾知所过矣，将改之。 稽首而对曰： 人谁无过？过而能改，善莫大焉。《诗》曰： 靡不有初，鲜克有终。 夫如是则能补过者鲜矣。君能有终，则社稷之固也，岂唯群臣赖之。又曰： 衮职有阙，惟仲山甫补之。 能补过也。君能补过，衮不废矣。 犹不改。宣子骤谏，公患之，使鉏麑贼之。晨往，寝门辟矣，盛服将朝，尚早，坐而假寐。麑退，叹而言曰： 不忘恭敬，民之主也。贼民之主，不忠。弃君之命，不信。有一于此，不如死也。 触槐而死。
秋九月，晋侯饮赵盾酒，伏甲将攻之。其右提弥明知之，趋登曰： 臣侍君宴，过三爵，非礼也。 遂扶以下，公嗾夫獒焉。明搏而杀之。盾曰： 弃人用犬，虽猛何为。 斗且出，提弥明死之。
初，宣子田于首山，舍于翳桑，见灵辄饿，问其病。曰： 不食三日矣。 食之，舍其半。问之，曰： 宦三年矣，未知母之存否，今近焉，请以遗之。 使尽之，而为之箪食与肉，寘诸橐以与之。既而与为公介，倒戟以御公徒，而免之。问何故。对曰： 翳桑之饿人也。 问其名居，不告而退，遂自亡也。
乙丑，赵穿攻灵公于桃园。宣子未出山而复。大史书曰： 赵盾弑其君。 以示于朝。宣子曰： 不然。 对曰： 子为正卿，亡不越竟，反不讨贼，非子而谁？ 宣子曰： 乌呼， 我之怀矣，自诒伊慼 ，其我之谓矣！ 孔子曰： 董狐，古之良史也，书法不隐。赵宣子，古之良大夫也，为法受恶。惜也，越竟乃免。 宣子使赵穿逆公子黑臀于周而立之。壬申，朝于武宫。
初，丽姬之乱，诅无畜群公子。自是晋无公族。及成公即位，乃宦卿之適而为之田，以为公族，又宦其馀子亦为馀子，其庶子为公行。晋于是有公族、馀子、公行。赵盾请以括为公族。曰： 君姬氏之爱子也。微君姬氏，则臣狄人也。 公许之。
冬，赵盾为旄车之族。使屏季以其故族为公族大夫。
