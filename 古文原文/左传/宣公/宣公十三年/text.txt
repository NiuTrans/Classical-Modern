【经】
十有三年春，齐师伐莒。
夏，楚子伐宋。
秋，螽。
冬，晋杀其大夫先縠。
【传】
十三年春，齐师伐莒，莒恃晋而不事齐故也。
夏，楚子伐宋，以其救萧也。君子曰： 清丘之盟，唯宋可以免焉。 
秋，赤狄伐晋，及清，先縠召之也。
冬，晋人讨邲之败，与清之师，归罪于先縠而杀之，尽灭其族。君子曰： 恶之来也，己则取之，其先縠之谓乎。 
清丘之盟，晋以卫之救陈也讨焉。使人弗去，曰： 罪无所归，将加而师。 孔达曰： 苟利社稷，请以我说。罪我之由。我则为政而亢大国之讨，将以谁任？我则死之。 
