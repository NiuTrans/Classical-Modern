【经】
四年春，王正月，公及齐侯平莒及郯。莒人不肯，公伐莒，取向。
秦伯稻卒。夏六月乙酉，郑公子归生弑其君夷。
赤狄侵齐。
秋，公如齐。
公至自齐。
冬，楚子伐郑。
【传】
四年春，公及齐侯平莒及郯。莒不肯，公伐莒，取向，非礼也。平国以礼不以乱，伐而不治，乱也。以乱平乱，何治之有？无治，何以行礼？
楚人献鼋于郑灵公。公子宋与子家将见。子公之食指动，以示子家，曰： 他日我如此，必尝异味。 及入，宰夫将解鼋，相视而笑。公问之，子家以告。及食大夫鼋，召子公而弗与也。子公怒，染指于鼎，尝之而出。公怒，欲杀子公。子公与子家谋先。子家曰： 畜老，犹惮杀之，而况君乎？ 反谮子家，子家惧而从之。
夏，弑灵公。书曰： 郑公子归生弑其君夷。 权不足也。君子曰： 仁而不武，无能达也。 凡弑君：称君，君无道也；称臣，臣之罪也。
郑人立子良，辞曰： 以贤则去疾不足，以顺则公子坚长。 乃立襄公。襄公将去穆氏，而舍子良。子良不可，曰： 穆氏宜存，则固愿也。若将亡之，则亦皆亡，去疾何为？ 乃舍之，皆为大夫。
初，楚司马子良生子越椒。子文曰： 必杀之。是子也，熊虎之状，而豺狼之声，弗杀，必灭若敖氏矣。谚曰： 狼子野心。 是乃狼也，其可畜乎？ 子良不可。子文以为大慼，及将死，聚其族曰： 椒也知政，乃速行矣，无及于难。 且泣曰： 鬼犹求食，若敖氏之鬼，不其馁而？ 及令尹子文卒，鬥般为令尹，子越为司马，蒍贾为工正。谮子扬而杀之，子越为令尹，己为司马。子越又恶之，乃以若敖氏之族圄伯嬴于轑阳而杀之，遂处烝野，将攻王。王以三王之子为质焉，弗受，师于漳澨。
秋七月戊戌，楚子与若敖氏战于皋浒。伯棼射王，汏辀，及鼓跗，著于丁宁。又射汏辀，以贯笠毂。师惧，退。王使巡师曰： 吾先君文王克息，获三矢焉。伯棼窃其二，尽于是矣。 鼓而进之，遂灭若敖氏。
初，若敖娶于云阜，生鬥伯比。若敖卒，从其母畜于云阜，淫于云阜子之女，生子文焉。[插图]夫人使弃诸梦中，虎乳之。云阜子田，见之，惧而归，夫人以告，遂使收之。楚人谓乳穀，谓虎於菟，故命之曰鬥穀於菟。以其女妻伯比，实为令尹子文。其孙箴尹克黄使于齐，还，及宋，闻乱。其人曰， 不可以入矣。 箴尹曰： 弃君之命，独谁受之？君，天也，天可逃乎？ 遂归，复命而自拘于司败。王思子文之治楚国也，曰： 子文无后，何以劝善？ 使复其所，改命曰生。
冬，楚子伐郑，郑未服也。
