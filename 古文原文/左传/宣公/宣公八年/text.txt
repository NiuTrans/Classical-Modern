【经】
八年春，公至自会。
夏六月，公子遂如齐，至黄乃复。
辛巳，有事于大庙，仲遂卒于垂。
壬午，犹绎。《万》入去籥。
戊子，夫人嬴氏薨。
晋师、白狄伐秦。
楚人灭舒、蓼。
秋七月甲子，日有食之，既。
冬十月己丑，葬我小君敬嬴。
雨，不克葬。庚寅，日中而克葬。
城平阳。
楚师伐陈。
【传】
八年春，白狄及晋平。
夏，会晋伐秦。晋人获秦谍，杀诸绛市，六日而苏。
有事于大庙，襄仲卒而绎，非礼也。
楚为众舒叛故，伐舒、蓼，灭之。楚子疆之，及滑汭。盟吴、越而还。
晋胥克有蛊疾，郤缺为政。
秋，废胥克。使赵朔佐下军。
冬，葬敬嬴。旱，无麻，始用葛茀。雨，不克葬，礼也。礼，卜葬先远日，辟不怀也。
城平阳，书时也。
陈及晋平。楚师伐陈，取成而还。
