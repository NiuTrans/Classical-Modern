【经】
十有八年春，晋侯、卫世子臧伐齐。
公伐杞。
夏四月。
秋七月，邾人戕鄫子于鄫。
甲戌，楚子旅卒。
公孙归父如晋。
冬十月壬戌，公薨于路寝。
归父还自晋，至笙，遂奔齐。
【传】
十八年春，晋侯、卫大子臧伐齐，至于阳穀。齐侯会晋侯盟于缯，以公子彊为质于晋。晋师还，蔡朝、南郭偃逃归。
夏，公使如楚乞师，欲以伐齐。
秋，邾人戕鄫子于鄫。凡自虐其君曰弑，自外曰戕。
楚庄王卒。楚师不出。既而用晋师，楚于是乎有蜀之役。
公孙归父以襄仲之立公也有宠，欲去三桓以张公室。与公谋而聘于晋，欲以晋人去之。
冬，公薨。季文子言于朝曰： 使我杀適立庶，以失大援者，仲也夫。 臧宣叔怒曰： 当其时不能治也，后之人何罪？子欲去之，许请去之。 遂逐东门氏。子家还，及笙，坛帷，复命于介。既复命，袒、括发，即位哭，三踊而出。遂奔齐。书曰： 归父还自晋。 善之也。
