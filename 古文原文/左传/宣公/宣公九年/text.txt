【经】
九年春，王正月，公如齐。
公至自齐。
夏，仲孙蔑如京师。
齐侯伐莱。
秋，取根牟。
八月，滕子卒。
九月，晋侯、宋公、卫侯、郑伯、曹伯会于扈。
晋荀林父帅师伐陈。
辛酉，晋侯黑臀卒于扈。
冬十月癸酉，卫侯郑卒。
宋人围滕。
楚子伐郑。
晋郤缺帅师救郑。
陈杀其大夫洩冶。
【传】
九年春，王使来征聘。
夏，孟献子聘于周，王以为有礼，厚贿之。
秋，取根牟，言易也。
滕昭公卒。
会于扈，讨不睦也。陈侯不会。晋荀林父以诸侯之师伐陈。晋侯卒于扈，乃还。
冬，宋人围滕，因其丧也。
陈灵公与孔宁、仪行父通于夏姬，皆衷其衵服以戏于朝。洩冶谏曰： 公卿宣淫，民无效焉，且闻不令，君其纳之。 公曰： 吾能改矣。 公告二子，二子请杀之，公弗禁，遂杀洩冶。孔子曰： 《诗》云： 民之多辟，无自立辟。 其洩冶之谓乎。 
楚子为厉之役故，伐郑。
晋郤缺救郑，郑伯败楚师于柳棼。国人皆喜，唯子良忧曰： 是国之灾也，吾死无日矣。 
