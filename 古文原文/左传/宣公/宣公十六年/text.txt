【经】
十有六年春，王正月，晋人灭赤狄甲氏及留吁。
夏，成周宣榭火。
秋，郯伯姬来归。
冬，大有年。
【传】
十六年春，晋士会帅师灭赤狄甲氏及留吁铎辰，三月献狄俘。晋侯请于王。戊申，以黻冕命士会将中军，且为大傅。于是晋国之盗逃奔于秦。羊舌职曰： 吾闻之，禹称善人，不善人远。此之谓也夫。《诗》曰： 战战兢兢，如临深渊，如履薄冰。 善人在上也。善人在上，则国无幸民。谚曰： 民之多幸，国之不幸也。 是无善人之谓也。 
夏，成周宣榭火，人火之也。凡火，人火曰火，天火曰灾。
秋，郯伯姬来归，出也。
为毛、召之难故，王室复乱。王孙苏奔晋，晋人复之。
冬，晋侯使士会平王室，定王享之。原襄公相礼，殽烝。武子私问其故。王闻之，召武子曰： 季氏，而弗闻乎？王享有体荐，宴有折俎。公当享，卿当宴，王室之礼也。 武子归而讲求典礼，以修晋国之法。
