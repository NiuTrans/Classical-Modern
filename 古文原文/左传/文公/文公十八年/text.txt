【经】
十有八年春，王二月丁丑，公薨于台下。秦伯荦卒。
夏五月戊戌，齐人弑其君商人。
六月癸酉，葬我君文公。
秋，公子遂、叔孙得臣如齐。
冬十月，子卒。
夫人姜氏归于齐。季孙行父如齐。
莒弑其君庶其。
【传】
十八年春，齐侯戒师期而有疾，医曰： 不及秋，将死。 公闻之，卜曰： 尚无及期。 惠伯令龟，卜楚丘占之曰： 齐侯不及期，非疾也。君亦不闻。令龟有咎。 二月丁丑，公薨。
齐懿公之为公子也，与邴歜之父争田，弗胜。及即位，乃掘而刖之，而使歜仆。纳阎职之妻，而使职骖乘。
夏五月，公游于申池。二人浴于池，歜以扑抶职。职怒。歜曰： 人夺女妻而不怒，一抶女庸何伤！ 职曰： 与刖其父而弗能病者何如？ 乃谋弑懿公，纳诸竹中。归，舍爵而行。齐人立公子元。
秋，襄仲、庄叔如齐，惠公立故，且拜葬也。
文公二妃敬嬴生宣公。敬嬴嬖而私事襄仲。宣公长而属诸襄仲，襄仲欲立之，叔仲不可。仲见于齐侯而请之。齐侯新立而欲亲鲁，许之。
冬十月，仲杀恶及视而立宣公。书曰 子卒 ，讳之也。仲以君命召惠伯。其宰公冉务人止之，曰： 入必死。 叔仲曰： 死君命可也。 公冉务人曰： 若君命可死，非君命何听？ 弗听，乃入，杀而埋之马矢之中。公冉务人奉其帑以奔蔡，既而复叔仲氏。
夫人姜氏归于齐，大归也。将行，哭而过市曰： 天乎，仲为不道，杀適立庶。 市人皆哭，鲁人谓之哀姜。
莒纪公生大子仆，又生季佗，爱季佗而黜仆，且多行无礼于国。仆因国人以弑纪公，以其宝玉来奔，纳诸宣公。公命与之邑，曰： 今日必授。 季文子使司寇出诸竟，曰： 今日必达。 公问其故。季文子使大史克对曰： 先大夫臧文仲教行父事君之礼，行父奉以周旋，弗敢失队。曰： 见有礼于其君者，事之如孝子之养父母也。见无礼于其君者，诛之如鹰鹯之逐鸟雀也。 先君周公制《周礼》曰： 则以观德，德以处事，事以度功，功以食民。 作誓命曰： 毁则为贼，掩贼为藏，窃贼为盗，盗器为奸。主藏之名，赖奸之用，为大凶德，有常无赦，在《九刑》不忘。 行父还观莒仆，莫可则也。孝敬忠信为吉德，盗贼藏奸为凶德。夫莒仆，则其孝敬，则弑君父矣，则其忠信，则窃宝玉矣。其人则盗贼也，其器则奸兆也，保而利之则主藏也。以训则昏，民无则焉。不度于善，而皆在于凶德，是以去之。
 昔高阳氏有才子八人：苍舒、隤岂、梼戭、大临、尨降、庭坚、仲容、叔达，齐圣广渊，明允笃诚，天下之民谓之 八恺 。高辛氏有才子八人：伯奋、仲堪、叔献、季仲、伯虎、仲熊、叔豹、季狸，忠肃共懿，宣慈惠和，天下之民谓之 八元 。此十六族也，世济其美，不陨其名，以至于尧，尧不能举。舜臣尧，举八恺，使主后土，以揆百事，莫不时序，地平天成；举八元，使布五教于四方，父义、母慈、兄友、弟共、子孝，内平外成。昔帝鸿氏有不才子，掩义隐贼，好行凶德，丑类恶物，顽嚚不友，是与比周，天下之民谓之 浑敦 。少皞氏有不才子，毁信废忠，崇饰恶言，靖谮庸回，服谗蒐慝，以诬盛德，天下之民谓之 穷奇 。颛顼氏有不才子，不可教训，不知话言，告之则顽，舍之则嚚，傲很明德，以乱天常，天下之民谓之 梼杌 。此三族也，世济其凶，增其恶名，以至于尧，尧不能去。缙云氏有不才子，贪于饮食，冒于货贿，侵欲崇侈，不可盈厌，聚敛积实，不知纪极，不分孤寡，不恤穷匮，天下之民以比三凶，谓之 饕餮 。舜臣尧，宾于四门，流四凶族浑敦、穷奇、梼杌、饕餮，投诸四裔，以御魑魅。是以尧崩而天下如一，同心戴舜以为天子，以其举十六相，去四凶也。故《虞书》数舜之功曰 慎徽五典，五典克从 ，无违教也；曰 纳于百揆，百揆时序 ，无废事也；曰 宾于四门，四门穆穆 ，无凶人也。舜有大功二十而为天子。今行父虽未获一吉人，去一凶矣，于舜之功，二十之一也，庶几免于戾乎！ 
宋武氏之族道昭公子，将奉司城须以作乱。十二月，宋公杀母弟须及昭公子，使戴、庄、桓之族攻武氏于司马子伯之馆。遂出武、穆之族，使公孙师为司城，公子朝卒，使乐吕为司寇，以靖国人。
