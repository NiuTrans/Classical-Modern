【经】
十年春，王正月辛卯，臧孙辰卒。
夏，秦伐晋。
楚杀其大夫宜申。
自正月不雨，至于秋七月。
及苏子盟于女栗。
冬，狄侵宋。
楚子、蔡侯次于厥貉。
【传】
十年春，晋人伐秦，取少梁。
夏，秦伯伐晋，取北徵。
初，楚范巫矞似谓成王与子玉、子西曰： 三君皆将强死。 城濮之役，王思之，故使止子玉曰： 毋死。 不及。止子西，子西缢而县绝，王使適至，遂止之，使为商公。沿汉泝江，将入郢。王在渚宫，下见之。惧而辞曰： 臣免于死，又有谗言，谓臣将逃，臣归死于司败也。 王使为工尹，又与子家谋弑穆王。穆王闻之。五月，杀鬥宜申及仲归。
秋七月，及苏子盟于女栗，顷王立故也。
陈侯、郑伯会楚子于息。
冬，遂及蔡侯次于厥貉。将以伐宋。宋华御事曰： 楚欲弱我也。先为之弱乎，何必使诱我？我实不能，民何罪？ 乃逆楚子，劳，且听命。遂道以田孟诸。宋公为右盂，郑伯为左盂。期思公复遂为右司马，子朱及文之无畏为左司马。命夙驾载燧，宋公违命，无畏抶其仆以徇。或谓子舟曰： 国君不可戮也。 子舟曰： 当官而行，何强之有！《诗》曰： 刚亦不吐，柔亦不茹。  毋纵诡随，以谨罔极。 是亦非辟强也，敢爱死以乱官乎！ 
厥貉之会，麇子逃归。
