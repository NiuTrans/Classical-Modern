【经】
元年春，王正月，公即位。
楚子、陈侯、随侯、许男围蔡。
鼷鼠食郊牛，改卜牛。
夏四月辛巳，郊。
秋，齐侯、卫侯伐晋。
冬，仲孙何忌帅师伐邾。
【传】
元年春，楚子围蔡，报伯举也。里而栽，广丈高倍。夫屯昼夜九日，如子西之素。蔡人男女以辨，使疆于江、汝之间而还。蔡于是乎请迁于吴。
吴王夫差败越于夫椒，报槜李也。遂入越。越子以甲楯五千，保于会稽。使大夫种因吴大宰嚭以行成，吴子将许之。伍员曰： 不可。臣闻树德莫如滋，去疾莫如尽。昔有过浇杀斟灌以伐斟[插图]，灭夏后相。后[插图]方娠，逃出自窦，归于有仍，生少康焉，为仍牧正。惎浇，能戒之。浇使椒求之，逃奔有虞，为之庖正，以除其害。虞思于是妻之以二姚，而邑诸纶。有田一成，有众一旅，能布其德，而兆其谋，以收夏众，抚其官职。使女艾谍浇，使季杼诱豷，遂灭过、戈，复禹之绩。祀夏配天，不失旧物。今吴不如过，而越大于少康，或将丰之，不亦难乎。句践能亲而务施，施不失人，亲不弃劳，与我同壤而世为仇雠，于是乎克而弗取，将又存之，违天而长寇仇，后虽悔之，不可食已。姬之衰也，日可俟也。介在蛮夷，而长寇仇，以是求伯，必不行矣。 弗听。退而告人曰： 越十年生聚，而十年教训，二十年之外，吴其为沼乎！ 三月，越及吴平。吴入越，不书，吴不告庆，越不告败也。
夏四月，齐侯、卫侯救邯郸，围五鹿。
吴之入楚也，使召陈怀公。怀公朝国人而问焉，曰： 欲与楚者右，欲与吴者左。 陈人从田，无田从党。逢滑当公而进，曰： 臣闻国之兴也以福，其亡也以祸。今吴未有福，楚未有祸。楚未可弃，吴未可从。而晋，盟主也，若以晋辞吴，若何？ 公曰： 国胜君亡，非祸而何？ 对曰： 国之有是多矣，何必不复。小国犹复，况大国乎？臣闻国之兴也，视民如伤，是其福也。其亡也，以民为土芥，是其祸也。楚虽无德，亦不艾杀其民。吴日敝于兵，暴骨如莽，而未见德焉。天其或者正训楚也！祸之適吴，其何日之有？ 陈侯从之。及夫差克越，乃修先君之怨。
秋八月，吴侵陈，修旧怨也。
齐侯、卫侯会于乾侯，救范氏也。师及齐师、卫孔圉、鲜虞人伐晋，取棘蒲。
吴师在陈，楚大夫皆惧，曰： 阖庐惟能用其民，以败我于柏举。今闻其嗣又甚焉。将若之何？ 子西曰： 二三子恤不相睦，无患吴矣。昔阖庐食不二味，居不重席，室不崇坛，器不彤镂，宫室不观，舟车不饰，衣服财用，择不取费。在国，天有菑疠，亲巡孤寡，而共其乏困。在军，熟食者分，而后敢食。其所尝者，卒乘与焉。勤恤其民而与之劳逸，是以民不罢劳，死知不旷。吾先大夫子常易之，所以败我也。今闻夫差次有台榭陂池焉，宿有妃嫱嫔御焉。一日之行，所欲必成，玩好必从。珍异是聚，观乐是务，视民如讎，而用之日新。夫先自败也已，安能败我？ 
冬十一月，晋赵鞅伐朝歌。
