【传】
二十年春，齐人来征会。夏，会于廪丘。为郑故，谋伐晋。郑人辞诸侯，秋，师还。
吴公子庆忌骤谏吴子曰： 不改，必亡。 弗听。出居于艾。遂適楚。闻越将伐吴。冬，请归平越，遂归。欲除不忠者以说于越。吴人杀之。
十一月，越围吴，赵孟降于丧食。楚隆曰： 三年之丧，亲暱之极也。主又降之，无乃有故乎？ 赵孟曰： 黄池之役，先主与吴王有质，曰： 好恶同之。 今越围吴，嗣子不废旧业而敌之，非晋之所能及也，吾是以为降。 楚隆曰： 若使吴王知之，若何？ 赵孟曰： 可乎？ 隆曰： 请尝之。 乃往。先造于越军，曰： 吴犯间上国多矣，闻君亲讨焉，诸夏之人莫不欣喜，唯恐君志之不从。请入视之。 许之。告于吴王曰： 寡君之老无恤，使陪臣隆敢展谢其不共。黄池之役，君之先臣志父得承齐盟，曰： 好恶同之。 今君在难，无恤不敢惮劳。非晋国之所能及也，使陪臣敢展布之。 王拜稽首曰： 寡人不佞，不能事越，以为大夫忧。拜命之辱。 与之一箪珠，使问赵孟曰： 句践将生忧寡人，寡人死之不得矣。 王曰： 溺人必笑，吾将有问也。史黯何以得为君子？ 对曰： 黯也进不见恶，退无谤言。 王曰： 宜哉。 
