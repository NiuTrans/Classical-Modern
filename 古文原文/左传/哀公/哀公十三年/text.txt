【经】
十有三年春，郑罕达帅师取宋师于嵒。
夏，许男成卒。
公会晋侯及吴子于黄池。
楚公子申帅师伐陈。
於越入吴。
秋，公至自会。
晋魏曼多帅师侵卫。
葬许元公。
九月，螽。
冬十有一月，有星孛于东方。
盗杀陈夏区夫。
十有二月，螽。
【传】
十三年春，宋向魋救其师。郑子賸使徇曰： 得桓魋者有赏。 魋也逃归。遂取宋师于嵒，获成讙、郜延。以六邑为虚。
夏，公会单平公、晋定公、吴夫差于黄池。
六月丙子，越子伐吴，为二隧。畴无馀、讴阳自南方，先及郊。吴大子友、王子地、王孙弥庸、寿於姚自泓上观之。弥庸见姑蔑之旗，曰： 吾父之旗也。不可以见仇而弗杀也。 大子曰： 战而不克，将亡国。请待之。 弥庸不可，属徒五千，王子地助之。乙酉，战，弥庸获畴无馀，地获讴阳。越子至，王子地守。丙戌，复战，大败吴师。获大子友、王孙弥庸、寿於姚。丁亥，入吴。吴人告败于王，王恶其闻也，自刭七人于幕下。
秋七月辛丑，盟，吴、晋争先。吴人曰： 于周室，我为长。 晋人曰： 于姬姓，我为伯。 赵鞅呼司马寅曰： 日旰矣，大事未成，二臣之罪也。建鼓整列，二臣死之，长幼必可知也。 对曰： 请姑视之。 反曰： 肉食者无墨。今吴王有墨，国胜乎？大子死乎？且夷德轻，不忍久，请少待之。 乃先晋人。吴人将以公见晋侯，子服景伯对使者曰： 王合诸侯，则伯帅侯牧以见于王。伯合诸侯，则侯帅子男以见于伯。自王以下，朝聘玉帛不同。故敝邑之职贡于吴，有丰于晋，无不及焉，以为伯也。今诸侯会，而君将以寡君见晋君，则晋成为伯矣，敝邑将改职贡。鲁赋于吴八百乘。若为子男，则将半邾以属于吴，而如邾以事晋。且执事以伯召诸侯，而以侯终之，何利之有焉？ 吴人乃止，既而悔之，将囚景伯。景伯曰： 何也立后于鲁矣。将以二乘与六人从，迟速唯命。 遂囚以还。及户牖，谓大宰曰： 鲁将以十月上辛，有事于上帝先王，季辛而毕。何世有职焉，自襄以来，未之改也。若不会，祝宗将曰： 吴实然。 且谓鲁不共，而执其贱者七人，何损焉？ 大宰嚭言于王曰： 无损于鲁，而祗为名，不如归之。 乃归景伯。吴申叔仪乞粮于公孙有山氏曰： 佩玉繠兮，余无所系之。旨酒一盛兮，余与褐之父睨之。 对曰： 粱则无矣，麤则有之。若登首山以呼曰，庚癸乎，则诺。 王欲伐宋，杀其丈夫而囚其妇人。大宰嚭曰： 可胜也，而弗能居也。 乃归。
冬，吴及越平。
