掌葛掌以时征絺绤之材于山农。凡葛征，征草贡之材于泽农，以当邦赋之政令，以权度受之。掌染草掌以春秋敛染草之物，以权量受之，以待时而颁之。
掌炭掌灰物炭物之征令。以时入之，以权量受之，以共邦之用，凡炭灰之事。
掌荼掌以时聚荼，以共丧事。征野疏材之物，以待邦事，凡畜聚之物。
掌蜃掌敛互物蜃物，以共闉圹之蜃。祭祀，共蜃器之蜃，共白盛之蜃。
囿人掌囿游之兽禁，牧百兽。祭纪、丧纪、宾客，共其生兽死兽之物。
场人掌国之场圃，而树之果蓏珍异之物，以时敛而藏之。凡祭祀、宾客，共其果蓏。享，亦如之。
廪人掌九谷之数，以待国之匪颁、赒赐、稍食。以岁之上下数邦用，以知足否，以诏谷用，以治年之凶丰。凡万民之食，食者人四鬴，上也；人三鬴，中也；人二鬴，下也。若食不能人二鬴，则令邦移民就谷，诏王杀邦用。凡邦有会同、师役之事，则治其粮与其食。大祭祀，则共其接盛。
舍人掌平宫中之政。分其财守，以法掌其出入。凡祭祀，共簠簋、实之、陈之。宾客，亦如之，共其礼车米、筥米、刍米。丧纪，共饭米、熬谷。以岁时县穜稑之种，以共王后之春献种。掌米粟之出入，辨其物。岁终，则会计其政。
仓人掌粟入之藏，辨九谷之物，以待邦用。若谷不足，则止余法用。有余，则藏之，以待凶而颁之。凡国之大事，共道路之谷积，食饮之具。
司稼掌巡邦野之稼，而辨穜稑之种，周知其名，与其所宜地。以为法而县于邑闾，巡野观稼，以年之上下出敛法。掌均万民之食，而赒其急而平其兴。
舂人掌共米物。祭祀，共其齍盛之米；宾客，共其牢礼之米。凡飨食，共其食米。掌凡米事。
饎人掌凡祭祀共盛，共王及后之六食。凡宾客，共其簠簋之实；飨食，亦如之。
槀人掌共外内朝冗食者之食。若飨耆老、孤子、士、庶子，共其食。掌豢祭祀之犬。
