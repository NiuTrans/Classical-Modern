陈启新疏三大病根
正月，特简淮安卫三科武举陈启新为吏科给事中。先是，启新伏阙献疏。其略曰：朝廷有三大病根，以科目取人，一病根也。据其文章，孝弟与尧舜同辙，仁义与孔孟争衡；及考政事，则恣其贪，任其酷，前所言者，皆纸上空谈。盖其幼学之时，父师所教，则皆谓读书可致富致贵。故进步止知荣身荣亲，谁更思行其致君泽民之道哉！臣所以效贾生之哭者此也。以资格取人，一病根也。考国初典史冯坚，任佥都；贡士彭友信，任布政；秀才曾大，授尚书。何尝以资格限之？至嘉靖时，犹三途并用，独今惟尚文之一途；即一途且分界地。贡士官止于贡，举人官止于举；贡者明知前途无路，取如是，不取如是，毋宁多取。举者明知历任有限，清如是，贪亦如是，毋宁贪求。若进士则又知天下之爵，皆其砧几之物；天下之士，皆其朋比中人；炼成一气，打成一片，横行莫之问，放诞莫之稽；取凭其取，与遂其求。又安得官不贪、吏不污耶？偶有一清廉自爱者，则共道其矫，共骇其异，不去之不已。臣所以效贾生之痛哭者此也。以推知行取科道，又一病根也。知县者，民之父母；入仕之初，尚畏简书；自应谨饬。今一选知推，便不思爱义。梃政兼施，贪酷相济。所以然者，良由行取为科道也。彼受任时，先以科道自居，谓异日能举劾人，能荣辱人，及至守巡司府，竟以科道相待。谓彼异日可显我，可斥我，结交可为膀臂，投契可为奥援。畏敬之不暇，又何敢侮其意、制其行乎？故虐民、剥民，颠倒民、凌毙民，无不肆其所欲。可怜此蚩蚩之氓，叩阍无路，赴愬无门，欲不为盗得乎？臣所以效贾谊之痛哭者此也。国家受此三大病痛，由是章句无用，党羽日盛。惟利是好，非情不行，竟成一迷局，举世尽醉梦于其中而不醒矣。尝见青衿子，朝不谋夕，一叨乡荐便无穷举人，及登甲科，遂钟鸣鼎食，肥马轻裘，非数百万则数十万。试思此胡为乎来哉？嗟嗟！古云财不在下则在上，使其在下也，今日输赋税，明日输加派，犹有入之之日。即使在上，今日发内帑，明日发京库，犹有出之之时。今何不幸而尽夺于中之缙绅乎？则何日而得其出，而流通于世乎？不独不出也，彼且身无赋、产无徭、田无粮、物无税，且庇护奸民之赋徭粮税，其入之正未艾也。即或有时而出，非买科弟，则买地方，买迁升，而出一，无不入十。天下有数之财，岂堪此乎？上好下甚，日趋日极，今天下危矣。若病根不除，则盗贼必不能息，势不以皇上之天下，断送于章句腐儒之手不止也。臣所以席稿跪伏于大明门外，引领待死，上陈治病之药言有四。一当速停科目，以黜虚文。一当速举孝廉，以崇实行。一当速罢知推行取科道，以除积年横恣之陋习。一当速蠲灾伤钱粮，以苏屡岁无告之颠连。由此真才自出，风俗还醇，而世臻上理矣。洒洒五千余言，皆切时弊。上嘉异之。故特有是命。时政府觇知上意，必有辟门特达之典，故令启新上书，特借以搏击善类。启新既进，惟从事敝车骡，马以逢迎上意，而政府有求皆不应，恨之不见信任。
