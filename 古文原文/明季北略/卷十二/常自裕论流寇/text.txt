丙子正月，给事中常自裕上言：流寇数十万，最强无过闯王。彼多番汉降丁，坚甲铁骑。洪承畴、卢象升即日报斩获，不过别营小队耳。于闯势曾无损也。督理两臣，宜令专围闯王，而余贼自破竹矣。
是时流寇数十万，杀人如草，官军败没，不知几许。诸镇臣偶得小胜，获零贼数十百级，便诩为功，能毋为贼人窃笑乎，况此数十百级，尚未知是贼是民。若洪、卢两臣，则固贼所素畏。当时称曰洪兵、卢兵，贼闻其至，辄他徙，乃自裕犹有此议。真洞见军中积弊者。至围闯而余自破，诚擒贼须擒王之策。然闯王亦岂易围耶！此议事任事之分也。
