丙子二月，大清兵薄大同马莲口。四月二十，又薄大同宣府塞下。六月二十六，入嘉峰口，巡关御史王肇坤死之。七月，攻居庸关昌平北路，上分遣诸内臣李国辅等各守关隘，以张元佐为兵部右侍郎，镇守昌平；司礼太监魏国征守天寿山。国征即日往，上语阁臣曰：内臣即日就道，而侍郎三日未出，何怪朕之用内臣耶？初六丁未，大清兵深入，山西。初八己酉，间道过昌平，降丁内应，城陷。总兵巢丕昌降，主事王桂、赵悦，太监王希忠等皆被杀。初九庚戌，引还良乡。十六丁巳，攻宝坻入之；杀知县赵国鼎。二十二癸亥，入定兴，杀家居少卿鹿继善。又入房山，都城戒严，斗米三百钱。上忧之，召廷臣于平台问方略，户部尚书侯恂，言禁市沽；左都御史唐世济，言破格用人；刑部侍郎朱大启，请列营城外为守御；吏科都给事中颜继祖，言收养京民细弱。上谕莫若蠲助为便。八月初八己卯，入文安、永清，分攻诸县。十四乙酉，攻香河，回涿州，陷顺义。知县上官荩自经。二十日辛丑，至雄县，而北攻，陷城堡甚众。九月，命总理卢象升总督各镇兵入援。时，象升方追贼至郧西，闻警以师入卫，因改象升总督宣大山西军务。是月初一壬寅，大清兵从建昌冷口还，守将崔秉德请率兵遏归路，总监高起潜不敢进，扬言当半渡击之。侦骑报师已尽行，四日起潜始进石门山，报斩三级。初九庚寅，大清兵攻山海关之一片石，巡抚冯任御却之。
