丙子十二月初六日戊申，献忠至应城，士民登陴守。献忠引众自东驰西，绕城而过境，不攻围。百姓大喜，谓贼已去甚轻之，不设备。献忠距西门十里，驻营休息士马。次日寂然不动，探骑至，辄登城辱詈之，而贼如故。止困西南两门，而虚其东北，欲俟出走，伏兵邀击耳。愚民反笑其无能，益骄且惰。越三日，有一僧勇而寡谋，闻徐翰林家有铁甲，取服之，率众千余，开城出战。贼望其至，佯弃辎重走，乡愚嗜利争取之，献忠度其离城数里，旋马突至，斩僧纵骑，大杀乡兵，无有遗者，遂长驱城下，使勇士数人，用梯登城。守者见贼猝上，悉惊溃，截断东、北、西门锁钥出走。而贼骑已由西南绕东北矣。杀戮万计，县令某死之。此十二月初十事。凡居八日，杀掠一空。至十八日始去。寻围云梦。时，城内多山西贾客，与众约曰：若等登城围守，慎勿喧嚣，贼有所问，我辈应答，众从之，俄而贼众以牛皮自蔽，攻掘城下，城上力士，用长铁钩或掀揭之，或提取之，炮石杂发，贼不敢近。攻八日而去，此应城人述。
语云：鸷鸟将系，必伏其形，兵家之说也。愚僧之死宜矣。彼百姓亦何罪欤？至梦城之守，则深得静以待动、逸以待劳之意。
宜城张烈妇詈贼
烈妇何氏，湖广宜城人。幼硕而慧，长归诸生张联奎。故贫士，妇早夜操作，不避寒暑。崇祯丙子，寇迫宜城，联奎偕妇及子顺童，入城避难，联奎以顾父旋返，独妇母子踉跄行，将届城，贼转近，男女奔避如蚁。妇坐舁中，自念矛镝如雨，下奔亦死，不奔亦死，与辱身而死宁引领当刃，忍痛须臾，全名万古，呱呱儿弗顾也。时顺童甫七岁，性至孝，恋母舁前坚不去。贼骑蜂拥，哀呼母不绝声。贼以妇貌都也，挥顺夺之，妇伸颈求斫，抗声詈贼，贼不能屈，杀之。顺童毫无怖状，伏地抱尸，哀声彻天，临刑犹骂贼，两手挽母衣不释。是日天地晦冥，阴风惨厉，见者哀之，抚按为请恤于朝。
刘大巩守滁州
丙子正月，贼连营数十里，攻滁州。太仆寺卿李觉斯、知州刘大巩，督率士民固守。贼云梯冲棚，穴地填濠，百道环攻，城上火炮交发，夺其云梯，燔之，贼死者甚众。敛兵稍退。掠村落妇女数百人，裸而沓淫之。已而尽断其头，环向堞，植其跗而倒埋之，露其下私以厌诸民。城上燃炮，炮皆迸裂或暗不鸣，城中惶惧，觉斯命取民间团月（妇人溺器）亦数百枚，悬牒外向，以厌胜之。燃炮始发，贼复大创，贼怒攻益急。时总理卢象升师次凤阳，诸道兵毕集，刘大巩驰檄请救。初八甲寅，象升合诸路兵授滁州，战于城东五里桥，贼大溃。象升麾军追之，逐北五十里，尸相枕籍。漕抚朱大典，遣将截之，斩六百余级。贼西向凤阳，犯园陵。大典与总兵杨御藩列营陵墙，贼不敢攻，遂渡河掠怀远。十七日癸亥，贼陷怀远。大典兵至，贼焚庐舍北渡。十九日乙丑，陷灵壁，进逼泗州。二十一日戊辰，陷萧县。滁阳败北之贼，副将祖大乐两败之于永城，斩贼首混天王，贼精锐散亡大半。二月初四日己卯，贼陷太湖。十一日丙戌，陷潜山。
附记：贼首混天王，闻滁州饶裕，至滁州观形势平旷，可以藏兵，遂至。遇孙游击军，斩剧贼开山虎、混世王，直前，孙游击被鞭而败。时象升援兵未至，有守将某出战，贼围杀之，州民大惧，闭城不出，南京本兵吕维祺遣王守备援之（此出野史）。
前言朱大典莫为堵截贼逸去，此言遣将截之者何。盖虽截而不能大获耳。
是岁流寇益横，自山陕楚豫而江北，所在见告。当事诸臣剿之不能胜，潜议招抚。于是五月下诏大赦。山陕胁从群盗，令地方官多方安插，以销反侧。违者重治之。以贼之老窟在秦赵故也。然亦无可奈何之计，岂胜算哉（六月十四笔）。
十月命采平阳凤翔诸矿以储国用。自昔大猷之世，未闻采矿以足用者。至于搜括助马等事，无非言利小人，逢君所欲，不顾贻祸宗社生民。然则思庙之体仁，其犹宋神宗之安石欤！
杨尔铭救史可法（桐城人述）
流寇犯安桐等处，安庐道史可法，率众出御，距桐城三十余里，被围于鹿耳城，甚危，可法谓麾下曰：事急矣，吾稔知桐城杨令，年少而才，得彼赴救，围始可解。谁敢驰书者？一将愿往。遂溃围出，夜半叩城缒入，出书白杨。且曰：坐候天明，大事去矣。然时既倥亟，而士卒复寡，尔铭疑思移刻，疾邀诸绅议事。既至即捐其冠带，易以戎衣，率通邑乡兵。趋救，不必长剑大戟，止令每人各持两炬，疏行广队，整肃而行，贼遥见火光烛天，疑大军至，即解围去。可法得免。既而闻贼将复犯境，亲往庐州，迎黄得功军城守，贼仅焚掠郊野而去。未几，尔铭升兵宪，仕至广东道御史云。按杨尔铭，四川叙州府筠连县人。崇祯甲戌进士。年十四，即令桐城，冠大以绢塞后，座高翘足而升，胥吏甚易之，久之侧冠而出。隶笑曰：老爷纱帽歪矣。尔铭大怒曰：汝谓吾歪，即从今日歪始，投签于地悉笞之，遂畏惮焉！
志异
正月孝陵雷树火。二月山西大饥人相食，唐王聿键奏南阳洊饥，有母烹其女者。六月初三丙子夜，有星大如斗，色赤芒耀，约十丈，自西南流东声如雷。前载子炙父母，此书母烹其女。呜呼！人道绝矣。
孝子家爇火不燃
郭亮，湖广孝感，寠人子也。目不习诗书，而有至性。天启四年，母李病，亮吁天乞以身代，遂割右臂肉进母，母食之病愈。崇祯二年，父维志又病笃，复截左臂而进父，父病亦起。逾数年，父母卒，祭葬独任，不累兄弟。或有重其贫而孝者赗赠却不受。墓傍筑一场，编柳为篱，累壤为榻，苫块六年，不解衣理发，每设祭则号恸，坐是两目瞆瞀，流贼过其庐，爇火数四，烟息不燃，骇而问之，知为孝子家，始下马罗拜而去。
割股之事，令甲有禁。然以一体，论子之身，原父母之身，非从外授也。曾曰无毁，曰能竭，为亲以爱其身，无毁伤者，为无毁于他人耳。若毁于亲何伤，善乎，李侍御凤翔之言曰：亦知割股非中正情到摧伤岂伪为？王威宁伯钺之题舍身崖曰：此身如何容易舍，舍时除是为君亲。即此二说，是以论孝子矣。
大清朝改元
大清朝改元崇德元年，实为丙子岁。即大清之天聪十年，明之崇祯九年也。
陈烈妇传
烈妇陈氏，吴江沙港人也。陈为着姓，所归张生士柏，夭而贫。士柏之兄士松，素无赖，里有家曰徐洪，闻烈妇之艾，谋置之侧室。已与其伯有成言矣。惧烈妇之不从也，贿邻妪托故宿其家，为内应。统数十人夜袭之。烈妇被掠以去，求死不得。抵徐之家，愈求死。徐亦无可奈何。洪曰：若不从，当与张程为妻。张程者，洪之佣奴也。佯与程奴。妇彻夜哭不绝，及明；洪有相识者见洪家之卒卒也，往视，闻冤号声，不忍，就察之，则其内戚也。拔而归诸其父。烈妇曰：伯实利其所有，徐不得志于我，终不我置也。讼之县，或居间于令，令谬谓与程定情三夕，嫌贫逃归，则刑其手而系之狱。且令其父偿伯之所得。烈妇曰：既罪矣，且又诬我，不再讼则冤不白。适巡方御史路振飞按部松江，与其父走松江愬之。御史披其牍，反复穷诘，不准为理，烈妇遂伏地，御史命之起，不应，怪之，令视之，则剸刃于颈，而两手按之死矣。御史大惊，疾命医，已不可救。阅其衣衣尽复，遍纫其周折之处，而厚以缠束，坚致不可复动。御史出十金为周身之具，捕徐洪、张士松等毙之岳。松江许给谏誉卿，露缄致御史书，为烈妇暴冤，且曰：不胫而走，流传长安。称柏台之下，有刎死之少妇，奈何不闻之上也。于是，御史疏于朝，罪状令。令不一月，暴死郡城舟中。而徐洪、张士松之党有漏网者，复为震雷击死。
许给事上按台书
日者吴门，未及晋谒，仰荷祖台折节先施，复失倒屣，罪甚。自祖台按部以来，三吴墨吏，有望风解绶之意，曷胜敬服。昨闻吴江烈妇事最惨，观其纫衣佩刃，宁死不辱，比夫从容就义，殆圣贤所为，虽豪杰犹难之；况闺中一女子乎？使国家得如烈妇数人，将何事不可做！又何患小人内乱！而敌国外讧也。闻谳者杜法徇嘱，诬以奸情，齿之辱之，致贞烈之气，挫折不堪，宁向屋前一席地，自刎明志。嗟乎！世未有死难之贪夫，乃有死节之淫妇哉！此六月飞霜，三年不雨之变，复见于兹矣。事关风化节义，谳者嘱者，公行无忌，盖清朝所当诛者，度祖台必旦夕拜疏。以昔日理轮之丰采，特振今日持斧之威棱。不待不肖陈词之毕矣。第恐百足之奸，多方为漏网之计，仅以此妇之夫兄抵罪了局，则烈妇含冤，贪人得志，有负祖台激扬至意耳。况此事喧传，不胫而走，若不题参或流闻长安，妄疑柏台之下，何以有刎死之少妇似祖台又断不可不明白入告也。不肖第杜门自愆不欲饶舌，而一腔公愤，不容自已，辄敢露缄以闻，惟赐裁察。
