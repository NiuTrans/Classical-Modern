鹿善继字伯顺，号干岳，北直保定府定兴县人。万历四十一年癸丑进士。与吴郡周顺昌，吴桥范景文，幞被萧寺，鸡鸣风雨，以节义相期也。选户部山东司主事，怀宗立，升太常寺少卿。未三载告归。九年丙子七月，大清兵破定兴，善继方移疾村居，念定兴当涿南保地，背障神京，遂辞邱墓，令子化麟侍父于乡，援兵登陴。七日城破善继守南门，兵从西北隅上挟刀胁降，善继不可。兵怒斫公三刀，复射一矢而死。明年正月，子化麟伏阙上书，言臣父以无备之城，必破之邑，独坚誓死之心，衡拒方张之敌，不独城存与存，效勿去之义，抑欲人战且守，折南下之谋。疏上下部，部覆得旨，赠大理寺卿，荫一子入监读书。专祠赐谥予祭造坟。恤终之典，无不备，盖异数也。是冬，化麟亦以苫次哀痛死。善继死时，年六十有二。甲申谥忠节，赐祠额曰忠烈。
定兴之守，是犹捧一篑以塞溃川。挽杯水以浇烈焰。欲不俱尽得乎？
