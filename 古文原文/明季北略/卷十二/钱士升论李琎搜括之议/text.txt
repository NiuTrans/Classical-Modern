四月，武生李琎奏致治在足国，请搜括臣宰助饷，大学士钱士升拟下之法司，不听。士升上言：比者，借端幸进，实繁有徒。而李琎者，乃倡为缙绅豪右，报名输官，欲行手实籍没之法。此皆衰世乱政，而敢陈于圣人之前。小人无忌惮，一至于此。且所恶于富者，兼并小民耳。郡邑之有富家，亦贫民衣食之源也。以兵荒之故，归罪富家，而籍没之。此秦始皇所不行于巴清，汉武帝所不行于卜式者也。此议一倡，亡命无类之徒，相率而与富家为难，大乱自此始矣。已而温体仁以上欲通言路，竟改拟，上仍切责士升，以密勿大臣即欲要誉，放之已足，毋庸汲汲。时福建右卫经历吴化鲲，讦奏士升弟士晋，体仁亦拟严旨，士升遂乞罢，许之。
詹尔选救钱士升
御史詹尔选上言：大学士钱士升，引咎回籍，明于辅臣以执争去也。皇上宜鼓舞之不暇，顾以为要誉耶？人臣而沽名义，所不敢也。乃人主不以名义鼓天下，使其臣为尸禄保宠，习为寡廉鲜耻之世，又岂国家所利哉？天下明知一切苟且之政，拊心愧恨，有难殚述辅臣不过偶因一事，代天下请命耳。而竟郁志以去，所日与皇上处者，惟此刻薄不识大体之徒，毁成法而酿隐忧，天下事尚可言哉？上召见廷臣于英武殿，怒詹尔选诘之。声色俱厉。尔选从容奏对，不为诎。上问如何为苟且，对曰：即捐助一事，亦苟且也。反覆数百言，且曰：臣死不足惜，皇上幸听臣事尚可为，即不听臣，亦可留为他日之思。上益怒。欲下之狱，阁臣申救良久，命项系直庐，下都御史论罪。
倪元璐论参荐
四月，国子监祭酒倪元璐上言：昨见黄安县学生邹华，妄行荐举，列及臣名，不胜惊异。陛下求贤若渴，本期宣幽烛隐，而宵人于进，薄孔孟为秕糠，继簪缨为桃李。吴化鲲，部民也，参及抚按；邹华，下土也，荐及朝绅。如是而望朝廷之上昂首舒眉，岂可得乎？上是之。七月元璐罢。诚意刘伯孔昭参其以妾冒妻封也。有旨，冠带闲住。
刘宗周罢
四月，大学士温体仁等，各捐俸市马，从关宁太监高起潜之请也。刘宗周上言：一岁之间，助陵工、助城工，又助马价，亦何报称乎万一。而时奉急公之旨，诸臣于，此毋乃沽沽有市心乎！惟皇上罢得已之役，停不急之务，节省爱养，不徒为一切旦夕之计，亦何事屑屑以利为言乎？不听。宗周寻报罢。
文场兼武
四月，命乡会试二三场，兼武经书算。放榜后习骑射。
此制科一变也，然是秋舅氏举孝廉，次年联捷，乡会两场，俱未闻试武。及十三年庚辰魏藻德榜，始有习射之事。岂令始于丙子，而行于庚辰耶？
