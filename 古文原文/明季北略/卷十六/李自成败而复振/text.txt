李自成败而复振
庚辰九月，秦兵大破李自成于函谷。自成众散略尽，其部下俱降，自成窜汉南，秦兵蹙之于北，左兵扼之于南，穷蹙不得他逸，食且尽。自经者数四，养子李双喜救之。自成因令军中尽杀所掠妇女，以五十骑冲围而南。时河南大饥，饥民所在为盗，自成自郧均走伊雒，饥民从者数万，势复大振。十一月，升陕抚丁启睿，总督陕西、山边、山西、河南军务。十二月，自成攻永宁陷之。杀万安王朱，连破四十八塞，遂陷宜阳。众至数十万。李岩为之谋主。贼每剽掠所获，散济饥民，故所至咸附之，势益甚。
先是，戊寅张献忠、罗汝才九股在房竹山中，自成来附。献忠谋杀之，自成觉而逃去。入蜀。己卯，自成自川潜渡，入豫取洛阳。
一云：戊寅自成寇襄，败于左师，奔谷城，献忠资以甲胄，走均。均贼王光恩降朝，劝与之俱，自成不应，去之郧，屏北山中不出者二年。庚辰，杨嗣昌搜捕之，自成潜逃洛下，饥民从者数万。
上云己卯入豫，此云庚辰逃洛，疑庚辰为是。但一云献谋杀自成，一云献资自成甲胄，则又疑谋杀为确。盖张、李是两不相下人。
杨嗣昌驻襄阳
庚辰闰正月，杨嗣昌奏辟永州推官万元，吉为军前监纪，从之。二月十三日甲子，给嗣昌万金，赐斗牛服，又赐海骝马一，枣骝马一，金鞍二。嗣昌驻襄，调兵会剿，以陕西兴安一路失期，斩其监军殷太白。三月，嗣昌次荆门，立大剿营，以新募湖南杀手二千人隶之，更以戏下骑兵为上将营，新抚降丁皆隶焉，以副将猛如虎将之，日望撤各镇内监还京。
罗汝才入川
二月二十日，辛未罗汝才掠信阳，寻陷光州。五月，汝才与过天星等七股尽入蜀，监军万元吉，扼夔门。已而，贼陷大昌，犯夔州。石柱女帅秦良玉，发兵援夔州，万元吉与之合。
按天启元年，敌攻沈阳诸将，吴文杰、周敦吉等救之。石柱司秦邦屏先率兵渡河，诸营继进。邦屏战死。三月，四川蔺贼奢崇明倡乱，遂据重庆府，已而复陷遵义，一方震惊。石柱宣抚司掌印女官秦良玉勤王。时敌厚遗秦氏，求其助兵，秦氏斩使留银，进兵围重庆。夫沈阳战死邦屏烈矣，抑男也。至良玉不过一女子耳。昔围重庆，今援夔州，其忠勇不愈于须眉者哉！
左良玉大破张献忠
六月，左良玉遣降将刘国能，围献于太平县之玛瑙山中。献食尽，分兵四出抄粮，不得粮归者，尽杀之。未归者，诣嗣昌降。良玉使国能将之，前行，诈称粮至，献开营。延入，国能大破之，斩首万级，扫其营垒，擒其妻孥，与徐以显、潘独鳌等送襄阳狱，献忠攀藤越岭逃去。
良玉前射献忠眉心，此又擒其妻孥等，可谓二快事。独是徐、潘为献之腹心，既获即宜诛之，以绝祸本，乃犹送狱以缓须臾，致贼得生奸计，窃所不解。岂畏献乎！抑欲招献乎！苟畏献则徐、潘为献之谋主，斩之献无主矣。若欲招献，亦姑留妻孥足矣，且献当日破郡陷邑杀人如草，虽亲王不免，凡有心者，恨不食肉寝皮，顾当事犹惜其妻子，护其党羽，谓之何哉！
围献忠略载二月事。
杨嗣昌夺印归印
五月，江北贼陷罗田，罗田县属黄州府。六月，副将军贺人龙等，合秦蜀诸军击贼，大破之。七月，贼小秦王等相率降于杨嗣昌，献忠、汝才谋渡川西走，诸将会师击之，营于夔之土地岭，待人龙兵三檄不至。初，嗣昌以左良玉进止多不从节制，而人龙所将陕兵骁勇善战，而多拥降丁，屡破贼有功，思得总兵名号以统辖之。川抚邵捷春为请于嗣昌。嗣昌乃祇密疏于朝，请以人龙代良玉，佩将印，既而闻玛瑙山之捷，后奏留良玉，佩将印如故，别加人龙职衔，须后命。人龙怏怏。良玉知之，意亦恨。当献忠遁伏山中，千余残寇可尽，乃良玉以夺印怀惭，人龙复以归印觖望，遂逡巡不复深入。皆嗣昌两帅之心，玩寇故也。癸亥，人龙兵噪，而西归；己巳，官兵败绩。
九月，罗汝才、过天星之入川也，凡九股。是时，嗣昌已降其八，遂飞章以闻，叙赉文武将吏有差。十月，献忠、汝才陷大昌。二十五日壬戌，又陷剑州。川兵追之败绩。执四将以去。剑州，属四川保宁府。
吴卿论兵弊
黄梅贡士吴卿上言，流贼奸宄出没，尤善侦走，尝日驰二百里，酗酒耽色，瞌睡不醒。若将勇敢衔枚夜袭，贼不能觉也。今兵不杀贼，反以仇民，穷乡男妇，匿林逃难，割首献功，以愚主将，主将以愚监纪，监纪不知，遂奏其功。此弊踵行久矣，所当惩痛者也。
