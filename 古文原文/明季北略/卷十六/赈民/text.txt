卷十六崇祯十三年庚辰
赈民
闰正月，命巡城御史煮粥赈饥，发帑金八千，赈真定。发帑金六千，赈山东。二月，风霾亢旱，诏求直言。三月，分赈畿南三万金。是日雨。又赈京师贫民，各钱二百。七月，发帑金二万，赈顺天保定。八月，发仓粟赈河东饥民。九月，命有司祭难民、瘗暴骸。冬十月，出帑金万两，市旧棉衣二万，给京师穷民。
己卯、庚辰之际，中外交讧，上念穷民罹灾蠲赈屡下，而有司执法侵蠹如故。真可恨也。
策贡士
三月王策贡士于建极殿，赐魏藻德第一。先是，闰正月，上召贡士四十八人于文华殿。上问边隅多警，何以报仇雪耻？藻德对曰：使大小诸臣，皆知所耻，则功业自建。娓娓数百言。藻德，通州人，更自言戊寅守城功。上心识之。至是优拔第一。
新进士召对，上拔赵玉森等五人为翰林，周正儒五人为科臣，吴邦直五人为御史，俱批应对详明。又拔吕阳等十三人，为吏、兵二部主事，俱批应对稍明。赐下第举人无锡华廷献、江阴徐亮工等为进士。时称钦赐进士。
太祖吴元年置翰林院，以陶安为翰林学士。洪武十八年，始定翰林官制。永乐二年甲申科，择会元杨相等五十一人及善书、易流等十人，俱改庶吉士。次年正月，复命解缙选庶吉士杨相、武、进段良等二十八人。于文渊阁肄业。时人谓之二十八宿。旧制庶吉士，间一科考选，额定二十八人。自万历十一年癸未李廷机榜，始令每科考选以二十二人为额。故数科来翰林官至百余员，皆无所事事。惟扬扬长安道上，拜客饮酒而已。崇祯甲戌、丁丑两科，始不选庶吉士，以即推有异政者，擢入翰林，亦制之一变也。至庚辰新科进士召对，上问君有难，当云何？锡人赵玉森对曰：万岁臣殉死，上颔之。因问四事，玉森对且泣，遂拔翰林。时称钦赐翰林。旗杆半黄半朱，众荣之。或云故例。每科翰林选十八人，惟南京及浙各选二人，余每省一人，每科选科道每省一人，凡有大政必合十三省人酌议，故备知天下得失。此制之善也。及崇祯辛未以后。始不考选，惟取知推为翰林科道矣。迨癸未科复考庶吉士。后乙酉，隆武立，复改庶吉士为庶萃士云。
四月，命考选大典须科贡兼取，以收人才之用。已而吏部考选，不列举贡，特命贡士并岁贡二百六十三人，俱补部寺司属，推官知县，不为例。
命朝臣及抚按各举将材。
明制最重进士，可仕至六部，进士中翰林为最，一入翰林则不屈膝。虽揖腰背不甚折，所以养相体也。举人止可仕至太守而已。故进士观举人颇卑，虽同处不甚款接。至岁贡荫官，又无论矣。若武职则微甚，虽大至总戎，自文臣视之抑末也。思庙命科贡兼取，可谓一洗旧习。然二百六十三人俱补部寺司属，得毋更矫太甚乎？
黄道周廷杖
庚辰四月，黄道周以前召对。特旨补江西布政司都事。巡抚解学龙荐举之疏，例下部，闻有签贴其旁。激上怒者，上遂以道周党邪乱政，学龙徇私，缇骑杻逮。道周先还闽，闻信驰诣南昌，诸士绅慰问不答，阴醵金为赠，不纳，视者皆哭。至京，与学龙各杖八十。下刑部狱。黄景昉趋视之，道周创虽重，神气未损，独以亏体辱亲为可耻。越数日，户部主事叶廷秀救疏上，杖一百，削籍为民。廷秀，濮州人，讲程朱之学。与道周初未尝相识，疏上自分必死，旗尉至，即与偕行，将拜杖，言笑自若，览杖者亦为心折。道周久系，医治稍痊，而太学生余仲吉，又上疏曰：黄道周通籍二十载，半居坟庐，稽古著书，一生学力，止知君亲，虽言尝过戆，而志实忠纯，今喘息仅存，犹读书不倦，此臣不为道周惜，而为皇上天下万世惜也。昔唐太宗恨魏征之面折，至欲杀而终不果。汉武帝恶汲黯之直谏，虽远出而实优容。皇上欲远法尧舜，奈何出汉唐之下，断不宜以党人轻议学行才品之臣也。通政司格之不上。仲吉并劾通政司施邦曜，上怒下狱，亦杖一百论戍。复诏道周，学龙对北司簿，仍即家逮廷秀。廷讯曰，叶问孰为闽黄公者，道周、学龙皆恨相见晚。北司帅逼供党与，锻炼极酷，无所得。谬指数员塞责。有昆山诸生朱永明者，持百钱将遗仲吉，亦在系中，并送部拟罪。
按旗尉至南昌，阖郡惶惧。姚知府面送公礼五百金，又私礼三百金，伙长袁从先一百金，又锦衣酒席折程折席共三十金，又分犒金吾管家及长随六十二十余金，时舅氏慎三胡公为司李，六月十六送三十金，盖道周为沈延嘉之房师，沈又为舅氏之房师也。姜曰广送六两，杨廷麟送二十两，余如臬司吴、守道潘、高安令蔡、丰城令郝等俱有助金约千两。有诸生彭土望，持走京师，为黄解部中用。部内不取，彭遗还，丝毫无染，送黄夫人，夫人以大义辞之。送解家，解不受。继送舅氏，舅氏以为公费，竟无所私焉。此一役也，可谓江右之高义，亦可谓千古之高义也已。
徐石麒对三事
五月，召廷臣于平台，问守边救荒安民三事。通政使徐石麒对以守边在农战互用，救荒在劝民轮粟，安民在省官用贤，上是之。
薛国观免
庚辰六月，大学士薛国观免。初，国观以温体仁援，遂于丁丑八月得入阁，上颇向用之。至是拟谕失旨，议处致仕。上尝语国观朝士婪贿。国观对曰：使厂卫得人，朝士何敢黩货？时东厂太监王化民在侧，汗出浃背。于是，专侦其阴事以至于败。国观既削籍，给事中袁恺再疏劾之，言国观纳贿有迹，并及尚书傅永淳，侍郎蔡奕琛等，俱下镇抚司讯。又下都御史叶有声于狱，亦以通贿国观也。时株连颇众。
李振声请限田
十一月，工部主事李振声，请限品官占田，如一品田十顷，屋百间，其下递减，下部议。
井田之制善矣，然不可行于后世也。限田之议，犹有井田遗意，亦终不能行者。以利于贫贱，而不便于富贵耳。
禁蔫
蔫草，本边塞军中所用，一可痿阳，二可辟寒，庚辰北郡严谕禁之。而营军即于谕下陈市，其无忌如此。是岁无锡令庞昌允亦禁蔫，有人种少许，治之，用贿获免。时天旱，俗谓龙畏蔫避去，故呼为回龙草。
