方岳贡
方岳贡，字禹畛，湖广谷城人。崇祯辛未进士，官大学士。先在松江为知府，有能声，以戴罪征逋，延至十三年庚辰，无级可镌。闰正月征下狱，素走声气，故朝中争讼其清。擢为山东漕运副使。十六年九月，骤升左副都御史。岳贡上言四事，清言路以收人心，定推迁以养廉耻，责吏治于荒残，储将才于部伍。上是之。旋秉衡轴，功名损于治郡。京抄云：夹献银四千两、布四百疋，尚拷不止，乃献下江南策。方公颇自好，必不至此，疑出仇口。云间何刚等辨揭，谓公屡自缢不死，贼骑拥去逼降，公不屈，詈不已，遂极拷掠，凡二日夜，搜寓所仅得布袍五袭，犀带一围，钦赐元宝二锭，贼大诧。曰：阁老何一贫至此？于是，独不释公，继而李贼问夹者何人？贼党指公名。李曰：方某清官，安得有金银，始得释。公见东宫恸哭。东宫曰：先生救我。公曰：臣当忍死以拥殿下。贼怒。于是格不得通。及四月十三日，贼忽拥太子出都。十七喧传太子坠马死。公抚膺大叫，遂勺水不进。二十六日整衣冠绝吭而死。又似有意为方公周旋。蜀人吴邦荣国变录注夹二夹，完赃三千两，不死留用。他单又有注同陈演戮死者，均不可信。意受刑之后，耻为贼用，而自引决耳。
李遇知
李遇知，陕西籍，四川人。万历三十八年庚戌进士，官吏部尚书。大事纪云：遇知夹二夹一；退，出银四万六千两，夹死。
雷跃龙
雷跃龙，云南籍，应天上元人。万历二十三年乙未进士。官吏部侍郎。夹二夹。
沈惟炳
沈惟炳，湖广德安府孝感县人。万历四十四年丙辰进士，官吏部左侍郎。夹二夹。
张维机
张维机，福建晋江人。天启乙丑进士，官吏部侍郎。夹二夹，头箍一箍。仍夹其仆二夹，夺贼刀自刎死。见国变录。
能夺刀自刎，可谓烈矣，惜乎其晚也。
金之俊
金之俊，字岂凡，浙江嘉兴人。万历乙未进士，官兵部添设右侍郎，出抚昌黎被获，夹二夹不死。后为大清朝宰相。此公颇有经济之志，甚为惜之。甲乙史云：三月二十七，金之俊输银百两，健儿夹之于室，相与朋饮。
陈必谦
陈必谦，南直常熟人。万历四十一年癸丑进士，官工部侍郎。夹二次伤，被幽。同幽者展转叹息，公枕一石块，鼾寝如常时。今逃归。公居乡素有清正之誉，乡人闻变时，皆策公必死，北来初单，亦注死难，后乃大失人望。归后遇土贼，伤其掌指，狼狈而免。归数日病死，惜哉！
王正志
王正志，北直河间府静海县人。崇祯戊辰进士，官户部右侍郎，督运西路。国变录云：夹二夹，其子亦一夹、一杖。或开入从逆。
张忻
张忻，山东莱州府掖县人。天启乙丑进士，官刑部尚书。
方拱干
方拱干，南直桐城人。天启戊辰进士，官左谕德，兼侍读。闻城破，尚卧床上，引刀割须，未及半，为家人抱持旋止，竟为贼执。方以美婢四名赂贼将罗姓者，得免夹，随为何瑞征、杨廷鉴力荐，可为宰相。盖瑞征及其同年，廷鉴其门生也。方家眷悉住廷鉴寓中。四月初三夜，伪尚书张琦然骑至方所，深谈良久。云不日大用，老先生无过虑。此系方一小童逃回南都所言。小童甚佼，罗将复欲得之，方已许赠，此童畏贼逃回。回时方尚未实授官，但青衣小帽，额贴黄纸顺字耳。
胡世安
胡世安，四川成都井研人。崇祯戊辰进士，官少詹侍读。夹二夹。
卫允文
卫允文，字紫庵，陕西西安韩城人。崇祯辛未进士，官谕德。以削发被护，夹二夹。
杨昌祚
杨昌祚，南直宁国宣城人。崇祯甲戌进士，官翰林院左中允。以剪发，夹二夹。
林增志
林增志，字任先，浙江温州瑞安人。崇祯戊辰进士，官翰林院编修。以削发，夹四夹，甚惨。
宋之绳
宋之绳，南直应天溧阳人。崇祯癸未探花，官翰林院编修。削发被获，以杨廷鉴、周钟力荐于王旗鼓，免夹囚之。
李士淳
李士淳，广东潮州程乡人。崇祯戊辰进士，官翰林院编修。夹四夹，甚惨。
方以智
方以智，南直桐城人。崇祯庚辰进士，官翰林院简讨，充定王讲官。闻变走出，遇苏人陈伯明，仓卒通名，相与叹泣，潜走禄米仓后夹衖，见草房侧有大井，意欲下投，适担水者数人至，不果。陈留至寓所一宿，次早家人同四卒物色及之，则家人惧祸已代为报名矣。四卒挟往见伪刑官，逼认献银若干，后乘间逃归。公字密之，大清朝至，祝发不仕，康熙五六年间居江西庐山开先寺，一时官民敬礼之，称大和尚，气象雍和，不似昔年讲官时严肃也。
万发祥
万发祥，江西临江新喻人。崇祯癸未庶吉士。国变录云：庶常俱留用无夹者，万以涂面妆聋，遂不免。
朱徽
朱徽，江西南昌进贤人。崇祯辛未进士，官刑科给事中。或闻从逆。
彭琯
彭琯，湖广永州人。崇祯甲戌进士，官工科给事中。或闻从逆。
冯登垣
冯登垣，江西瑞州新昌人。崇祯庚辰进士，官浙江道御史。
