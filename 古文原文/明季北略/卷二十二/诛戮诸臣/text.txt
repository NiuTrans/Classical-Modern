卷二十二崇祯十七年甲申（续）
诛戮诸臣
朱绳臣
朱绳臣，字心翼，怀远人。世爵成国公。贼至献门，时守齐化门也。二十一日，与陈演劝进不得入。世臣中之最逆者，吴镇兵临，贼欲迎敌，恐其有变诛之。初上未崩时，谕阁札托纯臣辅太子。阁中未及宣，自成因此有疑纯臣，立命诛之，籍其家。
徐允祯
徐允祯，字中元，世爵定国公。与成国同诛。昔建文之难，其祖以献门获爵，今始食其报云。他元勋戚畹罕其全者，不能尽录。
陈演
陈演，四川成都井研人，天启壬戌进士，官大学士。既罢官，以多藏不能出都。先是，演责治一仆，仆恨之，遂出首于贼，言主家甚富。即如某处有银四万八千两，珠亦盈斗，贼兵如言往，掘果如数。因是垂涎不已。受刑最惨，伪相牛金星以二铁素贯其左右手，所至牵以自随，步稍迟，皮鞭乱下，身无完肤，竟诛死。先是二月，演乞休，上许之，赐金币，始上忧秦寇，演谓无足虑。至是不自安求去。然挟重赀，知都外寇盗充斥，迟迟久之，遂及于难。或云献银三万两、金三千两，珠三斗。
余昔见樵史云：贼入京，演语所知曰：吾昨梦于山上骑龙而飞，返顾无尾，客以谄言贺，之演颇喜。有妄志，末几遂罗祸。
魏藻德
魏藻德，顺天涿州籍，应天上元人。崇祯庚辰状元，官大学士。贼点名曰，藻德首向自成叩头求用。自成旁揖之，藻德请试题。自成有所命，藻德听之不真，而又不敢再请，望遽而起。一日殿上唱名，急呼魏藻德来见，欲为周延儒等报仇。三呼藻德不应，即命速拏。少顷，绳系至，命送伪刑官拷打。刘宗敏责以首辅致乱。魏藻德曰：臣本书生不谙政事，又兼先帝无道，遂至于此。宗敏怒曰：汝以书生擢状元，不三年为宰相，崇祯有何负汝，诋为无道。呼左右批其颊。夹二夹，追出银一万七千两。其妻拶二次，子亦二夹。国变录云：与演等同诛，或云自勒死，又云饮水一大碗死。甲乙史云：四月初二，魏藻德被夹，五日不释而死。后逮其子，云无错置，即斩之。
予观藻德之对宗敏，宗敏之责藻德，与晋之王衍、石勒酢肖，小人贼渠，千古一辙。
大事记云：藻德首向自成叩头，言罪臣某参谒。臣三载新进书生，叨任宰辅，大明主不听臣言，以有今日。自成旁揖之。夫藻德庚辰状元，癸未五月入相，荣贵极矣，无道之言，虽丧心病狂，恐不忍出之口也。
邱瑜
邱瑜，号鞠怀，宜城人。天启乙丑进士。历官至礼部左侍郎，为东阁大学士。甲申三月，贼逼京师，十八夜集议朝房，漏四下回寓。呼其子之敦曰：事急矣，汝自为计，吾将从事于奉先殿。敦请故，公曰：今日召对，帝言大家在奉先殿完事。因觅黄绢一方袖之，黎明入朝，见宫人狂出，询驾不知所在，而贼马已过城矣。公走铁匠胡同，遇友人胡季宣延之入，欲自缢，不得隙。日午之敦至，公曰：吾死矣，我不过做几篇文字，得高第，食厚禄，世乱既不能匡，君危又不能救，是天地间罪人，死后当露置平子门外，以为人臣尸位素餐者戒。不必归葬也。敦悲泣，公曰：勿泣，人生百年亦死，若得其正，死犹生也。语云：寒疾不汗，五日而死。设去年染疫不死乎？汝当读书，读书以明道，要识纲常两字，如汝弟从贼偷生，非吾子也。盖公次子之陶，于壬午为曹贼罗汝才所获，羁之营中，后又归闯，寻以自成出，与孙传庭迎敌，之陶窃其令箭以逃，竟穿营走出，将渡黄河，盘获，见闯、陶骂不绝声，贼怒剐之。时贼屯河南嵩县事，公尚不知，故责其偷生云。寻命敦别去，欲俟静夜投缳。抵暮，长班引贼入胡室，执公行，道遇敦，公袖出绝命词一纸授之。前有诗云：百岁春光强半过，劻时力短愧鸣珂。诗书万卷多无用，惟有先贤正气歌。后云天崩地坼，我辈读书明道，岂能苟且求活。一月纶扉，廿年玉署。虽事柄不由己操，而大义安可不立。毕命投缳，畅然无憾，吾儿勉旃忠孝，勿为过伤。长途孤衬，势难自达，到处青山，可埋吾骨，何必故乡等语。是夜，贼拥至窝铺，用两贼帮宿，公欲求死不得，寻执见刘宗敏，逼勒助饷，百方毒辱，贼押归寓，乘间服冰片而死。子之敦纯孝有闻，今流寓湖州。
忠逆史云：邱瑜，湖广襄阳府宜城人，公道单注夹死。北游纪略注自尽，面各单又言与陈演等同日被害，故注诛戮大臣内，而编年则云自缢死。
贼既窃踞，一时诸臣尽节，稍不决烈，即被其拘执于朝，极刑搒掠。迫胁献金，虽多寡不同，俱不免有献，献不满意，仍复受刑，受刑过，遂求自尽。至此亦已晚矣。与其辱身而死，何如身死而不辱，且兼得令名也。然而议之甚易，为之实难，人臣到此，不论后先，总之一死，则不失为君子。
论曰：世之訾邱公者，以其迟死被刑耳。惟是遗笔在未执之前，被执即城破之日，与事愿违，尤当曲谅。若邱公者，余谓纵不得与吴桥比烈，较之井研、通州辈，似难同日而语，而世顾苛求之何与！
懒道人善观气色
崇祯末，京师有懒道人，每在东直门关王庙，行止无定，不言姓氏，善观气色，吉凶立验。锦衣卫指挥张同方，甚敬信之。二月中延饮，与之奕，因谈祸福，时京师宴然，忽劝同方家挈南行。同方曰：再二年即理刑矣，奈何去之。道人曰：理刑未必，受刑是实。同方犹豫不决。又一月，道人来辞：同方曰：老师云小子吉凶若何？道人指飞鸦示曰：汝观此鸦，堕下立死。同方曰：此不祥兆也。我得免否。道人曰：四方八面，俱是罗网，贫道前言不信，今救不得，遂往东直门外，飘然而去。同方止忧在朝犯事，遂于卫堂告病乞假，及城陷，同方与武职二百余人，悉斩于中吉门外。道人之言始验。其时又有知一禅师，别载于吴易事内，兹不录。
附记
蔡生，福建人，善天文。崇祯初年在京师语无锡进士唐孟津曰：甲午年有变，时不信，至是验。
刑辱诸臣（官衔列下，别于死难诸臣也。若死难者，先书官爵而后书名）
冉兴让
冉兴让，字心淳，直隶虹县人。驸马，官少师，夹死。
刘岱
刘岱，字林冈，河南陕州人。官少傅左都督，夹死。
冉孔悦
冉孔悦，字师圣，北直蠡县人。官都督，夹死。
骆养性
骆养性，字太和，系湖广永州籍，顺天大兴人。世袭都指挥使。养性官金吾，坐赃数万，弟养心、养志，皆受酷刑。
张国纪
张国纪，字宪章，河南祥符人。天启皇后父也。官上柱国少傅。云鹤服色，太康伯。父子俱夹死，籍没。
周鉴
周鉴，字明原，官都督，加太子太师，国丈嘉定伯奎之子，素有弱疾，以夹死。弟铉，字文器，指挥佥事都督同知，一夹仅存。又奎侄铭，字新盘，指挥佥事都督同知，削发遁，被获，亦受夹。奎甥嗣于奎，名铎，一夹献银六百两，俱不死。时奎房产积蓄，尽为贼有，空手出门，尚疑诸子私殖，不免敲朴。如此勋戚，无不受刑，特志周氏一门，以例其余。
