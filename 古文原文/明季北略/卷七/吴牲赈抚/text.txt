正月己亥，命御史吴牲，赉金赈陕西饥荒，招抚流贼。谕曰：陕西屡报饥荒，小民失业，甚者迫而从贼，自罹锋刃。谁非赤子，颠连若斯，今特发十万金，命御史前去被灾处，次第赈给，仍晓谕愚民，即或胁入贼党，若肯归正，即为良民，嘉与维新，一体收恤。四月，吴牲西行，至延长，寇聚城下，谕以祸福分赈之，贼各解散。游贼闻之，皆受回赈，抚贼七千有奇。
