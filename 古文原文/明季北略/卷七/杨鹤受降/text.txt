二月，贼围庆阳，总督杨鹤在邠干，不即援，及三月张应昌等始援之，贼围解。初九日癸未，贼帅孙继业等来降，鹤受之。四月十六日己未，贼神一魁降于鹤。鹤责数其罪，俱伏谢。一魁有战骑五千，鹤侈其事，上言乞赐一二万金赈济。又上巡抚练国事，北征商雒贼，亦求抚于国事。从之。二月二十七日庚子，贼满天星降于鹤。鹤选其骁勇置营中，散其党万二千人，即命其魁分勒回籍。
未数月，皆畔去。二十九壬寅，贼自合水保安逃出，攻中部降丁内应城降。七月，贼首上天龙、马老虎、独行狼复掠鄜州，鹤与王承恩等击破之。上天龙以二千人降，给事中孟国祥、曹履泰各奏抚贼欺饰之弊。是月癸未，逮鹤下刑部狱，论戍，以主抚被欺也。初，上以鹤力主抚议，纵贼殃民，实为首祸，必欲诛之，缘欲用其子嗣昌，故贳其死。八月，神一魁复叛据宁塞，官兵攻围之。其党黄友才，斩一魁以献，未几友才复叛而遁。
