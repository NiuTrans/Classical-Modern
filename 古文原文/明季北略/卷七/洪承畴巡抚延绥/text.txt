洪承畴，字亨九，福建泉州府晋江县人。万历丙辰进士。年二十三，督学浙江，擢陕西参政。庚午，巡抚延绥。辛未四月二十四日丁卯，承畴令守备贺人龙，劳降者酒，降者入谢，伏兵斩三百二十人。
降贼不沾泥，拥众胁赏，复攻米脂，总兵王承恩、侯供极率兵至葭州，承畴与副总张应昌亦至，连战始遁，追至西川，斩三百余级。贼溺死无算。不沾泥惧，率百骑逃闽山岭，都司马科等追之，尽歼其骑，不沾泥乃降。杀贼目双翅虎，缚柴金龙以自赎。
七月十五日丁亥，曹文诏合督抚四镇之兵，击贼连败之，贼奔东北延安、庆安，千里内暂安。
