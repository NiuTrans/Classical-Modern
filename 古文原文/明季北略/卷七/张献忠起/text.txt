献忠，榆林人，幼有奇力，两眉竦竖而长，面有微麻，遍体生毛，天性好杀，不耐久静。初从塾师与同舍生讧，一拳扑杀之，家赀数千金，一时俱尽，父大怒逐之。飘泊异乡，或异其貌，问之，知文而勇，收以为子，与之延师，复与同学者争，更殴死两生，逸去。闻老回回、马守应等起兵，遂往投军，守应一见奇之。初为小卒，号为黄虎。已而屡立战功，有党五百人，陕抚犹轻之。曰此小贱耳。不足烦大兵。俄聚徒千人，后遂有众，由是横不可制矣。十三寨贼目，以强暴屡夺宝物，与之相轧，献忠亦不欲受制于人，即分兵立营，自为一军，号西营八大王，屡破郡邑。及崇祯四年十月，率众一千人，就抚于总督洪承畴，至次年三月复叛去。
