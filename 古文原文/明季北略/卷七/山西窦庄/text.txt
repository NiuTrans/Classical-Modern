七月二十二日甲午，贼赵四儿率六千余人，东渡山西，入沁水县，县东北有窦庄，系故忠烈铨里居。先是铨父尚书五典，谓海内将乱，筑墙为堡甚坚。至是，贼犯窦庄，五典、铨已死，铨子道浚，道泽俱官京师，惟铨妻霍氏守舍，众议弃堡避去，霍氏语其少子道隆曰：避贼而出，家不保，出而遇贼，身更不免。等死耳。死于家不犹愈死于野乎？且我坚守，贼必不得志，乃躬率僮仆为守御。贼至环攻之，堡中矢石并发，贼伤甚众，越四日乃退。其避山谷者，多遇贼淫杀，惟张氏宗族得全，冀北兵备王肇生，表其堡曰夫人城。
