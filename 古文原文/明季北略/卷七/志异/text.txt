三月初八日壬午，大风霾。五月，大同宣垣等县雨雹，大如卧牛，如石且径丈，小如拳，毙人畜甚众。六月初八日庚戌，临隶县雷风，忽风霾倾楼、拔木，砖瓦磁器翔空，落地无恙，铁者皆碎。山东徐州大水。
霾，风而雨土也。晦者，如物尘晦之色也。雹，雨水也，盛阳雨水温暖，阴气胁之不相入，则转而为雹。风霾雨雹，总是阴晦惨塞之象。而雹大且径丈，尤史书不经见者。至于磁瓦无恙、铁者皆碎，则又屈子所云：黄钟毁弃，瓦釜雷鸣之谓也。天盖明示以玉碎瓦全之意乎？是时贱者得志、贵者沦亡，兆于此矣。予每于卷末以志异附之者，知天变人乱，亦会当劫运耳。
