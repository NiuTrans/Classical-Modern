卷七崇祯四年辛未
黄道周疏
黄道周，号石斋，福建镇海人。天启壬戌进士，授庶吉士，历侍读学士，有遵旨明切具奏疏。其略曰：臣观迩年以来，诸臣所目营心计，无一实为朝廷者。其用人行事，不过推求报复而已。自庚午春月以来，盛谈边疆，实非为陛下之边疆，不过为逆党而翻边疆，使诸芟锄逆党者，无端而陷边疆之内，至于边疆之要塞利害进退取舍，实无一言及之者。辛未春月而后盛言科场，实非为陛下之科场，不过为仇隙而翻科场。使诸素无仇隙者，无端而陷科场之内，至于科场之源流清浊屈折难易，实无一言及之。
又云：臣观万历末年林下诸臣，如邹元标、赵南星等二十余人，废弃廿年，酿成门户之祸，今又无故取诸缙绅，稍有意识者，举网投阱，而缓急何所得半士之资。凡绝饵而去者，必非鰌鱼，恋栈而来者，必非骏马。以利禄豢士，则所豢者必市利之臣。以棰楚驱人，则就驱者必驽骀之骨。今诸臣之才具心术，陛下备知之矣。知其为小人，而又以小人骄之，则小人之焰益张。知其为君子，而又以小人参之，则君子之功不立。天下总此人材，不在廊庙，必在林薮。臣所尝知识者，有和州马如蛟，公安毛羽健，闻喜任赞化，皆椆傥有气骨，则蒙谴去矣。所习闻者，青涧惠世扬、吉水李邦华，百炼余钢，名满天下，臣又未尝领其丰采。鄢陵梁廷栋，胆决机警，笔力方新，自当需为异日之用。其在仕籍者，有新建徐良彦，为南大理卿，豫章曾撄，为福建参政。金华朱大典，为天津兵备。绍兴陆梦龙，为籓司起复。武进邹嘉生，为陕西参藩。皆卓荦骏伟，使当一面，必有可观。陛下必欲振作人材，当敦尚风节，表章仁义，勿使猥琐小人，挫辱文章，廉隅之士。昔太祖品隙人材，以执古而而不知变者为最下，盖指诸庸碌学究而言。非谓崇尚圣贤规模先正之士也。
邹元标，号南皋，江西吉水人。万历丁丑进士，疏张居正夺情。上怒。杖一百，谪贵州卫，已而擢给军中忤时去。天启改元，起刑部侍郎，升都御史，与冯从吾建首善书院，科臣朱童蒙等疏之。元标乞休去。魏珰矫制削职，居无何卒。崇祯初，赠太子太保，谥忠介。
赵南星，字梦白，号侪鹤，直隶商邑人，万历甲戌进士。张居正没，起历文选考功。癸已至大计时，静坐篝灯。精心参酌，有虫巢于耳，茧成而不自觉。光宗立，累迁司空，晋冢宰，与魏广微、崔呈秀不合，乃归。已而行抚按鞫讯，坐赃一万五千，谪戍代州。年余思庙立，赐赦，抚臣牟志夔留滞，逾三月，卒戍所。戊辰，赠太子太保，谥忠毅。
任赞化，字参之，闻喜人。天启壬戌进士，戊辰选贵州御史，疏劾温体仁，居乡居官，种种不法。抗辩侃侃，上怒。谪河南布政司照磨，累迁陕西参政，归，卒于家。
十一月，时黄道周以救钱龙锡谪外，中允倪元璐上言黄道周既以蹇谔承贬，刘宗周又以肮脏投闲，天下本无人，得其人又不能用，谁为陛下奋其忠良者。上不听。
