十二月辛亥，上召崇焕议饷，密敕满桂、黑云龙、祖大寿同入。崇焕进阙不数武，一内监趋出曰，万岁爷在平台速入。崇焕趋进，见桂等在上所。惊沮，上问杀毛文龙，致敌兵犯阙，及射满桂三事。崇焕不能对。上命桂解衣验示，着锦衣拿掷殿下，校尉十人，褫其朝服，枉押西长安门外锦衣大堂，发南镇抚司监候。
上遣太监车天祥谕慰辽东将士，命满桂总理援兵，节制诸将，马世龙、祖大寿分理辽东兵。都人大喜。袁兵闻之，半走固安、良乡杀掠。桂招余众隶麾下。大清师闻报撤兵，李总戎部将擒一头目讯之，具述崇焕通敌根底。入奏，上命法司追崇焕书，明年四月诏磔西市。时百姓怨恨，争啖其肉，皮骨已尽，心肺之间，叫声不绝半日而止。所谓活剐者也。崇焕，广西梧州府藤县人，万历己未进士。
江阴中书夏复苏，尝与予云：昔在都中，见磔崇焕时，百姓将银一钱，买肉一块，如手指大，啖之。食时必骂一声。须臾，崇焕肉悉卖尽。
