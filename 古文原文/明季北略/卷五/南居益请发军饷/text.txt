三月二十八日，陕西户部侍郎南居益奏曰：九边要害，半在关中，故芻饷之需，独倍他省。迩因宇内多事，司农告匮，延绥宁固三镇，额粮缺至三十六月矣。去岁阖省荒旱，室若磬悬，野无青草，边方斗米，贵至四钱。军民交困，嚣然丧其乐生之心，穷极思乱，大盗蜂起，劫杀之变，在在告闻。适青黄不接，匮乏难支，狡寇逃丁，互相煽动，狂锋愈逞，带甲鸣锣，驮驰控弦者，千百成群，横行于西安境内。耀州、泾阳、三原、富平、淳化、韩城、蒲城之间，所过放火杀人，劫财掠畜，庐舍成墟，鸡犬一空。泾、富二邑，被祸尤酷。屠掠淫污，惨不忍言，即有存者，骇鹤惊风，扶老携幼，逃窜无门。时势至此，百二河山，危若累卵，揆厥所由皆缘饥军数数鼓噪城中亡命之徒，揭竿相向，数载以来，养成燎原之势，遂至不可响迩。为今之计，欲剿贼必先稽离伍之军，欲查军必先给积逋之饷。饷如不足，则士不宿饱，马无余芻，枵腹荷戈，即慈父不能保其子，而抚镇又安能制此汹汹骄悍之卒哉！今惟发三十万饷以给之，庶可弭脱巾之祸于旦夕。不然崤函以西。且溃散而不可收拾，关中一变，川、蜀、晋、楚，唇齿俱为摇动，天下事尚忍言哉。
