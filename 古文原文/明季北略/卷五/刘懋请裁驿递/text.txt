卷五崇祯二年己巳
刘懋请裁驿递（懋，兵科左给事）
初上即位，励精图治，轸恤民艰，忧国用不足，务在节省。给事中刘懋上疏，请裁驿递，可岁省金钱数十余万。上喜，着为令，有滥予者，罪不赦。部科监司，多以此获遣去。天下惴惴奉法。顾秦、晋士瘠，无田可耕，其民饶膂力，贫无赖者，藉水陆舟车奔走自给，至是遂无所得食，未几，秦中叠饥，斗米千钱，民不聊生，草根树皮，剥削殆尽。上命御史吴牲赉银十万两往赈，然不能救。又失驿站生计，所在溃兵煽之，遂相聚为盗，而全陕无宁土矣。给事中许国荣、御史姜思睿等知其故，具言驿站不当罢，上皆不允，众共切齿于懋，呼其名而诅咒之，图其形而丛射之，懋以是自恨死。棺至山东，莫肯为辇负者，至委棺旅舍，经年不得归。
祖宗设立驿站，所以笼络强有力之人，使之肩挑背负，耗其精力，销其岁月，糊其口腹，使不敢为非，原有妙用；只须汰其冒滥足矣。何至刻意裁削，驱贫民而为盗乎！
按洪武二十六年，始定水马驿应付马骡船只人夫额数，以供差役传报。通天下血脉，久之弊生，嘉靖三十三年，始分温良恭俭让五字，温字五条，供圣裔真人，并差遣孝陵之往来；良字二十九条，供文武各官公差之内出者；恭字九条，供文武各官公差之外入者；俭字二条，供优恤；让字六条，供柔远。而火牌专供兵部走探军情与边镇飞报，亦分内外换三字，以清楚之，除奉旨驰驿者，不为限制外，余各临时裁酌，递有增减。至万历三年，更分为大小勘合，仍以五字编号。其中王裔文武官员用大勘合，监生吏舍等用小勘合。大勘合例用马二匹，夫十名，船二只，照品崇卑定例支应。或一支六，或一支八，极之一支十而止。小勘合实填数目，不许增减，或四马十二夫，或六马十六夫，极之八马二十夫而止。迨天启末年，援辽援黔，征兵征饷，起废赐环，武台内官，海内驿骚，加以冒滥，驿困实始于此。科臣刘懋遂进裁之一疏，总五字之五十一条，酌为一十二款。
一、衍圣公裁定夫六十名，马十六匹，船二只，如带典籍掌书庙丁医兽等事差有烦简，临时酌给。
一、张真人裁定夫五十名，马十匹，船二只，如带法师二人，掌事一人，驴各一头。
一、颜、曾、思、孟加五经博士，裁定夫二十四名，马六匹，船一只（此崇祯二年五月初三日裁定，其余文武诸臣不及悉载）。
