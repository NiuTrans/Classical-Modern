李自成，陕西延安府米脂县双泉堡人。双泉堡大镇，东西街口，有大井二，故名。父名守忠，务农颇饶。生二子，长名鸿名；又二十年，为万历三十四年丙午，五月生次子，名鸿基，即自成也。九月，鸿名生子名过，十二月，鸿名死。先是，守忠父李海，一名势，俱单传，惟忠守生二子，然鸿基生而鸿名即死，亦单传耳。鸿名死，三年妻改适，守忠抚鸿基与过八岁就塾，二人不喜读书，酷嗜拳勇，各不相下。守忠屡责不悛。
年十三，鸿基母死，窃与过出外朋饮，里有刘国龙，亦同庚，相遇甚欢，偕往郊外驰马，饮于村肆。相谓曰：吾辈须习武艺，成大事，读书何用？次日具牲礼诣关庙仿桃园故事，鸿基欲较力，见神前铁炉一座，重七十三斤，只手举之。绕殿一匝，仍置故处。刘国龙掩衣欲举，不能动。两手握之，方起行五步止。李过奋力一提，亦不动。如国龙法，行十五步止。鸿基复提绕殿一周，置于旧处。道士惊赏曰：汝父为善，故生汝。鸿基大言曰：大丈夫当横行天下，自成自立，若株守父业，岂男子乎？前三岁曾梦伟将军呼予李自成，今即改名自成，号鸿基。国龙等称贺。由是三人，数聚饮，守忠嗔责，复将延师束之。自成私走延安，闻罗教师，曩为将，武艺超轶，遂师之。日与其党驰射，大喜。越四月，移书国龙与过，云予在延安，师罗某习武，汝二人速来同学，不可虚废岁月。正月十六日，守忠见书，往觅，时自成于罗处初习单刀，不即归，罗固劝之，乃还。
越三月，守忠恐复往，乃延罗某于家，使刘、李三人师之。年十八，自成性喜生事，守忠为过娶邓氏，而自成欲择美妇，遂迟半载，娶韩金儿，艳而淫。年十四，适西安老绅为妾，以行斥，继为延安监生妾，又见弃。至是自成娶之。其夕，守忠梦土地告云：汝家祸崇入门，百日内有大灾，速与汝孙暂避河南，勿被虎伤。倘违吾言，后悔无及。汝子自成有祸无害，守忠觉不乐，遂与过托进香泰安去。月余自成往延安，韩氏与里棍盖虎儿有奸。
越半月，自成归，晚宿十里铺，梦韩与少年偕寝，欲杀之，少年走，乃杀韩而寤。黎明即行抵家，宛如所梦，举刀直前，盖虎儿以绨袍御之而逸，遂杀韩。众挟之赴县，时署篆艾同知曰：汝妻不良，杀之固当，但捉奸须双，今止杀妻，于律不合，遣孟县丞往验。次日庭讯，笞二十下狱，自成倩丁门子贿二百金，乃出，即发审单云，李自成因妻韩氏不良而杀之，却无奸夫同杀为证，何以服人，况不合律，姑拟徒。俟获奸夫再审。自成怒曰：杀死淫妇，理之当然，奈何受金面罪，我会须控宪，丁闻之而惧，白于艾。艾出牒覆勘，自成以泄言，知不免，遂杀艾，遁走甘肃。
二年己巳冬，大清兵十万人入越蓟薄京，京师戒严，征兵勤王，甘肃巡抚梅之焕有文武才，总戎杨肇基素称骁勇，奉旨赴援，自成投军，居肇基麾下，边地多盗，肇基每使亲兵往剿，止事劫掠，独自成见壮士辄释去，每云东海舟头，亦有遇处，已而升总旗，属下五十人，俱称长官。甘肃东有盗警，自成心谓响马颇有英雄，可结一二，以作异日瓜牙。因请往捕，甘肃与兰州接壤，有高如岳者，膂力绝人，善骑射，白袍白巾，聚党百余，服色悉按五方，居土山堰下，自称闯王，时出行劫。
自成引兵搜三日，如岳以八骑至，自成列阵以待。如岳曰：高闯王在此，速让道。自成曰观若亦是好男子，何为作此举动？予特奉令取汝，如岳曰：能者来战，飞骑突至。自成迎战良久，艺勇悉敌，知不可力争。乃谓之曰：自古好汉识好汉，观汝状貌，定非凡品，可下马相见，有一言奉告，遂各叙礼，欢如鱼水。同至土山，结为兄弟，宰马设誓，云患难相扶，富贵共享，若有异心，神其不佑。酣饮达旦，自成将行。语之曰：自此以往，勿复行掠。予若功名小就，请同处边庭，倘鄙愿有违，相从不远，乃别。
自成回镇。以他级报功，遂升把总。适征兵檄至，梅抚杨镇勤王，以王参将为先锋，自成与刘良佐不服。良佐，字明辅，大同左卫人。自成曰：宁为鸡口，毋为牛后。良佐曰：昔郭子仪本行伍中人，后为天下大元帅，我二人有才如此，宁忧不富贵？自成曰：大元帅何足道，汉高祖刘知远，我太祖皇帝岂患宗传下天子，亦是平空做成事业者。杨主将安识吾两人。
时师北行，王参将居前队，杨总戎统中军，过兰州犒师，秋毫不犯。次日百里抵金县，邑小令怯，闭署不出。王参将入城欲见令，有兵哗于庭，笞六人，半为自成卒。自成怒，与良佐等缚令出，欲见肇基。适遇参将，刺杀之。时良佐妻子在兰州十里庄，自成孑身，闻如岳有众八百，率所部往。时高麾下勇士，有罗汝才、刘国龙、贺一龙、马守应、刘希尧等数人劫掠郡县，官兵屡败，曾于临洮府城外，关厢人家，掠美妇五，邢氏、赵氏、余氏、安氏、邬氏，而邢氏尤绝色，如岳嬖之，妻鲍氏妒甚，适自成至，遂以邢氏配之。每日贼将轮劫，贺锦自北都返报，大清师已退，将推督下剿，众有惧色。其议乘兵未至，掠平民充阵，以精兵继之。
于是各统所部往渭原、河州、金县、甘州等处劫掠，所至之地，即起火，名放亮儿，所掠衣粮等物，即令乡民畀至营中，持刀问云：愿从否？如不愿，即云我送汝去，一刀杀之。苟愿从，又问有父母妻子否？无则不问，有则问想否，不想则已，倘云想之，吾送汝去，复一刀杀之。凡初获者，必缚五日始释，有逃而复获者，则截其耳，或黥其面，兵遇之反指为真贼，解官请赏，主将不之省，斩首示众，故不愿作贼者，既为贼所掠，亦无如之何而从之矣。由是众至数万。
编年云：二年都城警，诏天下勤王，山西巡抚耿如杞以兵入援，哗于涿州，大掠良乡。耿如杞逮论死，溃兵遂窜走秦、晋山谷间为盗。先是元年，米脂人李自成性狡点，善走，能骑射，家贫为驿书，闻王嘉允反，往投焉。后推高迎祥为首，称闯王。
一云自成多力善射，少与衙卒李固、铁冶刘敏政结好，暴于乡里，后随众作贼。其兵尝云：我王原是个打铁的，今后军都督府张家原是个补锅的。初是只七十人相从，后渐结聚，及并了老回回、小表英兵，才有数万。
各本俱载贼首高迎祥，而此独言高如岳，是一是二，存实以俟考。
