程源疏略
先是孙传庭未败之日，有新榜进士程源，见贼势危急，恐传庭轻战取败，即痛切上疏。其略曰：臣闻主忧臣辱，古今之通谊也。值今圣明御极，天下岂有难为之事。顾空言则有之，而事实竟少。贼寇披猖屡经岁月，俄而报捷，俄而失师，重烦我圣明大虑，则以本谋之未立，而见之未远也。臣请折衷天下大势与狡寇本情，而次第谋之。合天下大势，以西北制东南，以东南奉西北耳。乃者寇起中州，据我腹心，图我荆襄诸郡，扼我上游，夫中州之隔神京，限以一河也。荆襄之去陪京，只十五日也。而不敢即窥者，臣以为贼之计狡也。计贼渡河，必背顾秦蜀，窥南又不便骑射，以为渐图秦蜀，则可以安意渡河也。南图淮扬，则陪京孤注也。此二策者，安危系焉。何可不亟图之？顷者孙传庭以数万之师，博数十万之剧贼，孤军深入，数以捷闻。臣尝对所知曰：此诱敌也。今果以偾师报命矣。夫抚臣岂非一担当之臣也。然而兵有犄角，有牵制，有应援，有虚实，岂可以数万之师，搏虎狼之穴哉？臣闻王翦之伐楚也，请兵六十万人，汉高帝之困项羽也，必俟韩信三十万师之至。盖多寡之数，强弱分焉，彼已见焉。今寇余非楚项之比，而国家全胜远过汉秦。然歼大寇，必大举。欲大举则必召数十万之师，八面齐集，而攻之以分其力。谁应援？谁声实？谁牵制？谁批腹？着着照应，使之疲于奔命，救接不暇。然后可一鼓而歼之。盖贼之所忌者分也。我之所恃者合也。闻楚郡伪官，请兵于贼，不许，则贼之所忌可知也。今议者又曰：贼必渡河也，臣愚以为贼必不遽渡河。但恐秦兵新败，贼必乘虚而攻，使传庭而凭关固守，俟贼顿师城下，智尽能索，师老力疲，而后议取之，犹可为也。若以新败之众，开关延敌，胆恇心怯，必致奔溃。万一寇闯关而入，三秦一失，贼得专力渡河，天下事有不忍言。此臣之所为，痛哭以请也。伏乞飞敕传庭，闭关撄城，勿事浪战。天下幸甚。书奏不省。潼关果失。
防河剿寇十款
程源见三秦失守，具防河剿寇十款。其略曰：臣闻居得为之地，尽瘁以靖乱者，大臣之事也。居不得为之地，忘身而通言者，小臣之心也。昔汉当承平之世，书生贾谊，犹痛哭流涕以请。况今天下乱形已成，民心将二矣。漕粮将乏，外解将不能至矣。敌将逼关，寇将渡河，神京孤注矣。言战无以为战，言守难以为守。臣以为及此时，一一而速图之，犹能自立也。能自立，然后可以议恢复。此机一失，如既烬而责救火焉，则东南西北之局，俱无是处矣。此臣所为痛哭而请也。
绘图续记
忽宫中见一少妇，遍体缟素，或当黎明，或遇昏暮，满宫奔走，宫人逐之，急即不见，众皆疑惧。时贼势猖獗，大内旧有秘室，系刘诚意封，识上书云：凡国有大变，方可门视，不得轻易泄露，以启祸端。上欲开封验视，亲至秘室门外，见封识重密，阴风凄惨，自空中来，恶雾迷漫，从地而起。掌宫太监叩首奏曰：此乃先天秘机，恐不可轻泄。上不允，坚欲启视，视命小竖二人，揭开。上亲步入，黑暗无光，妖气冲塞鼻端，几不能立。上与两班内臣，亦有惧意。须臾室内微有光，视之乃一朱红木柜。上命速开，小竖将金斧砍柜，内有三轴抛出。看第一轴、第二轴至第三轴，宛如圣容云云。内臣对曰：未来之兆，祸福难分，非臣下所能预泄也。虽云屡见不祥，今皇爷仁爱治民，刚断理政，从来以正胜邪，纵有微眚为灾，是亦不烦深虑。看毕，上还宫，默然不乐。次日御朝，钦天监奏夜来东方有星，名曰长庚，较昔大异，光芒闪烁，有四角，有五角，中有刀剑、旗帜、人马影子，似哄斗象。且倏大倏小，倏长倏缩，倏隐倏现。又南京科道奏凤阳地震，其声如吼，一日三震，人人惶惑。
颁罪己诏
上以灾异迭见，遂颁罪己诏，遍布天下，传谕内外大小诸臣，通行各省直等衙门，俱要省刑撤乐，不许宴饮，不得迎送，裳服用布制成，专尚朴素，不加华饰。诏云：奉天承运皇帝诏曰：朕以薄德，迭罹天灾，蝗旱频仍，生民涂炭。寇势猖而莫剿，人心澳散以难收。皆由朕罪日深，是致朕心日拙。兹特诏尔朝野诸臣直言无隐，尽谏无私，或禁闭邪心，或开陈善道，务使天心感格，世转雍熙，庶得朕恪允中，臣民胥庆，尔其钦哉（此记崇祯十七年二月）。
召张真人建醮
上既颁诏，复遣使往江西广信府贵溪县龙虎山，召三天大法师正一张真人，诣京设延禧万寿禳妖护国清醮一坛。使者至真人府，见书金字牌云：正一天师洞府上清宫。左右联云：纲维岳渎威权广，叱咤雷霆号令雄。天师即带道箓左赞法真人，道纪右护功真人，驱雷掣电真人，移星换斗真人，飞鸟走兔真人，呼风唤雨真人，袪妖除眚真人，宣祥致瑞真人，执剑仙童，握符神将，随坛拥卫功曹使者一应人员赴京。入朝。上曰：近来天灾屡见，宫禁多妖，皆由朕之不德所致，虽躬行修省，然必赖卿冥告上帝，为朕敷陈，庶或转祸成祥，化灾为福。真人曰：吾皇引咎自责，以抚天下，如此立念，安有天心不格，殃眚不除，宫禁不宁，兆姓不和之理？臣愿竭诚醮事，以报圣恩。上再三慰劳。真人出朝，至万寿宫中，建罗天大醮。又于附近宫观寺刹，选僧道各三百人，在坛执事。建醮四十九日，每三圣驾躬临，行香祈祷，真人焚疏，伏坛疏曰：伏以承平既久，祸乱应生，虽理数之自然，亦愆尤之所致。臣等绥临四海，叨社稷之鸿图，抚有万方，荷生民之重寄，殊惭薄德，招谴非轻，咎吝弥深，灾殃迭见。臣特自陈六事，祷窃桑林，敢用仰叩玄穹，仁敷黔庶，万方有罪，罪在朕躬，一统无灾，灾由恩弭。右疏谨献金阙寥阳玉清上帝。醮毕，真人府伏坛前，神游帝阙，既寤不敢宣泄。止奏云：灾异妖孽，上帝已命北极佑圣真君，馘斩收逐矣。国家绵久，万子万孙。真人即辞归江右。
予少时闻张真人过吾锡，传宫中有妖，上召真人驱擒之耳。即此事也。真人所奏北极佑圣真君，盖指玄武。玄武，被发仗剑者也。大清帝起于东北。辫发入中国，驱逐自成，颇似之。至万孙之说，崇祯、弘光、永历俱万历之孙也。天师不敢泄漏天机，故为隐语以奏耳（辛亥四月十一日社，〈土夅〉王馆记）。
李自成传牌
自成传牌各处，诡称仁义之师，不淫妇女，不杀无辜，不掠资财，所过秋毫无犯。但兵临城下，不许抗违，第一铳要印官出迎，第二铳要乡绅投服，第三铳要百姓跪接。如关闭城门，上城拒守，攻破之日，尽情屠戮，寸草不留。百姓闻之，望风迎降。
李自成渡河
自成率兵五十万，先于沙涡口造大舟三千号，又掠民船万余，以载兵马。自沙涡渡黄河登岸，至山西太原等处。
李自成伪诏
诏曰：上帝监观，实推求莫；下民归往，祇切来苏。命既靡常，情尤可见，粤惟往代。爰知得失之由，鉴往识今，每悉治忽之。故尔明朝久席泰宁，浸弛纲纪。君非甚黯，孤立而炀蔽恒多。臣尽行私，比党而公忠绝少。赂通宫府，朝端之威福日移。利擅宗绅，闾左之脂膏殆尽。肆昊天聿穷乎仁爱，致兆民爰苦于祲灾。朕起布衣，目击憔悴之形，身切恫痷之痛。念兹普天率士，咸罹困穷，讵忍易水燕山，未苏汤火；躬于恒冀，绥靖黔黎，犹虑尔君若臣；未达帝心，未喻朕意。是以质言正告，尔能体天念祖度德审几，朕将加惠前人，不吝异教，如杞如宋，享祀承延，用章尔之孝，有室有家，民人胥庆，用章尔之仁。凡兹百工，勉保乃辟，绵商孙之厚禄，赓嘉客之休声，克殚厥猷，臣谊靡忒。唯今诏告，允布腹心。君其念哉。罔恫怨于宗公，勿阽危于臣庶。臣其慎哉。尚效忠于君父，广贻谷于身家。谨诏。
