郑鄤本末
天下事，起于微渺，而情涉妇人者，其祸发也最大而烈、如郑峚阳之败名脔身是也。峚阳为进士郑振先之子，进士郑某之侄，大宗伯孙淇澳之婿，大学士吴区闻之甥。年十八而举于乡，二十八而成进士，选庶常，揭大珰，一时声誉，峻峭而鸿远。乃峚阳幼时，心非母氏之妒；及其长也，见母氏之虐于婢、尤虐于垂髫之婢，益甚非之，甚至不欲见且闻。弃家离母，蹑足深山者三年。时有巫妪者，能降神为来生祸福挽休咎，妇女翕然信之；不啻大士之敬、阎罗之畏也。峚阳欲挽母氏之残虐，而即于宽慈，谓非可口舌诤、利害陈也。惟借神道设教，因果报应之说，庶可以改革之。遂敬延其妪，以与母相见。妪则设坛升座，两炬荧煌，初凭而俯，继呻而噫，忽张眉突眼，双掌震几，作汉语而呼曰：郑门吴氏还不速跪。峚阳欲尊其说而耸母氏之听也，急先母而跪。母以峚阳读书明理，素崛强于鬼神之说，今且慑服致跪，而悔祸之心大萌矣，亦继峚阳而跪。而妪于是历数虐婢之含冤，冥诉之多词，母则不欲其繁指也，妪则汉语扬声以实之，又严禁速报以恐惧之。峚阳急下转语曰：固知罪矣，今惟求解罪，妪固不可。母则百其颡至地，沽其泪满衿矣。峚阳则下直语曰：阴司现今作何果报？妪曰：罚他十几世为苦婢，大限只在百日内。其死婢十几位，作夫人以莅之耳。由是，母颡之下直如捣蒜，声从泪出，惟命求解。峚阳则又下转语曰：果报与现报孰重？妪曰：现报十倍之矣。峚阳曰：今求现报以消实愆，可乎？妪曰：折算耳。母恳求。妪曰：恶疾耳。母恳求。妪曰：减食失目耳。母又恳求，峚阳之中解曰：现场赐杖受责，以后不蹈前非可乎？妪曰：子系贵人，说准允从。尔母过世仍为一品夫人，诸婢亦超生去。母则喜从天降，俯伏请杖，虽百奚辞。妪曰：应杖八十，心服改过，折半；子贵亲荣，饶半。痛打二十，以赎前罪。而执杖为峚阳，又出自巫语。于是杖母之说，遂成铁案。时在十八岁四月初旬事。
至其媳也，为辛未进士韩钟勋之女，钟勋授长沙府湘阴县知县，三年中饮冰茹蘗，将行取矣。忽一日上府考察，小轿出于曲巷前，导伞夫冲入刺史节队，刺史取而笞之二十，韩亦不甚介意，复回寓所，更其从人，再诣巡方之辕门，凡州县之候见者，俱猬集鹄侯，共骇何迟。对以前故，时辛未榜有八人在中，而苏常四府又居其六，各忿然震怒曰：以老颓知府而欺吾将行取之知推，非世局也。彼决在此候见，亟取其吏书人役，各责四十板，以惩其冒妄。时受责者五人，而板则二百矣。知府不能容，传鼓哀禀，哭诉辞官，后各随队进谒，独湘阴县还其揭帖，不得面陈。诣府三日，方在调停，而知府以气厥而死。子竟出执命状，巡方不得不白简从事。韩亦归而杜门，闷躁之极，夫人忽发旧疾，数日告殂。原止一子，年已数岁，聪慧异常，亦于斯时痘殇。韩则困守内衙，悲郁数日亦死。或云：一月前斫截一株极大老树，树根流血，身便不快，此又事之有据者。其女向允峚阳之子之聘，今自湘阴归，虽无父母兄弟之可依，尚有乃祖之可恃也，自应听其祖翁鞠育。乃峚阳则以湘阴之归帑，为子舍之装奁，年尚未笄，托言童养，扫室以居之。从来随嫁之婢女，自应年卑于主，然亦必选择勤慎，如娴于礼、讷于口者，方得相宜遣侍。今则阖门从入，稂莠无分矣。远归从嫁，奸贞莫辩矣。船载捆携，多寡咸入矣。李下之嫌，固当凛如秋肃，童养之言，亦不宜亲形口角，使新台有因，然则韩女之自经，踵父母兄弟之劫运，峚阳之被谗，缘婢妾奶妇之杂处也。若必求其事以实之，则凿矣。
至奸妹一事，峚阳不幸有此妹，又不幸而此妹复适于钱氏之子。妇人无行，何所不有？人之好谈无幸之妇人，何所不加？此欧阳永叔，因一词而訾其失行也。若为峚阳白此议也，其惟质之神明而可。
峚阳讳鄤，常州横林人，壬戌科文震孟榜进士。文甫就职，上圣学疏；会留中，郑又论之，谓留中不发，必有伏戎援奥之奸。时魏孽初萌，遂降级调外，各闲居就里。后先帝登极，俱还职。文已大拜，郑犹里居，计后登枢，在廷、在野，岁月均也。棱角不无太露，而两院之重其关说以千百计者，必归之方面有司，黜涉凭其一言，覆命计典时，必先为请正，而后送阅其本稿。又诸生科岁、儒童泮取，督学之所严重其关节者，片纸灵于敕语矣。名高厚实，两踞其巅。天且忌之矣。又以伊舅孙淇老屡征不起，需之偕行；七年七月，淇老以大宗伯召拟出山，由水程进，峚阳则从陆而赴阙，忌孙者因而忌郑以孤孙之党，竟系狱。时大金吾吴孟明引二子庚臣、世臣，即于禁狱授教，先课一艺，击节赞赏，决其登第。孟明极其奉之，供膳服御，精腆逾至尊。在峚阳一人，入口之费，日必罄六金，参之者发其杖母也，竟无讯狱之期。淹至三年，京师夏旱，谕各衙门陈弊政，宣冤抑，吴孟明奏曰：臣衙门冤抑，自有法司平允，非所敢与闻。但有幽禁三年，无人为之雪理如郑鄤者，或当释放，以召天和者也。疏入，则蒙极严之旨，谓杖母逆伦，干宪非轻，如果无辜，何无人为之申理，着常州府人在京者从公回话。时台中三人，刘光斗、刘呈瑞、王章正在忧虞，而光斗内艰之信至，适有武进落魄生员许曦，与管绍宁同入泮，无聊至京，会际考武英殿中书，管因取许，每月支俸米一石，一无事事，犹未题授实职，非官而似官之流也。主计者代为草疏，实其杖母，再指奸媳、奸妹以佐之。其疏先一日奏进，于刘则曰：臣本世家子，父母课读，寸晷为惜，自六岁从师，至二十岁联捷，从未敢一刻擅出书馆，郑鄤之事，窗外无闻也。王则曰：臣本农家子，离城百里，郑鄤之事，系宦室闺门，草野耳目，实未闻见。两疏后一日封上，预属政府，于许疏法司严讯，刘、王则曰已有了旨也。初审覆疏，以事属影响，言出谤忌，革职太轻、遣戍太重，惟候圣裁。旨以刑杖未加，不得实情指驳。继则严苛索详，因破情面，衡律例逆伦罪款，法无轻贳矣。旨意尚以亲属未经面质，议拟犹然疏纵，狱案未定，湔夺降罚，且次第于西曹。至十一年八月初六日，凡案中之男妇老幼听勘于公庭。韩媳之祖，以望八之年，匍匐严刑之侧，询其奸媳，但云一凭法堂明断，余皆不敢出诬枉二字，大辟竟成矣。韩翁甫出，殒绝舆尸矣。至二十六日黎明，脔割之旨乃下，外拟原不至是。许曦是早来，促同往西市，俗所云甘石桥下四牌楼是也。时尚无一人，止有地方夫据地搭厂，与竖一有丫之木在东牌坊下，旧规杀在西而剐在东也，厂则坐总宪司寇秋卿之类。少停，行刑之役俱提一小筐，筐内俱藏贮铁钩与利刃，时出其刀与钩颖，以砂石磨砺之。辰巳二刻，人集如山，屋皆人覆，声亦嘈杂殊甚。峚阳停于南牌楼下，坐筐篮中，科头跣足，对一童子，嘱付家事，絮絮不已。傍人云：西城察院未到，尚缓片刻。少顷，从人丛中舁之而入，遥望木丫，尚闻其这是何说者？连词于极鼎沸中，忽闻宣读圣旨，结句声高，照律应剐三千六百刀。刽子百人，群而和之，如雷震然，人尽股栗也。炮声响后，人皆跂足引领，顿高尺许，拥挤之极，亦原无所见。下刀之始，不知若何，但见有丫之木，指大之绳勒其中，一人高踞其后，伸手垂下，取肝腑二事，置之丫巅，众不胜駴惧。忽又将绳引下，而峚阳之头，突然而兴，时已斩矣，则转其面而亲于木背尚全体，聚而割者如猬。须臾小红旗向东驰报，风飞电走，云以刀数报入大内也。午余事完，天亦闇惨之极。归途所见，买生肉以为疮疖药科者，遍长安市。二十年前之文章气节、功名显宦，竟与参术甘皮同奏肤功，亦大奇矣。
鄤在狱，以万金乞周奎，通皇后关说。一日上入宫，后曰：闻得常州郑鄤，语未毕，上即目视之曰：汝在宫中，那里晓得郑鄤。后惧而止，鄤闻将磔，执笔画一大圈于纸上，如干形，已而涂黑。无些子白。其意谓有天无日。盖怨上也。鄤幼时遇一瞽者，善揣骨，初云翰林也，递及胫。讶曰：翰林而骨碎何也？后必有刑。鄤体最肥，颇似豕形，故喜财色，鄤以母故，怂父披剃，避居浙之某寺。鄤以青年从之，饮食起居，无不同也。里中小年，疑僧之徒为尼欲执之，令闻至寺，见振先，即下拜，众大骇，盖令乃振先之门生也。
