张献忠复叛
己卯三月，漕抚中军刘良佐，有光山之捷，安庐巡道易开远，有舒城三捷，贼渐西奔，张献忠、曹操因入房竹山中。房县、竹山县俱属湖广郧阳府。初献忠假官兵旗，袭南阳，屯南关。左良玉适至，疑而召之，献窘逸去。良玉追及，两马相望，一箭中其眉心，一箭钉其中指于弓靶，献仓皇间，良玉举刀劈其面，血流被甲，孙可望力前格之，得免。逃至麻城，良玉追剿之，一昼夜行七百里，至襄阳府之谷城县。戊寅正月初九夜，破之，出示民曰：本营志在匡乱，已逐闯兵远遁，本营释甲归朝，乃拘耆老具结，遣可望以碧玉，长尺余者。二方，圆径寸珠二枚，贿熊文灿请降。文灿许焉。以佥事张大经监其军。文灿庸鄙无能，驻节襄阳，于后圃种蔬，日用数十人灌溉。时旱，郡邑申文祈雨，文灿批云：园蔬茁茂，禾苗何以独枯？不过奸民为逋粮地耳。其设施如此。良玉谋于巡按林铭球，巡道王瑞旃，欲诱执献。文灿曰：杀降不祥，力庇之，乃移其营于城内。献恃文灿，益无忌。私练士卒，造军器。谷城诸生徐以显一见如故，教以孙吴兵法。又乞职衔，索月饷，且请渑、陕、庐、灵、阌五州县。屯马步兵六千。己卯春，献忠叛形愈着，良玉请讨之。文灿故彰露其事，使献知之，强留良玉饮饯，稽延时日。献从容尽运兵械入房山，文灿始催出兵，则献已叛矣。是时，文灿招抚十三家贼，蜂屯蚁聚，中州一带，旋抚旋叛。巡抚徐一范，谓可剿之机会，与能剿之物力，都从抚里错过，良不诬也。五月，献忠既叛，杀谷城令阮之钿。之钿临殁，沥血书绝命词。罗汝才九营并起，应献忠，献忠胁御史林鸣球上书求封于襄阳。鸣球不从，遂杀之。七月，张、罗二贼合于房县。良玉闻变曰：经略纵虎负嵎，使我撄之不去，必以逗遛罪我，令旗至，即冒暑进兵，遇伏大败而还，失其符印。良玉列其状，上革文灿职，良玉亦降职，令杀贼自赎。
锡绅徐调元，戊寅令黄冈，尝云献既就抚，文灿疏奏，留中不下，献性如猿猴，不耐久静，营于城外，将儿案叠起，每日自下而上，循环不已，如教猴升木，无一息停，虽天性好动，亦借此自练，并以练士卒耳。时文灿疏久不报，献从将十人，驰入城，问县令阮之钿曰：廷议云何？阮迎其意曰：将军不日大拜，且封侯矣。献乃去，如是者数次。已越月，疏终不下，献侦所请多不遂，乃密谋叛，复驰入县。诘阮如前。阮惊恐无措，献知其谬。大怒曰：汝诱我耶，顾左右曰：抓他头来，即斩首去，遂叛。 仕途捷径无过贼，将相奇谋只是招 ；宋人之言，若为文灿写照。
房景春父子死节
房景春，字和满，南直江都人。万历壬子举人，崇祯辛未就教盐城，罢归，迁黄州照磨，署篆黄安。甫二日而贼掩至。誓以身与城存亡，战守八昼夜，贼遁去。戊寅，升房县知县。时熊文灿招九营，大寇交斥郧属，而罗汝才、白贵、黑云祥三营，分马入房，逼据西关，景春知事不可为，与主簿朱邦闻、游击杨道选，内修守具，外定盟书，苟安旦夕。己卯五月，张献忠突入房。盖献忠已破谷城，县令阮之钿死，遂胜鼓行而西，而新插三营，群起响应，城中兵赢饷缺，景春血书寸纸，遣人缒城出求救，不报。献忠逼复城，景春曰：吾头可断，城不可让也。贼益攻，景春发炮歼贼，贼以棺覆首，四面环围，守门指挥张三锡为内应，城陷，杨道选巷战死，景春被执，劝降不从，命拽出斩之。子生员鸣鸾，抱父尸哭骂，贼复手刃，仆陈宜亦被杀。朱邦闻与其家人俱不屈死。事闻，赠景春太仆寺卿，鸣鸾与陈宜俱祔祀。
死忠死孝，日月光昭，景春、鸣鸾之节烈矣。至若道选、邦闻，宁与令君同日而死，不与叛逆同而生，岂非皆不二心之臣哉！
杨嗣昌代熊文灿
初，熊文灿与大学士杨嗣昌，深相结纳。嗣昌欲文灿成功，以结上知，文灿既败，嗣昌内不自安，请督师南讨，上甚慰劳之。八月十七日壬戌，命嗣昌督师讨贼，赐尚方剑，并督师辅臣银印，给帑金四万，赏功牌千五百，蟒纻绯绢各五百。九月初五日丁卯，嗣昌陛辞，上宴于平台后殿，手觞嗣昌，赉金爵，赐以诗，勒于文庙，亲赋铙歌二首赠行，命会兵十万，给本折色银二万，出师之隆，莫盛于此。御史张肯堂请着为令，有创为抚说者，议出编氓行伍，以奸细论；议出道将绅衿，以通贼论；议出督府镇帅，以误国论。疏入，嗣昌弗善也。嗣昌首倡众敛一议加剿饷三百万两，又加练饷七百三十余万两，合旧派每年加二千三百万，以致民穷盗起。至是力以灭贼自任。冬十月，嗣昌至襄阳，入熊文灿军，诏逮文灿入京，论死，弃西市。拜左良玉平贼将军；良玉所部多降将，嗣昌谓可倚以辨贼，为请于上，故有是命。贼初闻嗣昌出，颇心怖，及嗣昌抵任，踵袭文灿招抚故智，谋以郧事委郧抚袁继咸，楚事委楚抚宋一鹤。一鹤贪懦巧谄，以嗣昌父名鹤，投揭，自署其名曰一鸟。楚人争传笑之。嗣昌对守年余，一筹莫展，自撤白虎之险，纵贼入川，贼势益张，不可收拾。嗣昌妄听杨卓然之说谓献贼难图，革左易抚，辄思舍难就易，檄左良玉趋皖，驾言川中霄贼，不足烦大兵，军中咸知失计。良玉探识其奸。率兵竟去，连发十九檄，追之不返，贼复出，无当关者矣。旦贼由西北陆走襄阳，而嗣昌由西南水走夷陵，歧路相避，犹饰称鞭长不及。甚至地方失事，匿不上闻，而又虚设捷级，动云寇不足虑。滤州知州苏琼等死于贼，嗣昌复砍其头，充级报功，群贼愈无所惮。当是时，楚抚代罢不常。戊寅十一年六月，逮楚抚余应桂，以方孔昭代之。至十三年正月，逮孔昭，命宋一鹤代之。十二年己卯四月朔戊子，郧阳抚治戴东闵免，以王鳌永代之。至十三年，罢鳌永，以袁继咸代之。代易纷纷，迄无成功，祇为猾贼笑耳。
嗣昌抵任以下，兼十三年事在内，因上文而并及之耳。阅楚抚一行可知。
志异
七月二十五日，吾邑飞蝗蔽天，所集之地。禾豆立尽，当事设法捕捉，斗米易斗蝗，小民争捕之，或焚或瘗。
