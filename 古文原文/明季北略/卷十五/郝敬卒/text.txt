郝敬卒
郝敬，字仲舆，号楚望，湖广承天府京山县人。父承健，以乡荐，为肃宁令。母梦大蛇，若龙啮左胁入腹，而妊生敬。五岁即工偶句，万历戊子举人，己丑成进士，令永嘉，以治行擢礼科给事中。疏论辅臣内官，遂谪江阴令。致仕归。年四十卜窀穸，作挽歌。至七十四，召形家择日卜地，盛衣冠发瓜于椟，荷锸兆所，告后土，请以今年为死年，今辰为葬辰。他时勿更择日，诛茅启坎，去妇逮下彻缘素冠裳，葬椟而封树石。自题明给事中郝敬之墓。旁用石匣，函著书三百二十四卷以殉，刻生葬文告姻党。至己卯，年八十二，冬日早起衣冠，晡忽不怿，命内外埽，沐浴隐几，坐草札，别友人，称郝敬顿首绝笔。亲朋错愕来，户外屦满，危坐木榻，拱手为别。语止，笑乘鲭车出，至西山从容下舆，索笔题堂柱曰：升沈难定，但深壑藏舟，人世凭谁有力；来去自由，如惊风飘瓦，天公于我何心。少顷，属纩而绝。
公谪江阴，题联于庭云：坐上有嘉宾，谈笑风流吴季札。江干逢逐客，交游意气楚春申。又咏诗十章，多感慨不平意，勒于君山。有 酒逢欢笑无天性，思至哀吟有鬼工 之句。邑人诵之，予昔应试澄江，尝携笔登山，摹其六以归（六月十五笔）。
陈继儒卒
陈继儒，字仲醇，号眉公，南直华亭人。少英异，好读书，长于诗歌文辞，顷刻万言。弱冠补诸生，年二十八，裂其冠，投呈郡长，有云住世出世，喧静各别，禄养色养，潜见则同。揣摩一世，直如对镜空花，收拾半生，皆作出小草。一郡惊其言。当事勉留，卒不听，退而躬奉菽，永结茅小昆山之阳，修竹白云，焚香宴坐豁如也。父殁，哀毁欲死，负土为垒，弟之子，姊之孤，赖之得存。时顾端文，高忠显招继儒入讲社，继儒曰：愿士大夫有此行，不必有此名，所知交遍天下，四方求文者，履日满户外。然绝妄渔愧干请。尝云：王公布衣之交，仅存一线于天壤，宁使讶其不来，毋使厌其不去。又云：踯躅公庭，必为双鹤所笑。郡守李三式其庐，谢不见。既李以事去，继儒送之千里，劳藉如平生欢，而方岳贡尤神交二十年。一时抚按交章奏荐，请照吴与弼例，特行聘征，屡奉俞旨，固辞不就。惟与山水为缘。每当春秋佳日，月夕花朝，非操舸龙潭，即卜筑旷野，一时名姝骚客，辐凑而至。或匿蒹葭苹藻间，长歌短笛，鸥鹭惊翔，累日经旬，兴尽方止。己卯病卒，得年八十有二。藏无饼金，惟留遗编数卷，未殁前，召子孙宾朋曰：汝曹逮死而祭我，不若生前醉我一杯酒。于是群从雁行洗爵，次第而献，如俎豆状，继儒仰天大嚼。叱曰：何不为哭泣之哀，左右皆大恸，或为薤歌以佐觞，歌愈悲，醉愈进，继儒起而喜舞，簪帽以花，婆娑佻达，尽醉乃罢。将暝目，又畅言无鬼之旨，鼓掌大笑而逝。所著有秘笈品外文集几百卷行世。
当启、祯间，妇人竖子，无不知有眉公者，至饮食器皿，悉以眉公名。比于东坡学士矣。其与董思白交最厚。在前□中，又比沈石田之于王文恪公云。先是，王征君□登，文章翰墨妙天下。交游在公卿间，差似眉公，而蒲轮不就，为岩穴光，眉公加人一等矣。
术士郑仰田
郑字仰田，惠安人，少椎鲁，不解治生，父母贱恶之。逃之岭南为寺僧，种菜，面黧黑补衣百结。有老僧长眉皓发，日光如水，呼仰田而指寺僧曰：汝等皆不及也。寺僧怒，逐仰田，旬日无所归，号泣于野外，老僧迎谓曰：吾迟子久矣。偕入深山中，授以拆字歌诀，月余遂能识字。因授以青囊，袖中壬遯射覆诸家之术，无所不通晓。天启初，将卜相，南乐指全字为占，仰田曰：全字从人、从王，王四画，当相四人。问其姓名，曰全字省三画为土，当有姓带土者。省四画为丁，当有姓丁者。省两画纵横为木，当有名属木者。以所省之文，全归之，当有名全者。已而拜莆田、贵池、元城、涿州四相，一如其言。晋江李与奄党吴淳夫有隙，指吞字以问。仰田曰：彼势能吞汝，非小敌也。从天、从口，非其人吴姓乎？曰然：然则何如？仰田曰：吴以口为头，彼头已落地矣。汝何忧？逾年而吴伏法。魏阉召仰田问数。仰田蓬头突，踉跄而往，长揖就坐。阉指囚字以问。群奄侍列，皆愕眙失色。仰田徐应曰：囚字，国中一人也。奄大喜。仰田出谓人曰：囚则诚囚也，吾诡词以逃死耳。之白门，奄势益炽，俞少卿密扣之。仰田方昼卧屋梁下，上有断梗下垂，仰田指之曰：如此矣。未几，阉果自经。丙子冬，前知钱谦益有难，自闽来吴，复入燕，为刺探狱情缓急；时年八十二矣。行及奔马，两壮士尾之不能及。谓谦益曰：七日彼当下位，公狱解矣，然必明年而后出。后一一不爽也。己卯春，谓家人曰：明日有群僧叩门乞食，具数人餐以待，吾亦随往矣。质明，沐浴更衣，群僧至，饭毕入坐，端坐而逝。
左良玉破豫贼
己卯正月二十五日癸未，河南巡抚常道立削籍，以纵寇渡河也。以李仙风代之。二月，左良玉大破河南贼飞虎刘国能于许州。国能降。三月，左良玉大破贼于南阳府内乡县，上闻其兵淫掠，责之。四月初四日辛卯，良玉再破贼于河南之镇城。二十三日庚戌，贼李万庆率众四千解甲，诣内乡城下，降于良玉。
前卷载常道立招抚刘国能，出遗闻。此载良玉二月破贼，国能降，出史略，年月颇异。或去年道立招国能，有就抚意，至是久为良玉所破，其降始决耳。非一书自相矛盾，盖并志之，一以传疑，一以俟考也。余亦仿此（六月二十六笔）。
