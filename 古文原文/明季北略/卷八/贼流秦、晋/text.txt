正月朔己亥，大风霾，延绥贼伪米商入宜君县，陷之，复陷保安、合水，流入山西者，陷蒲州、永宁、大掠四出。山西巡按罗世锦，归咎于秦，谓以邻为壑，给事中裴君锡，晋人也，上言请责成秦之抚镇，驱之回秦而后再议剿抚，当事无识如此。
昔米元章为令，邑有蝗，百姓驱之出境，邻令怒其害已。元章移牒戏曰：敞邑既能驱去，贵县何不驱来，读之喷饭，世锦之愚，与邻令何异？王新建既擒宁王，而武宗始至，群小幸功，欲纵之复战。是以兵为戏矣。君锡之见，亦犹是也。谋国如此，贼安得不恣乎！
