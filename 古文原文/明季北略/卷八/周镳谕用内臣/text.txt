十二月，南礼主事周镳上言，内臣用易而去难，此从来之通患。然不能遽去，犹冀有以裁抑之。今张彝宪用，而高宏图之骨鲠不可容矣。金铉之抚庐，虽幸免罪，以他事中之矣。王坤用而魏呈润以救胡良机处矣。赵良曦以直纠扶同处矣。邓希诏用而曹文衡以互结投间矣。王宏祖以礼数苛斥矣。若夫孙肇兴之激直，李曰辅、熊开元之慨慷，无不罢斥，尤可叹者，每读邸报，半属内侍之温纶，从此以后，草菅臣子，秽亵天言，只徇中贵之心，将不知所极矣。上怒其切直，削籍。礼部员外郎袁维咸疏救之，不听。
以司礼监右少监刘芳誉提督九门。
