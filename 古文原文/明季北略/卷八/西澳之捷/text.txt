正月，宁塞逸贼，合环庆诸寇，屯镇原之蒲河，欲犯平原，走凤翔汉中，陕抚练国事、总兵董志义，遣兵各守要害，贼遂不敢出。既而，洪承畴从鄜州间道至，曹文诏以临洮兵至，贺虎臣兵亦至，会于西澳，各夹击贼，大小十余战，追奔数十里，斩首千余级，伤坠无算；而宁塞之寇息矣。惟浑天猴等尚据襄乐，练国事遂移镇宁州，时以西澳之捷，为用兵来第一。
