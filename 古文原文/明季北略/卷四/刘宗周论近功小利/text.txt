九月辛亥顺天府尹刘宗周上言，陛下励精求治，宵旰非宁，朝令夕考，庶几太平之致。然程效太急，不免见小利而慕近功。今日所汲汲乎近功者，非辽事乎，当此三空四尽之日，竭天下之力，以养饥军。而军愈骄；聚天下之军，以冀一战，而战无日；此计之左也。今日所规于小利者，非理财一事乎？有司以掊克为循良，而抚字之政绝；上官以催征为考课，而黜陟之法亡；赤子无宁岁矣。顷者严贼吏之诛，自执政以下，坐重典者十余人，然贪风不尽者，皆言利有以启之也。其后国事决裂，尽如宗周言。宗周，字启东。绍兴山阴人，学者称为念台先生。万历二十九年辛丑进士。
