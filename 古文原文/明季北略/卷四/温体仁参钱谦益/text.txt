十一月，上御暖阁，召问温体仁参钱谦益浙闱关节之事。先是，有旨会推枚卜，钱谦益名列第二，而温体仁不与。体仁因参谦益，受田千秋数千金之贿，以一朝平步上青天为关节。取中之，结党欺君，故上召对诘问。体仁与谦益质辩不已。上问诸臣。周延儒对曰：田千秋关节是真。辅臣钱龙锡等对曰：关节实与钱谦益无干。上曰：关节既真，他为主考，如何说不是他。遂命拟旨。钱谦益既有物议，回籍听勘。田千秋下法司再问，科臣章允儒辩体仁以党字加诸臣。是从来小人害君子榜样。上怒其胡扯，着锦衣卫拿下。
