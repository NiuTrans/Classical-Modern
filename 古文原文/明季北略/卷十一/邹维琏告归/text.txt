邹维琏，号匪石，新昌人，万历丁未进士，为吏部主事。有刑部主事谭谦益，疏荐异才宋明时，维琏上言自古及今，未有使鬼役神，能破敌成功者。维涟击魏忠贤，不胜，维琏疏曰：若王甫、李辅国、程元振、仇士良，我朝曹吉祥、刘瑾，无一不诛，且人主即不肯割弃，天下必有代为割弃者，汉之张让、赵忠，灵帝至以父母称之。唐之田令孜，僖宗以阿父呼之。我朝王振，英庙亦尝宠之群臣之上，然而让忠、孜振，何有一人老死牖下，以富贵终。疏入，忠贤怒，矫旨削籍，遣戍夜郎。崇祯初，起巡抚，福建铜鼓嶂石屈塞等之役，血战八昼夜俘斩数千级，当国者忌其才，逐之。乙亥再起兵部侍郎，随予告归，寻卒于家。
