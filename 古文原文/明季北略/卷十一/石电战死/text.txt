石电，常熟人，世为丐，侨居长洲之彩云里。崇祯八年，流寇躏中都，围桐城，江南震动。电所与游同志陈英从指挥包文达往援，要电与俱。电曰：吾老矣，不食军门升斗粟，奚而往？英曰：我辈平居，以汝为眉目，汝不往，是无渠帅也。幸强为一行。电曰诺。幞被而出，终不反顾。二月十二日，追贼于宿松，我师恃勇轻进，陷贼伏中。文达死之。电与英分左右翼搏贼，自辰至晡，杀贼无算。英踬被擒，电大呼往救，贼围之数重，电力尽，舍枪手，乃射杀数人，贼群斫之，头既断，犹僵立，为击刺状，良久乃仆。皖人招其魂，祀之余忠宣庙下。电身长髭赤，能挽强超距，尤精于枪法，有善枪者，典衣裹粮，不远数百里，尽其技而后已，遂以枪名。江南虞山钱谦益纪其事。
二月初四己酉，贼陷罗田。
