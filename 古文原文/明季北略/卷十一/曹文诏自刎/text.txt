时贼大伙在秦，剿抚未定，诸督抚前后数十辈，或被谴去，或逮系去，或死西市，或战死、逃死，不可胜计。惟秦督洪承畴剿御有方，遂自秦抚进五省都督，每逐贼奔驰往还数千里，每在官舍，过门不入，士卒感其义，争为效死。杨嗣昌在枢部忌其才绩，意弗善也。正月，贼陷灵台。二月十二日壬戌，汉中贼陷宁羌。六月初七己酉，陷西和。十九日丁酉，免陕西巡抚李乔官，以庸懦玩寇也。以甘学阔代抚陕西。二十八日丙午文诏力竭自刎。文诏敢斗，前后杀贼万计，官军闻之夺气。七月十五日癸亥，贼攻陷澄城。八月初五壬午，陷咸阳。
