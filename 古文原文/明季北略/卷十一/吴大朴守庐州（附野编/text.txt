正月，张献忠自凤阳趋庐州，围之。知府吴大朴，率军民固守，昼夜拒战，城内街市，悉用砖石包檐环砌，俨如衖然。壁间多作隙牖，使强壮内伏，操戈侦伺，凡灰瓶、火炮、药枪、喷枪，以及滚木等，无不悉备。贼薄城，城上发百子炮，击杀千百人，而攻围益急。大朴登城周望，四面皆贼，其势甚锐。急发火炮及滚仑木复击死无算，闻有勇壮洞城入者，四围皆壁，马不得旋，屋内伏兵对刺之，贼欲返刺，辄以壁蔽，不得施其技，无不立毙，贼众始惧。攻击七昼夜，城中随机应之，贼无如之何，乃退。然大朴以战守劳苦，目几丧明，长子多材略，分任军旅事；大朴即昔年全吾锡者。康熙初，有自庐州围城中来者，语予云：崇祯八年正月十四日，贼首混天王等围庐数日，城中有许宦妾，边产也，善骑射，贼攻城急，妾驰城上，窥救，时贼将二大王已登月城，守者发炮，寂然无声，众大惧，许妾曰：未祭炮耳。即啮指出血，旋洒炮上以祭之，躬自爇火，炮应时而震，击毁城楼半截，二大王立毙。贼遂遁走。至今庐州民间有 一炮打死二大王 之谣。是岁十二月十七日，李自成复攻庐州，凡六日不破，解围去。及十四年辛巳复攻，迨十五年五月始破（大朴号澹元，河南充州固始人，天启壬戌进士，初令无锡）。
昔武宗时，刘、赵倡乱，许逵守山东济南府乐陵县，曾以包砌屋壁却贼，大朴殆得其遗智欤！至许妾啮指一事，即南八男儿之烈，何以加兹？
