贼既去庐州，正月二十一日，至柘皋劫掠。柘皋，巢地也。距县六十里，难民奔告，邑令严某，浙之双林人，素酷，得报犹不信，乃曰：此响马盗耳，何流贼之有？反笞之。已而遣二人侦视。二十二日甲戌卯候，严令肩舆出，将闭城，经养济院，猝遇两骑，手执红旗，自北门驰入隶役见之，惊走，严令趋匿院内，街衢寂无一人。二骑驰至南门，俄返，即有五骑从行。
顷之，复有五骑一队，络绎拥附者甚众。贼登城，执旗四拂，巷肆中争出应之，皆贼潜伏城内者。凡平日鬻帽贸布，星相卜医之属，无不皆是。须臾二百余人，已而后队大至，约三千人。初执旗二人，自南门返，见院前遗轿，诘令所在，众出之，贼挟至县。严令骂曰：死囚，汝今杀我，后必有人斩汝。贼怒杀之，年甫四十耳。妻某氏，长子年二十，俱被害。
次子年十二，幼子九岁，仆负之越垣而逸。长女十八，次女十六，有殊色，贼携怀中，使捧觞，女举杯击贼面。且詈曰：死贼汝恶贯满盈，天子将发兵剿汝，任汝杀我，吾何惧哉，贼大怒。举刀杀之。一云携去。陆孝廉赵主事俱被杀。凡杀百姓千余人。
贼初至即举火，先索骡马，次索金银子女，妇人悉贯以索，闭于县内。大肆淫秽。释囚数百，愿从之去者，即与衣枪。二十三，驻一日。二十四日，将往舒城。四门举火，三炮振营而去。至十二月二十四日庚子，贼自庐复至巢，知县王明德，江右人，鉴于严令，豫备小舟南关，闻贼至即登舟走。百姓奔窜，贼入城，无所得，焚舍数处而去。后庚辰、辛巳两年，贼复至巢，则巢邑之被难凡四矣。
