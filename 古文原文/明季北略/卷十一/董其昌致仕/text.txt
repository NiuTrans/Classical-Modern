董其昌，字元宰，号思白，华亭人。髫年赋诗，语必惊人。又从莫中江游，得荆川举业正派。中万历已丑进士，官庶吉士，授编修训后学，有蓓蕾数则，及十字诀义，望重一时。忤时相，出督学湖广，升福建参议，廷臣交章荐，召为经筵日讲。天启初，擢太仆寺卿，既而读曹洞语录，有省。崇祯乙亥，以礼部尚书兼太子太保致仕。又二年卒。年八十有二。书画妙天下，家多姬侍，各具绢素索画，购其真迹者，得之闺房者为多。南都予谥文敏。
予先伯昔游楚，适公督学生童同试，平旦悉坐号房，公起步出封门，众皆立，公谕曰：童生坐，生员皆坐，公还位。久之，生童请题，公曰题出久矣，众始悟。又试一邑，前夕朱书粘署前云，明日不考文，次日诸生俟久，题竟寂然。请之，公曰：本道昨日已出题于外矣，众始爽然而退。
