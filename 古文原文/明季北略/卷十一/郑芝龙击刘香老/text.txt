初，芝龙为海盗，天启七年，犯闽中铜山、中左等处。崇祯元年。五月招之，九月芝龙降于巡抚熊文灿，授以游击。五年壬申十一月，刘香老犯福建小埕，芝龙击走之。六年，海盗刘香老犯长乐。甲戌四月，又寇海丰。乙亥四月，芝龙合粤兵击刘香老于四尾远洋，香老胁兵备道洪云蒸出船止兵。云蒸大呼曰：我矢死报国，亟击勿失，遂遇害。香老势蹙自焚，溺死。康永祖、夏之木、张一杰脱归。十三年八月，加芝龙总兵。芝龙既俘刘香，海氛颇息，因以海利交通朝贵，寝以大显。
芝龙，泉州人。泉州郡城南三十里安平镇，芝龙府在焉。芝龙幼习海，知海情，凡海盗皆故盟，或出门下。自就抚后，海船不得郑氏令旗，不能往来，每一船例入三千金，岁入千万计。芝龙以此富敌国，自筑城于安平海稍，直通卧内，可泊船，径达海。其守城兵，自给饷，不取于官。旗帜鲜明，戈甲坚利，凡贼遁入海者，檄付芝龙，取之如寄。
