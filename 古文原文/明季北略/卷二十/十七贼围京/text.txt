十七贼围京
乙巳，上早朝，召文武诸臣商略，上泣下，诸臣亦相向泣，束手无策。或言冯铨当起，或言霍维华、杨维垣当用，方魏请封刘泽清为东安伯，上皆不应。俛首书御案十二大字。有 文武官个个可杀，百姓不可杀 语，密示司礼太监王之心，随即拭去。吴履中请释系禁诸臣纳赎，出董象恒、郑二阳、曾樱于狱，复章正宸、瞿式耜官带。昧爽开西直门纳避难者，内官坐城上，以令箭下，门立启，无敢诘问。勋戚大臣，惟坐视而已。漏下巳刻，急足叩城下曰：远尘冲天，寇深矣。守城内臣使骑探之。报曰：游骑也，不为意。日且午，有五六十骑弯弓贯矢，突至西直门，大呼开门，始知寇至，守卒亟发炮毙二十骑，难民死数十人，门始闭。须臾，贼大至，方报过芦沟桥，俄攻平则、彰义等门矣。城外三大营，皆溃降。火车巨炮、蒺藜鹿角，皆为贼有。贼反炮攻城，轰声震地。贼衣黄甲，四面如黄云蔽野。京军五月无粮，一时驱守，率多不至；又守陴军，皆贵近家，诡名冒粮，临时倩穷人代役，仅给黄钱百文，城外二坊一卒，内城五堵一卒，率饥疲不堪任。异时敌至，或去城百里，近亦数十里，营卒登陴，率皆沉湎歌呼，未尝望见敌。今猝遇贼，城上下炮交发，如万雷轰烈，天地震慑，城外火光际天，人人惶急，莫知所措。士大夫相见，唯唯否否，或曰无害，或曰奈何。惟议巡街闭门，无一胜算也。是旦午门内外，寂无一人。顷之，范景文、周凤翔、马世奇等至，俱侍班，上退朝，诸臣见事急，聚语殿门，襄城伯李国桢，奉命督京营守城，忽匹马驰至汗浃沾衣。时已不解袍数日夜矣。下马，衣带被佚，众皆愕然。内侍犹呵止国桢。国桢曰：此何时也，君臣即欲相见，不多得矣。俄传宣至便殿，上迎问守城事如何？国桢伏地哭奏曰：守城军不用命矣。鞭一人起，一人复卧如故。奈何。皇上泣曰：诸臣误朕至此。于是，一时文武及内官数十人，相持恸哭仆地，声彻殿陛。上哭回宫，国桢出驰去，众亦散。上因命内臣俱守城。哗曰：诸文武何为？且言官止内操，我甲械俱，无奈何？亦有曰：我辈月食五十万，效死固当，乃请如己巳岁所派数，申刻命各监内官至小竖，俱乘城，凡数千人，上括中外库金三十万犒军。是日，细民有痛哭输金者，或三百金、或四百金，各授锦衣卫千户。贼攻平则门。逾时止，遣叛监杜之秩缒城入见。当轴议割西北一带，并犒军银百万两，皆咋舌相视，亦不敢闻于士。或请留杜，杜云：营中有亲藩，不反命，将屠矣。遂纵去。
十八日申刻外城陷
丙午早，喧传勤王兵到。盖唐通叛兵，诡言索饷也。时黄沙障天，忽而凄雨苦风，良久冰雹雷电交至，人情益惶惧。九门禁守，不通往来，道无行人，贼攻城益急。炮声益甚。军民皆无固志。缘城廨舍倾圮，流矢雨集，坠城中如猬。贼仰语守兵曰：亟开门，否且屠矣。守者惧空炮向外，不实铅子，徒以硝焰鸣之。犹挥手示贼，贼稍退，炮乃发。惟有空响而已。贼驱居民负木石填濠急攻，我发万人敌大炮，误伤数十人，守者惊溃，尽传城陷，阖城号哭奔窜，贼驾飞梯，攻西直、平子、得胜三门，势甚危急。太常少卿吴麟征，累土填西直门。时左谕德杨士聪、卫允文入直，语阁臣：左良玉、吴三桂俱封，而遗刘泽清，且临清地近可虞也；揭上，封泽清东平伯。李邦华至正阳门，欲登城，中贵拒之。是日，上又召对叹息。与阁臣言，不如大家在奉先殿完事。李自成对彰义门设座，晋王、代王左右席地坐，太监杜勋侍其下，呼城上人莫射，我杜勋也，可缒下一人以语守者。曰：留一人下为质。请公上。勋曰：我杜勋，无所畏，何质为。提督大监王承恩缒之上，同入大内，盛称贼众强盛，锋不可当，皇上可自为计，遂进琴弦及绫帨，上艴然起。守陵太监申芝秀，自昌平降贼，亦绳上入见，备述贼犯上不道语，请逊位。上怒叱之，诸内臣请留勋。勋曰：有秦、晋二王为质，不反则二王不免矣。乃缒之出，仍缒下。勋语守珰王相尧、褚宪章辈曰：吾党富贵自在也。初闻勋殉难，赠司礼监太监，荫锦衣卫指挥佥事，立祠，至是方知勋固从贼为逆也。城下攻围益急，王承恩炮击之，连毙数人，王化成等饮酒自若。上下诏亲征，召驸马都尉巩永固，谋以家丁护太子南行。对曰：臣等安敢私蓄家丁，即有之，何足当贼，乃罢。贼攻西直门，不克，攻彰义门，申刻门忽启，盖太监曹化淳所开。得胜、平子二门亦随破。或云：王相尧等内应也。自成率群贼大队疾驰入，沿途杀掠，官军悉鸟兽散，前大学士蒋德璟，宿会馆被创，上亟召阁臣入曰：卿等知外城破乎？曰：不知。上曰：事亟矣，今出何策？俱曰：陛下之福，自当亡虑。如其不利，臣等巷战，誓不负国，命退。
诸本皆云：十八，彰义门启，惟甲乙史云，十七夜漏，曹化淳开彰义门，迎贼守城，勋卫尽逃，外城已陷，而内城竟不知。至十八日迫暮，宣武桥火起，始知外城之陷，更余传入大内，似觉真确。而十八之说颇详，且从者众，故予亦从之。
十八夜周皇后缢坤宁宫
上闻外城破，徘徊殿廷。是夕，上不能寝。更余，一阉奔告，内城陷。上曰：大营兵安在？李国桢安在？答曰：大营兵散矣。皇上宜急走。其人即出，呼之不应。上即同王承恩幸南宫，登万岁山，望烽火烛天，徘徊逾时，回干清宫。朱书谕内阁，命成国公朱纯臣，提督内外诸军事，夹辅东宫，内臣持至阁；因命进酒，与周后、袁妃，同坐痛饮数金杯，慷慨诀绝。叹曰：苦我民尔，以太子、永王、定王，分送外戚。周、田二氏语皇后曰：大事去矣，各泣下。宫人环泣，上挥去。令各为计。皇后顿首曰：妾事陛下十有八年，从不听一语，至有今日，拊太子、二王恸甚，叮咛再三，遣之出，随返坤宁宫，自经而死。上视之，曰好好。召长公主至，年十五矣，公主号哭不已。上叹曰：汝奈何生我家，左袖掩面，右手挥刀，主以手格，断左臂，闷绝于地，未死，手栗而止。宫中喧传皇爷动刀矣。上又巡西宫，命所宠袁贵妃自经，绳断堕地复苏。上拔敛刃其肩，三砍而上亦手软。因遍召所御妃嫔数人，俱亲杀之，复遣宫人逼张太后娘娘速死。乃召王承恩入语移时，对饮，命急出整内员，为出亡计。少顷，微服易承恩靴，出中南门。时已三更矣。手持三眼枪，杂内监数十人，皆骑而持斧，出东华门，至齐化门，内监守门者，疑有内变，将炮矢相向，不得南奔，乃从胡同绕出城上，望见正阳门城上，已悬白灯笼三碗，白灯笼自一至三，以表寇信之缓急也。知大事已去。时成国公朱纯臣守齐化门，因至其第问计，而纯臣独在外赴宴，阍人辞焉。上叹骂而去，走安定门，门坚不可启。天将曙矣，乃回。
是日福王寓湖嘴杜光绍园。
三月十九帝崩煤山
丁未五鼓，上御前殿，手自鸣钟，集百官，无一至者，遂散遣内员，手携王丞恩，入内苑，人皆莫知。上登万岁山之寿皇亭，即煤山之红阁也。亭新成，先帝为阅内操特建者。时上逡巡久之，叹曰：吾待士亦不薄，今日至此，群臣何无一人相从。如先朝靖难时，有程济其人者乎？已而太息曰：想此辈不知，故不能遽至耳。遂自经于亭之海棠树下。太监王承恩，对面缢死。遗闻云：司礼太监王之心，跪帝膝前，前引带绝脰同死。然承恩似确。时，宫中沸哭如雷，狂奔无复门限。比晓，太子杂宫人走叩周奎府门，奎卧未起，门役不肯传报，乃走匿内官外舍。初，上之出至南宫也，使人诣懿安皇后所，劝后自裁，仓卒不得达。两宫已自尽。宫人号泣出走，宫中太乱。懿安皇后，青衣蒙头。徒步走入朱纯臣家。尚衣监何新入宫，见长公主断臂仆地，与宫人救之而苏。公主曰：父皇赐我死，何敢偷生？何新曰：贼已将入，恐公主遭辱，且至国丈府中避之，乃负之出。
是午，共见白光起东北，闪铄久之，盖帝之灵气，上达于天也。
