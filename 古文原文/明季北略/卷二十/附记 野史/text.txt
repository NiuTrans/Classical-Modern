附记野史
吴三桂欲倡义复仇，以众寡不敌，遂亲往大清国请兵十万，为朝廷雪耻。大清不允，三桂力恳。大清曰：明朝文武数无信义，将军欲建大功，本国何难发兵助阵，恐成功之后，不知将置身何地耳。三桂曰：桂父子受朝廷厚恩，今日为巨寇弑逆，士庶伤心，神人共愤，桂闻勇士不怯死而灭名，忠臣不先家而后国，今君后俱遭惨弑，桂食君之禄，焉有坐视之理。如必计成败而后行，是有觊觎于衷也。桂今日誓死报国，虽肝脑涂地，亦所不辞，安问其他。大清主曰：将军姑退，明日再议。
明日，三桂披发挂孝，复进谒大清主，痛哭衰恳。大清主遂发兵。三桂因斩关而入，自成闻之，遣使以吴襄手书及檄文招之。檄云：大顺国王，应运龙兴，豪杰响附，唐通、祖光先等，知天命有在，四面革心，朕嘉其志，俱赐彩缎二十疋、黄金二十金、白金四十两，所将兵卒，先给四月兵粮，俟立功日，量功升赏；抗命周遇吉等，具服五刑，全家诛戮，刑赏昭然，判若白黑。尔等当审时度势，弃昏就明，身享令名，功业弈世，孰与弃身逆命，妻子戮辱，大福不再，后悔噬脐。檄到须知。三桂得书不悦，遂答书以绝交。自成复使唐通往，通见三桂曰：将军久在边关，功高汗马，岂意奸臣败事，国丧君亡，天下生灵涂炭久矣，今新主豁达宏博，网罗英豪，虽无尧舜之仁，颇有汤武之德。渴慕将军，盛望一见，即当封拜，位在诸臣之上矣。三桂佯喜曰：前日使者言之无绪，使我一时忿躁，遂致决裂如此。今家君见在羁囚，恐旦夕不保，桂方悔恨，幸将军驾临，自当改弦易辙，共建百世之功。但东国之兵，已入内地，势难挽回，惟一战败之，然后可卷甲趋朝耳。通曰：通虽驽弱，愿随鞭镫。三桂曰：桂业与东国有约，若回兵直指，无以为辞，烦大兵先出，东兵恃桂相助，战心无谋，我兵出其不意，从后夹攻一战可灭矣。通大喜，率兵出关，与大清合战。大败，退走吴营。忽炮发，吴兵杀出，内外受敌，通遁走。三桂沿途遍张告示云：钦差镇守辽东等处地方总兵官平西伯吴示：为复大仇歼大寇，以奠神京，以安黎庶事：切痛先皇被弑，亘古奇殃，剧寇披猖，往代未有。凡属臣僚士庶，能不碎首殒心。今义兵不日来京，尔绅衿百姓须各穿缟素，协力会剿。所过地方，俱应接粮草，务期罄捣巢穴，纤介无遗。庶使克复神京，奠安宗社，乾坤再整，日月重光。特示。
又榜文一道。平西亲王吴，为安抚残黎以救民生事；照得逆闯李自成，戕主贼民，窥窃神器，滔天罪恶，罄竹难书。荷蒙大清朝垂念历世旧好，特命摄政王殿下，大兴问罪之师，怀绥万邦，用跻和平之域。仁声所播，义无拂命，第虑遐远之区，讹传舛错。不特有辜大清戢暴安民之意，致黎庶反受执迭殒身之祸。今摄政王简选虎贲数十万，拥戴西洋大炮数百位，络绎南下，相应榜谕，以醒蒙愚。为此示仰一带地方官生军民人等，务期仰体大清朝安民德意，速速投诚皈命，各安职业，共保身家，毋得执拗迷谬，自罹玉石俱焚之惨。未便，特谕。顺治元年四月二十六日榜。自成闻之，遂杀吴襄全家。语牛金星曰：北兵势大，城中人心未定，我兵岂可久屯在此。即十北京，不敌一秦中险固，为今之策，不若退处关西，以图坚守。金星曰：大内金银，搜括已尽，但皇居壮丽，焉肯弃掷他人，不如付之一炬，以作咸阳故事，即后世议我辈者，亦不失为楚霸王之英豪。自成从之，遂于宫中四处积聚竹木桐油硝黄等件，以备举火之用，百姓闻之大骇。自成于四月二十九西走，合宫放火，伪官惟山陕、河南、北直人并前选用者随行，余见贼势稍衰，四散逃归。侍读杨观光，不肯随行。自成怒杀于顺成门外，制将军谷大成统，兵五千距后，自成率大队自齐化门出，途中大肆焚掠，妇女悬梁投井者无算。百姓官绅，践踏死者积尸成堆。
