卷二十崇祯十七年甲申
元旦文武乱朝班
京师文臣，俱寓西城，而朝班则列于东，武臣俱寓东城，而朝班则列于西。甲申元旦上视朝最早，止一大金吾立班。时钟声已绝，金吾启奏，群臣不闻钟鼓声，谓圣驾未出，来者益迟。令再鸣钟，启东西门，远近闻之，自皆疾驰，乃谕鸣钟，且勿歇，门永不闭，又久无至者，乃欲先谒太庙，后受朝呼，驾銮舆，盖驾舆马，与立仗马，约用百余时，又一无备，将长安门外朝官所乘马，悉驱入端门，将欲登辇，司礼又恐外马不驯，或多□啮，奏止之。又谕受朝而后拜庙，再登座以候文武官，从东西长安门入者，以天颜正视，竟不敢过中门，文则直入武班，从螭头下伛偻而入东班，武亦直入文班，从螭头下蹲俯而入西班。有新科榜眼宗之绳，父名劼者，以召对称旨，宠仕职方赞画，品最高洁，亦龟形而过于东班，受朝后，圣驾入庙，六品以下不应陪祭者，马以掠入而步回，总非兆也。不出百日，上手撞钟，百官无一至者，兆已见于此矣。独可异者，三月二十一日，百官朝贺李贼，拥挤争进，被棍扑逐，门久不启，露立以俟。吁！何前倨而后恭也，是可诛矣。
风变地震
正月初一庚寅，大风霾，震屋扬沙，咫尺不见。占曰：风从干起，主暴兵至城破。时凤阳守陵谷国珍奏报地震。
降乩
上以风震有忧色，沐浴焚香，拜天默祷曰：方今天下大乱，欲求真仙下降，直言朕之江山得失，不必隐秘。仙即降乩曰：帝问天下事，官贪吏要钱，八方七处乱，十爨九无烟。黎民苦中苦，乾坤颠倒颠。干戈从此起，休想太平年。上见诗，默然不悦。
大清朝改元（正月初一日）
建州定国，号曰大清，改元顺治。
李自成僭号
初三壬辰，李自成称王于西安，僭国号曰大顺，年号曰永昌，以宋献策为军师，牛金星为丞相，设六政府，各尚书一人，侍郎二人，左侍郎则皆随征。吏之宋企郊、户之杨建烈、兵之喻上猷、礼之巩、刑之陆之祺、工之李振声等，皆明臣之降附者。
是日，自成遣刘宗敏、李过等，率众二万为前锋，所过皆破，自成得报曰：可长驱矣。遂留文官并武将李友等数人，守西安。自率马步五十万，与诸将从禹门渡河，掠河东、河津、稷山、荥河、临晋，一路俱陷，垣曲知县递降表。一云，自成初二发兵，至十四癸丑过河，平阳州县尽逃，诸将皆遁。
自成移牒兵部约战，言三月十日至，兵部执牒者，则京师人，自涿州还，值逆旅孤客，予十金，代投兵部，以为诈，斩之。
李明睿议南迁（正月初三日）
上召左中允李明睿陛见。明睿，南昌人，以总宪李邦华、总督吕大器特荐，起田间。至是召对德正殿。上问御寇之策，明睿请屏左右密陈，趋进御案。言臣自蒙召以来，探听贼信颇恶，今且近逼畿甸，此诚危急存亡之秋，只有南迁一策，可缓目前之急。上曰：此事重，未可易言，以手指天，言上天未知如何。明睿曰：天命微密，当内断圣心，勿致噬脐之忧。上四顾无人云：此事我已久欲行，因无人赞襄，故迟至今。汝意与朕合，但外边不从奈何。此事重大，尔宜密之，切不可轻泄。泄则罪将坐汝。上还宫，赐宴文昭阁。及太原陷，明睿复疏劝，上深许之。下部速议，而兵科给事中光时亨首参为邪说，言不杀明睿，不足以安人心。上曰：光时亨阻朕南行，本应处斩，姑饶这遭。然而南迁之议寝矣。
曾应遴言拨乱之策
初四癸巳，工科曾应遴，言今之绅富，皆衣租食税，安坐而吸百姓之髓者，平日操奇赢以愚民，而独拥其利。临事欲贫民出气力以相护，无是理也。奏藩之富甲天下，贼破西安，府库不下千百万，悉以资贼。倘其平日少所取民，有事多发犒士，未必遂至于此。今之绅富，亦宜稍捐以赈贫，亦救民拨乱之策也。
福嗣王奏
初五甲午，福嗣王奏王宝实系无存，盖为世子时，自窃以献贼者。恤保定监军任栋死事，赠光禄卿。
议撤宁远
初六乙未，工科高翔汉言：自出口来数月，忽接辽抚黎玉田、永抚臣李希沆揭，称复有入塞情形。宁远逼近，不可示以单弱，而调兵南征，岂称异算。
时吏科都给事中吴麟征，请弃山海关外宁远、前屯二城，徒吴三桂入关，屯宿近郊，以卫京师。廷臣皆以弃地非策，不敢主其议。
自前后屯失守，宁远孤悬二百里外，三面皆绝域。守御极难，且寇氛日迫，三辅震恐，则撤兵归守关门，挑选锐士，西行遏寇，亦救乱之一策。阁臣持之不可，事竟寝。盖泥于前说而不知变也。按东陲戍兵，崇祯初年，经略臣有弃宁远守关门之策。是时方内安宁，无故弃边地，地失天险，是汉弃凉州之议也。故识者谓为非计。至末年寇躏中原，名都大藩，溃陷相望，而关外所存止于六城，缓急轻重，大异昔日，而庸臣胶柱之见，犹不知释疆埸之忧，救堂奥之急，卒至强寇压境，十六入关，二十抵丰润，而京师陷矣。悲夫。
曾应遴奏江右事
初七丙申，兵科曾应遴，言臣乡江右自桥头失守，而贼从永破吉，插岭兵破，而贼破萍及袁。吕大器祸急不能驾驭，左师臣早已言之。今江督更置之时，即合闽越之力，以虔镇副将郑鸿逵与芝龙为兄弟，缓急可不烦檄调。有云益王走闽中，建昌溃于十一月初二，抚州、南丰同陷于初七。并有言赣失守，而虔抚之报杳然莫必。诸臣真醉梦矣。
保定抚徐奏义衿陈延祚，破家养士，厚捐全城。
李自成陷平阳
初八丁酉，自成陷平阳，沿河州县，望风瓦解，皆置伪官，有防御使大尹等官。初九戊戌，山西逃兵南下，江北震恐，路振飞派兵防河，副将金声桓守徐，周任凤守泗，周尔敬守清口。
