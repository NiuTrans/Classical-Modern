初四辛酉
燕都日纪云：牛金星吉服至吏政府，同宋企郊考试举人，出题：天下归仁焉、莅中国而抚四夷也；自天佑之、吉无不利等题。搜简封门就试者约七八十人，大率本地举人居多。又有一伪示云：各省直乡试，候旨定期，即于中秋时举行。初五日，伪相府揭晓，取实授举人五十名，余俱革退。三考吏员及监生纷纷告考俱不准。一云顺天伪府尹考试童生，出天与之、及大雨数千里。考生员，出若大旱之望云霓也。次日即发案。
初五壬戌
山东郡县，寇贼克斥，临淄、济南尤甚，行道不通。伪将董学礼，奉权将军命，率兵南下。伪将白某往天津，一路催饷，而北直等处，皆有大小智勇果毅伪将军分驻。
初六癸亥
李自成召父老至武英殿，问民间疾苦。济南抚标中军梅某、推官钟性、扑杀之。甲乙史云自杀。
初七甲子
武定州东南市皆贼。
初八乙丑
滨州城外皆贼，杀人如麻，行乞不免。
初九丙寅
马部将庄朝梁劫单县为民所杀。
初十丁卯
贼盘禄米仓，并大通桥光禄寺等仓，凡积米俱见数造册。
十一日戊辰杀勋戚大臣
初四日，贼闻东师日进，惧甚？躬叩刘宗敏、李牟求其出御。刘、李耽乐已久，殊无斗志；逆闯乃下令，十三日亲征，至是东行之期已定。取勋戚大臣皆杀之。于是，内阁陈演、定国徐允祯等，诸戚畹官，都指挥以上，锦衣堂上官，俱死。方岳贡、邱瑜予绳自缢。以戚畹女妇配给军卒。又押诸系官，至宗敏寓前，累累坐于路侧，徐次取杀。一内官自言输银千两、金九十两，亦杀之。三鼓乃释。
十二己巳自成东行
李自成出正阳门，太子衣绿随后，马尾相衔，刘宗敏继后，惟留李牟、牛金星守京师。
十四日辛未
西长安街，有私示云：明朝天数未尽，人思效忠，于本月二十，立东宫为帝，改元义兴。初，刘宗敏尝诛私示处居民数十家，今粘贴黄墙上无所用，由是戒惧，密闻于自成。
大事记云：山东高苑县知县苏方，秦之汉中人，颇有智略，阴养死士二百名，图南渡。方在秦两战，自成中其肋，告人以李贼不足为，又言秦缙绅士为贼辱，皆如都中云。
十五壬申
李自成至密云。何瑞征以望日参牛金星。金星谕讹言四起，各自谨惧，无事少出。由是降官皆生悔心，人思窃逃矣。
大事记云：新城土贼王铭盘，以数千横行韩家树一带，道路为梗。是时韩、王、张三姓，举义合兵，得数千人，事稍迟，闻贼猝至，乃掠舟西行入海。
十六癸酉载金入秦
贼拘银匠数百人，凡所掠金银，俱倾成大砖，以骡马骆驼驮往陕西。旧有镇库金，积年不用者，三千七百万锭，锭皆五百两，镌有永乐字，每驮二锭，不用包裹。谈迂曰：三千七百万锭，损其奇零，即可两年加派，乃今日考成，明日搜括，海内骚然，而扃钥如故，岂先帝未睹遗籍耶？不胜追慨矣。
予谓果有如此多金，须骡马一千八百五十万方可载之，即循环交负，亦非计月可毕，则知斯言未可信也。
十七甲戌
李自成至永平。总督王永吉以三十骑，戎装乘马间道南下。癸未进士王道成，山西平杨县人，城破降贼，贼授青州防御使，单骑到任，城中人皆请命，相视不敢动。时衡藩尚在城，百姓自乱，无能拥卫者。
十九丙子
东报益急，留守贼于京城内，大搜兵器，由是城门益严。
