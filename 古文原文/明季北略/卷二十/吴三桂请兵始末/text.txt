吴三桂请兵始末
吴三桂，字长白，高邮人，辽东中后所籍，膂力绝伦。父襄，字两环，起家武科，官都指挥使，镇守宁远，部下有精兵四万，辽民七八万，皆耐搏战。而彝丁突骑数千，尤为雄悍。敌望之辄遁。崇祯十七年正月，调襄入京，提督御营。初到议彻宁远守关门，三桂与蓟督王永吉、辽抚黎玉田等，谓辽东前后卫复失，宁远势孤难守，宜彻宁远兵民，入守关门，即京师猝有寇警，关门之援，旦夕可至。上下其议，给事中吴麟征言彻之便。一时廷论群哗。诸阁臣尤相左，言无故弃三百里，臣等不敢任其咎，事遂寝。迨寇患急，朝廷悔之。屡下旨彻督臣永吉。三月封三桂平南伯，征兵入援。三桂不即行，及三月初旬，始出关，徙宁远五十万众，日行数十里。
十六日入关，二十抵丰润，京师陷矣。三桂闻变，顿兵山海。先是，十六年春，田皇亲游南京，挈名妓陈沅、顾寿而北，田还京病死，三桂使人持千金买陈沅去。自成入京，刘宗敏系吴襄，索沅不得，拷掠甚酷。三桂闻之。益募兵至七千。三月二十七，将自成守边兵二万，尽行砍杀，止余三十二人。贼将负重伤逃归。三桂遂据山海关；报至，自成遣叛将唐通，统兵桂御，又遣叛将白广恩，统兵往永平救援。
二十九日，自成使唐通与文武二人犒师银四万，赍吴襄手书，招三桂曰：汝以身恩特简得专阃任，非真累战功，历年岁也，不过为强敌在前非有异恩激劝，不足诱致，此管子所以行素赏之计，而汉高一见韩彭，即予重任，盖类此也。今尔徒饬军容，顿兵观望，使李兵长驱直入，既无批吭捣虚之谋，复乏形格势禁之力，事机已去，天命难回。吾君已逝，尔父须臾。呜呼！识时务者，亦可以知变计矣。昔徐元直弃汉归魏，不为不忠。子胥违楚适吴，不为不孝。然以二者揆之，为子胥难，为元直易，我为尔计，不若反手衔璧，负锧舆棺，及今早降，不失通侯之赏，而犹全孝子之名。万一徒恃愤骄，全无节制，客主之势既殊，众寡之形不敌，顿甲坚城，一朝歼尽，使尔父无辜受戮，身名俱丧，臣子均失，不亦大可痛哉！语云：知子者莫若父，吾不能为赵奢，而尔殆从疑于括也。故为尔计，至嘱至嘱。是书本牛金星作，使吴襄者。唐通至三桂营，言老总兵，新主十分优礼，专待将军，共图大业，以作开国元勋。且言东宫无恙，三桂得书怒曰：逆贼如此无礼，我吴三桂堂堂丈夫，岂肯降此逆贼？受万世唾骂，忠孝不能两全，叱左右将来使斩之。又云：吾忠不成忠，孝不成孝，何颜立天地间乎。有自刎而已。帐下止之。参将冯有威进曰：吾辈愿效死杀贼，今不如收其金币，散赐士卒，然后起兵，使彼不及备，何必杀此伪官。三桂从之。遂佯喜曰：愿一见东宫而即降，报书复命，贼计以定王往，即日遣贼将挈定王赴唐通营。
时洪承畴与三桂舅氏祖大寿俱降，仕大清朝。三桂遂往乞师。大清主许之。四月初四辛酉，三桂破山海关，唐通迎降。定王已至三桂军，三桂檄自成云，必得太子而后止兵。致书绝父云：不肖男三桂，泣血百拜，上父亲大人膝下，儿以父荫，熟闻义训，得待罪戎行，日夜励志，冀得一当，以酬圣眷。属边警方急，宁远巨镇，为国门户，沦陷几尽，儿方力图恢复，以为李贼猖獗，不久即当扑灭，恐往复道路，两失事机，致尔暂稽时日，不意我国无人，望风而靡。吾父督理御营，势非小弱，巍巍百雉，何致一二日内，便已失坠，使儿卷甲赴关，事已后期，可悲可恨。侧闻圣主晏驾，臣民戮辱，不胜眦裂。犹意吾父，素负忠义，大势虽去，犹当夺椎一击，誓不俱生，不则刎颈阙下，以殉国难，使儿缟素号恸，仗甲复仇，不济则以死继之，岂非忠孝媲美乎？何乃隐忍偷生，甘心非义，既无孝宽御寇之才，复愧平原骂贼之勇。夫元直荏苒，为母罪人，王陵，赵苞二公，并着英烈，我父嚄唶宿将，矫矫王臣，反愧巾帼女子；父既不能为忠臣，儿亦安能为孝子乎？儿与父诀，请自今日。父不早图贼，虽置父鼎俎之旁，以诱三桂，不顾也。男三桂再百拜。初九丙寅，自成得书，大怒，即尽戮吴襄家口三十余人，下令亲征。十三庚午，与刘宗敏、九大帅等，率兵四十万，号八十万，出京往战，沿途七百里。三桂闻之，痛哭誓师，刻期剿贼，军声大振。
时自成前锋四万，先至关，三桂与之十三战，胜负相当。十五壬戌，自成至密云。十七甲戌，自成大队至永平，三桂兵颇少，与自成对阵，日昃不遑暇食，遂结虚营于关外，使民诡为军士，多执旗鼓守之，私易士卒，入城饮食。顷之，自成薄外营，将营中老弱，尽行杀死，长驱城下，围之数匝。又从门西一片石，出口东突外城，薄关内，三桂见自成势大难与争锋。先已请兵满洲，至是趋之至。大清之九王，即摄政王也。已与英王、裕王，发兵十万，将欲入塞，途遇三桂，使者疑之。与英、裕两王计曰：岂三桂知我南来，故设此诱耶？且吾尝三围彼，都不能遽克，自成一举破之，其智勇必有大过人者。今统大众亲至，志不在小，得毋乘战胜精甲，有窥辽之意乎？不如分兵固守，以觇动静，遂顿兵不进。驻营于欢喜岭，高张旗帜，休息士卒，遣使往三桂营觇之。
三桂复遣使往请，九王犹未信，请之者三，九王始信，而兵犹未即行。三桂遣使者相望于道，凡往返八次，而全军始至。共十四万骑。三桂知大清兵已在关外，遂突围出外城，驰入，大清壁中，见九王，称臣，遂稽其首，以白马祭天盟誓入关，九王总重兵居后队，英王张左翼，统二万骑从西水关入；裕王张右翼，亦统二万骑从东水关入。于是，三桂复入关，尽弃其民，开关延敌。然迫于战期，兵尚未尽薙发，恐无以辨，夜半，密令军士以白布裂为三幅，阔如三指，缠之于身，以为暗记，然布不能猝辨，即以裹足布裂用之约，大清兵见三指布者，即勿杀。盖三数与白色者，取三桂及长白兵缟素之意也。然九王多谋，不肯先与自成轻战。十九丙子，使三桂为前锋，与自成大战于关内一片石，一以观三桂之诚伪，一以觇自成之强弱，欲坐收渔人之利。日暮战罢，九王始信。
二十丁丑，三桂、自成两军复合战，战方酣，九王使铁骑数万，以白标为号，绕出吴兵之右，锐不可当。自成随数十骑，挟太子登庙冈观战，有僧进曰：此非吴兵，必东兵也。宜急避之。已而见白标军，如风发潮涌，所到之处，无不披靡。闯兵大败，自成狼狈遁，虽刘宗敏勇冠三军，亦中流矢，负重伤而回。时闯兵入都，恣意淫掠，身各怀重赀，无有斗志，故尔大败。尸横八十余里，马无置足处，所弃辎重，不可胜计。吴兵检贼尸内，有数十金，犹可私取，若百金以外，则不敢匿，必献之于师。恐怀金既多，则不肯力战，而思逃也。二十一戊寅，自成驻兵永平，三桂使人议和，并请太子。自成命张若麒奉太子赴三桂军中，请各止战。三桂允之，约自成回军，速离京城，吾将奉太子即位。自成请如约，既盟，自成遂旋师，三桂顿兵不前，是以自成得安行。二十六日癸未，自成回京，三桂弃定王于永平，专拥太子，整军而行，一路移檄，密告远近。自成闻报，驱百姓于崇文、宣武门外，毁拆民房，及牛马。
二十七，三桂传帖至京，言义兵不日入城，凡我臣民，为先服帝丧，整备迎候东宫。三十日丁亥，自成西奔。五月戊子朔，皇太子在三桂军中，传谕京中官民，各宜整肃静候。士民大喜相庆。三桂兵至榆河，大清国师檄其西行追贼，三桂请护太子入都，帅不许，三桂夜送太子于高起潜所，或云潜逸于民间，阴道之入皇姑寺，西江米巷诸商，合赀为三桂家发丧，每棺衣衾各费百两。初二己丑，三桂兵追至定州、清水河下岸，斩贼将谷大成，祖光先堕马折足，自成屡北。北京城中，俱延颈望太子至。初三庚寅，北京诸臣，迎候于朝阳门外，传呼奉太子至。多官望尘俯伏，及登舆，知非东宫也。各駴愕而退。
及城门，吴兵前导者，城上已满插白标矣。大清国来者，乃摄政王入，居武英殿，侍郎王鳌永从入见，上下同坐于地，乃潜走出。至初五壬辰，沈维炳、王鳌永、金之俊授职名入内，摄政王令各官俱照旧，又具劝进表上，摄政王闭门不出，其内院大学士范文程接见。笑曰：此未是皇帝，吾国皇帝，去岁已登极矣，何劝进之有。于是传摄政王令，自初六癸巳，始为先帝设位帝王庙，哭临三日。随议谥号，议葬隧，俟事毕削发，礼部侍郎杨汝成，称典礼浩繁，不能独任。王问汉官何人最贤，沈维炳等推举李明睿，即命为礼部左侍郎。明睿以病辞。王曰：尔朝皇帝，尚未收殓，明日即欲令京城官民人等哭临，无神主何以哭临，无谥号何以题神主，明睿闻言大恸，王义之，即命议谥于朝房，谥先帝为怀宗端皇帝，周皇后为烈皇后，安奉神主于帝皇庙。初六至初八三日，百姓哀号，如丧考妣，寻命造陵，众以田皇妃坟宏敞壮丽，明睿厝先帝于中台，周皇后居左，田皇妃居右。甲乙史云：初五日，庶吉高珩、李呈祥，访王鳌永议号，鳌永曰：今日行所当行耳，高李出城被劫，因留滞通湾，范文程召词林官，止高尔俨应命，议修崇祯史，尔俨曰：詹翰一体，请书召之。
明日何瑞征等皆入，杨昌祚、林增志以重伤告假。范许之。范上虞人，沈阳卫籍，其祖鏓，兵部尚书，自沈阳陷，历官至此。每日坐午门右决事，故学士倪元璐家人，具呈扶柩回籍，范差官执令箭送至通湾，倪夫人肩舆出城，如旷见焉。吴三桂追自成于保定胜之，明日追至定州，夺其驼马。又三日及于真定，逐之出关而止。李自成过关，方整队西行。初六癸巳，北京为哭临先帝之始，五城御史监肃诸仪。曹溶等五人，因摄政王有照旧之言，俨然即真。
朱朝铄者，宗室之子，书示称顺治元年。奉旨，若先更易者，从贼如熊文举、杨枝起、朱徽等，咸同哭临。五月初七甲午，大清国封吴三桂为平西王，杨仕聪家眷出北城，门生方大猷遣家丁护送。大猷者，蓟州监军，随三桂降大清。今守通州也。十一戊戌，大清国令虚燕城之半，以屯兵，尽驱民出城。自是缙绅杂出，概不致诘。十二己亥，三桂旋师入燕。十五壬寅，摄政王登武英殿，受朝贺。王出示京城，令官民除服薙头，衣冠悉遵大清之制。自是京城内外尽皆薙发。自洪武戊申，至此凡二百七十八年云。
钱&lt;甹只&gt;曰：陈沅身价千金，皆有司敲朴万民之膏血也。遂以杀吴襄一家，不血刃而易中国之天下，其果倾城何如，以一妇人而忠孝两失矣。
予按吴襄之被杀也，一载自成得书，杀襄家属而系襄东行。迨战败，即枭吴襄首，悬之高旗而返兵，如是则战时尚未杀也。然战败甫杀襄，三桂何忍使人议和，是不可信者一也。一云：自成回京后，闻三桂移檄远近，而杀襄，是杀襄又在议和后也。则议和时，襄尚在自成所，三桂何无一及之。且未闻交质之说，是不可信者二也。史略遗闻，俱载自成初出兵时所杀，似为近之。
