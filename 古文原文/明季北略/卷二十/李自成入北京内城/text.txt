李自成入北京内城
丁未子刻，上既入后苑，内门大开。宫人内监，纷纷奔出东华门，厂卫犹禁，讹言执送金吾所。昧爽阴云四合，城外烟焰障天，微雨不绝，雾迷俄微雪。城陷，或谓先有人伏内通太监曹化淳弟曹二公，内应开门。一云太监王相尧率内兵千人，开宣武门，出迎贼。贼将刘宗敏整军入，军容甚肃。锦衣吴孟明，遇之于宣武大街，犹谓援兵；问之，乃知是贼。太监曹化淳同兵部尚书张缙彦，开彰义门迎贼。一云张缙彦坐正阳门，朱纯臣守齐化门，一时俱开。二臣迎门拜降，闻城中火起，顺成、齐化、东直三门，一时俱开。贼先入东直门。一云辰刻得胜、平子、顺成、齐化、正阳五门，一时俱开。闻贼所掠刺绣帷褥等，则以裹十四五岁童子，驰马市中为乐。盖攻城每用先登也，京城壁立数仞，峻甚，不能仰攻，贼砍杨树为云梯，漏下五鼓，使孩儿军从东北猱升而上。孩儿军者，即所云剪毛贼也。贼中年少童子，习杀掠，闵不畏死者也。守卒见童子至，哄然蚁坠，脱衣委刀，惟恐知其为兵卒者。夫贼能用童子为军，而国家养军数十万，不获一童子之用，何哉！大抵京城之陷，多由奸人内应耳，贼于数年前，先用西人，开典卖货于京中，又乘国家开鬻爵之令，辇金易凭文扎，付为护身符，人莫能诘。而新募军卒，皆其布党也。是夜锦衣大堂，尚出示禁讹言，而城中坑厕皆贼矣。城中人往来疾驰，哭声动地。守城者俱下，贼登陴，兵部侍郎张伯鲸走匿民舍，贼骑率巷大呼民间速献骡马。时阁臣魏藻德，方传单敛犒兵银，方岳贡、范景文，适传导至西长安门，见人鼎沸，即回寓，贼千骑入正阳门投矢，令人持归闭门，得免死。无锡张朴，闻贼呼云，百姓不许开门，开门便杀，众逐闭户。此初入时也。已而，贼大呼开门者不杀，于是士民各执香立门，贼过伏迎门，上俱粘顺民。大书永昌元年顺天王万万岁。贼经象房桥，群象哀呜，泪下如雨。午刻，李自成毡笠缥衣，乘乌驳马，拥精骑百余，由得胜门入，转大明门，遂进紫金城。伪军师宋献策，伪内阁牛金星及宋企郊等，五骑从之。伪将刘宗敏、李牟、副将李化龙、李岩等，分将各兵，自成从西长安门入，弯弓仰天大笑。自恃百发百中，射长安牌坊。祝曰：若射中间字上，天下太平。一箭射在瓦楞内，宋献策姑慰之曰：射在沟中。以淮为界。其实为空虚之处。一旦成空，及必亡之兆耳。自成貌奇陋，眇一目，至承天门，顾盼自得，见承天门四字，欲藉以惑众，复弯指门榜，大声语诸贼曰：我能为天下主。则一矢射中四字中心，射之不中，中天字下，俯首不乐。牛金星趋进曰：中其下，当中分天下。自成喜，投弓而笑，太监王德化，率内员三百人，先迎于德胜门，自成令照常管司礼监，各监局印官，迎亦如之。贼未破城时，宋献策占云：十八大雨，十九辰时破城，若辰时不破，即日全军俱反，待六年始破。
时有常州人与友饮于北都肆中，有小厮年可十四五，在侧献酒。主谓之曰：晚餐早须，要登城守陴，时以无兵，俱将此辈应点耳。饮顷之，忽传城陷，众惊。犹未之信，遂还寓。已而遇贼索金。对以无有，遂折案足夹之。
是日，淮安西门外，有马兵突至，劫掠妇女，幼妓燕顺，詈拒被杀，乡民大哗，群聚与斗，始知马士英标兵。
二十戊申李自成入宫
贼尽放马兵入城，乱入人家，诸将军望高门大第，即入据之。刘宗敏据田宏第，李牟据周奎第。
李自成入宫，问帝所在，大索宫中不得。伪尚玺卿黎某进曰：此必匿民间，非重赏严诛，不可得。今日大事，不可忽也。乃下令献帝者，赏万金，封伯爵；匿者夷族。刘宗敏、牛金星出示，仰明朝文武百官，俱于次旦入朝。先具脚色手本，青衣小帽，赴府报名，愿回籍者，听其自便。愿服官者，量才擢用。抗违不出者，罪大辟。藏匿之家，一去连坐，禁民间讳自成等字。贼先差人赴五府六部，并各衙门，令长班俱将本官报名，因此无一人得脱。
自成同刘宗敏等数十骑入大内，太监杜之秩、曹化淳等率党为前导。自成责之曰：汝曹背主献城，皆当斩，秩等伏地叩首曰：惟能识天命，故如此。自成叱之曰：饶死去。
一云：叛监杜秩亨，选宦官以供使令，自成集选百余人，余皆散去。
内臣献太子
贼大索先帝、太子、二王，搜得太子、定王于内官外舍，太子送刘宗敏收视。定王送李牟收视。永王不知所在，贼封定王为宅安公。
内臣献太子，自成留之西宫，封为宋王。太子不为屈。初，太子走诣周奎第，奎卧未起，叩门不得入，因走匿内宫外舍，至是献之。自成命之跪。太子怒曰：吾岂为若屈耶？自成曰：汝父何在？曰：死寿宁宫矣。自成曰：汝家何以失天下？曰：以误用贼臣周延儒等。自成笑曰：汝亦明白。太子问曰：何不速杀我？自成曰：汝无罪，我岂妄杀？太子问曰：如是当听我一言。一不可惊我祖宗陵寝，二速以皇礼葬我父皇母后。三不可杀戮我百姓。又曰：文武百官最无义，明日必至朝贺。次日，朝贺者果一千三百余人。自成叹曰：此辈不义如此，天下安得不乱？于是，始动杀戮之念。
宫人魏、费节义
时宫人大乱，诸贼帅率其骑，皆环甲执兵，先入清宫。诸宫人逸出，遇贼复入。宫人魏氏大呼曰：贼入大内，我辈必遭所污，有志者早为计，遂跃入御河死。顷间从死者积一二百人。宫人费氏年十六，投眢井，贼钩出之，见其姿容，争相夺。费氏绐曰：我长公主也，若不得无礼，必告汝主。群贼拥之见自成。自成命内官审之非是，赏部校罗贼。罗携出，费氏复绐曰：我实天潢之胤，义难苟合，惟将军择吉成礼，死生惟命。贼喜，置酒尽欢。费氏怀利刃，俟贼醉，断其喉，立死。因自刎。自成大惊，令收葬之。掌书宫人杜氏、陈氏、窦氏，为自成所取，而窦氏尤宠。号曰窦妃。又有张氏，亦嬖之。自成集宫女，分赐随来诸贼，每贼各三十人。牛金星、宋献策等，亦各数人。
二十一得先帝遗魄
己酉午刻，得先帝音问，缢于煤山，乃以双扉，同畀母后二尸出，送至魏国公坊下。上以发覆面，服白夹短蓝衣，元色镶边白绵背心，白裤，左足跣。右足有绫袜，红方舄。衣前有御笔血诏。云：朕自登极十七年，致敌入内地四次，逆贼直逼京师，虽朕薄德匪躬，上干天咎，然皆诸臣之误朕也。朕死无面目见祖宗于地下，去朕冠冕，以发覆面，任贼分裂朕尸，勿伤百姓一人。又墨书一行云：百官俱赴东宫行在。盖上未崩时，朱书谕内阁，托成国公朱纯臣辅太子，故上书此。犹谓阁臣已得朱谕也。不知内臣持朱谕至阁，阁臣已散，置几上而反报。上已不知所在矣。文武群臣，无人知者，外人喧传以为驾已出也。贼见墨诏，因此有疑于纯臣，立命诛之，籍其家。
甲乙史云：诏云：因失江山，无面目见祖宗于地下，不敢终于正寝。载在二十二日，此言墨书，不云血。日星不晦录云：上啮指出，血书于衣袂曰：朕之失天下，皆因文官不合心，武官不用命，以致如此。文武可杀，百姓不可杀。
未时，逆贼发钱二贯，遣太监市柳木棺，枕以土块，停于东华门外施茶庵，覆以蓬厂。有两僧诵经，老太监四五人；王太监极薄一棺，亦在其旁。百官莫敢往哭。惟襄城伯李国祯，与兵部郎成德、主事刘养贞，抚棺大恸。国祯哭求诸臣，公疏请葬先帝成礼。适伪文谕院顾君恩，自内出呈稿，求其上达。君恩答云：诸公半属沽名，岂尽为旧朝廷起见也，碎其疏掷之。已而殿上青衣持一朱批云：帝礼葬，王礼祭。二子待以杞宋之礼，百官又求以帝礼葬。少项青衣传云：准行了。二十三日辛亥，乃改殡先帝后，出梓官二，以丹漆殡先帝，点漆殡先后。加帝翼善冠，衮玉渗金靴；后袍带亦如之。设祭一坛，自成亦出，四拜垂泪。顺天府伪府尹行昌平州，拨夫造圹，于四月初三发引，初四安葬，抬柩止二三十人。贼数骑从得胜门送出，草草掩葬，凡从逆官往拜，贼亦不禁，然至者甚少。诸臣哭拜者三十人，拜而不哭者六十九人，余皆睥睨过之，惟主事刘养贞，以头触地，大恸。
大事记云：稿葬西山长陵之斜，惟襄城一人往送。是时天地昏惨大风飏沙，如震号。日色黯淡无光，都城内外，黑风蒙隐，不散，皇极殿作白色。
