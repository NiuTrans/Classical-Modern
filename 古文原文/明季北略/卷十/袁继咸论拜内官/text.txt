总理太监张彝宪，请入觐官投册以隆体统，许之。时二月也。袁继咸上言曰：士有廉耻，然后有风俗，有气节，然后有事功。今诸臣未觐天子之光，先拜内臣之座，士大夫尚得有廉耻乎？逆珰方张。时义子干儿，昏夜拜伏，犹以为羞，今且白昼公庭，恬不知怪，所为太息也。上以越职言事，责之；张彝宪奏辩，觐官参谒，乃尊朝廷。继咸复上言，尊朝廷，莫大于典例，知府见藩臬，行属礼，典例也。见内臣，行属礼，亦典例乎！诸司至京投册吏部各官，典例也，先谒内臣，亦典例乎？事本典例，虽坐受犹以为安，事创彝宪，即长揖柢增其辱，高皇帝立法，内臣不得干外事，若必以内臣绳外臣，会典所不载。上仍切责之。
