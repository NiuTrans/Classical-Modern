二月，监视登岛太监魏相，以给事中庄鳌献上太平十二策内请彻监视，因求罢。上不允，因贬鳌献于外。五月，陕西按察副使贺自镜，奏监纪太监孙茂霖玩寇。宣府太监王坤奏监军纪功罪耳，追逐有将吏在；果如自镜言，则地方官罪不在茂霖上矣。上不问。
六月，叙禁旅功，荫太监曹化淳，世袭锦衣卫千户；袁礼、杨朝进、卢志德各百户，以击盗屡捷也。
