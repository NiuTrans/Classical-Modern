二月，海丰雨血。三月，山陕大饥，民相食。山西自去秋八月至是不雨，大饥，民相食。四月，山西永宁州民苏倚哥，杀父母炙而食之。稚川地震如雷。凤阳总督杨一鹏奏言：去冬十一月异有鸟聚集淮泗之间，雀喙鹰翅，兔足鼠爪，来自西北，千万为群，未尝栖树，集于田，食二麦，亦异灾也。五月，飞蝗蔽天。六月，江西饥。七月十一日乙未，叙州定远堡母渚龙洞，闻铜鼓声一日夜。八月，有大星，从天堕大同兵营。九月初四丁巳，应天地震。河南大旱。
古今逆子有矣，未闻兼杀父母者也。至于炙而食之，自有天地以来之所无者。而今见之，世运悖逆之气于是乎极，而天理人心，至是绝矣。不忍闻，不忍载也。
