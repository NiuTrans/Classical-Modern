八月二十四日，贼先锋高杰降于贺人龙。初，杰与李自成同伙，有骁勇名，称翻山鹞，自成掠得邢氏，以貌美嬖之，将出掠，留辎重家口于老营，令刘良佐守外营。杰护内营，有急互相救应，留重兵守之。自成既出，邢氏使婢遗杰嘉旨及白绫帨，遂与之通。杰惧事泄，挈邢氏及家丁五十人，降于贺人龙。人龙率以袭贼却之，良佐闻，因有归朝意。
