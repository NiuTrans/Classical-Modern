庞瑜，字坚白，湖广公安人。贡生，选京山教习。甲戌，升陕西平凉州、崇信知县。县故无城，垣垒皆土，兵士遗黎仅百余口，瑜知贼必至，流涕大言，誓以死报国。未几贼薄城，瑜解绶，命仆走报上台，寻城陷，瑜端坐公堂不动，贼捽之下，命跪。瑜挥拳骂曰：吾待死久矣，若今速杀我，何敢辱天下士也。贼怒以刃胁瑜，瑜益骂，贼掠城中无所得，执瑜至野杀之，刲心裂尸而去。邑某官朱洪道亦死。瑜善易，精爻象，未之官日，筮得姤之革。惊曰：吾其殁于西乎。事闻，诏赠固原知州，命有司立祠致祭。同邑又有王端冕，由孝廉知赵州，会大兵攻城，端冕治火药，饬睥睨，率吏民死守城上。已而城陷被执不屈，遂缚诸树射死。
