龚元祥，字子祯，南直长洲人。崇祯辛未以孝廉谒选得霍山教谕。与训导姚允恭善。甲戌贼寇江北。正月十一日，长驱至城下焚掠矣。邑令解绶窜去。元祥率士民固守，或劝之微服避。元祥毅然曰：食禄而违其难，不忠；临危而弃其城，不义。吾平日所讲说者何事？今若此耶。设有不测，唯有一死，以报皇上耳。亡何，城陷，元祥整衣冠危坐。贼至署，元祥谕以大义，贼不顾，逼令屈节，元祥骂曰：死即死，贼狗何敢辱我？贼大怒，即执之去。索金帛，元祥骂不绝口。死之。子炳衡，同婢女各遇害。元祥死，越五日，头血成碧，须眉间犹怒色未解。以右手食指掏心胸八寸许。姚允恭泣殓，随与俱殉。适邑令某过解免，逾日贼复至，允恭亦死之。元祥尝语门人曰：职无大小，皆可效忠，人亦图所以报国家利生民耳。又尝语季子曰：人生当为忠臣义士，形躯有尽，性灵不朽，盖其忠孝性生，激昂自许如此。
