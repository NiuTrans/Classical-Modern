三月十五日丙午，山西兵击贼于阳城北。时，张道浚得罪家居，设伏于三缠凹，贼至伏起，生擒满天星。巡抚许鼎臣，献俘阙下，奏道浚功第一。四月五日丙寅，贼陷平顺。二十四日乙酉，曹文诏败贼子于阳城。五月二十九日庚申，文诏袭贼于偏店，贼尽南奔。诸将会兵逐之，夺马骡数千，贼自邯郸南走。六月，贼陷河顺。七月六日丙申，陷乐平。十一日辛丑，陷永和，旋陷沁水。十月贼至宁晋，寻据五台山。其中薪储皆具，险阻足守，官兵不敢击。
