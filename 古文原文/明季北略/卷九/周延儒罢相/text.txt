卷九崇祯六年癸酉
周延儒罢相
先是元年三月，周延儒为礼部右侍郎。二年十二月入阁办事。至是正月，为宣府阅视太监王坤所劾。上疏乞罢。不允。左副都御史王志道上言：王坤内臣，不宜侵辅臣。上诏郡臣于平台，谓志道曰：遣用内臣，原非得已，朕言甚明。何议之多也。昨王坤之疏状，朕已责其诬妄，乃廷臣举劾，莫不牵引内臣。岂处分各官，皆为内臣耶？志道奏曰：王坤直劾辅臣，举朝皇皇，为纪纲法度之忧，臣为法度惜，非为诸臣地也。上曰：廷臣于国家大计，不之言，惟因内臣在镇，不利奸弊，乃借王坤疏要挟朝廷，诚巧佞也，因诘志道者再。延儒曰：志道非专论内臣，实责臣等溺职，上色稍霁。曰：职掌不修，沽名立论，何堪宪纪？立命志道退，延儒遂放归。
