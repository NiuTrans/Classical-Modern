卷二天启元年辛酉始、至七年丁卯止
沈阳陷
总兵贺世贤驻沈阳。正月大兵数万骑抵浑河，昏候报渡河近城矣。世贤大惊，备火药于堞间，登城望大兵尚离城四里即命发炮，未伤一骑而火药已尽。须臾围城。次日副总戎尤世功率万人出战，杀伤过半而返。坚守不出，经略袁应泰得报，命参将王世科率五千人赴援，敌将哈都杀之，军尽降。攻围十日北门破，世贤启西门单骑走，不数里至双溪，遇李永芳哨骑五百，遂请降。与永芳同马入沈阳城。大兵授副总兵。沈阳既陷，大清以此城为王都号曰沈京。
