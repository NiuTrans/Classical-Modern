文龙居岛，联络朝鲜，招携辽庶，时以游兵出没海外，牵制大兵，使不得深入山海。天启四年七月初二，大兵遣人与龙议和。李永芳致手札，言龙在辽族属未遭屠戮者，尽行优待，诱龙同叛，中分土地等情。文龙将来使暨手札差官进呈。上加左都督，赏大红蟒衣一袭，银五十两。参将陈继善、汪崇孝、游击陈希顺、李钺、时可达、王辅、朱家能、毛承禄、程尤、都司佥书许武、元顶选、李镳、张举，各准实授。参谋葛应贞、王命卿加都司。佥书解俘官、周世登、苏万良实授守备。岁运米二十万。及七年四月，大兵三万攻郭山，杀朝鲜兵六万，烧粮百万，李永芳、贺世贤、麻城塔等攻乂州，文龙遣参将毛承禄、陈继盛等率兵万五千赴救，使张晓以万人设奇，自统八千后应，战千安州。大兵不利，退八里，文龙与曲承恩斩七将围之。大兵北去。文龙入安州等处安民。回岛奏捷。
