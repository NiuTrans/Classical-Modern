光宗选侍赵氏，与客、魏不协。矫旨赐死。裕妃张氏方娠，膺册封礼，客氏谮于上，绝饮食，闭禳道中饥死。成妃李氏诞二公子而殇。先是，冯贵人劝上罢内操，客、魏恶之，矫旨赐死，成妃从容为上言之，乃革封绝饮食。成妃鉴裕妃饥死，密储饮食壁间，数日得不死。客、魏怒稍解，斥为宫人。皇后张氏素精明，客、魏惮之，后方娠，客氏密布心腹，宫人奉御无状殒焉。又于上郊天之期，掩杀胡贵人，以暴疾闻。
