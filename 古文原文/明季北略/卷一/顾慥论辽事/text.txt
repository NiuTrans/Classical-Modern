九月十二日，御史顾慥奏曰：十月十二日，东兵以万骑由抚顺关、万骑由东州堡入深至潭河，总兵贺世贤、柴国柱设防沈阳却之。然阅姚宗文之疏，谓六月失事，焚掠太惨，村屯一空；专制阃外，胡匿不以闻？昨见贺世贤塘报，则仅仅斩一级、获一盔、夺四鞑马耳，而遂诵功于部院，不亦羞朝廷而贻敌人笑耶？且士马物故，不知几何，而尚哆口辽城之无恙乎？今年八百万、来年八百万，除天助云云乃可；不然，水潦旱蝗所在见告，此八百万者，安能岁岁而输之？臣恐民穷财尽、盗贼蜂起，忧不在三韩而在萧墙之内矣。
自熹宗立，饥馑荐臻，不数载而流寇起，卒亡天下，助疏如操左券。
