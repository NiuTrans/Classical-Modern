八月二十三日戊辰，饷司杨嗣昌奏言：臣在应天，闻淮北居民食草根树皮至尽，甚或数家村舍，合门妇子，并命于豆箕菱秆；比渡江后，灶户之抢食稻，饥民之抢漕粮，所在纷纭。犹曰去年荒歉之所致也。至于江南未尝有赤地之灾，稽天之浸，竟不知何故汹汹嗷嗷，一入镇江，斗米百钱，渐至苏松，增长至百三四十而犹未已。商船盼不到关，米肆几于罢市，小民垂橐，偶语思图一逞为快。甚有榜帖路约，堆柴封烧第宅，幸赖当事齐之以法，一时扑灭无余。然顾瞻闲左，民穷财尽，今日百姓尚知讨贼，尚可催科，只恐百姓自己作贼，谁为我皇上催科者？
百姓自己作贼六字，十年来不幸而中。
