张献忠陷舒城
正月十一日辛巳，贼陷潜山。二月，陷全椒。四月初三日壬寅，张献忠陷舒城。此皆壬午年事。舒城无令，参将孔廷训，同编修胡守恒，率民共守，后廷训降于贼，勾贼以洞车穴城，穿者数处，守恒督民补塞之，贼射书胁降，守恒燔其书于城下。越三日城陷，贼执守恒刃其腹，被数十创以死，献忠改舒城曰得胜州。初六乙巳，陷六安。六安州，亦属庐守府。
有本州诸生韩光祖，被贼执去，贼以刃胁光祖。光祖抗言生平读书，止知节义，城破身亡，誓不偷生。贼怒，断喉碎尸杀之。妻武氏投火死，媳李氏及一妹与一女，共投于井。子妾李氏遭贼割腹挖胎，受祸最惨。次子定策，孙日曦，身被数枪，骂贼死，而援剿守备王希韩，转战深入，被获见杀。
韩光祖死难事，野乘接书胡守恒，余故续此，则本州疑即庐州。
胡守恒，庐州府人，宋胡瑗二十一世孙也。崇祯戊辰进士，是榜同姓三人，胡守恒、胡士昌及无锡胡之竑也。虽为各府，俱称安定先生，后遂通谱焉。守恒初授浙江湖州府推官，选擢编修，死节一事，实不负上知云。
当时贼窟在英、霍二邑，二邑属庐州，庐为贼出没要道，窥伺久矣。然城坚不能遽拔。于是日在舒巢诸下邑，大肆焚杀，巢邑之破惨矣。更有最惨而不忍言者，莫如舒城。舒城庐之属邑也，贼踞城中凡八阅月，人民庐舍，荡然如洗。止留一片白地而已。惨哉！康熙六年夏，有业客述此，自言昔在舒、巢等处亲见者。
张献忠袭庐州
壬午五月初六日甲戌，献忠袭破庐州，适督学使者以较士至郡，献忠遣贼数百人，负书卷，衣青衿，杂应试者以进。甲戌夜，献忠疾驰入郡城中，贼纵火焚之遂陷。各官俱走，惟知府郑履祥死之。六月十五日癸丑，逮安庐巡抚郑二阳、凤阳总督高光斗。以马士英提督凤阳军务。二阳，河南鄢陵县人，万历己未进士。卢谦，号芳菱，庐州人，万历甲辰进士，授永丰知县，考选为御史。甲寅巡按真定，丁艰归，服除，补职督学顺天。崇祯十五年，流寇破庐州，官绅士庶，或避或降，时谦已在籍，独服其命服，整冠束带，危坐宅之中门。贼至，欲屈抑之，坐如故，百方挫折，略不为动。张目厉声叱曰：吾朝廷大僚，岂肯受辱于鼠狗？若辈死亡无日，尚敢凌侮长官耶？骂不止，遂遇害。诏赠光禄寺卿，荫子，予祭葬如例。
先是，崇祯八年，混天王等攻庐七日，知府吴大朴固守不下，贼乃去。至是张献忠，闻学使将按庐，遣贼作商贾分伏城内，俄学使信牌至，献忠截取之，使壮士伪为书役，迎学使中途刺死，自乘高车，令诸将扶拥而入，后以精兵易衿服随之，一似诸生迎学使状。时庐州匝月贼无动静，防御稍疏，忽报学使入境，急启门出迎，肩舆已近城矣，从者数百人，皆青衣儒冠，及入，三拜甫毕，里甲忽见，俱执短刀而起，时事在仓猝，咸惶遽失措，各鸟兽散，所伏之贼，亦应时而发，大肆毁杀，向之号为铁庐州者，不终朝失之矣。
明之所以失天下者，止因用贪鄙无能之辈耳。当献忠四月陷六安，六安为庐之属州，势孔亟矣，学使犹若承平按临，致贼得以乘其隙，迂腐至此，不亡何待？昔人大敌在前，尚戎服讲老子，卒至国亡身死，为千古笑。这都是一班不知生死的人。
贺一龙陷无为州
五月初八日丙子，革贼陷无为州，士民投河死者无算。颖州参将李栩侦知之，伏兵东南二十里，左至栩以骑兵迎战，伏兵起绕其后奋击败之，斩首千余。
革贼贺一龙已载于前，是贺一龙乃革贼也。而此上云革贼，下云左至，是左即革贼也。他卷又载革左。革疑革里眼，左为左金王。又似两人。是一是二，未知孰是？姑书以俟考。
革里眼入英、霍
六月，革里眼诸贼入六安、英霍诸山中，倚林樾度夏，秋爽复出，岁以为常，安庐州县官吏，咸携印篆，舣舟理事，城中荆榛满路，无复人烟。
张献忠僭号改元
六月，张献忠袭陷庐江。七月六日甲戌，毁庐州城。八月初四日辛丑，献忠大治舟舰于巢湖，习水师。十五日壬子，献忠复陷六安，尽断州民一臂，男左女右，献忠谋渡江，入南京，遂僭号改元，刻伪宝，选自宫男子，为总兵以下官。
黄得功逐贼
九月，黄得功、刘良佐逐贼于潜山山中，夜半噪而升，贼惊起失措，逾崖跳涧，四溃，追奔六十里，斩首万级，夺驿马数万。十月，刘良佐再破献忠于安庆。
张献忠陷太湖
十二月二十一日丙戌，张献忠陷无为州，复陷黄梅。二十七日壬辰，陷太湖。
无为州属庐州府，潜山、太湖二县属安庆府，黄梅县属湖广黄州府。
