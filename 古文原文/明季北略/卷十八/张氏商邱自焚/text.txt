张氏商邱自焚
张氏直隶清苑人，配进士梁以樟。庚辰，以樟令太康；辛巳，调商邱；贼犯开封，商邱皇皇。壬午三月，李自成合袁时中、罗汝才等众百万，攻商邱，以樟与张氏诀曰：城且陷，我必死，左右皆掩面泣。张氏亦泣。命老仆杨村积薪环其楼，且告曰：城陷，则火。时贼帐延袤数十里，昼夜环攻，驳石上击，人皆披靡，合围五日，攻益急。会知府某有外心，城遂陷。贼刃以樟仆地。张氏闻之曰：吾夫死矣，遂衣白衣，驱媵婢登楼，系环于梁，将自缢。呼杨村举火，村不忍，张氏叱之曰：事急矣，使我不速死，汝罪莫赎矣。村伏地哭，叩头举火。张氏死，三十余人从死。一子燮，方九岁，随母登楼，火炽，哀号焰中，老妪急掖之曰：主人唯此儿，幸得脱归，以后梁氏，从楼上推堕儿，仆王政负儿逃。是夕，邑民求以樟于乱尸中，救之复醒，而张氏则死矣。商邱人相与感叹，立烈妇祠，春秋祀之。梁氏共焚死三十六人。
李自成屠南阳
九月，孙传廷率兵至南阳，李自成与战。
传廷设险以待，贼入伏中，高杰、左勷等，左右横击，贼溃，东走追之，贼遂弃甲仗军资于地，官军争取之，无复步伍，贼觇知官军嚣，反兵乘之，左军先溃，诸军继之，丧材官将校七十八人，贼倍获其所陷焉。传廷以兵败，上书自效，诏图功自赎。十月，自成复陷南阳，屠之。
李自成围汝宁
闰十一月，李自成围汝宁，云梯如墙而立，城中矢石俱下，贼戴扉以障矢石，死伤众而攻不休；一鼓，百道俱登，执杨文岳及佥事王世琮于城上，文岳、世琮厉声骂贼，贼怒，缚文岳等，以大炮击之，洞胸糜骨以死。世琮，初授河南推官，屡却贼，射矢贯耳不动，号王铁耳。贼拔营走确山，向襄阳，掠崇王由横及世子诸妃嫔以行。
左良玉屯襄阳
左良玉自朱仙镇南溃，屯襄阳，诸降卒附之，有众二十万，其饩于官者，仅二万五千，余俱打粮村落，襄人不聊生。
李自成陷襄阳
十二月，李自成、罗汝才合兵由唐县而西，左良玉命造战舰于樊，将避贼入郢，襄人怨其淫掠，纵火焚之。良玉怒，掠巨贾舟，载军资妇女其中，而身率诸军营于高阜，襄民焚香牛酒以迎贼。初三日戊辰，贼间道至白马渡，良玉移营拒之，贼不得渡。良玉拔营而南，贼亦不敢逼。自成切齿于良玉每战必力，良玉惧，不敢复与争锋，故恒避之。初四日己巳，襄阳陷。
李自成入荆州
时蕲黄之寇，复与自成合，诸渠帅皆戴自成，及破襄阳，自成分兵陷夷陵、宜城、荆门，向荆州。十二月初九日甲戌，偏沅巡抚奉惠王走湘潭，荆州士民开门迎贼。贼入荆州，又合兵郧阳，令马守应守夷陵，以犯澧常，贺一龙趋德安，以窥黄麻。
江阴冯生，自楚归云：偏沅军门某驻荆州，踞上流重地，扼楚蜀咽喉，贼来不过掳掠乡镇，非敢睥睨荆州也。乃贼未来时，而城中风鹤日甚，偏抚奉惠王出城，官民各乌惊兽散。腊月十六，贼至城下，不费一矢，而自古力战苦争之荆州，唾手而得之矣。余辈至岳州，见惠王僦居于民舍，偏抚借寓于民房，竟不敢窥荆州一步。噫！何畏寇之甚也！
夷陵州，属荆州；宜城县，属襄阳；荆门州，属承天；湘潭县，属长沙；澧州，属岳州常德府也；麻城县，属黄州府。
左兵扰武昌
冯生云：舟至兰溪，见有自上流来者。传言：言武昌兵乱，将近武昌，闻左兵数万，从汉口抢船渡江，汉口居民逃散，江上舟楫不行。余船昏夜趁风过武昌，泊金沙洲，时腊月十八也。天明见纷纷逃难者如蚁，皆南走，舟中携老稚妇女，啼号徙窜者，络绎皆是。相传左兵所过，奸淫剽掠，鸡犬不留，武昌城下，居民一空；又明日，已掠金沙州矣。
左良玉避李自成
良玉与自成相距于朱仙镇，麾下近二十万，郧抚王永祚在内，良玉在外，约为固守。一夕，良玉忽携大众遁去，城中遂不可守。自成尾之南下，荆襄一带，次第陷没，而良玉亦无驻足之地矣。与监军道王石云相善，作书谋寄家眷于武昌。及家眷至，而良玉与众兵俱至，抢渡竟不可遏，而大江南北，惨毒不忍言。城中士民，咸咎良玉召寇。乘夜杀其监纪，石云亦不敢问。石云，讳杨基，南直安庆府潜山县人，天启五年己丑进士。
予思当时，自成兵势固强，然良玉以二十万众，攻之虽不足，守之则有余，何为乎宵遁哉？叮！大帅如此，天下事概可知矣！
王永祚投江
郧抚王澄州微服走，为左兵所获，贿以二千金，始脱。又被获，遂自投江。流至二里，得渔人救免。潜往武昌城外。
梁元昌家难
梁元昌，浙江人。选四川叙州府筠连县知县，携家赴任，腊月，舟过武昌，上荆州为贼所获，家属二十余口，死者十七人，女与婿皆与焉。元昌仅与一幼子，赴水逃脱，踉跄凄切之状，不忍言说。
