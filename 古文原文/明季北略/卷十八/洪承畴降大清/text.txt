洪承畴降大清
辽地自东海滨西至蓟镇，沿边凡千四百里，明初废郡县，置卫以备敌。万历四十三年冬，西南有星，状如关刀，久之变为彗，其形如帚，光芒显烁，见百余日，而辽阳陷。四十六年戊午，彗复见，而沈阳又失。盖彗乃除旧布新之象也。崇祯十一年正月中旬，辽阳见日围于弓内，有矢射之。或云：此名曰三擐，主天下兵起。是岁辽阳旱蝗，秋禾啖尽。大清兵陷山东济南，掳德王，杀辽东金总戎。十二年，辽阳复旱蝗，秋稻縻遗。十三年，辽阳大饥，父子相食，斗米一千二百，值银一两七钱，然斗斛三倍，吾乡约六两一石。十四年辛巳夏，麦大熟，百姓稍苏，而洪承畴提兵东征矣。先是十三年庚辰，大清据辽阳，内臣高起潜等。不能御，系狱，遂擢承畴经略辽东。承畴，字亨九，福建泉州府南安县人。万历四十四年丙辰进士。总督三秦，屡破流寇有功。至是，闻总戎祖大寿被围锦州，遂于十四年二月提兵，八月往援，与大清相拒四阅月。至十一月退还，分守各卫。及明年壬午二月，会兵，共计二十万复东，时大清师二十四万，闻承畴将至，分兵围锦州，以大众御之。承畴率师趋宁远，东三十五里为高桥堡，又三十五里至塔山，更五十里及杏山，复五十里抵松山，过此五十里，则为里红山。去锦州三十里，锦州东，俱属大清地。里山上有石城一座，大清兵固守，山下平原，承畴将驻营，大清兵凭高发炮，洪师四面受敌，难以立营，乃退下。既而选卒十三万，遣总兵官吴三桂、唐通等十三人，将退复进，三战三捷。大清帅退六十里，分守各隘，上疏请兵，四王亲率精骑万三千驰至，先祭天地，次祭海，已而登山视兵，见洪严整。叹曰：人言承畴善用兵，信然。宜我诸将惮之也。营北八十里有北山，延亘数十里，四王登其岭，横窥洪阵久之，见大众集，前后队颇弱。猛省曰：此阵有前权而无后守，可破也。遂星夜令军士，将北山顶中劈为二，状如刀脊，遇石辄命凿去，凡深八尺，上广一丈二尺，而下隘甚，仅可容趾，马不可渡，人不能登，有堕者，无着足处，不得跃起，濠长三十里，以兵守之，时已为所据，诛杀殆尽。其西亦浚一濠，即以土筑堡，凡五十里，直接杏山，亦以兵坚守，绝中国之援。惟南滨于海，不必濠守，而东则大清地也。濠守既成，粮援路绝，有刈薪汲水者，辄为逻卒所杀。大军俱不敢出濠。初筑时，承畴不之觉，已而知为所困，然已不能争矣，遂上书求援。凡十有八疏，高起潜恐承畴有功，力抑之，使不得奏。然大清之据险断援，以困洪师，固可谓人谋尽善矣。而天意尤有异者，南海潮头，顿起四十余里，兵不得安营，承畴知事急，移师西旋，大清兵尾其后，师近濠，吴三桂等督众填濠而过，守者射之，矢如雨下，众不能支，遂大溃，俱南走海滨，为大清军所逼，十三万众尽溺死。三桂与唐及麾下材官五百人，乘间突围而出，其余总兵官，如曹变蛟、马如龙等十有一人，俱殁于阵。变蛟昔镇西安，有御贼功，众咸惜之。大清兵既覆洪师，遂破洪山，获承畴。承畴不屈，大清主壮而释之。此崇祯十五年九月二十事。大清复急攻锦州，祖大寿闻承畴败，大惧，欲降。城中有降夷之众，不从，欲杀大寿一门，降夷者，山北近辽阳人，中国之外为降夷，降夷之外即大清地也。夹处两国之间，故辽东呼之为夹道之人。近为大清朝所逼，归附中国，称降夷，俱控弦习战之士，居大寿麾下，食大粮，颇得其力。至是，大寿知不利于己，密遗书大清师，诱之出城，收其衣甲，犒以酒食，尽杀之。大寿乃降。顺治初，尚在北京，年八十四矣。锦州既失，是冬，大清兵入山东，陷兖州府，杀鲁王。十六年癸未春，辽阳、中左前后卫，俱殁于大清。全辽尽陷。高起潜上疏，移吴三桂镇山海关，承畴子某走京师，击登闻鼓，上始知有十八疏，谢其殉难。祠于京祭之。荫其一子。至今辽人呼是役为洪承畴跨海东征云。康熙四年五月，予在镇江，遇辽人唐奉山，自言昔在承畴军中，亲见其事如此。
祖大寿，字复字，滁州籍，宁远卫指挥，挂征辽前锋将军印，总兵官左都督。康熙五年，子祖永烈为将军，镇苏州，其军甚恣，苏人大被其毒，永烈兄弟俱为将。
吴三桂，辽东前屯指挥钦差镇守宁远中左中右等处地方，团练总兵官右军都督府都督同知。
唐通字达轩，陕西西安府泾阳县人，钦差镇守蓟镇西协等处地方，专管石古曹墙四路，左军都督府右都督。
前载十一年十月，高起潜败。十二月，改洪承畴蓟辽总督，而此云十三年事。盖总督在十一年，而援锦或十三年也。
大清兵入塞
十三年庚辰三月，大清兵至义州。十四年三月二十一日丙申，大清兵大举入塞，祖大寿合诸军御之于锦州。十五年十一月，大清兵大举入塞。二十四日庚寅，入蓟州。闰十一月壬寅，攻河间。明日分兵向临清，入霸州，佥事赵辉死之。初九乙巳，入文安。初十丙午，自青县趋长庐。十二日戊申，入临清。十六日壬子，入阜城景州。十八日甲寅，入河间，参议赵珽、知府颜允绍、知县陈三接死之。二十二日戊午，攻东昌，刘泽清御之，遂西。二十五日辛酉，自临清分五攻各郡县。十二月初九甲戌，入沭阳。初十乙亥，入沂州丰县，杀知县刘光先。戊寅破蒙阴、泗水、邹县。十二月二日丁卯，自长垣趋曹濮，别将抵青州，入临淄，知县文昌时阖署自焚死。十六年二月，入登莱，驻军三月入顺德，杀知府言孔嘉。
姜泻里死难
姜泻里，字尔岷，别号汉洲，山东莱阳人，给谏采，行人垓父也。关中文太青先生翔凤令莱阳，独奇其文，首置之，久之不售。天启末，逆珰建祠，趋者蚁附，泻里危言侃侃，以此得名，有司或且迹之，急携家入山，变姓名，为人耕佣。辛未，子采成进士，令真州。庚辰，子垓亦举南宫。泻里尝与旧识云，沧海横流，窃惧我辈欲长守邱陇，亦不可得耳。未几，北师入薄莱城下，泻里发炮中北帅首，北兵为退舍。亡何，北兵夜袭城，泻里率亲丁巷战，刃中于臂，被执，索金帛自赎。泻里曰：吾儿为清官，闻天下，吾受国恩，死即死，安得俯仰乞命，遂遇害。时年六十有一。季子坡从城东趋至，抱父尸大骂，被执去，夜举火爇北帐，北帅觉，脔杀之，诸姊妹俱死，赴至。给谏采方以言事下狱，垓噀血上书台省，交疏请释。采归治丧，上乃诏褒嘉一门义烈，命冢臣议优典，而史官黄道周志其墓。
有刀锯之心者，不堕魄于雷霆，俱松柏之志者，不渝音于风雨，姜公父子之谓也。
宋玫殉节（附张瑶）
宋玫字文玉，号九青，山东莱阳人。父继登，官宪副，以廉能称。玫登天启乙丑进士，初令柘城，寻调杞县，以治行高等，与开封司理张瑶争考选，得吏科给事中，抗章正色，旋丁艰归，服阕补职。崇祯丙子，偕吴伟业主试湖广，得士万曰吉、周寿朋、黄正色、黄文旦等，寻进刑科都给事，迁太常卿。已由大理寺进至少司空。壬午枚卜，会推玫与蒋德璟、黄景昉、吴甡、房可壮、张王谟，寻以召对不称旨，又为蜚语所中，上疑比私植党，下玫与房张于狱，革职归。亡何，北兵入，东省云扰，玫与同宗吏部应亨辈经画守御，不遗余力，及城陷，缚玫与应亨相对，拷搒体无完肤，玫始终不屈，遂见杀。
张瑶，山东人，进士，开封府推官。会登兵变城破被执，瑶挥石相击，逐遇害。其妻及子四人，俱投井死。
是年，又有大名副使朱廷焕，山东人，进士。闯将刘宗敏传牌至，廷焕发指，击碎之，与衿士分守各门，寻贼至围攻，被执不屈，贼缚桅杆杀之。又有寿光知县李耿，顺天进士，亦以城陷杀死。
宋公早贵，任清要列卿秩，名位显赫，然竟用蒙难死。予角去齿，造物者固多缺陷乎，然而捐生殉节，垂芳千古，则天之厚公，又独至矣。
