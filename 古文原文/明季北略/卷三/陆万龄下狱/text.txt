初熹宗时，监生陆万龄请祠魏忠贤于国学之傍，谓孔子作春秋，而忠贤作要典，孔子诛少正卯，而忠贤诛东林也。许之。或谓恐圣驾幸学不便乃已。至是，国子监司业朱三俊，劾监生陵万龄、曹代请祠魏忠贤国学罪，有旨下陆、曹于狱。魏忠贤惧，因乞止建祠。上优答之。前赐额如故。余俱罢止。时有监生张某欲上疏请忠贤与孔子并尊，入国学，称见子路击之。遽殂。一日，上见恶生李映日比忠贤为周公疏，即逮问。时江西某官犹不识时，务欲建隆德祠以颂忠贤功，忠贤大惧，即奏将造祠钱粮解充辽饷，上允之。
