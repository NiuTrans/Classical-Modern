魏忠贤谪凤阳（十一月事）
逆贤知败，疏辞印务，上准闲住，遂夺司礼及厂印，发白虎殿守灵。后数日，疏辞公侯伯三爵，上准改，又疏缴进诰券田宅，着吏、户、工三部查收。礼科吴宏业、户部主事刘鼎卿、刑部员外史躬盛、御史安伸、龚萃肃、副史潘曾纮，纷纷上疏。或攻崔呈秀，田尔耕；或攻许显纯、倪文焕、阮大钺；或攻操江刘志选、兵侍潘汝祯等，俱干连魏逆云。此辈是鹰犬，忠贤是发纵，上俱不发票，将疏留中，密询宫府，查彼过恶，凡逼死贵人擅削成妃，甚至动摇中宫，事事有据，又参阅奏章，削夺大臣，黜逐言官，纵容校尉，到处拿人，监毙忠良无数。又分布心腹，掌握兵柄，结交文武，把持津要，假拿奸细，搜剔富户，追比官赃入己。又熹宗病笃，假传旨荫客氏，升大僚等，莫不是实。上震怒。批云：崔呈秀着九卿会勘，魏忠贤着内官刘应选、郑康升押发凤阳看守皇陵，籍其家。徐应元为忠贤分解。上骂曰：奴侪与奸臣相通，笞一百棍，发南京去。忠贤遂将珍宝四十辆、马千匹、壮士八百行，通政使杨绍震劾逆贤在途拥兵云云。乞早肆诸市朝。疏奏，上即传旨兵部云：朕临御以来，深思治理，乃有逆党魏忠贤擅窃国柄，奸盗内帑，诬陷忠良，草菅多命，狠如狼虎，本当肆市，以雪象冤，姑从轻降发凤阳，岂巨恶不思自改，致将素畜亡命之徒，身带凶刃，环拥随护，势若叛然，朕心甚恶，着锦衣卫差的当官旗前去扭解，押赴彼处交割，其经过地方，着该抚按等官，多拨官兵，沿途护送，所有跟随群奸，即时擒拿具奏，毋得纵容遗患。若有疏虞，罪有所归，尔兵部马上差官星速传示各该衙门。钦此。
