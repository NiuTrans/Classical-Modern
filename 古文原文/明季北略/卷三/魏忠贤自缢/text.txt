兵部闻旨，即差千户吴国安，前去扭解魏忠贤，至新店，距阜城县二十里，密得李永贞飞报，知不免，晚至县，宿尤克简家。时有京师白书生，作挂枝儿在外厢唱彻五更，形其昔时豪势，今日凄凉，言言讥刺，忠贤闻之，益凄闷，遂与李朝钦缢死。刘应选晨起见之大惧，与心腹至忠贤卧室，收取金宝，佯呼云：忠贤走矣。我去追耳，遂南驰。郑康升宿袁光灿家，惊起，报于县，申文上司，将车辆寄库，随人寄监，上籍其家，焚刑具，时珰势甚炽，外廷汹汹，虑有他变，上不动声色，神明独运，无一人之助，而诛逐元凶，再安社稷，天下翕然，诵圣智焉。予闻上始登极，问群臣曰：尧与舜孰贤？群臣对曰：尧善。上曰：不如舜，能诛四凶，意指魏阉也。
