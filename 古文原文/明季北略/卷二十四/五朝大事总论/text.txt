卷二十四五朝大事总论
国运盛衰
神庙冲龄践祚，睿哲夙成，慈圣内训甚肃。辅臣张居正擅而才，以法制天下，朝令夕行，尤留心边事，初与高拱合策抚俺答，宣大以西称宁土矣。用大帅戚继光为蓟镇，谭纶为督抚，一切用舍兴建，唯继光言是从。继光建城堡墩台相度皆精绝，烽火精明，又素调练浙兵杂边兵，车马步亦杂用，外国闻而畏之，不敢窥边者三十余年。用大帅李成梁于辽左，敢战深入。当是时九边晏如，郡吏畏法，庶几黄龙地节间，居正骄而悍，好自尊大，又以巍第私其子，身没怨丛，卒祸其家。继辅攻者多避怨，鲜任事，上既壮，益明习庶事，不复委柄于下，操切之后，继以宽大，人皆乐之。府库充实，赋敛不苛。士大夫以气节相矜诩，虽无姚宋之辅，亦无愧开元间也。自贵妃宠盛，上渐倦勤，御朝日希，迨国本论起，而朋党以分，朝堂水火矣。争国本者，竟满公车。上益厌恶之。斥逐相继，持论者益坚。上以为威摄之，不若冥置之，批答日寡，后遂绝不视朝。竟疏十九留中矣。郊祀不躬，经筵久辍，推升者不下，被纠者不处。上之一切鄙夷也，以大臣无足仗也。所用益寡，一人掺数柄，益得以持权矣。以言路无可采也，置之。然竟一上，不待上旨处分，而被纠者即去。台省益恣行矣。庸相方从哲，独居政府，若喜其无能也，而安之。然辅臣不能持政，而台省持之。于是亓诗教、赵兴邦、官应震、吴亮嗣等，称当关虎豹，放废天下贤才殆尽。凡中外之得选为台省，皆阁不下。旧台省益复以笼致后进，必入其党。当时所喧持者，惟禁道学一事，而边防吏治，俱置不理，贿赂日张，风俗大坏。辽东之难，一发而将驽兵骄，无可支吾。赋加民贫，流寇乘之。土崩瓦解，祸发于天启、崇祯之代，而所从来久矣。至群臣背公营私，日甚一日，流寇之患愈迫，朋党之攻愈苛，虽持论各有短长，不抵世所谓小人者，皆真小人，而所谓君子者，则未必真君子也。民益贫而吏益寡，风俗日坏，将士不知杀敌，惟知害民。文官不知职业，惟习夤缘。虽以烈皇帝之忧勤，而不能挽回万一。呜呼！一日二日万几，而可以高卧治乎？高皇帝一日两视朝，未明而兴，夜分而寐，非好劳也。文之日昃不食，良不容已，舜称无为，特言其政治云尔。岂以不事事为无为哉？乃谓万历以宽弛得承平，崇祯以操切致祸乱，抑何悖也！
