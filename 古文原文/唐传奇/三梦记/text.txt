人之梦，异于常者有之：或彼梦有所往而此遇之者；或此有所为而彼梦之者；或两相通梦者。天后时，刘幽求为朝邑丞。尝奉使，夜归。未及家十余里，适有佛堂院，路出其侧。闻寺中歌笑欢洽。寺垣短缺，尽得睹其中。刘俯身窥之，见十数人，儿女杂坐，罗列盘馔，环绕之而共食。见其妻在坐中语笑。刘初愕然，不测其故久之。且思其不当至此，复不能舍之。又熟视容止言笑，无异。将就察之，寺门闭不得入。刘掷瓦击之，中其罍洗，破迸走散，因忽不见。刘逾垣直入，与从者同视，殿序皆无人，寺扃如故，刘讶益甚，遂驰归。比至其家，妻方寝。闻刘至，乃叙寒暄讫，妻笑曰： 向梦中与数十人游一寺，皆不相识，会食于殿庭。有人自外以瓦砾投之，杯盘狼籍，因而遂觉。 
刘亦具陈其见。盖所谓彼梦有所往而此遇之也。
元和四年，河南元微之为监察御史，奉使剑外。去逾旬，予与仲兄乐天，陇西李杓直同游曲江。诣慈恩佛舍，遍历僧院，淹留移时。日已晚，同诣杓直修行里第，命酒对酬，甚欢畅。兄停杯久之，曰： 微之当达梁矣。 
命题一篇于屋壁。其词曰： 春来无计破春愁，醉折花枝作酒筹。忽忆故人天际去，计程今日到梁州。 
实二十一日也。十许日，会梁州使适至，获微之书一函，后寄《纪梦诗》一篇，其词曰： 梦君兄弟曲江头，也入慈恩院里游。属吏唤人排马去，觉来身在古梁州。 
日月与游寺题诗日月率同，盖所谓此有所为而彼梦之者矣。
贞元中扶风窦质与京兆韦旬同自毫入秦，宿潼关逆旅—。窦梦至华岳祠，见一女巫，黑而长。青裙素襦，迎路拜揖，请为之祝神。窦不获已，遂听之。问其姓，自称赵氏。及觉，具告于韦。明日，至祠下，有巫迎客，容质妆服，皆所梦也。顾谓韦曰： 梦有征也。 
乃命从者视囊中，得钱二镮—，与之。巫抚拿大笑，谓同辈曰： 如所梦矣！ 
韦惊问之，对曰： 昨梦二人从东来，一髯而短者祝醑—，获钱二镮焉。及旦，乃遍述于同辈。今则验矣。 
窦因问巫之姓氏。同辈曰： 赵氏。 
自始及末，若合符契。盖所谓两相通梦者矣。
行简曰：《春秋》及子史—，言梦者多，然未有载此三梦者也。世人之梦亦众矣，亦未有此三梦。岂偶然也，抑亦必前定也？予不能知。今备记其事，以存录焉。
