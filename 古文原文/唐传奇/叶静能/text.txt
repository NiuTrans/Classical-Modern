唐汝阳王好饮，终日不乱。客有至者，莫不留连旦夕。时术士叶静能常过焉。王强之酒，不可，曰： 某有一生徒，酒量可为王饮客矣。然虽侏儒，亦有过人者。明日使谒王，王试与之言也。 
明旦，有投刺，曰道士常持满。王引入。长二尺，既坐，谈胚浑至道，次三皇五帝，历代兴亡，天时人事，经传子史，历历如指诸掌焉。王呿口不能对。既而以王意未洽，更咨话浅近谐戏之事。王则欢然，谓曰： 观师风度，亦常饮酒乎？ 
持满曰： 唯所命耳。 
王即令左右行酒，已数巡，持满曰： 此不足为饮也，请移大器中，与王自挹而饮之，量止则已，不亦乐乎？ 
王又如其言，命醇酹数石，置大斛中，以巨觥取而饮之。王饮中醺然，而持满固不扰，风韵转高。良久，忽谓王曰： 某止此一杯，醉矣！ 
王曰： 观师量殊未可足，请更迸之。 
持满曰： 王不知度量有限乎，何必见强？ 
乃复尽一杯，忽倒，视之，则一大酒榼，受五斗焉。
