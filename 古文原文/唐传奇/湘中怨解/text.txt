《湘中怨》者，事本怪媚，为学者未尝有述。然而淫溺之人，往往不寤。今欲概其论，以著诚而已。从生韦敖，善譔乐府，故牵而广之，以应其咏。
垂拱年中，驾在上阳宫。太学进士郑生，晨发铜驰里，乘晓月度洛桥。闻桥下有哭，甚哀。生下马，循声索之。见其艳女，翳然蒙袖曰： 我孤，养于兄。嫂恶，常苦我。今欲赴水，故留哀须臾。 
生曰： 能遂我归之乎？ 
应曰： 婢御无悔。 
遂与居，号曰汜人。能诵楚人《九歌》、《招魂》、《九辩》之书，亦常拟其调，赋为怨句，其词丽绝，世莫有属者。因撰《风光词》曰： 隆佳秀兮昭盛时，播薰绿兮淑华归。顾室荑与处萼兮，潜重房以饰姿。见稚态之韶羞兮，蒙长霭以为帏。醉融光兮渺弥，迷千里兮涵洇湄。晨陶陶兮暮熙熙。舞婑娜之秾条兮，骋盈盈以披迟。酡游颜兮倡蔓卉，縠流旧电兮石发髓旎。 
生居贫，汜人尝解箧，出轻绘一端，与卖，胡人酬之千金。
居数岁，生游长安。是夕，谓生曰： 我湘中蛟宫之娣也，谪而从君。今岁满，无以久留君所，欲为诀耳。 
即相持啼泣。生留之，不能，竟去。后十余年，生之兄为岳州刺史。会上已—日，与家徒登岳阳楼，望鄂渚，张宴。乐酣，生愁吟曰： 情无垠兮荡洋洋，怀佳期兮属三湘。 
声未终，有画舻浮漾而来。中为彩楼，高百余尺，其上施帏帐，栏笼画饰。帷褰—，有弹弦鼓吹者，皆神仙蛾眉，被服烟霓，裙袖皆广长。其中一人起舞，含凄怨，形类汜人，舞而歌曰： 溯青山兮江之隅，拖湘波兮袅绿裾。荷拳拳兮未舒，匪同归兮将焉如！ 
舞毕，敛袖，翔然凝望。楼中纵观方恰，须臾风涛崩怒，遂迷所往。元和十三年，余闻之于朋中，因悉补其词，题之曰《湘中怨》，盖欲使南昭嗣《烟中之志》—，为偶倡也。
