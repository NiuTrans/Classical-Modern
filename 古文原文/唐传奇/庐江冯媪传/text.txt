冯媪者，庐江里中啬夫之妇，穷寡无子，为乡民贱弃。元和四年，淮楚大歉。媪遂食于舒，途经牧犊墅。暝值风雨，止于桑下。忽见路隅一室，灯烛荧荧。媪因诣求宿。见一女子，年二十余，容服美丽。携三岁儿，倚门悲泣。前，又见老叟与媪，据床而坐。神气惨戚，言语呫嗫！ 
有若征索财物、追逐之状。见冯媪至，叟媪默然舍去。女久乃止泣，入户备饩食，理床榻，邀媪食息焉。媪问其故。女复泣曰： 此儿父，我之夫也。明日别娶。 
媪曰： 向者二老人，何人也，于汝何求，而发怒？ 
女曰： 我舅姑也。今嗣子别娶，征我筐筥刀尺祭祀旧物，以授新人。我不忍与，是有斯责。 
媪曰： 汝前夫何在？ 
女曰： 我淮阴令梁情女，适董氏七年。有二男一女。男皆随父，女即此也。今前邑中重江，即其人也。江官为丞酂，家累巨产。 
发言不胜呜咽。媪不之异；又久困寒饿，得美食甘寝，不复言。女泣至晓。
媪辞去，行二十里，至桐城县。县东有甲第，张帘帷，具羔雁，人物纷然，云今夕有官家礼事。媪问其郎，即董江也。媪曰： 董有妻，何更娶焉？ 
邑人曰： 董妻及女亡矣。 
媪曰： 昨宵我遇雨，寄宿董妻梁氏舍，何得言亡？ 
邑人询其处，即董妻墓也。询其二老容貌，即董江之先父母也。董江，本舒州人，里中之人皆得详之。有告董江者，董以妖妄罪之，令部者迫逐媪去。媪言于邑人，邑人皆为感叹。是夕，董竟就婚焉。元和六年夏五月，江淮从事李公佐使至京，回次汉南，与渤海高钺，天水赵儹，河南字文鼎会于传舍。宵话征异，各尽见闻。钺具道其事，公佐为之传。
