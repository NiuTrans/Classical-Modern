有荣阳郑又玄，名家子也。居长安中。自小与邻舍闾丘氏子，偕读书于师氏。又玄性骄，率以门望清贵，而闾丘氏寒贱者，往往戏而骂之曰： 闾丘氏非吾类也！而我偕学于师氏，我虽不语，汝宁不愧于心乎？ 
闾丘子默然有惭色。后数岁，闾丘子病死。
及十年，又玄以明经上第。其后调补参军于唐安郡。既至官，郡守命假尉唐兴有同舍仇生者，大贾之子，年始冠。其家资产万计。日与又玄会，又玄累受其金钱赂遗，常与宴游。然仇生非士族，未尝以礼貌接之。尝一日，又玄置酒高会，而仇生不得予。及酒阑，有谓又玄者曰： 仇生与子同舍，会宴而仇生不得予，岂非有罪乎？ 
又玄惭，即召仇生。生至，又玄以卮饮之。生辞不能引满，固谢。又玄怒骂曰： 汝市井之民，徒知锥刀尔，何为僭居官秩邪？且吾与汝为伍，实汝之幸，又何敢辞酒乎？ 
因振衣起。仇生羞且甚。俛而退。遂弃官闭门，不与人往来。经数月病卒。
明年，郑罢官，侨居濛阳郡佛寺。郑常好黄老之道。时有吴道士者，以道艺闻，庐于蜀门山。又玄高其风，即驱而就谒，愿为门弟子。吴道士曰： 子既慕神仙，当且居山林，无为汲汲于尘俗间。 
又玄喜谢曰： 先生真有道者。某愿为隶于左右，其可乎？ 
道士许而留之。凡十五年，又玄志稍惰。吴道士曰： 子不能固其心，徒为居山林中，无补矣。 
又玄即辞去。宴游濛阳郡久之。其后东入长安，次褒城，舍逆旅氏。遇一童儿十余岁，貌甚秀。又玄与之语，其辨慧千转万化，又玄自谓不能及。已而谓又玄曰： 我与君故人有年矣，君省之乎？ 
又玄曰： 忘矣。 
童儿曰： 吾尝生闾丘氏之门，居长安中，与子偕学于师氏。子以我寒贱，且曰 非吾类也 。后又为仇氏子，尉于唐兴。与子同舍。子受我金钱赂遗甚多。然子未尝以礼貌遇我，骂我市井之民。何吾子骄傲之甚邪？ 又玄惊，因再拜谢曰： 诚吾之罪也。然子非圣人，安得知三生事乎？ 童儿曰： 我太清真人，上帝以汝有道气，故生我于人间，与汝为友，将授真仙之诀；而汝以性骄傲，终不能得其道。吁！可悲乎！ 言讫，忽亡所见。又玄既寤其事，甚惭恚，竟以忧卒。
