将之器，其用大小不同。若乃察其奸，伺其祸，为众所服，此十夫之将。夙兴夜寐，言词密察，此百夫之将。直而有虑，勇而能斗，此千夫之将。外貌桓桓，中情烈烈，知人勤劳，悉人饥寒，此万夫之将。进贤进能，日慎一日，诚信宽大，闲於理乱，此十万人之将。仁爱治於下，信义服邻国，上知天文，中察人事，下识地理，四海之内，视如室家，此天下之将。
