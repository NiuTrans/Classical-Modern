曰：二有一乎？
曰：二无一。
曰：二有右乎？
曰：二无右。
曰：二有左乎？
曰：二无左。
曰：右可谓二乎？
曰：不可。
曰：左可谓二乎？
曰：左与右可谓二乎？
曰：可。
曰：谓变非变，可乎？
曰：右有与，可谓变乎？
曰：变奚？
曰：右。
曰：右苟变，安可谓右？
曰：苟不变，安可谓变？
曰：二苟无左，又无右，二者左与右，奈何？
曰：羊合牛非马，牛合羊非鸡。
曰：何哉？
曰：羊与牛唯异，羊有齿，牛无齿，而牛之非羊也、羊之非牛也，未可。是不俱有而或类焉。
羊有角，牛有角，牛之而羊也，未可。是俱有而类之不同也。羊牛有角，马无角，马有尾，羊牛无尾，故曰羊合牛非马也。非马者，无马也。无马者，羊不二，牛不二，而羊牛二，是而羊而牛非马，可也。
若举而以是，犹类之不同，若左右，犹是举。
牛羊有毛，鸡有羽。谓鸡足一，数足二，二而一故三；谓牛羊足一，数足四，四而一故五。牛羊足五，鸡足三，故曰牛合羊非鸡。非有以非鸡也。
与马以鸡宁马。材不材，其无以类，审矣！举是乱名，是谓狂举。
曰：他辩。
曰：青以白非黄，白以青非碧。
曰：青白不相与而相与，反对也；不相邻而相邻，不害其方也。不害其方也。不害其方者，反而对，各当其所，若左右不骊。故一于青不可，一于白不可，恶乎其有黄矣哉？黄其正矣，是正举也。其有君臣之于国焉，故强寿矣！
而且青骊乎白而白不胜也。白足之胜矣而不胜，是木贼金也。木贼金者碧，碧则非正举矣。青白不相与而相与，不相胜则两明也。争而明，其色碧也。
与其碧宁黄。黄其马也，其与类乎，碧其鸡也，其与暴乎！
暴则君臣争而两明也。两明者，昏不明，非正举也。非正举者，名实无当，骊色章焉，故曰两明也。两明而道丧，其无有以正焉。
