『坚白石三』可乎？
曰：不可。
曰：二可乎？
曰：可。
曰：何哉？
曰：无坚得白，其举也二；无白得坚，其举也二。
曰：得其所白，不可谓无白；得其所坚，不可谓无坚。而之石也，之于然也，非三也？
曰：视不得其所坚而得，其所白〔得其所白〕者，无坚也；拊不得其所白而得其所坚，得其〔所〕坚〔者〕，无白也。
曰：天下无白，不可以视石；天下无坚，不可以谓石。坚、白不相外，藏三，可乎？
有自藏也，非藏而藏也。
曰：其白也，其坚也，而石必得以相盈，其自藏奈何？
曰：得其白，得其坚，见与不见谓之离；不见离，一二不相盈，故离。离也者，藏也。
曰：石之白，石之坚，见与不见，二与三，若广修而相盈也。其非举乎？
曰：物白焉，不定其所白；物坚焉，不定其所坚。不定者，兼。恶乎其石也？
曰：循石，非彼无石，非石无所取坚白。〔坚白石〕不相离也，固乎然，其无已！
曰：于石，一也；坚白，二也，而在于石。故有知焉，有不知焉；有见焉，〔有不见焉〕。故知与不知相与离，见与不见相与藏。藏故，孰谓之不离？
曰：目不能坚，手不能白，不可谓无坚，不可谓无白。其异任也，其无以代也。坚白域与石，恶乎离？
曰：坚未与石为坚，而物兼，未与〔物〕为坚而坚必坚。其不坚石物而坚，天下未有若坚而坚藏。
白固不能自白，恶能白石物乎？若白者必白，则不白物而白焉。黄、黑与之然。
石其无有。恶取坚白石乎？故离也。离也者，因是。
力与知果，不若,因是。
且犹白以目〔见〕，〔目〕以火见，而火不见，则火与目不见而神见；神不见，而见离。
坚以手〔知〕，而手以捶〔知〕，是捶与手知而不知，而神与不知。
神乎！是之谓离焉。离也者，天下故独而正。
