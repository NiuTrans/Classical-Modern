◎仪卫志一
辽太祖奋自朔方，太宗继志述事，以成其业。于是举渤海，立敬瑭，破重贵，尽致周、秦、两汉、隋、唐文物之遗馀而居有之。路车法物以隆等威，金符玉玺以布号令。是以传至九主二百馀年，岂独以兵革之利，士马之强哉！文谓之仪，武谓之卫，足以成一代之规模矣。考辽所有舆服、符玺、仪仗，作《仪卫志》。
舆服
自黄帝而降，舆服之制，其来远矣。禹乘四载作小车，商人得桑根之瑞为大辂，周人加金玉，象饰益备。秦取六国仪物，而分别其用，先王之制，置而弗御。至汉中叶，锐意稽古，然礼文之事，名存实亡，盖得十一于千百焉。唐之车辂因周、隋遗法，损益可知。而祭服皆青，朝服皆绛，常服用宇文制，以紫、绯、绿、碧分品秩。五代颇以常服代朝服。辽国自太宗入晋之后，皇帝与南班汉官用汉服；太后与北班契丹臣僚用国服，其汉服即五代晋之遗制也。考之载籍之可徵者，著《舆服篇》，冠诸《仪卫》之首。
国舆
契丹故俗，便于鞍马。随水草迁徙，则有毡车，任载有大车，妇人乘马，亦有小车，贵富者加之华饰。禁制疏阔，贵适用而已。帝后加隆，势固然也。辑其可知著于篇。
大舆，《柴册再生仪》载神主见之。
舆，《腊仪》见皇帝、皇后升舆、降舆。
总纛车，驾以御驼。《祭山仪》见皇太后升总纛车。
车，《纳后仪》见皇后就车。
青幰车，螭头、盖部皆饰以银。驾用驼，公主下嫁以赐之。古者王姬下嫁，车服不系其夫，下王后一等。此其遗意欤？
送终车，车楼纯饰以锦，螭头以银，下县铎，后垂大毡，驾以牛。上载羊一，谓之祭羊，以拟送终之用。亦赐公主。
椅，《册皇太后仪》，皇帝乘椅，自便殿瑽至西便门。
鞍马，《祭山仪》，皇帝乘马，侍皇太后行。《腊仪》，皇帝降舆，祭东毕，乘马入腊围。《瑟瑟仪》，俱乘马东行，群臣在南，命妇在北。
汉舆
太宗皇帝会同元年，晋使冯道、刘煦等备车辂法物，上皇帝、皇太后尊号册礼。自此天子车服昉见于辽。太平中行汉册礼，乘黄令陈车辂，尚辇奉御陈舆辇。盛唐辇辂，尽在辽廷矣。
五辂：《周官》典辂有五辂。秦亡之后，汉创制。
玉辂，祀天、祭地、享宗庙、朝贺、纳后用之。青质，玉饰，黄屋，左纛。十二鉴在衡，二铃在轼。龙辀左建旂，十二游，皆画升龙，长曳地。驾苍龙，金摐，镂锡，鞶缨十二就。辽国《勘箭仪》，皇帝乘玉辂至内门。圣宗开泰十年，上升玉辂自内三门入万寿殿，进七庙御容酒。
金辂，飨射、祀还、饮至用之。赤质，金饰，余如玉辂，色从其质。驾赤骝。
象辂，行道用之。黄质，象饰，余如金辂。驾黄骝。
革辂，巡狩、武事用之。白质，革鞔。驾白翰。
木辂，田猎用之。黑质，漆饰。驾黑骆。
车：制小于辂，小事乘之。
耕根车，耕籍用之。青质，盖三重，余如玉辂。
安车，一名进贤车，临幸用之。金饰重舆，曲壁，八鉴在衡，紫油纁，朱裹幰，朱丝络网。驾赤骝，朱鞶缨。
四望车，一名明远车，拜陵、临吊则用之。金饰，青油纁，朱里通。驾牛，余同安车。
凉车，省方、罢猎用之。赤质，金涂，银装。五彩龙风织，藤油壁，绯条，莲座。驾以橐驼。
辇：用人挽，本宫中所乘。唐高宗始制七辇。《周官》巾车有辇，以人组挽之。太平册礼，皇帝御辇。
大凤辇，赤质，顶有金凤，壁画云气金翅。前有轼，下有构栏。络带皆绣云凤，银梯。主辇八十人。
大芳辇。
仙游辇。
小辇，《永寿节仪》，皇太后乘小辇。
芳亭辇，黑质，幕屋绯栏，皆绣云凤。朱绿夹窗，花板红网，两廉四竿，银饰梯。主辇百二十人。
大玉辇。
小玉辇。
逍遥辇，常行用之。棕屋，赤质，金涂，银装，红条。辇官十二人，春夏绯衫，秋冬素锦服。
平头辇，常行用之。制如逍遥，无屋。册承天皇太后仪，皇太后乘平头辇。
步辇，圣宗统和三年，驻跸土河，乘步辇听政。
羊车，古辇车。赤质，两壁龟文、凤翅，绯幰，络带、门帘皆绣瑞羊，画轮。驾以牛，隋易果下马。童子十八人，服绣，瑞羊輓之。
舆：以人肩之，天子用韝络臂绾。
腰舆，前后长竿各二，金银螭头，绯绣凤襕，上施锦褥，别设小床。奉舆十六人。
小舆，赤质，青顶，曲柄，绯绣络带。制如凤辇而小，上有御座。奉舆二十四人。
皇太子车辂：
金辂，从祀享、正冬大朝、纳妃用之。《册皇太子仪》，乘黄令陈金辂，皇太子升、降金辂。
轺车，五日常朝、享宫臣、出入行道用之。金饰，紫幰朱里。驾一马。
四望车，吊临用之。金饰，紫油纁通幰。驾一马。
