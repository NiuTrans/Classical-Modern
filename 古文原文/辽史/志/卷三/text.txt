◎营卫志下
部族下
辽起松漠，经营抚纳，竟有唐、晋帝王之器，典章文物，施及潢海之区，作史者尚可以故俗语耶？旧史有《部族志》，历代之所无也。古者，巡守于方岳，五服之君各述其职，辽之部族实似之。故以部族置宫卫、行营之后云。
辽内四部族：
遥辇帐九族。
横帐三父房族。
国舅帐拔里、乙室已族。
国舅别部。
太祖二十部，二国舅升帐分，止十八部。
五院部。其先曰益古，凡六营。阻午可汗时，与弟撒里本领之，曰迭剌部。传至太祖，以夷离堇即位。天赞元年，以强大难制，析五石烈为五院，六爪为六院，各置夷离堇。会同元年，更夷离堇为大王。部隶北府，以镇南境。大王及都监春夏居五院部之侧，秋冬居羊门甸。石烈四：大蔑孤石烈。小蔑孤石烈。瓯昆石烈。太宗会同二年，以乌古之地水草丰美，命居之。三年，益以海勒水之地为农田。乙习本石烈。会同二年，命以乌古之地。
六院部。隶北府，以镇南境。其大王及都监春夏居泰德泉之北，秋冬居独卢金。石烈四：辖懒石烈。阿速石烈。斡纳拨石烈。斡纳阿速石烈。会同二年，命居乌古。三年，益以海勒水地。
乙室部。其先曰撒里本，阻午可汗之世，与其兄益古分营而领之，曰乙室部。会同二年，更夷离堇为大王。隶南府，其大王及都监镇驻西南之境，司徒居鸳鸯泊，闸撒狘居车轴山。石烈二：阿里答石烈。欲主石烈。
品部。其先曰拿女手，阻午可汗以其营为部。太祖更诸部夷离堇为令稳。统和中，又改节度使。隶北府，属西北路招讨司，司徒居太子坟。凡戍军隶节度使，留后户隶司徒。石烈二：北哲里只石烈。南辖懒石烈。
楮特部。其先曰洼，阻午可汗以其营为部。隶南府，节度使属西北路招讨司，司徒居柏坡山及钅革山之侧。石烈二：北石烈。南石烈。
乌隗部。其先曰撒里卜，与其兄涅勒同营，阻午可汗析为二：撒里卜为乌隗部，涅勒为涅剌部。俱隶北府，乌隗部节度使属东北路招讨司，司徒居徐母山、郝里河之侧。石烈二：北石烈。南石烈。
涅剌部。其先曰涅勒，阻午可汗争其营为部。节度使属西南路招讨司，居黑山北，司徒居郝里河侧。石烈二：北塌里石烈。南察里石烈。
突吕不部。其先曰塔古里，领三营。阻午可汗命分其一与弟航斡为突举部，塔古里得其二，更为突吕不部。隶北府，节度使属西北路招讨司，司徒居长春州西。石烈二：北托不石烈。南须石烈。
突举部。其先曰航斡，阻午可汗分营置部。隶南府，戍于隗乌古部，司徒居冗泉侧。石烈二：北石烈。南石烈。
奚王府六部五帐分。其先曰时瑟，事东遥里十帐部主哲里。后逐哲里，自立为奚王。卒，弟吐勒斯立。遥辇鲜质可汗讨之，俘其拒敌者七百户，摭其降者。以时瑟邻睦之故，止俘部曲之半，余悉留焉。奚势由是衰矣。初为五部：曰遥里，曰伯德，曰奥里，曰梅只，曰楚里。太祖尽降之，号五部奚。天赞二年，有东扒里厮胡损者，恃险坚壁于箭笴山以拒命，揶谕曰：大军何能为，我当饮堕瑰门下矣！ 太祖灭之，以奚府给役户，并括诸部隐丁，收合流散，置堕瑰部，因堕瑰门之语为名，遂号六部奚。命勃鲁恩主之，仍号奚王。太宗即位，置宰相、常衮各二员。圣宗合奥里、梅只、堕瑰三部为一；特置二克部以足六部之数。奚王和朔奴讨兀惹，败绩，籍六部隶北府。
突吕不室韦部。本名大、小二黄室韦户。太祖为达马狘沙里，以计降之，乃置为二部。隶北府，节度使属东北路统军司，戍泰州东北。
涅剌拿古部。与突吕不室韦部同。节度使戍泰州东。
迭剌迭达部。本鲜质可汗所俘奚七百户，太祖即位，以为十四石烈，置为部。隶南府，节度使属西南路招讨司，戍黑山北，部民居庆州南。
乙室奥隗部。神册六年，太祖以所俘奚户置。隶南府，节度使属东北路兵马司。
楮特奥隗部。太祖以奚户置。隶南府，节度使属东京都部署司。
品达鲁虢部。太祖以所俘达鲁虢部置。隶南府，节度使属西南路招讨司，戍黑山北。
乌古涅剌部。亦曰涅离部。太祖取于骨里户六千，神册六年，析为乌古涅剌及图鲁二部。俱隶北府，节度使属西南路招讨司。
图鲁部。节度使属东北路统军司。
已上太祖以遥辇氏旧部族分置者凡十部，增置者八。
圣宗三十四部：
撒里葛部。奚有三营：曰撒里葛，曰窈爪，曰耨碗爪。太祖伐奚，乞降，愿为著帐子弟。籍于宫分，皆设夷离堇。圣宗各置为部，改设节度使，皆隶南府，以备畋猎之役。居泽州东。
窈爪部。与撒里葛部同。居潭州南。
耨碗爪部。节度使属东京都部署司。
讹仆括部。与撒里葛三部同。居望云县东。
特里特勉部。初于八部各析二十户以戍奚，侦候落马河及速鲁河侧，置二十详稳。圣宗以户户口蕃息，置为部，设节度使。隶南府，戍倒塌岭，居橐驼冈。
稍瓦部。初，取诸宫及横帐大族奴隶置稍瓦石烈， 稍瓦 ，鹰坊也，居辽水东，掌罗捕飞鸟。圣宗以户口蕃息置部。节度使属东京石部署司。
曷术部，初，取诸宫及横帐大族奴隶置曷术石烈； 曷术 ，铁也，以冶于海滨柳湿河、三黜古斯、手山。圣宗以户口蕃息置部。属东京都部署司。
遥里部。居潭、利二州间。石烈三：撒里必石烈。北石烈。贴鲁石烈。
伯德部。松山、平州之间，太师、太保居中京西。石烈六：啜勒石烈。速古石烈。腆你石烈。迭里石烈。旭特石烈。悦里石烈。
楚里部。居潭州北。
奥里部。统和十二年，以与梅只，堕瑰三部民籍数寡，合为一部。并上三部，本属奚王府，圣宗分置。
南克部。
北克部。统和十二年，以奚府二克分置二部。
隗衍突厥部。圣宗析四辟沙、四颇惫户置，以镇东北女直之境。开泰九年，节度使奏请置石烈。隶北府，属黄龙府都部署司。
奥衍突厥部。与隗衍突厥同。
涅剌越兀部。以涅剌室韦户置。隶北府，节度使属西南面招讨司，戍黑山北。
奥衍女直部。圣宗以女直户置。隶北府，节度使属西北路招讨司，戍镇州境。自此至河西部，皆俘获诸国之民，初隶诸宫，户口蕃息置部。讫于五国，皆有节度使。
乙典女直部。圣宗以女直户置。隶南府，居高州北。
斡突碗乌古部。圣宗以乌古户置。隶南府，节度使属西南面招讨司，戍黑山北。
迭鲁敌烈部。圣宗以敌烈户置。隶北府，节度使属乌古敌烈统军司。
室韦部。圣宗以室韦户置。隶北府，节度使属西北路招讨司。
术哲达鲁虢部。圣宗以达鲁虢户置。隶北府，节度使属东北路统军司，戍境内，居境外。
梅古悉部。圣宗以唐古户置。隶北府，节度使属西南面招讨司。
颉的部。圣宗以唐古户置。隶北府，节度使属西南面招讨司。
北敌烈部。圣宗以敌烈户置。戍隗乌古部。
匿讫唐古部。圣宗置。隶北府，节度使属西南面招讨司。
北唐古部。圣宗以唐古户置。隶北府，节度使属黄龙府都部署司，戍府南。
南唐古部。圣宗置。隶北府。
鹤剌唐古部。与南唐古同。节度使属西南面招讨司。
河西部。圣宗置。隶北府，节度使属东北路统军司。
薛特部。开泰四年，以回鹘户置。隶北府，居慈仁县北。
伯斯鼻骨德部。本鼻骨德户。初隶诸宫，圣宗以户口蕃息置部。隶北府，节度使属东北路统军司，戍境内，居境外。
达马鼻骨德部。圣宗以鼻骨德户置。隶南府，节度使属东北路统军司。
五国部。剖阿里国、盆奴里国、奥里米国、越里笃国、越里吉国，圣宗时来附，命居本土，以镇东北境，属黄龙府都部署司。重熙六年，以越里吉国人尚海等诉酋帅浑尚贪污，罢五国酋帅，设节度使以领之。
已上圣宗以旧部族置者十六，增置十八。
辽国外十部：乌古部。敌烈八部。隗古部。回跋部。嵓母部。吾秃婉部。迭剌葛部。回鹘部。长白山部。蒲卢毛朵部。
右十部不能成国，附庸于辽，时叛时服，各有职贡，犹唐人之有羁縻州也。
