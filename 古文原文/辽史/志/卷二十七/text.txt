◎仪卫志三(符印)
遥辇氏之世，受印于回鹘。至耶澜可汗请印于唐，武宗始赐 奉国契丹印 。太祖神册元年，梁幽州刺史来归，诏赐印绶。是时，太祖受位遥辇十年矣。会同九年，太宗伐晋，末帝表上传国宝一、金印三，天子符瑞于是归辽。
传国宝，秦始皇作，用蓝玉，螭纽，六面，其正面文 受命于天，既寿永昌 ，鱼鸟篆，子婴以上汉高祖。王莽篡汉，平皇后投玺殿阶，螭角微玷。献帝失之，孙坚得于井中，传至孙权，以归于魏。魏文帝隶刻肩际曰 大魏受汉传国之宝 。唐更名 受命宝 。晋亡归辽。自三国以来，僣伪诸国往往模拟私制，历代府库所藏不一，莫辨真伪。圣宗开泰十年，驰驿取石晋所上玉玺于中京。兴宗重熙七年，以《有传国宝者为正统赋》试进士。天祚保大二年，遗传国玺于桑乾河。
玉印，太宗破晋北归，得于汴宫，藏随驾库。穆宗应历二年，诏用太宗旧宝。
御前宝，金铸，文曰 御前之宝 ，以印臣僚宣命。
诏书宝，文曰 书诏之宝 ，凡书诏批答用之。
契丹宝，受契丹册仪，符宝郎捧宝置御坐东。
金印三，晋帝所上，其文未详。
皇太后宝，制未详。天显二年，应天皇太后称制，群臣上玺绶。册承天皇太后仪，符宝郎奉宝置皇太后坐右。
皇后印，文曰 皇后教印 。
皇太子宝，未详其制。重熙九年册皇太子仪，中书令授皇太子宝。
印
吏部印，文曰 吏部之印 ，银铸，以印文官制诰。
兵部印，文曰 兵部之印 ，银铸，以印军职制诰。
契丹枢密院、契丹诸行军部署、汉人枢密院、中书省、汉人诸宫都部署印，并银铸。文不过六字以上，以银朱为色。
南北王以下内外百司印，并铜铸，以黄丹为色，诸税务以赤石为色。
杓窊印，杓窊，鸷鸟之总名，以为印纽，取疾速之义。行军诏赐将帅用之。道宗赐耶律仁先鹰纽印，即此。
符契
自大贺氏八部用兵，则合契而动，不过刻木为牉合。太祖受命，易以金鱼。
金鱼符七枚，黄金铸，长六寸，各有字号，每鱼左右判合之。有事，以左半先授守将，使者执右半，大小、长短、字号合同，然后发兵。事讫，归于内府。
银牌二百面，长尺，刻以国字，文曰 宜速 ，又曰 敕走马牌 。国有重事，皇帝亲授使者，手紥给驿马若干。驿马阙，取它马代。法，昼夜驰七百里，其次五百里。所至天子亲临，须索更易，无敢违者。使回，皇帝亲受之，手封牌印郎君收掌。
木契，正面为阳，背面为判，阁门唤仗则用之。朝贺之礼，宣徽使请阳面木契下殿，至于殿门，以契授西上阁门使云： 授契行勘。 勘契官声喏，跪受契，举手勘契同，俯、兴，鞠躬，奏 内外勘契同。 阁门使云： 准敕勘契，行勘。 勘契官执阴面木契声喏，平身立，少退近后，引声云 军将门仗官 ，齐声喏。勘契官云： 内出唤仗木契一只，准敕付左右金吾仗行勘。 勘契官云 合不合 ，门仗官云 合 ，凡再。勘契官云 同不同 ，门仗官云 同 ，亦再。勘契官近前鞠躬，奏： 勘官左金吾引驾仗、勾画都知某官某，对御勘同。 平身，少退近后，右手举契云： 其契谨付阁门使进入。 阁门使引声喏，门仗官下声喏。勘契官跪以契授，阁门使上殿纳契，宣徽使受契。阁门使下殿，奉敕唤仗。
木箭，内箭为雄，外箭为雌，皇帝行幸则用之。还宫，勘箭官执雌箭，东上阁门使执雄箭，如勘契之仪，详具《礼仪志》。
