◎礼志五(嘉仪上)
皇帝受册仪：前期一日，尚舍奉御设幄于正殿北墉下，南面设御坐；奉礼郎设官僚、客使幕次于东西朝堂；太乐令设宫悬于殿庭，举麾位在殿第二重西阶上，东向；乘黄令陈车辂；尚辇奉御陈舆辇；尚舍奉御设解剑席于东西阶。设文官六品已上位横街南，东方西向；武官五品已上位横街南，西方东向，皆北上重行，每等异位。将士各勒所部六军仗屯诸门，金吾仗、黄麾仗陈于殿庭。至日，押册官引册自西便门入，置册案西阶上。通事舍人引侍从班入，就位。侍中东阶下，解剑履，上殿，栏外俯伏跪，奏 中严 ；下殿，剑履，复位立。阁使西阶上殿，栏外跪请木契；面殿鞠躬，奏 奉敕唤仗。 殿中监、少监、殿中丞等押金吾四色仗入，位臣僚后。协律郎入，就举麾位。符宝郎诣阁奉迎。通事舍人引文官四品至六品、武官三品至五品，就门外位。皇帝御辇至宣德门。宣徽使押内诸司班起居，引皇帝至阁，服衮冕。侍中东阶下，解剑履，上殿，版奏外办。太常博士引太常卿，太常卿引帝。内诸司出、协律郎举麾，太乐令令撞黄钟之钟，左五钟皆应，工人鼓柷，乐作；皇帝即御坐，宣徽使赞扇合，乐止；赞帘扌卷，扇开。符宝郎奉宝进，左右金吾报平安。通事舍人引文官三品、武官二品已上入门，乐作；就相向位毕，乐止。通事舍人引侍从班、南班文官三品、武官二品已上合班，北向。东班西上，西班东上，起居，七拜。分班，各复位。通事舍人引押册官押册自西阶下，至丹墀，当殿置香案册案。置册讫，乐作；就位，乐止。捧册官近后，东西相对立。舍人引侍从班并南班合班，北向如初。赞再拜，在位者皆再拜；舞蹈，五拜。分班，各复位如初。捧册官就西阶下解剑席，解剑履，捧册西阶上殿，乐作；置册御坐前，东西立，北向。捧册官西墉下立，北上，乐止。读册官出班，当殿立，赞再拜，三呼 万岁 ，就西阶下解剑席，解剑履，西阶上殿，栏内立，当御坐前。侍中取册，捧册官捧册匣至读册官前跪，相对捧册。读册官俯伏跪；读讫，俯伏兴。捧册官跪左膝，以册授侍中。侍中受册，以册授执事者，降自西阶，剑履讫，复当殿位。赞再拜，三呼 万岁 ，复分班位。舍人引侍从班、南班合班，北向如初。赞拜，在位者皆拜；舞蹈、鞠躬如初。通事舍人引班首西阶上，解剑履。上殿，乐作；就栏内位，乐止。俯伏跪，通全衔臣某等致词称贺讫，俯伏兴。降西阶下，带剑，纳舄，乐作；复位，乐止。赞拜，在位者皆再拜，舞蹈，五拜，鞠躬。侍中临轩西向，称 有制 ，皆再拜。侍中宣答讫，赞皆再拜，舞蹈，五拜，分班各复位。三品已上出，乐作；出门毕，乐止。侍中当御坐俯伏跪，通全衔奏 礼毕 ，俯伏兴。退，东阶下殿，带剑，纳履，复位。宣徽使赞扇合，下帘。太常博士、太常卿引皇帝起，乐作；至阁，乐止。舍人引文官四品、武官三品以下出门外，分班立；次引侍从班出，次兵部、吏部出，次金吾出，次起居郎、舍人出，次殿中监、少监押金吾细仗出，仍位臣僚后。次东西上阁门使于丹墀内鞠躬，奏衙内无事，卷班出。阁门使丹墀内鞠躬，揖 奉敕放仗 。出，门外文武班中间立，唤承受官。承受官声喏，至阁使后，鞠躬，揖。阁使鞠躬，称 奉敕放仗 。承受声喏，鞠躬，揖，平身立，引声 奉敕放仗 。声绝，趋退。文武合班，再拜。舍人一员摄词令官，殿前鞠躬，揖，称 奉敕放黄麾仗 ，出。放金吾仗亦如之。翼日，文武官僚入问圣躬。
太平元年，行此仪，大略遵唐、晋旧仪。又有《上契丹册仪》，以阻午可汗柴册礼合唐礼杂就之。又有《上汉册仪》。与此仪大同小异，加以《上宝仪》。
册皇太后仪；前期，陈设于元和殿，如皇帝受册之仪。至日，皇帝御弘政殿。册入，侍从班入，门外金吾列仗，文武分班。侍中解剑，奏 中严 。宣徽使请木契、唤仗皆如之。乐工入，阁使门外文武班中间立，唤承受官。声喏，趋至阁使后立。阁使鞠躬，揖，称 奉敕唤仗 。承受官鞠躬，声喏，揖，引声 奉敕唤仗 。文武合班，再拜。殿中监押仗入，文武班入，亦如之。宣徽使押内诸司供奉官天桥班候。皇太后御紫宸殿，乘平头辇，童子、女童队乐引。至金銮门，阁使奏内诸司起居讫，赞引驾，自下先行至元和殿。皇太后入西北隅阁内更衣。侍中解剑，上殿奏外办。宣徽受版入奏。侍中降，复位。协律郎举麾，乐作。太乐令、太常卿导引皇太后升坐。宣徽使扇合，帘扌卷，扇开，乐止。符宝郎奉宝置皇太后坐右。左右金吾大将军对揖，鞠躬，奏 军国内外平安 。东上阁门副使引丞相东门入，西上阁门副使引亲王西门入，通事舍人引文武班入，如仪，乐作；至位，乐止。文武班趋进，相向再拜，退复位。东西上阁门使、宣微使自弘政殿引皇帝御肩舆至西便门下。引入门，乐作；至殿前位，乐止。宣徽使赞皇帝拜，问皇太后 圣躬万福 ，拜。皇帝御西阁坐，合班起居如仪。北府宰相押册，中书、枢密令史八人舁册，东西上阁门使引册，宣徽使引皇帝送册，乐作；至殿前置册位，乐止。宣徽使赞皇帝再拜，称 万岁 ，群臣陪位，揖。翰林学士四人、大将军四人舁册。皇帝捧册行，三举武，授册。舁之西阶上殿，乐作。置太后坐前，乐止。皇帝册西面东立。舍人引丞相当殿再拜，三呼 万岁 ，解剑，西阶上殿，乐作；至读册位，乐止。俯伏跪读册讫，俯伏三呼 万岁 ，复班位。宣徽使引皇帝下殿，乐作；至殿前位，乐止。皇帝拜，舞蹈，拜讫，引皇帝西阶上殿。至皇太后坐前位，俯跪；致词讫，俯伏兴。引西阶下，至殿前，拜，舞蹈，拜，鞠躬。侍中临轩，宣太后答称 有制 ，皇帝再拜。宣讫，引皇帝上殿，乐作；至西阁，乐止。丞相、亲王、侍从文武合班，赞拜，舞蹈，三呼 万岁 如仪。丞相上贺，侍中宣答如仪。丞相以下出，举乐；出门，乐止。侍中奏 礼毕 ，宣徽索扇，扇合，下帘。皇太后起，举乐；入阁，乐止。文武官出门外，分班侍从。兵部、吏部起居，金吾仗出，如仪。阁使奏 放仗 ，皆如皇帝受册之仪。
册皇后仪：至日，北南臣僚、内外命妇诣端拱殿幕次。皇后至阁，侍中奏 中严 ，引命妇班入，就东西相向位立。皇帝临轩，命使发册。使副押册至端拱殿门外幕次。侍中奏外办。所司承旨索扇，扇上，举麾，乐作；皇后出阁升坐，扇开，帘卷，偃麾，乐止。引命妇合班面殿起居，八拜。皇后降坐，乐作；至殿下褥位，乐止。引册入，置皇后褥位前。侍中传宣，皇后四拜，命妇陪位皆拜。引读册官至皇后褥位前，俯伏跪读讫，皇后四拜，陪位者皆拜。引皇后升殿，使臣引册，置皇后坐前册案，退，西向侍立。命妇当殿称贺，四拜。引班首东阶上殿，致词讫，东阶下殿，复位，四拜。侍中奏宣答称 有教旨 ，四拜。宣答讫，四拜。班首上殿进酒，皇后赐押册使副等酒讫，侍中奏 礼毕 。承旨索扇，乐作，皇后起；入阁，乐止。分引命妇等东西门出。
册皇太子仪：前期一日，设幄坐于宣庆殿，设文武官幕次于朝堂，并殿庭板位，太乐令陈宫县，皆如皇帝受册仪。守宫设皇太子次于朝堂北，西向；乘黄令陈金辂朝堂门外，西向；皇太子仪仗、笳箫、鼓吹等陈宣庆门外；典仪设皇太子板位于殿横街南，近东北向；设文武官五品以上位于乐县东西；余官如常仪。至日，门下侍郎奉册，中书侍郎奉宝绶，各置于案。令史二人绛服，对举案立。宝案在横街北西向，册案在北。门下侍郎、中书侍郎并立案后。侍中板奏 中严 。皇太子远游冠，绛纱袍，秉珪出。太子舍人引入，就板位北面殿立。东宫官三师以下皆从，立皇太子东南，西向，太子入门，乐作；至位，乐止。典仪赞皇太子再拜，在位者皆再拜。中书令立太子东北，西向，门下侍郎引册案，中书侍郎取册，进授中书令，退复位。传宣官称 有制 ，皇太子再拜。传宣讫，再拜。中书令跪读册讫，俯伏兴。皇太子再拜，受册，退授左庶子。中书侍郎取宝，进授中书令。皇太子进受宝，退授左庶子。中书令以下退，复位。舁案者以案退。典仪赞再拜，皇太子拜，在位者皆再拜。太子舍人引皇太子退，乐作；出门，乐止。侍中奏 礼毕 。皇太子升金辂，左庶子以下夹侍，仪仗、鼓吹等并列宣庆门外，三师、三少诸宫臣于金辂前后导从，鸣铙而行，还东宫，宫庭先设仗卫如式，至宫门，铙止。皇太子降金辂，舍人引入就位坐，文武宫臣序班称贺。礼毕。
册王妃公主仪：至日，押册使副并读册等官押册东便门入，持节前导至殿。册案置横街北少东。引使副等面殿立而鞠躬。侍中临轩称 有制 ，皆再拜，鞠躬。宣制讫，舞蹈，五拜，引册于宣庆门出。使副等押领仪仗、册案，赴各私第厅前，向阙陈列。设传宣受册拜褥，册案置褥左，去幕盖。使副案右序立。受册者就位立，传宣称 有制 ，再拜。宣制毕，舁册人举册匣于褥前跪捧，引读册者与受册者皆俯伏跪，读讫，皆俯伏兴。受册者谢恩，国王五拜，王妃、公主四拜。若册礼同日，先上皇太后册宝，次临轩同制，遣使册皇后、诸王妃主，次册皇太子。
皇帝纳后之仪：择吉日。至日，后族毕集。诘旦，后出私舍，坐于堂。皇帝遣使及媒者，以牲酒饔饩至门。执事者以告，使及媒者入谒，再拜，平身立。少顷，拜，进酒于皇后次及后之父母、宗族、兄弟。酒遍，再拜。纳币，致词，再拜讫，后族皆坐。惕隐夫人四拜，请就车。后辞父母、伯叔父母、兄，各四拜；宗族长者，皆再拜。皇后升车，父母饮后酒，致戒词，遍及使者、媒者、送者。发轫，伯叔父母、兄饮后酒如初。教坊遮道赞祝，后命赐以物。后族追拜，进酒，遂行。将至宫门，宰相传敕，赐皇后酒，遍及送者。既至，惕隐率皇族奉迎，再拜。皇后车至便殿东南七十步止，惕隐夫人请降车。负银罂，捧縢，履黄道行。后一人张羔裘若袭之，前一妇人捧镜却行。置鞍于道，后过其上，乃诣神主室三拜，南北向各一拜，酹酒。向谒者一拜。起居讫，再拜。次诣舅姑御容拜，奠酒。选皇族诸妇宜子孙者，再拜之，授以罂、縢。又诣诸帝御容拜，奠酒。神赐袭衣、珠玉、珮饰，拜受服之。后姊若妹、陪拜者各赐物。皇族迎者、后族送者遍赐酒，皆相偶饮讫，后坐别殿，送后者退食于次。媒者传旨命送后者列于殿北。俟皇帝即御坐，选皇族尊者一人当奥坐，主婚礼。命执事者往来致辞于后族，引后族之长率送后者升，当御坐，皆再拜；又一拜，少进，附奏送后之词；退复位，再拜。后族之长及送后者向当奥者三拜，南北向各一拜，向谒者一拜。后族之长跪问 圣躬万福 ，再拜；复奏送后之词，又再拜。当奥者与媒者行酒三周，命送后者再拜，皆坐，终宴。翼日，皇帝晨兴，诣先帝御容拜，奠酒讫，复御殿，宴后族及群臣，皇族、后族偶饮如初，百戏、角抵、戏马较胜以为乐。又翼日，皇帝御殿，赐后族及赆送后者，各有差。受赐者再拜，进酒，再拜。皇帝御别殿，有司进皇后服饰之籍。酒五行，送后者辞讫，皇族献后族礼物；后族以礼物谢当奥者。礼毕。
公主下嫁仪：选公主诸父一人为婚主，凡当奥者、媒者致词之仪，自纳币至礼成，大略如纳后仪。择吉日，诘旦，媒者趣尚主之家诣宫。俟皇帝、皇后御便殿，率其族人见。进酒讫，命皇族与尚主之族相偶饮。翼日，尚主之家以公主及婿率其族入见，致宴于皇帝、皇后。献赆送者礼物讫，朝辞。赐公主青幰车二，螭头、盖部皆饰以银，驾驼；送终车一，车楼纯锦，银螭，悬铎，后垂大毡，驾牛，载羊一，谓之祭羊，拟送终之具，至履尸仪物咸在。赐其婿朝服、四时袭衣、鞍马，凡所须无不备。选皇族一人，送至其家。
亲王女封公主者婚仪：仿此，以亲疏为差降。
