◎地理志五
○西京道
西京大同府，陶唐冀州之域。虞分并州。夏复属冀州。周《职方》，正北曰并州。战国属赵，武灵王始置云中郡。秦属代王国，后为平城县。魏属新兴郡。晋仍属雁门。刘琨表封猗卢为代王，都平城。元魏道武于此遂建都邑。孝文帝改为司州牧，置代尹，迁都洛邑，改万年，又置恒州。高齐文宣帝废州为恒安镇，今谓之东城，寻复恒州。周复恒安镇，改朔州。隋仍为镇。唐武德四年置北恒州，七年废。贞观十四年，移云中定襄县于此。永淳元年，默啜为民患，移民朔州。开元十八年，置云州。天宝元年，改云中郡。乾元元年曰云州。乾符三年，大同军节度使李国昌子克用为云中守捉使，杀防御使，据州以闻。僖宗赦克用，以国昌为大同军防御使，不受命。广明元年，李琢攻国昌，国昌兵败，与克用奔北地。黄巢入京师，诏发代北军，寻赦国昌，使讨贼。克用率三万五千骑而南，收京师功第一，国昌封陇西郡王。国昌卒，克用取云州。既而所向失利，乃卑词厚礼，与太祖会于云州之东城，谋大举兵攻梁，不果。克用子存勖灭梁，是为唐庄宗。同光三年，复以云州为大同军节度使。晋高祖代唐，以契丹有援立功，割山前、代北地为赂，大同来属，因建西京。敌楼、棚橹具。广袤二十里。门，东曰迎春，南曰朝阳，西曰定西，北曰拱极。元魏宫垣占城之北面，双阙尚在。辽既建都，用为重地，非亲王不得主之。清宁八年建华岩寺，奉安诸帝石像、铜像。又有天王寺、留守司衙，南曰西省。北门之东曰大同府，北门之西曰大同驿。初为大同军节度，重熙十三年升为西京，府曰大同。统州二、县七：
大同县。本大同川地。重熙十七年西夏犯边，析云中县置。户一万。
云中县。赵置。沿革与京府同。户一万。
天成县。本极塞之地。魏道武帝置广牧县，唐武德五年置定襄县，辽析云中置。在京北一百八十里。户五千。
长青县。本白登台地。冒顿单于纵精骑三十余万围汉高帝于白登七日，即此。辽始置县。有青陂。梁元帝《横吹曲》云 朝跋青陂，暮上白登。 在东京北一百一十里。户四千。
奉义县。本汉陶林县地。后唐武皇与太祖会此。辽析云中置。户三千。
怀仁县。本汉沙南县。元魏葛荣乱，县废。隋开皇二年移云内于此。大业二年置大利县，属云州，改属定襄郡。隋末陷突厥。李克用败赫连铎，驻兵于此。辽改怀仁。在京南六十里。户三千。
怀安县。本汉夷与县地。历魏至隋，为突厥所据，唐克颉利，县遂废为怀荒镇。高勋镇燕，奏分归化州文德县置。初隶奉圣州，后来属。在州西北二百八十里。户三千。
弘州，博宁军，下，刺史。东魏静帝置北灵丘县。唐初地陷突厥，开元中置横野军安边县，天宝乱废，后为襄阴村。统和中，以寰州近边，为宋将潘美所破，废之，乃于此置弘州，初军曰永宁。有桑乾河、白道泉、白登山，亦曰火烧山，有火井。统县二：
永宁县。户一万。
顺圣县。本魏安塞军，五代兵废。高勋镇幽州，奏景宗分永兴县置。初隶奉圣州。在州西北二百八十里。户三千。
德州，下，刺史。唐会昌中以西德店置德州。开泰八年，以汉户复置。有步落泉、金河山、野狐岭、白道坂。县一：
宣德县。本汉桐过县地，属云中郡，后隶定襄郡，汉末废。高齐置紫阿镇。唐会昌中置县。户三千。
丰州，天德军，节度使。秦为上郡北境，汉属五原郡。地碛卤，少田畴。自晋永嘉之乱，属赫连勃勃。后周置永丰镇。隋开皇中升永丰县，改丰州。大业七年为五原郡，义宁元年，太守张逊奏改归顺郡。唐武德元年为丰州总管府。六年省，迁民于白马县，遂废。贞观四年分灵州境，置相州都督府，领蕃户。天宝初改九原郡。乾元元年复丰州，后入回鹘。会昌中克之，后唐改天德军。太祖神册五年攻下，更名应天军，复为州。有大盐泺、九十九泉、没越泺、古碛口、青冢，即王昭君墓，兵事属西南面招讨司。统县二：富民县。本汉临戎县，辽改今名。户一千二百。
振武县。本汉定襄郡盛乐县。背负阴山，前带黄河。元魏尝都盛乐，即此。唐武德四年克突厥，建云中都督府。麟德三年改单于大都督府。圣历元年又改北都督。开元七年割隶东受降城。八年置振武军节度使。会昌五年为安北都护府。后唐庄宗以兄嗣本为振武节度使。太祖神册元年，伐吐浑还，攻之，尽俘其民以东，唯存乡兵三百人防戍。后更为县。
云内州，开远军，下，节度。本中受降城地。辽初置代北云朔招讨司，改云内州。清宁初升。有威塞军、古可敦城、大同川、天安军、永济栅、安乐戍、拂云堆。兵事属西南面招讨司。统县二：柔服县。
宁人县。天德军，本中受降城。唐开元中废横塞军，置天安军于大同川。乾元中改天德军，移永济栅，今治是也。太祖平党项，遂破天德，尽掠吏民以东。后置招讨司，渐成井邑，乃以国族为天德军节度使。有黄河、黑山峪、卢城、威塞军、秦长城、唐长城；又有牟那山，钳耳觜城在其北。
宁边州，镇西军，下，刺史。本唐隆镇，辽置。兵事属西南面招讨司。
奉圣州，武定军，上，节度。本唐新州。后唐置团练使，总山后八军，庄宗以弟存矩为之。军乱，杀存矩于祁州，拥大将卢文进亡归。太祖克新州，庄宗遣李嗣源复取之。同光二年升威塞军。石晋高祖割献，太宗改升。有两河会、温泉、龙门山、涿鹿山。东南至南京三百里，西北至西京四百四十里。兵事属西京都部署司。统州三、县四：永兴县。本汉涿鹿县地。黄帝与蚩尤战于此。户八千。
矾山县。本汉军都县。山出白绿矾，故名。有矾山、桑乾河。在州南六十里。户三千。
龙门县。有龙门山，石壁对峙，高数百尺，望之若门。徼外诸河及沙漠潦水，皆于此趣海。雨则俄顷水逾十仞，睛则清浅可涉，实塞北控扼之冲要也。在州东北二百八十里，户四千。
望云县。本望云川地。景宗于此建潜邸，因而成井肆。穆宗崩，景宗入绍国统，号御庄。后置望云县，直隶彰愍宫，附庸于此。在州东北二百六十里。户一千。
归化州，雄武军，上，刺史。本汉下洛县。元魏改文德县。唐升武州，僖宗改毅州。后唐太祖复武州，明宗又为毅州，潞王仍为武州。晋高祖割献于辽，改今名。有桑乾河；会河川；爱阳川；炭山，又谓之陉头。有凉殿，承天皇后纳凉于此，山东北三十里有新凉殿，景宗纳凉于此，唯松棚数陉而已。断云岭，极高峻，故名。州西北至西京四百五十里，统县一：文德县。本汉女祁县地。元魏置，户一万。
可汗州，清平军，下，刺史。本汉潘县，元魏废。北齐置北燕郡，改怀戎县。隋废郡，属涿郡。唐武德中复置北燕州，县仍旧。贞观八年改妫州。五代时，奚王去诸以数千帐徙妫州，自别为西奚，号可汗州；太祖因之。有妫泉在城中，相传舜嫔二女于此。又有温泉、版泉、磨笄山、鸡鸣山、乔山、历山。统县一：怀来县。本怀戎县，太祖改。户三千。
儒州，缙阳军，中，刺史。唐置。后唐同光二年隶新州。太宗改奉圣州，仍属。有南溪河、沽河、宋王峪、桃峪口。统县一：缙山县。本汉广蜜县地。唐天宝中割妫川县置。户五千。
蔚州，忠顺军，上，节度。《周职方》，并州川曰沤夷，在州境飞狐县。赵襄子灭代，武灵王置代郡；项羽徙赵歇为代王，歇还赵，立陈余王代；汉韩信斩余，复置代郡；文帝初封代；皆此地。周宣帝始置蔚州，隋开皇中废。唐武德四年复置。至德二年改兴唐县。乾元元年仍旧。大中从，朱邪执宜为刺史，有功，赐姓名李国昌。子克用乞为留后，僖宗不许。广明初，攻败国昌，代北无备，太祖来攻，克之，俘掠居民而去。石晋献地，升忠顺军，后更武安军。统和四年入宋，寻复之，降刺史，隶奉圣州，升观察，复忠顺军节度。兵事属西京都部署司。统县五：灵仙县。唐置兴唐县，梁改隆化县，后唐同光初复置，晋改今名。户二万。
定安县。本汉东安阳县地，久废。后唐太祖伐刘仁恭，次蔚州，晨雾晦冥，占，不利深入，会雷电大作，燕军解去，即此。辽置定安县。西北至州六十里。户一万。
飞狐县。后周大象二年置广昌县于五龙城，即此。隋仁寿元年改名飞狐。相传有狐于紫荆岭食五粒松子，成飞仙，故云。西北至州一百四十里。户五千。
灵丘县。汉置。后汉省。东魏复置，属灵丘郡。隋开皇中罢郡来属。大业初改隶代州。唐武德六年仍旧。东北至州一百八十里。户三千。
广陵县。本汉延陵县。隋唐为镇州。后唐同光初分兴唐县置。石晋割属辽。东南至州四十里。户三千。
应州，彰国军，上，节度。唐武德中置金城县，后改应州。后唐明宗，州人也。天成元年升彰国军节度，兴唐军、寰州隶焉。辽因之。北龙首山，南雁门。兵事属西京都部署司。统县三：
金城县。本汉阴馆县地，汉末废为阴馆城。隋大业末陷突厥。唐始置金城县，辽因之。户八千。
浑源县。唐置。有浑源川。在州东南一百五十里。户五千。
河阴县。本汉阴馆县地。初隶朔州，清宁中来属。户三千。
朔州，顺义军，下，节度。本汉马邑县地。元魏孝文帝始置朔州，在今州北三百八十里定襄故城。葛荣乱，废。高齐天保六年复置，在今州南四十七里新城。八年徙马邑，即今城。武成帝置北道行台。周武帝置朔州总管府。隋大业三年改马邑郡。唐武德四年复朔州。辽升顺义军节度。兵事属西京都部署司。统州一、县三：
鄯阳县。本汉定襄县地。建安中置新兴郡。元魏置桑乾郡。高齐置招远县，郡仍旧。隋开皇三年罢郡，隶朔州。大业元年初名鄯阳县，辽因之。户四千。
宁远县。齐天保六年，于朔州西置招远县。唐乾元元年改今名，辽因之。有宁远镇。东至朔州八十里。户二千。
马邑县。汉置属雁门郡。唐开元五年，析鄯阳县东三十里置大同军，倚郭置马邑县。南至朔州四十里。户三千。
武州，宣威军，下，刺史。赵惠王置武川塞。魏置神武县。唐末置武州，后唐改毅州。重熙九年复武州，号宣威军。统县一：神武县。魏置。晋改新城。后唐太祖生神武川之新城，即此。初隶朔州，后置州，并宁远为一县来属。户五千。
东胜州，武兴军，下，刺史。隋开皇七年置胜州。大业五年改榆林郡。唐贞观五年于南河地置决胜州，故谓此为东胜州。天宝七年又为榆林郡。乾元元年复为胜州。太祖神册元年破振武军，胜州之民皆趋河东，州废。晋割代北来献，复置。兵事属西南面招讨司。统县二：
榆林县。
河滨县。
金肃州。重熙十二年伐西夏置。割燕民三百户、防秋军一千实之。属西南而招讨司。
河清军。西夏归辽，开直路以趋上京。重熙十二年建城，号河清军。徙民五百户、防秋兵一千人实之。属西南面招讨司。
