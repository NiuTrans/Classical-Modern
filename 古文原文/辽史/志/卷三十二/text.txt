◎刑法志下
兴宗即位，钦哀皇后始得志，昆弟专权。冯家奴等希钦哀意，诬萧浞卜等谋反，连及嫡后仁德皇后。浞卜等十馀人与仁德姻援，坐罪者四十余辈皆被大辟，仍籍其家。幽仁德于上京，既而遣人弑之。迫殒非命，中外切愤。钦哀后谋废立，迁于庆州。及奉迎以归，颇复预事，其酷虐不得逞矣。然兴宗好名，喜变更，又溺浮屠法，务行小惠，数降赦宥，释死囚甚众。
重熙元年，诏职事官公罪听赎，私罪各从本法；子弟及家人受赇，不知情者，止坐犯人。先是，南京三司销钱作器皿三斤，持钱出南京十贯，及盗遗火家物五贯者处死；至是，铜逾三斤，持钱及所盗物二十贯以上处死。二年，有司奏： 元年诏曰，犯重罪徒终身者，加以捶楚，而又黥面。是犯一罪而具三刑，宜免黥。其职事官及宰相、节度使世选之家子孙，犯奸罪至徒者，未审黥否？ 上谕曰： 犯罪而悔过自新者，亦有可用之人，一黥其面，终身为辱，朕甚悯焉。 后犯终身徒者，止刺颈。奴婢犯逃，若盗其主物，主无得擅黥其面，刺臂及颈者听。犯窃盗者，初刺右臂，再刺左，三刺颈之后，四刺左，至于五则处死。五年，《新定条制》成，诏有司凡朝日执之，仍颁行诸道。盖纂修太祖以来法令，参以古制。其刑有死、流、杖及三等之徒而五，凡五百四十七条。
时有群牧人窃易官印以马与人者，法当死，帝曰： 一马杀二人，不亦甚乎？ 减死论。又有兄弟犯强盗当死，以弟从兄，且俱无子，特原其弟。至于枉法受赇，诈敕走递，伪学御书，盗外国贡物者，例皆免死。郡王贴不家奴弥里吉告其主言涉怨望，鞫之无验，当反坐，以钦哀皇后里言，竟不加罪，亦不断付其主，仅籍没焉。宁远军节度使萧白强掠乌古敌烈都详稳敌鲁之女为妻，亦以后言免死，杖而夺其官。梅里狗丹使酒杀人而逃，会永寿节出首，特赦其罪。皇妹秦国公主生日，帝幸其第，伶人张隋，本宋所遣谍者，大臣觉之以闻。召诘，款伏，乃遽释之。后诏诸职官私取官物者，以正盗论。诸帐郎君等于禁地射鹿，决杖三百，不徵偿；小将军决二百已下；至百姓犯者决三百。圣宗之风替矣。
道宗清宁元年，诏诸宫都部署曰： 凡有机密事，即可面奏；馀所诉事，以法施行，有投诽讪之书，其受及读者皆弃市。 二年，命诸郡长吏如诸部例，与僚属同决罪囚，无致枉死狱中。下诏曰： 先时诸路死刑皆待决于朝，故狱讼留滞；自今凡强盗得实者，听即决之。 四年，复诏左夷离毕曰： 比诏外路死刑，听所在官司即决。然恐未能悉其情，或有枉者。自今虽已款伏，仍令附近官司覆问，无冤然后决之，有冤者即具以闻。 咸雍元年，诏狱囚无家者，给以粮。六年，帝以契丹、汉人风俗不同，国法不可异施，于是命惕隐苏、枢密使乙辛等更定《条制》。凡合于《律令》者，具载之；其不合者，别存之。时校定官即重熙旧制，更窃盗赃二十五贯处死一条，增至五十贯处死；又删其重复者二条，为五百四十五条；取《律》一百七十三条，又创增七十一条，凡七百八十九条，增重编者至千余条。皆分类列。以大康间所定，复以《律》及《条例》参校，续增三十六条。其后因事续校，至大安三年止，又增六十七条。条约既繁，典者不能遍习，愚民莫知所避，犯法者众，吏得因缘为奸。故五年诏曰： 法者所以示民信而致国治，简易如天地，不忒如四时，使民可避而不可犯。此命有司纂修刑法，然不能明体朕意，多作条目，以罔民于罪，朕甚不取。自今复用旧法，余悉除之。 然自大康元年，北院枢密使耶律乙辛等用事，宫婢单登等诬告宣懿皇后，乙辛以闻，即诏乙辛劾状，因实其事。上怒，族伶人赵惟一，斩高长命，皆籍其家，仍赐皇后自尽。三年，乙辛又与其党谋构昭怀太子，阴令右护卫太保耶律查剌，告知枢密院事萧速撒等八人谋立皇太子。诏按无状，出速撒、达不也外补，流护卫撒拨等六人。诏告首谋逆者，重加官赏；否则悉行诛戮。乙辛教牌印郎君萧讹都斡自首 臣尝预速撒等谋 ，因籍姓名以告。帝信之，以乙辛等鞫按，至杖皇太子，囚之宫中别室，杀挞不也、撒剌等三十五人，又杀速撒等诸子；其幼稚及妇女、奴婢、家产，皆籍没之，或分赐群臣。燕哥等诈为太子变书以闻，上大怒，废太子，徙上京，乙辛寻遣人弑于囚所。帝犹不寤，朝廷上下，无复纪律。天祚乾统元年，凡大康三年预乙辛所害者悉复官爵，籍没者出之，流放者还乡里。至二年，始废乙辛等墓，剖棺戮尸，诛其子孙，余党子孙减死，徙边，其家属奴婢皆分赐被害之家。如耶律挞不也、萧达鲁古等，党人之尤凶狡者，皆以赂免。至于覆军失城者，第免官而已。行军将军耶律涅里三人有禁地射鹿之罪，皆弃市。其职官诸局人有过者，镌降决断之外，悉从军。赏罚无章，怨讟日起；剧盗相挺，叛亡接踵。天祚大恐，益务绳以严酷，由是投崖、炮掷、钉割、脔杀之刑复兴焉。或有分户五京，甚者至取其心以献祖庙。虽由天祚救患无策，流为残忍，亦由祖宗有以启之也。
辽之先代，用法尚严。使其子孙皆有君人之量，知所自择，犹非祖宗贻谋之道；不幸一有昏暴者，少引以藉口，何所不至。然辽之季世，与其先代用刑同，而兴亡异者何欤？盖创业之君，施之于法未定之前，民犹未敢测也；亡国之主，施之于法既定之后，民复何所赖焉。此其所为异也。传曰： 新国轻典。 岂独权事宜而已乎？天祚未年，游畋无度，颇有倦勤意。诸子惟文妃所生敖卢斡最贤。萧奉先乃元妃兄，深忌之。会文妃之女兄适耶律挞曷里，女弟适耶律余睹，奉先乃诬告余睹等谋立晋王，尊天祚为太上皇。遂戮挞曷里及其妻，赐文妃自尽。敖卢斡以不与谋得免。及天祚西狩奉圣州，又以耶律撒八等欲劫立敖卢斡，遂诛撒八，尽其党与。敖卢斡以有人望，即日赐死。当时从行百官、诸局承应人及军士闻者，皆流涕。盖自兴宗时，遽起大狱，仁德皇后戕于幽所，辽政始衰。道宗杀宣懿皇后，迁昭怀太子，太子寻被害。天祚知其父之冤，而己亦几殆，至是又自杀其子敖卢斡。《传》曰： 于所厚者薄，无所不薄矣。 辽二百余年，骨肉屡相残灭。天祚荒暴尤甚，遂至于亡，噫！
