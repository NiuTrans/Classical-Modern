◎礼志三(军仪)
皇帝亲征仪：常以秋冬，应敌制变或无时。将出师，必先告庙。乃立三神主祭之：曰先帝，曰道路，曰军旅。刑青牛白马以祭天地。其祭，常依独树；无独树，即所舍而行之。或皇帝服介胄，祭诸先帝宫庙，乃阅兵。将行，牝牡麃各一为礻厌祭。将临敌，结马尾，祈拜天地而后入。下城克敌，祭天地，牲以白黑羊。班师，以所获牡马、牛各一祭天地。出师以死囚，还师以一谍者，植柱缚其上，于所向之方乱射之，矢集如猬，谓之 射鬼箭 。
腊仪：腊，十二月辰日。前期一日，诏司腊官选腊地。其日，皇帝、皇后焚香拜日毕，设围，命腊夫张左右翼。司腊官奏成列，皇帝、皇后升举，敌烈麻都以酒二尊盘飨奉进，北南院大王以下进马及衣。皇帝降舆，祭东毕，乘马入围中。皇太子、亲王率群官进酒，分两翼而行。皇帝始获兔，群臣进酒上寿，各赐以酒。至中食之次，亲王、大臣各进所获。及酒讫，赐群臣饮，还宫。应历元年冬，汉遣使来贺，自是遂以为常仪。统和中，罢之。
出军仪：制见《兵志》。
◎礼志四(宾仪)
常朝起居仪：昧爽，臣僚朝服入朝，各依幕次。内侍奏 班齐 。先引京官班于三门外，当直舍人放起居，再拜，各祗候。次依两府以下文武官，于丹墀内面殿立，竖班诸司并供奉官，于东西道外相向立定。当直阁使副赞放起居，再拜，各祗候。退还幕次，公服。帝升殿坐，两府并京官丹墀内声喏，各祗候。教坊司同北班起居毕，奏事。
燕京嘉宁殿，西京同文殿。朝服，幞头、袍笏；公服，紫衫、帽。
正座仪：皇帝升殿坐，警声绝。契丹、汉人殿前班毕，各依位侍立。次教坊班毕，卷退。京官班入拜毕，揖于右横街西，依位班立。次武班入拜毕，依位立。文班入拜毕，依位立。北班入，起居毕，于左横街东序班立。次两府班入，鞠躬，通宰臣某官已下起居，拜毕，引上殿奏事。
已上六班起居，并七拜。内有不带节度使、班首止通名，亦七拜。卷班与常朝同。直院有旨入文班。留守司、三司、统军司、制置司谓之京官；都部署司、宫使、副宫使、都承以下令史，北面主事以下随驾诸司为武官；馆、阁、大理寺，堂后以下，御史台、随驾闲员、令史、司天台、翰林、医官院为文官。
天庆二年冬，教坊并服袍。
臣僚接见仪：皇帝御座，奏见榜子毕，臣僚左入，鞠躬。通文武百僚宰臣某官以下祗候见。引面殿鞠躬，起居，凡七拜。引班首出班，谢宣谕，五拜。各祗候毕，可矮墩以上引近前，问 圣躬万福 。传宣问 跋涉不易 ，鞠躬。引班舍人赞各祗候毕，引右上，准备宣问。其馀臣僚并于右侍立。
宣答云： 卿等久居乡邑，来奉乘舆。时属霜寒，或云炎蒸，谅多劳止。卿各平安好。想宜知悉。 
问圣体仪：皇帝行幸，车驾至捺钵，坐御帐。臣僚公服，问 圣躬万福。 赞再拜，各祗候。奏事。宣徽以下常服，教坊与臣僚同。
保大元年夏，特旨通名再拜，不称宰臣。
车驾还京仪：前期一日，宣徽以下横班，诸司、阁门并公服，于宿帐祗候。至日诘旦，皇帝乘玉辂，阁门宣谕军民讫，导驾。时相以下进至内门，阁副勘箭毕，通事舍人鞠躬，奏 臣宜放仗 。礼毕。
勘箭仪：皇帝乘玉略至内门。北南臣僚于辂前对班立。勘箭官执雌箭，门中立。东上阁门使诣车前，执雄箭在车左立，勾勘箭官进。勘箭官揖进，至车约五步，面车立。阁使言 受箭行勘 。勘箭官拜跪，受箭，举手勘讫，鞠躬，奏 内外勘同 。阁使言 准敕行勘 。勘箭官平立，退至门中旧位立，当胸执箭，赞 军将门仗官近前 。门仗官应声开门，举声两边齐出，并列左右，立。勘箭官举右手赞 呈箭， 次赞 内出唤仗御箭一只，准敕付左金吾仗行勘。 赞 合不合 ，应 合、合、合 ；赞 同不同 ，应 同、同、同 。讫。勘箭官再进，依位立，鞠躬，自通全衔臣某对御勘箭同，退门中立。赞 其箭谨付阁门使进入 。事毕，其箭授阁使，转付宣徽。
宋使见皇太后仪：宋使贺生辰、正旦。至日，臣僚昧爽入朝，使者至幕次。臣僚班齐，皇太后御殿坐。宣徽使押殿前班起居毕，卷班。次契丹臣僚班起居毕，引应坐臣僚上殿，就位立；其余臣僚不应坐者，退于东面侍立。汉人臣僚东洞门入，面西鞠躬。舍人鞠躬，通某以下起居，凡七拜毕，赞各祗候。引应坐臣僚上殿，就位立。中书令、大王西阶上殿，奏宋使并从人榜子讫，就位立。其余臣僚不应坐者，退于西面侍立。次引宋使副六人于东洞门入，丹墀内面殿齐立。阁使自东阶下，受书匣，使人捧书匣者皆跪，阁使搢笏立，受书匣。自东阶上殿，栏内鞠躬，奏 封全 讫，授枢密开封。宰臣对皇太后读讫，引使副六人东阶上殿，栏内立。使者揖生辰节大使少前，使者俯伏跪，附起居讫，起，复位立。次引贺皇太后正旦大使，附起居，如前仪。皇太后问 南朝皇帝圣躬万福 ，舍人揖生辰大使并皇太后正旦大使少前，皆跪，唯生辰大使奏 来时圣躬万福 ，皆俯伏，兴。引东阶下殿，丹墀内面殿齐立。引进使引礼物于西洞门入，殿前置担床。控鹤官起居，四拜，担床于东便门出毕，揖使副退于东方，西面，皆鞠躬。舍人鞠躬，通南朝国信使某官某以下祗候见，舞蹈，五拜毕；不出班，奏 圣躬万福 ，再拜；揖班首出班，谢面天颜讫，复位，舞蹈，五拜毕，赞各上殿祗候，引各使副西阶上殿就位。勾从人两洞门入，面殿鞠躬，通名，赞拜，起居，四拜毕，赞各祗候，分班引两洞门出。若宣问使副 跋涉不易 ，引西阶下殿，丹墀内舞蹈，五拜毕，赞各上殿祗候，引西阶上殿，就位立。契丹舍人、汉人阁使齐赞拜，应坐臣僚并使副皆拜，称 万岁 。赞各就坐，行汤行茶。供过人出殿门，揖臣僚并使副起，鞠躬。契丹舍人、汉人阁使齐赞，皆拜，称 万岁 。赞各祗候。先引宋使副西阶下殿，西洞门出，次揖臣僚出毕，报阁门无事。皇太后起。
宋使见皇帝仪：宋使贺生辰、正旦。至日，臣僚昧爽入朝，使者至幕次。奏 班齐 ，声警，皇帝升殿坐。宣徽使押殿前班起居毕，卷班出。契丹臣僚班起居毕，引应坐臣僚上殿，就位立；其余臣僚不应坐者，并退于北面侍立。次引汉人臣僚北洞门入，面殿鞠躬。舍人鞠躬通某官某以下起居，皆七拜毕，引应坐臣僚上殿，就位立。引首相南阶上殿，奏宋使并从人榜子，就位立。臣僚并退于南面侍立。教坊入，起居毕，引南使副北洞门入，丹墀内面殿立。阁使北阶下殿，受书匣，使人捧书匣者跪，阁使搢笏立，受于北阶。上殿，栏内鞠躬，奏 封全 讫，授枢密开封。宰相对皇帝读讫，舍人引使副北阶上殿，栏内立。揖生辰大使少前俯伏跪，附起居。俯伏兴，复位立。大使俯伏跪，奏讫，俯伏兴，退；引北阶下殿，揖使副北方，南面鞠躬。舍人鞠躬，通南朝国信使某官某以下祗候见起居，七拜毕；揖班首出班，谢面天颜，舞蹈，五拜毕；出班，谢远接、御筵、抚问、汤药，舞蹈，五拜毕，赞各祗候。引出归幕次。阁使传宣赐对衣、金带。勾从人以下入见。舍人赞班首姓名以下，再拜；不出班奏 圣躬万福 ，赞再拜，称 万岁 赞各祗候。引出。舍人传宣赐衣。使副并从人服赐衣毕，舍人引使副入，丹墀内面殿鞠躬。舍人赞谢恩，拜，舞蹈，五拜毕，赞上殿祗候。引使副南阶上殿，就位立。勾从人入，赞谢恩，拜，称 万岁 。赞 有敕赐宴 ，再拜，称 万岁 。赞各祗候。承受官引北廊下立。御床入，大臣进酒，皇帝饮酒。契丹舍人、汉人阁使齐赞拜，应坐并侍立臣僚皆拜，称 万岁 。赞各祗候。卒饮，赞拜，应坐臣僚皆拜，称 万岁 。赞各就坐行酒，亲王、使相、使副共乐曲。若宣令饮尽，并起立饮讫。放盏，就位谢。赞拜，并随拜，称 万岁 。赞各就坐。次行方茵地坐臣僚等官酒。若宣令饮尽，赞谢如初。殿上酒一行毕，赞廊下从人拜，称 万岁 ，赞各就坐。若传宣令饮尽，并拜，称 万岁 。赞各就坐。殿上酒三行，行茶、行淆、行肴。酒五行，候曲终，揖廊下从人起，赞拜，称 万岁 。赞各祗候，引出。曲破，臣僚并使副并起，鞠躬。赞拜，应坐臣僚并使副皆拜，称 万岁 。赞各祗候。引使副南阶下殿，丹墀内舞蹈，五拜毕，赞各祗候。引出。次引众臣僚下殿出毕，报阁门无事。皇帝起，声跸。
曲宴宋使仪：昧爽，臣僚入朝，宋使至幕次。皇帝升殿，殿前、教坊、契丹文武班，皆如初见之仪。宋使副缀翰林学士班，东洞门入，面西鞠躬。舍人鞠躬，通文武百僚臣某以下起居，七拜。谢宣召赴宴，致词讫，舞蹈，五拜毕，赞各上殿祗候。舍人引大臣、使相、臣僚、使副及方茵朵殿应坐臣僚并于西阶上殿，就位立；其馀不应坐臣僚并于西洞门出。勾从人入，起居，谢赐宴，两廊立，如初见之仪。二人监盏，教坊再拜，赞各上殿祗候。入御床，大臣进酒。舍人、阁使赞拜、行酒，皆如初见之仪。次行方茵朵殿臣僚酒，传宣饮尽，如常仪。殿上酒一行毕，两廊从人行酒如初。殿上行饼茶毕，教坊致语，揖臣僚、使副并廊下从人皆起立，候口号绝，揖臣僚等皆鞠躬。赞拜，殿上应坐并侍立臣僚皆拜，称 万岁 。赞各就坐。次赞廊下从人拜，亦如之。歇宴，揖臣僚起立，御床出，皇帝起，入阁。引臣僚东西阶下殿，还幕次，内赐花。承受官引从人出，赐花，亦如之。簪花毕，引从人复两廊位立。次引臣僚、使副两洞门入，复殿上位立。皇帝出阁复坐。御床入，揖应坐臣僚、使副及侍立臣僚鞠躬。赞拜，称 万岁 ，赞各就坐。两廊从人亦如之。行单茶，行酒，行膳，行果。殿上酒九行，使相乐曲。声绝，揖两廊从人起，赞拜，称 万岁 ，赞 各好去 ，承受引出。曲破，殿上臣僚、使副皆起立，赞拜，称 万岁 。赞各祗候。引臣僚使副东西阶下殿。契丹班谢宴出，汉人并使副班谢宴，舞蹈，五拜毕，赞 各好去 。引出毕，报阁门无事。皇帝起。
贺生辰正旦宋使朝辞太后仪：臣僚、使副班齐，如曲宴仪。皇太后升殿坐，殿前契丹文武起居上殿毕。宰臣奏宋使副、从人朝辞榜子毕，就位立。舍人引使副北洞门入，面南鞠躬。舍人鞠躬。通南朝国信使某官某以下祗候辞。再拜；不出班，奏 圣躬万福 ，再拜；出班，恋阙，致词讫，又再拜。赞各上殿祗候。舍人引南阶上殿，就位立。引从人，赞姓名，再拜；奏 圣躬万福 ，再拜，称 万岁 。赞 各好去 ，引出。殿上揖应坐臣僚并使副就位鞠躬。赞拜，称 万岁 。赞各就坐。行汤、行茶毕，揖臣僚并南使起立，与应坐臣僚鞠躬。赞拜，称 万岁 。赞各祗候，立。引使副六人于栏内拜跪，受书匣毕，直起立，揖少前，鞠躬，受传答语讫，退。于北阶下殿，丹墀内面殿鞠躬。舍人赞 各好去 ，引出。臣僚出。
贺生辰正旦宋使朝辞皇帝仪：臣僚入朝如常仪，宋使至幕次。于外赐从人衣物。皇帝升殿，宣徽、契丹文武班起居上殿，如曲宴仪。中书令奏宋使副并从人朝辞榜子毕，臣僚并于南面侍立。教坊起居毕，舍人引使副六人北洞门入，丹墀北方，面南鞠躬。舍人鞠躬。通南朝国信使某官某以下祗候辞，再拜，起居，恋阙，如辞皇太后仪。赞各祗候，平身立。揖使副鞠躬。宣徽赞 有敕 ，使副再拜，鞠躬平向立。宣徽使赞 各赐卿对衣金带、匹段、弓箭、鞍马等，想宜知悉 ，使副平身立。揖大使三人少前，俯伏跪，搢笏，阁门使授别录赐物。过毕，俯起，复位立。揖副使三人受赐，亦如之。赞谢恩，舞蹈，五拜。赞上殿祗候，舍人引使副南阶上殿，就位立。引从人，赞谢恩，再拜；起居，再拜，赞赐宴，再拜；皆称 万岁 。赞各祗候，承受引两廊立。御床入，皇帝饮酒，舍人、合使赞臣僚、使副拜，称 万岁 ，皆如曲宴。应坐臣僚拜，称 万岁 。就坐、行酒、乐曲，方茵、两廊皆如之；行肴、行茶、行膳亦如之。行馒头毕，从人起，如登位使之仪。曲破，臣僚、使副皆起立，拜，称 万岁 ，如辞太后之仪。使副下殿，舞蹈，五拜。赞各上殿祗候，引北阶上殿，栏内立。揖生辰、正旦大使二人少前，齐跪，受书毕，起立，揖磬折受起居毕，退。引北阶下殿，丹墀内并鞠躬。舍人赞 各好去 ，引南洞门出。次引殿上臣僚南北洞门出毕，报阁门无事。
高丽使入见仪：臣僚常服，起居，应上殿臣僚殿上序立。阁门奏榜子，引高丽使副面殿立。引上露台拜跪，附奏起居讫，拜，起立。阁门传宣 王询安否 ，使副皆跪，大使奏 臣等来时询安 。引下殿，面殿立。进奉物入，列置殿前。控鹤官起居毕，引进使鞠躬，通高丽国王询进奉。宣徽使殿上赞进奉赴库，马出，担床出毕，引使副退，面西鞠躬。舍人鞠躬，通高丽国谢恩进奉使某官某以下祗候见，舞蹈，五拜。不出班，奏 圣躬万福 ，再拜。出班，谢面天颜，五拜。出班，谢远接、汤药，五拜，赞各祗候。使副私献入，列置殿前。控鹤官起居，引进使鞠躬，通高丽国谢恩进奉某官某以下进奉。宣徽使殿上赞如初。引使副西阶上殿序立。皇帝不入御床，臣僚伴酒。契丹舍人通，汉人阁使赞，再拜，称 万岁 ，各就坐。酒三行，肴膳二味。若宣令饮尽，就位拜，称 万岁 ，赞各就坐。肴膳不赞，起，再拜，称 万岁 。引下殿，舞蹈，五拜。赞各祗候。引出，于幕次内别差使臣伴宴。起，宣赐衣物讫，遥谢，五拜毕，归馆。
曲宴高丽使仪：臣僚入朝，班齐，皇帝升殿。宣徽、教坊、控鹤、文武班起居，皆如常仪；谢宣宴，如宋使仪。赞各上殿祗候。契丹臣僚谢宣宴。勾高丽使入，面南鞠躬。舍人鞠躬，通高丽国谢恩进奉使某官某以下起居，谢宣宴，共十二拜。赞各上殿祗候，臣僚、使副就位立。大臣进酒，契丹舍人通，汉人阁使赞，上殿臣僚皆拜。赞各祗候，进酒。大臣复位立，赞应坐臣僚拜，赞各就坐行酒。若宣令饮尽，赞再拜，赞各就坐。教坊致语，臣僚皆起立。口号绝，赞再拜，赞各就坐。凡拜，皆称 万岁 。曲破，臣僚起，下殿。契丹臣僚谢宴，中书令以下谢宴毕，引使副谢，七拜。赞 各好去 ，控鹤官门外祗候，报阁门无事。供奉官卷班出。来日问圣体。
高丽使朝辞仪：臣僚起居、上殿如常仪。阁门奏高丽使朝辞榜子，起居、恋阙，如宋使之仪。赞各上殿祗候。引西阶上殿立。契丹舍人赞拜，称 万岁 。赞各就坐，中书令以下伴酒三行，肴膳二味，皆如初见之仪。既谢，赞 有敕宴 ，五拜。赞 各好去 ，引出，于幕次内别差使臣伴宴。毕，赐衣物，跪受，遥谢五拜。归馆。
西夏国进奉使朝见仪：臣僚常朝毕，引使者左入，至丹墀，面殿立。引使者上露台立。揖少前，拜跪，附奏起居讫，俯兴，复位。阁使宣问 某安否 ，鞠躬听旨，跪奏 某安 。俯伏兴退，复位。引左下，至丹墀，面殿立。礼物右入左出，毕，阁使鞠躬，通某国进奉使姓名候见，共一十七拜。赞祗候，平立。有私献，过毕，揖使者鞠躬，赞 进奉收讫 。赞祗候，引左上殿，就位立。臣僚、使者齐声喏。酒三行，引使左下，至丹墀谢宴，五拜。毕，赞 有敕宴 ，五拜。祗候，引右出。礼毕。于外赐宴，客省伴宴，仍赐衣物。
西夏使朝辞仪：常朝毕，引使者左入，通某国某使祗候辞，再拜。不出班，起居，再拜。出班，恋阙、致词，复再拜。赐衣物，谢恩如常仪。若赐宴，五拜。毕，赞 好去 ，引右出。
