◎仪卫志二
○国服
上古之人，网罟禽兽，食肉衣皮，以俪鹿韦掩前后，谓之鞸。然后夏葛冬裘之制兴焉。周公陈王业，《七月》之诗，至于一日于貉，三月条桑，八月载绩，公私之用由是出矣。契丹转居荐草之间，去邃古之风犹未远也。太祖仲父述澜，以遥辇氏于越之官，占居潢河沃壤，始置城邑，为树艺、桑麻、组织之教，有辽王业之隆，其亦肇迹于此乎！太祖帝北方，太宗制中国，紫银之鼠，罗绮之篚，麇载而至。纤丽耎毳，被土绸木。于是定衣冠之制，北班国制，南班汉制，各从其便焉。详国服以著厥始云。
祭服：辽国以祭山为大礼，服饰尤盛。
大祀，皇帝服金文金冠，白绫袍，红带，悬鱼，三山红垂。饰犀玉刀错，络缝乌靴。
小祀，皇帝硬帽，红克丝龟文袍。皇后戴红帕，服络缝红袍，悬玉佩，双同心帕，络缝乌靴。
臣僚、命妇服饰，各从本部旗帜之色。
朝服：太祖丙寅岁即皇帝位，朝服衷甲，以备非常。其后行瑟瑟礼、大射柳，即此服。圣宗统和元年册承天皇太后，给三品以上用汉法服，三品以下用大射柳之服。
皇帝服实里薛衰冠，络缝红袍，垂饰犀玉带错，络缝靴，谓之国服衮冕。太宗更以锦袍、金带。
臣僚戴毡冠，金花为饰，或加珠玉翠毛，额后垂金花，织成夹带，中贮发一总。或纱冠，制如乌纱帽，无檐，不擫双耳。额前缀金花，上结紫带。末缀珠。服紫窄袍、系〈革占〉鞢带，以黄红色条裹革为之，用金玉、水晶、靛石缀饰，谓之 盘紫 。太宗更以锦袍、金带。会同元年，群臣高年有爵秩者，皆赐之。
公服：谓之 展裹 ，著紫。兴宗重熙二十二年，诏八房族巾帻。道宗清宁元年，诏非勋戚之后及夷离堇副使并承应有职事人，不带巾。
皇帝紫皂幅巾，紫窄袍，玉束带，或衣红袄；臣僚亦幅巾，紫衣。
常服：
《宰相中谢仪》，帝常服。《高丽使入见仪》，臣僚便衣，谓之 盘裹 。绿花窄袍，中单多红绿色。贵者披貂裘，以紫黑色为贵，青次之。又有银鼠，尤洁白。贱者貂毛、羊、鼠、沙狐裘。
田猎服：
皇帝幅巾，擐甲戎装，以貂鼠或鹅项、鸭头为扞腰。蕃汉诸司使以上并戎装，衣皆左衽，黑绿色。
吊服：太祖叛弟剌哥等降，素服受之。
素服，乘赭白马。
汉服
黄帝始制冕冠章服，后王以祀以祭以享。夏收、殷冔、周弁以朝，冠端以居，所以别尊卑、辨仪物也。厥后唐以冕冠、青衣为祭服，通天、绛袍为朝服，平巾帻、袍襕为常服。大同元年正月朔，太宗皇帝入晋，备法驾，受文武百官贺于汴京崇元殿，自是日以为常。是年北归，唐晋文物，辽则用之。左右采订，摭其常用者存诸篇。
祭服：终辽之世，郊丘不建，大裘冕服不书。
衮冕，祭祀宗庙、遣上将出征、饮至、践阼、加元服、纳后若元日受朝则服之。金饰，垂白珠十二旒，以组为缨，色如其绶，黈纩充耳，玉簪导。玄衣、纁裳十二章：八章在衣，日、月、星、龙、华虫、火、山、宗彝；四章在裳，藻、粉米、黼、黻。衣褾领，为升龙织成文，各为六等。龙山以下，每章一行，行十二，白纱中单，黼领，青褾襈裾，黼革带、大带，剑佩绶，舄加金饰。《元日朝会仪》，皇帝服衮冕。
朝服：乾亨五年，圣宗册承天太后，给三品以上法服。《杂礼》，册承天太后仪，侍中席解剑脱履。重熙五年尊号册礼，皇帝服龙衮，北南臣僚并朝服，盖辽制。会同中，太后、北面臣僚国服；皇帝、南面臣僚汉服。乾亨以后，大礼虽北面三品以上亦用汉服；重熙以后，大礼并汉服矣。常朝仍遵会同之制。
皇帝通天冠，诸祭还及冬至、朔日受朝、临轩拜王公、元会、冬会服之。冠加金博山，附蝉十二，首施珠翠。黑介帻，緌缨翠緌，玉若犀簪导。绛纱袍，白纱中单，褾领，朱襈裾，白裙襦，绛蔽膝，白假带方心曲领。其革带佩剑绶，袜舄。若未加元服，则双童髻，空顶，黑介帻，双玉导，加宝饰。《元日上寿仪》，皇帝服通天冠，绛纱袍。
皇太子远游冠，谒庙还宫、元日、冬至朔日入朝服之。三梁冠，加金附蝉九，首施珠翠。黑介帻，发缨翠緌，犀簪导。绛纱袍，白纱中单，皂领褾，襈裾，白裾襦，白假带方心曲领，绛纱蔽膝。其革带剑佩绶，袜舄与上同，后改用白袜、黑舄。未冠，则双童髻，空顶，黑介帻，双玉导，加宝饰。《册皇太子仪》，皇太子冠远游，服绛纱袍。
亲王远游冠，陪祭朝飨、拜表、大事服之。冠三梁，加金附蝉。黑介帻，青緌导。绛纱单衣，白纱中单，皂领，襈裾，白裾襦。革带钩甗，假带曲领方心，绛纱蔽膝，袜舄，剑佩绶二品以上同。
诸王远游冠，三梁，黑介帻，青緌。
三品以上进贤冠，三梁，宝饰。
五品以上进贤冠，二梁，金饰。
九品以上进贤冠，一梁，无饰。
七品以上去剑佩绶。
八品以下同公服。
公服：《勘箭仪》，阁使公服，系履。辽国常用公服矣。
皇帝翼善冠，朔视朝用之。柘黄袍，九环带，白练裙襦，六合靴。
皇太子远游冠，五日常朝、元日、冬至受朝服。绛纱单衣，白裙襦，革带，金钩甗，假带方心，纷鞶囊，白甗，乌皮履。
一品以下、五品以上。冠帻缨，簪导，谒见东宫及馀公事服之。绛纱单衣，白裙襦，带钩甗，假带方心，袜履，纷鞶囊。
六品以下，冠帻缨，簪导，去纷般囊，余并同。
常服：辽国谓之 穿执 。起居礼臣僚穿执。言穿靴、执笏也。
皇帝柘黄袍衫，折上头巾，九环带，六合靴，起自宇文氏。唐太宗贞观已后，非元日、冬至受朝及大祭祀，皆常服而已。
皇太子进德冠，九琪，金饰，绛纱单衣，白裙襦，白袜，乌皮履。
五品以上，幞头，亦曰折上巾，紫袍，牙笏，金玉带。文官佩手巾、算袋、刀子、砺石、金鱼袋；武官〈革占〉鞢七事：佩刀、刀子、磨石、契苾真、哕厥、针筒、火石袋。乌皮六合靴。
六品以下，幞头，绯衣，木笏，银带，银鱼袋佩，靴同。
八品九品，幞头，绿袍，鍮石带，靴同。
