◎地理志二
东京道
东京辽阳府，本朝鲜之地。周武王释箕子囚，去之朝鲜，因以封之。作八条之教，尚礼义，富农桑，外户不闭，人不为盗。传四十余世。燕属真番、朝鲜，始置吏、筑障。秦属辽东外徼。汉初，燕人满王故空地。武帝元封三年，定朝鲜为真番、临屯、乐浪、玄菟四郡。后汉出入青、幽二州，辽东、玄菟二郡，沿革不常。汉末为公孙度所据，传子康；孙渊，自称燕王，建元绍汉，魏灭之。晋陷高丽，后归慕容垂；子宝，以勾丽王安为平州牧居之。元魏太武遣使至其所居平壤城，辽东京本此。唐高宗平高丽，于此置安东都护府；后为渤海大氏所有。大氏始保挹娄之东牟山。武后万岁通天中，为契丹尽忠所逼，有乞乞仲象者，度辽水自固，武后封为震国公。传子祚荣，建都邑，自称震王，并吞海北，地方五千里，兵数十万。中宗赐所都曰忽汗州，封渤海郡王。十有二世至彝震，僣号改元，拟建宫阙，有五京、十五府、六十二州，为辽东盛国。忽汗州即故平壤城也，号中京显德府。太祖建国，攻渤海，拔忽汗城，俘其王大諲譔，以为东丹王国，立太子图欲为人皇王以主之。神册四年，葺辽阳故城，以渤海、汉户建东平郡，为防御州。天显三年，迁东丹国民居之，升为南京。
城名天福，高三丈，有楼橹，幅员三十里。八门：东曰迎阳，东南曰韶阳，南曰龙原，西南曰显德，西曰大顺，西北曰大辽，北曰怀远，东北曰安远。宫城在东北隅，高三丈，具敌楼，南为三门，壮以楼观，四隅有角楼，相去各二里。宫墙北有让国皇帝御容殿。大内建二殿，不置宫嫔，唯以内首使副、判官守之。《大东丹国新建南京碑铭》，在宫门之南。外城谓之汉城，分南北市，中为看楼。晨集南市。夕集北市。街西有金德寺，大悲寺，驸马寺，铁幡竿在焉；赵头陀寺；留守衙；户部司；军巡院，归化营军千余人，河、朔亡命，皆籍于此。东至北乌鲁虎克四百里，南至海边铁山八百六十里；西至望平县海口三百六十里，北至挹娄县、范河二百七十里。东、西、南三而抱海。辽东出东北山口为范河，西南流为大口，入于海；东梁河自东山西流，与浑河合为小口，会辽河入于海，又名太子河，亦曰大梁水；浑河在东梁、范河之间；沙河出东南山西北流，径盖州入于海。有蒲河；清河；浿水，亦曰泥河，又曰蓒芋泺，水多蓒芋之草；驻跸山，唐太宗征高丽，驻跸其岭数日，勒石纪功焉，俗称手山，山巅平石之上有掌指之状，泉出其中，取之不竭。又有明王山、白石山，亦曰横山。天显十三年，改南京为东京，府曰辽阳。户四万六百四。辖州、府、军、城八十七。统县九：
辽阳县。本渤海国金德县地。汉浿水县，高丽改为勾丽县，渤海为常乐县。户一千五百。
仙乡县。本汉辽队县，渤海为永丰县。《神仙传》云： 仙人白仲理能炼神丹，点黄金，以救百姓。 户一千五百。
鹤野县。本汉居就县地，渤海为鸡山县。昔丁令威家此，去家千年，化鹤来归，集于华表柱，以朱画表云： 有鸟有鸟丁令威，去家千年今来归，城郭虽是人民非，何不学仙冢累累。 户一千二百。
析木县。本汉望平县地，渤海为花山县。户一千。
紫蒙县。本汉镂芳县地。后拂涅国置东平府，领蒙州紫蒙县。后徙辽城，并入黄岭县。渤海复为紫蒙县。户一千。
兴辽县。本汉平郭县地，渤海改为长宁县。唐元和中，渤海王大仁秀南定新罗，北略诸部，开置郡邑，遂定今名。户一千。
肃慎县。以渤海户置。
归仁县。
顺化县。
开州，镇国军，节度。本濊貊地，高丽为庆州，渤海为东京龙原府。有宫殿。都督庆、盐、穆、贺四州事。故县六：曰龙原、永安、乌山、壁谷、熊山、白杨，皆废。叠石为城，周围二十里。唐薛仁贵征高丽，与其大将温沙门战熊山，擒善射者于石城，即此。太祖平渤海，徙其民于大部落，城遂废。圣宗伐高丽还，周览城基，复加完葺。开泰三年，迁双、韩二州千余户实之，号开封府开远军，节度；更名镇国军。隶东京留守，兵事属东京统军司。统州三、县一：
开远县。本栅城地，高丽为龙原县，渤海因之，辽初废。圣宗东讨，复置以军额。民户一千。
盐州。本渤海龙河郡，故县四：海阳、接海、格州、龙河，皆废。户三百。隶开州。相去一百四十里。
穆州，保和军，刺史。本渤海会农郡，故县四：会农、水歧、顺化、美县，皆废。户三百。隶开州。东北至开州一百二十里。统县一：会农县。
贺州，刺史。本渤海吉理郡，故县四：洪贺、送诚、吉理、石山，皆废。户三百。隶开州。
定州，保宁军。高丽置州，故县一，曰定东。圣宗统和十三年升军，迁辽西民实之。隶东京留守司。统县一：
定东县。高丽所置，辽徙辽西民居之。户八百。
保州，宣义军，节度。高丽置州，故县一，曰来远。圣宗以高丽王询擅立，问罪不服，统和末，高丽降，开泰三年取其保、定二州，于此置榷场。隶东京统军司。统州、军二，县一：来远县。初徙辽西诸县民实之，又徙奚、汉兵七百防戍焉。户一千。
宣州，定远军，刺史。开泰三年徙汉户置。隶名保州。
怀州军，下，刺史。开泰三年置。隶保州。
辰州，奉国军，节度。本高丽盖牟城。唐太宗会李世勣攻破盖牟城，即此。渤海改为盖州，又改辰州，以辰韩得名。井邑骈列，最为冲会。辽徙其民于祖州。初曰长平军。户二千。隶东京留守司。统县一：建安县。
卢州，玄德军，刺史。本渤海杉卢郡，故县五：山阳、杉卢、汉阳、白岩、霜岩，皆废。户三百。在京东一百三十里。兵事属南女直汤河司。统县一：
熊岳县。西至海一十五里，傍海有熊岳山。
来远城。本熟女直地。统和中伐高丽，以燕军骁猛，置两指挥，建城防戍。兵事属东京统军司。
铁州，建武军，刺史。本汉安市县，高丽为安市城。唐太宗攻之不下，薛仁贵白衣登城，即此。渤海置州，故县西：位城、河端、苍山、龙珍，皆废。户一千。在京西南六十里、统县一：
汤池县。
兴州，中兴军，节度。本汉海冥县地。渤海置州，故县三：盛吉、蒜山、铁山，皆废。户二百。在京西北南三百里。
汤州。本汉襄平县地。渤海置州，故县五：灵峰、常丰、白石、均谷、嘉利，皆废。户五百。在京西北一百里。
崇州，隆安军，刺史。本汉长岑县地。渤海置州，故县三：崇山、沩水、缘城，皆废。户五百。在京东北一百五十里。统县一：
崇信县。
海州，南海军，节度。本沃沮国地。高丽为沙卑城，唐李世勣尝攻焉。渤海号南京南海府。叠石为城，幅员九里，都督沃、睛、椒三州。故县六：沃沮、鹫岩、龙山、滨海、升平、灵泉，皆废。太平中，大延琳叛，南海城坚守，经岁不下，别部酋长皆被擒乃降。因尽徙其人于上京，置迁辽县，移泽州民来实之。户一千五百。统州二、县一：
临溟县。耀州，刺史。本渤海椒州，故县五，椒山、貂岭、澌泉、尖山、岩渊，皆废。户七百。隶海州。东北至海州二百里。统县一：岩渊县。东界新罗，故平壤城在县西南。东北至海州一百二十里。
嫔州，柔远军，刺史。本渤海睛州，故县五：天睛、神阳、莲池、狼山、仙岩，皆废。户五百。隶海州。东南至海州一百二十里。
渌州，鸭渌军，节度。本高丽故国，渤海号西京鸭渌府。城高三丈，广轮二十里，都督神、桓、丰、正四州事。故县三：神鹿、神化、剑门，皆废。大延琳判，迁余党於上京，置易俗县居之。在者户二千。隶东京留守司。统州四、县二：
弘闻县。
神乡县。
桓州。高丽中都城，故县三：桓都、神乡、淇水，皆废。高丽王于此创立宫阙，国人谓之新国。五世孙钊，晋康帝建元初为慕容皝所败，宫室焚荡。户七百。隶渌州。在西南二百里。
丰州。渤海置盘安郡，故县四：安丰、渤恪、隰壤、硖石，皆废。户三百。隶渌州。在东北二百一十里。
正州。本沸流王故地，国为孙康所并，渤海置沸流郡。有沸流水。户五百。隶渌州。在西北三百八十里。统县一：东那县。本汉东耐县地。在州西七十里。
慕州。本渤海安远府地，故县二：慕化、崇平，久废。户二百。隶渌州。在西北二百里。
显州，奉先军，上，节度。本渤海显德府地。世宗置，以奉显陵。显陵者，东丹人皇王墓也。人皇王性好读书，不喜射猎，购书数万卷，置医巫闾山绝顶，筑堂曰望海。山南去海一百三十里。大同元年，世宗亲护人皇王灵驾归自汴京。以人皇王爱医巫闾山水奇秀，因葬焉。山形掩抱六重，于其中作影殿，制度宏丽。州在山东南，迁东京三百余户以实之。应历元年，穆宗葬世宗于显陵西山，仍禁樵采。有十三山，有沙河。隶长宁、积庆二宫，兵事属东京都部署司。统州三、县三：
奉先县。本汉无虑县，即医巫闾，幽州镇山。世宗析辽东长乐县民以为陵户，隶长宁宫。
山东县。本汉望平县。穆宗割渤海永丰县民为陵户，隶积庆宫。
归义县。初置显州，渤海民自来助役，世宗嘉悯，因籍其人户置县，隶长宁宫。
嘉州，嘉平军，下，刺史。隶显州。
辽西州，阜成军，中，刺史。本汉辽西郡地，世宗置州，隶长宁宫，属显州。统县一：长宁县。统和八年，以诸宫提辖司人户置。
康州，下，刺史。世宗迁渤海率宾府人户置，属显州。初隶长宁宫，后属积庆宫。统县一：率宾县。本渤海率宾府地。
宗州，下，刺史。在辽东石熊山，耶律隆运以所俘汉民置。圣宗立为州，隶文忠王府。王薨，属提辖司。统县一：
熊山县。本渤海县地。
乾州，广德军，上，节度。本汉无虑县地，圣宗统和三年置，以奉景宗乾陵。有凝神殿。隶崇德宫，兵事属东京都部署司。
统州一、县四：
奉陵县。本汉无虑县地。括诸落帐户，助营山陵。
延昌县。析延昌宫户置。
灵山县。本渤海灵峰县地。
司农县。本渤海麓郡县，并麓波、云川二县入焉。
海北州，广化军，中，刺史。世宗以所俘汉户置。地在闾山之西，南海之北。初隶宣州，后属乾州。统县一：开义县。
贵德州，宁远军，下，节度。本汉襄平县地，汉公孙度所据。太宗时察割以所俘汉民置。后以弑逆诛，没入焉。圣宗建贵德军，后更名。有陀河、大宝山。隶崇德宫，兵事属东京都部署司。统县二：贵德县。本汉襄平县，渤海为崇山县。
奉德县。本渤海缘城县地，尝置奉德州。
沈州，昭德军，中，节度。本挹娄国地。渤海建沈州，故县九，皆废。太宗置兴辽军，后更名。初隶永兴宫，后属敦睦宫，兵事隶东京都部署司。统州一、县二：
乐郊县。太祖俘蓟州三河民，建三河县，后更名。
灵源县。太祖俘蓟州吏民，建渔阳县，后更名。
岩州，白岩军，下，刺史。本渤海白岩城，太宗拨属沈州。初隶长宁宫。后属敦睦宫。统县一：白岩县。渤海置。
集州，怀众军，下，刺史。古陴离郡地、汉属险渎县，高丽为霜岩县，渤海置州。统县一：
奉集县。渤海置。
广州，防御。汉属襄平县，高丽为当山县，渤海为铁利郡。太祖迁渤海人居之，建铁利昌义县。
辽州，始平军，下，节度。本拂涅国城，渤海为东平府。唐太宗亲征高丽，李世勣拔辽城；高宗诏程振、苏定方讨高丽，至新城，大破之；皆此地也。太祖伐渤海，先破东平府，迁民实之。故东平府都督伊、蒙、陀、黑、北五州，共领县十八，皆废。太祖改为州，军曰东平，太宗更为始平军。有辽河、羊肠河、锥子河、蛇山、狼山、黑山、巾子山。隶长宁宫，兵事属北女直兵马司。统州一、县二：
辽滨县。
安定县。
祺州，佑圣军，下，刺史。本渤海蒙州地。太祖以檀州俘于此建檀州，后更名。隶弘义宫，兵事属北女直兵马司。统县一：庆云县。太祖俘密云民，于此建密云县，后更名。
遂州，刺史。本渤海美州地，采访使耶律颇德以部下汉民置。穆宗时，颇德嗣绝，没入焉。隶延昌宫，统县一：
山河县。本渤海县，并黑川、麓川二县置。
通州，安远军，节度。本扶余国王城，渤海号扶余城。太祖改龙州，圣宗更今名。保宁七年，以黄龙府叛人燕颇余党千余户置，升节度。统县四：
通远县。本渤海扶余县，并布多县置。
安远县。本渤海显义县，并鹊川县置。
归仁县。本渤海强帅县，并新安县置。
渔谷县。本渤海县。
韩州，东平军，下，刺史。本藁离国旧治柳河县。高丽置鄚颉府，都督莫阝、颉二州。渤海因之。今废。太宗置三河、榆河二州。圣宗并二州置。隶延昌宫，兵事属北女直兵马司。统县一：
柳河县。本渤海粤喜县地，并万安县置。
双州，保安军，下，节度。本挹娄故地。渤海置安定郡，久废。沤里僧王从太宗南征，以俘镇、定二州之民建城置州。察割弑逆诛，没入焉。故隶延昌宫，后属崇德宫，兵事隶北女直兵马司。统县一：
双城县。本渤海安夷县地。
银州，富国军，下，刺史。本渤海富州，太祖以银冶更名。隶弘义宫，兵事属北女直兵马司。统县三：
延津县。本渤海富寿县，境有延津故城，更名。
新兴县。本故越喜国地，渤海置银冶，尝置银州。
永平县。本渤海优富县地，太祖以俘户置。旧有永平寨。
同州，镇安军，下，节度。本汉襄平县地，渤海为东平寨。太祖置州，军曰镇东，后更名。隶彰憨宫，兵事属北女直兵马司。统州一，未详；县二：
东平县。本汉襄平县地。产铁，拨户三百采炼，随征赋输。
永昌县。本高丽永宁县地。
咸州，安东军，下，节度。本高丽铜山县地，渤海置铜山郡。地在汉侯城县北，渤海龙泉府南。地多山险，寇盗以为渊数，乃招平、营等州客户数百，建城居之。初号郝里太保城，开泰八年置州。兵事属北女直兵马司。统县一：
咸平县。唐安东都护，天宝中冶营、平二州间，即此。太祖灭渤海，复置安东军。开泰中置县。
信州，彰圣军，下，节度。本越喜故城，渤海置怀远府，今废。圣宗以地邻高丽，开泰初置州，以所俘汉民实之。兵事属黄龙府都部署司。统州三，未详；县二：
武昌县。本渤海怀福县地，析平州提辖司及豹山县一千户隶之。
定武县。本渤海豹山县地，析平州提辖司并乳水县人户置。初名定功县。
宾州，怀化军，节度。本渤海城。统和十七年，迁兀惹户，置刺史于鸭子、混同二水之间，后升。兵事隶黄龙府都部署司。
龙州，黄龙府。本渤海扶余府。太祖平渤海还，至此崩，有黄龙见，更名。保宁七年军将燕颇叛，府废。开泰九年，迁城于东北，以宗州、檀州汉户一千复置。统州五、县三：
黄龙县。本渤海长平县，并富利、佐慕、肃慎置。
迁民县。本渤海永宁县，并丰水、扶罗置。
永平县。渤海置。
益州，观察。属黄龙府。统县一：静远县。
安远州，怀义军，刺史。属黄龙府。
威州，武宁军，刺史。属黄龙府。
清州，建宁军，刺史。属黄龙府。
壅州，刺史。属黄龙府。
湖州，兴利军，刺史。渤海置。兵事隶东京统军司。统县一：
长庆县。
渤州，清化军，刺史。渤海置。兵事隶东京统军司。统县一：
贡珍县。渤海置。
郢州，彰圣军，刺史。渤海置。兵事隶北女直兵马司。统县一：
延庆县。
铜州，广利军，刺史。渤海置。兵事隶北兵马司。统县一：
析木县。本汉望平县地，渤海为花山县。初隶东京，后来属。
涑州，刺史。渤海置。兵事隶南兵马司。
率宾府，刺史。故率宾国地。
定理府，刺史。故挹娄国地。
铁利府，刺史。故铁利国地。
安定府。
长岭府。
镇海府，防御。兵事隶南女直汤河司。统县一：
平南县。
冀州，防御。圣宗建，升永安军。
东州。以渤海户置。
尚州。以渤海户置。
吉州，福昌军，刺史。
麓州，下，刺史。渤海置。
荆州，刺史。
懿州，宁昌军，节度。太平三年越国公主以媵臣户置。初曰庆懿军，更曰广顺军，隶上京。清宁七年宣懿皇后进入，改今名。统县二：
宁昌县。本平阳县。
顺安县。
媵州，昌永军，刺史。
顺化城，向义军，下，刺史。开泰三年以汉户置。兵事隶东京统军司。
宁州，观察。统和二十九年伐高丽，以渤海降户置。兵事隶东京统军司。统县一：
新安县。
衍州，安广军，防御。以汉户置。初刺史，后升军。兵事属东京统军司。统县一：
宜丰县。
连州，德昌军，刺史，以汉户置。兵事属东京统军司。统县一：
安民县。
归州，观察。太祖平渤海，以降户置，后废。统和二十九年伐高丽，以所俘渤海户复置。兵事属南女直汤河司。统县一：
归胜县。
苏州，安复军，节度。本高丽南苏，兴宗置州。兵事属南女直汤河司。统县二：
来苏县。
怀化县。
复州，怀德军，节度。兴宗置。兵事属南女直汤河司。统县二：
永宁县。
德胜县。
肃州，信陵军，刺史。重熙十年州民亡入女直，取之复置。兵事隶北女直兵马司。统县一：
清安县。
安州，刺史。兵事隶北女直兵马司。
荣州。
率州。
荷州。
源州。
渤海州。
宁江州，混同军，观察。清宁中置。初防御，从升。兵事属东北统军司。统县一：
混同县。
河州，德化军。置军器坊。
祥州，瑞圣军，节度。兴宗以铁骊户置。兵事隶黄龙府都部署司。统县一：
怀德县。
