◎礼志二
○凶仪
丧葬仪：圣宗崩，兴宗哭临于菆涂殿。大行之夕四鼓终，皇帝率群臣入，柩前三致奠，奉柩出殿之西北门，就辒辌车，藉以素裀。巫者袚除之。诘旦，发引，至祭，凡五致奠。太巫祈禳。皇族、外戚、大臣、诸京官以次致祭。乃以衣、弓矢、鞍勒、图画、马驼、仪卫等物皆燔之。至山陵，葬毕，上哀册。皇帝御幄，命改火，面火致奠，三拜。又东向，再拜天地讫，乘马，率送葬者过神门之木乃下，东向又再拜。翼日诘旦，率群臣、命妇诣山陵，行初奠之礼。升御容殿，受遗赐。又翼日，再奠如初。兴宗崩，道宗亲择地以葬。道宗崩，菆涂于游仙殿，有司奉丧服。天祚皇帝问礼于总知翰林院事耶律固，始服斩衰；皇族、外戚、使相、矮墩官及郎君服如之；馀官及承应人皆白掞衣巾以入，哭临。惕隐、三父房，南府宰相、遥辇常兖、九奚首郎君、夷离毕、国舅详稳、十闸撒郎君、南院大王、郎君，各以次荐奠，进鞍马、衣袭、犀玉带等物，表列其数。读讫，焚表。诸国所赙器服，亲王、诸京留守奠祭、进赙物亦如之。先帝小敛前一日，皇帝丧服上香，奠酒，哭临。其夜，北院枢密使、契丹行宫都部署入，小敛。翼日，遣北院枢密副使、林牙，以所赗器服，置之幽宫。灵柩升车，亲王推之，至食羖之次。盖辽国旧俗，于此刑羖羊以祭。皇族、外戚、诸京州官以次致祭。至葬所，灵柩降车。就举，皇帝免丧服，步引至长福冈。是夕，皇帝入陵寝，授遗物于皇族、外戚及诸大臣，乃出。命以先帝寝幄，过于陵前神门之木。帝不亲往，遣近侍冠服赴之。初奠，皇帝、皇后率皇族、外戚、使相、节度使、夫人以上命妇皆拜祭，循陵三匝而降。再奠，如初。辞陵而还。
上谥册仪：先一日，于菆涂殿西廊设御幄并臣僚幕次。太乐令展宫悬於殿庭，协律郎设举麾位。至日，北南面臣僚朝服，昧爽赴菆涂殿。先置册、宝案于西廊下。阁使引皇帝至御幄，服宽衣皂带。臣僚班齐，分班引入，响殿合班立定。引册案上殿至褥位，宝案次之，设于西阶。阁使引皇帝自西阶升殿。初行，乐作；至位立，乐止。宣徽使揖皇帝鞠躬再拜，陪位者皆再拜。翰林使执台盏以进，皇帝再拜。引至神座前，跪奠三，乐作，进奠讫，复位，乐止。又再拜，陪位者皆再拜。引帝于神座前。北面立。捧册函者去盖，进前跪。册案退，置殿西壁下。引读册者进前，俯伏跪，自通全衔臣读谥册。读讫，俯伏兴，复位。捧册函者置于案上，捧宝函者进前跪，读宝官通衔跪读讫，引皇帝至褥位再拜，陪位者皆再拜。礼毕，引皇帝归御幄。初行，乐作；至御幄，乐止。引臣僚分班出。若皇太后奠酒，依常仪。
忌辰仪：先一日，奏忌辰榜子，预写名纸。大纸一幅，用阴面后第三行书 文武百僚宰臣某以下谨诣西上阁门进名奉慰 。至日，应拜大小臣僚并皂衣、皂鞓带，四鼓至时，于幕次前，在京于僧寺，班齐，依位望阙叙立。直日舍人跪右，执名纸在前，班首以下皆再拜。引退。名纸于宣徽使面付内侍奏闻。
宋使祭奠吊慰仪：太皇太后至菆涂殿，服丧服。太后于北间南面垂廉坐，皇帝于南间北面坐，使至幕次。宣赐素服、皂带，更衣讫，引南北臣僚入班，立定。可矮墩以下，并上殿依位立。先引祭奠使副捧祭文南洞门入，殿上下臣僚并举哀，至丹墀立定。西上阁门使自南阶下，受祭文，上殿启封，置于香案。哭止，祭奠礼物列殿前。引使副南阶上殿，至褥位立，揖，再拜。引太使近前上香，退，再拜。太使近前跪，捧台盏，进奠酒三，教坊奏乐，退，再拜，揖，中书二舍人跪捧祭文，引太使近前俯伏跪，读讫，举哀。引使副下殿立定，哭止。礼物担床出毕，引使副近南，面北立。勾吊慰使副南洞门入。四使同见大行皇帝灵，再拜。引出，归幕次。皇太后别殿坐，服丧服。先引北南面臣僚并于殿上下依位立，吊慰使副捧书匣右入，当殿立。閤门使右下殿受书匣，上殿奏 封全 。开读讫，引使副南阶上殿，传达吊慰讫，退，下殿立。引礼物担床过毕，引使副近南，北面立。勾祭奠使副入。四使同见。鞠躬，再拜。不出班，奏 圣躬万福 ，再拜。出班，谢面天颜，又再拜，立定。宣徽传圣旨抚问，就位谢，再拜。引出，归幕次。皇帝御南殿，服丧服。使副入见，如见皇太后仪，加谢远接抚问、汤药，再拜。次宣赐使副并从人，祭奠使副别赐读祭文例物。即日就馆赐宴。高丽、夏国奉吊、进赙等使礼，略如之。道宗崩，天祚皇帝问礼于耶律固。宋国遣使吊及致祭、归赗，皇帝丧服，御游仙之北别殿。使入门，皇帝哭。使者诣柩前上香，读祭文讫，又哭。有司读遗诏，恸哭。使者出，少顷，复入，陈赙赗于柩前，皇帝入临哭。退，更衣御游仙殿南之幄殿。使者入见且辞，敕有司赐宴于馆。
宋使告哀仪：皇帝素冠服，臣僚皂袍、皂鞓带。宋使奉书右入。丹墀内立。西上阁门使右阶下殿，受书匣：上殿，栏内鞠躬，奏 封全 。开封，于殿西案授宰相读讫，皇帝举哀。舍人引使者右阶上，栏内俯跪，附奏起居讫，俯兴，立。皇帝宣问 南朝皇帝圣躬万福 ，使者跪奏 来时皇帝圣躬万福 起，退。舍人引使者右阶下殿，于丹墀西，面东鞠躬。通事舍人通使者名某祗候见，再拜。不出班，奏 圣躬万福 ，再拜。出班，谢面天颜，再拜。又出班，谢远接、抚问、汤药，再拜。赞祗候，引出，就幕次，宣赐衣物。引从人入，通名拜，奏 圣躬万福 ，出就幕，赐衣，如使者之仪。又引使者入，面殿鞠躬，赞谢恩。再赞 有敕赐宴 ，再拜。赞祗候，出就幕次宴。引从人谢恩，拜敕赐宴，皆如初。宴毕，归馆。
宋使进遗留礼物仪：百官昧爽朝服，殿前班立。宋遗留使、告登位使副入内门，馆伴副使引谢登位使就幕次坐。馆伴大使与遗留使副奉书入，至西上阁门外毡位立。阁使受书匣，置殿西阶下案。引进使引遗留物于西上阁门入，即于廊下横门出。皇帝升殿坐。宣徽使押殿前班起居毕，引宰臣押文武班起居，引中书令西阶上殿，奏宋使见榜子。契丹臣僚起居，控鹤官起居。遗留使副西上阁门入，面殿立。舍人引使副西阶上殿，附奏起居讫，引西阶下殿，于丹墀东，西面鞠躬，通名奏 圣躬万福 ，如告哀使之仪。谢面天颜，谢远接、抚问、汤药。引遗留使从人见亦如之。次引告登位使副奉书匣，于东上阁门入，面殿立。阁使东阶下殿，受书匣。中书令读讫，舍人引使副东阶上殿，附奏起居。引下殿，南面立。告登位礼物入，即于廊下横门出。退，西面鞠躬，附奏起居，谢面天颜、远接等，皆如遗留使之仪。宣赐遗留、登位两使副并从人衣物，如告哀使。应坐臣僚皆上殿就位立，分引两使副等于两廊立。皇帝问使副 冲涉不易 丹墀内五拜。各引上殿祗候位立。大臣进洒，皇帝饮酒。契丹通，汉人赞，殿上臣僚皆拜，称 万岁 。赞各就坐，行酒肴、茶膳、馒头毕，从人出水饭毕，臣僚皆起。契丹通，汉人赞，皆再拜，称 万岁 。各祗候。独引宋使副下殿谢，五拜。引出。控鹤官门外祗候，报阁门无事供奉官卷班出。
高丽、夏国告终仪：先期，于先宫左右下御帐，设使客幕次于东南。至日，北面臣僚各常服，其余臣僚并朝服，入朝。使者至幕次，有司以嗣子表状先呈枢密院，准备奏呈。先引北面臣僚并矮墩已上近御帐，相对立，其余臣僚依班位序立。引告终人使右入，至丹墀，面殿立。引右上，立；揖少前，拜，跪奏讫，宣问。若嗣子已立，恭身受圣旨。奏讫，复位。嗣子未立。不宣问，引右下丹墀，面北鞠躬。通班毕，引面殿再拜。不出班，奏 圣躬万福 ，再拜。出班，谢面天颜，复位，再拜。出班，谢远接，复位，再拜。赞祗候，退就幕次。再入，依前面北鞠躬，通辞，再拜；叙恋阙，再拜。赞 好去 。礼毕。
