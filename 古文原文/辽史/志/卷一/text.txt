◎营卫志上
上古之世，草衣木食，巢居穴处，熙熙于于，不求不争。爰自炎帝政衰，蚩尤作乱，始制干戈，以毒天下。轩辕氏作，戮之涿鹿之阿。处则象吻于宫，行则县旄于纛，以为天下万世戒。于是师兵营卫，不得不设矣。冀州以南，历洪水之变，夏后始制城郭。其人土著而居绥服之中，外奋武卫，内揆文教，守在四边。营卫之设，以备非常而已。并、营以北，劲风多寒，随阳迁徙，岁无宁居，旷土万里，寇贼奸宄，乘隙而作。营卫之设，以为常然。其势然也。有辽始大，设制尤密。居有宫卫，谓之斡鲁朵，出有行营，谓之捺钵；分镇边闱，谓之部族。有事则以攻战为务，闲暇则以畋渔为生。无日不营，无在不卫。立国规模，莫重于此。作《营卫志》。
宫卫
辽国之法：天子践位，置宫卫，分州县，析部族，设官府，籍户口，备兵马。崩则扈从后妃宫帐，以奉陵寝。有调发，则丁壮从戎事，老弱居守。太祖曰弘义宫，应天皇后曰长宁宫，太宗曰永兴宫，世宗曰积庆宫。穆宗曰延昌宫，景宗曰彰愍宫，承天太后曰崇德宫，圣宗曰兴圣宫，兴宗曰延庆宫，道宗曰太和宫，天祚曰永昌宫。又孝文皇太弟有敦睦宫，丞相耶律隆运有文忠王府。凡州三十八，县十，提辖司四十一，石烈二十三，瓦里七十四，抹里九十八，得里二，闸撒十九。为正户八万，蕃汉转户十二万三千，共二十万三千户。
算斡鲁朵，太祖置。国语心腹曰 算 ，宫曰 斡鲁朵 。是为弘义宫。以心腹之卫置，益以渤海俘，锦州户。其斡鲁朵在临潢府，陵寝在祖州东南二十里。正户八千，蕃汉转户七千，出骑军六千。
州五：锦、祖、严、祺、银。
县一：富义。
提辖司四：南京、西京、奉圣州、平州。
石烈二：曰须，曰速鲁。
瓦里四：曰合不，曰挞撒，曰慢押，曰虎池。
抹里四：曰膻，曰预墩，曰鹘突，曰纠里阐。
得里二：曰述垒北。曰述垒南。
国阿辇斡鲁朵，太宗置。收国曰 国阿辇 。是为永兴宫，初名孤稳斡鲁朵。以太祖平渤海俘户，东京、怀州提辖司及云州怀仁县、泽州滦河县等户置。其斡鲁朵在游古河侧。陵寝在怀州南三十里。正户三千，番汉转户七千，出骑军五千。
州四：怀、黔、开、来。
县二：保和、滦河。
提辖司四：南京、西京、奉圣州、平州。
石烈一：北女古。
瓦里四：曰抹，曰母，曰合李只，曰述垒。
抹里十三：曰述垒轸，曰大隔蔑，曰小隔蔑，曰母，曰归化不术，曰唐括，曰吐谷，曰百尔瓜忒，曰合鲁不只，曰移马不只，曰膻，曰清滞，曰速稳。
闸撒七：曰伯德部，曰守狘，曰穴骨只，曰合不频尼，曰虎里狘，曰耶里只挟室，曰僧隐令公。
耶鲁碗斡鲁朵，世宗置。兴盛曰 耶鲁碗 。是为积庆宫。以文献皇帝卫从及太祖俘户，及云州提辖司，并高、宜等州户置。其斡鲁朵在土河东，陵寝在长宁宫北。正户五千，蕃汉转户八千，出骑军八千。
州三：康、显、宜。
县一：山东。
提辖司四。
石烈一：兮腊。
瓦里八：曰达撒，曰合不，曰吸烈，曰逼里，曰潭马，曰槊不，曰耶里直，曰耶鲁兀也。
抹里十：曰纥斯直，曰蛮葛，曰厥里，曰潭马忒，曰出懒，曰速忽鲁碗，曰牒里得，曰阎马，曰迭里特，曰女古。
蒲速碗斡鲁朵，应天皇太后置。兴隆曰 蒲速碗 。是为长宁宫。以辽州及海滨县等户置。其斡鲁朵在高州，陵寝在龙化州东一百里。世宗分属让国皇帝宫院。正户七千，蕃汉转户六千，出骑军五千。
州四：辽、仪坤、辽西、显。
县三：奉先、归义、定霸。
提辖司四。
石烈一：北女古。
瓦里六：曰潭马，曰合不，曰达撒，曰慢押，曰耶里只，曰浑只。
抹里十三：曰浑得移邻稍瓦只，曰合四卑腊因铁里卑稍只，曰夺罗果只，曰拿葛只，曰合里只，曰婆浑昆母温，曰阿鲁埃得本，曰东厮里门，曰西厮里门，曰东镬里，曰西镬里，曰牒得只，曰灭母邻母。
夺里本斡鲁朵，穆宗置。是为延昌宫。讨平曰 夺里本 。以国阿辇斡鲁朵户及阻卜俘户，中京提辖司、南京制置司、咸、信、韩等州户置。其斡鲁朵在纟乚雅里山南，陵寝在京南。
正户一千，蕃汉转户三千，出骑军二千。
州二：遂、韩。
提辖司三：中京、南京、平州。
石烈一：曰须。
瓦里四：曰抹骨古等，曰兀没，曰潭马，曰合里直。
抹里四：曰抹骨登兀没灭，曰土木直移邻，曰息州决里，曰莫瑰夺石。
监母斡鲁朵，景宗置。是为彰憨宫。遗留曰 监母。 以章肃皇帝侍卫及武安州户置。其斡鲁朵在合鲁河，陵寝在祖州南。正户八千，蕃汉转户一万，出骑军一万。
州四：永、龙化、降圣、同。
县二：行唐、阜俗。
提辖司四。
石烈二：曰监母，曰南女古。
瓦里七：曰潭马，曰奚烈，曰埃合里直，曰蛮雅葛，曰特末，曰乌也，曰灭合里直。
抹里十一：曰尼母曷烈因稍瓦直，曰察改因麻得不，曰移失邻斡直，曰辛古不直，曰撒改真，曰牙葛直，曰虎狘阿里邻，曰泼昆，曰潭马，曰闸腊，曰楚兀真果邻。
孤稳斡鲁朵，承天太后置。是为崇德宫。玉曰 孤稳 。以乾、显、双三州户置。其斡鲁朵在土河东，陵祔景宗皇帝。正户六千，蕃汉转户一万，出骑军一万。
州四：乾川、双、贵德。
县一：潞上京。
提辖司三：南京、西京、奉圣州。
石烈三：曰镬里，曰滂，曰迭里特女古。
瓦里七：曰达撒，曰耶里，曰合不，曰歇不，曰合里直，曰慢押，曰耶里直。
抹里十一：曰阿里厮直述垒，曰预笃温稍瓦直，曰潭马，曰赁预笃温一腊，曰牙葛直，曰牒得直，曰虎温，曰孤温，曰撒里僧，曰阿里葛斯过邻，曰铁里乖稳镬里。
闸撒五：曰合不直迷里岁频你，曰牒耳葛太保果直，曰爪里阿本果直，曰僧隐令公果直，曰老昆令公果直。
女古斡鲁朵，圣宗置。是为兴圣宫。金曰 女古 。以国阿辇、耶鲁碗、蒲速碗三斡鲁朵户置。其斡鲁朵在女混活直，陵寝在庆州南安。正户一万，蕃汉转户二万，出骑军五千。
州五：庆、隰、乌上京、乌东京、霸。
提辖司四。
石烈四：曰毫兀真女姑，曰拿兀真女室，曰女特里特，曰女古滂。
瓦里六：曰女古，曰蒲速碗，曰鹘笃，曰乙抵，曰蓊，曰埃也。
抹里九：曰乙辛不只，曰铁乖温，曰埃合里只，曰嘲瑰，曰合鲁山血古只，曰夺忒排登血古只，曰劳骨，曰虚沙，曰土邻。
闸撒五：曰达邻频你，曰和里懒你，曰爪阿不厥真，曰粘独里僧，曰袍达夫人厥只。
窝笃碗斡鲁朵，兴宗置。是为延庆宫。孳息曰 窝笃碗 。以诸斡鲁朵及饶州户置。其斡鲁朵在高州西，陵寝在上京庆州。正户七千，蕃汉转户一万，出骑军一万。
州三：饶、长春、泰。
提辖司四。
石烈二：曰窝笃碗、曰鹘骨。
瓦里六：曰窝笃碗，曰厮把，曰厮阿，曰糺里，曰得里，曰欧烈。
抹里六；曰欧里本，曰燕厮，曰缅四，曰乙僧，曰北得里，曰南得里。
阿思斡鲁朵，道宗置。是为太和宫。宽大曰 阿思 。以诸斡鲁朵御前承应人及兴中府户置。其斡鲁朵在好水泺，陵寝在上京庆州。正户一万，蕃汉转户二万，出骑军一万五千。
石烈二：曰阿厮，曰耶鲁。
瓦里八：曰阿厮，曰耶鲁，曰得里，曰糺里，曰撒不，曰鹘笃，曰蒲速斡，曰曷烈。
抹里七：曰恩州得里，曰斡奢得里，曰欧里本，曰特满，曰查剌土邻，曰纟乚里，曰阿里厮迷里。
阿鲁碗斡鲁朵，天祚皇帝置。是为永昌宫。辅佑曰 阿鲁碗 。以诸斡鲁朵御前承应人，春、宣州户置。正户八千，蕃汉转户一万，出骑军一万。
石烈二：曰阿鲁碗，曰榆鲁碗。
瓦里八：曰阿鲁斡，曰合里也，曰鹘突，曰敌剌，曰谋鲁斡，曰糺里，曰夺里剌，曰特末也。
抹里八；曰蒲速碗，曰移辇，曰斡笃碗，曰特满，曰谋鲁碗，曰移典，曰悦，曰勃得本。
孝文皇太子弟敦睦宫，谓之赤寔得本斡鲁朵。孝曰 赤寔得本 。文献皇帝承应人及渤海俘，建、沈、岩三州户置。陵寝在祖州西南三十里。正户三千，蕃汉转户五千，出骑军五千。
州三：建、沈、岩。
提辖司一：南京。
石烈二：曰嘲，曰与敦。
瓦里六：曰乙辛，曰得里，曰奚烈直，曰大潭马，曰小潭马，曰与墩。
抹里二：潭马抹乖，曰柳实。
闸撒二：曰耳晨频你，曰打里频你。
大丞相晋国王耶律隆运，本韩氏，名德让。以功赐国姓，出宫籍，隶横帐季父房。赠尚书令，谥文忠。无子，以皇族魏王贴不子耶鲁为嗣，早卒，天祚皇帝又以皇子敖鲁斡继之。官给葬具，建庙乾陵侧。拟诸宫例，建文忠王府。正户五千，蕃汉转户八千，出骑军一万。
州一。
提辖司六：上京、中京、南京、西京、奉圣州、平州。
著帐郎君
著帐郎君：初，遥辇痕堇可汗以蒲古只等三族害于越释鲁，籍没家属入瓦里。淳钦皇后有之，以为著帐郎君。世宗悉免。从族、戚、世官犯罪者没人。
著帐户
著帐户：本诸斡鲁朵析出，及诸罪没入者。凡承应小底、司藏、鹰坊、汤药、尚饮、盥漱、尚饍、尚衣、裁造等役，及宫中、亲王祗从，伶官之属，皆充之。
凡诸宫卫人丁四十万八千，骑军十万一千。著帐释宥、没入，随时增损，无常额。
