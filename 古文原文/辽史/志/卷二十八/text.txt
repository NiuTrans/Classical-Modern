◎仪卫志四(仪仗)
帝王处则重门击柝，出则以师兵为营卫，劳人动众，岂得已哉。天下大患生于大欲，不得不远虑深防耳。智英勇杰、魁臣雄藩于是乎在，寓武备于文物之中，此仪仗所由设也。金吾、黄麾六军之仗，辽受之晋，晋受之后唐，后唐受之梁、唐，其来也有自。耶律俨、陈大任旧《志》有未备者，兼考之《辽朝杂礼》云。
国仗
王通氏言，舜岁遍四岳，民不告劳，营卫省、征求寡耳。辽太祖匹马一麾，斥地万里，经营四方，未尝宁居，所至乐从，用此道也。太宗兼制中国，秦皇、汉武之仪文日至，后嗣因之。旄头豹尾，驰驱五京之间，终岁勤动，辙迹相寻。民劳财匮，此之故欤！辽自大贺氏摩会受唐鼓纛之赐，是为国仗。其制甚简，太宗伐唐、晋以前，所用皆是物也。著于篇首以见艰难创业之主，岂必厚卫其身云。
十二神纛
十二旗
十二鼓
曲柄华盖
直柄华盖
遥辇末主遗制，迎十二神纛、天子旗鼓置太祖帐前。诸弟剌哥等叛，匀德实纵火焚行宫，皇后命曷古鲁救之，止得天子旗鼓。太宗即位，置旗鼓、神纛于殿前。圣宗以轻车仪卫拜帝山。
渤海仗
天显四年，太宗幸辽阳府，人皇王备乘舆羽卫以迎。乾亨五年，圣宗东巡，东京留守具仪卫迎车驾。此故渤海仪卫也。
汉仗
大贺失活入朝于唐，娑固兄弟继之，尚主封王，饫观上国。开元东封，邵固扈从，又览太平之盛。自是朝贡岁至于唐。辽始祖涅里立遥辇氏，世为国相，目见耳闻，歆企帝王之容辉有年矣。遥辇致鼓纛于太祖帐前，曾何足以副其雄心霸气之所睥睨哉！厥后交梁聘唐，不惮劳珝。至于太宗，立晋以要册礼，入汴而收法物，然后累世之所愿欲者，一举而得之。太原擅命，力非不敌，席卷法物，先致中京，槊弃山河，不少顾虑，志可知矣。于是秦、汉以来帝王文物尽入于辽；周、宋按图更制，乃非故物。辽之所重，此其大端，故特著焉。
太宗会同元年，晋使冯道备车辂法物，上皇太后册礼；刘煦、卢重备礼，上皇帝尊号。
三年，上在蓟州观《导驾仪卫图》，遂备法驾幸燕，御元和殿，行入阁礼。
六年，备法驾幸燕，迎导御元和殿。
大同元年正月朔，备法驾至汴，上御崇元殿，受文武百僚朝贺。自是日以为常。二月朔，上御崇元殿，备礼受朝贺。三月，将幸中京镇阳，诏收卤簿法物，委所司押领先往。未几镇阳入汉，卤簿法物随世宗归于上京。四月，皇太弟李胡遣使问军事，上报曰，朝会起居如礼。是月，太宗崩，世宗即位，卤簿法物备而不御。
穆宗应历元年，诏朝会依嗣圣皇帝故事，用汉礼。
景宗乾亨五年二月，神柩升辒辌车，具卤簿仪卫。六月，圣宗至上京，留守具法驾迎导。
圣宗统和元年，车驾还上京，迎导仪卫如式。
三年，驾幸上京，留守具仪卫奉迎。
四年，燕京留守具仪卫导驾入京，上御元和殿，百僚朝贺。
是后，仪卫常事，史不复书。
卤簿仪仗人数马匹
步行擎执二千四百一十二人，坐马擎执二百七十五人，坐马乐人二百七十三人，步行教坊人七十一人，御马牵拢官五十二人，御马二十六匹，官僚马牵拢官六十六人，坐马挂甲人五百九十八人，步行挂甲人百六十人，金甲二人，神舆十二人，长寿仙一人，诸职官等三百五人，内侍一人，引稍押衙二人，赤县令一人，府牧一人，府吏二人，少尹一人，司录一人，功曹一人，太常少卿一人，太常丞一人，太常博士一人，司徒一人，太仆卿一人，鸿胪卿一人，大理卿一人，御史大夫一人，侍御史二人，殿中侍御史二人，监察御史一人，兵部尚书一人，兵部侍郎一人，兵部郎中一人，兵部员外郎一人，符宝郎一人，左右诸卫将军三十五人，左右诸折冲二十一人，左右诸果毅二十八人，尚乘奉御二人，排仗承直二人，左右夹骑二人，都头六人，主帅一十四人(教坊司差)押纛二人，左右金吾四人，虞候佽飞一十六人，鼓吹令二人，漏刻生二人，押当官一人，司天监一人，令史一人，司辰一人，统军六人，千牛备身二人，左右亲勋二人，左右郎将四人，左右拾遗二人，左右补阙二人，起居舍人一人，左右谏议大夫二人，给事中书舍人二人，左右散骑常侍二人，门下侍郎二人，中书侍郎二人，鸣鞭二人(内侍内差)，侍中一人，中书令一人，监门校尉二人，排列官二人，武卫队正一人，随驾诸司供奉官三十人，三班供奉官六十人，通事舍人四人，御史中丞二人，乘黄丞二人，都尉一人，太仆卿一人，步行太卜令一人。职官乘马三百四匹，进马四匹，驾车马二十八匹。人之数凡四千二百三十有九，马之数凡千五百二十。
得诸本朝太常卿徐世隆家藏《辽朝杂礼》者如是。至于仪注之详，不敢傅会云。
