◎礼志六(嘉仪下)
皇太后生辰朝贺仪：至日，臣僚入朝，国使至幕，班齐，如常仪。皇太后升殿坐，皇帝东面侧坐。契丹舍人殿上通名，契丹、汉人臣僚，宋使副缀翰林学士班，东西两洞门入，合班称贺，班首上殿祝寿，分班引出，皆如正旦之仪。教坊起居，七拜，契丹、汉人臣僚入，进酒，皆如正旦之仪，唯宣答称 圣旨 。皇帝降御座，进奉皇太后生辰礼物。过毕，皇帝殿上再拜，殿下臣僚皆再拜。皇帝升御座。引臣僚分班出，引中书令、北大王西阶上殿，奏契丹臣僚进奉。次汉人臣僚并诸道进奉。控鹤官置担床，起居，四拜毕；引进使鞠躬，通文武百僚某官某以下，高丽、夏国、诸道进奉。宣徽使殿上赞进奉各付所司，控鹤官声喏。担床过毕，契丹、汉人臣僚以次谢，五拜。赞各祗候，引出。教坊、诸道进奉使谢如之。契丹臣僚谢宣宴，引上殿就位立，汉人臣僚并宋使副东洞门入，面西谢宣宴，如正旦仪。赞各上殿祗候，臣僚、使副上殿就位立，亦如之。监盏、教坊上殿，从人入东廊立，皆如之。御床入，皇帝初进酒，臣僚就位陪拜。皇太后饮酒，殿上应坐、侍立臣僚皆拜，称 万岁 。赞各祗候，立。皇太后卒饮，手赐皇帝酒。皇帝跪，卒饮，退就褥位，再拜，臣僚皆陪拜。若皇帝亲赐使相、臣僚、宋使副酒，皆立饮。皇帝升坐，赞应坐臣僚并使副皆拜，称 万岁 。赞各就坐。行方裀朵殿臣僚酒，如正旦仪。一进酒，两廊从人拜，称 万岁 ，各就坐。亲王进酒，如正旦仪。若皇太后手赐亲王酒，跪饮讫，退露台上，五拜。赞祗候。殿上三进酒，行饼茶讫，教坊跪，致语，揖臣僚、使副、廊下从人皆立。口号绝，赞拜亦如之。行茶、行肴膳，皆如之。大馔入，行粥碗。殿上七进酒，使相、臣僚乐曲终，揖廊下从人起，拜，称 万岁 、 各好去 ，承受官引两门出。曲破，揖臣僚、使副起，鞠躬。赞拜，皆拜，称 万岁 。赞各祗候，引臣僚、使副下殿。契丹臣僚谢宴毕，出。汉人臣僚、使副舞蹈，五拜毕，赞 各好去 。出洞门毕，报阁门无事，皇太后、皇帝起。
应圣节，宋遣使来贺生辰、正旦，始制此仪，故详见《宾仪》。
凡五拜：拜，兴。再拜，兴。跪，搢笏，三舞蹈，三叩头，出笏，就拜，兴。拜，兴。再拜，兴。其就拜，亦曰俯伏兴。
《宾仪》，臣僚皆曰坐，于此仪曰高裀，与方裀别。
皇帝生辰朝贺仪：臣僚、国使班齐，皇帝升殿坐。臣僚、使副入，合班称贺，合班出，皆如皇太后生辰仪。中书令、北大王奏诸道进奉表目。教坊起居，七拜。臣僚东西门入，合班再拜。赞进酒，班首上殿进酒。宣徽使宣答，群臣谢宣谕，分班。奏乐，皇帝卒饮，合班。班首下殿，分班出。皆如正旦之仪。进奉皆如皇太后生辰仪。皇帝诣皇太后殿，近上皇族、外戚、大臣并从，奉迎太后即皇帝殿坐。皇太后御小辇，皇帝辇侧步从，臣僚分行序引，宣徽使、诸司、阁门攒队前引。教坊动乐，控鹤起居，四拜。引驾臣僚并于山楼南方立候。皇太后入阁，揖使副并臣僚入幕次。皇太后升殿坐，皇帝东方侧坐。引契丹、汉人臣僚、使副两洞门入，合班，起居，舞蹈五拜。赞各祗候，面殿立。皇帝降御坐，殿上立，进皇太后生辰物。过毕，皇帝殿上再拜，殿上下臣僚皆拜。皇帝升御座，引臣僚分班出。契丹臣僚入，谢宣宴。汉人臣僚、使副入，通名谢宣宴，上殿就位。不应坐臣僚出，从人入，皆如仪。御床入，皇帝初进皇太后酒，皇太后赐皇帝酒，皆如皇太后生辰仪。赞各就坐，行酒。宣饮尽，就位谢如仪。殿上一进酒毕，从人入就位如仪。亲王进酒，行饼茶，教坊致语如仪。行茶、行肴膳如仪。七进酒，使相乐曲终，从人起。曲破，臣僚、使副起。余皆如正旦之仪。
皇后生辰仪：臣僚昧爽朝。皇帝、皇后大帐前拜日，契丹、汉人臣僚陪拜。皇帝升殿坐，皇后再拜，臣僚殿下合班陪拜。皇帝赐皇后生辰礼物，皇后殿上谢，再拜，臣僚皆拜。契丹舍人通名，契丹、汉人臣僚以次入贺。盏入，舍人赞，舞蹈，五拜，起居不表 圣躬万福 。赞再拜。班首上殿拜跪，自通全衔祝寿讫，引下殿，复位，鞠躬。赞舞蹈，五拜。赞各祗候。引宰臣一员上殿，奏百僚诸道进表目。教坊起居，七拜，不贺。控鹤官起居，四拜。诸道押衙附奏起居，赐宴，共八拜。契丹、汉人合班，进寿酒，舞蹈，五拜。引大臣一员上殿，栏外褥搢笏，执台盏进酒，皇帝、皇后受盏。退，复褥位。授台出笏，栏内拜跪，自通全衔祝寿 臣等谨进千万岁寿酒 ，讫，引下殿，复位，舞蹈，五拜，鞠躬。宣徽使奏宣答如仪，引上殿，搢笏执台。皇帝、皇后饮，殿下臣僚分班，教坊奏乐，皆拜，称 万岁 。卒饮，皇帝、皇后授盏。引下殿，舞蹈，五拜。赞各祗候，引出。臣僚进奉如仪，宣宴如仪。教坊、监盏、臣僚上殿祗候如仪。皇后进皇帝酒，殿上赞拜，侍臣僚皆拜。皇帝受盏，皆拜。皇后坐，契丹舍人、汉人阁使殿上赞拜，皆拜，称 万岁 。赞各就位。大臣进皇帝、皇后酒，行酒如仪。酒三行，行肴，行膳。又进皇帝、皇后酒。酒再行，大馔入，行粥。教坊致语，臣僚皆起立。口号绝，赞拜，称 万岁 ，引下殿谢宴，引出，皆如常仪。
进士接见仪：其日，举人从时相至御帐侧，通名榜子与时相榜子同奏讫，时相朝见如常仪。毕，揖进士第一名以下丹墀内面殿鞠躬，通名，四拜。赞各祗候，皆退。若有进文字者，不退，奉卷平立。阁门奏受，跪左膝授讫，直起退。礼毕。
进士赐等甲敕仪：臣僚起居毕，读卷官奏讫，于左方依等甲唱姓名序立，阁门交收敕牒。阁使奏引至丹墀，依等甲序立。阁使称 有敕 ，再拜，鞠躬。舍人宣敕 各依等甲赐卿敕牒一道，想宜知悉 ，揖拜。各跪左膝，受敕讫，鞠躬，皆再拜。各祗候，分引左右相向侍立。候奏事毕，引两阶上殿，就位，齐声喏，赐坐。酒三行，起，声喏如初。退揖出。礼毕。牌印郎君行酒，阁使劝饮。
进士赐章服仪：皇帝御殿，臣僚公服引进士入，东方面西，再拜，揖就丹墀位，面殿鞠躬。阁使称 有敕 ，再拜，鞠躬。舍人宣敕 各依等甲赐卿敕牒一道，兼赐章服，想宜知悉 ，揖再拜。跪受敕讫，再拜。退，引至章服所，更衣讫，揖复丹墀位，鞠躬。赞谢恩，舞蹈，五拜。各祗候，殿东亭内序立。声喏，坐。赐宴，簪花。宣阁使一员、阁门三人或二人劝饮终日。礼毕。
宰相中谢仪：皇帝常服升殿坐，诸班起居如常仪。应坐臣僚上殿，其余臣僚殿下东西侍立，皆如宋使初见之仪。引中谢官左入，至丹墀面西立。舍人当殿鞠躬，通新受具官姓名祗候中谢。宣徽殿上索通班舍人就赞礼位，赞某官至。宣徽赞通班舍人二人对立，揖中谢官鞠躬。赞就拜位，舍人二人引面殿鞠躬。赞拜，中谢官舞蹈，五拜，不出班，奏 圣躬万福 。赞再拜。揖出班跪，叙官，致词讫，俯伏兴，复位。赞拜，舞蹈，五拜。又出班，中谢致词如初仪，共十有七拜。赞祗候，引右阶上殿，就位。揖应坐臣僚声喏坐。供奉官行酒，传宣饮尽。臣僚搢笏，执盏起，位后立饮；置盏，出笏。赞拜，臣僚皆再拜。赞各坐，搢笏，执盏，授供奉官盏。酒三行，揖应坐臣僚声喏立。引中谢官右阶下殿，至丹墀，面殿鞠躬。赞拜，舞蹈，五拜，引右出。臣僚皆出。丞相、枢密使同，馀官不升殿，赐酒，不带节度使不通班，止通名，七拜。众谢，班首一人出班中谢。
拜表仪：其日，先于东上阁门陈设毡位，分引南北臣僚、诸国使副于毡位合班。通事舍人二人舁表案，置班首前，揖鞠躬，再拜，平身。中书舍人立案侧，班首跪，搢笏，兴，捧表，跪左膝，以表授中书舍人。出笏，就拜，兴，再拜。中书舍人复置表案上。通事舍人舁表案于东上阁门入，卷班，分引出。礼毕。
元日皇帝不御坐行此仪，余应上表有故皆仿此。
贺生皇子仪：其日，奉先帝御容，设正殿，皇帝御八角殿升坐。声警毕，北南宣徽使殿阶上左右立，北南臣僚金冠盛服，合班入。班首二人捧表立，读表官先于左阶上侧立。二宣徽使东西阶下殿受表，捧表者跪左膝授讫，就拜，兴，再拜。各祗候。二宣徽使俱左阶上授读表官，读讫，揖臣僚鞠躬。引北面班首左阶上殿，栏内称贺讫，引左阶下殿，复位，舞蹈，五拜。礼毕。
贺祥瑞仪：声警，北南臣僚金冠盛服，合班立。班首二人各奉表贺，北南宣徽使左阶下殿受表，上殿授读表大臣。读讫，揖殿下臣僚鞠躬，五拜毕，鞠躬。引班首二人左阶上殿，栏内拜跪称贺，致词讫，引左阶下殿，复位，五拜毕，鞠躬。宣答、听制讫，再拜，鞠躬。谢宣谕，五拜毕，各祗候，分班侍立。礼毕，两府奏事如常。
乾统六年，木叶山瑞云见，始行此仪。天庆元年，天雨谷，谢宣谕后，赵王进酒，教坊动乐，臣僚酒一行。礼毕，奏事。
贺平难仪：皇帝、皇后升殿坐，北南臣僚并命妇合班，五拜。揖班首二人出班，俯跪，搢笏，执表，舁案近前。阁使受表，置案上，皆再拜。通事舍人二人舁案，左阶上殿，置露台上。读表官受，入读表。对御读讫，臣僚殿下五拜，鞠躬。引班首二人左右阶上殿，栏内并立。先引北面班首少前，跪致词讫，退复褥位。次引南面班首亦如之。毕，分引左右阶下殿，复位，五拜，鞠躬。宣徽称 有敕 ，再拜，宣答 内难已平，与公等内外同庆。 谢宣谕，五拜。卷班。臣僚从皇帝，命妇从皇后，诣皇太后殿，见先帝御容，陪位，皆再拜。皇太后正坐，称贺，共十拜，并引上殿，赐宴如仪。
平难之仪，道宗清宁九年，太叔重元谋逆，仁懿太后亲率卫士与逆党战。事平，因制此仪。
正旦朝贺仪：臣僚并诸国使昧爽入朝，奏 班齐 。皇帝升殿坐，契丹舍人殿上通讫，引契丹臣僚东洞门入，引汉人臣僚并诸国使西洞门入。合班，舞蹈，五拜，鞠躬，平身。引亲王东阶上殿，栏内褥位俯伏跪，自通全衔臣某等祝寿讫，伏兴，退，引东阶下殿，复位，舞蹈，五拜毕，鞠躬。宣徽使殿上鞠躬，奏 臣宣答 ，称 有敕 ，班首以下听制讫，再拜，鞠躬。宣徽传宣云：履新之庆，与公等同之。舍人赞谢宣谕，拜，舞蹈，五拜。赞各祗候，分班引出，引班首西阶上殿，奏表目讫，教坊起居，贺，十二拜，毕，赞各祗候。引契丹、汉人臣僚并诸国使东西洞门入，合班，再拜。赞进酒，引亲王东阶上殿，就栏内褥位，搢笏，执台盏，进酒讫，退，复褥位，置台，出笏，少前俯跪，自通全衔臣某等谨进千万岁寿酒。俯伏兴，退，复褥位，与殿下臣僚皆再拜，鞠躬。俟宣徽使殿上鞠躬，奏 臣宣答 ，称 有敕 ，亲王以下再拜如初仪。传宣云： 饮公等寿酒，与公等内外同庆。 舍人赞谢宣谕如初。赞各祗候。亲王搢笏，执台，殿下臣僚分班。皇帝饮酒，教坊奏乐，殿上下臣僚皆拜，称 万岁 。赞各祗候。乐止，教坊再拜。皇帝卒饮，亲王进受琖，复褥位，置台琖，出笏。揖臣僚合班，引亲王东阶下殿，复位，鞠躬，再拜。赞各祗候，分班引出。皇帝起，诣皇太后殿，臣僚并诸国使皆从。皇太后升殿，皇帝东方侧坐。引契丹、汉人臣僚并诸国使两洞门入，合班称贺，进酒，皆如皇帝之仪。毕，引出。教坊入，起居，进酒亦如之。皇太后宣答称 圣旨 。契丹班谢宣宴，上殿就位立。汉人臣僚并诸国使东洞门入，丹墀东方，面西鞠躬，舍人鞠躬，通文武百僚宰臣某已下谢宣宴，再拜；出班致词讫，退复位，舞蹈，五拜，赞各上殿祗候，引宰臣以下并诸国使副，裀朵殿臣僚，西阶上殿就位立。不应坐臣僚并于西洞门出。二人监盏，教坊再拜。赞各上阶下殿谢宴，如皇太后生辰仪。
冬至朝贺仪：臣僚班齐，如正旦仪。皇帝、皇后拜日，臣僚陪位再拜。皇帝、皇后升殿坐，契丹舍人通，臣僚入，合班，亲王祝寿，宣答，皆如正旦之仪。谢讫，舞蹈，五拜，鞠躬。出班奏 圣躬万福 ；复位，再拜，鞠躬。班首出班，俯伏跪，祝寿讫，伏兴，舞蹈，五拜，鞠躬。赞各祗候。分班，不出，合班，御床入，再拜，鞠躬。赞进酒。臣僚平身。引亲王左阶上殿，就栏内褥位，搢笏，执台盏，进酒。皇帝、皇后受盏讫，退就褥位，置台，出笏，俯伏跪。少前，自通全衔臣某等谨进千万岁寿酒。俯伏兴，退，复褥位，再拜，鞠躬。殿下臣僚皆再拜，鞠躬。宣答如正旦仪。亲王搢笏，执台，分班。皇帝、皇后饮酒，奏乐；殿上下臣僚皆拜，称 万岁寿 ，乐止。教坊再拜，臣僚合班。亲王进受盏，至褥位，置台盏，出笏，引左阶下殿。御床出。亲王复丹墀位，再拜，鞠躬。赞祗候。分班引出。班首右阶上殿奏表目进奉。诸道进奉，教坊进奉过讫，赞进奉收。班首舞蹈，五拜，鞠躬。赞各祗候。班首出，臣僚复入，合班谢，舞蹈，五拜，鞠躬。赞各祗候。分班引出。声警，皇帝、皇后起，赴北殿。皇太后于御容殿，与皇帝、皇后率臣僚再拜。皇太后上香，皆再拜。赞各祗候。可矮墩以上上殿。皇太后三进御容酒，陪位皆拜。皇太后升殿坐。皇帝就露台上褥位，亲王押北南臣僚班丹墀内立。皇帝再拜，臣僚皆拜，鞠躬，皇帝栏内跪，祝皇太后寿讫，复位，再拜。凡拜，皆称 万岁 。赞各祗候。臣僚不出，皇帝、皇后侧座，亲王进酒，臣僚陪拜，皇太后宣答，皆如正旦之仪。臣僚分班，不出，班首右阶上殿奏表目，合班谢宣宴，上殿就位如仪。御床入。皇帝进皇太后酒如初，各就座行酒，宣饮尽，如皇太后生辰之仪。皇后进酒，如皇帝之仪。三进酒，行茶，教坊致语，行肴膳，大馔，七进酒。曲破，臣僚起，御床出，谢宴，皆如皇太后生辰仪。
立春仪：皇帝出就内殿，拜先帝御容，北南臣僚丹墀内合班，再拜。可矮墩以上入殿，赐坐。帝进御容酒，陪位并侍立皆再拜。一进酒，臣僚下殿，左右相向立。皇帝戴幡胜，等第赐幡胜。臣僚簪毕，皇帝于土牛前上香，三奠酒，不拜。教坊动乐，侍仪使跪进采杖。皇帝鞭土牛，可矮墩以上北南臣僚丹墀内合班，跪左膝，受采杖，直起，再拜。赞各祗候。司辰报春至，鞭土牛三匝矮墩鞭止，引节度使以上上殿，撒谷豆，击土牛。撒谷豆，许众夺之。臣僚依位坐，酒两行，春盘入。酒三行毕，行茶。皆起。礼毕。
重午仪：至日，臣僚昧爽赴御帐，皇帝系长寿采缕升车坐，引北南臣僚合班，如丹墀之仪。所司各赐寿缕，揖臣僚跪受，再拜。引退，从驾至膳所，酒三行。若赐宴，临时听敕。
重九仪：北南臣僚旦赴御帐，从驾至围场，赐茶。皇帝就坐，引臣僚御前班立，所司各赐菊花酒，跪受，再拜。酒三行，揖起。
藏阄仪：至日，北南臣僚常服入朝，皇帝御天祥殿，臣僚依位赐坐。契丹南面，汉人北面，分朋行阄，或五或七筹。赐膳，入食毕，皆起。顷之，复坐行阄如初。晚赐茶，三筹或五筹，罢教坊承应。若帝得阄，臣僚进酒讫，以次赐酒。
大康十年十二月二十二日，始行是仪。是日不御朝。
岁时杂仪：
正旦，国俗以糯饭和白羊髓为饼，丸之若拳，每帐赐四十九枚。戊夜，各于帐内窗中掷刃于外。数偶，动乐，饮宴。数奇，令巫十有二人鸣铃，执箭，绕帐歌呼，帐内爆盐垆中，烧地拍鼠，谓之惊鬼，居七日乃出。国语谓正旦为 乃捏咿唲 。 乃 ，正也；捏咿唲，旦也。
立春，妇人进春书，刻青缯为帜，像龙御之；或为蟾蜍，书帜曰 宜春 。
人日，凡正月之日，一鸡、二狗、三豕、四羊，五马、六牛，七日为人。其占，晴为祥，阴为灾。俗煎饼食于庭中，谓之 薰天 。
二月一日为中和节，国舅族萧氏设宴，以延国族耶律氏，岁以为常。国语是日为 忄甲里叵 ， 忄甲里 ，请也； 叵 ，时也。忄甲，读若狎；叵，读若颇。
二月八日为悉达太子生辰，京府及诸州雕木为像，仪仗百戏导从，循城为乐。悉达太子者，西域净梵王子，姓瞿昙氏，名释迦牟尼。以其觉性，称之曰 佛 。
三月三日为上巳，国俗，刻木为兔，分朋走马射之。先中者胜，负朋下马列跪进酒，胜朋马上饮之。国语谓是日为 陶里桦 。 陶里 ，兔也； 桦 射也。
五月重五日，午时，采艾叶和绵著衣，七事以奉天子，北南臣僚各赐三事，君臣宴乐，渤海膳夫进艾騣。以五采丝为索缠臂，谓之 合欢结 。又以彩丝宛转为人形簪之，谓之 长命缕 。国语谓是日为 讨赛咿儿 。 讨 五； 赛咿儿 ，月也。
夏至之日，俗谓之 朝节 。妇人进彩扇，以粉脂囊相赠遗。
六月十有八日，国俗，耶律氏设宴，以延国舅族萧氏，亦谓之 忄甲里叵 
七月十三日，夜，天子于宫西三十里卓帐宿焉。前期，备酒馔。翼日，诸军部落从者皆动蕃乐，饮宴至暮，乃归行宫，谓之 迎节 。十五日中元，动汉乐，大宴。十六日昧爽，复往西方，随行诸军部落大噪三，谓之 送节 。国语谓之 赛咿儿奢 。 奢 ，好也。
八月八日，国俗，屠白犬，于寝帐前七步瘗之，露其喙。后七日中秋，移寝帐于其上。国语谓之 捏褐耐 。 捏褐 ，犬也； 耐 ，首也。
九月重九日，天子率群臣部族射虎，少者为负，罚重九宴。射毕，择高地卓帐，赐蕃、汉臣僚饮菊花酒。兔肝为臡，鹿舌为酱，又研茱萸酒，洒门户以禬禳。国语谓是日为 必里迟离 ，九月九日也。
岁十月，五京进纸造小衣甲、枪刀、器械万副。十五日，天子与群臣望祭木叶山，用国字书状，并焚之。国语谓之 戴辣 。 戴 ，烧也； 辣 ，甲也。
冬至日，国俗，屠白羊、白马、白雁，各取血和酒，天子望拜黑山。黑山在境北，俗谓国人魂魄，其神司之，犹中国之岱宗云。每岁是日，五京进纸造人马万馀事，祭山而焚之。俗甚严畏，非祭不敢近山。
腊辰日：天子率北南臣僚并戎服，戊夜坐朝，作乐饮酒，等第赐甲仗、羊马。国语谓是日为 炒伍侕叵 。 炒伍侕 ，战也。
再生仪：凡十有二岁，皇帝本命前一年季冬之月，择吉日。前期，禁门北除地置再生室、母后室、先帝神主舆。在再生室东南，倒植三岐木。其日，以童子及产医妪置室中，一妇人执酒，一叟持矢箙，立于室外。有司请神主降舆，致奠。奠讫，皇帝出寝殿，诣再生室。群臣奉迎，再拜。皇帝入室。释服、洗。以童子从，三过岐木之下。每过，产医妪致词，拂拭帝躬。童子过岐木七，皇帝卧木侧，叟击箙曰： 生男矣。 太巫幪皇帝首，兴，群臣称贺，再拜。产医妪受酒于执酒妇以进，太巫奉襁褓、彩结等物赞祝之。预选七叟，各立御名系于彩，皆跪进。皇帝选嘉名受之，赐物。再拜，退。群臣皆进襁褓、彩结等物。皇帝拜先帝诸御容，遂宴群臣。
善哉，阻午可汗之垂训后嗣也。孺子无不慕其亲者，嗜欲深而爱浅，妻子具而孝衰。人人皆然，而况天子乎！再生之仪，岁一周星，使天子一行是礼，以起其孝心。夫体之也真，则其思之也切，孺子之慕，将有油然发于中心者，感发之妙，非言语文字之所能及。善哉，阻午可汗之训后嗣也。始之以三过岐木，母氏劬劳能无念乎！终之以拜先帝御容，敬承宗庙宜何如哉！《诗》曰： 无念尔祖，聿修厥德。 
