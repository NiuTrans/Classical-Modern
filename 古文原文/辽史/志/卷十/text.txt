◎地理志四
南京道
南京析津府，本古冀州之地。高阳氏谓之幽陵，陶唐曰幽都，有虞析为幽州。商并幽于冀。周分并为幽。《职方》，东北幽州，山镇医巫闾，泽数貘养，川河、泲，浸淄、时。其利鱼、盐，其畜马、牛、豕，其谷黍、稷、稻。武王封太保奭于燕。秦以其地为渔阳、上谷、右北平、辽西、辽东五郡。汉为燕国，历封臧荼、卢绾、刘建、刘泽、刘旦，尝置涿郡广阳国。后汉为广平国广阳郡，或合于上谷，复置幽州。后周置燕及范阳郡，陏为幽州总管。唐置大都督府，改范阳节度使。安禄山、史思明、李怀山、朱滔、刘怦、刘济，相继割据。刘总归唐。至张仲武、张允仲，以正得民。刘仁恭父子僣争，遂入五代。自唐而晋，高祖以辽有援立之劳，割幽州等十六州以献。太宗升为南京，又曰燕京。
城方三十六里，崇三丈，衡广一丈五尺。敌楼、战橹具。八门：东曰安东、迎春，南曰开阳、丹凤、西曰显西、清晋、北曰通天、拱辰。大内在西南隅。皇城内有景宗、圣宗御容殿二，东曰宣和，南曰大内。内门曰宣教，改元和；外三门曰南端、左掖、右掖。左掖改万春，右掖改千秋。门有楼阁，球场在其南，东为永平馆。皇城西门曰显西，设而不开；北曰子北。西城巅有凉殿，东北隅有燕角楼。坊市、廨舍、寺观，盖不胜书。其外，有居庸、松亭、榆林之关。古北之口，桑乾河、高梁河、石子河、大安山、燕山，中有瑶屿。府曰幽都，军号卢龙，开泰元年落军额。统州六、县十一：
析津县。本晋蓟县，改蓟北县，开泰元年更今名。以燕分野旅寅为析木之津，故名。户二万。
宛平县。本晋幽都县，开泰元年改今名。户二万二千。
昌平县。本汉军都县，后汉属广阳郡，晋属燕国，元魏置东燕州、平昌郡及昌平县。郡废，县隶幽州。在京北九十里。户七千。
良乡县。燕为中都县，汉改良乡县，旧属涿郡，北齐天保七年省入蓟县，武平六年复置。唐圣历元年改固节镇，神龙元年复为良乡县，刘守光徙治此。在南京六十里。户七千。
潞县。本汉旧县，属渔阳郡。唐武德二年置元州，贞观元年州废，复为县。有潞水。在京东六十里。户六千。
安次县。本汉旧县，属渔阳郡。唐武德四年徙置东南五十里石梁城，贞观八年又徙今县西五里常道城，开元二十三年又徙耿就桥行市南。在京南一百二十里。户一万二千。
永清县。本汉益昌县，隋置通泽县，唐置武隆县，改会昌，天宝初为永清县。在京南一百五十里。户五千。
武清县。前汉雍奴县，属渔阳郡。《水经注》，雍奴者，数泽之名，四面有水曰雍，不流曰奴。唐天宝初改武清。在京东南一百五十里。户一万。
香河县。本武清孙村。辽于新仓置榷盐院，居民聚集，因分武清、三河、潞三县户置。在京东南一百二十里。户七千。
玉河县。本泉山地。刘仁恭于大安山创宫观，师炼丹羽化之术于方士王若讷，因割蓟县分置，以供给之。在京西四十里。户一千。
漷阴县。本汉泉山之霍村镇。辽每季春，弋猎于延芳淀，居民成邑，就城故漷阴镇，后改为县。在京东南九十里。延芳淀方数百里，春时鹅鹜所聚，夏秋多菱芡。国主春猎，卫士皆衣墨绿，各持连鎚、鹰食、刺鹅锥，列水次，相去五七步。上风击鼓，惊鹅稍离水面。国主亲放海东青鹘擒之。鹅坠，恐鹘力不胜，在列者以佩锥刺鹅，急取其腊饲鹘。得头鹅者，例赏银绢。国主、皇族、群臣各有分地。户五千。
宋王曾《上契丹事》曰： 自雄州白沟驿渡河，四十里至新城县，古督亢亭之地。又七十里至涿州。北渡范水、刘李河，六十里至良乡县。渡卢沟河，六十里至幽州，号燕京。子城就罗郭西南为之。正南曰启夏门，内有元和殿，东门曰宣和。城中坊闬皆有楼。有闵忠寺，本唐太宗为征辽阵亡将士所造；又有开泰寺，魏王耶律汉宁造。皆遣朝使游观。南门外有于越王廨，为宴集之所。门外永平馆，旧名碣石馆，清和后易之。南即桑乾河。
顺州，归化军，中，刺史。秦上谷，汉范阳，北齐归德郡境。隋开皇中，粟末靺鞨与高丽战不胜，厥稽部长突地稽率八部胜兵数千人，自扶余城西北举落内附，置顺州以处之。唐武德初改燕州，会昌中改归顺州，唐末仍为顺州。有温渝河，白遂河；曹王山，曹操尝驻军于此，黍谷山，邹衍吹律之地，南有齐长城。城东北有华林、天柱二庄，辽建凉殿，春赏花，夏纳凉。初军曰归宁，后更名。统县一：
怀柔县。唐贞观六年置，治五柳城，改顺义县。开元四年置松漠府弹汗州。开宝元年改归化郡。乾元元年复今名。户五千。
檀州，武威军，下，刺史。本燕渔阳郡地，汉为白檀县。《魏书》：曹公历白檀，破乌丸于柳城。《续汉书》：白檀在右北平。元魏创密云郡，兼置安州。后周改为元州。隋开皇十八年割燕乐、密云二县置檀州。唐天宝元年改密云郡，乾元元年复为檀州。辽加今军号。有桑溪、鲍丘山、桃花山、螺山。统县二：
密云县。本汉白檀县，后汉以居斤奚。元魏置密云郡，领白檀、要阳、密云三县。高齐废郡及二县，来属。户五千。
行唐县。本定州行唐县。太祖掠定州，破行唐，尽驱其民，北至檀州，择旷土居之，凡置十寨，仍名行唐县。隶彰愍宫。户三千。
涿州，永泰军，上，刺史。汉高祖六年分燕置涿郡，魏文帝改范阳郡，晋为范阳国，元魏复为郡。隋开皇二年罢郡，属幽州，大业三年以幽州为涿郡，唐武德元年郡废，为涿县，七年改范阳县，大历四年置涿州。石晋以归太宗。有大房山、六聘山、涿水、楼桑河、横沟河、礼逊河、祁沟河。统县四：
范阳县。本汉涿县。唐武德中，改范阳县。有涿水、范水。户一万。
固安县。本汉方城县，先属广阳国。隋开皇九年，自易州涞水县移置，属幽州，取汉故安县名。唐武德四年属北义州，徙治章信堡。贞观二年义州废，移今治，复属幽州。在州东南九十里。户一万。
新城县。本汉新昌县。唐大历四年析固安县置，后省。后唐天成四年复析范阳县置，在州南六十里。户一万。
归义县。本汉易县地。齐并入鄚县。唐武德五年置北义州，州废，复置县来属。民居在巨马河南，侨治新城。户四千。
易州，高阳军，上，刺史。汉为易、故安二县地。隋置易州，隋末为上谷郡。唐武德四年复易州。天宝元年仍上谷郡。乾元元年又改易州。五代隶定州节度使。会同九年，孙方简以其地来附。应历九年，为周世宗所取，后属宋。统和七年，攻克之，升高阳军。有易水、涞水、狼山、太宁山、白马山。统县三：
易县。本汉县，故城在今县东南六十里。齐天保七年省。隋开皇十六年，于故安城西北隅置县，即今县治也。户二万五千。
涞水县。本汉道县，今县北一里故道城是也。元魏移于故城南，即今县置。
周大象二年省。隋开皇十八年改涞水县。在州东四十里。有涞水。户二万七千。
容城县。本汉县，先属涿郡，故城在雄州西南。唐武德五年属北义州。贞观元年还本属。圣历二年改全忠县。天宝元年复名容城县。在州东八十里。户民皆居巨马河南，侨治涿州新城县。户五千。
蓟州，尚武军，上，刺史。秦渔阳、右北平二郡地。隋开皇中徙治玄州总管府，炀帝改渔阳郡。唐武德元年废入幽州，开元十八年分立蓟州。统县三：
渔阳县。本汉县，属渔阳郡。晋省，复置。元魏省。唐属幽州，开元十八年置蓟州。有鲍丘水。户四千。
三河县。本汉临朐县地，唐开元四年析潞州置。户三千。
玉田县。本春秋无终子国。汉置无终县，属右北平郡。元魏属渔阳郡治，省，唐武德二年复置。贞观初省，乾封中复置。万岁通天元年更名玉田，属营州。开元四年还属幽州。八年属营州。十一年又属幽州。十八年来属。《搜神记》： 雍伯，洛阳人，性孝，父母没，葬无终山。山高八十里，上无水，雍伯置饮。人有就饮者，与石一斗，种生玉，因名玉田。 户三千。
景州，清安军，下，刺史。本蓟州遵化县，重熙中置。户三千。遵化县，本唐平州买马监，为县来属。
平州，辽兴军，上，节度。商为孤竹国，春秋山戎国。秦为辽西、右北平二郡地，汉因之。汉末，公孙度据有，传子康、孙渊，入魏。隋开皇中改平州，大业初复为郡。唐武德初改州，天宝元年仍北平郡。后唐复为平州。太祖天赞二年取之，以定州俘户错置其地。统州二，县三：
卢龙县。本肥如国。春秋晋灭肥，肥子奔燕，受封于此。汉、晋属辽西郡。元魏为郡治，兼立平州。北齐属北平郡。隋开皇中，省肥如，入新置。十八年，改新昌曰卢龙。唐为平州，后因之。户七千。
安喜县。本汉令支县地，久废。太祖以定州安喜县俘户置。在州东北六十里。户五千。
望都县。本汉海阳县，久废。太祖以定州望都县俘户置。有海阳山。县在州南三十里，户三千。
滦州，永安军，中，刺史。本古黄洛城。滦河环绕，在卢龙山南。齐桓公伐山戎，见山神俞皃，即此。秦为右北平。汉为石城县，后名海阳县。汉末为公孙度所有。晋以后属辽西。石晋割地，在平州之境。太祖以俘户置。滦州负山带河，为朔汉形胜之地。有扶苏泉，甚甘美，秦太子扶苏北筑长城尝驻此；临榆山，峰峦崛起，高千余仞，下临渝河。统县三：义丰县。本黄洛故城。黄洛水北出卢龙山，南流入于濡水。汉属辽西郡，久废。唐季入契丹，世宗置县。户四千。马城县。本卢龙县地。唐开元二十八年析置县，以通水运。东北有千金冶，东有茂乡镇。辽割隶滦州。在州西南四十里。户三千。石城县。汉置，属右北平郡，久废。唐贞观中于此置临渝县，万岁通天元年改石城县，在滦州南三十里，唐仪凤石刻在焉。今县又在其南五十里，辽徙置以就盐官。户三千。
营州，邻海军，下，刺史。本商孤竹国。秦属辽西郡。汉为昌黎郡。前燕慕容皝徙都于此。元魏立营州，领昌黎、建德、辽东、乐浪、冀阳、营丘六郡。后周为高宝宁所据。隋开皇置州，大业改辽西郡。唐武德元年改营州，万岁通天元年始入契丹。圣历二年侨治渔阳。开元五年还治柳城。天宝元年改曰柳城郡。后唐复为营州。太祖以居定州俘户。统县一：广宁县。汉柳城县，属辽西郡。东北与奚、契丹接境。万岁通天元年，入契丹李万荣。神龙元年移幽州界。开元四年复旧地。辽改今名。户三千。
