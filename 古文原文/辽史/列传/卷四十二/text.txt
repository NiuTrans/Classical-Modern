◎逆臣上
○耶律辖底(迭里特)耶律察割耶律娄国耶律重元(涅鲁古)耶律滑哥
《易》曰： 天尊地卑，乾坤定矣；卑高以陈，贵贱位矣。 贵贱位而后君臣之分定，君臣之分定而后天地和，天地和而后万化成。五帝三王之治，用此道也。三代而降，臣弑其君者有之，子弑其父者有之。孔子作《春秋》以寓王法，诛死者于前，惧生者于后，其虑深远矣。欧阳修作《唐书》，创《逆臣传》，盖亦《春秋》之意也。辽叛逆之臣二十有二，迹其事则又有甚焉者，然岂一朝一夕之故哉。列于《传》，所以公天下之贬，以示夫戒云。
辖底，字涅烈衮，肃祖孙夷离堇帖剌之子。幼黠而辩，时险佞者多附之。遥辇痕德堇可汗时，异母兄罨古只为迭剌部夷离堇。故事，为夷离堇者，得行再生礼。罨古只方就帐易服，辖底遂取红袍、貂蝉冠，乘白马而出。乃令党人大呼曰： 夷离堇出矣！ 众皆罗拜，因行柴册礼，自立为夷离堇。与于越耶律释鲁同知国政。及释鲁遇害，辖底惧人图己，挈其二子迭里特、朔刮奔渤海，伪为失明。后因球马之会，与二子夺良马奔归国。益为奸恶，常以巧辞获免。太祖将即位，让辖底，辖底曰： 皇帝圣人，由天所命，臣岂敢当！ 太祖命为于越。及自将伐西南诸部，辖底诱剌葛等乱，不从者杀之。车驾还至赤水城，辖底惧，与剌葛俱北走，至榆河，为追兵所获。太祖问曰： 朕初即位，尝以国让，叔父辞之；今反欲立吾弟，何也？ 辖底对曰： 始臣不知天子之贵，及陛下即位，卫从甚严，与凡庶不同，臣尝奏事心动，始有窥觎之意。度陛下英武，必不可取；诸弟懦弱，得则易图也。事若成，岂容诸弟乎！ 太祖谓诸弟曰： 汝辈乃从斯人之言耶！ 迭剌曰： 谋大事者，须用如此人；事成亦必去之。 辖底不复对。囚数月，缢杀之。
将刑，太祖谓曰： 叔父罪当死，朕不敢赦。事有便国者，宜悉言之。 辖底曰： 迭剌部人众势强，故多为乱，宜分为二，以弱其势。 子迭里特。
迭里特，字海邻。有膂力，善驰射，马踬不仆。尤神于医，视人疾，若隔纱睹物，莫不悉见。太祖在潜，已加眷遇，及即位，拜迭剌部夷离堇。太祖尝思鹿醢解酲，以山林所有，问能取者。迭里特曰： 臣能得之。 乘内厩马逐鹿，射其一。欲复射，马跌而毙。迭里特跃而前，弓犹不弛，复获其一。帝欢甚曰： 吾弟万人敌！ 会帝患心痛，召迭里特视之。迭里特曰： 膏肓有瘀血如弹丸，然药不能及，必针而后愈。 帝从之。呕出瘀血，痛止。帝以其亲，每加赐赉；然知其为人，未尝任以职。后从剌葛乱，与其父辖底俱缢杀之。
察割，字欧辛，明王安端之子。善骑射。貌恭而心狡，人以为懦。太祖曰： 此凶顽，非懦也。 其父安端尝使奏事，太祖谓近侍曰： 此子目若风驼，面有反相。朕若独居，无令入门。 世宗即位于镇阳，安端闻之，欲持两端。察割曰： 太弟忌刻，若果立，岂容我辈！永康王宽厚，且与刘哥相善，宜往与计。 安端即与刘哥谋归世宗。及和议成，以功封泰宁王。
会安端为西南面大详稳，察割佯为父恶，阴遣人白于帝，即召之。既至上前，泣诉不胜哀，帝悯之，使领女石烈军。出入禁中，数被恩遇。帝每出猎，察割托手疾，不操弓矢，但执炼锤驰走。屡以家之细事闻于上，上以为诚。察割以诸族属杂处，不克以逞，渐徙庐帐迫于行宫。右皮室详稳耶律屋质察其奸邪，表列其状。帝不信，以表示察割。察割称屋质疾己，哽咽流涕。帝曰： 朕固知无此，何至泣耶！ 察割时出怨言，屋质曰： 汝虽无是心，因我过疑汝，勿为非义可也。 他日屋质又请于帝，帝曰： 察割舍父事我，可保无他。 屋质曰： 察割于父既不孝，于君安能忠！ 帝不纳。
天禄五年七月，帝幸太液谷，留饮三日，察割谋乱不果。帝伐周，至详古山，太后与帝祭文献皇帝于行宫，群臣皆醉。察割归见寿安王，邀与语，王弗从。察割以谋告耶律盆都，盆都从之。是夕，同率兵入弑太后及帝，因僣位号。百官不从者，执其家避。至夜，阅内府物，见码瑙碗，曰： 此希世宝，今为我有！ 诧于其妻。妻曰： 寿安王、屋质在，吾属无噍类，此物何益！ 察割曰： 寿安年幼，屋质不过引数奴，诘旦来朝，固不足忧。 其党矧斯报寿安、屋质以兵围于外，察割寻遣人弑皇后于柩前，仓惶出阵。寿安遣人谕曰： 汝等既行弑逆，复将若何？ 有夷离堇划者委兵归寿安王，余众望之，徐徐而往。察割知其不济，乃系群官家属，执弓矢胁曰： 无过杀此曹尔！ 叱令速出。时林牙耶律敌猎亦在系中，进曰： 不有所废，寿安王何以兴？籍此为辞，犹可以免。 察割曰： 诚如公言，谁当使者？ 敌猎请与罨撒葛同往说之，察割从其计。寿安王复令敌猎诱察割，脔杀之。诸子皆伏诛。
娄国，字勉辛，文献皇帝之子。天禄五年，遥授武定军节度使。及察割作乱，穆宗与屋质从林牙敌猎计，诱而出之，娄国手刃察割。改南京留守。穆宗沉湎，不恤政事，娄国有觊觎之心，诱敌猎及群不逞谋逆。事觉，按问不服。帝曰： 朕为寿安王时，卿数以此事说我，今日岂有虚乎？ 娄国不能对。及余党尽服，遂缢于可汗州西谷，诏有司择绝后之地以葬。
重元，小字孛吉只，圣宗次子。材勇绝人，眉目秀朗，寡言笑，人望而畏。太平三年，封秦国王。圣宗崩，钦哀皇后称制，密谋立重元。重元以所谋白于上，上益重之，封为皇太弟。历北院枢密使、南京留守、知元帅府事。重元处戎职，未尝离辇下。先是契丹人犯法，例须汉人禁勘，受枉者多。重元奏请五京各置契丹警巡使，诏从之，赐以金券誓书。道宗即位，册为皇太叔，免拜不名，为天下兵马大元帅，复赐金券、四顶帽、二色袍，尊宠所未有。清宁九年，车驾猎滦水，以其子涅鲁古素谋，与同党陈国王陈六、知北院枢密事萧胡睹等凡四百余人，诱胁弩手军阵于帷宫外。将战，其党多悔过效顺，各自奔溃。重元既知失计，北走大漠，叹曰： 涅鲁古使我至此！ 遂自杀。
先是，重元将举兵，帐前雨赤如血，识者谓败亡之兆。子涅鲁古。
涅鲁古，小字耶鲁绾。性阴狠。兴宗一见，谓曰： 此子目有反相。 重熙十一年，封安定郡王。十七年，进王楚，为惕隐。清宁三年，出为武定军节度使。七年，知南院枢密使事，说其父重元诈病，俟车驾临问，因行弑逆。九年秋猎，帝用耶律良之计，遣人急召涅鲁古。涅鲁古以事泄，遽拥兵犯行宫。南院枢密使许王仁先等率宿卫士讨之。涅鲁古跃马突出，为近侍详稳渤海阿厮、护卫苏射杀之。
滑哥，字斯懒，隋国王释鲁之子。性阴险。初蒸其父妾，惧事彰，与克萧台哂等共害其父，归咎台哂，滑哥获免。太祖即位，务广恩施，虽知滑哥凶逆，姑示含忍，授以惕隐。六年，滑哥预诸弟之乱。事平，群臣议其罪，皆谓滑哥不可释，于是与其子痕只俱凌迟而死，敕军士恣取其产。帝曰： 滑哥不畏上天，反君弑父，其恶不可言。诸弟作乱，皆此人教之也。 
