萧阿剌耶律义先(信先)萧陶隗萧塔剌葛耶律敌禄
萧阿剌，字阿里懒，北院枢密使孝穆之子也。幼养宫中，兴宗尤爱之。重熙六年，为弘义宫使。累迁同知北院枢密使，加同中书门下平章事，出为东京留守。二十一年，拜西北路招讨使，封西平郡王。寻尚秦晋国王公主，拜驸马都尉。清宁元年，遗诏拜北府宰相，兼南院枢密使，进王韩。明年，改北院枢密使，徙王陈，与萧革同掌国政。革谄谀不法，阿剌争之不得，告归。上由此恶之，除东京留守。会行瑟瑟礼，入朝陈时政得失。革以事中伤，帝怒，缢杀之。皇太后营救不及，大恸曰： 阿剌何罪而遽见杀？ 帝乃优加赙赠，葬乾陵之赤山。
阿剌性忠果，晓世务，有经济才。议者以谓阿剌若在，无重元、乙辛之乱。
耶律义先，于越仁先之弟也。美风姿，举止严重。重熙初，补祗候郎君班详稳。十三年，车驾西征，为十二行糺都监，战功最，改南院宣徽使。时萧革同知枢密院事，席宠擅权，义先疾之。因侍宴，言于帝曰： 革狡佞喜乱，一朝大用，必误国家！ 言甚激切，不纳。它日侍宴，上命群臣博，负者罚一巨觥。义先当与革对，怃然曰： 臣纵不能进贤退不肖，安能与国贼博哉！ 帝止之曰： 卿醉矣！ 义先厉声诟不已。上大怒，赖皇后救，得解。翌日，上谓革曰： 义先无礼，当黜之。 革对曰： 义先天性忠直，今以酒失而出，谁敢言人之过？ 上谓革忠直，益加信任。义先郁郁不自得，然议事未尝少沮。又于上前博，义先祝曰： 向言人过，冒犯天威。今日一掷，可表愚款。 俄得堂印。上愕然。十六年，为殿前都点检，讨蒲奴里，多所招降，获其酋长陶得里以归，手诏褒奖，以功改南京统军使，封武昌郡王。奏请统军司钱营息，以赡贫民。未期，军器完整，民得休息。二十一年，拜惕隐，进王富春，薨，年四十二。
义先常戒其族人曰： 国中三父房，皆帝之昆弟，不孝不义尤不可为。 其接下无贵贱贤否，皆与均礼。其妻晋国长公主之女，每遇中表亲，非礼服不见，故内外多化之。清宁间，追赠许王。弟信先。
信先，兴宗以其父瑰引为刺血友，幼养于宫。善骑射。重熙十四年为左护卫太保，同知殿前点检司事。十八年，兼右祗候郎君班详稳。上问所欲，信先曰： 先臣瑰引与陛下分如同气，然不及王封。傥使蒙恩地下，臣愿毕矣。 上曰： 此朕遗忘之过。 追封燕王。是年，从萧惠伐夏，败于河南，例被责。清宁初，为南面林牙，卒。
萧陶隗，字乌古邻，宰相辖特六世孙。刚直有威重。咸雍初，任马群太保。素知群牧名存实亡，悉阅旧籍，除其羸病，录其实数，牧人畏服。陶隗上书曰： 群牧以少为多，以无为有。上下相蒙，积弊成风。不若括见真数，著为定籍，公私两济。 从之。畜产岁以蕃息。大康中，累迁契丹行宫都部署。上尝谓群臣曰： 北枢密院军国重任，久阙其人，耶律阿思、萧斡特剌二人孰愈？ 群臣各誉所长，陶隗独默然。上问： 卿何不言？ 陶隗曰： 斡特剌懦而败事；阿思有才而贪，将为祸基。不得已而用，败事犹胜基祸。 上曰： 陶隗虽魏征不能过，但恨吾不及太宗尔！ 然竟以阿思为枢密使。由是阿思衔之。九年，西圉不宁，阿思奏曰： 边隅事大，可择重臣镇抚。 上曰： 陶隗何如？ 阿思曰： 诚如圣旨。 遂拜西南面招讨使。阿思阴与萧阿忽带诬奏贼掠漠南牧马及居民畜产，陶隗不急追捕，罪当死，诏免官。久之，起为塌母城节度使。未行，疽发背卒。
陶隗负气，怒则须髯辄张。每有大议，必毅然决之。虽上有难色，未尝遽已。见权贵无少屈，竟为阿思所陷，时人惜之。二子，曰图木、辖式。阿思死，始获进用。
萧塔剌葛，字陶哂，六院部人。素刚直。太祖时，坐叔祖台哂谋杀于越释鲁，没入弘义宫。世宗即位，以舅氏故，出其籍，补国舅别部敞史。或言泰宁王察割有无君心。塔剌葛曰： 彼纵忍行不义，人孰肯从！ 他日侍宴，酒酣，塔剌葛捉察割耳，强饮之曰： 上固知汝傲狠，然以国属，曲加矜悯，使汝在左右，且度汝才何能为。若长恶不悛，徒自取赤族之祸！ 察割不能答，强笑曰： 何戏之虐也！ 天禄末，塔剌葛为北府宰相，及察割作乱，塔剌葛醉詈曰： 吾悔不杀此逆贼！ 寻为察割所害。
耶律敌禄，字阳隐，孟父楚国王之后。性质直，多膂力。察割作乱，敌禄闻之，入见寿安王，慷慨言曰： 愿得精兵数百，破贼党。 王嘉其忠。穆宗即位，为北院宣徽使。上以飞狐道狭，诏敌禄广之。明年，将兵援河东，至太原，与汉王会于高平，击周军，败之，仍降其众。忻、代二州叛，将兵讨之。会耶律挞烈至，败周师于忻口。师还，卒。
论曰：忠臣惟知有国，而不知有身，故恶恶不避其患。阿剌以谄谀不法折萧革，陶隗以用必基祸言阿思，塔剌葛以忍行不义徒自取赤族之罪责察割，其心可谓忠矣。言一出而祸辄随之。吁，邪正既不辨，国焉得无乱哉！
