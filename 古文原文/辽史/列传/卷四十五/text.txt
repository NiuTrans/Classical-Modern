高丽
高丽自有国以来，传次久近，人民土田，历代各有其志，然高丽与辽，相为终始二百余年。自太祖皇帝神册间，高丽遣使进宝剑。天赞三年，来贡。太宗天显二年，来贡。会同二年，受晋上尊号册，遣使往报。圣宗统和三年秋七月，诏诸道各完戎器，以备东征高丽。八月，以辽泽沮洳，罢师。十年，以东京留守萧恒德伐高丽。十一年，王治遣朴良柔奉表请罪，诏取女直国鸭渌江东数百里地赐之。十二年，入贡。三月，王治遣使请所俘生口，诏赎还之，仍遣使抚谕。十二月，王治进妓乐，诏却之。十三年，治遣李周桢来贡，又进鹰。十月，遣李知白奉贡。十一月，遣使册治为王。遣童子十人来学本国语。十四年，王治表乞为婚姻，以东京留守驸马萧恒德女下嫁之。六月，遣使来问起居。自是至者无时。
十五年，韩彦敬来纳聘币，吊驸马萧恒德妻越国公主薨。十一月，治薨，其侄诵遣王同颖来告。十二月，遣使致祭，诏其侄诵权知国事。十六年，遣使册诵为王。二十年，诵遣使贺伐宋之捷。七月，来贡本国《地里图》。二十二年，以南伐事诏谕之。二十三年，高丽闻与宋和，遣使来贺。二十六年，进龙须草席，及贺中京城。二十七年，承天皇太后崩，遣使报以国哀。二十八年，诵遣魏守愚等来祭。三月，使来会葬。
五月，高丽西京留守康肇弑其主诵，擅立诵从兄询。八月，圣宗自将伐高丽，报宋，遣引进使韩杞宣问询。询奉表乞罢师，不许。十一月，大军渡鸭渌江，康肇拒战于铜州，败之。肇复出，右皮室详稳耶律敌鲁擒肇等，追奔数十里，获所弃粮饷、铠仗，铜、霍、贵、宁等州皆降。询上表请朝，许之，禁军士俘掠。以政事舍人马保祐为开京留守，安州团练使王八为副留守。太子太师乙凛将骑兵一千，送保祐等赴京。守将卓思正杀我使者韩喜孙等十人，领兵出拒，保祐等复还。乙凛领兵击之，思正遂奔西京。围之五日，不克，驻跸于城西佛寺。高丽礼部郎中渤海陀失来降。遣排押、盆奴攻开京，遇敌于京西，败之。询弃城遁走，遂焚开京，至清江而还。二十九年正月，班师，所降诸城复叛。至贵州南岭谷，大雨连日，霁乃得渡，马驼皆疲乏，甲仗多遗弃。次鸭渌江，以所俘人分置诸陵庙，余赐内戚、大臣。
开泰元年，询遣蔡忠顺来乞称臣如旧，诏询亲朝。八月，遣田拱之奉表，称病不能朝。诏复取六州之地。二年，耶律资忠使高丽取地，未几还。三年，资忠复使，如前索地。五月，诏国舅详稳萧敌烈、东京留守耶律团石等造浮梁于鸭渌江，城保、宣义、定远等州。四年，命北府宰相刘慎行为都统，枢密使耶律世良为副，殿前都点检萧虚烈为都监。慎行挈家边上，致缓师期，追还之，以世良、虚烈总兵伐高丽。五年，世良等与高丽战于郭州西，破之。六年，枢密使萧合卓为都统，汉人行宫都部署王继忠为副，殿前都点检萧虚烈为都监进讨。萧合卓攻兴化军不克，师还。七年，诏东平郡王萧排押为都统，萧虚烈为副统，东京留守耶律八哥为都监，复伐高丽。十二月，萧排押与战于茶、陀二河之间，我军不利，天云、右皮室二军没溺者众，天云军详稳海里、遥辇帐详稳阿果达、客省使酌古、渤海详稳高清明等皆没于阵。八年，诏数排押讨高丽罪，释之。加有功将校，益封战没将校之妻，录其子弟。以南皮室军校有功，赐衣物银绢有差，出金帛赐肴里、涅哥二奚军。八月，遣郎君曷不吕等率诸部兵，会大军同讨高丽。询遣使来乞贡方物。九年，资忠还，以询降表进，释询罪。
太平元年，询薨，遣使来报嗣位，即遣使册王钦为王。九年，赐钦物。十一年，圣宗崩，遣使告哀。七月，使来慰奠。兴宗重熙七年，来贡。十二年三月，以加上尊号，来贺。十三年，遣使来贡。十四年三月，又来贡。十五年，入贡。八月，王钦薨，遣使来告。十六年，来贡。明年，又来贡。十九年，复贡。六月，遣使来贺伐夏之捷。二十二年，入贡。二十三年四月，王徽请官其子，诏加检校太尉。兴宗崩，道宗即位，清宁元年八月，遣使报国哀，以先帝遗留物赐之。十一月，使来会葬。二年、三年，皆来贡。四年春，遣使报太皇太后哀。五月，使来会葬。咸雍七年、八年，来贡。十二月，以佛经一藏赐徽。九年、十年，来贡。大康二年三月，皇太后崩，遣使报哀。六月，使来吊祭。四年，王徽乞赐鸭渌江以东地，不许。九年八月，王徽薨，以徽子三韩国公勋权知国事。十二月，勋薨。大安元年，册勋子运为国王。二年，遣使来谢封册。三年，来贡。四年三月，免岁贡。五年、六年，连贡。九年，赐王运羊。十年，运薨，子昱遣使来告，即赙赠。寿隆元年，来贡。十一月，王昱病，命其子颙权知国事。二年，来贡。三年三月，王昱薨。五年，王颙乞封册。六年，封颙为三韩国公。七年，道宗崩，天祚即位，改为乾统元年，报道宗哀，使来慰奠。十二月，遣使来贺。五年，三韩国公颙薨，子俣遣使来告。八年，封俣为三韩国公，赠其父颙为国王。十二月，遣使来谢。九年，来贡。天庆二年，王俣母薨，来告，遣使致祭，起复。三年，遣使来谢致祭，又来谢起复。十年，乞兵于高丽以御金，而金人责之。至是辽国亡矣。
西夏
西夏，本魏拓跋氏后，其地则赫连国也。远祖思恭，唐季受赐姓曰李，涉五代至宋，世有其地。至李继迁始大，据夏、银、绥、宥、静五州，缘境七镇，其东西二十五驿，南北十余驿。子德明，晓佛书，通法律，尝观《太一金鉴诀》、《野战歌》，制番书十二卷，又制字若符篆。
其俗，衣白窄衫，毡冠，冠后垂红结绶。自号嵬名，设官分文武。其冠用金缕贴，间起云，银纸帖，绯衣，金涂银带，佩蹀躞、解锥、短刀、弓矢，穿靴，秃发，耳重环，紫旋襕六袭。出入乘马，张青盖，以二旗前引，从者百余骑。民庶衣青绿。革乐之五音为一音，裁礼之九拜为三拜。凡出兵先卜，有四：一炙勃焦，以艾灼羊胛骨；二擗算，擗竹于地以求数，若揲蓍然；三咒羊，其夜牵羊，焚香祷之，又焚谷火于野，次晨屠羊，肠胃通则吉，羊心有血则败；四矢击弦，听其声，知胜负及敌至之期。病者不用医药，召巫者送鬼，西夏语以巫为 厮 也；或迁他室，谓之 闪病 。喜报仇，有丧则不伐人，负甲叶于背识之。仇解，用鸡猪犬血和酒，贮于髑髅中饮之，乃誓曰： 若复报仇，谷麦不收，男女秃癞，六畜死，蛇入帐。 有力小不能复仇者，集壮妇，享以牛羊酒食，趋雠家纵火，焚其庐舍。俗曰敌女兵不祥，辄避去。诉于官，官择舌辩气直之人为和断，官听其屈直。杀人者，纳命价钱百二十千。
土产大麦、荜豆、青稞、皞子、古子蔓、碱地蓬实、苁蓉苗、小芜荑、席鸡草子、地黄叶、登厢草、沙葱、野韭、拒灰、白蒿、碱地松实。
民年十五为丁。有二丁者，取一为正军。负担杂使一人为抄，四丁为两抄。余人得射它丁，皆习战斗。正军马驼各一，每家自置一帐。团练使上，帐、弓、矢各一，马五百匹，台驼一，旗鼓五，枪、剑、棍棓、炒袋、雨毡、浑脱、锹、、箭牌、铁笊篱各一；刺史以下，人各一驼，箭三百，毛幕一；余兵三人共一幕。有炮手二百人，号 泼喜 。勇健者号 撞令郎 。赍粮不过一旬。昼则举烟、扬尘，夜则篝火为候。若获人马，射之，号曰杀鬼招魂。或射草缚人。出军用单日，避晦日。多立虚寨，设伏兵。衣重甲，乘善马，以铁骑为前锋，用钩索绞联，虽死马上不落。其民俗勇悍，衣冠、骑乘、土产品物、子姓传国，亦略知其大概耳。
初，西夏臣宋有年，赐姓曰赵；迨辽圣宗统和四年，继迁叛宋，始来附辽，授特进检校太师、都督夏州诸军事，遂复姓李。十月，遣使来贡。六年，入贡。七年，来贡，以王子帐耶律襄之女封义成公主，下嫁继迁。八年正月，来谢。三月，又来贡。九月，继迁遣使献宋俘。十月，以败宋军来告。十二月，下宋麟、鄜等州，来告，遣使封继迁为夏国王。九年二月，遣使告伐宋之捷。四月，遣李知白来谢封册。七月，复绥、银二州，来告。十月，继迁以宋所授敕命，遣使来上。是月，定难军节度使李继捧来附，授开府仪同三司、检校太师，兼侍中，封西平王，仍赐推忠效顺启圣定难功臣。十二月，继迁潜附于宋，遣韩德威持诏谕之。十年二月，韩德威还，奏继迁托故不出，至灵州俘掠以还。西夏遣使来奏德威俘掠，赐诏抚谕。十月，来贡。十二年，入贡。十三年，败宋师，遣使来告。十四年，又来贡。十五年三月，以破宋兵来告，封继迁为西平王。六月，遣使来谢封册。十六年，来贡。十八年，授继迁子德明朔方军节度使。十九年，遣李文冀来贡。六月，奏下宋恒、环、庆三州，赐诏褒美。二十年，遣使来进马、驼。六月，遣刘仁勖来告下灵州。二十一年，继迁薨，其子德昭遣使来告。六月，赠继迁尚书令，遣西上阁门使丁振吊慰。八月，德昭遣使来谢吊赠。二十二年三月，德昭遣使上继迁遗留物。七月，封德昭为西平王。十月，遣使来谢封册。二十三年，下宋青城，来告。二十五年，德昭母薨，遣使吊祭，起复。二十七年，承天皇太后崩，遣使报哀于夏。二十八年，遣使册德昭为夏国王。开泰元年，德昭遣使进良马。二年，遣使引进使李延弘赐夏国王李德昭及义成公主车马。太平元年，来贡。十一年，圣宗崩，报哀于夏，德昭遣使来进赙币。
兴宗即位，以兴平公主下嫁李元昊，以元昊为驸马都尉。重熙元年，夏国遣使来贺。李德昭薨，册其子夏国公元昊为王。二年，来贡。十二月，禁夏国使沿路私市金铁。七年，来贡。李元昊与平公主不谐，公主薨，遣北院承旨耶律庶成持诏问之。九年，宋遣郭祯以伐夏来报。十年，夏国献所俘宋将及生口。十一年，遣使问宋兴师伐夏之由。十二月，禁吐浑鬻马于夏，沿边筑障塞以防之。十二年正月，遣同知析津府事耶律敌烈、枢密都承旨王惟吉谕夏国与宋和。二月，元昊以加上尊号，遣使来贺。耶律敌烈等使夏国还，奏元昊罢兵，遣使报宋。四月，夏国遣使进马、驼。七月，元昊上表请伐宋，不从。十月，夏人侵党项，遣延昌宫使高家奴让之。十三年四月，党项及山西部族节度使屈烈以五部叛入西夏，诏征诸道兵讨之。六月，阻卜酋长乌八遣其子执元昊所遣求援使窊邑改来。八月，夏使对不以情，羁之。使复来，询事宜不实对，笞之。十月，元昊上表谢罪，欲收集叛党以献，从之。进方物，命北院枢密副使萧革迓之。元昊亲率党项三部来降，诘其纳叛背盟，元昊伏罪。初，夏人执萧胡睹，至是，请以被执者来归。诏所留夏使亦还其国。十二月，胡睹来归，又遣使来贡。
十七年，元昊薨，其子谅祚遣使来告，上其父遗留物。铁不得国乞以本部军助攻夏国，不许。十八年，复议伐夏，留其贺正使不遣，遣北院枢密副使萧惟信以伐夏告宋。六月，夏国遣使来贡，留之。七月，亲征。八月，渡河，夏人遁。九月，萧惠为夏人所败。十月，招讨使耶律敌古率阻卜军至贺兰山，获元昊妻及其官属。遇其军三千来拒，殪之；详稳萧慈氏奴、南克耶律斡里殁于阵。十九年正月，遣使问罪于夏。夏将洼普等攻金肃城，耶律高家奴等破之，洼普被创遁去，杀猥货乙灵纪。三月，殿前都点检萧迭里得与夏军战于三角川，败之。招讨使萧蒲奴、北院大王宜新等帅师伐夏，都部署别古得为监战。五月，萧蒲奴等入夏境，不遇敌，纵军俘掠而还。夏国洼普来降。十月，李谅祚母遣使乞依旧称臣。十二月，谅祚上表如母训。二十年二月，遣使索党项叛户。五月，萧爻括使夏回，进谅祚母表，乞代党项权进马驼牛羊等物；又求唐隆镇，仍乞罢所建城邑。以诏答之。六月，获元昊妻，及俘到夏人置于苏州。二十一年十月，谅祚遣使乞弛边备，遣爻括赍诏谕之。二十二年七月，谅祚进降表，遣林牙高家奴赍诏抚谕。二十三年正月，贡方物。五月，乞进马驼，诏岁贡之。七月，谅祚遣使求婚。十月，进誓表。二十四年，兴宗崩，遣使报哀于夏。
道宗即位，清宁元年，遣使来贺。九月，以先帝遗物赐夏。四年四月，遣使会葬。九年正月，禁民鬻铜于夏。咸雍元年五月，来贡。三年十一月，遣使进回鹘僧、金佛、《梵觉经》。十二月，谅祚薨。四年二月，谅祚子秉常遣使报哀，即遣使吊祭。秉常上其父遗物。十月，册秉常为夏国王。十二月，来贡。五年七月，遣使来谢封册，闰十一月，秉常乞赐印绶。九年，遣使来贡。大康二年正月，仁懿皇后崩，遣使报哀于夏，以皇太后遗物赐之。遣使来吊祭。五年，来贡。八年二月，遣使以所获宋将张天益来献。大安元年十月，秉常遣使报其母哀。二年十月，秉常薨，遣使诏其子乾顺知国事。十二月，李乾顺遣使上其父秉常遗物。四年七月，册乾顺为夏国王。五年六月，遣使来谢封册。八年六月，夏为宋所侵，遣使乞援。寿隆三年六月，以宋人置壁垒于要地，遣使来告。四年六月，求援。十一月，遣枢密直学士耶律俨使宋，讽与夏和。夏复遣使来求援。五年正月，诏乾顺伐拔思母等部。十一月，夏以宋人罢兵，遣使来谢。六年十一月，遣使请尚公主。七年，道宗崩，遣使告哀于夏。遣使来慰奠。
天祚即位，乾统元年，夏遣使来贺。二年，复请尚公主。又以为宋所侵，遣李造福、田若水来求援。三年，复遣使请尚公主。十月，使复来求援。四年、五年，李造福等至，乞援。以族女南仙封成安公主下嫁乾顺。六年正月，遣牛温舒使宋，令归所侵夏地。六月，遣李造福来谢。八年，乾顺以成安公主生子，遣使来告。九年，以宋不归地来告。十年，遣李造福等来贡。天庆三年六月，来贡。保大二年，天祚播迁，乾顺率兵来援，为金师所败，乾顺请临其国。六月，遣使册乾顺为夏国皇帝，而天祚被执归金矣。
论曰：高丽、西夏之事辽，虽尝请婚下嫁，乌足以得其固志哉？三韩接壤，反覆易知；凉州负远，纳叛侵疆。乘隙辄动，贡使方往，事衅随生。兴师问罪，屡烦亲征，取胜固多，败亦贻悔。昔吴赵咨对魏之言曰： 大国有征伐之兵，小国有备御之固。 岂其然乎！先王柔远，以德而不以力，尚矣。辽亡，求援二国，虽能出师，岂金敌哉！
