耶律韩八耶律唐古萧术哲(药师奴)耶律玦耶律仆里笃
耶律韩八，字嘲隐，倜傥有大志，北院详稳古之五世孙。太平中，游京师，寓行宫侧，惟囊衣匹马而已。帝微服出猎，见而问之曰： 汝为何人？ 韩八初不识，漫应曰： 我北院部人韩八，来觅官耳。 帝与语，知有长才，阴识之。会北院奏南京疑狱久不决，帝召韩八驰驿审录，举朝皆惊。韩八量情处理，人无冤者。上嘉之。籍群牧马，阙其二，同事者考寻不已，韩八略不加诘，即先驰奏，帝益信任。景福元年，为左夷离毕，徙北面林牙，眷遇优异。重熙六年，改北院大王，政务宽仁，复为左夷离毕。十二年，再为北院大王。入朝，帝从容谓曰： 卿守边任重，当实府库、振贫乏以报朕。 既受诏，愈竭忠谨，知无不言，便益为多。卒，年五十五。上闻，悼惜。死之日，箧无旧蓄，椸无新衣，遣使吊祭，给葬具。
韩八平居不屑细务，喜愠不形。尝失所乘马，家僮以同色者代之，数月不觉。
耶律唐古，字敌隐，于越屋质之庶子。廉谨，善属文。统和二十四年，述屋质安民治盗之法以进，补小将军，迁西南面巡检，历豪州刺史、唐古部详稳。严立科条，禁奸民鬻马于宋、夏界。因陈弭私贩安边境之要。太后嘉之，诏边郡遵行，著为令。朝议欲广西南封域，黑山之西，绵亘数千里，唐古言： 戍垒太远，卒有警急，赴援不及，非良策也。 从之。西番来侵，诏议守御计，命唐古劝督耕稼以给西军，田于胪朐河侧，是岁大熟。明年，移屯镇州，凡十四稔，积粟数十万斛，斗米数钱。重熙间，改隗衍党项部节度使。先是，筑可敦城以镇西域。诸部纵民畜牧，反招寇掠。重熙四年，上疏曰： 自建可敦城已来，西蕃数为边患，每烦远戍。岁月既久，国力耗竭。不若复守故疆，省罢戍役。 不报。是年，致仕。乞勒其父屋质功于石，帝命耶律庶成制文，勒石上京崇孝寺。卒，年七十八。
萧术哲，字石鲁隐，孝穆弟高九之子。以戚属加监门卫上将军。重熙十三年，将卫兵讨李元昊有功，迁兴圣宫使。蒲奴里部长陶得里叛，术哲为统军都监，从都统耶律义先击之，擒陶得里。术哲与义先不协，诬义先罪，免官。稍迁西南面招讨都监，坐事下狱，以太后言，杖而释之。清宁初，为国舅详稳、西北路招讨使，私取官粟三百斛，及代，留畜产，令主者鬻之以偿。后族弟胡睹到部发其事，帝怒，决以大杖，免官。寻起为昭德军节度使，征为北院宣徽使。九年，上以术哲先为招讨，威行诸部，复为西北路招讨使。训士卒，增器械，省追呼，严号令。人不敢犯，边境晏然。十年，入朝，封柳城郡王。咸雍二年，拜北府宰相，为北院枢密使耶律乙辛所忌，诬术哲与护卫萧忽古等谋害乙辛。诏狱无状，罢相，出镇顺义军。卒，追王晋、宋、梁三国。侄药师奴。
药师奴，幼颖悟，谨礼法，补祗候郎君。大康中，为兴圣宫使，累迁同知殿前点检司事。上嘉其宿卫严肃，迁右夷离毕。夏王李乾顺为宋所攻，求解，帝命药师奴持节使宋，请罢兵通好，宋从之。拜南面林牙，改汉人行宫副部署。乾统初，出为安东军节度使，卒。
耶律玦，字吾展，遥辇鲜质可汗之后。重熙初，召修国史，补符宝郎，累迁知北院副部署事。入见太后，后顾左右曰： 先皇谓玦必为伟人，果然。 除枢密副使，出为西南面招讨都监，历同签南京留守事、南面林牙。皇弟秦国王为辽兴军节度使，以玦同知使事，多所匡正。十年，复为枢密副使。咸雍初，兼北院副部署。及秦国王为西京留守，请玦为佐，从之。岁中狱空者三，召为孟父房敞稳。玦不喜货殖，帝知其贫，赐宫户十。尝谓宰相曰： 契丹忠正无如玦者，汉人则刘伸而已。然熟察之，玦优于伸。 先是，西北诸部久不能平，上遣玦问状，执弛慢者痛绳之。以酒疾卒。
耶律仆里笃，字燕隐，六院林牙突吕不也四世孙。开泰间，为本班郎君。有捕盗功，枢密使萧朴荐之，迁率府率。太平中，同知南院宣徽事，累迁彰圣军节度使。重熙十六年，知兴中府，以狱空闻。十八年，伐夏，摄西南面招讨使。十九年，夏人侵金肃军，败之，斩首万余级，加右武卫上将军。时近边群牧数被寇掠，迁倒塌岭都监以治之，桴鼓不鸣。二十年，知金肃军事。宰相赵惟节总领边城桥道刍粟，请贰，帝命仆里笃副之，以称职闻。清宁初，历长宁、匡义二军节度使，致仕。咸雍间卒。子阿固质，终倒塌岭都监。
论曰：韩八因帝微行，才始见售，及任以事，落落知大体，不负上之知矣。唐古、术哲经略西北边，劝农积粟，训练士卒，敌人不敢犯。玦以忠直见称于上，仆里笃以干敏为宰相佐，在镇俱以狱空闻。之数人者，岂特甲胄之士，抑亦李牧、程不识之亚欤。
