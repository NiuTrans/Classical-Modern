萧敌烈(拔剌)耶律盆奴萧排押(恒德匹敌)耶律资忠耶律瑶质耶律弘古高正耶律的琭大康乂
萧敌烈，字涅鲁衮，宰相挞烈四世孙。识度弘远，为乡里推重。始为牛群敞史。帝闻其贤，召入侍，迁国舅详稳。统和二十八年，帝谓群臣曰： 高丽康肇弑其君诵，立诵族兄询而相之，大逆也。宜发兵问其罪。 群臣皆曰可。敌烈谏曰： 国家连年征讨，士卒抏敝。况陛下在谅阴，年谷不登，创痍未复。岛夷小国，城垒完固，胜不为武，万一失利，恐贻后悔。不如遣一介之使，往问其故。彼若伏罪则已；不然，俟服除岁丰，举兵未晚。 时令已下，言虽不行，识者韪之。明年，同知左夷离毕事。改右夷离毕。开泰初，率兵巡西边。时夷离堇部下闸撒狘扑里、失室、勃葛率部民遁，敌烈追擒之，令复业，迁国舅详稳。从枢密使耶律世良伐高丽。还，加同政事门下平章事，拜上京留守。敌烈为人宽厚，达政体，廷臣皆谓有王佐才。汉人行宫都部署王继忠荐其材可为枢密使，帝疑其党而止。为中京留守，卒。族子忽古，有传。弟拔剌。
拔剌，字别勒隐。多智，善骑射。开泰间，以兄为右夷离毕，始补郎君，累迁奚六部秃里太尉。太平末，大延琳叛，拔剌将北、南院兵往讨，遇于蒲水，南院兵少却。至手山，复与贼遇。拔剌乃易两院旗帜，鼓勇力战，破之。上闻，以手诏褒奖，赐内厩马。重熙中，迁四捷军详稳，谢事归乡里。数岁，起为昭德军节度使，寻改国舅详稳，卒。
耶律盆奴，字胡独堇，惕隐涅鲁古之孙。景宗时，为乌古部详稳，政尚严急，民苦之。有司以闻，诏曰： 盆奴任方面寄，以细故究问，恐损威望。 寻迁马群太保。统和十六年，隐实燕军之不任事者，汰之。二十八年，驾征高丽，盆奴为先锋。至铜州，高丽将康肇分兵为三以抗我军：一营于州西，据三水之会，肇居其中；一营近州之山；一附城而营。盆奴率耶律弘古击破三水营，擒肇，李玄蕴等军望风溃。会大军至，斩三万余级，追至开京，破敌于西岭。高丽王询闻边城不守，遁去。
盆奴入开京，焚其王宫，乃抚慰其民人。上嘉其功，迁北院大王，薨。
萧排押，字韩隐，国舅少父房之后。多智略，能骑射。统和初，为左皮室详稳，讨阻卜有功。四年，破宋将曹彬、米信兵于望都。凡军事有疑，每预参决。寻总永兴宫分糺及舍利、拽剌、二皮室等军，与枢密使耶律斜轸收复山西所陷城邑。是冬，攻宋，隶先锋，围满城，率所部先登，拔之，改南京统军使。尚卫国公主，拜驸马都尉，加同政事门下平章事。十三年，历北、南院宣徽使。条上时政得失及赋役法，上嘉纳焉。十五年，加政事令，迁东京留守。二十二年，复攻宋，将渤海军，下德清军。后萧挞凛卒，专任南面事。宋和议成，为北府宰相。圣宗征高丽，将兵由北道进，至开京西岭，破敌兵，斩数千级。高丽王询惧，奔平州。排押入开京，大掠而还。帝嘉之，封兰陵郡王。开泰二年，以宰相知西南面招讨使。五年，进王东平。排押为政宽裕而善断，诸部畏爱，民以殷富，时议多之。七年，再伐高丽，至开京，敌奔溃，纵兵俘掠而还。渡茶、陀二河，敌夹射，排押委甲仗走，坐是免官。太平三年，复王豳，薨。弟恒德。
恒德，字逊宁。有胆略而善谋。统和元年，尚越国公主，拜驸马都尉，迁南面林牙。从宣徽使耶律阿没里征高丽还，改北面林牙。会宋将曹彬、米信侵燕，耶律休哥与恒德议军事，多见信用，为东京留守。六年，上攻宋，围沙堆，恒德独当一面。城上矢石如雨，恒德意气自若，督将士夺其陴。城陷，中流矢，太后亲临视，赐药。攻长城口，复先登，太后益多其功。时高丽未附，恒德受诏，率兵拔其边城。王始惧，上表请降。十二年八月，赐启圣竭力功臣。从都部署和朔奴讨兀惹，未战，兀惹请降。恒德利其俘获，不许。兀惹死战，城不能拔。和朔奴议欲引退，恒德曰： 以彼倔强，吾奉诏来讨，无功而还，诸部谓我何！若深入多获，犹胜徒返。 和朔奴不得已，进击东南诸部，至高丽北鄙。比还，道远粮绝，士马死伤者众，坐是削功臣号。十四年，为行军都部署，伐蒲卢毛朵部。还，公主疾，太后遣宫人贤释侍之，恒德私焉。公主恚而薨，太后怒，赐死。后追封兰陵郡王。子匹敌。
匹敌，字苏隐，一名昌裔。生未月，父母俱死，育于禁掖。既长，尚秦晋王公主，拜驸马都尉，为殿前副点检。统和八年，改北面林牙。太平四年，迁殿前都点检，出为国舅详稳。九年，渤海大延琳叛，劫掠邻部，与南京留守萧孝穆往讨。孝穆欲全城降，乃筑重城围之，数月，城中人阴来纳款，遂擒延琳，东京平，以功封兰陵郡王。十一年，圣宗不豫。先是，钦哀与仁德皇后有隙，以匹敌尝为后所爱，忌之。时护卫冯家奴上变，诬后弟浞卜与匹敌谋逆，以皇后摄政，徐议当立者。公主窃闻其谋，谓匹敌曰： 尔将无罪被戮。与其死，何若奔女直国以全其生！ 匹敌曰： 朝廷讵肯以飞语害忠良？宁死弗适他国。 及钦哀摄政，杀之。
耶律资忠，字沃衍，小字札剌，系出仲父房。兄国留善属文，圣宗重之。时妻弟之妻阿古与奴通，将奔女直国，国留追及奴，杀之，阿古自经。阿古母有宠于太后，事闻，太后怒，将杀之。帝度不能救，遣人诀别，问以后事。国留谢曰： 陛下悯臣无辜，恩漏九泉，死且不朽！ 既死，人多冤之。在狱著《兔赋》、《寤寐歌》，为世所称。
资忠博学，工辞章，年四十未仕。圣宗知其贤，召补宿卫。数问以古今治乱，资忠对无隐。开泰中，授中丞，眷遇日隆。初，高丽内属，取女直六部地以赐。至是，贡献不时至，诏资忠往问故。高丽无归地意。由是权贵数短于上，出为上京副留守。三年，再使高丽，留弗遣。资忠每怀君亲，辄有著述，号《西亭集》。帝与群臣宴，时一记忆曰： 资忠亦有此乐乎？ 九年，高丽上表谢罪，始送资忠还。帝郊迎，同载以归，命大臣宴劳，留禁中数日。谓曰： 朕将屈卿为枢密，何如？ 资忠对曰： 臣不才，不敢奉诏。 乃以为林牙，知惕隐事。初，资忠在高丽也，弟昭为著帐郎君，坐罪没家产。至是，乃复横帐，且还旧产，诏以外戚女妻之。是时，枢密使萧合卓、少师萧把哥有宠，资忠不背俯附，诋之。帝怒，夺官。数岁，出知来远城事，历保安、昭德二军节度使。圣宗崩，表请会葬。既至，伏梓宫大恸曰： 臣幸遇圣明，横被构谮，不获尽犬马报。 气绝而苏，兴宗命医治疾。久之，言国舅侍中无忧国心，陛下不当复用唐景福旧号，于是用事者恶之，遣归镇，卒。弟昭，有传。
耶律瑶质，字拔里堇，积庆宫人。父侯古，室韦部节度使。瑶质笃学廉介，有经世志。统和十年，累迁至积庆宫使。圣宗尝谕瑶质曰： 闻卿正直，是以进用。国有利害，尔言宜无所隐。 由是所陈多见嘉纳。上征高丽，破康肇军于铜州，瑶质之力为多。王询乞降，群臣议皆谓宜纳。瑶质曰： 王询始一战而败，遽求纳款，此诈耳，纳之恐堕其奸计。待其势穷力屈，纳之未晚。 已而询果遁，清野无所获。其众阻险而垒，攻之不下，瑶质以计降之。擢拜四蕃部详稳。时招讨使耶律颇的为总官，瑶质耻居其下，上表曰： 臣先朝旧臣，今既垂老，乞还新命，觊得常侍左右。 帝曰： 朕不使汝久处是任。 且命无隶招讨，得专奏事到部。戢暴怀善，政绩显著。卒于官。
耶律弘古，字盆讷隐，遥辇鲜质可汗之后。统和初，尝以军事任为拽剌详稳，寻徙南京统军使。十三年，徇地南鄙，克敌于四岳桥，斩首百余级。攻宋，以战功迁东京留守，封楚国公。后伐高丽，副先锋耶律盆奴，擒康肇于铜州。三十年，西北部叛，从南府宰相耶律奴瓜讨之。及典禁军，号令整肃，诸部多降。寻迁侍中，卒。
高正，不知何郡人。统和初，举进士第，累迁枢密直学士。上将伐高丽，遣正先往谕意。及还，迁右仆射。时高丽王询表请入觐，上许之，遣正率骑兵千人迓之。馆于路，为高丽将卓思正所围。正以势不可敌，与麾下壮士突围出，士卒死伤者众。上悔轻发，释其罪。明年，迁工部侍郎，为北院枢密副使。开泰五年卒。
耶律的琭，字耶宁，仲父房之后。习兵事，为左皮室详稳。统和二十八年，伐高丽，的琭率本部军与盆奴等擒康肇、李玄蕴于铜州。帝壮之曰： 以卿英才，为国戮力，真吾家千里驹也！ 乃赐御马及细铠。明年，为北院大王，出为乌古敌烈部都详稳。年七十二卒。
大康乂，渤海人。开泰间，累官南府宰相，出知黄龙府，善绥抚，东部怀服。榆里底乃部长伯阴与榆烈比来附，送于朝。且言蒲卢毛朵界多渤海人，乞取之。诏从其请。康乂领兵至大石河驼准城，掠数百户以归。未几卒。
论曰：高句骊弑其君诵而立询，辽兴问罪之师，宜其箪食壶浆以迎，除舍以待；而乃乘险旅拒，俾智者竭其谋，勇者穷其力。虽得其要领，而端端独居一海之中自若也。岂服人者以德而不以力欤？况乎残毁其宫室，系累其民人，所谓以燕伐燕也欤？呜呼！朱崖之弃，捐之之力也，敌烈之谏有焉。
