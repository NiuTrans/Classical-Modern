耶律弘古耶律马六萧滴冽耶律适禄耶律陈家奴耶律特麽耶律仙童萧素飒耶律大悲奴
耶律弘古，字胡笃堇，枢密使化哥之弟。统和间，累迁顺义军节度使，入为北面林牙。太平元年，加同政事门下平章事，出为彰国军节度使，兼山北道兵马都部署，徙武定军节度使。六年，拜惕隐。讨阻卜有功。圣宗尝刺臂血与弘古盟为友，礼遇尤异，拜南府宰相，改上京留守。重熙六年，迁南院大王，御制诰辞以宠之。十二年，加于越。帝闵其劳，复授武定军节度使，卒。讣闻，上哭曰： 惜哉善人！ 丧至，亲临奠焉。
耶律马六，字扬隐，孟父楚国王之后。性宽和，善谐谑，亲朋会遇，一坐尽倾。恬于荣利。与耶律弘古为刺血友，弘古为惕隐，荐补宿直官。重熙初，迁旗鼓拽剌详稳。为人畏慎容物，或有面相陵折者，恬然若弗闻，不臧否世务。以故上益亲狎。三年，迁崇德宫使，为惕隐，御制诰辞以褒之。拜北院宣徽使，宠遇过宰辅，帝常以兄呼之。改辽兴军节度使，卒，年七十。子奴古达，终南京宣徽使。
萧滴冽，字图宁，遥辇鲜质可汗宫人。重熙初，遥摄镇国军节度使。六年，奉诏使宋，伤足而跛，不告遂行，帝怒。及还，决以大杖，降同签南京留守事。遥授静江军节度使，历群牧都林牙，累迁右夷离毕。以才干见任使。会车驾西征，元昊乞降，帝以前后反覆，遣滴冽往觇诚否。因为元昊陈述祸福，听命乃还。拜北院枢密副使，出为中京留守。十九年，改西京留守，卒。
耶律适禄，字撒懒。清宁初，为本班郎君，稍迁宿直官。乾统中，从伐阻卜有功，加奉宸。历护卫太保，改弘义宫副使。时上京枭贼赵钟哥跋扈自肆，适禄擒之，加泰州观察使，为达鲁虢部节度使。天庆中，知兴中府，加金吾卫上将军。为盗所杀。
耶律陈家奴，字绵辛，懿祖弟葛剌之八世孙。重熙中，补牌印郎君。坐直日不至，降本班。会帝猎，陈家奴逐鹿围内，鞭之二百。时耶律仁先荐陈家奴健捷比海东青鹘，授御盏郎君。历鹰坊、尚厩、四方馆副使，改徒鲁古皮室详稳。会太后生辰，进诗献驯鹿，太后嘉奖，赐珠二琲，杂彩二百段。兄撒钵卒，陈家奴闻讣，不告而去。帝怒，鞭之。清宁初，累迁右夷离毕。适帝与燕国王射鹿俱中，王时年九岁，帝悦，陈家奴应制进诗。帝喜，解衣以赐。后皇太子废，帝疑陈家奴党附，罢之。时西北诸部寇边，以陈家奴为乌古部节度使行军都监，赐甲一属、马二匹，讨诸部，擒其酋送于朝。侦候者见马踪，意寇至，陈家奴遣报元帅，耶律爱奴视之曰： 此野马也！ 将出猎，贼至，爱奴战殁。有司诘按，陈家奴不伏，诏释之。由是感激，每事竭力。后诸部复来侵，陈家奴率兵三往，皆克，边境遂宁。以老告归，不从。道宗崩，为山陵使，致仕。年八十卒。
耶律特麽，季父房之后。重熙间，为北克，累迁六部秃里太尉。大安四年，为倒塌岭节度使。顷之，为禁军都监。是冬，讨磨古斯，斩首二千余级。十年，复讨之。既捷，授南院宣徽使。寿隆元年，为北院大王。四年，知黄龙府事，薨。
耶律仙童，仲父房之后。重熙初，为宿直官，累迁惕隐、都监。以宽厚称。蒲奴里叛，仙童为五国节度使，率师讨之，擒其帅陶得里。又击乌隗叛，降其众，改彰国军节度使，拜北院大王。清宁二年，知黄龙府事，迁侍卫亲军马步军都指挥，历忠顺、武定二军节度使。致仕，封蒋国公。咸雍初，徙封许国，卒。
萧素飒，字特免，五院部人。重熙间始仕，累迁北院承旨，彰愍宫使。清宁初，历左皮室详稳、右夷离毕。咸雍五年，剖阿里部叛，素飒讨降之，率其酋长来朝。帝嘉其功，徙北院林牙，改南院副部署，卒。子谋鲁斡，字回琏，初补夷离毕郎君，迁文班太保。大康中，改南京统军使，为右夷离毕。与枢密使耶律阿思论事不合，见忌，出为马群太保。北部来侵，谋鲁斡破之，以功迁同知乌古敌烈统军，仍许便宜行事。后以谗毁，降领西北路戍军，复为马群太保，卒。
耶律大悲奴，字休坚，王子班聂里古之后。大康中，历永兴延昌宫使、右皮室详稳。会阻卜叛，奉诏招降之。寿隆二年，拜殿前都点检。乾统初，历上京留守、惕隐，复为都点检，改西南面招讨使。请老，不许。天庆中，留守上京，领北南枢密院点检中丞诸司等事。以彰国军节度使致仕，卒。大悲奴举止驯雅，好礼仪，为时人所称。
论曰：辽自神册而降，席富强之势，内修法度，外事征伐，一时将帅，震扬威灵，风行电扫。讨西夏，征党项，破阻卜，平敌烈，诸部震慑，闻鼙鼓而胆落股弁，斯可谓雄武之国矣。其战胜攻取，必有奇谋秘计神变莫测者，将前史所载，未足以发之邪？抑天之所授，众莫与争而能然邪？虽然，兵者凶器，可戢而不可玩；争者末节，可遏而不可召。此黄石公所谓柔能制刚，弱能制强也。又况乎仁者之无敌哉！辽之君臣智足守此，金人果能乘其敝而蹑其后乎？是以于耶律弘古辈诸将，不能无慨然也。
