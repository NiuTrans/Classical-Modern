◎伶官
○罗衣轻
伶，官之微者也。《五代史》列镜新磨于《传》，是必有所取矣。辽之伶官当时固多，然能因诙谐示谏，以消未形之乱，惟罗衣轻耳。孔子曰： 君子不以人废言。 是宜传。
罗衣轻，不知其乡里。滑稽通变，一时谐谑，多所规讽。兴宗败于李元昊也，单骑突出，几不得脱。先是，元昊获辽人，辄劓其鼻，有奔北者惟恐追及。故罗衣轻止之曰： 且观鼻在否？ 上怒，以毳索系帐后，将杀之。太子笑曰： 打诨底不是黄幡绰！ 罗衣轻应声曰： 行兵底亦不是唐太宗！ 上闻而释之。上尝与太弟重元狎昵，宴酣，许以千秋万岁后传位。重元喜甚，骄纵不法。又因双陆，赌以居民城邑。帝屡不竞，前后已偿数城。重元既恃梁孝王之宠，又多郑叔段之过，朝臣无敢言者，道路以目。一日复博，罗衣轻指其局曰： 双陆休痴，和你都输去也！ 帝始悟，不复戏。清宁间，以疾卒。
◎宦官
○王继恩赵安仁
《周礼》，寺人掌中门之禁。至巷伯诗列于《雅》，勃貂功著于晋，虽忠于所事，而非其职矣。汉、唐中世，窃权蠹政，有不忍言者，是皆宠遇之过。辽宦者二人，其贤不肖皆可为后世鉴，故传焉。
王继恩，棣州人。睿智皇后南征，继恩被俘。初，皇后以公私所获十岁已下儿容貌可观者近百人，载赴凉陉，并使阉为竖，继恩在焉。聪慧，通书及辽语。擢内谒者、内侍左厢押班。圣宗亲政，累迁尚衣库使、左承宣、监门卫大将军、灵州观察使、内库都提点。继恩好清谈，不喜权利，每得赐赉，市书至万卷，载以自随，诵读不倦。每宋使来聘，继恩多充宣赐使。后不知所终。
赵安仁，字小喜，深州乐寿人，自幼被俘。统和中，为黄门令、秦晋国王府祗候。王薨，授内侍省押班、御院通进。开泰八年，与李胜哥谋奔南土，为游兵所擒。初，仁德皇后与钦哀有隙，钦哀密令安仁伺皇后动静，无不知者。仁德皇后威权既重，安仁惧祸，复谋亡归。仁德欲诛之，钦哀以言营救。圣宗曰： 小喜言父母兄弟俱在南朝，每一念，神魂陨越。今为思亲，冒死而亡，亦孝子用心，实可怜悯。 赦之。重熙初，钦哀摄政，欲废帝，立少子重元。帝与安仁谋，迁太后庆州守陵，授安仁左承宣、监门卫大将军，充契丹汉人渤海内侍都知，兼都提点。会上思太后，亲驭奉迎，太后责曰： 汝负万死，我尝营救。不望汝报，何为离间我母子耶！ 安仁无答。后不知所终。
论曰：名器所以砺天下，非贤而有功则不可授，况宦者乎！继恩为内谒者，安仁为黄门令，似矣，何至溺于私爱，而授以观察使、大将军耶？《易》曰： 负且乘，致寇至。 此安仁所以不克有终，继恩幸而免欤？
