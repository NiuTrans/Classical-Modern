◎奸臣下
○萧余里也耶律合鲁萧得里特萧讹都斡萧达鲁古耶律塔不也萧图古辞
萧余里也，字讹都碗，国舅阿剌次子。便佞滑稽，善女工。重熙间，以外戚进。清宁初，补祗候郎君，尚郑国公主，拜驸马都尉，累迁南面林牙。以父阿剌为萧革所谮，出余里也为奉先军节度使。十年冬，召为北面林牙。咸雍中，会有告余里也与族人术哲谋害耶律乙辛，按无状，出为宁远军节度使。自后余里也揣乙辛意，倾心事之，荐为国舅详稳。大康初，封辽西郡王。时乙辛擅恣，凡不附己者出之，乃引余里也为北府宰相，兼知契丹行宫都部署事。及乙辛谋构皇太子，余里也多助成之，遂知北院枢密事，赐推诚协赞功臣。以女侄妻乙辛子绥也，恃势横肆，至有无君之语，朝野侧目。帝出乙辛知南院大王事，坐与乙辛党，以天平军节度使归第。寻拜西北路招讨使。以母忧去官，卒。
耶律合鲁，字胡都堇，六院舍利褭古直之后。柔佞喜苟合。仕清宁初。时乙辛引用群小，合鲁附之，遂见委任，俄擢南面林牙。乙辛谮皇太子，杀忠直，合鲁多预其谋。弟吾也亦党乙辛，时号 二贼 。乙辛荐为北院大王，卒。吾也亦至南院大王。
萧得里特，遥辇洼可汗宫分人。善阿意顺色。清宁末，乙辛用事，甚见引用，累迁北面林牙、同知北院宣徽使事。及皇太子废，遣得里特监送上京。得里特促其行，不令下车，起居饮食数加陵侮，至则筑圜堵囚之。大康中，迁西南招讨使，历顺义军节度使，转国舅详稳。寿隆五年，坐怨望，以老免死，阖门籍兴圣宫，贬西北统军司，卒。二子：得末、讹里，乾统间以父与乙辛谋，伏诛。
萧讹都斡，国舅少父房之后。咸雍中，补牌印郎君。大康三年，枢密使乙辛阴怀逆谋，乃令护卫太保耶律查剌诬告耶律撒剌等废立事。诏按无状，皆补外。顷之，讹都斡希乙辛意，欲实其事，与耶律塔不也等入阙诬首： 耶律撒剌等谋害乙辛，欲立皇太子事，臣亦预谋。今不自言，恐事泄连坐。 帝果怒，徙皇太子于上京。讹都斡尚皇女赵国公主，为驸马都尉。后与乙辛议不合，衔之，复以车服僣拟人主，被诛。讹都斡临刑，语人曰： 前告耶律撒刺事，皆乙辛教我。恐事彰，杀我以灭口耳！ 
萧达鲁古，遥辇嘲古可汗宫分人。性奸险。清宁间，乙辛为枢密使，窃权用事，阴怀逆谋。达鲁古比附之，遂见奖拔，稍迁至旗鼓拽剌详稳。乙辛欲害太子，以达鲁古凶果可使，遣与近侍直长撒把诣上京，同留守萧挞得夜引力士至囚室，绐以有赦，召太子出，杀之，函其首以归，诈云疾薨。以达鲁古为国舅详稳。达鲁古恐杀太子事白，出入常佩刀，有急召即欲自杀。乾统间，诏枢密使耶律阿思大索乙辛党人，达鲁古以赂获免。后以疾卒。
耶律塔不也，仲父房之后。以善击鞠幸于上，凡驰骋，鞠不离杖。咸雍初，补祗候郎君。与耶律乙辛善，故内外畏之。及太子被谮，按无迹，塔不也附乙辛，欲实其诬，与讹都斡等密奏： 太子谋乱事本实，臣不首，恐事觉连坐。 帝信之，废太子。改延庆宫副使。寿隆元年，为行宫都部署。天祚嗣位，以塔不也党乙辛，出为特免部节度使。及枢密使耶律阿思大索乙辛旧党，塔不也以赂获免。徙敌烈部节度使，复为敦睦宫使。天庆元年，出为西北路招讨使。以疾卒。
萧图古辞，字何宁，楮特部人。仕重熙中，以能称，累迁左中丞。清宁初，历北面林牙，改北院枢密副使。辨敏，善伺颜色，应对合上意。皇太后尝曰： 有大事，非耶律化哥、萧图古辞不能决。 眷遇日隆。知北院枢密使事。六年，出知黄龙府。八年，拜南府宰相。顷之，为北院枢密使，诏许便宜从事。为人奸佞有余，好聚敛，专愎，变更法度。为枢密数月，所荐引多为重元党与，由是免为庶人。后没入兴圣宫，卒。
论曰：舜流共工，孔子诛少正卯，治奸之法严矣。后世不是之察，反以为忠而信任之，不至于流毒宗社而未已。道宗之于乙辛是也。当其留仁先，讨重元，若真为国计者；不知包藏祸心，待时而发耳。一旦专权，又得孝杰、燕哥、十三为之腹心，故肆恶而无忌惮。始诬皇后，又杀太子及其妃，其祸之酷，良可悲哉。呜呼！君子所亲，莫皇后、太子若也。奸臣杀之而不知，群臣言之而不悟。一时忠谠，废戮几尽。虽黑山亲见官属之盛，仅削一字王号，至私藏甲兵然后诛之。吁！乙辛之罪，固非一死可谢天下，抑亦道宗不明无断有以养成之也。如萧余里也辈，忘君党恶，以饕富贵，虽幸而死诸牖下，其得免于遗臭之辱哉！
