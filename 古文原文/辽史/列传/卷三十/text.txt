耶律棠古萧得里底萧酬斡耶律章奴耶律术者
耶律棠古，字蒲速宛，六院郎君葛剌之后。大康中，补本班郎君，累迁至大将军。性坦率，好别白黑，人有不善，必尽言无隐，时号 强棠古 。在朝数论宰相得失，由是久不得调，后出为西北戍长。乾统三年，萧得里底为西北路招讨使，以后族慢侮僚吏。棠古不屈，乃罢之。棠古讼之朝，不省。天庆初，乌古敌烈叛，召拜乌古部节度使。至部，谕降之。遂出私财及发富民积，以振其困乏，部民大悦，加镇国上将军。会萧得里底以都统率兵与金人战败绩，棠古请以军法论。且曰： 臣虽老，愿为国破敌。 不纳。保大元年，乞致仕。明年，天祚出奔，棠古谒于倒塌岭，为上流涕，上慰止之，复拜乌古部节度使。及至部，敌烈以五千人来攻，棠古率家奴击破之，加太子太傅。年七十二卒。
萧得里底，字糺邻，晋王孝先之孙。父撒钵，历官使相。得里底短而偻，外谨内倨。大康中，补祗候郎君，稍迁兴圣宫副使，兼同知中丞司事。大安中，燕王妃生子，得里底以妃叔故，历宁远军节度使、长宁宫使。寿隆二年，监讨达里得、拔思母二部，多俘而还，改同知南京留守事。乾统元年，为北面林牙、同知北院枢密事，受诏与北院枢密使耶律阿思治乙辛余党。阿思纳贿，多出其罪；得里底不能制，亦附会之。四年，知北院枢密事。夏王李乾顺为宋所攻，遣使请和解，诏得里底与南院枢密使牛温舒使宋平之。宋既许，得里底受书之日，乃曰： 始奉命取要约归，不见书辞，岂敢徒还。 遂对宋主发函而读。既还，朝议为是。天庆三年，加守司徒，封兰陵郡王。
女直初起，廷臣多欲乘其未备，举兵往讨，得里底独沮之，以至败衄。天祚以得里底不合人望，出为西南面招讨使。八年，召为北院枢密使，宠任弥笃。是时，诸路大乱，飞章告急者络绎而至，得里底不即上闻，有功者亦无甄别。由是将校怨怒，人无斗志。保大二年，金兵至岭东。会耶律撒八、习骑撒跋等谋立晋王敖卢斡事泄，上召得里底议曰： 反者必以此儿为名，若不除去，何以获安。 得里底唯唯，竟无一言申理。王既死，人心益离。金兵逾岭，天祚率卫兵西遁。元妃萧氏，得里底之侄，谓得里底曰： 尔任国政，致君至此，何以生为！ 得里底但谢罪，不能对。明日，天祚怒，逐得里底与其子麽撒。
得里底既去，为耶律高山奴执送金兵。得里底伺守者怠，脱身亡归，复为耶律九斤所得，送之耶律淳。时淳已僣号，得里底自知不免，诡曰： 吾不能事僣窃之君！ 不食数日，卒。子麽撒，为金兵所杀。
萧酬斡，字讹里本，国舅少父房之后。祖阿剌，终采访使。父别里剌，以后父封赵王。酬斡貌雄伟，性和易。年十四，尚越国公主，拜驸马都尉，为祗候郎君班详稳。年十八，封兰陵郡王。时帝欲立皇孙为嗣，恐无以解天下疑，出酬斡为国舅详稳，降皇后为惠妃，迁于乾州。初酬斡母入朝，擅取驿马，至是觉，夺其封号；复与妹鲁姐为巫蛊，伏诛。诏酬斡与公主离婚，籍兴圣宫，流马古敌烈部。天庆中，以妹复尊为太皇太妃，召酬斡为南女直详稳，迁征东副统军。时广州渤海作乱，乃与驸马都尉萧韩家奴袭其不备，平之，复败敌将侯概于川州。是岁，东京叛，遇敌来击，师溃；独酬斡率麾下数人力战，殁于阵，追赠龙虎卫上将军。
耶律章奴，字特末衍，季父房之后。父查剌，养高不仕。章奴明敏善谈论。大安中，补牌印郎君。乾统元年，累迁右中丞，兼领牌印宿直事。六年，以直宿不谨，降知内客省事。天庆四年，授东北路统军副使。五年，改同知咸州路兵马事。及天祚亲征女直，萧胡笃为先锋都统，章奴为都监。大军渡鸭子河，章奴与魏国王淳妻兄萧敌里及其甥萧延留等谋立淳，诱将卒三百余人亡归。既而天祚为女直所败，章奴乃遣敌里、延留以废立事驰报淳。淳犹豫未决。会行宫使者乙信持天祚御札至，备言章奴叛命，淳对使者号哭，即斩敌里、延留首以献天祚。章奴见淳不从，诱草寇数百攻掠上京，取府库财物。至祖州，率僚属告太祖庙云： 我大辽基业，由太祖百战而成。今天下土崩，窃见兴宗皇帝孙魏国王淳道德隆厚，能理世安民，臣等欲立以主社稷。会淳适好草甸，大事未遂。迩来天祚惟耽乐是从，不恤万机。强敌肆侮，师徒败绩。加以盗贼蜂起，邦国危于累卵。臣等忝预族属，世蒙恩渥，上欲安九庙之灵，下欲救万民之命，乃有此举。实出至诚，冀累圣垂佑。 西至庆州，复祀诸庙，仍述所以举兵之意，移檄州县、诸陵官僚，士卒稍稍属心。时饶州渤海及侯概等相继来应，众至数万，趋广平淀。其党耶律女古等暴横不法，劫掠妇女财畜。章奴度不能制，内怀悔恨；又攻上京不克，北走降虏。顺国女直阿鹘产率兵追败之，杀其将耶律弥里直，擒贵族二百余人，其妻子配役绣院，或散诸近侍为婢；余得脱者皆遁去。章奴诈为使者，欲奔女直，为逻者所获，缚送行在，伏诛。
耶律术者，字能典，于越蒲古只之后，魁伟雄辨。乾统初，补祗候郎君。六年，因柴册，加观察使。天庆五年，受诏监都统耶律斡里朵战。及败，左迁银州刺史，徙咸州糺将。尝与耶律章奴谋立魏国王淳。及闻章奴自鸭子河亡去，即引麾下数人往会之。道为游兵所执，送行在所。上问曰： 予何负卿而反？ 术者对曰： 臣诚无憾。但以天下大乱，已非辽有，小人满朝，贤臣窜斥，诚不忍见天皇帝艰难之业一旦土崩。臣所以痛入骨髓而有此举，非为身计。 后数日，复问，术者厉声数上过恶，陈社稷危亡之本，遂杀之。
论曰：辽末同事之臣，其善恶何相远也！棠古骨鲠不屈权要，两镇乌古，恩威并著。酬斡平乱渤海，又以讨叛力战而死，忠可尚矣。得里底纵女直而不讨，寝变告而不闻，其蔽主聪明，为国阶乱，莫斯之甚也。章奴、术者乘时多艰，潜谋废立，将求宠幸，以犯大逆，其得免于天下之戮哉！
