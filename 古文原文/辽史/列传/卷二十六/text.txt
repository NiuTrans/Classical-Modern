耶律仁先(挞不也)耶律良萧韩家奴萧德萧惟信萧乐音奴耶律敌烈姚景行耶律阿思
耶律仁先，字糺邻，小字查剌，孟父房之后。父瑰引，南府宰相，封燕王。仁先魁伟爽秀，有智略。重熙三年，补护卫。帝与论政，才之。仁先以不世遇，言无所隐。授宿直将军，累迁殿前副点检，改鹤剌唐古部节度使，俄召为北面林牙。十一年，升北院枢密副使。时宋请增岁币银绢以偿十县地产，仁先与刘六符使宋，仍议书 贡 。宋难之。仁先曰： 曩者石晋报德本朝，割地以献，周人攘而取之，是非利害，灼然可见。 宋无辞以对。乃定议增银、绢十万两、匹，仍称 贡 。既还，同知南京留守事。十三年，伐夏，留仁先镇边。未几，召为契丹行宫都部署，奏复王子班郎君及诸宫杂役。十六年，迁北院大王，奏今两院户口殷庶，乞免他部助役，从之。十八年，再举伐夏，仁先与皇太弟重元为前锋。萧惠失利于河南，帝犹欲进兵，仁先力谏，乃止。后知北院枢密使，迁东京留守。女直恃险，侵掠不止，仁先乞开山通道以控制之，边民安业。封吴王。清宁初，为南院枢密使。以耶律化哥谮，出为南京兵马副元帅，守太尉，更王隋。六年，复为北院大王，民欢迎数百里，如见父兄。时北、南院枢密官涅鲁古、萧胡睹等忌之，请以仁先为西北路招讨使。耶律乙辛奏曰： 仁先旧臣，德冠一时，不宜补外。 复拜南院枢密使，更王许。
九年七月，上猎太子山，耶律良奏重元谋逆，帝召仁先语之。仁先曰： 此曹凶狠，臣固疑之久矣。 帝趣仁先捕之。仁先出，且曰： 陛下宜谨为之备！ 未及介马，重元犯帷宫。帝欲幸北、南院，仁先曰： 陛下若舍扈从而行，贼必蹑其后；且南、北大王心未可知。 仁先子挞不也曰： 圣意岂可违乎？ 仁先怒，击其首。帝悟，悉委仁先以讨贼事。乃环车为营，拆行马，作兵仗，率官属近侍三十余骑阵柢枑外。及交战，贼众多降。涅鲁古中矢堕马，擒之，重元被伤而退。仁先以五院部萧塔剌所居最近，亟召之，分遣人集诸军。黎明，重元率奚人二千犯行宫，萧塔剌兵适至。仁先料贼势不能久，俟其气沮攻之。乃背营而阵，乘便奋击，贼众奔溃，追杀二十余里，重元与数骑遁去。帝执仁先手曰： 平乱皆卿之功也。 加尚父，进封宋王，为北院枢密使，亲制文以褒之，诏画《滦河战图》以旌其功。
咸雍元年，加于越，改封辽王，与耶律乙辛共知北院枢密事。乙辛恃宠不法，仁先抑之，由是见忌，出为南京留守，改王晋。恤孤惸，禁奸慝，宋闻风震服。议者以为自于越休哥之后，惟仁先一人而已。阻卜塔里干叛命，仁先为西北路招讨使，赐鹰纽印及剑。上谕曰： 卿去朝廷远，每俟奏行，恐失机会，可便宜从事。 仁先严斥候，扼敌冲，怀柔服从，庶事整饬。塔里干复来寇，仁先逆击，追杀八十余里。大军继至，又败之。别部把里斯、秃没等来救，见其屡挫，不敢战而降。北边遂安。八年卒，年六十，遗命家人薄葬。弟义先、信先，俱有传。子挞不也。
挞不也，字胡独堇。清宁二年，补祗候郎君，累迁永兴宫使。以平重元之乱，遥授忠正军节度使，赐定乱功臣，同知殿前点检司事。历高阳、临海二军节度使、左皮室详稳。大康六年，授西北路招讨使，率诸部酋长入朝，加兼侍中。自萧敌禄为招讨之后，朝廷务姑息，多择柔愿者用之，诸部渐至跋扈。挞不也含容尤甚，边防益废，寻改西南面招讨使。阻卜酋长磨古斯来侵，西北路招讨使何鲁扫古战不利，诏挞不也代之。磨古斯之为酋长，由挞不也所荐，至是遣人诱致之。磨古斯绐降，挞不也逆于镇州西南沙碛间，禁士卒无得妄动。敌至，裨将耶律绾斯、徐烈见其势锐，不及战而走，遂被害，年五十八。赠兼侍中，谥曰贞悯。
挞不也少谨愿，后为族嫠妇所惑，出其妻，终以无子。人以此讥之。
耶律良，字习撚，小字苏，著帐郎君之后。生于乾州，读书医巫闾山。学既博，将入南山肄业，友人止之曰： 尔无仆御，驱驰千里，纵闻见过人，年亦垂暮。今若即仕，已有余地。 良曰： 穷通命也，非尔所知。 不听，留数年而归。重熙中，补寝殿小底，寻为燕赵国王近侍。以家贫，诏乘厩马。迁修起居注。会猎秋山，良进《秋游赋》，上嘉之。清宁中，上幸鸭子河，作《捕鱼赋》。由是宠遇稍隆，迁知制诰，兼知部署司事。奏请编御制诗文，目曰《清宁集》；上命良诗为《庆会集》，亲制其序。顷之，为敦睦宫使，兼权知皇太后宫诸局事。良闻重元与子涅鲁古谋乱，以帝笃于亲爱，不敢遽奏，密言于皇太后。太皇托疾，召帝白其事。帝谓良曰： 汝欲间我骨肉耶？ 良奏曰： 臣若妄言，甘伏斧锧。陛下不早备，恐堕贼计。如召涅鲁古不来，可卜其事。 帝从其言。使者及门，涅鲁古意欲害之，羁于帐下。使者以佩刀断帟而出，驰至行宫，以状闻。帝始信。乱平，以功迁汉人行宫都部署。咸雍初，同知南院枢密使事，为惕隐，出知中京留守事。未几卒，帝嗟悼，遣重臣赙祭，给葬具，追封辽西郡王，谥曰忠成。
萧韩家奴，字括宁，奚长渤鲁恩之后。性孝友。太平中，补祗候郎君，累迁敦睦宫使。伐夏，为左翼都监，迁北面林牙。俄为南院副部署，赐玉带，改奚六部大王，治有声。清宁初，封韩国公，历南京统军使、北院宣徽使，封兰陵郡王。九年，上猎太子山，闻重元乱，驰诣行在。帝仓卒欲避于北、南大王院，与耶律仁先执辔固谏，乃止。明旦，重元复诱奚猎夫来。韩家奴独出谕之曰： 汝曹去顺效逆，徒取族灭。何若悔过，转祸为福！ 猎夫投仗首服。以功迁殿前都点检，封荆王，赐资忠保义奉国竭贞平乱功臣。咸雍二年，迁西南面招讨使。大康初，徙王吴，赐白海东青鹘。皇太子为乙辛诬构，幽于上京。韩家奴上书力言其冤，不报。四年，复为西南面招讨使。例削一字王爵，改王兰陵，薨。子杨九，终右祗候郎君班详稳，赠同中书门下平章事。
萧德，字特末隐，楮特部人。性和易，笃学好礼法。太平中，领牌印、直宿，累迁北院枢密副使，敷奏详明，多称上旨。诏与林牙耶律庶成修《律令》，改契丹行宫都部署，赐宫户十有五。清宁元年，迁同知北院枢密使，封鲁国公。上以德为先朝眷遇，拜南府宰相。五年，转南京统军使。九年，复为南府宰相。重元之乱，推锋力战，斩涅鲁古首以献，论功封汉王。咸雍初，以告老归，优诏不许。久之，加尚父，致仕。卒，年七十二。
萧惟信，字耶宁，楮特部人。五世祖霞赖，南府宰相。曾祖乌古，中书令。祖阿古只，知平州。父高八，多智数，博览古今。开泰初，为北院承旨，稍迁右夷离毕，以干敏称，拜南府宰相。累迁倒塌岭节度使，知兴中府，复为右夷离毕。陵青诱众作乱，事觉，高八按之，止诛首恶，余并释之。归奏，称旨。
惟信资沉毅，笃志于学，能辨论。重熙初始仕，累迁左右丞。十五年，徙燕赵国王傅，帝谕之曰： 燕赵左右多面谀，不闻忠言，浸以成性。汝当以道规诲，使知君父之义。有不可处王邸者，以名闻。 惟信辅导以礼。十七年，迁北院枢密副使，坐事免官。寻复职，兼北面林牙。清宁九年，重元作乱，犯滦河行宫，惟信从耶律仁先破之，赐竭忠定乱功臣。历南京留守、左右夷离毕，复为北院枢密副使。大康中，以老乞骸骨，不听。枢密使耶律乙辛谮废太子，中外知其冤，无敢言者，惟信数廷争，不得复。告老，加守司徒，卒。
萧乐音奴，字婆丹，奚六部敞稳突吕不六世孙。父拔剌，三岁居父母丧，毁瘠过甚，养于家奴奚列阿不。重熙初，兴宗猎奚山，过拔剌所居，奚列阿不言于近臣，拔剌得见上。年甫十岁，气象如成人。帝悦之，锡赉甚厚。既长，有远志，不乐仕进，隐于奚王岭之插合谷。上以其名家，又有时誉，就拜舍利军详稳。乐音奴貌伟言辨，通辽、汉文字，善骑射击鞠，所交皆一时名士。年四十，始为护卫。平重元之乱，以功迁护卫太保，改本部南克，俄为旗鼓拽剌详稳。监障海东青鹘，获白花者十三，赐榾柮犀并玉吐鹘。拜五蕃部节度使，卒。子阳阿，有传。
耶律敌烈，字撒懒，采访使吼五世孙。宽厚好学，工文词。重熙末，补牌印郎君，兼知起居注。清宁元年，稍迁同知永州事，禁盗有功，改北面林牙承旨。九年，重元作乱，敌烈赴援，力战平之，遥授临海军节度使。十年，徙武安州观察使。咸雍五年，累迁长宁宫使。捡括户部司乾州钱帛逋负，立出纳经画法，公私便之。大康四年，为南院大王。秩满，部民请留，同知南京留守事。有疾，上命乘传赴阙，遣太医视之。迁上京留守。大安中，改塌母城节度使。以疾致仕，加兼侍中，赐一品俸。八年卒。
姚景行，始名景禧。祖汉英，本周将，应历初来聘，用敌国礼，帝怒，留之，隶汉人宫分。及景行既贵，始出籍，贯兴中县。景行博学。重熙五年，擢进士乙科，为将作监，改燕赵国王教授。不数年，至翰林学士，枢密副使，参知政事。性敦厚廉直，人望归之。道宗即位，多被顾问，为北府宰相。九年秋，告归，道闻重元乱，收集行旅，得三百余骑勤王。比至，贼已平。帝嘉其忠，赐以逆人财产。咸雍元年，出为武定军节度使。明年，驿召拜南院枢密使。上从容问治道，引入内殿，出御书及太子书示之，赐什器车仗。帝有意伐宋，召景行问曰： 宋人好生边事，如何？ 对曰： 自圣宗皇帝以威德怀远，宋修职贡，迨今几六十年。若以细故用兵，恐违先帝成约。 上然其言而止。
致仕，不逾月复旧职。丁家艰，起复，兼中书令。上问古今儒士优劣，占对称旨，知兴中府，改朔方军节度使。大康初，徙镇辽兴。以上京多滞狱，命为留守，不数月，以狱空闻。累乞致政，不从。复请，许之，加守太师。卒，遣使吊祭，追封柳城郡王，谥文宪。寿隆五年，诏为立祠。
耶律阿思，字撒班。清宁初，补祗候郎君。以善射，掌猎事，进渤海近侍详稳。重元之乱，与护卫苏射杀涅鲁古，赐号靖乱功臣，徙契丹行宫都部署。大安初，为北院大王，封漆水郡王。寿隆元年，为北院枢密使，监修国史。道宗崩，受顾命，加于越。录乙辛党人，罪重者当籍其家，阿思受赂，多所宽贳。萧合鲁尝言当修边备，阿思力沮其事，或讥其以金卖国。后以风疾失音，致仕，加尚父，封赵王。薨，年八十，追封齐国王。
论曰：滦河之变，重元拥兵行幄，微仁先等，道宗其危乎！当其止幸北、南院，召塔剌兵以靖大难，功宜居首。良以反谋白太后，韩家奴以逆顺降奚人，德与阿思杀涅鲁古，皆有讨贼之力焉。仁先齐名休哥，勋德兼备，此其一节欤！
