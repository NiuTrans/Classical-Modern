耶律斡特剌孩里窦景庸耶律引吉杨绩赵徽王观耶律喜孙
耶律斡特剌，字乙辛隐，许国王寅底石六世孙。少不喜官禄，年四十一，始补本班郎君。时枢密使耶律乙辛擅权，谗害忠良，斡特剌恐祸及，深自抑畏。大康中，为宿直官，历左、右护卫太保。大安元年，升燕王傅，徙左夷离毕。四年，改北院枢密副使。帝赐诗褒之，迁知北院枢密使事，赐翼圣佐义功臣。北阻卜酋长磨古斯叛，斡特剌率兵进讨。会天大雪，败磨古斯四别部，斩首千余级，拜西北路招讨使，封漆水郡王，加赐宣力守正功臣。寻拜南府宰相。复讨闸古胡里扒部，破之，召为契丹行宫都部署。先是，北、南府有讼，各州府得就按之；比岁，非奉枢密檄，不得鞫问，以故讼者稽留。斡特剌奏请如旧，从之。寿隆五年，复为西北路招讨使，讨耶睹刮部，俘斩甚众，获马、驼、牛、羊各数万。明年，擒磨古斯，加守太保，赐奉国匡化功臣。乾统初，乞致仕，不许，止罢招讨。复兼南院枢密使，封混同郡王。迁北院枢密使，加守太师，赐推诚赞治功臣。致仕，薨，谥曰敬肃。
孩里，字胡辇，回鹘人。其先在太祖时来贡，愿留，因任用之。孩里重熙间历近侍长。清宁九年，讨重元之乱有功，加金吾卫上将军，赐平乱功臣。累迁殿前都点检，以宿卫严肃称。大康初，加守太子太保。二年，加同中书门下平章事。三年，改同知南院宣徽使事。会耶律乙辛出守中京，孩里入贺；及议复召，陈其不可。后乙辛再入枢府，出孩里为广利军节度使。及皇太子被诬，孩里当连坐，有诏勿问。大安初，历品达鲁虢部节度使。寿隆五年，有疾，自言吾数已尽，却医药，卒，年七十七。孩里素信浮图。清宁初，从上猎，堕马，愦而复苏。言始见二人引至一城，宫室宏敞，有衣绛袍人坐殿上，左右列侍，导孩里升阶。持牍者示之曰： 本取大腹骨欲，误执汝。 牍上书 官至使相，寿七十七 。须臾还，挤之大壑而寤。道宗闻之，命书其事。后皆验。
窦景庸，中京人，中书令振之子。聪敏好学。清宁中，第进士，授秘书省校书郎，累迁少府少监。咸雍六年，授枢密直学士，寻知汉人行宫副部署事。大安初，迁南院枢密副使，监修国史，知枢密院事，赐同德功臣，封陈国公。有疾，表请致仕，不从，加太子太保，授武定军节度使。审决冤滞，轻重得宜，以狱空闻。七年，拜中京留守。九年薨，谥曰肃宪。子瑜，三司副使。
耶律引吉，字阿括，品部人。父双古，镇西边二十余年，治尚严肃，不殖货利，时多称之。引吉寅畏好义。以荫补官，累迁东京副留守、北枢密院侍御。时萧革、萧图古辞等以佞见任，鬻爵纳贿，引吉以直道处其间，无所阿唯。改客省使。时朝廷遣使括三京隐户不得，以引吉代之，得数千余户。时昭怀太子知北南院事，选引吉为辅导。枢密使乙辛将倾太子，恶引吉在侧，奏出之，为群牧林牙。大康元年，乙辛请赐牧地，引吉奏曰： 今牧地褊狭，畜不蕃息，岂可分赐臣下。 帝乃止。乙辛由是益嫉之，除怀德军节度使，徙漠北猾水马群太保，卒。
杨绩，良乡人。太平十一年进士及第，累迁南院枢密副使。与杜防、韩知白等擅给进士堂帖，降长宁军节度使，徙知涿州。清宁初，拜参知政事，兼同知枢密院事，为南府宰相。九年，闻重元乱，与姚景行勤王，上嘉之。十年，知兴中府。咸雍初，入知枢密院事。二年，乞致仕，不许，拜南院枢密使。帝以绩旧臣，特诏燕见，论古今治乱，人臣邪正。帝曰： 方今群臣忠直，耶律玦、刘伸而已；然伸不及玦之刚介。 绩拜贺曰： 何代无贤，世乱则独善其身，主圣则兼济天下。陛下铢分邪正，升黜分明，天下幸甚。 累表告归，不许，封赵王。大康中，以例改王辽西。致仕，加守太保，薨。子贵忠，知兴中府。
赵徽，南京人。重熙五年，擢甲科，累迁大理正。清宁二年，铜州人妄毁三教，徽按鞫之，以状闻，称旨。历烦剧，有能名。累迁翰林学士承旨。咸雍初，为度支使。三年，拜参知政事。出为武定军节度使，及代，军民请留。后同知枢密院事，兼南府宰相、门下侍郎、平章事。致仕，卒。追赠中书令，谥文宪。
王观，南京人。博学有才辩。重熙七年，中进士乙科。兴宗崩，充夏国报哀使；还，除给事中。咸雍初，迁翰林学士。五年，兼乾文阁学士。七年，改南院枢密副使，赐国姓，参知政事，兼知南院枢密事。坐矫制修私第，削爵为民，卒。
耶律喜孙，字盈隐，永兴宫分人。兴宗在青宫，尝居左右辅导。圣宗大渐，喜孙与冯家奴告仁德皇后同宰相萧浞卜等谋逆事。及钦哀为皇太后称制，喜孙尤见宠任。重熙中，其子涅哥为近侍，坐事伏诛。帝以喜孙有翼戴功，且悼其子罪死，欲世其官，喜孙无所出之部，因见马印文有品部号，使隶其部，拜南府宰相。寻出为东北路详稳，卒。
论曰：孩里、引吉之为臣也，当乙辛擅权、萧革贪黩之日，虽与同官，而能以正自处，不少阿唯，其过人远矣。传曰： 岁寒知松柏之后凋。 二子有焉。若斡特剌之战功，窦景庸之谳狱，杨绩之忠告，亦贤矣夫。
