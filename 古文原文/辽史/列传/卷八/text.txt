耶律夷腊葛萧海璃萧护思萧思温萧继先
耶律夷腊葛，字苏散，本宫分人检校太师合鲁子之。应历初，以父任入侍。数岁，始为殿前都点检。时上新即位，疑诸王有异志，引夷腊葛为布衣交，一切机密事必与之谋，迁寄班都知，赐宫户。时上酗酒，数以细故杀人。有监雉者因伤雉而亡，获之欲诛，夷腊葛谏曰： 是罪不应死。 帝竟杀之，以尸付夷腊葛曰： 收汝故人！ 夷腊葛终不为止。复有监鹿详稳亡一鹿，下狱当死，夷腊葛又谏曰： 人命至重，岂可为一兽杀之？ 良久，得免。辽法，麚歧角者，惟天子得射。会秋猎，善为鹿鸣者呼一麚至，命夷腊葛射，应弦而踣。上大悦，赐金、银各百两，名马百匹，及黑山东抹真之地。后穆宗被杀，坐守卫不严，被诛。
萧海璃，字寅的哂，其先遥辇氏时为本部夷离堇。父塔列，天显间为本部令稳。海璃貌魁伟，膂力过人。天禄间，娶明王安端女蔼因翁主。应历初，察割乱，蔼因连坐，继娶嘲瑰翁主。上以近戚，嘉其勤笃，命预北府宰相选。顷之，总知军国事。时诸王多坐反逆，海璃为人廉谨，达政体，每被命按狱，多得其情，人无冤者，由是知名。汉主刘承钧每遣使入贡，必别致币物，诏许受之。年五十卒，帝愍悼，辍朝二日。
萧护思，字延宁，世为北院吏，累迁御史中丞，总典群牧部籍。应历初，迁左客省使。未几，拜御史大夫。时诸王多坐事系狱，上以护思有才干，诏穷治，称旨，改北院枢密使，仍命世预宰相选。护思辞曰： 臣子孙贤否未知，得一客省使足矣。 从之。上晚岁酗酒，用刑多滥，护思居要地，龊龊自保，未尝一言匡救，议者以是少之。年五十七卒。
萧思温，小字寅古，宰相敌鲁之族弟忽没里之子。通书史。太宗时为奚秃里太尉，尚燕国公主，为群牧都林牙。思温在军中，握笄修边幅，僚佐皆言非将帅才。寻为南京留守。初，周人攻扬州，上遣思温蹑其后，惮暑不敢进，拔缘边数城而还。后周师来侵，围冯母镇，势甚张。思温请益兵，帝报曰： 敌来，则与统军司并兵拒之；敌去，则务农作，勿劳士马。 会敌入束城，我军退渡滹沱而屯。思温勒兵徐行，周军数日不动。思温与诸将议曰： 敌众而锐，战不利则有后患。不如顿兵以老其师，蹑而击之，可以必胜。 诸将从之。遂与统军司兵会，饰他说请济师。周人引退，思温亦还。已而周主复北侵，与其将傅元卿、李崇进等分道并进，围瀛州，陷益津、瓦桥、淤口三关，垂迫固安。思温不知计所出，但云车驾旦夕至。麾下士奋跃请战，不从。已而陷易、瀛、莫等州，京畿人皆震骇，往往遁入西山。思温以边防失利，恐朝廷罪己，表请亲征。会周主荣以病归，思温退至益津，伪言不知所在。遇步卒二千余人来拒，败之。是年，闻周丧，燕民始安，乃班师。
时穆宗湎酒嗜杀，思温以密戚预政，无所匡辅，士论不与。十九年，春蒐，上射熊而中，思温与夷离毕牙里斯等进酒上寿，帝醉还宫。是夜，为庖人斯奴古等所弑。思温与南院枢密使高勋、飞龙使女里等立景宗。保宁初，为北院枢密使，兼北府宰相，仍命世预其选。上册思温女为后，加尚书令，封魏王。从帝猎闾山，为贼所害。
萧继先，字杨隐，小字留只哥。幼颖悟，叔思温命为子，睿智皇后尤爱之。乾亨初，尚齐国公主，拜驸马都尉。统和四年，宋人来侵，继先率逻骑逆境上，多所俘获，上嘉之，拜北府宰相。自是出师，继先必将本府兵先从。拔狼山石垒，从破宋军应州。上南征，取通利军，战称捷力。及亲征高丽，以继先年老，留守上京。卒，年五十八。继先虽处富贵，尚俭素，所至以善治称，故将兵攻战，未尝失利，名重戚里。
论曰：呜呼！人君之过，莫大于杀无辜。汤之伐桀也，数其罪曰 并告无辜于上下神祇 ；武王之伐纣也，数其罪曰 无辜吁天 ；尧之伐苗民也，吕侯追数其罪曰 杀戮无辜 。迹是言之，夷腊葛之谏，凛凛庶几古君子之风矣。虽然，善谏者不谏于已然，盖必先得于心术之微，如察脉者，先其病而治之，则易为功。穆宗沈湎失德，盖其资富强之势以自肆久矣。使群臣于造次动作之际，引谏彼诤，提而警之，以防其甚，则亦讵至是哉！于以知护思、思温处位优重，耽禄取容，真鄙夫矣！若海璃之折狱，继先之善治，可谓任职臣欤！
