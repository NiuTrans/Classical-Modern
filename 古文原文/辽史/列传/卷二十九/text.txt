萧岩寿耶律撒剌萧速撒耶律挞不也萧挞不也萧忽古耶律石柳
萧岩寿，乙室部人。性刚直尚气，仕重熙末。道宗即位，皇太后屡称其贤，由是进用。上出猎较，岩寿典其事，未尝高下于心，帝益重之。历文班太保、同知枢密院事。咸雍四年，从耶律仁先伐阻卜，破之，有诏留屯，亡归者众，由是镌两官。十年，讨敌烈部有功，为其部节度使。大康元年，同知南院宣徽使事，迁北面林牙。密奏乙辛以皇太子知国政，心不自安，与张孝杰数相过从，恐有阴谋，动摇太子。上悟，出乙辛为中京留守。会乙辛生日，上遣近臣耶律白斯本赐物为寿，乙辛因私属白上： 臣见奸人在朝，陛下孤危。身虽在外，窃用寒心。 白斯本还，以闻。上遣人赐乙辛车，谕曰： 无虑弗用，行将召矣。 由是反疑岩寿，出为顺义军节度使。乙辛复入为枢密使，流岩寿于乌隗路，终身拘作。岩寿虽窜逐，恒以社稷为忧，时人为之语曰： 以狼牧羊，何能久长！ 三年，乙辛诬岩寿与谋废立事，执还杀之，年四十九。
乾统间，赠同中书门下平章事，绘像宜福殿。岩寿廉直，面折廷诤，多与乙辛忤，故及于难。
耶律撒剌，字堇隐，南院大王磨鲁古之孙。性忠直沉厚。清宁初，累迁西南面招讨使，以治称。咸雍九年，改北院大王。未几，为契丹行宫都部署。大康二年，耶律乙辛为中京留守，诏百官廷议，欲复召之，群臣无敢正言。撒剌独奏曰： 萧岩寿言乙辛有罪，不可为枢臣，故陛下出之；今复召，恐天下生疑。 进谏者三，不纳，左右为之震悚。乙辛复为枢密使，见撒剌，让曰： 与君无憾，何独异议？ 撒剌曰： 此社稷计，何憾之有！ 乙辛诬撒剌与速撒同谋废立，诏按无迹，出为始平军节度使。及萧讹都斡诬首，竟遣使杀之。乾统间，追封漆水郡王，绘像宜福殿，仍追赠三子官爵。
萧速撒，字秃鲁堇，突吕不部人。性沉毅。重熙间，累迁右护卫太保。蒲奴里叛，从耶律义先往讨，执首乱陶得里以归。清宁中，历北面林牙、彰国军节度使，入为北院枢密副使。咸雍十年，经略西南边，撤宋堡障，戍以皮室军，上嘉之。大康二年，知北院枢密使事。耶律乙辛权宠方盛，附丽者多至通显，速撒未尝造门。乙辛衔之，诬构速撒首谋废立。按之无验，出为上京留守。乙辛复令萧讹都斡以前事诬告，上怒，不复加讯，遣使杀之。时方盛暑，尸诸原野，容色不变，乌鹊不敢近。乾统间，追封兰陵郡王，绘像宜福殿。
耶律挞不也，字撒班，系出季父房。父高家，仕至林牙，重熙间破夏人于金肃军有功，优加赏赉。挞不也清宁中补牌印郎君，累迁永兴宫使。九年，平重元之乱，以功知点检司事，赐平乱功臣，为怀德军节度使。咸雍五年，迁遥辇克。大康三年，授北院宣徽使。耶律乙辛谋害太子，挞不也知其奸，欲杀乙辛及萧特里得、萧十三等。乙辛知之，令其党诬构挞不也与废立事，杀之。乾统间，追封漆水郡王，绘像宜福殿。
萧挞不也，字斡里端，国舅郡王高九之孙。性刚直。咸雍中，补祗候郎君。大康元年，为彰愍宫使，尚赵国公主，拜驸马都尉。三年，改同知汉人行宫都部署。与北院宣徽使耶律挞不也善，乙辛嫉之，令人诬告谋废立事。不胜搒掠，诬伏。上引问，昏聩不能自陈，遂见杀。乾统间，追封兰陵郡王，绘像宜福殿。
萧忽古，字阿斯怜，性忠直，趫捷有力。甫冠，补禁军。咸雍初，从招讨使耶律赵三讨番部之违命者。及请降，来介有能跃驼峰而上者，以儇捷相诧。赵三问左右谁能此，忽古被重铠而出，手不及峰，一跃而上，使者大骇。赵三以女妻之。帝闻，召为护卫。时北院枢密使耶律乙辛以狡佞得幸，肆行凶暴。忽古伏于桥下，伺其过，欲杀之。俄以暴雨坏桥，不果。后又欲杀于猎所，为亲友所沮。大康三年，复欲杀乙辛及萧得里特等，乙辛知而械系之。考劾不服，流于边。及太子废徙于上京，召忽古至，杀之。乾统初，追赠龙虎卫上将军。
耶律石柳，字酬宛，六院部人。祖独攧，南院大王。父安十，统军副使。石柳性刚直，有经世志。始为牌印郎君。大康初，为夷离毕郎君。时枢密使耶律乙辛诬杀皇后，谋废太子，斥忠贤，进奸党，石柳恶其所为，乙辛觉之。太子既废，以石柳附太子，流镇州。天祚即位，召为御史中丞。时方治乙辛党，有司不以为意。石柳上书曰：
臣前为奸臣所陷，斥窜边郡。幸蒙召用，不敢隐默。恩赏明则贤者劝，刑罚当则奸人沮。二者既举，天下不劳而治。臣见耶律乙辛身出寒微，位居枢要，窃权肆恶，不胜名状。蔽先帝之明，诬陷顺圣，构害忠谠，败国罔上，自古所无。赖庙社之休，陛下获纂成业，积年之冤，一旦洗雪。正陛下英断，克成孝道之秋。如萧得里特实乙辛之党，耶律合鲁亦不为早辨，赖陛下之明，遂正其事。臣见陛下多疑，故有司顾望，不切推问。乙辛在先帝朝，权宠无比。先帝若以顺考为实，则乙辛为功臣，陛下岂得立耶？先帝黜逐嬖后，诏陛下在左右，是亦悔前非也。陛下讵可忘父雠不报，宽逆党不诛？今灵骨未获，而求之不切。《传》曰，圣人之德，无加于孝。昔唐德宗因乱失母，思慕悲伤，孝道益著。周公诛飞廉、恶来，天下大悦。今逆党未除，大冤不报，上无以慰顺考之灵，下无以释天下之愤。怨气上结，水旱为沴。臣愿陛下下明诏，求顺考之瘗所，尽收逆党以正邦宪，快四方忠义之心，昭国家赏罚之用，然后致治之道可得而举矣。谨别录顺圣升遐及乙辛等事，昧死以闻。
书奏不报，闻者莫不叹惋。乾统中，遥授静江军节度使，卒。子马哥，同中书门下平章事。
论曰：《易》言 履霜，坚冰至 ，谨始也。使道宗能从岩寿、撒剌之谏，后何得而诬，太子何得而废哉？速撒、挞不也以忠言见杀，国欲无乱，得乎？石柳之书，亦幸出于乙辛即败之后，获行其说。有国家者，可不知人哉！
