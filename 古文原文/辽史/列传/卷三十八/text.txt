◎方技
○直鲁古王白魏璘耶律敌鲁耶律乙不哥
孔子称 小道必有可观 ，医卜是已。医以济夭札，卜以决犹豫，皆有补于国，有惠于民。前史录而不遗，故传。
直鲁古，吐谷浑人。初，太祖破吐谷浑，一骑士弃橐反射，不中而去。及追兵开橐视之，中得一婴儿，即直鲁古也。因所俘者问其故，乃知射橐者婴之父也。世善医，虽马上视疾，亦知标本。意不欲子为人所得，欲杀之耳。由是进于太祖，淳钦皇后收养之。长亦能医，专事针灸。太宗时，以太医给侍。尝撰《脉诀》、《针灸书》，行于世。年九十卒。
王白，冀州人，明天文，善卜筮，晋司天少监，太宗入汴得之。应历十九年，王子只没以事下狱，其母求卜，白曰： 此人当王，未能杀也，毋过忧。 景宗即位，释其罪，封宁王，竟如其言。凡决祸福多此类。保宁中，历彰武、兴国二军节度使。撰《百中歌》行于世。
魏璘，不知何郡人，以卜名世，太宗得于汴。天禄元年，上命驰马较迟疾，以为胜负。问王白及璘孰胜，白奏曰： 赤者胜。 璘曰： 臣所见，骢马当胜。 既驰，竟如璘言。上异而问之，白曰： 今日火王，故知赤者胜。 璘曰： 不然，火虽王，而上有烟。以烟察之，青者必胜。 上嘉之。五年，察割谋逆，私卜于璘。璘始卜，谓曰： 大王之数，得一日矣，宜慎之！ 及乱，果败。应历中，周兵犯燕，上以胜败问璘。璘曰： 周姓柴也，燕分火也。柴入火，必焚。 其言果验。璘尝为太平王罨撒葛卜僣立事，上闻之，免死，流乌古部。一日，节度使召璘，适有献双鲤者，戏曰： 君卜此鱼何时得食？ 璘良久答曰： 公与仆不出今日，有不测祸，奚暇食鱼？ 亟命烹之。未及食，寇至，俱遇害。
耶律敌鲁，字撒不碗。其先本五院之族，始置宫分，隶焉。敌鲁精于医，察形色即知病原。虽不诊候，有十全功。统和初，为大丞相韩德让所荐，官至节度使。初，枢密使耶律斜轸妻有沉疴，易数医不能治。敌鲁视之曰： 心有蓄热，非药石所及，当以意疗。因其聩，聒之使狂，用泄其毒则可。 于是令大击钲鼓于前。翌日果狂，叫呼怒骂，力极而止，遂愈。治法多此类，人莫能测。年八十卒。
耶律乙不哥，字习然，六院郎君褭古直之后。幼好学，尤长于卜筮，不乐仕进。尝为人择葬地曰： 后三日，有牛乘人逐牛过者，即启土。 至期，果一人负乳犊，引牸牛而过。其人曰： 所谓 牛乘人 者，此也。 遂启土。既葬，吉凶尽如其言。又为失鹰者占曰： 鹰在汝家东北三十里泺西榆上。 往求之，果得。当时占候无不验。
论曰：方技，术者也。苟精其业而不畔于道，君子必取焉。直鲁古、王白、耶律敌鲁无大得失，录之宜矣。魏璘为察割卜谋逆，为罨撒葛卜僣立，罪在不贳，虽有寸长，亦奚足取哉。存而弗削，为来者戒。
