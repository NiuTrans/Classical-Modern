萧夺剌萧普达耶律侯哂耶律古昱耶律独攧萧韩家萧乌野
萧夺剌，字挼懒，遥辇洼可汗宫人。祖涅鲁古，北院枢密副使。父撒抹，字胡独堇，重熙初补祗候郎君，累迁北面林牙。十九年，从耶律宜新、萧蒲奴伐夏，至萧惠败绩之地，获侦候者，知人烟聚落，多国人陷没而不能还者，尽俘以归。拜大父敞稳，知山北道边境事。清宁初，历西南面、西北路招讨使，加同中书门下平章事，卒。
夺剌体貌丰伟，骑射绝人。由祗候郎君升汉人行宫副部署。后为乌古敌烈统军使，克敌有功，加龙虎卫上将军，授西北路招讨使。因陈北边利害，请以本路诸部与倒塌岭统军司连兵屯戍。再表，不纳。改东北路统军使。乾统元年，以久练边事，复为西北路招讨使。北阻卜耶睹刮率邻部来侵，夺剌逆击，追奔数十里。二年，乘耶睹刮无备，以轻骑袭之，获马万五千匹，牛羊称是。先是，有诏方面无事，招讨、副统军、都监内一员入觐。是时同僚皆阙，夺剌以军事付幕吏而朝，坐是免官。改西京留守，复为东北路统军使。卒于官。
萧普达，字弹隐。统和初，为南院承旨。开泰六年，出为乌古部节度使。七年，敌烈部叛，讨平之，徙乌古敌烈部都监。遣敌烈骑卒取北阻卜名马以献，赐诏褒奖。重熙初，改乌古敌烈部都详稳，讨诸蕃有功。普达深练边事，能以悦使人。有所俘获，悉散麾下，由是大得众心。历西南面招讨使。党项叛入西夏，普达讨之，中流矢，殁于阵。帝闻，惜之，赙赠加厚。
耶律侯哂，字秃宁，北院夷离堇蒲古只之后。祖查只，北院大王。父忽古，黄皮室详稳。侯哂初为西南巡边官，以廉洁称，累迁南京统军使，寻为北院大王。重熙十一年，党项部人多叛入西夏，侯哂受诏，巡西边沿河要地，多建城堡以镇之，徙东京留守。十三年，与知府萧欧里斯讨蒲卢毛朵部有功，加兼侍中。致仕，卒。
耶律古昱，字磨鲁堇，北院林牙突吕不四世孙。有膂力，工驰射。开泰间，为乌古敌烈部都监。会部人叛，从枢密使耶律世良讨平之，以功诏镇抚西北部。教以种树、畜牧，不数年，民多富实。中京盗起，命古昱为巡逻使，悉擒之。上亲征渤海，将黄皮室军，有破敌功，累迁御史中丞，寻授开远军节度使，徙镇归德。重熙二十一年，改天成军节度使，卒于官，年七十，赠同中书门下平章事。二子：宜新，兀没。
宜新，重熙间从萧惠讨西夏。惠败绩，宜新一军独全，拜北院大王。
兀没，大康三年为汉人行宫副部署。乙辛诬害太子，词连兀没，帝释之。是秋，乙辛复奏与萧杨九私议宫壸事，被害。乾统间，赠同中书门下平章事。
耶律独攧，字胡独堇，太师古昱之子。重熙初，为左护卫，将禁兵从伐夏有功，授十二行糺司徒。再举伐夏，独攧括山西诸郡马。还，迁拽剌详稳。西南未平，命独攧同知金肃军事。夏人来侵，击败之，进涅剌奥隗部节度使。清宁元年，召为皇太后左护卫太保。四年，改宁远军节度使。东路饥，奏振之。历五国、乌古部、辽兴军三镇节度使，四捷军详稳。大康元年卒，追赠同中书门下平章事。子阿思，有传。
萧韩家，国舅之族。性端简谨愿，动循礼法。清宁中，为护卫太保。大康二年，迁知北院枢密副使。三年，经画西南边天池旧堑，立堡砦，正疆界，刻石而还，为汉人行宫都部署。是年秋猎，堕马卒。
萧乌野，字草隐，其先出兴圣宫分，观察使塔里直之孙也。性孝悌，尚礼法，雅为乡党所称。重熙中，补护卫，兴宗见其勤恪，迁护卫太保。清宁九年，佐耶律仁先平重元乱，以功加团练使。时敌烈部数为邻部侵扰，民多困弊，命乌野为敌烈部节度使，恤困穷，省徭役，不数月，部人以安。寻以母老，归养于家。母亡，尤极哀毁。服阕，历官兴圣、延庆二宫使，卒。论曰：乌古敌烈，大部也，夺剌为统军，克敌有功；普达居详稳，悦以使人。西北，重镇也，侯哂巡边以廉称；古昱镇抚而民富；独攧驻金肃而夏人不敢东猎。噫！部人内附，方面以宁，虽朝廷处置得宜，而诸将之力抑亦何可少哉！
