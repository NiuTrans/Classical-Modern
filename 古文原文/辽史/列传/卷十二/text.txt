耶律隆运(德威涤鲁制心)耶律勃古哲萧阳阿武白萧常哥耶律虎古(磨鲁古)
耶律隆运，本姓韩，名德让，西南面招讨使匡嗣之子也。统和十九年，赐名德昌；二十二年，赐姓耶律；二十八年，复赐名隆运。重厚有智略，明治体，喜建功立事。侍景宗，以谨饬闻，加东头承奉官，补枢密院通事，转上京皇城使，遥授彰德军节度使，代其父匡嗣为上京留守，权知京事，甚有声。寻复代父守南京，时人荣之。宋兵取河东，侵燕，五院糺详稳奚底、统军萧讨古等败归，宋兵围城，招胁甚急，人怀二心。隆运登城，日夜守御。援军至，围解。及战高梁河，宋兵败走，隆运邀击，又破之。以功拜辽兴军节度使，征为南院枢密使。
景宗疾大渐，与耶律斜轸俱受顾命，立梁王为帝，皇后为皇太后，称制。隆运总宿卫事，太后益宠任之。统和元年，加开府仪同三司，兼政事令。四年，宋遣曹彬、米信将十万众来侵，隆运从太后出师败之，加守司空，封楚国公。师还，与北府宰相室昉共执国政。上言山西四州数被兵，加以岁饥，宜轻税赋以来流民，从之。六年，太后观击鞠，胡里室突隆运坠马，命立斩之。诏率师伐宋，围沙堆，敌乘夜来袭，隆运严军以待，败走之，封楚王。九年，复言燕人挟奸，苟免赋役，贵族因为囊橐，可遣北院宣徽使赵智戒谕，从之。
十一年，丁母忧，诏强起之。明年，室昉致政，以隆运代为北府宰相，仍领枢密使，监修国史，赐兴化功臣。十二年六月，奏三京诸鞫狱官吏，多因请托，曲加宽贷，或妄行搒掠，乞行禁止。上可其奏。又表请任贤去邪，太后喜曰： 进贤辅政，真大臣之职。 优加赐赉。服阕，加守太保、兼政事令。会北院枢密使耶律斜轸薨，诏隆运兼之。久之，拜大丞相，进王齐，总二枢府事。以南京、平州岁不登，奏免百姓农器钱，及请平诸郡商贾价，并从之。
二十二年，从太后南征，及河，许宋成而还。徙王晋，赐姓，出宫籍，隶横帐季父房后，乃改赐今名，位亲王上，赐田宅及陪葬地。从伐高丽还，得末疾，帝与后临视医药。薨，年七十一。赠尚书令，谥文忠，官给葬具，建庙乾陵侧。无子。清宁三年，以魏王贴不子耶鲁为嗣。天祚立，以皇子敖卢斡继之。弟德威，侄制心。
德威，性刚介，善驰射。保宁初，历上京皇城使，儒州防御使，改北院宣徽使。乾亨末，丁父丧，强起复职，权西南招讨使。统和初，党项寇边，一战却之。赐剑许便宜行事，领突吕不、迭剌二糺军。以讨平稍古葛功，真授招讨使。夏州李继迁叛宋内附，德威请纳之。既得继迁，诸夷皆从，玺书褒奖。与惕隐耶律善补败宋将杨继业，加开府仪同三司、政事门下平章事。未几，以山西城邑多陷，夺兵柄。李继迁受赂，潜怀二心，奉诏率兵往谕，继迁托以西征不出，德威至灵州俘掠而还。年五十五卒，赠兼侍中。子雱金，终彰国军节度使。二孙：谢十、涤鲁。谢十终惕隐。
涤鲁，字遵宁。幼养宫中，授小将军。重熙初，历北院宣徽使、右林牙、副点检，拜惕隐，改西北路招讨使，封漆水郡王，请减军籍三千二百八十人。后以私取回鹘使者獭毛裘，及私取阻卜贡物，事觉，决大杖，削爵免官。俄起为北院宣徽使。十九年，改乌古敌烈部都详稳，寻为东北路详稳，封混同郡王。清宁初，徙王邓，擢拜南府宰相。以年老乞骸骨，更王汉。大康中薨，年八十。
涤鲁神情秀彻，圣宗子视之，兴宗待以兄礼，虽贵愈谦。初为都点检，扈从猎黑岭，获熊。上因乐饮，谓涤鲁曰： 汝有求乎？ 对曰： 臣富贵逾分，不敢他望。惟臣叔先朝优遇，身殁之后，不肖子坐罪籍没，四时之荐享，诸孙中得赦一人以主祭，臣愿毕矣。 诏免籍，复其产。子燕五，官至南京步军都指挥使。
制心，小字可汗奴。父德崇，善医，视人形色，辄决其病，累官至武定军节度使。制心善调鹰隼。统和中，为归化州刺史。开泰中，拜上京留守，进汉人行宫都部署，封漆水郡王。以皇后外弟，恩遇日隆。枢密副使萧合卓用事，制心奏合卓寡识度，无行检，上默然。每内宴欢洽，辄避之。皇后不悦曰： 汝不乐耶？ 制心对曰： 宠贵鲜能长保，以是为忧耳！ 太平中，历中京留守、惕隐、南京留守，徙王燕，迁南院大王。或劝制心奉佛，对曰： 吾不知佛法，惟心无私，则近之矣。 一日，沐浴更衣而卧，家人闻丝竹之声，怪而入视，则已逝矣。年五十三。赠政事令，追封陈王。
守上京时，酒禁方严，有捕获私酝者，一饮而尽，笑而不诘。卒之日，部民若哀父母。
耶律勃古哲，字蒲奴隐，六院夷离堇蒲古只之后。勇悍，善治生。保宁中，为天德军节度使，历南京侍卫马步军都指挥使。以讨平党项羌阿理撒米、仆里鳖米，迁南院大王。圣宗即位，太后称制，会群臣议军国事，勃古哲上疏陈便宜数事，称旨，即日兼领山西路诸州事。统和四年，宋将曹彬等侵燕，勃古哲击之甚力，赐输忠保节致主功臣，总知山西五州。会有告勃古哲曲法虐民者，按之有状，以大杖决之。八年，为南京统军使，卒。子爻里，官至详稳。
萧阳阿，字稍隐。端毅简严，识辽、汉字，通天文、相法。父卒，自五蕃部亲挽丧车至奚王岭，人称其孝。年十九，为本班郎君。历铁林、铁鹞、大鹰三军详稳。乾统元年，由乌古敌烈部屯田太保为易州刺史。幸臣刘彦良尝以事至州，怙宠恣横，为阳阿所沮。彦良归，妄加毁訾，寻遣人代阳阿。州民千余诣阙请留，即日授武安州观察使。历乌古涅里、顺义、彰信等军节度使，权知东北路统军使事。闻耶律狼不、铎鲁斡等叛，独引麾下三十余人追捕之，身被二创，生擒十余人，送之行在。坐不获首恶，免官。未几，权南京留守，卒。
武白，不知何郡人。为宋国子博士，差知相州，至通利军，为我军所俘。诏授上京国子博士。改临潢县令，迁广德军节度副使。先是，有讼宰相刘慎行与子妇姚氏私者，有司出其罪。圣宗诏白鞫之，白正其事。使高丽还，权中京留守。时慎行诸子皆处权要，以白断百姓分籍事不直，坐左迁。未几，迁尚书左丞，知枢密事，拜辽兴军节度使。致仕，卒。
萧常哥，字胡独堇，国舅之族。祖约直，同政事门下平章事，父实老，累官节度使。常哥魁伟寡言。年三十余，始为祗候郎君。历本族将军、松山州刺史。寿隆二年，以女为燕王妃，拜永兴宫使。及妃生子，为南院宣徽使，寻改汉人行宫都部署。乾统初，加太子太师，为国舅详稳。二年，改辽兴军节度使，召为北府宰相，以柴册礼，加兼侍中。天庆元年，致仕，卒，谥曰钦肃。
耶律虎古，字海邻，六院夷离堇觌烈之孙。少颖悟，重然诺。保宁初，补御盏郎君。十年，使宋还，以宋取河东之意闻于上。燕王韩匡嗣曰： 何以知之？ 虎古曰： 诸僣号之国，宋皆并收，惟河东未下。今宋讲武习战，意必在汉。 匡嗣力沮，乃止。明年，宋果伐汉。帝以虎古能料事，器之，乃曰： 吾与匡嗣虑不及此。 授涿州刺史。统和初，皇太后称制，召赴京师。与韩德让以事相忤，德让怒，取护卫所执戎仗击其脑，卒。子磨鲁古。
磨鲁古，字遥隐，有智识，善射。统和初，拜南面林牙。四年，宋侵燕，太后亲征。磨鲁古为前锋，手中流矢，拔而复进。太后既至，磨鲁古以创不能战，与北府宰相萧继先巡逻境上。累迁北院大王。六年，伐宋，为先锋，与耶律奴瓜破其将李忠吉于定州。以疾卒于军。
论曰：德让在统和间，位兼将相，其克敌制胜，进贤辅国，功业茂矣。至赐姓名，王齐、晋，抑有宠于太后而致然欤？宗族如德威平党项，涤鲁完宗祀，制心不苟合，家声益振，岂无所自哉！若勃古之忠，阳阿之孝，武白之直，亦彬彬乎一代之良臣矣。
