耶律屋质耶律吼(何鲁不)耶律安抟耶律洼耶律颓昱耶律挞烈
耶律屋质，字敌辇，系出孟父房。姿简静，有器识，重然诺。遇事造次，处之从容，人莫能测。博学，知天文。会同间，为惕隐。太宗崩，诸大臣立世宗，太后闻之，怒甚，遣皇子李胡以兵逆击，遇安端、刘哥等于泰德泉，败归。李胡尽执世宗臣僚家属，谓守者曰： 我战不克，先殪此曹！ 人皆恟涣相谓曰： 若果战，则是父子兄弟相夷矣！ 军次潢河横渡，隔岸相拒。时屋质从太后，世宗以屋质善筹，欲行间，乃设事奉书，以试太后。太后得书，以示屋质。屋质读竟，言曰： 太后佐太祖定天下，故臣愿竭死力。若太后见疑，臣虽欲尽忠，得乎？为今之计，莫若以言和解，事必有成；否即宜速战，以决胜负。然人心一摇，国祸不浅，惟太后裁察。 太后曰： 我若疑卿，安肯以书示汝？ 屋质对曰： 李胡、永康王皆太祖子孙，神器非移他族，何不可之有？太后宜思长策，与永康王和议。 太后曰： 谁可遣者？ 对曰： 太后不疑臣，臣请往。万一永康王见听，庙社之福。 太后乃遣屋质授书于帝。帝遣宣徽使耶律海思复书，辞多不逊。屋质谏曰： 书意如此，国家之忧未艾也。能释怨以安社稷，则臣以为莫若和好。 帝曰： 彼众乌合，安能敌我？ 屋质曰： 即不敌，奈骨肉何！况未知孰胜。借曰幸胜，诸臣之族执于李胡者，无噍类矣。以此计之，惟和为善。 左右闻者失色。帝良久，问曰： 若何而和？ 屋质对曰： 与太后相见，各纾忿恚，和之不难；不然，决战非晚。 帝然之，遂遣海思诣太后约和。往返数日，议乃定。始相见，怨言交让，殊无和意。太后谓屋质曰： 汝当为我画之。 屋质进曰： 太后与大王若能释怨，臣乃敢进说。 太后曰： 汝第言之。 屋质借谒者筹执之，谓太后曰： 昔人皇王在，何故立嗣圣？ 太后曰： 立嗣圣者，太祖遗旨。 又曰： 大王何故擅立，不禀尊亲？ 帝曰： 人皇王当立而不立，所以去之。 屋质正色曰： 人皇王舍父母之国而奔唐，子道当如是耶？大王见太后，不少逊谢，惟怨是寻。太后牵于偏爱，托先帝遗命，妄授神器。如此何敢望和，当速交战！ 掷筹而退。太后泣曰： 向太祖遭诸弟乱，天下荼毒，疮痍未复，庸可再乎！ 乃索筹一。帝曰： 父不为而子为，又谁咎也！ 亦取筹而执。左右感激，大恸。太后复谓屋质曰： 议既定，神器竟谁归？ 屋质曰： 太后若授永康王，顺天合人，复何疑？ 李胡厉声曰： 我在，兀欲安得立！ 屋质曰： 礼有世嫡，不传诸弟。昔嗣圣之立，尚以为非，况公暴戾残忍，人多怨讟。万口一辞，愿立永康王，不可夺也。 太后顾李胡曰： 汝亦闻此言乎？汝实自为之！ 乃许立永康。帝谓屋质曰： 汝与朕属尤近，何反助太后？ 屋质对曰： 臣以社稷至重，不可轻付，故如是耳。 上喜其忠。
天禄二年，耶律天德、萧翰谋反下狱，惕隐刘哥及其弟盆都结天德等为乱。耶律石剌潜告屋质，屋质遽引入见，白其事。刘哥等不服，事遂寝。未几，刘哥邀驾观樗蒲，捧觞上寿，袖刃而进。帝觉，命执之，亲诘其事。刘哥自誓，帝复不问。屋质奏曰： 当使刘哥与石剌对状，不可辄恕。 帝曰： 卿为朕鞫之。 屋质率剑士往讯之，天德等伏罪。诛天德，杖翰，迁刘哥，以盆都使辖戛斯国。三年，表列泰宁王察割阴谋事，上不听。五年，为右皮室详稳。秋，上祭让国皇帝于行宫，与群臣皆醉，察割弑帝。屋质闻有言 衣紫者不可失 ，乃易衣而出，亟遣人召诸王，乃喻禁卫长皮室等同力讨贼。时寿安王归帐，屋质遣弟冲迎之。王至，尚犹豫。屋质曰： 大王嗣圣子，贼若得之，必不容。群臣将谁事，社稷将谁赖？万一落贼手，悔将何及？ 王始悟。诸将闻屋质出，相继而至。迟明整兵，出贼不意，围之，遂诛察割。乱既平，穆宗即位，谓屋质曰： 朕之性命，实出卿手。 命知国事，以逆党财产尽赐之，屋质固辞。应历五年，为北院大王，总山西事。
保宁初，宋围太原，以屋质率兵往援，至白马岭，遣劲卒夜出间道，疾驰驻太原西，鸣鼓举火。宋兵以为大军至，惧而宵遁。以功加于越。四年，汉刘继元遣使来贡，致币于屋质，屋质以闻，帝命受之。五年五月薨，年五十七。帝痛悼，辍朝三日。后道宗诏上京立祠祭享，树碑以纪其功云。
耶律吼，字曷鲁，六院部夷离堇蒲古只之后。端悫好施，不事生产。太宗特加倚任。会同六年，为南院大王，莅事清简，人不敢以年少易之。时晋主石重贵表不称臣，辞多踞慢，吼言晋罪不可不伐。及帝亲征，以所部兵从。既入汴，诸将皆取内帑珍异，吼独取马铠，帝嘉之。及帝崩于栾城，无遗诏，军中忧惧不知所为。吼诣北院大王耶律洼议曰： 天位不可一日旷。若请于太后，则必属李胡。李胡暴戾残忍，讵能子民。必欲厌人望。则当立永康王。 洼然之。会耶律安抟来，意与吼合，遂定议立永康王，是为世宗。顷之，以功加采访使，赐以宝货。吼辞曰： 臣位已高，敢复求富！臣从弟的琭诸子坐事籍没，陛下哀而出之，则臣受赐多矣。 上曰： 吼舍重赏，以族人为请，其贤远甚。 许之，仍赐宫户五十。时有取当世名流作《七贤传》者，吼与其一。天禄三年卒，年三十九。子何鲁不。
何鲁不，字斜宁，尝与耶律屋质平察割乱。穆宗以其父吼首议立世宗，故不显用。晚年为本族敞史。及景宗即位，以平察割功，授昭德军节度使，为北院大王。时黄龙府军将燕颇杀守臣以叛，何鲁不讨之，破于鸭渌江。坐不亲追击，以至失贼，杖之。乾亨间卒。
耶律安抟，曾祖岩木，玄祖之长子。祖楚不鲁，为本部夷离堇。父迭里，幼多疾，时太祖为挞马狘沙里，常加抚育。神册六年，为惕隐，从太祖将龙军讨阻卜、党项有功。天赞三年，为南院夷离堇，征渤海，攻忽汗城，俘斩甚众。太祖崩，淳钦皇后称制，欲以大元帅嗣位。迭里建言，帝位宣先嫡长；今东丹王赴朝，当立。由是忤旨。以党附东丹王，诏下狱，讯鞫，加以炮烙。不伏，杀之，籍其家。
安抟自幼若成人，居父丧，哀毁过礼，见者伤之。太宗屡加慰谕，尝曰： 此儿必为令器。 既长，寡言笑，重然诺，动遵绳矩，事母至孝。以父死非罪，未葬，不预宴乐。世宗在藩邸，尤加怜恤，安抟密自结纳。太宗伐晋还，至栾城崩，诸将欲立世宗，以李胡及寿安王在朝，犹豫未决。时安抟直宿卫，世宗密召问计。安抟曰： 大王聪安宽恕，人皇王之嫡长；先帝虽有寿安，天下属意多在大王。今若不断，后悔无及。 会有自京师来者，安抟诈以李胡死传报军中，皆以为信。于是安抟诣北、南二大王计之。北院大王洼闻而遽起曰： 吾二人方议此事。先帝尝欲以永康王为储贰，今日之事，有我辈在，孰敢不从！但恐不白太后而立，为国家启衅。 安抟对曰： 大王既知先帝欲以永康王为储副，况永康王贤明，人心乐附。今天下甫定，稍缓则大事去矣。若白太后，必立李胡。且李胡残暴，行路共知，果嗣位，如社稷何？ 南院大王吼曰： 此言是也。吾计决矣！ 乃整军，召诸将奉世宗即位于太宗柩前。帝立，以安抟为腹心，总知宿卫。是岁，约和于潢河横渡。太后问安抟曰： 吾与汝有何隙？ 安抟以父死为对，太后默然。及置北院枢密使，上命安抟为之，赐奴婢百口，宠任无比，事皆取决焉。然性太宽，事循苟简，豪猾纵恣不能制。天禄末，察割兵犯御幄，又不能讨，由是中外短之。穆宗即位，以立世宗之故，不复委用。应历三年，或诬安抟与齐王罨撒葛谋乱，系狱死。侄撒给，左皮室详稳。
耶律洼，字敌辇，隋国王释鲁孙，南院夷离堇绾思子。少有器识，人以公辅期之。太祖时，虽未官，常任以事。太宗即位，为惕隐。天显末，帝援河东，洼为先锋，败张敬达军于太原北。会同中，迁北院大王。及伐晋，复为先锋，与梁汉璋战于瀛州，败之。太宗崩于栾城，南方州郡多叛，士马困乏，军中不知所为。洼与耶律吼定策立世宗，乃令诸将曰： 大行上宾，神器无主，永康王人皇王之嫡长，天人所属，当立；有不从者，以军法从事。 诸将皆曰： 诺。 世宗即位，赐宫户五十，拜于越。卒，年五十四。
耶律颓昱，字团宁，孟父楚国王之后。父末掇，尝为夷离堇。颓昱性端直。会同中，领九石烈部，政济宽猛。世宗即位，为惕隐。天禄三年，兼政事令，封漆水郡王。及穆宗立，以匡赞功，尝许以本部大王。后将葬世宗，颓昱恳言于帝曰： 臣蒙先帝厚恩，未能报；幸及大葬，臣请陪位。 帝由是不悦，寝其议。薨。
耶律挞烈，字涅鲁衮，六院部郎君甗古直之后。沉厚多智，有任重才。年四十未仕。会同间，为边部令稳。应历初，升南院大王，均赋役，劝耕稼，部人化之，户口丰殖。时周人侵汉，以挞烈都统西南道军援之。周已下太原数城，汉人不敢战。及闻挞烈兵至，周主遣郭从义、尚钧等率精骑拒于忻口。挞烈击败之，获其将史彦超，周军遁归，复所陷城邑，汉主诣挞烈谢。及汉主殂，宋师来伐，上命挞烈为行军都统，发诸道兵救之。既出雁门，宋谍知而退。保宁元年，加兼政事令，致政。乾亨初，召之。上见须发皓然，精力犹健，问以政事，厚礼之。以疾薨，年七十九。
挞烈凡用兵，赏罚信明，得士卒心。河东单弱，不为周、宋所并者，挞烈有力焉。在治所不修边幅，百姓无称，年谷屡稔。时耶律屋质居北院，挞烈居南院，俱有政迹，朝议以为 富民大王 云。
赞曰：立嗣以嫡，礼也。太宗崩，非安抟、吼、洼谋而克断，策立世宗，非屋质直而能谏，杜太后之私，折李胡之暴，以成横渡之约，则乱将谁定？四臣者，庶几《春秋》首止之功哉。
