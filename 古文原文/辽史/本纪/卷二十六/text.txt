道宗六
寿昌元年春正月己亥，如混同江。庚戌，西南面招讨司奏拔思母来侵，萧阿鲁带等击破之。乙卯，振奉圣州贫民。二月戊辰，赐左、右二皮室贫民钱。癸酉，高丽遣使来贡。乙亥，驻跸鱼儿泺。三月丙午，赐东北路贫民绢。夏四月丁卯，斡特剌奏讨耶睹刮捷。乙亥，女直遣使来贡。庚寅，录西北路有功将士。五月乙未朔，左夷离毕耶律吐朵为惕隐，南京宣徽使耶律特末为北院大王。癸卯，赠阵亡者官。丁巳，驻跸特礼岭。六月己巳，以知奚六部大王事回里不为本部大王，权参知政事赵孝严为汉人行宫都部署，围场都管撒八以讨阻卜功，加镇国大将军。癸巳，阻卜长秃里底及图木葛来贡。秋七月庚子，阻卜长猛达斯等来贡。癸卯，猎沙岭。癸丑，颇里八部来附，进方物。甲寅，斡特剌奏磨古斯捷。九月甲寅，祠木叶山。丙辰，诏西京炮人、弩人教西北路汉军。冬十月甲子，驻跸藕丝淀。甲戌，以北面林牙耶律大悲奴为右夷离毕。癸未，以参知政事王师儒为枢密副使，汉人行宫都部署赵孝严参知政事。壬辰，录讨阻卜有功将士。十一月丙申，女直遣使进马。己亥，以都统斡特剌为西北路招讨使，封漆水郡王。甲辰，夏国进贝多叶佛经。庚申，高丽王昱疾，命其叔颙权知国事。十二月癸亥朔，以知北院枢密使事耶律阿思为北院枢密使。是年，放进士陈衡甫等百三十人。
二年春正月甲午，如春水。癸卯，西南面招讨司讨拔思母，破之。乙卯，驻跸瑟尼思。辛酉，市牛给乌古、敌烈、隈乌古部贫民。二月癸亥，振达麻里别古部。夏四月己卯，振西北边军。六月辛酉，驻跸撒里乃。秋七月甲午，阻卜来贡。丙午，猎赤山。八月乙丑，颇里八部进马。九月丙午，徙乌古敌烈部于乌纳水，以扼北边之冲。冬十月戊辰，驻跸藕丝淀。庚辰，高丽遣使来贡。十二月己未，斡特剌讨梅里急，破之。壬戌，南府宰相耶律铎鲁斡致仕。癸亥，萧挞不也为北府宰相，耶律大悲奴殿前都点检。乙亥，夏国献宋俘。
三年春正月丁亥，如春水。壬寅，乌古部节度使耶律陈家奴以功加尚书右仆射。癸卯，驻跸双山。二月丙辰朔，南京水，遣使振之。闰月丙午，阻卜长猛撒葛、粘八葛长秃骨撒、梅里急长忽鲁八等请复旧地，贡方物，从之。三月辛酉，燕国王延禧生子。癸亥，赐名挞鲁。妃之父长哥迁左监门卫上将军，仍赐官属钱。是春，高丽王昱薨。夏四月，南府宰相赵廷睦出知兴中府事，参知政事牛温舒兼同知枢密院事。五月癸亥，斡特剌讨阻卜，破之。己巳，驻跸撒里乃。六月甲申，诏罢诸路驰驿贡新。丙戌，诏每冬驻跸之所，宰相以下构宅，毋役其民。辛丑，夏人来告宋城要地，遣使之宋，谕与夏和。庚戌，以契丹行宫都部署耶律吾也为南院大王。秋七月壬子朔，猎黑岭。八月己亥，蒲卢毛朵部长率其民来归。乙巳，彗星见西方。九月壬申，驻跸藕丝淀。丁丑，以武定军节度使梁援为汉人行宫都部署。戊寅，斡特剌奏讨梅里急捷。己卯，五国部长来贡。冬十月庚戌，以西北路招讨使斡特剌为南府宰相。十一月乙卯，蒲卢毛朵部来贡。戊午，以安车召医巫闾山僧志达。己未，以中京留守韩资让知枢密院事，同知南院枢密使事萧药师奴知右夷离毕。丁丑，西北路统军司奏讨梅里急捷。
四年春正月壬子，如鱼儿泺。己巳，徙阻卜等贫民于山前。辛未，宋遣使来馈锦绮。三月庚午，幸春州。丙子，有司奏黄河清。夏四月辛丑，以雨，罢猎。五月癸酉，那也奏北边捷。甲戌，驻跸撒里乃。六月戊寅朔，夏国为宋所攻，遣使求援。丁亥，以辽兴军节度使涅里为惕隐，前知惕隐事耶律郭三为南京统军使。甲午，以参知政事牛温舒兼知中京留守事。秋七月戊午，如黑岭。冬十月乙亥朔，驻跸藕丝淀。己卯，以南府宰相斡特剌兼契丹行宫都部署，以傅导燕国王延禧。十一月乙巳朔，知右夷离毕事萧药师奴、枢密直学士耶律俨使宋，讽与夏和。辛酉，夏复遣使求援。十二月壬辰，为燕国王延禧行再生礼，曲赦三百里内囚。
五年春正月乙巳，如鱼儿泺。己酉，诏夏国王李乾顺伐拔思母等部。夏五月壬戌，药师奴等使宋回，奏宋罢兵。癸亥，谒乾陵。戊辰，以南府宰相斡特剌兼西北路招讨使，禁军都统。己巳，驻跸沿柳湖。六月甲申，以奚六部大王回离保为契丹行宫都部署，知右夷离毕事萧药师奴南面林牙，兼知契丹行宫都部署事。乙未，五国部长来朝。戊戌，阻卜来贡。己亥，以兴圣宫使耶律郝家奴为右夷离毕。秋七月壬寅朔，惕德长秃的等来贡。辛亥，如大牢古山。闰九月丙子，驻跸独卢金。冬十月己亥朔，高丽王颙遣使乞封册。丁巳，斡特剌奏讨耶睹刮捷。丙寅，以同知南京留守事萧得里底知北院枢密使事。丁卯，宋遣郭知章、曹平来聘。戌辰，振辽州饥，仍免租赋一年。十一月甲戌，振南、北二糺。乙酉，夏国以宋罢兵，遣使来谢。十二月甲子，以参知政事赵孝严为汉人行宫都部署，汉人行宫都部署梁援为辽兴军节度使。
六年春正月癸酉，南院大王耶律吾也薨。壬午，以太师致仕秃开起为奚六部大王。丁亥，如春水。辛卯，斡特剌执磨古斯来献。丙申，诏问民疾苦。二月丁未，以乌古部节度使陈家奴为南院大王。己酉，磔磨古斯于市。癸丑，出绢赐五院贫民。辛酉，宋遣使告宋主煦殂，弟佶嗣位，即日遣使吊祭。三月甲申，驰朔州山林之禁。夏四月丁酉朔，日有食之。癸卯，如炭山。五月壬午，乌古部讨茶紥剌，破之。乙酉，汉人行宫都部署赵孝严薨。丙戌，驻跸纳葛泺。辛卯，宋遣使馈先帝遗物。乙未，以东京留守何鲁扫古为惕隐，南院宣徽使萧常哥为汉人行宫都部署。六月庚子，遣使贺宋主。辛丑，以有司案牍书宋帝嗣位为 登宝位 ，诏夺宰相郑颛以下官，出颛知兴中府事，韩资让为崇义军节度使，御史中丞韩君义为广顺军节度使。癸丑，阻卜长来贡。戊午，遣使决五京滞狱。己未，以辽兴军节度使梁援为枢密副使。秋七月庚午，如沙岭。壬申，耶睹刮诸部寇西北路。八月，斡特剌以兵击败之，使来献捷。九月癸未，望祠木叶山。戊子，驻跸藕丝淀。冬十月壬寅，以枢密副使王师儒监修国史。癸卯，五国诸部长来贡。甲寅，以平州饥，复其租赋一年。十一月壬申，以天德军民田世荣三世同居，诏官之，令一子三班院祗候。丙子，诏医巫闾山僧志达设坛于内殿。戊子，夏国王李韩顺遣使请尚公主。十二月乙未，女直遣使来贡。己亥，以知右夷离毕事郝家奴为北面林牙。辛亥，诏燕国王延禧拟注大将军以下官。庚申，铁骊来贡。宋遣使来谢。帝不豫。是岁，封高丽王颙为三韩国公。放进士康秉俭等八十七人。
七年春正月壬戌朔，力疾御清风殿受百官及诸国使贺。是夜，白气如练，自天而绛。黑云起于西北，疾飞有声。北有青赤黑白气，相杂而落。癸亥，如混同江。甲戌，上崩于行宫，年七十。遗诏燕国王延禧嗣位。六月庚子，上尊谥仁圣大孝文皇帝，庙号道宗。
赞曰：道宗初即位，求直言，访治道，劝农兴学，救灾恤患，粲然可观。及夫谤讪之令既行，告讦之赏日重。群邪并兴，谗巧竞进。贼及骨肉，皇基浸危。众正沦胥，诸部反侧，甲兵之用，无宁岁矣。一岁而饭僧三十六万，一日而祝发三千。徒勤小惠，蔑计大本，尚足与论治哉？
