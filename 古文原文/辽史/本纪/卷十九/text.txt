兴宗二
十年春正月辛亥朔，宋遣梁适、张从一、富弼、赵日宣来贺。甲子，复遣吴育、冯戴来贺永寿节。二月庚辰朔，诏蒲卢毛朵部归曷苏馆户之没入者使复业。甲申，北枢密院言，南、北二王府及诸部节度侍卫祗候郎君，皆出族帐，既免与民戍边，其祗候事，请亦得以部曲代行。诏从其请。夏四月，诏罢修鸭渌江浮梁及汉兵屯戍之役。又以东京留守萧撒八言，驰东京击鞠之禁。六月戊寅朔，以萧宁、耶律坦、崔禹称、马世良、耶律仁先、刘六符充贺宋生辰使副；耶律庶成、赵成、耶律烈、张旦充来岁贺宋正旦使副。秋七月壬戌，诏诸职官私取官物者，以正盗论。诸敢以先朝已断事相告言者，罪之。诸帐郎君等于禁地射鹿，决三百，不征偿；小将军决二百以下；及百姓犯者，罪同郎君论。八月丙戌，以医者邓延贞治详稳萧留宁疾验，赠其父母官以奖之。九月辛亥，朝皇太后。国舅留宁薨。庚申，皇太后射获熊，上进酒为寿。癸亥，上猎马孟山，草木蒙密，恐猎者误射伤人，命耶律迪姑各书姓名于矢以志之。丙寅，夏国献宋俘。以石硬砦太保郭三避虎不射，免官。冬十月丙戌，诏东京留守萧孝忠察官吏有廉干清强者，具以名闻。庚寅，以女直太师台押为曷苏馆都大王。辛卯，以皇子胡卢斡里生，北宰相、驸马撒八宁迎上至其第宴饮，上命卫士与汉人角为乐。壬辰，复饮皇太后殿，以皇子生，肆赦。夕，复引公主、驸马及内族大臣入寝殿剧饮。甲午，幸中京。庚子，以驸马都尉萧忽列为国舅详稳。十一月丙辰，回鹘遣使来贡。十二月丙子朔，宋遣刘沆、王整来贺应圣节。乙未，置挞术不姑酋长。以胡挞剌为平章事。上闻宋设关河，治壕堑，恐为边患，与南、北枢密吴国王萧孝穆、赵国王萧贯宁谋取宋旧割关南十县地，遂遣萧英、刘六符使宋。庚寅，宋遣张沔、侯宗亮、薛申、侍其浚、施昌言、潘永照来贺永寿节及来岁正旦。以宣政殿学士杨佶为吏部尚书、判顺义军节度使事。丁酉，议伐宋，诏谕诸道。
十一年春正月戊申，奉迎皇太后于内殿。庚戌，遣南院宣徽使萧特末、翰林学士刘六符使宋，取晋阳及瓦桥以南十县地；且问兴师伐夏及沿边疏浚水泽、增益兵戍之故。二月壬寅，如鸳鸯泺。夏四月甲戌朔，颁南征赏罚令。六月乙亥，宋遣富弼、张茂实奉书来聘，以书答之。壬午，御含凉殿，放进士王寔等六十四人。禁毡、银鬻入宋。秋七月壬寅朔，诏盗易官马者减死论。外路官勤瘁正直者，考满代；不治事者即易之。八月丙申，宋复遣富弼、张茂实奉书来聘，乞增岁币银绢，以书答之。九月壬寅，遣北院枢密副使耶律仁先、汉人行宫副部署刘六符使宋约和。是时，富弼为上言，大意谓辽与宋和，坐获岁币，则利在国家，臣下无与；与宋交兵，则利在臣下，害在国家。上感其言，和好始定。闰月癸未，耶律仁先遣人报，宋岁增银、绢十万两、匹，文书称贡，送至白沟；帝喜，宴群臣于昭庆殿。是日，振恤三父族之贫者。辛卯，仁先、刘六符还，进宋国誓书。冬十一月丁亥，群臣加上尊号曰聪文圣武英略神功睿哲仁孝皇帝，册皇后萧氏曰贞懿宣慈崇圣皇后。太赦。梁王洪基进封燕国王。十二月癸卯，朝皇太后。甲辰，封皇太弟重元子涅鲁古为安定郡王。己酉，以宣献皇后忌日，上与皇太后素服，饭僧于延寿、悯忠、三学三寺。辛亥，诏蠲预备伐宋诸部租税一年。壬子，以吐浑、党项多鬻马夏国，诏谨边防。己未，宋遣贺正旦及永寿节使居邸，帝微服往观。丁卯，禁丧葬杀牛马及藏珍宝。
十二年春正月辛未，遣同知析津府事耶律敌烈、枢密院都承旨王惟吉谕夏国与宋和。壬申，以吴国王萧孝穆为南院枢密使，北府宰相萧孝忠北院枢密使，封楚王，韩国王萧惠北府宰相、同知元帅府事，韩八南院大王，耶律侯哂东京留守，北院枢密副使耶律仁先同知东京留守事，北面林牙萧革北院枢密副使。甲戌，如武清寨苇淀。二月壬寅，禁关南汉民弓矢。己酉，夏国以加上尊号，遣使来贺。甲寅，耶律敌烈等使夏国还，奏元昊罢兵，即遣使报宋。三月辛卯，幸南京。壬辰，高丽国以加上尊号，遣使来贺。夏四月己亥，置回跋部详稳、都监。庚子，夏国遣使进马、驼。五月辛卯，斡鲁、蒲卢毛朵部二使来贡失期，宥而遣还。乙未，诏复定礼制。是月，幸山西。六月丙午，诏世选宰相、节度使族属及身为节度使之家，许葬用银器；仍禁杀牲以祭。庚戌，诏汉人宫分户绝，恒产以亲族继之。辛亥，阻卜大王屯秃古斯弟太尉撒葛里来朝。丙辰，回鹘遣使来贡。甲子，以南院枢密使吴国王萧孝穆为北院枢密使，徙封齐国王。秋七月丙寅朔，北院枢密使萧孝忠薨，特释系囚。庚寅，夏国遣使上表，请伐宋，不从。八月丙申，谒庆陵。辛丑，燕国王洪基加尚书令，知北南院枢密使事，进封燕赵国王。戊午，以前西北路招讨使萧塔烈葛为右夷离毕。庚申，于越耶律洪古薨。甲子，阻卜来贡。九月壬申，朝皇太后，谒望仙殿。壬午，谒怀陵。冬十月丁酉，驻跸中会川。己亥，北院枢密使萧孝穆薨，追赠大丞相、晋国王。庚子，诏诸路上重囚，遣官详谳。辛亥，参知政事韩绍芳为广德军节度使，三司使刘六符长宁军节度使。壬子，以夏人侵党项，遣延昌宫使高家奴让之。甲子，北府宰相萧惠为北院枢密使，豳王遂哥为惕隐，惕隐敌鲁古封漆水郡王、西北路招讨使，枢密副使萧阿剌同知北院宣徽事。出飞龙厩马，分赐群臣。十一月丁丑，追封楚王萧孝忠为楚国王。丁亥，以上京岁俭，复其民租税。癸巳，朝皇太后。十二月戊申，改政事省为中书省。
十三年春正月甲子朔，朝皇太后。戊辰，如混同江。辛未，猎兀鲁馆冈。二月庚戌，如鱼儿泺。丙辰，以参知政事杜防为南府宰相。三月丁亥，高丽遣使来贡。以宣政殿学士杨佶参知政事。是月，置契丹警巡院。夏四月己酉，遣东京留守耶律侯哂、知黄龙府事耶律欧里斯将兵攻蒲卢毛朵部。甲寅，南院大王耶律高十奏党项等部叛附夏国。丙辰，西南面招讨都监罗汉奴、详稳斡鲁母等奏，山西部族节度使屈烈以五部叛入西夏，乞南、北府兵援送实威塞州户。诏富者遣行，余留屯田天德军。五月壬戌朔，罗汉奴奏所发部兵与党项战不利，招讨使萧普达、四捷军详稳张佛奴殁于阵。李元昊来援叛党。戊辰，诏征诸道兵会西南边以讨元昊。六月甲午，阻卜酋长乌八遣其子执元昊所遣求援使窊邑改来，乞以兵助战，从之。驻跸永安山。以将伐夏，遣延昌宫使耶律高家奴告宋。丙申，诏前南院大王耶律谷欲、翰林都林牙耶律庶成等编集国朝上世以来事迹。丙午，高丽遣使来贡。丁未，录囚。秋七月辛酉，香河县民李宜儿以左道惑众，伏诛。庚午，行再生礼。庚辰，夏国遣使来朝。八月乙未，以夏使对不以情，羁之。丁巳，夏国复遣使来，询以事宜，又不以实对，笞之。九月戊辰，宋以亲征夏国，遣余靖致赆礼。壬申，会大军于九十九泉，以皇太弟重元、北院枢密使韩国王萧惠将先锋兵西征。冬十月庚寅，祭天地。丙申，获党项侦人，射鬼箭。丁酉，李元昊上表谢罪。己亥，元昊遣使来奏，欲收叛党以献，从之。辛亥，元昊遣使来进方物，诏北院枢密副使萧革迓之。壬子，军于河曲。革言元昊亲率党项三部来，诏革诘其纳叛背盟，元昊伏罪，赐酒。许以自新，遣之。召群臣议，皆以大军既集，宜加讨伐。癸丑，督数路兵掩袭，杀数千人，驸马都尉萧胡睹为夏人所执。丁巳，元昊遣使以先被执者来归，诏所留夏使亦还其国。十一月辛酉，赐有功将校有差。甲子，班师。丁卯，改云州为西京。辛巳，朝皇太后。十二月己丑，幸西京。戊戌，以北院枢密副使耶律敌烈为右夷离毕。己亥，高丽遣使来贡。戊申，萧胡睹自夏来归。
十四年春正月庚申，以侍中萧虚烈为南院统军使，封辽西郡王。庚午，如鸳鸯泺。壬午，以金吾卫大将军敌鲁古为乙室大王。甲申，夏国遣使进鹘。以常侍斡古得战殁，命其子习罗为帅。二月庚子，朝皇太后。驻跸撒剌泺。三月己卯，宋以伐夏师还，遣使来贺。四月辛亥，高丽遣使来贡。闰五月癸丑，清暑永安山。六月丁卯，谒庆陵。己卯，阻卜大王屯秃古斯率诸酋长来朝。庚辰，夏国遣使来贡。辛巳，以西南面招讨使萧普达战殁，赠同中书门下平章事。秋七月戊申，驻跸中会川。冬十月甲子，望祀木叶山。十一月壬午朔，回鹘阿萨兰遣使来贡。甲辰，以同知北院宣徽事萧阿剌为北府宰相。十二月癸丑，观汉军习炮射击刺。癸亥，决滞狱。
十五年春正月乙酉，如混同江。禁契丹以奴婢鬻与汉人。二月乙卯，如长春河。丙寅，蒲卢毛朵界曷懒河户来附，诏抚之。三月甲申，朝皇太后。乙酉，以应圣节，减死罪，释徒以下。辛卯，朝皇太后。丁酉，高丽遣使来贡。诏诸道岁具狱讼以闻。夏四月辛亥朔，禁五京吏民击鞠。戊午，罢遥辇帐戍军。壬戌，以北女直详稳萧高六为奚六部大王。甲子，清暑永安山。甲戌，蒲卢毛朵曷懒河百八十户来附。六月癸丑，以西京留守耶律马六为汉人行宫都部署，参知政事杨佶出为武定军节度使。戊辰，御清凉殿，放进士王棠等六十八人。甲戌，西北路招讨使耶律敌鲁古坐赃免官。秋七月乙酉，豳王遂哥薨。戊子，观获。乙未，以北院宣徽使旅坟为左夷离毕，前南府宰相耶律喜孙东北路详稳。丙申，籍诸路军。丁酉，如秋山。辛丑，禁扈从践民田。丁未，以女直部长遮母率众来附，加太师。八月癸丑，高丽王钦薨，遣使来告。九月甲辰，禁以罝网捕狐兔。冬十月己酉，驻跸中会川。十一月丁亥，以南院枢密使萧孝友为北府宰相，契丹行宫都部署耶律仁先南院大王，北府宰相萧革同知北院枢密使事，知夷离毕事耶律信先汉人行宫都部署，左夷离毕旅坟惕隐，汉人行宫都部署耶律敌烈左夷离毕。己亥，渤海部以契丹户例通括军马。乙巳，振南京贫民。十二月壬申，曲赦徒以下罪。是日为圣宗在时生辰。
