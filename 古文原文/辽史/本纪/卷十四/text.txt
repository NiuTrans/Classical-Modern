圣宗五
十六年春正月乙丑，如长泺。二月庚子，夏国遣使来贡。丙午，以监门卫上将军耶律喜罗为中台省左相。三月甲子，女直遣使来贡。乙亥，鼻骨德酋长来贡。夏四月癸卯，振崇德宫所隶州县民之被水者。丁未，罢民输官俸，给自内帑。己酉，祈雨。乙卯，如木叶山。五月甲子，祭白马神。丁卯，祠木叶山，告来岁南伐。庚辰，铁骊来贡。乙酉，还上京。妇人年逾九十者赐物。六月戊子朔，致奠于祖、怀二陵。是月，清暑炭山。秋七月丁巳朔，录囚，听政。八月丁亥朔，东幸。九月丁巳朔，驻跸得胜口。冬十一月，遣使册高丽国王诵。十二月丙戌朔，宋国王休哥薨，辍朝五日。进封皇弟恒王隆庆为梁国王、南京留守，郑王隆祐为吴国王。是年，放进士杨又玄等二人。
十七年春正月乙卯朔，如长春宫。夏四月，如炭山清暑。六月，兀惹乌昭庆来。秋七月，以伐宋诏谕诸道。九月庚辰朔，幸南京。乙亥，南伐。癸卯，射鬼箭。北院枢密使魏王耶律斜轸薨。以韩德让兼知北院枢密使事。冬十月癸酉，攻遂城，不克，遣萧继远攻狼山镇石砦，破之。次瀛州，与宋军战，擒其将康昭裔、宋顺，获兵仗、器甲无算。进攻乐寿县，拔之。次遂城，敌众临水以拒，纵骑兵突之，杀戮殆尽。是年，放进士初锡等四人及第。
十八年春正月，还次南京，赏有功将士，罚不用命者。诏诸军各还本道，二月，幸延芳淀。夏四月己未，驻跸于清泉淀。五月丁酉，清暑炭山。六月，阻卜叛酋鹘碾之弟铁剌不率部众来附，鹘碾无所归，遂降，诏诛之。秋七月，驻跸于汤泉。九月乙亥朔，驻跸黑河。冬十一月甲戌朔，授西平王李继迁子德昭朔方军节度使。十二月，回鹘来贡。是年，放进士南承保等三人及第。
十九年春正月辛巳，以祗候郎君班详稳观音为奚六部大王。甲申，回鹘进梵僧名医。三月乙亥，夏国遣李文贵来贡。乙酉，西南面招讨司奏党项捷。壬辰，皇后萧氏以罪降为贵妃。赐大丞相韩德让名德昌。夏四月乙巳，幸吴国王隆祐第视疾。丙午，问安皇太后。五月癸酉，清暑炭山。丙戌，册萧氏为齐天皇后。庚寅，以千拽剌详稳耶律王奴为乙室大王。辛卯，以青牛白马祭天地。六月乙巳，以所俘宋将康昭裔为昭顺军节度使。戊午，夏国奏下宋恒、环、庆等三州，赐诏褒之。秋七月丙戌，以东京统军使耶律奴瓜为南府宰相。八月庚戌，达卢骨部来贡。九月己巳朔，问安皇太后。戊子，驻跸昌平。庚寅，西南面招讨司奏讨吐谷浑捷。辛卯，幸南京。冬十月己亥，南伐。壬寅，次盐沟。徙封吴国王隆祐为楚国王，留守京师。丁未，梁国王隆庆统先锋军以进。辛亥，射鬼箭。壬子，以青牛白马祭天地。甲寅，辽军与宋兵战于遂城，败之。庚申，以黑白羊祭天地。丙寅，次满城，以泥淖班师。十一月庚午，射鬼箭。丙子，宋兵出淤口、益津关来侵，侦候谋洼、虞人招古击败之。己卯，观渔儒门泺。闰月己酉，鼻骨德来贡。己未，减关市税。十二月庚辰，免南京、平州租税。
二十年春正月庚子，如延芳淀。癸丑，东方五色虹见。诏安抚西南面向化诸部。甲寅，夏国遣使贡马、驼。辛酉，女直宰相夷离底来贡。二月丁丑，女直遣其子来朝。高丽遣使贺伐宋捷。三月甲寅，遣北府宰相萧继远等南伐。壬戌，驻跸鸳鸯泺。夏四月丙寅朔，文班太保达里底败宋兵于梁门。甲戌，南京统军使萧挞凛破宋军于泰州。乙酉，南征将校献俘。赐爵赏有差。戊子，铁骊遣使来贡。五月乙卯，幸炭山清暑。六月，夏国遣刘仁勖来告下灵州。秋七月甲午朔，日有食之。丁酉，以邢抱朴为南院枢密使。辛丑，高丽遣使来贡本国地里图。九月癸巳朔，谒显陵，告南伐捷。冬十月癸亥朔，至自显陵。十二月，奚王府五帐六节度献七金山土河川地，赐金币。是岁，南京、平州麦秀两歧。放进士邢祥等六人及第。
二十一年春正月，如鸳鸯泺。三月壬辰，诏修日历官毋书细事。甲午，朝皇太后。戊午，铁骊来贡。夏四月乙丑，女直遣使来贡。戊辰，兀惹、渤海、凛里米、越里笃、越里吉等五部遣使来贡。是月，耶律奴瓜、萧挞凛获宋将王继忠于望都。五月庚寅朔，清暑炭山。丁巳，西平王李继迁薨，其子德昭遣使来告。六月己卯，赠继迁尚书令，遣西上阁门使丁振吊慰。辛巳，党项来贡。乙酉，阻卜铁剌里率诸部来降。是月，修可敦城。秋七月庚戌，阻卜、乌古来贡。甲寅，以奚王府监军耶律室鲁为南院大王。八月乙酉，阻卜铁剌里来朝。丙戌，朝皇太后。九月己亥，夏国李德昭遣使来谢吊赠。癸丑，幸女河汤泉，改其名曰松林。冬十月丁巳朔，驻跸七渡河。戊辰，以楚国王隆祐为西南面招讨使。十一月壬辰，故于越耶律休哥之子道士奴、高九等谋叛，伏诛。丙申，通括南院部民。十二月癸未，罢三京诸道贡。
二十二年春正月丁亥，如鸳鸯泺。二月乙卯朔，女直遣使来贡。丙寅，南院枢密使邢抱朴薨，辍朝三日。三月己丑，罢番部贺千龄节及冬至、重五贡。乙未，西夏李德昭遣使上继迁遗物。夏四月丁卯，朝皇太后。五月，清暑炭山。六月戊午，以可敦城为镇州，军曰建安。秋七月甲申，遣使封夏国李德昭为西平王。丁亥，兀惹、蒲奴里、剖阿里、越里笃、奥里米等部来贡。八月丙辰，党项来贡。庚申，阻卜酋铁剌里来朝。戊辰，铁剌里求婚，不许。丙子，驻跸犬牙山。九月己丑，以南伐谕高丽。丙午，幸南京。女直遣使献所获乌昭庆妻子。丁未，致祭于太宗皇帝庙。以北院大王磨鲁古、太尉老君奴监北、南王府兵。庚戌，命楚国王隆祐留守京师。闰月己未，南伐。癸亥，次固安。以所获谍者射鬼箭。甲子，以青牛白马祭天地。丙寅，辽师与宋兵战于唐兴，大破之。丁卯，萧挞凛与宋军战于遂城，败之。庚午，军于望都。冬十月乙酉，以黑白羊祭天地。丙戌，攻瀛州，不克。甲午，下祁州，赉降兵以酒脯。祭天地。己酉，西平王李德昭遣使谢封册。十一月癸亥，马军都指挥使耶律课里遇宋兵于洺州，击退之。甲子，东京留守萧排押获宋魏府官吏田逢吉、郭守荣、常显、刘绰等以献。丁卯，南院大王善补奏宋遣人遗王继忠弓矢，密请求和。诏继忠与使会，许和。庚午，攻破德清军。壬申，次澶渊。萧挞凛中伏弩死。乙亥，攻破通利军。丁丑，宋遣崇仪副使曹利用请和，即遣飞龙使韩杞持书报聘。十二月庚辰朔，日有食之，既。癸未，宋复遣曹利用来，以无还地之意，遣监门卫大将军姚柬之持书往报。戊子，宋遣李继昌请和，以太后为叔母，愿岁输银十万两，绢二十万匹。许之，即遣閤门使丁振持书报聘。己丑，诏诸军解严。是月，班师。皇太后赐大丞相齐王韩德昌姓耶律，徙王晋。是年，放进士李可封等三人。
二十三年春正月戊午，还次南京。庚申，大飨将卒，爵赏有差。二月丙戌，复置榷场于振武军。丁巳，夏国遣使告下宋青城。辛酉，朝皇太后。以惕隐化哥为南院大王，行军都监老君奴为惕隐。乙丑，振党项部。丁卯，回鹘来贡。丁丑，改易州飞狐招安使为安抚使。夏四月丙戌，女直及阿萨兰回鹘各遣使来贡。乙未，铁骊来贡。己亥，党项来侵。五月戊申朔，宋遣孙仅等来贺皇太后生辰。乙卯，以金帛赐阵亡将士家。丙寅，高丽以与宋和，遣使来贺。六月壬辰，清暑炭山。甲午，阻卜酋铁剌里遣使贺与宋和。己亥，达旦国九部遣使来聘。秋七月癸丑，问安皇太后。戊午，党项来贡。辛酉，以青牛白马祭天地。壬戌，乌古来贡。丁卯，女直遣使来贡。阿萨兰回鹘遣使来请先留使者，皆遣之。九月甲戌，遣太尉阿里、太傅杨六贺宋主生辰。冬十月丙子朔，鼻骨德来贡。戊子，朝皇太后。甲午，驻跸七渡河。癸卯，宋岁币始至，后为常。十一月戊申，上遣太保合住、颁给使韩简，太后遣太师盆奴、政事舍人高正使宋贺正旦。辛亥，观渔桑乾河。丁巳，诏大丞相耶律德昌出宫籍，属于横帐。十二月丙申，宋遣周渐等来贺千龄节。丁酉，复遣张若谷等来贺正旦。
二十四年春正月，如鸳鸯泺。夏五月壬寅朔，幸炭山清暑。幽皇太妃胡辇于怀州，囚夫人夷懒于南京，馀党皆生瘗之。秋七月辛丑朔，南幸。八月丙戌，改南京宫宣教门为元和，外三门为南端，左掖门为万春，右掖门为千秋。是月，沙州敦煌王曹寿遣使进大食国马及美玉，以对衣、银器等物赐之。九月，幸南京。冬十月庚午朔，帝率群臣上皇太后尊号曰睿德神略应运启化承天皇太后，群臣上皇帝尊号曰至德广孝昭圣天辅皇帝。大赦。是年，放进士杨佶等二十三人及第。
二十五年春正月，建中京。二月，如鸳鸯泺。夏四月，清暑炭山。六月，赐皇太妃胡辇死于幽所。秋七月壬申，西平王李德昭母薨，遣使吊祭。甲戌，遣使起复。九月，西北路招讨使萧图玉讨阻卜，破之。冬十月丙申，驻跸中京。十二月乙酉，振饶州饥民。
二十六年春二月，如长泺。夏四月辛卯朔，祠木叶山。五月庚申朔，还上京。丙寅，高丽进龙须草席。己巳，遣使贺中京成。庚午，致祭祖、怀二陵。辛未，驻跸怀州。秋七月，增太祖、太宗、让国皇帝、世宗谥，仍谥皇太弟李胡曰钦顺皇帝。冬十月戊子朔，幸中京。十二月，萧图玉奏讨甘州回鹘，降其王耶剌里，抚慰而还。是年，放进士史克忠等一十三人。
二十七年春正月，钓鱼土河。猎于瑞鹿原。夏四月丙戌朔，驻跸中京，营建宫室。庚戌，废霸州处置司。秋七月甲寅朔，霖雨，潢、土、斡剌、阴凉四河皆溢，漂没民舍。八月甲申，北幸。冬十一月壬子朔，行柴册礼。十二月乙酉，南幸。皇太后不豫。戊子，肆赦。辛卯，皇太后崩于行宫。壬辰，遣使报哀于宋、夏、高丽。戊申，如中京。己酉，诏免贺千龄节。是岁，御前引试刘二宜等三人。
