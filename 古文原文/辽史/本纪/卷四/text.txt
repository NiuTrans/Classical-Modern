太宗下
会同元年春正月戊申朔，晋及诸国遣使来贺。晋使且言已命和凝撰《圣德神功碑》。戊辰，遣人使晋。二月壬午，室韦进白麃。戊子，铁骊来贡。丁酉，猎松山。戊戌，幸辽河东。丙申，上思人皇王，遣惕隐率宗室以下祭其行宫。丁未，诏增晋使所经供亿户。
三月壬戌，将东幸，三克言农务方兴，请减辎重，促还朝，从之。丙寅，女直来贡。癸酉，东幸。夏四月戊寅朔，如南京。甲申，女直来贡。乙酉，幸温泉。己丑，还宫，朝于皇太后。丁酉，女直贡弓矢。己亥，西南边大详稳耶律鲁不古奏党项捷。五月甲寅，晋复遣使请上尊号，从之。
六月丙子朔，吐谷浑及女直东贡。辛卯，南唐来贡。癸巳，诏建日月四时堂，图写古帝王事于两庑。秋七月癸亥，遣使赐晋马。丁卯，遣鹘离底使晋，梅里了古使南唐。戊辰，遣中台省右相耶律述兰迭烈哥使晋，临海军节度使赵思温副之，册晋帝为英武明义皇帝。八月戊子，女直来贡。庚子，吐谷浑、乌孙、
靺鞨皆来贡。九月庚戌，黑车子室韦贡名马。边臣奏晋遣守司空冯道、左散骑常侍韦勋来上皇太后尊号，左仆射刘昫、右谏议大夫卢重上皇帝尊号，遂遣监军寅你已充接伴。壬子，诏群臣及高年，凡授大臣爵秩，皆赐锦袍、金带、白马、金饰鞍勒，著于令。冬十月甲戌朔，遣郎君迪里姑等抚问晋使。壬寅，晋遣使来谢册礼。是日，复有使进独峰驼及名马。
十一月甲辰朔，命南北宰相及夷离堇就馆赐晋使冯道以下宴。丙午，上御开皇殿，召见晋使。壬子，皇太后御开皇殿，冯道、韦勋册上尊号曰广德至仁昭烈崇简应天皇太后。甲子，行再生柴册礼。丙寅，皇帝御宣政殿，刘昫、卢重册上尊号曰睿文神武法天启运明德章信至道广敬昭孝嗣圣皇帝。大赦，改元会同。是月，晋复遣赵莹奉表来贺，以幽、蓟、瀛、莫、涿、檀、顺、妫、儒、新、武、云、应、朔、寰、蔚十六州并图籍来献。于是诏以皇都为上京，府曰临潢。升幽州为南京，南京为东京。改新州为奉圣州，武州为归化州。升北、南二院及乙室夷离堇为王，以主簿为令，令为刺史，刺史为节度使，二部梯里己为司徒，达剌干为副使，麻都不为县令，县达剌干为马步。置宣徽、閤门使、控鹤、客省、御史大夫、中丞、侍御、判官、文班牙署、诸宫院世烛，马群、遥辇世烛，南北府、国舅帐郎君官为敞史，诸部宰相、节度使帐为司空，二室韦闼林为仆射，鹰坊、监冶等局官长为详稳。
十二月戊戌，遣同括、阿钵等使晋，制加晋冯道守太傅，刘昫守太保，馀官各有差。
二年春正月乙巳，以受晋册，遣使报南唐、高丽。丁未，御开皇殿，宴晋使冯道以下，赐物有差。戊申，晋遣金吾卫大将军马从斌、考功郎中刘知新来贡珍币，命分赐群臣。丙辰，晋遣使谢免沿边四州钱币。
二月戊寅，宴诸王及节度使来贺受册礼者，仍命皇太子、惕隐迪辇饯之。癸巳，谒太祖庙，赐在京吏民物，及内外群臣官赏有差。丁酉，加兼侍中、左金吾卫上将军王鄑检校太尉。
三月，畋于褭潭之则。戊申，女直来贡。丁巳，封皇子述律为寿安王，罨撒葛为太平王。己巳，大赉百姓。夏四月乙亥，幸木叶山。癸巳，东京路奏狼食人。
五月乙巳，禁南京鬻牝羊出境。思奴古多里等坐盗官物，籍其家。南唐遣使来贡。丁未，以所贡物赐群臣。戊申，回鹘单于使人乞授官，诏第加刺史、县令。
六月丁丑，雨雪。是夏，驻跸频跸淀。秋七月戊申，晋遣使进犀带。庚戌，吐谷浑来贡。乙卯，敞史阿钵坐奉使失职，命笞之。闰月癸未，乙室大王坐赋调不均，以木剑背挞而释之；并罢南、北府民上供，及宰相、节度诸赋役非旧制者。乙酉，遣的烈赐晋乌古良马。己丑，以南王府二刺史贪蠹，各杖一百，仍系虞候帐，备射鬼箭，选群臣为民所爱者代之。
八月乙丑，晋遣使贡岁币，奏输戌、亥二岁金币于燕京。
九月甲戌，阻卜阿离底来贡。己卯，遣使使晋。
冬十月丁未，上以乌古部水草肥美，诏北、南院徙三石烈户居之。
十一月丁亥，铁骊、敦煌并遣使来贡。十二月庚子，钓鱼于土河。甲子，回鹘使者傔人有以刃相击者，诏付其使处之。
三年春正月戊子，吴越王遣使来贡。庚寅，人皇王妃来朝。回鹘使乞观诸国使朝见礼，从之。壬辰，遣陪谒阿钵使晋至生辰礼。晋以并、镇、忻、代之吐谷浑来归。二月己亥，奚王劳骨宁率六节度使朝贡。庚子，乌古遣使献伏鹿国俘，赐其部夷离堇旗鼓以旌其功。壬寅，女直来贡。辛亥，墨离鹘末里使回鹘阿萨兰还，赐对衣劳之。乙卯，鸭渌江女直遣使来觐。三月戊辰，遣使使晋，报幸南京。己巳，如南京。辛未，命惕隐耶律涅离骨德率万骑先驱。壬申，次石岭，以奚王劳骨宁、监军寅你已朝谒不时，切责之。丙子，鲁不姑上党项俘获数。癸未，猎水门，获白鹿。庚寅，诏扈从扰民者从军律。甲午，幸蓟州。乙未，晋及南唐各遣使来觐。夏四月庚子，至燕，备法驾，入自拱辰门，御元和殿，行入閤礼。壬寅，遣人使晋。乙巳，幸留守赵延寿别墅。丙午，晋遣宣徽使杨端、王眺等来问起居。壬子，御便殿，宴晋及诸国使。丙辰，晋遣使进茶药。壬戌，御昭庆殿，宴南京群臣。癸亥，晋遣使贺端午，以所进节物赐群臣。乙丑，南唐进白龟。五月庚午，以端午宴群臣及诸国使，命回鹘、敦煌二使作本俗舞，俾诸使观之。庚辰，晋遣使进弓矢。甲申，遣皇子天德及检校司徒邸用和使晋。戊子，阅骑兵于南郊。六月乙未朔，东京宰相耶律羽之言渤海相大素贤不法，诏僚佐部民举有才德者代之。丙申，阅步卒于南郊。庚子，晋及辖剌骨只遣使来见。壬寅，驾发燕京，命中书令萧僧隐部诸道军于长坐营。癸丑，次奉圣州。甲寅，劳军士。秋七月己巳，猎猾底烈山。癸酉，朝于皇太后。丙子，从皇太后视人皇王妃疾。戊寅，人皇王妃萧氏薨。己卯，以安重荣据镇州叛晋，诏征南将军柳严边备。丙戌，徙人皇王行宫于其妃薨所。辛卯，晋遣使请行南郊礼，许之。八月己亥，诏东丹吏民为其王倍妃萧氏服。庚子，阻卜来贡。壬寅，遣使南唐。乙巳，阻卜、黑车子室韦、赁烈等国来贡。南唐遣使求青毡帐，赐之。戊申，以安端私城为白川州。辛亥，鼻骨德使乞赐爵，以其国相授之。甲寅，阻卜来贡。乙卯，置白川州官属。丙辰，诏以于谐里河、胪朐河之近地，给赐南院欧堇突吕、乙斯勃、北院温纳何剌、三石烈人为农田。九月庚午，侍中崔穷古言： 晋主闻陛下数游猎，意请节之。 上曰： 朕之畋猎，非徒从乐，所以练习武事也。 乃诏谕之。壬午，边将奏破吐谷浑，擒其长；诏止诛其首恶及其丁壮，馀并释之。丙戌，晋遣使贡名马。戊子，女直及吴越王遣使来贡。冬十月辛丑，遣克郎使吴越，略姑使南唐。庚申，晋遣使贡布，及请亲祠南岳，从之。十一月己巳，南唐遣使奉蜡丸书言晋密事。丁丑，诏有司教民播种纺绩。除姊亡妹续之法。十二月壬辰朔，率百僚谒太祖行宫。甲午，燔柴，礼毕，祠于神帐。丙申，遣使使晋。丙辰，诏契丹人授汉官者从汉仪，听与汉人婚姻。丁巳，诏燕京皇城西南堞建凉殿。是冬，驻跸于伞淀。
四年春正月壬戌，以乙室、品卑、突轨三部鳏寡不能自存者，官为之配。丙子，南唐遣使来贡。庚辰，涅剌、乌隗部献党项俘获数。己丑，诏定征党项功。
二月丙申，皇太子获白獐。甲辰，晋遣使进香药。丙子，铁骊来贡。丁巳，诏有司编《始祖奇首可汗事迹》。己未，晋遣杨彦询来贡。且言镇州安重荣跋扈状，遂留不遣。是月，晋镇州安重荣执辽使者拽剌。
三月，特授回鹘使阔里于越，并赐旌旗、弓剑、衣马，馀赐有差。癸酉，晋以许祀南郊，遣使来谢，进黄金十镒。夏四月己卯，晋遣使进樱桃。
五月庚辰，吐谷浑夷离堇苏等叛入晋。遣牒蜡往谕晋及太原守臣。
六月辛卯，振武军节度副使赵崇逐其节度使耶律画里，以朔州叛，附晋。丙午，命宣徽使褭古只赴朔州，以兵围其城，有晋使至，请开壁，即勿听，驿送阙下。
秋七月癸亥，南唐遣使奉蜡丸书。丙寅，褭古只奏请遣使至朔令降，守者犹坚壁弗纳。且言晋有贡物。命即以所贡物赐攻城将校。己巳，有司奏神纛车有蜂巢成蜜，史占之，吉。壬申，晋遣使进水晶砚。
八月癸巳，南唐奉蜡丸书。庚子，晋遣使进犀弓、竹矢。吴越王遣使奉蜡丸书。
九月壬申，有星孛于晋分。丁丑，幸归化州。
冬十月辛丑，有司奏燕、蓟大熟。癸卯，吴越王遣使来贡。
十一月丙寅，晋以讨安重荣来告。庚午，吐谷浑请降，遣使抚谕。阻卜来贡，以其物赐左右。丙子，鸭渌江女直来贡。壬午，以永宁、天授二节及正旦、重午、冬至、腊并受贺，著令。
十二月戊子，晋遣使来告山南节度使安从进反。诏以便宜讨之。庚寅，南唐遣使奉蜡丸书。戊戌，晋遣王升鸾来贡。戊申，晋以败安重荣来告，遂遣杨彦询归。辛亥，晋遣使乞罢戍兵，诏惕隐朔古班师。甲寅，攻拔朔州，遣控鹤指挥使谐里劳军。时褭古只战殁城下，上怒，命诛城中丁壮，仍以叛民上户三十为褭古只部曲。
五年春正月丙辰朔，上在归化州，御行殿受群臣朝。以诸道贡物进太后及赐宗室百僚。戊午，诏求直言，北王府郎君耶律海思应诏，召对称旨，特授宣徽使。诏政事令僧隐等以契丹户分屯南边。戊辰，晋函安重荣首来献。上数欲亲讨重荣，至是乃止。癸酉，遣使使晋。是月，晋以朔州平，遣使来贺，遂遣客省使耶律化哥使晋，并致生辰礼。二月壬辰，上将南幸，以诸路有未平者，召太子及群臣议，皆曰： 今襄、镇、朔三州虽已平，然吐谷浑为安重荣所诱，犹未归命，宜发兵讨之，以警诸部。 上曰： 正与朕合。 遂诏以明王隈恩代于越信恩为西南路招讨使以讨之，且谕明王宜先练习边事，而后之官。甲午，如南京。遣使使晋索吐谷浑叛者。乙未，鼻骨德来贡。三月乙卯朔，晋遣齐州防御使宋晖业、翰林茶酒使张言来问起居。闰月，驻跸阳门。夏四月甲寅朔，铁骊来贡，以其物分赐群臣。丙子，晋遣使进射柳鞍马。五月五日戊子，禁屠宰。六月癸丑朔，晋齐王重贵遣使来贡。丁巳，徒睹古、素撒来贡。乙丑，晋主敬瑭殂，子重贵立。戊辰，晋遣使告哀，辍朝七日。庚午，遣使往晋吊祭。丁丑，闻皇太后不豫，上驰入侍，汤药必亲尝。仍告太祖庙，幸菩萨堂，饭僧五万人。七月乃愈。秋七月庚寅，晋遣金吾卫大将军梁言、判四方馆事朱崇节来谢，书称孙，不称臣，遣客省使乔荣让之。景延广答曰： 先帝则圣朝所立，今主则我国自册。为邻为孙则可，奉表称臣则不可。 荣还，具奏之，上始有南伐之意。辛卯，阻卜、鼻骨德、乌古来贡。将军闼德里、蒲骨等率降将辖德至阙，并献所获。丁未，晋遣使以祖母哀来告。八月辛酉，女直、阻卜、乌古各贡方物。甲子，晋复襄州。戊辰，诏河东节度使刘知远送叛臣乌古指挥使由燕京赴阙。癸酉，遣天城军节度使萧拜石吊祭于晋。九月壬辰，遣使贺晋帝嗣位。冬十月己巳，征诸道兵。遣将军密骨德伐党项。十一月乙未，武定军奏松生枣。十二月癸亥，晋遣使来谢。是冬，驻跸赤城。
六年春二月乙卯，晋遣使进先帝遗物。辛酉，晋遣使请居汴，从之。三月己卯朔，吴越王遣使来贡。甲申，梅里喘引来归。戊子，南唐遣使奉蜡丸书。丁未，晋至汴，遣使来谢。夏四月戊申朔，日有食之。五月己亥，遣使如晋致生辰礼。六月丁未朔，铁骊来贡。己未，奚锄骨里部进白麝。辛酉，莫州进白鹊。晋遣使贡金。
秋八月丁未朔，晋复贡金。己未，如奉圣州。晋遣其子延煦来朝。冬十一月辛卯，上京留守耶律迪辇得晋谍，知有二心。甲辰，铁骊来贡。十二月丁未，如南京，议伐晋。命赵延寿、赵延昭、安端、解里等由沧、恒、易、定分道而进，大军继之。是岁，杨彦昭请移镇奈泺及新镇，从之。
七年春正月甲戌朔，赵延寿、延昭率前锋五万骑次任丘。丙子，安端入雁门，围忻、代。己卯，赵延寿围贝州，其军校邵珂开南门纳辽兵，太守吴峦投井死。己丑，次元城，授延寿魏、博等州节度使，封魏王，率所部屯南乐。丙申，遣兵攻黎阳，晋张彦泽来拒。辛丑，晋遣使来修旧好，诏割河北诸州，及遣桑维翰、景延广来议。
二月甲辰朔，攻博州，刺史周儒以城降。晋平卢军节度使杨光远密道辽师自马家口济河。晋将景延广命石斌守麻家口，白再荣守马家口。未几，周儒引辽军麻答营于河东，攻郓州北津，以应光远。晋遣李守贞、皇甫遇、梁汉璋、薛怀让将兵万人，缘河水陆俱进。辽军围晋别将于戚城，晋主自将救之，辽师解去。守贞等至马家口，麻答遣步卒万人筑营垒，骑兵万人守于外，馀兵屯河西。渡未已，晋兵薄之，辽军不利。
三月癸酉朔，赵延寿言： 晋诸军沿河置栅，皆畏怯不敢战。若率大兵直抵澶渊，据其桥梁，晋必可取。 是日，晋兵驻澶渊，其前军高行周在戚城。乃命延寿、延昭以数万骑出行周右，上以精兵出其左。战至暮，上复以劲骑突其中军，晋军不能战。会有谍者言晋军东面数少，沿河城栅不固，乃急击其东偏，众皆奔溃。纵兵追及，遂大败之。壬午，留赵延昭守贝州，徙所俘户于内地。夏四月癸丑，还次南京。辛未，如凉陉。五月癸酉，耶律拔里得奏破德州，擒刺史尹居璠及将吏二十七人。
六月甲辰，黑车子室来贡。乙巳，纴没里、要里等国来贡。秋七月己卯，晋杨光远遣人奉蜡丸书。辛卯，晋遣张晖奉表乞和，留晖不遣。八月辛酉，回鹘遣使请婚，不许。是月，晋镇州兵来袭飞狐，大同军节度使耶律孔阿战败之。
九月庚午朔，北幸。冬十月丁未，鼻骨德来贡。壬戌，天授节，诸国进贺，惟晋不至。
十一月壬申，诏征诸道兵，以闰月朔会温榆河北。
十二月癸卯，南伐。甲子，次古北口。闰月己巳朔，阅诸道兵于温榆河。己卯，围恒州，下其九县。
八年春正月庚子，分兵攻邢、洺、磁三州，杀掠殆尽。入邺都境。张从恩、马全节、安审琦兵悉陈于相州安阳水之南。皇甫遇与濮州刺史慕容彦超将兵千骑来觇辽军。至邺都，遇辽军数万，且战且却，至榆林店。辽军继至，遇与彦超力战百馀合，遇马毙，步战，审琦引骑兵逾水以救，辽军乃还。二月，围魏，晋将杜重威率兵来救。戊子，晋将折从阮陷胜州。三月戊戌，师拔祁州，杀其刺史沈斌。庚子，杜重威、李守贞攻泰州。戊子，赵延寿率前锋薄泰城。己未，重威、守贞引兵南遁，追至阳城，大败之。复以步卒为方阵来拒，与战二十馀合。壬戌，复搏战十馀里。癸亥，围晋兵于白团卫村。晋兵下鹿角为营。是夕大风。至曙，命铁鹞军下马，拔其鹿角，奋短兵入击。顺风纵火扬尘，以助其势。晋军大呼曰： 都招讨何不用兵，令士卒徒死！ 诸将皆奋出战。张彦泽、药元福、皇甫遇出兵大战，诸将继至，辽军却数百步。风益甚，昼晦如夜。符彦卿以万骑横击辽军，率步卒并进，辽军不利。上乘奚车退十馀里，晋追兵急，获一橐驼乘之乃归。晋兵退保定州。夏四月甲申，还次南京，杖战不力者各数百。庚寅，宴将士于元和殿。癸巳，如凉陉。六月戊辰，回鹘来贡。辛未，吐谷浑、鼻骨德皆来贡。辛巳，黑车子室韦来贡。丁亥，赵延寿奏晋兵袭高阳，戍将击走之。秋七月乙卯，猎平地松林。晋遣孟守中奉表请和，仍以前事答之。八月己巳，诏侍卫萧素撒阅群牧于北陉。九月壬寅，次赤山，宴从臣，问军国要务，对曰： 军国之务，爱民为本。民富则兵足，兵足则国强。 上以为然。辛酉，还上京。冬十月辛未，祠木叶山。十一月戊戌，女直、铁骊来贡。十二月癸亥朔，朝谒太祖行宫。乙丑，云州节度使耶律孔阿获晋谍者。戊辰，腊，赐诸国贡使衣马。
九年春正月庚子，回鹘来贡。丁未，女直来贡。
二月戊辰，鼻骨德奏军籍。三月乙亥，吐谷浑遣军校恤烈献生口千户，授恤烈检校司空。
夏四月辛酉朔，吐谷浑白可久来附。是月，如凉陉。
五月庚戌，晋易州戍将孙方简请内附。
六月戊子，谒祖陵，更閟神殿为长思。秋七月辛亥，诏征诸道兵，敢伤禾稼者，以军法论。癸丑，女直来贡。乙卯，以阻卜酋长曷剌为本部夷离堇。八月丙寅，乌古来贡。是月，自将南伐。
九月壬辰，阅诸道兵于渔阳西枣林淀。是月，赵延寿与晋张彦泽战于定州，败之。
冬十一月戊子朔，进围镇州。丙申，先遣候骑报晋兵至，遣精兵断河桥，晋兵退保武强。南院大王迪辇、将军高模翰分兵由瀛州间道以进，杜重威遣贝州节度使梁汉璋率众来拒。与战，大败之，杀梁汉璋。杜重威、张彦泽引兵据中渡桥，赵延寿以步卒前击，高彦温以骑兵乘之，追奔逐北，僵尸数万，斩其将王清，宋彦筠堕水死。重威等退保中渡寨。义武军节度使李殷以城降，遂进兵，夹滹沱而营。去中渡寨三里，分兵围之。夜则列骑环守，昼则出兵抄掠。复命大内惕隐耶律朔骨里及赵延寿分兵围守，自将骑卒夜渡河出其后。攻下栾城，降骑卒数千。分遣将士据其要害。于是军中预备军食，三日不得举烟火，但获晋人，即黥而纵之。诸馈运见者皆弃而走。于是晋兵内外隔绝，食尽势穷。
十二月丙寅，杜重威、李守贞、张彦泽等率所部二十万众来降。上拥数万骑，临大阜，立马以受之。授重威守太傅、邺都留守，守贞天平军节度使，馀各领旧职。分降卒之半付重威，半以隶赵延寿。命御史大夫解里、监军傅桂儿、张彦泽持诏入汴，谕晋帝母李氏，以安其意，且召桑维翰、景延广先来。留骑兵千人守魏，自率大军而南。壬申，解里等至汴，晋帝重贵素服拜命，舆母李氏奉表请罪。初，重贵绝和好，维翰数谏止之，不从，至是彦泽杀维翰，绐言自经死。诏收葬之，复其田园第宅，仍厚恤其家。甲戌，彦泽迁重贵及其母若妻于开封府署，以控鹤指挥使李荣督兵卫之。壬午，次赤冈。重贵举族出封丘门，稿索牵羊以待。上不忍临视，命改馆封禅寺。晋百官缟衣纱帽，俯伏待罪。上曰： 其主负恩，其臣何罪。 命领职如故，即授安叔千金吾卫上将军。叔千出班独立，上曰： 汝邢州之请，朕所不忘。 乃加镇国军节度使，盖在邢尝密请内附也。将军康祥执景延广来献，诏以牙筹数其罪，凡八，絷送都，道自杀。
大同元年春正月丁亥朔，备法驾入汴，御崇元殿受百官贺。戊子，以枢密副使刘敏权知开封府，杀秦继旻、李彦绅及郑州防御使杨承勋，以其弟承信为平卢军节度使，袭父爵。初，杨光远在青州求内附，其子承勋不听，杀其判官丘涛及弟承祚等自归于晋，故诛之。己丑，以张彦泽擅徙重贵开封，杀桑维翰，纵兵大掠，不道，斩于市。晋人脔食之。辛卯，降重贵为崇禄大夫、检校太尉，封负义侯。癸巳，以张砺为平章事，晋李崧为枢密使，冯道为太傅，和凝为翰林学士，赵莹为太子太保，刘昫守太保，冯玉为太子少保。癸卯，遣赵莹、冯玉、李彦韬将三百骑送负义侯及其母李氏、太妃安氏、妻冯氏、弟重睿、子延煦、延宝等于黄龙府安置。仍以其宫女五十人、内宦三人、东西班五十人、医官一人、控鹤四人、庖丁七人、茶酒司三人、仪鸾三人、健卒十人从之。二月丁巳朔，建国号大辽，大赦，改元大同。升镇州为中京。以赵延寿为大丞相兼政事令、枢密使、中京留守，中外官僚将士爵赏有差。辛未，河东节度使北平王刘知远自立为帝，国号汉。诏以耿崇美为昭义军节度使，高唐英为昭德军节度使，崔廷勋为河阳军节度使，分据要地。
三月丙戌朔，以萧翰为宣武军节度使，赐将吏爵赏有差。壬寅，晋诸司僚吏、嫔御、宦寺、方技、百工、图籍、历象、石经、铜人、明堂刻漏、太常乐谱、诸宫县、卤簿、法物及铠仗，悉送上京。磁州帅梁晖以相州降汉，己酉，命高唐英讨之。夏四月丙辰朔，发自汴州，以冯道、李崧、和凝、李浣、徐台符、张砺等从行。次赤冈，夜有声如雷，起于御幄，大星复陨于旗鼓前。乙丑，济黎阳渡，顾谓侍臣曰： 朕此行有三失：纵兵掠刍粟，一也；括民私财，二也；不遽遣诸节度还镇，三也。 皇太弟遣使问军前事，上报曰： 初以兵二十万降杜重威、张彦泽，下镇州。及入汴，视其官属具员者省之，当其才者任之。司属虽存，官吏废堕，犹雏飞之后，徒有空巢。久经离乱，一至于此。所在盗贼屯结，土功不息，馈饷非时，民不堪命。河东尚未归命，西路酋帅亦相党附，夙夜以思，制之之术，惟推心庶僚、和协军情、抚绥百姓三者而已。今所归顺凡七十六处，得户一百九万百一十八。非汴州炎热，水土难居，止得一年，太平可指掌而致。且改镇州为中京，以备巡幸。欲伐河东，姑俟别图。其概如此。 戊辰，次高邑，不豫。丁丑，崩于栾城，年四十六。是岁九月壬子朔，葬于凤山，陵曰怀陵，庙号太宗。统和二十六年七月，上尊谥孝武皇帝。重熙二十一年九月，增谥孝武惠文皇帝。
赞曰：太宗甫定多方，远近向化。建国号，备典章，至于厘庶政，阅名实，录囚徒，教耕织，配鳏寡。求直言之士，得郎君海思，即擢宣徽。嘉唐张敬达忠于其君，卒以礼葬。辍游豫而纳三克之清，悯士卒而下休养之令。亲征晋国，重贵面缚。斯可谓威德兼弘，英略间见者矣。入汴之后，无几微之骄，有 三失 之训。《传》称郑伯之善处胜，《书》进《秦誓》之能悔过，太宗盖兼有之，其卓矣乎！
