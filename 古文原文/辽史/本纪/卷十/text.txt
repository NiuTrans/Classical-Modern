圣宗一
圣宗文武大孝宣皇帝，讳隆绪，小字文殊奴。景宗皇帝长子，母曰睿智皇后萧氏。帝幼喜书翰，十岁能诗。既长，精射法，晓音律，好绘画。乾亨二年，封梁王。
四年秋九月壬子，景宗崩。癸丑，即皇帝位于柩前，时年十二。皇后奉遗诏摄政，诏谕诸道。冬十月己未朔，帝始临朝。辛酉，群臣上尊号曰昭圣皇帝，尊皇后为皇太后，大赦。以南院大王勃古哲总领山西诸州事，北院大王、于越休哥为南面行军都统，奚王和朔奴副之，同政事门下平章事萧道宁领本部军驻南京。己丑，如显州。十一月甲午，置乾州。十二月戊午朔，耶律速撒讨阻卜。辛酉，南京留守荆王道隐奏宋遣使献犀带请和，诏以无书却之。甲子，挞剌干乃万十醉言宫掖事，法当死，杖而释之。辛未，西南面招讨使秦王韩匡嗣薨。癸酉，奉大行皇帝梓宫于菆涂殿。庚辰，省置中台省官。
统和元年春正月戊午朔，以大行在殡，不受朝。乙丑，奉遗诏，召先帝庶兄质睦于菆涂殿前，复封宁王。加宰相室昉、宣徽使普领等恩。丙寅，荆王道隐有疾，诏遣使存问。是日，皇太后幸其邸视疾。戊辰，以乌隈乌骨里部节度使耶律章瓦同政事门下平章事。甲戌，荆王道隐薨，辍朝三日，追封晋王，遣使抚慰其家。丙子，以于越休哥为南京留守，仍赐南面行营总管印绶，总边事，渤海挞马解里以受先帝厚恩，乞殉葬，诏不许，赐物以旌之。戊寅，遣使赐于越休哥及奚王筹宁、统军使颇德等汤药。命恳笃持送休哥下车榜，以谕燕民。辛巳，速撒献阻卜俘。壬午，涿州刺史安吉奏宋筑城河北，诏留守于越休哥挠之，勿令就功。赵妃及公主胡骨典、奚王筹宁、宰相安宁、北大王普奴宁、惕隐屈烈、吴王稍、宁王只没与横帐、国舅、契丹、汉官等并进助山陵费。癸未，齐国公主率内外命妇进物如之。甲申，西南面招讨使韩德威奏党项十五部侵边，以兵击破之。乙酉，以速撒破阻卜，下诏褒美；仍谕与大汉讨党项诸部。丁亥，枢密使兼政事令室昉以年老请解兼职，诏不允。二月戊子朔，禁所在官吏军民不得无故聚众私语及冒禁夜行，违者坐之。己丑，南京奏，闻宋多聚粮边境及宋主将如台山，诏休哥严为之备。甲午，葬景宗皇帝于乾陵，以近幸朗、掌饮伶人挞鲁为殉。上与皇太后因为书附上大行。丙申，皇太后诣陵置奠，命绘近臣于御容殿，赐山陵工人物有差。庚子，以先帝遗物赐皇族及近臣。辛丑，南京统军使耶律善补奏宋边七十馀村来附，诏抚存之。乙巳，以御容殿为玉殿，酒谷为圣谷。速撒奏讨党项捷，遣使慰劳。戊申，以惕隐化哥为北院大王，解领为南府宰相。辛亥，幸圣山，遂谒三陵。甲寅，以皇女长寿公主下嫁国舅宰相萧婆项之子吴留。三月戊午，天德军节度使颓剌父子战殁，以其弟涅离袭爵。己未，次独山。遣使赏西南面有功将士。辛酉，以大父帐太慰耶律曷鲁宁为惕隐。甲子，驻跸辽河之平淀。辛巳，以国舅、同平章事萧道宁为辽兴军节度使，仍赐号忠亮佐理功臣。壬午，以青牛白马祭天地。夏四月丙戌朔，幸东京。以枢密副使耶律末只兼侍中，为东京留守。庚寅，谒太祖庙。癸巳，诏赐物命妇寡居者。丙申，南幸。辛丑，谒三陵，以东京所进物分赐陵寝官吏。复诏赐西南路招讨使大汉剑，不用命者得专杀。壬寅，致享于凝神殿。癸卯，谒乾陵。乙巳，遣人以酒脯祭平章耶律河阳墓。庚戌，幸夫人乌骨里第，谒太祖御容，礼毕，幸公主胡古典第饮，赐与甚厚。壬子，大臣以太后预政，宜有尊号，请下有司详定册礼。诏枢密院谕沿边节将，至行礼日，止遣子弟奉表称贺，恐失边备。枢密请诏北府司徒颇德译南京所进律文，从之。遂如徽州。以耶律庆朗为信州节度使。五月丙辰朔，国舅、政事门下平章事萧道宁以皇太后庆寿，请归父母家行礼，而齐国公主及命妇、群臣各进物。设宴，赐国舅帐耆年物有差。壬戌，西南路招讨请益兵讨西突厥诸部，诏北王府耶律蒲奴宁以敌毕、迭烈二部兵赴之。癸亥，以于越休哥在南院过用吏人，诏南大王毋相循袭。庚午，耶律善补招亡入宋者，得千馀户归国，诏令抚慰。辛未，次永州，祭王子药师奴墓。乙亥，诏近臣议皇太后上尊号册礼，枢密使韩德度以后汉太后临朝故事草定上之。丙子，以青牛白马祭天地。戊寅，幸木叶山。西南路招讨使大汉奏，近遣拽剌跋剌哥谕党项诸部，来者甚众，下诏褒美。六月乙酉朔，诏有司，册皇太后日，给三品以上法服，三品以下用大射柳之服。西南路招讨使奏党项酋长执夷离堇子隈引等乞内附，诏抚纳之，仍察其诚伪，谨边备。丙戌，还上京。己丑，有司奏，同政事门下平章事、驸马都尉卢俊与公主不协，诏离之，遂出俊为兴国军节度使。辛卯，有事于太庙。甲午，上率群臣上皇太后尊号曰承天皇太后，群臣上皇帝尊号曰天辅皇帝，大赦，改元统和。丁未，覃恩中外，文武官各进爵一级。以枢密副使耶律斜轸守司徒。秋七月甲寅朔，皇太后听政。乙卯，上亲录囚。王子司徒娄国坐称疾不赴山陵，笞二十。辛酉，行再生礼。癸酉，临潢尹褭衮进饮馔。上与诸王分朋击鞠。丙子，韩德威遣详稳辖马上破党项俘获数，并送夷离堇之子来献。辛巳，赏西南面有功将士。八月戊子，上西巡。己丑，谒祖陵。辛卯，皇太后祭楚国王萧思温墓。癸巳，上与皇太后谒怀陵，遂幸怀州。甲午，上与斜轸于太后前易弓矢鞍马，约以为友。己亥，猎赤山，遣使荐熊肪、鹿脯于乾陵之凝神殿。以政事令孙桢无子，诏国舅小翁帐郎君桃隈为之后。乙巳，诏于越休哥提点元城。壬子，韩德威表请伐党项之复叛者，诏许之；仍发别部兵数千以助之。九月癸丑朔，以东京、平州旱、蝗，诏赈之。乙卯，谒永兴、长宁、敦睦三宫。丙辰，南京留守奏，秋霖害稼，请权停关征，以通山西籴易，从之。庚申，谒宣简皇帝庙。辛酉，幸祖州，谒祖陵。壬戌，还上京。辛未，有司请以帝生日为千龄节，从之。皇太后言故于越屋只有傅导功，宜录其子孙；遂命其子泮泱为林牙。丙子，如老翁川。冬十月癸未朔，司天奏老人星见。戊子，以公主淑哥下嫁国舅详稳照姑。癸巳，速撒奏敌烈部及叛蕃来降，悉复故地。乙未，以燕京留守于越休哥言，每岁诸节度使贡献，如契丹官例，止进鞍马，从之。丁酉，以吴王稍为上京留守，行临潢尹事。上将征高丽，亲阅东京留守耶律末只所总兵马。丙午，命宣徽使兼侍中蒲领、林牙肯德等将兵东讨，赐旗鼓及银符。十一月壬子朔，观渔挞马泺。癸丑，应州奏，获宋谍者，言宋除道五台山，将入灵丘界。诏谍者及居停人并磔于市。庚辰，上与皇太后祭乾陵，下诏谕三京左右相、左右平章事、副留守判官、诸道节度使判官、诸军事判官、录事参军等，当执公方，毋得阿顺。诸县令佐如遇州官及朝使非理征求，毋或畏徇。恒加采听，以为殿最。民间有父母在，别籍异居者，听邻里觉察，坐之。有孝于父母，三世同居者，旌其门闾。十二月壬午朔，谒凝神殿，遣使分祭诸陵，赐守殿官属酒。是日，幸显州。丁亥，以显州岁贡绫锦分赐左右。甲午，东幸。乙亥，皇太后观渔于玉盆湾。辛丑，观渔于浚渊。甲辰，敕诸刑辟已结正决遣而有冤者，听诣台诉。是夕，然万鱼灯于双溪。戊申，千龄节，祭日月，礼毕，百僚称贺。
二年春正月甲子，如长泺。二月癸巳，国舅帐彰德军节度使萧闼览来朝。甲午，赐将军耶律敌不春衣、束带。丙申，东路行军、宣徽使耶律蒲宁奏讨女直捷，遣使执手奖谕。庚子，朝皇太后，太后因从观猎于饶乐川。乙巳，五国乌隈于厥节度使耶律隗洼以所辖诸部难治，乞赐诏给剑，便宜行事，从之。丙午，上与诸王大臣较射。丁未，韩德威以征党项回，遂袭河东，献所俘，赐诏褒美。三月乙卯，划离部请今后详稳止从本部选授为宜，上曰： 诸部官惟在得人，岂得定以所部为限。 不允。赠故同平章事赵延煦兼侍中。夏四月丁亥，宣徽使、同平章事耶律普宁、都监萧勤德献征女直捷，授普宁兼政事令，勤德神武卫大将军，各赐金器诸物。庚寅，皇太后临决滞狱。辛卯，祭风伯。壬辰，以宣徽南院使刘承规为承德军节度使，崇德宫都部署、保义军节度使张德筠为宣徽北院使。五月乙卯，祠木叶山。丁丑，驻跸沿柳湖。六月己卯朔，皇太后决狱，至月终。秋七月癸丑，皇太后行再生礼。八月辛卯，东京留守兼侍中耶律末只奏，女直术不直、赛里等八族乞举众内附，诏纳之。九月戊申朔，驻跸土河。辛未，以景宗忌日，诏诸道京镇遣官行香饭僧。冬十月丁丑朔，以归化州刺史耶律普宁为彰德军节度使，右武卫大将军韩倬为彰国军节度使兼侍卫亲军兵马都指挥使。十一月壬子，以枢密直学士、给事中郑嘏为儒州刺史。是月，速撒等讨阻卜，杀其酋长挞剌干。十二月辛丑，以翰林学士承旨马得臣为宣政殿学士，耶律颇德南京统军使，耶律瑶升大内惕隐，大仁靖东京中台省右平章事。
三年春正月丙午朔，如长泺。丁巳，以翰林学士邢抱朴为尚书、礼部侍郎、知制诰，左拾遗知制诰刘景、吏部郎中知制诰牛藏用并政事舍人。二月丙子朔，以牛藏用知枢密直学士。三月乙巳朔，枢密奏契丹诸役户多困乏，请以富户代之。上因阅诸部籍，涅剌、乌隈二部户少而役重，并量免之。夏四月乙亥朔，祠木叶山。壬午，以凤州刺史赵匡符为保静军节度使。癸未，以左监门卫大将军王庭勖为奉先军节度使，彰武军节度使韩德凝为崇义军节度使。五月壬子，还上京。癸酉，以国舅萧道宁同平章事、知沈州军州事。六月甲戌朔，如柏坡。皇太后亲决滞狱。乙亥，以归义军节度使王希严为兴国军节度使。秋七月甲辰朔，诏诸道缮甲兵，以备东征高丽。甲寅，东幸。甲子，遣郎君班褭赐秦王韩匡嗣葬物。丙寅，驻跸土河。以暴涨，命造船桥，明日乘步辇出听政。老人星见。丁卯，遣使阅东京诸军兵器及东征道路。以平章事萧道宁为昭德军节度使，武定军节度使、守司空兼政事令郭袭为天平军节度使，大同军节度使、守太子太师兼政事令刘延构为义成军节度使，赠尚父秦王韩匡嗣尚书令。八月癸酉朔，以辽泽沮洳，罢征高丽。命枢密使耶律斜轸为都统，驸马都尉萧恳德为监军，以兵讨女直。丁丑，次藁城。庚辰，至显州，谒凝神殿。辛巳，幸乾州，观新宫。癸未，谒乾陵。甲申，命南、北面臣僚分巡山陵林木，及令乾、显二州上所部里社之数。丙戌，北皮室详稳进勇敢士七人。戊子，故南院大王谐领已里婉妻萧氏奏夫死不能葬，诏有司助之。庚辰，东征都统所奏路尚陷泞，未可进讨，诏俟泽涸深入。癸巳，皇太后谒显陵。庚子，谒乾陵。辛丑，西幸。闰九月癸酉，命邢抱朴勾检显陵。丙子，行次海上。庚辰，重九，骆驼山登高，赐群臣菊花酒。辛巳，诏谕东征将帅，乘水涸进讨。丙申，女直宰相术不里来贡。戊戌，驻跸东古山。己亥，速撒奏术不姑诸部至近淀，夷离堇易鲁姑请行俘掠，上曰： 诸部于国无恶，何故俘掠，徒生事耳。 不允。冬十一月甲戌，诏吴王稍领秦王韩匡嗣葬祭事。丁丑，诏以东北路兵马监军妻婆底里存抚边民。戊寅，赐公主胡骨典葬夫金帛、工匠。辛卯，以韩德让兼政事令。癸巳，禁行在市易布帛不中尺度者。丙申，东征女直，都统萧闼览、菩萨奴以行军所经地里、物产来上。
