大法，春夏宜发汗。
凡发汗，欲令手足俱周，时出以然，一时间许，亦佳。不可令如水流漓。若病不解，当重发汗。汗多必亡阳，阳虚，不得重发汗也。
凡服汤发汗，中病便止，不必尽剂。
凡云可发汗，无汤者，丸散亦可用；要以汗出为解，然不如汤，随证良验。
夫病脉浮大，问病者言，但便硬尔。设利者，为大逆。硬为实，汗出而解。何以故？脉浮当以汗解。
下利后，身疼痛，清便自调者，急当救表，宜桂枝汤发汗。
