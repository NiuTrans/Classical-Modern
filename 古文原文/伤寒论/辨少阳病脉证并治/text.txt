少阳之为病，口苦、咽干、目眩也。
少阳中风，两耳无所闻，目赤，胸中满而烦者，不可吐下，吐下则悸而惊。
伤寒，脉弦细，头痛发热者，属少阳。少阳不可发汗，发汗则谵语，此属胃，胃和则愈，胃不和，则烦而悸。
本太阳病不解，转入少阳者，胁下硬满，干呕不能食，往来寒热，尚未吐下，脉沉紧者，与小柴胡汤。
若已吐、下、发汗、温针，谵语，柴胡汤证罢，此为坏病，知犯何逆，以法治之。
三阳合病，脉浮大，上关上，但欲眠睡，目合则汗。
伤寒六七日，无大热，其人躁烦者，此为阳去入阴故也。
伤寒三日，三阳为尽，三阴当受邪。其人反能食而不呕，此为三阴不受邪也。
伤寒三日，少阳脉小者，欲已也。
少阳病，欲解时，从寅至辰上。
