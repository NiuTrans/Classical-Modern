问曰：病有太阳阳明，有正阳阳明，有少阳阳明，何谓也？答曰：太阳阳明者，脾约（一云络）是也。
正阳阳明者，胃家实是也。
少阳阳明者，发汗，利小便已，胃中燥烦实，大便难是也。
阳明之为病，胃家实也。
问曰：何缘得阳明病？答曰：太阳病发汗，若下、若利小便，此亡津液，胃中干燥，因转属阳明。不更衣，内实，大便难者，此名阳明也。
问曰：阳明病，外证云何？答曰：身热，汗自出，不恶寒，反恶热也。
问曰：病有得之一日，不发热而恶寒者，何也？答曰：虽得之一日，恶寒将自罢，即自汗出而恶热也。
问曰：恶寒何故自罢？答曰：阳明居中，土也，万物所归，无所复传。始虽恶寒，二日自止，此为阳明病也。
本太阳初得病时，发其汗，汗先出不彻，因转属阳明也。
伤寒发热无汗，呕不能食，而反汗出濈濈然者，是转属阳明也。
伤寒三日，阳明脉大。
伤寒脉浮而缓，手足自温者，是为系在太阴。太阴者，身当发黄；若小便自利者，不能发黄。至七八日，大便硬者，为阳明病也。
伤寒转系阳明者，其人濈然微汗出也。
阳明中风，口苦咽干，腹满微喘，发热恶寒，脉浮而紧；若下之，则腹满、小便难也。
阳明病，若能食，名中风；不能食，名中寒。
阳明病，若中寒，不能食，小便不利，手足濈然汗出，此欲作固瘕，必大便初硬后溏。所以然者，以胃中冷，水谷不别故也。
阳明病，欲食，小便反不利，大便自调，其人骨节疼，翕翕如有热状，奄然发狂，濈然汗出而解者，此水不胜谷气，与汗共并，脉紧则愈。
阳明病欲解时，从申至戌上。
阳明病，不能食，攻其热必哕。所以然者。胃中虚冷故也。以其人本虚，故攻其热必哕。
阳明病脉迟，食难用饱，饱则微烦，头眩，必小便难，此欲作谷疸，虽下之，腹满如故。所以然者，脉迟故也。
阳明病法多汗，反无汗，其身如虫行皮中状者，此以久虚故也。
阳明病，反无汗，而小便利，二三日，呕而咳，手足厥者，必苦头痛；若不咳不呕，手足不厥者，头不痛。
阳明病，但头眩，不恶寒，故能食而咳，其人必咽痛；若不咳者，咽不痛。
阳明病无汗，小便不利，心中懊憹者，身必发黄。
阳明病，被火，额上微汗出，小便不利者，必发黄。
阳明病，脉浮而紧者，必潮热，发作有时。但浮者，必盗汗出。
阳明病，口燥，但欲漱水不欲咽者，此必衄。
阳明病，本自汗出，医更重发汗，病已差，尚微烦不了了者，此大便必硬故也。以亡津液，胃中干燥，故令大便硬。当问其小便，日几行。若本小便日三四行，今日再行，故知大便不久出；今为小便数少，以津液当还入胃中，故知不久必大便也。
伤寒呕多，虽有阳明证不可攻之。
阳明病，心下硬满者，不可攻之。攻之，利遂不止者死，利止者愈。
阳明病，面合赤色，不可攻之，必发热色黄，小便不利也。
阳明病，不吐不下，心烦者，可与调胃承气汤。
阳明病脉迟，虽汗出，不恶寒者，其身必重，短气腹满而喘，有潮热者，此外欲解，可攻里也，手足濈然而汗出者，此大便已硬也，大承气汤主之；若汗多微发热恶寒者，外未解也，其热不潮，未可与承气汤；若腹大满不通者，可与小承气汤，微和胃气，勿令大泄下。
大承气汤方
大黄四两（苦寒，酒洗）厚朴半斤（苦温，炙，去皮）枳实五枚（苦寒，炙）芒硝三合（咸寒）右四咪，以水一斗，先煮二物，取五升，去滓，内大黄，煮取二升，去滓，内芒硝，更上微火一两沸，分温再服。得下，余勿服。
小承气汤方
大黄四两厚朴二两（炙，去皮）枳实三枚（大者，炙）以上三味，以水四升，煮取一升二合，去滓，分温二服。初服汤，当更衣，不尔者，尽饮之；若更衣者，勿服之。
阳明病，潮热，大便微硬者，可与大承气汤；不硬者，不与之。若不大便六七日，恐有燥屎，欲知之法，少与小承气汤，汤入腹中，转矢气者，此有燥屎，乃可攻之；若不转矢气者，此但初头硬，后必溏，不可攻之，攻之，必胀满不能食也。欲饮水者，与水则哕。其后发热者，必大便复硬而少也，以小承气汤和之。不转矢气者，慎不可攻也。
夫实则谵语，虚则郑声。郑声重语也。
直视谵语，喘满者死。下利者亦死。
发汗多，若重发汗者，亡其阳，谵语脉短者死；脉自和者不死。
伤寒若吐、若下后，不解，不大便五六日，上至十余日，日晡所发潮热，不恶寒，独语如见鬼状。若剧者，发则不识人，循衣摸床，惕而不安，微喘直视，脉弦者生，涩者死，微者但发热谵语者，大承气汤主之，若一服利，止后服。
阳明病，其人多汗，以津液外出，胃中燥，大便必硬，硬则谵语，小承气汤主之。若一服谵语止，更莫复服。
阳明病，谵语发潮热，脉滑而疾者，小承气汤主之。因与承气汤一升，腹中转矢气者，更服一升；若不转矢气，勿更与之。明日不大便，脉反微涩者，里虚也，为难治，不可更与承气汤也。
阳明病，谵语有潮热，反不能食者，胃中必有燥屎五六枚也。若能食者，但硬耳，宜大承气汤下之。
阳明病，下血谵语者，此为热入血室；但头汗出者，刺期门，随其实而泻之，濈然汗出则愈。
汗出谵语者，以有燥屎在胃中，此为风也，须下之，过经乃可下之。下之若早，语言必乱，以表虚里实故也。下之则愈，宜大承气汤。
伤寒四五日，脉沉而喘满。沉为在里，而反发其汗，津液越出，大便为难，表虚里实，久则谵语。
三阳合病，腹满身重，难以转侧，口不仁而面垢，谵语遗尿。发汗则谵语，下之则额上生汗，手足逆冷。若自汗出者，白虎汤主之。
二阳并病，太阳证罢，但发潮热，手足汗出，大便难而谵语者，下之则愈，宜大承气汤。
阳明病，脉浮而紧，咽燥口苦，腹满而喘，发热汗出，不恶寒，反恶热，身重。若发汗则躁，心愦愦，反谵语。若加烧针，必怵惕烦躁，不得眠；若下之，则胃中空虚，客气动膈，心中懊憹，舌上胎者，栀子豉汤主之。
若渴欲饮水，口干舌燥者，白虎加人参汤主之。
若脉浮发热，渴欲饮水，小便不利者，猪苓汤主之。
猪苓汤方
猪苓（去皮，甘平）茯苓（甘平）阿胶（甘平）滑石（碎，甘寒）泽泻（甘咸寒）各一两右五味，以水四升，先煮四味，取二升，去滓，内下阿胶烊消，温服七合，日三服。
阳明病，汗出多而渴者，不可与猪苓汤，以汗多胃中燥，猪苓汤复利其小便故也。
脉浮而迟，表热里寒，下利清谷者，四逆汤主之。
若胃中虚冷，不能食者，饮水则哕。
脉浮发热，口干鼻燥，能食者则衄。
阳明病下之，其外有热，手足温，不结胸，心中懊憹，饥不能食，但头汗出者，栀子豉汤主之。
阳明病，发潮热，大便溏，小便自可，胸胁满不去者，小柴胡汤主之。
阳明病，胁下硬满，不大便而呕，舌上白胎者，可与小柴胡汤。上焦得通，津液得下，胃气因和，身濈然而汗出解也。
阳明中风，脉弦浮大而短气，腹都满，胁下及心痛，久按之气不通，鼻干不得汗，嗜卧，一身及面目悉黄，小便难，有潮热，时时哕，耳前后肿，刺之小差。外不解，病过十日，脉续浮者，与小柴胡汤。
脉但浮，无余证者，与麻黄汤；若不尿，腹满加哕者，不治。
阳明病，自汗出，若发汗，小便自利者，此为津液内竭，虽硬不可攻之，当须自欲大便，宜蜜煎导而通之。若土瓜根及与大猪胆汁，皆可为导。
蜜煎导方
蜜七合一味，内铜器中微火煎之，稍凝似饴状，搅之勿令焦著，欲可丸，并手捻作挺，令头锐，大如指，长二寸许，当热时急作，冷则硬。以内谷道中，以手急抱，欲大便时乃去之。
猪胆汁方
大猪胆一枚，泻汁，和醋少许，以灌谷道中，如一食顷，当大便出。
阳明病脉迟，汗出多，微恶寒者，表未解也，可发汗，宜桂枝汤。
阳明病脉浮，无汗而喘者，发汗则愈，宜麻黄汤。
阳明病，发热汗出，此为热越，不能发黄也。但头汗出，身无汗，剂颈而还，小便不利，渴引水浆者，此为瘀热在里，自必发黄，茵陈汤主之。
茵陈蒿汤方
茵陈蒿六两（苦微寒）栀子十四枚（掰，苦寒）大黄二两（去皮，苦寒）右三味，以水一斗，先煮茵陈，减六升，内二味，煮取三升，去滓，分温三服，小便当利，尿如皂角汁状，色正赤，一宿腹减，黄从小便去也。
阳明证，其人喜忘者，必有畜血。所以然者，本有久瘀血，故令喜忘，屎虽硬，大便反易，其色必黑，宜抵当汤下之。
阳明病，下之，心中懊憹而烦，胃中有燥屎者可攻。腹微满，初头硬，后必溏，不可攻之。若有燥屎者，宜大承气汤。
病人不大便五六日，绕脐痛，烦躁，发作有时者，此有燥屎，故使不大便也。
病人烦热，汗出则解，又如疟状，日晡所发热者，属阳明也。脉实者宜下之；脉浮虚者，宜发汗。下之与大承气汤，发汗宜桂枝汤。
大下后，六七日不大便，烦不解，腹满痛者，此有燥屎也。所以然者，本有宿食故也，宜大承气汤。
病人小便不利，大便乍难乍易，时有微热，喘冒不能卧者，有燥屎也，宜大承气汤。
食谷欲呕者，属阳明也，吴茱萸汤主之。得汤反剧者，属上焦也。
吴茱萸汤方
吴茱萸一升（洗，辛热）人参三两（甘温）生姜六两（切，辛温）大枣十二枚（掰，甘温）
右四味，以水七升，煮取二升，去滓，温服七合，日三服。
太阳病，寸缓、关浮、尺弱，其人发热汗出，复恶寒，不呕，但心下痞者，此以医下之也。如其不下者，病人不恶寒而渴者，此转属阳明也。小便数者，大便必硬，不更衣十日，无所苦也。渴欲饮水，少少与之，但以法救之。渴者，宜五苓散。
脉阳微而汗出少者，为自和也；汗出多者，为太过。
阳脉实，因发其汗出多者，亦为太过。太过为阳绝于里，亡津液，大便因硬也。
脉浮而芤，浮为阳，芤为阴，浮芤相搏，胃气生热，其阳则绝。
趺阳脉浮而涩，浮则胃气强，涩则小便数，浮涩相搏，大便则难，其脾为约，麻人丸主之。
麻人丸方
麻子人二升（甘平）芍药半斤（酸平）枳实半斤（炙，苦寒）大黄一斤（去皮，苦寒）厚朴一斤（炙，去皮，苦温）杏仁一斤（去皮尖，熬，别作脂，甘温）右六味，为末，炼蜜为丸，桐子大，饮服十丸，日二服，渐加，以知为度。
太阳病三日，发汗不解，蒸蒸发热者，属胃也，调胃承气汤主之。
伤寒吐后，腹胀满者，与调胃承气汤。
太阳病，若吐、若下、若发汗，微烦，小便数，大便因硬者，与小承气汤和之愈。
得病二三日，脉弱，无太阳柴胡证，烦躁，心下硬，至四五日，虽能食，以小承气汤少少与，微和之，令小安，至六日，与承气汤一升。若不大便六七日，小便少者，虽不能食，但初头硬，后必溏，未定成硬，攻之必溏，须小便利，屎定硬，乃可攻之，宜大承气汤。伤寒六七日，目中不了了，睛不和，无表里证，大便难，身微热者，此为实也。急下之，宜大承气汤。
发热，阳明汗多者，急下之，宜大承气汤。
发汗不解，腹满痛者，急下之，宜大承气汤
腹满不减，减不足言，当下之，宜大承气汤。
阳明少阳合病，必下利。其脉不负者，顺也；负者，失也。互相克贼，名为负也。脉滑而数者，有宿食也，当下之，宜大承气汤。
病人无表里证，发热七八日，虽脉浮数者，可下之。假令已下，脉数不解，合热则消谷喜饥，至六七日，不大便者，有瘀血，宜抵当汤。
若脉数不解，而下不止，必胁热而便脓血也。
伤寒，发汗已，身目为黄，所以然者，以寒湿在里，不解故也。以为不可下也，于寒湿中求之。
伤寒七八日，身黄如橘子色，小便不利，腹微满者，茵陈蒿汤主之。
伤寒身黄发热者，栀子蘖皮汤主之。
栀子蘖皮汤方
栀子一十五个（苦寒）甘草一两（甘平）黄蘖二两右三味，以水四升，煮取一升半，去滓，分温再服。
伤寒瘀热在里，身必发黄，麻黄连轺赤小豆汤主之。
麻黄连轺赤小豆汤方
麻黄二两（甘温，去节）赤小豆一升（甘平）连轺二两（连翅房也，苦寒）杏仁四十个（甘温，去皮尖）大枣十二枚（甘温）生梓白皮一升（苦寒）生姜二两（辛温，切）甘草二两（炙，甘平）以上八味，以潦水一斗，先煮麻黄，再沸，去上沫，内诸药，煮取三升，分温三服，半日服尽。
