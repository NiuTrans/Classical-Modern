问曰：病有结胸，有藏结，其状何如？
答曰：按之痛，寸脉浮，关脉沉，名曰结胸也。
何谓藏结？
答曰：如结胸状，饮食如故，时时下利，寸脉浮，关脉小细沉紧，名曰藏结。舌上白胎滑者，难治。
藏结无阳证，不往来寒热（一云寒而不热），其人反静，舌上胎滑者，不可攻也。
病发于阳而反下之，热入，因作结胸；病发于阴而反下之（一作汗出），因作痞。所以成结胸者，以下之太早故也。
结胸者，项亦强，如柔痉状。下之则和，宜大陷胸丸方。
大陷胸丸方
大黄半斤（味苦寒）葶苈半升（熬，味苦寒）芒硝半升（味咸寒）杏仁半升（去皮尖，熬黑，味苦，甘温）右四味，捣筛二味，内杏仁、芒硝，合研如脂，和散，取如弹丸一枚；别捣甘遂末一钱匕，白蜜二合，水二升，煮取一升，温顿服之，一宿乃下，如不下更服，取下为效，禁如药法。
结胸证，其脉浮大者，不可下，下之则死。
结胸证悉具，烦躁者，亦死。
太阳病，脉浮而动数，浮则为风，数则为热，动则为痛，数则为虚，头痛发热，微盗汗出而反恶寒者，表未解也。医反下之，动数变迟，膈内拒痛（一云：头痛即眩），胃中空虚，客气动膈，短气躁烦，心中懊憹，阳气内陷，心下因硬，则为结胸，大陷胸汤主之。若不结胸，但头汗出，余处无汗，剂颈而还，小便不利，身必发黄也。
大陷胸汤方
大黄六两（去皮，苦寒）芒硝一升（咸寒）甘遂一钱（苦寒）右三味，以水六升，先煮大黄，取二升，去滓，内芒硝，煮一两沸，内甘遂末，温服一升，得快利，止后服。
伤寒六七日，结胸热实，脉沉而紧，心下痛，按之石硬者，大陷胸汤主之。
伤寒十余日，热结在里，复往来寒热者，与大柴胡汤。但结胸无大热者，此为水结在胸胁也，但头微汗出者，大陷胸汤主之。
太阳病，重发汗，而复下之，不大便五六日，舌上燥而渴，日晡所小有潮热（一云：日晡所发心胸大烦），从心下至少腹，硬满而痛，不可近者，大陷胸汤主之。
小结胸病，正在心下，按之则痛，脉浮滑者，小陷胸汤主之。
小陷胸汤方
黄连一两（苦寒）半夏半升（洗，辛温）栝蒌实大者一个（苦寒）右三味，以水六升，先煮栝蒌，取三升，去滓，内诸药，煮取二升，去滓，分温三服。
太阳病二三日，不能卧，但欲起，心下必结，脉微弱者，此本有寒分也。反下之，若利止，必作结胸；未止者，四日复下之，此作协热利也。
太阳病下之，其脉促，不结胸者，此为欲解也。脉浮者，必结胸也；脉紧者，必咽痛；脉弦者，必两胁拘急；脉细数者，头痛未止；脉沉紧者，必欲呕；脉沉滑者，协热利；脉浮滑者，必下血。
病在阳，应以汗解之，反以冷水潠之，若灌之，其热被劫不得去，弥更益烦，肉上粟起，意欲饮水，反不渴者，服文蛤散。若不差者，与五苓散。寒实结胸，无热证者，与三物小陷胸汤，白散亦可服。
文蛤散方
文蛤五两（味咸寒）右一味，为散，以沸汤和一钱匕眼，汤用五合，
白散方
桔梗三分（味辛苦，微温）芭豆一分（去皮心，熬黑，研如脂，平温）贝母三分（味辛苦平）右件三味为末，内芭豆，更于臼中杵之，以白饮和服。强人半钱，羸者减之。病在膈上必吐，在膈下必利，不利进热粥一杯，利过不止，进冷粥一杯。身热，皮粟不解，欲引衣自覆者，若水以潠之、洗之，益令热却不得出，当汗而不汗，则烦。假令汗出已，腹中痛，与芍药三两如上法。
太阳与少阳并病，头项强痛，或眩冒，时如结胸，心下痞硬者，当刺大椎第一间、肺俞、肝俞，慎不可发汗，发汗则谵语。脉弦，五六日，谵语不止，当刺期门。
妇人中风，发热恶寒，经水适来，得之七八日，热除而脉迟身凉，胸胁下满，如结胸状，谵语者，此为热入血室也，当刺期门，随其实而泻之。
妇人中风，七八日，续得寒热，发作有时，经水适断者，此为热入血室，其血必结，故使如疟状，发作有时，小柴胡汤主之。
妇人伤寒发热，经水适来，昼日明了，暮则谵语，如见鬼状者，此为热入血室。无犯胃气及上二焦，必自愈。
伤寒六七日，发热微恶寒，支节烦疼，微呕，心下支结，外证未去者，柴胡加桂枝汤主之。
柴胡桂枝干姜汤方
柴胡半斤（苦平）桂枝三两（去皮，味辛热）干姜三两（辛热）栝蒌根四两（苦寒）黄芩三两（苦寒）牡蛎二两（熬，咸寒）甘草二两（炙，味甘平）右七味，以水一斗二升，煮取六升，去滓，再煎，取三升，温服一升，日三服。初服微烦，复服汗出，便愈。
伤寒五六日，头汗出，微恶寒，手足冷，心下满，口不欲食，大便硬，脉细者，此为阳微结，必有表，复有里也。脉沉，亦在里也。汗出为阳微，假令纯阴结，不得复有外证，悉入在里，此为半在里半在外也。脉虽沉紧，不得为少阴病，所以然者，阴不得有汗，今头汗出，故知非少阴也，可与小柴胡汤。设不了了者，得屎而解。
伤寒五六日，呕而发热者，柴胡汤证具，而以他药下之，柴胡证仍在者，复与柴胡汤。此虽已下之，不为逆，必蒸蒸而振，却发热汗出而解。若心下满，而硬痛者，此为结胸也，大陷胸汤主之；但满而不痛者，此为痞，柴胡不中与之，宜半夏泻心汤。
半夏泻心汤方
半夏半升（洗，辛平）黄芩（苦寒）干姜（辛热）人参（甘温）各三两黄连一两（苦寒）大枣十二枚（掰，温甘）甘草三两（炙，甘平）右七味，以水一斗，煮取六升，去滓，再煮，取三升，温服一升，日三服。
太阳少阳并病，而反下之，成结胸，心下硬，下利不止，水浆不下，其人心烦。
脉浮而紧，而复下之，紧反入里，则作痞。按之自濡，但气痞耳。
太阳中风，下利，呕逆，表解者，乃可攻之。其人汗出，发作有时，头痛，心下痞，硬满，引胁下痛，干呕，短气，汗出，不恶寒者，此表解里未和也，十枣汤主之。
十枣汤方
芫花（熬，味辛苦）甘遂（苦寒）大戟（苦寒）大枣十枚（掰，甘温）右上三味等分，各别捣为散。以水一升半，先煮大枣肥者十枚，取八合，去滓，内药末，强人服一钱匕，羸人服半钱，温服之，平旦服。若下少病不除者，明日更服，加半钱，得快下利后，糜粥自养。
太阳病，医发汗，遂发热恶寒，因复下之，心下痞，表里俱虚，阴阳气并竭，无阳则阴独，复加烧针，因胸烦，面色青黄，肤目闰者，难治；今色微黄，手足温者，易愈。
心下痞，按之濡，其脉关上浮者，大黄黄连泻心汤主之。
大黄黄连泻心汤方
大黄二两（味苦寒）黄连一两（味苦寒）右二味，以麻沸汤二升渍之，须臾绞去滓，分温再服。
心下痞而复恶寒，汗出者，附子泻心汤主之。
本以下之，故心下痞，与泻心汤；痞不解，其人渴而口燥烦，小便不利者，五苓散主之。
伤寒汗出，解之后，胃中不和，心下痞硬，干噫，食臭，胁下有水气，腹中雷鸣下利者，生姜泻心汤主之。
伤寒中风，医反下之，其人下利，日数十行，谷不化，腹中雷鸣，心下痞硬而满，干呕，心烦不得安。医见心下痞，谓病不尽，复下之，其痞益甚，此非结热，但以胃中虚，客气上逆，故使硬也，甘草泻心汤主之。
伤寒服汤药，下利不止，心下痞硬。服泻心汤已，复以他药下之，利不止，医以理中与之，利益甚。理中者，理中焦，此利在下焦，赤石脂禹余粮汤主之。复利不止者，当利其小便。
赤石脂禹余粮汤方
赤石脂一斤（碎，味甘温）禹余粮一斤（碎，味甘平）以上二味，以水六升，煮取二升，去滓，三服。
伤寒吐下后发汗，虚烦，脉甚微。八九日，心下痞硬，胁下痛，气上冲咽喉，眩冒。经脉动惕者，久而成痿。
伤寒发汗，若吐若下，解后，心下痞硬，噫气不除者，旋复代赭石汤主之。
旋复代赭石汤方
旋复花三两（味咸温）人参二两（味甘温）生姜五两（切，味辛温）代赭石一两（味苦寒）大枣十二枚（掰，甘温）甘草三两（炙，味甘平）半夏半升（洗，味辛温）右件七味，以水一斗，煮取六升，去滓，再煎，取三升，温服一升，日三服。
下后，不可更行桂枝汤。若汗出而喘，无大热者，可与麻黄杏子甘草石膏汤。
太阳病，外证未除而数下之，遂协热而利。利下不止，心下痞硬，表里不解者，桂枝人参汤主之。
桂枝人参汤方
桂枝四两（去皮，味辛热）甘草四两（炙，味甘平）白术三两（味甘平）人参三两（味甘温）干姜三两（味辛热）右五味，以水九升，先煮四味，取五升，内桂更煮，取三升，温服一升，日再，夜一服。
伤寒大下后，复发汗，心下痞，恶寒者，表未解也，不可攻痞，当先解表，表解乃可攻痞。解表宜桂枝汤，攻痞宜大黄黄连泻心汤。
伤寒，发热，汗出不解，心下痞硬，呕吐而下利者，大柴胡汤主之。
病如桂枝证，头不痛，项不强，寸脉微浮，胸中痞硬，气上冲咽喉，不得息者，此为胸有寒也，当吐之，宜瓜蒂散。
瓜蒂散方
瓜蒂一分（熬黄，味苦寒）赤小豆一分（味酸温）右二味，各别捣筛，为散已，合治之，取一钱匕。以香豉一合，用热汤七合，煮作稀糜，去滓，取汁和散，温顿服之。不吐者，少少加，得快吐乃止。诸亡血虚家，不可与瓜蒂散。
病胁下素有痞，连在脐傍，痛引少腹，入阴筋者，此名藏结。死。
伤寒病，若吐、若下后，七八日不解，热结在里，表里俱热，时时恶风，大渴，舌上干燥而烦，欲饮水数升者，白虎加人参汤主之。
伤寒无大热，口燥渴，心烦，背微恶寒者，白虎加人参汤主之。
伤寒脉浮，发热无汗，其表不解者，不可与白虎汤。渴欲饮水，无表证者，白虎加人参汤主之。
太阳少阳并病，心下硬，颈项强而眩者，当刺大椎、肺俞、肝俞，慎勿下之。
太阳与少阳合病，自下利者，与黄芩汤；若呕者，黄芩加半夏生姜汤主之。
黄芩汤方
黄芩三两（味苦寒）甘草二两（炙，味甘平）芍药二两（味酸平）大枣十二枚（掰，味甘温）右四味，以水一斗，煮取三升，去滓，温服一升，日再夜一服。若呕者，加半夏半升，生姜三两。
伤寒胸中有热，胃中有邪气，腹中痛，欲呕吐者，黄连汤主之。
黄连汤方
黄连（味苦寒）甘草（炙，味甘平）干姜（味辛热）桂枝（去皮，味辛热）各三两人参二两（味甘温）半夏半升（洗，味辛温）大枣十二枚（掰，味甘温）右七味，以水一斗，煮取六升，去滓，温服一升，日三服，夜二服。
伤寒八九日，风湿相搏，身体疼烦，不能自转侧，不呕不渴，脉浮虚而涩者，桂枝附子汤主之。
若其人大便硬（一云：脐下心下硬），小便自利者，去桂枝加白术汤主之·
桂枝附子汤方
桂枝四两（去皮，味辛热）附子三枚（炮，去皮，破八片，辛热）生姜三两（切，辛温）甘草二两（炙，味甘温）大枣十二枚（掰，味甘温）右五味，以水六升，煮取二升，去滓，分温三服。
风湿相搏，骨节烦疼，掣痛，不得屈伸，近之则痛剧，汗出短气，小便不利，恶风不欲去衣，或身微肿者，甘草附子汤主之。
甘草附子汤方
甘草二两（炙，味甘平）附子二枚（炮，去皮破，味辛热）白术二两（味甘温）桂枝四两（去皮，味辛热）右四味，以水六升，煮取三升，去滓，温服一升，日三服。初服得微汗则解。能食，汗出复烦者，服五合，恐一升多者，宜服六七合为妙。
伤寒脉浮滑，此表有热、里有寒，白虎汤主之。
白虎汤方
知母六两（味苦寒）石膏一斤（碎，味甘寒）甘草二两（甘温）粳米六合（味甘平）右四味，以水一斗，煮米熟，汤成，去滓，温服一升，日三服。
伤寒脉结代，心动悸，炙甘草汤主之。
炙甘草汤方
甘草四两（炙，味甘平）生姜三两（切，味辛温）桂枝三两（去皮，味辛热）人参二两（味甘渴）生地黄一斤（味甘寒）阿胶二两（味温甘）麦门冬半升（去心，味甘平）麻子仁半升（味甘平）大枣十二枚（掰，味甘温）右九味，以清酒七升，水八升，先煮八味，取三升，去滓，内胶烊消尽，温服一升，日三服，一名复脉汤。
脉按之来缓，而时一止复来者，名曰结。又脉来动而中止，更来小数，中有还者反动，名曰结阴也；脉来动而中止，不能自还，因而复动，名曰代阴也。得此脉者，必难治。
