夫以为疾病至急，仓卒寻按，要者难得，故重集诸可与不可方治，比之三阴三阳篇中，此易见也。又时有不止是三阴三阳，出在诸可与不可中也。
脉濡而弱，弱反在关，濡反在巅，微反在上，涩反在下。微则阳气不足，涩则无血。阳气反微，中风汗出而反躁烦。涩则无血，厥而且寒。阳微发汗，躁不得眠。
动气在右，不可发汗，发汗则衄而渴，心苦烦，饮即吐水。
动气在左，不可发汗，发汗则头眩，汗不止，筋惕肉目闰。
动气在上，不可发汗，发汗则气上冲，正在心端。
动气在下，不可发汗，发汗则无汗，心中大烦，骨节苦疼，目运，恶寒，食则反吐。谷不得前。
咽中闭塞，不可发汗，发汗则吐血，气欲绝，手足厥冷，欲得蜷卧，不能自温。
诸脉得数动微弱者，不可发汗，发汗则大便难，腹中干，胃燥而烦，其形相象，根本异源。
脉微而弱，弱反在关，濡反在巅，弦反在上，微反在下。弦为阳运，微为阴寒。上实下虚，意欲得温。微弦为虚，不可发汗，发汗则寒栗，不能自还。
咳者则剧，数吐涎沫，咽中必干，小便不利，心中饥烦，日卒时而发，其形似疟，有寒无热，虚而寒栗，咳而发汗，蜷而苦满，腹中复坚。
厥，脉紧，不可发汗，发汗则声乱、咽嘶、舌萎、声不得前。
诸逆发汗，病微者难差；剧者言乱、目眩者死，命将难全。
咳而小便利，若失小便者，不可发汗，汗出则四肢厥逆冷。
伤寒头痛，翕翕发热，形象中风，常微汗出自呕者，下之益烦，心中懊憹如饥；发汗则致痉，身强，难以屈伸；熏之则发黄，不得小便；灸则发咳唾。
