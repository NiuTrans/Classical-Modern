厥阴之为病，消渴，气上撞心，心中疼热，饥而不欲食，食则吐蛔，下之利不止。
厥阴中风，脉微浮，为欲愈；不浮，为未愈。
厥阴病，欲解时，从丑至卯上。
厥阴病，渴欲饮水者，少少与之，愈。
诸四逆厥者，不可下之，虚家亦然。
伤寒先厥，后发热而利者，必自止。见厥复利。
伤寒始发热，六日，厥反九日而利。凡厥利者，当不能食，今反能食者，恐为除中，食以索饼，不发热者，知胃气尚在，必愈，恐暴热来出而复去也。后三日脉之，其热续在者，期之旦日夜半愈。所以然者，本发热六日，厥反九日，复发热三日，并前六日，亦为九日，与厥相应，故期之旦日夜半愈。后三日脉之而脉数，其热不罢者，此为热气有余，必发痈脓也。
伤寒脉迟，六七日，而反与黄芩汤彻其热。脉迟为寒，今与黄芩汤，复除其热，腹中应冷，当不能食；今反能食，此名除中，必死。
伤寒先厥后发热，下利必自止，而反汗出，咽中痛者，其喉为痹。发热无汗而利必自止，若不止，必便脓血。便脓血者，其喉不痹。
伤寒一二日，至四五日而厥者，必发热，前热者，后必厥，厥深者，热亦深，厥微者，热亦微，厥应下之，而反发汗者，必口伤烂赤。
伤寒病，厥五日，热亦五日，设六日当复厥，不厥者，自愈。厥终不过五日，以热五日，故知自愈。
凡厥者，阴阳气不相顺接，便为厥。厥者，手足逆冷是也。
伤寒，脉微而厥，至七八日，肤冷，其人躁，无暂安时者，此为藏厥，非为蛔厥也。蛔厥者其人当吐蛔。令病者静，而复时烦，此为藏寒。蛔上入膈，故烦，须臾复止，得食而呕，又烦者，蛔闻食臭出，其人当自吐蛔。蛔厥者，乌梅丸主之。又主久利方。
乌梅丸方
乌梅三百个（味酸温）细辛六两（辛热）干姜十两（辛热）黄连一斤（苦寒）当归四两（辛温）附子六两（炮，辛热）蜀椒四两（去汗，辛热）桂枝六两（辛热）人参六两（甘温）黄蘖六两（苦寒）右十味，异捣筛，合治之，以苦酒渍乌梅一宿，去核，蒸之五升米下，饭熟，捣成泥，和药令相得，内臼中，与蜜，杵二千下，丸如梧桐子大，先食饮，服十丸，日三服，稍加至二十丸。禁生冷、滑物、臭食等。
伤寒，热少厥微，指头寒，默默不欲食，烦躁数日，小便利，色白者，此热除也，欲得食，其病为愈。若厥而呕，胸胁烦满者，其后必便血。
病者手足厥冷，言我不结胸，小腹满，按之痛者，此冷结在膀胱关元也。
伤寒发热四日，厥反三日，复热四日，厥少热多，其病当愈。四日至七日，热不除者，其后必便脓血。
伤寒厥四日，热反三日，复厥五日，其病为进，寒多热少，阳气退，故为进也。
伤寒六七日，脉微，手足厥冷，烦躁，灸厥阴，厥不还者，死。
伤寒发热，下利，厥逆，躁不得卧者，死。
伤寒发热，下利至甚，厥不止者，死。
伤寒六七日，不利，便发热而利，其人汗出不止者，死。有阴无阳故也。
伤寒五六日，不结胸，腹濡，脉虚，复厥者，不可下，此为亡血，下之死。
发热而厥，七日，下利者，为难治。
伤寒脉促，手足厥逆者，可灸之。
伤寒脉滑而厥者，里有热也，白虎汤主之。
手足厥寒，脉细欲绝者，当归四逆汤主之。
当归四逆汤方
当归三两（辛温）桂枝三两（辛热）芍药三两（酸寒）细辛三两（辛热）大枣二十五个（甘温）通草二两（甘平）甘草二两（炙，甘平）有七味，以水八升，煮取三升，去滓，温服一升，日三服。
若其人内有久寒者，宜当归四逆加吴茱萸生姜汤主之。
大汗出，热不去，内拘急，四肢疼，又下利，厥逆而恶寒者，四逆汤主之。
大汗，若大下利而厥冷者，四逆汤主之。
病人手足厥冷，脉乍紧者，邪结在胸中。心中满而烦，饥不能食者，病在胸中，当须吐之，宜瓜蒂散。
伤寒厥而心下悸者，宜先治水，当服茯苓甘草汤，却治其厥；不尔，水渍入胃，必作利也。
伤寒六七日，大下后，寸脉沉而迟，手足厥逆，下部脉不至，咽喉不利，唾脓血，泄利不止者，为难治。麻黄升麻汤主之。
麻黄升麻汤方
麻黄二两半（去节，甘温）升麻一两一分（甘平）当归一两一分（辛温）知母（苦寒）黄芩（苦寒）萎蕤（甘平）各十八铢石膏（碎，绵裹，甘寒）白术（甘温）干姜（辛热）芍药（酸平）天门冬（去心，甘平）桂枝（辛热）茯苓（甘平）甘草（炙，甘平）各六铢右十四味，以水一斗，先煮麻黄一两沸，去上沫，内诸药，煮取三升，去滓，分温三服，相去如炊三斗米顷，令尽汗出，愈。
伤寒四五日，腹中痛，若转气下趣少腹者，此欲自利也。
伤寒本自寒下，医复吐下之，寒格，更逆吐下；若食入口即吐，干姜黄连黄芩人参汤主之。
干姜黄连黄芩人参汤方
干姜（辛热）黄连（苦寒）黄芩（苦寒）人参（甘温）各三两右四味，以水六升，煮取二升，去滓，分温再服。
下利，有微热而渴，脉弱者，今自愈。
下利，脉数，有微热汗出，今自愈。设复紧，为未解。
下利，手足厥冷无脉者，灸之不温，若脉不还，反微喘者，死。
少阴负趺阳者，为顺也。
下利，寸脉反浮数，尺中自涩者，必清脓血。
下利清谷，不可攻表，汗出，必胀满。
下利，脉沉弦者，下重也；脉大者，为未止；脉微弱数者，为欲自止，虽发热不死。
下利，脉沉而迟，其人面少赤，身有微热，下利清谷者，必郁冒，汗出而解，病人必微厥。所以然者，其面戴阳，下虚故也。
下利，脉数而渴者，今自愈；设不差，必清脓血，以有热故也。
下利后脉绝，手足厥冷，日卒时脉还，手足温者生，脉不还者死。
伤寒下利，日十余行，脉反实者死。
下利清谷，里寒外热，汗出而厥者，通脉四逆汤主之。
热利下重者，白头翁汤主之。
白头翁汤方
白头翁二两（苦寒）黄连（苦寒）黄柏（苦寒）秦皮（苦寒）各三两右四味，以水七升，煮取二升，去滓，温服一升；不愈，更服一升。
下利，腹胀满，身体疼痛者，先温其里，乃攻其表。温里四逆汤，攻表桂枝汤。
下利，欲饮水者，以有热故也，白头翁汤主之。
下利，谵语者，有燥屎也，宜小承气汤。
下利后更烦，按之心下濡者，为虚烦也，宜栀子豉汤。
呕家有痈脓者，不可治，呕脓尽自愈。
呕而脉弱，小便复利，身有微热见厥者难治。四逆汤主之。
干呕，吐涎沫，头痛者，吴茱萸汤主之。
呕而发热者，小柴胡汤主之。
伤寒大吐大下之，极虚，复极汗出者，以其人外气怫郁，复与之水，以发其汗，因得哕。所以然者，胃中寒冷故也。
伤寒，哕而腹满，视其前后，知何部不利，利之则愈。
