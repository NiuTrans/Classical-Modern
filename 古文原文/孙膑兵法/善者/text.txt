善者，敌人军□人众，能使分离而不相救也，受敌而不相知也。故沟深垒高不得以为固，车坚兵利不得以为威，士有勇力而不得以为强。故善者制险量阻，敦三军，利屈伸，敌人众能使寡，积粮盈军能使饥，安处不动能使劳，得天下能使离，三军和能使柴。故兵有四路、五动：进，路也；退，路也；左，路也；右，路也。进，动也；退，动也；左，动也；右，动也；默然而处，亦动也。善者四路必彻，五动必工。故进不可迎于前，退不可绝于后，左右不可陷于阻，默[然而处]，□□于敌之人。故使敌四路必穷，五动必忧。进则傅干前，退则绝于后，左右则陷于阻，默然而处，军不免于患。善者能使敌卷甲趋远，倍道兼行，倦病而不得息，饥渴而不得食。以此薄敌，战必不胜矣。我饱食而侍其饥也，安处以侍其劳也，正静以侍其动也。故民见进而不见退，蹈白刃而不还踵。
