齐威王问用兵孙子曰： 两军相当，两将相望，皆坚而固，莫敢先举，为之奈何？ 孙子答曰： 以轻卒尝之，贱而勇者将之，期于北，毋期于得。为之微阵以触其侧。是谓大得。 威王曰： 用众用寡有道乎？ 孙子曰： 有。 威王曰： 我强敌弱，我众敌寡，用之奈何？ 孙子再拜曰： 明王之问！夫众且强，犹问用之，则安国之道也。命之曰赞师。毁卒乱行，以顺其志，则必战矣。 威王曰： 敌众我寡，敌强我弱，用之奈何？ 孙子曰： 命曰让威。必臧其尾，令之能归。长兵在前，短兵在□，为之流弩，以助其急者。□□毋动，以待敌能。 威王曰： 我出敌出，未知众少，用之奈何？ 孙子曰： 命曰险成。险成，敌将为正，出为三阵，一□能相助，可以止而止，可以行而行，毋求…… 威王曰： 击穷寇奈何？ 孙子曰： ……可以待生计矣。 威王曰： 击钧奈何？ 
孙子曰： 营而离之，我并卒而击之，毋令敌知之。然而不离，按而止。毋击疑。 威王曰： 以一击十，有道乎？ 孙子曰： 有。攻其无备，出其不意。 威王曰： 地平卒齐，合而北者，何也？ 孙子曰： 其阵无锋也。 威王曰： 令民素听，奈何？ 孙子曰： 素信。 威王曰： 善哉！言兵势不穷。 
田忌问孙子曰： 患兵者何也？困敌者何也？壁延不得者何也？失天者何也？失地者何也？失人者何也？请问此六者有道乎？ 孙子曰： 有。患兵者地也，困敌者险也。故曰，三里沮洳将患军……涉将留大甲。故曰，患兵者地也，困敌者险也，壁延不得者渠寒也，…… 田忌曰： ……奈何？ 孙子曰： 鼓而坐之，十而揄之。 田忌曰： 行阵已定，动而令士必听，奈何？ 孙子曰： 严而示之利。 田忌曰： 赏罚者，兵之急者耶？ 孙子曰： 非。夫赏者，所以喜众，令士忘死也。罚者，所以正乱，令民畏上也。可以益胜，非其急者也。 田忌曰： 权、势、谋、诈，兵之急者耶？ 孙子曰： 非也。夫权者，所以聚众也；势者，所以令士必斗也；谋者，所以令敌无备也；诈者，所以困敌也。可以益胜，非其急者也。 田忌忿然作色： 此六者，皆善者所用，而子大夫曰非其急者也。然则其急者何也？ 孙子曰： 料敌计险，必察远近，……将之道也。必攻不守，兵之急者也。……骨也。 
田忌问孙子曰： 张军毋战，有道？ 孙子曰： 有。倅险增垒，诤戒毋动，毋可□□，毋可怒。 田忌曰： 敌众且武，必战有道乎？ 孙子曰： 有。埤垒广志，严正辑众，避而骄之，引而劳之，攻其无备，出其不意，必以为久。 田忌问孙子曰： 锥行者何也？雁行者何也？篡卒力士者何也？劲弩趋发者何也？飘风之阵者何也？众卒者何也？ 孙子曰： 锥行者，所以冲坚毁锐也；雁行者，所以触侧应□也；篡卒力士者，所以绝阵取将也；劲弩趋发者，所以甘战持久也；飘风之阵者，所以回□□□也；众卒者，所以分攻有胜也。 孙子曰： 明主、知道之将，不以众卒几功。 
孙子出，而弟子问曰： 威王、田忌臣主之问何如？ 孙子曰： 威王问九，田忌问七，几知兵矣，而未达于道也。吾闻素信者昌，立义……用兵无备者伤，穷兵者亡。齐三世其忧矣。 
