奔丧之礼：始闻亲丧，以哭答使者，尽哀；问故，又哭尽哀。遂行，日行百里，不以夜行。唯父母之丧，见星而行，见星而舍。若未得行，则成服而后行。过国至竟，哭尽哀而止。哭辟市朝。望其国竟哭。至于家，入门左，升自西阶，殡东，西面坐，哭尽哀，括发袒，降堂东即位，西乡哭，成踊，袭绖于序东，绞带。反位，拜宾成踊，送宾，反位；有宾后至者，则拜之，成踊、送宾皆如初。众主人兄弟皆出门，出门哭止；阖门，相者告就次。于又哭，括发袒成踊；于三哭，犹括发袒成踊。三日，成服，拜宾、送宾皆如初。
奔丧者非主人，则主人为之拜宾送宾。奔丧者自齐衰以下，入门左中庭北面哭尽哀，免麻于序东，即位袒，与主人哭成踊。于又哭、三哭皆免袒，有宾则主人拜宾、送宾。丈夫妇人之待之也，皆如朝夕哭，位无变也。
奔母之丧，西面哭尽哀，括发袒，降堂东即位，西乡哭，成踊，袭免绖于序东，拜宾、送宾，皆如奔父之礼，于又哭不括发。妇人奔丧，升自东阶，殡东，西面坐，哭尽哀；东髽，即位，与主人拾踊。奔丧者不及殡，先之墓，北面坐，哭尽哀。主人之待之也，即位于墓左，妇人墓右，成踊尽哀括发，东即主人位，绖绞带，哭成踊，拜宾，反位，成踊，相者告事毕。遂冠归，入门左，北面哭尽哀，括发袒成踊，东即位，拜宾成踊。宾出，主人拜送；有宾后至者则拜之成踊；送宾如初。众主人兄弟皆出门，出门哭止，相者告就次。于又哭，括发成踊；于三哭，犹括发成踊。三日成服，于五哭，相者告事毕。为母所以异于父者，壹括发，其余免以终事，他如奔父之礼。
齐衰以下不及殡：先之墓，西面哭尽哀，免麻于东方，即位，与主人哭成踊，袭。有宾则主人拜宾、送宾；宾有后至者，拜之如初。相者告事毕。遂冠归，入门左，北面哭尽哀，免袒成踊，东即位，拜宾成踊，宾出，主人拜送。于又哭，免袒成踊；于三哭，犹免袒成踊。三日成服，于五哭，相者告事毕。
闻丧不得奔丧，哭尽哀；问故，又哭尽哀。乃为位，括发袒成踊，袭绖绞带即位，拜宾反位成踊。宾出，主人拜送于门外，反位；若有宾后至者，拜之成踊，送宾如初。于又哭，括发袒成踊，于三哭，犹括发袒成踊，三日成服，于五哭，拜宾送宾如初。若除丧而后归，则之墓，哭成踊，东括发袒绖，拜宾成踊，送宾反位，又哭尽哀，遂除，于家不哭。主人之待之也，无变于服，与之哭，不踊。自齐衰以下，所以异者，免麻。
凡为位，非亲丧，齐衰以下，皆即位哭尽哀，而东免绖，即位，袒、成踊、袭，拜宾反位，哭成踊，送宾反位，相者告就次。三日，五哭卒，主人出送宾；众主人兄弟皆出门，哭止。相者告事毕。成服拜宾。若所为位家远，则成服而往。齐衰，望乡而哭；大功，望门而哭；小功，至门而哭；缌麻，即位而哭。哭父之党于庙；母妻之党于寝；师于庙门外；朋友于寝门外；所识于野张帷。凡为位不奠。哭天子九，诸侯七，卿大夫五，士三。大夫哭诸侯，不敢拜宾。诸臣在他国，为位而哭，不敢拜宾。与诸侯为兄弟，亦为位而哭。凡为位者壹袒。所识者吊，先哭于家而后之墓，皆为之成踊，从主人北面而踊。凡丧，父在父为主；父没，兄弟同居，各主其丧。亲同，长者主之；不同，亲者主之。闻远兄弟之丧，既除丧而后闻丧，免袒成踊，拜宾则尚左手。无服而为位者，唯嫂叔；及妇人降而无服者麻。凡奔丧，有大夫至，袒，拜之，成踊而后袭；于士，袭而后拜之。
