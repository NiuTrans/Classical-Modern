子言之： 归乎！君子隐而显，不矜而庄，不厉而威，不言而信。 子曰： 君子不失足于人，不失色于人，不失口于人，是故君子貌足畏也，色足惮也，言足信也。《甫刑》曰： 敬忌而罔有择言在躬。  子曰： 裼袭之不相因也，欲民之毋相渎也。 子曰： 祭极敬，不继之以乐；朝极辨，不继之以倦。 子曰： 君子慎以辟祸，笃以不掩，恭以远耻。 子曰： 君子庄敬日强，安肆日偷。君子不以一日使其躬儳焉，如不终日。 子曰： 齐戒以事鬼神，择日月以见君，恐民之不敬也。 子曰： 狎侮，死焉而不畏也。 子曰： 无辞不相接也，无礼不相见也；欲民之毋相亵也。《易》曰： 初筮告，再三渎，渎则不告。  
子言之： 仁者，天下之表也；义者，天下之制也；报者，天下之利也。 子曰： 以德报德，则民有所劝；以怨报怨，则民有所惩。《诗》曰： 无言不雠，无德不报。 《太甲》曰： 民非后无能胥以宁；后非民无以辟四方。  子曰： 以德报怨，则宽身之仁也；以怨报德，则刑戮之民也。 子曰： 无欲而好仁者，无畏而恶不仁者，天下一人而已矣。是故君子议道自己，而置法以民。 子曰： 仁有三，与仁同功而异情。与仁同功，其仁未可知也；与仁同过，然后其仁可知也。仁者安仁，知者利仁，畏罪者强仁。仁者右也，道者左也。仁者人也，道者义也。厚于仁者薄于义，亲而不尊；厚于义者薄于仁，尊而不亲。道有至、有义、有考。至道以王，义道以霸，考道以为无失。 
子言之： 仁有数，义有长短小大。中心憯怛，爱人之仁也；率法而强之，资仁者也。《诗》云： 丰水有芑，武王岂不仕！诒厥孙谋，以燕翼子，武王烝哉！ 数世之仁也。国风曰： 我今不阅，皇恤我后。 终身之仁也。 子曰： 仁之为器重，其为道远，举者莫能胜也，行者莫能致也，取数多者仁也；夫勉于仁者不亦难乎？是故君子以义度人，则难为人；以人望人，则贤者可知已矣。 子曰： 中心安仁者，天下一人而已矣。大雅曰： 德輶如毛，民鲜克举之；我仪图之，惟仲山甫举之，爱莫助之。  小雅曰： 高山仰止，景行行止。 子曰： 《诗》之好仁如此；乡道而行，中道而废，忘身之老也，不知年数之不足，俛焉日有孳孳，毙而后已。 子曰： 仁之难成久矣！人人失其所好；故仁者之过易辞也。 子曰： 恭近礼，俭近仁，信近情，敬让以行此，虽有过，其不甚矣。夫恭寡过，情可信，俭易容也；以此失之者，不亦鲜乎？《诗》曰： 温温恭人，惟德之基。  子曰： 仁之难成久矣，惟君子能之。是故君子不以其所能者病人，不以人之所不能者愧人。是故圣人之制行也，不制以己，使民有所劝勉愧耻，以行其言。礼以节之，信以结之，容貌以文之，衣服以移之，朋友以极之，欲民之有壹也。小雅曰： 不愧于人，不畏于天。 是故君子服其服，则文以君子之容；有其容，则文以君子之辞；遂其辞，则实以君子之德。是故君子耻服其服而无其容，耻有其容而无其辞，耻有其辞而无其德，耻有其德而无其行。是故君子衰绖则有哀色；端冕则有敬色；甲胄则有不可辱之色。《诗》云： 惟鹈在梁，不濡其翼；彼记之子，不称其服。  
子言之： 君子之所谓义者，贵贱皆有事于天下；天子亲耕，粢盛秬鬯以事上帝，故诸侯勤以辅事于天子。 子曰： 下之事上也，虽有庇民之大德，不敢有君民之心，仁之厚也。是故君子恭俭以求役仁，信让以求役礼，不自尚其事，不自尊其身，俭于位而寡于欲，让于贤，卑己尊而人，小心而畏义，求以事君，得之自是，不得自是，以听天命。《诗》云： 莫莫葛藟，施于条枚；凯弟君子，求福不回。 其舜、禹、文王、周公之谓与！有君民之大德，有事君之小心。《诗》云： 惟此文王，小心翼翼，昭事上帝，聿怀多福，厥德不回，以受方国。  子曰： 先王谥以尊名，节以壹惠，耻名之浮于行也。是故君子不自大其事，不自尚其功，以求处情；过行弗率，以求处厚；彰人之善而美人之功，以求下贤。是故君子虽自卑，而民敬尊之。 子曰： 后稷，天下之为烈也，岂一手一足哉！唯欲行之浮于名也，故自谓便人。 
子言之： 君子之所谓仁者其难乎！《诗》云： 凯弟君子，民之父母。 凯以强教之；弟以说安之。乐而毋荒，有礼而亲，威庄而安，孝慈而敬。使民有父之尊，有母之亲。如此而后可以为民父母矣，非至德其孰能如此乎？今父之亲子也，亲贤而下无能；母之亲子也，贤则亲之，无能则怜之。母，亲而不尊；父，尊而不亲。水之于民也，亲而不尊；火，尊而不亲。土之于民也，亲而不尊；天，尊而不亲。命之于民也，亲而不尊；鬼，尊而不亲。 子曰： 夏道尊命，事鬼敬神而远之，近人而忠焉，先禄而后威，先赏而后罚，亲而不尊；其民之敝：蠢而愚，乔而野，朴而不文。殷人尊神，率民以事神，先鬼而后礼，先罚而后赏，尊而不亲；其民之敝：荡而不静，胜而无耻。周人尊礼尚施，事鬼敬神而远之，近人而忠焉，其赏罚用爵列，亲而不尊；其民之敝：利而巧，文而不惭，贼而蔽。 子曰： 夏道未渎辞，不求备，不大望于民，民未厌其亲；殷人未渎礼，而求备于民；周人强民，未渎神，而赏爵刑罚穷矣。 子曰： 虞夏之道，寡怨于民；殷周之道，不胜其敝。 子曰： 虞夏之质，殷周之文，至矣。虞夏之文不胜其质；殷周之质不胜其文。 
子言之曰： 后世虽有作者，虞帝弗可及也已矣。君天下，生无私，死不厚其子；子民如父母，有憯怛之爱，有忠利之教；亲而尊，安而敬，威而爱，富而有礼，惠而能散；其君子尊仁畏义，耻费轻实，忠而不犯，义而顺，文而静，宽而有辨。《甫刑》曰： 德威惟威，德明惟明。 非虞帝其孰能如此乎？ 子言之： 事君先资其言，拜自献其身，以成其信。是故君有责于其臣，臣有死于其言。故其受禄不诬，其受罪益寡。 子曰： 事君大言入则望大利，小言入则望小利；故君子不以小言受大禄，不以大言受小禄。《易》曰： 不家食，吉。  子曰： 事君不下达，不尚辞，非其人弗自。小雅曰： 靖共尔位，正直是与；神之听之，式谷以女。  子曰： 事君远而谏，则谄也；近而不谏，则尸利也。 子曰： 迩臣守和，宰正百官，大臣虑四方。 子曰： 事君欲谏不欲陈。《诗》云： 心乎爱矣，瑕不谓矣；中心藏之，何日忘之。  子曰： 事君难进而易退，则位有序；易进而难退则乱也。故君子三揖而进，一辞而退，以远乱也。 子曰： 事君三违而不出竟，则利禄也；人虽曰不要，吾弗信也。 子曰： 事君慎始而敬终。 子曰： 事君可贵可贱，可富可贫，可生可杀，而不可使为乱。 子曰： 事君，军旅不辟难，朝廷不辞贱；处其位而不履其事则乱也。故君使其臣得志，则慎虑而从之；否，则孰虑而从之。终事而退，臣之厚也。《易》曰： 不事王侯，高尚其事。  子曰： 唯天子受命于天，士受命于君。故君命顺则臣有顺命；君命逆则臣有逆命。《诗》曰： 鹊之姜姜，鹑之贲贲；人之无良，我以为君。  
子曰： 君子不以辞尽人。故天下有道，则行有枝叶；天下无道，则辞有枝叶。是故君子于有丧者之侧，不能赙焉，则不问其所费；于有病者之侧，不能馈焉，则不问其所欲；有客，不能馆，则不问其所舍。故君子之接如水，小人之接如醴；君子淡以成，小人甘以坏。小雅曰： 盗言孔甘，乱是用餤。  子曰： 君子不以口誉人，则民作忠。故君子问人之寒，则衣之；问人之饥，则食之；称人之美，则爵之。国风曰： 心之忧矣，于我归说。  子曰： 口惠而实不至，怨菑及其身。是故君子与其有诺责也，宁有已怨。国风曰： 言笑晏晏，信誓旦旦，不思其反；反是不思，亦已焉哉！  子曰： 君子不以色亲人；情疏而貌亲，在小人则穿窬之盗也与？ 子曰： 情欲信，辞欲巧。 
子言之： 昔三代明王皆事天地之神明，无非卜筮之用，不敢以其私，亵事上帝。是故不犯日月，不违卜筮。卜筮不相袭也。大事有时日；小事无时日，有筮。外事用刚日，内事用柔日。不违龟筮。 子曰： 牲牷礼乐齐盛，是以无害乎鬼神，无怨乎百姓。 子曰： 后稷之祀易富也；其辞恭，其欲俭，其禄及子孙。《诗》曰： 后稷兆祀，庶无罪悔，以迄于今。  子曰： 大人之器威敬。天子无筮；诸侯有守筮。天子道以筮；诸侯非其国不以筮。卜宅寝室。天子不卜处大庙。 子曰： 君子敬则用祭器。是以不废日月，不违龟筮，以敬事其君长，是以上不渎于民，下不亵于上。 
