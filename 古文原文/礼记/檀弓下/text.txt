君之适长殇，车三乘；公之庶长殇，车一乘；大夫之适长殇，车一乘。
公之丧，诸达官之长，杖。
君于大夫，将葬，吊于宫；及出，命引之，三步则止。如是者三，君退；朝亦如之，哀次亦如之。五十无车者，不越疆而吊人。
季武子寝疾，蟜固不说齐衰而入见，曰： 斯道也，将亡矣；士唯公门说齐衰。 武子曰： 不亦善乎，君子表微。 及其丧也，曾点倚其门而歌。
大夫吊，当事而至，则辞焉。吊于人，是日不乐。妇人不越疆而吊人。行吊之日不饮酒食肉焉。吊于葬者必执引，若从柩及圹，皆执绋。丧，公吊之，必有拜者，虽朋友州里舍人可也。吊曰： 寡君承事。 主人曰： 临。 君遇柩于路，必使人吊之。大夫之丧，庶子不受吊。妻之昆弟为父后者死，哭之适室，子为主，袒免哭踊，夫入门右，使人立于门外告来者，狎则入哭；父在，哭于妻之室；非为父后者。哭诸异室。有殡，闻远兄弟之丧，哭于侧室；无侧室，哭于门内之右；同国，则往哭之。
子张死，曾子有母之丧；齐衰而往哭之。或曰： 齐衰不以吊。 曾子曰： 我吊也与哉？ 有若之丧，悼公吊焉，子游摈，由左。齐谷王姬之丧，鲁庄公为之大功。或曰： 由鲁嫁，故为之服姊妹之服。 或曰： 外祖母也，故为之服。 
晋献公之丧，秦穆公使人吊公子重耳，且曰： 寡人闻之：亡国恒于斯，得国恒于斯。虽吾子俨然在忧服之中，丧亦不可久也，时亦不可失也。孺子其图之。 以告舅犯，舅犯曰： 孺子其辞焉；丧人无宝，仁亲以为宝。父死之谓何？又因以为利，而天下其孰能说之？孺子其辞焉。 公子重耳对客曰： 君惠吊亡臣重耳，身丧父死，不得与于哭泣之哀，以为君忧。父死之谓何？或敢有他志，以辱君义。 稽颡而不拜，哭而起，起而不私。子显以致命于穆公。穆公曰： 仁夫公子重耳！夫稽颡而不拜，则未为后也，故不成拜；哭而起，则爱父也；起而不私，则远利也。 
帷殡，非古也，自敬姜之哭穆伯始也。丧礼，哀戚之至也。节哀，顺变也；君子念始之者也。复，尽爱之道也，有祷祠之心焉；望反诸幽，求诸鬼神之道也；北面，求诸幽之义也。拜稽颡，哀戚之至隐也；稽颡，隐之甚也。饭用米贝，弗忍虚也；不以食道，用美焉尔。铭，明旌也，以死者为不可别已，故以其旗识之。爱之，斯录之矣；敬之，斯尽其道焉耳。重，主道也，殷主缀重焉；周主重彻焉。奠以素器，以生者有哀素之心也；唯祭祀之礼，主人自尽焉尔；岂知神之所飨，亦以主人有齐敬之心也。辟踊，哀之至也，有算，为之节文也。袒、括发，变也；愠，哀之变也。去饰，去美也；袒、括发，去饰之甚也。有所袒、有所袭，哀之节也。弁绖葛而葬，与神交之道也，有敬心焉。周人弁而葬，殷人冔而葬。歠主人、主妇室老，为其病也，君命食之也。反哭升堂，反诸其所作也；主妇入于室，反诸其所养也。反哭之吊也，哀之至也--反而亡焉，失之矣，于是为甚。殷既封而吊，周反哭而吊。
孔子曰： 殷已悫，吾从周。 葬于北方北首，三代之达礼也，之幽之故也。既封，主人赠，而祝宿虞尸。既反哭，主人与有司视虞牲，有司以几筵舍奠于墓左，反，日中而虞。葬日虞，弗忍一日离也。是月也，以虞易奠。卒哭曰成事，是日也，以吉祭易丧祭，明日，祔于祖父。其变而之吉祭也，比至于祔，必于是日也接--不忍一日末有所归也。殷练而祔，周卒哭而祔。孔子善殷。君临臣丧，以巫祝桃茢执戈--恶之也；所以异于生也。丧有死之道焉。先王之所难言也。丧之朝也，顺死者之孝心也，其哀离其室也，故至于祖考之庙而后行。殷朝而殡于祖，周朝而遂葬。
孔子谓：为明器者，知丧道矣，备物而不可用也。哀哉！死者而用生者之器也。不殆于用殉乎哉。其曰明器，神明之也。涂车刍灵，自古有之，明器之道也。孔子谓为刍灵者善，谓为俑者不仁--殆于用人乎哉！
穆公问于子思曰： 为旧君反服，古与？ 子思曰： 古之君子，进人以礼，退人以礼，故有旧君反服之礼也；今之君子，进人若将加诸膝，退人若将队诸渊，毋为戎首，不亦善乎！又何反服之礼之有？ 
悼公之丧，季昭子问于孟敬子曰： 为君何食？ 敬子曰： 食粥，天下之达礼也。吾三臣者之不能居公室也，四方莫不闻矣，勉而为瘠则吾能，毋乃使人疑夫不以情居瘠者乎哉？我则食食。 
卫司徒敬子死，子夏吊焉，主人未小敛，绖而往。子游吊焉，主人既小敛，子游出，绖反哭，子夏曰： 闻之也与？ 曰： 闻诸夫子，主人未改服，则不绖。 
曾子曰： 晏子可谓知礼也已，恭敬之有焉。 有若曰： 晏子一狐裘三十年，遣车一乘，及墓而反；国君七个，遣车七乘；大夫五个，遣车五乘，晏子焉知礼？ 曾子曰： 国无道，君子耻盈礼焉。国奢，则示之以俭；国俭，则示之以礼。 
国昭子之母死，问于子张曰： 葬及墓，男子、妇人安位？ 子张曰： 司徒敬子之丧，夫子相，男子西乡，妇人东乡。 曰： 噫！毋。 曰： 我丧也斯沾。尔专之，宾为宾焉，主为主焉--妇人从男子皆西乡。 
穆伯之丧，敬姜昼哭；文伯之丧，昼夜哭。孔子曰： 知礼矣。 
文伯之丧，敬姜据其床而不哭，曰： 昔者吾有斯子也，吾以将为贤人也，吾未尝以就公室；今及其死也，朋友诸臣未有出涕者，而内人皆行哭失声。斯子也，必多旷于礼矣夫！ 季康子之母死，陈亵衣。敬姜曰： 妇人不饰，不敢见舅姑，将有四方之宾来，亵衣何为陈于斯？ 命彻之。
有子与子游立，见孺子慕者，有子谓子游曰： 予壹不知夫丧之踊也，予欲去之久矣。情在于斯，其是也夫？ 子游曰： 礼：有微情者，有以故兴物者；有直情而径行者，戎狄之道也。礼道则不然，人喜则斯陶，陶斯咏，咏斯犹，犹斯舞，舞斯愠，愠斯戚，戚斯叹，叹斯辟，辟斯踊矣。品节斯，斯之谓礼。人死，斯恶之矣，无能也，斯倍之矣。是故制绞衾、设蒌翣，为使人勿恶也。始死，脯醢之奠；将行，遣而行之；既葬而食之，未有见其飨之者也。自上世以来，未之有舍也，为使人勿倍也。故子之所刺于礼者，亦非礼之訾也。 
吴侵陈，斩祀杀厉，师还出竟，陈太宰嚭使于师。夫差谓行人仪曰： 是夫也多言，盍尝问焉；师必有名，人之称斯师也者，则谓之何？ 太宰嚭曰： 古之侵伐者，不斩祀、不杀厉、不获二毛；今斯师也，杀厉与？其不谓之杀厉之师与？ 曰： 反尔地，归尔子，则谓之何？ 曰： 君王讨敝邑之罪，又矜而赦之，师与，有无名乎？ 
颜丁善居丧：始死，皇皇焉如有求而弗得；及殡，望望焉如有从而弗及；既葬，慨焉如不及其反而息。
子张问曰： 《书》云： 高宗三年不言，言乃欢。 有诸？ 仲尼曰： 胡为其不然也？古者天子崩，王世子听于冢宰三年。 
知悼子卒，未葬；平公饮酒，师旷、李调侍，鼓钟。杜蒉自外来，闻钟声，曰： 安在？ 曰： 在寝。 杜蒉入寝，历阶而升，酌，曰： 旷饮斯。 又酌，曰： 调饮斯。 又酌，堂上北面坐饮之。降，趋而出。平公呼而进之曰： 蒉，曩者尔心或开予，是以不与尔言；尔饮旷何也？ 曰： 子卯不乐；知悼子在堂，斯其为子卯也大矣。旷也大师也，不以诏，是以饮之也。  尔饮调何也？ 曰： 调也君之亵臣也，为一饮一食，忘君之疾，是以饮之也。  尔饮何也？ 曰： 蒉也宰夫也，非刀匕是共，又敢与知防，是以饮之也。 平公曰： 寡人亦有过焉，酌而饮寡人。 杜蒉洗而扬觯。公谓侍者曰： 如我死，则必无废斯爵也。 至于今，既毕献，斯扬觯，谓之杜举。
公叔文子卒，其子戍请谥于君曰： 日月有时，将葬矣。请所以易其名者。 君曰： 昔者卫国凶饥，夫子为粥与国之饿者，是不亦惠乎？昔者卫国有难，夫子以其死卫寡人，不亦贞乎？夫子听卫国之政，修其班制，以与四邻交，卫国之社稷不辱，不亦文乎？故谓夫子『贞惠文子』。 
石骀仲卒，无适子，有庶子六人，卜所以为后者。曰： 沐浴、佩玉则兆。 五人者皆沐浴、佩玉；石祁子曰： 孰有执亲之丧而沐浴、佩玉者乎？ 不沐浴、佩玉。石祁子兆。
卫人以龟为有知也。陈子车死于卫，其妻与其家大夫谋以殉葬，定，而后陈子亢至，以告曰： 夫子疾，莫养于下，请以殉葬。 子亢曰： 以殉葬，非礼也；虽然，则彼疾当养者，孰若妻与宰？得已，则吾欲已；不得已，则吾欲以二子者之为之也。 于是弗果用。
子路曰： 伤哉贫也！生无以为养，死无以为礼也。 孔子曰： 啜菽饮水尽其欢，斯之谓孝；敛首足形，还葬而无椁，称其财，斯之谓礼。 
卫献公出奔，反于卫，及郊，将班邑于从者而后入。柳庄曰： 如皆守社稷，则孰执羁靮而从；如皆从，则孰守社稷？君反其国而有私也，毋乃不可乎？ 弗果班。
卫有大史曰柳庄，寝疾。公曰： 若疾革，虽当祭必告。 公再拜稽首，请于尸曰： 有臣柳庄也者，非寡人之臣，社稷之臣也，闻之死，请往。 不释服而往，遂以襚之。与之邑裘氏与县潘氏，书而纳诸棺，曰： 世世万子孙，无变也。 
陈干昔寝疾，属其兄弟，而命其子尊已曰： 如我死，则必大为我棺，使吾二婢子夹我。 陈干昔死，其子曰： 以殉葬，非礼也，况又同棺乎？ 弗果杀。
仲遂卒于垂；壬午犹绎，万入去龠。仲尼曰： 非礼也，卿卒不绎。 季康子之母死，公输若方小，敛，般请以机封，将从之，公肩假曰： 不可！夫鲁有初，公室视丰碑，三家视桓楹。般，尔以人之母尝巧，则岂不得以？其母以尝巧者乎？则病者乎？噫！ 弗果从。
战于郎，公叔禺人遇负杖入保者息，曰： 使之虽病也，任之虽重也，君子不能为谋也，士弗能死也。不可！我则既言矣。 与其邻童汪踦往，皆死焉。鲁人欲勿殇童汪踦，问于仲尼。仲尼曰： 能执干戈以卫社稷，虽欲勿殇也，不亦可乎！ 
子路去鲁，谓颜渊曰： 何以赠我？ 曰： 吾闻之也：去国，则哭于墓而后行；反其国，不哭，展墓而入。 谓子路曰： 何以处我？ 子路曰： 吾闻之也：过墓则式，过祀则下。 
工尹商阳与陈弃疾追吴师，及之。陈弃疾谓工尹商阳曰： 王事也，子手弓而可。 手弓。 子射诸。 射之，毙一人，韔弓。又及，谓之，又毙二人。每毙一人，掩其目。止其御曰： 朝不坐，燕不与，杀三人，亦足以反命矣。 孔子曰： 杀人之中，又有礼焉。 
诸侯伐秦，曹桓公卒于会。诸侯请含，使之袭。襄公朝于荆，康王卒。荆人曰： 必请袭。 鲁人曰： 非礼也。 荆人强之。巫先拂柩。荆人悔之。滕成公之丧，使子叔、敬叔吊，进书，子服惠伯为介。及郊，为懿伯之忌，不入。惠伯曰： 政也，不可以叔父之私，不将公事。 遂入。哀公使人吊蒉尚，遇诸道。辟于路，画宫而受吊焉。曾子曰： 蒉尚不如杞梁之妻之知礼也。齐庄公袭莒于夺，杞梁死焉，其妻迎其柩于路而哭之哀，庄公使人吊之，对曰：『君之臣不免于罪，则将肆诸市朝，而妻妾执；君之臣免于罪，则有先人之敝庐在。君无所辱命。』 
孺子穔之丧，哀公欲设拨，问于有若，有若曰： 其可也，君之三臣犹设之。 颜柳曰： 天子龙輴而椁帱，诸侯輴而设帱--为榆沈故设拨；三臣者废輴而设拨，窃礼之不中者也，而君何学焉！ 
悼公之母死，哀公为之齐衰。有若曰： 为妾齐衰，礼与？ 公曰： 吾得已乎哉？鲁人以妻我。 季子皋葬其妻，犯人之禾，申祥以告曰： 请庚之。 子皋曰： 孟氏不以是罪予，朋友不以是弃予，以吾为邑长于斯也。买道而葬，后难继也。 仕而未有禄者：君有馈焉曰献，使焉曰寡君；违而君薨，弗为服也。虞而立尸，有几筵。卒哭而讳，生事毕而鬼事始已。既卒哭，宰夫执木铎以命于宫曰： 舍故而讳新。 自寝门至于库门。二名不偏讳，夫子之母名征在；言在不称征，言征不称在。军有忧，则素服哭于库门之外，赴车不载橐韔。有焚其先人之室，则三日哭。
故曰： 新宫火，亦三日哭。 
孔子过泰山侧，有妇人哭于墓者而哀，夫子式而听之。使子路问之曰： 子之哭也，壹似重有忧者。 而曰： 然，昔者吾舅死于虎，吾夫又死焉，今吾子又死焉。 夫子曰： 何为不去也？ 曰： 无苛政。 夫子曰： 小子识之，苛政猛于虎也。 
鲁人有周丰也者，哀公执挚请见之，而曰不可。公曰： 我其已夫！ 使人问焉，曰： 有虞氏未施信于民而民信之，夏后氏未施敬于民而民敬之，何施而得斯于民也？ 对曰： 墟墓之间，未施哀于民而民哀；社稷宗庙之中，未施敬于民而民敬。殷人作誓而民始畔，周人作会而民始疑。茍无礼义忠信诚悫之心以莅之，虽固结之，民其不解乎？ 
丧不虑居，毁不危身。丧不虑居，为无庙也；毁不危身，为无后也。
延陵季子适齐，于其反也，其长子死，葬于嬴博之间。孔子曰： 延陵季子，吴之习于礼者也。 往而观其葬焉。其坎深不至于泉，其敛以时服。既葬而封，广轮掩坎，其高可隐也。既封，左袒，右还其封且号者三，曰： 骨肉归复于土，命也。若魂气则无不之也，无不之也。 而遂行。孔子曰： 延陵季子之于礼也，其合矣乎！ 
邾娄考公之丧，徐君使容居来吊含，曰： 寡君使容居坐含进侯玉，其使容居以含。 有司曰： 诸侯之来辱敝邑者，易则易，于则于，易于杂者未之有也。 容居对曰： 容居闻之：事君不敢忘其君，亦不敢遗其祖。昔我先君驹王西讨济于河，无所不用斯言也。容居，鲁人也，不敢忘其祖。 
子思之母死于卫，赴于子思，子思哭于庙。门人至曰： 庶氏之母死，何为哭于孔氏之庙乎？ 子思曰： 吾过矣，吾过矣。 遂哭于他室。
天子崩，三日祝先服，五日官长服，七日国中男女服，三月天下服。虞人致百祀之木，可以为棺椁者斩之；不至者，废其祀，刎其人。
齐大饥，黔敖为食于路，以待饿者而食之。有饿者蒙袂辑屦，贸贸然来。黔敖左奉食，右执饮，曰： 嗟！来食。 扬其目而视之，曰： 予唯不食嗟来之食，以至于斯也。 从而谢焉；终不食而死。曾子闻之曰： 微与？其嗟也可去，其谢也可食。 
邾娄定公之时，有弒其父者。有司以告，公瞿然失席曰： 是寡人之罪也。 曰： 寡人尝学断斯狱矣：臣弒君，凡在官者杀无赦；子弒父，凡在宫者杀无赦。杀其人，坏其室，洿其宫而猪焉。盖君逾月而后举爵。 
晋献文子成室，晋大夫发焉。张老曰： 美哉轮焉！美哉奂焉！歌于斯，哭于斯，聚国族于斯。 文子曰： 武也得歌于斯，哭于斯，聚国族于斯，是全要领以从先大夫于九京也。 北面再拜稽首。君子谓之善颂善祷。
仲尼之畜狗死，使子贡埋之，曰： 吾闻之也：敝帷不弃，为埋马也；敝盖不弃，为埋狗也。丘也贫，无盖；于其封也，亦予之席，毋使其首陷焉。 
路马死，埋之以帷。
季孙之母死，哀公吊焉，曾子与子贡吊焉，阍人为君在，弗内也。曾子与子贡入于其厩而修容焉。子贡先入，阍人曰： 乡者已告矣。 曾子后入，阍人辟之。涉内溜，卿大夫皆辟位，公降一等而揖之。君子言之曰： 尽饰之道，斯其行者远矣。 阳门之介夫死，司城子罕入而哭之哀。晋人之觇宋者，反报于晋侯曰： 阳门之介夫死，而子罕哭之哀，而民说，殆不可伐也。 孔子闻之曰： 善哉觇国乎！《诗》云：『凡民有丧，扶服救之。』虽微晋而已，天下其孰能当之。 
鲁庄公之丧，既葬，而绖不入库门。士、大夫既卒哭，麻不入。
孔子之故人曰原壤，其母死，夫子助之沐椁。原壤登木曰： 久矣予之不托于音也。 歌曰： 狸首之斑然，执女手之卷然。 夫子为弗闻也者而过之，从者曰： 子未可以已乎？ 夫子曰： 丘闻之：亲者毋失其为亲也，故者毋失其为故也。 
赵文子与叔誉观乎九原。文子曰： 死者如可作也，吾谁与归？ 叔誉曰： 其阳处父乎？ 文子曰： 行并植于晋国，不没其身，其知不足称也。  其舅犯乎？ 文子曰： 见利不顾其君，其仁不足称也。我则随武子乎，利其君不忘其身，谋其身不遗其友。 
晋人谓文子知人。文子其中退然如不胜衣，其言吶吶然如不出诸其口；所举于晋国管库之士七十有余家，生不交利，死不属其子焉。叔仲皮学子柳。叔仲皮死，其妻鲁人也，衣衰而缪绖。叔仲衍以告，请繐衰而环绖，曰： 昔者吾丧姑姊妹亦如斯，末吾禁也。 退，使其妻繐衰而环绖。
成人有其兄死而不为衰者，闻子皋将为成宰，遂为衰。成人曰： 蚕则绩而蟹有匡，范则冠而蝉有緌，兄则死而子皋为之衰。 
乐正子春之母死，五日而不食。曰： 吾悔之，自吾母而不得吾情，吾恶乎用吾情！ 
岁旱，穆公召县子而问然，曰： 天久不雨，吾欲暴尫而奚若？ 曰： 天久不雨，而暴人之疾子，虐，毋乃不可与！  然则吾欲暴巫而奚若？ 曰： 天则不雨，而望之愚妇人，于以求之，毋乃已疏乎！  徙市则奚若？ 曰： 天子崩，巷市七日；诸侯薨，巷市三日。为之徙市，不亦可乎！ 孔子曰： 卫人之祔也，离之；鲁人之祔也，合之，善夫！ 
