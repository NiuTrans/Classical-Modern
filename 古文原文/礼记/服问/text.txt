传曰： 有从轻而重，公子之妻为其皇姑。有从重而轻，为妻之父母。有从无服而有服，公子之妻为公子之外兄弟。有从有服而无服，公子为其妻之父母。 传曰： 母出，则为继母之党服；母死，则为其母之党服。为其母之党服，则不为继母之党服。 
三年之丧，既练矣，有期之丧，既葬矣，则带其故葛带，绖期之绖，服其功衰。有大功之丧，亦如之。小功，无变也。
麻之有本者，变三年之葛。既练，遇麻断本者，于免，绖之；既免，去绖。每可以绖必绖；既绖，则去之。
小功不易丧之练冠，如免，则绖其缌小功之绖，因其初葛带。缌之麻，不变小功之葛；小功之麻，不变大功之葛。以有本为税。
殇：长、中，变三年之葛。终殇之月算，而反三年之葛。是非重麻，为其无卒哭之税。下殇则否。
君为天子三年，夫人如外宗之为君也。世子不为天子服。君所主：夫人、妻、大子适妇。大夫之适子为君、夫人、大子，如士服。
君之母，非夫人，则群臣无服。唯近臣及仆骖乘从服，唯君所服，服也。公为卿大夫锡衰以居，出亦如之。当事则弁绖。大夫相为，亦然。为其妻，往则服之，出则否。
凡见人无免绖，虽朝于君，无免绖。唯公门有税齐衰。传曰： 君子不夺人之丧，亦不可夺丧也。 传曰： 罪多而刑五，丧多而服五，上附下附列也。 
