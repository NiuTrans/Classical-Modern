天下有道，无急患，则曰静，遽传不用。故曰： 却走马以粪。 天下无道，攻击不休，相守数年不已，甲胄生虮虱，燕雀处帷幄，而兵不归。故曰： 戎马生于郊。 
翟人有献丰狐、玄豹之皮于晋文公。文公受客皮而叹曰： 此以皮之美自为罪。 夫治国者以名号为罪，徐偃王是也；以城与地为罪，虞、虢是也。故曰： 罪莫大于可欲。 
智伯兼范、中行而攻赵不已，韩、魏反之，军败晋阳，身死高梁之东，遂卒被分，漆其首以为溲器。故曰： 祸莫大于不知足。 
虞君欲屈产之乘与垂棘之璧，不听宫之奇，故邦亡身死。故曰： 咎莫惨于欲得。 
邦以存为常，霸王其可也；身以生为常，富贵其可也。不以欲自害，则邦不亡，身不死。故曰： 知足之为足矣。 
楚庄王既胜，狩于河雍，归而赏孙叔敖。孙叔敖请汉间之地，沙石之处。楚邦之法，禄臣再世而收地，唯孙叔敖独在。此不以其邦为收者，瘠也，故九世而祀不绝。故曰： 善建不拔，善抱不脱，子孙以其祭祀，世世不辍。 孙叔敖之谓也。
制在己曰重，不离位曰静。重则能使轻，静则能使躁。故曰： 重为轻根，静为躁君。 故曰： 君子终日行，不离辎重也 。邦者，人君之辎重也。主父生传其邦，此离其辎重者也，故虽有代、云中之乐，超然已无赵矣。主父，万乘之主，而以身轻于天下。无势之谓轻，离位之谓躁，是以生幽而死。故曰： 轻则失臣，躁则失君。 主父之谓也。
势重者，人君之渊也。君人者，势重于人臣之间，失则不可复得矣。简公失之于田成，晋公失之于六卿，而上亡身死。故曰： 鱼不可脱于深渊。 赏罚者，邦之利器也，在君则制臣，在臣则胜君。君见赏，臣则损之以为德；君见罚，臣则益之以为威。人君见赏，则人臣用其势；人君见罚，而人臣乘其威。故曰： 邦之利器，不可以示人。 
越王入宦于吴，而观之伐齐以弊吴。吴兵既胜齐人于艾陵，张之于江、济，强之于黄池，故可制于五湖。故曰： 将欲翕之，必固张之；将欲弱之，必固强之。 晋献公将欲袭虞，遗之以璧马；知伯将袭仇由，遗之以广车。故曰： 将欲取之，必固与之。 起事于无形，而要大功于天下， 是谓微明 。处小弱而重自卑，谓 损弱胜强也。 
有形之类，大必起于小；行久之物，族必起于少。故曰： 天下之难事必作于易，天下之大事必作于细。 是以欲制物者于其细也。故曰： 图难于其易也，为大于其细也。 千丈之堤，以蝼蚁之穴溃；百尺之室，以突隙之烟焚。故曰：白圭之行堤也塞其穴，丈人之慎火也涂其隙，是以白圭无水难，丈人无火患。此皆慎易以避难，敬细以远大者也。扁鹊见蔡桓公，立有间。扁鹊曰： 君有疾在腠理，不治将恐深。 桓侯曰： 寡人无疾。 扁鹊出。桓侯曰： 医之好治不病以为功。 居十日，扁鹊复见曰： 君之病在肌肤，不治将益深。 桓侯不应。扁鹊出。桓侯又不悦。居十日，扁鹊复见曰： 君之病在肠胃，不治将益深。 桓侯又不应。扁鹊出。桓侯又不悦。居十日，扁鹊望桓侯而还走，桓侯故使人问之。扁鹊曰： 病在腠理，汤熨之所及也；在肌肤，针石之所及也；在肠胃，火齐之所及也；在骨髓，司命之所属，无奈何也。今在骨髓，臣是以无请也。 居五日，桓侯体痛，使人索扁鹊，已逃秦矣。桓侯遂死。故良医之治病也，攻之于腠理。此皆争之于小者也。夫事之祸福亦有腠理之地，故圣人蚤从事焉。
昔晋公子重耳出亡，过郑，郑君不礼。叔瞻谏曰： 此贤公子也，君厚待之，可以积德。 郑君不听。叔瞻又谏曰： 不厚待之，不若杀之，无令有后患。 郑君又不听。及公子返晋邦，举兵伐郑，大破之，取八城焉。晋献公以垂棘之璧假道于虞而伐虢，大夫宫之奇谏曰： 不可。脣亡而齿寒，虞、虢相救，非相德也。今日晋灭虢，明日虞必随之亡。 虞君不听，受其璧而假之道。晋已取虢，还，反灭虞。此二臣者皆争于腠理者也，而二君不用也。然则叔瞻、宫之奇亦虞、虢之扁鹊也，而二君不听，故郑以破，虞以亡。故曰： 其安易持也，其未兆易谋也。 
昔者纣为象箸而箕子怖，以为象箸必不加于土铏，必将犀玉之杯；象箸玉杯必不羹菽藿，必旄、象、豹胎；旄、象、豹胎必不衣短褐而食于茅屋之下，则锦衣九重，广室高台。吾畏其卒，故怖其始。居五年，纣为肉圃，设砲烙，登糟丘，临酒池，纣遂以亡。故箕子见象箸以知天下之祸。故曰： 见小曰明。 
勾践入宦于吴，身执干戈为吴王洗马，故能杀夫差于姑苏。文王见詈于王门，颜色不变，而武王擒纣于牧野。故曰： 守柔曰强。 越王之霸也不病宦，武王之王也不病詈。故曰： 圣人之不病也，以其不病，是以无病也。 
宋之鄙人得璞玉而献之子罕，子罕不受。鄙人曰： 此宝也，宜为君子器，不宜为细人用。 子罕曰： 尔以玉为宝，我以不受子玉为宝。 是以鄙人欲玉，而子罕不欲玉。故曰： 欲不欲，而不贵难得之货。 
王寿负书而行，见徐冯于周涂。冯曰： 事者，为也；为生于时，知者无常事。书者，言也；言生于知，知者不藏书。今子何独负之而行？ 于是王寿因焚其书而舞之。故知者不以言谈教，而慧者不以藏书箧。此世之所过也，而王寿复之，是学不学也。故曰： 学不学，复归众人之所过也。 
夫物有常容，因乘以导之。因随物之容，故静则建乎德，动则顺乎道。宋人有为其君以象为楮叶者，三年而成。丰杀茎柯，毫芒繁泽，乱之楮叶之中而不可别也。此人遂以功食禄于宋邦。列子闻之曰： 使天地三年而成一叶，则物之有叶者寡矣。 故不乘天地之资而载一人之身，不随道理之数而学一人之智，此皆一叶之行也。故冬耕之稼，后稷不能羡也；丰年大禾，臧获不能恶也。以一人之力，则后稷不足；随自然，则臧获有余。故曰： 恃万物之自然而不敢为也。 
空窍者，神明之户牖也。耳目竭于声色，精神竭于外貌，故中无主。中无主，则祸福虽如丘山，无从识之。故曰： 不出于户，可以知天下；不窥于牖，可以知天道。 此言神明之不离其实也。
赵襄主学御于王子于期，俄而与于期逐，三易马而三后。襄主曰： 子之教我御，术未尽也？ 对曰： 术已尽，用之则过也。凡御之所贵：马体安于车，人心调于马，而后可以进速致远。今君后则欲逮臣，先则恐逮于臣。夫诱道争远，非先则后也，而先后心皆在于臣，上何以调于马？此君之所以后也。 
白公胜虑乱，罢朝，倒杖而策锐贯颐，血流至于地而不知。郑人闻之曰： 颐之忘，将何不忘哉！ 故曰： 其出弥远者，其智弥少。 此言智周乎远，则所遗在近也。是以圣人无常行也。能并智，故曰： 不行而知。 能并视，故曰： 不见而明。 随时以举事，因资而立功，用万物之能而获利其上，故曰： 不为而成。 
楚庄王莅政三年，无令发，无政为也。右司马御座而与王隐曰： 有鸟止南方之阜，三年不翅，不飞不鸣，嘿然无声，此为何名？ 王曰： 三年不翅，将以长羽翼；不飞不鸣，将以观民则。虽无飞，飞必冲天；虽无鸣，鸣必惊人。子释之，不谷知之矣。 处半年，乃自听政。所废者十，所起者九，诛大臣五，举处士六，而邦大治。举兵诛齐，败之徐州，胜晋于河雍，合诸侯于宋，遂霸天下。庄王不为小害善，故有大名；不蚤见示，故有大功。故曰： 大器晚成，大音希声。 
楚庄王欲伐越，杜子谏曰： 王之伐越，何也？ 曰： 政乱兵弱。 庄子曰： 臣患智之如目也，能见百步之外而不能自见其睫。王之兵自败于秦、晋，丧地数百里，此兵之弱也。庄跷为盗于境内而吏不能禁，此政之乱也。王之弱乱，非越之下也，而欲伐越，此智之如目也。 王乃止。故知之难，不在见人，在自见。故曰： 自见之谓明。 子夏见曾子。曾子曰： 何肥也？ 对曰： 战胜，故肥也。 曾子曰： 何谓也？ 子夏曰： 吾入见先王之义则荣之，出见富贵之乐又荣之，两者战于胸中，未知胜负，故癯。今先王之义胜，故肥。 是以志之难也，不在胜人，在自胜也。故曰： 自胜之谓强。 
周有玉版，纣令胶鬲索之，文王不予；费仲来求，因予之。是胶鬲贤而费仲无道也。周恶贤者之得志也，故予费仲。文王举太公于渭滨者，贵之也；而资费仲玉版者，是爱之也。故曰： 不贵其师，不爱其资，虽知大迷，是谓要妙。 
