《诗》文宏奥，包韫六义；毛公述《传》，独标 兴体 ，岂不以 风 通而 赋 同， 比 显而 兴 隐哉？故比者，附也；兴者，起也。附理者切类以指事，起情者依微以拟议。起情故兴体以立，附理故比例以生。比则畜愤以斥言，兴则环譬以托讽。盖随时之义不一，故诗人之志有二也。
观夫兴之托谕，婉而成章，称名也小，取类也大。关雎有别，故后妃方德；尸鸠贞一，故夫人象义。义取其贞，无疑于夷禽；德贵其别，不嫌于鸷鸟；明而未融，故发注而后见也。且何谓为比？盖写物以附意，飏言以切事者也。故金锡以喻明德，珪璋以譬秀民，螟蛉以类教诲，蜩螗以写号呼，浣衣以拟心忧，席卷以方志固：凡斯切象，皆比义也。至如 麻衣如雪 ， 两骖如舞 ，若斯之类，皆比类者也。楚襄信谗，而三闾忠烈，依《诗》制《骚》，讽兼 比 、 兴 。炎汉虽盛，而辞人夸毗，诗刺道丧，故兴义销亡。于是赋颂先鸣，故比体云构，纷纭杂遝，倍旧章矣。
夫比之为义，取类不常∶或喻于声，或方于貌，或拟于心，或譬于事。宋玉《高唐》云∶ 纤条悲鸣，声似竽籁 ，此比声之类也；枚乘《菟园》云∶ 焱焱纷纷，若尘埃之间白云 ，此则比貌之类也；贾生《鵩赋》云∶ 祸之与福，何异纠纆 ，此以物比理者也；王褒《洞箫》云∶ 优柔温润，如慈父之畜子也 ，此以声比心者也；马融《长笛》云∶ 繁缛络绎，范蔡之说也 ，此以响比辩者也；张衡《南都》云∶ 起郑舞，茧曳绪 ，此以容比物者也。若斯之类，辞赋所先，日用乎比，月忘乎兴，习小而弃大，所以文谢于周人也。至于扬班之伦，曹刘以下，图状山川，影写云物，莫不织综比义，以敷其华，惊听回视，资此效绩。又安仁《萤赋》云 流金在沙 ，季鹰《杂诗》云 青条若总翠 ，皆其义者也。故比类虽繁，以切至为贵，若刻鹄类鹜，则无所取焉。
赞曰∶
诗人比兴，触物圆览。物虽胡越，合则肝胆。
拟容取心，断辞必敢。攒杂咏歌，如川之澹。
