吴君自号渔隐，富春老儒也，以见尧名斋，予为赋之。
古有圣人作君作师，忧民之溺由己之溺，忧民之饥由已之饥，故能治九年之昏垫，播艰食于烝黎，其德泽所浸，如时雨之化，其功用所及，如春阳之熙。盖圣人在位，问之朝野，而朝野已不知。今也寥寥，数千载之下，悠悠我思。先生见之若之何，其先生不言，浩然长噫。余请逆先生之志，而为之辞：昔者芒芴之间，无形之忽，化而为有形也，圆而在上者荡荡乎无涯，方而在下者广广乎不可围，纷而处乎中者繇繇乎淫淫乎，其相携而相持，盖终古而融结，岂随时而变移。瞻四方之无穷，感吾生之有期，既不得游于康衢、见尧服之微，又不得庐于平阳、见尧风之遗，抚河洛而念禹功，揖南风而思舜诗。今吾仰而观天，见日月星辰风雨霜露之晃耀沾滋，则必怃然叹曰：昔尧之事，此天也。
盖尝钦若历象，而授人以时，今虽不见其端、黻冕以事上帝，亦想见咨汝羲和之心事，兢兢祇祇，则吾俯而观地，见山川草木羽毛鳞介之崔错柴池，则必怆然伤曰：昔尧之治此地也。盖尝平水土烈山泽，使百兽率舞而凤凰来仪。今虽不见疏河瀹济决汝排淮之神绩，亦想见十有二州之制度畇畇齐齐。又吾中而观人，见君臣父子典章文物之雍容委蛇，则必蹙然忧曰：昔尧之爱此人也。盖尝使契教人伦，有典乐之龙有典礼之夷。今虽不复见垂衣裳之化，然寤寐思服，若将见都俞吁咈之气象堂堂巍巍。吾进吾箪豆而餐也，则见其粝粱与藿藜；吾正吾章甫而出也，则见其黄收而纯衣；吾倚吾荜门圭窦而以为安也，则见其不雕之朴桷不析之素题。在万世以如见，岂兰陵之我欺？舜之见尧，见于父子之间存没之道；君之见尧，乃见于君民之隔绝、今古之乖暌。为舜者慕，为君者悲，呜呼！
茫茫九原，龙蛇居之，衣冠礼乐之封，交鸟迹与兽蹄，洪水之患岂至此，圣人不复起。已而已而，呜呼，高高巢由言危行危，揖让之水燋然恐污牛腹，若高论怨诽离世异俗，今君其庶几，所得同者巢由之心，所不得同者巢由之时。陶唐世远，吾将谁归？呜呼，千万世，一日之所推，千万人一气之所为。死生不出于天地之间，变化不过乎人物之孳，反复始终，孰知端倪？安知君不尝见尧于黄屋清问之上，尧不复见君于耕田凿井之卑！
虽然，请妄言之，奚吾愿君澡雪而精神，宁极而天机，而与四子者逍遥乎无何有，放荡乎遥恣睢，御六气之辩而道不穷，游四海之外而物不疵。此君所耕之山即藐姑射之阳，所钓之泽即汾水之湄。尧固将往见君矣，君何以见尧为哉！
