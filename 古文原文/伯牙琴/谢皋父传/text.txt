谢君名翱，字皋父，延平人。蚤事科举，学有志当世。中遭兵火，室家散亡，购得一子，军伍中相与，竭力生产仅自给，属繇役繁兴，不堪迫辱，日益愤懑成疾。以子初达时务，委而出遊，过严陵故旧，馆焉，因娶某氏。其地与婺接，故常往来两州间，积十四五年，指授馆下。生粲然进于文学，性耿介，不以贫累。人所居产薪若炭，率秋暮载至杭易米，卒岁少裕，则资游江海，访前代故实，着家史，补唐诗人无传者三十余篇，传近世隐逸数篇。岁甲午，与杭人邓牧相遇会稽，结为方外友。牧罕读古人著述，谓文章当出胸臆自成一家，而君记问优赡，必欲中古人绳墨乃已。所见不合，日夜论辩，互相诋。及见牧所为文，乃起谢曰：君不肯区区有所模拟，然法度高古，殆天才也。牧因为言杭大都会，文士辈出，余知若干人，盍往见之？旬日别去，逮牧归杭，君巳挈家钱唐江上，问所从游，皆前所闻者。其笃信好学也。巳未秋，牧薄游山水问君病笃，望牧不至，怀以诗曰：谢豹花开桑叶齐，戴胜芊生药草肥，九锁山人归未归。盖绝笔于此，故同姓善之，新与君交最厚，哭其舍累日，为着哀辞，东西州故人门生不远数百里来吊，咸哭尽哀奉丧去。先是君买地钓台下，将葬朋友无归者，至是君葬焉。君生不得志，闲居常有忧色，语声甚微，郁积不平之气壹宣于文，读之使人凄怆，知其弗寿也。妇茕然无依，子远在二千里外，存亡不相闻，可谓穷巳。严陵士风厚，将有集君遗藁以传后者，志且不没。牧归，悲惋不已，诔之曰：上世之士，以文取显耀，而君穷于文。痛哉，皋父！痛哉皋父！
