善誉人者人誉之，善毁人者人毁之，施报之常也。世有好名之士，以其高天下者自负，恐天下之人挟其所长有以轧已，于是毁之为不足道。为不足与吾并，以表见其高。天下之人不堪其毁，争起而毁之。其始也求得美名，而终也反为天下之恶所归，是不得取名之道也。是以古之君子道高而愈谦，德尊而愈恭，其于人也，遏恶而扬善，人之有善若已有之，唯恐其不得闻，而以为已所不逮；不幸闻人之过，则亦含容覆护，不忍其不得为君子。故天下之人不堪其誉，争起而誉之，其始也虽若自贬，其终也乃为天下显，人是得取名之道也。夫以口胜天下天下之口，不犹众乎？或曰吾道高矣德尊矣，岂天下所得而强毁者？曰：在已有可誉之实，人固不得而毁之，然道诚高德诚尊者，决不至于善毁人，而善毁人未有不为道德之累也，奚其高且尊？或曰我诚善誉人，不幸人之毁已也恶声至，反之如何？曰不然，我之誉人也多，则人之誉我也亦多；一人之毁不足，胜众人之誉矣。叔孙武叔毁仲尼，仲尼未尝毁叔孙武叔；嬖人臧仓毁孟子，孟子未尝毁臧仓。此孔孟之所以为孔孟，适所以重毁者之恶欤。或曰君子语默，唯义而巳，何暇恤人之是非，必欲为阿世苟容者乎？曰：阿世苟容，固君子所不取，如知语默之为义也，则是非固有分矣。夫善誉人者于已为盛德，于人为令名，此之谓两益；善毁人者于己为薄德，于人为恶名，此之谓两损。两损两益之间，其相去亦远矣。不可不察也。
