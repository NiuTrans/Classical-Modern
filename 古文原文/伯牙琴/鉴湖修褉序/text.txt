岁丙申三月三日，陈用宾刘邦瑞胡汲古与予举修褉故事，会于镜湖一曲旧所，谓鸿禧观。今易为寺，遥望兰亭，招逸少酹之，祝辞云：某岁月日敢告晋右将军王公，惟公书法造化胸腑，千岁之上不能发其端，千岁之下不得方其武，彼高才与远识夫，故不待悉数。某等薄遊会稽，俛仰今古，俯山川其永慨，伤岁月之不与，蕰藻潢污，用告时序。临风有怀，陨涕如雨。礼竟主僧持酒出觞客，客亦返觞焉。问姓名，不告以出，循柳阴复饮春波桥上欢甚。有浩歌者，有瞪目视太虚者，有连举大白不置者。浮船自禹庙返出桥下仰见，咸惊以为异人。间有起复坐喧笑亦不暇恤，或感慨言曰：乐哉兹遊，岂减永和时乎！此去兰亭不一舍，而近风景犹昔之风景，山川犹昔之山川，井邑城郭虽时有变更，亦岂大异向日之井邑城郭邪。天运无情，忽其千年，晋人风流酝藉，庸可复见！方其留连觞咏，俯仰兴怀，巳知今日有感于其言者矣。后之视今，政为我辈发。讵知千年后，复有高旷如我辈者，举酒相酹，其人谓谁哉！其言谓何哉！于是相顾叹息。余解之曰：不然，千万世一日之积也，千万人一气之分也，死死生生于天地间，如阅传舍，来者不得不往，往者不得不来，憧憧而未巳也。又安知晋人不复为我辈，我辈不尝为晋人也哉！而以死生为大者，前此盖未悟尔。于是四人相顾而笑，相携扶而下，分流觞，曲水韵，赋诗舟中。
