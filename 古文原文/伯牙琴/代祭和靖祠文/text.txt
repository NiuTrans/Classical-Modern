呜呼，咸平迨今二百余年，夫岂无人享荣显于其间，泯焉弗宣？而先生声名与孤山俱传，问寒梅之几花，俨清风其在前，士以智力取胜者然乎岂然。往诵先生之诗，寝食殆捐，倚而和之，未几绝编。是犹折杨皇荂之仅入里耳，自拟于咸池钧天。今也使奉祀祠下，我心恧焉。三拜敬荐，秋菊寒泉，怀哉怀哉，何以作先生于九原。
