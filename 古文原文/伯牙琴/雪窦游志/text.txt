岁癸巳春暮，余游甬东，闻雪窦游胜最诸山，往观焉。念四日由石湖登舟，二十五里下北（缺）堰达江，江行九折达江口，转之西，大桥横绝溪上，覆以栋宇，自桥下入溪行九折达泉口。凡舟楫往还，视潮上下，顷刻数十里，非其时，用人力牵挽则劳而缓焉。初大溪薄山转，岩壑深窈，有曰仙人岩，巨石临水，若坐垂踵者；有曰金鸡洞，相传凿石破山，有金鸡鸣飞去，不知何年也。水益涩，曳舟不得进，陆行六七里，止药师寺。寺负紫芝山，僧多读书，不类城府。越信宿，遂缘小溪益出山左，涉溪水，四山回环，遥望白蛇蜿蜒下赴大壑，盖涧水尔。桑畦麦陇高下联络，田家隐翳竹树，樵童牧竖相征逐，真行画图中。欲问地所历名，则舆夫朴野，不深解吴语，或彊然诺，或不应所问，率十问仅得二三。次度大溪，架木为梁，首尾相啮，广三尺余，修且二百跬，独野人往返捷甚。次溪口市，凡大宅多废者，间有诵声出廊庑，久听不知何书，殆所谓兔园册邪？渐不陟林麓，路益峻，则睨松林在足下，花粉逆风起为黄尘，留衣襟不去，他香无是清也。越二岭，首有亭，当道髹书雪窦山字，山势奥处，仰见天宇。其狭若在陷井，忽出林际，则廓然开朗，一瞬百里。次亭曰隐秀，翳万杉间，溪声绕亭址，出山去，次亭曰寒华，多留题，不暇读。相对数步为漱玉亭，覆泉窦虽小，可汲饮之甘，次大亭，直路所入，路析为两，先朝御书应梦名山其上刻石其下，盖昭陵梦游绝境，诏图天下名山以进，兹山是也。左折松迳，迳达雪窦，自右折入中道，因桥为亭，曰锦镜，亭之下为圆池，迳余十丈，植海棠环之。花时影注水涘烂然，疑乎锦，故名。度亭支迳亦达寺而缭曲，主僧少野有诗声，具觞豆劳客，相与道钱唐故旧，止余宿。余度诘旦且雨不果留。出寺右偏登千丈岩，流瀑自锦镜出，泻落绝壁下潭中，深不可计。临崖端引手援树下顾，率目眩心悸，初若大练触崔石，喷薄如急雪飞下，故其上为飞雪亭。憩亭上，时觉沾醉，清谈元辩，触喉吻动欲发，无足与云者，坐念平生友，怅然久之。寺前秧田平衍，山林所环，不异平地，然侧出见在下村落相去已数百丈，仰见在上峰峦高复称此。次妙高台危石突岩畔，俯视山址环凑，不见来路。因览诸山或绀或苍，覆盂者委弁者，蛟而跃兽而踞者，不可殚状。远者晴岚上浮若处子，光艳溢出眉宇，未必有意，自然动人。凡陵登胜观华焉。土人云又有为小雪窦，为杖锡寺，为四明洞天，余亦兴尽，不暇登陟矣。
