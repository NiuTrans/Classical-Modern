余杭孟君字集虚，筑室苕溪上为读书地，以其字扁之。予闻老氏云，三十辐共一毂，当其无车之用，知虚者万有所从集也。窍虚而风集，坎虚而水集，谷虚而云集，室居之虚也人集焉。天地之虚也，日月星辰山河草木羽毛鳞介集焉。孰谓吾一心虚而不为道所集乎？然心为物可虚可窒，道之为物惟恍惟惚，向焉所谓集皆可得见，而此不可知，故虚者每为异物所窒，恍兮惚兮者将弗集矣。一心无樊，攻焉者众，喜怒哀乐毒其内，是非得丧寇其外，欲斯须之虚有不可得者。若是求道，亦击鼓而求亡子也，吾孟君不然，君儒者，而寄迹道家者流，为诗文咸有法度，炼元养素，九锁山中斋居者三年，既乃为世故役，弗遂其志，戚戚然恶之。所蓄书数千卷，将室成而藏焉，且与方外奇士游，居讲习于此，所得殆未可量。然余谓君无志于道则巳，苟有志书亦累也。比见世读书者，四方万里无所不通，上下数千载无所不闻，归而求其本心，则虚焉者寡矣。圣人之道遂为绝学，可叹也。愿君悉素所蕴于无何有之乡，然后即方寸之地，朝而辟焉，暮而涤焉，使介然之有不得累乎其中，君益矣。颜子始好学，终坐忘，唯道集虚。盖深造自得之妙，颜何人哉。
