余闻方外士云，静与喧境也，所以知静与喧者心也。境无趣舍，未尝以静为是、以喧为非，亦未尝以静为非、以喧为是，惟心有趣舍是非生焉。于是崇殖货利驰骛嗜欲之人，必舍静趣喧而之市矣；饮冰食蘗怡神养性之士，必舍喧趣静而隐山矣。二者莫不自以为是而更相非也。知道者则曰趣喧之市非矣，趣静隐山亦岂得为是哉？心居魏阙而身在岩穴，婴情好爵而假容江皋，山果静乎？屠羊楚国者不愿三旌，卖卜成都者无求苟得，市果喧乎？昧者由境不由心，达者由心不由境，心苟喧也，虽山而亦市；心苟静也，虽市而亦山。予识之久矣，会四明舒君来杭，为予言：某性嗜山而家平壤，无攀跻之快、临眺之适，病之间，尝罗数石庭下，写数峰壁上，盘桓其间，久与相忘，忽若千岩万壑自献左右，则欣然笑曰：是亦山也。故以亦山名斋。子谓何如？予曰：未也。举前说告之，君起谢曰：得之矣，将归识诸壁。
