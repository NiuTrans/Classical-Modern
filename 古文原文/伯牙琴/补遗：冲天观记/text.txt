两浙山水之胜最东南，由浙江西杭最，由杭西余杭最，逆天目大溪上十有八里，曰洞宵宫者，是为大涤洞天。又余杭最胜处也。未至宫数里，两山翼道，折为九锁，佳气盘郁，是以得道士若晋郭许二真君，唐吴贞节暨子虚，闾丘元同辈，高蹈其间，遗迹具在，至今探幽访古，使人飘然欲仙。介九锁外有山名仁寿，气势特伟，众山所宗，然荆棘隐翳过者莫之觌。至元壬午前知洞霄宫事，周公曰清溪翁得兹地爱甚，与其徒张公汉传命工凿三面山趾三百余丈，辟为夷壤栋宇之先，是宋咸淳间翁祖灵济孙先生，洎翁师演教，龚先生请冲天观赐额，隶钱唐者建观霅溪上，寻以难毁至是，徙而扁焉。四五年间，事未竟二公相先后遗世，今主席洞霄沈公介石，为翁法孙，竭力营缮，乃完。若殿若堂若门庑，秩秩有度，空翠入房闼，清流入庖厨，四山环匝，百木荟蔚，行道上者闻钟磬声而不见观所在，住山中者闻车马声而不见路所在。自后山益峻，则迂径以陟，莳花竹待遊观者，其稍平处间列坐石可憩，其最高甃圆坛可眺远。携琴咏诗，可以永日，时延方外士居之。公暇日轻车往来，与谈元理，常语众曰，地之胜也，人居之则棒莽不得荒。吾阶庭豺虎不得闯，吾藩墙岂不为天下安宅。心之安也心居之，则嗜欲不得榛莽其内，利害不得豺虎其外，岂不为山中隐仙。夫善居其心者亦若居其身尔。大涤古洞天，兹山大涤所从发凡，居斯者岂尽出晋唐人下，必有脱迹尘浑，飞神青冥，以不负祖师素愿，所营与吾中心所期然后足以符冲天之意。众曰唯。牧时过沈公法孙孟集虚，与闻于此，遂为识之。时大德五年庚子上元日，石室隐居钱唐邓牧记。
