已亥季秋，余以贫故馆逆旅，楼广不二丈，深不八九，椽床榻几案外无余地，瓶无粟，衣敝履穿，漫不省。日得尊酒醉吟而巳。或者问曰：丈夫生不愿仕，犹当置田数千顷，筑五亩之宫，为子孙门地。子居旅客之舍，若将久焉，何也？余笑应曰：子恶乎知予哉，余家世相传，不过书一束，虽不敢谓尽古人能解，然游公卿，莫不倒屣；行乡里，莫敢不下车。自以为富贵不足致。方欲南道三湘八桂行，薄海乘俘略扶桑，登鲁泰山，发古封识，读冯冀北，西游入秦，过昧谷观日之所入，十年然后归，使营一丘一壑老焉。今既不得如意，且卧琴挂剑，歌诗纵酒，暂为斯楼遇，使数百年后父老过其下者，思而称之，何必为子孙计？门地之大莫大于刘汉中李晋阳矣，传世不数十，子孙已无置锥。子谓求田问舍为足以遗子孙邪？曰：唯。余又曰：六骸耳目，非吾有也，自天地委形而不得与之遗，及大化之往如土委地，向之欲高名厚利彊有力者，而今安在？子谓足以久居乎哉，是小逆旅也。曰唯。余又曰：天地者万物所同有也，自古及今几何，百千岁其阅万物亦多矣，计万物之在天地间随世随化，乃如剑首一吷，子谓足以久居乎哉？是大逆旅也。曰唯。然则逆旅之舍，独不可以久焉乎哉？因识诸壁。
