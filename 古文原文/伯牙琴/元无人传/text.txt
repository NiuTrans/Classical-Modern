西湖之阳有畸士，不详姓氏，自称元无人。其言曰：昔予祖父所出，与少所学业，具能识，以难故，遯逃山谷间。予心惴惧，若得阳里华子疾，今皆忘之。有物在吾上空空然，扪以手弗及。或告予曰：其名天；有物在吾下广广然，践以足弗穷，或告予曰：其名地；又有光景之丽乎空空中者，又有形象之突乎陷乎广广前者，或不尽以名告，又有物与吾并交交然憧憧然往来，且不巳以目，计之不得其数，或告予曰：其名人。自是三物者入吾胸腑，予明而辟目，巳纷芴错委，而与予心斗；予晦而阖目，则四方上下不召而至不触而应，而与予梦为接。予怠且病，则有教予曰：子之未生，子目安有，虽有三物，子安从知？今子既生，子形日与，三物居而使交于目，接于梦，病于其心，犹嘘镜以气，淈水以泥，则恶得无累？犀牛之角岂有月哉，得月而玩之，月生其角，欲复为完角，不可得已。今此三物既生子胸腑，安得复为完心？曷不及子未生，明不得而见，晦不得而梦，子之初心空然如太虚，孰能病焉？予病愈，行歌而去，曰：元无人，风为马兮霆为轮，上天下地三千春，俯视万物如游尘，一聚之蚁胡不仁。鼠肝虫臂争纷纭，折股裂喙隤其身，天机日浅嗜欲深，翛然长啸登层云。交友混沌揖大钧，百千万世名无闻。名无闻，元无人。
