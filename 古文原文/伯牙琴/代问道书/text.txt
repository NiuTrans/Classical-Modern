某生无他嗜好，以富贵利达之事为甚可羞，大不获已，浮遊尘俗。然胸中耿耿者，未尝不欲骑长鲸跨黄鹤与赤松青琴辈相与恣睢遥荡于无何有之乡也。俗士不足以语大方，如榆枋间斥鷃望九万里扶摇之翼局局然笑之，恶知天运无积，天年易迈，鼠肝虫臂变化于尘埃粪壤中，终为造物所囿，至于生而不着，死而不亡，旷百千万岁而灵然独存者唯我尔！是以糠秕天地刍豢人物，与夫群动并作并止，曾无有介然之累，足以溷吾胸次者若是，足以为天下达人矣。虽然，至道杳冥深不可测，纤芥弗审，悔吝及之。某自夤缘门下听教诲之余，其心洒然以澄其神，漻然以清其耳目，皦然以明达。及环堵之室从容尸居，真知八荒之细如一芥，而吾精神四达，并流上际，于至阳之门下，及于至阴之原也。今三氏之书虽已贯穿，虽已吻契，而独于天地之数所不行，鬼神之灵所不知，日月星辰之运所不能为，尚未有释然者。是以不惮稽颡投地，皈命于下，执伏望恻然垂悯，施一匕之剂，释病起疢，使闻所未闻，不胜厚幸。如尚隐秘天机，迁延岁月，某恐今日之逝，来日复不止，匆匆百年后，委身墟墓荆棘莽然，狐兔穴其中，樵人牧竖指而笑之曰：公等以仙人自居，如何至此乎！将必为师门羞。
