杭往建国湖绝境，并湖而家数千，率贵臣邸第，毁民舍入者十九，惟佛寺仅存。易世已来，歌台舞榭日就颓圯，仅存者或辟而广，良有天数。壬午秋，余卜数椽葛岭下，面湖背山，景象清美，是屋介两寺间，故往不为强有力者所并邻第迄毁，故今得湖山最多。俯仰三十年非偶然者。客过问曰：西湖一勺水，阅兴废多矣，向之斗豪竞奢而今安在？吾始也未生，本无父母兄弟妻子，而今也良有目欲美色、耳欲声音、身欲宁居，忽忽百年后坟墓荆棘，庐舍为瓦砾。前日摇精神逐骛耆欲，安知至此！君知其说乎？画舫日数百，登酒肉载歌舞，朝出水浒夕去城阙，去则不知所之，君据梧而观，亦有悟乎？余亟取离骚案上，鼓唇歌之。谢客曰：子往矣，毋妨吾事。
