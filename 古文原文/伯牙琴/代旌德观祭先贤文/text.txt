维诸贤兹土之达人也，或尚以德，或崇以言，夫既为百世之师，盍通祀乎历年。佳哉吾杭，郁郁芊芊，纳以曼原，层城缭以崇山径川，兹秀气之所钟，故其人俶伟而静（缺）。昔宋之南有尹氏袁介湖塘而建祠，立石史而磨镌，自箕山之高风，迄横浦之鸿先，三十九人有妇人焉。后附祠以为方士之居，使之洁粢盛而奉豆笾。岂不能厚乎风化，作新观曕。使后来其永思彼何恃而得传。夫何岁月不居，谷陵变迁，屋委蔓草，碑沈断烟。虽樵童牧竖，过者莫不叹息，何有责有守者素餐而不厌。某奉檄来居，心酸涕连，辟西偏以为堂，安明灵而告虔，幸当路之景行，不谓余以不然。噫，何地无才，何代无贤，况东南之钜邦，宜接踵而摩肩。自陶唐以来三千六百余年之间，所纪者止若此，使生抱痛而死衔冤。噫，远莫远于仲尼，略莫略于马迁，岂无浮游大方老死邱园，偶信史之失稽，遂湮没而不宣。有神有灵，洋洋在天，当鞭云驾风，相顾一笑，勿以姓名之不及纪而遐蜚独骞。抚大块而永叹，安得尽南山之竹而为编，况我辈从容浮沉，与时周旋。既无高节茂行表表自见，几何不与草木同腐而遗恨于九泉？三酹以告，孰知余心之拳拳。
