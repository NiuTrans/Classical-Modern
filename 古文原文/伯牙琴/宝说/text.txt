天下有至宝，贵甚夜光，重甚垂棘，而未易识者。一介之士是已。珠隐于蚌，玉藏于璞，与螺蛤瓦石未始不类，然剖之凿之，愚者知为珠与玉。一介之士，道德仁义文章学问蕴诸其心胸，非如蚌可剖璞可凿也，脱使得天下高位，则礼乐兴、教化成、天地清宁、神明降格、民物阜殷，举天下至美愿见不可得者。坐而致之，其为至宝，岂止如夜光垂棘，一可玩而巳哉！奈何一蚌一璞至微，蕴诸大山沧海至深，天下尽心力求之，蛟鳄虎兕有所不避，故为珠玉者迄未尝不得遇；一介之士与人类并居，其求之甚易，非有高深足以劳其力、异类足（原缺九字）目弃非如藐然无情之物，委诸遐僻幽深而遂已，天下既无求于此，方且鄙薄非笑，不得与螺蛤瓦石均为有用，何也？夫一事成败一物完毁莫不有数行其间，岂有天地大运治乱废兴非是数所为者，一士穷达常关系天地之大运，岂人力哉！举天下非蠢谬无知，孰不能忧乱思治哀废乐兴？及治乱兴废所分，日与同处而卒莫之识，则是穷天下智虑卒无以自别于蠢谬无知，亦可哀矣。故尝谓一介之士未尝绝于天下，天无日月星辰，空然气耳；地无山河草木，莽然块耳；人无一士之道德仁义文章学问，蠢然万物耳。日月星辰未尝一日不丽乎天，山河草木未尝一日不着乎地，一士之道德仁义文章学问乃不得常为人类所宗，何人类不幸，独不得如天地之粲然有章、炳然有文也？要之道德仁义文章学问，亦未尝一日不与日月星辰山河草木并立不悖，特显晦不同耳。当天运之泰，则达为稷契皋陶伊傅周召；及天运之否，则穷为夷齐孔颜长沮桀溺。故虽穷而在下，未尝不隐然为扶植人类地，使一日无所扶植，人之类绝灭久矣。天下之士常隐被一士之泽而不自知也，世之假士自名者侈然曰：我良治天下国家，世亦徒以为士，且恶知真所谓士者，与天地相为表里，岂易得哉！一介之士足以关系天地大运者，世既不之识，而号为士者又眇然不足道，则是通天下之惑有甚于瞽。其何以救之？后之欲治天下国家者，其亦以求夜光垂棘之心而求一介之士，则天地大运不可得泰乎，然亦曰有数。
