龙已识真无可疑，尚有疑穴费心思。大抵真龙临落穴，先为虚穴贴身随。
穴有乳头有钳口，更有平坡无左右。亦有高峰下带垂，更有昂头居龙首。
也曾见穴在平洋，四畔周围无高冈。也曾见穴临水际，俗人竟说无包藏。
也曾见穴如仄掌，却与仰掌无两样。也曾见穴直如枪，两水射助似难当。
更有两龙合一气，两水三山同一场。君如识穴不识怪，只爱左右包者疆。
此与俗人无以异，多是葬在虚花里。虚花左右似有情，仔细辨来非正形。
虚花作穴更是巧，仔细看来无甚好。怪形异穴人厌看，如何子孙世袭官。
只缘怪形君未识，识得裁穴却无难。识龙自合当识穴，已在变星篇内说。
恐君疑穴难取裁，好向后龙身上别。龙上星辰是根核，前头形穴是花开。
根核若真穴不假，盖从种类生出来。若不识星论根种，妄随虚穴凿山隈。
请君熟识变星穴，为钳为乳细分别。高山平地穴随星，岂肯妄为钳乳穴。
穴若不随龙上星，断然是假不是真。请君更将旧坟覆，贪星是乳武钳局。
京国外县多平洋，也有城邑在高冈。淮甸军州在水尾，变峡山岭是城隍。
随他地势看高下，不可执一拘攀也。千万随山寻穴形，此说断能分真假。
冀州壶口落低平，盖缘转弼为垣马。大原落处尖似枪，盖缘廉破龙最长。
建康落在坡平地，盖缘辅弼星为体。大梁平坦古战场，熊耳为龙星可详。
长安帝垣星外峙，巨武行龙生出势。京师落在垣局中，狼星夹出巨门龙。
太行走入河中府，入首连生六七存。入首虽然只是山，落处却在回环间。
此与窝钳无以异，只在大小识形难。我观星辰在龙上，预定前头穴形象。
为钳为乳或为窝，或险或夷或如掌。历观龙穴无不然，大小随形无两样。
此是流星定穴法，不肯向人谩空逛。大凡识星方识龙，龙神落穴有真踪。
真踪人穴有形势，形势真时寻穴易。不识形势穴难寻，左右高低如何铖。
看他形势宛在中，最是朝山识正龙。高低只取朝山定，莫言三穴有仙踪。
千里来龙只一穴，正者为优傍者劣。枝上有穴虽有形，不若干龙为至精。
龙从左来穴居右，只为回龙方人首。龙从右来穴居左，只为藏形如转磨。
高山万仞或低藏，看他左右及外阳。左右低时在低处，左右高时在高冈。
朝山最足证龙穴，不必求他玉尺量。正穴当朝必有将，有将便宜为对向。
穴在南时北上寻，穴在北时南上望。朝迎矗矗两边遮，向内有如难见蛇。
对面正来不倾仄，方才移步便欹斜。只将对将寻真穴，将若正时穴最佳。
乳头之穴怕风缺，风若入来人绝灭。必须低下避风吹，莫道低形龟裙绝。
钳穴如钗挂壁隈，惟嫌顶上有水来。钗头不圆多破碎，水倾穴内必生灾。
仰掌要在掌心里，左右挨排恐非是。窝形须要曲如窠，左右不容少偏陂。
偏陂不可名窝穴，倒侧倾摧祸奈何。尖枪之穴要外裹，外裹不牢反生祸。
外山包裹穴如枪，左右抱来尖不妨。山来雄勇势难歇，便是尖形也作穴。
只要前山曲抱转，铖著正形官不绝。穴法至多难具陈，识得龙真穴始真。
真形自是有真穴，识得真形穴穴新。大凡寻穴非一样，降势随形合星象。
譬如铜人铖炙法，穴的宛然方始当。偶然铖炙失真机，一指隔差连命丧。
大凡立穴在人心，心眼分明巧处寻。重重包裹莲花瓣，正穴端在莲花心。
真形定是有真穴，只为形多难具说。朝迎护从亦有穴，形穴虽成有优劣。
朝山若是有穴时，此是真龙断不疑。朝山逆转官星上，小作星形分别枝。
虽然有穴非大器，龙形斟酌事咸宜。大凡有形必有案，大形大穴如何断。
譬如至尊坐明堂，列班排衙不撩乱。出人短小与气宽，皆是明堂与案山。
明堂宽阔气宽大，案山逼迫人凶顽。案来降我人慈善，我去伏案贵人贱。
龙形若有云雷案，人善享年亦长远。蛇虎若遇蛤与狸，虽出威权势易衰。
略举此言以为例，请君由此细寻推。周家农务起后积，享国享年延八百。
秦人关内恃威权，吞灭诸侯二世绝。此言虽大可喻小，嵩岳降神出申伯。
大抵人是山川英，天降圣贤为时生。祖宗必定有宅兆，夺得山川万古灵。
试言裁穴出机巧，穴法分毫争微妙。假穴斩关莫道真，正穴正形都差了。
京国丹徒之后山，常有云气在其间。曲阿之中有正穴，却被刘侯斩一关。
斩关之穴始于此，只得二世生龙颜。后来子孙即凋丧，盖为正穴寻真难。
孔恭以为不凿坏，可以十世王无惭。我今覆此旧坟垄，乃知垣局多回环。
今人裁穴多论向，更不观星后龙上。观星裁穴始为真，不论星辰是虚诳。
