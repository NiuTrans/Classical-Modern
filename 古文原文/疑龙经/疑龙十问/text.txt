一问抱养及僧道嗣续疑龙如何？
问君葬者乘生气，骨骸受福荫遗体。此说尚有一可疑，抱养之儿非己子。<br/>僧道嗣续是外来，如何却也能承继？与君详论古人言，举此大略非徒然。<br/>骨骸受气荫遗体，此理昭我不容议。却将僧道并抱养，辨论如何同己子。<br/>此说诚然是可疑，固宜穷理细寻推。人家生出英豪子，便是山川锺秀气。<br/>山川灵气降为神，神随主者家生人。此山此穴认为主，即随香火降人身。<br/>古人尝有招魂葬，招魂天人可为样。招魂葬了祀事严，四百年间汉家旺。<br/>何拘骸骨葬亲生，只要祀事香火明。亦有四五百年祖，棺椁骸骨化为土。<br/>子孙千百尚荣华，人指此山谁是主。此山此穴有主者，神灵只向此家住。<br/>山川秀丽来为嗣，岂虑其家无富贵？山川日夜有朝迎，生出为人亦如是。<br/>乃知抱养与亲生，同受生灵无以异。故人接花接果义，与此相参非与是。<br/>后母却荫前母儿，前母亦荫后母子。只缘受恩与受养，如同所生并同气。<br/>以此言之在继承，只与香火无衰替。乃知招魂与抱子，僧道相承皆类此。
二问公位疑龙如何？
问公如何分公位，父母生时无少异。间或生时有爱憎，死后何由别荣悴？<br/>譬如一木同根生，一枝枯悴一枝荣。荣者芳日夜长，悴者日就枯槁形。<br/>此后遂有公位议，分长分中分少位。爱憎之说起于心，荣枯之说归于地。<br/>心有爱憎死却无，地有肥硗此近似。东根肥即东枝荣，西枝硗云西枝瘁。<br/>要知此说未为当，似是如非当究理。左长前中右少位，此说当初自谁起。<br/>请君来此细排详，因别长男中少位。震为长子居左方，坎为中男坐来冈；<br/>艮为少男坐东北，乾统三男居坎傍；坤为地母西南位，长女东南中午地；<br/>兑为少女在西方，此是乾坤男女位。若以此法论阴阳，男居左傍女西厢。<br/>中子后龙中女向，自有次第堪推详。爰自萧梁争公位，却以玉鹅埋震地。<br/>震为长子起春宫，遂起争端谋玉器。公位之说起于斯，断以长震中居离。<br/>少居兑位四同长，五与二位分毫厘。六与少男无差别，七与长男同共说。<br/>八与五位共消详，九与三男排优劣。此是河图分九宫，上远一四七相同。<br/>中元二五八同位，下位三六九连此。后来执此为定议，只就河图分次第。
三问公位盛衰疑龙如何？
问君公位虽能别，或盛或衰是何说？也有先盛后来衰，也有衰尽复萌孽。<br/>此理如何合辨明，时师廖以水宫折。不知年久世成深，岂有长盛无休歇？<br/>山川之秀虽盘固，气盛气衰有时节。代代长盛者无他，后来接续得吉多。<br/>衰者后来无救助，年深气歇渐消磨。凡言公位勿固执，先看其人数代祖。<br/>新旧数坟皆是真，新者必为旧者助。如是之家世民昌，福禄未艾不可量。<br/>是真不必问大小，积小成大最为妙。是者一坟非者多，纵有大地力分了。<br/>譬如杯水救薪火，水少火多难救祸。是多非少反成吉，譬如众水成江河。<br/>岂无一穴分公位，不取众坟参合议。大地难得小易求，积累不已成山丘。<br/>众坟合力却成大，人说小地生公侯。那堪大地有数穴，世世公侯不休歇。<br/>凡观巨室著姓家，必有大地福无涯。子孙百世虽分散，内有救地多荣华。<br/>一穴大地荫十世，小地千坟亦如是。骐骥千里迸一日，驽马十驾亦追至。<br/>图大不得且思次，此事当为知者议。
四问阳宅阳宅疑龙如何？
问君阳宅要安居，此与安坟事一如。人家无坟有善宅，宅与阴地力无珠。<br/>大凡阳宅性穴小，穴小只宜安坟妙。小穴若为轮奂居，气脉伤残俱凿了。<br/>况是子孙必众多，渐次分别少比和。一穴裂而为四五，正偏前后岂无讹？<br/>大凡阳宅要穴大，宽阔连绵又平伏。前头横玉面前宽，可为市井于内外。<br/>如此方为阳宅居，窄小难容君莫爱。
五问阳宅阳地大小如何？
问君阴阳有两宅，古人此事要分别。吕才详论有成书，论己分明无别说。<br/>要知居止只要势，水抱山朝必有气。忽然陡泻朝对倾，破碎斜倾非吉地。<br/>下手回环朝揖正，坐主端严无返柄。纵饶小大也安和，住得百年家业盛。<br/>葬穴宜小居穴大，葬穴侧立居穴宽。
六问主客山疑龙如何？
问君主客皆端正，两岩尖圆两相映。主是三山品字安，客亦三山形一般。<br/>客山上见主山好，主山上见客山端。此处如何辨宾主，只将水抱便为真。<br/>水城反背处为客，多少时师误杀人。凡观疑穴看堂局，堂局真处抱身曲。<br/>忽然平过却如何，即以从缠分部属。缠送护托辨假真，朝山无从托龙身。<br/>朝山直来身少曲，真龙屈曲不朝人。
七问形真假疑龙如何？
问君龙固有枝幹，识得枝中幹分乱。故为幹上忽生枝，枝上连生数穴随。<br/>此是枝龙间旺气，譬如瓜蔓始生枝。分枝枝上连生子，生子之形必相似。<br/>或如人形必数穴，禽兽之形必同列。凡为形穴必两三，盖缘气类总如一。<br/>是故流形去结实，连生种类配偶匹。蛇形必定有雌雄，虎形相配无单只。<br/>大山峡里莫寻蛇，恐是高山脚溜斜。若是真蛇有鼠蛤，如无鼠蛤是虚花。<br/>或是蜈蚣出面来，亦有蚰蜒为案砂。大山猛勇莫言虎，恐是朝迎为主住。<br/>重峰拜舞似虎行，若是真虎无阙屏。更有肉堆狮子案，如无此案是朝迎。<br/>凡辨真假易分判，若是假穴无真案。若是真形案必真，人形人物两相亲。<br/>兽形降伏如贪噬，禽形必有条为系。龙形云雷象近水，月形星案前陈起。<br/>凡是真形有真案，试以类求当识算。
八问幹作枝衰疑龙如何？
问君前经论贵贱，上是侯藩次州县。幹龙多是生王侯，枝作幹龙亦蕃衍。<br/>此说分明尚有疑，试举一说为君辨。前言盛衰固有为，枝上又生数条枝。<br/>节节为龙自有穴，已作未作气自随。胡为上作下必歇，亦有下作上必衰。<br/>既饶气脉相连接，自有气脉非相依。如何盛衰尚关属，为君决此一狐疑。<br/>盖小枝龙气脉短，又出小枝无转换。随龙附气气不长，大势上连枝上幹。<br/>幹头未作枝先兴，枝上未作幹先荣。枝上未作幹后作，幹长枝短力难争。<br/>恰似一瓶生数嘴，嘴小口大生水利。不从口出嘴长流，口若尽倾嘴无水。<br/>又如大树生小枝，小枝易瘦大枝肥。大枝分夺全气去，小枝不伐自衰赢。<br/>更看新作与旧作，年年深浅自可知。
九问穴有花假疑龙如何？
问君前论穴难寻，唯有朝山识幸心。高低既以朝为定，真穴自可高低计。<br/>只缘前后有花假，假穴在后亦堪下。花穴多生连案前，朝山对峙亦如然。<br/>若将前相为证验，前后花假便不偏。到此令人心目乱，更有一说与人宣。<br/>假穴断然生在后，龙虎虽端涯必溜。穴中看见龙虎回，外面点检山丑走。<br/>花穴如何生在前，盖缘连臂使其然。连臂为案横生穴，案外有脚铺茵毡。<br/>其间岂无似穴者？但见外朝尖与圆。疾师误认此花穴，不知真穴秘中垣。<br/>前花后假人少识，此法元来秘仙籍。景纯虽然不著书，今日明言不容惜。<br/>花穴最是使人迷，后龙断妙朝又奇。如何使人不牢爱，只有一破余皆非。<br/>案山必然向里是，花穴无容有回势。朝山只有顶尖圆，定有脚手丑形随。<br/>若登正穴试一看，呼吸四围无不至。又有花穴无人知，龙虎外抱左右飞。<br/>盖缘正穴多隐秘，或作钗钳或乳垂。龙虎数重多外抱，龙上看虎左右归。<br/>虎上见龙左右抱，或从龙虎上针之。不知止穴尚在内，凡是穴郛曲即非。<br/>曲是抱里非正穴，请君以此决狐疑。
十问博换疑龙如何？
问君寻龙莫失踪，三吉自有三吉峰。前去定作贪狼体，时时回顾火星宗。<br/>及至剥入辅弼去，犹作小峰顾祖宗。如何变星剥换了，却与前说事不同。<br/>盖缘幹龙行千里，一剥一换一峰起。由贪入巨入禄文，次第变入廉武里。<br/>破军尽变入辅弼，每星十二大盘屈。蛇行鹅顶鹤爪分，失落低平骏马奔。<br/>如此行来又数程，博换变易又前行。前行直到藩垣里，四外有山关水至。<br/>低平尚有辅弼形，此是入垣寻至止。幹龙行不问祖宗，枝上顾祖却不同。<br/>幹上剥换节节去，枝上落穴必顾宗。幹龙一变少亦九，多者或至十二重。<br/>一星十二节始变，周而复始换头面。贪尖巨方小卧蚕，如此周围换尽贪。<br/>换贪若尽即入巨，亦如贪狼数节去。多至十二少九变，却变禄星分台去。<br/>禄存节数如贪巨，换了文廉又至武。博换若周即转星，辅星三四弼起程。<br/>弼星入手必平漫，辅星入首多曲形。此是变星变尽处，变尽垣城四外迎。<br/>凡观一星便观变，识得变星知近远。远从贪起至破军，换尽龙楼生宝殿。<br/>虽然高耸却不同，还是尖峰高山面。一博一换形不同，岂可尽言顾祖宗？<br/>君如识得变星法，千里百里寻来龙。谁人识得大龙脊，山正好时无脚力。<br/>裹费不惜力不穷，其家世代腰金紫。凡看变星先看断，断处多时星必变。<br/>如此断绝曲屈行，高入青冥变鹤形。鹤形渐低必断绝，断绝复起是变星。<br/>却从变星辨贪巨，或是廉文武禄存。只以变星逆求程，识得变星节数法。<br/>不必论程穷脚力，只从变尽至弼星。岂愁不识得垣城？<br/>
