易曰： 天道亏盈而益谦；地道变盈而流谦；鬼神害盈而福谦；人道恶盈而好谦。 是故谦之一卦，六爻皆吉。
书曰： 满招损，谦受益。 予屡同诸公应试，每见寒士将达，必有一段谦光可掬。
辛未(公元1571年)计偕，我嘉善同袍凡十人，惟丁敬宇宾，年最少，极其谦虚。
予告费锦坡曰： 此兄今年必第。 
费曰： 何以见之？ 
予曰： 惟谦受福。兄看十人中，有恂恂款款，不敢先人，如敬宇者乎？有恭敬顺承，小心谦畏，如敬宇者乎？有受侮不答，闻谤不辩，如敬宇者乎？人能如此，即天地鬼神，犹将佑之，岂有不发者？ 
及开榜，丁果中式。
丁丑(公元1577年)在京，与冯开之同处，见其虚己敛容，大变其幼年之习。李霁岩直谅益友，时面攻其非，但见其平怀顺受，未尝有一言相报。予告之曰： 福有福始，祸有祸先，此心果谦，天必相之，兄今年决第矣。 已而果然。
赵裕峰，光远，山东冠县人，童年举于乡，久不第。其父为嘉善三尹，随之任。慕钱明吾，而执文见之，明吾悉抹其文，赵不惟不怒，且心服而速改焉。明年，遂登第。
壬辰岁(公元1592年)，予入觐，晤夏建所，见其人气虚意下，谦光逼人，归而告友人曰： 凡天将发斯人也，未发其福，先发其慧；此慧一发，则浮者自实，肆者自敛；建所温良若此，天启之矣。 及开榜，果中式。
江阴张畏岩，积学工文，有声艺林。甲午(公元1594年)，南京乡试，寓一寺中，揭晓无名，大骂试官，以为眯目。时有一道者，在傍微笑，张遽移怒道者。道者曰： 相公文必不佳。 
张怒曰： 汝不见我文，乌知不佳？ 
道者曰： 闻作文，贵心气和平，今听公骂詈，不平甚矣，文安得工？ 
张不觉屈服，因就而请教焉。
道者曰： 中全要命；命不该中，文虽工，无益也。须自己做个转变。 
张曰： 既是命，如何转变？ 
道者曰： 造命者天，立命者我；力行善事，广积阴德，何福不可求哉？ 
张曰： 我贫士，何能为？ 
道者曰： 善事阴功，皆由心造，常存此心，功德无量，且如谦虚一节，并不费钱，你如何不自反而骂试官乎？ 
张由此折节自持，善日加修，德日加厚。丁酉(公元1597年)，梦至一高房，得试录一册，中多缺行。问旁人，曰： 此今科试录。 
问： 何多缺名？ 
曰： 科第阴间三年一考较，须积德无咎者，方有名。如前所缺，皆系旧该中式，因新有薄行而去之者也。 
后指一行云： 汝三年来，持身颇慎，或当补此，幸自爱。 是科果中一百五名。
由此观之，举头三尺，决有神明；趋吉避凶，断然由我。须使我存心制行，毫不得罪于天地鬼神，而虚心屈己，使天地鬼神，时时怜我，方有受福之基。彼气盈者，必非远器，纵发亦无受用。稍有识见之士，必不忍自狭其量，而自拒其福也，况谦则受教有地，而取善无穷，尤修业者所必不可少者也。
古语云： 有志于功名者，必得功名；有志于富贵者，必得富贵。 人之有志，如树之有根，立定此志，须念念谦虚，尘尘方便，自然感动天地，而造福由我。今之求登科第者，初未尝有真志，不过一时意兴耳；兴到则求，兴阑则止。
孟子曰： 王之好乐甚，则齐其庶几乎？ 予于科名亦然。
