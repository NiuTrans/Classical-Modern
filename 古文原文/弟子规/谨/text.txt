朝起早，夜眠迟。老易至，惜此时。
晨必盥，兼漱口。便溺回，辄净手。
冠必正，纽必结。袜与履，俱紧切。
置冠服，有定位。勿乱顿，致污秽。
衣贵洁，不贵华。上循分，下称家。
对饮食，勿拣择。食适可，勿过则。
年方少，勿饮酒。饮酒醉，最为丑。
步从容，立端正。揖深圆，拜恭敬。
勿践阈，勿跛倚。勿箕踞，勿摇髀。
缓揭帘，勿有声。宽转弯，勿触棱。
执虚器，如执盈。入虚室，如有人。
事勿忙，忙多错。勿畏难，勿轻略。
斗闹场，绝勿近。邪僻事，绝勿问。
将入门，问孰存。将上堂，声必扬。
人问谁，对以名。吾与我，不分明。
用人物，须明求。倘不问，即为偷。
借人物，及时还。人借物，有勿悭。
