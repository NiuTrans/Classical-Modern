凡出言，信为先。诈与妄，奚可焉？
话说多，不如少。惟其是，勿佞巧。
奸巧语，秽污词。市井气，切戒之。
见未真，勿轻言。知未的，勿轻传。
事非宜，勿轻诺。苟轻诺，进退错。
凡道字，重且舒。勿急疾，勿模糊。
彼说长，此说短。不关己，莫闲管。
见人善，即思齐。纵去远，以渐跻。
见人恶，即内省。有则改，无加警。
唯德学，唯才艺。不如人，当自砺。
若衣服，若饮食。不如人，勿生戚。
闻过怒，闻誉乐。损友来，益友却。
闻誉恐，闻过欣。直谅士，渐相亲。
无心非，名为错。有心非，名为恶。
过能改，归于无。倘掩饰，增一辜。
