◎仁宗二
延祐元年春正月丁亥，授中书右丞刘正平章政事、商议中书省事。丙申，除四川酒禁。兴元、凤翔、泾州、邠州岁荒，禁酒。庚子，敕各省平章为首者及汉人省臣一员，专意访求遗逸，苟得其人，先以名闻，而后致之。以江浙行中书省左丞高昉为中书参知政事。丁未，诏改元延祐。释天下流以下罪囚，免上都、大都差税二年，其余被灾曾经赈济人户，免差税一年。庚戌，中书省臣秃忽鲁等以灾变乞罢免，不允。
二月庚申，立印经提举司。戊辰，大宁路地震。癸酉，荧惑犯东井。甲戌，以侍御史赵世延为中书参知政事。诏免蒙古地差税二年，商贾勿免。己卯，给钞六千三百锭，赈济良乡诸驿。壬午，以合散为中书右丞相、监修国史。癸未，以中书参政高昉为集贤学士。
三月壬辰，太阴掩荧惑。赐诸王塔失蒙古钞千锭、衣二袭。戊戌，真定、保定、河间民饥，给粮两月。己亥，白晕亘天，连环贯日。癸卯，暹国王遣其臣爱耽入贡。改南剑路曰延平，剑浦县曰南平。乙巳，以僧人作佛事，择释狱囚，命中书审察。丙午，封阿鲁秃为赵王。戊申，车驾幸上都。己酉，敕： 奸民宫其子为阉宦，谋避徭役者，罪之。 辛亥，命参知政事赵世延纲领国子学。癸丑，中书平章政事察罕致仕。晋宁民侯喜儿昆弟五人，并坐法当死，帝叹曰： 彼一家不幸而有是事，其择情轻者一人杖之，俾养父母，毋绝其祀。 
闰三月甲寅朔，敕减枢密知院冗员。辛酉，太阴犯舆鬼。罢咒僧月给俸。遣人视大都至上都驻跸之地，有侵民田者，计亩给直。丙寅，太阴犯太微东垣。丁丑，畿内及诸卫屯军饥，赈钞七千五百锭。汴梁、济宁、东昌等路，陇州、开州，青城、齐东、渭源、东明、长垣等县，陨霜杀桑果禾苗，归州告饥，出粮减价赈粜。马八儿国主昔剌木丁遣其臣爱思丁贡方物。
夏四月甲申朔，大宁路地震，有声如雷。丁亥，敕储称海、五河屯田粟，以备赈济。太常寺臣请立北郊，不允。升延庆寺秩正二品。西番诸驿贫乏，给钞万锭。曲鲁部畜牧毙耗，赈钞八百七十三锭。己丑，废真阳、含光二县，入英德州。壬辰，诸王脱脱薨，以月思别袭位。己酉，敕： 郡县官勤职者，加赐币帛。 以铁木迭儿录军国重事，监修国史。立回回国子监。帝以《资治通鉴》载前代兴亡治乱，命集贤学士忽都鲁都儿迷失及李孟择其切要者译写以进。武昌路饥，命发米减价赈粜。
五月甲寅朔，赐营王也先铁木儿钞万锭。戊午，辰星犯舆鬼。丁卯，赐李孟孝感县地二十八顷。禁诸王支属径取分地租赋扰民。敕岭北行省瘗阵没遗骼。乙亥，赈怯鲁连地贫乏者米三千石。丁丑，徙沧州治于长芦镇。戊寅，京兆为故儒臣许衡立鲁斋书院，降玺书旌之。庚辰，卢阳、麻阳二县以土贼作耗，蠲其地税赋。营王也先铁木儿支属贫乏，赈粮两月。武陵县霖雨，水溢，溺死居民，漂没庐舍禾稼，潭州、汉阳、思州民饥，并发廪减价粜赈之。肤施县大风、雹，损禾并伤人畜。六月戊子，敕： 内侍今后止授中官，勿畀文阶。 置云南行省儒学提举司。封河南省丞相卜怜吉带为河南王。壬辰，增置畿内州县同知、主簿各一员。诸王察八儿属户匮乏，给粮一岁，仍俾屯田以自赡。发军增垦河南芍陂等处屯田。乙未，荧惑犯右执法。戊申，增置两浙盐运司判官一员。甲辰，拘河西僧免输租赋玺书。敕： 诸王、戚里入觐者，趁夏时刍牧至上都，毋辄入京师，有事则遣使奏禀。 衡州、郴州、兴国、永州路、耒阳州饥，发廪减价赈粜。宣平、仁寿、白登县雹损稼，伤人畜。
秋七月乙卯，答即乃所部匮乏，户给粮二石。庚午，命中书省臣议复封赠，赐晋王也孙铁木儿部钞十万锭。诏开下番市舶之禁。赐卫王阿木哥等钞七千锭。乙亥，会福院越制奏旨除官，敕自今举人，听中书可否以闻。申饬私盐之禁。沅陵、卢溪二县水，武清县浑河堤决，淹没民田，发廪赈之。
八月戊子，车驾至大都。癸卯，升太常寺为太常礼仪院，秩正二品。丁未，冀宁、汴梁及武安、涉县地震，坏官民庐舍，武安死者十四人，涉县三百二十六人。台州、岳州、武冈、常德、道州等路水，发廪减价赈粜。九月壬戌，改提点教坊司事为大使。己巳，复以铁木迭儿为右丞相，合散为左丞相。罢陕西诸道行御史台，降仪凤卿为仪凤大使。肇庆、武昌、建德、建康、南康、江州、袁州、建昌、赣州、杭州、抚州、安丰等路水，发廪减价赈粜。
冬十月癸巳，升颍州万户府为中万户府。乙未，敕： 吏人转官，止从七品，在选者降等注授。 申饬内侍及诸司隔越中书奏请之禁。敕： 下番商贩须江浙省给牒以往，归则征税如制，私往者没其物。 遣官括淮民所佃闲田不输税者。丙申，复甘肃屯田，置沙瓜等处屯储总管万户府，秩正三品。乙巳，置恩平王塔思不花傅二人。庚戌，辰星犯东咸。监察御史言： 乞命枢密院设法教练士卒，应军官袭职者，试以武事而后任之。 制曰： 可。 遣张驴经理江南田粮。
十一月壬子，升司天台为司天监，秩正三品，赐银印。乙卯，改大同侍卫亲军都指挥使司为中都威卫使司。置保安军于麻阳县以御徭蛮。戊辰，以通政院使萧拜住为中书右丞。辛未，以翰林学士承旨答失蛮知枢密院事。癸酉，敕： 吏人贼行者黥其面。 大宁路地震，有声如雷。戊寅，铁木迭儿言： 比者僚属及六部诸臣，皆晚至早退，政务废弛。今后有如此者，视其轻重杖责之。臣或自惰，亦令诸人陈奏。 帝曰： 如更不悛，则罢不叙。 以前中书右丞相秃忽鲁知枢密院事。静安路饥，发粮赈之。诏检核浙西、江东、江西田税。
十二月壬午，汴梁、南阳、归德、汝宁、淮安水，敕禁酿酒，量加赈恤。癸未，赈诸王铁木儿不花部米五千石，秃满部二千石。辛卯，禁诸王、驸马、权势之人增价鬻盐。壬辰，诏定官员士庶衣服车舆制度。甲午，太阴犯舆鬼。己亥，敕中书省定议孔子五十三代孙当袭封衍圣公者以名闻。庚子，遣官浚杨州、淮安等处运河，以翰林学士承旨李孟复为中书平章政事。癸卯，太阴犯房。甲辰，太阴犯天江。乙巳，敕经界诸卫屯田。沔阳、归德、汝宁、安丰等处饥，发米赈之。
二年春正月乙卯，岁星犯舆鬼。戊午，怀孟、卫辉等处饥，发米赈之。己未，太白昼见。癸亥，太阴犯轩辕。丙寅，霖雨坏浑河堤堰，没民田，发卒补之。禁民炼铁。发卒浚漷州漕河。丁卯，太阴犯进贤。戊辰，晋宁等处民饥，给钞赈之。己巳，置大圣寿万安寺都总管府，秩正三品。庚午，立行用库于江阴州。敕以江南行台赃罚钞赈恤饥民。乙亥，诏遣宣抚使分十二道问民疾苦，黜陟官吏，并给银印。命中书省臣分领庶务。禁南人典质妻子贩买为驱。御史台臣言： 比年地震水旱，民流盗起，皆风宪顾忌失于纠察，宰臣燮理有所未至，或近侍蒙蔽，赏罚失当，或狱有冤滥，赋役繁重，以致乖和。宜与老成共议所由。 诏明言其事当行者以闻。诸王脱列铁木儿部阙食，以钞七千五百锭给之。益都、般阳、晋宁民饥，给钞、米赈之。
二月己卯朔，会试进士。戊子，太白昼见。癸巳，太白经天。甲午，诏禁民转鬻养子。丙申，赐诸王纳忽答儿金五十两、银二百五十两、钞五百锭。庚子，诏以公哥罗古罗思监藏班藏卜为帝师，赐玉印，仍诏天下。壬寅，云南王老的来朝。辰、沅洞蛮吴千道为寇，敕调兵捕之。乙巳，赐诸王月鲁铁木儿钞万锭。丙午，太白经天。是月，晋宁、宣德等处饥，给米、钞赈之。真州扬子县火，发米减价赈粜。
三月乙卯，廷试进士，赐护都沓儿、张起岩等五十六人及第、出身有差。丙辰，太阴色赤如赭。庚午，帝率诸王、百官奉玉册、玉宝，加上皇太后尊号，诏天下蠲逋欠税课。丁丑，以中书平章张驴为江浙行省平章政事。
夏四月戊寅朔，日有食之。辛巳，赐进士恩荣宴于翰林院。癸巳，敕亦思丹等部出征军，有后期及逃还者，并斩以徇。甲午，谕晋王也孙铁木儿，以先朝所赐惠州银矿洞归还有司。庚子，太阴犯垒壁阵。辛丑，赐会试下第举人七十以上从七流官致仕，六十以上府、州教授，余并授山长、学正，后勿援例。敕诸王分地仍以流官为达鲁花赤，各位所辟为副达鲁花赤。命李孟等类集累朝条格，俟成书，闻奏颁行。立规运提点所，秩五品，置官四员；广贮库，秩七品，置官三员；并隶寿福院。乙巳，车驾幸上都。宣徽院以供尚膳，遣人猎于归德，敕以其扰民，特罢之。加授特进上卿、玄教大宗师张留孙开府仪同三司。丙午，封诸王察八儿为汝宁王。潭州、江州、建昌、沅州饥，发廪赈粜。
五月戊申朔，改给各道廉访司银印，复立陕西诸道行御史台。贵赤张小厮等招户六千，勒还民籍。御史中丞王毅乞归养亲，不许。庚申，赐公主燕海牙钞千锭。辛酉，太阴犯天江。乙丑，秦州成纪县山移。是夜，疾风电雹，北山南移至夕河川，次日再移，平地突出土阜，高者二三丈，陷没民居。敕遣官核验赈恤。庚午，太白昼见。立海西、辽东鹰坊万户府，隶中政院。壬申，诸王撒都失里薨。甲戌，日赤如赭。加授宦者中尚卿续元晖昭文馆大学士。乙亥，日赤如赭。是月，发粟三百石，赈诸王按铁木儿等部贫民。奉元、龙兴、吉安、南康、临江、袁州、抚州、江州、建昌、赣州、南安、梅州、辰州、兴国、潭州、岳州、常德、武昌等路，南丰州、澧州等处饥，并发廪赈粜。六月辛巳，察罕脑儿诸驿乏食，给粮赈之。甲申，太白昼见，是夜太阴犯平道。乙未，徙陕西肃政廉访司于凤翔。戊戌，豳王南忽里等部困乏，给钞俾买马羊以济之。河决郑州。己亥，置汝宁王察八儿王傅官。辛丑，以济宁、益都亢旱，汰省宿卫士刍粟。癸卯，太白犯东井。丙午，辰星犯舆鬼。缅国主遣其子脱剌合等来贡方物。
秋七月庚戌，增兴和路治中一员。戊申，赐宣宁王铁木儿不花及其二弟钞万锭，并玉具、鞍勒、币帛。壬子，增尚舍寺官六员为八员，云需总管府增同知二员。癸丑，复赐晋王也孙铁木儿惠州银铁洞。甲寅，置诸王斡罗温孙王傅官四员，复陈州商水镇为南顿县，省两淮屯田总管府官四员，并提领所入提举司，改只合赤八剌合孙总管府为尚供府。乙卯，赣州土贼蔡五九聚众作乱，敕遣兵捕之。敕阿速卫户贫乏者，给牛、种、耕具，于连怯烈地屯田。甲子，江南湖广道奉使温迪罕言： 廉访司公田多取民租，宜复旧制。 从之。乙丑，升崇福院秩正二品。癸酉，赐卫王阿木哥钞万锭。命铁木迭儿总宣政院事，诏谕中外。是月，畿内大雨，漷州、昌平、香河、宝坻等县水，没民田庐；潭州、全州、永州路、茶陵州霖雨，江涨，没田稼，出米减价赈粜。
八月丙戌，赣州贼蔡五九陷汀州宁化县，僣称王号，诏遣江浙行省平章张驴等率兵讨之。己丑，车驾至自上都。乙未，台臣言： 蔡五九之变，皆由昵匝马丁经理田粮，与郡县横加酷暴，逼抑至此。新丰一县，撤民庐千九百区，夷墓扬骨，虚张顷亩，流毒居民，乞罢经理及冒括田租。 制曰： 可。 庚子，改辽阳省泰州为泰宁府。壬寅，增国子生百员，岁贡伴读四员。诏江浙行省印《农桑辑要》万部，颁降有司遵守劝课。旌表贵州达鲁花赤相元孙妻脱脱真死节，仍俾树碑任所。九月丁未，张驴以括田逼死九人，敕吏部尚书王居仁等鞫之。己酉，太阴犯房。甲寅，日色如赭。辛酉，太白犯左执法。壬戌，蔡五九众溃伏诛，余党悉平，敕赏军士讨捕功，并官其死事者子孙。己巳，徙典尤仓于赤斤之地。赐诸王别铁木儿永昌路及西凉州田租。
冬十月丙子朔，客星见太微垣。丁丑，封脱火赤为威宁郡王，赐金印，忽儿赤铁木儿不花为赵国公。庚辰，以淮西廉访使郭贯为中书参知政事。壬午，有事于太庙。给云南廉访司公田。乙未，升同知枢密院事铁木儿脱知枢密院事。授白云宗主沈明仁荣禄大夫、司空。丁酉，加授铁木迭儿太师。癸卯，八百媳妇蛮遣使献驯象二，赐以币帛。
十一月丙午，客星变为彗，犯紫微垣，历轸至壁十五宿，明年二月庚寅乃灭。辛未，以星变赦天下，减免各路差税有差。甲戌，封和世〈王束〉为周王，赐金印。左丞相合散等言： 彗星之异，由臣等不才所致，愿避贤路。 帝曰： 此朕之愆，岂卿等所致？其复乃职，苟政有过差，勿惮于改。凡可以安百姓者，当悉言之，庶上下交修，天变可弭也。 十二月戊寅，赐云南行省参政汪长安虎符，预军政。庚寅，增置平江路行用库。癸巳，给钞买羊马，赈北边诸军。命省臣定拟封赠通例，俾高下适宜以闻。旌表汀州宁化县民赖禄孙孝行。
三年春正月乙巳，汉阳路饥，出米赈之。特授昔宝赤八剌合孙达鲁花赤脱欢金紫光禄大夫、太尉，仍给印。丙午，封前中书左丞相忽鲁答儿寿国公，增置晋王部断事官四员，都水太监二员，省卿一员。以真定、保定荐饥，禁畋猎。改直沽为海津镇。辛酉，升同知枢密院事买闾知院事。壬戌，赐上都开元寺江浙田二百顷，华严寺百顷，赐赵王阿鲁秃部钞二万锭。
二月丁丑，调海口屯储汉军千人，隶临清运粮万户府，以供转漕，给钞二千锭。戊寅，命湖广行省谕安南，归占城国主。置安远王丑汉王傅。河间、济南、滨棣等处饥，给粮两月。
三月辛亥，特授高丽王世子王暠开府仪同三司、沈王，加授将作院使吕天麟大司徒。甲寅，敕萧拜住及陕西、四川省臣各一员护送周王之云南，置周王常侍府，秩正二品，设常侍七员，中尉四员，谘议、记室各二员。置打捕鹰坊民匠总管府，设官六员，断事官八员；延福司、饮膳署官各六员；并隶周王常侍府。辛酉，升太史院秩正二品。癸亥，车驾幸上都。壬申，鹰坊孛罗等扰民于大同，敕拘还所奉玺书。禁天下春时畋猎。
夏四月癸酉朔，赐皇姊大长公主钞五千锭、币帛二百匹。河南流民群聚渡江，所过扰害，命行台、廉访司以见贮赃钞赈之。横州徭蛮为寇，命湖广省发兵讨捕。壬午，谕中书省，岁给卫王阿木哥钞万锭。敕卫辉、昌平守臣修殷比干、唐狄仁杰祠，岁时致祭。戊子，升印经提举司为广福监。己丑，升会福院秩正二品。癸巳，赐安远王丑汉金各五百雨、钞千锭、币帛二十匹。己亥，增置周王断事官二员。以淮东廉访司佥事苗好谦善课民农桑，赐衣一袭。庚子，以上都留守憨剌合儿知枢密院事，升殊祥院秩正二品。命中书省与御史台、翰林、集贤院集议封赠通制，著为令。辽阳盖州及南丰州饥，发仓赈之。
五月甲辰至戊申，日赤如赭。辛亥，以江西行省右丞相斡赤为大司徒。庚申，以大都留守伯铁木儿为中书平章政事，升中书右丞萧拜住为平章政事，左丞阿卜海牙为右丞，参政郭贯为左丞，参议不花为参知政事。庚午，置甘肃儒学提举司、辽阳金银铁冶提举司，秩并从五品。赐诸王迭里哥儿不花等金三百五十两、银一千二百两、钞三千二百锭、币帛有差。潭、永、宝庆、桂阳、澧、道、袁等路饥，发米赈粜。六月乙亥，制封孟轲父为邾国公，母为邾国宣献夫人。改诸王公臣分地郡邑同知、县丞为副达鲁花赤，中、下县及录事司增置副达鲁花赤一员。丙子，融、宾、柳州徭蛮叛，命湖广行省遣官督兵捕之。丁丑，敕： 大辟罪，临刑敢有横加刲割者，以重罪论。凡鞫囚，非强盗毋加酷刑。 戊寅，吴王朵列纳等部乏食，赈粮两月。己卯，诏谕百司各勤其职，毋隳废大政。甲申，给安远王丑汉分枢密院印。丁亥，封床兀儿为句容郡王。丁酉，赐周王从卫钞四十万锭。河决汴梁，没民居，辽阳之盖州饥，并发粮赈之。
秋七月壬子，命御史大夫伯忽、脱欢答剌罕拯治台纲，仍降诏宣谕中外。乙卯，封玉龙铁木儿为保恩王，赐金印。辛酉，赐普庆寺益都田百七十顷。丙寅，复以燕铁木儿知枢密院事。庚午，发高丽、女直、汉军千五百人，于滨州、辽河、庆云、赵州屯田。
八月癸酉，以兵部尚书乞塔为中书参知政事。己卯，车驾至自上都。戊戌，置织佛像工匠提调所，秩七品，设官二员。九月辛丑，复五条河屯田，以中书左丞郭贯为集贤大学士，集贤大学士王毅为中书左丞。庚戌，割上都宣德府奉圣州怀来、缙山二县隶大都路，改缙山县为龙庆州，帝生是县，特命改焉。癸丑，太白昼见。己未，冀宁、晋宁路地震。丙寅，太白经天。
冬十月辛未，以江南行台侍御史高昉为中书参知政事。壬申，有事于太庙。调四川军二千人、云南军三千人乌蒙等处屯田，置总管万户府，秩正三品，设官四员，隶云南省。壬午，河南路地震。甲申，太白犯斗。庚寅，敕五台灵鹫寺置铁冶提举司。乙未，赐豳王南忽里部钞四万锭。丁酉，修甘州城。申禁民有父在者，不得私贷人钱及鬻墓木。甘州、肃州等路饥，免田租。
十一月壬寅，命监察御史监治岭北钩校钱粮，半岁更代。大万宁寺住持僧米普云济以所佩国公印移文有司，紊乱官政，敕禁止之。乙巳，增集宁、砂井、净州路同知、府判、提控、案牍各一员。乙卯，改旧运粮提举司为大都陆运提举司，新运粮提举司为京畿运粮提举司，澧州路安抚司为安定军民府。
十二月庚午，以知枢密院事秃忽鲁为陕西行省左丞相。壬午，授嗣汉三十九代天师张嗣成太玄辅化体仁应道大真人，主领三山符箓，掌江南道教事。丁亥，立皇子硕德八剌为皇太子，兼中书令、枢密使，授以金宝，告天地宗庙。升同知枢密院事床兀儿知枢密院事。诸王按灰部乏食，给米三千一百八十六石济之。
