◎成宗二
二年春正月丙子，诏蠲两都站户和顾和市。己卯，诏江南毋捕天鹅。以忽剌出千户所部屯夫贫乏，免其所输租。上思州叛贼黄胜许攻剽水口思光寨，湖广行省调兵击破之，获其党黄法安等，贼遁入上牙六罗。壬午，太阴犯舆鬼。诏凡户隶贵赤者，诸人毋争。甲申，命西平王奥鲁赤今夏居上都。丙戌，太白昼见。安西王傅铁赤、脱铁木而等复请立王相府，帝曰： 去岁阿难答已尝面陈，朕以世祖定制谕之，今复奏请，岂欲以四川、京兆悉为彼有耶？赋税、军站，皆朝廷所司，今姑从汝请，置王相府，惟行王傅事。 丁亥，太阴犯平道。己丑，御史台臣言： 汉人为同寮者，尝为奸人捃摭其罪，由是不敢尽言。请于近侍昔宝赤、速古而赤中，择人用之。 帝曰： 安用此曹？其选汉人识达事体者为之。 以御史中丞秃赤为御史大夫。庚寅，太阴犯钩钤。辛卯，令月赤察而也可及合剌赤所部卫士自运军粮，给其行费。甲午，授嗣汉三十八代天师张与材太素凝神广道真人，管领江南诸路道教。乙未，诏诸王、公主、驸马非奉旨毋罪官吏，赐诸王合班妃钞千二百锭、杂币帛千匹，驸马塔海铁木而钞三千锭。回纥不剌罕献狮、豹、药物，赐钞千三百余锭。
二月乙亥朔，中书省臣言： 陛下自御极以来，所赐诸王、公主、驸马、勋臣，为数不轻，向之所储，散之殆尽。今继请者尚多，臣等乞甄别贫匮及赴边者赐之，其余宜悉止。 从之。分江浙行省军万人戍湖广。给称海屯田军农具。诏奉使及军官殁而子弟未袭职者，其所佩金银符归于官，违者罪之。辛丑，立中御府，以脱忽伯、唐兀并为中御卿。丙午，禁军将擅易侍卫军、蒙古军，以家奴代役者罪之，仍令其奴别入兵籍，以其主资产之半畀之，军将敢有纵之者，罢其职。括蒙古户渐丁，以充行伍。丁未，太阴犯井。庚戌，诏军卒擅更代及逃归者死。给秃秃合所部屯田农器。丙辰，诏江南道士贸易、田者，输田、商税。庚申，命札剌而忽都虎所部户居于奉圣、云州者，与民均供徭役。自六盘山至黄河立屯田，置军万人。丙寅，以大都留守司达鲁花赤段贞为中书平章政事。遣使代祀岳渎。赐安西王米三千石，以赈饥民。
三月壬申，以中书平章政事不忽木为昭文馆大学士，平章军国事。罢太原、平阳路酿进蒲萄酒，其蒲萄园民恃为业者，皆还之。诸王出伯言所部探马赤军懦弱者三千余人，乞代以强壮，从之，仍命出伯非奉旨毋擅征发。以怯鲁剌驻夏民饥，户给粮六月。郡王庆童有疾，以其子也里不花代之。赐八撒、火而忽答孙、秃剌三人钞各千锭。治书侍御史万僧受赃，命御史台与宣政院使答失蛮杂治之。癸酉，增驻夏军为四万人。忻都言晋王甘麻剌，朵儿带言月儿鲁，皆有异图，诏枢密院鞫之，无验。帝命言晋王者死，言月儿鲁者谪从军自效。诏云南行台检劾亦乞不薛宣慰司案牍。甲戌，遣诸王亦只里、八不沙、亦怜真、也里慳、瓮吉剌带并驻夏于晋王怯鲁剌之地。丙子，车驾幸上都。丁丑，以完颜邦义、纳速丁、刘季安妄议朝政，杖之，徒二年，籍其家财之半。甲申，次大口。乙酉，太阴犯钩钤。辛卯，赐辽阳行省粮三万石。壬辰，诏驸马亦都护括流散畏吾而户。癸巳，湖广行省以叛贼黄胜许党鲁万丑、王献于京师。赐诸王铁木儿金二百五十两、银二千五百两、钞五千锭，以旌其战功。以合伯及塔塔剌所部民饥，赈米各千石。
夏四月己亥朔，命撒的迷失招集其祖忙兀台所部流散人户。赐诸王八卜沙钞四万锭，也真所部六万锭。平阳之绛州、台州路之黄岩州饥，杭州火，并赈之。
五月戊辰朔，免两都徭役。辛未，安西王遣使来告贫乏，帝语之曰： 世祖以分赉之难，尝有圣训，阿难答亦知之矣。若言贫乏，岂独汝耶？去岁赐钞二十万锭，又给以粮，今与，则诸王以为不均；不与，则汝言人多饥死。其给粮万石，择贫者赈之。 甲戌，诏民间马牛羊，百取其一，羊不满百者亦取之，惟色目人及数乃取。丁丑，太阴犯平道。庚辰，土蕃叛，杀掠阶州军民，遣脱脱会诸王铁木而不花、只列等合兵讨之。甲申，命也真、薛阇罕驻夏于合亦而之地。禁诸王、公主、驸马招户。己丑，诏诸徒役者，限一年释之，毋杖。庚寅，罢四川马湖进独本葱。诏诸王、驸马及有分地功臣户。居上都、大都、隆兴者，与民均纳供需。丁酉，命诸行省非奉旨毋擅调军。安南国遣人招诱叛贼黄胜许。也黑迷失进紫檀，赐钞四千锭。是月，野蚕成茧。河中府之猗氏雹；太原之平晋，献州之交河、乐寿，莫州之莫亭、任丘，及湖南醴陵州皆水；济宁之济州螟。六月己亥，给出伯军马七千二百余匹。诏晋王所部衣粮，粮以岁给，衣则三年赐之。给瓜州、沙州站户牛种田具。御史台臣言： 官吏受赂，初既辞伏，继以审核，而有司徇情致令异辞者，乞加等论罪。 从之。乙巳，太白犯天关。以调兵妨农，免广西容州等处田租一年。丙午，叛贼黄胜许遁入交趾。甲寅，降官吏受赃条格，凡十有三等。丁巳，太白犯填星。癸亥，太阴犯井。丙寅，诏行省、行台，凡朱清有所陈列，毋辄止之。赐西平王奥鲁赤银二百五十两、钞六千锭，所部六万锭，诸王亦怜真所部二十万锭，兀鲁思驻冬军三万锭。是月，大都、真定、保定、太平、常州、镇江、绍兴、建康、澧州、岳州、庐州、汝宁、龙阳州、汉阳、济宁、东平、大名、滑州、德州蝗，大同、隆兴、顺德、太原雹。海南民饥，发粟赈之。
秋七月庚午，肇州万户府立屯田，给以农具、种、食。辛未，以钞十一万八千锭给西蕃诸驿。甘、肃两州驿户饥，给粮有差。赐诸王完泽印。癸酉，诏茶盐转运司、印钞提举司、运粮漕运司官，仍旧以三年为代；云南、福建官吏满任者，给驿以归。壬午，填星犯井，太白犯舆鬼。括伯颜、阿术、阿里海牙等所据江南田及权豪匿隐者，令输租。河泊官岁入五百锭者敕授。增江西、河南省参政一员，以朱清、张瑄为之。授特进上柱国高丽王世子王謜为仪同三司、领都佥议司事。乙酉，遣云南省逃军戍亦乞不薛，命湖广、江西两省择驻夏军牧地。丙戌，遣岳乐也奴等使马八儿国。己丑，命行台监察御史钩校随省理问所案牍，以虎贲三百人戍应昌。诸提调钱正官，其部凡有逋欠者，勿迁叙。广西贼陈飞、雷通、蓝青、谢发寇昭、梧、藤、容等州，湖广左丞八都马辛击平之。辛巳，赐贵由赤戍军钞三万九千余锭。是月，平阳、大名，归德、真定蝗，彰德、真定、曹州、滨州水，怀孟、大名、河间旱，太原、怀孟雹。福建、广西两江道饥，赈粟有差。
八月丁酉朔，禁舶商毋以金银过海，诸使海外国者不得为商。庚子，太阴犯亢，太白犯轩辕。壬寅，命江浙行省以船五十艘、水工千三百人，沿海巡禁私盐。癸卯，太阴犯天江。乙巳，诏诸人告捕盗贼者，强盗一名赏钞五十贯，窃盗半之，应捕者又半之，皆征诸犯人，无可征者官给。乙卯，太阴犯天街，太白犯上将。给诸王亦怜真军粮三月。是月，德州、彰德、太原蝗，咸宁县，金、复州，隆兴路陨霜杀禾，宁海州大雨，大名路水。九月戊辰，太白犯左执法。辛未，圣诞节，帝驻跸安同泊，受诸王百官贺。壬申，太阴掩南斗。甲戌，增盐价钞一引为六十五贯，盐户造盐钱为十贯，独广西如故。征浙东、福建、湖广夏税。罢民间盐铁炉灶。给襄阳府合剌鲁军未赐田者粮两月。罢淮西诸巡禁打捕人员。丁丑，太阴犯垒壁阵。戊寅，元江贼舍资杀掠边境，梁王命怯薛丹等讨降之。甲申，云南省臣也先不花征乞蓝，拔瓦农、开阳两寨，其党答剌率诸蛮来降，乞蓝悉平，以其地为云远路军民总管府。己丑，太阴犯轩辕。辛卯，诸王出伯言汪总帅等部军贫乏，帝以其久戍，命留五千驻冬，余悉遣还，至明年四月赴军。甲午，令广海、左右两江戍军，以二年三年更戍；海都兀鲁思不花部给出伯所部军米万石。是月，常德之沅江县水，免其田租。河间之莫州、献州旱。河决河南杞、封丘、祥符、宁陵、襄邑五县。
冬十月丁酉，有事于太庙。壬寅，发米十万石赈粜京师，以宣德、奉圣、怀来、缙山等处牧宿卫马。甲辰，修大都城。壬子，车驾至自上都。职官坐赃，经断再犯者，加本罪三等。赣州贼刘六十攻掠吉州，江西行省左丞董士选讨平之。是月，广备屯及宁海之文登水。
十一月丁卯，以蛮洞将领彭安国父子讨田知州有功，赐安国金符，子为蛮夷官。答马剌一本王遣其子进象十六。戊辰，以广西戍军悉隶两江宣慰司都元帅府。己巳，兀都带等进所译《太宗》、《宪宗》、《世祖实录》，帝曰： 忽都鲁迷失非昭睿顺圣太后所生，何为亦曰公主？顺圣太后崩时，裕宗已还自军中，所计月日先后差错。又别马里思丹炮手亦思马因、泉府司，皆小事，何足书耶？ 辛未，徙江浙行省拔都军万人戍潭州，潭州以南军移戍郴州。以洪泽、芍陂屯田军万人修大都城。遣枢密院官整饬江南诸镇戍军，凡将校勤怠者，列实以闻。增海运明年粮为六十万石。丁丑，太阴犯月星，又犯天街。庚辰，太阴犯井。丁亥，太阴犯上相。乙酉，枢密院臣言： 江南近边州县，宜择险要之地，合群戍为一屯，卒有警急，易于征发。 诏行省图地形、核军实以闻。戊子，太阴犯平道。增大都巡防汉军。壬辰，太阴犯天江。缅王遣其子僧伽巴叔撒邦巴来贡方物。罢云南柏兴府入德昌路，赐太常礼乐户钞五千余锭。是月，象食屯水，免其田租。
十二月戊戌，立彻里军民总管府。云南行省臣言： 大彻里地与八百媳妇犬牙相错，今大彻里胡念已降，小彻里复占扼地利，多相杀掠。胡念遣其弟胡伦乞别置一司，择通习蛮夷情状者为之帅，招其来附，以为进取之地。 诏复立蒙样刚等甸军民官。癸卯，定诸王朝会赐与：太祖位，金千两、银七万五千两；世祖位，金各五百两、银二万五千两；余各有差。丁未，太阴犯井。诏诸行省征补逃亡军。复司天台观星户。乙卯，太阴犯进贤。癸亥，释在京囚百人；增置侍御史二员；赐金齿、罗斛来朝人衣。是岁，大都、保定、汴梁、江陵、沔阳、淮安水，金、复州风损禾，太原、开元、河南、芍陂旱，蠲其田租。是岁，断大辟二十四人。
大德元年春正月庚午，增诸王要木忽而、兀鲁而不花岁赐各钞千锭。辛未，诸王亦怜真来朝，薨于道，赐币帛五百匹。乙亥，给月儿鲁匠者田，人百亩。乙酉，以边地乏刍，给出伯征行马粟四月。丙戌，以钞十二万锭、盐引三万给甘肃行省。昔宝赤等为叛寇所掠，仰食于官，赐以农具牛种，俾耕种自给。己丑，以药木忽而等所部贫乏，摘和林汉军置屯田于五条河，以岁入之租资之。辛卯，以张斯立为中书省参知政事。诸王阿只吉驻太原，河东之民困于供亿，诏诘问之，仍岁给钞三万锭、粮万石。给晋王所部屯田农器千具。建五福太乙神坛畤。汴梁、归德水，木邻等九站饥，以米六百余石赈之。给可温种田户耕牛。
二月甲午朔，赐晋王甘麻剌钞七万锭，安西王阿难答三万锭。丙申，蒙阳甸酋长纳款，遣其弟阿不剌等来献方物，且请岁贡银千两及置驿传，诏即其地立通西军民府，秩正四品。戊戌，升全州为全宁府。庚子，诏东部诸王分地蒙古戍军，死者补之，不胜役者易之。癸卯，徙扬州万户邓新军屯蕲、黄，以阇里台所隶新附高丽、女直、汉军居沈州。甲申，诸军民相讼者，命军民官同听之。丁未，省打捕鹰房府入东京路。戊午，罗罗斯酋长来朝。己未，改福建省为福建平海等处行中书省，徙治泉州。平章政事高兴言泉州与琉求相近，或招或取，易得其情，故徙之。减福建提举司岁织段三千匹，其所织者加文绣，增其岁输衲服二百，其车渠带工别立提举司掌之。封的立普哇拿阿迪提牙为缅国王，且诏之曰： 我国家自祖宗肇造以来，万邦黎献，莫不畏威怀德。向先朝临御之日，尔国使人禀命入觐，诏允其请。尔乃遽食前言，是以我帅阃之臣加兵于彼。比者尔遣子信合八的奉表来朝，宜示含弘，特加恩渥，今封的立普哇拿阿迪提牙为缅国王，赐之银印；子信合八的为缅国世子，锡以虎符。仍戒饬云南等处边将，毋擅兴兵甲。尔国官民，各宜安业。 又赐缅王弟撒邦巴一珠虎符，酋领阿散三珠虎符，从者金符及金币，遣之。以新附军三千屯田漳州。庚申，升宁都、会昌县为州，并隶赣州路；宁阳镇为县，隶济宁路；隩州巡检司为河曲县，隶保德州。安丰路设录事司。以行徽政院副使王庆端为中书右丞。诏改元赦天下。免上都、大都、隆兴差税三年，给也只所部六千户粮三月。
三月戊辰，荧惑犯井。己巳，完泽等奏定铨调选法。庚午，以陕西行省平章也先铁木而为中书平章政事，中书省左丞梁暗都剌为中书省右丞。癸酉，太阴掩轩辕大星。畋于柳林。免武当山新附军徭赋。甲戌，西蕃寇阶州，陕西行省平章脱列伯以兵进讨，其党悉平，留军五百人戍之。诏各省合并镇守军，福建所置者合为五十三所，江浙所置者合为二百二十七所。丙子，车驾幸上都。丁丑，封诸王铁木而不花为镇西武靖王，赐驼纽印。以江西省左丞八都马辛为中书左丞。庚辰，札鲁忽赤脱而速受赂，为其奴所告，毒杀其奴，坐弃市。乙酉，遣阿里以钞八万锭籴粮和林。丁亥，禁正月至七月捕猎，大都八百里内亦如之。庚寅，立江淮等处财赋总管府及提举司。赐诸王岳木忽而及兀鲁思不花金各百两，兀鲁思不花母阿不察等金五百两，银钞有差。赐称海匠户市农具钞二万二千九百余锭，及牙忽都所部贫户万锭，别吉韂匠万九百余锭。五台山佛寺成，皇太后将亲往祈祝，监察御史李元礼上封事止之。归德、徐、邳、汴梁诸县水，免其田租。道州旱，辽阳饥，并发粟赈之。岳木忽而及兀鲁思不花所部民饥，以乳牛牡马济之。
夏四月癸巳朔，日有食之。丙申，中书省、御史台臣言： 阿老瓦丁及崔彧条陈台宪诸事，臣等议，乞依旧例。御史台不立选，其用人则于常调官选之，惟监察御史首领官，令御史台自选。各道廉访司必择蒙古人为使，或阙，则以色目世臣子孙为之，其次参以色目、汉人。又合剌赤、阿速各举监察御史非便，亦宜止于常选择人。各省文案，行台差官检核。宿卫近侍，奉特旨令台宪擢用者，必须明奏，然后任之。行台御史秩满而有效绩者，或迁内台，或呈中书省迁调，廉访司亦如之；其不称职者，省、台择人代之。未历有司者，授以牧民之职；经省、台同选者，听御史台自调。中书省或用台察之人，亦宜与御史台同议，各官府宪司官，毋得辄入体察。今拟除转运盐使司外，其余官府悉依旧例。 制曰： 可。 壬寅，赐兀鲁思不花圆符。赐暹国、罗斛来朝者衣服有差。赐牙忽都部钞万锭，给岳木忽而所部和林屯田种，以米二千石赈应昌府。
五月丙寅，河决汴梁，发民三万余人塞之。戊辰，安南国遣使来朝。追收诸位下为商者制书、驿券。命回回人在内郡输商税。给钞千锭建临洮佛寺。诏强盗奸伤事主者，首从悉诛；不伤事主，止诛为首者，从者剌配，再犯亦诛。给葛蛮安抚司驿券一。辛未，遂宁州军户任福妻一产三男，给复三岁。癸酉，太白犯鬼积尸气。乙亥，太阴犯房。丁丑，禁民间捕鬻鹰鹞。庚寅，平伐酋领内附，乞隶于亦乞不薛，从之。各路平准行用库，旧制选部民富有力者为副，命自今以常调官为之，隶行省者从行省署用。上思州叛贼黄胜许遣其子志宝来降。漳河溢，损民禾稼。饶州鄱阳、乐平及隆兴路水。亦乞列等二站饥，赈米一百五十石。六月甲午，诸王也里干遣使乘驿祀五岳、四渎，命追其驿券，仍切责之。以湖广行省参政崔良知廉贫，特赐盐课钞千锭。给和林军需钞十万锭。乙未，太白昼见。戊戌，平伐九寨来降，立长官司。己酉，令各部宿卫士输上都、隆兴粮各万五千石于北地。甲寅，罢亦奚不薛岁贡马及毡衣。丙辰，监察御史斡罗失剌言： 中丞崔彧兄在先朝尝有罪，还其所籍家产非宜。又买僧寺水碾违制。 帝以其妄言，笞之。诏僧道犯奸盗重罪者，听有司鞫问。赐诸王也里干等从者钞二万锭，朵思麻一十三站贫民五千余锭。是月，平滦路虫食桑，归德徐、邳州蝗，太原风、雹，河间、大名路旱，和州历阳县江涨，漂没庐舍万八千五百余家。以粮四千余石赈广平路饥民，万五千石赈江西被水之家，二百九十余石赈铁里干等四站饥户。
秋七月庚午，太阴犯房。辛未，赐诸王脱脱、孛罗赤、沙秃而钞二千锭，所部八万四千余锭，撒都失里千锭，所部二万余锭。罢蒙古军万户府入曲先塔林都元帅府。癸未，增晋王所部屯田户。甲申，增中御府官一员。赐马八儿国塔喜二珠虎符。诏出使招谕者授以招谕使、副；诸取药物者，授以会同馆使、副，但降旨差遣，不给制命。丙戌，以八儿思秃仓粮隶上都留守司，招籍宋两江镇守军。丁亥，免上都酒课三年。赐诸王不颜铁木而及其弟伯真孛罗钞四千锭，所部八万四千八百余锭，仍给粮一年。宁海州饥，以米九千四百余石赈之。河决杞县蒲口。郴州路、耒阳州、衡州之酃县大水山崩，溺死三百余人。怀州武陟县旱。
八月庚子，诏合伯留军五千屯守，令孛来统其余众以归。丁未，命诸王阿只吉自今出猎，悉自供具，毋伤民力。丁巳，妖星出奎。扬州、淮安、宁海州旱，真定、顺德、河间旱、疫，池州、南康、宁国、太平水。九月辛酉朔，妖星复犯奎。壬戌，八番、顺元等处初隶湖广，后改隶云南，云南戍兵不至，其屯驻旧军逃亡者众，仍命湖广行省遣军代之。甲子，八百媳妇叛，寇彻里，遣也先不花将兵讨之。丙寅，诏恤诸郡水旱疾疫之家，罢括两淮民田。汰诸王来大都者及宿卫士冗员。丁卯，命平章伯颜专领给赐孤老衣粮。壬午，车驾还大都。己丑，增海漕为六十五万石。罢南丹州安抚司，立庆远南丹溪洞等处军民安抚司。诏边远官已尝优升品级而托他事不起者，夺其所升官。平珠、六洞蛮及十部洞蛮皆来降，命以蛮夷官授之。给卫士牧马外郡者粮，令毋仰食于民。以札鲁忽赤所追赃物输中书省。卫辉路旱、疫，澧州、常德、饶州、临江等路，温之平阳、瑞安二州大水，镇江之丹阳、金坛旱，并以粮给之。
冬十月甲午，诏诸迁转官注阙二年。丁酉，有事于太庙。辛丑，减上都商税岁额为三千锭。温州陈空崖等以妖言伏诛。癸丑，免陕西盐户差税，罢其所给米。乙卯，瓜哇遣失剌班直木达奉表来降。戊午，太白经天。增吏部尚书一员。以朵甘思十九站贫乏，赐马牛羊有差。庐州路无为州江潮泛溢，漂没庐舍。历阳、合肥、梁县及安丰之蒙城、霍丘自春及秋不雨，扬州、淮安路饥，韶州、南雄、建德、温州皆大水，并赈之。
十一月壬戌，禁权豪、僧、道及各位下擅据矿炭山场。罢顺德、彰德、广平等路五提举司，立都提举司二，升正四品，设官四员，直隶中书户部。卫辉路提举司隶广平彰德都提举司，真定铁冶隶顺德都提举司。罢保定紫荆关铁治提举司，还其户八百为民。癸亥，诏自今田猎始自九月。高丽王王昛告老，乞以爵与其子謜。福建行省遣人觇琉求国，俘其傍近百人以归。戊辰，增太庙牲用马。庚午，籍唐兀军入枢密院。辛未，曹州禹城进嘉禾，一茎九穗。丁丑，诏以高丽王世子謜为开府仪同三司、征东行中书省左丞相、驸马、上柱国、高丽国王，仍加授王昛为推忠宣力定远保节功臣、开府仪同三司、太尉、驸马、上柱国、逸寿王。增乌撒乌蒙等处宣慰使一员，以孛罗欢为之。赐诸王兀鲁德不花金千两、银万五千两、钞万锭。徙大同路军储所于红城。以河南行省经用不足，命江浙行省运米二十万石给之。总帅汪惟和以所部军屯田沙州、瓜州，给中统钞二万三千二百余锭置种、牛、田具。大都路总管沙的坐赃当罢，帝以故臣子，特减其罪，俾仍旧职。崔彧言不可复任，帝曰： 卿等与中书省臣戒之，若后复然，则置尔死地矣。 戊子，太白经天。增晋王内史一员，尚乘寺卿一员。赐药木忽而金一千二百五十两、银一万五千两、钞一万二千锭。常德路大水，常州路及宜兴州旱，并赈之。
十二月癸巳，令也速带而、药乐罕将兵出征。丙申，徙襄赐屯田合剌鲁军于南阳，户受田百五十亩，给种、牛、田具。戊戌，中书省臣同河南平章孛罗欢等言： 世祖抚定江南，沿江上下置戍兵三十一翼，今无一二，惧有不虞。外郡戍卒封桩钱，军官迁延不以时取，而以己钱贷之，征其倍息。逃亡者各处镇守官及万户府并遣人追捕，皆非所宜。又富户规避差税冒为僧道，且僧道作商贾有妻子与编氓无异，请汰为民。宋时为僧道者，必先输钱县官，始给度牒，今不定制，侥幸必多。无为矾课，初岁入为钞止一百六锭，续增至二千四百锭，大率敛富民、刻吏俸、停灶户工本以足之，亦宜减其数。 帝曰： 矾课遣人核实，汰僧道之制，卿等议拟以闻。军政与枢密院议之。 诸王也只里部忽剌带于济南商河县侵扰居民，蹂践禾稼，帝命诘之，走归其部。帝曰： 彼宗戚也，有是理耶？其令也只里罪之。 禁诸王、驸马并权豪毋夺民田，其献田者有刑。复立芍陂、洪泽屯田。壬寅，朝洞蛮内附，立长官司二，命杨汉英领之。甲辰，太白经天，又犯东咸。丙午，太阴犯轩辕。丁未，旌表烈妇漳州招讨司知事阚文兴妻王氏。戊申，增给云南廉访司驿券十二。甲寅，太阴犯心。乙卯，免上都至大都并宣德等十三站户和顾和买。赐诸王忽剌出钞千锭，所部四万四千五百余锭；诸王阿术、速哥铁木而所部二万八千九百余锭。闰十二月壬戌，太阴犯垒壁阵。命也速带而等出征；诏诸军户卖田者，由所隶官给文券。甲子，福建平章高兴言： 漳州漳浦县大梁山产水晶，乞割民百户采之。 帝曰： 不劳民则可，劳民勿取。 壬申，徙乃颜民户于内地。定燕秃忽思所隶户差税，以三分之一输官。赐忽剌出所部钞万锭。癸酉至丙子，太白犯建星。己卯，赐不思塔伯千户等钞约九万锭。淮东饥，遣参议中书省事于章发廪赈之，弛湖泊之禁，仍听正月捕猎。平伐等蛮未附，播州宣抚使杨汉英请以己力讨之，命湖广省答剌罕从宜收抚。瓜州屯田军万人贫乏，命减一千，以张万户所领兵补之。甲申，增两淮屯田军为二万人。赐诸王阿牙赤钞千锭，所部一万一千余锭，药乐罕等所部七万锭，暗都剌火者所部四万余锭。般阳路饥疫，给粮两月。是岁，济南及金、复州水、旱，大都之檀州、顺州，辽阳、沈阳、广宁水，顺德、河间、大名、平阳旱。河间之乐寿、交河疫，死六千五百余人。断大辟百七十五人。
二年春正月壬辰，诏以水旱减郡县田租十分之三，伤甚者尽免之，老病单弱者差税并免三年。禁诸王、公主、驸马受诸人呈献公私田地及擅招户者。丙申，遣使阅诸省兵。丁酉，置汀州屯田。辛丑，御史台臣言： 诸转运司案牍，例以岁终检覆。金谷事繁，稽照难尽，奸伪无从知之。其未终者，宜听宪司于明年检覆。 从之。乙巳，以粮十万石赈北边内附贫民。己酉，建康、龙兴、临江、宁国、太平、广德、饶池等处水，发临江路粮三万石以赈，仍弛泽梁之禁，听民渔采。遣所俘琉求人归谕其国，使之效顺。并土蕃、碉门安抚司、运司，改为碉门鱼通黎雅长河西宁远军民宣抚司。以翰林王惲、阎复、王构、赵与票、王之纲、杨文郁、王德渊，集贤王颙、宋渤、卢挚、耶律有尚、李泰、郝采、杨麟，皆耆德旧臣，清贫守职，特赐钞二千一百余锭。给西平王奥鲁赤部民粮三月，晋王秫米五百石，所部钞十二万锭，戍和林高丽、女直、汉军三万锭。
二月戊午朔，诏枢密院合并贫难军户。辛酉，岁星、荧惑、太白聚危，荧惑犯岁星。壬戌，徙重庆宣慰司都元帅府于成都，立军民宣慰司都元帅府于福建。乙丑，立浙西都水庸田司，专主水利。以中书右丞、徽政院副使张九思为平章政事，与中书省事。丁卯，改泉州为泉宁府。己巳，畋于漷州。辛未，太阴犯左执法。并江西省元分置军为六十四所。丙子，太阴犯心。帝谕中书省臣曰： 每岁天下金银钞币所入几何，诸王、驸马赐与及一切营建所出几何，其会计以闻。 右丞相完泽言： 岁入之数，金一万九千两，银六万两，钞三百六十万锭，然犹不足于用，又于至元钞本中借二十万锭，自今敢以节用为请。 帝嘉纳焉。罢中外土木之役。癸未，诏诸王、驸马毋擅祀岳镇海渎；申禁诸路军及豪右人等，毋纵畜牧损农。乙酉，车驾幸上都。罢建康金银铜冶转运司，还淘金户于元籍，岁办金悉责有司。诏廉访司作成人材，以备选举。禁诸王从者假控鹤佩带扰民。诏诸郡凡民播种怠惰及有司劝课不至者，命各道廉访司治之。减行省平章为二员。丙子，以梁德珪为中书平章政事，杨炎龙为中书右丞。赐瓜忽而所部钞三十万锭，近侍伯颜铁木而等三万锭，也先铁木而等市马价三万四千四百余锭，镇南王脱欢六万锭。浙西嘉兴、江阴，江东建康溧阳、池州水、旱，并赈恤之。湖广省汉阳、汉川水，免其田租。甘肃省沙州鼠伤禾稼，大都檀州雨雹，归德等处蝗。
三月丁亥朔，罢大名路故河堤堰岁入隆福宫租钞七百五十锭。申禁官吏受赂诣诸司首者，不得辄受。戊子，诏僧人犯奸盗诈伪，听有司专决，轻者与僧官约断，约不至者罪之。庚寅，命各万户出征者，其印令副贰掌之，不得付其子弟，违法行事。以两淮闲田给蒙古军。壬子，御史台臣言： 道州路达鲁花赤阿林不花、总管周克敬虚申麦熟，不赈饥民，虽经赦宥，宜降职一等。 从之。壬子，诏加封东镇沂山为元德东安王，南镇会稽山为昭德顺应王，西镇吴山为成德永靖王，北镇医巫闾山为贞德广宁王，岁时与岳渎同祀，著为令式。
夏四月戊午，遣征不剌坛军还本部。庚申，以也速带而擅调甘州戍军，遣伯颜等笞之。赐大都守门合赤剌等钞九万锭，织工四万四千锭。发庆元粮五万石，减其直以赈饥民。江南、山东、江浙、两淮、燕南属县百五十处蝗。
五月辛卯，罢海南黎兵万户府及黎蛮屯田万户府，以其事入琼州路军民安抚司。罢荨麻林酒税羡余。壬辰，以中书右丞何荣祖为平章政事，与中书省事，湖广左丞八都马辛为中书右丞。淮西诸郡饥，漕江西米二十万石以备赈贷。命中书省遣使监云南、四川、海北海南、广西两江、广东、福建等处六品以下选。戊戌，太阴犯心。壬寅，平滦路旱，发米五百石，减其直赈之。己酉，诸王念不列妃紥忽真诈增所部贫户，冒支钞一万六百余锭，遣紥鲁忽赤同王府官追之。卫辉、顺德旱，大风损麦，免其田租一年。诏总帅汪惟正所辖二十四城，有安西王、诸王等并朵思麻来寓者，与编户均当赋役。耽罗国以方物来贡。抚州之崇仁星陨为石。复致用院。置和林宣慰司都元帅府，以忽剌出、耶律希周、纳邻合剌并为宣慰使都元帅，佩虎符。给两都八剌合赤钞各三万锭。六月庚申，御史台臣言： 江南宋时行两税法，自阿里海牙改为门摊，增课钱至五万锭。今宣慰张国纪请复科夏税，与门摊并征，以图升进，湖、湘重罹其害。 帝命中书趣罢之。禁权豪、斡脱括大都漕河舟楫。西台侍御史脱欢以受赂不法罢。禁诸王擅行令旨，其越例开读者，并所遣使拘执以闻。壬戌，太阴犯角。诏陕西诸色户与民均当徭役，申严陕西运司私盐之禁。置奉宸库。赐诸王岳木忽而金一千二百五十两，兀鲁思不花并其母一千两，银、钞有差。山东、河南、燕南、山北五十处蝗，山北辽东道大宁路金源县蝗。
秋七月癸巳，太阴犯心。汴梁等处大雨，河决坏堤防，漂没归德数县禾稼、庐舍，免其田租一年。遣尚书那怀、御史刘赓等塞之，自蒲口首事，凡筑九十六所。壬寅，诏诸王、驸马及诸近侍，自今奏事不经中书，辄传旨付外者，罪之。高丽王王謜擅命妄杀，诏遣中书右丞杨炎龙、佥枢密院事洪君祥召其入侍，以其父昛仍统国政。赐诸王亦怜真等金、银、钞有差。江西、江浙水，赈饥民二万四千九百有奇。
八月壬戌，太阴犯箕。癸未，给四川出征蒙古军马万匹。九月己丑，圣诞节，驻跸阻妫之地，受诸王百官贺。交趾、瓜哇、金齿国各贡方物。给和林更戍军牛、车。丙申，车驾还大都。辛丑，太阴犯五车南星。命广海、左右江戍军依旧制以二年或三年更代。癸卯，太阴犯五诸侯。枢密副使塔剌忽带犯赃罪，命御史台鞫之。己酉，太阴犯左执法。庚戌，吉、赣立屯田；减中外冗员。
冬十月甲寅朔，增海漕米为七十万石。壬戌，太白犯牵牛。置蒙古都万户府于凤翔，立平珠、六洞蛮夷长官司二，设土官四十四员。戊寅，太阴犯角距星。令御史台检劾枢密院案牍。赐诸王岳木忽而、兀鲁忽不花所部粮五万石；控鹤七百人，赐钞五百锭。
十一月庚寅，安南贡方物。丙申，知枢密院那怀言： 常例文移，乞令副枢以下署行。 从之。罢云南行御史台，置肃政廉访司。己亥，太阴犯舆鬼。辛丑，辰星犯牵牛。罢徐、邳炉冶所进息钱。壬寅，太阴犯右执法。以中书右丞王庆端为平章政事。赐和林军校币六千匹，衣帽等物有差。
十二月戊午，太白经天。己未，填星犯舆鬼。乙丑，太白犯岁星，太阴犯荧惑。括诸路马，除牝孕携驹者，齿三岁以上并拘之。赐朵而朵海所部钞八十五万锭。庚午，镇星入舆鬼，太阴犯上将。辛未，增置各路推官，专掌刑狱，上路二员，下路一员。诏诸逃军复业者免役三年。江浙行省平章政事答剌罕升左丞相。甲戌，彗出子孙星下。己卯，太阴犯南斗。辛巳，命廉访司岁举所部廉干者各二人。诏和市价直随给其主，违者罪之。定诸税钱三十取一，岁额之上勿增。扬州、淮安两路旱、蝗，以粮十万石赈之。给阵亡军妻子衣粮。免内郡赋税。诸王小薛所部三百余户散处凤翔，以潞州田二千八百顷赐之。释在京囚二百一十九人。
