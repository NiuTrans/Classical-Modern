◎仁宗一
仁宗圣文钦孝皇帝，讳爱育黎拔力八达，顺宗次子，武宗之弟也。母曰兴圣太后，弘吉剌氏。至元二十二年三月丙子生。
大德九年冬十月，成宗不豫，中宫秉政，诏帝与太后出居怀州。十年冬十二月，至怀州，所过郡县，供帐华侈，悉令撤去，严饬扈从毋扰于民，且谕佥事王毅察而言之，民皆感悦。
十一年春正月，成宗崩，时武宗为怀宁王，总兵北边，戊子，帝与太后闻哀奔赴。庚寅，至卫辉，经比干墓，顾左右曰： 纣内荒于色，毒痡四海，比干谏，纣刳其心，遂失天下。 令祠比干于墓，为后世劝。至漳河，值大风雪，田叟有以盂粥进者，近侍却不受。帝曰： 昔汉光武尝为寇兵所迫，食豆粥。大丈夫不备尝艰阻，往往不知稼穑艰难，以致骄惰。 命取食之。赐叟绫一匹，慰遣之。行次邯郸，谕县官曰： 吾虑卫士不法，胥吏科敛，重为民困。 乃命王傅巡行察之。二月辛亥，至大都，与太后入内，哭尽哀，复出居旧邸，日朝夕入哭奠。左丞相阿忽台等潜谋推皇后伯要真氏称制，安西王阿难答辅之。时左丞相哈剌哈孙答剌罕称疾，守宿掖门凡三月，密持其机，阳许之，夜遣人启帝曰： 怀宁王远，不能猝至，恐变生不测，当先事而发。 三月丙寅，帝率卫士入内，召阿忽台等责以乱祖宗家法，命执之，鞫问辞服，戊辰，伏诛。诸王阔阔出、牙忽都等曰： 今罪人斯得，太子实世祖之孙，宜早正天位。 帝曰： 王何为出此言也！彼恶人潜结宫壸，构乱我家，故诛之，岂欲作威觊望神器耶？怀宁王吾兄也，正位为宜。 乃遣使迎武宗于北边。五月乙丑，帝与太后会武宗于上都。甲申，武宗即位。六月癸巳，诏立帝为皇太子，受金宝。遣使四方，旁求经籍，识以玉刻印章，命近侍掌之。时有进《大学衍义》者，命詹事王约等节而译之。帝曰： 治天下，此一书足矣。 因命与《图象孝经》、《列女传》并刊行，赐臣下。十一月戊寅，受玉册，领中书省、枢密院。
至大元年七月，帝谕詹事曲出曰： 汝旧事吾，其与同僚协议，务遵法度，凡世祖所未尝行及典故所无者，慎勿行。 二年八月，立尚书省，诏太子兼尚书令，戒饬百官有司，振纪纲，重名器，夙夜以赴事功。詹事院臣启金州献瑟瑟洞，请遣使采之，帝曰： 所宝惟贤，瑟瑟何用焉？若此者，后勿复闻。 先是，近侍言贾人有售美珠者，帝曰： 吾服御雅不喜饰以珠玑，生民膏血，不可轻耗。汝等当广进贤才，以恭俭爱人相规，不可以奢靡蠹财相导。 言者惭而退。淮东宣慰使撒都献玉观音、七宝帽顶、宝带、宝鞍，却之，戒谕如初。詹事王约启事，二宦者侍侧，帝问： 自古宦官坏人家国，有诸？ 约对曰： 宦官善恶皆有之，但恐处置失宜耳。 帝然之。九月，河间等路献嘉禾，有异亩同颖及一茎数穗者，命集贤学士赵孟頫绘图，藏诸秘书。
四年春正月庚辰，武宗崩。壬午，罢尚书省。以丞相脱虎脱、三宝奴，平章乐实，右丞保八，左丞忙哥帖木儿，参政王罴，变乱旧章，流毒百姓，命中书右丞相塔思不花、知枢密院事铁木儿不花等参鞫。丙戌，脱虎脱、三宝奴、乐实、保八、王罴伏诛，忙哥帖木儿杖流海南。壬子，日赤如赭。罢城中都。召世祖朝谙知政务素有声望老臣平章程鹏飞、董士选，太子少傅李谦，少保张驴，右丞陈天祥、尚文、刘正，左丞郝天挺，中丞董士珍，太子宾客萧，参政刘敏中、王思廉、韩从益，侍御赵君信，谦访使程钜夫，杭州路达鲁花赤阿合马，给传诣阙，同议庶务。甲午，宥阿附脱虎脱等左右司、六部官罪。乙未，禁百官役军人营造及守护私第。丁酉，以云南行中书省左丞相铁木迭儿为中书右丞相，太子詹事完泽、集贤大学士李孟并平章政事。戊戌，以塔思不花及徽政院使沙沙并为御史大夫。己亥，改行尚书省为行中书省。庚子，减价粜京仓米，日千石，以赈贫民。停各处营造。罢广武康里卫，追还印符、驿券、玺书，及其万户等官宣敕。辛丑，以塔失铁木儿知枢密院事。壬寅，禁鹰坊驰驿扰民。敕中书，凡传旨非亲奉者勿行。以诸王朝会，普赐金三万九千六百五十两、银百八十四万九千五十两、钞二十二万三千二百七十九锭、币帛四十七万二千四百八十八匹。
二月，复玉宸乐院为仪凤司，改延庆司为都功德使司。乙巳，命和林、江浙行省依前设左丞相，余省唯置平章二员，遥授职事勿与。戊申，罢运江南所印佛经。辛亥，禁诸王、驸马、权豪擅据山场，听民樵采。罢阿老瓦丁买卖浙盐，供中政食羊。禁宣政院违制度僧。甲寅，遣使检核小云石不花所献河南荒田。司徒萧珍以城中都徼功毒民，命追夺其符印，令百司禁锢之，还中都所占民田。罢江南行通政院、行宣政院。甲子，太阴犯填星。升典内司为典内院，秩从三品。命中书平章李孟领国子监学，谕之曰： 学校人材所自出，卿等宜数诣国学课试诸生，勉其德业。 敕： 诸王、驸马户在缙山、怀来、永兴县者，与民均服徭役。诸司擅奏除官者，毋给宣敕。 御史台臣言： 白云宗总摄所统江南为僧之有发者，不养父母，避役损民，乞追收所受玺书银印，勒还民籍。 从之。罢福建绣匠、河南鱼课两提举司，省宣徽院参议、断事官。丙寅，监察御史言： 比者尚书省臣蠹国乱政，已正典刑，其余党附之徒布在百司，亦须次第沙汰。今中书奏用孛罗铁木儿为陕西平章、乌马儿为江浙平章、阔里吉思为甘肃平章、塔失帖木儿为河南参政、万僧为江浙参政，各人前任，皆受重赃，或挟势害民，咸乞罢黜。 制曰： 可。 丁卯，命西番僧非奉玺书驿券及无西番宣慰司文牒者，勿辄至京师，仍戒黄河津吏验问禁止。罢总统所及各处僧录、僧正、都纲司，凡僧人诉讼，悉归有司。罢仁虞院，复置鹰坊总管府。庚午，命广西静江、融州军民官，镇守三载无虞者，民官减一资，军官升一阶，著为令。思州军民宣抚司招谕官唐铨以洞蛮杨正思等五人来朝，赐金帛有差。立淮安忠武王伯颜祠于杭州，仍给田以供祀事。是月，帝谓侍臣曰： 郡县官有善有恶，其命台官选正直之人为廉访司官而体察之，果有廉能爱民者，不次擢用，则小人自知激厉矣。 旌表漳州长泰县民王初应孝行。
三月庚辰，召前枢密副使吴元珪，左丞拜降、兀伯都剌至京师，同诸老臣议事。丙戌，太阴犯太微上相。罢五台行工部。己丑，命毋赦十恶大逆等罪。复典瑞院为典瑞监。庚寅，即皇帝位于大明殿，受诸王百官朝贺，诏曰：
惟昔先帝，事皇太后，抚朕眇躬，孝友天至。由朕得托顺考遗体，重以母弟之嫡，加有削平内难之功，于其践阼未逾月，授以皇太子宝，领中书令、枢密使，百揆机务，听所总裁，于今五年。先帝奄弃天下，勋戚元老咸谓大宝之承，既有成命，非与前圣宾天而始征集宗亲议所宜立者比，当稽周、汉、晋、唐故事，正位宸极。朕以国恤方新，诚有未忍，是用经时。今则上奉皇太后勉进之命，下徇诸王劝戴之勤，三月十八日，于大都大明殿即皇帝位。凡尚书省误国之臣，先已伏诛，同恶之徒，亦已放殛，百司庶政，悉归中书，命丞相铁木迭儿、平章政事李道复等从新拯治。可大赦天下，敢以赦前事相告言者，罪以其罪。诸衙门及近侍人等，毋隔越中书奏事。诸上书陈言者，量加旌擢。其侥幸献地土并山场、窑冶及中宝之人，并禁止之。诸王、驸马经过州郡，不得非理需索，应和顾和买，随即给价，毋困吾民。
辛卯，禁民间制金箔、销金、织金，以御史中丞李士英为中书左丞。壬辰，发京仓米，减价以粜赈贫民。丁酉，命月赤察儿依前太师，宣徽使铁哥为太傅，集贤大学士曲出为太保。敕百司改升品级者，悉复至元旧制。己亥，增置左翼、右翼指挥各一员。宁夏路地震。是月，帝谕省臣曰： 卿等裒集中统、至元以来条章，择晓法律老臣，斟酌重轻，折衷归一，颁行天下，俾有司遵行，则抵罪者庶无冤抑。 又谕太府监臣曰： 财用足则可以养万民，给军旅，自今虽一缯之微，不言于朕，毋辄与人。 以陕西行尚书省左丞兀伯都剌为中书右丞；昭文馆大学士察罕参知政事；中书平章政事、知枢密院事床兀儿，钦察亲军都指挥使脱火赤拔都儿，中书右丞相、知枢密院事铁木儿不花，录军国重事、知枢密院事也速，知枢密院事兼山东河北蒙古军都万户也先铁木儿，遥授左丞相、仁虞院使也儿吉尼，太子詹事月鲁铁木儿，并知枢密院事。赐大都路民年九十者二千三百三十一人，人帛二匹；八十者八千三百三十一人，人帛一匹。
夏四月壬寅，诏分汰宿卫士，汉人、高丽、南人冒入者，还其元籍。癸卯，翙星于回回司天台。以即位，恩赐太师、太傅、太保，人金五十两、银三百五十两、衣四袭。行省臣预朝会者，赏银有差。丁未，以太子少保张驴为江浙平章，戒之曰： 以汝先朝旧人，故命汝往。民为邦本，无民何以为国？汝其上体朕心，下爱斯民。 戊申，以即位告天地于南郊。庚戌，拘收下番将校不典兵者虎符、银牌。癸丑，诏： 路、府、州、县官，三年为满。 罢典医监。甲寅，太阴犯亢，荧惑犯垒壁阵。丙辰，诏谕宣徽使亦列赤，诸蒙古民有贫乏者，发廪济之。丁巳，罢中政院。戊午，以即位告于太庙。辛酉，敕： 国子监师儒之职有才德者，不拘品级，虽布衣亦选用。 癸亥，敕： 诸使臣非军务急速者，毋给金字圆牌。 定四宿卫士岁赐钞二十四万二百五锭。罢中都留守司，复置隆兴路总管府，凡创置司存悉罢之。乙丑，封知枢密院事铁木儿不花为宣宁王，赐银印。丁卯，诏曰： 我世祖皇帝，参酌古今，立中统、至元钞法，天下流行，公私蒙利，五十年于兹矣。比者尚书省不究利病，辄意变更，既创至大银钞，又铸大元、至大铜钱。钞以倍数太多，轻重失宜；钱以鼓铸弗给，新旧恣用；曾未再期，其弊滋甚。爰咨廷议，允协舆言，皆愿变通，以复旧制。其罢资国院及各处泉货监提举司，买卖铜器，听民自便。应尚书省已发各处至大钞本及至大铜钱，截日封贮，民间行使者，赴行用库倒换。 仍免大都、上都、隆兴差税三年。命中书省赈济甘肃过川军，罢僧、道、也里可温、答失蛮、头陀、白云宗诸司。改封亲王迭里哥儿不花为湘宁王，赐金印，食湘乡州、宁乡县六万五千户。拘还甘肃、陕西、辽阳省臣所佩虎符，禁鹰坊扰民，罢通政院，以其事归兵部。增置尚书员外郎各一员，罢回回合的司属。帝御便殿，李孟进曰： 陛下御极，物价顿减，方知圣人神化之速，敢以为贺。 帝蹙然曰： 卿等能尽力赞襄，使兆民乂安，庶几天心克享，至于秋成，尚未敢必。今朕践阼曾未逾月，宁有物价顿减之理？朕托卿甚重，兹言非所赖也。 孟愧谢。帝谕集贤学士忽都鲁都儿迷失曰： 向召老臣十人，所言治政，汝其详译以进，仍谕中书悉心举行。 南阳等处风、雹。
五月壬申，以宦者铁昔里为利用监卿。癸酉，八百媳妇蛮与大、小彻里蛮寇边，命云南王及右丞阿忽台以兵讨之。改封乳母夫寿国公杨德荣为云国公。丙子，命翰林国史院纂修先帝实录及累朝皇后、功臣列传，俾百司悉上事迹。丁丑，禁毋以毒药酿酒。庚辰，敕中书省裁省冗司，置高昌王傅，复度支院为监，罢泉府司、长信院、司禋监。辛巳，赐大长公主祥哥剌吉钞一万锭。壬午，制定翰林国史院承旨五员，学士、侍读、侍讲、直学士各二员。拘诸王、驸马及有司驿券，自今遣使，悉从中书省给降。置祥和署，掌伶人。金齿诸国献驯象。癸未，太阴犯氐。赐国师板的答钞万锭，以建寺于旧城。戊子，罗鬼蛮来献方物。甲午，复太常礼仪院为太常寺。是月，禁民捕驾鹅。
六月癸卯，敕宣政院： 凡西番军务，必移文枢密院同议以闻。 吐蕃犯永福镇，敕宣政院与枢密院遣兵讨之。乙巳，命侍臣咨访内外，才堪佐国者，悉以名闻。仍戒敕诸王，恪恭乃职。丙午，以内侍杨光祖为秘书卿，谭振宗为武备卿，关居仁为尚乘卿，并授弘文馆学士。置湘宁王迭里哥儿不花王傅。丁未，太阴犯太微东垣上相。己酉，诏存恤军人。庚戌，太阴犯氐。壬子，敕甘肃省给过川军牛种农器，令屯田。癸丑，复太府院为太府监，省上都兵马指挥为五员。甲寅，封亦思丹为怀仁郡王，赐银印。丁巳，敕翰林国史院春秋致祭太祖、太宗、睿宗御容，岁以为常。命和林行省右丞孛里、马速忽经理称海屯田。大同路宣宁县民家产犊而死，颇类麒麟，车载以献，左右曰： 古所谓瑞物也。 帝曰： 五谷丰熟，百姓安业，乃为瑞也。 己未，复置长信寺。封枢密使孛罗为泽国公。庚申，敕自今诸司白事，须殿中侍御史侍侧。癸亥，赐晋王也孙铁木儿钞五千锭，币、帛各二千匹；太尉不花金百两。复云州银场提举司，置仪鸾局，秩皆五品。甲子，请大行皇帝谥于南郊，上尊谥曰仁惠宣孝皇帝，庙号武宗。丙寅，拘收泉府司元给诸商贩玺书。丁卯，罢只合赤八剌合孙所造上供酒。戊辰，敕诸王朝会后至者，如例给赐。己巳，卫王阿木哥入见，帝谕省臣曰： 朕与阿木哥同父而异母，朕不抚育，彼将谁赖？其赐钞二万锭，他勿援例。 帝览《贞观政要》，谕翰林侍讲阿林铁木儿曰： 此书有益于国家，其译以国语刊行，俾蒙古、色目人诵习之。 济宁、东平、归德、高唐、徐、邳诸州水，给钞赈之。河间、陕西诸县水、旱伤稼，命有司赈之，仍免其今年租。诸王塔剌马的遣使进驯象。
秋七月辛未朔，拘还辽阳省官提调诸事圆符、玺书、驿券，裁减虎贲司职员，赐上都宿卫士贫乏者钞十三万九千锭。丁丑，巩昌宁远县暴雨，山土流涌。敕内外军官并覃官一等。癸未，甘州地震，大风，有声如雷。以朝会，恩赐诸王秃满金百五十两、银五千二百五十两、币帛三千匹。乙酉，赐湘宁王迭里哥儿不花所部钞三万二千锭。癸巳，太阴掩毕。甲午，置经正监，掌蒙古军牧地，秩正三品，官五员。丁酉，太阴犯鬼距星。己亥，诏谕省臣曰： 朕前戒近侍毋辄以文记传旨中书，自今敢有犯者，不须奏闻，直捕其人付刑部究治。 敕御史台臣选更事老成者为监察御史，超授中散大夫、典内院使孛叔荣禄大夫。是月，江陵属县水，民死者众，太原、河间、真定、顺德、彰德、大名、广平等路，德、濮、恩、通等州霖雨伤稼，大宁等路陨霜，敕有司赈恤。
闰七月辛丑，命国子祭酒刘赓诣曲阜，以太牢祠孔子。甲辰，车驾将还大都，太后以秋稼方盛，勿令鹰坊、驼人、卫士先往，庶免害稼扰民，敕禁止之。枢密院奏： 居庸关古道四十有三，军吏防守之处仅十有三，旧置千户，位轻责重，请置隆镇万户府，俾严守备。 制曰： 可。 翙五星于司天台。以故鲁王刁斡八剌嫡子阿礼嘉世礼袭其封爵、分地。乙巳，以朝会，恩赐月赤察儿、床兀儿金二百两、银二千八百两、币帛有差。丙午，奉武宗神主祔于太庙。戊申，封李孟秦国公，命亦怜真乞剌思为司徒。己酉，吐番寇礼店、文州，命总帅亦怜真等讨之。辛亥，以西僧藏不班八为国师，赐玉印。戊午，复置司禋监。己未，诏谕省臣曰： 国子学，世祖皇帝深所注意，如平章不忽木等皆蒙古人，而教以成才。朕今亲定国子生额为三百人，仍增陪堂生二十人，通一经者，以次补伴读，著为定式。 敕： 军官七十致仕，始听子弟承袭。其有未老即托疾引年，令幼弱子弟袭职者，除名不叙；其巧计求迁者，以违制论。 壬戌，命赈恤岭北流民。上都立通政院，领蒙古诸驿，秩正二品。甲子，宁夏地震。乙丑，鲁国大长公主祥哥剌吉进号皇姊大长公主。遣使招谕黑水、白水等蛮十二万余户来降。丙寅，太阴犯轩辕。赐诸王阿不花等金二百两、银七百五十两、钞一万三千六百三十锭、币帛各有差。丁卯，完泽、李孟等言： 方今进用儒者，而老成日以凋谢，四方儒士成才者，请擢任国学、翰林、秘书、太常或儒学提举等职，俾学者有所激劝。 帝曰： 卿言是也。自今勿限资级，果才而贤，虽白身亦用之。 敕直省舍人以其半给事殿庭，半听中书差遣。禁医人非选试及著籍者，毋行医药。大同宣宁县雨雹，积五寸，苗稼尽殒。
八月己巳朔，裁定京朝诸司员数，并依至元三十年旧额。楚王牙忽都所部乏食，给钞万锭，出粟五千石赈之。赐环卫圉人钞三万锭，以近侍曲列失为户部尚书。甲戌，赐皇姊大长公主钞万锭。丙戌，安南世子陈日泬奉表以方物来贡。敕西番军务隶宣政院。九月己亥朔，遥授左丞相不花进太尉。丙午，遥授湖广平章、安南国王陈益稷入见，言： 臣自世祖朝来归，妻子皆为国人所害，朝廷授以王爵，又赐汉阳田五百顷，俾自赡以终余年。今臣年几七十，而有司拘臣所授田，就食无所。 帝谓省臣曰： 安南国王慕义来归，宜厚其赐，以怀远人，其进勋爵、受田如故。 戊申，禁民弹射飞鸟、杀马牛羊当乳者。禁卫士不得私衣侍宴服，及以质于人。庚戌，命枢密院阅各省军马。壬子，改元皇庆，诏曰： 朕赖天地祖宗之灵，纂承圣绪，永惟治古之隆，群生咸遂，国以乂宁。朕夙兴夜寐，不敢怠遑，任贤使能，兴滞补阙，庶其臻兹敛时五福，用敷锡厥庶民，朕之志也。逾年改元，厥有彝典，其以至大五年为皇庆元年。 都水监卿木八剌沙传旨，给驿往取杭州所造龙舟，省臣谏曰： 陛下践祚，诞告天下，凡非宣索，毋得擅进。诚取此舟，有乖前诏。 诏止之。复置中宫位下怯怜口诸色民匠打捕鹰坊都总管府，秩正三品。乙卯，太阴犯毕。丁巳，奉太后旨，以永平路岁入，除经费外，悉赐鲁国大长公主。给云南王老的部属马价一万二千锭。丙寅，敕省部官，勿托以宿卫废职。罢西番茶提举司。是月，江陵路水漂民居，溺死十有八人。
冬十月戊辰朔，有事于太庙。己巳，敕绘武宗御容，奉安大崇恩福元寺，月四上祭。辛未，赐大普庆寺金千两，银五千两，钞万锭，西锦、彩段、纱、罗、布帛万端，田八万亩，邸舍四百间。丁丑，禁诸僧寺毋得冒侵民田。辛巳，罢宣政院理问僧人词讼。以蕲县万户府镇庆元，绍兴沿海万户府镇处州，宿州万户府兼镇台州。戊子，省海道运粮万户为六员，千户为七所。特授故太师月儿鲁子木剌忽荣禄大夫、知枢密院事。辛卯，罢诸王断事官，其蒙古人犯盗诈者，命所隶千户鞫问。壬辰，诏收至大银钞。敕诸卫汉军练习武事。置群牧监，秩正三品，掌兴圣宫位下畜牧。癸巳，诏置汴梁、平江等处田赋提举司，掌大承华普庆寺赀产。给云南增戍军钞二万五千锭。丙申，太白犯垒壁阵。
十一月戊戌，封司徒买僧为赵国公。辛丑，命延安、凤翔、安西军屯田红城者，还陕西屯田。敕： 商税官盗税课者，同职官赃罪。 立乖西府，以土官阿马知府事，佩金符。李孟奏： 钱粮为国之本，世祖朝量入为出，恒务撙节，故仓库充牣。今每岁支钞六百余万锭，又土木营缮百余处，计用数百万锭，内降旨赏赐复用三百余万锭，北边军需又六七百万锭；今帑藏见贮止十一万余锭，若此安能周给。自今不急浮费，宜悉停罢。 帝纳其言，凡营缮悉罢之。辛亥，诸王不里牙屯等诬八不沙以不法，诏窜不里牙屯、秃干于河南，因忽乃于杨州，纳里于湖广，太那于江西，班出兀那于云南。壬子，赈钦察卫粮五千七百五十三石。甲寅，太阴犯舆鬼。戊午，禁汉人、回回术者出入诸王、驸马及大臣家。己未，以辽阳省平章政事合撒为中书平章政事。甲子，敕增置京城米肆十所，日平粜八百石以赈贫民。丙寅，加徽政使罗源为大司徒，赈诸军粮七千六十石。
十二月辛未，增置经正监官为八员。置尚牧所，秩五品，掌太官羊。癸酉，封宣政、会福院使暗普为秦国公。增置兵部侍郎、郎中各一员。庚辰，太白经天。复以陕西屯田军三千隶红城万户府。壬午，诏曰： 今岁不登，民何以堪？春蒐其勿令供亿。 癸未，太白经天。甲申，太阴犯太微西垣上将。浙西水灾，免漕江浙粮四分之一，存留赈济；命江西、湖广补运，输京师。占城遣使奉表贡方物。庚寅，申禁汉人持弓矢兵器田猎。曲赦大都大辟囚一人，并流以下罪。辛卯，裁宗正府官为二十八员，遣官监视焚至大钞。壬辰，太白经天。敕： 创设边远官员，俟到任方降敕牒。 乙未，命李孟整饬国子监学。中书省臣言： 世祖定立选法升降，以示激劝。今官未及考，或无故更代，或躐等进阶，僣受国公、丞相等职，诸司已裁而复置者有之。今春以内降旨除官千余人，其中欺伪，岂能悉知？坏乱选法，莫此为甚。 帝曰： 凡内降旨，一切勿行。 赐济王朵列纳印，以和林税课建延庆寺。诏谕安南国世子陈日泬曰： 惟我祖宗，受天明命，抚有万方，威德所加，柔远能迩。乃者先皇帝龙驭上宾，朕以王侯臣民不释之故，于至大四年三月十八日即皇帝位，遵逾年改元之制，以至大五年为皇庆元年。今遣礼部尚书乃马台等赍诏往谕，仍颁皇庆元年历日一本。卿其敬授人时，益修臣职，毋替尔祖事大之诚，以副朕不忘柔远之意。 
皇庆元年春正月庚子，帝谕御史大夫塔思不花曰： 凡大臣不法，卿等劾奏毋避，朕自裁之。 癸卯，敕诸僧犯奸盗、诈伪、斗讼，仍令有司专治之。甲辰，授太师、录军国重事、知枢密院事脱儿赤颜开府仪同三司，嗣淇阳王。戊申，改隆镇万户府为隆镇卫。庚戌，封知枢密院事丑汉为安远王，出总北军。壬子，敕军不满五千者，勿置万户。癸丑，太阴犯太微东垣上将。旌表广州路番禺县孝子陈韶孙。戊午，制诸王设王傅六员，银印，其次设官四员。改封济王朵列纳为吴王，赐卫王阿木哥庆元路定海县六万五千户，加崇福使也里牙秦国公。己未，升崇祥监为崇祥院，秩正二品。壬戌，升翰林国史院秩从一品。帝谕省臣曰： 翰林、集贤儒臣，朕自选用，汝等毋辄拟进。人言御史台任重，朕谓国史院尤重；御史台是一时公论，国史院实万世公论。 
二月丁卯朔，徙大都路学所置周宣王石鼓于国子监。敕称海屯内汉军存恤二年。庚午，西北诸王也先不花遣使贡珠宝、皮币、马驼，赐钞一万三千六百锭。辛未，改安西路为奉元路，吉州路为吉安路。壬申，以霸州文安县屯田水患，遣官疏决之。遣使赐西僧金五千两、银二万五千两、币帛三万九千九百匹。甲戌，制定封赠名爵等级，著为令。改和林省为岭北省。丙子，给称海屯田牛二千。赐晋王也孙铁木儿南康路户六万五千，世祖诸皇子也先铁木儿福州路福安县、脱欢之子不答失里福州路宁德县、忽都鲁铁木儿之子泉州路南安县、爱牙赤之子邵武路光泽县，户并一万三千六百有四，食其岁赋。己卯，置卫龙都元帅府，秩正二品，以古阿速卫隶之。八百媳妇来献驯象二。壬午，太阴犯亢。封孛罗为永丰郡王。置德安府行用钞库，罢庄浪州唐兀千户所。丙戌，省枢密断事官为八员。庚寅，敕岭北省赈给阙食流民。敕两淮民种荒田者，如例输税。遣官同江西、江浙省整治茶、盐法。赐韩国公主普达实怜钞万锭。诏勉励学校，赈山东流民至河南境者。通、漷州饥，赈粮两月。
三月丁酉朔，荧惑犯东井。升给事中秩正三品，罢诸王、大臣私第营缮。戊戌，右丞相铁木迭儿言： 自今左右司、六部官，有不尽心，初则论决，不悛，则黜而不叙。 制曰： 可。 省女直水达达万户府冗员。敕： 诸王脱脱所招户，其未籍者，俾隶有司。 己亥，以生日为天寿节。庚子，加御史大夫火尼赤开府仪同三司。罢卫龙都元帅府。壬寅，太阴犯东井。敕归德亳州，以宪宗所赐不怜吉带地一千七十三顷还其子孙。丙子，敕： 北边使者，非军机毋给驿。 丁未，置内正司，秩正三品，卿、少卿、丞各一员。戊申，升典内院秩正二品。以前河南行省平章政事塔失海牙为御史大夫。改翰林国史院司直司为经历司，置经历、都事各一员。置五台寺济民局，秩从五品。赐安王完泽及其子金三百两、银一千二百五十两、钞三千五百锭，赐汴梁路上方寺地百顷。辽阳省增置滦阳、宽河驿。甲寅，西北诸王也先不花等遣使以橐驼、方物入贡。丙辰，封同知徽政院事不阑奚为赵国公。庚申，敕简汰大明宫、兴圣宫宿卫。甲子，给北军币帛二十万匹，遣户部尚书马儿经理河南屯田。乙丑，命河南省建故丞相阿术祠堂，封诸王塔思不花为恩平王。
夏四月丁卯，简汰控鹤还本籍。以都水监隶大司农寺。置察罕脑儿捕盗司，秩从七品。庚午，命浙东都元帅郑祐同江浙军官教练水军。辛未，给钞万锭修香山永安寺。赵王汝安郡告饥，赈粮八百石。升保定路万户府为上万户。癸酉，车驾幸上都。丙子，太白昼见。封鄄国大长公主忙哥台为大长公主，赐金印。增也可紥鲁忽赤为四十二员。壬午，荧惑犯舆鬼。敕皇子硕德八剌置四宿卫。敕： 僧人田除宋之旧有并世祖所赐外，余悉输租如制。 阿速卫指挥那怀等冒增卫军六百名，盗支粮七千二百石、币帛一千二百匹、钞二百八锭，敕中书、枢密按治。封知枢密院事木剌忽为广平王。癸未，荧惑犯积尸气。庚寅，太白经天。大崇恩福元寺成，置隆禧院。龙兴新建县霖雨伤禾，彰德安阳县蝗。
五月丙申朔，以中书平章政事合散为中书左丞相，江浙行省平章张驴为中书平章政事，知枢密院事也先铁木儿授开府仪同三司。壬寅，诸王脱忽思海迷失以农时出猎扰民，敕禁止之，自今十月方许出猎。改和林路为和宁路。赐诸王阿木哥钞万锭，速速迭儿、按麻思等各千锭。以蒙古驿隶通政院，置濮阳王脱脱木儿王傅官四员，给上都、滦阳驿马三百匹。丁未，缙山县行宫建凉殿。己酉，以西宁州田租、税课赐大长公主忙古台，赈宿卫士粮二万石。升回回司天台秩正四品。彰德、河南、陇西雹。六月乙丑朔，日有食之。丁卯，天雨毛。己巳，太阴犯天关。敕李孟博选中外才学之士任职翰林。给羊马钞价，济岭北、甘肃戍军之贫者。壬申，减四川盐额五千引。赐崇福寺河南官地百顷。丁亥，敕罢封赠，诫左右守法度，勤职业，忽妄侥幸加官。赐安远王丑汉金百两、银五百两、钞千锭。巩昌、河州等路饥，免常赋二分。
秋七月辛丑，定内正司官为六员。禁诸王径宣旨于各路。徙中都内帑、金银器归太府监。赐新店诸驿钞三千八百锭，充使者饩廪。癸卯，诏奖励御史台。丙午，升大司农司秩从一品。帝谕司农曰： 农桑衣食之本，汝等举谙知农事者用之。 敕诸王小薛部归晋宁路襄垣县民田。中书参政贾钧以病请告，赐钞三百锭，给安车还乡。戊午，太阴犯东井。
八月丁卯，敕探马赤军羊马牛依旧制百税其一。戊辰，太白犯轩辕。辛未，太阴犯填星。丁丑，罢司禋监。己卯，以吏部尚书许师敬为中书参知政事。庚辰，车驾至自上都。壬午，辰星犯右执法。置少府监，隶大都留守司。甲申，赐诸王阔阔出金束带一、银百五十两、钞二百锭。乙酉，太白犯右执法。辛卯，敕云南省右丞阿忽台等，领蒙古军从云南王讨八百媳妇蛮。滨州旱，民饥，出利津仓米二万石，减价赈粜。宁国路泾县水，赈粮二月。安南国王陈益稷来朝。九月丁酉，增江浙海漕粮二十万石。戊戌，罢征八百媳妇蛮、大、小彻里蛮，以玺书招谕之。辛丑，命司徒田忠良等诣真定玉华宫，祀睿宗御容。八百媳妇、大、小彻里蛮献驯象及方物。甲辰，升参议中书省事阿卜海牙为参知政事。拘火者等所佩国公、司徒印。丁巳，太阴犯亢。壬戌，琼州黎贼啸聚，遣官招谕。
冬十月甲子，有事于太庙。改隆兴路为兴和路，赐银印。云南行省右丞算只儿威有罪，国师搠思吉斡节儿奏请释之，帝斥之曰： 僧人宜诵佛书，官事岂当与耶？ 癸未，以中书参知政事察罕为中书平章政事，商议中书省事。丁亥，太阴犯平道。戊子，太阴犯亢。翰林学士承旨玉连赤不花等进《顺宗》、《成宗》、《武宗实录》。罢造船提举司。辛卯，赦天下。赐李孟潞州田二十顷。
十一月戊戌，调汀、漳畲军代亳州等翼汉军于本处屯田。己亥，太阴犯垒壁阵。甲辰，捕沧州群盗阿失答儿等，擒之，支解以徇。丙午，谕六部官毋逾越中书奏事。丙辰，封驸马脱脱木儿为岐王。庚申，赐诸王宽彻、忽答迷失金百五十两、银一千五百两、钞三千锭、币帛有差。占城国进犀象，缅国主遣其婿及云南不农蛮酋长岑福来朝。
十二月癸亥，中书平章政事李孟致仕，以枢密副使张珪为中书平章政事。癸酉，遣使分道决囚。壬申，晋王也孙铁木儿所部告饥，赈钞一万五千锭。庚辰，知枢密院事答失蛮罢。省海道运粮万户一员，增副万户为四员。甲申，荧惑、填星、辰星聚斗。鹰坊不花即列请往河南、湖广括取孔雀、珍禽，敕以扰民，不允。丁亥，遣官祈雪于社稷、岳镇、海渎。省臣言： 中书职在总挈纲维，比者行省六部诸司应决不决者，往往作疑咨呈，以致文繁事弊。 诏体世祖立中书初意，定拟程式以闻，俾遵行之。敕回回合的如旧祈福，凡词讼悉归有司，仍拘还先降玺书。戊子，太阴犯荧惑。己丑，宗王女班丹给驿取江南田租，命拘还驿券。是月，诸王春丹叛。
二年春正月甲午，以察罕脑儿等处宣慰使伯忽为御史大夫。辛丑，封前尚书右丞相乞台普济为安吉王。丙午，宁王阔阔出薨。丁未，以太府卿秃忽鲁为中书右丞相。戊申，太阴犯三公。己未，置辽阳行省儒学提举司。
二月壬戌，改典内院为中政院，秩正一品。甲子，以皇后受册宝，遣官祭告天地于南郊及太庙。丁丑，日赤如赭。己卯，免征益都饥民所贷官粮二十万石。各寺修佛事日用羊九千四百四十，敕遵旧制，易以蔬食。命张珪纲领国子学。庚辰，冀宁路饥，禁酿酒。辛巳，诏以钱粮、造作、诉讼等事悉归有司，以清中书之务。壬午，西北诸王也先不花进马、驼、璞玉。丁亥，敕： 外任官应有公田而无者，皆以至元钞给之。 以乖西府隶播州宣抚司。功德使亦怜真等以佛事奏释重囚，不允。帝谕左右曰： 回回以宝玉鬻于官，朕思此物何足为宝，唯善人乃可为宝。善人用则百姓安，兹国家所宜宝也。 三月丙申，以御史中丞脱欢答剌罕为御史大夫。庚子，荧惑犯垒壁阵。以晋宁、大同、大宁、四川、巩昌、甘肃饥，禁酒。丙午，册立皇后弘吉剌氏，诏天下。丁未，彗出东井。壬子，秃忽鲁言： 臣等职专燮理，去秋至春亢旱，民间乏食，而又陨霜雨沙，天文示变，皆由不能宣上恩泽，致兹灾异，乞黜臣等以当天心。 帝曰： 事岂关汝辈耶？其勿复言。 御史中丞郝天挺上疏论时政，帝嘉纳之。赐西僧搠思吉斡节儿钞万锭。丙辰，以皇后受册宝，遣官恭谢太庙。以亢旱既久，帝于宫中焚香默祷，遣官分祷诸祠，甘雨大注。诏敦谕劝课农桑。
夏四月甲子，翙星于司天台。癸酉，赐寿宁公主橐驼三十六。乙亥，车驾幸上都。丙子，高丽王辞位，以其世子王焘为征东行中书省左丞相、上柱国，封高丽国王。辛巳，加御史大夫伯忽开府仪同三司、太傅。壬午，置中瑞司，秩正四品。甲申，诏遴选贤士，纂修国史。乙酉，御史台臣言： 富人夤缘特旨，滥受官爵。徽政、宣徽用人，率多罪废之流。近侍托为贫乏，互奏恩赏。西僧以作佛事之故，累释重囚。外任之官，身犯刑宪，辄营求内旨以免罪。诸王、驸马、寺观、臣僚土田每岁征租，亦极为扰民。请悉革其弊。 制曰： 可。 诏罢不急之役。真定、保定、河间、大宁路饥，并免今年田租十之三，仍禁酿酒。安南国遣使来贡方物。
五月辛丑，升中书右丞兀伯都剌为平章政事，左丞八剌脱因为右丞，参知政事阿卜海牙为左丞，参议中书省事秃鲁花铁木儿为参知政事，顺德、冀宁路饥，辰州水，赈以米、钞，仍禁酿酒。檀州及获鹿县蝻。六月己未朔，京师地震。癸亥，秃忽鲁等以灾异乞赐放黜，不允。丙寅，京师地震。辛未，以参知政事许思敬纲领国子学。乙亥，诏谕僧俗辩讼，有司及主僧同问，续置土田，如例输税。丙子，赐诸王按灰金五十两、银七百五十两、金束带一、币帛各四十匹。己卯，河东廉访使赵简言： 请选方正博洽之士，任翰林侍读、侍讲学士，讲明治道，以广圣听。 从之。御史台臣言： 比年廉访司多不悉心奉职，宜令监察御史检核名实而黜陟之。广海及云南、甘肃地远，迁调者惮弗肯往，乞今后加一等官之。 制曰： 可。 壬午，命监察御史检察监学官，考其殿最。癸未，命委官简汰卫士。甲申，建崇文阁于国子监。给马万匹与豳王南忽里等军士之贫乏者。以宋儒周敦颐、程颢、颢弟颐、张载、邵雍、司马光、朱熹、张栻、吕祖谦及故中书左丞许衡从祀孔子庙廷。上都民饥，出米五千石减价赈粜。河决陈、亳、睢州、开封、陈留县，没民田庐。
秋七月己丑朔，岁星犯东井。辛卯，太白昼见。癸巳，以作佛事，释囚徒二十九人。赐宣宁王铁木儿不花币帛百二十匹，安远王、亦思丹等各百匹。保定、真定、河间民流不止，命所在有司给粮两月，仍悉免今年差税，诸被灾地并弛山泽之禁，猎者毋入其境。甲午，置榷茶批验所并茶由局官。乙未，太白昼见。庚子，立长秋寺，掌武宗皇后宫政，秩三品。敕卫王阿木哥岁赐外，给钞万锭。赐驸马脱铁木儿金百五十两、银七百五十两、钞二千锭、币帛五十匹。辛丑，复立四川等处儒学提举司。壬寅，京师地震。免大宁路今岁盐课。丁未，赐诸王火罗思迷、脱欢、南忽里、驸马忙兀带金二百两、银一千二百两、钞一千六百锭、币帛各有差。己酉，改淮东淮西道宣慰司为淮东宣慰司，以淮西三路隶河南省。敕守令劝课农桑，勤者升迁，怠者黜降，著为令。丙辰，太白昼见。丁巳，太白经天。云州蒙古军乏食，户给米一石。兴国属县蝻，发米赈之。
八月戊午朔，太白昼见。扬州路崇明州大风，海潮泛溢，漂没民居。壬戌，岁星犯东井。丁卯，车驾至自上都。庚午，以侍御史薛居敬为中书参知政事。壬午，太阴犯舆鬼。九月，以相儿加思巴为帝师。癸巳，以宣徽院使完泽知枢密院事。戊申，封脱欢为安定王，赐金印。敕镇江路建银山寺，勿徙寺傍茔冢。京师大旱，帝问弭灾之道，翰林学士程钜夫举汤祷桑林事，帝奖谕之。
冬十月己卯，敕中书省议行科举。封不答失里为安德王。辛未，徙昆山州治于太仓，昌平县治于新店。癸未，以辽阳路之懿州隶辽阳行省。复置蒙阴县，隶莒州。乙酉，旌表高州民萧乂妻赵氏贞节，免其家科差。
十一月壬寅，敕汉人、南人、高丽人宿卫，分司上都，勿给弓矢。甲辰，行科举。诏天下以皇庆三年八月，天下郡县兴其贤者、能者，充贡有司，次年二月，会试京师，中选者亲试于廷，赐及第出身有差。帝谓侍臣曰： 朕所愿者，安百姓以图至治，然匪用儒士，何以致此。设科取士，庶几得真儒之用，而治道可兴也。 
十二月辛酉，可里马丁上所编《万年历》。发米五千石，赈阿只吉部之贫乏者。海都、都哇属户内附，敕所在给衣粮。丙子，定百官致仕资格。甲申，诏饬海道漕运万户府。京师以久旱，民多疾疫，帝曰： 此皆朕之责也，赤子何罪！ 明日，大雪。以嘉定州、德化县民灾，发粟赈之。
