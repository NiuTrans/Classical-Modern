◎英宗二
二年春正月己巳朔，安南、占城各遣使来贡方物。壬申，保定雄州饥，赈之。庚午，广太庙。甲戌，禁汉人执兵器出猎及习武艺。丁丑，太阴犯昴。亲祀太庙，始陈卤簿，赐导驾耆老币帛。戊寅，敕有司存恤孔氏子孙贫乏者。己卯，山东、保定、河南、汴梁、归德、襄阳、汝宁等处饥，发米三十九万五千石赈之。庚辰，太白犯建星。公主阿剌忒纳八剌下嫁，赐钞五十万贯。辛巳，太白犯建星。敕： 台宪用人，勿拘资格。 仪封县河溢伤稼，赈之。癸未，流徽政院使罗源于耽罗。建行殿于柳林。封塔察儿为兰国公。辛卯，太阴犯心。癸巳，以西僧罗藏为司徒。漷州饥，粜米十万石赈之。甲午，荧惑犯房。丁酉，太白犯牛。
二月己亥朔，荧惑犯建闭星。庚子，置左、右钦察卫亲军都指挥使司，命拜住总之。罢上都歇山殿及帝师寺役。辛丑，赐铁失父祖碑。癸卯，以江南行台御史大夫钦察为中书平章政事，江浙行省参政王居仁为中书参知政事，薛处敬罢为河南行省左丞。丙午，荧惑犯罚星。戊申，祭社稷。顺德路九县水旱，赈之。太阴犯井。庚戌，荧惑犯东咸。辛亥，太阴犯酒旗及轩辕。壬子，太白犯垒壁阵。赐诸王案忒不花钞七万五千贯。以彻兀台秃忽鲁死事，赐钞三万五千贯。诸王怯伯遣使进文豹。河间路饥，禁酿酒。癸丑，太阴犯明堂。甲寅，以太庙役军造流杯池行殿。广海郡邑官旷员，敕愿往任者，升秩二等。乙卯，以辽阳行省平章政事买驴为中书平章政事。西僧亦思剌蛮展普疾，诏为释大辟囚一人、笞罪二十人。戊午，赈真定等路饥。己未，太阴犯天江。括马赐宗仁卫。壬戌，太白犯垒壁阵。诸王怯伯遣使进海东青鹘。癸亥，辽阳等路饥，免其租，仍赈粮一月。甲子，恩州水，民饥、疫，赈之。
三月己巳，中书省臣言： 国学废弛，请令中书平章政事廉恂、参议中书事张养浩、都事孛术鲁翀董之。外郡学校，仍命御史台、翰林院、国子监同议兴举。 从之。敕四宿卫、兴圣宫及诸王部勿用南人。斡鲁思告讦父母，斩之。辛未，禁捕天鹅，违者籍其家。壬申，复张珪司徒。临安路河西诸县饥，赈之。癸酉，河南两淮诸郡饥，禁酿酒。丙子，延安路饥，赈粮一月。罢京师诸营缮役卒四万余人。河间、河南、陕西十二郡春旱秋霖，民饥，免其租之半。戊寅，修都城。庚辰，敕： 江浙僧寺田，除宋故有永业及世祖所赐者，余悉税之。 癸未，赈辽阳女直、汉军等户饥。乙酉，赈濮州水灾。丙戌，以亲祀礼成，赐与祭者币。普减内外官吏一资。万户哈剌那海以私粟赈军，赐银、币，仍酬其直。给行通政院印。赐潜邸四宿卫士钞有差。复置市舶提举司于泉州、庆元、广东三路，禁子女、金银、丝绵下番。丁亥，凤翔道士王道明妖言伏诛。己丑，有晕贯日如连环。赐诸王斡鲁温孙银印。命有司建木华黎祠于东平，仍树碑。以国用匮竭，停诸王赏赉及皇后答里麻失里等岁赐。庚寅，曹州、滑州饥，赈之。命将作院更制冕旒。辛卯，遣御史录囚。置甘州八剌哈孙驿。监察御史何守谦坐赃杖免。壬辰，赈上都十一驿。给宗仁卫蒙古子女衣粮。赐诸王脱烈铁木儿钞五万贯。甲午，辽阳哈里宾民饥，赈之。丁酉，幸柳林。驸马许纳之子速怯诉曰： 臣父谋叛，臣母私从人。 帝曰： 人子事亲，有隐无犯，今有过不谏，乃复告讦。 命诛之。赈奉元路饥。
夏四月戊戌朔，车驾幸上都。己亥，岭北蒙古军饥，给粮遣还所部。庚子，赈彰德路饥。壬寅，真州火，徽州饥，并赈之。辛亥，泾州雨雹，免被灾者租。壬子，公主失怜答里薨，赐钞五万贯。甲寅，南阳府西穰等屯风、雹，洪泽、芍陂屯田去年旱、蝗，并免其租。丙辰，恩州饥，禁酿酒。乙丑，中书省臣请节赏赉以纾民力，帝曰： 朕思所出倍于所入，出纳之际，卿辈宜慎之，朕当撙节其用。 丙寅，赐边卒钞、帛。赈东昌、霸州饥民。松江府上海县水，仍旱。
五月己巳，以公主速哥八剌为赵国大长公主。免德安府被灾民租，修滹沱河堤。彰德府饥，禁酿酒。庚午，泰符、临邑二县民谋逆，其首王驴儿伏诛，余杖流之。睢、许二州去年水旱，免其租。辛未，驸马脱脱薨，赐钞五万贯。丙子，荧惑退犯东咸。庚辰，赈固安州饥。置营于永平，收养蒙古子女，遣使谕四方，匿者罪之。癸未，以御史大夫脱脱为江南行台御史大夫。置宗仁蒙古侍卫亲军都指挥使司。甲申，车驾幸五台山。赈夏津、永清二县饥。以只儿哈郎为御史大夫。乙酉，以拜住领宗仁蒙古侍卫亲军都指挥使司事，佩三珠虎符。京师饥，发粟二十万石赈籴。云南行省平章答失铁木儿、朵儿只坐赃杖免。戊子，禁民集众祈神。庚寅，河南、陕西、河间、保定、彰德等路饥，发粟赈之，仍免常赋之半。调各卫汉军二千，充宗仁卫屯田卒。翙星于五台山。甲午，赈巩昌阶州饥。丙申，以吴全节为玄教大宗师，特进上卿。闰月戊戌，封诸葛忠武侯为威烈忠武显灵仁济王。辛丑，万户李英以良民为奴，擅文其面，坐罪。癸卯，禁白莲佛事。睢阳县亳社屯大水，饥，赈之。诸王阿马、承童坐擅徙脱列捏王卫士，并杖流海南。甲辰，御史台臣请黜监察御史不称职者，以示惩劝，从之。丙午，岭北戍卒贫乏，赐钞三千二百五十万贯、帛五十万匹。戊申，奉元路郿县及成州饥，并赈之。以铁木迭儿子同知枢密院事班丹知枢密院事。己酉，也不干八秃儿戍边有功，赐以金、钞。壬子，作紫檀殿。乙卯，以淮安路去岁大水，辽阳路陨霜杀禾，南康路旱，并免其租。壬戌，安丰属县霖雨伤稼，免其租。兴元褒城县饥，赈之。甲子，真定、山东诸路饥，弛其河泊之禁。丙寅，辰州沅陵县洞蛮为寇，遣兵捕之。敕： 已除不赴任者，夺其官。 封公主速哥八剌乳母为顺国夫人。六月丁卯朔，车驾至五台山，禁扈从宿卫，毋践民禾。置中庆、大理二路推官各一员。戊辰，扬州属县旱，免其租。己巳，广元路绵谷、昭化二县饥，官市米赈之。壬申，荧惑犯心。癸酉，申禁日者妄谈天象。甲戌，新平、上蔡二县水，免其租。丙子，修浑河堤。壬午，辰州江水溢，坏民庐舍。丁亥，奉元属县水，淮安属县旱，并免其租。庚寅，思州风、雹，建德路水，皆赈之。
秋七月戊戌，淮安路水，民饥，免其租。己亥，荧惑犯天江。丁未，赐拜住平江田万亩。壬子，遣亲王阇阇秃总兵北边，赐金二百五十两、银二千五百两、钞五十万贯。戊午，太阴犯井宿钺星。车驾次应州，曲赦金城县囚徒。庚申，升靖州为路。辛酉，次泽源州。中书左丞张思明坐罪杖免，籍其家。甲子，录京师诸役军匠病者千人，各赐钞遣还。南康路大水，庐州六安县大雨，水暴至，平地深数尺，民饥，命有司赈粮一月。
八月戊辰，祭社稷。己巳，道州宁远县民符翼轸作乱，有司讨擒之。壬申，蔚州民献嘉禾。甲戌，次奉圣州。筑宗仁卫营。给庐州流民复业者行粮。戊寅，诏画《蚕麦图》于鹿顶殿壁，以时观之，可知民事也。己卯，庐州路六安、舒城县水，赈之。庚辰，增寿安山寺役卒七千人。庚寅，铁木迭儿卒，命给直市其葬地。甲午，瑞州高安县饥，命有司赈之。九月戊戌，大宁路、水达达等驿水伤禾，赈之。给蒙古子女贫乏者钞七百五十万贯。戊申，给寿安山造寺役军匠死者钞，人百五十贯。庚戌，申禁江南典雇妻妾。辛亥，幸寿安山寺，赐监役官钞，人五千贯。甲寅，赈淮东泰兴等县饥。丙辰，太皇太后崩。戊午，赐蒙古子女钞百五十万贯。己未，太阴犯明堂。庚申，敕停今年冬祀南郊。癸亥，地震。甲子，临安河西县春夏不雨，种不入土，居民流散，命有司赈给，令复业。作层楼于涿州鹿顶殿西。丙寅，西僧班吉疾，赐钞五万贯。
冬十月丁卯，太史院请禁明年兴作土功，从之。戊辰，享太庙，以国哀迎香去乐，修庙工役未毕，妨陈宫悬，止用登歌。丙子，押济思国遣使来贡方物。江南行台大夫脱脱坐请告未得旨辄去职，杖谪云南。庚辰至辛巳，太阴犯井。甲申，建太祖神御殿于兴教寺。己丑，荧惑犯垒壁阵。以拜住为中书右丞相。南恩州贼潭庚生等降。
十一月甲午朔，日有食之。己亥，以立右丞相诏天下。流民复业者，免差税三年。站户贫乏鬻卖妻子者，官赎还之。凡差役造作，先科商贾末技富实之家，以优农力。免陕西明年差税十之三，各处官佃田明年租十之二，江淮创科包银全免之。御史李端言： 近者京师地震，日月薄蚀，皆臣下失职所致。 帝自责曰： 是朕思虑不及致然。 因敕群臣亦当修饬，以谨天戒。罢世祖以后冗置官。括江南僧有妻者为民。安南国遣使来贡方物，回赐金四百五十两、金币九，帛如之。癸卯，地震。甲辰，太白犯垒壁阵。罢徽政院。乙巳，荧惑犯垒壁阵。丙午，造龙船三艘。戊申，太阴掩井。岷州旱、疫，赈之，赐戍北边万户、千户等官金带。御史李端言： 朝廷虽设起居注，所录皆臣下闻奏事目。上之言动，宜悉书之，以付史馆。世祖以来所定制度，宜著为令，使吏不得为奸，治狱者有所遵守。 并从之。乙卯，遣西僧高主瓦迎帝师。宣德府宣德县地屡震，赈被灾者粮、钞。己未，太阴犯东咸。定脱脱禾孙入流官选，给印与俸。置八番军民安抚司，改长官所二十有八为州县。庚申，太阴犯天江。辛酉，荧惑犯岁星。真人蔡道泰杀人，伏诛；刑部尚书不答失里坐受其金，范德郁坐诡随，并杖免。平江路水，损官民田四万九千六百三十顷，免其租。
十二月甲子朔，南康建昌州大水，山崩，死者四十七人，民饥，命赈之。乙丑，太白、岁星、荧惑三星聚于室，太白犯垒壁阵。丁卯，中书平章政事买驴罢为大司农，廉恂罢为集贤大学士，以集贤大学士张珪为中书平章政事。戊辰，以掌道教张嗣成、吴全节、蓝道元各三授制命、银印，敕夺其二。壬申，免回回人户屯戍河西者银税。甲戌，两江来安路总管岑世兴作乱，遣兵讨之。铁木迭儿子宣政院使八思吉思，坐受刘夔冒献田地伏诛，仍籍其家。乙亥，太阴掩井。丙寅，增镇南王脱不花戍兵。戊寅，太白犯岁星。庚辰，葛蛮安抚司副使龙仁贵作乱，湖广行省督兵捕之。以知枢密院事钦察台为宣政院使，参知政事速速为中书左丞，宗仁侍卫亲军都指挥使马剌为参知政事。癸未，绍兴路柔远州洞蛮把者为寇，遣兵捕之。以御史大夫只儿哈郎知枢密院事。封阇阇秃为武宁王，授金印。以地震、日食，命中书省、枢密院、御史台、翰林、集贤院集议国家利害之事以闻。敕两都营缮仍旧，余如所议。弛河南、陕西等处酒禁。禁近侍奏取没入钱物。乙酉，杭州火，赈之。丙戌，定谥太皇太后曰昭献元圣，遣太常礼仪院使朵台以谥议告于太庙。升宁昌府为下路，增置一县。并云南西沙县入宁州。赐淮安忠武王伯颜祠祭田二十顷。己丑，荧惑犯外屏，太阴犯建星。辛卯，给蒙古流民粮、钞，遣还本部。张珪足疾免朝贺。西僧灌顶疾，请释囚，帝曰： 释囚祈福，岂为师惜。朕思恶人屡赦，反害善良，何福之有？ 宣徽院臣言： 世祖时晃吉剌岁输尚食羊二千，成宗时增为三千，今请增五千。 帝不许，曰： 天下之民，皆朕所有，如有不足，朕当济之。若加重赋，百姓必致困穷，国亦何益。 命遵世祖旧制。徽州、庐州、济南、真定、河间、大名、归德、汝宁、巩昌诸处及河南芍陂屯田水，大同、卫辉、江陵属县及丰赡署大惠屯风，河南及云南乌蒙等处屯田旱，汴梁、顺德、河间、保定、庆元、济宁、濮州、益都诸属县及诸卫屯田蝗。
三年春正月癸巳朔，暹国及八番洞蛮酋长各遣使来贡。曹州禹城县去秋霖雨害稼，县人邢著、程进出粟以赈饥民，命有司旌其门。乙未，享太庙。己亥，思明州盗起，湖广行省督兵捕之。庚子，刑部尚书乌马儿坐赃杖免。壬寅，命太仆寺增给牝马百匹，供世祖、仁宗御容殿祭祀马湩。和林阿兰秃等驿户贫乏，给钞赈之。以行中书省平章政事复兼总军政，军官有罪，重者以闻，轻者就决。罢上都、云州、兴和、宣德、蔚州、奉圣州及鸡鸣山、房山、黄芦、三义诸金银冶，听民采炼，以十分之三输官。授前枢密院副使吴元珪、王约集贤大学士，翰林侍讲学士韩从益昭文馆大学士，并商议中书省事。拜住言： 前集贤侍讲学士赵居信、直学士吴澄，皆有德老儒，请征用之。 帝喜曰： 卿言适副朕心，更当搜访山林隐逸之士。 遂以居信为翰林学士承旨，澄为学士。增置上都留守司判官二员，以汉人为之，专掌刑名。置仁宗中宫位提举司二，秩正五品，隶承徽寺。太阴犯钺星，又犯井。癸卯，太阴犯井。甲辰，镇西武宁王部饥，赈之。遣诸王忽剌出往镇云南，赐钞万五千贯。辛亥，申命铁失振举台纲。壬子，建诸王驿于京师，遣回回炮手万户赴汝宁、新蔡，遵世祖旧制，教习炮法。静江、邕、柳诸郡獠为寇，命湖广行省督兵捕之。甲寅，以宗仁卫蒙古子女额足万户，命罢收之。乙卯，征东末吉地兀者户，以貂鼠、水獭、海狗皮来献，诏存恤三岁。丙辰，泉州民留应总作乱，命江浙行省遣兵捕之。丁巳，定封赠官等秩。辛酉，禁故杀子孙诬平民者。增置兵部尚书一员。四川行省平章政事赵世延，为其弟讼不法事，系狱待对，其弟逃去，诏出之。仍著为令：逃者百日不出，则释待对者。命枢密副使完颜纳丹、侍御史曹伯启、也可紥鲁忽赤不颜、集贤学士钦察、翰林直学士曹元用，听读仁宗时纂集累朝格例。敕： 常调官外不次铨用者，但升以职，勿升其阶。 
二月癸亥朔，作上都华严寺、八思巴帝师寺及拜住第，役军六千二百人。定军官袭职，嫡长子孙幼者，令诸兄弟侄摄之，所受制敕书权袭，以息争讼。是夜，荧惑、太白、填星三星聚于胃。丙寅，翰林国史院进《仁宗实录》。遣教化等往西番抚初附之民，征畜牧，治邮传。戊辰，祭社稷。天寿节，宾丹、爪哇等国遣使来贡。己巳，修通惠河闸十有九所。治野狐、桑乾道。癸酉，畋于柳林，顾谓拜住曰： 近者地道失宁，风雨不时，岂朕纂承大宝行事有阙欤？ 对曰： 地震自古有之，陛下自责固宜，良由臣等失职，不能燮理。 帝曰： 朕在位三载，于兆姓万物，岂无乖戾之事？卿等宜与百官议，有便民利物者，朕即行之。 置镇远王也不干王傅官属。罢播州黄平府长官所一，徙其民隶黄平。是夜，太白犯昴。辛巳，造五辂。司徒刘夔、同佥宣政院事囊加台，坐妄献地土、冒取官钱，伏诛。格例成定，凡二千五百三十九条，内断例七百一十七、条格千一百五十一、诏赦九十四、令类五百七十七，名曰《大元通制》，颁行天下。是夜，太阴犯东咸。癸未，赈北边军钞二十五万锭、粮二万石。命宣徽院选蒙古子男四百入宿卫。罢徽政院总管府三：都总管府隶有司，怯怜口及人匠总管府隶陕西行中书省。降开成路为州。丙戌，雨土。京师饥，发粟二万石赈粜。造五辂旗。丁亥，敕金书《藏经》二部，命拜住等总之。戊午，封鹰师不花为赵国公。辛卯，以太子宾客伯都廉贫，赐钞十万贯。诸王月思别遣使来朝。罢称海宣慰司及万户府，改立屯田总管府。诸王怯伯遣使贡蒲萄酒。海漕粮至直沽，遣使祀海神天妃。
三月壬辰朔，车驾幸上都。赐诸王喃答失钞二百五十万贯，复给诸王脱欢岁赐。丁酉，平江路嘉定州饥，发粟六万石赈之。戊戌，安丰芍陂屯田女直户饥，赈粮一月。庚子，崇明诸州饥，发米万八千三百石赈之。甲辰，台州路黄岩州饥，赈粮两月。丁未，西番参卜郎诸族叛，敕镇西武靖王搠思班等发兵讨之。戊申，祔太皇太后于顺宗庙室，遣摄太尉、中书右丞相拜住奉玉册、玉宝上尊谥曰昭献元圣皇后。辛亥，以圆明、王道明之乱，禁僧、道度牒、符录。丙辰，敕： 医、卜、匠官，居丧不得去职，七十不听致仕，子孙无荫叙，能绍其业者，量材录用。 监察御史拜住、教化，坐举八思吉思失当，并黜免。诸王火鲁灰部军驿户饥，赈之。
夏四月壬戌朔，敕天下诸司命僧诵经十万部。丙寅，察罕脑儿蒙古军驿户饥，赈之。丁卯，旌内黄县节妇王氏。己巳，浚金水河。甲戌，命张珪及右司员外郎王士熙勉励国子监学。敕都功德使阔儿鲁至京师。释囚大辟三十一人，杖五十七以上者六十九人。放笼禽十万，令有司偿其直。己卯，诏行助役法，遣使考视税籍高下，出田若干亩，使应役之人更掌之，收其岁入以助役费，官不得与。北边军饥，赈之。蒙古大千户部，比岁风雪毙畜牧，赈钞二百万贯。敕京师万安、庆寿、圣安、普庆四寺，扬子江金山寺、五台万圣祐国寺，作水陆佛事七昼夜。丁亥，故罗罗斯宣慰使述古妻漂末权领司事，遣其子娑住邦来献方物。戊子，南丰州民及巩昌蒙古军饥，赈之。
五月辛卯，设大理路白盐城榷税官，秩正七品；中庆路榷税官，秩从七品。置安庆灊山县、云南宁远州。戊戌，太白经天。庚子，大风雨雹，拔柳林行宫内外大木二千七百。辛丑，以铁失独署御史大夫事。壬寅，云南行省平章政事忽辛坐赃杖免。诏中外开言路。置庆元路峄山县，增尉一员。徙安寨县于龙安驿。癸卯，太阴犯房。乙巳，岭北米贵，禁酿酒。戊申，监察御史盖继元、宋翼言： 铁木迭儿奸险贪污，请毁所立碑。 从之，仍追夺官爵及封赠制书。帝御大安阁，见太祖、世祖遗衣皆以缣素木绵为之，重加补缀，嗟叹良久，谓侍臣曰： 祖宗创业艰难，服用节俭乃如此，朕焉敢顷刻忘之！ 太白犯毕。癸丑，荆湖宣慰使脱列受赂，事觉，召至京师，御史台臣请遣就鞫，不允。乙卯，赐勋旧子撒儿蛮、按灰铁木儿、也先铁木儿钞，人万五千贯。以钞千万贯，市羊马给岭北戍卒，人騬马二、牝马二、羊十五。禁驿户无质卖官地。丙辰，东安州水，坏民田千五百六十顷。戊午，真定路武邑县南水害稼。奉元行宫正殿灾。上都利用监库火，帝令卫士扑灭之。因语群臣曰： 世皇始建宫室，于今安焉。朕嗣登大宝，而值此毁，此朕不能图治之故也。 钦察卫兵戍边，有卒累功，请赏以官，帝曰： 名爵岂赏人之物？ 命赐钞三千贯。大名路魏县霖雨，大同路雁门屯田旱损麦，诸卫屯田及永清县水，保定路归信县蝗。六月，寇围宁都，州民孙正臣出粮饷军，旌其门。丁卯，西番参卜郎诸寇未平，遣徽政使丑驴往督师。戊辰，毁铁木迭儿父祖碑，追收元受制书，告谕中外。赠乳母忽秃台定襄郡夫人，其夫阿来追封定襄王，谥忠愍。壬申，将作院使哈撒儿不花坐罔上营利，杖流东裔，籍其家。留守司以雨请修都城，有旨： 今岁不宜大兴土功，其略完之。 癸酉，置太庙夹室。赠燕赤吉台太赤为襄安王。诸王别思铁木儿统兵北部，别颁岁赐。太常请纂修累朝仪礼，从之。癸未，填星犯毕。乙酉，易、安、沧、莫、霸、祁诸州及诸卫屯田水，坏田六千余顷。诸王怯伯数寇边，至是遣使来降，帝曰： 朕非欲彼土地人民，但吾民不罹边患，军士免于劳役，斯幸矣。今既来降，当厚其赐以安之。 
秋七月辛卯朔，宣政使钦察台自传旨署事，中书以体制非宜，请通行禁止，从之。壬辰，占城国王遣其弟保佑八剌遮奉表来贡方物。真定路驿户饥，赈粮二千四百石。癸卯，太庙成。班丹坐赃杖免。赐剌秃屯田贫民钞四十六万八千贯市牛具。甲辰，诸王帖木儿还自云南，八宿卫，赐钞二万五千贯。乙巳，招谕左右两江黄胜许、岑世兴。己酉，封诸王忽都铁木儿为威远王，授金印。减海道岁运粮二十万石，并免江淮增科粮。甲寅，买马行宫驾车六百五十匹。丙辰，永宁王卜颜铁木儿为不法，命宗正府及近侍杂治其傅。籍铁木迭儿家资。诸王彻彻秃入朝请印，帝以其政绩未著，不允，赐钞二十五万贯。御史台请降旨开言路，帝曰： 言路何尝不开，但卿等选人未当尔。 漷州雨，水害屯田稼。真定州诸路属县蝗，冀宁、兴和、大同三路属县陨霜。东路蒙古万户府饥，赈粮两月。
八月癸亥，车驾南还，驻跸南坡。是夕，御史大夫铁失、知枢密院事也先帖木儿、大司农失秃儿、前平章政事赤斤铁木儿、前云南行省平章政事完者、铁木迭儿子前治书侍御史锁南、铁失弟宣徽使锁南、典瑞院使脱火赤、枢密院副使阿散、佥书枢密院事章台、卫士秃满及诸王按梯不花、孛罗、月鲁铁木儿、曲吕不花、兀鲁思不花等谋逆，以铁失所领阿速卫兵为外应，铁失、赤斤铁木儿杀丞相拜住，遂弑帝于行幄。年二十一，从葬诸帝陵。泰定元年二月，上尊谥曰睿圣文孝皇帝，庙号英宗。四月，上国语庙号曰格坚。
英宗性刚明，尝以地震减膳、彻乐、避正殿，有近臣称觞以贺，问： 何为贺？朕方修德不暇，汝为大臣，不能匡辅，反为谄耶？ 斥出之。拜住进曰： 地震乃臣等失职，宜求贤以代。 曰： 毋多逊，此朕之过也。 尝戒群臣曰： 卿等居高位，食厚禄，当勉力图报。苟或贫乏，朕不惜赐汝；若为不法，则必刑无赦。 八思吉思下狱，谓左右曰： 法者，祖宗所制，非朕所得私。八思吉思虽事朕日久，今其有罪，当论如法。 尝御鹿顶殿，谓拜住曰： 朕以幼冲，嗣承大业，锦衣玉食，何求不得。惟我祖宗栉风沐雨，戡定万方，曾有此乐邪？卿元勋之裔，当体朕至怀，毋忝尔祖。 拜住顿首对曰： 创业惟艰，守成不易，陛下睿思及此，亿兆之福也。 又谓大臣曰： 中书选人署事未旬日，御史台即改除之。台除者，中书亦然。今山林之下，遗逸良多，卿等不能尽心求访，惟以亲戚故旧更相引用邪？ 其明断如此。然以果于刑戮，奸党畏诛，遂构大变云。
