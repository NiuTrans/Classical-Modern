◎成宗四
七年春正月戊戌，太阴犯昴。甲辰，太阴犯轩辕。丙午，定诸改补钞罪例，为首者杖一百有七，从者减二等；再犯，从者杖与首同，为首者流。己酉，以岁不登，禁河北、甘肃、陕西等郡酿酒。益都诸处牧马之地为民所垦者，亩输租一斗太重，减为四升。弛饥荒所在山泽河泊之禁一年，赈那海贫乏户米八千石。壬子，罢归德府括田。乙卯，诏凡为匿名书，辞语重者诛之，轻者流配，首告人赏钞有差，皆籍没其妻子充赏。命御史台、宗正府委官遣发朱清、张瑄妻子来京师，仍封籍其家赀，拘收其军器、海舶等。丁巳，令枢密院选军士习农业者十人教军前屯田。赐也梯忽而的合金五十两、银千两、钞千锭、币帛百匹。
二月壬戌，诏中书省汰诸有司冗员，仍令谕枢密院，除出征将帅外，掌署院事者，定其员数以闻。辛未，以平章政事、行上都留守木八剌沙、陕西行省平章阿老瓦丁并为中书平章政事，江南行台御史中丞尚文为中书左丞，江浙行省参知政事董士珍为中书参知政事。壬申，诏： 枢密院、宗正府等，自今每事与中书共议，然后奏闻；诸司不得擅奏迁调，官员虽经特旨用之，而于例未允者，亦听覆奏。 甲戌，减杭州税课提举司冗员。丙子，诏和林军以六年更戍，仍给钞以周其乏。命西京也速迭而军及大都所起军，皆以四月至上都，五月赴北。丁丑，命诸王出伯非急务者勿遣乘驿。诏中书省设官自左右丞相以下，平章二员，左右丞各一员，参知政事二员，定为八府。戊寅，太阴犯心。己卯，尽除内郡饥荒所在差税，仍令河南省赈恤流民，给北师钞三十八万锭。以安南陈益稷久居鄂州，赐钞千锭。以侍御史朵台为中书参知政事。御史台臣言： 江浙行省平章阿里，左丞高翥、安祐，佥省张祐等，诡名买盐万五千引，增价转市于人，乞遣省、台官按问。 从之。太原、大同、平滦路饥，并减直粜粮以赈之。庚辰，命陕西、甘肃行省赈凤翔、秦、巩、甘州、合迷里贫乏户。监察御史杜肯构等言太傅、右丞相完泽受朱清、张瑄贿赂事，不报。壬午，帝语中书省臣曰： 比有以岁课增羡希求爵赏者，此非掊刻于民，何从而出？自今除元额外，勿以增羡作正数。 罢江南财赋总管府及提举司。禁内外中书省户部转运司官，不得私买盐引。罢致用院。禁诸人毋以金银丝线等物下番。罢江南都水庸田司、行通政院。并大都盐运司入河间运司，其所掌京师酒税课，令户部领之。禁诸人非奉旨毋得以宝货进献。汰诸色人冒充宿卫及诸王、驸马、妃主部属滥请钱粮者。真定路饥，赈钞五万锭。仍谕诸王小薛及鹰师等，毋于真定近地纵猎扰民。丙戌，诏除征边军士及两都站户外，其余人户均当徭役。丁亥，诏自今除枢密院、御史台、宣政院依旧奏选，诸司毋得擅奏，其举用人员，并经中书省。
三月己丑朔，保定路饥，赈钞四万锭。庚寅，诏遣奉使宣抚循行诸道：以郝天挺、塔出往江南、江北，石珪往燕南、山东，耶律希逸、刘赓往河东、陕西，铁里脱欢、戎益往两浙、江东，赵仁荣、岳叔谟往江南、湖广，木八剌、陈英往江西、福建，塔赤海牙、刘敏中往山北、辽东，并给二品银印，仍降诏戒饬之。江浙行省平章脱脱遣发朱清、张瑄家属，其家以金、珠重赂之，脱脱以闻。帝谕之曰： 朕以江南任卿，果能尔，真男子事也。其益恪勤乃事。 赐以黄金五十两。都城火，命中书省与枢密院议增巡防兵。甘肃行省供军钱粮多弊，诏徙廉访司于甘州。壬辰，定大都南北兵马司奸盗等罪，六十七以下付本路，七十七以上付也可札鲁忽赤。河间路禾稼不登，命罢修建僧寺工役。乙未，真定路饥，赈钞六百六十余锭。中书平章伯颜、梁德珪、段真、阿里浑撒里，右丞八都马辛，左丞月古不花，参政迷而火者、张斯立等，受朱清、张瑄贿赂，治罪有差，诏皆罢之。以洪君祥为中书右丞，监察御史言其曩居宥密，以贪贿罢黜，乞别选贤能代之，不报。甲辰，诏定赃罪为十二章。京朝官月俸外，增给禄米；外任官无公田者，亦量给之。乙巳，以征八百媳妇丧师，诛刘深，笞合剌带、郑祐，罢云南征缅分省。戊申，小兰禧、岳铉等进《大一统志》，赐赉有差。己酉，追收元降除免和顾和市玺书。以脱欢诬告诸王脱脱，谪置湖广省军前自效。罢甘肃行省差调民兵及取勘军民站户家属孳畜之数。庚戌，以铁哥察而所收爱牙合赤户仍隶诸王脱脱。癸丑，枢密院臣及监察御史言： 中丞董士选贷朱清、张瑄钞，非义。 帝曰： 台臣称贷不必问也，若言者不已，后当杖之。 甲寅，车驾幸上都。丙辰，赐诸王小薛所部等钞六万锭，赈李陵台等五站户钞一千四百余锭。辽阳等路饥，赈钞万锭。
夏四月癸亥，太阴犯东井。诏省、台、枢密院、通政院，凡呼召大都总管府官吏，必用印帖，其余诸司不得辄召。征藩臣陈天祥、张孔孙、郭筠至京师，以天祥、孔孙为集贤大学士，筠为昭文馆大学士，皆同议中书省事。丙寅，太阴犯轩辕。庚午，以中书文移太繁，其二品诸司当呈省者，命止关六部。中书左丞相答剌罕言： 僧人修佛事毕，必释重囚。有杀人及妻妾杀夫者，皆指名释之。生者苟免，死者负冤，于福何有？ 帝嘉纳之。辛未，流朱清、张瑄子孙于远方，仍给行费。乙亥，岁星犯舆鬼，太阴犯南斗。庚辰，蛇节降，令海剌孙将兵五千守之，余众悉遣还各戍。拨碉门四川军人一千人镇罗罗斯，其土军修治道路者，悉令放还。甲申，荧惑犯太微垣右执法。丁亥，岁星犯舆鬼。诛蛇节。卫辉路、辰州螟，济南路陨霜杀麦。
五月己丑，给和林军钞三十八万锭。开上都、大都酒禁，其所隶两都州县及山后、河东、山西、河南尝告饥者，仍悉禁之。诏云南行省整饬钱粮。壬辰，辰星犯东井。以大德五年战功，赏北师银二十万两、钞二十万锭、币帛各五万九千匹。赐皇侄海山及安西王阿难答，诸王脱脱、八不沙，驸马蛮子台等各金五十两、银珠锦币等物有差。丙申，遣征缅回军万四千人还各戍。癸卯，诏和林军粮，除岁支十二万石，其余非奉旨不得擅支。丁未，床兀儿来朝，以战功赐金五十两、银四百两，仍给其万户所隶贫乏军钞六十九万余锭。辛亥，奉使宣抚耶律希逸、刘赓言： 平阳僧察力威犯法非一，有司惮其豪强，不敢诘问，闻臣等至，潜逃京师。 中书省臣言： 宜捕送其所，令省、台、宣政院遣官杂治。 从之。甲寅，浚上都滦河。乙卯，以昌童王五户丝分给诸王塔失铁木而。令甘州站户为僧人、秃鲁花等隐藏者，依例还役。诏中外官吏无职田者，验俸给米有差，其上都、甘肃、和林诸处非产米地，惟给其价。禁诸王八不沙部于般阳等处围猎扰民。诏诸宿卫士，除官员子弟曾经奏准者留，余悉革去。禁诸王、驸马毋辄杖州县官吏，违者罪王府官。立和林宣慰司都元帅府，以忽剌出遥授中书省左丞，为宣慰使都元帅。赐诸王纳忽里钞千锭、币三十匹。济宁、东昌、济南、般阳、益都虫食麦；太原、龙兴、南康、袁、瑞、抚等路，高唐、南丰等州饥，减直粜粮五万五千石；东平、益都、济南等路蝗；般阳路陨霜。
闰五月戊午朔，日有食之。以也奴铁木而、阔阔出、晃兀没于军，赐其家钞有差。壬戌，诏禁犯曲阜林庙者。丁卯，平江等十五路民饥，减直粜粮三十五万四千石。戊辰，太阴犯心。己巳，以诸王孛罗、真童皆讨贼有功，征诣京师。完泽薨。庚辰，云南行省平章也速带而入朝，以所获军中金五百两为献。帝曰： 是金卿效死所获者。 赐钞千锭。丁丑，禁诸王、驸马等征北诸军以奴为代者罪之。辛巳，诏僧人与民均当差役。癸未，各道奉使宣抚言： 去岁被灾人户未经赈济者，宜免其差役。 从之。命江浙行省右丞董士选发所籍朱清、张瑄货财赴京师，其海外未还商舶，至则依例籍没。甘肃行省平章合散等侵盗官钱十六万三千余锭、盐引五千余道，命省、台官征之。诏上都路、应昌府、亦乞列思、和林等处依内郡禁酒。丙戌，罢营田提举司。汴梁开封县虫食麦。
六月己丑，御史台臣言： 瓜、沙二州，自昔为边镇重地，今大军屯驻甘州，使官民反居边外，非宜。乞以蒙古军万人分镇险隘，立屯田以供军实为便。 从之。罢四川宣慰司，立四川行中书省，以云南行省平章脱脱、湖广行省议事平章程鹏飞并为平章政事。壬辰，武冈路饥，减价粜粮万石以赈之。给钦察千户等贫乏者钞三万七千八百余锭。癸巳，叛贼雄挫来降。乙未，以亦乞不薛就平，留探马赤军二千人讨阿永叛蛮，余悉放还。庚子，西京道宣慰使法忽鲁丁以瑟瑟二千五百余斤鬻于官，为钞一万一千九百余锭。有旨除御榻所用外，余未用者，宜悉还之。命阿伯、阿忽台等整饬河西军事。癸卯，诏凡军官子弟年及二十者，与民官子孙同，儤直一年方许袭职，万户于枢密院，千户于行省，百户于本万户。乙巳，罢行省佥省。浙西淫雨，民饥者十四万，赈粮一月，仍免今年夏税并各户酒醋课。命甘肃行省修阿合潭、曲尤壕以通漕运。大宁路蝗。
秋七月辛酉，常德路饥，减直粜粮万石以赈之。壬戌，御史台臣言： 前河间路达鲁花赤忽赛因、转运使术甲德寿皆坐赃罢。今忽赛因以献鹰犬，复除大宁路达鲁花赤；术甲德寿以迭里迷失妄奏其被诬，复除福宁知州；并宜改正不叙，以戢奸贪。 从之。禁僧人以修建寺宇为名，赍诸王令旨乘传扰民。汰宿卫士。丙寅，答剌罕哈剌哈孙为中书右丞相、知枢密院事。戊寅，岁星犯轩辕。丙子，给四川行省驿券十二道。诏除集贤、翰林老臣预议朝政，其余三品以下，年七十者，各升散官一等致仕。立和林兵马司，罢辽东宣慰司。丁丑，中书省臣言： 大同税课，比奉旨赐乳母杨氏，其家掊敛过数，扰民为甚。 敕赐钞五百锭，其税课依例输官。御史台臣言： 湖南输粮百石者，出驿马一匹，广海地狭，所输不及百石者，所出亦如之，故官以盐引助其不给。每马一匹，贵州以北给盐十七引，以南二十引。近立榷盐提举司，官价增五之三，元给二十引者，宜与钞十七锭，十七引者十五锭。 从之。罢江南白云宗摄所，其田令依例输租。都哇、察八而、灭里铁木而等遣使请息兵，帝命安西王慎饬军士，安置驿传，以俟其来。戊寅，赐诸王奴伦、伯颜、也不干等钞九万锭，罢诸王所设总管府。叛贼麻你降，贡金五百两、童男女二百人及马牛羊，却之。己卯，太阴犯井。乙酉，荧惑犯房。赐诸王曲而鲁等部钞币有差。
八月己丑，罢护国仁王寺元设江南营田提举司，给安西王所部贫民米二万石。辛卯，夜地震，平阳、太原尤甚，村堡移徙，地裂成渠，人民压死不可胜计，遣使分道赈济，为钞九万六千五百余锭，仍免太原、平阳今年差税，山场河泊听民采捕。癸巳，太白犯氐。月里不花将瓮吉里军赴云南，道卒，以其子普而耶代之。甲午，荧惑犯东咸，太阴犯牵牛。庚子，中书省臣言： 法忽鲁丁输运和林军粮，其负欠计二十五万余石，近监察御史亦言其侵匿官钱十三万余锭。臣等议：遣官征之，不足，则籍没其财产。 从之。乙巳，岁星犯轩辕。庚戌，缅王遣使献驯象四。辛亥，荧惑犯天江。赐诸王脱铁木而之子也先博怯所部等钞六千九百余锭。九月戊午，车驾还大都。丙寅，太白昼见。以太原、平阳地震，禁诸王阿只吉、小薛所部扰民，仍减太原岁饲马之半。遣刑部尚书塔察而、翰林直学士王约使高丽，以其国相吴祈专权，征诣阙问罪。辛未，荧惑犯南斗。诏谕诸司赈恤平阳、太原。甲戌，太阴犯东井。乙亥，太白犯南斗。丙子，罢僧官有妻者。壬午，辰星犯氐。复木八剌沙平章政事。
冬十月丁亥，太白经天。御史台臣劾言江浙行省平章阿里不法，帝曰： 阿里朕所信任，台臣屡以为言，非所以劝大臣也。后有言者，朕当不恕。 戊子，弛太原、平阳酒禁。以江浙年谷不登，减海运粮四十万石。己丑，诏从军医工止复其妻子，户如故。辛卯，复立陕西行御史台。癸巳，御史台臣及诸道奉使言： 行省官久任，与所隶编氓联姻，害政。 诏互迁之。以只而合忽知枢密院事，给大都文宣王庙洒扫户五。乙未，发云南叛寇余党未革心者来京师，留蛇节养子阿阙于本境，以抚其民。改平滦为永平路，升甘州为上路。设刑部狱吏一员，以掌囚徒。安西转运司于常课外增算五万七千四百锭，人赐衣一袭，以劝其功。诏诸司凡钱粮不经中书省议者，勿奏。庚子，改普定府为路，隶曲靖宣慰司，以故知府容苴妻适姑为总管，佩虎符。以叙州宣慰司为叙南等处诸部蛮夷宣抚司。辛丑，太阴犯东井。庚戌，翰林国史院进太祖、太宗、定宗、睿宗、宪宗五朝《实录》。辛亥，诏军户贫乏者，存恤六年。增蒙古国子生百员。
十一月甲寅朔，赐诸王阿只吉所部钞二十万锭、粮万石。命鹰师围猎毋得扰民。以顺元隶湖广省，并海道运粮万户府为海道都漕运万户府，给印二。亦乞不薛贼党魏杰等降，人赐衣一袭，遣还，俾招其首乱者。丁巳，诏大同、静州、隆兴等路运粮五万石入和林。己未，太白经天。辛酉，木冰。甲子，命依十二章断僧官罪。丙寅，镇星犯进贤。戊辰，太阴犯井。辛未，升全宁府为路。己卯，太阴犯东咸。遣诸王灭怯秃、玉龙铁木而使察八而。
十二月甲申朔，诏内郡比岁不登，其民已免差者，并蠲免其田租。乙酉，弛京师酒课，许贫民酿酒。丙戌，太白经天。荧惑犯垒壁阵。戊子，以平宋隆济功，增诸将秩，赐银、钞等物有差，其军士各赐钞十锭，放归存恤一年。丙申，太阴犯东井。辛丑，太阴犯明堂。诏抚谕顺元诸司，免大德七年民间逋税。命江南、浙西官田奉特旨赐赉者，许中书省回奏。赐皇姑鲁国大长公主钞一万五千锭、币帛各三百匹。加封真武为元圣仁威玄天上帝。丁未，太阴犯天江。以转输军饷劳，免思、播二州及潭、衡、辰、沅等路税粮一年，常、澧三分之一，淘金、站户无种佃者，免杂役一年。七道奉使宣抚所罢赃污官吏凡一万八千四百七十三人，赃四万五千八百六十五锭，审冤狱五千一百七十六事。是岁，断大辟十人。
八年春正月己未，以灾异故，诏天下恤民隐，省刑罚。杂犯之罪，当杖者减轻，当笞者并免；私盐徒役者减一年。平阳、太原免差税三年；隆兴、延安及上都、大同、怀孟、卫辉、彰德、真定、河南、安西等路被灾人户，免二年；大都、保定、河间路免一年。江南佃户私租太重，以十分为率减二分，永为定例。仍弛山场河泊之禁，听民采捕。庚申，以云南顺元同知宣抚事宋阿重生获其叔隆济来献，特升其官，赐衣一袭。置掌薪司，以供尚食，令宣徽院掌其事。癸亥，禁锢朱清、张瑄族属。乙丑，复置遂平、新蔡、真阳、太和、沈丘、颍上、柘城、城父、郏、舞阳十县。丙寅，以御史中丞、太仆卿塔思不花为中书右丞，江南行台中丞赵仁荣为中书参知政事，升教坊司三品。庚午，以辇真监藏为帝师。辛巳，诏： 诸王、妃主及诸路有马者，十取其一，诸王、驸马往辽东捕海东鹘者，毋给驿。 自荣泽至睢州，筑河防十有八所，给其夫钞人十贯。驸马也列干住所部民饥，以粮二千石赈之。是月，平阳地震不止，已修民屋复坏。
二月丙戌，增置国子生二百员，选宿卫大臣子孙充之。降庄浪路为州，并陇干县入德顺州。辛卯，命诸王出伯所部军屯田于薛出合出谷。甲午，诏父子兄弟有才者，许并居风宪。徙江东建康道廉访司治于宁国，其建康路簿书，命监察御史钩考。丙申，分军千人戍嘉定州。甲辰，翰林学士承旨撒里蛮进金书《世祖实录节文》一册、汉字《实录》八十册。减宿卫繁冗者。丙午，车驾幸上都。敕军人奸盗诈伪悉归有司。赐太祖位怯怜口户钞万八千二百锭、布帛万匹。赐秃赤及塔剌海以所籍朱清、张瑄田，人六十顷，近侍鹰坊怯怜口钞二万七千三百锭、布帛万二千匹。赐平章政事王庆端玉带，半俸终身。
三月丁巳，诏： 军民官已除，以地远官卑不赴者，夺其官不叙。军官擅离所部者，悉遣还翼，违者论如律。军人不告所部私归者，杖而还之。 乙丑，去岁十二月庚戌，彗星见，约盈尺，在室十一度，入紫微垣，至是灭，凡七十四日。戊辰，中书左丞尚文以疾辞，不允。诏： 诸王、驸马所分郡邑，达鲁花赤惟用蒙古人，三年依例迁代，其汉人、女直、契丹名为蒙古者皆罢之。 敕军民逃奴有获者即付其主，主在他所者，赴所在官司给之，仍追逃奴钞充获者赏；逃及诱匿者，论罪有差。诏诸路牧羊及百至三十者，官取其一，不及数者勿取。中书省臣言： 自内降旨除官者，果为近侍宿卫，践履年深，依已除叙。尝宿卫未官者，视散官叙，始历一考，准为初阶。无资滥进，降官二级，官高者量降。各位下再任者，从所隶用，三任之上，听入常调。蒙古人不在此限。 从之。云南黎州盗劫也速带而家属赀产，命宣政院督其郡邑捕之。给诸王出伯所部马万三千五百匹。庚辰，诏内外使以军务行者，至其地有司给馈十五日，自余重事八日，细事三日。命凡为衙兵者，皆半隶屯田，仍谕各卫屯官及屯田者，视其勤惰，以为赏罚。升分宁县为宁州，罢庐州路榷茶提举司。滦城、济阳等县陨霜杀桑。
夏四月丙戌，置千户所，戍定海，以防岁至倭船。永宁路叛寇雄挫来降。命僧道为商者输税。凡诸王、驸马征索，有司非奉旨辄给者，罪且罢之。诏诸路畏吾儿、合迷里自相讼者，归都护府，与民交讼者，听有司专决。甲午，诏： 朝廷、诸王、驸马进捕鹰鹞皆有定户，自今非鹰师而乘传冒进者，罪之。 庚子，以永平、清、沧、柳林屯田被水，其逋租及民贷食者皆勿征。丁未，分教国子生于上都。赐西平王奥鲁赤、合带等部民钞万锭，朵耳思等站户钞二千二百锭、银三百九十两有奇。益都临朐、德州齐河蝗。
五月癸未朔，日有食之。辛酉，以所籍朱清、张瑄江南财产隶中政院。己巳，以平宋隆济功，赐诸王脱脱、亦吉里带，平章床兀而等银、钞、金、币、玉带，及大理金齿、曲靖、乌撒、乌蒙宣慰等官银、钞各有差。壬申，罢福建都转运盐使司，以其岁课并隶宣慰司，中书省臣言： 吴江、松江实海口故道，潮水久淤，凡湮塞良田百有余里，况海运亦由是而出，宜于租户役万五千人浚治，岁免租人十五石，仍设行都水监以董其程。 从之。追收诸王驿券。癸酉，定馆陶等十七仓官品级：诸粮十万石以上者从七品，五万石以上者正八品。不及五万者从八品，庚辰，以去岁平阳、太原地震，宫观摧圮者千四百余区，道士死伤者千余人，命赈恤之。是月，蔚州之灵仙，太原之阳曲，隆兴之天城、怀安，大同之白登，大风雨雹伤稼，人有死者。大名之浚、滑，德州之齐河霖雨，汴梁之祥符、太康，卫辉之获嘉，太原之阳武河溢。六月癸未，开和林酒禁，立酒课提举司。丁酉，汝宁妖人李曹驴等妄言得天书惑众，事觉伏诛。益津蝗，汴梁祥符、开封、陈州霖雨，蠲其田租。扶风、岐山、宝鸡诸县旱，乌撒、乌蒙、益州、忙部、东川等路饥、疫，并赈恤之。
秋七月辛酉，罢江淮等处财赋总管府。癸亥，诸王合赞自西域遣使来贡珍物。赐诸王也孙铁木而等钞二十万锭，戍北千户十五万锭，怯怜口等九万余锭，西平王奥鲁赤二万锭。以顺德、恩州去岁霖雨，免其民租四千余石。
八月，太原之交城、阳曲、管州、岚州，大同之怀仁雨雹陨霜杀禾，杭州火，发粟赈之。以大名、高唐去岁霖雨，免其田租二万四千余石。九月癸丑，车驾至自上都。庚申，伯颜、梁德珪并复为中书平章政事，八都马辛复为中书右丞，迷而火者复为中书参知政事，以江浙行省平章阿里为中书平章政事。庚午，以户部尚书张祐为中书参知政事。癸酉，诸王察八而、朵瓦等遣使来附，以币帛六百匹给之。诏诸王凡泉府规营钱，非奉旨毋辄支贷。给诸王出伯所部帛四百匹。四川、云南镇戍军家居太原、平阳被灾者，给钞有差。潮州飓风起，海溢，漂民庐舍，溺死者众，给其被灾户粮两月。以冀、孟、辉、云内诸州去岁霖雨，免其田租二万二千一百石。
冬十月辛卯，有事于太庙。辛巳，给诸王阿只吉所部马料价钞三千九百锭。以宣徽使、大都护长寿为中书右丞，陕西行省右丞脱欢为中书参知政事。丁亥，安南遣使入贡。诏诸王、驸马毋乘驿以猎。庚寅，封皇侄海山为怀宁王，赐金印，仍割瑞州户六万五千隶之，岁给五户丝直钞二千六百锭、币帛各千匹。戊戌，命省、台、院官鞫高丽国相吴祈及千户石天辅等，以祈离间王父子，天辅谋归日本，皆笞之，徙安西。
十一月壬子，诏： 内郡、江南人凡为盗黥三次者，谪戍辽阳；诸色人及高丽三次免黥，谪戍湖广；盗禁騑马者，初犯谪戍，再犯者死。 以平阳、太原去岁地大震，免其税课一年。遣制用院使忽邻、翰林直学士林元抚慰高丽。放辽阳民乐亦等三百九十户为兵者还民籍。丁卯，复免僧人租。戊辰，以武备卿铁古迭而为御史大夫。壬申，诏凡僧奸盗杀人者，听有司专决。宁远王阔阔出以马万五百余匹给军，命以钞五万二千五百余锭偿其直。增海漕米为百七十万石。
十二月庚子，复立益都淘金总管府。辛丑，封诸王出伯为威武西宁王，赐金印。赐安西王阿难答，诸王阿只吉、也速不干等钞一万四千锭。
九年春正月丁巳，太阴犯天关。戊午，帝师辇真监藏卒，赙金五百两、银千两、币帛万匹、钞三千锭，仍建塔寺。甲子，太阴犯明堂。以瓮吉剌部民张道奴等旧权为军者复隶民籍。己巳，太阴犯东咸。壬申，弛大都酒禁。甲戌，赐诸王完泽、撒都失里、别不花等所部钞五万六千九百锭、币帛有差，鹰师等百五十万锭。
二月癸未，敕军匠等户元隶东宫者，有司毋得夺之。中书省臣言： 近侍自内传旨，凡除授赏罚皆无文记，惧有差违，乞自今传旨者，悉以文记付中书。 从之。甲午，免天下道士赋税。乙未，建大天寿万宁寺。丁酉，封诸王完泽为卫安王，定远王岳木忽而为威定王，并赐金印。升翰林国史院为正二品，赐朵瓦使者币帛五百匹。庚子，命中书议行郊祀礼。辛丑，诏赦天下。令御史台、翰林、集贤院、六部，于五品以上，各举廉能识治体者三人，行省、行台、宣慰司、廉访司各举五人。免大都、上都、隆兴差税、内郡包银俸钞一年。江淮以南租税及佃种官田者，均免十分之二。致仕官止有一子应承荫者，其儤使并免之，家贫者给半俸终其身。丙午，赐宿卫怯怜口钞一百万锭。以归德频岁被水民饥，给粮两月。平阳、太原地震，站户被灾，给钞一万二千五百锭。
三月丁未朔，车驾幸上都。给还安西王积年所减岁赐金五百两、丝一万一千九百斤，仍赐其所部钞万锭。敕辽阳行省毋专决大辟，以和林所贮币帛给怀宁王所部军。庚戌，以吃剌思八斡节儿侄相加班为帝师。诏梁王勿与云南行省事，赐钞千锭。甲寅，荧惑犯氐。戊午，岁星犯左执法。以枢密副使高兴为平章政事，仍枢密副使。赐亲王脱脱钞二千锭，奴兀伦、孛罗等金五百两、银千两、钞二万锭。以济宁去岁霖雨伤稼，常宁州饥，并赈恤之。河间、益都、般阳属县陨霜杀桑，抚之。宜黄、兴国之大冶等县火，给被灾者粮一月。
夏四月庚辰，太阴犯井。云南行省请益戍兵，不许，遣使诣诸路阅其当戍者遣之。乙酉，大同路地震，有声如雷，坏官民庐舍五千余间，压死二千余人。怀仁县地裂二所，涌水尽黑，漂出松柏朽木，遣使以钞四千锭、米二万五千余石赈之。是年租赋税课徭役一切除免。戊子，赐察八而、朵瓦所遣使者银千四百两、钞七千八百余锭。己丑，东川路蛮官阿葵以马二百五十匹、金二百五十两及方物来献。壬辰，太白犯井。中书省臣言： 前代郊祀，以祖宗配享。臣等议：今始行郊礼，专祀昊天为宜。 诏依所议行之。以汴梁、归德、安丰去岁被灾，潭州、郴州、桂阳、东平等路饥，并赈恤之。
五月丁未，诏诸王、驸马部属及各投下，凡市佣徭役与民均输。遣官调云南、四川、福建、两广官。大都旱，遣使持香祷雨。戊申，征陕西儒学提举萧赴阙，命有司给以安车。戊午，改各道肃政廉访司为详刑观察司，听省、台辟人用之。立衍庆司，正二品。癸亥，岁星掩左执法。以地震，改平阳为晋宁，太原为冀宁。复立洪泽、芍陂屯田，令河南行省平章阿散领其事。省郁林县入贵州。以晋宁、冀宁累岁被灾，给钞三万五千锭。宝庆路饥，发粟五千石赈之。以陕西渭南、栎阳诸县去岁旱，蠲其田租。道州旱。六月丙子朔，以立皇太子，遣中书右丞相答剌罕哈剌哈孙告昊天上帝，御史大夫铁古迭而告太庙。庚辰，立皇子德寿为皇太子，诏告天下。赐高年帛，八十者一匹，九十者二匹。孝子顺孙堪从政者，量才任之。亲年七十别无侍丁者，从近迁除；外任官五品以下并减一资。诸处罪囚淹系五年以上，除恶逆外，疑不能决者释之。流窜远方之人，量移内地。甲午，潼川霖雨江溢，漂没民居，溺死者众，敕有司给粮一月，免其田租。以琼州屡经叛寇，隆兴、抚州、临江等路水，汴梁霖雨为灾，并给粮一月。桓州、宣德雨雹，凤翔、扶风旱，通、泰、静海、武清蝗。
秋七月乙巳朔，禁晋宁、冀宁、大同酿酒，蠲晋宁、冀宁今年商税之半。丙午，荧惑犯氐。辛亥，筑郊坛于丽正、文明门之南丙位，设郊祀署，令、丞各一员，太祝三员，奉礼郎二员，协律郎一员，法物库官二员。癸丑，以黑水新城为靖安路。升秘书监、拱卫司并正三品，罢福建蒙古字提举司及医学提举司。赐安西王阿难答子月鲁铁木而钞二千锭。甲寅，太白经天。庚申，升太府监为太府院。壬戌，以金千两、银七万五千两、钞十三万锭，赐兴圣太后及宿卫臣，出居怀州。复置怀宁王王府官。赐威远王岳木忽而钞万锭，给大都至上都十二驿钞一万一千二百锭。丁卯，荧惑犯房。以大司徒段贞、中书右丞八都马辛并为中书平章政事，参知政事合剌蛮子为右丞，参知政事迷而火者为左丞，参议中书省事也先伯为参知政事。给脱脱所部乞而吉思民粮五月。沔阳之玉沙江溢，陈州之西华河溢，峄州水，赈米四千石。扬州之泰兴、江都，淮安之山阳水，蠲其田租九千余石。潭、郴、衡、雷、峡、滕、沂、宁海诸郡饥，减直粜粮五万一千六百石。
八月乙亥朔，省孛可孙冗员。孛可孙专治刍粟，初惟数人，后以各位增入，遂至繁冗。至是存十二员，余尽革之。丙子，给大都车站户粟千四百七十余石。丁丑，给曲阜林庙洒扫户，以尚珍署田五十顷供岁祀。己卯，以冀宁岁复不登，弛山泽之禁，听民采捕。命太常卿丑问、昭文馆大学士靳德进祭星于司天台。辛巳，太阴犯东咸。丙戌，商胡塔乞以宝货来献，以钞六万锭给其直。癸巳，复立制用院。乙未，荧惑犯天江。赐宁远王阔阔出钞万锭，及其所部三万锭。是月，涿州、东安州、河间、嘉兴蝗，象州、融州、柳州旱，归德、陈州河溢，大名大水，扬州饥。九月戊申，圣诞节，帝驻跸于寿宁宫，受朝贺。丁巳，荧惑犯斗。庚申，车驾至自上都。赐威武西宁王出伯所部钞三万锭。
冬十月丁丑朔，升都水监正三品。辛巳，有事于太庙。丙戌，太白经天。己丑，命两广以南军与土人同戍。庚寅，驸马按替不花来自朵瓦，赐银五十两、钞二百锭。乙未，帝谕中书省、枢密院、御史台臣曰： 省中政事，听右丞相哈剌哈孙答剌罕总裁，自今用人，非与答剌罕共议者，悉罢之。 戊戌，诏芍陂、洪泽等屯田为豪右占据者，悉令输租。辛丑，复以详刑观察司为廉访司。常州僧录林起祐以官田二百八十顷冒为己业施河西寺，敕募民耕种，输其租于官。御史台臣请增官吏俸，命与中书省共议以闻。括两淮地为豪民所占者，令输租赋。赐安南王陈益稷湖广地五百顷。诸王忽剌出及昔而吉思来贺立皇太子，赐钞及衣服、弓矢等有差。
十一月丁未，以钞万锭给云南行省，命与贝参用，其贝非出本土者同伪钞论。拘收诸王、妃主驿券。置大都南城警巡院。黄胜许遣其属来献方物，请复其子官，帝不允，曰： 胜许反侧不足信，如其悔罪自至，则官可得。 命赐衣服遣之。以去年冀宁地震，站户贫乏，诏诸王、驸马毋妄遣使乘驿。复立云南屯田，命伯颜察而董其事。给四川征戍军士其家居大同为地震压死者户钞五锭。庚戌，岁星、太白、镇星聚于亢。癸丑，岁星犯亢。丙寅，岁星昼见。庚午，祀昊天上帝于南郊，牲用马一、苍犊一、羊豕鹿各九，其文舞曰《崇德之舞》，武舞曰《定功之舞》。以摄太尉、右丞相哈剌哈孙、左丞相阿忽台、御史大夫铁古迭而为三献官。壬申，太白经天。
十二月乙亥，赐冀宁路钞万锭、盐引万纸，以给岁费。丙子，太白犯西咸。地震。庚寅，荧惑犯垒壁阵。皇太子德寿薨。己亥，辰星犯建星。
十年春正月壬寅朔，高丽王王昛遣使来献方物。甲辰，诏询访庄圣皇后、昭睿顺圣皇后、徽仁裕圣皇后仪范中外之政，以备纪录。丙午，浚吴松江等处漕河。四川行省臣言： 所在驿传，旧制以各路达鲁花赤兼督，今沿江水驿迂远，宜令所隶州县官统治之。 从之。增置甘肃行省王浑木敦等处驿传，立福建盐课提举司，隶宣慰司。庚戌，浚真、扬等州漕河，令盐商每引输钞二贯，以为佣工之费。丁巳，太白犯建星。戊午，罢江南白云宗都僧录司，汰其民归州县，僧归各寺，田悉输租。壬戌，发河南民十万筑河防。丙寅，以沙都而所部贫乏，给粮两月。丁卯，命诸王、驸马、妃主奏请钱谷者，与中书议行之。升巡检为九品，命近侍无辄驿召外郡官，弛大同路酒禁，封驸马合伯为昭武郡王，营国子学于文宣王庙西偏。诏各道禁沮扰盐法，以京畿雷家站户贫乏，给钞五百锭。奉圣州怀来县民饥，给钞九百锭。
闰正月癸酉，太白犯牵牛。甲戌，赈合民所部留处凤翔者粮三月。壬午，给诸王也先铁木而所部米二千石，赈暗伯拔突军屯东地者粮两月。丁亥，免大都今年租赋。己丑，太白犯垒壁阵。甲午，以前中书平章政事铁哥、江浙行省平章阇里、河南行省平章阿散，并为中书平章政事；行宣政院使张闾、四川行省左丞杜思敬，并为中书左丞；参议中书省事刘源为参知政事。是月，以曹之禹城去岁霖雨害稼，民饥，发陵州粮二千余石赈之。晋宁、冀宁地震不止。
二月壬寅，赈金兰站户不能自赡者粮两月，赈辽阳千户小薛干所部贫匮者粮三月。辛亥，中书省臣言： 近侍传旨以文记至省者，凡一百五十余人，令臣擢用。其中犯法妄进者实多，宜加遴选。 制曰： 可。 升行都水监为正三品，诸路提控案牍为九品。驸马济宁王蛮子带以所部用度不足，乞预贷岁得五户丝，从之。遣六卫汉军贫乏者还家休息一年。丙辰，封孛罗为镇宁王，锡以金印。朵瓦遣使来朝，赐衣币遣之。戊午，太阴犯氐。己未，江西福建道奉使宣抚塔不带坐赃遇赦，释其罪，终身不叙。丁卯，以月古不花为中书左丞。戊辰，车驾幸上都。赐安西王阿难答，西平王奥鲁赤、不里亦钞三万锭，南哥班万锭，从者三万二千锭。镇西武靖王搠思班所部民饥，发甘肃粮赈之。是月，大同路暴风大雪，坏民庐舍，明日雨沙阴霾，马牛多毙，人亦有死者。
三月戊寅，岁星犯亢。己卯，崆古王遣使来贡方物。乙未，虑大都囚，释上都死囚三人。赐驸马蛮子带钞万锭。道州营道等处暴雨，江溢山裂，漂荡民庐，溺死者众，复其田租。以济州任城县民饥，赈米万石。给千家木思答伯部粮三月。柳州民饥，给粮一月。河间民王天下奴弑父，磔裂于市。
夏四月庚子朔，诏凡匿鹰犬者，没家赀之半，笞三十，来献者给之以赏。甲辰，枢密院臣言： 太和岭屯田，旧置屯储总管府，专督其程。人给地五十亩，岁输粮三十石，或佗役不及耕作者，悉如数征之，人致重困。乞令军官统治，以宣慰使玉龙失不花总其事，视军民所收多寡以为赏罚。 从之。丁未，命威武西宁王出伯领甘肃等地军站事。辛酉，填星犯亢。壬戌，云南罗雄州军火主阿邦龙少结豆温匡虏、普定路诸蛮为寇，右丞汪惟能进讨，贼退据越州，谕之不服，遣平章也速带而率兵万人往捕之。兵至曲靖，与惟能合，从诸王昔宝赤、亦吉里带等进压贼境，获阿邦龙少，斩之，余众皆溃。命也速带而留军二千戍之，其从军有功者皆加赏赉。癸亥，置昆山、嘉定等处水军上万户府。甲子，倭商有庆等抵庆元贸易，以金铠甲为献，命江浙行省平章阿老瓦丁等备之。赐梁王松山钞千锭。是月，以广东诸郡、吉州、龙兴、道州、柳州、汉阳、淮安民饥，赣县暴雨水溢，赈粮有差。郑州暴风雨雹，大若鸡卵，麦及桑枣皆损，蠲今年田租。真定、河间、保定、河南蝗。
五月辛未，大都旱，遣使持香祷雨。壬午，增河间、山东、两浙、两淮、福建、广海盐运司岁煮盐二十五万余引。癸未，诏西番僧往还者不许驰驿，给以舟车。禁御史台、宣慰司、廉访司官毋买盐引。乙酉，以同知枢密院事塔鲁忽台、塔剌海并知枢密院事。遣高丽国王王昛还国，仍署行省以镇抚之，其国佥议、密直司等官并授以宣敕。封驸马脱铁木而为濮阳王，赐以金印，公主忙哥台为鄄国大长公主。丁亥，诏命右丞相哈剌哈孙答剌罕、左丞相阿忽台等整饬庶务，凡铨选钱谷等事，一听中书裁决，百司勤怠者悉以名闻。赐威武西宁王出伯钞三万锭。辽阳、益都民饥，赈贷有差。大都、真定、河间蝗，平江、嘉兴诸郡水伤稼。六月癸卯，御史台臣言： 江南行台监察御史教化劾江浙行省宣使李元不法，行省亦遣人摭拾，教化不令检核案牍。中书省臣复言教化等不循法度，擅遣军士守卫其门，搒掠李元，诬指行省等官，实温省事。 诏省、台及也可札鲁忽赤同讯之。癸丑，太阴犯罗堰上星。己未，岁星犯亢。壬戌，来安路总管岑雄叛，湖广行省遣宣慰副使忽都鲁铁木而招谕之，雄令其子世坚来降，赐衣物遣之。复淮西道廉访司。大名、益都、易州大水，景州霖雨，龙兴、南康诸郡蝗。
秋七月庚辰，太阴犯牵牛。辛巳，释诸路罪囚，常赦所不原者不与。宣德等处雨雹害稼，大同之浑源陨霜杀禾，平江大风，海溢漂民庐舍。道州、武昌、永州、兴国、黄州、沅州饥，减直赈粜米七万七千八百石。
八月壬寅，岁星犯氐，荧惑犯太微垣上将。开成路地震，王宫及官民庐舍皆坏，压死故秦王妃也里完等五千余人，以钞万三千六百余锭、粮四万四千一百余石赈之。辛亥，赐王侄阿木哥钞三千锭。丁巳，京师文宣王庙成，行释奠礼，牲用太牢，乐用登歌，制法服三袭。命翰林院定乐名、乐章。成都等县饥，减直赈粜米七千余石。九月己巳，荧惑犯太微垣右执法。壬申，以圣诞节，朵瓦遣款彻等来贺。壬午，荧惑犯太微垣左执法。
冬十月甲辰，太白犯斗。丁未，有事于太庙。辛亥，太阴犯毕。甲寅，太阴犯井。丁卯，安南国遣黎亢宗来贡方物。青山叛蛮红犵獠等来附，仍贡方物，赐金币各一。吴江州大水，民乏食，发米万石赈之。
十一月己巳，车驾还大都。辛未，岁星犯房。壬申，太阴犯虚。甲戌，荧惑犯亢。丁亥，武昌路火，给被灾者粮一月。戊子，荧惑犯氐。辛卯，太阴犯荧惑。丙申，安西王阿难答、西平王奥鲁赤所部皆乏食，给米有差。益都、扬州、辰州岁饥，减直赈粜米二万一千余石。
十二月壬寅，太白昼见。乙巳，岁星犯东咸。壬子，速哥察而等十三站乏食，给粮三月。乙卯，帝有疾，禁天下屠宰四十二日。丙辰，遣宣政院使沙的等祷于太庙。诸王合而班答部民溃散，诏谕所在敢匿者罪之。戊午，太阴犯氐。癸亥，琼州临高县那蓬洞主王文何等作乱伏诛。磁州民田云童弑母，磔裂于市。是岁，断大辟四十四人。
十一年春正月丙寅朔，帝大渐，免朝贺。癸酉，崩于玉德殿，在位十有三年，寿四十有二。乙亥，灵驾发引，葬起辇谷，从诸帝陵。是年九月乙丑，谥曰钦明广孝皇帝，庙号成宗，国语曰完泽笃皇帝。
成宗承天下混壹之后，垂拱而治，可谓善于守成者矣。惟其末年，连岁寝疾，凡国家政事，内则决于宫壸，外则委于宰臣；然其不致于废坠者，则以去世祖为未远，成宪具在故也。
