董抟霄（弟昂霄）
董抟霄，字孟起，磁州人。由国子生辟陕西行台掾。时天大旱，从侍御史郭贞谳狱华阴县，有李谋儿累杀商贾于道，为贼十五年，至百余事。事觉，狱已具，贿赂有司，谓徒党未尽获，五年不决，人皆以为愤。抟霄知之，以言于贞，即以尸诸市中，天乃大雨。授四川肃政廉访司知事，除泾阳县尹。入为户部主事，升员外郎，拜监察御史。又出佥辽东肃政廉访司事，历江西行省左右司郎中，迁浙东宣慰副使。其历官所至，往往理冤狱，革弊政，才誉益著称于时。
至正十一年，除济宁路总管，奉旨从江浙平章教化征进安丰，兵至合肥定林站，遇贼，大破之。时朱皋、固始贼复猖獗，军少不足以分讨。有大山民寨及芍陂屯田军，抟霄皆奖劳而约束之，遂得障蔽朱皋。我军屯朱家寺，贼至，追杀之。乃遣进士程明仲往谕贼中，招徕者千二百家，因悉知其虚实。夜缚浮桥于淝水，既渡，贼始觉。贼众数万据磵南，我军渡者，辄为其所败。抟霄乃麾骑士，别渡浅滩袭贼后。贼回东南向，与骑士迎敌，抟霄忽跃马渡磵，扬言于众曰： 贼已败。 诸军皆渡，一鼓而击之。贼大败，亟追杀之，相藉以死者二十五里，遂复安丰。
十二年，有旨命抟霄攻濠州，又命移军援江南。遂渡江，至湖州德清县，而徽、饶贼已陷杭州。教化问抟霄计，抟霄曰： 贼皆野人，见杭城子女玉帛，非平日所有，必纵欲，不暇为备，宜急攻之。今欲退保湖州，设使贼乘锐直趋京口，则江南不可为矣。 教化犹豫未决，而诸将亦难其行。抟霄正色曰： 江浙相君方面既陷于贼，今可取而不取，谁任其咎！ 复拔剑顾诸将曰： 诸君荷国厚恩，而临难苟免，今相君在是，敢有慢令者斩。 计乃决。遂进兵杭城。贼迎敌，至盐桥，抟霄麾壮士突前，斩杀数级，而诸军相继夹击之，凡七战，追杀至清河坊。贼奔接待寺，塞其门而焚之，贼皆死，遂复杭州。已而余杭、武康、德清次第以平，抟霄亦受代去。
徽、饶贼复自昱岭关寇于潜，行省乃假抟霄为参知政事，俾复提兵讨之。抟霄曰： 必欲除残去暴，所不敢辞。若假以重爵，则不敢受。 即日引兵至临安新溪，是为入杭要路，既分兵守之而始进兵至叫口及虎槛，遇贼，皆大破之，追杀至于潜，遂复其县治。既又克复昌化县及昱岭关，降贼将潘大二千人。贼又有犯千秋关者，抟霄还军守于潜，而贼兵大至，焚倚郭庐舍。抟霄按军不动，左右请出兵，抟霄曰： 未也。 遣人执白旗登山望贼，约曰： 贼以我为怯，必少懈；伺其有间，则麾所执旗。 又伏兵城外，皆授以火炮，复约曰： 见旗动，炮即发。 已而旗动，炮发，兵乃尽出，斩首数知级，遂复千秋关。未几，贼复攻独松、百丈、幽岭三关，抟霄乃先以兵守多溪。多溪，三关要路也。既又分为三军：一出独松，一出百丈，一出幽岭。然后会兵捣贼巢，遂乘胜复安吉，七战而克之，贼将以其徒来降者数百人。既数日，贼复来窥独松。抟霄即以兵守苦岭及黄沙岭。贼帅梅元来降，且言复有帅十一人欲降者，即遣偏将余思忠至贼寨谕之。贼皆入暗室潜议，思忠持火投入室内，拔剑语众曰： 元帅命我来活汝，汝复何议！ 已而火起，焚其寨，叱贼党散去，而引贼帅来降。明日，进兵广德，克之。有蕲贼与饶、池诸贼复犯徽州。贼中有道士，能作十二里雾。抟霄以兵击之，已而妖雾开豁，诸伏兵皆起，袭贼兵后，贼大溃乱，斩首数万级，擒千余人。获道士，焚其妖书而斩之。遂平徽州。
十四年，除水军都万户。俄升枢密院判官，从丞相脱脱征高邮，分戍盐城、兴化。贼巢在大纵、德胜两湖间，凡十有二，悉剿平之。即其地筑芙蓉寨，贼入，辄迷故道，尽杀之，自是不复敢犯。贼恃习水，渡淮北，据安东州。抟霄招善水战者五百人，与贼战安东之大湖，大败之，遂复安东。十六年，剿平北沙、庙湾、沙浦等寨。寻进兵泗州，不利。贼乘胜东下，断我军粮道，乃回军屯北沙，粮且绝，与贼死战，凡七昼夜。贼败走，夺贼船七十余，乃得渡淮，保泗州。时方暑雨，湖水溢，诸营皆避去，而抟霄独守孤城，贼环绕数十里攻之。抟霄坐城上，遣偏将以骑士由四门突出贼后，约曰： 旗一麾即还。 既而旗动，骑士还，步卒自城中出，夹击之，贼大败。然贼寨犹阻西行之路，乃结阵而往，翊以奇兵，转战数十合，军始得至海宁。朝廷嘉其功，升同佥淮南行枢密院事。抟霄建议于朝曰：
淮安为南北襟喉、江淮要冲之地，其地一失，两淮皆未易复也。则救援淮安，诚为急务。为今日计，莫若于黄河上下，并濒淮海之地，及南自沭阳，北抵沂、莒、赣榆诸州县，布连珠营，每三十里设一总寨，就三十里中又设一小寨，使斥堠烽燧相望，而巡逻往来，遇贼则并力野战，无事则屯种而食。然后进有援，退有守，此善战者所以常为不可胜，以待敌之可胜也。
又海宁一境，不通舟楫，军粮惟可陆运，而凡濒淮海之地，人民屡经盗贼，宜加存抚，权令军人搬运。其陆运之方，每人行十步，三十六人可行一里，三百六十人可行一十里，三千六百人可行一百里。每人负米四斗，以夹布囊盛之，用印封识，人不息肩，米不著地，排列成行，日行五百回，计路二十八里，轻行一十四里，重行一十四里，日可运米二百石。每运给米一升，可供二万人。此百里一日运粮之术也。又江淮流移之民，并安东、海宁、沭阳、赣榆等州县俱废，其民壮者既为军，老弱无所依归者，宜设置军民防御司，择军官材堪牧守者，使居其职，而籍其民，以屯故地。于是练兵积谷，且耕且战，内全山东完固之邦，外御淮海出没之寇，而后恢复可图也。
十七年，毛贵陷益都、般阳等路，有旨命抟霄从知枢密院事卜兰奚讨之。而济南又告急，抟霄乃提兵援济南。贼众自南山来攻济南，望之两山皆赤。抟霄按兵城中，先以数十骑挑之，贼众悉来斗，骑兵少却，至磵上，伏兵起，遂合战，城中兵又大出，大破之。而般阳贼复约泰安之党，逾南山来袭济南。抟霄列兵城上，弗为动。贼夜攻南门，独以矢石御之。黎明，乃默开东门，放兵出贼后。既旦，城上兵皆下，大开南门合击之，贼败走。复追杀之，贼众悉无遗者。于是济南始宁。诏就升淮南行枢密院副使，兼山东宣慰使都元帅，仍赐上尊、金带、楮币、名马以劳之。有疾其功者，谮于总兵太尉纽的该，令抟霄依前诏，从卜兰奚同征益都。抟霄即出济南城，属老且病，请以其弟昂霄代领其众，朝廷从之。授昂霄淮南行枢密院判官。未几，有旨命抟霄守河间之长芦。
十八年，抟霄以兵北行，且曰： 我去，济南必不可保。 既而济南果陷。抟霄方驻兵南皮县之魏家庄，适有使者奉诏拜抟霄河南行省右丞，甫拜命，毛贵兵已至，而营垒犹未完。诸将谓抟霄曰： 贼至当如何？ 抟霄曰： 我受命至此，当以死报国耳。 因拔剑督兵以战。而贼众突至抟霄前，捽而问曰： 汝为谁？ 抟霄曰： 我董老爷也！ 众刺杀之，无血，惟见其有白气冲天。是日，昂霄亦死之。事闻，赠宣忠守正保节功臣、荣禄大夫、河南行省平章政事、柱国，追封魏国公，谥忠定。昂霄赠推诚孝节功臣、嘉议大夫、礼部尚书、上轻车都尉，追封陇西郡侯，谥忠毅。
抟霄早以儒生起家，辄为能吏，会天下大乱，乃复以武功自奋，其才略有大过人者，而当时用之不能尽其才，君子惜之。
刘哈剌不花
刘哈剌不花，其先江西人。倜傥好义，不事家产，有古侠士风。居燕赵有年，遂为探马赤军户。至正十二年，颍、亳盗起，朝迁以泰不花为河南行省平章政事，总兵讨之。哈剌不花上书陈十事，其七言兵机及攻守方略。泰不花大喜，即辟为掾史。未几，奏除左右司都事。泰不花以哈剌不花尝为探马赤，有膂力，善骑射，俾统前八翼军，为先锋将。明号令，信赏罚，士皆乐为之用，而料敌成败，所向无失。是时，答失八都鲁军溃于长葛，收集散卒，复屯中牟。哈剌不花军于汴梁南彭子冈。有自长葛来者言，总兵官已为贼所败，次中牟。哈剌不花曰： 贼既捷，兵必再至，我不可不往援。 遂整兵而前。既而有使驰报：夜四鼓，贼从洧川渡河，未知其所向。哈剌不花曰： 是必袭答失八都鲁营耳。我行已缓，不及事，不若以精锐断贼归路，覆之必矣。 于是领军徐行。天未明，伏军其归路。贼果袭答失八都鲁营，大掠辎重而回。哈剌不花伏军四起，贼大败，尽俘获之。当是时，答失八都鲁虽以平章政事总大兵，而哈剌不花功名与之相埒。
十七年，山东毛贵率其贼众，由河间趋直沽，遂犯漷州，至枣林。已而略柳林，逼畿甸，枢密副使达国珍战死，京师人心大骇。在廷之臣，或劝乘舆北巡以避之，或劝迁都关陕，众议纷然，独左丞相太平执不可。哈剌不花时为同知枢密院事，奉诏以兵拒之，与之战于柳林，大捷。贵众悉溃退，走据济南，京师遂安，哈剌不花之功居多。哈剌不花后迁河南行省平章政事以卒。
初，哈剌不花与信州人倪晦字孟晰同事泰不花为掾史。晦涉书史，精文墨，机识警敏，泰不花深委任之，言无不从；而哈剌不花或有所论白，多沮不行，由是心衔泰不花。及泰不花事败，走诣哈剌不花求援，而哈剌不花不能曲为保全，乃缚泰不花送京师，致之死地，君子以是少之。
王英
王英，字邦杰，益都人。性刚果，有大节，膂力绝人，善骑射。袭父职，为莒州翼千户。父子皆善用双刀，人号之曰刀王。至元二十九年，江西行枢密院命帅师南雄，讨贼丘大老。贼六百余人突至，英与战，杀其渠帅刘把东，获九十余人。元贞元年，从左丞董士选讨大山贼刘贵，擒之。二年，讨永新、安福二州贼，余党皆息。延祐二年，宁都贼起，行省命英率各万户军讨之。贼势甚张，英屡战皆胜，斩获不可胜数，积尸盈野，水为不流。行省平章李世安，遣英迓江浙平章张闾所领军于闽境，至木麻坑，擒贼蔡五九。又追贼至上虎嶂，遇贼三千余人，尽歼之。至治元年，以大臣荐，授忠武校尉、益都淄莱万户府副千户。天历元年，授宣武将军。至顺二年，行省命英招捕桂阳州贼张思进等二千人。英至，布以威信，皆相率请降。元统元年，授怀远大将军、同知海北海南道宣慰使司事。
至元三年，万安军贼吴汝期等作乱，聚众三千人。英至，贼皆就擒。未几，李志甫起漳州，刘虎仔起潮州，诏命江西行省右丞燕帖木儿讨之。方贼起时，英已致仕，平章政事伯撒里谓僚佐曰： 是虽鼠窃狗偷，非刀王行不可。其人虽投老，必可以义激。 乃使迎致之。英曰： 国家有事，吾虽老，其可坐视乎！ 据鞍横槊，精神飞动，驰赴焉。及贼平，英功居多。
至正中，毛贵陷益都，英时年九十有六，乃谓其子弘曰： 我世受国恩，美官厚禄，备尝享之。今老矣，纵不能事戎马以报天子，尚忍食异姓之粟以求生乎！ 水浆不入口者数日，遂卒。毛贵闻之，使具棺衾以葬。将敛，举其尸不动，焚香祝曰： 公子弘请公归葬先茔。 祝毕，尸遂起，观者莫不惊异。山东宣慰使普颜不花及宪司请恤典于朝，有曰： 不食寇粟，饿死芹泉，有夷、齐之风，为臣之清者也。 芹泉，谷名，英所居也。
石抹宜孙迈里古思
石抹宜孙，字申之。其先辽之迪烈糺人。五世祖曰也先，事太祖为御史大夫，自有传。也先之曾孙曰继祖，字伯善，袭父职，为沿海上副万户。初以沿海军分镇台州，皇庆元年，又移镇婺、处两州。驭军严肃，平宁都寇，有战功；且明达政事，讲究盐策，多合时宜。为学本于经术，而兼通名法、纵横、天文、地理、术数、方技、释老之说，见称荐绅间。宜孙其子也。
宜孙性警敏，嗜学问，于书务博览，而长于诗歌。尝借嫡弟厚孙荫，袭父职，为沿海上副万户，守处州。及弟长，即让其职还之，退居台州。至正十一年，方国珍起海上，江浙行省檄宜孙守温州，宜孙即起任其事。其年闽寇犯处州，复檄宜孙以兵平之。以功升浙东宣慰副使，分府于台州。顷之，处之属县山寇并起，宜孙复奉省檄往讨之。至则筑处州城，为御敌计。十七年，江浙行省左丞相达识铁睦迩承制升宜孙行枢密院判官，总制处州，分院治于处。又以江浙儒学副提举刘基为其院经历，萧山县尹苏友龙为照磨，而宜孙又辟郡人胡深、叶琛、章溢参谋其军事。处为郡，山谷联络，盗贼凭据险阻，辄窃发，不易平治。宜孙用基等谋，或捣以兵，或诱以计，未几，皆歼殄无遗类。寻升同佥行枢密院事。当是之时，天下已多故，所在守将各自为计相保守。于是浙东则宜孙在处州，迈里古思在绍兴为称首。
十八年十二月，大明兵取兰溪，且逼婺，而宜孙母实在婺城。宜孙泣曰： 义莫重于君亲，食禄而不事其事，是无君也；母在难而不赴，是无亲也。无君无亲，尚可立天地间哉！ 即遣胡深等将民兵数万往赴援，而亲率精锐为之殿。兵至婺，与大明兵甫接，即败绩而还。时经略使李国凤至浙东，承制拜宜孙江浙行省参知政事，阶中奉大夫。明年，大明兵入处州，宜孙将数十骑走福建境上，欲图报复，而所至人心已散，事不可复为。叹曰： 处州，吾所守者也。今吾势已穷，无所于往，不如还处州境，死亦为处州鬼耳！ 既还，至处之庆元县，为乱兵所害。事闻，朝廷赠推诚宣力效节功臣、集贤大学士、荣禄大夫、上柱国，追封越国公，谥忠愍。
迈里古思者，宁夏人也，字善卿。至正十四年进士，授绍兴路录事司达鲁花赤。苗军主将杨完者在杭，纵其军钞掠，莫敢谁何，民甚苦之。俄有至绍兴城中强夺人马者，迈里古思擒斩数人，苗军乃惧，不敢复至其境。迈里古思名声遂大振。会江南行台移治绍兴，檄迈里古思为行台镇抚，乃大募民兵，为守御计。处州山贼焚掠婺之永康、东阳，迈里古思提兵往击之，与石抹宜孙约期夹攻其巢穴，山贼以平。擢江东廉访司经历，仍留绍兴，以兵卫台治。时浙东、西郡县多残破，独迈里古思保障绍兴，境内晏然，民爱之如父母。江浙省臣乃承制授行枢密院判官，分院治绍兴。
会方国珍遣兵侵绍兴属县，迈里古思曰： 国珍本海贼，今既降，为大官，而复来害吾民，可乎！ 欲率兵往问罪。先遣部将黄中取上虞，中还，请益兵。是时朝廷方倚重国珍，资其舟以运粮，而御史大夫拜住哥，与国珍素通贿赂，情好甚厚，愤迈里古思擅举兵，恐且生事，即使人召迈里古思至其私第，与计事，至则命左右以铁槌挝死之，断其头，掷厕溷中。城中民闻之，不问男女老幼，无不恸哭者。黄中乃率其众复仇，尽杀拜住哥家人及台府官员掾史，独留拜住哥不杀，以告于张士诚，士诚乃遣其将以兵守绍兴。拜住哥寻迁行宣政院使，监察御史真童纠言： 拜住哥阴害帅臣，几致激变，不法不忠，莫斯为甚。宜稽诸彝典，置于严刑。 于是诏削拜住哥官职，安置潮州，而迈里古思之冤始白。
