特薛禅
特薛禅，姓孛思忽儿，弘吉剌氏，世居朔漠。本名特，因从太祖起兵有功，赐名薛禅，故兼称曰特薛禅。女曰孛儿台，太祖光献翼圣皇后。子曰按陈，从太祖征伐，凡三十二战，平西夏，断潼关道，取回纥寻斯干城，皆与有功。岁丁亥，赐号国舅按陈那颜。壬辰，赐银印，封河西王，以统其国族。丁酉，赐钱二十万缗，有旨： 弘吉剌氏生女世以为后，生男世尚公主，每岁四时孟月，听读所赐旨，世世不绝。 又赐所俘获军民五千二百，仍授万户以领之。按陈薨，葬官人山。元贞元年二月，追封济宁王，谥忠武；妻哈真，追封济宁王妃。
子斡陈，岁戊戌授万户，尚睿宗女也速不花公主。斡陈薨，葬不海韩。
弟纳陈，岁丁巳袭万户，奉旨伐宋，攻钓鱼山。又从世祖南涉淮甸，下大清口，获船百余艘。又率兵平山东济、兖、单等州。及阿里不哥叛，中统二年与诸王北伐，以其子哈海、脱欢、斡罗陈等十人自从，至于莽来，由失木鲁与阿里不哥之党八儿哈八儿思等战，追北至孛罗克秃，复战，自旦及夕，斩首万级，僵尸被野。薨，葬末怀秃。斡罗陈袭万户，尚完泽公主。完泽公主薨，继尚囊加真公主。至元十四年薨，葬拓剌里。无子。
弟曰帖木儿，至元十八年袭万户。二十四年，乃颜叛，从帝亲征，以功封济宁郡王，赐白伞盖以宠之。二十五年，诸王哈丹秃鲁干叛，与诸王及统兵官玉速帖木儿等率兵讨之，由龟剌儿河与哈丹等遇，转战至恼木连河，歼其众。帝赐名按答儿秃那颜，以旌其功。薨，葬末怀秃。
子二人：长曰雕阿不剌，次曰桑哥不剌，皆幼。至元二十七年，以其弟蛮子台袭万户，亦尚囊加真公主。成宗即位，封皇姑鲁国大长公主，以金印封蛮子台为济宁王。奉旨率本部兵讨叛王海都、笃哇，既与之遇，方约战，行伍未定，单骑突入阵中，往复数四，敌兵大扰，一战遂大捷。时武宗在藩邸，统大军以镇朔方，有旨令蛮子台总领蒙古军民官，辅武宗守莽来，以遏北方。囊加真公主薨，继尚裕宗女喃哥不剌公主。蛮子台薨，年五十有二。
大德十一年三月，按答儿秃长子雕阿不剌袭万户，尚祥哥剌吉公主，六月，封大长公主，赐雕阿不剌金印，加封鲁王。至大二年，赐平江稻田一千五百顷。皇庆间，加封皇姊大长公主。天历间，加号皇姑徽文懿福贞寿大长公主。至大三年，雕阿不剌薨，葬末怀秃。
阿里嘉室利，雕阿不剌嫡子也。至大三年，甫八岁，袭万户。四年七月，袭封鲁王，尚朵儿只班公主。元统元年，阿里嘉失利薨。至顺间，封朵儿只班号肃雍贤宁公主。
桑哥不剌者，鲁王雕阿不剌之弟、阿里嘉室利之叔也。自幼奉世皇旨，养于斡可珍公主所，是为不只儿驸马，后袭统其本部民四百户。成宗时，奉旨尚普纳公主；至顺间，封郓安大长公主，授桑哥不剌金印，封郓安王，职千户。元统元年，授万户。二年三月，加封郓安公主号皇姑大长公主；加封桑哥不剌鲁王。以疾薨，年六十一。此皆以驸马袭封王爵者也。
唆儿火都者，亦按陈之子，以从征功，在太祖朝遥授左丞相，为千户，仍赐以涂金银章，及金银字海青圆符五、驿马券六。其子曰阿哈驸马，当宪宗朝尝率兵破徐州，以功受赏黄金一铤、白金十铤及银鞍勒，仍命袭父官。至世祖时，有昭 弘吉剌万户所受驿券、圆符皆仍其旧，凡唆儿火都所受者，宜皆收之 ，而唆儿火都之诸孙若孛罗沙、伯颜、蛮子、添寿不花、大都不花、掌吉等，及阿哈千户之孙曰也速达儿与按陈之弟名册者，在太祖世授官本藩蒙古军站千户。册之子曰哈儿哈孙，以平金功，赐号拔都儿。哈儿哈孙之孙曰都罗儿，至元四年，授光禄大夫，以银章封懿国公。
有脱怜者，亦按陈之裔孙也，世祖授本藩千户，仍赐驿券、圆符各四，令以兵守朔土之怯鲁连。二十四年，从族父按答儿秃征叛王乃颜有功，亦赐号拔都儿。脱怜卒，子迸不剌嗣。迸不剌卒，子买住罕嗣。买住罕尚拜答沙公主。卒，弟孛罗帖木儿嗣，以金章封毓德王。孛罗帖木儿薨，买住罕孙阿失袭千户。
有名丑汉者，按陈次子必哥之裔孙，尚台忽鲁都公主。仁宗朝，封安远王，以兵守莽来。
有答儿罕者，亦特薛禅之裔孙也，以从军功，世祖亦赐以拔都儿之号，加赐黄金一铤。其子曰不只儿，从征乃颜，禽其党金家奴，帝赏以金带。其后有曰伯奢者，即其孙也。
又按陈之孙纳合，尚太宗唆儿哈罕公主。火忽之孙不只儿，尚斡可真公主。又特薛禅诸孙有名脱罗禾者，尚不鲁罕公主，继尚阔阔伦公主。此皆尚公主为驸马者也。
凡其女之为后者，自光献翼圣皇后以降，宪宗贞节皇后讳忽都台，及后妹也速儿，皆按陈从孙忙哥陈之女。世祖昭睿顺圣皇后讳察必，济宁忠武王按陈之女；其讳帖古伦者，按陈孙脱怜之女；讳喃必册继守正宫者，纳陈孙仙童之女。成宗贞慈静懿皇后讳实怜答里，斡罗陈之女也。顺宗昭献元圣皇后讳答吉，大德十一年十一月，武宗册上皇太后，至大三年十月，加上尊号曰仪天兴圣慈仁昭懿寿元皇太后，仁宗延祐二年，加上尊号曰仪天兴圣慈仁昭懿寿元全德泰宁福庆皇太后，延祐七年，又加徽文崇祐四字，尊号太皇太后，则按陈孙浑都帖木儿之女。武宗宣慈惠圣皇后讳真哥，脱怜子迸不剌之女；其讳速哥失里者，按陈从孙哈儿只之女。泰定皇后讳八不罕，按陈孙斡留察儿之女；其讳必罕、讳速哥答里者，皆脱怜孙买住罕之女。文宗皇后讳不答失里，雕阿不剌鲁王之女。此则弘吉剌氏之为后者也。
初，弘吉剌氏族居于苦烈儿、温都儿斤、迭烈木儿、也里古纳河之地。岁甲戌，太祖在迭蔑可儿时，有旨分赐按陈及其弟火忽、册等农土，（农土犹言经界也。）若曰 是苦烈儿、温都儿斤，以与按陈及哈撒儿为农土 。申谕按陈曰： 可木儿温都儿、答儿脑儿、迭蔑可儿等地，汝则居之。 谕册曰： 阿剌忽马乞迤东，蒜吉纳秃山、木儿速拓、哈海斡连直至阿只儿哈温都、哈老哥鲁等地，汝则居之。当以胡卢忽儿河北为邻，按赤台为界。 又谕火忽曰： 哈老温迤东，涂河、潢河之间，火儿赤纳庆州之地，与亦乞列思为邻，汝则居之。 又谕按陈之子唆鲁火都曰： 以汝父子能输忠于国，可木儿温都儿迤东，络马河至于赤山，涂河迤南，与国民为邻，汝则居之。 至至元七年，斡罗陈万户及其妃囊加真公主请于朝曰： 本藩所受农土，在上都东北三百里答儿海子，实本藩驻夏之地，可建城邑以居。 帝从之。遂名其城为应昌府。二十二年，改为应昌路。元贞元年，济宁王蛮子台亦尚囊加真公主，复与公主请于帝，以应昌路东七百里驻冬之地创建城邑，复从之。大德元年，名其城为全宁路。
弘吉剌之分邑，得任其陪臣为达鲁花赤者，有济宁路及济、兖、单三州，巨野、郓城、金乡、虞城、砀山、丰县、肥城、任城、鱼台、沛县、单父、嘉祥、磁阳、宁阳、曲阜、泗水一十六县。此丙申岁之所赐也。至元六年，升古济州为济宁府，十八年始升为路，而济、兖、单三州隶焉。又汀州路长汀、宁化、清流、武平、上杭、连城六县，此至元十三年之所赐也。又有永平路滦州、卢龙、迁安、抚宁、昌黎、石城、乐亭六县，此至大元年之所赐也。若平江稻田一千五百顷，则至大二年所赐也。其应昌、全宁等路则自达鲁花赤总管以下诸官属，皆得专任其陪臣，而王人不与焉。
此外，复有王傅府，自王傅六人而下，其群属有钱粮、人匠、鹰房、军民、军站、营田、稻田、烟粉千户、总管、提举等官，以署计者四十余，以员计者七百余，此可得而稽考者也。其五户丝、金钞之数，则丙申岁所赐济宁路之三万户，至元十八年所赐汀州路之四万户，丝以斤计者，岁二千二百有奇；钞以锭计者，岁一千六百有奇。此则所谓岁赐者也。
孛秃
孛秃，亦乞列思氏，善骑射。太祖尝潜遣术儿彻丹出使，至也儿古纳河。孛秃知其为帝所遣，值日暮，因留止宿，杀羊以享之。术儿彻丹马疲乏，复假以良马。及还，孛秃待之有加。术儿彻丹具以白帝，帝大喜，许妻以皇妹帖木伦。孛秃宗族乃遣也不坚歹等诣太祖，因致言曰： 臣闻威德所加，若云开见日、春风解冻，喜不自胜。 帝问： 孛秃孳畜几何？ 也不坚歹对曰： 有马三十匹，请以马之半为聘礼。 帝怒曰： 婚姻而论财，殆若商贾矣。昔人有言，同心实难，朕方欲取天下，汝亦乞列思之民，从孛秃效忠于我可也，何以财为！ 竟以皇妹妻之。既而札赤剌歹札木哈、脱也等以兵三万入寇。孛秃闻之，遣波栾歹、磨里秃秃来告，乃与哈剌里、札剌兀、塔儿哈泥等讨脱也等，掠其辎重，降其民。乃蛮叛，帝召孛秃以兵至，大战败之。皇妹薨，复妻以皇女火臣别吉，而命哈儿八台之子也可忽林图带弓矢为之侍。哈儿八台曰： 吾儿岂能为人臣仆，宁死不为也！ 帝令孛秃与之敌，哈儿八台令月列等拒战于碗图河。孛秃直前擒月列，剌杀也可忽林图，哈儿八台走渡拙赤河，又擒之，尽杀其众。从太师国王木华黎略地辽东、西，以功封冠懿二州。从征西夏，病薨。赠推忠宣力佐命功臣、太师、开府仪同三司、驸马都尉、上柱国，进封昌王，谥忠武。子锁儿哈袭爵。
锁儿哈，事太宗。与木华黎取嘉州，降其民，遣伯秃儿哈拙赤碣来献捷，帝曰： 若父宣力国家，朕昔见之。今锁儿哈克光前烈。 赐以金锦、金带、七宝鞍，召至中都，以疾薨。锁儿哈娶皇子斡赤女安秃公主，生女，是为宪宗皇后。
子札忽儿臣，从定宗出讨万奴有功，太宗命亲王安赤台以女也孙真公主妻之。薨，赠推诚靖宣佐运赞治功臣、太师、开府仪同三司、驸马都尉、上柱国，袭封昌王，谥忠靖。
札忽儿臣有子二人：长月列台，娶皇子赛因主卜女哈答罕公主，生脱别台，与乃颜战，有功。次忽怜。
忽怜，尚宪宗女伯牙鲁罕公主。后脱黑帖木儿叛，世祖命忽怜与失列及等讨之，大战终日，脱黑帖木儿败走，帝嘉之，复令尚宪宗孙女不兰奚公主。宋平，封以广州。乃颜、声剌哈儿叛，世祖新征，薛彻坚等与哈答罕屡战，帝召忽怜至。值薛彻坚等战于程火失温之地，哈答罕众甚盛，忽怜以兵二百迎敌，败之。哈答罕等走度猱河，还其巢穴。逾年夏，帝命忽怜复征之。至曲列儿、塔兀儿二河之间，大战，其众皆度塔兀河遁去。余百人逃匿山谷，忽怜即率兵二百徒步追之。薛彻坚止之曰： 彼亡命者，安得徒行。 忽怜不听，往杀其众。薛彻坚以闻，赐金一铤、银五铤。又逾年，复往征之，与哈答罕遇于兀剌河。忽怜夜率千人潜入其军，尽杀之。帝赐钞五万贯、金一铤、银十铤。忽怜薨，赠效忠保德辅运佐理功臣、太师、开府仪同三司、驸马都尉、上柱国，追封昌王，谥忠宣。
子阿失，事成宗。笃哇叛于海都，帝遣晋王甘麻剌并武宗帅师讨之。大德五年，战哈剌答山，阿失射笃哇，中其膝，擒杀甚多，笃哇号哭而遁，武宗赐之衣。成宗加赐珠衣，封为昌王，置王府官属。仁宗朝，复赐以宁昌县税入。阿失尚成宗女亦里哈牙公主，复尚宪宗曾孙女买的公主。阿失薨，子八剌失里袭封昌王。忽怜从弟不花，尚世祖女兀鲁真公主；其弟锁郎哈，娶皇子忙哥剌女奴兀伦公主，生女，是为武宗仁献章圣皇后，实生明宗。
阿剌兀思剔吉忽里
阿剌兀思剔吉忽里，汪古部人，系出沙陀雁门之后。远祖卜国，世为部长。金源氏堑山为界，以限南北，阿剌兀思剔吉忽里以一军守其冲要。时西北有国曰乃蛮，其主太阳可汗遣使来约，欲相亲附，以同据朔方。部众有欲从之者，阿剌兀思剔吉忽里弗从，乃执其使，奉酒六尊，具以其谋来告太祖。时朔方未有酒，太祖饮三爵而止，曰： 是物少则发性，多则乱性。 使还，酬以马五百、羊一千，遂约同攻太阳可汗。阿剌兀思剔吉忽里先期而至。既平乃蛮，从下中原，复为向导，南出界垣。太祖留阿剌兀思剔吉忽里归镇本部，为其部众昔之异议者所杀，长子不颜昔班并死之。
其妻阿里黑携幼子孛要合与侄镇国逃难，夜遁至界垣，告守者，缒城以登，因避地云中。太祖既定云中，购求得之，赐与甚厚，乃追封阿剌兀思剔吉忽里为高唐王，阿里黑为高唐王妃，以其子孛要合尚幼，先封其侄镇国为北平王。镇国薨，子聂古台袭爵，尚睿宗女独木干公主，略地江淮，薨于军，赐兴州民千余户，给其葬。
孛要合幼从攻西域，还封北平王，尚阿剌海别吉公主。公主明睿有智略，车驾征伐四出，尝使留守，军国大政，谘禀而后行，师出无内顾之忧，公主之力居多。孛要合未有子，公主为进姬妾，以广嗣续，生三子：曰君不花，曰爱不花，曰拙里不花。公主视之，皆如己出。孛要合薨，追封高唐王，谥武毅。后加赠宣忠协力翊卫果毅功臣、太傅、仪同三司、上柱国、驸马都尉，追封赵王。公主阿剌海别吉追封皇祖姑齐国大长公主，加封赵国。
子君不花，尚定宗长女叶里迷失公主。爱不花，尚世祖季女月烈公主。中统初，总兵讨阿里不哥，败阔不花于按檀火尔欢之地。三年，围李璮于济南，独当一面。事平，又从征西北，败叛王之党撒里蛮于孔古烈。爱不花卒。子阔里吉思。
阔里吉思，性勇毅，习武事，尤笃于儒术，筑万卷堂于私第，日与诸儒讨论经史，性理、阴阳、术数，靡不该贯。尚忽答的迷失公主，继尚爱牙失里公主。宗王也不干叛，率精骑千余，昼夜兼行，旬日追及之。时方暑，将战，北风大起，左右请待之，阔里吉思曰： 当暑得风，天赞我也。 策马赴战，骑士随之，大杀其众，也不干以数骑遁去。阔里吉思身中三矢，断其发。凯还，诏赐黄金三斤、白金千五百斤。成宗即位，封高唐王。西北不安，请于帝，愿往平之，再三请，帝乃许。及行，且誓曰： 若不平定西北，吾马首不南。 大德元年夏，遇敌于伯牙思之地，众谓当俟大军毕至，与战未晚，阔里吉思曰： 大丈夫报国，而待人耶！ 即整众鼓躁以进，大败之，擒其将卒百数以献。诏赐世祖所服貂裘、宝鞍，及缯锦七百、介胄、戈戟、弓矢等物。二年秋，诸王将帅共议防边，咸曰： 敌往岁不冬出，且可休兵于境。 阔里吉思曰： 不然，今秋候骑来者甚少，所谓鸷鸟将击，必匿其形，备不可缓也。 众不以为然，阔里吉思独严兵以待之。是冬，敌兵果大至，三战三克，阔里吉思乘胜逐北，深入险地，后骑不继，马踬陷敌，遂为所执。敌诱使降，惟正言不屈，又欲以女妻之，阔里吉思毅然曰： 我帝婿也，非帝后面命，而再娶可乎！ 敌不敢逼。帝尝遣其家臣阿昔思特使敌境，见于人众中，阔里吉思一见辄问两宫安否，次问嗣子何如，言未毕，左右即引其去。明日，遣使者还，不复再见，竟不屈死焉。九年，追封高唐忠献王，加赠推忠宣力崇文守正亮节保德功臣、太师、开府仪同三司、上柱国、驸马都尉，追封赵王。公主忽答的迷失追封齐国长公主，爱牙失里封齐国公主，并加封赵国。
子术安幼，诏以弟术忽难袭高唐王。术忽难才识英伟，谨守成业，抚民御众，境内乂安。痛其兄死节，遣使如京师，表请恤典，又请翰林承旨阎复铭诸石。教养术安过于己子，命家臣之谨厚者掌其兄之珍服秘玩，待术安成立，悉以付之。至大二年，术忽难加封赵王，即以让术安。三年，术安袭赵王，尚晋王女阿剌的纳八剌公主。一日，召王傅脱欢、司马阿昔思谓曰： 先王旅殡卜罗，荒远之地，神灵将何依，吾痛心欲无生，若请于上，得归葬先茔，瞑目无憾矣。 二人言之知枢密院事也里吉尼以闻，帝嗟悼久之，曰： 术安孝子也。 即赐阿昔思黄金一瓶，得脱欢之子失忽都鲁、王傅术忽难之子阿鲁忽都、断事官也先等一十九人，乘驿以往，复赐从者钞五百贯。淇阳王月赤察儿、丞相脱禾出八都鲁差兵五百人，护其行至殡所，奠告启视，尸体如生，遂得归葬。
