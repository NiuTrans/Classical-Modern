◎忠义二
张桓，字彦威，真定藁城人。父木，知汝宁府，因家焉。桓以国子生释褐，授滑之白马丞，入补中书掾，擢国子典簿。拜陕西行台监察御史，以言事不合去。未几，汝宁盗起，桓避之确山。贼久知桓名，袭获之，罗拜请为帅，弗听。囚六日，拥至渠魁前，桓直趋据榻坐，与之抗论逆顺。其徒捽桓起跪，桓仰天大呼，詈叱弥厉，且屡唾贼面。贼犹不忍杀，谓桓曰： 汝但一揖，亦恕汝死。 桓瞋目曰： 吾恨不能手斩逆首，肯听汝诱胁而折腰哉！ 贼知终不可屈，遂刺之。年四十八。贼后语人曰： 张御史真铁汉，害之可惜！ 事闻，赠礼部尚书，谥忠洁。
李黼，字子威，颍人也。工部尚书守中之子，守中性卞急，遇诸子极严，每一饮酒，辄半月醉不解，黼百计承顺，求宁亲心，终不可得，跪而自讼，往往达旦，无几微厌怠之意。初补国学生。泰定四年，遂以明经魁多士，授翰林修撰。明年，代祠西岳，省臣谓黼曰： 敕使每后我，今可易邪？ 黼曰： 王人虽微，《春秋》序于诸侯之上，尊君也，奈何后乎！ 省臣不敢对。改河南行省检校官，迁礼部主事，拜监察御史。首言： 禴祠烝尝，古今大祭，今太庙唯二祭，而日享佛祠、神御，非礼也，宜据经行之。成均，教化之基，不当隶集贤，宜属省臣兼领。诸侯王岁赐有定额，分封易代之际，陈请恩例，世系戚疏，无成书可考，宜仿先代，修正玉牒。 皆不报。转江西行省郎中，入为国子监丞，迁宣文阁监书博士，兼经筵官。数与劝讲，每以圣贤心法为帝言之。俄中书命黼巡视河渠，黼上言曰： 蔡河源出京西，宋以转输之故，平地作堤，今河底填淤，高出地面，秋霖一至，横溃为灾，宜按故迹修浚。他日东河或有不测之阻，江、淮运物，当由此分道达京，万世之利也。 亦不报。升秘书太监，拜礼部侍郎。奉旨详定中外所上封事。已而廷议内外官通调，授黼江州路总管。
至正十一年夏五月，盗起河南，北据徐、蔡，南陷蕲、黄，焚掠数千里，造船北岸，锐意南攻。九江居下流，实江东、西襟喉之地，黼治城壕，修器械，募丁壮，分守要害，且上攻守之策于江西行省，请兵屯江北，以扼贼冲，庶几大江之险，贼不得共之，不报。黼叹曰： 吾不知死所矣。 乃独椎牛飨士，激忠义以作士气，数日之间，纪纲粗立。十二年正月己未，贼渡江，陷武昌，威顺王及省臣相继遁，舳舻蔽江而下，江西大震。贼乘胜破瑞昌，右丞孛罗帖木儿方军于江，闻之，遁。黼虽孤立，辞气愈奋厉。时黄梅县主簿也孙帖木儿，愿出击贼，黼大喜，向天沥酒与之誓。言始脱口，贼游兵已至境，急檄诸乡落聚木石于险塞处，遏贼归路。仓卒无号，乃墨士卒面，统之出战，黼身先士卒，大呼陷阵，也孙帖木儿继进，贼大败，逐北六十里。乡丁依险阻，乘高下木石，横尸蔽路，杀获二万余。黼还，谓左右曰： 贼不利于陆，必由水道以舟薄我，苟失备御，吾属无唯类矣。 乃以长木数千，冒铁椎于杪，暗植沿岸水中，逆刺贼舟，谓之七星桩。会西南风急，贼舟数千，果扬帆顺流鼓噪而至，舟遇桩不得动，进退无措，黼帅将士奋击，发火翎箭射之，焚溺死者无算，余舟散走。行省上黼功，请拜江西行省参政，行江州、南康等路军民都总管，便宜行事。已而贼势更炽，西自荆湖，东际淮甸，守臣往往弃城遁，黼守孤城，提孱旅，斩馘扶伤，无日不战，中外援绝。二月甲申，贼将薄城，分省平章政事秃坚不花自北门遁。黼引兵登陴，布战具，贼已至甘棠湖，焚西门，乃张弩箭射之。贼趑趄未敢进，转攻东门。黼救东门，贼已入，与之巷战，知力不敌，挥剑叱贼曰： 杀我！毋杀百姓！ 贼自巷背来，刺黼堕马，黼与从子秉昭俱骂贼而死。郡民闻黼死，器声震天，相率具棺，葬于东门外。黼死逾月，参政之命始下，年五十五。
黼兄冕居颍，亦死于贼。秉昭，冕季子也。事闻，赠黼摅忠秉义效节功臣、资德大夫、淮南江北等处行中书省左丞、上护军，追封陇西郡公，谥忠文。诏立庙江州，赐额曰崇烈。官其子秉方集贤待制。
李齐，字公平，广平人。家甚贫，客于江南，工辞章。元统元年进士第一。历佥河南淮西廉访司事，移知高邮府，有政声。至正十年，盗突入府驿，取十二马去，齐躬追谢长等杀之。十一年，州人秦观保造兵仗，将图劫掠，复获而行诛。十三年，泰州白驹场亭民张士诚为乱，破泰州。河南行省遣齐往招降，被拘。久之，贼酋自相杀，始纵齐来归。泰州平，贼徒尚蜂聚，士诚复鼓变，杀参知政事赵琏，掠官库民财，走入得胜湖，俄陷兴化县。行省以左丞偰哲笃偕宗王镇高邮，使齐出守甓社湖。夏五月乙未，数贼入城，一噪呼而省宪官皆遁。齐急还救城，贼已闭门拒我，遂连兴化接得胜湖，舟舰四塞，蔓延入宝应县。已而有诏：凡叛逆者赦之。诏至高邮，不得入，贼绐曰： 请李知府来，乃受命。 行省强齐往，至则下齐狱中，齐益辩说，士诚本无降意，特迁延为缮饬计耳。官军谍知之，乃进攻城，士诚呼齐使跪，齐叱曰： 吾膝如铁，岂肯为贼屈！ 士诚怒，扼之跪，齐立而诟之，乃曳倒，搥碎其膝而呙之。
论者谓大科三魁，若泰不华没海上，李黼陨九江，洎齐之死，皆不负所学云。
褚不华，字君实，隰州石楼人，沉默有器局。泰定初，补中瑞司译史，授海道副千户，转嘉兴路治中，连拜南台、西台监察御史，迁河西道廉访佥事，移淮东。未几，升副使。汝、颍盗发，势张甚。不华行郡至淮安，极力为守御计。贼至，多所斩获。且请知枢密院老章、判官刘甲守韩信城，相掎角为声援。复上章，劾总兵及诸将逗挠之罪。朝廷录其功，升廉访使，阶中奉大夫。甲有智勇，与贼战辄胜，贼惮之，号曰刘铁头，不华颇赖之。总兵者闻不华劾己，益恚嫉，乃檄甲别将兵击贼，冀以困不华。甲去，韩信城陷，贼乃掘堑相衔，揵水寨以围我。既而天长青军叛，普颜帖木尔所统黄军复叛，贼皆挟之来攻不华知事危，退入哈剌章营。贼稍引去，乃出，抵杨村桥，贼奄至，杀廉访副使不达失里，啖其尸。不华以余兵入淮安。时城之东、西、南三面皆贼，惟北门通沭阳，阻赤鲤湖，指挥使魏岳、杨暹驻兵沭阳，淮安倚其刍饷，而赤鲤湖为贼据，沭阳之路又绝。贼计孤城可取，进栅南琐桥。不华与元帅张存义出大西门，会佥事忽都不花兵突贼栅，殊死战，贼败走，追北二十余里。城中食且绝，元帅吴德琇运粮万斛入河，竟为贼所掠，德琇仅以身免。贼与青军攻围，日益急，总兵者屯下邳，相去五百里，按兵不出，凡遣使十九辈告急，皆不听。城中饿者仆道上，即取啖之，一切草木、螺蛤、鱼蛙、燕乌，及靴皮、鞍韂、革箱、败弓之筋皆尽，而后父子夫妇老稚更相食，撤屋为薪，人多露处，坊陌生荆棘。力既尽，城陷，不华犹据西门力斗，中伤见执，为贼所脔。次子伴哥，冒刃护之，亦见杀。时至正十六年十月乙丑也。
不华守淮安五年，殆数十百战，精忠大节，人比之张巡云。朝廷闻之，赠翰林学士承旨、荣禄大夫、柱国，追封卫国公，谥曰忠肃，赙钞二百锭，以恤其家。
郭嘉，字元礼，濮阳人。祖昂，父惠，俱以战功显。嘉慷慨有大志，始由国子生登泰定三年进士第，授彰德路林州判官，累迁翰林国史院编修官，除广东道宣慰使司都元帅府经历。未几，入为京畿漕运使司副使，寻拜监察御史。会朝廷以海寇起，欲于浙东温、台、庆元等路立水军万户镇之，众论纷纭莫定。擢嘉礼部员外郎，乘驿至庆元，与江浙行省会议可否。嘉至，首询父老，知其弗便，请罢之。会方择守令绥靖辽东，乃授嘉广宁路总管，兼诸奥鲁劝农防御。属盗起，军旅数兴，供饷无虚日。民苦和籴转输，而吏胥得因时为奸。嘉设法计其户口，第其甲乙，民甚便之。有诏团结义兵，嘉招集民数千，教以坐作进退，万、千、百夫各统以长，号令齐一，赏罚明信。故东方诸郡，钱粮之富，甲兵之精，称嘉为最。
十八年，寇陷上京，嘉闻之，躬率义兵出御。既而辽阳陷，嘉将众巡逻，去城十五里，遇青号队伍百余人，始言官军，嘉疑其诈，俄果脱青衣变红。嘉出马射贼，分兵两队而夹攻之，生擒贼数百，死者无算。嘉见贼势日炽，孤城无援，乃集同官议攻守之计，众皆失措，嘉曰： 吾计决矣。 因竭家所有衣服财物犒义士，以励其勇敢，且曰： 自我祖宗，有勋王室，今之尽忠，吾分内事也。况身守此土，当生死以之，余不足恤矣。 顷之，贼至，围城亘数十里，有大呼者曰： 辽阳我得矣，何不出降！ 嘉挽弓射呼者，中其左颊，堕马死，贼稍引退，嘉遂开西门逐之，贼大至，力战以死。事闻，赠崇化宣力效忠功臣、资善大夫、河南江北等处行省左丞、上护军，封太原郡公，谥忠烈。
喜同，周姓，河西人。初为后宫卫士，众称其才，选充承徽寺经历，再调南阳县达鲁花赤。居二岁，妖贼起，陷邓州，人情汹汹。俄而贼锋抵南阳，南阳无城无兵，贼入之若虚邑。喜同以计获数贼，诘之，云贼将大至。悉斩之，以安众心，昼夜督丁壮巡逻守备。时大司农钱木尔，以兵驻于诸葛庵，为贼所袭，死之。贼遂乘锐取南阳。喜同守西门，望见贼势盛，即以死自许，与家人诀曰： 吾与汝等不能相顾矣，但各逃生，吾分死此，以报国也。 已而城中皆哭，喜同策厉义兵，奋力与贼搏，贼退去。明日复至，与战甚力，杀贼凡数百。贼知无后援，战愈急，南阳遂陷。喜同突围将自拔，贼横刺其马，马蹶，喜同鞭马跃而起，手斩刺马者。俄而为他贼所追，身被数创，不能斗，遂见执，为所杀。妻邢氏，闻喜同力战死，帅家僮数人出走，遇贼，夺贼刀斫之，且骂且前，亦见杀。一家死者二十余人。赠南阳路判官。
时襄阳录事司达鲁花赤塔不台字彦晖者，元统元年进士。魏王军汝、毫，塔不台来供饷。王嗜酒，轻战备。一夕，贼劫王，王卧未能起，为所执。塔不台驰骑夺王，亦为贼所得。比明，见贼酋，王拜乞活，塔不台以足蹴王曰： 犹欲生乎！ 贼复屈其拜，塔不台拒而诟之，且与缚者角，遂支解。
韩因，字可宗，汴梁人。少习举子业，负气不群。盗据汝宁，官军讨之，久不下。会朝廷诏赦叛逆，募可持诏入贼者，即借以官。因应命，乃借因以唐州判官，使焉。贼渠恐其党心摇，导因止于外，纳诏不读，诘问再三，因答以 恩宥宽大，祸福所系 ，甚切。不听，乃纵因归报。因出，乘马周贼屯，大言曰： 汝辈好百姓，何不出降归田里，而甘从逆贼驱使耶！ 众愕眙相顾。或以告贼渠，渠追因，责其所言。因极口肆詈，贼怒，寸割因。
卞琛，大名人。世为农夫，早游学京师，得补国子生，既而丁母忧，治农于家。至正十二年，邻郡盗起。未几，来剽掠，琛与从子小十、府史李仲亨等协谋，统丁壮数百人击贼。丁壮皆民兵，无弓矢之备，直以钩锄白铤当贼。贼矢雨集，琛众溃散，被擒。仲亨、小十皆死。贼素知琛，谕之曰： 汝从我，解汝缚；不从，杀汝。 琛唾骂曰： 我国子生也。视汝逆贼，真狗彘也。吾宁义死，不从贼生！ 骂不止。贼屡胁不听，杀之。
乔彝，字仲常，晋宁人。性高介有守，一时名称籍甚。至正十八年，贼由绛州垣曲县袭晋宁。城陷，城中死者十二三。彝整冠衣，聚妻子，家有大井，彝坐井上，令妻子婢辈循次投井中，而己随赴之。彝既死，贼首王士诚使人即彝家邀致之，至则彝已死矣。贼平，朝廷赠彝临汾县尹，赐谥纯洁。
有张岩起、王佐者，皆士人也，并以不屈贼而死。岩起字傅霖，汾州人。累举不中，尝用荐者征为国子助教。居一岁，免归。盗既去晋宁，复陷汾州，岩起与妻赴井死。王佐字元辅，晋宁人。从父居上都，教授里巷，不与时俯仰。会贼至，仓卒不能避，为所获，欲降之。佐傲岸自如，诟贼不辍，因见害。又有吴德新者，字止善，建昌人。工医，留京师，久之，尝往宁夏。会盗至，德新见执，胁使降，德新厉声曰： 我生为皇元人，死作皇元鬼，誓不从尔贼！ 贼乃缚其两手，加白刃颈上，迫其畏屈，德新骂不已。乃曳之井上，阳欲挤之。德新偶得宽，即自投井中，仰骂贼。贼下射，矢贯其顶，骂益力。贼怒，以长枪刺之。然亦壮其志，怜其死，曰： 此真丈夫也！ 以土埋井而去。
颜瑜，字德润，兖州曲阜人，兖国复圣公五十七代孙也。以行谊用举者，为邹及阳曲两县教谕。至正十八年，田丰起山东，瑜携家走郓城，道遇贼，以刃来胁瑜曰： 尔何人？ 瑜曰： 我东鲁书生也。 贼执瑜曰： 尔书生，吾不尔杀，可从我见主帅。 瑜骂曰： 尔贼，何主帅邪！ 贼怒，欲杀瑜，瑜无惧色。复使之写旗，瑜大诟曰： 尔大元百姓，天下乱，募尔为兵，而反为叛逆。我腕可断，岂能为尔写旗从逆乎！ 贼以枪刺瑜，至死骂不绝口。其妻子皆为所害。
又有曹彦可者，亳州人。会妖寇起里中，多田野无赖子，目不知书者。既破亳，揭帛于竿，皆群趋彦可家劫之，使写旗。彦可力辞，乃迫以刀斧。彦可唾之曰： 我儒者，知有君父，宁死耳，岂为汝写旗者耶！ 贼怒，遂见害，年七十矣。其家素贫，又死于乱，藁殡其尸。贼既定，有司具以事闻，中书为给赀以葬，赐谥节愍。
王士元，字尧佐，恩州人。泰定四年进士，由棣州判官累迁知磁州。值军兴，馈饷需索日繁，民不堪命。士元心念其民，力为区画，至为将士陵辱诃责，弗避也。改知浚州。州滨黄河，尝经盗贼，城堞不完，市井空荒，士元邑邑不得志，而临事未尝易其素。至正十七年，贼复迫浚州，州兵悉溃散，士元坐堂上，顾其子致微使避贼，曰： 吾守臣，居此，职也。若可逃生。 子侍立，不忍去。贼前问曰： 尔为谁？ 士元叱曰： 我王知州也。强贼识我否？ 贼欲缚士元，士元奋拳殴贼，贼怒，并其子杀之。
杨朴，字文素，河南人。早以文学得推择为吏，任至滁州全椒县尹。滁界庐江，庐江陷于寇，滁人震动。行省参政也先总兵于滁，不理军事，唯纵饮，至暮，城门不钥，寇入纵火，犹张烛挥杯，急逾城出走。朴度必死，乃尽杀其妻女，朝服坐堂上。盗欲降之，朴指妻女示曰： 我已戕我属，政欲死官守耳，尚何云云！ 乃连唾之。贼絷朴，倒悬树上，而割其肉至尽，犹大骂弗绝。
赵琏，字伯器，宏伟之孙也。至治元年，登进士第，授嵩州判官。再调汴梁路祥符县尹。入为国子助教。累迁湖广行省左右司郎中。除杭州路总管。杭于东南为剧郡，地大民夥，长吏多不称其职。琏为人强毅开敏，精力绝人，吏莫不服其明决，而不敢欺。浙右病于徭役，民充坊里正者，皆破其家。朝廷令行省召八郡守集议便民之法，琏献议以属县坊正为雇役，里正用田赋以均之，民咸以为便。有盗诱其同恶，持刃出市，斫人以索金，市民乃户敛以予之，人无敢言者。琏曰： 此不可长也。 遣卒掩捕之，尽戮诸市。逾年，召拜吏部侍郎。杭人思之，刻其政绩于碑。历中书左司郎中，除礼部尚书。寻迁户部，拜参议中书省事。出为山北辽东道廉访使。是时河南兵起，湖广、荆襄皆陷，而两淮亦骚动。朝廷乃析河南地，立淮南江北行省于扬州，以琏参知政事。琏方病水肿，即舆疾而行。既至，分省镇淮安，又移镇真州。
会张士诚为乱，突起海滨，陷泰州。兴化，行省遣兵讨之，不克。乃命高邮知府李齐往招谕之。士诚因请降，行省授以民职，且乞从征讨以自效。遂移琏镇泰州，琏乃趣士诚治戈船，趋濠、泗。士诚疑惮不肯发，又觇知琏无备，遂复反。夜四鼓，纵火登城。琏力疾扪佩刀上马，与贼斗市衢。贼围琏，邀至其船，琏诘之曰： 汝辈罪在不赦，今既宥尔诛戮，又锡以名爵，朝廷何负于汝，乃既降复反邪！汝弃信逆天，灭不旋踵。我执政大臣，岂为汝贼辈屈乎！ 即驰骑奋击贼，贼以槊撞琏坠地，欲舁登其舟，琏瞋目大骂，遂死之。其仆扬儿以身蔽琏，亦俱死。及乱定，州民收其尸，归殡于真州。事闻，赙钞三百锭，仍官其子锜。
弟琬，字仲德，仕至台州路总管。至正二十七年，方国瑛以舟挟琬至黄岩。琬潜登白龙奥，舍于民家，绝粒不食。人劝之食，辄瞑目却之，七日而死。
孙捴，字自谦，曹州人。至正二年进士，授济宁路录事。张士诚据高邮叛，或谓其有降意，朝廷择乌马儿为使，招谕士诚，而用捴辅行。捴家居，不知也。中书借捴集贤待制，给驿，就其家起之。捴强行抵高邮，士诚不迓诏使。捴等既入城，反覆开谕，士诚等皆竦然以听。已而拘之他室，或日一馈食，或间日一馈食，欲以降捴，捴唯诟斥而已。乃令其党捶捴，肆其陵辱，捴不恤也。及士诚徙平江，捴与士诚部将张茂先谋，将捴所授站马札子，遣壮士浦四、许诚赴镇南王府，约日进兵复高邮。谋泄，执捴讯问，捴骂声不绝，竟为所害。后贼中见失节者，辄自相嗤曰： 此岂孙待制耶！ 事闻，赠翰林侍读学士、中奉大夫、护军，追封曹南郡公，谥忠烈。赐田三顷恤其家。
石普，字元周，徐州人。至正五年进士，授国史院编修官，改经正监经历。淮东、西盗起，朝廷方用兵，普以将略称，同佥枢密院事董钥尝荐其材，会丞相脱脱讨徐州，以普从行。徐平录功，迁兵部主事，寻升枢密院都事，从枢密院官守淮安。时张士诚据高邮，普诣丞相，面陈破贼之策，且曰： 高邮负重湖之险，地皆沮洳，骑兵卒莫能前，与普步兵三万，保取之。高邮既平，则濠、泗易破，普请先驱，为天下忠义倡。 丞相壮之，命权山东义兵万户府事，招民义万人以行。而汝中柏者方用事，阴沮之，减其军半。初令普便宜行事，及行，又使听淮南行省节制。普行次范水寨，日未夕，普令军中具食，夜漏三刻，下令衔枚趋宝应，其营中更鼓如平时。抵县，即登城，树帜城上，贼大惊溃，因抚安其民。由是诸将疾普功，水陆进兵，乘胜拔十余寨，斩贼数百。将抵高邮城，分兵三队：一趋城东，备水战；一为夺兵，虞后；一普自将，攻北门。遇贼与战，贼不能支，遁入城。普先士卒蹑之，纵火烧关门，贼惧，谋弃城走。而援军望之，按不进。且忌普成功，总兵者遣蒙古军千骑，突出普军前，欲收先入之功。而贼以死捍，蒙古军恇怯，即驰回，普止之不可，遂为贼所蹂践，率坠水中。普军乱，贼乘之。普勒余兵，血战良久，仗剑大呼曰： 大丈夫当为国死，有不进前者，斩！ 奋击，直入贼阵中，从者仅三十人。至日西，援绝，被创堕马，复步战数合。贼益至，贼指曰： 此必头目，不可使逸，须生致之。 普叱曰： 死贼奴，我即石都事，何云头目！ 左胁为贼枪所中，犹手握其枪，斫贼死。贼众攒枪以刺普，普与从者皆力战，俱死之。
盛昭，字克明，归德人。由儒学官累迁淮南行省照磨。会诏使往高邮，不得达而还，谬称贼已迎拜，但乞名爵耳。行省不虞其欺，乃遣昭入高邮，授所与士诚官。士诚拒不听，拘诸舟中。昭语所从吏曰： 吾之止此，有死而已。 既而官军逼高邮，士诚授昭以兵，使出拒官军，昭叱曰： 吾奉命招谕汝，汝拘留诏使，罪不容斩，又欲吾从汝为贼耶！ 大骂不绝口。贼怒，先剜其臂肉，而后磔之。
杨乘，字文载，滨州渤海人。至正初，为介休县尹，民饥散为盗，乘立法招之，使自新，皆弃兵顿首，愿为良民。其后累官江浙行省左右司员外郎，坐海寇掠漕粮舟免官，寓居松江。张士诚入平江，其徒郭良弼、董绶言乘于士诚，士诚遣张经招乘，乘曰： 良弼、绶皆名臣，今已失节，顾欲引我，以济其恶邪！ 且让经平日读书云何，经俯首不能对。乘日与客痛饮，竟日不言。客问： 盍行乎？ 乘曰： 乘以一小吏致身显官，有死而已，尚何行之有！ 经促其行愈急，乘乃整衣冠，自经死，年六十四。
纳速剌丁，字士瞻，其父马合木，从征襄阳，以劳擢浚州达鲁花赤，因家大名。纳速剌丁起身乡贡进士，补淮东廉访司书吏。丁母忧，服阕，补两浙盐运司掾，复辟掾淮东宣慰司。
至正十年，贼发真州，纳速剌丁以民兵往袭之，获贼四十二人。已而泰州贼大起，镇南王府宣慰司请参议军事，纳速剌丁建议筑四城，立外寨，揵堤穿河，募兵与贼抗。行省檄其提战舰六十、海舟十四，上下巡捕，以固江面。且护蒙古军五百往江宁，道遇贼，斩击二百余级，生获十八人，遂抵龙潭而还。未几，出逻江上，贼突至，驰船来斗，纳速剌丁手射死三十贼，夺其放火小船二百，贼因遁走。俄复据龙潭口，又击走之，追斩三百余级。其子宝童擒首贼陈亚虎等及其号旗。捷闻，赏赉良渥，且召纳速剌丁还真州。而贼犯芜湖，南行台檄使来援，乃以兵赴。及至，贼船已薄岸，遂三分战舰，纵击之，贼奔溃，俘斩甚众。贼不得渡江者，多纳速剌丁之功也，因留守芜湖江口。泰州李二起，行省移之捍高邮得胜湖。贼船七十余柁，乘风而来，即前击之，焚其二十余船，贼溃去。李二失援，遂降。其党张士诚杀李二，复为乱，戕参政赵琏，入据兴化，而水陆袭高邮，屯兵东门。纳速剌丁以舟师会诸军讨之。距三垛镇，贼众猝至，纳速剌丁麾兵挫其锋。后贼鼓噪而前，乃发火筒火镞射之，死者蔽流而下。贼缭船于背，尽力来攻，而阿速卫军及真、滁万户府等官，见贼势炽，皆遁走。纳速剌丁顾必死，谓其三子宝童、海鲁丁、西山驴曰： 汝辈可脱走。 宝童等不肯去，遂皆死之。省宪为赙其家。事闻，赠纳速剌丁淮西元帅府经历。
