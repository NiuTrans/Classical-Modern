石抹也先
石抹也先者，辽人也。其先尝从萧后举族入突厥，及后还而族留。至辽为述律氏，号称后族。辽亡，改述律氏为石抹氏。其祖库烈儿，誓不食金禄，率部落远徙。年九十，夜得疾，命家人候日出则以报，及旦，沐浴拜日而卒。父脱罗华察儿，亦不仕。有子五人，也先其仲子也。年十岁，从其父问宗国之所以亡，即大愤曰： 儿能复之。 及长，勇力过人，善骑射，多智略，豪服诸部。金人闻其名，征为奚部长，即让其兄赡德纳曰： 兄姑受之，为保宗族计。 遂深自藏匿，居北野山，射狐鼠而食。闻太祖起朔方，匹马来归。首言： 东京为金开基之地，荡其根本，中原可传檄而定也。 太祖悦，命从太师、国王木华黎取东京。师过临潢，次高州，木华黎令也先率千骑为先锋，也先曰： 兵贵奇胜，何以多为？ 谍知金人新易东京留守将至，也先独与数骑邀而杀之，怀其所受诰命，至东京，谓守门者曰： 我新留守也。 入据府中，问吏列兵于城何谓，吏以边备对，也先曰： 吾自朝廷来，中外晏然，奈何欲陈兵以动摇人心乎！ 即命撤守备，曰： 寇至在我，无劳尔辈。 是夜，下令易置其将佐部伍。三日，木华黎至，入东京，不费一矢，得地数千里、户十万八千、兵十万、资粮器械山积，降守臣寅答虎等四十七人，定城邑三十二。金人丧其根本之地，始议迁河南。岁乙亥，移师围北京。城久不下，及城破，将屠之。也先曰： 王师拯人水火，彼既降而复屠之，则未下者，人将死守，天下何时定乎！ 因以上闻，赦之。授御史大夫，领北京达鲁花赤。时石天应与豪酋数十据兴中府，也先分兵降之，奏以为兴中尹。又命也先副脱忽阑阇里必，监张鲸等军，征燕南未下州郡。至平州，鲸称疾不进，也先执鲸送行在所，帝责之曰： 朕何负汝？ 鲸对曰： 臣实病，非敢叛。 帝曰： 今呼汝弟致为质，当活汝。 鲸诺而宵遁，也先追戮之，致已杀使者应其兄矣。致既伏诛，也先籍其私养敢死之士万二千人号黑军者，上于朝。赐虎符，进上将军，以御史大夫提控诸路元帅府事，举辽水之西、滦水之东，悉以付之。后从国王木华黎攻蠡州北城，先登，中石死，时年四十一。子四人：曰查剌，曰咸锡，曰博罗，曰侃。
查剌，亦善射，袭御史大夫，领黑军。戊寅，从木华黎攻平阳、太原、隰、吉、岢岚、关西诸郡，下之。遂攻益都，久不下，及降，众欲屠其城，查剌曰： 杀降不祥，且得空城，将安用之？ 由是遂免。己卯，诏以黑军分屯真定、固安、太原、平阳、隰、吉、岢岚诸郡。及南征，尽以黑军为前列，败金将白撒、官奴于河。渡河再战，尽杀之，长驱破汴京，入自仁和门，收图籍而还。帝悉以诸军俘获赐黑军。癸巳，从国王塔思征金帅宣抚万奴于辽东之南京，先登，众军乘之而进，遂克之，王解锦衣以赐。辛丑，太宗嘉其功，授真定、北京两路达鲁花赤。癸卯，卒于柳城，年四十四。子库禄满，袭职。中统三年，从征李璮，中流矢卒。子良辅，袭黑军总管，至元十七年，以功累升昭毅大将军、沿海副都元帅。二十一年，改沿海上副万户。大德十一年，告老。子继祖，袭万户。咸锡之子度剌，攻樊城，战死。赡德纳后亦弃金官来归，为别失八里达鲁花赤，卒。其孙亦剌马丹，仕至辽阳省左丞。亦剌马丹子仓赤，为湖广行省平章政事。
何伯祥子玮
何伯祥，易州易县人。幼从军于金，从张柔来归。太祖定河朔，惟保定王子昌、信安张进坚守不下。子昌，金骁将也，柔命伯祥取之。兵逼其城，子昌出走，追及之，伯祥执枪驰马，子昌反射之，中手而贯枪，伯祥拔矢弃枪，策马直前，徒手搏之，擒子昌。进闻之，亦遁去。伯祥遂攻西山诸寨，悉平之。后攻汴梁，拔洛阳，围归德，破蔡州，论功居多，授易州等处军民总管。丁酉，从主帅察罕伐宋，伯祥拔三十余栅，获战舰千余艘，又破芭蕉、望乡、大洪、张家等寨，俘获甚众，器械山积。察罕以其功闻，赐锦衣、金甲。壬子，诸军入宋境，察罕自他道遽还，诸军仓皇失措，伯祥曰： 此必为敌所遏，不若出其不意，而遂深入其地，彼不我测，乃可出也。 遂率兵突战，直抵司空寨，疏布营垒，陵高伐木，为攻取势。既夜，命为五营，营火十炬，伏精锐于营侧险要之地。天将明，令士卒速行，而鸣鼓其后。宋兵果来追，伏发，惊骇溃去，追击，大破之，转战百余里，他军不能归者，皆赖以出。帝闻之，赐金二百两。世祖南伐，伯祥参预军事，多所献纳，卒于军。赠仪同三司、太保、上柱国，追封易国公，谥武昌。子玮。
玮始袭父职，知易州。兄行军千户卒，玮复袭之，镇亳州。从围襄樊，宋将夏贵率舟师来救，玮时建营于城东北，当其冲。贵兵纵火焚北关，遂进逼玮，万户脱因不花等呼玮入城，玮曰： 建功立业，此其时也，何避焉！ 乃率其众，誓以死战，开营门，以身先之，贵败走。至元十一年，丞相伯颜受命伐宋，辟玮为帐前都镇抚。师次阳罗堡，夏贵率战舰列江上下，玮从元帅阿术，率众先渡，诸军继之，贵复败走。宋丞相贾似道率舟师拒于丁家洲，玮将勇敢士出战，夺舟千余艘，似道遁去。授武德将军、管军总管，佩金虎符。宋既平，进怀远大将军、太平路军民达鲁花赤，俄升昭勇大将军、行户部尚书、两淮都转运使。至元十八年，擢参议中书省事。二十年，擢为江浙按察使。二十二年，改大名路总管。二十八年，迁湖南宣慰使。三十一年，拜中书参知政事。时宰执凡十一人，玮曰： 古者一相，专任贤也，今宰执员多，政出多门，转相疑忌，请损之。 不从，遂乞代。大德四年，授侍御史，以母病辞。七年，授御史中丞，陈当世要务十条，成宗嘉纳之。京师孔子庙成，玮言： 唐、虞、三代，国都、闾巷莫不有学，今孔庙既成，宜建国学于其侧。 从之。赛典赤、八都马辛等还自贬所，复相位，玮言： 奸党不可复用，宜选正人以居庙堂。 帝深然之。监察御史郭章劾郎中哈剌哈孙受赃，具服，而哈剌哈孙密结权要，以枉问诬章。玮率台臣入奏，辨论剀切，章遂得释。九年冬，将有事于南郊，议配享，玮曰： 严父配天，万世不易。 不果行。成宗崩，丞相阿忽台奉皇后旨，集廷臣议祔庙用摄政事，玮难之，阿忽台变色曰： 中丞谓不可行，独不畏死耶？ 众皆危惧，玮从容曰： 死畏不义耳，苟死于义，夫复何畏！ 未几，以疾去位。武宗即位于上都，授太子副詹事，遣使促使就职，复遥授平章政事，商议中书省事。武宗至自上都，临朝，问曰： 孰为何中丞？ 玮出拜，帝曰： 朕知卿能以忠直为国，朕有不逮，卿当勉辅。 
至大元年，迁太子詹事，兼卫率使。俄拜中书左丞，仍平章政事，商议中书省事。未几，擢河南行省平章政事，佩金虎符，提调屯田事。帝召至榻前，面谕曰： 汴省事重，屯田久废，卿当为国竭力。 赐黑貂裘一、锦衣二袭。玮至汴，建诸葛亮祠，立书院，以地三千亩赡之。三年，改河南行尚书省平章政事，卒。赠太傅、开府仪同三司、上柱国，追封梁国公，谥文正。
李守贤
李守贤，字才叔，大宁义州人也。祖小字放军，尝从金将攻宋淮南，飞石伤髀，录功，赏生口七十。主将分命将校杀所掠俘，苟有失亡者，罪死，放军当杀五百人，皆纵之去。金大安初，守贤暨兄庭植，弟守正、守忠，从兄伯通、伯温，归款于太师、国王木华黎，入朝太祖于行在所，即命庭植为龙虎卫上将军、右副元帅、崇义军节度使，守贤授锦州临海军节度观察使，弟守忠为都元帅，守河东。朝廷以全晋为要害之地，人心危疑未定，非守贤镇抚之不可，乃自锦州迁河东南路兵马都总管。既至，河东人皆曰： 吾等可恃以生矣。 
岁戊子，朝于和林，加金紫光禄大夫，知平阳府事，兼本路兵马都总管。庚寅，太宗南伐，道平阳，见田野不治，以问守贤，对曰： 民贫窘，乏耕具致然。 诏给牛万头，仍徙关中生口垦地河东。辛卯，平阳当移粟万石输云中，守贤奏以 百姓疲敝，不任輓载， 帝嘉纳之。时河中未下，守贤建言，以为将士逗留沮挠，多所伤溺，臣请自北面凿城先登。如其言，城果下，遂构浮桥。明年，蒲津南济潼关。二月，大破赵雄兵于芮城。
时方会师围汴，留守贤屯嵩、汝。金兵十余万，保少室山太平寨，守贤以三千人介其中，度其帅完颜延寿无守御之才，癸巳正月望夕，延寿击球为嬉，守贤潜遣轻捷者数十人，缘崖蚁附以登，杀其守卒，遂大纵兵入，破之，下令禁无抄掠，悉收余众以归。不两旬，连天、交牙、兰若、香炉诸寨，皆望风俱下，守贤未尝妄杀一人。及攻河南，其渠魁强元帅者，以其众出奔，守贤追及，降之。秦蓝帅王祐，聚众数万，据虢之南山，守贤使人责祐，祐素惮守贤威略，即以所部来附，关东、洛西遂定。甲午冬十月卒，年四十六。
子彀嗣。岁丁酉，从太师塔海绀卜征蜀汉，有功。明年，攻碉门。又明年，下万州，会战于瞿塘，获战舰千余艘。辛丑，朝行在所，授河东道行军万户，兼总管。己巳，进兵攻成都，由广元出葭萌，度木瓜坡。蜀之余孽团聚为梗，闻彀至，潜为伏以待。彀谍知之，令众衔枚疾进，出其不意，贼兵败走，长驱至成都，破之。壬子，袭嘉定。戊午秋，宪宗南伐。己未，入梁州，师次江上，造舟为梁，以通援兵，且断宋人往来之路。会江涨，梁中绝，宋将率舟师万艘逆战，彀以一旅先犯之，诸军继进，遂破之。明日，帝召谓诸将曰： 汝辈平日自负鸷勇，及临敌，不能为朕立尺寸功。独李彀身犯矢石，摧锋陷阵，视敌篾如。言勇者，如彀乃可耳。 赐白金二百五十两。中统三年，改河东路总管，佩金虎符，移京兆路，加昭勇大将军，未几，转洺磁路。至元七年正月卒，年四十九。子十一人。伯温，见《忠义传》。
耶律阿海
耶律阿海，辽之故族也。金桓州尹撒八儿之孙，尚书奏事官脱迭儿之子也。阿海天资雄毅，勇略过人，尤善骑射，通诸国语。金季，选使王可汗，见太祖姿貌异常，因进言： 金国不治戎备，俗日侈肆，亡可立待。 帝喜曰： 汝肯臣我，以何为信？ 阿海对曰： 愿以子弟为质。 明年，复出使，与弟秃花俱往，慰劳加厚，遂以秃花为质，直宿卫。阿海得参预机谋，出入战阵，常在左右。岁壬戌，王可汗叛盟，谋袭太祖。太祖与宗亲大臣同休戚者，饮辨屯河水为盟，阿海兄弟皆预焉。既败王可汗，金人讶其使久不还，拘家属于瀛。阿海殊不介意，攻战愈厉。帝闻之，妻以贵臣之女，给户，俾食其赋。癸亥冬，进攻西夏诸国，累有功。丙寅，帝建龙旂，即大位，敕左帅阇别略地汉南，阿海为先锋。辛未，破乌沙堡，鏖战宣平，大捷浍河，遂出居庸，耀兵燕北。癸酉，拔宣德、德兴，乘胜次北口，阇别攻下紫荆关。阿海奏曰： 好生乃圣人之大德也。兴创之始，愿止杀掠，以应天心。 帝嘉纳焉。遂分兵略燕南、山东诸郡，还驻燕之近郊。金主惧，请和，谕其使曰： 阿海妻子，何故拘系弗遣？ 即送来归。师还，出塞。甲戌，金人走汴，阿海以功拜太师，行中书省事；封秃花为太傅、濮国公，每宴享，必赐坐。命秃花从木华黎取中原。阿海从帝攻西域，俘其酋长只阑秃，下蒲华、寻斯干等城，留监寻斯干，专任抚绥之责。未几，以疾薨于位，年七十三。至元十年，追封忠武公。
子三人：长忙古台，次绵思哥，次捏儿哥。忙古台在太祖时，为御史大夫，佩虎符，监战左副元帅官、金紫光禄大夫，管领契丹汉军，守中都，招安水泊等处，卒，无子。捏儿哥在太祖时，佩虎符，为右丞，行省辽东。万奴叛，举家遇害。绵思哥袭太师，监寻斯干城，久之，请还内郡，守中都路也可达鲁花赤，佩虎符，卒。子二人：买哥，通诸国语，太祖时为奉御，赐只孙服，袭其父中都之职。时供亿浩繁，屡贷于民，买哥悉以私帑偿之，事闻，赐银万两。戊午，从攻蜀，师次钓鱼山，卒于军。妻移剌氏，以哀毁卒，特赠贞静。子七人：老哥，历提刑按察使，入为中书左丞。驴马，备宿卫，为必阇亦，仕至右卫亲军都指挥使。至元二十四年，世祖宴于柳林，命驴马居其父位次，赐只孙服。二十五年，戍哈丹秃，有战功，以老乞骸骨。子六人：五台奴，袭职；拔都儿，中书右丞；文谦，兴国路总管；卜花，早卒，蒙古不花，荆湖北道宣慰使；虎都不花，一名文炳，湖州同知；万奴，为人匠副总管。
何实
何实，字诚卿，其先北京人，曾祖抟霄，雄于赀，好施与，乡里以善人称。祖鼎敬。父道忠，仕金，为北京留守。实少孤，依叔父居，气节不凡，家人常入卧内，见一青蛇蜿蜒衣被中，骇而视之，乃实也。及长，通诸国译语，骁勇善骑射，倜傥不羁，远近之民，慕其雄略，咸归心焉。
岁乙亥，中原盗起。锦州张鲸，自立为临海郡王，遣使纳款于太祖，寻以叛伏诛。鲸弟致，初以叛谋于实，实厉声叱曰： 天之历数在朔方，汝等恣为不轨，徒自毙耳！ 乃籍户口一万，募兵三千，丙子春，来归。大将木华黎与论兵事，奇变百出。拊髀欣跃，大加称赏，遂引见太祖，献军民之数。帝大悦，赐鞘剑一，命从木华黎选充前锋。时张致复据锦州，实与贼遇于神水县，挺身陷阵，殊死战，杀三百余人，获战马兵械甚众，木华黎奏赐鞍马弓矢以励之。以功，为帐前军马都弹压。诏封木华黎太师、国王，东下齐数郡。使实帅师四千，取燕南、齐西之地，首击邢州，徇赵郡，取魏邺，下博关，袭曹、濮、恩、德、泰安、济宁，势如破竹。薄濰州，与木华黎会。迁兵马都镇抚，从取大同、雁门、石、隰等州，悉平之。引兵掠太原、平阳、河中、京兆诸城，所向款附。木华黎录其功，表实为元帅左监军。
癸未，木华黎卒，子孛鲁嗣。武仙复叛，据邢。实帅师五千围之，立云梯，先士卒登堞，横槊突之，城破，武仙走，逐北四十里，大破之，斩首二百余级。是夜，仙党遁去。实下令，敢有擅剽掠者斩，军中肃然，士民按堵。孛鲁命戍于邢，多著善政，邢民敬之如神明。甲申，孛鲁征西夏，以实分兵攻汴、陈、蔡、唐、邓、许、钧、睢、郑、亳、颍，所至有功，计枭首一千五百余级，俘工匠七百余人。孛鲁复命驻兵邢州，分织匠五百户，置局课织。丁亥，赐金虎符，便宜行元帅府事。邢因武仙之乱，岁屡饥，请移匠局于博，孛鲁从之。悯其劳瘁，使勿出征，更檄东平严实，与之分治军民事。博值兵火后，物货不通，实以丝数印置会子，权行一方，民获贸迁之利。庚寅，有旨收诸将金符。乙未，孛鲁以实子仲泽为质子。
丁酉，太宗数召入见，实贡金币纹绮三篚。次陵州，遇寇，实与左右射之，毙二十余人，生获十余人。朝于幄殿，帝欢甚，问遇盗之故，命所获寇勿杀，仍以赐实。是日，赐坐，与论军中故事，良久，曰： 思卿效力有年，朕欲授以征行元帅，后当重任。 实叩头谢曰： 小臣被坚执锐，从事锋镝二十余年，身被十余枪，右臂不能举，已为废人矣。臣不敢辱命。愿辞监军之职，幸得元佩金符，督治工匠，岁献织币，优游以终其身，于臣足矣。 帝默然不悦，令射以观其强弱，实不能射。命入宿卫，密使人觇之，实臂果不能举。固辞十余，始可其奏。遂锡宴，取金符亲赐之，授以汉字宣命，充御用局人匠达鲁花赤，子孙世其爵。更赐白貂帽、减铁系腰、貂衣一袭、弓一、矢百，遣归。丁巳，卒于博。
子九人，孙十七人。子崇礼，授应奉翰林文字、从仕郎、同知制诰兼国史院编修官。
郝和尚拔都
郝和尚拔都，太原人，以小字行，幼为蒙古兵所掠，在郡王迄忒麾下，长通译语，善骑射。太祖遣使宋，往返数四，以辩称。岁戊子，以为九原府主帅，佩金符。庚寅，率兵南伐，略地潼、陕，有功。辛卯，授行军千户。乙未，从皇子南伐，至襄阳，宋兵四十万逆战汉水上。领先锋数百人，直前冲其阵，宋兵大溃。丙申，从都元帅塔海征蜀，下兴元。宋将王连以重兵守剑阁，乃募敢死士十二人，乘夜破关，入蜀，诸城悉下。明年，取夔府，抵大江，宋兵三十万军于南岸。郝和尚拔都选骁勇九人，乘轻舸先登，横驰阵中，既出复入，宋兵不能支，由是以善战名。庚子岁，太宗于行在所命解衣数其疮痕二十一，嘉其劳，进拜宣德西京太原平阳延安五路万户，易佩金虎符，以兵二万属之，复赐马六骑、金锦弓铠有差。甲辰，朝定宗于宿瓮都之行宫，赐银万铤，辞以 赏过厚，臣不应独受，臣得效微劳，皆将校协力之功 ，遂奏将校刘天禄等十一人，皆赐之金银符。戊申，奉诏还治太原，请凡远道租税监课过重者，悉蠲除之。岁饥，出白金六十铤、粟千石、羊数千，以助国用。己酉，升万户府为河东北路行省，得以便宜从事，凡四年，壬子三月，卒。追赠太保、仪同三司、冀国公，谥忠定。
子十二人：长天益，佩金符，太原路军民万户都总管；次仲威，袭五路万户；紥剌不花，镇蛮都元帅、军民宣慰使；天举，大都路总管，兼府尹；天祐，陕西奥鲁万户；天泽，夔州路总管；天麟，京兆等路诸军奥鲁万户；天挺，河南江北行中书省平章政事。
赵瑨
赵瑨，云中蔚州人。父昆，仕金为帅府评事。兄珪，以万户守飞狐城。岁庚午，昆卒，珪辇其母如蠡州，留瑨于飞狐。瑨自幼不羁，闲习武事。癸酉，太祖南伐，先锋至飞狐，城中不知所为。瑨诣县曰： 大兵压境，不降何待！ 众从之。丁丑，太师、国王木华黎驻兵桓州，署为百户，从攻蠡州。金兵闭城拒守，国王裨将石抹也先战死，王怒，将屠其城，瑨泣曰： 母与兄在城中，乞以一身赎一城之命。 哀恳切至，国王义而许之。从攻相州，抵其门，死士突出，瑨直前击之，流矢中鼻侧，镞出脑后，拔矢再战，七日破其城。论功，授冀州行军都元帅，佩金虎符。瑨让其兄珪，朝廷从之，改授瑨军民总管，稍迁易州达鲁花赤，佩金符。太宗下河南，瑨自易州驰驿输矢二十余万至行在，帝大喜，命权中都省事。癸巳，赵扬据兴州叛，瑨进军平之，迁中山、真定二路达鲁花赤。中统元年，诏立十道宣慰司，以瑨为顺天宣慰使。至元元年，转淄莱路总管。六年，改太原路总管。十二年，升燕南道提刑按察使。十四年，迁河南道。十六年，致仕。明年卒，年八十。皇庆元年，赠仪同三司、太保、上柱国，追封定国公，谥襄穆。子秉温。
秉温，事世祖潜邸，命受学于太保刘秉忠，从征吐蕃、云南大理。中统初，诏行右三部事。至元七年，创习朝仪，阅试称旨，授尚书礼部侍郎、知侍仪司事。明年，授秘书少监，购求天下秘书。十九年，迁昭文馆大学士、知太史院侍仪司事。《授时历》成，赐钞二百锭，进阶中奉大夫。二十九年，编《国朝集礼》成，帝特命其子慧袭侍仪使。皇庆元年，赠金紫光禄大夫、司徒、云国公，谥文昭。子慧，后仕至昭文馆大学士。
石抹明安
石抹明安，桓州人。性宽厚，不拘小节。为童子时，尝骑杖为马，今群儿前导，行列整肃，无敢喧哗者。父老见而异之，曰： 是儿体貌不凡，进退有度，他日必贵。 既长，叹曰： 士生于世，当立功名、书竹帛，以传无穷，宁肯碌碌无闻，与草木同腐邪！ 岁壬申，太祖率师攻破金之抚州，将遂南向，金主命招讨纥石烈九斤来援，时明安在其麾下，九斤谓之曰： 汝尝使北方，素识蒙古国主，其往临阵，问以举兵之由，不然即诟之。 明安初如所教，俄策马来降，帝命缚以俟战毕问之。既败金兵，召明安诘之曰： 尔何以詈我而后降也？ 对曰： 臣素有归志，向为九斤所使，恐其见疑，故如所言。不尔，何由瞻奉天颜？ 帝善其言，释之，命领蒙古军，抚定云中东西两路。
既而帝欲休兵于北，明安谏曰： 金有天下一十七路，今我所得，惟云中东西两路而已，若置不问，待彼成谋，并力而来，则难敌矣。且山前民庶，久不知兵，今以重兵临之，传檄可定，兵贵神速，岂宜犹豫！ 帝从之。即命明安引兵南进，所至，民皆具箪食壶浆以迎，尽有河北诸郡而还。帝复命明安及三合拔都，将兵由古北口徇景、蓟、檀、顺诸州。诸将议欲屠之，明安奏曰： 此辈当死，今若生之，则彼之未附者，皆闻风而自至矣。 帝从之。乙亥春正月，取通州，金右副元帅蒲察七斤以其众降，明安命复其职，置之麾下，遂驻军于京南建春宫。金御史中丞李英、元帅左都监乌古论庆寿，领兵护军食，以援中都。帝遣右副元帅神撒将四百骑迎战，明安将五百骑继之，遇于永清。将战，命士卒佯败，金兵来追，回击，大破之，死及溺水者甚众，获李英及所佩虎符，得粮千余车。遂招谕永清，不降，拔而屠之。未几，金将完颜合住、监军阿兴松哥，复以步兵万二千人、粮车五百两援中都。明安复将三千骑往击之，遇于涿州宣封寨，获松哥，合住遁去，尽得其辎重，还屯建春宫。四月，攻万宁宫，克之。取富昌、丰宜二关，攻拔固安县。
初，顺州之破，兵士缚密云主簿完颜寿孙以献，明安释而用之，不久，逸去复来，问其故，对曰： 有老父在城中，恐不能存，谋归，欲得侍养，今已殁，故复来。 明安义而释之。五月，明安将攻中都，金相完颜复兴饮药死。辛酉，城中官属父老缁素，开门请降，明安谕之曰： 负固不服，以至此极，非汝等罪，守者之责也。 悉令安业，仍以粟赈之，众皆感悦。
明安早从军旅，料敌制胜，算无遗策，虽祁寒盛暑，未尝不与士卒均劳逸，同甘苦。其得金府库珠玉锦绮，明安悉具其数上进，未尝以纤毫为己有。中都既下，加太傅、邵国公，兼管蒙古汉军兵马都元帅。丙子，以疾卒于燕城，年五十三。
子二人：长咸得不，袭职为燕京行省。次忽笃华，太宗时，为金紫光禄大夫、燕京等处行尚书省事，兼蒙古汉军兵马都元帅。
张荣
张荣，字世辉，济南历城人，状貌奇伟。尝从军，为流矢贯訾，拔之不出，令人以足抵其额而拔之，神色自若。金季，山东群盗蜂起，荣率乡民据济南黉堂岭，众稍盛，遂略章丘、邹平、济阳、长山、辛市、蒲台、新城及淄州之地而有之，兵至，则清野入山岁丙戌，东平、顺天皆内属，荣遂举其兵与地纳款于按赤台那衍，引见太祖，问以孤军数载，独抗王师之故，对曰： 山东地广人稠，悉为帝有。臣若但有倚恃，亦不款服。 太祖壮之，拊其背曰： 真赛因八都儿也。 授金紫光禄大夫、山东行尚书省，兼兵马都元帅，知济南府事。时贸易用银，民争发墓劫取，荣下令禁绝。庚寅，朝廷集诸侯议取汴，荣请先六军以清跸道，帝嘉之，赐衣三袭，诏位诸侯上。辛卯，军至河上，荣率死士宵济，守者溃。诘旦，敌兵整阵至，荣驰之，望风披靡，夺战船五十艘，麾抵北岸，济师，众军继进，乘胜破张、盘二山寨，俘获万余。大将阿术鲁恐生变，欲尽杀之，荣力争而止。癸巳，汴梁下，从阿术鲁为先锋，攻睢阳，议欲杀俘虏，烹其油以灌城，又力止之。既而城下，荣单骑入城抚其民。甲午，攻沛，沛拒守稍严，其将唆蛾夜来捣营，荣觉之，唆蛾返走，率壮士追杀之，乘胜急攻，城破。就攻徐州，守将国用安引兵突出，荣逆击之，亦破其城，用安赴水死。乙未，拔邳州。丙申，从诸王阔端破宋枣阳、仇城等三县。时河南民北徙至济南，荣下令民间，分屋与地居之，俾得树畜，且课其殿最，旷野辟为乐土。是岁，中书考绩，为天下第一。李璮据益都，私馈以马蹄金，荣曰： 身既许国，何可擅交邻境！ 却之。年六十一，乞致仕。后十九年，世祖即位，封济南公，致仕，卒，年八十三。
子七人：长邦杰，袭爵，先卒；邦直，行军万户；邦彦，权济南行省；邦允，知淄州；邦孚，大都督府郎中；邦昌，奥鲁总管；邦宪，淮安路总管。孙四十人，宏，袭邦杰爵，改真定路总管。
刘亨安
刘亨安，其先范阳人，后迁辽东川州。初，国王木华黎经略辽东，兄世英率宗族乡人隶麾下，分兵收燕、赵、云、朔、河东，以功充行军副总管。庚辰，平阳诸郡被兵之余，民物空竭，世英言于王曰： 自古建国，以民为本，今河东杀掠殆尽，异日我师复来，孰给转输？收存恤亡，此其时也。 王善之。以绛州边地，难其人，奏授世英绛州节度使，兼行帅府事。卒于师，无子，国王孛鲁命其族兄德仁袭职。丙戌岁，金将移剌副枢攻绛州，城陷，死之。木华黎承制命亨安领其众，奏赐金虎符，授镇国上将军、绛州节度使，行元帅府事。兼观察使。庚寅冬，从王师渡河入关。辛卯春，克凤翔，历秦、陇，屯渭阳。秋，出阶城，沿汉抵邓。壬辰，会大军于钧州，败金人于三峰山。甲午，平蔡。既而宋兵二十万攻汴，将趋洛，都元帅塔察儿俾亨安往拒之。与宋军遇龙门北，遂横槊跃马，奋突而前，众因乘之，宋师奔溃，追击百余里。塔察儿拊其背曰： 真骁将也！ 延坐诸将之右，劳赐甚厚。丙申，都元帅塔海征巴蜀，攻散关，破剑门，出奇制胜，战功居多。进围成都，亨安为先锋，大破之于城西，生擒宋将陈侍郎。有乔长官与亨安争功，未几，攻城，乔为炮所伤，亨安负之以出，乔感愧。亨安从军十年，累著勋伐，所获金帛，悉推与将佐，故士卒咸乐为用。癸卯冬十二月卒。子贞，嗣职。孙三人：弘，强，弴。
