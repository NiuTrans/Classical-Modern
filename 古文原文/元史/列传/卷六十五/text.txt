梁曾
梁曾，字贡父，燕人。祖守正，父德，皆以曾贵，赠安定郡公。曾少好学，日记书数千言。中统四年，以翰林学士承旨王鹗荐，辟中书左三部令史，三转为中书省掾。至元十年，用累考及格，授云南诸路行省都事，佩银符。久之，升员外郎。十五年，转同知广南西道左右两江宣抚司事。明年，除知南阳府。唐、邓二属州为襄阳府所夺，曾按图经、稽国制以闻，事得复旧。南阳在宋末为边鄙，桑柘未成，而岁赋丝，民甚苦之，曾请折输布，民便之。
十七年，朝廷以安南世子陈日烜不就征，选曾使其国。召见，赐三珠金虎符、貂裘一袭，进兵部尚书，与礼部尚书柴椿偕行。至安南，语秘不传。明年，日烜遣其叔遗爱，奉表从曾入献方物。帝封遗爱为安南国王，赐币帛，遣归。二十一年，除曾湖南宣慰司副使。居三年，以疾去。二十九年，改淮西宣慰司副使，复以亲老辞。召至京师，入见内殿，有旨令曾再使安南，授吏部尚书，赐三珠金虎符、袭衣、乘马、弓矢、器币，以礼部郎中陈孚为副。十二月，改授淮安路总管而行。三十年正月，至安南。其国有三门：中曰阳明，左曰日新，右曰云会，陪臣郊迎，将由日新门入。曾大怒曰： 奉诏不由中门，是我辱君命也。 即回馆，既而请开云会门入，曾复执不可，始自阳明门迎诏入。又责日燇亲出迎诏，且讲新朝尚右之礼。以书往复者三次，具宣布天子威德，而风其君入朝。世子陈日燇大感服，三月，令其国相陶子奇等从曾诣阙请罪，并上万寿颂、金册表章、方物，而以黄金器币奇物遗曾为赆，曾不受，以还诸陶子奇。八月，还京师，入见，进所与陈日燇往复议事书。帝大悦，解衣赐之，且令坐地上，右丞阿里意不然，帝怒曰： 梁曾两使外国，以口舌息兵戈，尔何敢尔！ 是日，有亲王至自和林，帝命酌酒，先赐曾，谓亲王曰： 汝所办者汝事，梁曾所办，吾与汝之事，汝勿以为后也。 复于便殿赐酒馔，留宿禁中，语安南事，至二鼓方出。明日，陶子奇等见诏，陈其方物象、鹦鹉于庭，而命曾引所献象。曾以袖引之，象随曾转，如素驯者，复命引他象，亦然。帝以曾为福人，且问曰： 汝亦惧否？ 对曰： 虽惧，君命不敢违。 帝称善。或谗曾受安南赂者，帝以问曾，曾对曰： 安南以黄金器币奇物遗臣，臣不受，以属陶子奇矣。 帝曰： 苟受之，何不可也！ 寻赐白金一锭、金币二；敕中书以使安南三珠金虎符与之。仍乘传之任淮安。到官，兴学校，厉风俗，河南行省事有疑者，皆委曾议之。
大德元年，除杭州路总管，户口复者五万二千四百户，请禁莫夜鞫囚、游街、酷刑，朝廷是之，著为令。四年，丁内艰。先是，丁忧之制未行，曾上言请如礼。七年，除潭州路总管，以未终制，不赴。明年，迁两浙都转运盐使。又明年，拜云南行省参知政事，赐三珠金虎符。寻召还京，辞以母丧未葬，扶柩北归，至长芦，有旨赐钞一百锭，使营葬。十年，召为中书参议。尝预燕，赐只孙一袭。十一年，转正奉大夫，出为河南行省参知政事，寻迁湖广行省参知政事。四年，以疾辞归，敕赐药物，存问备至。
皇庆元年，仁宗以曾前朝旧臣，特授昭文馆大学士、资德大夫。累章乞致仕，不允，复起为集贤侍讲学士。国有大政，必命曾与诸老议之。延祐元年，奉诏代祀中岳等神。还至汴梁，以病不复职，寓居淮南，杜门不通宾客，惟日以书史自娱。至治二年卒，年八十一。卒之前十日，有大星陨于所居，流光烛地，人皆异之。
刘敏中
刘敏中，字端甫，济南章丘人。幼卓异不凡，年十三，语其父景石曰： 昔贤足于学而不求知，丰于功而不自炫，此后人所弗逮也。 父奇之。乡先生杜仁杰爱其文，亟称之。敏中尝与同侪各言其志，曰： 自幼至老，相见而无愧色，乃吾志也。 
至元十一年，由中书掾擢兵部主事，拜监察御史。权臣桑哥秉政，敏中劾其奸邪，不报，遂辞职归其乡。既而起为御史台都事。时同官王约以言去，敏中杜门称疾。台臣请视事，敏中曰： 使约无罪而被劾，吾固不当出；诚有罪耶，则我既为同僚，又为交友，不能谏止，亦不无过也。 出为燕南肃政廉访副使，入为国子司业，迁翰林直学士，兼国子祭酒。大德七年，诏遣宣抚使巡行诸道，敏中出使辽东、山北诸郡，守令恃贵幸暴横者，一绳以法；锦州雨水为灾，辄发廪赈之。除东平路总管，擢陕西行台治书侍御史。九年，召为集贤学士，商议中书省事。上疏陈十事，曰整朝纲，省庶政，进善良，剔奸蠹，显公道，杜私门，广恩泽，实钞法，严武备，举封赠。成宗崩，奸臣希中旨，赞其邪谋，敏中援礼力争之。武宗即位，召敏中至上京，庶政多所更定，授集贤学士、皇太子赞善，仍商议中书省事，赐金币有加。顷之，拜河南行省参知政事，俄改治书侍御史，出为淮西肃政廉访使，转山东宣慰使，遂召为翰林学士承旨。诏公卿集议弭灾之道，敏中疏列七事，帝嘉纳焉。以疾还乡里。
敏中平生，身不怀币，口不论钱；义不苟进，进必有所匡救，援据今古，雍容不迫。每以时事为忧，或郁而弗伸，则戚形于色，中夜叹息，至泪湿枕席。为文辞，理备辞明，有《中庵集》二十五卷。延祐五年卒，年七十六。赠光禄大夫、柱国，追封齐国公，谥文简。
王约
王约，字彦博，其先汴人，祖通，北徙真定。约性颖悟，风格不凡。从中丞魏初游，博览经史，工文辞，务达国体，时好不以动其心。至元十三年，翰林学士王磐荐为从事，承旨火鲁火孙以司徒开府，奏授从仕郎、翰林国史院编修官，兼司徒府掾。既而辟掾中书，除礼部主事。二十四年，拜监察御史，授承务郎。首请建储及修史事。时丞相桑哥衔参政郭佑为中丞时奏诛右丞卢世荣等，故诬以他罪，约上章直佑冤。按治成都盐运使王鼎不法，罢官除名。转御史台都事。南台侍御史程文海入言事，多斥桑哥罪。桑哥怒，又以约与之表里，六奏杀之，上不从。约以陇西地远，请立行台陕西，诏从之。出赈河间饥民，均核有方，全活甚众。
三十一年，迁中书右司员外郎。四月，成宗即位，言二十二事，曰实京师，放差税，开猎禁，蠲逋负，赈穷独，停冗役，禁鹰房，振风宪，除宿蠹，慰远方，却贡献，询利病，利农民，励学校，立义仓，核税户，重名爵，明赏罚，择守令，汰官属，定律令，革两司。又请中书去繁文，一取信于行省，一责成于六部。调兵部郎中，改礼部郎中。请行赠谥之典以旌忠勋，付时政记于史馆以备纂录，立供需府以专供亿，皆从而行之。拜翰林直学士、知制诰同修国史。奉诏赈京畿东道饥民，发米五十万石，所活五十余万人。因条疏京东利病十事，请发米续赈之，中书用其言，民获以苏。
高丽王昛年老，传国子謜，有不安其政者，飞谗离间，及謜朝京师，潜使人赂用事者，留謜不遣。昛复位，乃委用小人，厚敛淫刑，国人群诉于朝。中书令执其首恶，系刑部，其党复不悛，奏属约验问。约至，宣布明诏，而谕之曰： 天地间至亲者父子，至重者君臣。彼小人知自利，宁肯为汝家国地耶！ 昛感泣，谢曰： 臣年耄，听信憸邪，是以致此，今闻命矣。愿奉表自雪，且请子謜还国，其小人党与，悉听使者治。 翼日，约逮捕覆按其罪，流二十二人，杖三人，黜有官者二人。命故臣洪子藩为相，俾更弊政，罢非道水驿十三，免耽罗贡非土产物，东民大喜。还报，称旨，除太常少卿。
寻诏约同宗正、御史谳狱京师，约辞职在清庙，帝不允。乃阅诸狱，决二百六十六人，当死者七十二人，释无罪者八十六人，平反吴得诚冤，嫁良家入倡女十人，杖流元旦带刀阑入殿庭者八十人。因议斗殴杀人者宜减死一等，著为令。又以浙民于行省、南台互讼不决，命约讯之。约至杭，二十日而理，省、台无异辞。特拜刑部尚书，以录前功。
大德十一年，仁宗至自怀州，肃清宫禁，以平章赛典赤、安西王阿难答与左丞相阿忽台潜谋为变，命刑曹按责其状。约曰： 在法，谋逆不必搒掠，竟当伏诛。 由是结知仁宗。富宁库失金，约疑番直宿卫者盗之，未几，果得实，库官吏获免。监察御史言通州仓米三万石，因雨而湿。约谓必积气所蒸，验且堪用，释守者罪。宗王兄弟二人守边，兄阴有异志，弟谏不听，即上马驰去，兄遣奴挟弓矢追之，弟发矢毙其奴，兄诉囚其弟，狱当死。约虑囚曰： 兄之奴，即弟之奴，况杀之有故。 立释之。迁礼部尚书，请定丁忧之制，申旌表之恩，免都城煤炭之征，皆从之。京民王氏，仕江南而殁，有遗腹子，其女育之，年十六，乃诉其姊匿赀若干，有司责之急。约视其牍曰： 无父之子，育之成人，且不绝王氏祀，姊之恩居多。诚利其赀，宁育之至今日耶！ 改前议而斥之。柴氏初无子，命张氏子后，既得己子，张出为僧，柴之子又殁，僧乃讼家产，诏约诘之。约问曰： 汝出家，既分承汝师衣钵，又何为得柴氏业乎？ 僧不能答，遂归柴氏应后者。
至大二年正月，上武宗尊号及册皇后，凡典礼仪注，约悉总之如制。仁宗在东宫，雅知约名，思用以自辅，擢太子詹事丞。从幸五台山，约谏不可久留，即日还上京。初，安西王封于秦，既以谋逆诛，国除，版赋入詹事院。至是，大臣奏请封其子，复国。仁宗以问，约曰： 安西以何罪诛？今复之，何以惩将来！ 议遂寝。明年，进太子副詹事，约抗章谏节饮，辞意恳切，仁宗嘉纳焉。承制立左卫率府，统侍卫军万人，同列欲署军官，约持不可，众难之曰： 东宫非枢密使耶？ 约曰： 詹事，东宫官也，预枢密事可乎？ 仁宗复召问约，对曰： 皇太子事，不敢不为；天子事，不敢为。 仁宗悟，竟罢议。同列复传命增立右卫率府，取河南蒙古军万人统之。约屏人语曰： 左卫率府，旧制有之，今置右府何为？诸公宜深思之，不可累储宫也。 又命取安西兵器，给宿卫士。约谓詹事完泽曰： 詹事移文数千里取兵器，人必惊疑。主上闻之，奈何？ 完泽色惭曰： 实虑不及此。 又命福建取绣工童男女六人。约言曰： 福建去京师六七千里，使人父子兄弟相离，有司承风动扰，岂美事耶！ 仁宗止之，称善再三。家令薛居敬上言陕西分地五事，因被命往理之，约不为署行，语之曰： 太子，潜龙也。当勿用之时，为飞龙之事可乎？ 遂止。荐翰林学士李谦为太子少傅，请立故丞相淮安忠武王伯颜祠于杭，皆从之。
仁宗以詹事院诸事循轨，大喜，面赐犀带，力辞；又赐江南所取书籍，亦辞。仁宗常字而不名，谕群臣曰： 事未经王彦博议者，勿启。 又谓中丞朵曰： 在詹事而不求赐予者，惟彦博与汝二人耳。 一日，仁宗西园观角抵戏，有旨取缯帛赐之。约入，遥见问曰： 汝何为来？ 仁宗遽止之。又欲观俳戏，事已集而约至，即命罢去，其见敬礼如此。四年三月，仁宗正位宸极，欲用阴阳家言，即位光天殿，即东宫也。约言于太保曲枢曰： 正名定分，当御大内。 太保入奏，遂即位于大明殿。中书奏约陕西行省参知政事，帝大怒，特拜河南行省右丞。约陛辞，帝赐卮酒及弓矢。
先是，至大间尚书省用建言者，冒献河、汴官民地为无主，奏立田粮府，岁输数万石，是岁诏罢之，窜建言人于海外，命河南行省复其旧业。行省方并缘为奸，田犹未给。约至，立期檄郡县，厘正如诏。会诏更铜钱银钞法，且令天下税，尽收至大钞。约度河南岁用钞七万锭，必致上供不给，乃下诸州，凡至大、至元钞相半。众以方诏命为言，约曰： 吾岂不知，第岁终诸事不集，责亦匪轻。 丞相卜怜吉台赞之曰： 善。 遣使白中书，省臣大悦，遂遍行天下。南阳孛术鲁冲以书谒约，大奇之，即署为郡学正。既又荐之中书，擢翰林国史院编修官。
皇庆改元元日，诏中书省曰： 汴省王右丞可即召之。 约以三月一日至，召见，慰劳，特拜集贤大学士，推恩三世，赠谥树碑。约首奏： 河南行省丞相卜怜吉台，勋阀旧臣，不宜久外。 召至，封河南王。约又建议行封赠、禁服色、兴科举。皆著为令甲。上疏荐国子博士姚登孙、应奉翰林文字揭傒斯、成都儒士杨静，请起复中山知府致仕辅惟良、前尚书参议李源、左司员外郎曹元用，皆除擢有差。辩奏故左丞窦履有遗腹子弃外，宜收养归宗，为窦氏后。
延祐二年，丞相帖木迭儿专政，奏遣大臣分道奉使宣抚，命约巡行燕南山东道。约至卫辉，有殴母置狱者，其母泣诉，言老妾惟此一息，死则一门绝矣。约原其情，杖一百而遣之。冠州民有兄讦其弟厌诅者，谳之，则曰： 我求嗣也。 索《授时历》验其日良信，乃立纵之使还。拜枢密副使，视事，明日召见赐酒，帝谓左右曰： 人言彦博老病，朕今见之，精力尚强，可堪大任也。 是夕，知院驸马塔失帖木儿宿卫，帝戒之曰： 彦博非汝友，宜师事之。 
至治元年，英宗即位，帖木迭儿复相，约辞职不出。二年，以年七十致仕。三年，丞相拜住一新政务，尊礼老臣，传诏起约，复拜集贤大学士，商议中书省事，以其禄居家，每日一至中书省议事，至治之政，多所参酌。又尝奉诏与中书省官及他旧臣，条定国初以来律令，名曰《大元通制》，颁行天下。朝廷议罢征东省，立三韩省，制式如他省，诏下中书杂议，约对曰： 高丽去京师四千里，地瘠民贫，夷俗杂尚，非中原比，万一梗化，疲力治之，非幸事也，不如守祖宗旧制。 丞相称善，奏罢议不行。高丽人闻之，图公像归，祠而事之，曰： 不绝国祀者，王公也。 泰定元年，奉诏廷策天下士，第八剌、张益等八十五人，始增乙科员额至一十五人。
天历元年，文宗践祚，约入贺，赐宴大明殿，帝劳问甚欢。时年七十有七，平居襟度和粹，谦抑自持，后进谒见，必加礼貌；俸禄所入，布散姻族，外及贫士；从父居贫，月奉钱米馈肴膳，事之如父；岁时朔望，携子姓至先茔，殿拜怀恋，谨时祭及五祀，动稽古礼，邦人以为矜式。至顺四年二月己酉卒，年八十二，皇太后闻之嗟悼，以尚酝二尊，遣徽政院臣临吊致奠，敕中书省以下赙赠有差。是月庚申，葬城西冈子原。
约平生著作，有《史论》三十卷、《高丽志》四卷、《潜丘稿》三十卷，行于世。子思诚，奉议大夫、秘书监著作郎。
王结
王结，字仪伯，易州定兴人。祖逖勤，以质子军从太祖西征，娶阿鲁浑氏，自西域徙戍秦陇，又徙中山，家焉。结生而聪颖，读书数行俱下，终身不忘。尝从太史董朴受经，深于性命道德之蕴，故其措之事业，见之文章，皆悉有所本。宪使王仁见之，曰 公辅器也。 年二十余，游京师，上执政书，陈时政八事，曰：立经筵以养君德，行仁政以结民心，育英材以备贡举，择守令以正铨衡，敬贤士以厉名节，革冗官以正职制，辨章程以定民志，务农桑以厚民生。其言剀切纯正，皆治国之大经大法，宰相不能尽用之。时仁宗在潜邸，或荐结充宿卫，乃集历代君臣行事善恶可为鉴戒者，日陈于前，仁宗嘉纳焉。武宗即位，以仁宗为皇太子。大德十一年，命置东宫官属，以结为典牧太监，阶太中大夫。近侍以俳优进，结言： 昔唐庄宗好此，卒致祸败，殿下方育德春宫，视听宜谨。 仁宗优纳之。
仁宗即位，迁集贤直学士。出为顺德路总管，教民务农兴学、孝亲弟长、戢奸禁暴，悉登于书，俾朝夕阅习之。属邑巨鹿沙河有唐魏征、宋璟墓，乃祠二公于学，表其言论风旨，以厉多士。迁扬州，又迁宁国，以从弟绅佥江东廉访司事，辞不赴。改东昌路，境有黄河故道，而会通堤遏其下流，夏月潦水，坏民麦禾。结疏为斗门以泄之，民获耕治之利。
至治二年，参议中书省事。时拜住为丞相，结言： 为相之道，当正己以正君，正君以正天下；除恶不可犹豫，犹豫恐生它变；服用不可奢僣，奢僣则害及于身。 丞相是其言。未几，除吏部尚书，荐名士宋本、韩镛等十余人。泰定元年春，廷试进士，以结充读卷官。迁集贤侍读学士、中奉大夫。会有月食、地震、烈风之异，结昌言于朝曰： 今朝廷君子小人混淆，刑政不明，官赏太滥，故阴阳错谬。咎征荐臻，宜修政事，以弭天变。 是岁，诏结知经筵，扈从上都。结援引古训，证时政之失，冀帝有所感悟。中宫闻之，亦召结等进讲，结以故事辞。明年，除浙西廉访使，中途以疾还。岁余，拜辽阳行省参知政事。辽东大水，谷价翔踊，结请于朝，发粟数万石，以赈饥民。召拜刑部尚书。
天历元年，文宗即位，拜陕西行省参知政事，改同知储庆司事。二年，拜中书参知政事，入谢光天殿，以亲老辞，帝曰： 忠孝能两全乎？ 是时迎立明宗于朔方，明宗命文宗居皇太子位，于是遣大臣奉宝北迓。近侍有求除拜赏赉者，结曰： 俟天子至议之。 初，上都之变，失皇太子宝，更铸新宝，近侍请视旧制宜加大，结曰： 此宝当传储嗣，不敢逾旧制也。 或致人于死，而籍其妻孥赀产者，结复论之。近侍益怒，谮诋日甚，遂罢政。又命为集贤侍读学士，丁内艰，不起。
元统元年，复除浙西廉访使，未行，召拜翰林学士、资善大夫、知制诰同修国史，与张起岩、欧阳玄修泰定、天历两朝实录。拜中书左丞。中宫命僧尼于慈福殿作佛事，已而殿灾，结言僧尼亵渎，当坐罪。左丞相疾革，家人请释重囚禳之，结极陈其不可。先时，有罪者，北人则徙广海，南人则徙辽东，去家万里，往往道死。结请更其法，移乡者止千里外，改过听还其乡，因著为令。职官坐罪者，多从重科，结曰： 古者刑不上大夫，今贪墨虽多，然士之廉耻，不可以不养也。 闻者谓其得体。至元元年，诏复入翰林，养疾不能应诏。二年正月二十八日卒，年六十有二。
结立言制行，皆法古人，故相张珪曰： 王结非圣贤之书不读，非仁义之言不谈。 识者以为名言。晚邃于《易》，著《易说》一卷，临川吴澄读而善之。及卒，公卿唁于朝，士大夫吊于家，曰： 正人亡矣。 四年五月，诏赠资政大夫、河南江北等处行中书省右丞、护军，追封太原郡公，谥文忠。有诗文十五卷行于世。
宋瑽
宋瑽，字弘道，潞州长子人，金兵部员外郎元吉之孙。瑽善记诵，年十七，避地襄阳，已而北归，屏居河内者十有五年。赵璧经略河南，闻其名，礼聘之。中统三年，擢翰林修撰。李璮畔，璧行中书省事于济南，至元五年，大兵守襄阳，璧行元帅府事，瑽皆从焉，军事多所咨访。六年，高丽权臣林衍废其国王，而立其弟温，诏遣国王头辇哥暨璧将兵讨之，以瑽为行省员外郎，持诏徙江华岛居民于平壤。复命，慰劳良厚，仍赐衣段，授河南路总管府判官，不赴。十三年，入为太常少卿，属省官制行，兼领籍田署事。十六年，太子以耆德召见，应对详雅，大惬睿旨，自是数蒙召问，侍讲经幄，开谕为多。十八年，除秘书监。十九年，江西分地当署郡邑守令，皆命瑽铨举。二十年，初立詹事院，首命瑽为太子宾客。每燕见，优赐容接，多所锡赉。二十三年卒，有《秬山集》十卷行于世。
张伯淳
张伯淳，字师道，杭州崇德人。少举童子科，以父任铨受迪功郎、淮阴尉，改扬州司户参军，寻举进士，监临安府都税院，升观察推官，除太学录，入本朝。至元二十三年，授杭州路儒学教授，迁浙东道按察司知事。二十八年，擢为福建廉访司知事。岁余，有荐伯淳于帝前者，遣使召问。明年，入见，帝问冗官、风宪、盐策、楮币，皆当时大议，所对悉称旨，命至政事堂，将重用之，固辞，遂授翰林直学士，进阶奉训大夫，谒告以归。授庆元路总管府治中，行省檄按疑狱衢、秀，皆得其情。大德四年，即家拜翰林侍讲学士。明年，造朝，扈从上都。又明年卒。有文集若干卷，藏于家。
