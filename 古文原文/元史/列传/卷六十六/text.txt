贺胜
贺胜，仁杰子也，字贞卿，一字举安，小字伯颜，以小字行。尝从许衡学，通经传大义。年十六，入宿卫，凝重寡言，世祖甚器重之。大臣有密奏，辄屏左右，独留胜，许听之。出则参乘舆，入则侍帷幄，非休沐不得至家。至元二十四年，乃颜叛，帝亲征，胜直武帐中，虽亲王不得辄至。胜传旨饬诸将，诘旦合战，还侍帝侧，矢交帐前，胜立侍不动。乃颜既败，帝还都，乘舆夜行，足苦寒，胜解衣，以身温之。帝一日猎还，胜参乘，伶人蒙采毳作狮子舞以迎驾，舆象惊，奔逸不可制，胜投身当象前，后至者断靷纵象，乘舆乃安。胜退，创甚，帝亲抚之，遣尚医、尚食视护。拜集贤学士，领太史院事，诏赐一品服。卢世荣、桑哥秉政，势焰熏灼，胜父仁杰留守上都，不肯为之下，桑哥欲阴中之，累数十奏，帝皆不听。
至元二十八年，桑哥败，罢尚书省，政归中书。帝问谁可相者，胜对曰： 天下公论，皆属完泽。 遂相完泽，而以胜参知政事。三十年，佥枢密院事，迁大都护。大德九年，胜父仁杰请老，以胜代为上都留守，兼本路都总管、开平府尹、虎贲亲军都指挥使。既至，通商贾，抑豪纵，出纳有法，裁量有度，供亿不匮，民赖以安。诸权贵子弟奴隶有暴横骄纵者，悉绳以法。至大三年，进光禄大夫、左丞相，行上都留守，兼本路总管府达鲁花赤。寻又加开府仪同三司、上柱国。奉圣州民高氏，籍虎贲，以赀雄乡里，身死子幼。有达官利其财，使其部曲强娶高氏妇。胜白帝，斥之，高氏以全。岁大饥，辄发仓廪赈民，乃自劾待罪。帝报曰： 祖宗以上都之民付卿父子，欲安之也。卿能如此，朕复何忧，卿其视事。 民德之，为立祠上都西门外。帝闻之，复命工写其像以赐，俾传示子孙。未几，以足疾请老，不许，曰： 卿卧护足矣。 赐小车，出入禁闼。
初，开平人张弼，家富。弼死，其奴索钱民家，弗得，殴负钱者至死。有治其狱者，教奴引弼子，并下之狱。丞相铁木迭儿受其赂六万缗，终不为直。胜素恶铁木迭儿贪暴，居同巷，不与往来。闻弼事，以语御史中丞杨朵儿只。杨朵儿只以语监察御史玉龙帖木儿、徐元素。遂劾奏丞相，逮治其左右，得所赂事实以闻。帝亦素恶铁木迭儿，欲诛之。铁木迭儿走匿太后宫中，太后为言，仅夺其印绶而罢之。及英宗即位，在谅暗中，铁木迭儿遂复出据相位，乃执杨朵儿只及中书平章政事萧拜住，同日戮于市。且复诬胜乘赐车迎诏，不敬，并杀之。胜死之日，百姓争持纸钱，哭于尸傍甚哀。泰定初，诏雪其冤，赠推忠宣力保德功臣、太傅、开府仪同三司、上柱国，追封秦国公，谥惠愍。至正三年，加赠推忠亮节同德翊戴功臣、太师、开府仪同三司、上柱国，追封泾阳王，改谥忠宣。
子二人：惟一，开府仪同三司、中书左丞相、监修国史；惟贤，太中大夫、同知上都留守司事。孙均，太子詹事。
杨朵儿只
杨朵儿只，河西宁夏人。少孤，与其兄皆幼，即知自立，语言仪度如成人。事仁宗于藩邸，甚见倚重。大德丁未，从迁怀孟。仁宗闻朝廷有变，将北还，命朵儿只与李孟先之京师，与右丞相哈剌哈孙定议，迎武宗于北藩。仁宗还京师，朵儿只讥察禁卫，密致警备，仁宗嘉赖焉，亲解所服带以赐。既佐定内难，仁宗居东宫，论功以为太中大夫、家令丞，日夕侍侧，虽休沐不至家，众敬惮之。会兄卒，涕泣不胜哀，仁宗怜之，存问优厚。事寡嫂有礼，待兄子不异己子，家人化之。进正奉大夫、延庆使。武宗闻其贤，召见之，仁宗曰： 此人诚可任大事，然刚直寡合。 武宗顾视之，曰： 然。 
仁宗始总大政，执误国者，将尽按诛之，朵儿只曰： 为政而尚杀，非帝王治也。 帝感其言，特诛其尤者，民大悦服。帝他日与中书平章李孟论元从人材，孟以朵儿只为第一，帝然之，拜礼部尚书。初，尚书省改作至大银钞，视中统一当其二十五，又铸铜为至大钱，至是议罢之。朵儿只曰： 法有便否，不当视立法之人为废置。银钞固当废，铜钱与楮币相权而用之，昔之道也。国无弃宝，民无失利，钱未可遽废也。 言虽不尽用，时论是之。迁宣徽副使，御史请迁为台官，帝以宣徽膳用，素不会计，特以委之，未之许也。有言近臣受贿者，帝怒其非所当言，将诛之，时张珪为御史中丞，叩头谏，不听。朵儿只言于帝曰： 诛告者失刑，违谏者失谊。世无诤臣久矣，张珪真中丞也。 帝喜，竟用珪言，拜朵儿只为侍御史。帝宴闲时，群臣侍坐者，或言笑逾度，帝见其正色，为之改容，有犯法者，虽贵幸无所容贷。怨者因共谮之，帝知之深，谮不得行。拜资德大夫、御史中丞。中书平章政事张闾以妻病，谒告归江南，夺民河渡地，朵儿只以失大体，劾罢之。江东、西奉使斡来不称职，权臣匿其奸，冀不问，朵儿只劾而杖之，斡来愧死。御史纳璘言事忤旨，帝怒叵测，朵儿只救之，一日至八九奏，曰： 臣非爱纳璘，诚不愿陛下有杀御史之名。 帝曰： 为卿宥之，可左迁为昌平令。 昌平，畿内剧县，欲以是困纳璘。朵儿只又言曰： 以御史宰京邑，无不可者。但以言事而得左迁，恐后之来者用是为戒，不肯复言矣。 帝不允。后数日，帝读《贞观政要》，朵儿只侍侧，帝顾谓曰： 魏徵古之遗直也，朕安得用之。 对曰： 直由太宗，太宗不听，徵虽直，将焉用之。 帝笑曰： 卿意在纳璘耶？当赦之，以成尔直名也。 有上书论朝政阙失，面触宰相，宰相怒，将取旨杀之。朵儿只曰： 诏书云：言虽不当，无罪。今若此，何以示信天下！果诛之，臣亦负其职矣。 帝悟，释之。于是特加昭文馆大学士、荣禄大夫，以奖其直言。
时位一品者，多乘间邀王爵、赠先世。或谓朵儿只眷倚方重，苟言之，当可得也，朵儿只曰： 家世寒微，幸际遇至此，已惧弗称，尚敢求多乎！且我为之，何以风厉侥幸者！ 迁中政院使。未几，复为中丞，迁集贤大学士，为权臣铁木迭儿所害而死，年四十二。
初，武宗崩，皇太后在兴圣宫，铁木迭儿为丞相，逾月，仁宗即位，因遂相之。居两岁，得罪斥罢，更自结徽政近臣，复再入相，恃势贪虐，凶秽愈甚，中外切齿，群臣不知所为。御史中丞萧拜住拜中书右丞，又拜平章政事，稍牵制之。朵儿只自侍御史拜御史中丞，慨然以纠正其罪为己任。上都富民张弼杀人系狱，铁木迭儿使大奴胁留守贺伯颜出之，及强以他奸利事，不能得。一日，坐都堂，盛怒，以官事召留守，将罪之，留守昌言： 大奴所干非法，不敢从，他实无罪。 铁木迭儿语诎，得解去。朵儿只廉得其所受弼赃巨万万，大奴犹数千，使御史徐元素按得实，入奏。而御史亦辇真又发其私罪二十余事。帝震怒，有诏逮问，铁木迭儿逃匿，帝为不御酒数日，以待决狱，尽诛其大奴同恶数人，铁木迭儿终不能得。朵儿只持之急，徽政近臣以太后旨，召朵儿只至宫门，责以违旨意者。对曰： 待罪御史，奉行祖宗法，必得罪人，非敢违太后旨也。 帝仁孝，恐诚出太后意，不忍重伤咈之，但罢其相位，而迁朵儿只为集贤学士。帝犹数以台事问之，对曰： 非臣职事，臣不敢与闻。所念者，铁木迭儿虽去君侧，反得为东宫师傅，在太子左右，恐售其奸，则祸有不可胜言者。 
仁宗崩，英宗犹在东宫，铁木迭儿复相，乃宣太后旨，召萧拜住、朵儿只至徽政院，与徽政使失里门、御史大夫秃忒哈杂问之，责以前违太后旨之罪。朵儿只曰： 中丞之职，恨不即斩汝，以谢天下。果违太后旨，汝岂有今日耶！ 铁木迭儿又引同时为御史者二人，证成其狱。朵儿只顾二人唾之曰： 汝等尝得备风宪，乃为是犬彘事耶！ 坐者皆惭俯首，即起入奏。未几，称旨执朵儿只，载诸国门之外，与萧拜住俱见杀。是日，风沙晦冥，都人汹惧，道路相视以目。
英宗即位，诏书遂加以诬罔大臣之罪。铁木迭儿权势既成，毫发之怨，无不报者，太后惊悔，而帝亦觉其所谮毁者皆先帝旧臣。未及论治，而铁木迭儿以病死。会有天灾，求直言，会议廷中，集贤大学士张珪、中书参议回回，皆称萧、杨等死甚冤，是致不雨。闻者失色，言终不得达。及珪拜平章，即告丞相拜住曰： 赏罚不当，枉抑不伸，不可以为治。若萧、杨等冤，何可不亟昭雪也！ 丞相善之，遂请于帝，诏昭雪其冤，特赠思顺佐理功臣、金紫光禄大夫、司徒、上柱国、夏国公，谥襄愍。朵儿只死时，权臣欲夺其妻刘氏与人，刘氏剪发毁容以自誓，乃免。子不花。
不花幼有才气，能以礼自持，好读书，善书。初，仁宗闻而召之，应对称旨，欲以为翰林直学士，力辞。后遭家难，益自励节为学，以荫补武备司提点，转佥河东廉访司事。尝出按部民，有杀子以诬怨者，狱成，不花谳之，曰： 以十岁儿，受十一创，且彼以斧杀怨，必尽其力，何创痕之浅，反不入肤耶！ 遂得其情，平反出之。河东民饥，先捐己赀以赈，请未得命，即发公廪继之，民遂赖不死。天历初，文宗入继大统，除通政院判，将行，值陕西诸军拒诏，郡邑守吏率民逃之。不花独率众出御，呼西人谕之曰： 民者，祖宗艰难所致，国家大事，何与于民。汝等既昧逆顺，又欲残此无辜，吾有为民死尔，不汝从也。 阵溃，遂见杀。二仆亦见执，曰： 吾主既为国死，吾纵为人奴，今苟得生，他日何以见吾主于地下，不若死从吾主。 欲起杀仇，仇要斩之。至顺二年，赠嘉议大夫、礼部尚书，以褒其忠。
萧拜住
萧拜住，契丹石抹氏也。曾祖丑奴，有膂力，善骑射，识见明敏，仕金为古北口屯戍千户。岁庚午，国兵南下，金将招灯必舍遁，丑奴于暮夜潜领兵三千人力战，不克，矢中其胸，遂开关，遣使纳降。太祖命丑奴袭招灯必舍，追及平、滦，降之。因攻取平、滦、檀、顺、深、冀等州，及昌平红螺、平顶诸寨，又两败金兵于邦君甸，授檀州军民元帅。太祖方西征，丑奴驿送竹箭弓弩弦各一万，擢檀顺昌平万户，仍管打捕鹰房人匠，卒于官。后追封顺国公，谥忠毅。弟老瓦，始以杨城渔寨来降，为丑奴弟充质子，多立战功，袭檀州。节度使言安以水栅未下，阴诱汤河川人叛去，老瓦追之不克，死焉。丑奴子青山，中统元年袭万户。至元十一年，从丞相伯颜平宋。还，授湖北提刑按察使。追封顺国公，谥武定。青山子哈剌帖木儿，少事裕宗于东宫，典宿卫，仕为檀州知州。追封顺国公，谥康惠。
拜住，乃哈剌帖木儿之子也。尝从成宗北征，特授檀州知州，入为礼部郎中，擢同知大都路总管府事，出知中山府，以忧去官。属仁宗过中山，有同官者谮于近侍曰： 知府去官，实惮迎候烦劳耳。 帝颔之。适行田野间，见老妪，问之曰： 府中官孰贤？ 妪对曰： 有萧知府，余不知也。 复过神祠，有数老人焚香罗拜，遣问之曰： 汝辈何所祷？ 合辞对曰： 萧知府奔丧还，欲速其来，是以祷也。 帝意遂释。武宗即位，起复为中书左司郎中，出为河间路总管，召为右卫率使，迁户部尚书，遂拜御史中丞。皇庆元年，迁陕西行中书省右丞。延祐三年，进中书平章政事，除典瑞院使，超授银青荣禄大夫、崇祥院使。
英宗即位之十有九日，右丞相铁木迭儿怨拜住在省中牵制其所为，又发其奸赃、专制等事，遂请依皇太后旨，并前御史中丞杨朵儿只皆杀之。帝曰： 人命至重，刑杀非轻，不宜仓卒。二人罪状未明，当白太后，使详谳之，若果无冤，诛之未晚。 竟杀之，并籍其家，语见杨朵儿只及铁木迭儿传。泰定间，赠守正佐治功臣、太保、仪同三司、柱国，追封蓟国公，谥忠愍。拜住之死，有吴仲者，潜守其尸，三日不去，竟收葬之。
