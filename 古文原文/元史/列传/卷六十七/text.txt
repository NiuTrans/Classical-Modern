耶律希亮
耶律希亮，字明甫，楚材之孙，铸之子也。初，六皇后命以赤帖吉氏归铸，生希亮于和林南之凉楼，曰秃忽思，六皇后遂以其地名之。宪宗尝遣铸核钱粮于燕，铸曰： 臣先世皆读儒书，儒生俱在中土，愿携诸子，至燕受业。 宪宗从之，乃命希亮师事北平赵衍。时方九岁，未浃旬，已能赋诗。岁丙辰，宪宗召铸还和林，希亮独留燕。岁戊午，宪宗在六盘山，希亮诣行在所。已而铸扈从南伐，希亮亦在行。明年，宪宗崩于蜀，希亮将辎重北归陕右。
又明年，为中统元年，世祖即位，阿里不哥反，遣使召主将浑都海。铸说浑都海等入朝，皆不从，则弃其妻子，挺身来归。既而浑都海知铸去，怒，遣百骑追之不及。乃使百人监视希亮母子，迫胁使从行，自灵武过应吉里城，至西凉甘州。阿里不哥遣大将阿蓝答儿自和林帅师至焉支山，希亮见之。阿蓝答儿问： 而父安在？ 希亮曰： 不知，与吾父同任事者宜知之。 浑都海怒，诟曰： 我焉得知之，其父今亡命东见皇帝矣！ 希亮曰： 若然，则何谓不知！ 阿蓝答儿熟视浑都海曰： 此言深有意焉。 诘希亮甚急。希亮曰： 使吾知之，亦从而去，安得独留！ 阿蓝答儿以为实，免其监莅。既而阿蓝答儿、浑都海为大兵所杀，其残卒北走，众推哈剌不花为帅。希亮潜匿甘州北黑水东沙陀中。殿兵已过十余里，有寻马者适至，老婢漏言，众奄至，驱至肃州。哈剌不花与铸有婚姻之好，又哈剌不花在蜀时，尝疾病，铸召医视之，遗以酒食，因释希亮缚，谓曰： 我受恩于汝父，此图报之秋也。 及抵沙州北川，希亮与兄弟徒步负任，不火食者数日。是冬，涉雪逾天山，至北庭都护府。二年，至昌八里城。夏，逾马纳思河，抵叶密里城，乃定宗潜邸汤沐之邑也。时六皇后之妹主后位，与宗王火忽皆欲东觐。希亮母密知其事，携希亮入见，已而事不果。冬，至于火孛之地。三年，定宗幼子大名王闵其不能归，遗以币帛鞍马，乃从大名王至忽只儿之地。会宗王阿鲁忽至，诛阿里不哥所用镇守之人唆罗海，欲附世祖。复从大名王及阿鲁忽二王还至叶密里城。王遗以耳环，其二珠大如榛，实价直千金，欲穿其耳使带之。希亮辞曰： 不敢因是以伤父母之遗体也。且无功受赏，于礼尤不可。 王又解金束带遗之，且曰： 系此，于遗体宜无伤。 五月，又为阿里不哥兵所驱，西行千五百里，至孛劣撒里之地。六月，又西至换紥孙之地。又从至不剌城。又西行六百里，至彻彻里泽剌之山，后妃辎重皆留于此，希亮母及兄弟亦在焉。希亮单骑从行二百余里，至出布儿城。又百里，至也里虔城，而哈剌不花之兵奄至，希亮又从二王兴师，还至不剌城，与哈剌不花战，败之，尽歼其众。二王乃函其头，遣使报捷。十月，至于亦思宽之地。四年，至可失哈里城。四月，阿里不哥兵复至，希亮又从征，至浑八升城。时希亮母从后避暑于阿体八升山。先是，铸尝言于世祖： 臣之妻子皆在北边。 至是，世祖遣不华出至二王所，因以玺书召希亮，驰驿赴阙。六月，由苦先城至哈剌火州，出伊州，涉大漠以还。八月，入觐世祖于上都之大安阁，备陈边事，及羁旅困苦之状。世祖怜之，赐钞千锭、金带一、币帛三十，命为速古儿赤、必阇赤。至元八年，授奉训大夫、符宝郎。
十二年，既平宋，世祖命希亮问诸降将，日本可伐否。夏贵、吕文焕、范文虎、陈奕等皆云可伐。希亮奏曰： 宋与辽、金攻战且三百年，干戈甫定，人得息肩，俟数年，兴师未晚。 世祖然之。十三年，太府监令史卢贽言于监官： 各路所贡布长三丈，唯平阳加一丈，诸怯薛歹以故争取平阳布。苟截其长者，与他郡等，则无所争，而以其所截者为髹漆宫殿器皿之用，甚便。 监官从之。适左右以其事闻，帝以诘监官，监官仓皇莫知所以对，归罪于贽，帝命斩之。希亮遇诸途，贽以冤告。希亮命少缓，具以实入奏。有旨令董文用谳之。竟释贽，而召御史大夫塔察儿等让之曰： 此事言官当言而不言，向微秃忽思，不误诛此人耶！ 十四年，转嘉议大夫、礼部尚书，寻迁吏部尚书。帝驻跸察纳儿台之地，希亮至，奏对毕，董文用问大都近事。希亮曰： 囹圄多囚耳。 世祖方欹枕而卧，忽寤，问其故。希亮奏曰： 近奉旨：汉人盗钞六文者杀。以是囚多。 帝惊问： 孰传此语？ 省臣曰： 此旨实脱儿察所传。 脱儿察曰： 陛下在南坡，以语蒙古儿童。 帝曰： 前言戏耳，曷尝著为令式？ 乃罪脱儿察。希亮因奏曰： 令既出矣，必明其错误，以安民心。 帝善其言，即命希亮至大都，谕旨中书。
十七年，希亮以跋涉西土，足病痿挛，谢事而去，退居惣阳者二十余年。至大二年，武宗访求先朝旧臣，特除翰林学士承旨、资善大夫，寻改授翰林学士承旨、知制诰兼修国史。希亮以职在史官，乃类次世祖嘉言善行以进，英宗取其书，置禁中。久之，闲居京师，四方之士多从之游。泰定四年卒，年八十一。
希亮性至孝，困厄遐方，家赀散亡已尽，仅藏祖考画像，四时就穹庐陈列致奠，尽诚尽敬。朔漠之人，咸相聚来观，叹曰： 此中土之礼也。 虽疾病，不废书史，或中夜起坐，取烛以书。所著诗文及从军纪行录三十卷，目之曰《愫轩集》。赠推忠辅义守正功臣、资善大夫、集贤学士、上护军，追封漆水郡公，谥忠嘉。
赵世延
赵世延，字子敬，其先雍古族人，居云中北边。曾祖〈黑旦〉公，为金群牧使，太祖得其所牧马，〈黑旦〉公死之。祖按竺迩，幼孤，鞠于外大父术要甲，讹为赵家，因氏为赵；骁勇善骑射，从太祖征伐，有功，为蒙古汉军征行大元帅，镇蜀，因家成都。父黑梓，以门功袭父元帅职，兼文州吐蕃万户达鲁花赤。
世延天资秀发，喜读书，究心儒者体用之学。弱冠，世祖召见，俾入枢密院御史台肄习官政。至元二十一年，授承事郎、云南诸路提刑按察司判官，时年二十有四。乌蒙蛮酋叛，世延会省臣以军讨之，蛮兵大溃，即请降。二十六年，擢监察御史，与同列五人劾丞相桑哥不法。中丞赵国辅，桑哥党也，抑不以闻，更以告桑哥。于是五人者悉为其所挤，而世延独幸免。奉旨按平阳郡监也先忽都赃巨万，鞫左司郎中董仲威杀人狱，皆明允。二十九年，转奉议大夫，出佥江南湖北道肃政廉访司事。敦儒学，立义仓，撤淫祠，修澧阳县坏堤，严常、澧掠卖良民之禁，部内晏然。元贞元年，除江南行御史台都事，丁内艰，不赴。大德元年，复除前官。三年，移中台都事，俄改中书左司都事。台臣奏，仍为都事中台。六年，由山东肃政廉访副使改江南行台治书侍御史。十年，除安西路总管。安西，故京兆省台所治，号称会府，前政壅滞者三千牍。世延既至，不三月，剖决殆尽。陕民饥，省台议请于朝赈之，世延曰： 救荒如救火，愿先发廪以赈，朝廷设不允，世延当倾家财若身以偿。 省台从之，所活者众。
至大元年，除绍兴路总管，改四川肃政廉访使。蒙古军士，科差繁重，而军士就戍往来者多害人，且军官或抑良为奴，世延皆除其弊而正其罪。又修都江堰，民尤便之。四年，升中奉大夫、陕西行台侍御史。先是，八百媳妇为边患，右丞刘深往讨之，兵败而还，坐罪弃市。及是，右丞阿忽台当继行，世延言： 蛮夷事在羁縻，而重烦天讨，致军旅亡失，诛戮省臣，藉使尽得其地，何补于国？今穷兵黩武，实伤圣治。朝廷第当选重臣知治体者，付以边寄，兵宜止勿用。 事闻，枢密院臣以为用兵国家大事，不宜以一人之言为兴辍。世延闻之，章再上，事卒罢。
皇庆二年，拜江浙行省参知政事，寻召还，拜侍御史。延祐元年，省臣奏： 比奉诏汉人参政用儒者，赵世延其人也。 帝曰： 世延诚可用，然雍古氏非汉人，其署宜居右。 遂拜中书参知政事。居中书二十月，迁御史中丞。有旨省臣自平章以下，率送之官。其礼前所无有，由是为权臣所忌，乃用皇太后旨，出世延为云南行省右丞。陛辞，帝特命仍还御史台为中丞。三年，世延劾奏权臣太师、右丞相帖木迭儿罪恶十有三，诏夺其官职。寻升翰林学士承旨，兼御史中丞，世延固辞，乃解中丞。五年，进光禄大夫、昭文馆学士，守大都留守，乞补外，拜四川行省平章政事。世延议即重庆路立屯田，物色江津、巴县闲田七百八十三顷，摘军千二百人垦之，岁得粟万一千七百石。
明年，仁宗崩，帖木迭儿复居相位，锐意报复，属其党何志道，诱世延从弟胥益儿哈呼诬告世延罪，逮世延置对，至夔路，遇赦。世延以疾抵荆门，留就医。帖木迭儿遣使督追至京师，俾其党煅炼使成狱。会有旨，事经赦原，勿复问。帖木迭儿更以它事白帝，系之刑曹，逼令自裁，世延不为动，居囚再岁。胥益儿哈呼自以所诉涉诬欺，亡去。中书左丞相拜住屡言世延亡辜，得旨出狱，就舍以养疾。先是，帝猎北凉亭，顾谓侍臣曰： 赵世延先帝所尊礼，而帖木迭儿妄入其罪，数请诛之，此殆报私怨耳，朕岂能从之。 侍臣皆叩头称万岁。帖木迭儿在上京，闻世延出狱，索省牍视之，怒曰： 此左丞相罔上所为也。 事闻，帝语之曰： 此朕意耳。 未几，帖木迭儿死，事乃释。世延出居于金陵。泰定元年，召还朝，除集贤大学士。明年，出为江南行台御史中丞。四年，入朝，复为御史中丞，又迁中书右丞。明年，有旨：赵世延顷为权奸所诬，中书宜遍移天下，昭雪其非辜，仍加翰林学士承旨、光禄大夫。经筵开，兼知经筵事，选拣劝讲者，皆一时名流。又加同知枢密院事。
泰定帝崩，燕铁木儿与宗王大臣议：武宗二子周王、怀王，于法当立；周王远在朔漠，而怀王久居民间，备尝艰险，民必归之，天位不可久虚，不如先迎怀王，以从民望。八月，即定策，迎之于江陵，怀王即位，是为文宗。当是时，世延赞画之功为多。文宗即位，世延仍以御史中丞兼翰林学士承旨，以疾乞归田里，诏不允。天历二年正月，复除江南行台御史中丞；行次济州，三月，改集贤大学士；六月，又加奎章阁大学士；八月，拜中书平章政事。冬，世延至京，固辞不允，诏以世延年高多疾，许乘小车入内。至顺元年，诏世延与虞集等纂修《皇朝经世大典》，世延屡奏： 臣衰老，乞解中书政务，专意纂修。 帝曰： 老臣如卿者无几，求退之言，后勿复陈。 四月，仍加翰林学士承旨，封鲁国公。秋，以疾，移文中书致其事，明日即行，养疾于金陵之茅山。诏征还朝，不能行，二年，改封凉国公。元统二年，诏赐世延钱凡四万缗。至元改元，仍除奎章阁大学士、翰林学士承旨、中书平章政事、鲁国公。明年五月，至成都，十一月卒，享年七十有七。至正二年，赠世忠执法佐运翊亮功臣、太保、金紫光禄大夫、上柱国，追封鲁国公，谥文忠。
世延历事凡九朝，扬历省台五十余年，负经济之资，而将之以忠义，守之以清介，饰之以文学，凡军国利病，生民休戚，知无不言，而于儒者名教尤拳拳焉。为文章波澜浩瀚，一根于理。尝较定律令，汇次《风宪宏纲》，行于世。
五子，达者三人：野峻台，黄州路总管。次月鲁，江浙行省理问官。伯忽，夔州路总管，天历初，囊加台据蜀叛，死于难，特赠推忠秉义效节功臣、资善大夫、中书右丞、上护军，追封蜀郡公，谥忠愍。
孔思晦
孔思晦，字明道，孔子五十四世孙也。资质端重，而性简默，童丱时，读书已识大义。及长，授业于导江张，讲求义理，于词章之习，薄而弗为。家贫，躬耕以为养，虽剧寒暑，而为学未尝懈，远近争聘为子弟师。大德中，游京师，祭酒耶律有尚欲荐之，以母老，辞而归。母卧疾，躬进药饵，衣不解带。居丧，勺水不入口者五日。至大中，举茂才，为范阳儒学教谕。延祐初，调宁阳学。先是，两县校官率以廪薄不能守职，而思晦以俭约自将，教养有法，比代去，学者皆不忍舍之。于是孔氏族人相与议：思晦嫡长且贤，宜袭封爵，奉祠事。状上政府，事未决。仁宗在位，雅崇尚儒道，一日，问： 孔子之裔今几世，袭爵为谁？ 廷臣具对曰： 未定。 帝亲取孔氏谱牒按之，曰： 以嫡应袭封者，思晦也，复奚疑！ 特授中议大夫，袭封衍圣公，月俸百缗，加至五百缗，赐四品印。泰定三年，山东廉访副使王鹏南言： 袭爵上公，而阶止四品，于格弗称，且失尊崇意。 明年，升嘉议大夫。至顺二年，改赐三品印。思晦以宗祀责重，恒惧弗胜，每遇祭祀，必敬必慎。初，庙毁于兵，后虽苟完，而角楼围墙未备，思晦竭力营度，以复其旧。金丝堂坏，又一新之，祭器礼服，悉加整饬。又以尼山乃毓圣之地，故有庙，已毁，民冒耕祭田且百年，思晦复其田，且请置尼山书院，以列于学官，朝廷从之。三氏学旧有田三千亩，占于豪民，子思书院旧有营运钱万缗，贷于民取子钱，以供祭祀，久之，民不输子钱，并负其本，思晦皆理而复之。圣父旧封齐国公，思晦言于朝曰： 宣圣封王，而父爵犹公，愿加褒崇。 乃诏加封圣父启圣王，圣母王夫人。
五季时，孔末之后方盛，欲以伪灭真，害宣圣子孙几尽，至是，其裔复欲冒称宣圣后。思晦以为： 不早辨则真伪久益不可明，彼与我不共戴天，乃列于族，与共拜殿庭，可乎？ 遂会族人，稽典故斥之，既又重刻宗谱于石，而孔氏族裔益明矣。元统元年卒，年六十七。卒之日，有鹤百余翔其屋上，又见神光自东南落其舍北。至正中，朝廷加赠其官，而赐谥曰文肃。
子曰克坚，袭封衍圣公，阶嘉议大夫，既而进通奉大夫。至正十五年，召为同知太常礼仪院事，拜陕西行台侍御史，迁国子祭酒，擢山东肃政廉访使，不赴。孙希学，袭封衍圣公。
