贺仁杰
贺仁杰，字宽甫，其先河东隰州人，祖种德徒关中，遂为京兆鄠人。父贲，有材略，善攻战，数从军有功。关中兵后积尸满野，贲买地金天门外，为大冢收瘗之。远近闻者，争辇尸来葬，复以私钱劳之。尝治室于毁垣中，得白金七千五百两，谓其妻郑曰： 语云：匹夫无故获千金，必有非常之祸。 时世祖以皇太弟受诏征云南，驻军六盘山，乃持五千两往献之，世祖曰： 天以赐汝，焉用献！ 对曰： 殿下新封秦，金出秦地，此天以授殿下，臣不敢私，愿以助军。 且言其子仁杰可用状，即召入宿卫。其军帅怒贲不先白己而专献金，下贲狱。世祖闻之，大怒，执帅将杀之，以勋旧而止。世祖即位，赐贲金符，总管京兆诸军奥鲁，卒，赠输忠立义功臣、银青荣禄大夫、大司徒，追封雍国公，谥贞献。
仁杰从世祖，南征云南，北征乃颜，皆著劳绩。后与董文忠居中事上，同志协力，知无不言，言无不听，多所裨益，而言不外泄，帝深爱重之。至元十三年，宋平，惟川蜀久不下。四川制置使张珏守重庆，合州安抚使王立守钓鱼山，相拒二十余年。诏建东西行枢密院，督兵进伐，合丹、阔里吉思领东院，攻钓鱼山；不花、李德辉领西院，攻重庆。德辉分守成都，获王立钞卒张郃，纵之使谕立降。立复遣张郃等奉蜡书告德辉，能自来即降。德辉遂从五百骑至钓鱼山，与东院同受立降。东院复奏诛立，并言德辉越境邀功，下立长安狱。西院从事吕掞至都，以兵事告许衡，许衡告仁杰，仁杰为言于帝。帝召枢密臣责之曰： 汝等以人命为戏耶！今召王立，立生则已，死则汝等亦从之。 立至，赐金虎符，仍以为合州安抚使。
帝一日召仁杰至榻前，出白金，谓之曰： 此汝父六盘所献者，闻汝母来，可持以归养。 辞不许，乃归白母，尽散之宗族。帝欲选民间童女充后宫；及有司买物，多非其土产；山后盐禁，久为民害，皆奏罢之。民为之立祠。
十七年，上都留守阙，宰相拟廷臣以十数，皆不纳，帝顾仁杰曰： 无以易卿者。 特授正议大夫、上都留守，兼本路总管、开平府尹。明年，赐三珠虎符，进资德大夫，兼虎贲亲军都指挥使。寻加荣禄大夫、中书右丞，留守如故。尚书省立，桑哥用事，奏上都留守司钱谷多失实。召留守忽剌忽耳及仁杰廷辨，仁杰曰： 臣汉人，不能禁吏戢奸，致钱谷多耗伤，臣之罪。 忽剌忽耳曰： 臣为长，印在臣手，事未有不关白而能行者，臣之罪。 帝曰： 以爵让人者有之，未有争引咎归己者。 置勿问。
仁杰在官五十余年，为留守者居半，车驾春秋行幸，出入供亿，未尝致上怒。其妻刘没，帝欲为娶贵族，固辞，乃娶民间女，已而丧明，夫妻相敬如初，未尝置媵妾。
大德九年，年七十二，请老，拜光禄大夫、平章政事，商议陕西行中书省事，赐白金、楮币、锦袍、玉带，归第。以子胜袭上都留守、虎贲指挥使。后成宗崩，仁宗入清内难，念世祖旧臣，欲有所咨访，召赴阙，行至樊桥而卒。赠恭勤竭力功臣、仪同三司、太保、上柱国，追封雍国公，谥忠贞。延祐六年，加赠推诚宣力翊运功臣、太师、开府仪同三司、上柱国，追封奉元王。子胜，自有传。
贾昔剌
贾昔剌，燕之大兴人也。本姓贾氏，其父仕金为庖人。昔剌体貌魁硕，有志于当世。岁甲申，因近臣入见庄圣太后，遂从睿宗于和林，典司御膳，以其须黄，赐名昔剌，俾氏族与蒙古人同，甚亲幸之；又虑其汉人，不习于风土，令徙居濂州。帝复思之曰： 昔剌在吾左右，饮食殊安适。 促召入供奉，诸庖人皆隶焉。世祖在潜邸，知其重厚，使从迎皇后于弘吉剌之地，自是预谋帷幄，动中机会，内出银三千两，使买珍膳，乘传上太官，恣其出入不问。又赐以牝马及驹三十匹，并牧户与之。是时兵余，数以所赐分遗乡里。世祖即位，立尚食、尚药二局，赐金符，提点局事，兼领进纳御膳生料。年老，谢事，病笃，索所赐衣衣之而卒。追封闻喜郡侯，谥敬懿。
子丑妮子，方幼时，世祖爱之，尝坐之御席傍。从征云南，跃马入水，斫战船，破其军，帝奇其勇敢，而戒其轻锐。己未，从伐宋，还自鄂州，卒。追封临汾郡公，谥显毅。
子虎林赤，智勇绝人。阿里不哥之叛，出其家名马以助官军。从幸和林，中道值大风，昼晦，敌猝至，击走之。还，佩其大父金符，提点尚食、尚药二局，历尚膳使，兼司农。尝入侍，帝问治天下何为本，曰： 重农为本。 何为先，曰： 用贤为先。用贤则天下治，重农则百姓足。 帝深善之，超拜宣徽使，辞，改佥院事，仍领尚膳使，卒。
子秃坚不花，袭世职为尚药、尚食局提点，世祖以故家子，独奇之，谓他日可大用，使在左右。从征乃颜，军次杭海，敌猝至，帝令急击之。诸近侍见其势盛，多畏避，秃坚不花即驰入其阵，疾战，破走之，擒其首将以归。移军哈罕，大风，昼晦，敌兵千人，鼓噪以进，秃坚不花奋击，身被十余疮，犹力战，复大破之，帝奇其勇。杭海叛者请降，众议以为亲犯王师，宜诛之，秃坚不花独曰： 杭海本吾人，或诱之以叛，岂其本心哉！且兵法杀降不祥，宜赦之。 帝曰： 秃坚不花议是。 以此益知其可用，升同佥宣徽院事。每论政帝前，言直而气不慑，帝亦知其直。令察宿卫之士，有才器者以名闻，所论荐数十人，用之皆称职，时论归之。
成宗即位，诸侯王会于上京，凡刍饩宴享之节、赐予多寡、疏戚之分，无一不当其意，帝喜曰： 宣徽得秃坚不花足矣。 进同知宣徽院事。四年，帝弗豫，召入侍疾，一食一饮，必尝乃进。帝体既安，赐钱，不受，解衣赐之。尝从巡幸，禁中卫士感奋有所欲言，帝命进而问之，皆曰： 臣等宿卫有年矣，日膳充、岁赐以时者，诚荷陛下厚恩，亦由宣徽有能官秃坚不花其人也。 帝悦，赐珠袍，超拜宣徽使。辞曰： 先臣服勤，于兹三世矣，位不过佥佐，臣何敢有加于先臣乎！ 帝嘉其退让，乃允其请。九年，北方乞禄伦部大雪，奏买驼马，补其死损，出衣币于内府，身往给之，全活者数万人，还，赐七宝笠。十年，帝病甚，入侍疾愈谨。及大渐，内难将作，揆以正义，无所回挠。
武宗入即位，深嘉其忠，进阶荣禄大夫，遥授平章政事，商议宣徽院事，行金复州新附军万户府达鲁花赤。至大二年，诏出金帛，大赉北边诸军，以秃坚不花明习事宜，能不惮劳苦，使即军中与其帅月赤察儿定议而给之，诸部大悦。帝深器之，拜宣徽使，出内藏兼金带赐之。为同官贾廷瑞所嫉，廷瑞请以宣徽院为门下省，尚书省奏廷瑞擅易官制，帝大怒，欲杀之。秃坚不花力谏不可，帝曰： 贾廷瑞毁卿不直一钱，卿何力言邪？ 对曰： 廷瑞所坐不当死，不敢以臣私隙，误陛下失刑。 廷瑞遂得免。帝访群臣以治道，秃坚不花以为治国安民之实在于生财节用。帝嘉纳焉。转光禄大夫。
仁宗即位，加金紫光禄大夫。廷祐四年，朔方又被风雪为灾，秃坚不花请赈之如大德时，且出私家马二百匹以为助，赐钱酬其价，不受，解御衣赐之。托恩幸以求赏者，辄抑弗予。帖失、王廷显，皆同官也，帝赐帖失海舶，秃坚不花曰： 此军国之所资，上不宜赐，下不宜受。 帝赐廷显玉带，廷显欲取太官羊钱一万五千缗充其价，又执不可。于是怨之者众。七年，以疾去官。英宗即位，帖失竟谮杀之，后帖失以大逆伏诛，事乃白，赠推忠宣力守谅功臣、太傅、开府仪同三司、上柱国，追封冀国公，谥忠隐。后进封冀安王；加赠其曾祖昔剌推忠翊运功臣、金紫光禄大夫、太保，进封绛国公；祖丑妮子崇德效节功臣、仪同三司、太傅、柱国，追封绛国公；父虎林赤推诚宣力守德功臣、太师、开府仪同三司、上柱国，进封临汾王。
子班卜、忽里台、也速古、秃忽赤，皆至显官。
刘哈剌八都鲁
刘哈剌八都鲁，河东人，本姓刘氏，家世业医。至元八年，世祖驻跸白海，以近臣言，得召见。世祖谓其目有火光，异之，遂留侍左右，初赐名哈剌斡脱赤。十七年，擢太医院管勾。昔里吉叛，宗王别里铁穆而奉命往征之，帝谕哈剌八都鲁曰： 当行者多避事，汝善医，复习骑射，能从行乎？ 对曰： 事君不辞难，臣不行将何为！ 即请授甲，帝曰： 汝安用甲？ 对曰： 臣愿备一战士。 帝曰： 医，汝事也，甲不可得。 惟赐以环刀、弓矢、裘马等物。将行，闻母疾，请归省，帝命给驿而归。既见母，不敢以远役告，母亦微知之，谓曰： 汝第行，我疾安矣。 遂即辞去，忍泪不下，而鼻血暴出，数里弗止，驰至王所。
一日，猎于野，有狐窜草中，王射之，不中，哈剌八都鲁一发中之，王大喜。王妃有疾，与药即愈，王又喜，奏为其府长吏。及将战，从王请甲，王曰： 上不与汝，我何敢与！ 因留之，使领辎重。哈剌八都鲁不肯，曰： 大丈夫当效命行阵，乃守营帐如妇人耶！ 见有甲者，饮以酒，高价取之，明日，被以往。王望见其介而驰走，使人问之，免胄曰： 我也。 因慨然曰： 一人兴善，万人可激，我为万人激耳！ 中道，三遇贼，贼射之，皆不中。王喜甚，解衣衣之曰： 此所以识也。 师次金山，路隘，顿兵未能进，有使者云自脱忽王所来，曰： 我受太祖分地，守此不敢失。凡上所使与昔里吉之过我者，吾并饮食供给之，无异心也。且愿见天子，而道远无援，今闻王来甚喜，得一见可乎？ 王以为信，左右曰： 此诈也，脱忽所居要害，殆与昔里吉为耳目，愿勿听。 乃羁其人，遣兵间道窥之，获其游骑三十人，讯之得其情，知脱忽方饮酣。遂出其不意，进击，大败之，因获昔里吉所遣使，知其不为备，又乘势进击，大破擒之，王乃命哈剌八都鲁献俘行宫。帝见其瘠甚，辍御膳羊胾以赐，既拜受，先割其美者怀之。帝问其故，对曰： 臣始与母诀，今归，母幸存，请以君赐遗之。 帝嘉其志，命自今凡赐之食，必先赐其母。以功授和林等处宣慰副使，赐与甚厚。二十三年，升同知宣慰司事。二十四年，又升宣慰使。
二十五年，海都犯边，尚书省以和林屯粮，当得知缓急轻重者掌其出纳，奏用怯伯。帝曰： 钱谷非怯伯所知，哈剌斡脱赤可使也。 进阶嘉议大夫，职如故，使怯伯与俱。二十六年，海都兵至，皇子北安王使报怯伯，率其民避去。怯伯与哈剌八都鲁南行六日，止八儿不剌，距海都军五六十里。怯伯大惧曰： 事忽矣，不如顺之。 哈剌八都鲁语其弟钦祖、荣祖曰： 怯伯有二心矣。 遂潜遁，与探马赤千户忽剌思遇，从骑百余人，问之，急剌思曰： 吾在海都军中，闻怯伯反，宣慰脱身归报天子，我故追以来。 哈剌八都鲁察其诚，与之谋，结阵乘高立于西南，令之曰： 吾将往责怯伯，汝曹勿动，见吾执弓而起，即相应也。 既见怯伯，怯伯盛言海都之令以威之。哈剌八都鲁诡辞自解，得间，疾趋。忽剌思整阵以出，怯伯遣骑来追，屡拒却之。道遇送军装者，因护之至盐海。及入见，帝喜曰： 人言汝陷贼，乃能来耶！ 命与酒馔。顾谓侍臣曰： 譬诸畜犬，得美食而弃其主，怯伯是也。虽未得食而不忘其主，此人是也。 更其名曰察罕斡脱赤，赐以钞五千贯，顿首辞谢，乞以所赐与同来者。帝特命受之，而令中书定其同来者之赏有差。
二十七年，迁正奉大夫、河东山西道宣慰使。奏曰： 臣累战而归，衣裘尽弊。河东，臣故乡也，愿乞锦衣以为荣。 帝以金织文衣赐之。居二年，召还，帝谕之曰： 自此而北，乃颜故地曰阿八剌忽者，产鱼，吾今立城，而以兀速、憨哈纳思、乞里吉思三部人居之，名其城曰肇州。汝往为宣慰使，仍别赐汝名曰小龙儿，或曰哈剌八都鲁，汝可自择之。 对曰： 龙，非臣下所敢承。 帝曰： 然则哈剌八都鲁可也。 复赐以绣衣、玉带，及钞五千贯，其为人主所眷注如此。既至，定市里，安民居。一日，得鱼九尾，皆千斤，遣使来献。俄召还。三十一年春，世祖崩，太傅伯颜奉皇太后旨，命之曰： 东方汝尝镇之，今以属汝，勿俟制命。 乃以为咸平宣慰使。元贞元年，召为御史中丞，行至懿州，病卒。
石抹明里
石抹明里，契丹人，姓石抹，世典内膳。国制，内膳为近臣，非笃敬素著者不得为。明里祖曷鲁，事太祖，睿宗尝求之于帝，帝听以其僚十人往，敕之曰： 皇子方总兵辟地，朕辍尔以事之。能以事朕之恭事之，将用黄金覆周汝身矣。 显懿庄圣皇后语宪宗、世祖曰： 曷鲁事太祖，圣躬或小不豫，其烹庖之精，百倍平日，汝兄弟当终始遇之。 睿宗尝从太宗西征，在道绝汲，曷鲁晨起，聚草上霜，煮羹以进。睿宗问曰： 何从得水？ 因告之故，师还，赐金帛甚厚。年八十卒。
中统初，明里入见，世祖令侍臣送明里于裕宗，且曰： 明里，朕亲臣之子也，今以事汝，令典膳事。 已而世祖尝命裕宗：令从人十人来，朕将行赏焉。十人者至帝前，四人列于明里上，帝曰： 第五人非明里耶？ 对曰： 然。 帝曰： 上之。 明里越一人立，帝又曰： 更上之。 明里又越一人立，帝曰： 止。 赐金纹衣一袭。明里出，侍臣以明里后来反居上，相与耳语，帝闻之曰： 明里之祖曷鲁，事太祖、睿宗以及朕兄弟，尔时汝辈安在？顾谓后来耶！ 帝亲讨反者于北方，明里请备持矛，师还第功，赐白金百两。至元二十八年，为典膳令。成宗即位，加朝列大夫，赐金带，又赐御衣一袭、钞万五千贯，诏曰： 明里旧臣，其令诸子入宿卫，可假礼部尚书，进阶嘉议大夫，食尚书禄以老。 武宗即位，诏曰： 明里夫妇，历事帝后，保抱朕躬，朕甚德之。可特令明里荣禄大夫、司徒；其妻梅仙封顺国夫人。赐黄金二百五十两、白金千五百两、衣一袭。 仁宗在东宫，语宫人曰： 昔朕有疾甚危，徽仁裕圣皇后忧之，梅仙守视，不解带者七十日。今不敢忘，其赐明里宝带、锦衣、舆及四骡。 至大三年二月卒，年六十有九。子皆显贵。
谢仲温
谢仲温，字君玉，丰州丰县人。父睦欢，以赀雄乡曲间，大兵南下，转客兀剌城。太祖攻西夏，过其城，睦欢与其帅迎降。从攻西京，睦欢力战先登，连中三矢，仆城下。太宗见而怜之，命军校拔其矢，缚牛，刳其肠，裸而纳诸牛腹中，良久乃苏，誓以死报，每遇敌，必身先之，官至太原路金银铁冶达鲁花赤。
仲温丰颐广颡，声音洪亮，略涉书史。壬子岁，见世祖于野狐岭，命备宿卫，凡所行幸，必在左右。丙辰，城上都，仲温为工部提领，董其役。帝曰： 汝但执梃，虽百千人，宁不惧汝耶！ 己未，大军围鄂，令督诸将。时守江军士乏食，仲温教之罾鱼，以充其食，帝喜谓侍臣曰： 朕思不及此。饮以驼乳，他日不忘汝也。 一夕，帝闻敌军欢噪，命警备，仲温奉绳床，帝凭其肩以行，至旦不能寐。中统元年，擢平阳、太原两路宣抚使；二年，改西京。至元九年，迁顺德路总管。时方用兵江淮，有寡妇鬻子以偿转输之直，仲温出俸金赎还之。十六年，为湖南宣慰使。二十二年，改淮东。岁旱，仲温导白水塘溉民田，公私赖焉。
三十年春，入见，帝曰： 汝非谢仲温乎？朕谓汝死矣！ 从容语及攻鄂时事，帝喜甚，谕曰： 汝将复官乎？朕当为卿择之。 对曰： 臣老矣，无能为也，一子早亡，惟有孙孛完，幸陛下怜之。 即日命备宿卫。大德六年卒，年八十。
子兰，江浙达鲁花赤，先卒。孙孛完，承事郎、冀宁等路管民提举司达鲁花赤。
高觿
高觿，字彦解，渤海人。世仕金，祖彝，徙居上党。父守忠，国初为千户。太宗九年，从亲王口温不花攻黄州，殁于兵。觿事世祖，备宿卫，颇见亲幸。至元初，立燕王为皇太子，诏选才隽士充官属，以觿掌艺文，兼领中酝、宫卫监门事，又监作皇太子宫，规制有法，帝嘉之，锡以金币、厩马，因赐名失剌。十八年，授中议大夫、工部侍郎，行同知王府都总管府事。十九年春，皇太子从帝北幸。时丞相阿合马留守大都，专权贪恣，人厌苦之。益都千户王著与高和尚等，因构变谋杀之。三月十七日，觿宿卫宫中，西蕃僧二人至中书省，言今夕皇太子与国师来建佛事。省中疑之，俾尝出入东宫者杂识视之，觿等皆莫识也，乃作西蕃语询二僧曰： 皇太子及国师今至何处？ 二僧失色。又以汉语诘之，仓皇莫能对，遂执二僧属吏。讯之皆不伏，觿恐有变，乃与尚书忙兀儿、张九思集卫士及官兵，各执弓矢以备。顷之，枢密副使张易亦领兵驻宫外。觿问： 果何为？ 易曰： 夜后当自见。 觿固问，乃附耳语曰： 皇太子来诛阿合马也。 夜二鼓，忽闻人马声，遥见烛笼仪仗，将至宫门，其一人前呼启关，觿谓九思曰： 他时殿下还宫，必以完泽、赛羊二人先，请得见二人，然后启关。 觿呼二人不应，即语之曰： 皇太子平日未尝行此门，今何来此也？ 贼计穷，趋南门。觿留张子政等守西门，亟走南门伺之。但闻传呼省官姓名，烛影下遥见阿合马及左丞郝祯已被杀。觿乃与九思大呼曰： 此贼也！ 叱卫士急捕之，高和尚等皆溃去，惟王著就擒。黎明，中丞也先帖木儿与觿等驰驿往上都，以其事闻。帝以中外未安，当益严武备，遂劳使遣亟还。高和尚等寻皆伏诛。二十二年，迁嘉议大夫，同知大都留守司事，兼少府监。久之，迁中奉大夫、河南等路宣慰使。卒，年五十三。
张九思
张九思，字子有，燕宛平人。父滋，蓟州节度使。至元二年，九思入备宿卫，裕皇居东宫，一见奇之，以父荫当补外，特留不遣。江南既平，宋库藏金帛输内府，而分授东宫者多，置都总管府以主之，九思以工部尚书兼府事。十九年春，世祖巡幸上都，皇太子从，丞相阿合马留守。妖僧高和尚、千户王著等谋杀之，夜聚数百人为仪卫，称太子，入健德门，直趋东宫，传令启关甚遽。九思适直宿宫中，命主者不得擅启关，语在《高觿传》。贼知不可绐，循垣趋南门外，击杀丞相阿合马、左丞郝祯。时变起仓卒，且昏夜，众莫知所为，九思审其诈，叱宿卫士并力击贼，尽获之。贼之入也，矫太子命，征兵枢密副使张易，易不加审，遽以兵与之。易既坐诛，而刑官复论以知情，将传首四方。九思启太子曰： 张易应变不审，而授贼以兵，死复何辞！若坐以与谋，则过矣，请免传首。 皇太子言于帝，遂从之。九思讨贼时，右卫指挥使颜进在行，中流矢卒，怨家诬为贼党，将籍其孥，九思力辩之，得不坐。
阿合马既败，和礼霍孙拜右丞相，中书庶务更新，省部用人，多所推荐。是年冬，立詹事院，以九思为丞，遂举名儒上党宋道、保定刘因、曹南夹谷之奇、东平李谦，分任东宫官属。二十二年，皇太子薨，朝议欲罢詹事院，九思抗言曰： 皇孙宗社人心所属，詹事所以辅成道德者也，奈何罢之！ 众以为允。三十年，进拜中书左丞，兼詹事丞。明年，世祖崩，成宗嗣位，改詹事院为徽政，以九思为副使。十一月，进资德大夫、中书右丞。会修世祖、裕宗《实录》，命九思兼领史事。大德二年，拜荣禄大夫、中书平章政事。五年，加大司徒。六年，进阶光禄大夫，薨，年六十一。子金界奴，光禄大夫、河南省右丞。
王伯胜
王伯胜，霸州文安人。兄伯顺，给事内廷，为世祖所亲幸，因以伯胜入见，命使宿卫。时伯胜年十一，广颡巨鼻，状貌屹然，帝顾谓伯顺曰： 此儿当胜卿，可名伯胜。 帝尝沃盥，水温冷甚称旨，问进水为谁，内侍李邦宁曰： 伯胜。 帝曰： 此儿他日必知为政，达人情矣。 至元二十五年，从征乃颜，以功授朝列大夫、拱卫直都指挥使。元贞元年，赐金虎符，进阶嘉议大夫。成宗即位，复进通议大夫。初，拱卫直隶教坊，卫卒多市井无赖，窜名宿卫。及伯胜为指挥使，乃尽募良家子易之。五年，扈从上都，天久雨，夜闻城西北有声如战鼙然。伯胜率卫卒百人出视之，乃大水暴至，立具畚锸，集土石、毡罽以塞门，分决壕隍以泄其势，至旦始定，而民弗知。丞相完泽以闻，帝嘉之。九年，以侍成宗疾，忤安西王，出为大宁路总管，伯顺亦出为梁王傅。武宗即位，召拜通奉大夫、也可紥鲁花赤、刑部尚书。至大二年，加右丞。明年，进银青荣禄大夫、大都留守，兼少府监。初，大都土城，岁必衣苇以御雨，日久土益坚，劳费益甚，伯胜奏罢之。仁宗立，正百官品秩，降授资德大夫，寻复升荣禄大夫，拜辽阳等处行中书省平章政事。辽阳省治懿州，州弊陋，民不知学。伯胜始至，为增郡学弟子员，择贤师以教之。使客至，无所舍，皆馆于民，民苦之，伯胜乃择隙地为馆厩，度闲田百顷，募民耕种，以廪饩之。岁大旱，伯胜斋戒以祷，祷毕即雨，人谓之平章雨。廷祐二年，召为大都留守，辽阳民状其行事，言于中书，乞留伯胜，不报，民涕泣而去。三年，特授银青荣禄大夫。至治二年，赐金虎符，授武卫亲军都指挥使，兼大都屯田事，仍大都留守。奉诏监修文武楼，创咸宁殿，建太庙。泰定三年冬，以疾卒。赐翊忠宣力保惠功臣、太保、金紫光禄大夫、上柱国，追封蓟国公，谥忠敏。
长子恪，初名安童，累官至兵部尚书，南台治书侍御史，佥宣徽院事。次马儿，以宣武将军袭武卫亲军都指挥使。孙善果袭。
伯顺官至大司徒。
