宋子贞
宋子贞，字周臣，潞州长子人也。性敏悟好学，工词赋。弱冠，领荐书试礼部，与族兄知柔同补太学生，俱有名于时，人以大小宋称之。金末，潞州乱，子贞走赵、魏间。宋将彭义斌守大名，辟为安抚司计议官。义斌殁，子贞率众归东平行台严实。实素闻其名，招置幕府，用为详议官，兼提举学校。先是，实每令人请事于朝，托近侍奏决，不经中书，因与丞相耶律楚材有违言。子贞至，劝实致礼丞相，通殷勤，凡奏请，必先咨禀。丞相喜，自是交欢无间，实因此益委信子贞。太宗四年，实戍黄陵，金人悉力来攻。与战不利，敌势颇张，曹、濮以南皆震。有自敌中逃归者，言金兵且大至，人情恟惧。子贞请于实，斩扬言者首以令诸城，境内乃安。汴梁既下，饥民北徙，饿殍盈道。子贞多方赈救，全活者万余人。金士之流寓者，悉引见周给，且荐用之。拔名儒张特立、刘肃、李昶辈于羁旅，与之同列。四方之士闻风而至，故东平一时人材多于他镇。
七年，太宗命子贞为行台右司郎中。中原略定，事多草创，行台所统五十余城，州县之官或擢自将校，或起由民伍，率昧于从政。甚者专以掊克聚敛为能，官吏相与为贪私以病民。子贞仿前代观察采访之制，命官分三道纠察官吏，立为程式，与为期会，黜贪｛惰土｝，奖廉勤，官府始有纪纲，民得苏息。东平将校，占民为部曲户，谓之脚寨，擅其赋役，几四百所。子贞请罢归州县。实初难之，子贞力言乃听，人以为便。实卒，子忠济袭爵，尤敬子贞。请于朝，授参议东平路事，兼提举太常礼乐。子贞作新庙学，延前进士康晔、王磐为教官，招致生徒几百人，出粟赡之，俾习经艺。每季程试，必亲临之。齐鲁儒风，为之一变。
岁己未，世祖南伐，召子贞至濮，问以方略。对曰： 本朝威武有余，仁德未洽。所以拒命者，特畏死尔，若投降者不杀，胁从者勿治，则宋之郡邑，可传檄而定也。 世祖善其言。中统元年，授益都路宣抚使。未几，入觐，拜右三部尚书。时新立省部，典章制度，多子贞裁定。李璮叛，据济南，诏子贞参议军前行中书省事。子贞单骑至济南，观璮形势，因说丞相史天泽曰： 璮拥众东来，坐守孤城，宜增筑外城，防其奔突，彼粮尽援绝，不攻自破矣。 议与天泽合，遂擒璮。子贞还，上书陈便宜十事，大略谓： 官爵人主之柄，选法宜尽归吏部。律令国之纪纲，宜早刊定。监司总统一路，用非其材，不厌人望，乞选公廉有才德者为之。今州县官相传以世，非法赋敛，民穷无告，宜迁转以革其弊。 又请建国学教胄子，敕州郡提学课试诸生，三年一贡举。有旨命中书次第施行之。至元二年，始罢州县官世袭。遣子贞与左丞相耶律铸行山东，迁调所部官。还，授翰林学士，参议中书省事。奏请班俸禄，定职田，从之。俄拜中书平章政事。复陈时务之切要者十二策。帝颇悔用子贞晚。
未几，以年老求退，帝曰： 卿气力未衰，勉为朕留，措置大事，俟百司差有条理，听卿自便。 三年十一月，恳辞，乃得请。特敕中书，凡有大事，即其家访问。子贞私居，每闻朝廷事不便，必封疏上奏，爱君忧国，不以进退异其心。卒年八十一。始病，家人进医药，却之曰： 死生有命，吾年逾八十，何以药为！ 病危，诸子请遗言，子贞曰： 吾平昔教汝者不少，今尚何言耶！ 
子渤，字齐彦，有才名，官至集贤学士。
商挺
商挺，字孟卿，曹州济阴人。其先本姓殷氏，避宋讳改焉。父衡，佥陕西行省员外郎，以战死。挺年二十四，汴京破，北走，依冠氏赵天锡，与元好问、杨奂游。东平严实聘为诸子师。实卒，子忠济嗣，辟挺为经历，出为曹州判官。未几，复为经历，赞忠济兴学养士。
癸丑，世祖在潜邸，受京兆分地，闻挺名，遣使征至盐州。入对称旨，字而不名。间陪宴语，因曰： 挺来时，李璮城朐山，东平当馈米万石。东平至朐山，率十石致一石，且车淖于雨，必后期，后期罪死。请输沂州，使璮军取食，便。 世祖曰： 爱民如此，忍不卿从。 杨惟中宣抚关中，挺为郎中。兵火之余，八州十二县，户不满万，皆惊忧无聊。挺佐惟中，进贤良，黜贪暴，明尊卑，出淹滞，定规程，主簿责，印楮币，颁俸禄，务农薄税，通其有无。期月，民乃安。诛一大猾，群吏咸惧。且请减关中常赋之半。明年，惟中罢，廉希宪来代，升挺为宣抚副使。丙辰，征京兆军需布万匹、米三千石、帛三千段，械器称是，输平凉军。期迫甚，郡人大恐。挺曰： 他易集也，运米千里，妨我蚕麦。 郿长王姓者，平凉人也，挺召与谋，对曰： 不烦官运，仆家有积粟，请以代输。 挺大悦，载价与之，他输亦如期。复命兼治怀孟，境内大治。丁巳，宪宗命阿蓝答儿会计河南、陕右。戊午，罢宣抚司，挺还东平。
宪宗亲征蜀，世祖将趋鄂、汉，军于小濮，召问军事。挺对曰： 蜀道险远，万乘岂宜轻动。 世祖默然久之，曰： 卿言正契吾心。 宪宗崩，世祖北还，道遣张文谦与挺计事。挺曰： 军中当严符信，以防奸诈。 文谦急追及言之。世祖大悟，骂曰： 无一人为我言此，非商孟卿几败大计！ 速遣使至军立约。未几，阿里不哥之使至军中，执而斩之。召挺北上至开平，挺与廉希宪密赞大计。
世祖既即位，挺奏曰： 南师宜还扈乘舆，西师宜军便地。 从之。以廉希宪及挺宣抚陕、蜀。中统元年夏五月，至京兆。哈剌不花者，征蜀时名将也，浑都海尝为之副，时驻六盘山，以兵应阿里不哥。挺谓希宪曰： 为六盘，有三策。悉锐而东，直捣京兆，上策也；聚兵六盘，观衅而动，中策也；重装北归，以应和林，下策也。 希宪曰： 彼将何从？ 挺曰： 必出下策。 已而果然。于是与希宪定议，令八春、汪良臣发兵御之，事具《希宪传》。六盘之兵既北，而阿蓝答儿自和林引兵南来，与哈剌不花、浑都海遇于甘州。哈剌不花以语不合，引其兵北去，阿蓝答儿遂与浑都海合军而南。时诸王合丹率骑兵与八春、汪良臣兵合，乃分为三道以拒之。既阵，大风吹沙，良臣令军士下马，以短兵突其左，绕出阵后，溃其右而出，八春直捣其前，合丹勒精骑邀其归路，大战于甘州东，杀阿蓝答儿、浑都海。事闻，帝大悦，曰： 商孟卿，古之良将也。 改宣抚司为行中书省，进希宪为右丞，挺为佥行省事。
二年，进参知政事。宋将刘整以沪州降，系前降宋者数百人来归，军吏请诛以戒，挺尽奏而释之。兴元判官费寅有罪惧诛，以借兵完城事讼挺与希宪于朝。帝召挺便殿，问曰： 卿在关中、怀孟，两著治效，而毁言日至，岂同寅有沮卿者耶？抑位高而志怠耶？比年论王文统者甚众，卿独无一言。 挺对曰： 臣素知文统之为人，尝与赵璧论之，想陛下犹能记也。臣在秦三年，多过，其或从权以应变者有之。若功成以归己，事败分咎于人，臣必不敢，请就戮。 挺既出，帝顾驸马忽剌出、枢副合答等，数挺前后大计，凡十有七，因叹曰： 挺有功如是，犹自言有罪，若此，谁复为朕戮力耶！卿等识之。 四年，赐金符，行四川行枢密院事。
至元元年，入拜参知政事。建议史事，附修辽、金二史，宜令王鹗、李治、徐世隆、高鸣、胡祗遹、周砥等为之，甚合帝意。二年，分省河东，俄召还。三年，帝留意经学，挺与姚枢、窦默、王鹗、杨果纂《五经要语》凡二十八类以进。六年，同佥枢密院事。七年，迁佥书。八年，升副使。数军食，定军官品级，给军吏俸。使四千人屯田，开恳三万亩，收其获以饷亲军。汰不胜军者户三万户，一丁者亦汰去；丁多业寡，业多丁寡，财力相资，合出一军。
九年，封皇子忙阿剌为安西王，立王相府，以挺为王相。十四年，诏王北征，王命挺曰： 关中事有不便者，可悉更张之。 挺曰： 延安民兵数千，宜使李忽兰吉练习之，以备不虞。 未几，秃鲁叛，以延安兵应敌，果获其力。挺进十策于王，曰：睦亲邻，安人心，敬民时，备不虞，厚民生，一事权，清心源，谨自治，固本根，察下情。王为置酒嘉纳。王薨，王妃使挺请命于朝，以子阿难答嗣。帝曰： 年少，祖宗之训未习，卿姑行王相府事。 
初，运使郭琮、郎中郭叔云与王相赵炳构隙。或告炳不法，妃命囚之六盘狱以死。朝廷疑擅杀之，执琮、叔云鞫问，伏辜，事具《赵炳传》。初无一毫及挺。惟王府女奚彻彻，以预二郭谋，临刑，望以求生，始有暧昧语连挺及其子谳。帝怒，召挺，拘炳家，瓛下狱。帝命赵氏子曰： 商孟卿，老书生，可与诸儒谳其罪。 吏部尚书青阳梦炎以议勋奏曰： 臣宋儒，不知挺向来之功可补今之过否？ 帝不悦曰： 是同类相助之辞也。 符宝郎董文忠奏曰： 梦炎不知挺何如人，臣以曩时推戴之功语之矣。 帝良久曰： 其事果何如？ 对曰： 臣目未睹，耳固闻之，杀人之谋，挺不与也。 帝默然。十六年春，有旨：挺不可全以无罪释之，籍其家。是冬，始释挺及谳。二十年，复枢密副使，俄以疾免。二十一年，赵氏子复讼父冤，挺又被系，百余日乃释。二十五年，帝问中丞董文用曰： 商孟卿今年几何？ 对曰： 八十。 帝甚惜其老，而叹其康强。是岁冬十有二月卒。有诗千余篇，尤善隶书。延祐初，赠推诚协谋佐运功臣、太师、开府仪同三司、上柱国、鲁国公，谥文定。子五人：琥、璘、瑭、瓛、琦。
琥字台符。至元十四年，以姚枢、许衡荐，拜江南行御史台监察御史。建康戍卒有利汤氏财者，投戈于其家，诬为反具。琥知其冤，罪诬者而释之。华亭蟠龙寺僧思月谋叛被擒，其党纵火来劫，民大扰，琥亟诛其魁。文法吏责琥擅诛，行台中丞张雄飞曰： 江南残毁之余，盗贼屡起，顾尚循常例，安用宪台为哉！ 吏议遂屈。都昌妖贼杜万一，僣号倡乱，行台檄琥按问。械系胁从者盈狱，琥悉以诖误纵遣之。党与窜伏者犹众，琥揭榜招徕，不三日云集。二十七年，征拜中台监察御史。属地震，琥上书言： 昔汉文帝有此异，而无其应，盖以躬行德化而弭也。 因条陈汉文时政以进。又言： 为国之道，在立法、任人二者而已。法不徒立，须人而行，人不滥用，惟贤是择。 因举天下名士十余人。帝从之，皆召用，待以不次。三十年，迁国子司业。卒。有《彝斋文集》。
瑭子礼符。仕为右卫屯田千户。岁余，谢病侍亲，时年才三十二。后还乡里，筑室曰晦道堂，盖取七世祖宗弼，宋仁宗时为太子中舍人，年五十挂冠所筑堂名也。
琦字德符。大德八年，成宗召备宿卫。仁宗在东宫，奏授集贤直学士。调大名路治中，不赴。皇庆元年，授集贤侍讲学士。延祐四年，升侍读官、通奉大夫，赐钞二万五千贯。泰定元年，迁秘书卿，病归，卒。琦善画山水。尝使蜀，持平守法，秋毫无私。
赵良弼
赵良弼，字辅之，女直人也。本姓术要甲，音讹为赵家，因以赵为氏。父悫，金威胜军节度使，谥忠闵；悫长子良贵，嵩汝招讨使；良贵子谠，许州兵官；悫从子良材，守太原。俱死事。良弼明敏，多智略，初举进士，教授赵州。世祖在潜藩，召见，占对称旨，会立邢州安抚司，擢良弼为幕长。邢久不得善吏，且当要冲，使者旁午，民多逃去。良弼区画有方，事或掣制，则请诸藩邸，再阅岁，凡六往返，所请无不从。脱兀脱以断事官镇邢，其属要结罪废者，交构嫌隙，动相沮挠。世祖时征云南，良弼驰驿白其事，遂黜脱兀脱，罢其属，邢大治，户口增倍。世祖在潜藩时，分地在关陕，奏以廉希宪、商挺宣抚陕西，以良弼参议司事。阿蓝答儿当国，惮世祖英武，谗于宪宗。遂以阿蓝答儿为陕西省左丞相，刘太平参知政事，钩校京兆钱谷，煅炼群狱，死者二十余人，众皆股栗。良弼力陈大义，词气恳款，二人卒不能诬，故宣抚司一无所坐。
己未七月，世祖南征，召参议元帅事，兼江淮安抚使。亲执桴鼓，率先士卒，五战皆捷。禁焚庐舍、杀降民，所至宣布恩德，民皆按堵。既渡江，攻鄂州，闻宪宗崩，世祖北还，良弼陈时务十二事，言皆有征。至卫，遣如京兆察访秦、蜀人情事宜，不逾月，具得实还报，曰： 宗王穆哥无他心，宜以西南六盘悉委属之。浑都海屯军六盘，士马精强，咸思北归，恐事有不意。纽璘总秦、川蒙古诸军，多得秦、蜀民心，年少鸷勇，轻去就，当宠以重职，疾解其兵柄。刘太平、霍鲁怀，今行尚书省事，声言办集粮饷，阴有据秦、蜀志。百家奴、刘黑马、汪惟正兄弟，蒙被德惠，俱悉心俟命。 其言皆见采用。
庚申，良弼凡五上言劝进，曰： 今中外皆愿大王早进正宸，以安天下，事势如此，岂容中止，社稷安危，间不容发。 世祖嘉之。既即位，立陕西四川宣抚司，复以廉希宪、商挺为使、副，良弼为参议。良弼先行，谋诸断事官八春曰： 今浑都海日夜思北归，纽璘迁延不即行，当先遣使奉上旨促纽璘入朝，刘太平速还京兆。 八春从其议。至则纽璘果移营将入泾，刘太平将趋六盘，闻命乃止。后浑都海果叛北归，良弼与汪惟正、刘黑马二宣抚决议，执浑都海之党元帅乞台不花、迷立火者诛之。希宪及挺虑有擅杀名，遣使入奏待罪。良弼具密状授使者，言： 始遣捕二帅时，止令囚以俟报，臣窃以为张惶不便，宜急诛之，擅杀在臣，实不在宣抚司，若上怒希宪等，愿使者即出此奏。 帝竟不问，使者以奏白政府，咸以良弼为长者。升参议陕西省事。蜀人费寅以私憾诬廉希宪、商挺在京兆有异志者九事，以良弼为征。帝召良弼诘问，良弼泣曰： 二臣忠良，保无是心，愿剖臣心以明之。 帝意不释。会平李璮，得王文统交通书，益有疑二臣意，切责良弼，无所不至，至欲断其舌。良弼誓死不少变，帝意乃解，费寅卒以反诛。
至元七年，以良弼为经略使，领高丽屯田。良弼言屯田不便，固辞，遂以良弼奉使日本。先是，至元初，数遣使通日本，卒不得要领，于是良弼请行。帝悯其老，不许，良弼固请，乃授秘书监以行。良弼奏： 臣父兄四人，死事于金，乞命翰林臣文其碑，臣虽死绝域，无憾矣。 帝从其请。给兵三千以从，良弼辞，独与书状官二十四人俱。舟至金津岛，其国人望见使舟，欲举刃来攻，良弼舍舟登岸喻旨。金津守延入板屋，以兵环之，灭烛大噪，良弼凝然自若。天明，其国太宰府官陈兵四山，问使者来状。良弼数其不恭罪，仍喻以礼意。太宰官愧服，求国书。良弼曰： 必见汝国王，始授之。 越数日，复来求书，且曰： 我国自太宰府以东，上古使臣，未有至者，今大朝遣使至此，而不以国书见授，何以示信！ 良弼曰： 隋文帝遣裴清来，王郊迎成礼，唐太宗、高宗时，遣使皆得见王，王何独不见大朝使臣乎？ 复索书不已，诘难往复数四，至以兵胁良弼。良弼终不与，但颇录本示之。后又声言，大将军以兵十万来求书。良弼曰： 不见汝国王，宁持我首去，书不可得也。 日本知不可屈，遣使介十二人入觐，仍遣人送良弼至对马岛。十年五月，良弼至自日本，入见，帝询知其故，曰： 卿可谓不辱君命矣。 后帝将讨日本，三问，良弼言： 臣居日本岁余，睹其民俗，狠勇嗜杀，不知有父子之亲、上下之礼。其地多山水，无耕桑之利，得其人不可役，得其地不加富。况舟师渡海，海风无期，祸害莫测。是谓以有用之民力，填无穷之巨壑也，臣谓勿击便。 帝从之。
十一年十二月，以良弼同佥书枢密院事。丞相伯颜伐宋，良弼言： 宋重兵在扬州，宜以大军先捣钱唐。 后讫如其计。又言： 宋亡，江南士人多废学，宜设经史科，以育人材，定律令，以戢奸吏。 卒皆用其议。帝尝从容问曰： 高丽，小国也，匠工弈技，皆胜汉人，至于儒人，皆通经书，学孔、孟。汉人惟务课赋吟诗，将何用焉！ 良弼对曰： 此非学者之病，在国家所尚何如耳。尚诗赋，则人必从之，尚经学，则人亦从之。
良弼屡以疾辞，十九年，得旨居怀孟。良弼别业在温县，故有地三千亩，乃析为二，六与怀州，四与孟州，皆永隶庙学，以赡生徒，自以出身儒素，示不忘本也。或问为治，良弼曰： 必有忍，其乃有济。人性易发而难制者，惟怒为甚。必克己，然后可以制怒；必顺理，然后可以忘怒。能忍所难忍，容所难容，事斯济矣。 二十三年，卒，年七十。赠推忠翊运功臣、太保、仪同三司，追封韩国公，谥文正。子训，陕西平章政事。
赵璧
赵璧，字宝臣，云中怀仁人。世祖为亲王，闻其名，召见，呼秀才而不名，赐三僮，给薪水，命后亲制衣赐之，视其试服不称，辄为损益，宠遇无与为比。命驰驿四方，聘名士王鹗等。又令蒙古生十人从璧受儒书。敕璧习国语，译《大学衍义》，时从马上听璧陈说，辞旨明贯，世祖嘉之。
宪宗即位，召璧问曰： 天下何如而治？ 对曰： 请先诛近侍之尤不善者。 宪宗不悦。璧退，世祖曰： 秀才，汝浑身是胆耶！吾亦为汝握两手汗也。 一日，断事官牙老瓦赤持其印，请于帝曰： 此先朝赐臣印也，今陛下登极，将仍用此旧印，抑易以新者耶？ 时璧侍旁，质之曰： 用汝与否，取自圣裁，汝乃敢以印为请耶！ 夺其印，置帝前。帝为默然久之，既而曰： 朕亦不能为此也。 自是牙老瓦赤不复用。
壬子，为河南经略使。河南刘万户贪淫暴戾，郡中婚嫁，必先赂之，得所请而后行，咸呼之为翁。其党董主簿，尤恃势为虐，强取民女有色者三十余人。璧至，按其罪，立斩之，尽还民女。刘大惊，时天大雪，因诣璧相劳苦，且酌酒贺曰： 经略下车，诛锄强猾，故雪为瑞应。 璧曰： 如董主簿比者，尚有其人，俟尽诛之，瑞应将大至矣。 刘屏气不复敢出语，归卧病而卒，时人以为惧死。
己未，伐宋，为江淮荆湖经略使。兵围鄂州，宋贾似道遣使来，愿请行人以和，璧请行。世祖曰： 汝登城，必谨视吾旗，旗动，速归可也。 璧登城，宋将宋京曰： 北兵若旋师，愿割江为界，且岁奉银、绢匹两各二十万。 璧曰： 大军至濮州时，诚有是请，犹或见从，今已渡江，是言何益！贾制置今焉在耶？ 璧适见世祖旗动，乃曰： 俟他日复议之。 遂还。
宪宗崩，世祖即位。中统元年，拜燕京宣慰使。时供给蜀军，府库已竭，及用兵北边，璧经画馈运，相继不绝。中书省立，授平章政事，议加答剌罕之号，力辞不受。二年，从北征，命还燕，以平章政事兼大都督领诸军。是年，始制太庙雅乐。乐工党仲和、郭伯达，以知音律在选中，为造伪钞者连坐，系狱。璧曰： 太庙雅乐，大飨用之，圣上所以昭孝报本也，岂可系及无辜，而废雅乐之成哉！ 奏请原之。三年，李璮反益都，从亲王合必赤讨之。璮已据济南，诸军乏食，璧从济河得粟及羊豕以馈军，军复大振。
至元元年，官制行，加荣禄大夫。帝欲作文檄宋，执笔者数人，不称旨，乃召璧为之。文成，帝大喜曰： 惟秀才曲尽我意。 改枢密副使。六年，宋守臣有遣间使约降者，帝命璧诣鹿门山都元帅阿术营密议。命璧同行汉军都元帅府事。宋将夏贵，率兵五万，馈粮三千艘，自武昌溯流，入援襄阳。时汉水暴涨，璧据险设伏待之。贵果中夜潜上，璧策马出鹿门，行二十余里，发伏兵，夺其五舟，大呼曰： 南船已败，我水军宜速进。 贵慑不敢动。明旦，阿术至，领诸将渡江西追贵骑兵，璧率水军万户解汝楫等追贵舟师。遂合战于虎尾洲，贵大败走，士卒溺死甚众，夺战舰五十，擒将士三百余人。
高丽王禃为其臣林衍所逐，帝召璧还，改中书左丞，同国王头辇哥行东京等路中书省事，聚兵平壤。时衍已死，璧与王议曰： 高丽迁居江华岛有年矣，外虽卑辞臣贡，内恃其险，故使权臣无所畏忌，擅逐其主。今衍虽死，王实无罪，若朝廷遣兵护归，使复国于古京，可以安兵息民，策之上者也。 因遣使以闻，帝从之。时同行者分高丽美人，璧得三人，皆还之。师还，迁中书右丞。冬，祀太庙，有司失黄幔，索得于神庖灶下，已甚污弊。帝闻，大怒曰： 大不敬，当斩！ 璧曰： 法止杖断流远。 其人得不死。十年，复拜平章政事。十三年，卒，年五十七。大德三年，赠大司徒，谥忠亮。
子二人：仁荣，同知归德府事；仁恭，集贤直学士。孙二人：崇，郊祀署令；弘，左藏库提点。
