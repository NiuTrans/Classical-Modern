别儿怯不花
别儿怯不花，字大用，燕只吉氏。曾祖忙怯秃以千户从宪宗南征有功。父阿忽台事成宗为丞相，被诛，后赠和宁忠献王。别儿怯不花蚤孤，八岁，以兴圣太后及武宗命，侍明宗于藩邸。寻入国子学为诸生。会明宗以周王出镇云南，别儿怯不花从行，至大同而还。仁宗召入宿卫。一日，从殿中望见其仪榘敻异，即召对，慰谕之。八番宣抚司长乃其世职，英宗遂授怀远大将军、八番宣抚司达鲁花赤。既至，宣布国家恩信，峒民感悦。有累岁不服者，皆喜曰： 吾故贤帅子孙也，其敢违命。 率其十四部来受约束。别儿怯不花以其事入奏，天子嘉而留之。
泰定三年，特授同知太常礼仪院事，益从耆老文学之士雍容议论。寻拜监察御史。明年，迁中书右司郎中。又明年，升参议中书省事。居二年，除吏部尚书。至顺元年，其兄治书侍御史自当谏止明里董阿子闾闾不当为监察御史，并出别儿怯不花为广西两江道宣慰使司都元帅。未几，丁内艰还京。起复为江浙行省参知政事。江浙岁漕米由海道达京师，别儿怯不花董其事。寻除礼部尚书，迁徽政院副使，擢侍御史，特命领宿卫，升荣禄大夫、宣徽使，加开府仪同三司。凡宿卫士有从掌领官荐用者，往往所举多其亲昵。至别儿怯不花独推择岁久者举之，众论翕服。宣徽所造酒，横索者众，岁费陶瓶甚多。别儿怯不怯花奏制银瓶以贮，而索者遂止。至元四年，拜御史大夫、知经筵事，寻迁中书平章。
至正二年，拜江浙行省左丞相。行至淮东，闻杭城大火烧官廨民庐几尽，仰天挥涕曰： 杭，浙省所治，吾被命出镇，而火如此，是我不德累杭人也。 疾驰赴镇，即下令录被灾者二万三千余户，户给钞一锭，焚死者亦如之，人给月米二斗，幼稚给其半。又请日减酒课，为钱千二百五十缗，织坊减元额之半，军器、漆器权停一年，泛税皆停。事闻，朝廷从之。又大作省治，民居附其旁者，增直买其基，募民就役，则厚其佣直。又请岁减江浙、福建盐课十三万引。或遇淫雨亢旱，辄出祷于神祠，所祷无不应。在镇二年，虽儿童女妇莫不感其恩。召还，除翰林学士承旨，仍掌宿卫。
四年，拜中书左丞相。朝廷议选奉使宣抚，使问民疾苦，察吏贪廉，且选习北藩风土及知典故者，俾别儿怯不花周行沙漠，洗冤除弊，不可胜计。又奏发使谕诸王，赐以金衣重宝，使各抚其民，毋逾法制，于是内外震肃。明年，岁大饥，流民载道，令有司赈之，欲还乡者给路粮。又录在京贫民，日粜以粮。帝还自上都，遣中使数辈趣使迎谒，比见，帝亲酌酒劳之。七年，进右丞相。明年，御史劾奏别儿怯不花，而徽政院使高龙卜在帝侧为解，帝遂不允。乃出御史大夫亦怜真班为江浙左丞相，中丞以下皆辞职。诏复加太保。于是两台各道言章交至，别儿怯不花益不自安，寻谪居渤海县。十年正月卒。后子达世帖木而用于朝，遂赠弘仁辅治秉文守正寅亮同德功臣、开府仪同三司、上柱国、太师，追封冀王，谥忠宣。达世帖木而字原理，仕至中书平章政事，有学识，能世其家。
太平
太平，字允中，初姓贺氏，名惟一，后赐姓蒙古氏，名太平，仁杰之孙，胜之子也。初，胜以非罪死，太平年尚幼，泰定帝雪其父冤而抚恤之。太平资性开朗正大，虽在弱龄，俨然如老成人。尝受业于赵孟頫，又师事云中吕弼。太平始袭父职，为虎贲亲军都指挥使，寻擢陕西汉中道廉访副使。文宗召为工部尚书，都主管奎章阁工事，又除上都留守同知。顺帝元统初，命为枢密副使，寻升同知枢密院事，迁御史中丞。时中书有参议佛家闾者，憸人也。御史劾其罪，时宰庇之，事寝不行。太平辞疾卧家。至正二年，诏起为中书参知政事，辞。进右丞，又辞。会御史祁君璧复劾佛家闾，黜之，乃起就职。宗室诸王岁赐廪食衣币不均，太平请于帝，均其厚薄。守令多失职，请选台阁名臣充之。仍遣使核其治行，其治最者则增秩，赐金币。辽、金、宋三史久未克修，至是太平力赞其事，为总裁官，修成之。时粟贵而金银贱，太平请出官本，委官收市之，所得不赀，其后兵兴，卒获其用。四年，升中书平章政事。五年，迁宣徽院使。宣徽典饮膳，权势横索，太平取簿阅之，惟太常礼仪使阿剌不花一无所需，太平因言于帝，请擢居近职，且厚赐之。
六年，拜御史大夫。故事，台端非国姓不以授，太平因辞，诏特赐姓而改其名。七年，迁中书平章政事，班同列上。国王朵而只为左丞相，请于帝曰： 臣藉先臣之荫，蚤袭位国王，昧于国家之理，今备位宰相，非得太平不足与共事。 十一月，拜太平左丞相，朵而只为右丞相。太平辞，帝不允，仍诏示天下。明年正月，诏修后妃、功臣传，特命太平同监修国史，盖异数也。太平请僧道有妻子者勒为民以减蠹耗，给校官俸以防虚冒，请赐经筵讲官坐以崇圣学，立行都水监以治黄河。举隐士完者笃、执礼哈郎、董立、张枢、李孝光。是时，天下无事，朝廷稽古礼文之典，有坠必举。平生好访问人才，不问南北，必记录于册，至是多进用之。
初，脱脱既罢相，出居西土。会其父马札儿台卒，太平力请令脱脱归葬，以全孝道。左右以为难，太平曰： 脱脱乃心王室，大义灭亲，今父殁而不克奔讣，为善者不几于怠乎！ 为之固请，以故脱脱得还。脱脱既得还朝，即拜为太傅，然不知太平之有德于己也，因汝中柏谗间成隙，遽欲中伤之。是时，中书参政孔思立等皆一时名人，太平所拔用者，悉诬以罪黜去。九年七月，罢为翰林学士承旨，既又诬劾其过失，而并论其子也先忽都不宜僣娶宗室女。脱脱之母闻之，谓脱脱兄弟曰： 太平好人也，何害于汝而欲去之。汝兄弟若违吾言，非吾子也。 侍御史撒马笃扬言于朝曰： 御史欲害正人，坏台纲，如天下后世何？ 即卧病不起。故吏田复劝太平自裁，太平曰： 吾无罪，当听于天，若自杀，则诚有慊矣。 遂还奉元，杜门谢客，以书史自适。
河南盗起，十五年，诏命太平为江浙行省左丞相。未行，改为淮南行省左丞相，兼知行枢密院事，总制诸军，驻于济宁。时诸军久出，粮饷苦不继。太平命有司给牛具以种麦，自济宁达于海州，民不扰而兵赖以济。议立土兵元帅府，轮番耕战。十六年，移镇益都。未几，除辽阳行省左丞相。籴粟以给京师，处置有法，所致甚多而民不扰。十七年五月，召为中书左丞相。时毛贵据山东，明年，由河间入寇，官军屡败，渐逼京都，中外大骇，廷议迁都以避之，和者如出一口。太平力争以为不可，起同知枢密院事刘哈剌不花于彰德，引兵击之，大败贼众，京城遂安。会张士诚以浙西降，而晋、冀、关陕之间，察罕铁木儿屡以捷奏闻。于是中外人心翕然，有中兴之望矣。
太平又考求，凡死节之臣，虽布衣亦加赠谥，有官者就官其子孙，人尤感动。当时右丞相搠思监家人以造伪钞事觉，刑部欲连逮搠思监。太平力为解之，曰： 堂堂宰相乌得有此事，四海闻之，若国体何！ 搠思监既劾罢，太平所得俸禄多分馈之。
二皇后奇氏与皇太子谋，欲内禅，遣宦者资正院使朴不花谕意于太平，太平不答。皇后又召太平至宫中，举酒申前意，太平依违而已。是时，皇太子欲尽逐帝近臣，又令监察御史劾帝亲昵臣御史中丞秃鲁铁木儿，未及奏而所劾御史被迁为他官，皇太子疑也先忽都泄其事，益决意去太平政柄。知枢密院事纽的该闻而叹曰： 善人国之纪也，苟去之，国将何赖乎！ 数于帝前左右之，以故皇太子之志未及逞。会纽的该死，皇太子遂令监察御史买住、桑哥失理劾左丞成遵、参政赵中等下狱死，以二人为太平党也。太平知势有不可留，数以疾辞位。二十年二月，拜太保，俾养疾于家。台臣奏言以谓当时事之艰危，政赖贤材之宏济，太平以师保兼相职为宜。帝不能从。会阳翟王阿鲁辉铁木儿倡乱，骚动北边，势逼上都，皇太子乃言于帝，命太平留守上都，实欲置之死地。太平遂往。有同知太常院事脱欢者，也先忽都故将也，闻阳翟王将至，乃引兵缚王至军前，太平不受，令生致阙下，北边以宁。太平终不以为己功。未几，诏拜太傅，赐田若干顷，俾归奉元。帝欲以伯撒里为丞相，伯撒里辞曰： 臣老不足以任宰相，陛下必以命臣，非得太平同事不可。 于是密旨令伯撒里留太平毋行。太平至沙井，闻命而止，宿留久之。皇太子恶其既去而复留也，二十三年，令御史大夫普化劾太平故违上命，当正其罪。诏乃悉拘所授宣命及所赐物，俾往陕西之西居焉。搠思监因诬奏之，安置土蕃，寻遣使者逼令自裁。太平至东胜，赋诗一篇，乃自杀。年六十三。二十七年，监察御史辩其非辜，请加褒赠。
也先忽都，名均，字公秉。少好学，有俊才，累迁殿中侍御史、治书侍御史、翰林侍读学士，皆兼袭虎贲亲军都指挥使。太平之为相也，务广延才彦，而也先忽都以丞相子，又倾己下士，以故名称籍然。已而被劾罢，从亲还奉元。居六年，召为兵部尚书、同知枢密院事，除通政院使。太平再相，授知枢密院事，迁太子詹事。十九年，群盗由开平东屯辽阳。冬，诏也先忽都以知枢密院事兼太子詹事率师往讨。太平以其年少，数请改命，不允。至则遣将拔懿州省治，盗逾辽河东奔。而朝廷谗构日甚，罢为上都留守。寻改宣政院使，以丁内艰不起。搠思监再相，复奏强起之，即日监察御史也帖木、李好直又劾罢之。已而搠思监徇皇太子旨，构成大狱，诬老的沙、蛮子、按难达识理、沙加识理、也先忽都及脱欢等不轨，执脱欢煅炼其狱，连逮不已。帝知其无辜，欲释其事，特命大赦。而搠思监增入条画内，独不赦前狱。唯老的沙逃于孛罗铁木儿大同军中，蛮子、按难达识理等遂皆贬死。也先忽都当贬撒思嘉之地，道由朵思麻，行宣政院使桓州闾素受知太平，因留居其地。执政知其故，奏也先忽都违命，杖死之。年四十四。有诗集十卷。
铁木儿塔识
铁木儿塔识，字九龄，国王脱脱之子。资禀宏伟，补国子学诸生，读书颖悟绝人。事明宗于潜邸。文宗初，由同知都护府事累迁礼部尚书，进参议中书省事，擢陕西行台侍御史，留为奎章阁侍书学士，除大都留守，寻同知枢密院事。后至元六年，拜中书右丞。至正改元，升平章政事。伯颜罢相，庶务多所更张，铁木儿塔识尽心辅赞。每入番直，帝为出宿宣文阁，赐坐榻前，询以政道，必夜分乃罢。二年，郊，铁木儿塔识言大祀竣事，必有实惠及民，以当天心，乃赐民明年田租之半。岭北地寒，不任穑事，岁募富民和籴为边饷，民虽稍利，而费官盐为多。铁木儿塔识乃请别输京仓米百万斛，储于和林以为备。日本商百余人遇风漂入高丽，高丽掠其货，表请没入其人以为奴。铁木儿塔识持不可，曰： 天子一视同仁，岂宜乘人之险以为利？宜资其还。 已而日本果上表称谢。俄有日本僧告其国遣人刺探国事者。铁木儿塔识曰： 刺探在敌国固有之，今六合一家，何以刺探为？设果有之，正可令睹中国之盛，归告其主，使知向化。 两浙、闽盐额累增而课愈亏，江浙行省请减额，铁木儿塔识奏岁减十三万引。
五年，拜御史大夫。务以静重持大体，不为苛娆以立声威。建言： 近岁大臣获罪，重者族灭，轻者籍其妻孥。祖宗圣训，父子罪不相及。请除之。 著为令。近畿饥民争赴京城，奏出赃罚钞，籴米万石，即近郊寺观为糜食之，所活不可胜计。居岁余，迁平章政事，位居第一。大驾时巡，留镇大都。旧法：细民籴于官仓，出印券，月给之者，其直三百文，谓之红贴米；赋筹而给之，尽三月止者，其直五百文，谓之散筹米。贪民买其筹贴以为利。铁木儿塔识请别发米二十万石，遣官坐市肆，使人持五十文即得米一升，奸弊遂绝。
七年，首相去位，帝召铁木儿塔识谕旨，若曰： 尔先人事我先朝，显有劳绩，尔实能世其家，今命汝为左丞相。 铁木儿塔识叩头固辞，不允，乃拜命。铁木儿塔识修饬纲纪，立内外通调之法：朝官外补，许得陛辞，亲授帝训，责以成效；郡邑贤能吏，次第甄拔，入补朝阙。分海漕米四十万石置沿河诸仓，以备凶荒。先是，僧人与齐民均受役于官，其法中变，至是奏复其旧。孔子后袭封衍圣公，阶止四品，奏升为三品。岁一再诣国学，进诸生而奖励之。中书故事，用老臣预议大政，久废不设，铁木儿塔识奏复其规，起腆合、张元朴等四人为议事平章。曾未半年，救偏补弊之政以次兴举，中外咸悦。从幸上京还，入政事堂甫一日，俄感暴疾薨。年四十六。赠开诚济美同德翊运功臣、太师、中书右丞相，追封冀宁王，谥文忠。
铁木儿塔识天性忠亮，学术正大，伊、洛诸儒之书，深所研究。帝尝问为治何先，对曰： 法祖宗。 帝曰： 王文统奇才也，朕恨不得如斯人者用之。 对曰： 世祖有尧、舜之资，文统不以王道告君，而乃尚霸术，要近利，世祖之罪人也。使今有文统，正当远之，又何足取乎！ 初，伯颜议罢科举，铁木儿塔识时在参议府，讫不署奏牍，及入中书，乃议复行之。征用处士，待以不次之擢。或疑为太优，铁木儿塔识曰： 隐士无求于朝廷，朝廷有求于隐士，区区名爵，奚足惜哉！ 识者诵之。时修辽、金、宋三史，铁木儿塔识为总裁官，多所协赞云。
达识帖睦迩
达识帖睦迩，字九成。幼与其兄铁木儿塔识俱入国学为诸生，读经史，悉能通大义，尤好学书。初以世胄补官，为太府监提点，擢治书侍御史，以言罢。除枢密院同知，升中书右丞、翰林承旨，迁大司农。至正七年，出为江浙行省平章政事。明年，又入为大司农。九年，为湖广行省平章政事。沅、靖、柳、桂等路徭、獠窃发，朝廷以溪洞险阻，下诏招谕之。达识帖睦迩谓： 寇情不可料，请置三分省，一治静江，一治沅、靖，一治柳、桂，以左右丞、参政分兵镇其地。罢靖州路总管府，改立靖州军民安抚司，设万户府，益以戍兵。 朝廷皆如其言。已而诸徭、獠悉降，召还，复为大司农。
十一年，台州方国珍起海上。达识帖睦迩奉诏与江浙行省参知政事樊执敬往招谕之。明年，盗起河南。拜河南行省平章政事。至则修城池，饬备御，贼不敢犯其境。迁淮南行省平章政事。十五年，入为中书平章政事。时中书庶务多为吏胥迟留，至则责委提控掾史二人分督左右曹，悉为剖决。出为江浙行省左丞相，寻兼知行枢密院事，许以便宜行事。时江淮盗势日盛，南北阻隔。达识帖睦迩独治方面，而任用非人，肆通贿赂，卖官鬻爵，一视货之轻重以为高下，于是谤议纷然。所部郡县往往沦陷，亦恬不以为意。
十六年正月，张士诚陷平江。七月，逼杭州，达识帖睦迩即弃城遁于富阳。万户普贤奴力拒之，而苗军帅杨完者时驻嘉兴，亦引兵至，败走张士诚，达识帖睦迩乃还。初，达识帖睦迩以完者为海北宣慰使都元帅，寻升江浙行省参政，至是遂升右丞。而苗军素无纪律，肆为钞掠，所过荡然无遗。达识帖睦迩方倚完者以为重，莫敢禁遏，故完者矜骄日肆而不可制。明年，士诚寇嘉兴，屡为完者所败。士诚乃遣蛮子海牙以书诈降。蛮子海牙尝为南行台御史中丞，以军结水寨，屯采石，为大明兵所败，因走归士诚，故士诚使之来。而书词多不逊。完者欲纳之，达识帖睦迩不可，曰： 我昔在淮南，尝招安士诚，知其反覆，其降不可信。 完者固劝，乃许之。士诚始要王爵，达识帖睦迩不许。又请爵为三公，达识帖睦迩曰： 三公非有司所定，今我虽便宜行事，然不敢专也。 完者又力以为请，达识帖睦迩虽外为正词，然实幸其降，又恐忤完者意，遂授士诚太尉，其弟士德淮南行省平章政事，士信同知行枢密院事，其党皆授官有差。士德寻为大明兵所擒。复升士信淮南行省平章政事。然士诚虽降，而城池府库甲兵钱谷皆自据如故。于是朝廷以招安张士诚为达识帖木儿功，诏加太尉。
当是时，徽州、建德皆已陷，完者屡出师不利。士诚素欲图完者，而完者时又强娶平章政事庆童女，达识帖木儿虽主其婚，然亦甚厌之，乃阴与士诚定计除完者。扬言使士诚出兵复建德，完者营在杭城北，不为备，遂被围，苗军悉溃，完者与其弟伯颜皆自杀。其后事闻于朝，赠完者潭国忠愍公，伯颜衡国忠烈公。完者既死，士诚兵遂据杭州。十九年，朝廷因授士信江浙行省平章政事。士信乃大发浙西诸郡民筑杭城。先是，海漕久不通，朝廷遣使来征粮，士诚运米十余万石达京师。方面之权，悉归张氏，达识帖睦迩徒存虚名而已。俄而士诚令其部属自颂功德，必欲求王爵。达识帖睦迩谓左右曰： 我承制居此，徒籍口舌以驭此辈。今张氏复要王爵，朝廷虽微，终不为其所胁，但我今若逆其意，则目前必受害，当忍耻含垢以从之耳。 乃为具文书闻于朝，至再三，不报。士诚遂自立为吴王，即平江治宫阙，立官属。
时答兰帖木儿为江浙行省右丞，真保为左右司郎中，二人谄事士诚，多受金帛，数媒孽达识帖睦迩之短，以故张氏遂有不相容之势。二十四年，士信乃使王晟等面数达识帖睦迩过失，勒其移咨省院，自陈老病愿退。又言： 丞相之任非士信不可。 士信即逼取其诸所掌符印，而自为江浙行省左丞相，徙达识帖睦迩居嘉兴。事闻朝廷，即就以士信为江浙行省左丞相。达识帖睦迩至嘉兴，士信峻其垣墙，锢其门闼，所以防禁之者甚严。达识帖睦迩皆不以为意，日对妻妾饮酒放歌自若。士诚令有司公牍皆首称 吴王令旨 ，又讽行台为请实授于朝，行台御史大夫普化帖木儿皆不从。至是，既拘达识帖睦迩，即使人至绍兴从普化帖木儿索行台印章。普化帖木儿封其印置诸库，曰： 我头可断，印不可与。 又迫之登舟，曰： 我可死，不可辱也。 从容沐浴更衣，与妻子诀，赋诗二章，乃仰药而死。临死，掷杯地上曰： 我死矣，逆贼当踵我亡也。 后数日，达识帖睦迩闻之，叹曰： 大夫且死，吾不死何为！ 遂命左右以药酒进，饮之而死。士诚乃使载其柩及妻孥北返于京师。
普化帖木儿字兼善，答鲁乃蛮氏，行台御史大夫帖木哥子也。累迁福建行省平章政事，时境内皆为诸豪所据，不能有所施设。及迁南行台，又为张士诚所逼而死。然论者以为其死视达识帖睦迩为差胜云。
