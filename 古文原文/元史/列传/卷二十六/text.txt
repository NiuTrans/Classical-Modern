乃蛮台
乃蛮台，木华黎五世孙。曾祖曰孛鲁；祖曰阿礼吉失，追封莒王，谥忠惠；父曰忽速忽尔，嗣国王，追封蓟王。乃蛮台身长七尺，挚静有威，性明果善断，射能贯札。大德五年，奉命征海都、朵哇，以功赐貂裘白金，授宣徽院使，阶荣禄大夫。七年，拜岭北行省右丞。旧制，募民中粮以饷边，是岁中者三十万石。用事者挟私为市，杀其数为十万，民进退失措。乃蛮台请于朝，凡所输者悉受之，以为下年之数，民感其德。至治二年，改甘肃行省平章政事，佩金虎符。甘肃岁籴粮于兰州，多至二万石，距宁夏各千余里至甘州，自甘州又千余里始达亦集乃路，而宁夏距亦集乃仅千里。乃蛮台下谕令挽者自宁夏径趋亦集乃，岁省费六十万缗。
天历二年，迁陕西行省平章政事。关中大饥，诏募民入粟予爵。四方富民应命输粟，露积关下。初，河南饥，告籴关中，而关中民遏其籴。至是关吏乃河南人，修宿怨，拒粟使不得入。乃蛮台杖关吏而入其粟。京兆民掠人而食之，则命分健卒为队，捕强食人者，其患乃已。时入关粟虽多，而贫民乏钞以籴。乃蛮台取官库未毁昏钞，得五百万缗，识以省印，给民行用，俟官给赈饥钞，如数易之。先时，民或就食他所，多毁墙屋以往。乃蛮台谕之曰： 明年岁稔，尔当复还，其勿毁之。 民由是不敢毁，及明年还，皆得按堵如初。拜西行台御史大夫，赐金币、玩服等物。奉命送太宗皇帝旧铸皇兄之宝于其后嗣燕只哥，乃蛮台威望素严，至其境，礼貌益尊。
至顺元年，迁上都留守，佩元降虎符，虎贲亲军都指挥使，进阶开府仪同三司，知岭北行枢密院事，封宣宁郡王，赐金印。寻奉命出镇北边，锡予尤重。国初，诸军置万户、千户、百户，时金银符未备，惟加缨于枪以为等威。至是乃蛮台为请于朝，皆得绾符。后至元三年，诏乃蛮台袭国王，授以金印。继又以安边睦邻之功，赐珠络半臂并海东名鹰、西域文豹，国制以此为极恩。六年，拜岭北行省左丞相，仍前国王、知行枢密院事。至正二年，迁辽阳行省左丞相，以年逾六十，上疏辞职归。念其军士贫乏，以麦四百石、马二百匹、羊五百头遍给之。八年，薨于家，帝闻之震悼，命有司厚致赙仪，诏赠摅忠宣惠绥远辅治功臣、太师、开府仪同三司、上柱国，追封鲁王，谥忠穆。
子二：长野仙溥化，入宿卫，掌速古儿赤，特授朝列大夫、给事中，拜监察御史，继除河西廉访副使、淮西宣慰副使，累迁中书参知政事，由御史中丞为中书右丞；次晃忽而不花。
朵儿只
朵儿只，木华黎六世孙，脱脱子也。朵儿只生一岁而孤，稍长，备宿卫，事母至孝，喜读书，不屑屑事章句，于古君臣行事忠君爱民之道，多所究心。至治二年，授中奉大夫、集贤学士，时年未及冠。一时同寅如郭贯、赵世延、邓文原诸老皆器重之。天历元年，朵罗台国王自上都领兵至古北口，与大都兵迎敌。事定，文宗杀朵罗台。二年，朵儿只袭国王位，扈跸上都，诏便道至辽阳之国。顺帝至元四年，朵罗台弟乃蛮台恃太师伯颜势，谓国王位乃其所当袭，诉于朝。伯颜妻欲得朵儿只大珠环，价直万六千锭。朵儿只无以应，则慨然曰： 王位我祖宗所传，不宜从人求买。我纵不得为，设为之，亦我宗族人耳。 于是乃蛮台以赂故得为国王，而除朵儿只辽阳行省左丞相。以安靖为治，民用不扰。六年，迁河南行省左丞相，为政如在辽阳时。先是，河南范孟为乱，以诖误连系者千百计。朵儿只至，颇知其冤，力欲直之，而平章政事纳麟乃元问官，执其说不从。已而纳麟还，言于朝，以谓朵儿只心徇汉人。朵儿只为人宽弘有度，亦不恤也。至正四年，迁江浙行省左丞相。时杭城荐经灾毁，别儿怯不花先为相，庶务宽纾，朵儿只继之，咸仍其旧，民心翕然。汀州寇窃发，朵儿只调遣将士招捕之，威信所及，数月即平。帝嘉其绩，锡九龙衣、上尊酒。居二年，方面晏然。杭之耆老请建生祠，如前丞相故事。朵儿只辞之曰： 昔者我父平章官浙省，我实生于此，宜尔父老有爱于我，我于尔杭人得无情乎！然今天下承平，我叨居相位于此，唯知谨守法度不辱先人足矣，何用虚名为？ 
七年，召拜御史大夫。会丞相虚位，秋，拜中书左丞相。冬，升右丞相、监修国史，而太平为左丞相。是时，朝廷无事，稽古礼文之事，有坠必举，请赐经筵讲官坐，以崇圣学，选清望官专典陈言，以求治道，核守令六事，沙汰僧尼，举隐逸士，事见《太平传》。岁余，留守司行致贺礼，其物先留鸿禧观，将馈二相。朵儿只家臣寓观中，察知物有丰杀，其致左相者特丰。家臣具白其事，请却之。朵儿只曰： 彼纵不送我，亦又何怪。 即命受之。郯王家产既籍于官，朵儿只俾掾史录其数。明日，掾史以复。韩嘉讷为平章，不知出丞相命，勃然变色，叱掾史曰： 公事须自下而上，何竟白丞相！ 令客省使扶出。朵儿只不为动，知者咸服其量。九年，罢丞相位，复为国王，之国辽阳。十四年，诏脱脱总兵南讨。中书参议龚伯遂建言： 宜分遣诸宗王及异姓王俱出军。 吴王朵尔赤厚赂伯遂获免。朵儿只独曰： 吾国家世臣，天下有事，政效力之秋也，吾岂暇与小子辈通贿赂哉！ 即领兵出淮南，听脱脱节制。脱脱遣朵儿只攻六合，拔之。既而诏削脱脱官爵，罢其兵权，朵儿只乃以本部兵守扬州。十五年，薨于军，年五十二。
初，朵儿只为集贤学士，从其从兄丞相拜住在上都。南坡之变，拜住遇害。贼臣铁失、赤斤铁木儿等并欲杀朵儿只，其从子朵尔直班方八岁，走诣怯薛官失都儿求免，以故朵儿只得脱于难。朵儿只为相，务存大体，而太平则兼理庶务，一时政权颇出于太平，趋附者众，朵儿只处之凝然，不与较。然太平亦能推让尽礼，中外皆号为贤相云。
二子：朵蛮帖木儿，翰林学士；俺木哥失里，袭国王。
朵尔直班
朵尔直班，字惟中，木华黎七世孙。祖曰硕德，父曰别理哥帖木尔。朵尔直班甫晬而孤，育于从祖母。拜住，从父也，请于仁宗，降玺书护其家。稍长，好读书。年十四，见文宗，适将幸上都，亲阅御衣，命录于簿，顾左右无能书汉字者，朵尔直班引笔书之。文宗喜曰： 世臣之家乃能知学，岂易得哉！ 命为尚衣奉御，寻授工部郎中。元统元年，擢监察御史。首上疏，请亲祀宗庙，赦命不宜数。又陈时政五事，其一曰： 太史言三月癸卯望月食既，四月戊午朔，日又食。皇上宜奋乾纲，修刑政，疏远邪佞，颛任忠良，庶可消弭灾变以为祯祥。 二曰： 亲祀郊庙。 三曰： 博选勋旧世臣之子，端谨正直之人，前后辅导，使嬉戏之事不接于目，俚俗之言不及于耳，则圣德日新矣。 四曰： 枢机之臣固宜尊宠，然必赏罚公，则民心服。 五曰： 弭安盗贼，振救饥民。 是时日月薄蚀，烈风暴作，河北、山东旱蝗为灾，乃复条陈九事上之，一曰： 比日幸门渐启，刑罚渐差，无功者觊觎希赏，有罪者侥幸求免。恐刑政渐隳，纪纲渐紊，劳臣何以示劝，奸臣无所警惧。 二曰： 天下之财皆出于民，民竭其力以佐公上，而用犹不足，则嗟怨之气上干阴阳之和，水旱灾变所由生也。宜颛命中书省官二员，督责户部详定减省，罢不急之工役，止无名之赏赐。 三曰： 禁中常作佛事，权宜停止。 四曰： 官府日增，选法愈敝，宜省冗员。 五曰均公田。六曰铸钱币。七曰罢山东田赋总管府。八曰蠲河南自实田粮。九曰禁取姬妾于海外。
正月元日，朝贺大明殿，朵尔直班当纠正班次，即上言： 百官逾越班制者，当同失仪论，以惩不敬。 先是，教坊官位在百官后，御史大夫撒迪传旨俾入正班，朵尔直班执不可。撒迪曰： 御史不奉诏耶？ 朵尔直班曰： 事不可行，大夫宜覆奏可也。 西僧为佛事内廷，醉酒失火，朵尔直班劾其不守戒律，延烧宫殿，震惊九重。撒迪传旨免其罪，朵尔直班又执不可，一日间传旨者八，乃已。丞相伯颜、御史大夫唐其势二家家奴怙势为民害，朵尔直班巡历至漷州，悉捕其人致于法，民大悦。及还，唐其势怒曰： 御史不礼我已甚，辱我家人，我何面目见人耶？ 答曰： 朵尔直班知奉法而已，它不知也。 唐其势从子马马沙为钦察亲军指挥使，恣横不法，朵尔直班劾奏之。马马沙因集无赖子欲加害，会唐其势被诛，乃罢。
迁太府监，改奎章阁学士院供奉学士，进承制学士，皆兼经筵官，又升侍书学士、同知经筵事。是时朵尔直班甫弱冠，又世家子，乃独以经术侍帝左右，世以为盛事。至正元年，罢学士院，除翰林学士，升资善大夫。于是经筵亦归翰林，仍命朵尔直班知经筵事。是时康里巙巙以翰林学士承旨亦在经筵，在上前敷陈经义，朵尔直班则为翻译，曲尽其意，多所启沃，禁中语秘不传。俄迁大宗正府也可紥鲁火赤，听讼之际，引谕律令，曲当事情。有同僚年老者，叹曰： 吾居是官四十年，见公论事殆神人也。 宗王有杀其大母者，朵尔直班与同僚拔实力请于朝，必正其罪。时相难之。出为淮东肃政廉访使。迁江南行台治书侍御史，未行，又迁江西行省左丞，以疾不赴。北还，养疾黄厓山中。起为资正院使。五年，拜中书参知政事、同知经筵事，提调宣文阁。时纂集《至正条格》，朵尔直班以谓是书上有祖宗制诰，安得独称今日年号；又律中条格乃其一门耳，安可独以为书名。时相不能从，唯除制诰而已。有以善音乐得幸者，有旨用为崇文监丞。朵尔直班它拟一人以闻。帝怒曰： 选法尽由中书省耶？ 朵尔直班顿首曰： 用幸人居清选，臣恐后世议陛下。今选它人，臣之罪也，省臣无与焉。 帝乃悦。升右丞，寻拜御史中丞。监察御史劾奏别儿怯不花，章甫上，黜御史大夫懿怜真班为江浙行省平章政事。朵尔直班曰： 若此则台纲安在？ 乃再上章劾奏，并留大夫，不允。台臣皆上印绶辞职。帝谕朵尔直班曰： 汝其毋辞。 对曰： 宪纲隳矣，臣安得独留？ 帝为之出涕。朵尔直班即杜门谢宾客。
寻出为辽阳行省平章政事，阶荣禄大夫。至官，询民所疾苦，知米粟羊豕薪炭诸货皆藉乡民贩负入城，而贵室僮奴、公府隶卒争强买之，仅酬其半直。又其俗编柳为斗，大小不一，豪贾猾侩得以高下其手，民咸病之。即饬有司厉防禁，齐称量，诸物乃毕集而价自平。又存恤孤老，平准钱法，清铨选，汰胥吏，慎勾稽，兴废坠，巨细毕举。苟有罪，虽勋旧不贷。王邸百司闻风悚惧。召为太常礼仪院使，俄迁中政使，又迁资正使。
会盗起河南，帝忧之。拜中书平章政事，阶光禄大夫。首言： 治国之道，纲常为重。前西台御史张桓伏节死义，不污于寇，宜首旌之，以劝来者。 又言： 宜守荆襄、湖广以绝后患。 又数论： 祖宗之用兵，匪专于杀人，盖必有其道焉。今倡乱者止数人，顾乃尽坐中华之民为畔逆，岂足以服人心。 其言颇迕丞相脱脱意。时脱脱倚信左司郎中汝中柏、员外郎伯帖木儿，故两人因擅权用事，而朵尔直班正色立朝，无所附丽。适陕州危急，因出为陕西行台御史大夫。行至中途，闻商州陷，武关不守，即轻骑昼夜兼程至奉元，而贼已至鸿门。吏白涓日署事，不许，曰： 贼势若此，尚何顾阴阳拘忌哉！ 即就署。省、台素以举措为嫌，不相聚论事。朵尔直班曰： 多事如此，恶得以常例论？ 乃与行省平章朵朵约五日一会集。寻有旨，命与朵朵便宜同讨贼，即督诸军复商州。乃修筑奉元城垒。募民为兵，出库所藏银为大钱，射而中的者赏之，由是人皆为精兵。金、商义兵以兽皮为矢房，状如瓠，号毛葫芦军，甚精锐，列其功以闻，赐敕书褒奖之，由是其军遂盛，而国家获其用。金州由兴元、凤翔达奉元，道里回远，乃开义谷，创置七驿，路近以便。
时御史大夫也先帖木儿师败于河南，西台御史蒙古鲁海牙、范文等十二人劾奏之。朵尔直班当署字，顾谓左右曰： 吾其为平章湖广矣。 未几命下，果然。也先帖木儿者，脱脱之弟，章既上，脱脱怒，故左迁朵尔直班，而御史十二人皆见黜。关中人遮道涕泣曰： 生我者公也，何遽去我而不留乎？ 朵尔直班慰遣之，不听，乃从间道得出。至重庆，闻江陵陷，道路阻不可行，或请少留以俟之，不从，期必达乃已。
湖广行省时权治澧州，既至，律诸军以法，而授纳粟者以官，人心翕然。汝中柏、伯帖木儿言于丞相曰： 不杀朵尔直班，则丞相终不安。 盖谓其帝意所眷属，必复用耳。乃命朵尔直班职专供给军食。时官廪所储无几，即延州民有粟者，亲予酒谕劝之而贷其粟，约俟朝廷颁钞至即还以直，民无不从者。又遣官籴粟河南、四川之境，民闻其名，争输粟以助军饷。右丞伯颜不花方总兵，承顺风旨，数侵辱之。朵尔直班不为动。会官军复武昌，至蕲、黄伯颜不花百计征索，无不给之，犹欲言其供需失期。达剌罕军帅王不花奋言曰： 平章国之贵臣，今坐不重茵，食无珍味，徒为我曹军食耳。今百需立办，顾犹欲诬之，是无人心也。我曹便当散还乡里矣。 脱脱遣国子助教完者至军中，风使害之。完者至，则反加敬礼，语人曰： 平章勋旧之家，国之祥瑞，吾苟伤之，则人将不食吾余矣。 朵尔直班素有风疾，军中感雾露，所患日剧，遂卒于黄州兰溪驿，年四十。
朵尔直班立朝，以扶持名教为己任，荐拔人才而不以为私恩。留心经术，凡伊、洛诸儒之书，未尝去手。喜为五言诗，于字画尤精。翰林学士承旨临川危素，尝客于朵尔直班，谏之曰： 明公之学，当务安国家、利让稷，毋为留神于末艺。 朵尔直班深服其言。其在经筵，开陈大义为多。间采前贤遗言，各以类次，为书凡四卷，一曰《学本》，二曰《君道》，三曰《臣职》，四曰《国政》。明道、厚伦、制行、稽古、游艺，五者《学本》之目也；敬天、爱民、知人、纳谏、治内，五者《君道》之目也；宰辅、台察、守令、将帅、暬御，五者《臣职》之目也；兴学、训农、理财、审刑、议兵，五者《国政》之目也。帝览而善之，赐名曰《治原通训》，藏于宣文阁。二子：铁固思帖木而、笃坚帖木而。
阿鲁图
阿鲁图，博尔术四世孙。父木剌忽。阿鲁图由经正监袭职为怯薛官，掌环卫，遂拜翰林学士承旨，迁知枢密院事。至元三年，袭封广平王。至正四年，脱脱辞相位，顺帝问谁可代脱脱为相者，脱脱以阿鲁图荐。五月，诏拜中书右丞相、监修国史，而别儿怯不花为左丞相，从驾行幸，每同车出入，一时朝野以二相协和为喜。时诏修辽、金、宋三史，阿鲁图为总裁。五年，三史成。十月，阿鲁图等既以其书进，帝御宣文阁，阿鲁图复与平章政事帖木儿塔识、太平上奏： 太祖取金，世祖平宋，混一区宇，典章图籍皆归秘府。今陛下以三国事绩命儒士纂修，而臣阿鲁图总裁。臣素不读汉人文书，未解其义。今者进呈，万机之暇，乞以备乙览。 帝曰： 此事卿诚未解，史书所系甚重，非儒士泛作文字也。彼一国人君行善则国兴，朕为君者宜取以为法；彼一朝行恶则国废，朕当取以为戒。然岂止儆劝人君，其间亦有为宰相事，善则卿等宜仿效，恶则宜监戒。朕与卿等皆当取前代善恶为勉。朕或思有未至，卿等其言之。 阿鲁图顿首舞蹈而出。
右司郎中陈思谦建言诸事，阿鲁图曰： 左右司之职所以赞助宰相。今郎中有所言，与我辈共议见诸行事，何必别为文字自有所陈耶？郎中若居他官，则可建言，今居左右司而建言，是徒欲显一己自能言耳。将置我辈于何地？ 思谦大惭服。一日，与僚佐议除刑部尚书，宰执有所举，或难之曰： 此人柔软，非刑部所可用。 阿鲁图曰： 庙堂即今选侩子耶？若选侩子，须选强壮人。尚书欲其详谳刑牍耳，若不枉人，不坏法，即是好刑官，何必求强壮人耶？ 左右无以答。其为治知大体，类如此。
先是，别儿怯不花尝与阿鲁图谋挤害脱脱。阿鲁图曰： 我等岂能久居相位，当亦有退休之日，人将谓我何？ 别儿怯不花屡以为言，终不从。六年，别儿怯不花乃讽监察御史劾奏阿鲁图不宜居相位，阿鲁图即避出城。其姻党皆为之不平，请曰： 丞相所行皆善，而御史言者无理，丞相何不见帝自陈，帝必辩焉。 阿鲁图曰： 我博尔术世裔，岂丞相为难得耶？但帝命我不敢辞，今御史劾我，我宜即去。盖御史台乃世祖所设置，我若与御史抗，即与世祖抗矣。尔等无复言。 阿鲁图既罢去，明年，别儿怯不花遂为右丞相，不久亦去。十一年，阿鲁图复起为太傅，出守和林边，薨，无嗣。
纽的该
纽的该，博尔术之四世孙也。早岁备宿卫，累迁同知枢密院事，既而废处于家。顺帝至元五年，奉使宣抚达达之地，整理有司不公不法事三十余条，由是朝廷知其才，升知岭北行枢密院事。至正十五年，召拜中书平章政事，迁知枢密院事。十七年，以太尉总山东诸军，守镇东昌路，击退田丰兵。十八年，田丰复陷济宁，进逼东昌。纽的该以乏粮弃城，退屯柏乡，东昌遂陷。还京师，拜中书添设左丞相，与太平同居相位。纽的该有识量，处事平允。倭人攻金复州，杀红军据其州者，即奏遣人往赏赉而抚安之。浙西张士诚既降，纽的该处置江南诸事，咸得其宜，士诚大服。兴和路富民调戏子妇，系狱，车载楮币至京师行赂，以故刑部官持其事久不决。纽的该乃除刑部侍郎为兴和路达鲁花赤，俾决其事，富民遂自缢死。凡授官，惟才是选，不用私人，众称其有大臣体。已而遽罢相，迁知枢密院事。尝卧病，谓其所知曰： 太平真宰相才也。我疾固不起，而太平亦不能久于位，此可叹也。 朝官至门候疾者，皆谢遣之。二十年正月卒。
