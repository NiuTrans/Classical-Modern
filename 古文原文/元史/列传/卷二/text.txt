◎睿宗
睿宗景襄皇帝，讳拖雷，太祖第四子，太宗母弟也。方太祖崩时，太宗留霍博之地，国事无所属，拖雷实身任之。闻燕京盗贼白昼剽掠富民财物，吏不能禁，遂遣塔察、吾图撒合里往穷治之，杀十有六人，盗始屏息。
己丑夏，太宗还京。八月，即位。明年庚寅秋，太宗伐金，命拖雷帅师以从，破天城堡，拔蒲城县，闻金平章合达、参政蒲阿守西边，遂渡河，攻凤翔。会前兵战不利，从太宗援之，合达乃退。辛卯春，破洛阳、河中诸城。太宗还官山，大会诸侯王，谓曰： 人言耗国家者，实由寇敌。今金未殄，实我敌也。诸君宁无计乎？ 拖雷进曰： 臣有愚计，非众可闻。 太宗屏左右，亟临问之，其言秘，人莫知也。凤翔既下，有降人李昌国者言： 金主迁汴，所恃者黄河、潼关之险尔。若出宝鸡，入汉中，不一月可达唐、邓。金人闻之，宁不谓我师从天而下乎！ 拖雷然之，言于太宗。太宗大喜，语诸王大臣曰： 昔太祖尝有志此举，今拖雷能言之，真赛因也。 赛因，犹华言大好云。遂大发兵。
太宗以中军自碗子城南下，渡河，由洛阳进；斡陈那颜以左军由济南进；而拖雷总右军自凤翔渡渭水，过宝鸡，入小潼关，涉宋人之境，沿汉水而下。期以明年春，俱会于汴。遣搠不罕诣宋假道，且约合兵。宋杀使者，拖雷大怒曰： 彼昔遣苟梦玉来通好，遽自食言背盟乎！ 乃分兵攻宋诸城堡，长驱入汉中，进袭四川，陷阆州，过南部而还。遂由金取房，前锋三千人破金兵十余万于武当山，趋均州。乘骑浮渡汉水，遣夔曲涅率千骑驰白太宗。太宗方诣汉水，将分兵应之，会夔曲涅至，即遣慰谕拖雷，亟合兵焉。
拖雷既渡汉，金大将合达设伏二十余万于邓州之西，据隘待之。时拖雷兵不满四万，及得谍报，乃悉留辎重，轻骑以进。十二月丙子，及金人战于禹山，佯北以诱之，金人不动。拖雷举火夜行，金合达闻其且至，退保邓州，攻之，三日不下。遂将而北，以三千骑命札剌等率之为殿。明旦，大雾迷道，为金人所袭，杀伤相当。拖雷以札剌失律，罢之，而以野里知给歹代焉。未几，败金军。壬辰春，合达等知拖雷已北，合步骑十五万蹑其后。拖雷按兵，遣其将忽都忽等诱之。日且暮，令军中曰： 毋令彼得休息，宜夜鼓以扰之。 太宗时亦渡河，遣亲王口温不花等将万余骑来会。天大雨雪，金人僵冻无人色，几不能军，拖雷即欲击之，诸将请俟太宗至破之未晚，拖雷曰： 机不可失，彼脱入城，未易图也。况大敌在前，敢以遗君父乎！ 遂奋击于三峰山，大破之，追奔数十里，流血被道，资仗委积，金之精锐尽于此矣。余众迸走睢州，伏兵起，又败之。合达走钧州，仅遗数百骑。蒲阿走汴，至望京桥，复禽获之。太宗寻至，按行战地，顾谓拖雷曰： 微汝，不能致此捷也。 诸侯王进曰： 诚如圣谕，然拖雷之功，著在社稷。 盖又指其定册云尔。拖雷从容对曰： 臣何功之有，此天之威，皇帝之福也。 闻者服其不伐。从太宗攻钧州，拔之，获合达。攻许州，又拔之，遂从太宗收定河南诸郡。四月，由半渡入真定，过中都，出北口，住夏于官山。
五月，太宗不豫。六月，疾甚。拖雷祷于天地，请以身代之，又取巫觋祓除衅涤之水饮焉。居数日，太宗疾愈，拖雷从之北还，至阿剌合的思之地，遇疾而薨，寿四十有（阙）。妃怯烈氏。子十一人，长宪宗，次四则世祖也。宪宗立，追谥曰英武皇帝，庙号睿宗。二年，合祭昊天后土，以太祖、睿宗配享。世祖至元二年，改谥景襄皇帝。
裕宗
裕宗文惠明孝皇帝，讳真金，世祖嫡子也。母昭睿顺圣皇后，弘吉烈氏。少从姚枢、窦默受《孝经》，及终卷，世祖大悦，设食飨枢等。中统三年，封燕王，守中书令。丞相史天泽入启事，王曰： 我幼，未尝习祖宗典则，闲于政体，一旦当大任，惟汝耆德赖焉。 复谕赞善王恂曰： 省臣所启，等国事也。尔宜入与闻之。 四年，兼判枢密院事。至元初，省臣奏请王署敕，每月必再至中书。于是王将入中书，乳母进新衣，笑却之曰： 吾何事美观也。 尝从幸宜兴，世祖违豫，忧形于色，夕不能寐。闻母皇后暴得风疾，即悲泣，衣不及带而行。七年秋，受诏巡抚称海，至冬还京。间谓诸王札剌忽及从官伯颜等曰： 吾属适有兹暇，宜各悉乃心，慎言所守，俾吾闻之。 于是撒里蛮曰： 太祖有训：欲治身，先治心；欲责人，先责己。 伯颜曰： 皇上有训：欺罔盗窃，人之至恶。一为欺罔，则后虽出善言，人终弗信；一为盗窃，则事虽未觉，心常惴惴，若捕者将至。 札剌忽曰： 我祖有训：长者梢，深者底。盖言贵有终始，长必极其杪，深必究其底，不可中辍也。 王曰： 皇上有训：毋持大心。大心一持，事即隳败。吾观孔子之语，即与圣训合也。 至王恂陈说尤多，事见恂传。
十年二月，立为皇太子，仍兼中书令，判枢密院事。受玉册： 皇帝若曰：咨尔皇太子真金，仰惟太祖皇帝遗训，嫡子中有克嗣服继统者，豫选定之。是用立太宗英文皇帝，以绍隆丕构。自时厥后，为不显立冢嫡，遂启争端。朕上遵祖宗宏规，下协昆弟佥同之议，乃从燕邸，即立尔为皇太子，积有日矣。比者儒臣敷奏，国家定立储嗣，宜有册命，此典礼也。今遣摄太尉、左丞相伯颜持节授尔玉册金宝。於戏！圣武燕谋，尔其承奉。昆弟宗亲，尔其和协。使仁孝显于躬行，抑可谓不负所托矣。尚其戒哉，勿替朕命。 九月丙戌，诏立宫师府，设官属三十有八员。起处士杨恭懿于京兆。
太子尝有疾，世祖临幸，亲和药以赐之。遣侍臣李众驰祀岳渎名山川，太子戒其所至郡邑，毋烦吏迎送，重扰民也。诏以侍卫亲军万人益隶东宫，太子命王庆端、董士亨选其骁勇者，教以兵法，时阅试焉。太子服绫袷，为渖所渍，命侍臣重加染治，侍臣请织绫更制之，太子曰： 吾欲织百端，非难也。顾是物未敝，岂宜弃之。 东宫香殿成，工请凿石为池，如曲水流觞故事。太子曰： 古有肉林酒池，尔欲吾效之耶！ 不许。每与诸王近臣习射之暇，辄讲论经典，若《资治通鉴》、《贞观政要》，王恂、许衡所述辽、金帝王行事要略，下至《武经》等书，从容片言之间，苟有允惬，未尝不为之洒然改容。时侍经幄者，如王恂、白栋皆朝夕不出东宫，而待制李谦、太常宋瑽尤加咨访，盖无间也。
十八年正月，昭睿顺圣皇后崩，太子自猎所奔赴，勺饮不入口者终日，设庐帐居之。命宋瑽择可备顾问者，瑽以郭祐、何玮、徐琰、马绍、杨居宽、何荣祖、杨仁风等为言。太子曰： 是数人者，尽为我致之，宜自近者始。 遂召玮于易州、琰于东平。赞善王恂卒，太子闻之嗟悼，赙钞二千五百缗。一日，顾谓左右曰： 王赞善当言必言，未尝顾惜，随事规正，良多裨补，今鲜有其匹也。 时阿合马擅国重柄，太子恶其奸恶，未尝少假颜色。盗知阿合马所畏惮者，独太子尔，因为伪太子，夜入京城，召而杀之。及和礼霍孙入相，太子曰： 阿合马死于盗手，汝任中书，诚有便国利民者，毋惮更张。苟或沮挠，我当力持之。 中书启以何玮参议省事，徐琰为左司郎中。玮、琰入见，太子谕之曰： 汝等学孔子之道，今始得行，宜尽平生所学，力行之。 辟杨仁风于潞州、马绍于东平，复辟杨恭懿置省中议事，以卫辉总管董文用练达官政，与恭懿同置省中。按察副使王惲进《承华事略》：一曰《广孝》，二曰《立爱》，三曰《端本》，四曰《进学》，五曰《择术》，六曰《谨习》，七曰《听政》，八曰《达聪》，九曰《抚军》，十曰《明分》，十一曰《崇儒》，十二曰《亲贤》，十三曰《去邪》，十四曰《纳诲》，十五曰《几谏》，十六曰《从谏》，十七曰《推恩》，十八曰《尚俭》，十九曰《戒逸》，二十曰《审官》。太子闻汉成帝不绝驰道，唐肃宗改绛纱袍为朱明服，大喜曰： 使吾行之，亦当若此。 及说邢峙止齐太子食邪蒿，顾宫臣曰： 菜名邪蒿，未必果邪也。虽食之，岂遽使人不正邪？ 张九思对曰： 古人设戒，义固当尔。 
诏割江西龙兴路为太子分地，太子谓左右曰： 安得治民如邢州张耕者乎！诚使之往治，俾江南诸郡取法，民必安集。 于是召宋瑽大选署守长。江西行省以岁课羡余钞四十七万缗献，太子怒曰： 朝廷令汝等安治百姓，百姓安，钱粮何患不足，百姓不安，钱粮虽多，安能自奉乎！ 尽却之。阿里以民官兼课司，请岁附输羊三百，太子以其越例，罢之。参政刘思敬遣其弟思恭以新民百六十户来献，太子问民所从来，对曰： 思敬征重庆时所俘获者。 太子蹙然曰： 归语汝兄，此属宜随所在放遣为民，毋重失人心。 乌蒙宣抚司进马，逾岁献之额，即谕之曰： 去岁尝俾勿多进马，恐道路所经，数劳吾民也。自今其勿复然。 
二十年春，辟刘因于保定，因以疾辞，固辟之，乃至，拜右赞善大夫，以吏部郎中夹谷之奇为左赞善大夫。是时已立国子学，李栋、宋瑽、李谦皆以东宫僚友，继典教事，至是，命因专领之，而以瑽等仍备咨访。尝曰： 吾闻金章宗时，有司论太学生廪费太多，章宗谓养出一范文正公，所偿顾岂少哉。其言甚善。 会因复以疾乞去。二十二年，以长史耶律有尚为国子司业。中庶子伯必以其子阿八赤入见，谕令入学，伯必即令其子入蒙古学。逾年又见，太子问读何书，其子以蒙古书对，太子曰： 我命汝学汉人文字耳，其亟入胄监。 遣使辟宋工部侍郎倪坚于开元，既至，访以古今成败得失，坚对言： 三代得天下以仁，其失也以不仁。汉、唐之亡也，以外戚阉竖。宋之亡也，以奸党权臣。 太子嘉纳，赐酒，日昃乃罢。谕德李谦、夹谷之奇尝进言曰： 殿下睿性夙成，阅理久熟，方遵圣训，参决庶务，如视膳问安之礼，固无待于赞谕。至于军民之利病，政令之得失，事关朝廷，责在台院，有非宫臣所宜言者。独有澄原固本，保守成业，殿下所当留心，臣等不容缄口者也。敬陈十事：曰正心，曰睦亲，曰崇俭，曰亲贤，曰几谏，曰戢兵，曰尚文，曰定律，曰正名，曰革敝。 其论正心有云： 太子之心，天下之本也。太子心正，则天心有所属，人心有所系矣。唐太宗尝言，人主一心，攻之者众，或以勇力，或以辨口，或以谄谀，或以奸诈，或以嗜欲，辐辏攻之，各求自售。人主少懈，而受其一，则其害有不可胜言者。殿下至尊之储贰，人求自售者亦不为少，须常唤醒此心，不使为物欲所挠，则宗社生灵之福。固本澄原，莫此为切。 论睦亲，以 宗亲为王室之藩屏，人主之所自卫者也。大分既定，尊卑悬殊，必恩意俯逮，然后得尽其欢心。宗亲之欢心得，则远近之欢心得矣 。其论正名、革敝，尤切中时政。太子在中书日久，明于听断，四方州郡科征、挽漕、造作、和市，有系民休戚者，闻之，即日奏罢。右丞卢世荣以言利进，太子意深非之。尝曰： 财非天降，安得岁取赢乎！恐生民膏血，竭于此也。岂惟害民，实国之大蠹。 其后世荣果坐罪。桑哥素主世荣，闻太子有言，讫箝口不敢救。
至元以来，天下臻于太平，人材辈出，太子优礼遇之，在师友之列者，非朝廷名德，则布衣节行之士，德意未尝少衰。宋瑽目疾，赐钞千五百缗。王磐告老而归，官其婿于东平，以终养。孔洙自江南入觐，则责张九思学圣人之道，不知有圣人之后。其大雅不群，本于天性，中外归心焉。于是世祖春秋高，江南行台监察御史言事者请禅位于太子，太子闻之，惧。台臣寝其奏，不敢遽闻，而小人以台臣隐匿，乘间发之。世祖怒甚，太子愈益惧，未几，遂薨，寿四十有三。成宗即位，追谥曰文惠明孝皇帝，庙号裕宗，祔于太庙。
显宗
显宗光圣仁孝皇帝，讳甘麻剌，裕宗长子也。母曰徽仁裕圣皇后，弘吉剌氏。甘麻剌少育于祖母昭睿顺圣皇后，日侍世祖，未尝离左右，畏慎不妄言，言必无隐。至元中，奉旨镇北边，叛王岳木忽儿等闻其至，望风请降。既而都阿、察八儿诸王遣使求和，边境以宁。尝出征驻金山，会大雪，拥火坐帐内，欢甚，顾谓左右曰： 今日风雪如是，吾与卿处犹有寒色，彼从士亦人耳，腰弓矢、荷刃周庐之外，其苦可知。 遂命饔人大为肉糜，亲尝而遍赐之。抚循部曲之暇，则命也灭坚以国语讲《通鉴》。戒其近侍太不花曰： 朝廷以藩屏寄我，事有不逮，正在汝辈辅助。其或依势作威，不用我命，轻者论遣，大者奏闻耳，宜各慎之。使百姓安业，主上无北顾之忧，则予与卿等亦乐处于此，乃所以报国家也。 
二十六年，世祖以其居边日久，特命猎于柳林之地。率众至漷州，恐廪膳不均，令左右司之，分给从士，仍饬其众曰： 汝等饮食既足，若复侵渔百姓，是汝自取罪谪，无悔。 众皆如约，民赖以安。北还，觐世祖于上京，世祖劳之曰： 汝在柳林，民不知扰，朕实嘉焉。 明年冬，封梁王，授以金印，出镇云南。过中山，又明年春过怀、孟，从卒马驼之属不下千百计，所至未尝横取于民。
二十九年，改封晋王，移镇北边，统领太祖四大斡耳朵及军马、达达国土，更铸晋王金印授之。中书省臣言于世祖曰： 诸王皆置传，今晋王守太祖肇基之地，视诸王宜有加，请置内史。 世祖从之，遂以北安王傅秃归、梁王傅木八剌沙、云南行省平章赛阳并为内史。明年，置内史府。又明年，世祖崩，晋王闻讣，奔赴上都。诸王大臣咸在，晋王曰： 昔皇祖命我镇抚北方，以卫社稷，久历边事，愿服厥职。母弟铁木耳仁孝，宜嗣大统。 于是成宗即帝位，而晋王复归藩邸。
元贞元年，塔塔儿部年谷不熟，檄宣徽院赈之。又答答剌民饥，请朝廷赈之。诏赐王钞千万贯，及银帛有差。皇太后复以云南所贡金器，遣朵年来赐。是岁冬，奉诏以知枢密院事札散、同知徽政院事阿里罕为内史。大德二年，诏给秫米五百石。五年，成宗以边士贫乏，分给钞一千万贯。
六年正月乙巳，王薨，年四十。王天性仁厚，御下有恩。元贞初，藩邸属官审伯年老，请以其子代之。内史言于王，王曰： 惟天子所命。 其自守如此，故尤为朝廷所重。然崇尚浮屠，命僧作佛事，岁耗财不可胜计。子三人：曰也孙帖木儿，曰松山，曰迭里哥儿不花。王薨后十年，仁宗即位，谥王献武。又十一年，英宗遇弑，也孙帖木儿以嗣晋王即皇帝位，追尊曰光圣仁孝皇帝，庙号显宗，祔享太室。又六年，文宗即位，乃毁其庙室。
顺宗
顺宗昭圣衍孝皇帝，讳答剌麻八剌，裕宗第二子也。母曰徽仁裕圣皇后，弘吉剌氏。至元初，裕宗为燕王，答剌麻八剌生于燕邸。明年，诏裕宗居潮河。八月，召至京师。凡乘舆巡幸及岁时朝贺，未尝不侍裕宗以行。稍长，世祖赐女侍郭氏，其后乃纳弘吉剌氏为妃。二十二年，裕宗薨，答剌麻八剌以皇孙钟爱，两宫优其出阁之礼。二十八年，始诏出镇怀州，以侍卫都指挥使梭都、尚书王倚从行，至赵州，从卒有伐民桑枣者，民庶诉于道，答剌麻八剌怒，杖从卒以惩众，遣王倚入奏，世祖大悦。未至，以疾召还。明年春，世祖北幸，留治疾京师，越两月而薨，年二十有九。
子三人：长曰阿木哥，封魏王，郭出也；妃所生者曰海山，是为武宗；曰爱育黎拔力八达，是为仁宗。大德十一年秋，武宗即位，追谥曰昭圣衍孝皇帝，庙号顺宗，祔享太庙。
