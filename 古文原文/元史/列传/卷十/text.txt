布智儿
布智儿，蒙古脱脱里台氏。父纽儿杰，身长八尺，有勇力，善骑射，能造弓矢。尝道逢太祖前驱骑士别那颜，邀与俱见太祖，视其所挟弓矢甚佳，问谁为造者，对曰： 臣自为之。 适有野凫翔于前，射之，获其二，并以二矢献而退。别那颜随之，至所居，布智儿出见，别那颜奇之，许以女妻之，父子遂俱事太祖。尝从征讨，赐纽儿杰拔都名。从征回回、斡罗思等国，每临阵，布智儿奋身力战。身中数矢，太祖亲视之，令人拔其矢，血流满体，闷仆几绝。太祖命取一牛，剖其腹，纳布智儿于牛腹，浸热血中，移时遂更。纽儿杰卒，宪宗以布智儿为大都行天下诸路也可紥鲁忽赤，印造宝钞。赐七宝金带燕衣十袭，又赐蔚州、定安为食邑。
布智儿卒，有子四人。长好礼，事世祖，备宿卫。会丞相伯颜伐宋，奏好礼督水军攻襄樊，从渡江入临安，以功授昭毅大将军、水军翼万户府达鲁花赤。别帖木儿，吏部尚书。补儿答思，云南宣慰使。不兰奚，袭父职，为水军翼万户招讨使，镇守江阴，移通州。子完者不花，辽阳省理问。
召烈台抄兀儿
召烈台抄兀儿，初事太祖，时有哈剌赤、散只兀、朵鲁班、塔塔儿、弘吉剌、亦乞列思等，居坚河之滨忽兰也儿吉之地，谋奉紥木合为帝，将不利于太祖。抄兀儿知其谋，驰以告太祖，遂以兵收海剌儿阿带亦儿浑之地，尽诛紥木合等。惟弘吉剌入降。太祖赐以答剌罕之名。
其子那真，事世祖，为也可紥鲁花赤。那真殁，子伴撒袭其职。伴撒卒，子火鲁忽台袭。致和元年八月，执倒剌沙起军之使察罕不花，并其金字圆牌以献。天历元年十一月，帝赐金带，仍复其职。尝奏言： 有犯法者治之，当自贵人始；穷乏不给者救之，当自下始。如此则可得众心矣。 其言良切于事弊云。
阔阔不花
阔阔不花者，按摊脱脱里氏，为人魁岸，有膂力，以善射知名。岁庚寅，太祖命太师木华黎伐金，分探马赤为五部，各置将一人，阔阔不花为五部前锋都元帅，所向莫能支。然不嗜杀，惟欲以威信怀附，故所至无残破。略定滨、棣诸州，俘获焦林诸处民四百余，但籍其姓名，遣归乡里。徇益都，守将降，得其财物马畜，悉以分赐士卒。岁壬辰，从太宗渡河，攻汴梁、归德，分兵渡淮，攻寿州，守将无降意，射书城中谕之，城中人感泣，以彩舆奉金公主开门送款，阔阔不花下令军中，辄入城虏掠者死，城中帖然。公主，义宗之姑也。岁丙申，太宗命五部将分镇中原，阔阔不花镇益都、济南，按察儿镇平阳、太原，孛罗镇真定，肖乃台镇大名，怯烈台镇东平，括其民匠，得七十二万户，以三千户赐五部将。阔阔不花得分户六百，立官治其赋，得荐置长吏，岁从官给其所得五户丝，以疾卒官。
子黄头，代领探马赤为元帅，从丞相伯颜取宋，道死。子东哥马袭其职，累迁右都威卫千户，卒。
拜延八都鲁
拜延八都鲁，蒙古紥剌台氏，幼事太祖，赐名八都鲁。岁乙未，太宗命领紥剌军一千六百人，与塔海甘卜同征关西，有功。癸丑，宪宗命与阿脱、总帅汪世显创立利州城。甲寅，领兵紫金山，破宋军鹿角寨，夺其军饷器械。丁巳，从都元帅纽邻城成都，及领兵围云顶山，下其城。帝亲征，元帅纽邻既进兵，涉马湖江，留拜延八都鲁镇成都，降属县诸城，得其民，悉抚安之，赐黄金五十两、衣九袭。诸王哈丹、朵欢、脱脱等征大理还，命拜延八都鲁领兵迎之。道过新津寨，与宋潘都统遇，战败之，杀获甚众。中统二年，元帅纽邻上其功，授蒙古奥鲁官。
子外貌台，孙兀浑察。至元六年，拜延八都鲁告老，兀浑察代其军，从行省也速答儿征诸国有功。十六年，从大军征斡端，又有功，赏银五十两。二十一年，诸王术伯命兀浑察往乞失哈里之地为游击军。时敌军二千余，兀浑察以勇士五十人与战，擒其将也班胡火者以献。王壮之，以其功闻，赏银六百两、钞四千五百贯，授蒙古军万户，赐三珠虎符。三十年，以疾卒。次子袭授曲先塔林左副元帅，寻卒。弟塔海忽都袭，升镇国上将军都元帅，改授四川蒙古副都万户。至治二年，以疾退。子孛罗帖木儿袭。
阿术鲁
阿术鲁，蒙古氏。太祖时，命同饮班朱尼河之水，扈驾亲征有功，命领兵收附辽东女直，还，赏金甲、珠衣、宝带，他物称是。复命总兵征西夏，与敌兵大战于合剌合察儿之地。西夏势蹙，其主惧，乞降，执之以献，太宗杀之，赐以所籍赀产。继领兵收附信安，下金二十余城。其后告老，诸王塔察儿命其子不花代领其军。
绍古儿
绍古儿，麦里吉台氏。事太祖，命同饮班朱尼河之水，扈从亲征。已而从破信安，略地河西，赐金虎符，授洺磁等路都达鲁花赤。领军出征，复从伐金，破河南。太宗命领济南、大名、信安等处军马，复从国王答石出征。岁辛亥，卒。
子拜都袭。拜都卒，子忽都虎袭，移睢州。从世祖渡江，攻鄂，还镇恩州。中统三年，从征李璮有功，寻命修立邳州城，领兵镇两淮。十一年，从丞相伯颜渡江，有战功。又从参政董文炳沿海出征，还，镇嘉兴，行安抚事。十二年，加昭勇大将军，职如故。十四年，授嘉兴路总管府达鲁花赤，寻升镇国上将军、黄州路宣慰使，寻罢黄州宣慰司，复旧任。十六年，改授浙西道宣慰使，加招讨使，仍镇国上将军。奉诏征占城，以其国降表、贡物入见，帝嘉之，厚加赏赉。二十四年，从征交趾。明年还师，授邳州万户府万户。三十年，没于军。
阿剌瓦而思
阿剌瓦而思，回鹘八瓦耳氏，仕其国为千夫长。太祖征西域，驻跸八瓦耳之地，阿剌瓦而思率其部曲来降。从帝亲征，既破瀚海军，又攻轮台、高昌、于阗、寻斯干等，靡战不克，没于军。
子阿剌瓦丁，从世祖北征有功，至元二十九年卒，寿一百二岁。
子赡思丁，有子五人：长乌马儿，陈州达鲁花赤；次不别，隆镇卫都指挥使；次忻都，监察御史；次阿合马，拱卫直司都指挥使；次阿散不别，骁勇善骑射，历事成宗、武宗、仁宗，数被宠遇，计前后所赐楮币余四十万缗，他物称是，积官荣禄大夫，三珠虎符。
子斡都蛮袭职。致和元年八月，自上都逃来，丞相燕帖木儿任为裨将，率壮士百人，围灭里帖木儿等于陀罗台驿，擒之以献，特赐衣一袭，及秃秃马失甲、金束带各一，白金一百两，钞二百锭。天历元年九月，充行院同佥。十月，从击忽剌台、马紥罕等军于卢沟桥，败之，追至紫荆关，多所俘获，招降安童所将军一千五百人，复以功受上赏。二年，进枢佥院。三年，以隆镇卫都指挥使兼领拱卫司。
抄儿
抄儿，别速氏。世居汴梁阳武县，从太祖收附诸国有功。又从征金，没于阵。
子抄海，从征河南、山东，复没于阵。子别帖，将其父军，从攻鄂州，以功赏银帛衣甲等，继从太子忽哥赤西征大理国，复没于阵。子阿必察，至元五年授武略将军、蒙古千户，赐金符，从围襄樊，复渡江，夺阳罗堡岸口，以功赏白金，进宣武将军、蒙古军总管，管领左右手两万户军。既下广德，从平章阿里海牙征海外国，率死士鼓战船进，夺岸口，擒勇士赵安等，以功赏银帛。十六年，命管领蒙古侍卫军，以疾卒于军。
也蒲甘卜
也蒲甘卜，唐兀氏。岁辛巳，率众归太祖，隶蒙古军籍。奉旨同所管河西人，从木华黎出征，以疾卒。
子昂吉儿袭领其军，征诸国有功。至元六年，授金符千户，从征蕲、黄、安庆等处。九年，易虎符，升信阳万户，从平章阿术南征，又有功，历淮西道宣慰使、参知政事、都元帅、庐州蒙古汉军万户府达鲁花赤、行省左丞相、尚书左丞，积官龙虎卫上将军。二十一年，携其子昂阿秃入见。世祖命昂阿秃充速古儿赤。二十四年，随驾征乃颜有功，奉旨代其父职。二十六年，授庐州蒙古汉军万户府达鲁花赤。大德六年，领兵讨宋隆济等，以功受上赏。还镇庐州，以私财筑室一百二十余间，以居军士之贫者，省台以其事闻，特命升其秩，以金束带赐之。泰定四年卒。昂阿秃之弟暗普，由速古儿赤授金符、唐兀秃鲁花千户，后改授海北海南道廉访使。
赵阿哥潘
赵阿哥潘，土播思乌思臧掇族氏。始附宋，赐姓赵氏。世居临洮。祖巴命，富甲诸羌。父阿哥昌，貌甚伟，有力兼人，金贞祐中，以军功至熙河节度使。金亡，保莲花山，以其众来归。皇子阔端之镇西土也，承制以阿哥昌为叠州安抚使。时兵兴，城无居人，至则招逃亡，立城垒，课耕桑以安辑之，年八十，卒于官。
阿哥潘事亲以孝闻，从伐蜀，与宋都统制曹友闻屡战，胜负略相当，以破大安功最，授同知临洮府事。斩朝天关，乘嘉陵江至阆州，获蜀船三百艘。攻利州，生得其刘太尉，战败宋师于川。宋制置使刘雄飞进攻青居山，阿哥潘击之，宵溃，四川大震。进逼成都，略嘉定，平峨眉太平寨，擒其将陈侍郎、田太尉，余众悉降。大小五十余战，皆先陷阵，皇子赐以金甲、银器。岁壬子，世祖以皇弟南征大理，道出临洮，见而奇之，命摄元帅，城益昌。时宋兵屯两川，堡栅相望，矢石交击，历五年而城始完。宪宗出蜀，以阿哥潘为选锋，攻西安，下之，赐金符，授临洮府元帅。帝驻钓鱼山，合州守将王坚夜来斫营，阿哥潘率壮士逆战，手杀数十百人，坚遂引去。明日陛见，帝喜曰： 有臣如此，朕复何忧！ 赐黄金五十两，名曰拔都。中统建元，诏还镇临洮。岁饥，发私廪以赈贫乏。给民农种粟二千余石、芜菁子百石，人赖不饥。郡当孔道，传置旁午，有司敝于供给。阿哥潘以私马百匹充驿骑，羊千口代民输。帝闻而嘉之，诏京兆行省酬其直。阿哥潘曰： 我岂以私惠而邀公赏耶！ 卒不受。以军事赴青居山，道为宋兵所邀，遂死于敌。
阿哥潘好畜良马，常千蹄，岁择其上骥五驷贡于朝，子孙遵之不替。先是，勋臣子孙为祖父请谥者，帝每靳之，至是敕大臣以美谥谥之，谥曰桓勇。
子重喜，始给侍皇子阔端为亲卫。癸丑，从世祖征哈剌章，数有功。中统元年，浑都海反，从总帅汪良臣引兵至拔沙河纳火石地逆战，以功授征行元帅。四年，从讨忽都、达吉、散竹台等，克之，制必帖木儿王承制使袭父职为元帅。入觐，赐金虎符，为临洮府达鲁花赤。时解军职而转民官者，例纳所佩符。有旨： 赵氏世世勤劳，其金符勿拘常例，使终佩之。 重喜在郡，劝农兴学，省刑敦教，以善治闻。请致仕，不许，诏其长子官卓斯结袭为达鲁花赤。升重喜巩昌二十四处宣慰使。卒，谥桓襄。
官卓斯结性靖退，辞官闲处二十余年。仁宗闻其名，召不起。子德寿，云南左丞。
纯只海
纯只海，散术台氏。弱冠宿卫太祖帐下，从征西域诸国有功。岁癸巳，太宗命佩金虎符，充益都行省军民达鲁花赤，从大帅太出破徐州，擒金帅国用安。丁酉，以益都为皇太子分土，迁京兆行省都达鲁花赤。至怀，值大疫，士卒困惫，有旨以本部兵就镇怀孟。未几，代察罕总军河南，寻复怀孟。己亥，同僚王荣潜畜异志，欲杀纯只海，伏甲絷之，断其两足跟，以帛缄纯只海口，置佛祠中。纯只海妻喜礼伯伦闻之，率其众攻荣家，夺出之。纯只海裹疮从二子驰旁郡，请兵讨荣，杀之。朝廷遣使以荣妻孥赀产赐纯只海家，且尽驱怀民万余口郭外，将戮之。纯只海力争曰： 为恶者止荣一人耳，其民何罪。若果尽诛，徒守空城何为？苟朝廷罪使者以不杀，吾请以身当之。 使者还奏，帝是其言，民赖不死。纯只海给荣妻孥券，放为民，遂以其宅为官廨，秋毫无所取。郡人德之。既入觐，太宗以纯只海先朝旧臣，功绩昭著，赐第一区于和林，寻以疾卒。敕葬山陵之侧。
皇庆初，赠推忠宣力功臣、金紫光禄大夫、上柱国、温国公，谥忠襄。仍敕词臣刘敏中制文树碑于怀，以旌其功云。子昂阿剌嗣。
苫彻拔都儿
苫彻拔都儿，钦察人。初事太宗，掌牧马。从攻凤翔，战潼关，皆有功。后从大将速不台攻汴京，金人列木栅于河南，苫彻拔都儿率死士往拔之，赐良马十匹。师还，金将高都尉率众邀于中路，苫彻拔都儿迎击，斩其首以归，赐白金五十两、币四匹。从攻蔡州，前锋答答儿与金将战，金将捽其须，苫彻拔都儿进斫金将，乃得脱。蔡州破，金守将佩虎符立城上，苫彻拔都儿以铁椎击杀之，取虎符以献。帝嘉其能，命从皇子攻枣阳。继从宗王口温不花攻光州，一日五战，光州下。赐黄金五十两、白金酒器一事、马三十匹。百户爱不怯赤自以临阵不勇，乞苫彻拔都儿自代，遂升百户。从攻滁州，与宋兵大战，至暮，宋兵败走西山，苫彻拔都儿与千户忽孙追杀之。
岁己未，世祖伐宋，募能先绝江者，苫彻拔都儿首应命，率众逼南岸。诏苫彻拔都儿与脱欢领兵百人。同宋使谕鄂州使降。抵城下，鄂守将杀使者以军来袭，苫彻拔都儿与之遇，奋击大破之。复赐黄金五十两。中统三年，授蔡州蒙古汉军万户。冬，宋人犯西平，苫彻拔都儿逐北逾淮，获其生口甚众。至元二年秋，由安庆入庐州，闻宋兵至，亟设伏于竹林，击杀之。四年秋九月，元帅阿术军襄阳安阳滩。宋兵据渡口，苫彻拔都儿击破其众。五年，从阿术围襄阳，击夺宋将夏贵米舟。阿术入汉江，以其有战功，俾与紥剌儿引军南略，获八十人。十年八月，略地淮东。十一年，遣招鄂州。十二年，遣招滁州，诛王安抚。改武略将军、管军千户。五月，伏兵大江北岸，击宋军，败走之。十三年，复略地淮东，获其总管二人以献。迁滁州总管府达鲁花赤。宋都统姜才率军取粮高邮，苫彻拔都儿从史万户夺其马及粮橐二万，淮东平，入朝。十四年，从讨叛人只里瓦歹于怀剌合都，改宣武将军、滁州路总管府达鲁花赤。
十七年，率其子脱欢、孙麻兀入见。奏曰： 臣老矣，幸主上怜之。 帝命以脱欢为宣武将军、管军总管，佩金符；麻兀为滁州路总管府达鲁花赤。其后脱欢以征倭功授明威将军、滁州万户府达鲁花赤，升昭勇大将军、征行军万户府达鲁花赤，佩三珠虎符。又以征爪哇功升昭毅大将军，镇守无为滁州万户府达鲁花赤。次子锁住，袭其职。
怯怯里
怯怯里，斡耳那氏。太宗七年南伐，以千户从阔端攻安丰、寿州。又从诸王塔察儿率蒙古军二千攻荆山，破之，赐马二匹。与万户纳以兵守沂、郯，略涟海，又从元帅怀都攻襄阳。卒。
子相兀速袭父职，率本部兵从丞相阿术攻襄樊，又从塔出筑正阳堡。泸军乘舰来窥壁垒，相兀速率征骑逆之，夹淮水而军，射死者甚众。至元十一年，赐金符，授武略将军。明年，从御史大夫博罗罕平涟海。秋九月，从丞相伯颜渡淮，率兵一千骑攻淮安南门，破之。又从元帅博罗罕筑湾头堡。万户纳儿卧疾，令相兀速权领蒙古、女直、汉人三万户。夏五月，宋扬州都统姜才引兵来侵，相兀速率本部兵逆战有功。又从丞相阿术袭制置使李庭芝及姜才于泰州，皆杀之。十四年，加宣武将军、管军总管。十八年，为蒙古侍卫亲军总管。二十三年，改千户。三十年，升蒙古侍卫亲军副指挥使司事，易金虎符，加显武将军。
子捏古，元贞元年，为蒙古侍卫亲军百户。大德六年，袭父职，佩金虎符，授宣武将军。延祐四年，升左翊蒙古侍卫亲军都指挥使，仍所佩符，进怀远大将军。
塔不已儿
塔不已儿，束吕糺氏。太宗时以招讨使将兵出征，破信安、河南，以功授金虎符、征行万户。岁甲寅，以疾卒。
子脱察剌袭职。岁己未，率兵渡江，破十字寨。命其子重喜从行。重喜率先引弓，射中敌兵，又多杀获。既而与敌兵战于洋隘口，夺战舰一，流矢中左足，勇气愈倍。时世祖驻跸洋隘口北，亲劳之曰： 汝年幼能宣力如是，深可嘉尚。然继今尤当勉之。 及脱察剌卒，以重喜袭职。中统三年，从征李璮有功。四年，以兵镇莒州。至元二年，奉旨初筑十字路城，以备守御。重喜率兵南巡，为游击军。四年，从抄不花出征，至泗州北古城。时蔡千户为敌兵所围，重喜奋战，救而出之。五年，入觐。帝嘉其功，赐白金、纳失失段及金鞍弓矢等。十年，修正阳城。明年，宋兵围正阳，从战败之。十二年，从下涟海诸城。俄奉旨率五千人从出征，道过衡阳店，与宋将李提辖等战，大败之，杀掠几尽，遂驻兵瓜洲。十三年夏六月，宋都统姜才领诸军来围城堡，败之。秋七月，从兵袭击李庭芝等于泰州。十四年，进昭勇大将军、婺州路总管府达鲁花赤，佩已降虎符。未几卒。
子庆孙袭职，初授宣武将军、管军总管，镇守安乐州。十六年，移戍镇江府。十八年，还镇通州。二十年，进明威将军。二十二年，移镇十字路。二十四年，领诸翼军镇太湖，教习水战。二十九年，从征爪哇，升昭勇大将军、征行上万户。将行，有旨留之。皇庆二年卒。子孛兰奚袭。
直脱儿
直脱儿，蒙古氏，父阿察儿，事太祖，为博儿赤。直脱儿从太宗征钦察、康里、回回等部有功。四年，收河南、关西诸路，得民户四万余，以属庄圣皇太后，为脂粉丝线颜色户。八年，建织染七局于涿州。明年，改涿州路，以直脱儿为达鲁花赤。卒。
子哈兰术袭，佩虎符。李璮叛，世祖命领诸万户为监战达鲁花赤以讨之。有功，授解万户翼监战领军。迁益都路蒙古万户，监战密州，没于军。
从子忽剌出袭职，授昭勇大将军。至元十一年，攻宋六安军，有功。行中书省命领诸军战舰冲宋军，宋军败，有旨褒赏。九月，师次安庆。忽剌出及参政董文炳领山东诸军顺流东下，至丁家洲，遇宋臣夏贵、孙虎臣等，战江中，宋军大败，擒其将校三十七人、军五千余、船四十艘。十二年三月，与宋军战朱金沙，复有功。七月，复与宋军战焦山江中。时丞相阿术等督战，忽剌出与董文炳身冒矢石，沿流鏖战八十余里。忽剌出身被数伤，裹创力战，遂胜之。九月，宋臣张殿帅攻夺吕城仓、丹阳县。忽剌出与万户怀都往救，生擒之。十月，下常州，从丞相伯颜略苏、湖、秀州，至长桥，遇宋军，又败之。十三年正月，师至杭州，丞相伯颜命忽剌出守浙江亭及宋北门。五月，扬州军劫扬子桥堡，败之。六月，败真州军。七月，追李庭芝至通海口，降扬州及高邮、宝应、真州、滁州等城，江南平。加昭毅大将军，职如故。寻迁湖州路达鲁花赤。十四年，进镇国上将军、淮东宣慰使。已而屯守上都。十五年，授嘉议大夫、行御史台中丞。十九年，进资善大夫、福建行省左丞。黄华叛，平之。二十年，授江淮行省左丞。二十三年，迁右丞。三月，进荣禄大夫、江浙行省平章政事。六月，卒。
月里麻思
月里麻思，乃马氏。岁丁酉，太宗命与断事官忽都那颜同署。岁戊戌，又同阿术鲁拔都儿充达鲁花赤，破南宿州。岁辛丑，使宋议和。从行者七十余人，月里麻思语之曰： 吾与汝等奉命南下，楚人多诈，倘遇害，当死焉，毋辱君命。 已而驰抵淮上，宋将以兵胁之，曰： 尔命在我，生死顷刻间耳。若能降，官爵可立致。不然，必不汝贷。 月里麻思曰： 吾持节南来，以通国好，反诱我以不义，有死而已。 言辞慷慨，不少屈。宋将知其不可逼，乃囚之长沙飞虎寨三十六年而死。世祖深悼之，诏复其家，以子忽都哈思为答剌罕，日给粮食其家人。忽都哈思自陈于帝曰： 臣愿为国效死，为父雪耻。 帝嘉纳之，授以上均州监战万户。十八年，以招讨使将兵征日本，死于敌。
捏古剌
捏古剌，在宪宗朝，与也里牙阿速三十人来归。后从征钓鱼山，讨李璮，皆有功。
子阿塔赤，世祖时围襄阳，下江南，败失列及，征乃颜，皆以功受赏。后事成宗、武宗，为札撒兀孙。仁宗时，历官至左阿速卫千户。卒。
子教化，初为速古儿赤，继袭父职。必里阿秃叛，奉旨往平之，凯还，赐衣一袭。天历元年八月，从丞相燕帖木儿战居庸北，有功。九月，进拱卫直都指挥使。寻迁章佩卿。
子者燕不花，初事仁宗，为速古儿赤。英宗时为进酒宝儿赤。天历元年，迎文宗于河南，赐白金、彩段，命为温都赤。九月，往居庸关料敌，道逢二军，谓探马赤诸军曰： 今北兵且至，其避之。 者燕不花恐摇众心，即拔所佩刀斩之。授兵部郎中。招集阿速军四百余人。十月，进兵部尚书，授双珠虎符，领军六百人迎敌通州。会丞相燕帖木儿至檀子山，与秃满迭儿战，败之。迁大司农丞。
阿儿思兰
阿儿思兰，阿速氏。初，宪宗以兵围阿儿思兰之城，阿儿思兰偕其子阿散真迎谒军门。帝赐手诏，命专领阿速人，且留其军之半，余悉还之，俾镇其境内。以阿散真置左右。道遇阇儿哥叛军，阿散真力战死之。帝遣使裹尸还葬之。阿儿思兰言于帝曰： 臣长子死，不能为国效力，今以次子捏古来献之陛下，愿用之。 捏古来至，帝命从兀良哈台征哈剌章，有功，兀良哈台赏以白金名马。从伐宋，中流矢而死。
子忽儿都答，充管军百户。世祖命从不罗那颜使哈儿马某之地，以疾卒。
子忽都帖木儿，武宗潜邸时从征海都，以功赏白金。至大元年，授宣武将军、左卫阿速亲军副都指挥使。四年，卒。
哈八儿秃
哈八儿秃，薛亦氏。宪宗时，从攻钓鱼山有功。还，又从亲王塔察儿北征，充千户所都镇抚。从千户脱伦伐宋，没于阵。
子察罕，从塔察儿攻樊城西门，领扬州等处游击军与宋兵战，有功。至元十一年，从忽都帖木儿攻江陵东南城堡，又从阿剌罕败宋兵于阳逻堡之南。阿剌罕选为本万户府副镇抚。十二年，分隶脱脱总管，出广德游击军，与宋兵战，败之，赐以白金酒器。又从攻独松、千秋、拨出等关及诸山寨，其降民悉绥抚之，赐白金一百两。十三年，中书省檄为瑞安县达鲁花赤。始至，招集逃移民十万余户。十四年，升忠显校尉、管军总把，并领新附军五百人，从宣慰唐兀台战于司空山，有功，命以其职兼都镇抚。俄选充侍卫亲军。十六年，授银符、忠武校尉、管军总把。二十四年，赐金符，授承信校尉、蒙古卫军屯田千户。二十五年，进武义将军、本所达鲁花赤。二十七年，升左翼屯田万户府副万户。大德五年卒。子太纳袭。
艾貌
艾貌拔都，康里氏。初从雪不台那演征钦察，攻河西城，收西关，破河南；继从定宗略地阿奴，皆有功。又从四太子南伐，命充怯怜口阿答赤孛可孙。又从兵渡江攻鄂，以疾卒于军。
子也速台儿，从讨阿蓝答、浑都海，征李璮，伐宋，累功授管军总把。至元十四年，从攻福建兴化，招古田等处民五千余户，以功升武略将军、千户，赐金符。又招手号新军二千五百余人，升宣武将军、总管，赐虎符。有旨征日本，也速台儿愿效力，赐以弓矢，进怀远大将军、万户。二十年，授泰州万户府达鲁花赤。二十三年，迁昭勇大将军、钦察亲军都指挥使。二十四年，从征乃颜有功。明年卒。后赠金吾卫上将军，追封成武郡公，谥显敏。
