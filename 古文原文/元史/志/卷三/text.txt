◎五行一
人与天地，参为三极，灾祥之兴，各以类至。天之五运，地之五材，其用不穷，其初一阴阳耳，阴阳一太极耳。而人之生也，全付畀有之，具为五性，著为五事，又著为五德，修之则吉，不修则凶，吉则致福焉，不吉则致极焉。征之于天，吉则休征之所应也，不吉则咎征之所应也。天地之气，无感不应，天地之气应，亦无物不感，而况天子建中和之极，身为神人之主，而心范围天地之妙，其精神常与造化相流通，若桴鼓然。故轩辕氏治五气，高阳氏建五官，夏后氏修六府，自身而推之于国，莫不有政焉。其后箕子因之，以衍九畴，其言天人之际备矣。汉儒不明其大要，如夏侯胜、刘向父子，竞以灾异言之，班固以来采为《五行志》，又不考求向之论著本于伏生。生之《大传》言： 六沴作见，若是共御，五福乃降；若不共御，六极其下。禹乃共辟厥德，爰用五事，建用王极。 后世君不建极，臣不加省，顾乃执其类而求之，惑矣。否则判而二焉，如宋儒王安石之论，亦过也。天人感应之机，岂易言哉！故无变而无不修省者，上也；因变而克自修省者，次之；灾变既形，修之而莫知所以修，省之而莫知所以省，又次之；其下者，灾变并至，败亡随之，讫莫修省者，刑戮之民是已。历考往古存亡之故，不越是数者。
元起朔漠，方太祖西征，角端见于东印度，为人语云 汝主宜早还 ，意者天告之以止杀也。宪宗讨八赤蛮于宽田吉思海，会大风，吹海水尽涸，济师大捷，宪宗以为 天导我也 。以此见五方不殊性，其于畏天，有不待教而能者。世祖兼有天下，方地既广，郡邑灾变，盖不绝书，而妖孽祸眚，非有司言状，则亦不得具见。
昔孔子作《春秋》，所纪灾异多矣，然不著其事应；圣人之知犹天也，故不妄意天，欲人深自谨焉。乃本《洪范》，仿《春秋》之意，考次当时之灾祥，作《五行志》。
五行，一曰水。润下，水之性也。失其性为沴，时则雾水暴出，百川逆溢，坏乡邑，溺人民，及凡霜雹之变，是为水不润下。其征恒寒，其色黑，是为黑眚黑祥。
至元元年，真定、顺天、河间、顺德、大名、东平、济南等郡大水。四年五月，应州大水。五年八月，亳州大水。六年十二月，献、莫、清、沧四州及丰州、浑源县大水。九年九月，南阳、怀孟、卫辉、顺天等郡，洺、磁、泰安、通、滦等州淫雨，河水并溢，圮田庐，害稼。十三年十二月，济宁及高丽沈州水。十四年六月，济宁路雨水，平地丈余，损稼。曹州定陶、武清二县，濮州、堂邑县雨水，没禾稼。十二月，冠州、永年县水。十六年十二月，保定等路水。十七年正月，磁州、永平县水。八月，大都、北京、怀孟、保定、东平、济宁等路水。十八年二月，辽阳懿州、盖州水。十一月，保定清苑县水。二十年六月，太原、怀孟、河南等路沁河水涌溢，坏民田一千六百七十余顷。卫辉路清河溢，损稼。南阳府唐、邓、裕、嵩四州河水溢，损稼。十月，涿州巨马河溢。二十一年六月，保定、河间、滨、棣大水。二十二年秋，南京、彰德、大名、河间、顺德、济南等路河水坏田三千余顷。高邮、庆元大水，伤人民七百九十五户，坏庐舍三千九十区。二十三年六月，安西路华州华阴县大雨，潼谷水涌，平地三丈余。杭州、平江二路属县水，坏民田一万七千二百顷。大都涿、漷、檀、顺、蓟五州，汴梁、归德七县水。二十四年六月，霸州益津县雨水。九月，东京义、静、威远、婆娑等处水。二十五年七月，胶州大水，民采橡为食。十二月，太原、汴梁二路河溢，害稼。二十六年二月，绍兴大水。十月，平滦路水，坏田稼一千一百顷。二十七年正月，甘州、无为路大水。五月，江阴州大水。六月，河溢太康县，没民田三十一万九千亩。八月，沁水溢。广州清远县大水。十一月，河决祥符义唐湾，太康、通许二县，陈、颍二州，大被其患。二十八年二月，常德路水。八月，浙东婺州水。九月，平滦、保定、河间三路大水。二十九年五月，龙兴路南昌、新建、进贤三县水。六月，镇江、常州、平江、嘉兴、湖州、松江、绍兴等路府水。扬州、宁国、太平三郡大水。岳州华容县水。三十年五月，深州静安县大水。十月，平滦路水。三十一年八月，赵州宁晋县水。十月，辽阳路水。
元贞元年五月，建康溧阳州，太平当涂县，镇江金檀、丹徒等县，常州无锡州，平江长洲县，湖州乌程县，鄱阳余干州，常德沅江、澧州安乡等县水。六月，泰安州奉符、曹州济阴、兖州嵫阳等县水。历城县大清河水溢，坏民居。七月，辽东和州、大都武卫屯田水。九月，庐州、平江二郡大水。二年五月，太原平晋县，献州交河、乐寿二县，莫州任丘、莫亭等县，湖南醴陵州水。六月，大都路益津、保定、大兴三县水，损田稼七千余顷。真定鼓城、获鹿、藁城等县，保定葛城、归信、新安、束鹿等县，汝宁颍州，济宁沛县，扬、庐、岳、澧四郡，建康、太平、镇江、常州、绍兴五郡水。八月，棣州、曹州水。九月，河决河南杞、封丘、祥符、宁陵、襄邑五县。十月，河决开封县。十二月，江陵潜江县，沔阳玉沙县，淮安海宁朐山、盐城等县水。
大德元年三月，归德徐州，邳州宿迁、睢宁，鹿邑三县，河南许州临颍、郾城等县，睢州襄邑，太康、扶沟、陈留、开封、杞等县，河水大溢，漂没田庐。五月，河决汴梁，发民夫三万五千塞之。漳水溢，害稼。龙兴、南康、澧州、南雄、饶州五郡水。六月，和州历阳县江水溢，漂庐舍一万八千五百区。七月，郴州耒阳县、衡州酃县大水，溺死三百余人。九月，温州平阳、瑞安二州水，溺死六千八百余人。十一月，常德武陵县大水。二年六月，河决蒲口，凡九十六所，泛溢汴梁、归德二郡。大名、东昌、平滦等路水。三年八月，河间郡水。四年五月，保定、真定二郡，通、蓟二州水。六月，归德睢州大水。五年五月，宣德、保定、河间属州水。宁海州水。六月，济宁、般阳、益都、东平、济南、襄阳、平江七郡水。七月，江水暴风大溢，高四五丈，连崇明、通、泰、真州定江之地，漂没庐舍，被灾者三万四千八百余户。辽阳大宁路水。八月，平滦郡雨，滦河溢。顺德路水。六年四月，上都大水。五月，济南路大水。归德府徐州、邳州睢宁县雨五十日，沂、武二河合流，大水溢。东安州浑河溢，坏民田一千八十余顷。六月，广平路大水。七年五月，济南、河间等路水。六月，辽阳、大宁、平滦、昌国、沈阳、开元六郡雨水，坏田庐，男女死者百十有九人。修武、河阳、新野、兰阳等县赵河、湍河、白河、七里河、沁河、潦河皆溢。台州风水大作，宁海、临海二县死者五百五十人。八年五月，太原阳武县、卫辉获嘉县、汴梁祥符县河溢。大名滑州、濬州雨水，坏民田六百八十余顷。八月，潮阳飓风海溢，漂民庐舍。九年六月，汴梁阳武县思齐口河决。东昌博平、堂邑二县雨水。潼川郪县雨，绵江、中江溢，水决入城。龙兴、抚州、临川三郡水。七月，沔阳玉沙县江溢。峄州水。扬州泰兴县，淮安山阳县水。八月，归德府宁陵，陈留、通许、扶沟、太康、杞县河溢。大名元城县大水。十年五月，雄州、漷州水。平江、嘉兴二郡水，害稼。六月，保定满城、清苑二县雨水。大名、益都、定兴等路大水。七月，平江路大风，海溢。吴江州大水。十一年六月，靖海、容城、束鹿、隆平、新城等县水。七月，冀宁文水县汾水溢。十一月，卢龙、滦河、迁安、昌黎、抚宁等县水。
至大元年七月，济宁路雨水，平地丈余，暴决入城，漂庐舍，死者十有八人。真定路淫雨，大水入南门，下注藁城，死者百七十人。彰德、卫辉二郡水，损稻田五千三百七十顷。二年七月，河决归德府，又决汴梁封丘县。三年六月，洧川、鄄城、汶上三县水。峡州大雨，水溢，死者万余人。七月，循州、惠州大水，漂庐舍二百九十区。四年六月，大都三河县、潞县，河东祁县、怀仁县，永平丰盈屯雨水害稼。七月，东平、济宁、般阳、保定等路大水。江陵松滋县、桂阳临武县水。
皇庆元年五月，归德睢阳县河溢。六月，大宁、水达达路雨，宋瓦江溢，民避居亦母儿乞岭。八月，松江府大风，海水溢。二年五月，辰州沅陵县水。六月，涿州范阳县，东安州，宛平县，固安州，霸州益津、永清、永安等县雨水，坏田稼七千六百九十余顷。河决陈、亳、睢三州，开封、陈留等县。八月，崇明、嘉定二州大风，海溢。
延祐元年五月，常德路武陵县雨水，坏庐舍，溺死者五百人。六月，涿州范阳、房山二县浑河溢，坏民田四百九十余顷。七月，沅陵、卢溪二县水。八月，肇庆、武昌、建康、杭州、建德、南康、江州、临江、袁州、建昌、赣州、安丰、抚州等路水。二年六月，河决郑州，坏汜水县治。七月，京师大雨。漷州、昌平、香河、宝坻等县水。全州、永州江水溢，害稼。三年四月，颍州太和县河溢。七月，婺源州雨水，溺死者五千三百余人。四年正月，解州盐池水。五年四月，庐州合肥县大雨水。六年六月，河间路漳河水溢，坏民田二千七百余顷。益都、般阳、济南、东昌、东平、济宁等路，曹、濮、泰安、高唐等州大雨水害稼。辽阳、广宁、沈阳、永平、开元等路水。大名路属县水，坏民田一万八千顷。汴梁、归德、汝宁、彰德、真定、保定、卫辉、南阳等郡大雨水。七年四月，安丰、庐州淮水溢，损禾麦一万顷。城父县水。五月，江陵县水。六月棣州、德州大雨水，坏田四千六百余顷。七月，上蔡、汝阳、西平等县水。八月，霸州文安、文成二县滹沱河溢，害稼。汾州平遥县水。是岁，河决汴梁原武县。
至治元年六月，霸州大水，浑河溢，被灾者三万余户。七月，蓟州平谷、渔阳二县，顺州邢台、沙河二县，大名魏县，永平石城县大水。彰德临漳县漳水溢。大都固安州，真定元氏县，东安，宝坻县，淮安清河、山阳等县水。东平、东昌二路，高唐、曹、濮等州雨水害稼。乞里吉思部江水溢。八月，安陆府雨七日，江水大溢，被灾者三千五百户。雷州海康、遂溪二县海水溢，坏民田四千顷。九月，京山、长寿二县汉水溢。十月，辽阳、肇庆等郡水。二年正月，仪封县河溢。二月，濮州大水。闰五月，睢阳县亳社屯大水。六月，奉元郿县，邠州新平、上蔡二县水。八月，庐州六安、舒城二县水。十一月，平江路大水，损民田四万九千六百顷。三年五月，东安州水，坏民田一千五百余顷。真定武邑县水害稼。六月，大都永清县雨水，损田四百顷。七月，漷州雨水害稼。九月，漳州、建昌、南康等郡水。
泰定元年五月，漷州、固安州水。陇西县大雨水，漂死者五百余家。龙庆路雨水伤稼。六月，益都、济南、般阳、东昌、东平、济宁等郡二十有二县，曹、濮、高唐、德州等处十县淫雨，水深丈余，漂没田庐。大同浑源河溢。陈、汾、顺、晋、恩、深六州雨水害稼。真定滹沱河溢，漂民庐舍。陕西大雨，渭水及黑水河溢，损民庐舍。渠州江水溢。七月，真定、河间、保定、广平等郡三十有七县大雨水五十余日，害稼。大都路固安州清河溢。顺德路任县沙、沣、洺水溢。奉元朝邑县、曹州楚丘县、开州濮阳县河溢。九月，延安路洛水溢。奉元长安县大雨，沣水溢。濮州馆陶县水。十二月，杭州盐官州海水大溢，坏堤堑，侵城郭，有司以石囤木柜捍之不止。二年正月，大都宝坻县、肇庆高要县雨水。巩昌路水。
闰闰月，雄州归信县大水。二月，甘州路大雨水，漂没行帐孳畜。三月，咸平府清、寇二河合流，失故道，隳堤堰。四月，涿州房山、范阳二县水。岷、洮、文、阶四州雨水。五月，檀州大水，平地深丈有五尺。高邮兴化、江陵公安二县水。河溢汴梁，被灾者十有五县。六月，冀宁路汾河溢。潼川府绵江、中江水溢入城，深丈余。卫辉汲县、归德宿州雨水。济宁路虞城、砀山、单父、丰、沛五县水。七月，睢州河决。八月，霸州，涿州，永清、香河二县大水，伤稼九千五十余顷。九月，开元路三河溢，没民田，坏庐舍。十月，宁夏鸣沙州大雨水。三年正月，恩州水。二月，归德府河决。六月，大同县大水。汝宁光州水。七月，河决郑州，漂没阳武等县民一万六千五百余家。东安、檀、顺、漷四州雨，浑河决，温榆水溢，伤稼。延安路肤施县水，漂民居九十余户。八月，盐官州大风，海溢，捍海堤崩，广三十余里，袤二十里，徙居民千二百五十家以避之。真定蠡州，奉元蒲城县，无为州，历阳、含山等县水。九月，平遥县汾水溢。十一月，崇明州三沙镇海溢，漂民居五百家。十二月，辽阳大水。大宁路瑞州大水，坏民田五千五百顷，庐舍八百九十所，溺死者百五十人。四年正月，盐官州潮水大溢，捍海堤崩二千余步。四月，复崩十九里，发丁夫二万余人，以木栅竹落砖石塞之，不止。六月，大都东安、固安、通、顺、蓟、檀、漷七州，永清、良乡等县雨水。七月，上都云州大雨。北山黑水河溢。云安县水。八月，汴梁扶沟、兰阳二县河溢，漂民居一千九百余家。济宁虞城县河溢，伤稼。十二月，夏邑县河溢。汴梁中牟、开封、陈留三县，归德邳、宿二州雨水。
致和元年三月，盐官州海堤崩，遣使祷祀，造浮图二百十六，用西僧法压之。河决砀山、虞城二县。四月，盐官州海溢，益发军民塞之，置石囤二十九里。六月，南宁、开元、永平等路水。河间临邑县雨水。益都、济南、般阳、济宁、东平等郡三十县，濮、德、泰安等州九县雨水害稼。七月，广西两江诸州水。
天历元年八月，杭州、嘉兴、平江、湖州、建德、镇江、池州、太平、广德九郡水，没民田万四千余顷。二年六月，大都东安、通、蓟、霸四州，河间靖海县雨水害稼。永平昌国诸屯水。
至顺元年六月，河决大名路长垣、东明二县，没民田五百八十余顷。曹州、高唐州水。
七月，海潮溢，漂没河间运司盐二万六千七百引。闰七月，平江、嘉兴、湖州、松江三路一州大水，坏民田三万六千六百余顷，被灾者四十万五千五百余户。杭州、常州、庆元、绍兴、镇江、宁国等路，望江、铜陵、长林、宝应、兴化等县水，没民田一万三千五百余顷。大都、保定、大宁、益都属州县水。二年四月，潞州潞城县大雨水。五月，河间莫亭县、宁夏河渠县、绍庆彭水县及德安屯田水。六月，彰德属县漳水决。十月，吴江州大风，太湖水溢，漂民居一千九百七十余家。十二月，深州、晋州水。三年三月，奉元朝邑县洛水溢。五月，汴梁河水溢。江都、泰兴、云梦、应城等县水。六月，汾州大水。
至元十四年九月，湖州长兴县金沙泉，自唐、宋以来，用以造茶，其泉不常有，今瀵然涌出，溉田可数百顷。有司以闻，锡名瑞应泉。十五年十二月，河水清，自孟津东柏谷至汜水县蓼子谷，上下八十余里，澄莹见底，数月始如故。
元贞元年闰四月，兰州上下三百余里，河清三日。
中统二年五月，西京陨霜杀禾。三年五月，宣德、威宁等路陨霜。八月，河间、平滦等路陨霜害稼。四年四月，武州陨霜杀麦禾。
至元二年八月，太原陨霜。七年四月，檀州陨霜。八年七月，巩昌会、兰等州霜杀稼。十七年四月，益都陨霜。二十一年三月，山东陨霜杀桑，蚕尽死，被灾者三万余家。二十七年七月，大同、平阳、太原陨霜杀禾。二十九年三月，济南、般阳等郡及恩州属县霜杀桑。
元贞二年八月，金、复州陨霜杀禾。
大德五年三月，汤阴县霜杀麦。五月，商州霜杀麦。六年八月，大同、太原霜杀禾。七年四月，霜杀麦。八年三月，济阳、滦城二县霜杀桑。八月，陨霜杀稼。九年三月，河间、益都、般阳三郡属县陨霜杀桑。清、莫、沧、献四州霜杀桑二百四十一万七千余本，坏蚕一万二千七百余箔。十年七月，大同浑源县霜杀禾。八月，绥德州米脂县霜杀禾二百八十顷。
至大元年八月，大同陨霜杀禾。
皇庆二年三月，济宁霜杀桑。
延祐元年三月，东平、般阳等郡，泰安、曹、濮等州大雨雪三日，陨霜杀桑。闰三月，济宁、汴梁等路及陇州、开州、青城、渭源诸县霜杀桑，无蚕。七月，冀宁陨霜杀稼。四年夏，六盘山陨霜杀稼五百余顷。五年五月，雄州归信县陨霜。六年三月，奉元路同州陨霜。七年八月，益津县雨黑霜。
至治三年七月，冀宁阳曲县、大同路大同县、兴和路威宁县陨霜。八月，袁州宜春县陨霜害稼。
泰定二年三月，云需府大雪，民饥。
天历三年二月，京师大霜，昼｛雨矛｝。
至顺元年闰七月，奉元西和州，宁夏应理州、鸣沙州，巩昌静宁、邠、会等州，凤翔麟游，大同山阴，晋宁潞城、隰川等县陨霜杀稼。
中统二年四月，雨雹，大如弹丸。三年五月，顺天、平阳、真定、河南等郡雨雹。四年七月，燕京昌平县，景州蓚县，开平路兴、松、云三州雨雹害稼。
至元二年八月，彰德、大名、南京、河南、济南、太原等郡雨雹。四年三月，夏津县大雨雹。五年六月，中山大雨雹。六年七月，西京大同县雨雹。七年五月，河内县大雨雹。十五年闰十一月，海州赣榆县雨雹伤稼。十九年八月，雨雹，大如鸡卵。二十年四月，河南风雷雨雹伤稼。五月，安西路风雷雨雹。八月，真定元氏县大风雹，禾尽损。二十二年七月，冠州雨雹。二十四年九月，大定、金源、高州、武平、兴中等处雨雹。二十五年三月，灵壁、虹县雨雹，如鸡卵，害麦。十二月，灵寿、阳曲、天成等县雨雹。二十六年夏，平阳、大同、保定等郡大雨雹。二十七年四月，灵寿县大风雹。六月，棣州厌次，济阳二县大风雹，伤禾黍菽麦桑枣。二十九年闰六月，辽阳、沈州，广宁、开元等路雨雹。三十一年四月，即墨县雨雹。八月，德州安德县大风雨雹。
元贞元年五月，巩昌金州、会州、西和州雨雹大，无麦禾。七月，隆兴路雨雹。二年五月，河中猗氏县雨雹。六月，隆兴威宁县，顺德邢台县，太原交城、离石、寿阳等县雨雹。八月，怀孟武陟县雨雹。
大德元年六月，太原崞州雨雹害稼。二年二月，檀州雨雹。八月，彰德安阳县雨雹。四年三月，宣州泾县、台州临海县风雹。八年五月，大宁路建州、蔚州灵仙县雨雹。太原、大同、隆兴属县阳曲、天成、怀安、白登风雹害稼。八月，管州、岚州，交城、阳曲、怀仁等县雨雹。九年六月，晋宁、冀宁、宣德、隆兴、大同等郡大雨雹，害稼。十年四月，郑州管城县风雹，大如鸡卵，积厚五寸。五月，大雨雹。七月，宣德县雨雹。十一年五月，建州雨雹。
至大元年四月，般阳新城县、济南厌次县、益都高苑县风雹。五月，管城县大雹，深一尺，无麦禾。八月，大宁县雨雹害稼，毙畜牧。二年三月，济阴、定陶等县雨雹。六月，崞州、源州、金城县雨雹。延安神木县大雹一百余里，击死人畜。三年四月，灵寿、平阴等县雨雹。四年四月，南阳雨雹。闰七月，宣宁县雨雹。
皇庆元年四月，大名濬州、彰德安阳县、河南孟津县雨雹。六月，开元路风雹害稼。二年七月，冀宁平定州雨雹。景州阜城县风雹。八月，大同怀仁县雨雹。
延祐元年五月，肤施县大风雹，损稼并伤人畜。六月，宣平、仁寿、白登等县雨雹。二年五月，大同、宣德等郡雷雹害稼。三年五月，蓟州雹深一尺。五年四月，凤翔府雹伤麦禾。六年六月，大同县雨雹，大如鸡卵。七月，巩昌陇西县雹害稼。七年八月，大同路雷风雨雹。
至治元年六月，武州雨雹害稼。永平路大雹深一尺，害稼。七月，真定、顺德等郡雨雹。二年四月，泾州泾川县雨雹。六月，思州大风雨雹。三年五月，大风雨雹，拔柳林行宫大木。
泰定元年五月，冀宁阳曲县雨雹伤稼。思州龙泉平雨雹伤麦。六月，顺元、太平军、定西州雨雹。七月，龙庆路雨雹，大如鸡卵，平地深三尺余。八月，大同白登县雨雹。二年四月，奉元白水县雨雹。五月，洮州路可当县、临洮府狄道县雨雹。六月，兴州、鄜州、静宁州及成纪、通渭、白水、肤施、安塞等县雨雹。七月，檀州雨雹。三年六月，巩昌路大雨雹。中山府安喜县、乾州永寿县雨雹。七月，房山、宝坻、玉田、永平等县大风雹，折木伤稼。八月，龙庆州雨雹一尺，大风损稼。四年七月，彰德汤阴县，冀宁定襄县，大同武、应二州雨雹害稼。
致和元年四月，濬州、泾州大雹伤麦禾。五月，冀宁阳曲县、威州井陉县雨雹。六月，泾川、汤阴等县大雨雹。大宁、永平属县雨雹。
天历二年七月，大宁惠州雨雹。八月，冀宁阳曲县大雹如鸡卵，害稼。三年七月，顺州、东安州及平棘、肥乡、曲阳、行唐等县风雹害稼。开元路雨雹。
至顺二年十二月，冀宁清源县雨雹。三年五月，甘州雨雹。乙巳，天鼓鸣于西北。
中统二年九月，河南民王四妻靳氏一产三男。《唐志》云： 物反常为妖，阴气盛则母道壮也。 
至元元年八月，武城县王氏妻崔一产三男。十年八月甲寅，凤翔宝鸡县刘铁牛妻一产三男。二十年二月，高州张丑妻李氏一产四子，三男一女。四月，固安州王得林妻张氏怀孕五月生一男，四手四足，圆头三耳，一耳附脑后，生而即死，具状有司上之。二十八年九月，襄阳南漳县民李氏妻王一产三子。
大德元年五月，遂宁州军户任福妻一产三男。十一月，辽阳打雁孛兰奚户那怀妻和里迷一产四男。四年，宝应县民孙奕妻朱氏一产三男。十年正月，江州湖口县方丙妻甘氏一产四男。
泰定元年十月乙卯，秦州成纪县赵思直妻张氏一产三子。
致和元年三月壬辰，太平当涂县杨太妻吴氏一产三子。
五行，二曰火。炎上，火之性也，失其性为沴。董仲舒云： 阳失节，则火灾出。 于是而滥炎妄起，灾宗庙，烧宫馆，虽兴师众弗能救也。是为火不炎上。其征恒燠，其色赤，是为赤眚赤祥。
定宗三年戊申，野草自焚，牛马十死八九，民不聊生。
至元十一年十二月，淮西正阳火，庐舍、铠仗悉毁。十八年二月，扬州火。
元贞二年，杭州火，燔七百七十家。
大德八年五月，杭州火，燔四百家。九年三月，宜黄县火。十年十一月，武昌路火。
延祐元年二月，真州扬子县火。三年六月，重庆路火，郡舍十焚八九。六年四月，扬州火，燔官民庐舍一万三千三百余区。
至治二年四月，扬州、真州火。十二月，杭州火。三年五月，奉元路行宫正殿火，上都利用监库火。九月，扬州江都县火，燔四百七十余家。
泰定元年五月，江西袁州火，燔五百余家。三年六月，龙兴路宁州高市火，燔五百余家。七月，龙兴奉新县、辰州辰溪县火。八月，杭州火，燔四百七十余家。四年八月，龙兴路火。十二月，杭州火，燔六百七十家。
天历二年三月，四川绍庆彭水县火。四月，重庆路火，延二百四十余家。七月，武昌路江夏县火，延四百家。十二月，江夏县火，燔四百余家。三年二月，河内诸县火。
皇庆元年，冬无雪，诏祷岳渎。
延祐元年，大都檀、蓟等州冬无雪，至春草木枯焦。
至元二年八月丙寅，济南邹平县进芝一本。八年八月癸酉，益都济州进芝二本。十五年四月，济南历城县进芝。十九年六月，芝生眉州青神县景德寺。二十三年四月丁未，江东宣慰司进芝一本。十月，济宁进芝一本。二十六年三月癸未，东流县献芝。四月，池州贵池县民王逸进紫芝十二本。六月，汲县民朱良进紫芝。二十八年三月，芝生钧州阳翟县。二十九年六月，芝生贺州。
大德五年十二月，兴元西乡县进芝一本，色如珊瑚。六年正月，济南邹平县进芝一本，五枝五叶，色皆赤。
至大四年八月，芝生国学大成殿。
延祐二年三月，芝生大成殿。五年七月，芝生大成殿。
中统二年正月辛未，御帐殿受朝贺，是夜，东北有赤气照人，大如席。
五行，三曰木。曲直，木之性也，失其性为沴，故生不畅茂，为变异者有之，是为木不曲直。其征恒雨，其色青，是为青眚青祥。
大德七年十一月辛酉，木冰。
至顺二年十一月丁巳，雨木冰。十二月癸亥，雨木冰。
元贞元年，太平路芜湖县进榆木，有文曰 天下太平年 。
至治三年五月庚子，柳林行宫大木风拔三千七百株。
至元十七年二月，真定七郡桑有虫食之。二十九年五月，沧州、濰州，中山，元氏、无棣等县桑虫食叶，蚕不成。
元贞元年四月，真定中山、灵寿二县桑有虫食之。
大德五年四月，彰德、广平、真定、顺德、大名等郡虫食桑。
至大元年五月，大名、广平、真定三郡虫食桑。
致和元年六月，河南德安屯蠖食桑。
天历二年三月，沧州、高唐州及南皮、盐山、武城等县桑，虫食之如枯株。
至顺二年三月，冠州虫食桑四万株。晋、冀、深、蠡等州及郓城、延津二县虫夜食桑，昼匿土中，人莫捕之。五月，曹州禹城、保定博野、东昌封丘等县虫食桑，皆既。
至元九年六月丁亥，京师大雨。二十四年九月，太原、河间、河南等路霖雨害稼。二十五年七月，保定郡，霸、漷二州淫雨害稼。八月，嘉祥、鱼台、金乡三县淫雨，九月，莫、献二州淫雨。保定路淫雨。二十六年六月，济宁、东平、汴梁、济南、顺德、真定、平滦、棣州霖雨害稼。二十八年八月，大名、清河、南乐诸县霖雨为灾。九月，河间郡淫雨。
至大四年七月，河间、顺德、大名、彰德、广平等路，德、濮、恩、通等州及河东祁县霖雨害稼。
皇庆元年，龙兴路新建县雨害稼。
延祐四年四月，辽阳盖州雨水害稼。六年七月，霸州文成县雨害稼三千余顷。
至治元年，江州、赣州淫雨。二年闰五月，安丰路雨伤稼。三年五月，大名魏县淫雨。保定定兴县，济南无棣、厌次县，济宁砀山县，河间齐东县霖雨害稼。
泰定元年七月，真定、广平、庐州十一郡雨伤稼。八月，汴梁考城、仪封，济南沾化、利津等县霖雨，损禾稼。
五行，四曰金。从革，金之性也，失其性为沴，时则冶铸不成，变异者有之，是为金不从革。金石同类，故古者以类附见。其征恒絜，其色白，是为白眚白祥。
至元十三年，雾灵山伐木官刘氏言，檀州大峪锥山出铁矿，有司覆视之，寻立四冶。
大德元年，云州聚阳山等冶言，矿石煽炼银货不出，诏减其课额。二年六月，抚州崇仁县辛陂村有星陨于地，为绿色陨石，邑人张椿以状闻。
泰定四年八月，天全道山崩，飞石击人，中者辄死。
庶征之恒絜，刘向以为《春秋》大旱也。京房《易传》曰： 欲得不用，兹谓张，厥灾荒。 荒，旱也。
中统三年五月，滨、棣二州旱。四年八月，真定郡及洺、磁等州旱。
至元元年二月，东平、太原、平阳旱，分命西僧祷雨。五年十二月，京兆大旱。八年四月，蔚州灵仙、广灵二县旱。九年六月，高丽旱。十三年十二月，平阳路旱。十六年七月，赵州旱。十八年二月，广宁、北京大定州旱。二十三年五月，汴梁旱，京畿旱。二十四年春，平阳旱，二麦枯死。二十五年，东平路须城等六县，安西路商、耀、乾、华等十六州旱。二十六年，绛州大旱。
元贞元年六月，环州、葭州及咸宁、伏羌、通渭等县旱。七月，河间肃宁、乐寿二县旱，泗州、贺州旱。二年八月，大名开州、怀孟武陟县、河间肃宁县旱。九月，莫州、献州旱。十月，化州旱。十二月，辽东、开元二路旱。
大德元年六月，汴梁、南阳大旱，民鬻子女。九月，镇江丹阳、金坛二县旱。十二月，平阳曲沃县旱。二年五月，卫辉、顺德、平滦等路旱。三年五月，荆湖诸郡及桂阳、宝庆、兴国三路旱。十月，扬、庐、随、黄等州旱。四年，平棘、白马二县旱。五年六月，汴梁、南阳、卫辉、大名等路旱。九月，江陵旱。八年六月，凤翔扶风、岐山、宝鸡三县旱。九年七月，晋州饶阳县、汉阳汉川县旱。八月，象州、融州、柳州属县旱。十年五月，京畿旱。安西春夏大旱，二麦枯死。
至大三年夏，广平亢旱。
皇庆元年六月，滨、棣、德三州及蒲台、阳信等县旱。二年九月，京畿大旱。
延祐二年春，檀、蓟、濠三州旱。夏，巩昌兰州旱。四年四月，德安府旱。五年七月，真定、河间、广平、中山大旱。七年六月，黄、蕲二郡及荆门州旱。
至治元年六月，大同路旱。二年十一月，岷州旱。三年夏，顺德、真定、冀宁大旱。
泰定元年六月，景、清、沧、莫等州，临汾、泾川、灵台、寿春、六合等县旱。九月，建昌郡旱。二年五月，潭州、茶陵州、兴国永兴县旱。七月，随州、息州旱。三年夏，燕南、河南州县十有四亢阳不雨。七月，关中旱。四年二月，奉元醴泉、顺德唐山、邠州淳化等县旱。六月，潞、霍、绥德三州旱。八月，藤州旱。
致和元年二月，广平、彰德等郡旱。
天历元年八月，陕西大旱，人相食。二年夏，真定、河间、大名、广平等四州四十一县旱。峡州二县旱。八月，浙西湖州，江东池州、饶州旱。十二月，冀宁路旱。
至顺元年七月，肇州、兴州、东胜州及榆次、滏阳等十三县旱。二年，霍、隰、石三州，阜城、平地二县旱。
恒絜，则有介虫之孽。释者谓小虫有甲飞扬之类，阳气所生也，于《春秋》为螽，今谓之蝗。按刘歆云，贪虐取民则螽与鱼同占。刘向以为介虫之孽，当属言不从。今仿之。
中统三年五月，真定、顺天、邢州蝗。四年六月，燕京、河间、益都、真定、东平蝗。
八月，滨、棣等州蝗。
至元二年七月，益都大蝗。十二月，西京、北京、顺德、徐、宿、邳等州郡蝗。五年六月，东平等郡蝗。七年七月，南京、河南诸路大蝗。八年六月，上都、中都、大名、河间、益都、顺天、怀孟、彰德、济南、真定、卫辉、平阳、归德、顺德等路，淄、莱、洺、磁等州蝗。十六年四月，大都十六路蝗。十七年五月，忻州及涟、海、邳、宿等州蝗。十九年四月，别十八里部东三百余里蝗害麦。二十五年七月，真定、汴梁蝗。八月，赵、晋、冀三州蝗。二十七年四月，河北十七郡蝗。二十九年六月，东昌、济南、般阳、归德等郡蝗。三十一年六月，东安州蝗。
元贞元年六月，汴梁陈留、太康、考城等县，睢、许等州蝗。二年六月，济宁任城、鱼台县，东平须城、汶上县，开州长垣、清丰县，德州齐河县，滑州，太和县，内黄县蝗。八月，平阳、大名、归德、真定等郡蝗。
大德元年六月，归德邳州、徐州蝗。二年四月，燕南、山东、两淮、江浙、燕南属县百五十处蝗。三年五月，淮安属县蝗，有鹙食之。十月，陇、陕蝗。五年六月，顺德路、淇州蝗。七月，广平、真定等路蝗。八月，河南、淮南、睢、陈、唐、和等州，新野、汝阳、江都、兴化等县蝗。六年四月，真定、大名、河间等路蝗。七月，大都涿、顺、固安三州及濠州钟离、镇江丹徒二县蝗。七年五月，益都、济南等路蝗。六年，大宁路蝗。八年四月，益都临朐、德州齐河县蝗。六月，益津县蝗。九年六月，通、泰、靖海、武清等州县蝗。八月，涿州，良乡、河间南皮、泗州天长等县及东安、海盐等州蝗。十年四月，大都、真定、河间、保定、河南等郡蝗。六月，龙兴、南康等郡蝗。
至大元年五月，晋宁路蝗。六月，保定、真定二郡蝗。八月，淮东蝗。二年四月，益都、东平、东昌、顺德、广平、大名、汴梁、卫辉等郡蝗。六月，檀、霸、曹、濮、高唐、泰安等州，良乡、舒城、历阳、合肥、六安、江宁、句容、溧水、上元等县蝗。七月，济南，济宁，般阳，河中，解、绛、耀、同、华等州蝗。八月，真定、保定、河间、怀孟等郡蝗。三年四月，宁津、堂邑、茌平、阳谷、平原、齐河、禹城七县蝗。七月，磁州、威州，饶阳、元氏、平棘、滏阳、元城、无棣等县蝗。
皇庆元年，彰德安阳县蝗。
延祐七年六月，益都路蝗。
至治元年五月，霸州蝗。六月，卫辉、汴梁等处蝗。七月，江都、泰兴、胙城、通许、临淮、盱眙、清池等县蝗。十二月，宁海州蝗。二年，汴梁祥符县蝗，有群鹙食蝗，既而复吐，积如丘垤。三年五月，保定路归信县蝗。
泰定元年六月，大都、顺德、东昌、卫辉、保定、益都、济宁、彰德、真定、般阳、广平、大名、河间、东平等郡蝗。二年五月，彰德路蝗。六月，德、濮、曹、景等州，历城、章丘、淄川、柳城、茌平等县蝗。九月，济南、归德等郡蝗。三年六月，东平须城县、兴国永兴县蝗。七月，大名、顺德、广平等路，赵州，曲阳、满城、庆都、修武等县蝗。淮安、高邮二郡，睢、泗、雄、霸等州蝗。八月，永平、汴梁、怀庆等郡蝗。四年五月，洛阳县有蝗五亩，群乌尽食之，越数日，蝗又集，又食之。七月，籍田蝗。八月，冠州、恩州蝗。十二月，保定、济南、卫辉、济宁、庐州五路，南阳、河南二府蝗。博兴、临淄、胶西等县蝗。
致和元年四月，大都蓟州、永平路石城县蝗。凤翔岐山县蝗，无麦苗。五月，颍州及汲县蝗。六月，武功县蝗。
天历二年四月，大宁兴中州、怀庆孟州、庐州无为州蝗。六月，益都莒、密二州蝗。七月，真定、汴梁、永平、淮安、庐州、大宁、辽阳等郡属县蝗。三年五月，广平、大名、般阳、济宁、东平、汴梁、南阳、河南等郡，辉、德、濮、开、高唐五州蝗。
至顺元年六月，漷、蓟、固安、博兴等州蝗。七月，解州、华州及河内、灵宝、延津等二十二县蝗。二年三月，陕州诸路蝗。六月，孟州济源县蝗。七月，河南阌乡、陕县，奉元蒲城、白水等县蝗。
至元十五年四月，济南无棣县获白雉以献。
元贞三年正月，宁海州牟平县获白鹿于圣水山以献。
至元二十四年七月癸丑，日晕连环，白虹贯之。
至大元年七月，流星起勾陈，化为白气，员如车轮，至贯索始灭。
皇庆元年六月丁卯，天雨毛。
延祐元年二月己亥，白晕亘天，连环贯日。
至顺三年五月丁酉，白虹并日出，其长竟天。
五行，五曰土。土，中央生万物者也，而莫重于稼穑。土气不养，则稼穑不成，金木水火沴之，冲气为异，为地震，为天雨土。其征恒风，其色黄，是为黄眚黄祥。
中统元年五月，泽州、益州饥。二年六月，塔察儿部饥。七月，桓州饥。三年五月，甘州饥。闰九月，济南郡饥。
至元二年四月，辽东饥。五年九月，益都饥。六年十一月，济南饥。十一月，固安、高唐二州饥。七年五月，东京饥。七月，山东淄、莱等州饥。八年正月，西京、益都饥。九年四月，京师饥。七月，水达达部饥。十七年三月，高邮郡饥。十八年二月，浙东饥。四月，通、泰、崇明等州饥。十九年九月，真定路饥，民流徙鄂州。二十三年七月，宣宁县饥。二十四年九月，平滦路饥。十二月，苏、常、湖、秀四州饥。二十五年十一月，兀良合部饥。二十六年二月，合木里部饥。三月，安西、甘州等路饥。四月，辽阳路饥。闰十月，武平路饥，檀州饥。十二月，蠡州饥，河间、保定二路饥。二十七年二月，开元路宁远县饥。四月，浙东婺州饥，河间任丘、保定定兴二县饥。九月，河东山西道饥。二十八年三月，真定、河间、保定、平滦、太原、平阳等路饥，杭州、平江、镇江、广德、太平、徽州饥。九月，武平路饥。十二月，洪宽女直部饥，大都内郡饥。二十九年正月，清州、兴州饥。三月，辉州龙山县、里州和中县饥，东安、固安、蓟、棣四州饥。三月，威宁、昌州饥。闰六月，南阳、怀孟、卫辉等路饥。三十年十月，京师饥。
元贞二年四月，平阳绛州、太原阳曲、台州黄岩饥。
大德元年六月，广德路饥。七月，宁海州文登、牟平等县饥。三年八月，扬州、淮安等郡饥。四年二月，湖北饥。三月，宁国、太平二路饥。九月，建康、常州、江陵等郡饥。六年五月，福州饥。六月，杭州、嘉兴、湖州、广德、宁国、饶州、太平、绍兴、庆元、婺州等郡饥，大同路饥。七月，建康路饥。十一月，保定路饥。七年二月，真定路饥。五月，太原、龙兴、南康、袁州、瑞州、抚州等路，高唐、南丰等州饥。六月，浙西饥。七月，常德路饥。八年六月，乌撒、乌蒙、益州、忙部、东川等路饥。九年三月，常宁州饥。五月，宝庆路饥。八月，扬州饥。十年三月，济州任城饥。四月，汉阳、淮安、道州、柳州饥。七月，黄州、沅州、永州饥。八月，成都饥。十一月，扬州、辰州饥。
至大元年二月，益都、般阳、济宁、济南、东平、泰安大饥。六月，山东、河南、江淮等郡大饥。二年七月，徐州、邳州饥。
皇庆元年六月，巩昌、河州路饥。二年三月，晋宁、大同、大宁、四川、巩昌、甘肃等郡饥。四月，真定、保定、河间等路饥。五月，顺德、冀宁二路饥。六月，上都饥。
延祐元年六月，衡州饥。七月，台州饥。十二月，归德、汝宁、沔阳、安丰等郡饥。二年正月，晋宁、宣德、怀孟、卫辉、益都、般阳等路饥。二年十二月，汉阳路饥。三年二月，河间，济南滨、棣等处饥。四月，辽阳盖州及南丰州饥。五月，宝庆、桂阳、澧州、潭州、永州、道州、袁州饥。四年正月，汴梁饥。五年四月，上都饥。六年八月，山东济宁饥。七年五月，大同、云内、丰、胜诸郡邑饥，沈阳路饥。八月，广东新州新兴县饥。
至治元年正月，蕲州蕲水县饥。二月，河南汴梁、归德、安丰等路饥。五月，胶州、濮州饥。七月，南恩、新州饥。十一月，巩昌成州饥。十二月，庆远、真定二路饥。二年三月，河南、淮东、淮西诸郡饥，延安延长、宜川二县饥，奉元路饥。四月，东昌、霸州饥。九月，临安河西县饥。三年二月，京师饥。三月，平江嘉定州饥。崇明、黄岩二州饥。十一月，镇江丹徒、沅州黔阳县饥。十二月，归、澧二州饥。
泰定元年正月，惠州、新州、南恩州，信州上饶县，广德路广德县，岳州临湘、华容等县饥。二月，庆元、绍兴二路，绥德州米脂、清涧二县饥。三月，临洮狄道县、石州离石县饥。四月，江陵、荆门军、监利县饥。五月，赣州、吉安、临江等郡，昆山、南恩等州饥。八月，冀宁、延安、江州、安陆、杭州、建昌、常德、全州、桂阳、辰州、南安等路属州县饥。九月，绍兴、南康二路饥。十一月，泉州饥，中牟、延津二县饥。二年正月，梅州饥，禄施、英德二州饥。闰正月，河间、真定、保定、瑞州四郡饥。二月，凤翔路饥。三月，蓟、漷、徐、邳等州饥，济南、肇庆、江州、惠州饥。四月，杭州、镇江、宁国、南安、浔州、潭州等路饥。五月，广德、袁州、抚州饥。六月，宁夏路饥。九月，琼州、成州饥，德庆路饥。十二月，济南、延川等郡饥。三年三月，河间、保定、真定三路饥。三月，大都、永平、奉元饥。十一月，沈阳、大宁、永平、广宁，金、复州，甘肃亦集乃路饥。四年正月，辽阳诸郡饥。
二月，奉符、长清、莱芜三县饥，建康、淮安、蕲州属县饥。四月，通、蓟等州，渔阳、永清等县饥。七月，武昌江夏县饥。
致和元年二月，乾州饥。三月，晋宁、冀宁、奉元、延安等路饥。四月，保定、东昌、般阳、彰德、大宁五路属县饥。五月，河南、东平、大同等郡饥。七月，威宁、长安县、泾州灵台县饥。
天历二年正月，大同及东胜州饥，涿州房山、范阳等县饥。四月，奉元耀州、乾州、华州及延安、邠、宁诸县饥，流民数十万。大都、兴和、顺德、大名、彰德、怀庆、卫辉、汴梁、中兴等路，泰安、高唐、曹、冠、徐、邳等州饥。江东、浙西二道饥。八月，忻州饥。十月，汉阳、武昌、常德、澧州等路饥，凤翔府大饥。三年正月，宁海州文登、牟平县饥，怀庆、衡州二路饥，真定、汝宁、扬、庐、蕲、黄、安丰等郡饥。二月，河南大饥。三月，东昌须城、堂邑县饥。沂、莒、胶、密、宁海五州，临清、定陶、光山等县饥。巩昌兰州、定西州饥。四月，德州清平县饥。
至顺二年二月，集庆、嘉兴二郡及江阴州饥，檀、顺、维、密、昌平五州饥。六月，兴和路高原，咸平等县饥。九月，思州镇远府饥。十二月，河南大饥。三年四月，大理、中庆路饥。五月，常宁州饥。七月，胜州饥。八月，大都宝坻县饥。
至大元年春，绍兴、庆元、台州疫死者二万六千余人。
皇庆二年冬，京师大疫。《唐志》云： 国将有恤，则邪乱之气先被于民，故疫。 
太宗五年癸巳十二月，大风霾，凡七昼夜。
至元二十年正月，汴梁延津、封丘二县大风，麦苗尽拔。
延祐七年八月，延津县大风，昼晦，桑陨者十八九。
至治元年三月，大同路大风，走沙土，壅没麦田一百余顷。三年三月，卫辉路大风，桑雕蚕死。
泰定三年七月，宝坻、房山二县大风折木。八月，大都昌平等县大风一昼夜，坏民居九百余家。四年五月，卫辉路辉州大风九日，禾尽偃。
天历三年二月，胙城县、新乡县大风。
按《汉志》云： 温而风则生螟丱，有裸虫之孽。 
至元八年六月，辽州和顺县、解州闻喜县虸蚄生。十八年，高唐、夏津、武城县蟊。二十三年五月，霸州、漷州蝻。二十四年，巩昌虸蚄为灾。二十七年四月，婺州螟害稼，雷雨大作，螟尽死，岁乃大稔。
元贞元年六月，利州龙山县、盖州明山县螟。二年五月，济州任城县螟。随州野蚕成茧，亘数百里，民取为纩。
大德七年五月，济南、东昌、般阳、益都等路虫食麦。闰五月，汴梁开封县虫食麦。九年七月，桂阳郡蝝。
至大元年五月，东平、东昌、益都等郡蝝。
皇庆二年五月，檀州及获鹿县蝻。
延祐七年七月，霸州及堂邑县蝻。
泰定四年七月，奉元路咸阳、兴平、武功三县，凤翔府岐山等县虸蚄害稼。
天历二年，淮安、庐州、安丰三路属县蝻。
至元十六年四月，益都乐安县朱五十家，牛生牸犊，两头四耳三尾，其色黄，既生即死。
大德九年二月，大同平地县迷儿的斤家，牛生麒麟而死。
至大四年，大同宣宁县民灭的家，牛生一犊，其质有鳞无毛，其色青黄，类若麟者，以其鞹上之。
泰定三年九月，湖州长兴州民王俊家，牛生一兽，鳞身牛尾，口目皆赤，堕地即大鸣，母不乳之。具图以上，不知何兽，或曰： 此瑞也，宜俾史臣纪录。 
至元二十四年，诸王薛彻都部雨土七昼夜，没死牛畜。
大德十年二月，大同平地县雨沙黑霾，毙牛马二千。
至治三年二月丙戌，雨土。
致和元年三月壬申，雨霾。
天历二年三月丁亥，雨土霾。
至顺二年三月丙戌，雨土霾。
至元二十一年九月戊子，京师地震。按《传》云： 阳伏而不能出，阴迫而不能升，于是有地震。 二十六年正月丙戌，地震。二十七年二月癸未，泉州地震。丙戌，泉州地复震。八月癸未，武平路地大震。二十八年八月己丑，平阳路地震，坏庐舍万八百区。
元贞元年三月壬戌，地震。
大德六年十二月辛酉，云南地震，戊辰亦如之。七年八月辛卯夕，地震，太原、平阳尤甚，坏官民庐舍十万计。平阳赵城县范宣义郇堡徙十余里。太原徐沟、祁县及汾州平遥、介休、西河、孝义等县地震成渠，泉涌黑沙。汾州北城陷，长一里，东城陷七十余步。八年正月，平阳地震不止。九年四月己酉，大同路地震，有声如雷，坏庐舍五千八百，压死者一千四百余人。怀仁县地震，二所涌水尽黑，其一广十八步，深十五丈，其一广六十六步，深一丈。五月癸亥，以地震，改平阳路为晋宁，太原路为冀宁。十一月壬子，大同地震。十二月丙子，地震。十年正月，晋宁、冀宁地震不止。十一年三月，道州营道县暴雨，山裂百三十余处。八月壬寅，开成路地震。
至大元年六月丁酉，巩昌陇西、宁远县地震。云南乌撒、乌蒙地三日而大震者六。九月己酉，蒲县地震。十月癸巳，蒲县、灵县地震。二年十二月壬戌，阳曲县地震有声。三年十二月戊申，冀宁路地震。四年三月己亥，宁夏路地震。七月癸未，甘州地震，大风，有声如雷。闰七月甲子，宁夏地震。
皇庆二年六月，京师地震。己未，京师地震，丙寅又震，壬寅又震。
延祐元年二月戊辰，大宁路地震。四月甲申朔，大宁地震，有声如雷。八月丁未。冀宁、汴梁等路，涉县、武安县地震。十一月戊辰，大宁地震如雷。二年五月乙丑，秦州成纪县北山移至夕川河，明日再移，平地突如土阜，高者二三丈，陷没民居。三年八月己未，冀宁、晋宁等郡地震。十月壬午，河南地震。四年正月壬戌，冀宁地震。七月己丑，成纪县山崩。辛卯，冀宁地震。九月，岭北地震三日。五年正月甲戌，懿州地震。二月癸巳，和宁路地震。丁酉，秦安县山崩。三月己卯，德庆路地震。七月戊子，宁远县山崩。八月，伏羌县山崩。秦州成纪县暴雨，山崩，朽壤坟起，覆没畜产。
至治二年九月癸亥，地震。十一月癸卯，地震。
泰定元年八月，成纪县大雨，山崩水溢，壅土至来谷河成丘阜。十二月庚申，奉元路同州地震，有声如雷。三年十二月丁亥，宁夏路地震如雷，发自西北，连震者三。四年三月癸卯，和宁路地震如雷。八月，巩昌通渭县山崩。碉门地震，有声如雷，昼晦。凤翔、兴元、成都、陕州、江陵等郡地同日震。九月壬寅，宁夏地震。
致和元年七月辛酉朔，宁夏地震。己卯，大宁路地震。十月壬寅，大宁路地震。
至顺二年四月丁亥，真定涉县地一日五震或三震，月余乃止。四年四月戊申，大宁路地震。五月戊寅，京师地震有声。八月己酉，陇西地震。
至元元年十月壬子，恩州历亭县进嘉禾，一茎九穗。十一月丁酉，太原临州进嘉禾二茎。四年十月庚午，太原进嘉禾二本，异亩同颖。六年九月癸丑，恩州进嘉禾，一茎三穗。七年夏，东平府进瑞麦，一茎五穗。十一年，兴元凤州进麦，一茎七穗；谷一茎三穗。十四年八月，嘉禾生襄阳。十七年十月，太原坚州进嘉禾六茎。十八年八月壬寅，瓜州屯田进瑞麦，一茎五穗。二十年十月癸巳，斡端宣慰司刘恩进嘉禾，同颖九穗、七穗、六穗者各一。二十三年五月，广元路阆中麦秀两岐。二十四年八月，濬州进瑞麦，一茎五穗。二十五年八月，袁州萍乡县进嘉禾。二十六年十二月，宁州民张安世进嘉禾二本。三十一年，嘉禾生京畿，一茎九穗。
大德元年十一月辛未，曹州禹城县进嘉禾，一茎九穗。大德九年，嘉禾生应州山阴县。
至大三年九月，河间路献嘉禾，有异亩同颖及一茎数穗者，敕绘为图。
皇庆二年八月，嘉禾生浑源州，一茎四穗。
延祐四年七月，南城产嘉禾。七年五月，鄱阳进嘉禾，一茎六穗。
至治二年八月，蔚州献嘉禾。
泰定元年十月，成都县谷一茎九穗。
