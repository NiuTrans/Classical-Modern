◎礼乐三
○郊祀乐章
成宗大德六年，合祭天地五方帝乐章：
降神，奏《乾宁之曲》，六成：
圜钟宫三成
惟皇上帝，监德昭明。祀考承天，治底隆平。孝思维则，禋祀荐诚。神其降格，万福来并。
黄钟角一成（词同前。）
太簇徵一成（词同前。）
姑洗羽一成（词同前。）
初献盥洗，奏《肃宁之曲》：
黄钟宫
明水在下，钟鼓既奏。有孚颙若，陟降左右。辟公处之，多士稞将。吉蠲以祭，上帝其飨。
初献升降，奏《肃宁之曲》：
大吕宫
禋祀孔肃，盥荐初升。摄齐恭敬，以荐惟馨。肃雝多士，来格百灵。降福受厘，万世其承。
奠玉币，奏：
大吕宫
宗祀配飨，肇举明禋。嘉玉既设，量币斯陈。惟德格天，惟诚感神。于万斯年，休命用申。
迎俎，奏《丰宁之曲》：
黄钟宫
有硕斯俎，有涤斯牲。銮刀屡奏，血膋载升。礼崇茧栗，气达尚腥。上帝临止，享于克诚。
酌献，奏《嘉宁之曲》：
大吕宫
崇崇泰畤，穆穆昊穹。神之格思，祇蚃斯通。牺尊载列，黄流在中。酒既和止，万福攸同。
亚献，奏《咸宁之曲》：
黄钟宫
六成既阕，三献云终。神其醉止，穆穆雍雍。和风庆云，贲我郊宫。受兹祉福，亿载无穷。
终献（词同前。）
彻笾豆，奏《丰宁之曲》：
大吕宫
禋礼既备，神具宴娭。笾豆有楚，废彻不迟。多士骏奔，乐且有仪。乃锡纯嘏，永佐丕基。
送神奏：
圜钟宫
殷祀既毕，灵驭载旋。礼洽和应，降福自天。动植咸若，阴阳不愆。明明天子，亿万斯年。
望燎奏：
黄钟宫
享申百礼，庆洽百灵。奠玉高坛，燔柴广庭。祥光达曙，灿若景星。神之降福，万国咸宁。
大德九年以后，定拟亲祀乐章：
皇帝入中壝：
黄钟宫
赫赫有临，洋洋在上。克配皇祖，于穆来飨。肇此大禋，乾文弘朗。被衮圜丘，巍巍玄象。
皇帝盥洗：
黄钟宫
翼翼孝思，明德洽礼。功格玄穹，有光帝始。著我精诚，洁兹荐洗。币玉攸奠，永集嘉祉。
皇帝升坛：（降同。）
大吕宫
天行惟健，盛德御天。日月龙章，笋虡宫县。藁鞂尚明，礼璧苍圜。神之格思，香升燔烟。
降神，奏《天成之曲》：
圜钟宫三成
烝哉皇元，丕承帝眷。报本贵诚，于郊殷荐。藁鞂载陈，云门六变。神之格思，来处来燕。
黄钟角一成
大簇徵一成
姑洗羽一成（词并同前。）
初献盥洗，奏《隆成之曲》：
黄钟宫
肇禋南郊，百神受职。齐洁惟先，匪馨于稷。乃沃乃盥，祠坛是陟。上帝监观，其仪不忒。
初献升坛，（降同。）奏《隆成之曲》：
大吕宫
于穆圜坛，阳郊奠位。孔惠孔时，吉蠲为饎。降登祗若，百礼既至。愿言居歆，允集熙事。
奠玉币，（正配位同。）奏《钦成之曲》：
黄钟宫
谓天盖高，至诚则格。克祀克禋，骏奔百辟。制币斯陈，植以苍璧。神其降康，俾我来益。
司徒捧俎，奏《宁成之曲》：
黄钟宫
我牲既洁，我俎斯实。笙镛克谐，笾豆有飶。神来宴娭，歆兹明德。永锡繁禧，如几如式。
昊天上帝位酌献，奏《明成之曲》：
黄钟宫
于昭昊天，临下有赫。陶匏荐诚，声闻在德。酌言献之，上灵是格。降福孔偕，时万时亿。
皇地祗位酌献：
大吕宫
至哉坤元，与天同德。函育群生，玄功莫测。合飨圜坛，旧典时式。申锡无疆，聿宁皇国。
太祖位酌献：
黄钟宫
礼大报本，郊定天位。皇皇神祖，反始克配。至德难名，玄功宏济。帝典式敷，率育攸塈。
皇帝饮福：
大吕宫
特牲享诚，备物循质。上帝居歆，百神受职。皇武昭宣，孝祀芬苾。万福攸同，下民阴骘。
皇帝出入小次：
黄钟宫
惟天为大，惟帝飨帝。以配祖考，肃赞灵祉。定极崇功，永我昭事。升中于天，象物毕至。
文舞退，武舞进，奏《和成之曲》：
黄钟宫
羽籥既竣，载扬玉戚。一弛一张，匪舒匪棘。八音克谐，万舞有奕。永观厥成，纯嘏是锡。
亚终献，奏《和成之曲》：
黄钟宫
有严郊禋，恭陈币玉。大糦是承，载祗载肃。上帝居歆，馨香既饫。惠我无疆，介以景福。
彻笾豆，奏《宁成之曲》：
大吕宫
三献攸终，六乐斯遍。既右享之，彻其有践。洋洋在上，默默灵眷。明禋告成，于皇锡羡。
送神，奏《天成之曲》：
圜钟宫
神之来歆，如在左右。神保聿归，灵斿先后。恢恢上圆，无声无臭。日监孔昭，思皇多祐。
望燎，奏《隆成之曲》：
黄钟宫
熙事备成，礼文郁郁。紫烟聿升，灵光下烛。神人乐康，永膺戩谷。祚我丕平，景命有仆。
皇帝出中壝：
黄钟宫
泰坛承光，寥廓玄暧。畅我扬明，飨仪惟大。九服敬宣，声教无外。皇拜天祐，照临斯届。
宗庙乐章
世祖中统四年至至元三年，七室乐章：（《太常集礼藁》云，此系卷牍所载。）
太祖第一室：
天垂灵顾，地献中方。帝力所拓，神武莫当。阳溪昧谷，咸服要荒。昭孝明禋，神祖皇皇。
太宗第二室：
和林胜域，天邑地宫。四方宾贡，南北来同。百司分置，胄教肇崇。润色祖业，德仰神宗。
睿宗第三室：
珍符默授，畴昔自天。爰生圣武，宝祚开先。霓旌回狩，龙驾游仙。追远如生，皇慕颙然。
皇伯考术赤第四室：
威武鹰扬，冢位克当。从龙远拓，千万里疆。诞总虎旅，驻压西方。航海梯山，东西来王。
皇伯考察合带第五室：
雄武军威，滋多历年。深谋远略，协赞惟专。流沙西域，饯日东边。百国畏服，英声赫然。
定宗第六室：
三朝承休，恭己优游。钦绳祖武，其德聿修。帝慭锡寿，德泽期周。蠲饎惟芗，祈飨于幽。
宪宗第七室：
龙跃潜居，风云会通。知民病苦，轸念宸衷。夔门之旅，继志图功。俎豆敬祭，华仪孔隆。
至元四年至十七年，八室乐章：（《太常集礼》云，周驭所藏《仪注》所录舞节同。）
迎神，奏《来成之曲》，九成：
黄钟宫三成
齐明盛服，翼翼灵眷。礼备多仪，乐成九变。烝烝孝心，若闻且见。肸蚃端临，来宁来燕。
大吕角二成（词同黄钟。）
大簇徵二成（词同黄钟。）
应钟羽二成（词同黄钟。）
初献盥洗，奏《肃成之曲》：（再诣盥洗同。至大以后，名《顺成之曲》，词律同。）
无射宫
天德维何，如水之清。维水内耀，配彼天明。以涤以濯，牺象光晶。孝思维则，式荐忱诚。
初献升殿，登歌乐奏《肃成之曲》：（降同。）
夹钟宫
祀事有严，太官有侐。陟降靡违，礼容翼翼。笾豆旅陈，钟磬翕绎。于昭吉蠲，神保是格。
司徒捧俎，奏《嘉成之曲》：（别本所录亲祀乐章词同。）
无射宫
色纯体全，三牺五牲。鸾刀屡奏，毛炰唆羹。神具厌饫，听我磬声。居歆有永，胡考之宁。
烈祖第一室，奏《开成之曲》：
无射宫
于皇烈祖，积厚流长。大勋未集，燮伐用张。笃生圣嗣，奄有多方。锡我景福，万世无疆。
太祖第二室，奏《武成之曲》：
无射宫
天扶昌运，混一中华。爰有真人，奋起龙沙。祭天开宇，亘海为家。肇修禋祀，万世无涯。
太宗第三室，奏《文成之曲》：
无射宫
纂成前烈，底定丕图。礼文简省，禁网宽疏。还风太古，跻世华胥。三灵顺协，四海无虞。
皇伯考术赤第四室，奏《弼成之曲》：
无射宫
神支挺秀，右壤疏封。创业艰难，相我祖宗。叙亲伊迩，论功亦崇。春秋祭祀，万世攸同。
皇伯考察合带第五室，奏《协成之曲》：
无射宫
玉牒期亲，神支懿属。论德疏封，展亲分玉。相我祖宗，风栉雨沐。昔同其劳，今共兹福。
睿宗第六室，奏《明成之曲》：
无射宫
神祖创业，爰著戎衣。圣考抚军，代行天威。河南底定，江北来归。贻谋翼子，奕叶重辉。
定宗第七室，奏《熙成之曲》：
无射宫
嗣承丕祚，累洽重熙。堂构既定，垂拱无为。边庭闲暇，田里安绥。歆兹禋祀，万世攸宜。
宪宗第八室，奏《威成之曲》：
无射宫
羲驭未出，萤爝腾光。大明丽天，群阴披攘。百神受职，四海宁康。愔愔灵韶，德音不忘。
文舞退，武舞进，奏《和成之曲》：（别本所录亲祀乐章词同。）
无射宫
天生五材，孰能去兵。恢张弘业，我祖天声。干戈曲盘，濯濯厥灵。于赫七德，展也大成。
亚献行礼，奏《顺成之曲》：（终献词律同。）
无射宫
幽通神明，所重精禋。清宫肃肃，百礼具陈。九韶克谐，八佾兟兟。灵光昭答，天休日申。
彻笾豆，登歌乐奏《丰成之曲》：
夹钟宫
豆笾苾芬，金石锵铿。礼终三献，乐奏九成。有严执事，进彻无声。神保聿归，万福来宁。
送神，奏《来成之曲》：（或作《保成》。）
黄钟宫
神主在室，神灵在天。礼成乐閟，神返幽玄。降福冥冥，百顺无愆。于皇孝思，于万斯年。
至元十八年冬十月，世祖皇后祔庙酌献乐章：（《太常集礼》云，卷牍所载。）
黄钟宫
徽柔懿哲，温默靖恭。范仪宫阃，任姒同风。敷天宁谧，内助多功。淑德祔庙，万世昌隆。
亲祀禘祫乐章：（未详年月。《太常集礼》云，别本所录。以时考之，疑至元三年以前拟用，详见《制乐始末》。）
皇帝入门，宫县奏《顺成之曲》：
无射宫
熙熙雍雍，六合大同。维皇有造，典礼会通。金奏王夏，祗款神宫。感格如响，嘉气来丛。
皇帝升殿，奏《顺成之曲》：
夹钟宫
皇明烛幽，沿时制作。宗庙之威，降登时若。趋以采茨，声容有恪。曰艺曰文，监兹衎乐。
皇帝诣罍洗，宫县奏《顺成之曲》：（《太常集礼》云，至元四年用此曲，名曰《肃成》。至大以后用此，词律同。）
无射宫
酌彼行潦，维挹其清。洁齐以祀，祀事昭明。肃肃辟公，沃盥乃升。神之至止，歆于克诚。
皇帝诣酌尊所，宫县奏《顺成之曲》：
无射宫
灵庭愔愔，乃神攸依。文为在礼，载斟匪祈。皇皇穆穆，玉佩声希。列侯百辟，济济宣威。
迎神，宫县奏《思成之曲》。（至元四年，名《来成之曲》，词律同。）
司徒捧俎，宫县奏《嘉成之曲》。（至元四年，词律同。）
酌献始祖，宫县奏《庆成之曲》：
无射宫
启运流光，幅员既长。敬恭祀事，郁鬯芬芗。德以舞象，功以歌扬。式歌且舞，神享是皇。
诸庙奏《熙成》、《昌成》、《鸿成》、《乐成》、《康成》、《明成》等曲。（词阙。）
文舞退，武舞进，宫县奏《肃成之曲》。（至元四年，名《和成之曲》，词律同。）
亚终献，宫县奏《肃成之曲》。（至元四年，名《顺成之曲》，词律同。）
皇帝饮福，登歌奏《釐成之曲》：
夹钟宫
诚通恩降，灵慈昭宣。左右明命，六合大全。啐饮椒馨，纯嘏如川。皇人寿谷，亿万斯年。
彻豆，登歌奏《丰成之曲》：
夹钟宫
三献九成，礼毕乐阕。于豆于登，于焉靖彻。多士密勿，乐且有仪。能事脱颖，孔惠孔时。
送神，奏《保成之曲》：
黄钟宫
云车之来，不疾而速。风驭言还，阒其恍惚。神心之欣，孝孙之禄。燕翼无疆，景命有仆。
武宗至大以后，亲祀摄乐章：（《太常集礼》云，孔思逮本所录。）
皇帝入门，奏《顺成之曲》。（别本，亲祀禘祫乐章，词律同。）
皇帝盥洗，奏《顺成之曲》。（至元四年，名《肃成之曲》，词律同。）
皇帝升殿，登歌乐奏《顺成之曲》。（别本，亲祀乐章，词律同。）
皇帝出入小次，奏《昌宁之曲》：（《太常集礼》云，此金曲，思逮取之。详见《制乐始末》。）
无射宫
于皇神宫，象天清明。肃肃来止，相维公卿。威仪孔彰，君子攸宁。神之休之，绥我思成。
迎神，奏《思成之曲》：（至元四年，名《来成之曲》，词律同。）
黄钟宫三成
齐明盛服，翼翼灵眷。礼备多仪，乐成九变。烝烝孝心，若闻且见。肸蚃端临，来宁来燕。
大吕角二成
太簇征二成
应钟羽二成（词并同上。）
初献盥洗，奏《肃成之曲》。（别本，亲祀乐章，名《顺成之曲》，词律同。）
初献升殿，（降同。）登歌乐奏《肃宁之曲》。（至元四年，名《肃成之曲》，词律同。）
司徒捧俎，奏《嘉成之曲》。（至元四年，曲名词律同。）
太祖第一室，奏《开成之曲》。（至元四年，名《武成之曲》，词同。）
睿宗第二室，奏《武成之曲》。（至元四年，名《明成之曲》，词同。）
世祖第三室，奏《混成之曲》：
无射宫
于昭皇祖，体健乘乾。龙飞应运，盛德光前。神功耆定，泽被垓埏。诒厥孙谋，何千万年。
裕宗第四室，奏《昭成之曲》：
无射宫
天启深仁，须世而昌。追惟显考，敢后光扬。徽仪肇举，礼备音锵。皇灵鉴止，降釐无疆。
顺宗第六室，奏《庆成之曲》：
无射宫
龙潜于渊，德昭于天。承休基命，光被纮埏。洋洋如临，笾豆牲牷。惟明惟馨，皇祚绵延。
成宗第七室，奏《守成之曲》：
无射宫
天开神圣，继世清宁，泽深仁溥，乐协《韶英》。宗枝嘉会，气和惟馨。繁禧来格，永被皇灵。
武宗第八室，奏《威成之曲》：
无射宫
绍天鸿业，继世隆平。惠孚中国，威靖边庭。厥功惟茂，清庙妥灵。歆兹明祀，福禄来成。
仁宗第九室，奏《歆成之曲》：
无射宫
绍隆前绪，运启文明。深仁及物，至孝躬行。惟皇建极，盛德难名。居歆万祀，福禄崇成。
英宗第十室，奏《献成之曲》：
无射宫
神圣继作，式是宪章。诞兴礼乐，躬事烝尝。翼翼清庙，烨有耿光。于千万年，世仰明良。
皇帝饮福，登歌乐奏《厘成之曲》：
夹钟宫
穆穆天子，禋祀太宫。礼成乐备，敬彻诚通。神胥乐止，锡之醇醲。天子万世，福禄无穷。
文舞退，武舞进，奏《肃成（孔本作《肃宁》。）之曲》。（至元四年，名《和成之曲》，词律同。）
亚终献行礼，宫县奏《肃成之曲》。（至元四年，名《顺成之曲》，词律同。）
彻笾豆，登歌乐奏《丰宁之曲》。（至元四年，名《丰成之曲》，词律同。）
送神，奏《保成之曲》。（至元四年，名《来成之曲》，词律同。）
皇帝出庙廷，奏《昌宁之曲》：
无射宫
缉熙维清，吉蠲致诚。上仪具举，明德荐馨。已事而竣，欢通三灵。先祖是皇，来燕来宁。
文宗天历三年，明宗祔庙酌献，奏《永成之曲》：
无射宫
猗那皇明，世缵神武。敬天弗违，时潜时旅。龙旗在涂，言受率土。不遐有临，永锡多嘏。
社稷乐章
降神，奏《镇宁之曲》：
林钟宫二成
以社以方，国有彝典。大哉元德，基祚绵远。农功万世，于焉报本。显相默祐，降监坛墠。
太簇角二成
锡民地利，厥功甚溥。昭代典礼，清声律吕。谷旦于差，洋洋来下。相此有年，根本日固。
姑洗徵二成
平厥水土，百谷用成。长扶景运，宜歆德馨。五祀为大，千古举行。感通肸蚃，登歌镇宁。
南宫羽二成
币齐虔修，粢盛告备。仓庾坻京，繄谁之赐。崇坛致恭，幽光孔迩。享于精诚，休祥毕至。
初献盥洗，奏《肃宁之曲》：
太簇宫
礼备乐陈，辰良日吉。挹彼樽罍，馨哉黍稷。濯溉揭虔，维巾及幂。万年严祀，跄跄受职。
初献升坛，奏《肃宁之曲》：（降同。）
应钟宫
春祈秋报，古今彝章。民天是资，神灵用彰。功崇礼严，人阜时康。雍雍为仪，燔芬苾香。
正配位奠玉币，奏《亿宁之曲》：
太簇宫
地祇向德，稽古美报。币帛斯陈，圭璋式缫。载烈载燔，肴羞致告。雨旸时若，丕图永保。
司徒捧俎，奏《丰宁之曲》：
太簇宫
我稼既同，群黎遍德。我祀如何，牲牷孔硕。有翼有严，随方布色。报功求福，其仪不忒。
正位酌献，奏《保宁之曲》：
太簇宫
异世同德，于皇圣昭。降兹嘉祥，卫我大宝。生乃烝民，侔德覆焘。厥作祼将，有相之道。
配位酌献，奏《保宁之曲》：
太簇宫
以御田祖，皇家秩祀。有民人焉，盍究本始。惟叙惟修，谁实介止。酒旨且多，盛德宜配。
亚终献，奏《咸宁之曲》：
太簇宫
以引以翼，来处来燕。豆笾牲牢，有楚有践。庸答神休，神亦锡羡。土谷是依，成此酬献。
彻豆，奏《丰宁之曲》：
应钟宫
文治修明，相成田功。功为特殊，仪为特隆。终如其初，诚则能通。明神毋忘，时和岁丰。
送神，奏《镇宁之曲》：
林钟宫
不屋受阳，国所崇敬。以兴来岁，苞秀坚颖。云軿莫驻，神其谛听。景命有仆，与国同永。
望瘗位，奏《肃宁之曲》：
太簇宫
雅奏肃宁，繁厘降格。篚厥玄黄，丹诚烜赫。肇祀以归，瞻言咫尺。万年攸介，丕承帝德。
先农乐章
降神，奏《镇宁之曲》：
林钟宫二成
民生斯世，食为之天。恭惟大圣，尽心于田。仲春劭农，明祀吉蠲。馨香感神，用祈丰年。
太簇角二成
耕种务农，振古如兹。爰粒烝庶，功德茂垂。降嘉奏艰，国家攸宜。所依惟神，庸洁明粢。
姑洗徵二成
俶载平畴，农功肇敏。千耦耕耘，同徂隰畛。田祖丕灵，为仁至尽。丰岁穰穰，延洪有引。
南吕羽二成
群黎力耕，及兹方春。维时东作，笃我农人。我黍既华，我稷宜新。由天降康，永赖明神。
初献盥洗，奏《肃宁之曲》：
太簇宫
泂酌行潦，真足为荐。奉兹洁清，神在乎前。分作甘霖，沾溉芳甸。慎于其初，诚意攸见。
初献升坛，奏《肃宁之曲》：
应钟宫
有椒其馨，维多且旨。式慎尔仪，降登庭止。黍稷稻粱，民无渴饥。神嗜饮食，永绥嘉祉。
正配位奠玉币，奏《亿宁之曲》：
太簇宫
奉币维恭，前陈嘉玉。聿昭盛仪，肃雝纯如。南亩深耕，麻麦禾菽。用祈三登，膺受多福。
司徒捧俎，奏《丰宁之曲》：
太簇宫
奉牲孔嘉，登俎丰备。地官骏奔，趋进光辉。肥硕蕃孳，歆此诚意。有年斯今，均被神赐。
正位酌献，奏《保宁之曲》：
太簇宫
宝坛巍煌，神应如响。备腯咸有，牲体苾芳。洋洋如在，降格来享。秉诚罔怠，群生瞻仰。
配位酌献，奏《保宁之曲》：
太簇宫
酒清斯香，牲硕斯大。具列觞俎，精意先会。民命维食，稗莠毋害。我仓万亿，神明攸介。
亚终献，奏《咸宁之曲》：
太簇宫
至诚攸感，蕣蚃潜通。百谷嘉种，爰降时丰。祈年孔夙，稼穑为重。俯歆醴齐，载扬歌颂。
彻豆，奏《丰宁之曲》：
应钟宫
有来雍雍，存诚敢匮。废彻不迟，灵神攸嗜。孔惠孔时，三农是宜。眉寿万岁，谷成丕乂。
送神，奏《镇宁之曲》：
林钟宫
焄蒿凄怆，万灵来唉。灵神具醉，聿言旋归。岁丰时和，风雨应期。皇图万年，永膺洪禧。
望瘗位，奏《肃宁之曲》：
太簇宫
礼成文备，歆受清祀。加牲兼币，陈玉如仪。灵驭言旋，面阴昭瘗。集兹嘉祥，常致丰岁。
宣圣乐章
迎神，奏《凝安之曲》：
黄钟宫三成
大哉宣圣，道尊德崇。维持王化，斯文是宗。典祀有常，精纯并隆。神其来格，于昭盛容。
大吕角二成
生而知之，有教无私。成均之祀，威仪孔时。惟兹初丁，洁我盛粢。永言其道，万世之师。
太簇徵二成
巍巍堂堂，其道如天。清明之象，应物而然。时维上丁，备物荐诚。维新礼典，乐谐中声。
应钟羽二成
圣王生知，阐乃儒规。《诗》《书》文教，万世昭垂。良日惟丁，灵承丕爽。揭此精虔，神其来享。
初献盥洗，奏《同安之曲》：
姑洗宫
右文兴化，宪古师经。明祀有典，吉日惟丁。丰牺在俎，雅奏在庭。周回陟降，福祉是膺。
初献升殿，奏《同安之曲》：（降同。）
南吕宫
诞兴斯文，经天纬地。功加于民，实千万世。笙镛和鸣，粢盛丰备。肃肃降登，歆兹秩祀。
奠币，奏《明安之曲》：
南吕宫
自生民来，谁底其盛。惟王神明，度越前圣。粢币具成，礼容斯称。黍稷惟馨，惟神之听。
捧俎，奏《丰安之曲》：
姑洗宫
道同乎天，人伦之至。有享无穷，其兴万世。既洁斯牲，粢明醑旨。不懈以忱，神之来塈。
大成至圣文宣王位酌献，奏《成安之曲》：
南吕宫
大哉圣王，实天生德。作乐以崇，时祀无斁。清酤惟馨，嘉牲孔硕。荐羞神明，庶几昭格。
兖国复圣公位酌献，奏《成安之曲》：
南吕宫
庶几屡空，渊源深矣。亚圣宣猷，百世宜祀。吉蠲斯辰，昭陈尊簋。旨酒欣欣，神其来止。
郕国宗圣公酌献，奏《成安之曲》：
南吕宫
心传忠恕，一以贯之。爰述《大学》，万工训彝。惠我光明，尊闻行知。继圣迪后，是享是宜。
沂国述圣公酌献，奏《成安之曲》：
南吕宫
公传自曾，孟传自公。有嫡绪承，允得其宗。提纲开蕴，乃作《中庸》。侑于元圣，亿载是崇。
邹国亚圣公酌献，奏《成安之曲》：
南吕宫
道之由兴，于皇宣圣。维公之传，人知趋正。与飨在堂，情文斯称。万年承休，假哉天命。
亚献，奏《文安之曲》：（终献同。）
姑洗宫
百王宗师，生民物轨。瞻之洋洋，神其宁止。酌彼金罍，惟清且旨。登献惟三，于嘻成礼。
饮福受胙。（与盥洗同，惟国学释奠亲祀用之，摄事则不用，外路州县并皆用之。）
彻豆，奏《娱安之曲》：
南吕宫
牺象在前，豆笾在列。以享以荐，既芬既洁。礼成乐备，人和神悦。祭则受福，率尊无越。
送神，奏《凝安之曲》：
黄钟宫
有严学宫，四方来崇。恪恭祀事，威仪雍雍。歆兹惟馨，飙驭回复。明禋斯毕，咸膺百福。
望瘗。（与盥洗同。）
右释奠乐章，皆旧曲。元朝尝拟撰易，而未及用，今并附于此。
迎神，奏《文明之曲》：
天纵之圣，集厥大成。立言垂教，万世准程。庙庭孔硕，尊俎既盈。神之格思，景福来并。
盥洗，奏《昭明之曲》：
神既宁止，有孚颙若。罍洗在庭，载盥载濯。匪惟洁修，亦新厥德。对越在兹，敬恭惟则。
升殿，奏《景明之曲》：（降同。）
大哉圣功，薄海内外。礼隆秩宗，光垂昭代。陟降在庭，摄齐委佩。莫不肃雝，洋洋如在。
奠币，奏《德明之曲》：
圭衮尊崇，佩绅列侑。笾豆有楚，业具和奏。式陈量币，骏奔左右。天睠斯文，繄神之佑。
文宣王酌献，奏《诚明之曲》：
惟圣监格，享于克诚。有乐在县，有硕斯牲。奉醴以告，嘉荐惟馨。绥以多福，永底隆平。
兖国公酌献，奏《诚明之曲》：
潜心好学，不违如愚。用舍行藏，乃与圣俱。千载景行，企厥步趋。庙食作配，祀典弗渝。
成国公酌献。（阙。）
沂国公酌献。（阙。）
邹国公酌献，奏《诚明之曲》：
洙泗之传，学穷性命。力距杨墨，以承三圣。遭时之季，孰识其正。高风仰止，莫不肃敬。
亚献，奏《灵明之曲》：（终献同。）
庙成奕奕，祭祀孔时。三爵具举，是飨是宜。于昭圣训，示我民彝。纪德报功，配于两仪。
送神，奏《庆明之曲》：
礼成乐备，灵驭其旋。济济多士，不懈益虔。文教兹首，儒风是宣。佑我（阙。）
