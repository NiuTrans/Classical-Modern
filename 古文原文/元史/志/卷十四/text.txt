◎地理四
云南诸路行中书省，为路三十七、府二，属府三，属州五十四，属县四十七。其余甸寨军民等府不在此数。（马站七十四处，水站四处。）
云南诸路道肃政廉访司（大德三年，罢云南行御史台，立肃政廉访司。）
中庆路，（上。）唐姚州。阁罗凤叛，取姚州，其子凤伽异增筑城曰柘东，六世孙券丰祐改曰善阐，历五代迄宋，羁縻而已。元世祖征大理，凡收府八，善阐其一也，郡四，部三十有七。其地东至普安路之横山，西至缅地之江头城。凡三千九百里而远；南至临安路之鹿沧江，北至罗罗斯之大渡河，凡四千里而近。宪宗五年，立万户府十有九，分善阐为万户府四。至元七年，改为路。（八年，分大理国三十七部为南北中三路，路设达鲁花赤并总管。）十三年，立云南行中书省，初置郡县，遂改善阐为中庆路。领司一、县三、州四。州领八县。（本路军民屯田二万二千四百双有奇。）
录事司。
县三
昆明，（中。倚郭。唐置。元宪宗四年，分其地立千户二。至元十二年，改善州，领县。二十一年，州革，县如故。其地有昆明池，五百余里，夏潦必冒城郭。张立道为大理等处劝农使，求泉源所出，泄其水，得地万余顷，皆为良田云。）富民，（下。至元四年，立黎灢千户。十二年，即黎灢立县。）宜良。（下。唐匡州，即其地。蛮酋罗氏于此立城居之，名曰罗裒龙，乃今县也。元宪宗六年，立太池千户，隶嵩明万户。至元十三年，升宜良州，治太池县。二十一年，州罢为县，后废太池来属。）
州四
嵩明州，（下。）州在中庆东北，治沙札卧城。乌蛮车氏所筑，白蛮名为嵩明。昔汉人居之，后乌、白蛮强盛，汉人徙去，盟誓于此，因号嵩盟，今州南有土台，盟会处也。汉人尝立长州，筑金城、阿葛二城。蒙氏兴，改长州为嵩盟部，段氏因之。元宪宗六年，立嵩明万户。至元十二年，复改长州。十五年，升嵩明府。二十二年，降为州。领二县：
杨林，（下。在州东南，治杨林城，乃杂蛮枳氏、车氏、斗氏、麽氏四种所居之地，城东门内有石如羊形，故又作羊。唐有羊林部落，即此地。元宪宗七年，立羊林千户。至元十二年，改为县。）邵甸。（下。在州西，治白邑村，无城郭，车蛮、斗蛮旧地，名为束甸，以束为邵，宪宗七年，立邵甸千户。至元十二年，改为县。）
晋宁州，（下。）唐晋宁县，蒙氏、段氏皆为阳城堡部。元宪宗七年，立阳城堡万户。至元十二年，改晋宁州。领二县：
呈贡，（下。西临滇泽之滨，在路之南，州之北，其间相去六十里，有故城曰呈贡，世为些莫强宗邵蛮所居。元宪宗六年，立呈贡千户。至元十二年，割诏营、切龙、呈贡、雌甸、塔罗、和罗忽六城及乌纳山立呈贡县。）归化。（下。在州东北，呈贡县南，西宾滇泽，地名大吴龙，昔吴氏所居，后为些莫徒蛮所有，世隶善阐。宪宗六年，分隶呈贡千户。至元十二年，割大吴龙、安江、安氵明立归化县。）
昆阳州，（下。）在滇池南，僰、獹杂夷所居，有城曰巨桥，今为州治。阁罗凤叛唐，令曲旂蛮居之。段氏兴，隶善阐。元宪宗并罗瑀等十二城，立巨桥万户。至元十三年，改昆阳州。领二县：
三泊，（下。至元十三年，于那龙城立县。）易门。（下。在州之西，治市坪村，世为乌蛮所居。段氏时，高智升治善阐，奄而有之。至元四年，立洟门千户。十二年，改为县。县西有泉曰洟源。讹作易门。）
安宁州，（下。）唐初置安宁县，隶昆州。阁罗凤叛唐后，乌、白蛮迁居。蒙氏终，善阐酋孙氏为安宁城主，及袁氏、高氏互有其地。元宪宗七年，隶阳城堡万户。至元三年，立安宁千户。十二年，改安宁州。领二县：
禄丰，（下。在州西，治白村，其地瘴热，非大酋所居，惟乌、杂蛮居之，迁徙不常。至元十三年，割安宁千户之碌琫、化泥、骥琮笼三处立禄丰县。因江中有石如甑，俗名碌琫，译谓碌为石，琫为甑，讹为今名。）罗次。（下。在州北，治压磨吕白村，本乌蛮罗部，地险俗悍。至元十二年，因罗部立罗次州，隶中庆路。二十四年，改州为县。二十七年，隶安宁州。）
威楚开南等路，（下。）为杂蛮耕牧之地，夷名俄碌，历代无郡邑，后爨酋威楚筑城俄碌睒居之。唐时蒙舍诏阁罗凤合六诏为一，侵俄碌，取和子城，今镇南州是也。后阁罗凤叛，于本境立郡县，诸爨尽附。蒙氏立二都督、六节度，银生节度即今路也。及段氏兴，银生隶姚州，又名当箸验。及高升泰执大理国柄，封其侄子明量于威楚，筑外城，号德江城，传至其裔长寿。元宪宗三年征大理，平之。六年，立威楚万户。至元八年，改威楚路，置总管府。领县二、州四。州领一县。（本路军民屯田共七千一百双。）
县二
威楚，（下。倚郭。至元十五年，升威州，仍立富民、净乐二县。二十一年，降州为威楚县，革二县为乡来属。）定远。（下。在路北，地名目直睒，杂蛮居之。诸葛孔明征南中，经此睒，后号为牟州。唐蒙氏遣爨蛮酋抬萼镇牟州，筑城曰耐笼。至高氏专大理国政，命云南些莫徒酋夷羡徙民二百户于黄蓬阱，其抬萼故城隶高氏。元宪宗四年，立牟州千户，黄蓬阱为百户。至元十二年，改为定远州，黄蓬阱为南宁县，后革县为乡，改州为县，隶本路。）
州四
镇南州，（下。）州在路北，昔朴、落蛮所居。川名欠舍，中有城曰鸡和。至唐时，蒙氏并六诏，征东蛮，取和子、鸡和二城，置石鼓县，又于沙却置俗富郡。沙却即今州治。至段氏封高明量为楚公，欠舍、沙却皆隶之。元宪宗三年，其酋内附。七年，立欠舍千户、石鼓百户。至元二十二年，改欠舍千户为镇南州，立定边、石鼓二县。二十四年，革二县为乡，仍隶本州。
南安州，（下。）州在路东南，山岭稠叠，内一峰竦秀，林麓四周，其顶有泉。昔黑爨蛮祖瓦晟吴立栅居其上，子孙渐盛，不隶他部，至高氏封威楚方隶焉。宪宗立摩刍千户，隶威楚万户。至元十二年，改千户为南安州，隶本路。领一县：
广通。（下。县在州之北，夷名为路睒，杂蛮居之。南诏阁罗凤曾立路睒县，至段氏封高明量于威楚，其后宜州酋些莫徒裔易裒等附之，至高长寿遂处于路睒，易裒去旧堡二十里，山上筑城白龙戏新栅。宪宗七年，长寿内附，立路睒千户。至元十二年改为广通县，隶南安州。）
开南州，（下。）州在路西南，其川分十二甸，昔朴、和泥二蛮所居也。庄皃王滇池，汉武开西南夷，诸葛孔明定益州，皆未尝涉其境。至蒙氏兴，立银生府，后为金齿、白蛮所陷，移府治于威楚，开南遂为生蛮所据。自南诏至段氏，皆为徼外荒僻之地。元中统三年平之，以所部隶威楚万户。至元十二年，改为开南州。
威远州，（下。）州在开南州西南，其川有六，昔扑、和泥二蛮所居。至蒙氏兴，开威楚为郡，而州境始通。其后金齿、白夷蛮酋阿只步等夺其地。中统三年征之，悉降。至元十二年，立开南州及威远州，隶威楚路。
武定路军民府，（下。）唐隶姚州，在滇北，昔獹鹿等蛮居之。至段氏使乌蛮阿〈舟治〉纳洟胒共龙城于共甸，又筑城名曰易龙，其裔孙法瓦浸盛，以其远祖罗婺为部名。元宪宗四年内附。七年，立为万户，隶威楚。至元八年，并仁德、于矢入本部为北路。十二年，割出二部，改本路为武定。领州二。州领四县。（本路屯田七百四十八双。）
州二
和曲州，（下。）州在路西南，蛮名叵簉甸，僰、犭鹿诸种蛮所居。地多汉冢，或谓汉人曾居。蒙氏时，白蛮据其地，至段氏以乌蛮阿历刂并吞诸蛮聚落三十余处，分兄弟子侄治之，皆隶罗婺部。元宪宗六年，改叵簉甸曰和曲。至元二十六年，升为州。领二县：
南甸，（下。路治本县，蛮曰瀼甸，又称洟陬笼。至元二十六年改为县。）元谋。（下。夷中旧名环州，元治五甸，至元十六年改为县。）
禄劝州，（下。）州在路东北，甸名洪农碌券，杂蛮居之，无郡所。至元二十六年，立禄劝州。领二县：
易笼，（下。易笼者，城名，在州北，地名倍场。县境有二水，蛮语谓洟为水，笼为城，因此为名。昔罗婺部大酋居之，为群酋会集之所。至元二十六年，立县。）石旧。（下。县在州东，有四甸：曰掌鸠，曰法块，曰抹捻，曰曲蔽。掌鸠甸有溪绕其三面，凡数十渡，故名，今讹名石旧。至元二十六年，立县。）
鹤庆路军民府，（下。）府治在丽江路东南，大理路东北，夷名其地曰鹤川、样共。昔隶越析诏，汉、唐未建城邑。开元末，阁罗凤合六诏为一，称南诏，徙治羊苴城，地近龙尾、鹤柘，今府即其地也。大和中，蒙劝封祐于样共立谋统郡。蒙氏后，经数姓如故。元宪宗三年内附，为鹤州。七年，立二千户，仍称谋统，隶大理上万户。至元十一年，罢谋统千户，复为鹤州。二十年，为燕王分地，隶行省。二十三年，升为鹤庆府。领一县：
剑川。（下。县治在剑川湖西，夷云罗鲁城。按《唐史》南诏有六节度，剑川其一也。初蒙氏未合六诏时，有浪穹诏与南诏战，不胜，遂保剑川，更称剑浪。贞元中，南诏击破之，夺剑、共诸川地，其酋徙居剑睒西北四百里，号剑羌。蒙氏终，至段氏，改剑川为义督睑。宪宗四年内附。七年，立义督千户。至元十一年，罢千户，立剑川县，隶鹤州。军民屯田共二千余双。）
云远路军民总管府，元贞二年置。
彻里军民总管府，大德中置。（大德中，云南省言： 大彻里地与八百媳妇犬牙相错，势均力敌。今大彻里胡念已降，小彻里复控扼地利，多相杀掠，胡念日与相拒，不得离，遣其弟胡伦入朝，指画地形，乞别立彻里军民宣抚司，择通习蛮夷情状者为之帅，招其来附，以为进取之地。 乃立彻里军民总管府。）
广南西路宣抚司。（阙。）
丽江路军民宣抚司，路因江为名，谓金沙江出沙金，故云。源出吐蕃界。今丽江即古丽水，两汉至隋、唐皆为越巂郡西徼地，昔麽蛮、些蛮居之，遂为越析诏。二部皆乌蛮种，居铁桥。贞元中，其地归南诏。元宪宗三年，征大理，从金沙济江，麽、些负固不服。四年春，平之，立茶罕章管民官。至元八年，立宣慰司。十三年，改为丽江路，立军民总管府。二十二年，府罢，于通安、巨津之间立宣抚司。领府一、州七。州领一县。
府一
北胜府，在丽江之东。唐南诏时，铁桥西北有施蛮者，贞元中为异牟寻所破，迁其种居之，号剑羌，名其地曰成偈睒，又改名善巨郡。蒙氏终，段氏时，高智升使其孙高大惠镇此郡。后隶大理。元宪宗三年，其酋高俊内附。至元十五年，立为施州。十七年，改为北胜州。二十年，升为府。
州七
顺州，在丽江之东，俗名牛睒。昔顺蛮种居剑、共川。唐贞元间，南诏异牟寻破之，徙居铁桥、大婆、小婆、三探览等川。其酋成斗族渐盛，自为一部，迁于牛睒。至十三世孙自瞠犹隶大理。元宪宗三年内附。至元十五年，改牛睒为顺州。
蒗蕖州，治罗共睒，在丽江之东，北胜、永宁南北之间，罗落、麽、些三种蛮世居之。宪宗三年，征大理。至元九年内附。十六年，改罗共睒为蒗蕖州。
永宁州，昔名楼头睒，接吐蕃东徼，地名答蓝，麽、些蛮祖泥月乌逐出吐蕃，遂居此睒，世属大理。宪宗三年，其三十一世孙和字内附。至元十六年，改为州。
通安州，治在丽江之东，雪山之下。昔名三睒。仆繲蛮所居，其后麽、些蛮叶古乍夺而有之，世隶大理。宪宗三年，其二十三世孙麦良内附。中统四年，以麦良为察罕章管民官。至元九年，其子麦兀袭父职。十四年，改三睒为通安州。
兰州，在兰沧水之东。汉永平中始通博南山道，渡兰沧水，置博南县。唐为卢鹿蛮部。至段氏时，置兰溪郡，隶大理。元宪宗四年内附，隶茶罕章管民官。至元十二年，改兰州。
宝山州，在雪山之东，丽江西来，环带三面。昔麽、些蛮居之。其先自楼头徙居此，二十余世。世祖征大理，自卞头济江，由罗邦至罗寺，围大匮等寨，其酋内附，名其寨曰察罕忽鲁罕。至元十四年，以大匮七处立宝山县，十六年升为州。
巨津州，昔名罗波九睒，北接三川、铁桥，西邻吐蕃。按《唐书》，南诏居铁桥之南，西北与吐蕃接。今州境实大理西北陬要害地，麽、些大酋世居之。宪宗三年内附。至元十四年，于九睒立巨津州，盖以铁桥自昔为南诏、吐蕃交会之大津渡，故名。领一县：
临西。（下。县在州之西北，乃大理极边险僻之地，夷名罗裒间，居民皆麽、些二种蛮。至元十四年，立大理州县，于罗裒间立临西县，以西临吐蕃境故也，隶巨津州。）
东川路，（下。）至元二十八年立。
茫部路军民总管府。（下。）
益良州。（下。）强州。（下。）
孟杰路。（自东川路以下阙。泰定三年，八百媳妇蛮请官守，置木安、孟杰二府于其地。）
普安路，（下。）治在盘町山阳，巴盘江东。古夜郎地。秦为黔中地，两汉隶牂牁郡，蜀隶兴古郡，隋立牂州。唐置西平州，后改兴古郡为盘州。蒙氏叛唐，其地为南诏东鄙，东爨乌蛮七部落居之。其后爨酋阿宋逐诸蛮据其地，号于失部，世为酋长。元宪宗七年，其酋内附，命为于失万户。至元十三年，改普安路总管府。明年，更立招讨司。十六年，改为宣抚司。二十二年，罢司为路。
曲靖等路宣慰司军民万户府，曲、靖二州在汉为夜郎味县地。蜀分置兴古郡。隋初为恭州、协州。唐置南宁州。东、西爨分乌、白蛮二种，自曲靖州西南昆川距龙和城，通谓之西爨白蛮。自弥鹿、升麻二川南至步头，通谓之东爨乌蛮。贞观中，以西爨归王为南宁都督，袭杀东爨首领盖聘。南诏阁罗凤以兵胁西爨，徙之至龙和，皆残于兵。东爨乌蛮复振，徙居西爨故地，世与南诏为婚，居故曲靖州。天宝末，征南诏，进次曲靖州，大败，其地遂没于蛮。元宪宗六年，立磨弥部万户。至元八年，改为中路。十三年，改曲靖路总管府。二十年，以隶皇太子。二十五年，升宣抚司。领县一、州五。州领六县。（本路屯田四千四百八十双，岁输金三千五百五十两、马一百八十四。）
县一
南宁。（下。倚郭。唐以爨归王为南宁州都督，治石城。及阁罗凤叛，州废，蒙氏改石城郡。至段氏，乌蛮莫瀰部酋据石城。元宪宗三年内附。六年，立千户，隶莫瀰部万户。至元十三年，升南宁州。二十二年，革为县。）
州五
陆凉州，（下。）即汉牂牁郡之平夷县。南诏叛后，落温部蛮世居之。宪宗三年内附，立落温千户，属落蒙万户。至元十三年，改为陆凉州。领二县：
芳华，（下。在州西。）河纳。（下，在州南，治蔡村。）
越州，（下。）在路之南，其川名鲁望，普麽部蛮世居之。宪宗四年内附。六年，立千户，隶末迷万户。至元十二年，改越州，隶曲靖路。
罗雄州，（下。）与溪洞蛮獠接壤，历代未尝置郡，夷名其地为塔敝纳夷甸。俗传盘瓠六男，其一曰蒙由丘，后裔有罗雄者居此甸。至其孙普恐，名其部曰罗雄。宪宗四年内附。七年，隶普摩千户。至元十三年，割夜苴部为罗雄州，隶曲靖路。
马龙州，（下。）夷名曰撒匡。昔僰、剌居之，盘瓠裔纳垢逐旧蛮而有其地。至罗苴内附，于本部立千户。至元十三年，改为州，即旧马龙城也。领一县：
通泉。（下。在州西南，与嵩明州杨林县接壤，纳垢之孙易陬分居其地。元初为易龙百户，隶马龙千户。至元十三年，改名通泉县，隶马龙州。）
沾益州，（下。）在本路之东北，据南盘江、北盘江之间。唐初置州，天宝末，没于蛮，为僰、剌二种所居。后磨弥部夺之。元初其孙普垢历刂内附。宪宗七年，以本部隶曲靖磨弥万户府。至元十三年，改沾益州。领三县：
交水，（下。治易陬龙城。其先磨弥部酋蒙提居之，后大理国高护军逐其子孙为私邑。宪宗五年内附。至元十三年，即其城立县。）石梁，（下。系磨弥部，又名伍勒部。其酋世为巫，居石梁原山。至元十三年为县。）罗山。（下。夷名落蒙山，乃磨弥部东境。）
澂江路，（下。）治在滇池东南。唐属牂州，隶黔州都督府。开元中，降为羁縻州。今夷中名其地曰罗伽甸。初，麽、些蛮居之，后为僰蛮所夺。南诏蒙氏为河阳郡，至段氏，麽、些蛮之裔复居此甸，号罗伽部。元宪宗四年内附，六年以罗伽部为万户。至元三年，改万户为中路。十六年，升为澄江路。领县三、州二。州领三县。（本路屯田四千一百双。）
县三
河阳，（下。内附后为千户。至元十六年，为河阳州。二十六年，降为县。）江川，（下。在抃江路南，星云湖之北。蒙氏叛唐，使白蛮居之。至段氏，些麽徒蛮之裔居此城。更名步雄部。其后弄景内附，即本部为千户。至元十三年，改千户为江川州。二十年，降为县。）阳宗。（下。在本路西北，明湖之南。昔麽、些蛮居之，号曰强宗部，其酋卢舍内附，立本部千户。至元十三年，改为县。）
州二
新兴州，（下。）汉新兴县。唐初隶牂州，后南诏叛，降为羁縻州。蒙氏为温富州。段氏时麽、些蛮分居其地。内附后，立为千户。至元十三年，改新兴州，隶澄江路。领二县：
普舍，（下。在州西北。昔有强宗部蛮之裔，长曰部傍，据普具龙城，次曰普舍，据普札龙城。二城之西有白城，汉人所筑。二酋屡争其地，莫能定。后普舍孙苴历刂内附，立本部为千户。十三年，改千户为普舍县，治普札龙城，隶新兴州。）研和。（下。麽些徒蛮步雄居之，其孙龙钟内附，立百户。至元十三年，改为县。）
路南州，（下。）州在本路之东，夷名路甸，有城曰撒吕，黑爨蛮之裔落蒙所筑，子孙世居之，因名落蒙部。宪宗朝内附，即本部立万户。至元七年，并落蒙、罗伽、末迷三万户为中路。十三年，分中路为二路，改罗伽为澄江路，落蒙为路南州，隶澄江路。领一县：
邑市。（下。至元十三年，即邑市、弥歪二城立邑市县，弥沙等五城立弥沙县。二十四年，并弥沙入本县，隶路南州。）
普定路，本普里部，归附后改普定府。（至元二十七年，初斡罗思、吕国瑞入贿丞相桑哥及要束木等，请创罗甸宣慰司。至是，言招到罗甸国札哇并龙家、宋家、犵狫、猫人诸种蛮夷四万六千六百户。阿卜、阿牙者来朝，为曲靖路宣慰同知脱因及普安路官所阻。会云南行省言： 罗甸即普里也，归附后改普定府，印信具存，隶云南省三十余年，赋役如期。今所创罗甸宣慰安抚司，隶湖南省。斡罗思等擅以兵胁降普定土官矣资男、札哇、希古等，勒令同其入觐，邀功希赏。气罢之，仍以其地隶云南。 制可。）大德七年，改为路。（大德七年，中书省臣言： 蛇节、宋隆济等作乱，普定知府容苴率众效顺。容苴没，其妻适姑亦能宣力戎行，乞令袭其夫职。仍改普定为路，隶曲靖宣慰司，以适姑为本路总管，虎符。 ）
仁德府，昔僰、剌蛮居之，无郡县。其部曰仲紥溢源，后乌蛮之裔新丁夺而有之。至四世孙，因其祖名新丁，以为部号，语讹为仁地。宪宗五年内附。明年，立本部为仁地万户。至元初复叛，四年降之，仍为万户。十三年，改万户为仁德府。（本府屯田五百六十双。）领县二：
为美，（下。县治在府北，地名溢浦适侣睒甸，即仁地故部。至元二十四年置县。）归厚。（下。县治在府西，地名易浪湳龙，旧隶仁地部。至元二十四年，分立二县，曰倘俸，曰为美。二十五年，改倘俸曰归厚。）
罗罗蒙庆等处宣慰司都元帅府
建昌路，（下。）本古越巂地，唐初设中都督府，治越巂。至德中，没于吐蕃。贞元中复之。懿宗时，蒙诏立城曰建昌府，以乌、白二蛮实之。其后诸酋争强，不能相下，分地为四，推段兴为长。其裔浸强，遂并诸酋，自为府主，大理不能制。传至阿宗，娶落兰部建蒂女沙智。元宪宗朝，建蒂内附，以其婿阿宗守建昌。至元十二年，析其地置总管府五、州二十三，建昌其一路也，设罗罗宣慰司以总之。本路领县一、州九。州领一县。（本路立军民屯田。）
县一
中县。（县治在住头回甸，盖越巂之东境也。所居乌蛮自别为沙麻部，以酋长所立处为中州。至元十年内附。十四年，仍为中州。二十二年，降为县。隶建昌路。）
州九
建安州，（下。）即总府所治。建蒂既平，分建昌府为万户二，又置千户二。至元十五年，割建乡城十四村及建蒂四村立宝安州。十七年，改本千户为建安州。二十六年，革宝安州，以其乡村来属。
永宁州，（下。）在建昌之东郭。唐时南诏立建昌郡，领建安、永宁二州。元至元九年，西平王平建蒂。十六年，分建昌为二州，在城曰建安，东郭曰永宁，俱隶建昌路。
泸州，（下。）州在路西，昔名沙城睑，即诸葛武侯禽孟获之地。有泸水，深广而多瘴，鲜有行者，冬夏常热，其源可燅鸡豚。至段氏时，于热水甸立城。名洟笼，隶建昌。宪宗时，建蒂内附，复叛，至元九年平之。十五年，改洟笼为泸州。
礼州，（下。）州在路西北，泸沽水东，所治曰笼麽城。南诏末，诸蛮相侵夺，至段氏兴，并有其地。裔孙阿宗内附，复叛，至元九年平之，设千户。十五年，改为礼州。领一县：
泸沽。（县在州北。昔罗落蛮所居，至蒙氏霸诸部，以乌蛮酋守此城，后渐盛，自号曰落兰部，或称罗落。其裔蒲德遣其侄建蒂内附。建蒂继叛，杀蒲德，自为酋长，并有诸部。至元九年平之，设千户。十三年升万户，十五年改县。）
里州，（下。）唐隶巂州都督。蒙诏时落兰部小酋阿都之裔居此，因名阿都部。传至纳空，随建蒂内附。中统三年叛。至元十年，其子耶吻效顺，隶乌蒙。十八年，设千户。二十二年，同乌蛮叛，奔罗罗斯。二十三年，升军民总管府。二十六年，府罢为州，隶建昌路。
阔州，（下。）州治密纳甸。古无城邑，乌蒙所居。昔仲由蒙之裔孙名科居此，因以名为部号，后讹为阔。至三十七世孙僰罗内附。至元九年，设千户。二十六年，改为州。
邛部州，（下。）州在路东北，大渡河之南，越巂之东北。君长十数，筰都最大。唐立邛部县，后没于蛮。至宋岁贡名马土物，封其酋为邛都王。今其地夷称为邛部川，治乌弄城，昔麽、些蛮居之，后仲由蒙之裔夺其地。元宪宗时内附。中统五年，立邛部川安抚招讨使，隶成都元帅府。至元十年，割属罗罗斯宣慰司。二十一年，改为州。
隆州，（下。）州在路之西南，与汉邛都县接境，唐会川县之西北。蒙氏改会川为会同逻，立五睑，本州为边府睑。其后睑主杨大兰于睑北垲上立城，分派而居，名曰大隆城，即今州治也。元至元十三年内附。十四年，设千户。十七年，改隆州。
姜州，（下。）姜者蛮名也。乌蛮仲牟由之裔阿坛绛始居閟畔部，其孙阿罗仕大理国主高泰，是时会川有城曰龙纳，罗落蛮世居焉。阿罗挟高氏之势，攻拔之，遂以祖名曰绛部。宪宗时，随閟畔内附，因隶焉。至元八年，为落兰部酋建蒂所破。九年平之，遂隶会川，后属建昌。十五年，改为姜州。二十七年，复属閟畔部，后又属建昌。
德昌路军民府，（下。）汉邛都县地，唐没于南诏。路在建昌西南，所居蛮号屈部。元至元九年内附。十二年，立定昌路，以本部为昌州。二十三年，罢定昌路，并入德昌路，治本州葛鲁城。领州四。（本路立军民屯田。）
昌州，（下。）路治本州。初，乌蛮阿屈之裔浸强，用祖名为屈部。其孙乌则，至元九年内附。十二年，改本部为州，兼领普济、威龙，隶定昌路。二十三年，罢定昌路，并隶德昌。
德州，（下。）在路之北。其地今名吾越甸，城曰亦苴龙，所居蛮苴郎，以远祖名部曰赪綖。宪宗时内附。至元十二年，立千户。十三年，改为德州，隶德平路。二十三年，改隶德昌。
威龙州，（下。）州在路西南，夷名巴翠部，领小部三，一曰沙娲普宗，二曰乌鸡泥祖，三曰娲诺龙菖蒲，皆獹鲁蛮种也。至元十五年，合三部立威龙州，隶德昌。
普济州，（下。）州在路西北，夷名玕甸。昔为荒僻之地，獹鲁蛮世居之，后属屈部。至元九年，随屈部内附。十五年，于玕甸立定昌路。二十三年，路革，改隶德昌。
会川路，（下。）路在建昌南。唐移邛都于此。其地当征蛮之要冲，诸酋听会之所，故名。天宝末，没于南诏，立会川都督府，又号清宁郡。至段氏仍为会川府。元至元九年内附。十四年立会川路，治武安州。领州五。（本路立军民屯田。）
武安州，（下。）蛮称龙泥城。至元十四年，立管民千户。十七年，改为武安州。
黎溪州，（下。）古无城邑，蛮云黎彄，讹为今名。初，乌蛮与汉人杂处，及南诏阁罗凤叛，徙白蛮守之。蒙氏终，罗罗逐去白蛮。段氏兴，令罗罗蛮乞夷据其地。至元九年，其裔阿夷内附，改其部为黎溪州。
永昌州，（下。）州在路北，治故归依城，即古会川也。唐天宝末，没于南诏，置会川都督。至蒙氏改会同府，置五睑，徙张、王、李、赵、杨、周、高、段、何、苏、龚、尹十二姓于此，以赵氏为府主，居今州城。赵氏弱，王氏据之。及段氏与高氏专政，逐王氏，以其子高政治会川。元宪宗三年，征大理，高氏逃去。九年，故酋王氏孙阿龙率众内附。至元八年，以其男阿禾领会川。十四年，改管民千户。十七年，立永昌州，隶会川路。
会理州，（下。）州在会川府东南。唐时南诏属会川节度，地名昔陀。有蛮名阿坛绛，亦仲由蒙之遗种。其裔罗于则，得昔陀地居之，取祖名曰绛部，后强盛，尽有四州之地，号蒙歪。元宪宗八年，其孙亦芦内附，隶閟畔万户。至元四年，属落兰部。十三年，改隶会川路。十五年，置会理州，仍隶会川。二十七年，复属閟属閟畔部。
麻龙州，（下。）麻龙者，城名也，地名棹罗能。乌蛮蒙次次之裔，祖居閟畔东川，后普恐迁苗卧龙，其孙阿麻内附。至元五年，为建蒂所并。十二年，属会川。十四年，立管民千户，隶会川路。十七年，立为州。二十七年，割属閟畔部。
柏兴府，昔摩沙夷所居。汉为定笮县，隶越巂郡。唐立昆明县。天宝末没于吐蕃。后复属南诏，改香城郡。元至元十年，其盐井摩沙酋罗罗将犭鹿鹿、茹库内附。十四年，立盐井管民千户。十七年，改为闰盐州，以犭鹿鹿部为普乐州，俱隶德平路。二十七年，并普乐、闰盐二州为闰盐县，立柏兴府，隶罗罗宣慰司。领县二：
闰盐，（下。倚郭。夷名为贺头甸，以县境有盐井故名。）金县。（下。县在府北，夷名利宝揭勒。所居蛮因茹库，乃汉越巂郡北境，与吐蕃接。至元十五年，立为金州，后降为县，以县境斛僰和山出金，故名焉。）
临安广西元江等处宣慰司兼管军万户府
临安路，（下。）唐隶牂州，天宝末没于南诏。蒙氏立都督府二，其一曰通海郡，段氏改为秀山郡，阿僰部蛮居之。元宪宗六年内附，以本部为万户。至元八年改为南路，十三年又改为临安路。领县二、千户一、州三。州领二县。（宣慰司所领屯田六百双，本路有司所管三千四百双，爨僰军千户所管一千一百五十双有奇。）
县二
河西，（下。县在杞麓湖之南，又名其地曰休腊。昔庄掞王其地。唐初于姚州之南置西宗州，领三县，河西其一也。天宝后没于蛮，为步雄部，后阿僰蛮易渠夺而居之。元宪宗六年内附。七年，即阿僰部立万户，休腊隶之。至元十三年，始为河西州，隶临安路。二十六年，降为县。）蒙自。（下。县界南邻交趾，西近建水州。县境有山名自则，汉语讹为蒙自，上有故城。白夷所筑，即今县治，下临巴甸。南诏时以赵氏镇守，至段氏，阿僰蛮居之。宪宗六年内附，继叛，七年平之，立千户，隶阿僰万户。至元十三年，改阿僰万户为临安路，以本千户为县。）
舍资千户。（蒙自县之东，阿僰蛮所居地。昔名褒古，又曰部袅踵甸。传至裔孙舍资，因以为名。内附后，隶蒙自千户。至元十三年，改蒙自为县，其地近交趾，遂以舍资为安南道防送军千户，隶临安路。）
州三
建水州，（下。）在本路之南，近接交趾，为云南极边。治故建水城，唐元和间蒙氏所筑，古称步头，亦云巴甸。每秋夏溪水涨溢如海，夷谓海为惠，历刂为大，故名惠历刂，汉语曰建水，历赵、杨、李、段数姓，皆仍旧名，些麽徒蛮所居。内附后，立千户，隶阿僰万户。至元十三年，改建水州，隶临安路。
石平州，（下。）在路之西南，阿僰蛮据之，得石坪，聚为居邑，名曰石坪。至元七年，改邑为州，隶临安路。
宁州，（下。）在本路之东。唐置黎州，天宝末没于蛮。地号浪旷，夷语谓旱龙也。步雄部蛮些麽徒据之，后属爨蛮酋阿几，以浪旷割与宁酋豆圭。元宪宗四年，宁酋内附。至元十三年，改为宁州，隶临安路。旧领三县：通海，翏峨，西沙。西沙在州东，宁部蛮世居之。其裔孙西沙筑城于此，因名西沙笼。宪宗四年，其酋普提内附，就居此城为万户。至元十三年，立为西沙县。二十六年，以隶宁州。至治二年，并入州。领二县：
通海，（下。倚郭。元初立通海千户，隶善阐万户。至元十三年，改通海县，隶宁海府。二十七年，府革，直隶临安路，今割隶宁州。）翏峨。（下。县在河西县之西，控扼山谷，北接滇池，亦属滇国。昔〈山習〉猊蛮居之，后阿僰酋逐〈*山習猊据其地。至其孙阿次内附，以其部立千户。至元十三年，改为州，领邛洲、平甸二县。二十六年，降为县，并二县为乡，隶临安路。今割隶宁州。）
广西路，（下。）东爨乌蛮弥鹿等部所居。唐为羁縻州，隶黔州都督府。后师宗、弥勒二部浸盛，蒙氏、段氏莫能制。元宪宗七年，二部内附，隶落蒙万户。至元十二年，籍二部为军，立广西路。十八年，复为民。领州二。
师宗州，（下。）在路之东南。昔爨蛮逐獠、僰等居之，其后师宗据匿弄甸，故名师宗部。至元十二年，立为千户。十八年，复为民。二十七年，改为州。
弥勒州，（下。）在路南。昔些莫徒蛮之裔弥勒得郭甸、巴甸、部笼而居之，故名其部曰弥勒。至元十二年，为千户。十八年，复为民。二十七年，改为州。
元江路，（下。）古西南夷地。今元江在梁州之西南，又当在黑水之西南也。阿僰诸部蛮自昔据之。宪宗四年内附，七年复叛，率诸部筑城以拒命。至元十三年，遥立元江府以羁縻之。二十五年，命云南王讨平之，割罗盘、马笼、步日、思麽、罗丑、罗陀、步腾、步竭、台威、台阳、设栖、你陀十二部于威远，立元江路。
步日部。（在本路之西。蒙氏立此甸，徙白蛮镇之，名步日睑。）
马笼部。（因马笼山立寨，在本路之北，所居蛮阿僰。元初立为千户，属宁州万户。至元十三年，改隶元江万户。二十五年，属元江路。）
大理金齿等处宣慰司都元帅府
大理路军民总管府，（上。）本汉楪榆县地。唐于昆明之梇栋川置姚州都督府，治楪榆洱河蛮。后蒙舍诏皮罗阁逐河蛮取太和城，至阁罗凤号大蒙国。云南先有六诏，至是请于朝，求合为一，从之。蒙舍在其南，故称南诏。徙治太和城。至异牟寻又迁于喜郡史城，又徙居羊苴乖城，即今府治。改号大礼国。其后郑、赵、杨三氏互相篡夺，至石晋时，段思平更号大理国。元宪宗三年收附。六年，立上下二万户。至元七年，并二万户为大理路。（有点苍山在大理城西，周广四百里，为云南形胜要害之地。城中有五花楼，唐大中十年，南诏王券丰佑所建。楼方五里，高百尺，上可容万人。世祖征大理时，驻兵楼前。至元三年，尝赐金重修焉。）领司一、县一、府二、州五。府领一县，州领二县。
录事司。（宪宗七年，立中千户，属大理万户。至元十一年，罢千户，立录事司。十二年，升理州。二十一年，州罢，复立录事司。）
县一
太和。（倚郭。宪宗七年，于城内外立上中下三千户。至元二十六年，即中千户立录事司，上下二千户立县。）
府二
永昌府，唐时蒙氏据其地，历段氏、高氏皆为永昌府。元宪宗七年，分永昌之永平立千户。至元十一年，立永昌州。十五年升为府，隶大理路。领一县：
永平。（下。县在府东，鹿沧江之东，即汉博平县。唐蒙氏改胜乡郡，属永昌。至元十一年，改永平县，隶永昌府。）
腾冲府，在永昌之西，即越睒地。唐置羁縻郡。蒙氏九世孙异牟寻取越睒，逐诸蛮有其地，为软化府。其后白蛮徙居之，改腾冲府。元宪宗三年，府酋高救内附。至元十一年，改藤越州，又立藤越县。十四年，改腾冲府。二十五年，罢州县，府如故。（永昌、腾冲二府军民屯田共二万二千一百五双。）
州五
邓川州，（下。）在本路北。夷有六诏，矰睒其一也。唐置矰川州，治大厘。蒙氏袭而夺之，后改德原城，隶大理。段氏因之。元宪宗三年内附。七年，立德原千户，隶大理上万户。至元十一年，改德原城为邓川州。领一县：
浪穹。（下。本名弥茨，乃浪穹诏所居之地。唐初，其王铎罗望与南诏战，不胜，保剑川，更称剑浪。贞元中，南诏破之，以浪穹、施浪、邓睒总三浪为浪穹州。元宪宗七年内附，立浪穹千户，隶大理上万户。至元十一年降为县，隶邓川州。）
蒙化州，（下。）本蒙舍城。唐置阳瓜州。天宝间，凤伽异为州刺史。段氏为开南县。元宪宗七年，以蒙舍立千户，属大理上万户。至元十一年，立蒙化府。十四年，升为路。二十年，降为州，复隶大理路。
赵州，（下。）昔为罗落蛮所居地。蒙氏立国，有十睑，赵川睑其一也。夷语睑若州。皮罗阁置赵郡，阁罗凤改为州，段氏改天水郡。宪宗七年立赵睑千户，隶大理下万户。至元十一年改为州，又于白崖睑立建宁县，隶本州，即古勃弄地。二十五年县革入州，隶大理路。
姚州，（下。）唐于梇栋川置姚州都督府。天宝间，阁罗凤叛，取姚州，附吐蕃。终段氏为姚州。元宪宗三年内附。七年，立统矢千户、大姚堡千户。至元十二年，罢统矢，立姚州，隶大理路。领一县：
大姚，（下。唐置西濮州，后更名髳州，南接姚州，统县四，一曰青蛉，即此地。夷名大姚堡，与梇栋川相接。元宪宗七年，立千户，隶大理下万户。至元十一年，罢千户立大姚县，隶姚州。）
云南州，（下。）唐以汉云南县置郡。蒙氏至段氏并为云南州。元宪宗七年立千户，隶大理下万户。至元十一年，立云南州。
蒙怜路军民府。（至元二十七年，从云南行省请，以蒙怜甸为蒙怜路军民总管府，蒙莱甸为蒙莱路军民总管府。其余阙。）
蒙莱路军民府。（阙。）
金齿等处宣抚司。其地在大理西南，兰沧江界其东，与缅地接其西。土蛮凡八种：曰金齿，曰白夷，曰僰，曰峨昌，曰骠，曰繲，曰渠罗，曰比苏。按《唐史》，茫施蛮本关南种，在永昌之南，楼居，无城郭。或漆齿，或金齿，故俗呼金齿蛮。自汉开西南夷后，未尝与中国通。唐南诏蒙氏兴，异牟寻破群蛮，尽虏其人以实其南东北，取其地，南至青石山缅界，悉属大理。及段氏时，白夷诸蛮渐复故地，是后金齿诸蛮浸盛。元宪宗四年，平定大理，继征白夷等蛮。中统初，金齿、白夷诸酋各遣子弟朝贡。二年，立安抚司以统之。至元八年，分金齿、白夷为东西两路安抚使。十二年，改西路为建宁路，东路为镇康路。十五年，改安抚为宣抚，立六路总管府。二十三年，罢两路宣抚司，并入大理金齿等处宣抚司。
柔远路，在大理之西，永昌之南。其地曰潞江，曰普坪睑，曰申睑僰寨，曰乌摩坪。僰蛮即《通典》所谓黑爨也。中统初，僰酋阿八思入朝。至元十三年，与茫施、镇康、镇西、平缅、麓川俱立为路，隶宣抚司。
茫施路，在柔远路之南，泸江之西。其地曰怒谋，曰大枯睒，曰小枯睒。即《唐史》所谓茫施蛮也。中统初内附。至元十三年，立为路，隶宣抚司。
镇康路，在柔远路之南，兰江之西。其地曰石睒，亦黑僰所居。中统初内附。至元十三年，立为路，隶宣抚司。
镇西路，在柔远路正西，东隔麓川。其地曰于赖睒，曰渠澜睒，白夷蛮居之。中统初内附，至元十三年立为路，隶宣抚司。
平缅路，北近柔远路。其地曰骠睒，曰罗必四庄，曰小沙摩弄，曰骠睒头，白夷居之。中统初内附，至元十三年立为路，隶宣抚司。
麓川路，在茫施路东。其地曰大布茫。曰睒头附赛，曰睒中弹吉，曰睒尾福禄培，皆白夷所居。中统初内附，至元十三年立为路，隶宣抚司。
南睒，在镇西路西北。其地有阿赛睒、午真睒，白夷峨昌所居。元初内附，至元十五年隶宣抚司。（金齿六路一睒，岁赋金银各有差。）
乌撒乌蒙宣慰司，在本部巴的甸。乌撒者蛮名也。其部在中庆东北七百五十里，旧名巴凡兀姑，今曰巴的甸，自昔乌杂蛮居之。今所辖部六，曰乌撒部、阿头部、易溪部、易娘部、乌蒙部、閟畔部。其东西又有芒布、阿晟二部。后乌蛮之裔折怒始强大，尽得其地，因取远祖乌撒为部名。宪宗征大理，累招不降。至元十年始附。十三年，立乌撒路。十五年，为军民总管府。二十一年，改军民宣抚司。二十四年，升乌撒乌蒙宣慰司。
木连路军民府。（以下阙。）
蒙光路军民府。
木邦路军民府。
孟定路军民府。
谋粘路军民府。
南甸军民府。
六难路甸军民府。
陋麻和管民官。
云龙甸军民府。
缥甸军民府。
二十四寨达鲁花赤。
孟隆路军民府。
木朵路军民总管府。（至元三十年，以金齿木朵甸户口增殖，立下路总管府，其为长者给两珠虎符。）
金齿孟定各甸军民官。
孟爱等甸军民府。（至元二十一年，金齿新附孟爱甸酋长遣其子来朝，即其地立军民总管府。）
蒙兀路。
通西军民总管府。（大德元年，蒙阳甸酋领缅吉纳款，遣其弟阿不剌等赴阙进方物，且请岁贡银千两及置郡县驿传，遂立通西军民府。）
木来军民府。（至元二十九年，云南省言： 新附金齿适当忙兀秃儿迷失出征军马之冲，资其刍粮，拟立为木来路。 中书省奏置散府，以布伯为达鲁花赤，用其土人马列知府事。）
