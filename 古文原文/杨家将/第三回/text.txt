<strong>金头娘征场斗艺高怀德大战潞州</strong>
却说马忠、刘氏来到山下，果见对垒呼延赞全身贯带而出，大呼曰： 杀不尽的党类，尚敢来相争耶？ 刘氏拍马向前，认得分明，乃喝曰： 福郎不得无礼！ 赞听罢，猛然抬起头来，见是母亲，即丢枪下马，拜伏路旁曰： 不肖子得罪母亲。缘何至此？ 刘氏曰： 汝起来，去见叔叔。 赞乃随母入军中见马忠毕。忠曰： 闻汝在耿忠寨里，谁知在此相斗？马坤是我结义兄弟，汝即宜前去伏罪。 赞曰： 前日孩儿擒他长子入山，又打伤马荣；若去相见，恐有不测之祸。 忠曰： 有我在，无妨。 赞乃领诺，随马忠入坤寨，来见马坤。忠曰： 小儿不识尊兄，冒犯罪重，望乞恕宥。 坤惊问其故。忠以赞之本末道知。坤叹曰： 不枉相国之子也。 赞向前拜曰： 小侄肉眼不识伯伯，全赖扶持，恕小侄之前愆。 坤曰： 汝本不知，岂有相怪之理？ 即令排筵席庆贺。坤唤荣出相见，荣见赞似有赧愧。赞曰： 冒犯哥哥，万乞赦宥。 荣亦以礼待之。是日，寨中大吹大唱，众人欢饮。有诗为证：
豪杰相逢不偶然，一时会聚义全坚。
未交扶佐中朝主，先有威声震太原。
马坤因谓忠曰： 吾有一事相禀，未审贤弟允否？ 忠起曰： 尊兄所命，安敢有违？ 坤曰： 小女金头娘，貌虽丑陋，颇有武艺，若不嫌弃，愿与赞结百年之欢。 忠拱手谢曰： 尊兄若肯怜爱，厚德难忘。 马坤即令人道知金头娘。金头娘笑曰： 嫁与亦无妨，只不知呼延赞武艺如何？前日交锋，未分胜负；今再与比试，若能胜我，则许从之。 小卒出，告之马坤。马坤曰： 小女幼习未除，要与呼延将军比试，亦不碍事。 忠即令赞与马氏相较。赞领诺，披挂上马，出场中。马氏亦贯带而出。二人于教场中，再决胜负。
马忠、刘氏、马坤等，立于寨门外观望，见二人各举军器，斗上二十余合，胜负不分。马氏自思： 赞之枪法极熟，且试他射箭如何。 即勒转马缰，望将台而走。赞思曰： 此必欲以箭惊我，待赶去看他如何。 亦骤马紧追去。马氏待其相近，弯弓架箭，一连放出三矢，尽被赞闪过。赞曰： 偏我不会射箭？ 复回马，引马氏赶来，拈弓在手，扣镞而射之，其矢正中马氏头盔。众人喝采。马忠跑出阵来，叫曰： 一家人，休得相并。 二人乃各下马，进入寨中。坤笑曰： 赞将军武艺精乎？ 马氏低头不答。坤知其意，即令焚香为誓，将马氏嫁与呼延赞。赞拜了父母，称谢马坤。是日，众人尽欢而散。
次日，赞入见坤曰： 小婿回山寨见李建忠，送还小将军。 坤大喜，即令人送赞登程。赞归见李、柳二人，备道会着父母，及与马氏成亲之事。建忠喜曰： 此事皆非偶然也。 赞曰： 日前捉得马华，当送还之。 建忠曰： 如今即是一家，岂有相害之理？ 即着人于寨后取出马华。马华疑加谋害，吓得心惊胆战，汗透重裘。建忠曰： 兹有喜事相报，幸勿惊疑。 遂把成亲完娶之事，一一次序道知。华始变忧为喜曰： 既如此，列位都该请过小寨相会。 建忠曰： 将军先请，吾吩咐手下便来也。 马华即辞建忠而去。时柳雄玉不欲行。建忠曰： 若不去，恐彼致疑；正当与之相会，以释其旧怨耳。 
即日与赞等齐到太行山，令人报与马坤。坤即出寨迎接。众人入帐中，相见毕，建忠曰： 如今义同兄弟，患难正当相救，勿使再致相争，有伤和气。 坤大悦，请马忠、刘氏相见。忠曰： 小儿多得贤兄救护，恩德不忘。 建忠曰： 赞将军终非久湮之人，他日必当大贵。 坤令安排筵席庆贺。是日，众豪杰依次而坐，开怀畅饮。
酒至半酣，忽报： 山下有五千余军马来到，不知是谁。 赞曰： 才得安静，又有争斗。 便要点人马迎敌。马坤曰： 待吾自去看之。 即引二百人下山探视，却是幽州耶律皇帝殿前名将韩延寿。坤问曰： 将军来此何干？ 延寿曰： 耶律皇帝已殁，今立萧太后登宝位，我奉令旨，来取将军回国，共佐新主。 坤曰： 既奉有令旨，敢不回国！将军且同入山寨，与兄弟等相见，再作商议。 延寿应诺，将人马屯于山下，与坤入到山寨。坤令众兄弟出来相见毕，仍整筵席款待延寿。坤席上谓赞等曰： 我只因耶律皇帝无道，隐入太行山，今近十五年矣。听得国中已立萧太后为主，有旨来取。寨中约有七千人马，留二千与汝，同吾女镇守，吾率五千，带华、荣二人回国。若有书来召汝，即便相应。 赞等领诺。次日坤辞众人，与延寿离大行山。马忠筹送出五里路外而别。坤父子带人马自赴幽州。不提。且说呼延赞同众人回至寨中，招军买马，专待朝廷招安。
开宝九年三月，宋太祖闻刘钧严设警令，日夕操作军马，与赵普等议征伐之计。普奏曰： 未有可乘之机，陛下尚容再议。 帝意未决，适时德节度使高怀德入奏边事，乃言： 河东文武不睦，陛下宜乘其乱而图之。 枢密使潘仁美亦奏亲征。太祖乃下诏，以潘仁美为监军，以高怀德为先锋，统十万精兵，克日离汴京，望潞州征进。消息传入晋阳，刘钧大惊，即召文武商议。赵遂奏曰： 主公勿忧，宋师连年征战，军士怀怨。臣提一旅之众，出潞州迎敌。 刘钧允奏，即以遂为行军都部署，刘雄、黄俊为正副先锋，点兵五万，前御宋师。
赵遂得令，即日部兵，来到潞州界下寨，遣人缉探宋兵动静。回报： 宋师离潞州二十里驻扎，旗鼓相接，声势甚盛。 赵遂得报，次日与刘雄、黄俊，引兵杀奔潞州而来。宋前锋高怀德已列下阵势，两军对垒。怀德横枪立马于阵前，北阵中赵遂跃马而出，手捻铜刀，厉声大骂曰： 宋将不识时势，敢侵犯边界！ 怀德大怒，挺枪跃马，直取赵遂，赵遂抡刀来迎。两军相交，战上十数合，不分胜负。汉先锋刘雄，见赵遂胜不得宋将，举方天乾出阵助战。宋将高怀亮怒目睁睛，舞竹节钢鞭来敌。刘雄斗不数合，被怀亮打中头脑而死。赵遂拨回马便走，怀德骤马追杀。潘仁美驱动后军，乘势掩杀。北兵大败、死者无算。高怀德、高怀亮直赶二十里而回。赵遂大败一阵，走入泽州驻兵，与黄俊等议曰： 宋兵雄猛，宜遣人往晋阳求救，以保此城。 俊曰： 事不宜迟，若待宋兵围城，则难为计矣。 遂即差人星夜赴河东，奏知刘钧。刘钧曰： 赵遂始出兵辄败，谁可出兵以应之？ 丁贵进曰： 此行他将非宋之敌，主公须再召山后杨令公，发兵来救，可退宋师。 刘钧依其言，即遣郑添寿为使，赍金宝，径诣山后，来见杨令公，递上诏书曰：
北汉主刘钧诏示：近因宋师入境，命赵遂率兵拒御，潞州之战，败走泽城。孤以羽书报知，确有燃眉之急。令公拥重兵于山后，志存忠义，当赴国难。诏书到日，宜即发兵来应，勿负孤望。
杨业得书，与诸将议曰： 往年周主下河东，吾父子大胜其军，足以振威矣。今宋师又至，汉主复下诏来召，还当救之。 道未了，七郎曰： 中原军马甚盛，大人此一回且莫发兵，待宋师将困河东，救之未迟。 王贵曰： 小将军道差矣！君命召，不俟驾而行。常言： 救兵如救火，若待宋师临城，则成涓涓之势，徒劳无益也。正须出兵相援，庶表忠国之志。 杨业然其言，乃令长子渊平守应州，自与王贵部兵，即日赴晋阳，来见刘钧。山呼毕，刘钧以宾礼相待，赐赉甚厚。业拜谢而退。次日，刘钧设宴于中殿，款待杨业。杨业奏曰： 陛下召臣退敌，未能宽慰主忧，何敢受宴？ 钧曰： 卿之威望，马到成功，何患敌人不灭那？但饮数杯，明日出兵未迟。 业拜受命。是日刘钧亲赐业金卮，君臣尽欢而散。次日，业入见刘钧谢宴，因请旨出兵。钧曰： 今日卿可部兵前行，若退得宋师，寡人当以重爵加卿。 业即日辞朝，率精兵前到泽州下寨。
