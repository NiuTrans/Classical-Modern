<strong>平大辽南将班师颁官诰大封功臣</strong>
却说越数日，八王于宫中大开筵席，犒劳诸将，众人尽欢而饮。延朗进曰： 小可有一事禀知，未审殿下允否？ 八王曰： 将军有何见议？但说无妨。 延朗曰： 自居北境，蒙萧后盛意看承。今既死矣，乞将尸骸埋葬，庶报一时知遇之德，使番人不以延朗为负义耳。 八王曰： 此将军盛德之事，当从所请。 是日席罢。次日，八王一面申报朝廷，一面下令将萧后尸首以王礼埋葬。有司奉行不提。后人看到此处，有诗赞曰：
盛德于人将德报，杨门豪杰几人同？
片言深仰番庭慕，为筑封茔一念忠。
六使进见，定议班师。八王允言，发遣诸将，分前后队回军。呼延赞等准备起行。寇准与众议留兵镇守幽州。八王曰； 留兵有二不便：一者，南北杂处，统属不一，则有掣肘之患；二者，离中原既远，作逆一时不知。莫若回京，徐定防御之策。 寇准然其言，即日大军离幽州，望汴京而回。但见：
马上红尘随处起，途中箪食喜相迎。一路无词，不觉早到皇城。八王先遣人报知捷音。真宗遣文武出郭迎接，正遇八王等军马来到，文臣孙御史当先接见，并辔入城。六使人马屯扎郭外。次早，八王领众臣朝见，进上平定北番表章。真宗览罢，龙颜大悦，抚慰众臣，甚加赞叹。寇准奏曰： 诚赖陛下洪福，及杨六使父子兄弟一心为国，今已平定大辽。此乃不世之功，乞加封黄以奖其劳，则国家幸甚。 帝曰： 朕深知其功，当得封赠，候颁敕拟议。 八王等拜命而退。
是日，杨六使与延朗回无佞府见令婆，拜毕，延朗不胜哀感，乃曰： 思不肖一阵之挫，困辱北境，竟至一十八年。不想吾母皓发盈头，桑榆景迫。今日幸得相逢，悲喜交集。 令婆曰： 歧路无情，人生有此飘零。今既相见，足慰母子之望。可着公主相见。 延朗唤过琼娥公主，八拜令婆。令婆不胜欢喜。延朗曰： 此虽一时佳会，十分得赖提携。 令婆曰： 姻缘不偶，观此女子，真是吾儿之配也。 因令具席，以为庆贺之设。是日，府中众人依次坐定，欢饮而散。杨五郎仍领众人，自回五台山去了。
却说王枢密见北番已败，恐祸将及，乃假装云游道人，漏夜走出汴京。直待近臣奏入，真宗乃知，大怒曰： 此贼屡起反意，朕以故人相待，不忍深罪；今又背朕而去。 亟聚群臣商议。八王奏曰： 王钦罪恶滔天，不容于诛。想其出城未远，陛下可令轻骑追捕。 帝允奏，即敕杨宗保率捕兵追之。宗保得令，率兵径出北门，问守军： 曾有王枢密过去否？ 守军曰： 适见一道士，慌忙出去，莫非是也？ 宗保得其实，特骑赶来。时枢密走到黄河渡，见艄公连叫曰： 汝若急渡吾登岸，多将金宝相谢。 艄公听得，遂撑船近前，王钦跳下船，艄公举棹而行。才近东岸，忽然狂风逆作，将船仍吹下来。一连如此三次，不能及岸。艄公曰： 风势紧急，难以过去，须待风息而行。 王钦愈慌，只得匿在篷下躲避。一伏时，南路征尘荡起，数十骑赶来。杨宗保马上厉声问艄公曰： 曾见有一道士过去否？ 艄公未应，王钦低声曰： 应他已去多时，我便倾囊谢汝。 艄公曰： 且道汝是谁人？明白告我，当得方便。 王钦不隐，将其本末道知。艄公听罢怒曰： 此处被汝在朝，年年使吏胥打搅，正要报恨，没寻讨处，今日倒落手中来也。 即将船撑近前，报知宗保。宗保差骑军上船捉之。王钦急忙不能逃脱，竟被骑军绑缚到岸。宗保解之而回。正是：
善恶到头终有报，只争来早与来迟。
正值真宗设朝，文武皆集。近臣奏知： 已捉得王钦回朝。 帝令军校拿进殿前，面斥之曰： 逆贼屡在朕前献谗，寡人优容过多。今若放汝走往他国，又将生患矣。 王钦低头无语，只乞早就刑戮。帝曰： 怕汝奸贼不死耶？ 因问八王： 当何以处之？ 八王曰： 陛下可设大宴，会集外国使臣，皆得预席。将此贼碎剐凌迟，以助筵前一观，庶使后人知惧。 帝允奏，遂下命，着司官排列筵宴齐备，征召外国诸臣，两边依次坐饮。行刑军校将王钦绑缚于桩上，慢慢割下其肉。席中观者，无不凛然。后人有诗断曰：
作恶年深祸亦深，试看今日戮王钦。
苍天报应无私眼，不使登行竟被擒。
王钦受苦难禁，不消数十刀，气已绝矣。帝令抛其尸骸于野，以彰奸臣。因谓八王曰： 王钦往者所言，本有欺罔之意，而朕不觉，何也？ 八王曰： 大诈似忠，以致陛下不觉。今日王钦受刑，朝野皆为之欢庆矣。 帝然之。忽报大将呼延赞夜中风症而卒。帝闻报，不胜哀悼，乃曰： 赞自入本朝，勤劳王事，未尝一日自安，真为社稷臣也。 因令敕葬，谥赠忠
国公。后人有诗赞曰：
愤仇已雪出河东，为国勤劳建大功。
不意将星中夜落，令人千古恨难穷。
天禧元年二月，真宗以平定北番将士，未及旌封，特与八王商议。八王奏曰： 赏功怀远，帝王盛德之事。今四方宁息，天下一统，使得谋臣勇将镇守，诚为社稷长计矣。 帝曰： 往者献俘阙下，朕犹未发遣，萧后太子、臣僚，当何以处之？ 八王曰： 前幽州班师之际，寇学士等会议，欲留兵以镇守，臣以为不便，未敢擅行。今辽人已服，陛下正当兴灭国，继绝世，放他还大辽，仍自镇守，递年只取其进贡，则边境自安，唐虞之治不过如是。 真宗大悦曰： 非卿所论，朕不能及此。 遂下敕，赦萧后二太子并所捉臣僚，俱令还国。敕旨既下，番臣大悦，诣阙稽首谢恩。真宗又赐北番太子金织蟒衣各一袭，赏赉甚厚。太子拜受命，即日率臣僚径回幽州。不提。
翌日，真宗亲拟封旨，宣六使进殿，面谕之曰： 卿父子，破南天阵，已建大功，朕未及升擢：今又有平定北番之绩，当旌封典，以报汝劳。 六使顿首曰： 破阵平北之功，上赖陛下之福，下则军上齐心，臣区区微劳，何敢受赐？ 帝曰： 卿不必过谦，朕自有定议。 六使拜命而出。是日，封旨敕下：授杨六使为代州节度使，兼南北都招讨；杨宗保为阶州节度使，兼京城内外都巡抚；杨延朗以取幽州功，授泰州镇抚节度副使；岳胜授蓟州团练使；孟良授瀛州团练使；焦赞授莫州团练使；陈林正授澶州都监；柴敢正授顺州都监；刘超正授新州都监；管伯正授妫州都监；关钧正授雷州都监；王琪正授武州都监；孟得正授云州都监；林铁枪正授应州都监；宋铁棒正授寰州都监；丘珍正授朔州都监；丘谦正授雄州都监；陈雄正授蔚州都监；谢勇正授凤州都监；姚铁旗正授寿州都监；董铁鼓正授潞州都监；郎千正授瓜州都监；郎万正授舒州都监；八娘授金花上将军；九妹授银花上将军；渊平妻周氏封忠靖夫人；延嗣妻杜氏封节烈夫人；穆桂英以下十四员女将，俱授诰命副将军，其余有功将士，俱各封赏有差。
