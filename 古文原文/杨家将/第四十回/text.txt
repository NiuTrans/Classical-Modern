<strong>八殿下三关借兵众英雄九龙斗武</strong>
却说寇准、柴玉、李御史、赵监军等得旨，都来八王府中商议。准曰： 此乃奸人之计，若去必有不测。 柴玉曰： 圣上所命，岂敢推辞？ 八王曰： 列位无忧，此行须从三关寨经过，见杨郡马，借军助行，保管无事。 准等大喜而退。 次日十大朝官入辞真宗。真宗曰： 卿等此去，为社稷计也，当谨慎行之。 八王等领命出朝，离京望三关进发，先遣哨马报知六使。六使令孟良、焦赞于半路迎候。
不日，八王与众人将近梁门关，一彪军马拦路，乃是孟良、焦赞等，高叫曰： 来者莫非八殿下否？ 八王近前曰： 是谁拦路？速报与郡马知之。 孟良即下马，伏于路旁曰： 蒙本官差遣，令小可谨候多日矣。 八王遂与众官直进三关。又见一彪人马来到，却是六使自来迎接。八王见了六使，不胜之喜，并马人帐中。十大朝官依次坐定。当下摆列酒席齐备，众官举杯而饮。
酒至半酣，六使起而问曰： 不知殿下与列公到此，有何见谕？ 八王曰： 此来欲与郡马商议一场大计。近因圣上欲定北番，不想奸臣王钦领旨，往见萧后，后特献九州图籍，以息干戈。萧后来表，必须十大朝臣诣九龙飞虎谷，则可坚此议。
圣命已下，着我等前往。想此乃是王钦奸计，若只我等前去，正如羊人虎口，岂能保全？今特来借兵助往，以破番人之谋也。 六使答曰： 日前下官正待擒此贼，以除后患，不意从黄河渡而去。今既用此诈谋，欲欺本朝大臣，小可当以赴应，务取丑蛮图籍以归。 八王听罢大喜曰： 有君调度，诚圣上之福。 是日，众官尽欢而散。
次日，六使召过孟良、岳胜、焦赞、林铁枪、宋铁棍、姚铁旗、董铁鼓、丘珍、王琪、孟得、陈林、柴敢、郎千、郎万、张盖、刘超、李玉等二十余人，吩咐曰： 此行必要动干戈，汝众人须用心保着朝臣前往。 岳胜曰： 本官所论虽是，倘北番认得我等，怀疑不来投降，岂不误了大计乎？ 六使曰： 我有计策教汝。每人担箱子一只，俱装作随侍之人，箱内藏着军器，上面安顿朝冠衣服。又用竹筒两节，上节贮水，下节藏枪棒，番人若问，只说带水来饮。若无事则止；倘有不测，临时机变而用。 岳胜等受计而退。
即日，八王辞却六使，与众臣离三关，径望九龙飞虎谷进发。正值初冬天气，寒风拂面，鸿雁声悲，十大朝官于马上见两旁横尸白骨交加，断戟残戈无数，八王叹曰： 昔汉、周于此交兵，使黎民肝脑涂地，见者无不惨然。 有诗为证：
两岸犹存战血红，当年豪杰总成空。
行人于此重嗟问，惆怅西风夕照中。
此时消息已传入北番，萧后遣耶律学古为行营总管，部精兵一万，先往等候。学古领命，率兵径赴九龙飞虎谷，于正北下寨。次日，亲往谷中巡视一遭，回军中谓牙将谢留、张猛曰： 我视其处，四下皆绝路，惟东边一片平阳地，堪容五六百人，可于是地摆筵，以待其来，就中图事。 谢留曰： 总管此计极高。 道来罢，人报十大朝官已到。耶律学古吩咐军马远远回避，自出军前迎接。八王与学古马上施礼曰： 汝主自议，要献九州图籍，将军意下何如？ 学古应曰： 阵前不是议和所在，明日当于军中定夺。 八王应允而退，于正南安下营垒。
耶律学古回帐中，召谢、张商议曰： 吾明日要行楚霸王鸿门会上宴高祖故事，舞剑斗艺，就筵中决个输赢，汝二人宜用心立功。 谢留曰： 凭小可平生所学，定成总管此谋。 学古又召太尉韩君弼谓曰： 汝领劲兵一万，于谷口埋伏，候有变动，即将宋臣围定。 君弼领计而行。学古分遣已定，一面着人于谷口备办筵席，一面差番卒持书诣宋营见八王曰： 总管有命，请列位大臣明日商议纳降文书，并不得持寸刃相见。 八王得书看毕，亦回书与番卒不提。寇准进曰： 此行若非殿下有先见之明，带得郡马部下同来，决无善意。 八王曰： 今虽赴约，看他如何定议。 众人即散。
次日，耶律学古于谷口等候，遥望尘土荡起，宋臣各跨骏骑而来。将近面前，学古见无军马相从，心中暗喜，即邀众人进谷中，相见已毕。学古恭请十大朝官，依次坐定。八王曰： 萧娘娘肯归顺大朝，且不失为一国之主，诚乃苍生之大幸也。 学古笑曰： 此意我娘娘本有，且请饮酒，从长计议。 因命番官进食，乐工品奏。是日，帐前大吹大擂，南北臣僚相会而饮。
时柴驸马坐于左正席，学古颇认得，问曰： 此位莫非柴先生否？ 柴玉听得，即应声曰： 学生正是，将军有何高论？ 学古曰： 汝记得先年进番家天字图入中朝，被公改天字作未字，萧后发怒而动兵戈？今日又有相会耶。 柴玉曰： 汝道差矣。我主上应夭顺人，不数年间克伏群雄，遂成一统之盛。
惟汝北番，因距中朝太远，未暇征讨，致汝君臣屡生变乱，戕扰生民，震动皇威。天门阵一破，北骑倒戈而遁，那时我主若驰驱直捣幽州，与汝主面取图籍而归。盖缘我等不忍军民再陷锋镝，竟劝班师。若萧后知顺逆之理，不听狂夫所惑，倾心归顺，犹保一邦。不然，堂堂天朝，士马精强，宁与外境称孤哉？改天字图之为，实出我手。事既往矣，何复言乎？ 
学古被柴玉说了一遍，略有难色。又问于右正席寇准曰： 曾记咸平年间，进贡锦皮暖帐，被公沉埋不奏，以致兵革相寻，岂大臣为君谋乎？ 寇准厉声答曰： 我主上论治理政，且无暇日，那里有心玩汝锦帐？今日欲与汝国结和议之盟，索九州图籍来献，何必讲往事乎？ 学古曰： 图籍改日交割未迟，且教番官帐前舞剑，劝酒取乐。 八王曰： 顷言不许带寸刃以随，此又非鸿门宴上，何用舞剑为哉？ 道未罢，谢留已应声而出，手提长剑，于筵前抽舞。八王见势头不好，即叫： 随侍者何在？ 盂良激怒向前曰： 北兵能会舞剑，大宋岂无壮士耶？我亦对舞，聊助筵前一观。 言罢，挥过利剑，与谢留两相交舞。
耶律学古见孟良志气昂昂，自思： 此人必是将家，不可与之斗。 辄曰： 舞剑没甚好处，且射箭为乐。 孟良曰： 要走马射，穿杨射，随汝意欲。 谢留曰： 走马射柳，人所常见，须奇巧而射。 孟良曰： 何谓奇巧？ 谢留曰： 将一个活人缚在柱上，连射三矢，能避者便为妙手。 孟良听罢暗笑曰： 此贼要暗算我，先须杀之，以挫北番锐气。 乃应曰： 那个先射？ 谢留曰： 我先射。 孟良慨然允诺，自令人缚于柱上，叫曰： 任汝连放三矢。 八王等看见，各有惧色。谢留离筵前一望之地，手拈硬弓，一矢放去，被孟良紧紧咬住。第二矢向项下射到，又被孟良一手拨开。谢留惊慌，再放一矢，要射其腹，不想孟良有护心镜，射之不入。十大朝官连声喝彩。
众人解去其缚。孟良曰： 借汝与我试箭。 谢留无可奈何，亦被缚于柱上。盂良满开雀弓，扣镞射去，故意不中番官。谢留自思： 此人只会舞剑，不能射箭。 乃曰： 任汝再放二矢。 孟良又放一枝，正中项下。谢留应弦而绝。正是：无能番士徒施勇，今日须教箭下亡。耶律学古见谢留失手，大怒曰： 特要讲和，何得相伤？ 喝声： 众人擒捉！ 只见筵前转过番骑五六百，奋勇踏进。岳胜、焦赞等不胜怒激，各打开箱子、竹节，取出长枪短剑，一齐杀来，耶律学古知有提备，先自走了。众骑被宋兵杀死一半。
孟良急保朝官出谷口，忽数声炮响，韩君弼伏兵齐起，将谷口截住。岳胜恐北兵紧困，力战欲出，怎禁得番兵矢石交下，人不能近。后面又是绝路，四下山崖壁立，正是：
虎落深坑无计出，龙堕铁网智谋疏。
