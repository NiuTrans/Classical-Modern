阮步兵啸，闻数百步。苏门山中，忽有真人，樵伐者咸共传说。阮籍往观，见其人拥膝岩侧。籍登岭就之，箕踞相对。籍商略终古，上陈黄、农玄寂之道，下考三代盛德之美，以问之，仡然不应。复叙有为之教，栖神导气之术以观之，彼犹如前，凝瞩不转。籍因对之长啸。良久，乃笑曰： 可更作。 籍复啸。意尽，退，还半岭许，闻上(口酋)然有声，如数部鼓吹，林谷传响。顾看，迺向人啸也。
嵇康游于汲郡山中，遇道士孙登，遂与之游。康临去，登曰： 君才则高矣，保身之道不足。 
山公将去选曹，欲举嵇康；康与书告绝。
李廞是茂曾第五子，清贞有远操，而少羸病，不肯婚宦。居在临海，住兄侍中墓下。既有高名，王丞相欲招礼之，故辟为府掾。廞得笺命，笑曰： 茂弘乃复以一爵假人！ 
何骠骑弟以高情避世，而骠骑劝之令仕。答曰： 予第五之名，何必减骠骑？ 
阮光禄在东山，萧然无事，常内足于怀。有人以问王右军，右军曰： 此君近不惊宠辱，虽古之沉冥，何以过此？ 
孔车骑少有嘉遁意，年四十余，始应安东命。未仕宦时，常独寝，歌吹自箴诲，自称孔郎，游散名山。百姓谓有道术，为生立庙。今犹有孔郎庙。
南阳刘驎之，高率善史传，隐于阳岐。于时符坚临江，荆州刺史桓冲将尽訏谟之益，徵为长史，遣人船往迎，赠贶甚厚。驎之闻命，便升舟，悉不受所饷，缘道以乞穷乏，比至上明亦尽。一见冲，因陈无用，翛然而退。居阳岐积年，衣食有无常与村人共。值己匮乏，村人亦如之。甚厚，为乡闾所安。
南阳翟道渊与汝南周子南少相友，共隐于寻阳。庾太尉说周以当世之务，周遂仕，翟秉志弥固。其后周诣翟，翟不与语。
孟万年及弟少孤，居武昌阳新县。万年游宦，有盛名当世，少孤未尝出，京邑人士思欲见之，乃遣信报少孤，云 兄病笃 。狼狈至都。时贤见之者，莫不嗟重，因相谓曰： 少孤如此，万年可死。 
康僧渊在豫章，去郭数十里，立精舍。旁连岭，带长川，芳林列于轩庭，清流激于堂宇。乃闲居研讲，希心理味，庾公诸人多往看之。观其运用吐纳，风流转佳。加已处之怡然，亦有以自得，声名乃兴。后不堪，遂出。
戴安道既厉操东山，而其兄欲建式遏之功。谢太傅曰： 卿兄弟志业，何其太殊？ 戴曰： 下官 不堪其忧 ，家弟 不改其乐 。 
许玄度隐在永兴南幽穴中，每致四方诸侯之遗。或谓许曰： 尝闻箕山人，似不尔耳！ 许曰： 筐篚苞苴，故当轻于天下之宝耳！ 
范宣未尝入公门。韩康伯与同载，遂诱俱入郡。范便于车后趋下。
郗超每闻欲高尚隐退者，辄为办百万资，并为造立居宇。在剡为戴公起宅，甚精整。戴始往旧居，与所亲书曰： 近至剡，如官舍。 郗为傅约亦办百万资，傅隐事差互，故不果遗。
许掾好游山水，而体便登陟。时人云： 许非徒有胜情，实有济胜之具。 
郗尚书与谢居士善。常称： 谢庆绪识见虽不绝人，可以累心处都尽。 
