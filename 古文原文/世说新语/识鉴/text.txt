曹公少时见乔玄，玄谓曰： 天下方乱，群雄虎争，拨而理之，非君乎？然君实乱世之英雄，治世之奸贼。恨吾老矣，不见君富贵，当以子孙相累。 
曹公问裴潜曰： 卿昔与刘备共在荆州，卿以备才如何？潜曰： 使居中国，能乱人，不能为治。若乘边守险，足为一方之主。 
何晏、邓扬、夏侯玄并求傅嘏交，而嘏终不许。诸人乃因荀粲说合之，谓嘏曰： 夏侯太初一时之杰士，虚心于子，而卿意怀不可，交合则好成，不合则致隙。二贤若穆，则国之休，此蔺相如所以下廉颇也。 傅曰： 夏侯太初，志大心劳，能合虚誉，诚所谓利口覆国之人。何晏、邓扬有为而躁，博而寡要，外好利而内无关籥，贵同恶异，多言而妒前。多言多衅，妒前无亲。以吾观之：此三贤者，皆败德之人耳！远之犹恐罹祸，况可亲之邪？ 后皆如其言。
晋武帝讲武于宣武场，帝欲偃武修文，亲自临幸，悉召群臣。山公谓不宜尔，因与诸尚书言孙、吴用兵本意。遂究论，举坐无不咨嗟。皆曰： 山少傅乃天下名言。 后诸王骄汰，轻遘祸难，于是寇盗处处蚁合，郡国多以无备，不能制服，遂渐炽盛，皆如公言。时人以谓山涛不学孙、吴，而闇与之理会。王夷甫亦叹云： 公闇与道合。 
王夷甫父乂为平北将军，有公事，使行人论不得。时夷甫在京师，命驾见仆射羊祜、尚书山涛。夷甫时总角，姿才秀异，叙致既快，事加有理，涛甚奇之。既退，看之不辍，乃叹曰： 生儿不当如王夷甫邪？ 羊祜曰： 乱天下者，必此子也！ 
潘阳仲见王敦小时，谓曰： 君蜂目已露，但豺声未振耳。必能食人，亦当为人所食。
石勒不知书，使人读汉书。闻郦食其劝立六国后，刻印将授之，大惊曰： 此法当失，云何得遂有天下？ 至留侯谏，乃曰： 赖有此耳！ 
卫玠年五岁，神衿可爱。祖太保曰： 此儿有异，顾吾老，不见其大耳！ 
刘越石云： 华彦夏识能不足，强果有余。 
张季鹰辟齐王东曹掾，在洛见秋风起，因思吴中菰菜羹、鲈鱼脍，曰： 人生贵得适意尔，何能羁宦数千里以要名爵！ 遂命驾便归。俄而齐王败，时人皆谓为见机。
诸葛道明初过江左，自名道明，名亚王、庾之下。先为临沂令，丞相谓曰： 明府当为黑头公。 
王平子素不知眉子，曰： 志大其量，终当死坞壁间。 
王大将军始下，杨朗苦谏不从，遂为王致力，乘 中鸣云露车 迳前曰： 听下官鼓音，一进而捷。 王先把其手曰： 事克，当相用为荆州。 既而忘之，以为南郡。王败后，明帝收朗，欲杀之。帝寻崩，得免。后兼三公，署数十人为官属。此诸人当时并无名，后皆被知遇，于时称其知人。
周伯仁母冬至举酒赐三子曰： 吾本谓度江托足无所。尔家有相，尔等并罗列吾前，复何忧？ 周嵩起，长跪而泣曰： 不如阿母言。伯仁为人志大而才短，名重而识闇，好乘人之弊，此非自全之道。嵩性狼抗，亦不容于世。唯阿奴碌碌，当在阿母目下耳！ 
王大将军既亡，王应欲投世儒，世儒为江州。王含欲投王舒，舒为荆州。含语应曰： 大将军平素与江州云何？而汝欲归之。 应曰： 此迺所以宜往也。江州当人强盛时，能抗同异，此非常人所行。及睹衰危，必兴愍恻。荆州守文，岂能作意表行事？ 含不从，遂共投舒。舒果沈含父子于江。彬闻应当来，密具船以待之，竟不得来，深以为恨。
武昌孟嘉作庾太尉州从事，已知名。褚太傅有知人鉴，罢豫章还，过武昌，问庾曰： 闻孟从事佳，今在此不？ 庾云： 卿自求之。 褚眄睐良久，指嘉曰： 此君小异，得无是乎？ 庾大笑曰： 然！ 于时既叹褚之默识，又欣嘉之见赏。
戴安道年十余岁，在瓦官寺画。王长史见之曰： 此童非徒能画，亦终当致名。恨吾老，不见其盛时耳！ 
王仲祖、谢仁祖、刘真长俱至丹阳墓所省殷扬州，殊有确然之志。既反，王、谢相谓曰： 渊源不起，当如苍生何？ 深为忧叹。刘曰： 卿诸人真忧渊源不起邪？ 
小庾临终，自表以子园客为代。朝廷虑其不从命，未知所遣，乃共议用桓温。刘尹曰： 使伊去，必能克定西楚，然恐不可复制。 
桓公将伐蜀，在事诸贤咸以李势在蜀既久，承藉累叶，且形据上流，三峡未易可克。唯刘尹云： 伊必能克蜀。观其蒲博，不必得，则不为。 
谢公在东山畜妓，简文曰： 安石必出。既与人同乐，亦不得不与人同忧。 
郗超与谢玄不善。符坚将问晋鼎，既已狼噬梁、岐，又虎视淮阴矣。于时朝议遣玄北讨，人间颇有异同之论。唯超曰： 是必济事。吾昔尝与共在桓宣武府，见使才皆尽，虽履屐之间，亦得其任。以此推之，容必能立勋。 元功既举，时人咸叹超之先觉，又重其不以爱憎匿善。
韩康伯与谢玄亦无深好。玄北征后，巷议疑其不振。康伯曰： 此人好名，必能战。 玄闻之甚忿，常于众中厉色曰： 丈夫提千兵，入死地，以事君亲故发，不得复云为名。 
褚期生少时，谢公甚知之，恒云： 褚期生若不佳者，仆不复相士。 
郗超与傅瑗周旋，瑗见其二子并总发。超观之良久，谓瑗曰： 小者才名皆胜，然保卿家，终当在兄。 即傅亮兄弟也。
王恭随父在会稽，王大自都来拜墓。恭暂往墓下看之，二人素善，遂十余日方还。父问恭： 何故多日？ 对曰： 与阿大语，蝉连不得归。 因语之曰： 恐阿大非尔之友。 终乖爱好，果如其言。
车胤父作南平郡功曹，太守王胡之避司马无忌之难，置郡于酆阴。是时胤十余岁，胡之每出，尝于篱中见而异焉。谓胤父曰： 此儿当致高名。 后游集，恒命之。胤长，又为桓宣武所知。清通于多士之世，官至选曹尚书。
王忱死，西镇未定，朝贵人人有望。时殷仲堪在门下，虽居机要，资名轻小，人情未以方岳相许。晋孝武欲拔亲近腹心，遂以殷为荆州。事定，诏未出。王珣问殷曰： 陕西何故未有处分？ 殷曰： 已有人。 王历问公卿，咸云 非 。王自计才地必应在己，复问： 非我邪？ 殷曰： 亦似非。 其夜诏出用殷。王语所亲曰： 岂有黄门郎而受如此任？仲堪此举迺是国之亡徵。 
