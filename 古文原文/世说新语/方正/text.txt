陈太丘与友期行，期日中。过中不至，太丘舍去，去后乃至。元方时年七岁，门外戏。客问元方： 尊君在不？ 答曰： 待君久不至，已去。 友人便怒曰： 非人哉！与人期行，相委而去。 元方曰： 君与家君期日中。日中不至，则是无信；对子骂父，则是无礼。 友人惭，下车引之。元方入门不顾。
南阳宗世林，魏武同时，而甚薄其为人，不与之交。及魏武作司空，总朝政，从容问宗曰： 可以交未？ 答曰： 松柏之志犹存。 世林既以忤旨见疏，位不配德。文帝兄弟每造其门，皆独拜床下，其见礼如此。
魏文帝受禅，陈群有戚容。帝问曰： 朕应天受命，卿何以不乐？ 群曰： 臣与华歆，服膺先朝，今虽欣圣化，犹义形于色。 
郭淮作关中都督，甚得民情，亦屡有战庸。淮妻，太尉王凌之妹，坐凌事当并诛。使者徵摄甚急，淮使戒装，克日当发。州府文武及百姓劝淮举兵，淮不许。至期，遣妻，百姓号泣追呼者数万人。行数十里，淮乃命左右追夫人还，于是文武奔驰，如徇身首之急。既至，淮与宣帝书曰： 五子哀恋，思念其母，其母既亡，则无五子。五子若殒，亦复无淮。 宣帝乃表，特原淮妻。
诸葛亮之次渭滨，关中震动。魏明帝深惧晋宣王战，乃遣辛毗为军司马。宣王既与亮对渭而陈，亮设诱谲万方。宣王果大忿，将欲应之以重兵。亮遣间谍觇之，还曰： 有一老夫，毅然仗黄钺，当军门立，军不得出。 亮曰： 此必辛佐治也。 
夏侯玄既被桎梏，时钟毓为廷尉，钟会先不与玄相知，因便狎之。玄曰： 虽复刑余之人，未敢闻命！ 考掠初无一言，临刑东市，颜色不异。
夏侯泰初与广陵陈本善。本与玄在本母前宴饮，本弟骞行还，径入，至堂户。泰初因起曰： 可得同，不可得而杂。 
高贵乡公薨，内外諠哗。司马文王问侍中陈泰曰： 何以静之？ 泰云： 唯杀贾充，以谢天下。 文王曰： 可复下此不？ 对曰： 但见其上，未见其下。 
和峤为武帝所亲重，语峤曰： 东宫顷似更成进，卿试往看。 还问 何如？ 答云： 皇太子圣质如初。 
诸葛靓后入晋，除大司马，召不起。以与晋室有讎，常背洛水而坐。与武帝有旧，帝欲见之而无由，乃请诸葛妃呼靓。既来，帝就太妃间相见。礼毕，酒酣，帝曰： 卿故复忆竹马之好不？ 靓曰： 臣不能吞炭漆身，今日复睹圣颜。 因涕泗百行。帝于是惭悔而出。
武帝语和峤曰： 我欲先痛骂王武子，然后爵之。 峤曰： 武子俊爽，恐不可屈。 帝遂召武子，苦责之，因曰： 知愧不？ 武子曰：  尺布斗粟 之谣，常为陛下耻之！它人能令疏亲，臣不能使亲疏，以此愧陛下。 
杜预之荆州，顿七里桥，朝士悉祖。预少贱，好豪侠，不为物所许。杨济既名氏，雄俊不堪，不坐而去。须臾，和长舆来，问： 杨右卫何在？ 客曰： 向来，不坐而去。 长舆曰： 必大夏门下盘马。 往大夏门，果大阅骑。长舆抱内车，共载归，坐如初。
杜预拜镇南将军，朝士悉至，皆在连榻坐。时亦有裴叔则。羊稚舒后至，曰： 杜元凯乃复连榻坐客！ 不坐便去。杜请裴追之，羊去数里住马，既而俱还杜许。
晋武帝时，荀勖为中书监，和峤为令。故事，监、令由来共车。峤性雅正，常疾勖谄谀。后公车来，峤便登，正向前坐，不复容勖。勖方更觅车，然后得去。监、令各给车自此始。
山公大儿著短帢，车中倚。武帝欲见之，山公不敢辞，问儿，儿不肯行。时论乃云胜山公。
向雄为河内主簿，有公事不及雄，而太守刘淮横怒，遂与杖遣之。雄后为黄门郎，刘为侍中，初不交言。武帝闻之，敕雄复君臣之好，雄不得已，诣刘，再拜曰： 向受诏而来，而君臣之义绝，何如？ 于是即去。武帝闻尚不和，乃怒问雄曰： 我令卿复君臣之好，何以犹绝？ 雄曰： 古之君子，进人以礼，退人以礼；今之君子，进人若将加诸膝，退人若将坠诸渊。臣于刘河内，不为戎首，亦已幸甚，安复为君臣之好？ 武帝从之。
齐王冏为大司马辅政，嵇绍为侍中，诣冏咨事。冏设宰会，召葛旟董艾等共论时宜。旟等白冏： 嵇侍中善于丝竹，公可令操之。 遂送乐器。绍推却不受。冏曰： 今日共为欢，卿何却邪？ 绍曰： 公协辅皇室，令作事可法。绍虽官卑，职备常伯。操丝比竹，盖乐官之事，不可以先王法服，为吴人之业。今逼高命，不敢苟辞，当释冠冕，袭私服，此绍之心也。 旟等不自得而退。
卢志于众坐问陆士衡： 陆逊、陆抗，是君何物？ 答曰： 如卿于卢毓、卢珽。 士龙失色。既出户，谓兄曰： 何至如此，彼容不相知也？ 士衡正色曰： 我祖名播海内，甯有不知？鬼子敢尔！ 议者疑二陆优劣，谢公以此定之。
羊忱性甚贞烈。赵王伦为相国，忱为太傅长史，乃版以参相国军事。使者卒至，忱深惧豫祸，不暇被马，于是帖骑而避。使者追之，忱善射，矢左右发，使者不敢进，遂得免。
王太尉不与庾子嵩交，庾卿之不置。王曰： 君不得为尔。 庾曰： 卿自君我，我自卿卿。我自用我法，卿自用卿法。 
阮宣子伐社树，有人止之。宣子曰： 社而为树，伐树则社亡；树而为社，伐树则社移矣。 
阮宣子论鬼神有无者，或以人死有鬼，宣子独以为无，曰： 今见鬼者，云箸生时衣服，若人死有鬼，衣服复有鬼邪？ 
元皇帝既登阼，以郑后之宠，欲舍明帝而立简文。时议者咸谓： 舍长立少，既于理非伦，且明帝以聪亮英断，益宜为储副。 周、王诸公，并苦争恳切。唯刁玄亮独欲奉少主，以阿帝旨。元帝便欲施行，虑诸公不奉诏。于是先唤周侯、丞相入，然后欲出诏付刁。周、王既入，始至阶头，帝逆遣传诏，遏使就东厢。周侯未悟，即却略下阶。丞相披拨传诏，迳至御床前曰： 不审陛下何以见臣。 帝默然无言，乃探怀中黄纸诏裂掷之。由此皇储始定。周侯方慨然愧叹曰： 我常自言胜茂弘，今始知不如也！ 
王丞相初在江左，欲结援吴人，请婚陆太尉。对曰： 培塿无松柏，薰莸不同器。玩虽不才，义不为乱伦之始。 
诸葛恢大女适太尉庾亮儿，次女适徐州刺史羊忱儿。亮子被苏峻害，改适江虨。恢儿娶邓攸女。于时谢尚书求其小女婚。恢乃云： 羊、邓是世婚，江家我顾伊，庾家伊顾我，不能复与谢裒儿婚。 及恢亡，遂婚。于是王右军往谢家看新妇，犹有恢之遗法，威仪端详，容服光整。王叹曰： 我在遣女裁得尔耳！ 
周叔治作晋陵太守，周侯、仲智往别。叔治以将别，涕泗不止。仲智恚之曰： 斯人乃妇女，与人别唯啼泣！ 便舍去。周侯独留，与饮酒言话，临别流涕，抚其背曰： 奴好自爱。 
周伯仁为吏部尚书，在省内夜疾危急。时刁玄亮为尚书令，营救备亲好之至。良久小损。明旦，报仲智，仲智狼狈来。始入户，刁下床对之大泣，说伯仁昨危急之状。仲智手批之，刁为辟易于户侧。既前，都不问病，直云： 君在中朝，与和长舆齐名，那与佞人刁协有情？ 迳便出。
王含作庐江郡，贪浊狼籍。王敦护其兄，故于众坐称： 家兄在郡定佳，庐江人士咸称之！ 时何充为敦主簿，在坐，正色曰： 充即庐江人，所闻异于此！ 敦默然。旁人为之反侧，充晏然，神意自若。
顾孟著尝以酒劝周伯仁，伯仁不受。顾因移劝柱，而语柱曰： 讵可便作栋梁自遇。 周得之欣然，遂为衿契。
明帝在西堂，会诸公饮酒，未大醉，帝问： 今名臣共集，何如尧、舜？ 时周伯仁为仆射，因厉声曰： 今虽同人主，复那得等于圣治！ 帝大怒，还内，作手诏满一黄纸，遂付廷尉令收，因欲杀之。后数日，诏出周，群臣往省之。周曰： 近知当不死，罪不足至此。 
王大将军当下，时咸谓无缘尔。伯仁曰： 今主非尧、舜，何能无过？且人臣安得称兵以向朝廷？处仲狼抗刚愎，王平子何在？ 
王敦既下，住船石头，欲有废明帝意。宾客盈坐，敦知帝聪明，欲以不孝废之。每言帝不孝之状，而皆云温太真所说。温尝为东宫率，后为吾司马，甚悉之。须臾，温来，敦便奋其威容，问温曰： 皇太子作人何似？ 温曰： 小人无以测君子。 敦声色并厉，欲以威力使从己，乃重问温： 太子何以称佳？ 温曰： 钩深致远，盖非浅识所测。然以礼侍亲，可称为孝。 
王大将军既反，至石头，周伯仁往见之。谓周曰： 卿何以相负？ 对曰： 公戎车犯正，下官忝率六军，而王师不振，以此负公。 
苏峻既至石头，百僚奔散，唯侍中钟雅独在帝侧。或谓钟曰： 见可而进，知难而退，古之道也。君性亮直，必不容于寇讎，何不用随时之宜、而坐待其弊邪？ 钟曰： 国乱不能匡，君危不能济，而各逊遁以求免，吾惧董狐将执简而进矣！ 
庾公临去，顾语钟后事，深以相委。钟曰： 栋折榱崩，谁之责邪？ 庾曰： 今日之事，不容复言，卿当期克复之效耳！ 钟曰： 想足下不愧荀林父耳。 
苏峻时，孔群在横塘为匡术所逼。王丞相保存术，因众坐戏语，令术劝酒，以释横塘之憾。群答曰： 德非孔子，厄同匡人。虽阳和布气，鹰化为鸠，至于识者，犹憎其眼。 
苏子高事平，王、庾诸公欲用孔廷尉为丹阳。乱离之后，百姓雕弊，孔慨然曰： 昔肃祖临崩，诸君亲升御床，并蒙眷识，共奉遗诏。孔坦疏贱，不在顾命之列。既有艰难，则以微臣为先，今犹俎上腐肉，任人脍截耳！ 于是拂衣而去，诸公亦止。
孔车骑与中丞共行，在御道逢匡术，宾从甚盛，因往与车骑共语。中丞初不视，直云： 鹰化为鸠，众鸟犹恶其眼。 术大怒，便欲刃之。车骑下车，抱术曰： 族弟发狂，卿为我宥之！ 始得全首领。
梅颐尝有惠于陶公。后为豫章太守，有事，王丞相遣收之。侃曰： 天子富于春秋，万机自诸侯出，王公既得录，陶公何为不可放？ 乃遣人于江口夺之。颐见陶公，拜，陶公止之。颐曰： 梅仲真膝，明日岂可复屈邪？ 
王丞相作女伎，施设床席。蔡公先在坐，不说而去，王亦不留。
何次道、庾季坚二人并为元辅。成帝初崩，于时嗣君未定，何欲立嗣子，庾及朝议以外寇方强，嗣子冲幼，乃立康帝。康帝登阼，会群臣，谓何曰： 朕今所以承大业，为谁之议？ 何答曰： 陛下龙飞，此是庾冰之功，非臣之力。于时用微臣之议，今不睹盛明之世。 帝有惭色。
江仆射年少，王丞相呼与共棋。王手尝不如两道许，而欲敌道戏，试以观之。江不即下。王曰： 君何以不行？ 江曰： 恐不得尔。 傍有客曰： 此年少戏迺不恶。 王徐举首曰： 此年少非唯围棋见胜。 
孔君平疾笃，庾司空为会稽，省之，相问讯甚至，为之流涕。庾既下床，孔慨然曰： 大丈夫将终，不问安国甯家之术，迺作儿女子相问！ 庾闻，回谢之，请其话言。
桓大司马诣刘尹，卧不起。桓弯弹弹刘枕，丸迸碎床褥间。刘作色而起曰： 使君如馨地，甯可斗战求胜？ 桓甚有恨容。
后来年少，多有道深公者。深公谓曰： 黄吻年少，勿为评论宿士。昔尝与元明二帝、王庾二公周旋。 
王中郎年少时，江虨为仆射领选，欲拟之为尚书郎。有语王者。王曰： 自过江来，尚书郎正用第二人，何得拟我？ 江闻而止。曰： 选曹举汝为尚书郎，幸可作诸王佐邪？  此知郎官，寒素之品也。
王述转尚书令，事行便拜。文度曰： 故应让杜许。 蓝田云： 汝谓我堪此不？ 文度曰： 何为不堪！但克让自是美事，恐不可阙。 蓝田慨然曰： 既云堪，何为复让？人言汝胜我，定不如我。 
孙兴公作庾公诔，文多托寄之辞。既成，示庾道恩。庾见，慨然送还之，曰： 先君与君，自不至于此。 
王长史求东阳，抚军不用。后疾笃，临终，抚军哀叹曰： 吾将负仲祖于此，命用之。 长史曰： 人言会稽王痴，真痴。 
刘简作桓宣武别驾，后为东曹参军，颇以刚直见疏。尝听记，简都无言。宣武问： 刘东曹何以不下意？ 答曰： 会不能用。 宣武亦无怪色。
刘真长、王仲祖共行，日旰未食。有相识小人贻其餐，肴案甚盛，真长辞焉。仲祖曰： 聊以充虚，何苦辞？ 真长曰： 小人都不可与作缘。 
王脩龄尝在东山甚贫乏。陶胡奴为乌程令，送一船米遗之，却不肯取。直答语 王脩龄若饥，自当就谢仁祖索食，不须陶胡奴米。 
阮光禄赴山陵，至都，不往殷、刘许，过事便还。诸人相与追之，阮亦知时流必当逐己，乃遄疾而去，至方山不相及。刘尹时为会稽，乃叹曰： 我入当泊安石渚下耳。不敢复近思旷傍，伊便能捉杖打人，不易。 
王、刘与桓公共至覆舟山看。酒酣后，刘牵脚加桓公颈。桓公甚不堪，举手拨去。既还，王长史语刘曰： 伊讵可以形色加人不？ 
桓公问桓子野： 谢安石料万石必败，何以不谏？ 子野答曰： 故当出于难犯耳！ 桓作色曰： 万石挠弱凡才，有何严颜难犯？ 
罗君章曾在人家，主人令与坐上客共语。答曰： 相识已多，不烦复尔。 
韩康伯病，拄杖前庭消摇。见诸谢皆富贵，轰隐交路，叹曰： 此复何异王莽时？ 
王文度为桓公长史时，桓为儿求王女，王许咨蓝田。既还，蓝田爱念文度，虽长大犹抱著膝上。文度因言桓求己女膝。蓝田大怒，排文度下膝曰： 恶见，文度已复痴，畏桓温面？兵，那可嫁女与之！ 文度还报云： 下官家中先得婚处。 桓公曰： 吾知矣，此尊府君不肯耳。 后桓女遂嫁文度儿。
王子敬数岁时，尝看诸门生樗蒲。见有胜负，因曰： 南风不竞。 门生辈轻其小儿，迺曰： 此郎亦管中窥豹，时见一斑。 子敬瞋目曰： 远惭荀奉倩，近愧刘真长！ 遂拂衣而去。
谢公闻羊绥佳，致意令来，终不肯诣。后绥为太学博士，因事见谢公，公即取以为主簿。
王右军与谢公诣阮公，至门语谢： 故当共推主人。 谢曰： 推人正自难。 
太极殿始成，王子敬时为谢公长史，谢送版，使王题之。王有不平色，语信云： 可掷箸门外。 谢后见王曰： 题之上殿何若？昔魏朝韦诞诸人，亦自为也。 王曰： 魏阼所以不长。 谢以为名言。
王恭欲请江卢奴为长史，晨往诣江，江犹在帐中。王坐，不敢即言。良久乃得及，江不应。直唤人取酒，自饮一碗，又不与王。王且笑且言： 那得独饮？ 江云： 卿亦复须邪？ 更使酌与王，王饮酒毕，因得自解去。未出户，江叹曰： 人自量，固为难。 
孝武问王爽： 卿何如卿兄。 王答曰： 风流秀出，臣不如恭，忠孝亦何可以假人！ 
王爽与司马太傅饮酒。太傅醉，呼王为 小子。 王曰： 亡祖长史，与简文皇帝为布衣之交。亡姑、亡姊，伉俪二宫。何小子之有？ 
张玄与王建武先不相识，后遇于范豫章许，范令二人共语。张因正坐敛衽，王孰视良久，不对。张大失望，便去。范苦譬留之，遂不肯住。范是王之舅，乃让王曰： 张玄，吴士之秀，亦见遇于时，而使至于此，深不可解。 王笑曰： 张祖希若欲相识，自应见诣。 范驰报张，张便束带造之。遂举觞对语，宾主无愧色。
