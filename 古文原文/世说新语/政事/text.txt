陈仲弓为太丘长，时吏有诈称母病求假。事觉收之，令吏杀焉。主簿请付狱，考众奸。仲弓曰： 欺君不忠，病母不孝。不忠不孝，其罪莫大。考求众奸，岂复过此？ 
陈仲弓为太丘长，有劫贼杀财主主者，捕之。未至发所，道闻民有在草不起子者，回车往治之。主簿曰： 贼大，宜先按讨。 仲弓曰： 盗杀财主，何如骨肉相残？ 
陈元方年十一时，候袁公。袁公问曰： 贤家君在太丘，远近称之，何所履行？ 元方曰： 老父在太丘，强者绥之以德，弱者抚之以仁，恣其所安，久而益敬。 袁公曰： 孤往者尝为邺令，正行此事。不知卿家君法孤？孤法卿父？ 元方曰： 周公、孔子，异世而出，周旋动静，万里如一。周公不师孔子，孔子亦不师周公。 
贺太傅作吴郡，初不出门。吴中诸强族轻之，乃题府门云： 会稽鸡，不能啼。 贺闻故出行，至门反顾，索笔足之曰： 不可啼，杀吴儿！ 于是至诸屯邸，检校诸顾、陆役使官兵及藏逋亡，悉以事言上，罪者甚众。陆抗时为江陵都督，故下请孙皓，然后得释。
山公以器重朝望，年踰七十，犹知管时任。贵胜年少，若和、裴、王之徒，并共言咏。有署阁柱曰： 阁东，有大牛，和峤鞅，裴楷鞦，王济剔嬲不得休。 或云：潘尼作之。
贾充初定律令，与羊祜共咨太傅郑冲。冲曰： 皋陶严明之旨，非仆闇懦所探。 羊曰： 上意欲令小加弘润。 冲乃粗下意。
山司徒前后选，殆周遍百官，举无失才。凡所题目，皆如其言。唯用陆亮，是诏所用，与公意异，争之不从。亮亦寻为贿败。
嵇康被诛后，山公举康子绍为秘书丞。绍咨公出处，公曰： 为君思之久矣！天地四时，犹有消息，而况人乎？ 
王安期为东海郡，小吏盗池中鱼，纲纪推之。王曰： 文王之囿，与众共之。池鱼复何足惜！ 
王安期作东海郡，吏录一犯夜人来。王问： 何处来？ 云： 从师家受书还，不觉日晚。 王曰： 鞭挞甯越以立威名，恐非致理之本。 使吏送令归家。
成帝在石头，任让在帝前戮侍中钟雅、右卫将军刘超。帝泣曰： 还我侍中！ 让不奉诏，遂斩超、雅。事平之后，陶公与让有旧，欲宥之。许柳儿思妣者至佳，诸公欲全之。若全思妣，则不得不为陶全让，于是欲并宥之。事奏，帝曰： 让是杀我侍中者，不可宥！ 诸公以少主不可违，并斩二人。
王丞相拜扬州，宾客数百人并加沾接，人人有说色。唯有临海一客姓任及数胡人为未洽，公因便还到过任边云： 君出，临海便无复人。 任大喜说。因过胡人前弹指云： 兰阇，兰阇。 群胡同笑，四坐并欢。
陆太尉诣王丞相咨事，过后辄翻异。王公怪其如此，后以问陆。陆曰： 公长民短，临时不知所言，既后觉其不可耳。 
丞相尝夏月至石头看庾公。庾公正料事，丞相云： 暑可小简之。 庾公曰： 公之遗事，天下亦未以为允。 
丞相末年，略不复省事，正封箓诺之。自叹曰： 人言我愦愦，后人当思此愦愦。 
陶公性检厉，勤于事。作荆州时，敕船官悉录锯木屑，不限多少，咸不解此意。后正会，值积雪始晴，听事前除雪后犹湿，于是悉用木屑覆之，都无所妨。官用竹皆令录厚头，积之如山。后桓宣武伐蜀，装船，悉以作钉。又云：尝发所在竹篙，有一官长连根取之，仍当足，乃超两阶用之。
何骠骑作会稽，虞存弟謇作郡主簿，以何见客劳损，欲白断常客，使家人节量，择可通者作白事成，以见存。存时为何上佐，正与謇共食，语云： 白事甚好，待我食毕作教。 食竟，取笔题白事后云： 若得门庭长如郭林宗者，当如所白。汝何处得此人？ 謇于是止。
王、刘与林公共看何骠骑，骠骑看文书不顾之。王谓何曰： 我今故与林公来相看，望卿摆拨常务，应对玄言，那得方低头看此邪？ 何曰： 我不看此，卿等何以得存？ 诸人以为佳。
桓公在荆州，全欲以德被江、汉，耻以威刑肃物。令史受杖，正从朱衣上过。桓式年少，从外来，云： 向从阁下过，见令史受杖，上捎云根，下拂地足。 意讥不著。桓公云： 我犹患其重。 
简文为相，事动经年，然后得过。桓公甚患其迟，常加劝免。太宗曰： 一日万机，那得速！ 
山遐去东阳，王长史就简文索东阳云： 承藉猛政，故可以和静致治。 
殷浩始作扬州，刘尹行，日小欲晚，便使左右取袱，人问其故？答曰： 刺史严，不敢夜行。 
谢公时，兵厮逋亡，多近窜南塘，下诸舫中。或欲求一时搜索，谢公不许，云： 若不容置此辈，何以为京都？ 
王大为吏部郎，尝作选草，临当奏，王僧弥来，聊出示之。僧弥得便以己意改易所选者近半，王大甚以为佳，更写即奏。
王东亭与张冠军善。王既作吴郡，人问小令曰： 东亭作郡，风政何似？ 答曰： 不知治化何如，唯与张祖希情好日隆耳。 
殷仲堪当之荆州，王东亭问曰： 德以居全为称，仁以不害物为名。方今宰牧华夏，处杀戮之职，与本操将不乖乎？ 殷答曰： 皋陶造刑辟之制，不为不贤；孔丘居司寇之任，未为不仁。 
