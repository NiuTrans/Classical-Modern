香山
五长
白乐天讽谕之诗长于激，闲适之诗长于遣，感伤之诗长于切。律诗百言以上长于赡，五字七字百言以下长于情。诗苑类格
造理
富贵于人，造物所靳。自古以来，多不在于少年，常在于晚景；若少年富贵者，非曰无之，盖亦鲜矣。人至晚景，得富贵未免置第宅，售奴妾，以偿其平生所不足者。如乐天诗云： 多少朱门锁空宅，主人到了不曾归。 司空曙诗： 黄金用尽教歌舞，留与他人乐少年。 读此二诗，使人凄然，诚不足为此也。渔隐
达道
白氏集中，颇有遣怀之作，故达道之人，率多爱之。余友李公维录出其诗，名曰养恬集；余亦如之，名曰助道。其词语盖于经教法门，用此弥缝其阙，而直截晓悟于人也。余爱其诗云： 羲和走驭趁年光，不许人间日月长。遂使四时都似电，争教两鬓不成霜！荣销枯至无非命，壮尽衰来亦是常。已共身心要约定，穷通生死不惊忙。 予今拟其句语，聊加变易，入于别韵，前述时景之迅迁，后述世态之不一，而终篇亦断之以 不惊 也。诗云： 羲和走驭趁年华，不使人间岁月赊。春正艳阳春即老，日方亭午日还斜。时情莫测深如海，世事难齐乱似麻。已共身心要约定，古今如此勿惊嗟。 法藏碎金
达者之词
白乐天诗曰： 无事日月长，不羁天地阔。 此达者之词也。孟东野诗曰： 出门即有碍，谁谓天地宽！ 此褊狭者之词也。青箱杂记
秀句
乐天诗： 春色辞门柳，秋声到井桐。 此语未易及。许彦周诗话
工于对
杜子美善于用故事及常语，多离析或倒其句而用之。盖如此则语峻而体健，意亦深稳矣。如 露从今夜白，月是故乡明 之类是也。乐天工于用对，寄微之诗云： 白头吟处变，青眼望中穿。 可为佳句。然不若 别来头并白，相见眼终青 尤为工也。麈史
草诗
乐天以诗谒顾况，况喜其咸阳原上草云： 野火烧不尽，春风吹又生。 予以为不若刘长卿 春入烧痕青 之句语简而意尽。复斋漫录
昭君词
古今人作昭君词多矣，余独爱白乐天一绝云： 汉使却回凭寄语，黄金何日赎蛾眉？君王若问妾颜色，莫道不如宫里时。 盖其意优游而不迫切故也。然乐天赋此时，年甚少。王直方诗话
寒食诗
东坡云：与郭生游寒溪，主簿吴亮置酒，郭生善作挽歌，酒酣发声，坐为凄然。郭生言恨无佳词，因改乐天寒食诗歌之，坐客有泣者。其词曰： 乌啼鹊噪昏乔木，清明寒食谁家哭！风吹旷野纸钱飞，古墓累累春草绿。棠梨花映白杨路，尽是死生离别处。冥寞重泉哭不闻，萧萧暮雨人归去。 每句杂以散声。王直方
桑落酒
河中桑落坊有井，每至桑落时，取其寒暄得所，以井水酿酒甚佳，故号桑落酒。旧京人呼为桑郎，盖语讹耳。庾信诗云： 蒲城桑落酒，灞岸菊花秋。 白居易诗云： 桑落气薰珠翠暖，柘枝声引管弦高。 后史补
海图屏风诗
乐天题海图屏风诗，略曰： 或者不量力，谓兹鳌可求。赑屭牵不动，纶绝沉其钩。一鳌既顿颔，诸鳌齐掉头。喷风激飞廉，鼓波怒阳侯。遂使江汉水，朝宗意亦休。 吾读此诗，感刘隗、李训、薛文通等事，为之太息。隐居诗话
吴元济以蔡叛，犯许汝以惊东都，此岂可不讨者也。当时议者欲置之，固为非策；然不得武、裴二杰，事亦未易办也。乐天岂庸人哉，然其议论，亦似欲置之者。其诗有海图屏风者，可见其意。且注云：时方讨淮蔡，吾以是知仁人君子之于兵，盖不忍轻用如此。淮蔡且欲以德怀，况欲弊所恃，以勤无用乎！悲夫，此未易与世士谈也！二说未知孰是。东坡
玲珑歌
商玲珑，余杭歌者，乐天作郡日赋歌与之云： 罢胡琴，掩秦瑟，玲珑再拜歌初毕。谁道使君不解歌，听唱黄鸡与白日。黄鸡催晓丑时鸣，白日催年酉前没。腰间紫绶系未稳，镜里朱颜看已失。玲珑玲珑奈老何，使君歌了汝还歌。 时元微之在越州，厚币邀至，月余使尽歌所唱之曲，作诗送行，兼寄乐天云： 休遣玲珑唱我词，我词多是寄君诗。却向江边整回棹，月落潮平是去时。 苕溪渔隐曰：东坡用此歌，夜饮次韵毕推官云： 红烛照庭嘶騕袅，黄鸡催晓唱玲珑。 又次韵苏伯固主簿重九日云： 只有黄鸡与白日，玲珑应识使君歌。 又乐天与刘十九同宿诗： 红旗破贼非吾事，黄纸除书无我名。惟共嵩阳刘处士，围棋睹酒到天明。 故东坡题杜介熙熙堂云： 白砂碧玉味方永，黄纸红旗心已灰。  白砂 、 碧玉 ，见续仙传。脞说
东坡似乐天
东坡平日最爱乐天之为人，故有诗云： 我甚似乐天，但无素与蛮。 又 我似乐天君记取，华颠赏遍洛阳春。 又 他时要指集贤人，知是香山老居士。 又 定似香山老居士，世缘终浅道根深。 而坡在钱塘，与乐天所留岁月略相似，其句云 在郡依前六百日 ，是也。王直方诗话
老妪解诗
白乐天每作诗，令老妪解之，问曰：解否？妪曰：解，则录之；不解，又改之。故唐末之诗，近于鄙俚也。墨客挥犀
纤艳不逞
杜牧谓白居易诗纤艳不逞，莫庄人雅士所为；淫言媟语，入人肌骨不可去。唐本赞
甘露诗
沈存中谓：乐天诗不必皆好，然识趣可尚。章子厚谓不然，乐天识趣最浅狭，谓诗中言甘露事处，几如幸灾，虽私雠可快，然朝廷当此不幸，臣子不当形之歌咏也。如 当公白首同归日，是我青山独往时 之类。诗史乐天为王涯所谗，谪江州司马，甘露之祸，乐天在洛，适游香山寺，有诗云： 当君白首同归日，是我青山独往时。 不知者以乐天为幸之，乐天岂幸人之祸也哉！盖悲之也。东坡
陵阳重厚之论
公尝曰：白乐天诗今人多轻易之，大可悯矣。大率不曾道得一言半句，乃轻薄至于非笑古人，此所不远到。仆曰：杜子美云： 杨王卢骆当时体，轻薄为文哂未休。 正公之意也。公曰：当时人已如此。室中语
玉谿生
九日诗
九日云： 曾共山公把酒卮，霜天白菊绕阶墀。十年泉下无消息，九日樽前有所思。不学汉臣栽苜蓿，空教楚客咏江蓠。郎君官贵施行马，东阁无因再得窥。 古今诗话云：李商隐依令狐楚，以笺奏受知，后其子绹有韦平之拜，浸疏商隐；重阳日，商隐造其厅事，题此诗，绹睹之惭恨，扃锁此厅，终身不处。又唐史本传云：令狐楚奇其文，使与诸子游，楚徙天平、宣武，皆表署巡官。后从王茂元之辟，其子绹以为忘家恩，放利偷合，谢不通。绹当国，商隐归穷，绹憾不置，则商隐此诗，必此时作也。若古今诗话以谓绹有韦平之拜，浸疏商隐，其言殊无所据，余故以本传证之。但绹父名楚，商隐又受知于楚，诗中有 楚客 之语，题于厅事，更不避其家讳何耶！东坡九日云： 闻道郎君闭东阁，且容老子上南楼。 又云： 南屏老宿闲相过，东阁郎君懒重寻。 皆用商隐诗也。渔隐
杀风景
义山杂纂，品目数十，盖以文滑稽者。其一曰杀风景，谓清泉濯足，花上晒裈，背山起楼，烧琴煮鹤，对花啜茶，松下喝道。晏元献庆历中罢相守颖，以惠山泉烹日注，从容置酒，赋诗曰： 稽山新茗绿如烟，静挈都蓝煮惠泉。未向人间杀风景，更持醪醑醉花前。 王荆公元丰末居金陵，蒋大漕之奇，夜谒公于蒋山，驺唱甚都。公取松下喝道语，作诗戏之云： 扶衰南陌望长楸，灯火如星满地流。但怪传呼杀风景，岂知禅客夜相投。 自此杀风景之语颇著于世。西清诗话
唐人以对花啜茶谓之杀风景，故荆公寄茶与平甫诗，有 金谷看花莫谩煎 之句。三山老人语录
斫桂树
义山诗： 莫羡仙家有上真，仙家暂谪亦千春。月中桂树高多少，试问西河斫树人。 按酉阳杂俎云：旧传月中有桂，有蟾蜍，故异书言月桂高五百丈，下有一人，常斫之，树创随合；人姓吴，名刚，西河人，学道有过，谪令伐树。故宋子京嘲月诗亦曰： 吴生斫钝西河斧，无奈婆娑又满轮。 缃素杂记尝论吴生斫树事，引李贺箜篌引云： 吴质不眠倚桂树。 李贺谓之吴质，段成式谓之吴刚，未详其义。窃意箜篌引所谓吴质，非吴刚也，恐别是一事。魏有吴季重，亦名质。艺苑雌黄
词意深妙
余知制诰日，与余恕同考试。恕曰：夙昔师范徐骑省为文，骑省有徐孺子亭记，其警句云： 平湖千亩，凝碧乎其下，西山万叠，倒影乎其中。 它皆常语。近得舍人所作涵虚阁记，终篇皆奇语，自渡江以来，未尝见此，信一代之雄文也。其相推如此。因出义山诗共读，酷爱一绝云： 珠箔轻明拂玉墀，披香新殿斗腰肢。不须看尽鱼龙戏，终遣君王怒偃师。 击节称叹曰：古人措辞寓意，如此之深妙，令人感慨不已。苕溪渔隐曰：东坡快哉亭词云： 一千顷，都镜净，倒碧峰。 用徐骑省语意也。谈苑
高情远意
文章贵众中杰出，如同赋一事，工拙尤易见。余行蜀道，过筹笔驿，如石曼卿诗云： 意中流水远，愁外旧山青。 脍炙天下久矣。然有山水处便可用，不必筹笔驿也。殷潜之与小杜诗甚健丽，亦无高意。惟义山诗云： 鱼鸟犹疑畏简书，风雪长为护储胥。  简书 盖军中法令约束，言号令严明，虽千百年之后，鱼鸟犹畏之也。 储胥 盖军中藩篱，言忠义贯神明，风云犹为护其壁垒也。诵此两句，使人凛然复见孔明风烈。至于 管乐有才真不忝，关张无命欲何如！ 属对亲切，又自有议论，他人亦不及也。马嵬驿唐诗尤多，如刘梦得 绿野扶风道 一篇，人颇诵之，其浅近乃儿童所能。义山云： 海外徒闻更九州，他生未卜此生休。 语既亲切高雅，故不用愁怨堕泪等字，而闻者为之深悲。 空闻虎旅鸣宵柝，无复鸡人报晓筹。 如亲扈明皇，写出当时物色意味也。 此日六军同驻马，他时七夕笑牵牛。 益奇。义山诗，世人但称其巧丽，至与温庭筠齐名；盖俗学只见其皮肤，其高情远意，皆不识也。诗眼
浅近
李义山诗，杨大年诸公皆深喜之，然浅近者亦多。如华清宫诗云： 华清恩幸古无伦，犹恐蛾眉不胜人。未免被他褒女笑，只教天子暂蒙尘。 用事失体，在当时非所宜言也。岂若崔鲁华清宫诗云： 障掩金鸡蓄祸机，翠华西拂蜀云飞。珠帘一闭朝元阁，不见人归见燕归。 又云： 草遮回磴绝鸣鸾，云树深深碧殿寒。明月自来还自去，更无人倚玉阑干。 语意既精深，用事亦隐而显也。义山又有马嵬诗云： 如何四纪为天子，不及卢家有莫愁。 浑河中诗云： 咸阳原上英雄骨，半是君家养马来。 如此等诗，庸非浅近乎！渔隐
王建建宫词凡百有四篇，逸词九篇见于下。
摭实
欧阳永叔归田录，言王建宫词，多言唐宫中事，群书阙纪者，往往见其诗。如 内中数日无宣唤，传得滕王蛱蝶图。 滕王元婴，高祖子，史不著所能，独名画记言善画，亦不云工蛱蝶，所书止此。殊不知名画记自纪嗣滕王湛然善花鸟蜂蝶。又段成式酉阳杂俎亦云尝见滕王蝶图，有名江夏班、大海眼、小海眼、菜花子。盖湛然非元婴，孰谓张彦远不载耶！又建宫词云： 鱼藻宫中锁翠娥，先皇行处不曾过。如今池底休铺锦，菱角鸡头积渐多。 事见李石开成承诏录文宗论德宗奢靡云：闻得禁中老宫人，每引流泉，先于池底铺锦。则知建诗皆摭实，非凿空语也。西清诗话
宫词
王建宫词，荆公独爱其 树头树底觅残红，一片西飞一片东。自是桃花贪结子，错教人恨五更风。 陈辅之诗话
花蕊夫人诗尤工
王建宫词云： 御厨不食索时新，每见花开即苦春。白日卧多娇似病，隔帘教唤女医人。 花蕊夫人宫词云： 厨船进食簇时新，侍宴无非列近臣。日午殿头宣索脍，隔花催唤打鱼人。 二词纪事虽异，造语颇同。第花蕊之词工，建为不及也。渔隐
宫词杂它人诗
余阅王建宫词，选其佳者，亦自少得，只世所脍炙者数词而已。其间杂以他人之词，如 闲吹玉殿昭华管，醉折梨园缥蒂花。十年一梦归人世，绛缕犹封系臂纱。  银烛秋光冷画屏，轻罗小扇扑流萤。天阶夜色凉如水，卧看牵牛织女星。 此并杜牧之也。 泪满罗巾梦不成，夜深前殿按歌声。红颜未老恩先断，斜倚薰笼坐到明。 此白乐天也。 宝仗平明金殿开，暂将纨扇共徘徊。玉颜不及寒鸦色，犹带昭阳日影来。 此王昌龄也。建词凡百有四篇，又逸词九篇。或云元微之亦有词杂于其间，余以元氏长庆集检寻，却无之。或者之言误矣。渔隐
旧跋
王建大和中为陕州司马，与韩愈、张籍同时，而籍相友善，工为乐府歌行，思远格幽。初为渭南尉，与宦者王守澄有宗人之分，因过饮以相讥戏。守澄深憾曰：吾弟所作宫词，禁掖深邃，何以知之？将奏劾，建因以诗解之曰： 先朝行坐镇相随，今上春宫见长时。脱下御衣偏得著，进来龙马每教骑。尝承密旨还家少，独奏边情出殿迟。不是当家频向说，九重争遣外人知。 事遂寝。宫词凡百绝，天下传播，效此体者虽有数家，而建为之祖耳。唐王建宫词旧跋
山居诗
王建云： 闭门留野鹿，分食与山鸡。 魏野云： 洗砚鱼吞墨，烹茶鹤避烟。 二人之诗，巧欲摹写山居之趣，第理有当否！如建所言，二物何驯狎如此，理必无之。如野所言，虽未必皆然，理或有之。至若少陵云： 得食阶除乌雀驯 ，东坡云： 为鼠长留饭，怜蛾不点灯。 皆当于理，人无得以议之矣。渔隐
望夫石诗
陈无己诗话云：望夫石在处有之，古今诗话惟用一律，惟刘梦得云： 望来况是几千岁，只似当年初望时。 语虽拙而意工。黄叔达，鲁直之弟也，以顾况为第一，云： 山头日日风和雨，行人归来石应语。 语意皆工。江南望夫石，每过其下，不风即雨，疑况得句处也。余家有王建集，载望夫石诗，乃知非况作。其全章云： 望夫处，江悠悠。化为石，不回头。山头日日风复雨，行人归来石应语。 岂无己、叔达偶忘之耶！苕溪渔隐曰：荆公选唐百家诗，亦以此诗列建诗中，则无己、叔达之误，可无疑矣。复斋漫录
杜牧之
二十八字史论
牧之题桃花夫人庙诗： 细腰宫里露桃新，脉脉无言度几春。至竟息亡缘底事，可怜金谷坠楼人。 仆尝谓此诗为二十八字史论。许彦周诗话
好异
牧之于题咏，好异于人。如赤壁云： 东风不与周郎便，铜雀春深锁二乔。 题商山四皓庙云： 南军不袒左边袖，四老安刘是灭刘。 皆反说其事。至题乌江亭，则好异而畔于理。诗云： 胜败兵家事不期，包羞忍耻是男儿。江东子弟多才俊，卷土重来未可知。 项氏以八千人渡江，败亡之余，无一还者，其失人心为甚，谁肯复附之！其不能卷土重来，决矣。渔隐
绝句
牧之云： 无媒迳路草萧萧，自古云林远市朝。公道世间惟白发，贵人头上不曾饶。 罗邺云： 芳草和烟暖更青，闲门要路一时生。年年点检人间事，惟有春风不世情。 余尝以此二诗作一联云： 白发惟公道，春风不世情。 盖穷人不偶，遣兴之作也。渔隐
遣怀诗
遣怀诗： 落魄江湖载酒行，楚腰纤细掌中轻。十年一觉杨州梦，占得青楼薄幸名。 余尝疑此诗必有谓焉，因阅芝田录云：牛奇章帅维扬，牧之在幕中，多微服逸游。公闻之，以街子数辈潜随牧之，以防不虞。后牧之以拾遗召，临别，公以纵逸为戒。牧之始犹讳之，公命取一箧，皆是街子辈报贴，云杜书记平善。乃大感服。方知牧之此诗，言当日逸游之事耳。渔隐
小杜华清宫诗： 雨露偏金穴，乾坤入醉乡。 如此天下，焉得不乱！许彦周诗话
陵阳论赤壁诗
杜牧之赤壁诗云： 折戟沉沙铁未消，细磨苍藓认前朝。东风不与周郎便，铜雀春深锁二乔。 今人多不晓卒章，其意谓若是东风不与便，即周郎不能破曹公，二乔归魏铜雀台也。仆尝叩公更尝有人如此立意下语否？公曰：正楚辞所谓 太公不遇文王兮，身至死而不得逞。 乃严助所作哀时命。室中语
命意之失
牧之作赤壁诗，谓赤壁不能纵火，即为曹公夺二乔置之铜雀台上也。孙氏霸业，系此一战；社稷存亡，生灵涂炭都不问，只恐捉了二乔，可见措大不识好恶。许彦周诗话
吴兴张水戏
大和末，杜牧自侍御史出佐沈传师宣城幕，雅闻湖州为浙西名部，风物妍好，且多丽色，往游之，时刺史崔君，亦牧之素所厚者，颇论其意，凡籍之名妓，悉为致之，牧殊不惬所望。史君复候其意，牧曰：愿得张水戏，使州人毕观，俟其云合，牧当间行寓目，冀此际忽有阅焉。史君大喜，如其言。至日，两岸观者如堵，迨暮，竟无所得。将罢，忽有里姥引髽髻女，年十余岁，牧熟视之，曰：此真国色也。因使语其姥，将致舟中，姥女皆惧。牧曰：且不即纳，当为后期；吾十年必为此郡，若不来，乃从所适，因以重币结之。寻拜黄、池二州，皆非意也。洎周墀入相，牧以其素善，乃并上笺干墀，乞守湖州。大中三年，移授湖州刺史，比至郡，则十四年所约之姝，已从人三载，而生二子焉。牧即政之夕，亟使召之，夫母惧其见夺也，因携幼以诣之。牧诘其母曰：曩既许我矣，何为适人，母拜曰：向约十年不来而后嫁，嫁已三年矣。牧俛首曰：词也直，强而不祥，乃礼而遣之。因为怅别诗曰： 自恨寻芳到已迟，往年曾见未开时。如今风摆花狼籍，绿叶成阴子满枝。 苕溪渔隐曰：颜鲁公题谢公塘碑阴云：太保谢公，东晋咸和中，以吴兴山水清远，求典此郡。故东坡将之湖州，戏赠莘老诗云： 亦知谢公到郡久，应怪杜牧寻春迟。鬓丝只好对禅榻，湖亭不用张水嬉。 丽情集
分司洛阳
牧之为御史，分司洛阳。时李司徒罢镇闲居，声妓为当时第一。一日开筵，朝士争赴，以杜尝持宪，不敢邀饮。杜讽坐客达意，愿预斯会。李驰书，杜闻命遽来，会中女妓百余，皆绝色殊艺，杜独坐南行，瞪目注视，满引三卮，问李曰：闻有紫云者孰是？李指示之，杜凝睇良久，曰：名不虚得！宜以见惠。李俯首而笑，诸妓亦皆回首破颜。杜又自引三爵，朗吟而起，曰： 华堂今日绮筵开，谁唤分司御史来。忽发狂言惊满座，两行红粉一时回。 意气闲逸，旁若无人。古今诗话
杜荀鹤
杜荀鹤诗鄙俚近俗，惟宫词为唐第一。云： 早被婵娟误，欲妆临镜慵。承恩不在貌，教妾若为容。风暖鸟声碎，日高花影重。年年越溪女，相忆采芙蓉。 故谚云： 杜诗三百首，惟在一联中： 风暖鸟声碎，日高花影重  是也。幕府燕闲录
山谷尝云：杜荀鹤诗 举世尽从愁里老 ，正好对退之诗 谁人肯向死前休 。高斋诗话
韩致元
不忘君
山谷尝谓余言：老杜虽在流落颠沛中，未尝一日不在本朝，故善陈时事，句律精深，超古作者，忠义之气激发而然。韩偓贬逐后，依王审知，其集中所载： 手风慵展八行书，眼暗休看九局图。窗里日光飞野马，案头筠管长蒲卢。谋身拙为安蛇足，报国危曾捋虎须。满世可能无默识，未知谁拟试齐竽。 其词凄楚，切而不迫，不忘其君也。潘子真诗话
看天忆帝都
致元昭宗时以翰林承旨谪岭表，道湖南，谢人惠含桃诗云： 金銮岁岁长宣赐，忍泪看天忆帝都。 自注云：每岁初进之后，先宣赐学士。韩子苍谢人惠茶云： 白发前朝旧史官，风炉煮茗暮江寒。苍龙不复从天下，拭泪看君小凤团。 自注云：史官月赐龙团。意虽本致元，而语益工。复斋漫录
绝句
致元醉著绝句云： 万里清江万里天，一村桑柘一村烟。渔翁醉著无人唤，过午醒来雪满船。 杜荀鹤亦有溪兴绝句云： 山雨溪风卷钓丝，瓦瓯篷底独斟时。醉来睡著无人唤，流下前溪也不知。 语句俱弱，不若致元之雅健也。渔隐
香奁集
高秀实言：元微之诗艳丽而有骨，韩偓香奁集丽而无骨。李端叔意喜韩偓诗，诵其序云： 咀五色之灵芝，香生九窍；咽三危之瑞露，美动七情。 秀实云：劝不得也，劝不得也！许彦周诗话
晚唐
诗小巧无风骚气味
晚唐人诗多小巧，无风骚气味。如崔鲁山鹊诗云： 一林寒雨吹巢冷，半朵山花咽觜香。 张林池上云： 菱叶乍翻人采后，荇花初没舸行时。 莲花云： 何人解把无尘袖，盛取清香尽日怜。 皆浮艳无足尚。而昔人爱重，称为佳作。诗史
陵阳论晚唐诗格卑浅
唐末人诗，虽格致卑浅，然谓其非诗则不可。今人作诗，虽句语轩昂，但可远听，其理略不可究。室中语
诚斋论晚唐诗
唐末诗人李推官咸用有披沙集，如 见后却无语，别来长独愁。 如 危城三面水，古树一边春。 如 月明千峤雪，滩急五更风。 如 烛残偏有焰，雪甚却无声。 如 春雨有五色，洒来花旋成。 如 云藏山色晴偏媚，风约溪声静又回。 如 未醉已知醒后忆，欲开先为落时愁。 盖征人凄苦之情，读之使人发融冶之驩于荒寒无聊之中，动惨戚之感于笑谈方怿之初。然则谓唐人自李杜之后，有不能诗之士者，是曹丕火浣之论也。谓诗至晚唐有不工之作者，是桓灵宝哀梨之论也。文集
诚斋论晚唐诗有三百篇之遗味
诚斋序顺庵刘良佐诗稿云：夫诗何为者也，曰尚其词而已矣。曰善诗者去词。然则尚其意而已矣。曰善诗者去意。然则去词去意，则诗安在乎？曰去词去意而诗有在矣。然则诗果焉在？曰尝食夫饴与荼乎？人孰不饴之嗜也，初而甘，卒而酸；至于荼也，人病其苦也，然苦未既，而不胜其甘。诗亦如是而已矣。昔者暴公谮苏公而苏公刺之，今求其诗，无刺之之词，亦不见刺之之意也。乃曰： 二人从行，谁为此祸。 使暴公闻之，未尝指我也，然非我其谁哉！外不敢怒，而其中愧死矣。三百篇之后，此味绝矣，惟晚唐诸子差近之。寄边衣云： 寄到玉关应万里，戍人犹在玉关西。 吊战场云： 可怜无定河边骨，犹是春闺梦里人。 折杨柳云： 羌笛何须怨杨柳，春风不度玉门关。 三百篇之遗味，黯然犹存。近世惟半山老人得之，予不足以知之，予敢言之哉！云云。先生此序，深造作诗宗旨，故录之。余话
