<strong>托物</strong>
取况
诗之取况，日月比君后，龙比君位，雨露比德泽，雷霆比刑威，山河比邦国，阴阳比君臣，金玉比忠烈，松竹比节义，鸾凤比君子，燕雀比小人。
诚斋论比拟
白乐天女道士诗云： 姑山半峰雪，瑶水一枝莲。 此以花比美妇人也。东坡海棠云： 朱唇得酒晕生脸，翠袖卷纱红映肉。 此以美妇人比花也。山谷酴醿云： 露湿何郎试汤饼，日烘荀令炷炉香。 此以美丈夫比花也。山谷此诗出奇，古人所未有。然亦是用荷花似六郎之意。
托兴
子美登慈恩寺塔诗，讥天宝时事也。山者，人君之象； 泰山忽破碎 ，则人君失道矣。贤不肖混淆，而清浊不分，故曰 泾渭不可求 。天下无纲纪文章，而上都亦然，故曰 俯视但一气，焉能辨皇州。 于是思古之圣君不可得，故曰 回首叫虞舜，苍梧云正愁。 是时，明皇方耽于淫乐而不已，故曰 惜哉瑶池饮，日宴昆仑丘。 贤人君子多去朝廷，故曰 黄鹄去不息，哀鸣何所投。 惟小人贪窃禄位者在朝，故曰 君看随阳雁，各有稻粱谋。 三山老人语录
托物以寓意
诗人咏物形容之妙，近世为最。如梅圣俞 猬毛苍苍磔不死，铜盘矗矗钉头生。吴鸡斗败绛帻碎，海蚌抉出真珠明。 诵此，则知其咏芡也。东坡 海山仙人绛罗襦，红绡中单白玉肤。不须更待妃子笑，风骨自是倾城姝。 诵此，则知其咏荔支也。张文潜 平池碧玉秋波莹，绿云拥扇青瑶柄。水仙宫女斗新妆，轻步凌波踏明镜。 诵此，则知其咏莲花也。如唐彦谦咏牡丹诗云： 为云为雨徒虚语，倾国倾城不在人。 罗隐咏牡丹诗云： 若教解语应倾国，任是无情也动人。 非不形容，但不能臻其妙处耳。苏黄又有咏花诗，皆托物以寓意，此格尤新奇，前人未之有也。东坡谢杜沂游武昌以酴醿见惠诗云： 凄凉吴宫阙，红粉埋故苑。至今微月夜，笙箫来绝巘。余妍入此花，千载尚清婉。 山谷咏水仙花诗云： 凌波仙子生尘袜，水上盈盈步微月。是谁招此断肠魂，种作寒花寄愁绝。 咏桃花绝句云： 九疑山中萼绿华，黄云承袜到羊家。真筌虫蚀诗句断，犹托余情开此花。 余尝因庭下黄白菊花相间开，遂效此格，作诗咏之，曰： 何处金钱与玉钱，化为蝴蝶夜翩翩。青丝网住芳丛上，开作秋花取意妍。 金玉钱事见杜阳杂编：唐穆宗时，禁中花开，夜有蛱蝶数万，飞集花间，宫人以罗巾扑之，无有获者；上令张网空中，得数百，迟明视之，皆库中金玉钱也。古人有咏玉簪花诗云： 燕罢瑶池阿母家，飞琼扶上紫香车。玉簪坠地无人拾，化作东南第一花。 渔隐
托物
梅圣俞有续金针诗格，张天觉有律诗格，洪觉范有禁脔：此三书，皆论诗也。圣俞金针诗格云：诗有内外意，内意欲尽其理，外意欲尽其象，内外意含蓄，方入诗格。如 旌旗日暖龙蛇动，宫殿风微燕雀高。  旌旗 喻号令， 日暖 喻明时， 龙蛇 喻君臣，言号令当明时，君所出，臣奉行也。 宫殿 喻朝廷， 风微 喻政教， 燕雀 喻小人，言朝廷政教才出，而小人向化各得其所也。如 岛屿分诸国，星河共一天。 言明君理化一统也。天觉律诗格辩讽刺云：讽刺则不可怒张，怒张则筋骨露矣。若 庙堂生莽草，岩谷死伊周 之类也，未如 花浓春寺静，竹细野池幽 。 花浓 喻媚臣秉政， 春寺 比国家， 竹细野池幽 喻君子在野，未见用也。 沙鸟晴飞远，渔人夜唱闲。  沙鸟晴飞远 喻小人见用， 渔人 比君子， 夜 ，不明之象，言君子处昏乱朝，退而乐道也。 芳草有情皆碍马，好云无处不遮楼。  芳草 比小人， 马 喻势利之辈， 云 喻谄佞之臣， 楼 比钧衡之地。若此之类，可为言近而意深，不失风骚之体也。其说数十，悉皆类此。觉范禁脔云：杜子美诗，言山间野外事，意在讥刺风俗，如三绝句曰： 楸树馨香倚钓矶，斩新花蕊未应飞。 言后进暴贵可荣观也。 不如醉里风吹尽，可忍醒时雨打稀。 言其恩重材薄，眼见其零落，不若未受恩眷时。雨比天恩，以雨多，故致花易坏也。 门外鸬鹚久不来，沙头忽见眼相猜。 言贪利小人，畏君子之讥其短也。 自今以后知人意，一日须来一百回。 言君子蒙以养正，瑾瑜匿瑕，山薮藏疾，不发其恶；而小人未革面，謟谀不知愧耻也。 无数春笋满林生，柴门密掩断人行。会须上番看成竹，客至从嗔不出迎。 言唯守道为岁寒也。前辈多法其意作之。如韩稚圭诗曰： 风定晓枝蝴蝶闹，雨匀春圃桔槔闲。 又蔡持正诗曰： 风摇熟果时闻落，雨滴余花亦自香。 亦以雨比天恩也。桔槔比宰相功业之就，已退闲矣。时公在相州作，熟果比大臣黜落，时公在安州。觉范旧游天觉之门，宜其论诗之相似也。余谓论诗若此，皆非知诗者。善乎山谷之言曰：彼喜穿凿者，弃其大旨，取其发兴；于所遇林泉、人物、草木、鱼虫，以为物物皆有所托，如世间商度隐语者。则诗委地矣。渔隐
子美托物
杜子美诗有 冷蕊疏枝半不禁 ，语固佳矣，而不若 山意冲寒欲放梅 为尤妙。又 荷叶荷花净如拭 ，此有得于佛书，以清净荷华喻人性之意。故梅之高放，荷之清净，独子美识之。休斋
讽兴
兴与讪异
自古工诗，未尝无兴也，睹物有感焉则有兴；今之作诗者，以兴近乎讪也，故不敢作，而诗之一义废矣。老杜莴苣诗云： 两旬不甲拆，空惜埋泥滓。野苋迷汝来，宗山 山 杜集作 生 实于此。 皆兴小人盛，而掩抑君子也。至高适题处士菜园则云：耕地桑柘间，地肥菜常熟。为问葵藿资，何如庙堂肉？ 则近乎讪矣。作诗者苟知兴之与讪异，始可言时矣。古今诗话
戒讪谤
诗者，人之情性也。非强谏争于廷，怨忿诟于道，怒邻骂座之为也。其人忠信笃敬，抱道而居，与时乖逢，遇物悲喜，同床而不察，并世而不同，情之所不能堪，因发于呻吟调笑之声，胸次释然，而闻者亦有所劝勉；比律吕而可歌，列干羽而可舞，是诗之美也。其发为讪谤侵陵，引颈以承戈，披襟而受矢，以快一时之忿者，人皆以为诗之祸；是失诗之旨，非诗之过也。山谷
诗有补于世
钱惟演为洛师留守，置驿贡花，识者鄙之。蔡君谟加法造小团茶贡之。富彦国叹曰：君谟乃为此也！坡作荔枝叹云： 我愿天公怜赤子，莫生尤物为疮痏。雨顺风调百谷登，民不饥寒为上瑞。君不见武夷溪边粟粒芽，前丁后蔡相笼加。吾君盛德岂在此，致养口腹何陋耶！又不见洛阳丞相忠孝家，可怜亦进姚黄花。 补世之语，不能易也。尝爱李敬方汴河直进舡诗云： 汴水通淮利最多，生人为害亦相和。东南四十三州地，取尽膏脂是此河。 此等语皆可为炙背之献也。溪
有三百篇之旨
聂夷中，河南人，有诗曰： 二月卖新丝，五月粜新谷。医得眼前疮，剜却心头肉。 孙光宪谓有三百篇之旨，此亦为诗史。诗史
欧阳公诗
庆历中，西师未解，晏元献公为枢密使，会大雪，置酒西园。欧阳永叔赋诗云： 须怜铁甲冷彻骨，四十余万屯边兵。 晏曰：昔韩愈亦能作言语，赴裴度会但云： 园林穷胜事，钟鼓乐清时。 不会如此合闹。孔溪谈苑
荆公诗
荆公送吕望之赴临江诗云： 黄雀有头颅，长行万里余。想因君出守，暂得免苞苴。 诗才二十字耳，崇仁爱，抑奔竞，皆具焉。何以多为！能行此言，则虐生类以饱口腹，刻疲民以肥权势者，寡矣。
秋后竹夫人诗
吕居仁咏秋后竹夫人诗云： 与君宿昔尚同床，正坐西风一夜凉。便学短檠墙角弃，不如团扇箧中藏。人情易变乃如此，世事多虞只自伤。却笑班姬与陈后，一生辛苦望专房。 晁无咎诗 不见班姬与陈后，宁闻衰落尚专房。 居仁用此语也。渔隐
闻蝉诗
吴兴陆蒙老，尝为常之晋陵宰，颇喜作诗。时州幕官有好谗谤同列者，一日同会，忽闻蝉声，幕官谓陆曰：君既能诗，可咏此也。陆辞之不可，因即席为之曰： 绿阴深处汝行藏，风露从来是稻粱。莫倚高枝纵繁响，也应回首顾螳螂。 因以是讥之，其人愧而少戢。庚溪诗话
归燕诗
张九龄为相，有謇谔匪躬之诚，明皇怠于政事，李林甫阴中伤之。方秋，明皇令高力士持白羽扇赐焉，九龄作赋以谢曰： 苟效用之得所，虽杀身而何忌！ 又曰： 纵秋气之移夺，终感恩于箧中。 又作归燕诗贻林甫曰： 海燕虽微眇，乘春亦暂来。岂知泥滓溅，只见玉堂开。栖户时双入，华堂日几回。无心与物竞，鹰隼莫相猜！ 林甫知其必退，恚怒稍解。明皇杂录
啄木诗
治平中，有吉州吉水令，忘其姓名，治邑严酷，有野人马道，为啄木诗讽之曰： 翠翎迎日动，红嘴响烟萝。不顾泥丸及，唯贪得食多。才离枯朽木，又上最高柯。吴楚园林阔，茫茫争奈何！ 令见其诗，稍缓刑。时人目曰马啄木。翰府名谈
赠钓者诗
范希文有赠钓者诗曰： 江上往来人，尽爱鲈鱼美。君看一叶舟，出没风涛里。 不徒作也。同上
红梅诗
毗陵荐福寺红梅阁，士大夫多留题，惟程给事致道尝有诗，其略曰： 春风如醇酒，着物物不知。居然北枝后，迨此白日迟。春风日浩荡，醉色回冰肌。所恨培雪根，向来岁寒枝。差池弄芳晚，坐令颜色移。颜色固妩媚，清香无故时。 意新语妙，又有规戒，不苟作也。庚溪诗话
御柳诗
陈恭公执中，以卫尉寺丞知梧州，驿递上疏乞立储贰，真宗嘉其敢言，翌日临朝，袖其疏以示执政，叹奖久之，召为右正言。然为王冀公所忌。一日，真宗赋御沟柳诗，宣示宰相，两省皆和进。恭公因进诗曰： 一度春来一度新，翠光长得照龙津。君王自爱天然色，恨杀昭阳学舞人。 东轩笔录
夏云诗
章子厚谪雷州，过小贵州南山寺，有僧奉忠，子厚见之，已而倚槛看云，曰： 夏云多奇峰 ，真善比类。忠曰：曾记夏云诗甚奇，曰： 如峰如火复如绵，飞过微阴落槛前。大地生灵干欲死，不成霖雨谩遮天。 
初月诗
夏郑公竦评老杜初月诗： 微升紫塞外，已隐暮云端。 以为意主肃宗也。郑公善评诗者也。吾观退之 煌煌东方星，奈此众客醉。 其顺宗时作也，东方谓宪宗在储也。隐居诗话
于渎诗
于渎为诗，颇干教化。对花诗云： 花开蝶满枝，花谢蝶还稀。唯有旧巢燕，主人贫亦归。 卢怀抒情
唐备诗
诗曰： 天若无雪霜，青松不如草。地若无山川，何人重平道。 题路傍木云：狂风拔倒树，树倒根已露。上有数枝藤，青青犹未悟。 又曰： 一日天无风，四溟波尽息。人心风不吹，波浪高百尺。 皆协骚雅。同上
温厚之气
作诗不知风雅之意，不可以作诗。诗尚谲谏，唯言之者无罪，闻之者足以戒，乃为有补；而涉于毁谤，闻者怒之，何补之有！观东坡诗只是讥诮朝廷，殊无温柔崇厚之气，以此人故得而罪之。若是伯淳诗，闻者自然感动。因举伯淳和温公诸人禊饮诗云： 未须愁日暮，天际乍轻阴。 又泛舟诗云 只恐风花一片飞。 何其温厚也。龟山语录
规诫
子美诗
杜子美送严武还朝诗： 公若登台辅，临危莫爱身。 劝以伏节死义也。三山老人语录
魏野诗
魏野赠王文正公诗： 西祀东封都了毕，好来相伴赤松游。 赠寇莱公诗： 好去上天辞将相，却来平地作神仙。 劝之使退也。近世士人与上官诗，无非谀辞，未闻有规劝之语如此者。同上
又啄木诗云： 千林啄如尽，一腹馁何妨！ 有诗人规诫之风。欧公诗话
规劝
韩魏公初罢相，出镇长安，或献诗云： 是非莫问门前客，得失须凭塞上翁。引取碧油红旆去：邺王台畔醉春风。 公以为然，即请守相州。苕溪渔隐曰：先君有言，近世士人与上官诗，无非谀词，未闻有规劝之语者。或者献诗于魏公，劝其辞分陕之重，而为昼锦之荣，可谓能规劝矣。幕府燕闲录
白战
禁体物语
诗禁体物语，此学诗者类能言之。欧公守汝阴，与客赋雪诗于聚星堂，举此令，往往坐客皆阁笔，但非能者耳。若能者，则出入纵横，何可拘碍！郑谷： 乱飘僧舍茶烟湿，密洒歌楼酒力微。 非不去体物语，而气格如此之卑。苏子瞻： 冻合玉楼寒起粟，光摇银海眩生花。 超然飞动，何害其言 玉楼  银海 。退之两篇力欲去此弊，虽冥搜奇谲，亦不免 缟带  银杯 之句。杜子美： 暗度南楼月，寒深北渚云。 初不避云月字。若 随风且开叶，带雨不成花。 则退之两篇，殆无以过之也。石林诗话
欧苏雪诗
六一居士守汝阴日，因雪会客赋诗。诗中玉、月、梨、梅、练、絮、白、舞、鹅、鹤、银等事，皆请勿用。诗曰： 新阳力微初破萼，客阴用壮犹相薄。朝寒稜稜风莫犯，暮雪緌緌止还作。驱驰风雪初惨淡，炫晃山川渐开廓。光芒可爱初日照，润泽终为和气烁。美人高堂晨起惊，幽士虚窗静闻落。酒垆成径集瓶罂，猎骑寻踪得狐貉。龙蛇扫起断复续，猊虎团成呀且攫。共贪终岁饱麰麦，岂恤空林饥鸟雀。沙墀朝贺迷象笏，桑野行歌没芒履。乃知一雪万人喜，顾我不饮胡为乐。坐看天地绝氛埃，使我胸襟如洗沦。脱遗前言笑尘杂，搜索万象窥冥漠。颍虽陋邦文士众，巨笔人人把矛槊，自非我为发其端，冻口何由开一噱。 其后东坡居士出守汝阴，祷雨张龙公祠，得小雪，与客会饮聚星堂，忽忆欧阳文忠公作守时，雪中约客赋诗，禁体物语，于艰难中特出奇丽，尔来四十余年，莫有继者。仆以老门生继公后，虽不足追配先生，而宾客之美，殆不减当时。公之二子，又适在郡，故辄举前令，各赋一篇。诗曰： 窗前暗响鸣枯叶，龙公试手行初雪。映空先集疑有无，作态斜飞正愁绝。众宾起舞风竹乱，老守先醉霜松折。恨无翠袖点横斜，只有孤灯照明灭。归来尚喜更鼓暗，晨起不待铃索掣。未嫌长夜作衣稜，却怕初阴生眼缬。欲浮大白追余赏，幸有回飚惊落屑。模糊桧顶独多时，历乱瓦沟裁一瞥。汝南先贤有故事，醉翁诗话谁续说。当时号令君听取，白战不许持寸铁。 自二公赋诗之后，未有继之者。岂非难措笔乎！渔隐
溪堂雪诗
西南地温少雪，余及壮年，止一二年见之。自退居天国溪堂，山深气严，阴岭丛薄，无冬而不雪。每一赏玩，必命诸子赋诗为荣。既而袭蹈剽略，不免涉前人余意。因戏取声、色、气、味、富、贵、势、力数字，离为八章，止四句，以代一日之谑。且知余之好，不在于世俗所争，而在于雪也。仍效欧阳公体，不以盐、玉、鹤、鹭为比，不使皓、白、繁、素等字。声： 石泉冻合竹无风，夜色沉沉万境空。试向静中闲侧耳，隔窗撩乱扑春虫。 色： 闲来披氅学王恭，姑射群仙邂逅逢。只为肌肤酷相似，绕庭无处觅行踪。 气： 半夜欺凌范叔袍，更兼风力助威豪。地炉火暖犹无奈，怪得山村酒价高。 味： 儿童龟手握轻明，渐碾枪旗入鼎烹。拟欲为之修水记，惠山泉冷酿泉清。 富： 天工呈瑞足人心，平地今闻一尺深。此为丰年报消息，满田何止万黄金。 贵： 海风吹浪去无边，倏忽凝为万顷田。五月京尘渴人肺，不知价直几多钱。 势： 高下横斜薄又浓，破窗疏户苦相攻。莫言造物浑无意，好丑都来失旧容。 力： 万石千钧积累成，未应忽此一毫轻。寒松瘦竹本清劲，昨夜分明闻折声。 玉局文
蒲鞋诗
刘章子克明，江左人，事湖南马氏，有蒲鞋诗云： 吴江浪浸白蒲春，越女初挑一样新。才自绣窗离玉指，便随罗袜上香尘。石榴裙下纵容久，玳瑁筵前整顿频。今日高楼鸳瓦上，不知抛掷是何人？ 
诚斋霰诗
雪花遣汝作前锋，势颇张皇欲暗空。筛瓦巧寻疏处漏，跳阶误到暖边融。寒声带雨山难白，冷气侵人火失红。方讶一冬喧较甚，今宵敢叹卧如弓！
