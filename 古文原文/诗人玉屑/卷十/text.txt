<strong>含蓄</strong>
总说
篇章以含蓄天成为上，破碎雕镂为下。如杨大年西昆体，非不佳也；而弄斤操斧太甚，所谓七日而混沌死也。以平夷恬澹为上，怪险蹶趋为下，如李长吉锦囊句，非不奇也；而牛鬼蛇神太甚，所谓施诸廓庙则骇矣。珊瑚钩诗话
尚意
诗文要含蓄不露，便是好处。古人说雄深雅键，此便是含蓄不露也。用意十分，下语三分，可几风雅；下语六分，可追李杜；下语十分，晚唐之作也。用意要精深，下语要平易，此诗人之难。漫斋语录
句含蓄意含蓄
诗有句含蓄者，老杜曰： 勋业频看镜，行藏独倚楼。 郑云叟曰： 相看临远水，独自上孤舟。 是也。有意含蓄者，如宫祠曰： 银烛秋光冷画屏，轻罗小扇扑流萤。天阶夜色凉如水，卧看牵牛织女星。 又嘲人诗曰： 怪来妆阁闭，朝下不相迎。总向春园里，花间笑语声。 是也。有句意俱含蓄者，如九日诗曰： 明年此会知谁健，更把茱萸子细看。 又宫怨曰： 宾仗平明宫殿开，暂将纨扇共徘徊。玉容不及寒鸦色，犹带昭阳日影来。 是也。又白乐天云： 泪满罗巾梦不成，夜深前殿按歌声。红颜未老恩先断，斜倚薰笼坐到明。 
子美含蓄
戏作花卿歌云： 成都猛将有花卿，学语小儿知姓名。用如快鹘风火生，见贼唯多身始轻。绵州刺史着柘黄，我卿扫除即日平。子章髑髅血模糊，手提掷还崔大夫。李侯重有此节度，人道我卿绝世无。既称绝世无，天子何不唤取守京都。 细看此歌，想花卿当时在蜀中，虽有一时平贼之功，然骄恣不法，人甚苦之；故子美不欲显言之，但云： 人道我卿绝世无，既称绝世无，天子何不唤取守京都。 语句含蓄，盖可知矣。山谷云：花卿塚在丹稜之东馆镇，至今有英气，血食其乡。渔隐
元微之诗
嬉笑之怒，甚于裂眦；长歌之哀，过于恸哭：此语诚然。元微之在江陵闻白乐天降江州，作绝句云： 残灯无焰影幢幢，此夕闻君谪九江。垂死病中惊起坐，暗风吹雨入寒窗 ，乐天以为此句他人尚不可闻，况仆心哉！随笔
语意有无穷之味
长恨歌、上阳人歌、连昌宫词，道开元、天宝宫禁事最为深切。然微之有行宫绝句，云： 寥落古行宫，宫花寂寞红。白头宫女在，闲坐说玄宗。 语少意足，有无穷之味。随笔
诗趣
天趣
王摩诘山中诗曰： 荆溪白石出，天寒红叶稀。山路元无雨，空翠湿人衣。 舒王百家衣体曰： 相看不忍发，惨淡暮潮平。语罢更携手，月明洲渚生。 此得天趣。问曰：何以识其天趣？曰：能知萧何所以识韩信，则天趣可解。余竟不能诘。冷斋
奇趣
东坡曰：渊明诗初看若散缓，熟读有奇趣。如曰 日莫巾柴车，路暗光已夕。归人望烟火，稚子候檐隙。 又曰： 采菊东篱下，悠然见南山。 又曰： 蔼蔼远人村，依依墟里烟。犬吠深巷中，鸡鸣桑树颠。 才意高远，造语精到如此，如大匠运斤，无斧凿痕；不知者疲精力至死不悟。东坡则曰： 山中老宿依然在，桉上楞严已不看。 细味之无龃龉态，对甚的而字不露，得渊明遗意耳。
柳子厚诗曰： 渔翁夜傍西岩宿，晓汲清湘燃楚竹。烟消日出不见人，欸乃一声山水绿。回看天际下中流，岩上无心云相逐。 东坡云：以奇趣为宗，反常合道为趣，熟味之，此诗有奇趣。其尾两句，虽不必亦可。欸乃，三老相呼声相应也。
野人趣
闲居云： 妻喜栽花活，童夸斗草赢。 得野人趣，非急务故也。又云： 烧叶炉中无宿火，读书窗下有残灯。 有嫌 烧叶 贫寒太甚，改 叶 为 药 ，不唯坏此一句，并下句亦减气味，所谓求益反损也。欧公诗话
登高临远之趣
山谷言庾子山云： 涧底百重花，山根一片雨。 有以尽登高临远之趣。喜晴应诏，全篇可为楷式。其卒章云： 有庆兆民同，论年天子万。 不独清新，其气韵尤更深稳。潘子真
诗思
总说
诗之有思，卒然遇之而莫遏；有物败之，则失之矣。故昔人言覃思、垂思、抒思之类，皆欲其思之来，而所谓乱思、荡思者，言败之者易也。郑棨诗思，在灞桥风雪中驴子上；唐求诗，所游历不出二百里。则所谓思者，岂寻常咫尺之间所能发哉！前辈论诗思，多生于杳冥寂寞之境，而志意所如，往往出乎埃溘之外。苟能如是，于诗亦庶几矣。谢无逸问潘大临：近曾作诗否？潘云：秋来日日是诗思，昨日捉笔，得 满城风雨近重阳 之句，忽催租人至，令人意败。辄以此一句奉寄。亦可见思难而易败也。
有佳思
余旧见邮亭壁间题云： 山月晓仍在，林风凉不绝。殷勤如有情，惆怅令人别。 亦有佳思，不知何人诗。后读王维集，乃王缙别辋川别业诗，附在集中。渔隐
诗思凄惋
忠愍诗思凄惋，盖富于情者。如江南春云： 波渺渺，柳依依，孤村芳草远，斜日杏花飞。江南春尽离肠断，蘋满汀洲人未归。 又云： 杳杳烟波隔千里，白蘋香散东风起。日落汀洲一望时，愁情不断如春水。 观此语意，疑若优柔无断者。至其端委庙堂，决澶渊之策，其气锐然，奋仁者之勇，全与此不相类。盖人之难知也如此！渔隐
诗思不出二百里
唐求临池洗砚诗云： 恰似有龙深处卧，被人惊起黑云生。 又 渐寒沙上路，欲暝水边村。 早行云： 沙上鸟犹睡，渡头人已行。 诗思不出二百里间。北梦琐言
诗味
杜 炉烟消尽寒灯晦，童子开门雪满松。 子厚云： 日午独觉无余声，山童隔竹敲茶臼。 秀老云： 夜深童子唤不醒，猛虎一声山月高。 闲弃山中累年，颇得此数诗气味。溪
诗境
韩愈寄孟刑部联句云： 美君知道腴，逸步谢天械。 或问：道果有味乎？余曰：如介甫 午鸡声不到禅林，柏子烟中坐拥衾。  竹鸡呼我出华胥，起灭篝灯拥燎炉。  各据槁梧同不寐，偶然闻雨落阶除。 澹泊中味，非造此境，不能形容也。溪
体用
十不可
一曰高不可言高，二曰远不可言远，三曰闲不可言闲，四曰静不可言静，五曰忧不可言忧，六曰喜不可言喜，七曰落不可言落，八曰碎不可言碎，九曰苦不可言苦，十曰乐不可言乐。陈永康吟窗杂序
言用勿言体
尝见陈本明论诗云：前辈谓作诗当言用，勿言体，则意深矣。若言冷，则云： 可咽不可漱 ，言静，则云： 不闻人声闻履声 之类。本明何从得此！漫叟诗话
言其用而不言其名
用事琢句，妙在言其用而不言其名。此法惟荆公、东坡、山谷三老知之。荆公曰： 含风鸭绿鳞鳞起，弄日鹅黄袅袅垂。 此言水、柳之名也。东坡答子由诗曰： 犹胜相逢不相识，形容变尽语音存。 此用事而不言其名。山谷曰： 管城子无食肉相，孔方兄有绝交书。 又曰： 语言少味无阿堵，冰雪相看有此君。 又曰： 眼看人情如格五，心知外物等朝三。  格五 ，今之蹙融是也。后汉注云：常置人于险恶处也。苕溪渔隐曰：荆公诗云： 缲成白雪桑重绿，割尽黄云稻正青。  白雪 即丝， 黄云 即麦，亦不言其名也。余尝效之云： 为官两部喧朝梦，在野千机促妇功。 蛙与促织，二虫也。冷斋
不名其物
临川云： 萧萧出屋千寻玉，霭霭当窗一炷云。 皆不名其物。然子厚 破额山前碧玉流， 已有此格。溪
如咏禽须言其标致只及羽毛飞鸣则陋矣
众禽中唯鹤标致高逸，其次鹭亦闲野不俗。又尝见于六经，后之诗人，形于赋咏者不少，而规规然只及羽毛飞鸣之间。如咏鹤云： 低头乍恐丹砂落，敛翅常疑白雪销。 此白乐天诗； 丹顶西施颊，霜毛四皓须。 此杜牧之诗；皆格卑无远韵也。至于鲍明远鹤赋云： 钟浮旷之藻思，抱清迥之明心 ；杜子美云： 老鹤万里心 ；李太白画鹤赞云： 长唳风宵，寂立霜晓 ；刘禹锡云： 徐引竹间步，远含云外情 ，此乃奇语也。如咏鹭云： 拂日疑星落，凌风讶雪飞。 此李文饶诗； 立当青草人先见，行近白莲鱼未知。 此雍陶诗；亦格卑无远韵。至于晚晴赋云： 忽八九之红芰，如妇如女，堕蕊黦颜，似见放弃；白鹭潜来，邈风标之公子，窥此美人兮，如慕悦其容媚。 虽语近于纤艳，然亦善比兴者。至于许浑云： 云汉知心远，林塘觉思孤 ；僧惠崇云： 曝翎沙日暖，引步岛风清。照水千寻迥，栖烟一点明。 此乃奇语也。庚溪诗话
胡五峰谓晦庵此诗有体而无用
先生送胡藉溪有诗云： 瓮牗前头列翠屏，晚来相对静仪刑。浮云一任闲舒卷，万古青山只么青。 胡五峰见之，因谓其学者张敬夫曰：吾未识此人，然观其诗，知其庶几能有进矣。特其言有体而无用，故吾为是诗以箴警之，庶其闻而有发也。五峰诗云： 幽人偏爱青山好，为是青山青不老。山中出云雨太虚，一洗尘埃山更好。 晦庵
风调
高古为难
古人作诗，正以风调高古为主；虽意远语疏，皆为佳作。后人有切近的当，气格凡下者，终使人可憎。李希声诗话
薛能刘白
薛能，晚唐诗人，格调不高，而妄自尊大。有柳枝词五首，最后一章曰： 刘白苏台总近时，当初章句是谁推。纤腰舞尽春杨柳，未有侬家一首诗。 自注云：刘、白二尚书，继为苏州刺史，皆赋杨柳枝词，世多传唱；但文字太僻，宫商不高耳。能之大言如此。但稍推杜陵，视刘、白蔑如也。今读其诗，正堪一笑。刘之词云： 城外春风吹酒旗，行人挥袂日西时。长安陌上无穷树，惟有垂杨管别离。 白之词云： 红板江桥青酒旗，馆娃宫暖日斜时。可怜雨歇东风定，万树千条各自垂。 其风流气概，岂能所可仿佛哉！随笔
平淡
先组丽而后平淡
欲造平淡，当自组丽中来；落其纷华，然后可造平淡之境。如此，陶、谢不足进矣。今之人多作拙易诗，而自以为平淡者，未尝不绝倒也。梅圣俞和晏相诗云： 因令适情性，稍欲到平淡。苦词未闻圆，刺口剧菱芡。 言到平淡处甚难也。所以赠杜挺之诗，有 作诗无古今，欲造平淡难。 之句。李白云： 清水出芙蓉，天然去雕饰。 平淡而到天然处，则善矣。韵语阳秋
非力所能
作诗到平淡处，要似非力所能。东坡尝有书与其侄云：大凡为文，当使气象峥嵘，五色绚烂，渐老渐熟，乃造平澹。余以谓不但为文，作诗者尤当取法于此。竹坡诗话
卒造平淡
余少攻歌诗，欲与造物者争柄，遇事辄变化不一，其体裁始则陵轹波涛，穿穴险固，囚锁怪异，破碎阵敌，卒造平淡而已。陆鲁望文
晦庵云
梅圣俞诗不是平淡，乃是枯槁。
闲适
苕溪渔隐诗
余卜居苕溪，日以渔钓自适，因自称苕溪渔隐。临流有屋数椽，亦以此命名。僧了宗善墨戏，落笔潇洒，为余作苕溪渔隐图。览景摅怀，时有鄙句，皆题之左方，既久益多，不能尽录。聊举其一二云： 溪边短短长长柳，波上来来去去舡。鸥鸟近人浑不畏，一双飞下镜中天。  秋云漠漠烟苍苍，莲花初白莲叶黄。钓舡尽日来往处，南村北村粳稻香。  卷起纶竿撇棹归，短篷斜掩宿渔矶。日高春睡无人唤，撩乱杨花绕梦飞。 渔隐
车盖亭绝句
蔡持正守安州，夏日登车盖亭，作十绝句，为吴处厚笺注，得罪谪新州。其间一绝云： 纸屏石枕竹方床，手倦抛书午梦长。睡起莞然成独笑，数声渔笛在沧浪。 殊有闲适自在之意。
自得
要到自得处方是诗
诗吟函得到自有得处，如化工生物，千花万草，不名一物一态。若摸勒前人，无自得，只如世间剪裁诸花，见一件样，只做得一件也。漫斋语录
变态
缚虎手
薛许昌答书生赠诗云： 百首如一首，卷初如卷终。 讥其不能变态也。大抵屑屑较量，属句平匀，不免气骨寒局；殊不知诗家要当有情致，抑扬高下，使气宏拔，快字凌纸；又用事皆破觚为图，挫刚成柔，如为有功者，昔人所谓缚虎手也。西清诗话
韩文公
韩昌黎醉赠张秘书诗云： 君诗多态度，蔼蔼春空云。 
唐扶诗
子美题道林岳麓寺诗云： 宋公放逐登临后，物色分留与老夫。 宋公，之问也。此语句法清新，故为杰出。其后唐扶题诗，复云： 两祠物色采拾尽，壁间杜甫真少恩。 意虽相反，而语亦秀拔。乃知文章变态，初无穷尽，惟能者得之。
不能变态
僧祖可作诗多佳句。如 怀人更作梦千里，归思欲迷云一滩。  窗间一榻篆烟碧，门外四山秋叶红。 等句，皆清新可喜。然读书不多，故变态少。观其体格，亦不过烟云、草树、山川、鸥鸟而已。而徐师川极称其诗，不知何也！丹阳集
圆熟
好诗如弹丸
谢脁尝语沈约曰：好诗圆美，流转如弹丸。故东坡答王巩云： 新诗如弹丸 ，及送欧阳弼云： 中有清圆句，铜丸飞柘弹。 盖谓诗贵圆熟也。余以谓圆熟多失之平易；老硬多失之干枯。能不失于二者之间，可与古之作者并驱。王直方诗话
词胜
小石调
钟嵘称张茂先：惜其儿女情多，风云气少。喻凫尝谒杜紫微不遇，乃曰：我诗无绮罗铅粉，宜不售也。淮海诗亦然，人戏谓可入小石调。然率多美句，但绮丽太胜尔。子美： 并蒂芙蓉本自双 ， 水荇牵风翠带长 ，退之： 金钗半醉坐添春 ，牧之： 春风十里扬州路 ，谁谓不可入黄钟宫耶！溪
元祐中，秘阁上巳日集西池，王仲至有诗，张文潜和最工，云： 翠浪有声黄伞动，春风无力彩旗垂。 秦少游云： 帘幕千家锦绣垂。 仲至笑曰：又待入小石调也。孔氏谈苑
绮丽
不可以绮丽害正气
世俗喜绮丽，知文者能轻之；后生好风花，老大即厌之。然文章论当理与不当理耳，苟当于理，则绮丽风花，同入于妙；苟不当理，则一切皆为长语。上自齐梁诸公，下至刘梦得、温飞卿辈，往往以绮丽风花，累其正气，其过在于理不胜而词有余也。老杜云： 绿垂风折笋，红绽雨肥梅。  岸花飞送客，樯燕语留人。 亦极绮丽，其模写景物，意自亲切，所以绝妙古今。至于言春容闲适，则有 穿花蛱蝶深深见，点水蜻蜓款款飞。  落花游丝白日静，鸣鸠乳燕青春深。 言秋景悲壮，则有 蓝水远从千涧落，玉山高并两峰寒。  无边落木萧萧下，不尽长江衮衮来。 其富贵之词，则有 香飘合殿春风转，花覆千官淑景移。  麒麟不动炉烟转，孔雀徐开扇影还。 其吊古，则有 映阶碧草自春色，隔叶黄鹂空好音。  竹送清溪月，苔移玉座春。 皆出于风花，然穷尽性理，移夺造化。又云： 绝壁过云开锦绣，疏松隔水奏笙簧。 自古诗人，巧即不壮，壮即不巧；巧而能壮，乃如是也。溪
富贵
富贵佳致
温飞卿晚春曲云： 家临长信往来道，乳燕双双拂烟草。油壁车轻金犊肥，流苏帐晓春鸡报。笼中娇鸟暖犹睡，帘外落花闲不扫。衰桃一树近前池，似惜容颜镜中老。 殊有富贵佳致也。渔隐
非穷儿家语
存中云：山谷称晏叔原： 舞低杨柳楼心月，歌尽桃花扇里风。 定非穷儿家语。王直方诗语
诗原乎心
欧阳文忠曰：诗原乎心者也，富贵愁怨，见乎所处。江南李氏钜富，有诗曰： 帘日已高三丈透，金炉次第添香兽，红锦地衣随步皱。佳人舞彻金钗溜，酒恶时拈花蕊嗅，别殿微闻箫鼓奏。 与 时挑野菜和根煮，旋斫生柴带叶烧 异矣。摭遗
善言富贵
归田录云：晏元献喜评诗，尝曰： 老觉腰金重，慷便玉枕凉 ，未是富贵语，不如 笙歌归院落，灯火下楼台 ，此善言富贵者也。人皆以为知言。漫叟诗话
寒乞
乞儿相
江为有诗云： 吟登萧寺旃檀阁，醉倚王家玳瑁筵。 或谓作此诗者，决非贵族。或人评 轴装曲谱金书字，树纪花名玉篆牌 乃乞儿口中语。苕溪渔隐曰：青箱杂记亦载此事。晏元献云：此诗乃乞儿相，未尝识富贵者。故云：言富贵不及金玉锦绣，惟说气象。若 楼台侧畔杨花过，帘幕中间燕子飞。  梨花院落溶溶月，柳絮池塘淡淡风 之类是也。公曰：穷人家有此景否？云斋广录载近时人诗一联云： 珠帘绣户迟迟日，柳絮梨花寂寂春。 虽用 珠  绣 ，其气象岂不富贵，不害其为佳句也。漫叟诗话
无神气
如曰： 一千里色中秋月，十万军声半夜潮。 又曰： 蝴蝶梦中家万里，子规枝上月三更。 又曰： 深秋帘幕千家雨，落日楼台一笛风。 皆寒乞相，一览便尽。初如秀整，熟视无神气，以其字露也。东坡
贫眼所惊
唐人作富贵诗，多纪其奉养服容之盛，乃贫眼所惊耳。如贯休诗云： 刻成筝柱雁相挨 ，此下里鬻弹者皆有之。韦楚老诗云： 十幅红绡围夜玉。 十幅红绡，为帱不及四五尺，如何伸足，所谓不曾近富家儿。古今诗话
知音自荐附
李义府
唐李义府初召见，太宗令咏飞鸟诗曰： 日里飏朝彩，琴中闻夜啼。上林多少木，不得一枝栖。 太宗曰：我当全林借汝，岂惜一枝也。左右羡之。小说旧闻
任涛
任涛，豫章人。诗名早著，有 露溥沙鹤起，人卧钓舡流。 他皆仿此。数举，败于垂成。李常侍骘廉间江西时，与放乡里之役。民俗互有论列。骘判：江西界内，风有诗得似涛者，即与免放色役，不止一任涛矣。摭言
冯道明
雍陶知简州，自比谢宣城、柳吴兴，宾至则挫辱，投贽者少得见之。冯道明下第请谒，绍阍者曰：与太守故旧。及见，呵责曰：与公昧平生，何故旧之有。道明曰：诵公诗得相见，何隔平生。遂吟雍诗曰： 立当青草人先见，行傍白莲鱼未知。  闭门客到常疑病，满院花开未是贫。  江声秋入峡，雨气夜侵楼。 雍厚之。古今诗话
韩翃
唐德宗时制诰阙人，中书两进人，御笔不点。又请之，上批曰：与韩翃。时有与翃同姓名者，为江淮刺史，又具二人同进。上复批曰： 春城无处不飞花，寒食东风御柳斜。日暮汉宫传蜡烛，青烟散入五侯家 ，与此韩翃。本事诗
项斯
杨祭酒尝见江表士人项斯诗，赠之诗云： 度度见君诗句好，及观标格过于诗。平生不解藏人善，到处相逢说项斯。 由是四方知名。古今诗话
白乐天
乐天初举，名未振，以歌诗投顾况，况戏之曰：长安物贵，居大不易。及读至原上草云： 野火烧不尽，春风吹又生。 曰：有句如此，居亦何难？老夫前言戏之耳！古今诗话
赵倚楼
杜紫微览赵渭南早秋诗云： 残星几点雁横寒，长笛一声人倚楼。 因目之为赵倚楼。古今诗话
谢蝴蝶
谢学士吟蝴蝶诗三百首，人呼为谢蝴蝶。其间绝有佳句，如 狂随柳絮有时见，舞入梨花何处寻！ 又曰： 江天春晚暖风细，相逐卖花人过桥。 古诗有 陌上斜飞去，花间倒翅回。 又云： 身似何郎全傅粉，心如韩寿爱偷香。 终不若谢句意深远。古今诗话
鲍孤雁
鲍当为河南府法曹，尝忤知府薛映，因赋孤雁诗，所谓 天寒稻粱少，万里孤难进。不惜充君厨，为带边城信。 薛大称赏，因号鲍孤雁。司马文正诗话
夏英公
夏郑公竦以父殁王事，得三班差使，然自少好读书，攻为诗。一日，携所业，伺宰相李文靖沆退朝，拜于马首而献之。文靖读其句，有 山势蜂腰断，溪流燕尾分 之句，深爱之。终卷皆佳句。翊日，袖诗呈真宗。及叙死事之后，乞与换文资，遂改润州金坛主簿。东轩笔录
王文穆
王文穆钦若未第时，寒窘，依幕府家。时章圣以寿王尹开封，一日晚过其家，左右不虞王至，亟取纸屏障风，王顾屏间一联云： 龙带晚烟归洞府，雁拖秋色入衡阳。 大加赏爱曰：此语落落有贵气，何人诗也？对曰：某门客王钦若。王遽召之，一见钦其风素；其后信任颇专，致位上相，风云之会，实基于此焉。西清诗话
王琪
晏元献公赴杭州，道过维扬，憩大明寺，瞑目徐行，使侍史诵壁间诗板，戒其勿言爵里姓名，终篇者无几。又俾别诵一诗云： 水调隋宫曲，当年亦九成。哀音已亡国，废沼尚留名。仪凤终陈迹，鸣蛙只废声。凄凉不可问，落日下芜城。 徐问之，江都尉王琪诗也。召至同饭，又同步游池上。时春晚，已有落花，晏云：每得句书墙壁间，或弥年未尝强对；且如 无可奈何花落去 ，至今未能也。王应声曰： 似曾相识燕归来。 自此辟置，荐馆职，逐跻侍从。遗珠
薛简肃公
薛简肃公举进士时，挚谒冯魏公，首篇有 囊书空自负，早晚达明君 之句。冯掩卷而谓之曰：不知秀才所负何事？读至第三篇春诗云： 千林如有喜，一气自无私。 乃曰：秀才所负者如此！东斋记事
荆公以三诗取三士
复斋漫录云：王公韶少日，读书于庐山东林裕老庵，庵前有老松，因赋诗云： 绿皮皴剥玉嶙峋，高节分明似古人。解与乾坤生气概，几因风雨长精神。装添景物年年别，摆捭穷愁日日新。惟有碧霄云里月，共君孤影最相亲。 王荆公为宪江东，过而见之，大加称赏，遂为知己。苕溪渔隐曰：蔡宽夫诗话云：卢龙图秉少豪逸，熙宁初游京师，久不得调，尝作诗曰： 青衫白发病参军，旋粜黄粮置酒樽。但得有钱留客醉，那须骑马傍人门！ 荆公一见曰：此定非碌碌者。即荐用之，前此盖未尝相识也。又石林诗话云：刘季孙初以右班殿直监饶州酒，荆公为宪江东，巡历至饶，按酒务，始至厅事，见小屏间有题小诗曰： 呢喃燕子语梁间，底事来惊梦里闲！说与傍人应不解，杖藜携酒看支山。 大称赏之。即召与语，嘉叹久之。升车而去，不复问务事。荆公以三诗取三士，其乐善之心，今人所未有也。吾故表而出之。
葛敏修
山谷南迁，还，至南华竹轩，亦令侍史诵诗板。有一绝云： 不用山僧供帐迎，世间无此竹风清，独拳一手支颐卧，偷眼看云生未生？ 称叹不已，徐视姓名曰，果吾学子葛敏修也。复斋
贺方回
贺方回题一绝于定林寺云： 破冰泉脉漱篱根，坏衲遥疑挂树猿。蜡屐旧痕寻不见，东风先为我开门。 舒王见之，大称赏，缘此知名。王直方诗话
苏后湖
苏伯固之子名庠，字养直，作清江曲云： 属玉双飞水满塘，菰蒲深处浴鸳鸯。白蘋满棹归来晚，秋着芦花一片霜。扁舟系岸依林樾，萧萧两鬓吹华发。万事不理醉复醒，长占烟波弄明月。 坡曰：若置在李太白集中，谁疑其非！王直方诗话
曹翰
曹武毅公翰平江南归环卫，数年不调。一日内宴，侍臣皆赋诗，翰以武人独不预，乃陈曰：臣少亦学诗，乞应诏。太宗曰：卿武人，以刀字为韵。因以寄意曰： 三十年前学六韬，英名常得预时髦。曾因国难披金甲，不为家贫卖宝刀。臂健尚嫌弓力软，眼明犹识阵云高。庭前昨夜秋风起，羞见蟠花旧战袍。 青箱杂记
伍乔
伍乔、张洎，少相友善。张为翰林学士，眷宠优异；伍为歙州通判，作诗寄张，戒去仆曰：张游宴时投之。一日，张与僚友近郊会燕欢甚，仆投诗，诗云： 不知何处可消忧，公退携壶即上楼。职事久参侯伯幕，梦魂长绕帝王州。黄山向晚盈轩翠，黟水含春绕郡流。遥想玉堂多暇日，花时谁伴出城游！ 得咏动容久之，为言于上，召还为考功员外郎。诗史
刘子先
章子厚尝与刘子先定有场屋之旧，又颇相厚善。隔阔十年，子厚拜相，亦不通问，寄书诮其相忘远引之意。子先以诗谢曰： 故人天上有书来，责我疏愚唤不回。两处共瞻千里月，十年不寄一枝梅。尘泥自与云霄隔，弩马难追德骥才。莫谓无心向门下，也曾终夕望三台。 公得诗甚喜，即召为宰属，遂迁户部侍郎。高斋诗话
龙太初
郭功父方与荆公坐，有一人展刺云：诗人龙太初。功父勃然曰：相公前敢称诗人，其不识去就如此！荆公曰：且请来相见。既坐，功父曰：贤道能作诗，能为我赋乎？太初曰：甚好。功父曰：只从相公请个诗题。时方有一老兵，以沙捺铜器。荆公曰：可作沙诗。太初不顷刻诵曰： 茫茫黄出塞，漠漠白铺汀。鸟去风平篆，潮回日射星。 功父阁笔。太初缘此，名闻东南。王直方诗话
姚嗣宗
华州狂子张元，天圣间坐累终身，每托兴吟咏。如雪诗： 战退玉龙三百万，败鳞残甲满天飞。 咏白鹰诗： 有心待搦月中兔，更向白云头上飞。 怪谲类是。后窜夏国，教元昊为边患，朝廷方厌兵，时韩魏公抚陕右，书生姚嗣宗献崆峒山诗，有云： 踏碎贺兰石，扫清西海尘。布衣能办此，可惜作穷鳞。 顾谓僚属曰：此人若不收拾，又一张元矣。因表荐官之。西清诗话
白马诗
王曾献金陵牧薛大夫白马诗： 白马披丝练一团，今朝被绊欲行难。雪中放去唯留迹，月下牵来只见鞍。向北长鸣天外远，临风斜坠耳边寒。自知毛骨还应异，更请王良子细看。 云溪友议
毛国英
毛国英，泽民之从子也，以诗自鸣。尝经岳侯驻兵之地，江禁方严，国英投诗云： 铁锁沉沉截碧江，风旗猎猎驻危樯。禹门纵使高千尺，放过蛟龙也不妨。 侯曰：诗人也，委舟以渡之。
