<strong>谪仙</strong>
千载独步
李阳冰云：太白不读非圣人之书，耻为郑卫之作，故其言多似天仙之辞。凡所著述，言多讽兴。自三代以来，风骚之后，驰驱屈宋，鞭挞扬马，千载独步，惟公一人。故王公趋风，列岳结轨，群贤翕集。卢黄门云：陈拾遗横制短波，天下质文翕然一变至今朝。诗体尚有梁、陈宫掖之风，至公大变，扫地并尽，古今文集，遏而不行。唯公文章，横被六合，可谓力敌造化欤。
论太白人物
东坡云：李太白，狂士也，又尝失节于永王璘。此岂济世之人哉，而毕文简公以王佐期之，不亦过乎。曰：士固有大言而无实，虚名不适于用者，然不可以此料天下士。士以气为主。方高力士用事，公卿大夫争事之，而太白使脱靴殿上，固已气盖天下矣。使之得志，必不肯附权幸以取容，其肯从君于昏乎。夏侯湛赞东方生云： 开济明豁，包含宏大。陵轹卿相，嘲哂豪杰。笼罩靡前，蹈藉贵势。出不休显，贱不忧戚。戏万乘如僚友，视俦列如草芥。雄节迈伦，高气盖世。可谓拔乎其萃，游方之外者也。 吾于太白亦云。太白之从永王璘，当由迫协。不然，璘之狂肆寝陋，虽庸人知其必败也。太白认郭子仪之为人杰，而不能知璘之无成，此理之必不然也。吾不可以下辨。
惊动千古
六一居士云： 落日欲没岘山西，倒着接蓠花不迷。襄阳小儿齐拍手，大家齐唱白铜鞮。 此常言也。至于 明月清风不用一钱买，玉山自倒非人推。 然后见太白之横放。所以惊动千古者，固不在此乎。
气盖一世
如 晓月出天山，苍茫云海间。长风一万里，吹度玉门关。 及 沙墩至梁苑，二十五长亭。大舶夹双橹，中流鹅鹳鸣。 之类，皆气盖一世。学者能熟味之，自然不浅矣。童蒙训
论太白作诗
太白以峭讦矫时之状，不得大用，流斥齐鲁。眼明耳聪，恐贻颠踣。故狎弄杯觞，沈溺曲蘖，耳一淫乐，目混黑白。或酒醒神健，视听锐发，振笔着纸，乃以聪明移于月露风云，使之涓洁飞动；移于草木禽鱼，使之妍茂褰掷；移于闺情边思，使之壮气激人，离情溢目；移于幽岩邃谷，使之辽历物外，爽人精魄；移于车马弓矢，悲愤酣歌，使之驰骋决发，如睨幽并，而失意放怀，尽见穷通焉。沈光李白酒楼记
见古人用意处
山谷言：学者不见古人用意处，但得其皮毛，所以去之更远。如 风吹柳花满店香 ，若人复能为此句，亦未是太白。至于 吴姬压酒劝客尝 ， 压酒 字他人亦难及。 金陵子弟来相送，欲饮不饮各尽觞 ，益不同。 请君试问东流水，别意与之谁短长 ，至此乃真太白妙处，当潜心焉。故学者先以识为主。禅家所谓正法眼，直须具此眼目，方可入道。诗眼
百世之下想见风采
太白历见司马子微、谢自然、贺知章。或以为可与神游八极之表，或以为谪仙人，其风神超迈英爽可知。后世词人状者多矣，亦间于丹青见之，俱不若少陵 落月满屋梁，犹疑照颜色。 熟味之，百世之下，想见风采。此与李白传神诗也。西清诗话
人中凤凰麒麟
太白豪放，人中凤凰麒麟。譬如生富贵人，虽醉著暝暗啽艺中作无义语，终不作寒乞声。山谷
歌诗
李白歌诗，度越六代，与汉魏乐府争衡。黄鲁直
逸诗
新安水西寺，寺倚山背，下瞰长溪，太白题诗断句云： 槛外一条溪，几回流碎月。 今集中无之。渔隐
奇语
东坡云： 湘中老人读黄老，手援紫藟坐碧草。春至不知湘水深，日暮忘却巴陵道。 唐末有人见作是诗者，词气殆是李谪仙。予都下见有人携一纸文书，字则颜鲁公也。墨迹如未干，纸亦新健。其诗云： 朝披梦泽云，笠钓青茫茫。 此语非太白不能道也。苕溪渔隐曰：太白此诗中复云： 暮跨紫鳞去，海气侵肌凉。 亦奇语也。
云烟中语
太白仙去后，人有见其诗，略云： 断崖如削瓜，岚光破崖绿。天河从中来，白云涨川谷。玉案敕文字，世眼不可读。摄身凌青霄，松风吹我足。 又云： 举袖露条脱，招我饭胡麻。 真云烟中语也。西清诗话
晦庵谓太白圣于诗
李太白非无法度，乃从容于法度之中，盖圣于诗者也。
晦庵论太白诗
李太白天才绝出，尤长于诗，而赋不能及魏晋。独鸣皋歌一篇近楚词。然归来子犹以为白才自逸荡，故或离而去之者，亦为知言云。
陈光泽见示所藏广成子画像，偶记李太白诗云： 世道日交丧，浇风变淳原。不求桂树枝，反栖恶木根。所以桃李树，吐华竟不言。大运有兴没，群动若飞奔。归来广成子，去入无穷门。 因写以示之。今人舍命作诗，开口便说李杜，以此观之，何曾梦见他脚板耶。
瀑布诗
太白望庐山瀑布绝句云： 日照香炉生紫烟，遥看瀑布挂长川。飞流直下三千尺，疑是银河落九天。 东坡美之，有诗云： 帝遣银河一派垂，古来惟有谪仙词。 然余谓太白前篇古诗云： 海风吹不断，江月照还空。 磊落清壮，语简而意尽，优于绝句多矣。渔隐
夜怀诗
李白庐山东林寺夜怀诗： 我寻青莲宇，独往谢城阙。霜清东林钟，水白虎溪月。天香生虚空，天乐鸣不歇。宴坐寂不动，大千入毫发。湛然冥真心，旷劫断出没。 予因思静胜境中，当有自然清气，名曰天香，自流清音，名曰天乐。予故以闻灵响自为天簧，亦取天籁之义。此盖唯变所适，不可致诘也。法藏碎金
辨集中有非李白之作
今太白集中，有归来乎、笑矣乎及赠怀素草书数诗，决非太白作。盖唐末五代间学齐己辈诗也。余旧在富阳，见国清院太白诗，绝凡近。过彭泽兴唐院，又见太白诗，亦非是。良由太白豪俊，语不甚择，集中亦往往有临时率然之句，故使庸妄者敢耳。若杜子美，世岂复有伪撰耶。余尝舟次姑熟堂下，读姑熟十咏，怪其语浅近，不类李白。王平甫云：此李赤诗也。赤见柳子厚集，自比李白，故名赤。其后为厕鬼所惑以死。今观其诗止此，则其人心疾久矣，岂厕鬼之罪也。苕溪渔隐曰：东坡此语，盖有所讥而云。东坡
不主故常
余评李太白诗，如黄帝张乐于洞庭之野，无首无尾，不主故常，非墨工椠人所可拟议。山谷
太白之学本出纵横
太白之从永王璘，世颇疑之。唐书载其事甚略，亦不为明辨其是否。独其诗自序云： 半夜水军来，浔阳满旌旃。空名适自误，迫协上楼船。从赐五百金，弃之若浮烟。辞官不受赏，翻谪夜郎天。 然太白岂从人为乱者哉。盖其学本出从横，以气侠自任。当中原扰攘时，欲藉之以立奇功耳。故其东巡歌有 但用东山谢安石，为君谈笑静胡沙 之句。至其卒章乃云： 南风一扫胡尘静，西入长安到日边 亦可见其志矣。大抵才高意广如孔北海之徒，固未必有成功。而知人料事，尤其所难。议者或责以璘之猖獗，而欲仰以立事，不能如孔巢父、萧颖士察于未萌，斯可矣。若其志亦可哀已。蔡宽夫诗话
白不识理
李白诗类其为人，俊发豪放，华而不实，好事喜名，不知义理之所在也。语用兵则先登陷阵，不以为难；语游侠则白昼杀人，不以为非：此岂其诚能也。白始以诗酒奉事明皇，遇谗而去，所至不改其旧。永王将去江淮，白起而从之不疑，遂以放死。今观其诗固然。唐诗人李杜称首，今其诗皆在。杜甫有好义之心，白所不及也。汉高祖归丰沛，作歌曰： 大风起兮云飞扬，威加海内兮归故乡，安得猛士兮守四方。 高帝岂以文字高世者，帝王之度固然，发于中而不自知也。白诗反之，曰： 但歌大风云飞扬，安用猛士守四方。 其不识理如此。老杜赠白诗有 重与细论文 之句，谓此类也哉。苏子由
李杜
诚斋谓李神于诗，杜圣于诗
诗人之诗，唐云李、杜，宋言苏、黄。苏似李，黄似杜。苏、李之诗，子列子之御风，无待乎舟车也。黄、杜之诗，灵均之乘桂舟、驾玉车，有待而未始有待也。无待者神于诗欤？有待而未尝有待者，圣于诗欤。文集
一世冠
唐三百年，言诗则杜甫、李白卓然以所长为一世冠。文艺传序
杜甫光掩前人，后来无继
或问王荆公云：公编四家诗，以杜甫为第一，李白为第四，岂白之才格词致不逮甫也。公曰：白之歌诗，豪放飘逸，人固莫及，然其格止于此而已，不知变也。至于甫，则悲欢穷泰，发敛抑扬，疾徐纵横，无施不可。故其诗有平淡简易者，有绵丽精确者，有严重威武，若三军之帅者，有奋迅驰骤，若泛驾之马者，有淡泊闲静，若山谷隐士者，有风流酝藉，若贵介公子者。盖其诗绪密而思深，观者苟不能臻其阃奥，未易识其妙处，夫岂浅近者所能窥哉。此甫之所以光掩前人，而后来无继也。元稹以谓兼人所独专，斯言信矣。或者又曰：评诗者谓甫期白太过，反为白所诮。公曰：不然。甫赠白诗，则云 清新庾开府，俊逸鲍参军。 但比之庾信、鲍照而已。又曰： 李侯有佳句，往往似阴铿。 铿之诗又在鲍、庾下矣。饭颗之嘲，虽一时戏剧之谈。然二人者，名既相逼，亦不能无相忌也。遯斋闲览
二公优劣
太白： 辞粟卧首阳，屡空饥颜回。当代不饮酒，虚名安在哉。  君不见梁王池上月，昔照梁王尊酒中。梁王已去明月在，黄鹤怨解啼春风。分明感激眼前事，莫惜醉卧桃园东。 又 平原君安在，科斗生古池。坐客三千人，而今知有谁。  君不见孔北海，英风豪气今何在。君不见裴尚书，土坟三尺蒿藜居。 此类者尚多。愚谓虽累千万篇，只是此意，非如少陵伤风忧国，感事触景，忠诚激切，寓蓄深远，各有所当也。子美除草云： 草有害于人，曾何生阻修。芒刺在我眼，焉能待高秋。 其愤邪嫉恶，欲芟夷蕴崇之以肃清王所者，怀抱可见。临川有 勿去草，草无恶，如此世俗俗浮薄。 此方外之语，异乎农夫之务去也。游山寺云： 虽有古殿存，世尊亦蒙埃。山僧衣蓝缕，告诉栋梁摧。 本即所赋事，自然及于乘兴蒙尘，股肱非材之意，忠义所感，一饭不忘君耶。溪诗话
思赜深远
元稹作李杜优劣论，先杜而后李。韩愈不以为然，作诗曰： 李杜文章在，光焰万丈长。不知群儿愚，何用故谤伤。蚍蜉撼大树，可笑不自量。 为微之发也。元稹自谓知老杜矣，其论曰： 上该曹、刘，下薄沈、宋。 至退之则曰： 刺手拔鲸牙，举瓢酌天浆。 夫高至于酌天浆，幽至于拔鲸牙，其思赜深远宜如何，而讵止于曹、刘、沈、宋之间耶。隐居诗话
文章心术
世俗夸太白赐床调鼎为荣，力士脱靴为勇。愚观唐宗，渠于白岂真乐道下贤者哉。其意急得艳词媟语，以悦妇人耳。白之论撰，亦不过为 玉楼 、 金殿 、 鸳鸯 、 翡翠 等语，社稷苍生何赖。就使滑稽傲世，然东方生不忘纳谏，况黄屋既为之屈乎。说者以谋谟潜密，历考全集，爱国忧民之心如子美语，一何鲜也。力士闺闱腐庸，惟恐不当人主意，挟主势驱之，何所不可，脱靴乃其职也。自退之为 蚍蜉撼大木 之喻，遂使后学吞声。余窃谓如论其文章豪逸，真一代伟人。如论其心术事业，可施廊庙，李杜齐名，真忝窃也。溪诗话
草堂
墓志铭元稹作
余读诗至杜子美，而知古人之才，有所总萃焉。始唐虞时，君臣以赓歌相和，是后诗人继作。历夏、商、周千余年，仲尼缉拾选练，取其干预教化之尤者三百篇，其余无闻焉。骚人作，而怨愤之态繁；然犹去风雅日近，尚相比拟。秦汉以来，采诗之官既废，天下俗谣民讴，歌颂讽赋，曲度嬉戏之词，亦随时间作。至汉武帝赋柏梁诗，而七言之体具；苏子卿、李少卿之徒，尤工为五言，虽句读、文律各异，雅郑之音亦杂；而词意阔远，指事言情，自非有为而为，则文不妄作。建安之后，天下之士遭罹兵战，曹氏父子鞍马间为文，往往横槊赋诗，故其遒壮抑扬，怨哀悲离之作，尤极于古。晋世风概稍存；宋、齐之间，教失根本，士以简慢矫饰相尚，文章以风容色泽、放旷精清为高，盖吟写性灵，流连光景之文也，意义格力无取焉。陵迟至梁、陈，淫艳刻饰，佻巧小碎之极，又宋、齐之所不取也。唐兴，学官大振，历世之文，能者互出。而又沈、宋之流，研练精切，稳顺声势，谓之律诗。由是而后，文变之体极焉；而又好古者遗近，务华者去实；效齐、梁则不逮于晋、魏，工乐府则力屈于五言；律切则骨格不存，闲暇则纤秾莫备。至于子美，所谓上薄风雅，下该沈、宋，言夺苏、李，气吞曹、刘；掩颜、谢之孤高，杂徐、庾之流丽：尽得古今之体势，而兼人人之所独专。如使仲尼考锻其旨要，尚不知贵其多乎哉！苟以为能，无可不可，则诗人已来，未有如子美者。是时山东人李白，亦以奇文取称，时人谓之李杜。余观其壮浪纵恣，摆去拘束，模写物象，及乐府歌诗，诚以差肩于子美，至若铺陈终始，排比声韵，大或千言，次犹数百；词气奋迈而风调清深，属对律切而脱弃凡近，则李尚不能历其藩翰，况堂奥乎！苕溪渔隐曰：宋子京作唐史杜甫赞，秦少游作进论，皆本元稹之说，意同而词异耳。
宋子京赞
唐兴，诗人承陈隋风流，浮靡相矜；至宋之问、沈佺期等，研揣声音，浮切不差，而号律诗，竞相沿袭。逮开元间，稍裁以雅正，然恃华者质反，好丽者壮违；人得一概，皆自名所长。至甫，浑涵汪茫，千汇万状，兼古今而有之；他人不足，甫乃厌余，残膏剩馥，沾丐后人多矣。故元稹谓：诗人以来，未有如子美者。甫又善陈时事，律切精深，至千言不少衰，世号诗史。昌黎韩愈，于文章少许可；至歌诗独推曰： 李杜文章在，光焰万丈长。 诚可信云。
少游进论
杜子美之于诗，实集众家之长，适当其时而已。昔苏武、李陵之诗，长于高妙；曹植、刘公幹之诗，长于豪逸；陶潜、阮籍之诗，长于冲澹；谢灵运、鲍照之诗，长于峻洁；徐陵、庾信之诗，长于藻丽。子美者，穷高妙之格，极豪逸之气，包冲澹之趣，兼峻洁之姿，备藻丽之态，而诸家之作所不及焉。然不集诸子之长，子美亦不能独至于斯也。岂非适当其时故耶！孟子曰：伯夷，圣之清者也；伊尹，圣之任者也；柳下惠，圣之和者也；孔子，圣之时者也；孔子之谓集大成。呜呼，子美亦集诗之大成者欤！
冷斋鲁訔序
骚人雅士，同知祖尚少陵，同欲模楷声韵，同苦其意律深严难读也。余谓少陵老人，初不事艰涩左隐以病人，其平易处，有贱夫老妇初可道者。至其深纯宏妙，千古不可追迹，则序事稳实，立意浑大；遇物写难状之景，纾情出不说之意；借古的确，感时深远，若江海浩溔，以沼切，大水貌风云荡汨，蛟龙鼋鼍，出没其间，而变化莫测，风澄云霁，象纬回薄，错峙伟丽，细大无不可观。又云：其夐邈高耸，则若凿太虚而噭万籁；其驰骤怪骇，则若仗天策而骑箕尾；其直截峻整，则若俨钩陈而界云汉。枢机日月，开阖雷电，昂昂然神其谋，挺其勇，握其正，以高视天壤，趋入作者之域，所谓真粹气中人也。公之诗，支而为六家：孟郊得其气焰，张籍得其简丽，姚合得其清雅，贾岛得其奇僻，杜牧、薛能得其豪健，陆龟蒙得其赡博，皆出公之奇偏尔，尚轩然自号一家，赫世烜俗。后人师拟不暇，矧合之乎！风雅而下，唐而上，一人而已。是知唐之言诗，公之余波及尔。
王彦辅序
唐兴，承陈、隋之遗风，浮靡相矜，莫崇理致。开元之间，去雕篆，黜浮华，稍裁以雅正，虽絺句绘章，人得一概，各争所长。如太羹玄酒者，则薄滋味；如孤峰绝岸者，则骇廊庙；秾华可爱者，乏风骨；烂然可珍者，多玷缺。逮至子美之诗，周情孔思，千汇万状，茹古涵今，无有端涯。森严昭焕，若在武库见戈戟布列，荡人耳目。非特意语天出，尤工于用字；故卓然为一代冠，而历世千百，脍炙人口。
半山老人画像赞
吾观少陵诗，谓与元气侔。力能排天斡九地，壮颜毅色不可求。浩荡八极中，生物岂不稠！丑妍巨细千万殊，竟莫见以何雕锼。惜哉命之穷，颠倒不见收。青衫老更斥，饿走半九州。瘦妻僵前子仆后，穰穰盗贼森戈矛。吟哦当此时，不废朝廷忧。尝愿天子圣，大臣各伊周。宁令吾庐独破受冻死，不忍四海赤子寒飕飕。伤屯悼屈止一身，嗟时之人我所羞。所以见公像，再拜涕泗流。推公之心古亦少，愿起公死从之游。
三百篇之后便有子美
六经之后，便有司马迁；三百五篇之后，便有杜子美。六经不可学，亦不须学；故作文当学司马迁，作诗当学杜子美。二书亦须常读，所谓不可一日无此君也。唐子西语录
老杜似孟子
孟子七篇，论君与民者居半，其欲得君，盖以安民也。观杜陵诗云： 穷年忧黎元，叹息肠内热。 又云： 谁能叩君门，下令减征赋。 寄梅学士诗： 几时高议排金门，长使苍生有环堵。 茅屋为秋风所破歌： 安得眼前突兀见此屋，宁令吾庐独破受冻死亦足。 见其志，大庇天下，仁心广大，真得孟子之所存矣。东坡问老杜何如人，或言似司马迁，但能名其诗耳；吾谓老杜似孟子，盖原其心也。溪
晦庵论杜诗
杜诗初年甚精细，晚年旷逸不可当，如自秦川入蜀诸诗，分明如画，乃其少作也。
杜甫夔州以前诗佳，夔州以后，自出规摹，不可学。
陵阳论诗能尽写物之工
杜少陵诗云： 两个黄鹂鸣翠柳，一行白鹭上青天。 王维诗云： 漠漠水田飞白鹭，阴阴夏木啭黄鹂。 极尽写物之工。后来唯陈无己有云： 黑云映黄槐，更著白鹭度 ，无愧前人之作。室中语
用诗书语
子美多用经书语，如曰： 车辚辚，马萧萧 ，未尝外入一字。如曰： 济潭鳣发发，春草鹿呦呦。 皆浑然严重，如入天陛赤墀，植璧鸣玉，法度森严。然后人不敢用者，岂所造语肤浅不类耶！黄常明诗话
诗史
先生以诗鸣于唐，凡出处去就，动息劳佚，悲欢忧乐，忠愤感激，好贤恶恶，一见于诗，读之可以知其世。学士大夫谓之诗史。孙仅序
唐书列女传：王珪微时，母卢氏尝云：子必贵，但未知汝与游者？珪一日引房玄龄、杜如晦过之，母曰：汝贵无疑。所载止此而已。质之少陵诗，事未究也。送重表侄王砅云： 我之曾老姑，尔之高祖母。尔祖未显时，归为尚书妇。 则珪母杜氏，非卢氏也。又云： 隋朝大业末，房杜俱交友。长者来在门，荒年自糊口。家贫自供给，客位但箕帚。俄倾羞颇珍，寂寞人散后。入怪鬓发空，吁嗟为之久。自陈剪髻鬟，鬻市充沽酒。上云天下乱，宜与英俊厚。向窃窥数公，经纶亦俱有。次问最少年，虬髯十八九。子等成大名，皆因此人手。下云风云合，龙虎一吟吼。愿展丈夫雄，得辞儿女丑。秦王时在坐，真气惊户牖。及乎贞观初，尚书践台斗。夫人常肩舆，上殿称万寿。六宫师柔顺，法则化妃后。至尊均嫂叔，盛事垂不朽。 其上下详缔如此。且一妇人识真主于侧微，尤伟甚。史缺失而谬误，独少陵载之，号诗史，信矣。桐江诗话云：西清诗话辨王珪母姓杜，不姓卢，引少陵诗为证。今观其诗，不特不姓卢，乃王珪之妻，非母也。史氏之讹如此。少陵诗云： 我之曾老姑，尔之高祖母。尔祖未显时，归为尚书妇。 即知王珪之妻也。西清诗话
胸中吞几云梦
洞庭天下壮观，自昔骚人墨客，题之者众矣。如 水涵天影阔，山拔地形高。  四顾疑无地，中流忽有山。  鸟飞应畏堕，帆远却如闲。 皆见称于世。然未若孟浩然： 气蒸云梦泽，波动岳阳城。 则洞庭空旷无际，气象雄张，如在目前。至读子美诗，则又不然： 吴楚东南坼，坼原作拆，改之。下条同。——哈哈儿注乾坤日夜浮。 不知少陵胸中吞几云梦也。同上
学老杜之法
老杜诗，凡一篇皆工拙相半，古人文章类如此，皆拙固无取，使其皆工，则峭急无古气，如李贺之流是也。然后世学者，当先学其工，精神气骨皆在于此。如望岳诗云： 齐鲁青未了 ，洞庭诗云： 吴楚东南坼，乾坤日夜浮。 语既高妙有力，而言东岳与洞庭之大，无过于此。后来文士极力道之，终有限量，益知其不可及。望岳第二句如此，故先云 岱宗夫何如 ；洞庭诗先如此，故后云： 亲朋无一字，老病有孤舟。 使洞庭诗无前两句，而皆如后两句，语虽健，终不工。望岳诗无第二句，而云 岱宗夫何如 ，虽曰乱道，可也。今人学诗，多得老杜平慢处，乃邻女效颦耳。诗眼
工妙至到人不可及
诗人以一字为工，世固知之。惟老杜变化开阖，出奇无穷，殆不可以形迹捕诘。如 江山有巴蜀，栋宇自齐梁 ，则其远数千里，上下数百年，只在 有 与 自 两字间，而吞山川之气，俯仰古今之怀，皆见于言外。滕王亭子 粉墙犹竹色，虚阁自松声 ，若不用 犹 与 自 两字，则余八字，凡亭子皆可用，不必滕王也。此皆工妙至到，人力不可及。而此老独雍容闲肆，出于自然，略不见其用力处。今人多取其已用字模仿用之，偃蹇狭陋，尽成死法，不知意与境会，出言中节，凡字皆可用也。石林诗话
一饭未尝忘君
太史公论诗，以为国风好色而不淫，小雅怨诽而不乱；以予观之，是特识变风变雅耳，乌睹诗之正乎！昔先王之泽衰，然后变风，发乎情，虽衰而未竭，是以犹止于礼义，以为贤于无所止者而已。若夫发于性，止于忠孝者，其诗岂可同日而语哉！古今诗人众矣，而杜子美为首，岂非以其流落饥寒，终身不用，而一饭未尝忘君也欤！东坡
妙绝古今
有问荆公：老杜诗何故妙绝古今？公曰：老杜固尝言之， 读书破万卷，下笔如有神。 东皋杂录
古今绝唱
杜子美诗，古今绝唱也。李伯纪杜工部集序
高雅大体
山谷尝言，少时曾诵薛能诗云： 青春背我堂堂去，白发欺人故故生。 孙莘老问曰：此何人诗？对曰：老杜。莘老云：杜诗不如此。后山谷语传师云：庭坚因莘老之言，遂晓老杜诗高雅大体。传师云：若薛能诗，正俗所谓欺世耳。诗眼
优柔感讽
刘攽诗话载子美诗云： 萧条六合内，人少虎狼多，少人慎勿投，虎多信所过。饥有易子食，兽犹畏虞罗。 言乱世人恶，甚于虎狼也。予观老杜潭州诗： 岸花飞送客，樯燕语留人。 与前篇同意。丧乱之际，人无乐善喜士之心，至于一将一迎，曾不若岸花樯燕也。诗在优柔感讽，不在逞豪放而致诟怒也。隐居诗话
高深
读少陵诗，如驰骛晋楚之郊。以言其高，则邓林千岩，楩楠杞梓，扶疏摩云。以言其深，则溟波万顷，蛟龙鼋鼍，徜徉排空，拭眦极目；方且心骇神悸，莫知所以。若其甄别名状，实难为功。韩退之推其 光焰万丈长 ，殆谓是矣。郑卬序
诗有近质处
子美之诗词有近质者：如 麻鞋见天子 、 垢腻脚不袜 之句，所谓转石于千仞之山，势也。学者尤效之而过甚，岂远大者难窥乎！王琪序
大雅堂
予谪居黔州，尽书子美两川夔峡诗，以遗丹稜杨素翁，俾刻之石，使大雅之音，久湮没而复盈三巴之耳。素翁又欲作高屋广楹庇此石，因请名焉。予名之曰大雅堂。仍为作记，其略云：由杜子美以来，四百余年，斯文委地，文章之士，随其所能，杰出时辈，未有升子美之堂者，况室家之好耶！余尝欲随欣然会意处，笺以数语，终以汩没世俗，初不暇给。虽然，子美诗妙处，乃在无意于文；夫无意而意已至，非广之以国风、雅、颂，深之以离骚、九歌，安能咀嚼其意味，闯然入其门耶！故使后生辈自求之，则得之深矣。使后之登大雅堂者，能以余说而求之，则思过半矣。彼喜穿凿者，弃其大旨，取其发兴，于所遇林泉、人物、草木、鱼虫，以为物物皆有所托，如世间商度隐语者，则子美之诗委地矣。山谷
三种句
禅宗论云门有三种语：其一为随波逐浪句，谓随物应机，不主故常。其二为截断众流句，谓超出言外，非情识所到。其三为函盖乾坤句，谓泯然皆契，无间可伺其深浅。以是为序，余尝戏为学子言老杜诗亦有此三种语。但先后不同，以 波漂菰米沉云黑，露冷莲房坠粉红 为函盖乾坤句；以 落花游丝白日静，鸣鸠乳燕青春深 为随波逐浪句；以 百年地僻柴门迥，五月江深草阁寒 为截断众流句。若有解此，当与渠同参。石林诗话
画山水诗
画山水诗，少陵数首，无人可继者；惟荆公观燕公山水诗前六句，东坡烟江叠嶂图一诗差近之。苕溪渔隐曰：少陵题画山水数诗，其间古风二篇，尤为超绝。荆公、东坡二诗，悉录于左，时时哦之，以快滞懑。少陵奉先刘少府新画山水障歌云： 堂上不合生枫树，怪底江山起烟雾。闻君扫却赤县图，乘兴遣画沧洲趣。画师亦无数，好手不可遇。对此融心神，知君重毫素。岂但祁岳与郑虔，笔迹远过杨契丹。得非玄圃裂，无乃潇湘翻。悄然坐我天姥下，耳边已似闻清猿。反思前夜风雨急，乃是满城鬼神入。元气淋漓障犹湿，真宰上诉天应泣。野亭春还杂花远，渔翁暝踏孤舟立。沧浪水深青溟阔，欹岸侧岛秋毫末。不见湘妃鼓瑟时，至今斑竹临江活。刘侯天机精，爱画入骨髓。自有两儿郎，挥洒亦莫比。大儿聪明到，能添老树颠崖里。小儿心孔开，貌得山僧及童子。若耶溪，云门寺，吾独胡为在泥滓，青鞋布袜从此始。 戏题王宰画山水图歌云： 十日画一水，五日画一石。能事不受相促迫，王宰始肯留真迹。壮哉昆仑方壶图，挂君高堂之素壁。巴陵洞庭日本东，赤岸水与银河通。中有云气随飞龙，舟人渔子入浦溆，山木尽亚洪涛风。尤工远势古莫比，咫尺应须论万里。焉得并州快剪刀，剪取吴松半江水。 荆公题燕侍郎山水图云： 往时濯足潇湘浦，独上九疑寻二女。苍梧之野烟漠漠，断垅连冈散平楚。暮年伤心波浪阻，不意画中能更睹。燕公侍书燕王府，王求一笔终不与。奏论谳死误当赦，全活至今何可数。仁人义士埋黄土，只有粉墨归囊楮。 东坡书王定国所藏烟江叠嶂图云： 江上愁心千叠山，浮空积翠如云烟。山耶云耶远莫知，烟空云散山依然。但见两崖苍苍暗绝谷，中有百道飞来泉。萦林络石隐复见，下赴谷口为奔川。川平山开林麓断，小桥野店依山前。行人稍度乔木外，渔舟一叶江吞天。使君何从得此本，点缀毫末分清妍。不知人间何处有此境，径欲往买二顷田。君不见武昌樊口幽绝处，东坡先生留五年。春风摇江天漠漠，暮云卷雨山娟娟。丹枫翻鸦伴水宿，长松落雪惊醉眠。桃花流水在人世，武陵岂必皆神仙。江山清空我尘土，虽有去路寻无缘。还君此画三叹息，山中故人应有招我归来篇。 许彦周诗话
词气如百金战马
老杜陷贼时，有哀江头诗曰： 少陵野老吞声哭，春日潜行曲江曲。江头宫殿锁千门，细柳新蒲为谁绿！忆昔霓旌下南苑，苑中万物生颜色。昭阳殿里第一人，同辇随君侍君侧。辇前才人带弓箭，白马嚼啮黄金勒。翻身向天仰射云，一箭正坠双飞翼。明眸皓齿今何在？血污游魂归不得。清渭东流剑阁深，去住彼此无消息。人生有情泪沾臆，江水江花岂终极！黄昏胡骑尘满城，欲往城南忘城北。 予爱其词气如百金战马，注坡蓦涧，如履平地。得诗人之遗法。如白乐天诗词甚工，然拙于纪事，寸步不遗，犹恐失之，此所以望老杜之藩垣而不及也。
有抔土障黄流气象
凡人做诗，中间多起问答之辞，往往至数十言，收拾不得，便觉气象委帖。子美赠卫处士诗略云： 焉知二十载，重上君子堂。昔别君未婚，儿女忽成行。怡然敬父执，问我来何方。若使他人道到此下须更有数十句，而甫便云： 问答未及已，儿女罗酒浆。 此有抔土障黄流气象。谩斋语录
九日诗
孟嘉落帽，前人以为胜绝。子美九日诗云： 羞将短发还吹帽，笑倩傍人为正冠。 其文雅旷达，不减昔人。故谓诗非力学可致，正须胸中度世耳。后山诗话
送人诗
刘路左车为予言：尝收得唐人杂编时人诗册，有送惠二归故居诗云： 惠子白驹瘦，归溪惟病身。皇天无老眼，空谷滞斯人。崖蜜松花熟，山杯竹叶新。柴门了生事，黄绮未称臣。 真子美语也。白驹或作 驴 字。洪驹父诗话
八哀诗纪行诗
八哀诗在古风中最为大笔，崔德符尝论斯文可以表里雅颂，中古作者莫及也。两纪行诗：发秦州至凤凰台，发同谷县至成都府，合二十四首，皆以经行为先后，无复差舛。昔韩子苍尝论此诗笔力变化，当与太史公诸赞并驾。学者宜常讽诵之。少陵诗总目
夔州后诗
好作奇语，自是文章一病。但当以理为主，理得而辞顺，文章自然出群拔萃。观子美到夔州后诗，退之自潮州还朝后文，皆不烦绳削，而自合矣。山谷
贵其备
以子美之忠厚，疑若无愧于论交。其投赠哥舒翰开府诗： 开府当朝杰，论兵迈古风。先锋百胜在，略地两隅空。 其美之可谓至矣。及潼关吏诗，则曰： 哀哉桃林战，百万化为鱼。请嘱防关将，谨勿学哥舒。 何其先后之相戾若是哉！概以纯全之道，亦未能无疵也。艺苑雌黄
村陋句
解忧诗云： 减米散同舟，路难思同济。向来云涛盘，众力亦不细。呀帆瞥眼过，飞橹本无蒂。得失瞬息间，致远思恐泥。百虑视安危，分明曩贤计。兹理庶可广，拳拳期勿替。 杜诗固无敌，然自致远以下句，真村陋也，此取其瑕瓋，世人雷同，不复讥评，过矣。然亦不能掩其美也。东坡
