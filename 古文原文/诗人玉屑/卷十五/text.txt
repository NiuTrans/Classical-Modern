王维
辋川之胜
 桃红复含宿雨，柳绿更带春烟。花落家童未扫，莺啼山客犹眠。 每哦此句，令人坐想辋川春日之胜，此老傲睨闲适于其间也。渔隐
诗中有画画中有诗
味摩诘之诗，诗中有画；观摩诘之画，画中有诗。诗曰 蓝溪白石出，玉山红叶稀。山路元无雨，空翠湿人衣。 此摩诘之诗也。或曰：非也，好事者以补摩诘之遗。东坡
造意之妙与造物相表里
 中岁颇好道，晚家南山陲。兴来每独往，胜事空自知。行到水穷处，坐看云起时。偶然值林叟，谈笑无回期。 此诗造意之妙，至与造物相表里，岂直诗中有画哉！观其诗，知其蝉蜕尘埃之中，浮游万物之表者也。山谷老人云：余顷年登山临水，未尝不读王摩诘诗，顾知此老胸次，定有泉石膏肓之疾。后湖集
晦庵谓诗清而少气骨
王维以诗名开元间，遭禄山乱，陷贼中不能死，事平复幸不诛。其人既不足言，词虽清雅，亦萎弱少气骨。独山中人与望终南迎送神为胜。
韦苏州
清深妙丽
韩子苍云：韦苏州少时，以三卫郎事玄宗，豪纵不羁。玄宗崩，始折节务读书。然余观其人，为性高洁，鲜食寡欲，所居扫地焚香而坐，与豪纵者不类。其诗清深妙丽，虽唐诗人之盛，亦少其比。又岂似晚节把笔学为者！岂苏州自序之过欤？苕溪渔隐曰：韩子苍云，韦苏州少时，以三卫郎事玄宗，豪纵不羁。余因记唐宋遗史云：韦应物赴大司马杜鸿渐宴，醉宿驿亭，醒见二佳人在侧，惊问之，对曰：郎中席上与司空诗，因令二乐妓侍寝。问记得诗否：一妓强记，乃诵曰： 高髻云鬟宫样妆，春风一曲杜韦娘。司空见惯浑闲事，断尽苏州刺史肠。 观此，则应物豪纵不羁之性，暮年犹在也。子苍又云：余观韦苏州为性高洁，鲜食寡欲，所居扫地焚香而坐。此是韦集后王钦臣所作序载国史补之语，但恐溢美耳。
自成一家
苏州歌行，才丽之外，颇近兴讽。其五言诗又高雅闲澹，自成一家之体。今之秉笔者，谁能及之！然当苏州在时，人亦未甚爱重，必待身后然后贵之。白乐天
已为当时所贵
刘太真与韦苏州书云：顾著作来巴，足下郡斋燕集，想亦示，何情致畅茂遒逸之如此！宋、齐间，沈、谢、吴、何始精于理意，缘情体物，备诗人旨，后之传者，甚失其源；惟足下制其横流，师挚之始，关雎之乱，于足下之文见之矣。则知苏州诗，为当时所贵如此。燕集所作，乃 兵卫森画戟，燕寝凝清香 也。王直方诗话
逸诗
 俗吏闲居少，同人会而难。偶随香署客，来访竹林欢。暮馆花微落，春城雨暂寒。瓮间聊共酌，莫使宦情阑。 陪王郎中寻孔徵君诗也。 独有宦游人，偏惊物候新。云霞出海曙，梅柳度江春。淑气催黄鸟，晴光转绿蘋。忽闻歌古调，归思欲沾巾。 和晋陵陆丞早春游望诗也。二篇皆佳作，而韦集逸去。余家有顾陶所编唐诗有之。故附见于此。复斋漫录
韦诗流丽
徐师川云：人言苏州诗，多言其古淡，乃是不知言。苏州诗自李杜以来，古人诗法尽废，惟苏州有六朝风致，最为流丽。吕氏童蒙训
古诗胜律诗
韦应物古诗胜律诗，李德裕、武元衡则律诗胜古诗，五字句又胜七字；张籍、王建诗格极相似，李益古、律诗相称；然皆非应物之比也。隐居诗话
苏后湖读韦诗而有感
余每读苏州 漠漠帆来重，冥冥鸟去迟 之语，未尝不茫然而思，喟然而叹。嗟乎，此余晚泊江西十年前梦耳！自余奔窜南北，山行水宿，所历佳处固多，欲求此梦，了不可得。岂蒹葭芥苍，无三湘七泽之壮；雪蓬烟艇，无风樯阵马之奇乎？抑吾且老矣，壮怀销落，尘土坌没，而无少日烟霞之想也？庆长笔端丘壑，固自不凡，当为余图苏州之句于壁，使余隐几静对，神游八极之表耳。后湖集
绝唱
苏州云： 落叶满空山，何处寻行迹？ 东坡用其韵曰： 寄语庵中人，飞空本无迹。 此非才不逮，盖绝唱不当和也。如东坡罗汉赞： 空山无人，水流花开。 此八字还许人再道否！许彦周诗话
诗有深意
苏州诗： 身多疾病思田里，邑有流亡愧俸钱。 郡中宴集云： 自惭居处崇，未睹斯民康。 余谓士君子当切切作此语，彼一意供租，专事土木，而视民如雠者，得无愧此诗乎！溪
孟浩然
坐诗穷
孟浩然诗： 不才明主弃，多病故人疏。 唐玄宗闻之曰：卿自弃朕，朕何弃卿？孟贯诗： 不伐有巢树，多移无主花。 周世宗闻之曰：朕伐叛吊民，何谓 有巢 、 无主 ？二子正坐诗穷，所谓转喉触讳。漫叟诗话
高远
浩然诗： 挂席几千里，名山都未逢。泊舟浔阳郭，始见香炉峰。 但详看此等语，自然高远。吕氏童蒙训
韵高才短
子瞻谓浩然诗韵高而才短，如造内法酒手，而无材料耳。后山诗话
岑参诗
浩然夜归鹿门寺歌云： 山寺鸣钟昼已昏，渔梁渡头争渡喧。 岑参巴南舟中夜书事诗云： 渡口欲黄昏，归人争渡喧。 岑诗语简而意尽，优于孟也。渔隐
山谷赞
山谷题浩然画像诗：浩然平生出处事迹，悉能道尽，乃诗中传也。其诗云： 先生少也隐鹿门，爽气洗尽尘埃昏。赋诗真可凌鲍谢，短褐岂愧公卿尊。故人私邀伴禁直，诵诗不顾龙鳞逆。风云感会虽有时，顾此定知毋枉尺。襄江渺渺泛清流，梅残腊月年年愁。先生一往今几秋，后来谁复钓槎头。 渔隐
秀句
明皇世，章句之风，大得建安体。论者推李翰林、杜工部为尤，介其间能不愧者，惟吾乡之孟先生也。先生之道，遇景入韵，不拘奇抉异，令龌龊束人口者，涵涵然有干霄之兴。若公输氏当巧而不巧者也。北齐美萧悫 芙蓉露下落，杨柳月中疏 ；先生有 微云淡河汉，疏雨滴梧桐 。乐府美王融 残日霁沙屿，清风动甘泉 ；先生则有 气蒸云梦泽，波动岳阳城 。谢脁之诗句精者： 露湿寒塘草，月映清淮流 ；先生则有 荷风送香气，竹露滴清声 。此与古人争胜于毫厘也。称是者众，不可悉类。呜呼，先生之道，复何言耶！谓乎贫，则天爵于身；谓乎死，则不朽于文。为士之道，亦以至矣。先生，襄阳人也，日休亦襄阳人；既慕其名，睹其貌，盖思文王则嗜昌歜，思仲尼则师有若，吾于先生见之矣。苕溪渔隐曰： 露湿寒塘草，月映清淮流。 此以为谢脁诗，恐误也。皮日休
韩文公
掀雷抉电
韩吏部歌诗累百首，而驱驾气势，若掀雷抉电，撑决于天地之垠。司空图题柳集后
变诗格
书之美者，莫如颜鲁公，然书法之坏，自鲁公始；诗之美者，莫如韩退之，然诗格之变，自退之始。东坡
用意
退之诗： 酩酊马上知为谁 ，此七字用意哀悲，过于痛哭。又诗云： 银烛未销窗送曙，金钗半醉坐添春。 殊不类其为人。乃知能赋梅花，不独宋广平。许彦周诗话
改一字遂失一篇之意
诗中有一字，人以私意窜易，遂失古人一篇之意。若 相公亲破蔡州来 ，今 亲 字改作 新 字，是也。苕溪渔隐曰：酬王二十舍人雪中见寄云： 三日柴门拥不开，阶庭平满白皑皑。今朝蹋作琼瑶迹，为有诗从凤沼来。 今 从 字改作 仙 字，则失诗题见寄之意也。漫叟诗话
公末年诗闲远有味
子美诗善叙事，故号诗史，其律诗多至百韵，本末贯穿如一辞，前此盖未有。然荆公作四家诗选，而长韵律诗皆弃不取，如夔府书怀一百韵，亦不载。退之诗豪健奔放，自成一家，世特恨其深婉不足。南溪始泛三篇，乃末年所作，独为闲远，有渊明风气。而诗选亦无有，皆不可解。公宜自有旨也。苕溪渔隐曰：退之诗，如 何人有酒身无事，谁家多竹门可款 之句，尤闲远有味。蔡宽夫诗话
南溪始泛
洪龟父言：山谷于退之诗，少所许可，最爱南溪始泛，以为有诗人句律之深意。王直方诗话
后山论退之诗
韩诗如秋怀、别元协律、南溪始泛，皆佳作也。后山诗话
琴操
古乐府命题皆有主意，后之人用乐府为题者，直当代其人而措辞：如公无渡河，须作妻止其夫之辞。太白辈或失之，惟退之琴操得体。琴操，柳子厚不能作；子厚皇雅，退之亦不能作也。唐子西语录
送李愿归盘谷
欧阳文忠公言：晋无文章，惟陶渊明归去来一篇而已。余亦谓唐无文章，惟韩退之送李愿归盘谷序一篇而已。平生欲效此作一文，每执笔辄罢。因自笑曰：不若且放教退之独步。退之寻常诗自谓不逮李杜，至于昔寻李愿向盘谷一篇，独不减子美。东坡
晋公赓酬
退之和裴晋公征淮西时过女儿山诗云： 旗穿晓日云霞杂，山倚秋空剑戟明。敢请相公平贼后，暂携诸吏上峥嵘。 而晋公之诗无见，惟白乐天集载其一联云： 待平贼垒报天子，莫指仙山示老夫。 方时意气自信不疑如此，岂容令狐楚辈沮挠乎，晋公文字世不传，晚年与刘、白放浪绿野桥，多为唱和，间见人文集，语多质直浑厚，计应似其为人。如 灰心缘忍事，霜鬓为论兵 之类，可谓深婉。李文定公迪在中书，尝讽诵此两句，亲书于壁。蔡宽夫诗话
联句
雪浪斋日记云：退之联句，古无此法，自退之斩新开辟。余观谢宣城集，有联句七篇；陶靖节集，有联句一篇；杜工部集，有联句一篇：则诸公已先为之。至退之亦是沿袭其旧，若言联句自退之斩新开辟，则非也。渔隐
弹琴诗
退之听颖师弹琴诗云： 浮云柳絮无根蒂，天地阔远随飞扬。 此泛声也。谓轻非丝，重非木也。 喧啾百鸟群，忽见孤凤凰。 泛声中寄指声也。 跻攀分寸不可上， 吟绎声也。 失势一落千丈强， 顺下声也。仆不晓琴，闻之善琴者云：此数声最难工。自文忠公与东坡论此诗，作听琵琶诗之后，后生随例云云。柳下惠则可，吾则不可。故特论之，少为退之寻冤。许彦周诗话
评退之诗
沈括存中、吕惠卿吉甫、王存正仲、李常公择，治平中同在馆下谈诗。存中曰：韩退之诗乃押韵之文耳，虽健美富赡，而格不近诗。吉甫曰：诗正当如是，我谓诗人以来，未有如退之者。正仲是存中，公择是吉甫，四人交相诘难，久而不决。公择忽正色谓正仲曰：君子群而不党，公何党存中也！正仲勃然曰：我所见如是，顾岂党耶！以我偶同存中，遂谓之党；然则君非吉甫之党乎！一座大笑。隐居诗话
子由陋圣德诗
诗人咏歌文武征伐之事，其于克密曰： 无矢我陵，我陵我阿。无饮我泉，我泉我池。 其于克崇曰： 崇墉言言，临冲闲闲。执讯连连，攸馘安安。是类是祃，是致是附，四方以无侮。 其于克商曰： 维师尚父，时维鹰扬。谅彼武王，肆伐大商，会朝清明。 其形容征伐之盛，极于此矣。退之作元和圣德诗，言刘辟之死曰： 婉婉弱子，赤立伛偻。牵头曳足，先断腰膂。次及其徒，体骸撑拄。末乃取辟，骇汁如雨。挥刀纷纭，争切脍脯。 此李斯颂秦所不忍言，而退之自谓无愧于雅颂，何其陋也！苏子由
韩柳警句
蔡天启言：尝与张文潜论韩柳五字警句，文潜举退之 暖风抽宿麦，清雨卷归旗 ；子厚 壁空残月曙，门掩候虫秋。 皆集中第一。
柳仪曹
东坡评柳州诗
苏、李之天成，曹、刘之自得，陶、谢之超然，固已至矣；而杜子美、李太白以英伟绝世之资，凌跨百代，古之诗人尽废；然魏晋以来，高风绝尘，亦少衰矣。李杜之后，诗人继出，虽有远韵，而才不逮意，独韦应物、柳子厚发纤秾于简古，寄至味于澹泊，非余子所及也。唐末司空图崎岖兵乱之间，而得诗人高雅，独有承平之遗风。其论诗曰：梅止于酸，盐止于咸，饮食不可无盐梅，而其美常在于酸咸之外，可以一唱而三叹也。子厚诗在陶渊明下，韦苏州上。退之豪放奇险则过之，而温丽靖深不及也。所贵于枯淡者，谓外枯而中膏，似淡而实美，渊明、子厚之流是也。若中边皆枯，亦何足道！佛言譬如食蜜，中边皆甜，人食五味，知其甘苦者皆是，能分别其中边者，百无一也。东坡
休斋评子厚诗
柳子厚小诗幻眇清妍，与元、刘并驰而争先，而长句大篇，便觉窘迫，不若韩之雍容。惟平淮诗二篇，名为唐雅，其序云：虽不及尹吉甫、召穆公等，庶施之后代，有以佐唐之光明。其自视岂后于古人哉！其一章云： 师是蔡人，以宥以釐。度拜稽首，庙于元龟。 又云： 其危既安，有长如林。曾是讙譊，化为讴吟。 甚似古人语。而卒章 震是朔南 、 以告德音。归牛休马，丰稼于野。 皆叶以古音。南尼心切，马音母，野音墅其卒章云： 蔡人率止，惟西平有子。西平有子，惟我有臣。畴允大邦，俾惠我人。 尤得古诗体也。
诗眼评子厚诗
子厚诗尤深难识，前贤亦未推重，自老坡发明其妙，学者方渐知之。余尝问人：柳诗何好？答曰：大抵皆好。又问：君爱何处？答云：无不爱者。便知不晓矣。识文章者，当如禅家有悟门。夫法门百千差别，要须自一转语悟入。如古人文章，直须先悟得一处，乃可通其他妙处。向因读子厚晨诣超师院读禅经诗一段，至诚洁清之意，参然在前： 真源了无取，妄迹世所逐。微言冀可冥，缮性何由熟！ 真妄以尽佛理，言行以尽薰修，此外亦无词矣。 道人庭宇静，苔色连深竹。 盖远过 竹径通幽处，禅房花木深。  日出雾露余，青松如膏沐。 余家旧有大松，偶见露洗而雾披，真如洗沐未干，染以翠色；然后知此语能传造化之妙。 澹然离言说，悟悦心自足。 盖言因指而见月，遗经而得道，于是终焉；其本末立意遣词，可谓曲尽其妙，毫发无遗恨者也。哭吕衡州诗，足以发明吕温之俊伟；哭凌员外诗，书尽凌准平生；掩役夫张进骸，既尽役夫之事，又反覆自明其意。此二篇笔力规模，不减庄周、左丘明也。刘梦得伤愚溪三首，有 溪水悠悠春自来，草堂无主燕飞回。 又 残阳寂寞出樵车 ，又 柳门竹巷依依在，野草青苔日日多。 谓之佳句，正如今之海语，于子厚了无益，殆折杨、黄华之雄，易售于流俗耳。诗眼
南涧中诗绝妙古今
南涧中诗： 秋气集南涧，独游亭午时。回风一萧瑟，林影久参差。始至若有得，稍深遂忘疲。羁禽响幽谷，寒藻舞沦漪。去国魂已游，怀人泪空垂。孤生易为感，失路少所宜。索寞竞何事，徘徊只自知。谁为后来者，当与此心期。 柳仪曹诗，忧中有乐，乐中有忧，盖绝妙古今矣。然老杜云： 王侯与蝼蚁，同尽随丘墟。 仪曹何忧之深也。东坡
古今绝唱
杨华既奔梁，元魏胡武灵后作杨白华歌，令宫人连臂踏之，声甚凄断。子厚乐府云： 杨白华，风吹渡江水。坐令宫树无颜色，摇荡春光千万里。茫茫晓日下长秋，哀歌未断城鸦起。 言婉而情深，古今绝唱也。许彦周诗话
天赋不可及
东坡言：郑谷诗 江上晚来堪画处，渔人披得一蓑归。 此村学中诗也。子厚云： 千山鸟飞绝，万径人踪灭，孤舟蓑笠翁，独钓寒江雪。 信有格也哉！殆天所赋，不可及也。洪驹父
两句有不尽之意
子厚闻莺诗云： 一声梦断楚江曲，满眼故园春草绿。 其感物怀土，不尽之意，备见于两句中，在不多也。渔隐
孟东野贾浪仙
论郊岛诗
唐之晚年诗人，类多穷士。如孟东野、贾浪仙之徒，皆以刻琢穷苦之言为工。或谓：郊、岛孰贫？曰：岛为甚也。曰：何以知之？以其诗知之。郊曰： 种稻耕白水，负薪斫青山。 岛曰： 市中有樵山，客舍寒无烟。井底有甘泉，釜中尝苦干。 孟氏薪米自足，而岛家俱无，以是知之耳。然及其至也，清绝高远，殆非常人可到。唐之野诗，称此两人为最。至于奇警之句，往往有之。如 鸡声茅店月，人迹板桥霜。 则羁旅穷愁，想之在目。若曰： 柳塘春水慢，花坞夕阳迟。 则春物融冶，人心和畅，有言不能尽之意，亦未可以为小道无取也。苕溪渔隐曰：六一居士以 鸡声茅店月，人迹板桥霜 是温庭筠诗， 柳塘春水慢，花坞夕阳迟 是严维诗。文潜乃以为郊、岛诗，岂非误耶！张文潜
寒涩
司空图善论前人诗。如谓元、白为力勍气僝，乃都会之豪估；郊、岛非附于寒涩，无所置才：皆切中其病。及自评其作，乃以 南楼山最秀，北路邑偏清 为假令作者复生，亦当以著题见许。此殆不可晓。当局者迷，固人情之通患。如乐天所谓斸石破山，先观镵迹；发矢中的，兼听弦声。使不见其诗，而闻此语，当以为如何哉！蔡宽夫诗话
僧敲月下门
唐书载贾岛字浪仙，初为浮屠，名无本。来东都时，洛阳令禁僧午后不得出。岛为诗自伤，韩愈怜之，因教其为文，遂去浮屠，举进士。当其苦吟，虽逢值公卿贵人，皆不之觉也。一日，见京兆尹，跨驴不避，謼诘之久，乃得释。会昌初，以普州参军改司户，未受命卒。余按刘公嘉话云：岛初赴举京师，一日于驴上得句云： 鸟宿池边树，僧敲月下门。 始欲著 推 字，又欲著 敲 字，炼之未定，遂于驴上吟哦，时时引手作推敲之势；时韩愈吏部权京兆，岛不觉冲至第三节，左右拥至尹前，岛具对所得诗句云云，韩立马良久，谓岛曰：作 敲 字佳矣，遂与并辔而归，留连论诗，与为布衣之交。自此名著，后以不第，乃为僧，居法乾寺，号无本。一日，宣宗微行至寺，闻钟楼吟咏声，遂登楼，于岛案上取诗卷览之。岛不识帝，遂攘臂睨帝曰：郎君何会此耶！遂夺取诗卷。帝惭恧下楼而去。尝为长江簿，号贾长江。唐史与嘉话所载不同如此。缃素杂记
棹穿波底月
高丽使过海，有诗云： 水鸟浮还没，山云断复连。 贾岛诈为梢人，联下句云： 棹穿波底月，船压水中天。 丽使嘉叹久之，自此不复言诗。今是堂手录
桑乾长江二诗
贾岛诗有影略句，韩退之喜之。其渡桑乾诗云： 客舍并州三十霜，归心日夜忆咸阳。无端更渡桑乾水，却望并州是故乡。 又赴长江道中诗曰： 策杖离山驿，逢人问梓州。长江那可到，行客替生愁。 冷斋夜话
苦吟
孟郊诗蹇涩穷僻，琢削不暇，真苦吟而成。观其句法格力可见矣。其自谓 夜吟晓不休，苦吟鬼神愁。如何不自闲，心与身为仇。 而退之荐其诗云： 荣华肖天秀，捷疾愈响报 ，何也？隐居诗话
唐人陋于闻道
唐人工于为诗，而陋于闻道。孟郊尝有诗云： 食荠肠亦苦，强歌声无欢，出门即有碍，谁谓天地宽！ 郊耿介之士，虽天地之大，无以容其身，起居饮食，有戚戚之忧，是以卒穷以死。而李翱称之，以为郊诗高处，在古无上；平处犹下顾沈、谢，至韩退之亦谈不容口。甚矣，唐人之不闻道也！孔子称颜子在陋巷，人不堪其忧，回也不改其乐。回虽穷困早死，而非其处身之非，可以言命。与郊异矣。苏子由
郊之胸次形于诗句
孟东野一不第，而有 出门即有碍，谁谓天地宽 语，若无所容其身者。老杜虽落魄不偶，而气常自若，如 纳纳乾坤大 ，何其壮哉！白乐天亦云： 无事日月长，不羁天地阔。 与郊异矣。然未若邵康节 静处乾坤大，闲中日月长。 尤有味也。休斋
韩愈诗
孟郊死葬北邙山，日月风云暂得闲。天恐文章声断绝，故留贾岛在人间。北梦琐言
枯寂气味
贾岛哭柏岩禅师诗： 写留行道影，焚却坐禅身。 时谓烧杀活和尚，此可笑也。若 步随青山影，坐学白塔骨。 又 独行潭底影，数息树边身。 皆是岛诗，何精粗顿异也。苕溪渔隐曰：余于此两聊，但各取一句而已。 坐学白塔骨 ，可见禅定之不动； 独行潭底影 可见形影之清孤。岛尝为衲子，故有此枯寂气味，形之于诗句也如此。六一居士诗话
郊寒岛瘦
东坡祭柳子玉文： 郊寒岛瘦，元轻白俗。 此语具眼。客见诘曰：子盛称白乐天、孟东野诗，又爱元微之诗，而取此语何也？仆曰：论道当严，取人当恕。此八字，东坡论道之语也。许彦周诗话
玉川子
月蚀诗
韩退之月蚀诗一篇，太半用玉川子句。或者谓玉川子月蚀诗豪怪奇挺，退之深所叹伏，故所作尽摘玉川子佳句而补成之。某窃以为不然。退之月蚀诗，题曰效玉川子作，而诗中有以玉川子为言者： 玉川子，涕泗下，中庭独自行。 又曰： 玉川子立于庭而言曰，地行贱臣仝，再拜敢告上天公。 然则退之几于代玉川子作也。玉川子诗虽豪放，然太险怪，而不循诗家法度。退之乃摘其句而约之以礼，故退之诗中两言玉川子，其意若曰：玉川子月蚀诗，如此足矣。故退之诗题曰效玉川子作，此退之之深意也。不然，退之岂不能自为月蚀诗，而必用玉川子句而后成诗耶！以谓退之自为月蚀诗，则诗中用玉川子涕泗告天公，又非其类矣。学林新编
有所思飘逸可喜
玉川子诗，读者易解，识者当自知之。萧才子宅问答诗如庄子寓言，高僧对禅机；惟有所思一篇，语似不类，疑他人所作，然飘逸可喜。其词曰： 当时我醉美人家，美人颜色娇如花。今日美人弃我去，青楼朱箔天之涯。娟娟姮娥月，三五二八圆又缺。翠眉蝉鬓生别离，一望不见心断绝。心断绝，几千里。梦中醉卧巫山云，觉来泪滴湘江水。湘江两岸花木深，美人不见愁人心。含愁更奏绿绮琴，调高弦绝无知音。美人兮美人，不知为暮雨兮为朝云？相思一夜梅花发，忽到窗前疑是君。 雪浪斋日记
评茶歌
玉川子有谢孟谏议惠茶歌，范希文亦有斗茶歌，此二篇皆佳作也，殆未可以优劣论。然玉川歌云： 至尊之余合王公，何事便到山人家！ 而希文云： 北苑将期献天子，林下雄豪先斗美。 若论先后之序，则玉川之言差胜。虽然，如希文，岂不知上下之分者哉！亦各赋一时之事耳。苕溪渔隐曰：艺苑以此二篇皆佳作，未可优劣论，今并录全篇。余谓玉川之诗，优于希文之歌，玉川自出胸臆，造言稳贴，得诗人之句法。希文排比故实，巧欲形容，宛成有韵之文。是果无优劣耶！玉川走笔谢孟谏议寄新茶云： 日高丈五睡正浓，军将扣门惊周公。口云谏议送书信，白绢斜封三道印。开缄宛见谏议面，手阅月团三百片。闻道新年入山里，蛰虫惊动春风起。天子须尝阳羡茶，百草不敢先开花。仁风暗结珠琲瓃，先春抽出黄金牙。摘鲜焙芳旋封裹，至精至好且不奢。至尊之余合王公，何事便到山人家！柴门反关无俗客，纱帽挂头自煎吃。碧云引风吹不断，白花浮光凝碗面。一碗喉吻润，两碗破愁闷。三碗搜枯肠，惟有文字五千卷。四碗发轻汗，平生不平事，尽向毛孔散。五碗肌骨清，六碗通仙灵。七碗吃不得也，唯觉两腋习习清风生。蓬莱山，在何处？玉川子乘此清风欲归去。山上群仙司下土，地位清高隔风雨。安得知百万亿苍生命，堕在颠崖受辛苦！便为谏议问苍生，到头合得苏息否！ 希文和章岷从事斗茶歌云： 年年春自东南来，建溪先暖水微开。溪边奇茗冠天下，武夷仙人从古栽。新雷昨夜发何处，家家嬉笑穿云去。露芽错落一番荣，缀玉含珠散嘉树。终朝采掇未盈襜，唯求精粹不敢贪。研膏焙乳有雅制，方中圭兮圆中蟾。北苑将期献天子，林下雄豪先斗美。鼎磨云外首山铜，瓶携江上中濡水。黄金碾畔绿尘飞，碧玉瓯中翠涛起。斗茶味兮轻醍醐，斗茶香兮薄兰芷。其间品第胡能欺，十目视而十手指。胜若登仙不可攀，输同降将无穷耻。吁嗟天产石上英，论功不愧阶前蓂。众人之浊我可清，千日之醉我可醒。屈原试与招魂魄，刘伶却得闻雷霆。卢仝不敢歌，陆羽须作经。森然万象中，焉知无茶星。商山丈人休茹芝，首阳先生休采薇。长安酒价减千万，城都药市无光辉。不如仙山一啜好，冷然便欲乘风飞。君莫羡花间女郎只斗草，嬴得珠玑满斗归。 艺苑雌黄
山中绝句
卢仝山中绝句云： 阳坡草软厚如织，因与鹿麛相伴眠。 王介甫只用五字，道尽此两句诗云： 眠分黄犊草 ，岂不简而妙乎！渔隐
李长吉
品题
元和中，韩吏部亦颇道其歌诗：云烟绵联，不足为其态也；水之迢迢，不足为其清也；春之盎盎，不足为其和也；秋之明洁，不足为其格也；风樯阵马，不足为其勇也；瓦棺篆鼎，不足为其古也；时花美女，不足为其色也；荒国陊殿，梗莽丘陇，不足为其恨怨悲愁也；鲸呿鳌掷，牛鬼蛇神，不足为其虚荒诞幻也；盖骚之苗裔，理虽不及，辞或过之。骚有感怨刺怼，言及君臣理乱，时有以激发人意，乃贺所为，无得有是！贺能探寻前事，所以深叹恨今古未尝经道者，如金铜仙人辞汉歌、补梁庾肩吾宫体谣，求取情状，离绝远去，笔墨畦迳间亦殊不能知之。贺生二十七年死矣，世皆曰：使贺且未死，少加以理，奴仆命骚可也。杜牧之
晦庵论李贺诗
李贺较怪得些子，不如太白自在。又曰贺诗巧。
高轩过
李贺年七岁，以长短之制，名动京华。时韩文公与皇甫湜览贺所作，奇之，因联骑造门求见。贺总角荷衣而出，二公不之信，因令面赋一篇。贺承命，欣然操觚染翰，旁若无人，仍名曰高轩过。云： 华裾织翠青如葱。金环压辔摇玲珑。马蹄隐隐声隆隆。入门下马气如虹。东京才子文章公。二十八宿罗心胸。元精耿耿贯当中。殿前作赋声摩空。笔补造化天无功。厖眉书客感秋蓬。谁知死草生华风。我今垂翅附冥鸿。他日不羞蛇作龙。 二公大惊，遂以所乘马，命联镳而还所居，亲为束发。后举进士。贺父名瑨，或谤贺不避家讳，韩文公特为著辨讳一篇。摭言
古锦囊
李贺未始立题，然后为诗，如他人牵合程课者。每旦出，小奚奴背古锦囊，遇所得，书投囊中，及暮归足成之。本传
杨花扑帐春云热
长吉诗云： 杨花扑帐春云热， 才力绝人远甚。如 柳塘春水慢，花坞夕阳迟。 虽为欧阳公所称，然不迨长吉之语。许彦周诗话
桃花乱落如红雨
长吉有 桃花乱落如红雨 之句，以此名世。余观刘禹锡云： 花枝满空迷处所，摇动繁英坠红雨。 刘、李出一时，决非相为剽窃。复斋谩录
刘宾客
独步元和
刘梦得竹枝九章，词意高妙，元和间诚可以独步。道风俗而不俚，追古昔而不愧；比之杜子美夔州歌，所谓同工而异曲也。昔子瞻尝闻余咏第一篇，叹曰：此奔轶绝尘，不可追也。淮阴行情调殊丽，语意尤稳切，白乐天、元微之为之，皆不入此律也。唯 无耐脱菜时 不可解，当待博物洽闻者说也。三阁词四章，可以配黍离之诗，有国存亡之鉴也。大概梦得乐府小章优于大篇，诗优于它文耳。山谷
用意深远
苏子由晚年多令人学刘禹锡诗，以为用意深远，有曲折处。后因见梦得历阳诗云： 一夕为湖地，千年列郡名。霸王迷路处，亚父所封城。 皆历阳事，语意雄健，后殆难继也。吕氏童蒙训
明月可中庭
山谷至庐山一寺，与群僧围炉，因举生公讲堂诗，末云： 一方明月可中庭。 一僧率尔云：何不曰 一方明月满中庭？ 山谷笑去。洪驹父诗话
平淮西诗
人岂不自知耶！及自爱其文章，乃更大缪，何也！刘禹锡诗固有好处，及其自称平淮西诗云 城中喔喔晨鸡鸣，城头鼓角声和平 ，为尽李愬之美；又云 始知元和十四载，四海重见升平年 ，为尽宪宗之美，吾不知此两联为何等语也！贾岛云： 独行潭底影，数息树边身。 其自注云： 二句三年得，一吟双泪流。知音如不赏，归卧故山秋。 不知此两句有何难道，至于三年始成，而一吟下泪也！隐居诗话
乐天评诗
杜甫善评诗，其称薛稷诗云： 驱车越陕郊，北顾临大河。 美矣。又称李邕六公篇，恨不见之，皇甫湜题浯溪颂云： 次山有文章，可惋只在碎！ 亦善评文者。若白居易，殊不善评诗。其称徐凝瀑布诗云： 千古长如白练飞，一条界破青山色。 又称刘禹锡 雪里高山头白早，海中仙果子生迟。  沉舟侧畔千帆过，病树前头万木春。 此皆常语也，禹锡自有可称之句甚多，顾不能知之耳！隐居诗话
棋诗
梦得观棋歌云： 初疑磊落曙天星，次见搏击三秋兵。雁行布阵众未晓，虎穴得子人皆惊。 余尝爱此数语，能模写弈棋之趣，梦得必高于手谈也。至东坡观棋，则云： 胜固欣然，败亦可喜，优哉游哉，聊复尔耳。 盖东坡素不解棋，不究此味也。渔隐
常建
佳句
丹阳殷璠，撰河岳英灵集，首列常建诗，爱其 山光悦鸟性，潭影空人心 之句，以为警策。欧公又爱建 竹径通幽处，禅房花木深 ，欲效建作数语，竟不能得，以为恨。予谓建此诗全篇皆工，不独此两联而已。其诗曰： 清晨入古寺，初日照高林。竹径通幽处，禅房花木深。山光悦鸟性，潭影空人心。万籁此俱寂，但闻钟磬音。 洪驹甫诗话
常建诗 竹径通幽处，禅房花木深 ，欧阳文忠公最爱赏，以为不可及。此语诚可人意，然于公何足道！岂非厌饫刍豢，反思螺蛤耶！东坡
