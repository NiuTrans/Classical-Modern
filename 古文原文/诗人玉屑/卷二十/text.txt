禅林
酸馅气
唐诗僧中叶以后，其名字班班，为时所称者甚多；然诗皆不传。如 经来白马寺，僧到赤乌年 数联，仅见文士所录而已。陵迟至贯休、齐己之徒，其诗虽存，然无足言矣。中间惟皎然最为杰出，故其诗十卷独全，亦无甚过人处。近世僧学诗者极多，皆无超然自得之气。往往反拾掇模仿士大夫所残弃，又自作一种体，格律尤凡俗，世谓之酸馅气。子瞻赠惠通诗云： 语带烟霞从古少，气含蔬笋到公无。 尝语人曰：颇解蔬笋语否？为无酸馅气也，闻者无不皆笑。石林诗话
无蔬笋气
东坡言僧诗要无蔬笋气，固诗人龟鉴。今时误解，便作世网中语，殊不知本分家风，水边林下气象，盖不可无。若尽洗去清拔之韵，使与俗同科，又何足尚！齐己云： 春深游寺客，花落闭门僧。 惠崇云： 晓风飘磬远，暮雪入廊深 之句，华实相副，顾非佳句耶！天圣间，闽僧可士，有送僧诗云： 一钵即生涯，随缘度岁华。是山皆有寺，何处不为家！笠重吴天雪，鞋香楚地花。他年访禅室，宁惮路岐赊！ 亦非肉食者能到也。西清诗话
灵彻
灵彻诗僧中第一。如 海月生残夜，江春入暮年。  窗风枯砚水，山雨慢琴弦。 前辈评此诗，云转石下千仞江。雪浪斋日记
 相逢尽道休官去，林下何曾见一人！ 世俗相传，以为俚谚。庆历中，许元为发运使，因修江岸，得斯石于池阳江水中，始知为灵彻诗也。集古录
船子和尚
华亭船子和尚有偈曰： 千尺丝纶直下垂，一波才动万波随。夜静水寒鱼不食，满船空载月明归。 丛林盛传，想见其为人。山谷倚曲音，歌成长短句曰： 一波才动万波随，蓑笠一钩丝。金鳞正在深处，千尺也须垂。吞又吐，信还疑，上钩迟。水寒江静，满目青山，载明月归。 冷斋夜话
道潜
吴僧道潜，有标致。常自姑苏归西湖，经临平道中作诗云： 风蒲猎猎弄轻柔，欲立蜻蜓不自由。五月临平山下路，藕花无数满汀洲。 东坡赴官钱塘，过而见之，大称赏。已而相寻于西湖，一见如旧相识。及坡移守东徐，潜往访之，馆于逍遥堂，士大夫争识之。东坡馔客罢，约而俱来，红妆拥随之。东坡遣一妓前乞诗，潜援笔而成曰： 寄语巫山窈窕娘，好将魂梦恼襄王，禅心已作沾泥絮，不逐春风上下狂。 一坐大惊，自是名闻海内。然性褊，憎凡子如仇。尝作诗曰： 去岁春风上国行，烂窥红紫厌平生。而今眼底无姚魏，浪蕊浮花懒问名。 士论以此少之。道潜作诗，追法渊明，其语有逼真处。曰： 数声柔橹苍茫外，何处江村人夜归？ 又曰： 隔林仿佛闻机杼，知有人家在翠微。 渔隐曰：余细味之，句格固佳，但不类渊明，岂得谓之逼真！若东坡和陶诗： 前山正可数，后骑且勿驱。 此方是逼真处。惠洪不善评诗，不足凭也。时从东坡在黄州，士大夫以书抵坡曰：闻日与诗僧相从，岂非 隔林仿佛闻机杼 者乎？真东山胜游也。坡以书示潜，诵前句笑曰：此吾师七字师号。冷斋夜话
东坡长短句云： 村南村北响缫车。 参寥诗云： 隔林仿佛闻机杼，知有人家在翠微。 秦少游云： 菰蒲深处疑无地，忽有人家笑语声。 三诗大同小异，皆奇句也。高斋诗话
仲殊
 瑞麟香暖玉芙蓉，画蜡凝辉到晓红。数点漏移衙仗北，一番雨滴甲楼东。梦游黄阙鸾巢外，身卧彤帏虎帐中。报道谯门初日上，起来帘幕李花风。 僧仲殊诗也。王安中守平江日会客，仲殊亦预焉。继以疲倦，先起，熟寐于黄堂中，不知客散；及觉，日已曈昽，因罚以此诗，始放去。 瑞麟 ，安中家所造香也。遗珠
润州北固楼赋诗曰： 北固楼前一笛风，碧云飞尽建康宫。江南二月多芳草，春在濛濛烟雨中。 云斋广录
元丰末，张诜枢言龙图之守杭也，一日宴客湖上，刘泾巨济、僧仲殊在焉。枢言命即席赋诗曲，巨济先唱云： 凭谁妙笔，横扫素缣三百尺；天下应无，此是钱塘湖上图。 仲殊遽云： 一般奇绝，云淡天高秋夜月；费尽丹青，只这些儿画不成。 枢言又出梅花，邀二人同赋。仲殊云：却作前章，曰： 江南二月，犹有枝头千点雪；邀上芳尊，却占东君一半春。 巨济不复继也。后陈袭善云：我为续之，曰： 尊前眼底，南国风光都在此；移过江来，从此江南不复开。 复斋漫录
惠洪
崇胜寺后有竹千余竿，独一根秀出，人呼为竹尊者。洪觉范为赋诗云： 高节长身老不枯，平生风骨自清癯。爱君脩竹为尊者，却笑寒松作大夫。未见同参木上座，空余听法石于菟。戏将秋色供斋钵，抹月批风得饱无？ 黄太史见之喜，因手为书之，以故名显。遗珠
近时僧洪觉范颇能诗，其题李愬画像云： 淮阴北面师广武，其气岂止吞项羽。公得李祐不肯诛，便知元济在堂股。 此诗当与黔安并驱也。顷年仆在长沙，相从弥年，其他诗亦甚佳。如云 含风广殿闻棋响，度日长廊转柳阴。 颇似文章巨公所作，殊不类衲子。又善作小词，情思婉约，似秦少游。至如仲殊、参寥，虽名世，皆不能及。许彦周诗话
余至琼州，刘蒙叟方饮于张守之席，三鼓矣，遣急足来觅长短句。问：欲叙何事？蒙叟视烛有蛾，扑之下去，曰：为赋之。急足反走，持纸曰：急为之，不然，获谴也。余口授吏书之曰： 蜜烛花光清夜阑，粉衣香翅绕团团，人犹认假为真实，蛾岂将灯作火看。方叹息，为遮拦，也知爱处实难拼。忽然性命随烟焰，始觉从前被眼瞒。 蒙叟醉笑首肯之。既北渡，夜发海津，又赠行为之词曰： 一段文章种性，又谪仙风韵，画戟丛中，清香凝宴寝。落日清寒勒花信，愁似海，洗光词锦。后夜归舟，云涛喧醉枕。 冷斋夜话
洪觉范诗云： 已收一霎挂龙雨，忽起千岩攧鹞风。  挂龙 对 攧鹞 ，皆方言，古今人未尝道。又云 丽句妙于天下白，高才俊似海东青。 又云： 文如水行川，气如春在花。 皆奇句也。雪浪斋日记
予自并州还故里，馆延福寺，寺前有小溪，风物类斜川，予儿童时戏剧之地也。尝春深独行溪上，作小诗曰： 小溪倚春涨，攘我钓月湾。新晴为不平，约束晚见还。银梭时拨刺，破碎波中山，整钓背落日，一叶懒红间。 又尝暮寒归见白鸟，作诗云： 剩水残山惨淡间，白鸥无事小舟闲。个中着我添图画，便似华亭落照湾。 鲁直曰：观君诗，说烟波缥缈处，如陆忠州论国政，字字坦夷，前身非篙师沙户种类耶！有诗，其略曰： 吾年六十子方半，槁项顶螺忘几年。脱却衲衣著蓑笠，来佐涪翁刺钓船。 予尝对渊材诵之，渊材曰：此退之 之 下冷斋夜话有一 赠 字登观 我欲收敛加冠巾 换骨句也。冷斋夜话
余尝自并州还江南，过都下，逢上元，符宝郎蔡子因约见相国寺。未至，有道人求诗，且曰：觉范尝有寒岩上元怀京师诗曰： 上元独宿寒岩寺，卧看青灯映薄纱。夜久雪猿啼岳顶，梦回清月上梅花。十分春瘦缘何事，一掬归心未到家。却忆少年行乐处，软红香雾喷东华。 今当为作京师上元怀山中可也。余戏为之曰： 北游烂熳看并川，重到皇州及上元。灯火风光忆前事，管弦音律试新翻。期人未至心如海，穿市皈来月满轩。却忆寒岩曾独宿，雪窗残夜一声猿。 冷斋夜话
惠诠
东吴僧惠诠，佯狂垢污，而诗语清婉。尝书湖上一山寺壁曰： 落日寒蝉鸣，独归林下寺。柴扉夜未掩，片月随行屦。惟闲犬吠声，步入青萝去。 东坡一见为和其后曰： 但闻烟外钟，不见烟中寺。幽人行未已，草露湿芒屦。惟应山头月，夜夜照来去。 诠竟以此诗知名。竹坡诗话云：余观东坡和诠诗，未尝不喜其清绝，过人远甚。晚游钱塘，始得诠诗，乃知其幽深清远，自有林下一种风流。东坡老人虽欲回三峡倒流之澜，与溪壑争流，终不近也。冷斋夜话
清顺
西湖僧清顺，颐然清苦，多佳句。尝赋十竹诗曰： 城中寸土如寸金，幽轩种竹只十个。春风慎勿长儿孙，穿我阶前绿苔破。 又有 久从林下游，颇识林下趣。从渠绿阴繁，不碍清风度。闲来石上眠，落叶不知数。一鸟忽飞来，啼破幽绝处。 荆公游湖上，爱之，乃称杨其名。坡晚年亦与之游，甚多酬唱。冷斋夜话
冷斋夜话记西湖僧清顺诗： 久从林下游，颇识林下趣。从渠绿阴繁，不碍清风度。闲来石上眠，落叶不知数。一鸟忽飞来，啼破幽寂处。 余见子苍言后两句不同云： 困则磻石眠，莫省落花数。惟闻犬吠声，又入烟萝去。 后两句虽不同无害，第 落叶不知数 一句不可。盖初夏间未应落叶之多耳。苕溪渔隐曰： 惟闻犬吠声，又入烟萝去。 乃惠诠诗。东坡尝和之云： 惟应山头月，夜夜照来去 者是也。子苍之言，冷斋之记，皆误也。复斋漫录
癞可
近时诗僧祖可，被恶疾，人号癞可；善权者，亦能诗，人物清癯，人目为瘦权。可得之雄爽，权得之清淡。可诗如 清霜群木落，尽见西山秋。 又 谷口未斜日，数峰生夕阴。 皆佳句也。西清诗话
清诗话
癞可东溪集有诗云： 伛步入萝径，绵延趣罙深。僧居不知处，仿佛清磬音。石梁邀屡度，始见青松林。谷口未斜日，数峰生夕阴。凄风薄乔木，万窍作龙吟。摩挲绿苔石，书此慰幽寻。 渔隐
癞可诗云： 琴到无弦听者希，古今唯有一钟期。几回拟鼓阳春曲，月满虚堂下指迟。 晦翁尝大书此诗，刻石于家。柳溪近录
显忠
王荆公书一绝句于壁间云： 竹里编茅倚石根，竹茎疏处见前村。闲眠尽日无人到，自有清风为扫门。 盖诗僧显忠诗也。洪驹父诗话
庆老
泉州僧庆老有诗云： 交情老去淡如水，病骨秋来瘦作松。 真方外语也。诗说隽永
悟清
前辈好称僧悟清 鸟归花影动，鱼没浪痕圆 ，以为句意俱新。然余读后梁沈君攸临水诗云： 花落圆纹出，风急细流翻。 迺知 鱼没浪痕圆 之句出于此。复斋漫录
希昼
刘氏传记载：炀帝既诛薛道衡，乃云：尚能道 空梁落燕泥 否？盖道衡诗尝有是句。杨公谈苑载：僧希昼北宫书亭云： 花露盈虫穴，梁尘堕燕泥。 予以谓炼句虽工，而致思不逮于薛矣。麈史
景淳
桂林僧景淳，工诗，福老顺为余言：淳意苦而深，世不可遽解。如曰： 夜色中旬后，虚堂坐几更。隔溪猿不叫，当槛月初生。 又曰 后夜客来稀，幽斋独掩扉。月中无事立，草际一萤飞。 余时方十六七，心不然之。
福州僧
南方浮屠能诗者多矣，往往多不显其名。福州有一僧，作诗百余篇，其中佳句有云： 虹收千嶂雨，潮展半江天。 又有诗云： 诗因试客分题僻，棋为饶人下子低。 不减古人。古今诗话
志南
僧志南诗云： 古木阴中系短篷，杖藜扶我过桥东。沾衣欲湿杏花雨，吹面不寒杨柳风。 晦庵尝跋其卷云：南诗清丽有余，格力闲暇，无蔬笋气。如云云，余深爱之。后作书荐至袁梅岩，袁有诗云： 上人解作风骚话，云谷书来特地夸。杨柳杏花风雨外，不知诗轴在谁家！ 柳溪近录
圆悟
圆悟未识晦庵，尝和其梅花诗云： 独怜万木凋零后，屹立风霜惨澹中。 晦翁自是与之酬唱。柳溪近录
病僧
唐末一山寺，有僧卧病，因自题其户曰： 枕有思乡泪，门无问疾人。尘埋床下履，风动架头巾。 适有部使者经从过寺中，恻然怜之，邀归坟庵疗治。后部使者贵显，因言于朝，遂令天下寺置延寿寮，专养病僧也。庚溪诗话
方外
吕洞宾
钟弱翁帅平凉，一方士通谒，从牧童牵黄犊，立于庭下。弱翁异之，指牧童曰：道人颇能赋此乎？笑曰：不烦我语，是儿能之。牧童乃操笔大书云： 草铺横野六七里，笛弄晚风三两声。归来饱饭黄昏后，不脱蓑衣卧月明。 既去，郡人见方士担两大瓮，长歌出郭，迹之不见。两瓮乃二 口 ，岂洞宾耶？西清诗话
回先生过湖州东林沈氏饮，醉，以石榴皮书其家东老庵之壁云： 西邻已富忧不足，东老虽贫乐有余。白酒酿来缘好客，黄金散尽为收书。  东老 ，沈氏之老自谓也。东坡
吕洞宾自咏云： 朝游北海暮苍梧，袖里青蛇胆气粗。三入岳阳人不识，朗吟飞过洞庭湖。 谈苑
韩湘
韩湘，字清夫，文公犹子也。落魄不羁，文公勉之学，湘曰：湘之所学，非公知之。公令作诗以观其志。诗曰： 青山云水窟，此地是吾家。后夜流琼液，凌晨咀绛霞。琴弹碧玉调，炉炼白朱砂。宝鼎存金虎，元田养白鸦。一瓢藏世界，三尺斩妖邪。解造逡巡酒，能开顷刻花。有人能学我，同共看仙葩。 公览而戏之曰：子能夺造化耶？湘曰：此事甚易。公为开樽，湘聚土以盆覆之，良久花开，乃碧花二朵；于花间拥出金字诗一联云： 云横秦岭家何在？雪拥蓝关马不前。 公未晓其句意，湘曰：事久可验。遂告去。未几，公以佛骨事谪官潮州，一日涂中遇雪，俄有人冒雪而来。乃湘也。湘曰：忆花上之句乎？正今日事也。公询其地，即蓝关。嗟叹久之曰：吾为汝足此诗。诗曰： 一封朝奏九重天，夕贬潮阳路八千。本为圣明除弊事，岂于衰朽惜残年！云横秦岭家何在？雪拥蓝关马不前。知汝远来须有意，好收吾骨瘴江边。 公别湘诗曰： 人才为世古来多，如子雄文世孰过！好待功名成就日，却抽身去上烟萝。 湘别公诗云： 举世都为名利醉，伊余独向道中醒。他时定是飞升去，冲破秋空一点青。 青琐集
玄真子
玄真子张志和，会稽人，守真养气，卧冰不冷，入水不濡。颜鲁公守湖州日，与宾客唱和，为渔父词。志和曰： 西塞山前白鸟飞，桃花流水鳜鱼肥。青箬笠，绿蓑衣，斜风细雨不须归。 坐客叹服不已。后果传之。
唐求
唐末，蜀州有唐求，放旷疏逸，方外人也。吟诗有所得，即将稿捻为丸，投大瓢中。后卧病，投瓢于江曰：兹瓢苟不沉没，得之者方知吾苦心耳。瓢至新渠江，有识者曰：此唐山人诗瓢也。接得，十才二三。题郑处士隐居云： 不信最清旷，及来愁已空。数点石泉雨，一溪霜叶风。业在有山处，道成无事中。酌尽一杯酒，老夫颜亦红。 古今诗话
希夷先生
陈抟，字图南，隐居武当山，后徙华山云台观。周世宗召至京师，赐号白云先生。太宗朝再召，赐号希夷先生。抟负经纶之才，历五季离乱，每闻一朝革命，颦蹙数日；一日，方乘驴游华阴市，闻太祖登极，大笑曰：天下自此定矣。尝有诗云： 十年踪迹走红尘，回首青山入梦频。紫陌纵游争及睡，朱门虽贵不如贫。愁闻剑戟扶危主，闷见笙歌恬醉人。携取旧书归旧隐，野花啼鸟一般春。 青琐
陈希夷先生每睡则半载，或数月，近亦不下月余。题西峰曰： 为爱西峰好，吟头尽日昂。岩花红作阵，溪水绿成行。几夜碍新月，半山无夕阳。寄言嘉遁客，此处是仙乡。 
蜀道士
秦川北绝顶之上，有隗嚣宫；宫之宏丽，莫得状之。今为寿山寺，寺有三门，门限琢青石为之，莹彻如琉璃色。余尝待月纳凉，夕处朝游，不离于是。尔后入蜀，蜀有道士谓余曰：嚣宫石门限下诗记之乎？余曰：余为孩童，迨乎壮年，游处于此，未尝见有诗。道士微哂曰：子若后游，但于石门限下土际求之。丙戌岁，蜀破还秦，至则访求之，果得一绝云。详观此篇，飘飘然有神仙体裁，远近词人，竞来讽味，那知道士非控鲤驾鹤之流乎？奇哉，奇哉！诗曰： 越溪道士人不识，上天下天鹤一只。洞门深锁玉窗寒，滴露研朱写周易。 
斸药翁
 柴芝兮春荑，黄精乎秋肥，余未始与老辞兮老余辞。 李文叔与李伯时书，记太山所遇斸药翁所歌，味其辞甚文而有理，盖为士而终遁者耶？抑如古之避世者，言出于口，自不违于理而又文者耶？安得穷探极览，万或凯一，如昔人者与之邂逅也耶！耄矣，已矣，安得适吾愿耶！赵章泉吃嗒
罗浮仙
近有人游罗浮，宿留岩谷间，中夜见一人，身无衣而绀毛覆体。意必仙也，乃再拜问道，其人了不顾，但长啸数声，响振林木，歌诗云： 云来万岭动，云去天一色。长啸两三声，空山秋月白。 西清诗话
闲却一溪云
范致虚居方城，有高士馆于家，自言昔乃白发社翁，遇师授以神药，今年逾下寿，颜渥如丹，有孺子色。既久告归，留一绝，末句云： 莫讶杖藜归去早，旧山闲却一溪云。 西清诗话
张亶
张亶，熙宁中梦行入空中，闻天风海涛，声振林木；徐见海中楼阙金碧，琼裾琅珮者数百人，揖亶，出纸请赋诗。细视笔砚，皆碧玉色，且戒之曰：此间文章，要似隐起鸾凤，当与织女机杼分巧，过是乃人间语耳。亶成一绝句云： 天风吹散赤城霞，染出连云万树花。误入醉乡迷去路，傍人应笑忘还家。 有仙人曰：子诗佳绝，未免近凡。酌酒一杯，极甘寒，忽觉身堕万仞山而寤。
六言诗
 心事数茎白发，生涯一片青山。空林有雪相待，野路无人自还。 李王好书神仙隐遁之词，岂非遭罹多故，欲脱世网而不得者耶！东坡
蔡真人词
陈东，靖康间尝饮于京师酒楼，有倡打坐而歌者。东不顾，乃去倚栏独立，歌望江南词，音调清越，东不觉倾听。视其衣服皆故弊，时以手揭衣爬搔，肌肤绰约如雪，乃复呼使前再歌之。其词曰： 阑干曲，红飏绣帘旌。花嫩不禁纤手捻，被风吹去意还惊。眉黛蹙山青，铿铁板，闲引步虚声。尘世无人知此曲，却骑黄鹤上瑶京，风泠月华清。 东问何人制？曰：上清蔡真人词也。歌罢，得数钱，即下楼。亟遣仆追之，已失矣。夷坚志
闺秀女类也
双头牡丹
唐高宗宴众臣，赏双头牡丹诗。上官昭容一联云： 势如连璧友，情若臭兰人。 计之必一英奇女子也。许彦周诗话
费氏
熙宁间，奉诏定蜀、楚、秦民三家所献书，得一弊纸所书花蕊夫人诗三十二首，乃夫人亲笔，而辞甚奇，与王建宫词无异。自唐至今，诵者不绝口，而此独遗弃不见取。前受诏定三家书者，又斥去之，甚可惜也。谨令缮写入三馆而归，口诵数篇于丞相安石，明日与中书语及之，而王珪、冯京愿传其本，于是盛行于世。夫人伪蜀孟昶侍人，事具国史。如 龙池九曲远相通，杨柳丝牵两岸风。长似江南好风景，画船来往碧波中。  梨园弟子簇池头，小乐携来候宴游。试炙银笙先按拍，海棠花下合梁州。  月头支给买花钱，满殿宫人近数千。遇著唱名多不应，含羞走过御床前。  内人追逐采莲时，惊起沙鸥两岸飞。兰棹把来齐拍水，并船相斗湿罗衣。 皆清婉可喜。又别有逸诗六十六篇，乃近世好事者旋加搜索续之，篇次无伦，语意与前诗相类者极少，诚为乱真矣。聊摘其一二云： 罗衫玉带最风流，斜插银篦慢裹头，闲向殿前骑御马，掉鞭横过小红楼。  春日龙池小宴开，岸边亭子号流杯。沉檀刻作神仙女，对捧金杯水上来。 王平甫
国亡诗
费氏，蜀之青城人，以才色入蜀宫，后主嬖之，号花蕊夫人。效王建作宫词百首。国亡，入备后宫。太祖闻之，召使陈诗，诵其国亡诗云： 君王城上竖降旗，妾在深宫那得知。十四万人齐解甲，更无一个是男儿。 太祖悦，盖蜀兵十四万，而王师才数万尔。后山诗话
七岁女
唐如意中，有女子七岁能诗，则天令赋之，皆应声而就。其兄别之，则天令作诗送兄，曰： 别路云初起，离亭叶正飞。所嗟人异雁，不作一行归。 
薛氏
五代末，濠梁人南楚材游陈颍间，颍守欲子妻之，楚材已娶薛氏，以受颍守之恩，遣人归取琴书之属，似无还意。薛氏善书画，能属文，自对鉴图其形，并作诗寄之曰： 欲下丹青笔，先拈玉鉴端。已惊颜寂寞，渐觉鬓凋残。泪眼描将易，愁肠写出难。恐君浑忘却，时展画图看。 楚材见而惭焉，与之偕老。唐宋遗史
慎氏
天祐中，毗陵有慎氏，本儒家女，王史严灌夫娶之，数年无子，因拾其过而出焉。慎氏慨然登舟，留诗一章为别曰： 当时心事已相关，雨散云飞一饷间。便挂孤帆从此去，不堪重过望夫山。 灌夫览而愧，乃留之。唐宋遗史
二十八字媒
 白藕作花风已秋，不堪残睡更回头。晚云带雨归飞急，去作西窗一夜愁。 此赵德麟细君王氏所作也。德麟既鳏居，因见此篇，遂与之为亲。余以为二十八字媒也。王直方诗话
三英诗
天圣中，礼部郎中孙冕三英诗：刘元载妻，詹茂先妻，赵晟之母，早梅、寄远、惜别三诗。刘妻哀子无立，詹妻留夫侍母病，赵母惧子远游。孙公爱其才以取之。早梅诗云： 南枝向暖北枝寒，一种春风有两般。凭仗高楼莫吹笛，大家留取倚栏干。 寄远诗云： 锦江江上探春回，消尽寒冰落尽梅。争得儿夫似春色，一年一度一归来。 惜别诗云： 暖有花枝冷有冰，惟人没后却无凭。预愁离别苦相对，挑尽渔阳一夜灯。 金华瀛州集，又搜遗记梅花诗是女仙题蜀州江梅阁。
李易安
今代妇人能诗者，前有曾夫人魏，后有易安李。李在赵氏时，建炎初从秘阁守建康，作诗云： 南来尚怯吴江冷，北狩应悲易水寒。 又云： 南渡衣冠少王导，北来消息欠刘琨。 诗说隽作
荆公女
荆公女吴安持之妻，工诗。尝寄荆公曰： 西风不入小窗纱，秋意应怜我忆家。极目江山千万恨，依然和泪看黄花。 冷斋夜话
虞美人草行歌行也
曾子宣夫人魏氏，作虞美人草行云： 鸿门玉斗纷如雪，十万降兵夜流血，咸阳宫殿三月红，霸业已随烟烬灭。刚强必死仁义王，阴陵失路非天亡。英雄本学万人敌，何用屑屑悲红妆。三军散尽旌旗倒，玉帐佳人坐中老。香魂夜逐剑光飞，青血化为原上草。芳心寂寞寄寒枝，旧曲闻来似敛眉。哀怨徘徊愁不语，恰如初听楚歌时。滔滔逝水流今古，汉楚兴亡两丘土。当年遗事久成空，慷慨尊前为谁舞。 苕溪渔隐曰：此诗乃许彦国表民作。表民，合肥人。余昔随侍先君守合肥，尝借得渠家集，集中有此诗。又合肥老儒郭全美，乃表民席下旧诸生，云亲见渠作此诗。今曾端伯编诗选，亦列此诗于表民诗中，遂与余所见所闻暗合。览者可以无疑，亦知冷斋之妄也。
黄谷城母夫人孙氏
谷城母夫人孙氏道绚，极有词藻，尝赋九日诗，有 别墅苍烟萦古木，寒溪白浪卷轻沙。 又拟进士试月华临静夜诗，其贴静夜处云： 大疑当作天虚万籁息，人散一帘斜。 思致极不浅也。其小词云： 月光飞入林间屋，风策策，度庭竹。夜半江城击柝声，动寒梢栖宿。等闲老去年华促，只有江梅伴幽独。梦绕夷门旧家山，恨惊回难续。 又宫词： 翠柏红蕉影乱，月上珠帘恰半。风自碧空来，吹落歌珠一串。不见，不见，人被绣帘遮断。 使易安尚在，且有愧容矣。
蒨桃
余观古今诗话、翰府名谈，皆载寇莱公侍儿蒨桃诗二首，和章一首并同。翰府名谈仍益以怪辞，吾所不取，今但笔其诗云。公自相府出镇北门，有善歌者至庭下，公取金钟独酌，令歌数阕，公赠之束彩，歌者未满意。蒨桃自内窥之，立为诗二章呈公云： 一曲清歌一束绫，美人犹自意嫌轻。不知织女萤窗下，几度拖梭织得成。 其二云： 夜冷衣单手屡呵，幽窗轧轧度寒梭。腊天日短不盈尺，何似妖姬一曲歌。 公和云： 将相功名终若何，不堪急景似奔梭。人间万事君休问，且向樽前听艳歌。 渔隐
倡周氏
陈筑，字梦和，莆田人。崇宁初登第，为福州古田尉。既至官，惑一倡周氏，周能诗，尝赠筑云： 梦和残月过楼西，月过楼西梦已迷。唤起一声肠断处，落花枝上鹧鸪啼。 首句盖寓筑之字也。又春晴诗云： 瞥然飞过谁家燕，蓦地香来甚处花？深院日长无个事，一瓶春水自煎茶。 夷坚志
营妓僧儿
广汉妓女小名僧儿，秀外惠中，善填词。有姓戴者，忘其名，两作汉守，宠之。既而得请玉局之祠以归。僧儿作满庭芳见意云： 团菊苞金，丛兰减翠；画成秋暮风烟。使君归去，千里倍潸然。两度朱幡雁水，全胜得陶侃当年。如何见，一时盛事，都在送行篇。愁烦，梳洗懒，寻思陪宴，花月湖边。有多少风流，往事萦牵。闻道霓旌羽驾。看看是玉局神仙。应相许，冲云破雾，一到洞中天。 渔隐
