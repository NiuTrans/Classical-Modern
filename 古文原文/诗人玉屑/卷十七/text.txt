西昆体
宗李义山
杨大年、钱文僖、晏元献、刘子仪为诗，皆宗李义山，号西昆体。后进效之，多窃取义山诗句。尝内宴，优人有为义山者，衣服败裂，告人曰：吾为诸馆职撏扯至此，闻者大噱。然大年咏汉武诗云： 力通青海求龙种，死讳文成食马肝。待诏先生齿编贝，忍令乞米向长安。 义山不能过也。古今诗话
佳句
杨亿、刘筠作诗务故实，而语意轻浅，一时慕之，号西昆体，识者病之。欧公云：刘子仪诗句有 雨势宫城阔，秋声禁树多。 亦不可诬也。隐居诗话
欧公矫昆体
欧公诗，始矫昆体，专以气格为主，故其诗多平易疏畅，律诗意所到处，虽语有不伦，亦不复问。而学之者往往遂失于快直，倾囷倒廪，无复余地。然公诗好处，岂专在此！如崇徽公主手痕诗： 玉颜自昔为身累，肉食何人与国谋。 此是两段大议论，抑扬曲折，发见于七字之中，婉丽雄胜，字字不失相对。虽昆体之工者，亦未易此言，所会处如是，乃为至到。石林诗话
荆公晚年喜称义山
王荆公晚年亦喜称义山诗，以为唐人知学老杜而得其藩篱，惟义山一人而已。每诵其 雪岭未归天外使，松州犹驻殿前军。  永忆江湖归白发，欲回天地入扁舟。 与 池光不受月，暮气欲沉山。  江海三年客，乾坤百战场。 之类，虽老杜亡以过也。义山诗合处信有过人；若其用事深僻，语工而意不及，自是其短。世人反以为奇而效之，故昆体之弊，适重其失，义山本不至是云。蔡宽夫诗话
诗到义山，谓之文章一厄，以其用事僻涩，时称西昆体。然荆公晚年，亦或喜之，而字字有根蒂。如 试问火城将策探，何如云屋听窗知。  未爱京师传谷口，但知乡里胜壶头。 其用事琢句，前辈无相犯者。冷斋夜话
温公称其佳句
自西昆集出，时人争效之，诗体一变。而先生老辈，患其多用故事，语僻难晓，殊不知自是学者之弊。如杨大年新蝉云： 风来玉宇鸟先觉，露下金茎鹤未知。 虽用故事，何害为佳句！又如 峭帆横渡官桥柳，叠鼓惊飞海岸鸥。 其不用故事，又岂不佳乎！盖其雄文博学，笔力有余，无施不可。非前世号诗人者，区区于风雪草木之类，为许洞所困也。归田录
六一居士
六一之义
居士初谪滁山，自号醉翁，既老而衰且病，将退休于颍水之上，则又更号六一居士。客有问曰：六一何谓也？居士曰：吾家藏书一万卷，集录三代以来金石遗文一千卷，有琴一张，有棋一局，而尝置酒一壶。客曰：是为五一尔，奈何？居士曰：以吾一翁，老于此五物之间，是岂不为六一乎！客笑曰：子欲逃名乎？而屡易其号，此庄生所谓畏影而走乎日中者也。余将见子疾走、大喘、渴死，而君不得逃也。居士曰：吾固知名之不可逃，然亦知夫不必逃也。吾为此名，聊以志吾之乐尔。六一居士传
欧公自负
石林诗话云：欧公一日被酒，语其子棐曰：吾诗庐山高，今人莫能为，惟李太白能之。明妃曲后篇，太白不能为，惟杜子美能之。至于前章，则子美亦不能为，惟吾能之也。近观本朝名臣传，乃云欧阳某为诗，谓人曰：庐山高惟韩愈可及；琵琶前引，韩愈不可及，杜甫可及；后引李白可及，杜甫不可及。其自负如此。则与石林所纪全不同。琵琶引，即明妃曲也。此三诗并录于此：庐山高，赠同年刘凝之归南康，其诗云： 庐山高哉，几千仞兮，根盘几百里，巀然屹立乎长江。长江西来走其下，是为扬澜左蠡兮，洪涛巨浪日夕相舂撞。云消风止水镜净，泊舟发岸而远望兮，上摩云霄之晻霭，下压后士之鸿庬。试往造乎其间兮，攀缘石磴窥空谾，千岩万壑响松桧，悬崖巨石飞流淙。水声聒聒乱人语，六月飞雪洒石矼。仙翁释子亦往往而逢兮，吾尝恶其学幻而言哤。但见丹霞翠壁远近映楼阁，晨钟暮鼓杳霭罗幡幢。幽花野草不知其名兮，风吹露湿香涧谷，时有白鹤飞来双，幽寻远去不可极，便欲绝世遗纷庬。羡君买田筑室老其下，插秧盈畴兮酿酒盈缸。欲令浮岚暖翠千万状，坐卧常对乎轩窗。君怀磊砢有至宝，世俗不辨珉与玒。策名为吏二十载，青衫白首困一邦。宠荣声利不可以苟屈兮，自非青云白石有深趣，其气兀硉何由降。丈夫壮节似君少，嗟我欲说，安得巨笔如长杠。 明妃曲和王介甫作，其一云： 胡人以鞍马为家，射猎为俗。泉甘草美无常处，鸟惊兽骇争驰逐。谁将汉女嫁胡儿，风沙无情面如玉。身行不遇中国人，马上自作思归曲。推手为琵却手琶，胡人共听亦咨嗟。玉颜流落死天涯，琵琶却传来汉家。汉宫争按新声谱，遗恨已深声更苦。纤纤女手生洞房，学得琵琶不下堂。不识黄云出塞路，岂知此声能断肠。 其二云： 汉宫有佳人，天子初未识。一朝随汉使，远嫁单于国。绝色天下无，一失难再得。虽能杀画工，于事竟何益。耳目所及尚如此，万里安能制夷狄！汉计诚已拙，女色难自夸。明妃去时泪，洒向枝上花。狂风日暮起，飘泊落谁家！红颜胜人多薄命，莫怨春风当自嗟。 余观介甫明妃曲二首，辞格超逸，诚不下永叔，不可遗也。因附益之。其一云： 明妃初出汉宫时，泪湿春风鬓脚垂。低回顾影无颜色，尚得君王不自持。归来却怪丹青手，入眼平生未曾有。意态由来画不成，当时枉杀毛延寿。一去心知更不归，可怜著尽汉宫衣。寄声欲问塞南事，只有年年鸿雁飞。家人万里传消息，好在毡城莫相忆。君不见咫尺长门闭阿娇，人生失意无南北。 其二云： 明妃出嫁与胡儿，毡车百两皆胡姬。含情欲语独无处，传与琵琶心自知。黄金捍拨春风手，弹看飞鸿劝胡酒。汉宫侍女暗垂泪，沙上行人却回首。汉恩自浅胡自深，人生乐在相知心。可怜青塚已芜漫，尚有哀弦留至今。 渔隐
只欲平易
或疑六一居士诗，以为未尽妙，以质于子和，子和曰：六一诗只欲平易耳。 西风酒旗市，细雨菊花天。 岂不佳？ 晚烟寒橘柚，秋色老梧桐。 岂不似少陵？雪浪斋日记
佳句
欧公云： 身行南雁不到处，山与北人相对愁。 汪彦章云： 路行归雁不到处，家在长江欲尽头。 彦章虽体欧公诗，然终不及欧之自在也。渔隐
会赵公诗
文忠与赵康靖公概同在政府，相得欢甚。康靖先告老归睢阳，文忠相继谢事归汝阴。康靖一日单车特往过之，时年几八十矣。留剧饮逾月，日于汝阴纵游而后返。前辈挂冠后，能从容自适，未有若此者。文忠尝赋诗云： 古来交道愧难终，此会今时岂易逢。出处三朝俱白首，凋零万木见青松。公能不远来千里，我病犹堪釂一钟。已胜山阴空兴尽，且留归驾为从容。 因榜其游从之地为会老堂。明年，文忠欲往睢阳报之，未果行而薨。两公名节固师表天下，而风流襟义又如此，诚可以激薄俗也。蔡宽夫诗话
才高不见牵强之迹
欧公作诗，盖欲自出胸臆，不肯蹈袭前人，亦其才高，故不见牵强之迹耳。如六月十四夜飞盖桥玩月云： 天形积轻清，水德本虚静。云收风波止，始见天水性。澄光与粹容，上下相涵映。乃于其两间，皎皎挂寒镜。余辉所照耀，万物皆鲜莹。矧夫人之灵，岂不醒视听。而我于此时，翛然发孤咏。纷昏忻洗涤，俯仰恣涵泳。人心旷而闲，月色高逾迥。惟恐清夜阑，时时瞻斗柄。 渔隐
苏子美
以诗得名
苏子美以诗得名，书亦飘逸。然其诗以奔放豪健为主，梅尧臣诗虽乏高致，而平淡有工，世谓之苏梅，其实正相反也。子美尝自叹曰：平生作诗被人比梅尧臣，写字比周越，良可笑也。周越书轻俗不近古，无足取也。隐居诗话
绝句
山谷爱子美绝句云： 春阴垂野草青青，时有幽花一树明。晚泊孤舟古祠下，满川风雨看潮生。 山谷累书此诗，或真草与大字。王直方诗话
圣俞子美
圣俞、子美齐名于一时，而二家诗体特异。子美笔力豪俊，以超迈横绝为奇；圣俞覃思精微，以深远闲淡为意。各极其长，虽善论者不能优劣。余山谷夜行诗，略道其一二云： 子美气方雄，万窍号一噫。有时肆颠狂，醉墨洒滂霈。譬如千里马，已发不可杀。盈前尽珠玑，一一难拣汰。梅公事清浅，石齿漱寒濑。作诗三十年，视犹后我辈。文词愈清新，心意虽老大。有如妖饶女，老自有余态。近诗尤苦硬，咀嚼苦难嘬。又如食橄榄，真味久愈在。苏豪以气转，举世徒惊骇。梅穷独我知，古货今难卖。 语虽非工，谓粗得仿佛，然不能优劣之。欧公诗话
梅都官
工于平淡自成一家
圣俞诗工于平淡，自成一家。如东溪云： 野凫眠岸有闲意，老树著花无丑枝。 山行云： 人家在何处，云外一声鸡。 春阴云： 鸠鸣桑叶吐，村暗杏花残。 杜鹃云： 月树啼方急，山房人未眠。 似此等句，须细味之，方见其用意也。渔隐
句句精炼
圣俞诗句句精炼，如 焚香露莲泣，闻磬清鸥迈。 之类，宜乎为欧阳文忠公所称。其他古体如朱弦疏越，一唱三叹，读者当以意求之。许彦周诗话
寄马遵诗
马遵谪守宣州，及其去也，郡僚军民，争欲驻留，至以铁锁绝江。遵于饯筵倚醉，令官妓剥榧实而食，眷眷若留连状；又以所乘骢马寄圣俞家，郡人皆不疑其去也。遵夜使人绝锁解舟，以水沃橹牙，使之不鸣，逮晓，舟去远矣。圣俞寄遵诗云： 三更醉下陵阳峰，仙舟江上去无踪。杈牙铁锁漫横绝，橹湿不惊潭底龙。断肠吴姬指如笋，欲剥玉榧将何从。短翎水鸭飞不远，那经细雨山重重。却顾旧埒病骢马，尘沙历尽空龙钟。 隐居诗话
莫打鸭
吕士隆知宣州，好以事笞官妓，妓皆欲逃去而未得也。会杭州有一妓到宣，其色艺可取，士隆喜之，留之使不去。一日，郡妓复犯小过，士隆又欲笞之，妓泣诉曰：某不敢辞罪，但恐杭妓不能安也。士隆愍而舍之。圣俞因作莫打鸭一篇曰： 莫打鸭，打鸭惊鸳鸯。鸳鸯新向池北落，不比孤洲老秃鸧。秃鸧尚欲远飞去，何况鸳鸯羽翼长。 盖谓此也。隐居诗话
石曼卿
晦庵论其诗
石曼卿诗极有好处，如 仁者虽无敌，王师固有征。无私乃时雨，不杀是天声。 长篇。旧见曼卿大书此诗，气象方严遒劲，极可宝爱，真颜筋柳骨。今人喜苏子美字，不及此远甚。曼卿诗极雄豪，而缜密方严。如筹笔驿诗： 意中流水远，愁外旧山青。 又 乐意相关禽对语，生香不断树交花。 之句，极佳，惜不见其全集。
西湖处士
欧阳文忠公极赏林和靖 疏影横斜水清浅，暗香浮动月黄昏 之句，而不知和靖别有咏梅一联云： 雪后园林才半树，水边篱落忽横枝。 似胜前句，不知文忠何缘弃此而赏彼。文章大概亦如女色，好恶只系于人。苕溪渔隐曰：王直方又爱和靖 池水倒窥疏影动，屋檐斜入一枝低。 以谓此句于前所称，真可处伯仲之间。余观此句，略无佳处。直方何为喜之！真所谓一解不如一解也。山谷
林和靖梅花诗 疏影横斜水清浅，暗香浮动月黄昏。 诚为警绝；然其下联乃云： 霜禽欲下先偷眼，粉蝶如知合断魂。 则与上联气格全不相类，若出两人，乃知诗全篇佳者诚难得。唐人多摘句为图，盖以此。大抵和靖诗喜于对意，如 伶伦近日无侯白，奴仆当时有卫青。  破殿静披齑臼古，斋房闲试酪奴春。 之类，虽假对亦不草草，故气格不无少贬。然五言如 夕寒山翠重，秋静鸟行疏。 长句如 桥横水木已秋色，树倚云峰更晚晴。  烟含晚树人家远，雨湿春蒲燕子低。 等，何害为工夫太过。蔡宽夫诗话
和靖言，余顷得宛陵葛生所茹笔，每用之如麾百胜之师，横行于纸墨间，所向无不如意。惜其日久且弊，作诗以录其功云： 神锋虽缺力终存，架琢珊瑚欠策勋。日暮闲窗何所似，灞陵憔悴故将军。 殊有悯劳念旧之意。渔隐
邵康节
出处大略
邵尧夫居洛四十年，安贫乐道，自云未尝皱眉。故诗云： 平生不作皱眉事，天下应无切齿人。 所居寝息处为安乐窝，自号安乐先生。其西为瓮牖，读书燕居其下，旦则焚香独坐，晡时饮酒三四瓯，微醺便止，不使至醉也。尝有诗云： 斟有浅深存燮理，饮无多少系经纶。  莫道山翁拙于用，也能康济自家身。 喜吟诗、作大字书，然遇兴则为之，不牵强也。大寒暑则不出，每出则乘小车，为诗以自咏曰： 花如锦时高阁望，草如茵处小车行。 温公赠以诗曰： 林间高阁望已久，花外小车犹未来。 尧夫随意所之，遇主人喜客，则留三五日；又之一家，一如之。或经月忘返。虽惟高洁，而对宾客接人，无贤不肖贵贱，皆欢然相亲。自言若至重疾，自不能支，其有小疾，有客对话，不自觉疾之去体也。学者从之问经义，精深浩博，应对不穷，思致幽远，妙极道数，间有知之深者，开口论天下事，虽久存心世务者不能及也。朝廷尝用大臣荐，以官起之，不屈。及其死，以著作佐郎告赐其家，邦人请易其名于朝，太常考行，谥之曰康节。复斋漫录
康节之学，其骨髓在皇极经世，其花草便是诗。文鉴编诗： 天向一中分造化，人于心上起经纶。 却不编入。晦庵
半山老人
一唱三叹
荆公暮年作小诗，雅丽精绝，脱去流俗；每讽味之，便觉沆瀣生牙颊间。苕溪渔隐曰：荆公小诗如 南浦随花去，回舟路已迷。暗香无觅处，日落画桥西。  染云为柳叶，剪水作梨花。不是春风巧，何缘见岁华。  檐日阴阴转，床风细细吹。翛然残午梦，何许一黄鹂。  蒲叶清浅水，杏花和暖风。地偏缘底绿，人老为谁红。  爱此江边好，留连至日斜。眠分黄犊草，坐占白鸥沙。  日净山如染，风暄草欲薰。梅残数点雪，麦涨一川云。 观此数诗，真可使人一唱而三叹也。山谷
得子美句法
荆公诗得子美句法。其诗云： 地蟠三楚大，天入五湖低。 唐子西语录
托意
半山老人题双庙诗云： 北风吹树急，西日照窗凉。 细详味之，其托意深远，非止咏庙中景物而已。盖巡、远守睢阳，当是时安庆绪遣突厥劲骑攻之，日以危困，所谓 北风吹树急 也。是时，肃宗在灵武，号令不行于江淮，诸将观望，莫肯救之，所谓 西日照窗凉 也。此深得老杜句法，如老杜题蜀相庙诗云： 映阶碧草自春色，隔叶黄鹂空好音。 亦自别托意在其中矣。渔隐
少作
荆公少以意气自许，故诗语惟其所向，不复更为涵蓄。如 天下苍生待霖雨，不知龙向此中蟠。 又 浓绿万枝红一点，动人春色不须多。 又 平治险秽非无力，润泽焦枯是有才 之类，皆直道其胸中事，后为群牧判官，从宋次道尽假唐人诗集，博观而约取，晚年始尽深婉不迫之趣。乃知文字虽工拙有定限，然必视其幼壮；虽公，方其未至，亦不能力强而遽至也。石林诗话
荆公题金陵此君亭诗云： 谁怜直节生来瘦，自许高才老更刚。 宾客每对公称颂此句，公辄颦蹙不乐。晚年与平甫坐亭上视诗牌曰：少时作此题榜，一传不可追改；大抵少年题诗，可以为戒。平甫曰：此扬子云所以悔其少作也。高斋诗话
晚年诗
荆公晚年诗律尤精严，造语用字，间不容发；然意与言会，言随意遣，浑然天成，殆不见有牵率排比处。如 含风鸭绿鳞鳞起，弄日鹅黄袅袅垂。 读之初不觉有对偶。至 细数落花因坐久，缓寻芳草得归迟。 但见舒闲容与之态耳；而字字细考之，皆经檃括权衡者，其用意亦深刻矣。尝与叶致远诸人和头字韵诗，往返数四，其末篇云： 名誉子真居谷口，事功新息困壶头。 以 谷口 对 壶头 ，其精切如此。后数月，取本追改云： 岂爱京师传谷口，但传乡里胜壶头。 今集中两本并存。石林诗话
精深华妙
荆公定林后诗精深华妙，非少作之比。尝作岁晚诗云： 月映林塘静，风涵笑语凉。俯窥怜净绿，小立伫幽香。携幼寻新的，扶衰上野航。延缘久未已，岁晚惜流光。 自以比谢灵运，议者亦以为然。漫叟诗话
格高体下
鲁直谓荆公之诗，暮年方妙。然格高而体下，如云 似闻青秧底，复作龟兆坼。 乃前人所未道。又云： 扶舆度阳焰，窈窕一川花。 谓包含数个意，虽前人亦未易道。然学三谢，失于巧耳。后山诗话
用意高妙
蔡天启言：荆公每称老杜 钩帘宿鹭起，丸药流莺转。 之句，以为用意高妙，五字之模楷。他日，公作诗得 青山扪虱坐，黄鸟挟书眠。 自谓不减杜诗，以为得意，然不能举全篇。余顷尝以语薛肇明，肇明时被旨编公集，遍求之终莫之得。或云：公但得此一联，未尝成章也。石林诗话
力去陈言
荆公诗云： 力去陈言夸末俗，可怜无补费精神。 而公平生文体数变，暮年诗益工，用意益苦，故言不可不谨也。后山诗话
善下字
予与乡人翁行可同舟泝汴，因谈及诗，行可云：介甫善下字，如 荒埭暗鸡催月晓，空场老雉挟春骄。 下得 挟 字最好。如孟子挟贵挟长之 挟 。予谓介甫又有 紫苋凌风怯，苍苔挟雨骄 ；陈无己有 寒气挟霜侵败絮，宾鸿将子度微明。 其用 挟 字，亦与前一联同。艺苑雌黄
用事精切
苕溪渔隐曰：上元戏刘贡甫诗云： 不知太一游何处，定把青藜独照公。 此诗用事亦精切。刘向校书天禄阁，夜有老人著黄衣，植青藜杖，叩阁而进。向请问姓名，我是太一之精，天帝闻卯金之子有博学者，下而观焉；乃出怀中竹牒授之。见王子年拾遗。此事既与贡甫同姓，又贡甫时在馆阁也。王直方诗话
清景
山谷尝言：天下清景，初不择贵贱贤愚而与之，然吾特疑端为我辈设。荆公在钟山官床，与客夜坐，作诗云： 残生伤性老耽书，年少东来复起予。各据槁梧同不寐，偶然闻雨落阶除。 东坡宿余杭山寺诗云： 暮鼓朝钟自击撞，闭门欹枕对残釭。白灰旋拨通红火，卧对萧萧雪打窗。 人以山谷之言为确论。冷斋夜话
霜筠雪竹
熙宁庚戌冬，王荆公安石自参知政事拜相，是日官僚造门奔贺者，相属于路。公以未谢，皆不见之，独与余坐于西庑之小阁。荆公语次，忽颦蹙久之，取笔书窗曰： 霜筠雪竹钟山寺，投老归欤寄此生。 放笔揖余而入。元丰癸亥，公已谢事，为会灵观使，居金陵白下门外。余竭公，公欣然邀余同游钟山，憩法云寺，偶坐于僧房。是日正常霜雪，而虚窗松竹，皆如诗中之景。余因述昔日题窗，并诵此诗。公怃然曰：有是乎！领略微笑而已。隐居诗话
自然
舒州三祖山金牛洞，山水闻于天下。荆公尝题诗云： 水泠泠而北去，山靡靡以旁围。欲穷源而不得，竟怅望以空归。 后人凿山刊木，寖失山水之胜，非公题诗时比也。鲁直效公题六言云： 司命无心播物，祖师有记传衣。白云横而不度，高鸟倦而犹飞。 识者云：语虽奇，亦不及荆公之自然也。高斋诗话
纪实
乌石岗距临川三十里，荆公外家吴氏居其间。故诗云： 不知乌石岗边路，到老相寻得几回。 盐步门在荆公旧居之前，故诗云： 曲池丘墓心空折，盐步庭闱眼欲穿。 复斋
落星寺诗
荆公集中有落星寺诗，其末云： 胜概惟诗可收拾，不才羞作等闲来。 落星寺在彭蠡湖中，刘咸临尝亲见寺僧，言幼时目睹闽中章傆道作此诗，其前六句皆同。其末云： 胜概诗人尽收拾，可怜苏石不曾来。  苏石 谓子美、曼卿也。后人爱其诗者，改末句，作荆公诗传之。遂使一篇之意不完，其体与荆公所作诗亦不类。苕溪渔隐曰：直方所言非也。余细观此诗句语体格，真是荆公作，余人岂能道此！今具载全篇，识者必能辨之。诗云： 窣云一殿起崔嵬，万里长江酒一杯。坐见山川吞日月，杳无车马送尘埃。雁飞云路声低过，客近天门梦易回。胜概惟诗可收拾，不才羞作等闲来。 王直方诗话
西山寺诗
唐人题西山寺诗云： 终古碍新月，半江无夕阳。 人谓冠绝古今，以其尽得西山之景趣也。金山寺留题者亦多，而绝少佳句。惟 寺影中流见，钟声两岸闻。 又 天多剩得月，地少不生尘。 为人传诵，要亦未为至工。若用之于落星寺，有何不可乎！熙宁中，荆公有句云： 天末海门横北固，烟中沙岸似西兴。 尤为中的。遯斋闲览
梅花诗
凡咏梅多咏白，而荆公独云： 鬓捻黄金危欲坠，蒂团红蜡巧能妆。 不惟造语巧丽，可谓能道人不到处矣。又东坡咏梅一句云： 竹外一枝斜更好。 语虽平易，然颇得梅之幽独闲静之趣。凡诗人咏物，虽平淡巧丽不同，要能以随意造语为工。公后复有诗云： 遥知不是雪，为有暗香来。 盖取苏子卿诗 只言花似雪，不悟有香来。 之意。公在金陵，又有和徐仲文颦字韵咏梅诗二首；东坡在岭南，有暾字韵梅诗三首，皆韵险而语工，非大手笔不能到也。遯斋闲览
棋诗
荆公棋品殊下。每与人对局，未尝致思，随手疾应，觉其势将败，便敛之。谓人曰：本图适性忘虑，反苦思劳神，不如且已。与叶致远敌手，尝赠致远诗云： 垂成忽破坏，中断俄连接， 是知公棋不甚高。又云： 讳输宁断头，悔误仍搏颊。 是又未能忘情于一时之得丧也。苕溪渔隐曰：介甫有绝句云： 莫将戏事扰真情，且可随缘道我嬴。战罢两奁收黑白，一枰何处有亏成。 观此诗，则图适性忘虑之语，信有证矣。若鲁直于棋则不然，如 心似蛛丝游碧落，身如蜩甲化枯枝。 则苦思忘形，较胜负于一著，与介甫措意异矣。遯斋闲览
虎图
荆公尝在欧公坐上赋虎图，众客未落笔，而荆公章已就。欧公亟取读之，为之击节称叹，坐客阁笔不敢作。苕溪渔隐曰：西清诗话中亦载此事，云此乃体杜甫画鹘行，以纾急解纷耳。吾今具载二诗，读者当有以辨之。荆公虎图诗云： 壮哉非罴亦非貙，目光夹镜当坐隅。横行妥尾不畏逐，顾盼欲去仍踌躇。卒然我见心欲动，熟视稍稍摩其须。固知画者巧为此，此物安肯来庭除。想当槃礴欲画时，睥睨众史如庸奴。神闲意定始一埽，功与造化论锱铢。悲风飒飒吹黄芦，上有寒雀惊相呼。槎牙死树鸣老乌，向之俛躅如哺雏。山墙野壁黄昏后，冯妇遥看亦下车。 杜甫画鹘行云： 高堂见老鹘，飒爽动秋骨。初惊无拘挛，何得立突兀。乃知画师妙，功刮造化窟。写此神俊姿，充君眼中物。乌鹊满樛枝，轩然恐其出。侧脑看青霄，宁为众禽没。长翮如刀剑，人寰可超越。乾坤空峥嵘，粉墨且萧瑟。缅思云沙际，自有烟霞质。吾今意何伤，顾步独纡郁。 漫叟诗话
集句
荆公莫年喜为集句，唐人号为四体，黄鲁直谓正堪一笑耳。司马温公为定武从事，同幕私幸营妓，而于公讳之；尝会僧庐，公往迫之，使妓逾垣而去，度不可隐，乃具道。公戏之曰： 年去年来来去忙，暂偷闲卧老僧床。惊回一觉游仙梦，又逐流莺过短墙。 杭之举子中老榜第，其子以绯裹之，客贺之曰： 应是穷通自有时，人生七十古来稀。如今始觉为儒贵，不著荷衣便著绯。 寿之医者老娶少妇，或嘲之曰： 倚他门户傍他墙，年去年来来去忙。采得百花成蜜后，为他人作嫁衣裳。 真可笑也。后山诗话
猿鹤不知
王介字中甫，衢州人，博学善讥谑，尝举制科不中，与荆公游甚款，然未尝降意少相下。熙宁初，荆公以翰林学士被召，前此屡召不起，至是始受命。介以诗寄云： 草庐三顾动春蛰，蕙帐一空生晓寒。 盖有所讽，荆公得之大笑。他日作诗，有 丈夫出处非无意，猿鹤从来自不知 之句，盖为介发也。石林诗话
诗病
今州县之间，随其大小，皆有富民，此理势之所必至，所谓物之不齐，物之情也。然州县赖之以为强，国家恃之以为固，非所当忧，亦非所当去也。能使富民安其富而不横，贫民安其贫而不匮，贫富相恃以为长久，而天下定矣。介甫不忍贫民而深疾富民，志欲破富民以惠贫民，不知其不可也。方其未得志也，为兼并之诗，其诗曰： 三代子百姓，公私无异财。人主擅操柄，如天持斗魁。赋予皆自我，兼并乃奸回。奸回法有诛，势亦无自来。后世始倒持，黔首遂难裁。秦王不知此，更筑怀清台。礼义日以媮，圣经久烟埃。法尚有存者，欲言时所咍。俗吏不知方，掊克乃为才。俗儒不知变，兼并可无摧。利孔至百出，小人私阖开。有司与之争，民愈可怜哉！ 及其得志，专以此为事，设青苗法以夺富民之利；民无贫富，两税之外皆重出息十二；吏缘为奸，至倍息，公私皆病矣。吕惠卿继之以手实之法，私家一毫以上皆籍于官，民知有夺取之心，至于卖田杀牛以避其祸。朝廷觉其不可，中止不行，仅免于乱，然其徒世守其学，刻下媚上，谓之享上；有一不享上，皆废不用。至于今日，民遂大病。原其祸出于此诗，盖昔之诗，病未有若此之酷者也。苏子由
秋菊落英
欧公嘉祐中见王荆公诗 黄昏风雨暝园林，残菊飘零满地金。 笑曰：百花尽落，独菊枝上枯耳。因戏曰： 秋英不比春花落，为报诗人子细看。 荆公闻之曰：是岂不知楚词 夕餐秋菊之落英 ？欧阳九不学之过也。西清诗话
荆公此诗，子瞻跋云： 秋英不比春英落，说与诗人子细看。 盖为菊无落英故也。荆公云：苏子瞻读楚词不熟耳。子以谓屈平 餐秋菊之落英 ，大概言花衰谢之意，若 飘零满地金 ，则过矣。束坡既以落英为非，则屈原岂亦谬误乎！坡在海南，谢人寄酒诗有云： 谩绕东篱嗅落英， 又何也？苕溪渔隐曰： 秋英不比春花落，为报诗人子细看。 此是两句诗，余于六一居士全集及东坡前后集遍寻并无之。不知西清、高斋何从得此二句？诗互有讥议，亦疑其不审也。高斋诗话
余按楚词 夕餐秋菊之落英 ， 落 之为义，始也，初也，如礼记所谓 落成 之 落 也，盖菊已花，虽枯不落，惟初英乃可餐。荆公赋 黄菊飘零满地金 ，固失之不知菊矣。直有以来 秋英不比春花落，为报诗人子细看 之讥，西清以为欧公，高斋以为苏公，未详孰是？而所记半山借 秋菊落英 之说，一则曰欧九不知楚词，一则曰子膽不熟楚词。欧、苏二公，非不知不熟楚词者，特知屈原之心，不以 落英 为飘落之落耳。虽然，半山岂真不知不熟楚词者欤！亦不过执拗以遂非而已。西涧叶公，每诵先君菊庄翁 菊似交情看岁晚，枝柎相伴到离披 之句，谓其真知菊者，故并及之。梅墅续评
雪堂
如天花变现
东坡作文，如天花变现，初无根叶，不可揣测。如作盖公堂记，共六百余字，仅三百余字说医。醉石道士诗共二十八句，却二十六句作假说，惟用两句收拾。作鹤叹，则替鹤分明。室中语
长于譬喻
子瞻作诗，长于譬喻。如和子由诗云： 人生到处知何似，应似飞鸿踏雪泥。泥上偶然留指爪，鸿飞那复计东西。 守岁诗云： 欲知垂尽岁，有似赴壑蛇。脩鳞半已没，去意谁能遮。况欲系其尾，虽勤知奈何！ 画水官诗云： 高人岂学画，用笔乃其天。譬如善游人，一一能操船。 龙眼诗云： 龙眼与荔枝，异出同父祖。端如柑与橘，未易相可不。 皆累数句也。如一联，即 少年辛苦真食蓼，老境清闲如啖蔗。 如一句，即 雪里波菱如铁甲 之类，不可胜纪。陵阳室中语
海棠诗
东坡作此诗，词格超逸，不复蹈袭前人，其诗有 嫣然一笑竹篱间，桃李漫山总粗俗。  自然富贵出天姿，不待金盘荐华屋。朱唇得酒晕生脸，翠袖卷纱红映肉。林深雾暗晓光迟，日暖风轻春睡足。雨中有泪亦凄怆，月下无人更清淑。 元丰间，东坡谪黄州，寓居定惠院，院之东，小山上，有海棠一株，特繁茂，每岁盛开时，必为携客置酒，已五醉其下矣，故作此长篇。平生喜为人写，盖人间刊石者，自有五六本云。轼平生得意诗也。
梅诗
东坡暾字韵三首，皆摆落陈言，古今人未尝经道者。三首并妙绝，第二首尤奇。诗云： 罗浮山下梅花村，玉雪为骨冰为魂。纷纷初疑月挂树，耿耿独与参横昏。先生索居江海上，悄如病鹤栖荒园。天香国艳肯相顾，知我酒熟诗清温。蓬莱宫中花鸟使，绿衣倒挂扶桑暾。抱丛窥我方醉卧，故遣啄木先敲门。麻姑过君急洒扫，鸟能歌舞花能言。酒醒人散山寂寂，惟有落蕊粘空樽。 注云：岭南珍禽有倒挂子，绿毛红喙，如鹦鹉而小。自东海来，非尘埃间物也。
芙蓉城诗
游芙蓉城，元丰元年三月，余始识子高，问之信然，乃作此诗云： 芙蓉城中花冥冥，谁其主者石与丁。珠帘玉案翡翠屏，云舒霞卷千娉婷。中有一人长眉青，炯如微云澹疏星。往来三世空炼形，竟坐误读黄庭经，天门夜开飞爽灵，无复白日乘云軿。俗缘千劫磨不尽，翠被冷落凄余馨。因过缑山朝帝廷，夜闻笙箫弭节听。飘然而来谁使令，皎如明月入窗棂。忽然而去不可寻，寒衾虚幌风泠泠。仙宫洞房本不扃，梦中同蹑凤凰翎。径渡万里如奔霆，玉楼浮宫耸亭亭。天书云篆谁所铭，绕楼飞步高竛竮。仙风锵然韵流铃，蘧蘧形开如酒醒。芳卿寄谢空丁宁，一朝覆水不反瓶。罗巾别泪空荧荧，春风花开秋叶零。世间罗绮纷膻腥，此生流浪随沧溟。偶然相值两浮萍，愿君收视观三庭，勿与嘉谷生蝗螟。从渠一念三千龄，下作人间尹与邢。 东坡此诗最为流丽，故秦太虚与东坡简云：素纸一轴，敢冀醉后挥扫近文，并芙蓉城诗，时得把玩，以慰驰情。诗人写人物态度，至不可移易。元微之李娃行云： 髻鬟峨峨高一尺，门前立地看春风。 此定是娼妇。退之华山女诗云： 洗妆拭面著冠帔，白咽红颊长眉青。 此定是女道士。东坡作芙蓉城诗，亦用 长眉青 三字云： 中有一人长眉青，炯如微云淡疏星。 便有神仙风度。许彦周诗话
三良诗
秦缪公以三良殉葬，诗人刺之，则缪公信有罪矣。虽然臣之事君，犹子之事父也，以陈尊已、魏颗之事观之，则三良亦不容无讥焉。昔之咏三良者，有王仲宣、曹子建、陶渊明、柳子厚，或曰 心亦有所施 ，或曰 杀身诚独难 ，或曰 君命安可违 ，或曰 死没宁分张 ，曾无一语辨其非是者。唯东坡和陶云： 杀身故有道，大节要不亏。君为社稷死，我则同其归。顾命有治乱，臣子得从违。魏颗真孝爱，三良安足希！ 审如是言，则三良不能无罪。东坡一篇，独冠绝于古今。苕溪渔隐云：余观东坡秦穆公墓诗意，全与和三良诗意相反。盖是少年时议论如此，至其晚年，所见益高，超人意表，此扬雄所以悔少作也。诗云： 昔公生不诛孟明，岂有死之日而忍用其良。乃知三子徇公意，亦如齐之二子从田横。 艺苑雌黄
与王庆源诗
与王庆源诗云： 青衫半作霜叶枯，遇民如儿吏如奴。吏民莫作官长看，我是识字耕田夫。妻啼儿号刺史怒，时有野人来挽须。拂衣自注下下考，芋魁豆饭吾岂无！ 山谷云：庭坚最爱此数韵。王直方诗话
语意高妙
题碧落洞诗云： 小语辄响答，空山白云惊。 此语全类李太白。后自岭外归，次韵江晦叔诗云： 浮云时事改，孤月此心明。 语意高妙，如参禅悟道之人吐露胸襟，无一毫窒碍也。渔隐
诗意佳绝
东坡云：世谓乐天有鬻骆马放杨柳枝词，嘉其主老病不忍去也。然梦得有诗云： 春尽絮飞留不得，随风好去落谁家。 乐天亦云： 病与乐天相伴住，春随樊子一时归。 则是樊素竟去也。予家有数妾，四五年相继辞去，独朝云者随予南迁，因读乐天集，戏作此诗。朝云姓王氏，钱塘人，尝有子曰幹儿，未期而夭，云： 不似杨枝别乐天，恰如通德伴伶玄。阿奴络秀不同老，天女维摩总解禅。经卷药炉新活计，舞衫歌扇旧因缘。丹成逐我三山去，不作巫阳云雨仙。 苕溪渔隐曰：诗意佳绝，善于为戏，略去洞房之气味，翻为道人之家风。非若乐天所云： 樱桃樊素口，杨柳小蛮腰。 但自诧其佳丽。尘俗哉！
咏物诗首四句便能写尽
李太白浔阳紫极宫感秋云： 何处闻秋声，翛翛北窗竹。回薄万古心，揽之不盈掬。 东坡和韵云： 寄卧虚寂堂，月明浸疏竹。泠然洗我心，欲饮不可掬。 予谓东坡此语清拔，优于太白。大率东坡每题咏景物，于长篇中只篇首四句，便能写尽，语仍快健。如庐山开先漱玉亭首句云： 高岩下赤日，深谷来悲风。擘开青玉峡，飞出两白龙。 谷林堂首句云： 深谷下窈窕，高林合扶疏。美哉新堂成，及此秋风初。 行琼儋间首句云： 四州环一岛，百洞蟠其中。我行西北隅，如渡月半弓。 藤州江下夜起对月首句云： 江月照我心，江水洗我肝。端如径寸珠，坠此白玉盘。 此聊举四诗，其他甚众。又栖贤三峡桥诗有 清寒入山骨，草木尽坚瘦 之句，此语尤精绝，他人道不到也。渔隐
一洗万古
余作南征赋，或者称之，然仅与曹大家争衡耳；惟东坡赤壁二赋，一洗万古，欲仿佛其一语，毕世不可得也。唐子西语录
南迁以后精深华妙
吕丞相跋杜子美年谱云：考其辞力，少而锐，壮而肆，老而严，非妙于文章，不足以至此。余观东坡自南迁以后诗，全类子美夔州以后诗，正所谓老而严者也。子由云：东坡谪居儋耳，独善为诗，精深华妙，不见老人衰惫之气。鲁直亦云：东坡岭外文字，读之使人耳目聪明，如清风自外来也。观二公之言如此，则余非过论矣。诗话
文过有理
东坡曰：吾有诗云： 日日出东门，步寻东城游。城门抱关卒，怪我此何求。我亦无所求，驾言写我忧。 章子厚谓参寥曰：前步而后驾，何其上下纷纷也！仆闻之曰：吾以尻为轮，以神为马，何曾上下乎？参寥曰：子瞻文过有理，似孙子荆。子荆曰：所以枕流，欲洗其耳。
波澜浩渺
东坡长句波澜浩大，变化不测，如作杂剧打猛顐入，却打猛顐出也。三马赞： 振鬣长鸣，万马皆瘖， 此记不传之妙。学文者能涵泳此等语，自然有入处。吕氏童蒙训
簟纹如水帐如烟
邢惇夫言： 扫地焚香闭阁眠，簟纹如水帐浮烟。客来梦觉知何处，挂起西窗浪接天。 此东坡诗也，尝题于余扇，山谷初读，以为是刘梦得所作。王直方诗话
失于粗
苏诗始学刘禹锡，故多怨刺，学不可不谨也。晚学太白，至其得意，则似之矣；然失于粗，以其得之易也。后山诗话
苏过诗
东坡云：儿子迈尝作林檎诗云： 熟颗无风时自落，半腮迎日斗鲜红。 于等辈中亦号有思致者。今已老，无他技，但亦时出新句也。尝作酸枣尉，有诗云： 叶随流水归何处，牛载寒鸦过别村。 此句亦可喜也。苕溪渔隐曰：苏叔党过赋鼠须笔云： 太仓失陈红，狡穴得余腐。既兴丞相叹，又发廷尉怒。磔肉餧饿猫，纷髯杂霜兔。插架刀槊健，落纸龙蛇骛。物理未易诘，时来即所遇。穿墉何卑微，托此得佳誉。 其步骤气格，殊有父风也。
