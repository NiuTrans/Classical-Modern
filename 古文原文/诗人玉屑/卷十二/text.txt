品藻古今人物古今诗人虽各有评，而总论诸贤，不容类析者，复萃于此。
韩诗
周诗三百篇，雅丽理训诰。曾经圣人手，议论安敢到！五言出汉时，苏李首更号。东都渐弥漫，泒别百川导。建安能者七，卓荦变风操。逶迤晋宋间，气象日凋耗。中间数鲍谢，比近最清澳。齐梁及陈隋，众作等蝉噪。国朝盛文章，子昂始高蹈。勃兴得李杜，万类困陵暴。后来相继生，亦各臻阃奥。有穷者孟郊，受材实雄骜。冥观洞古今，象外逐幽好。横空盘硬语，妥帖力排奡。敷柔肆纡余，奋猛卷海潦。韩荐士诗
诸公品藻相如
举人过失难于当，其尤者，臧孙之犯门斩关，惟孟椒能数之。臧纥谓国有人焉，必椒也。其难如此！司马相如窃妻涤器，开巴蜀以困苦乡邦，其过已多，至于封禅书，则谄谀盖天性，不复自新矣。子美犹云： 竟无宣室召，徒有茂陵求。 李白亦云： 果得相如草，仍余封禅文。 和靖独不然，曰： 茂陵他日求遗稿，尤喜曾无封禅书。 言虽不迫，责之深矣。李商隐云： 相如解草长门赋，却用文君取酒钱。 亦舍其大，论其细也。举其大者，自西湖始；其后有讥其谄谀之态，死而不已。正如捕逐寇盗，先为有力者所获，搤其亢而骑其项矣，余人从旁助捶缚耳。溪
六代
颜延之尝问鲍照：己与灵运优劣，照曰： 谢五言如初发芙蓉，自然可爱；君诗如铺锦列绣，亦雕缋满眼。 南史颜延之传 范云婉转清便，如流风回雪，丘迟点缀映媚，似落花依草。 南史梁丘迟 江总伤于浮艳。 南史本传
初日芙蓉弹丸脱手
古人论诗多矣，吾独爱汤惠休称谢灵运为 初日芙蓉 ，沈约称王筠为 弹丸脱手 两语，最当人意。 初日芙蓉 ，非人力所能为，而精彩华妙之意，自然见于造化之外。然灵运诸诗，可以当此者，亦无几。 弹丸脱手 ，虽是输写便利，动无违碍；然其精圆快速，发之在手，筠亦未能尽。石林
评鲍谢诸诗
为诗欲词格清美，当看鲍照、谢灵运；浑成而有正始以来风气，当看渊明；欲清深闲淡，当看韦苏州、柳子厚、孟浩然、王摩诘、贾长江；欲气格豪逸，当看退之、李白；欲法度备足，当看杜子美；欲知诗之源流，当看三百篇及楚词、汉、魏等诗。前辈云：建安才六七子，开元数两三人。前辈所取，其难如此。予尝与能诗者论书止于晋，而诗止于唐；盖唐自大历以来诗人，无不可观者，特晚唐气象衰薾耳。雪浪斋日记
品藻古今胜语
 池塘生春草，园林变夏禽。 世多不解此语为工。盖欲以奇求之耳。此诗之工，正在无所用意，卒然与景相遇，备以成章，不假绳削，故非常情之所能到。诗家妙处，当须以此为根本。而思苦言艰者，往往不悟。钟嵘诗评，论之最详，其略云： 思君如流水 ，既非前所即目； 高台多悲风 ，亦惟所见； 清晨登陇首 ，若无故实； 明月照积雪 非出经史。古今胜语，多非假补，皆由直寻。颜延之、谢庄尤为繁密，于时化之。故大明、太始中，文章殆同书钞，近任昉、王元长等，辞不贵奇，竞须新事，迩来作者，寝以成俗，遂乃句无虚语，语无虚字，牵联补衲，蠹文已甚；自然英旨，罕遇其人。余每爱此言简切明白易晓，但观者未尝留意耳。自唐以后，既变以律体，固不能无拘窘；然苟大手笔，亦自不妨削锯于神志之间，斫轮于甘苦之外也。石林诗话
历论诸家
诗之兴作，兆基邃古：唐歌、虞咏，始载典谟；商颂、周雅，方陈金石。其后研志缘情，二京弥甚；含毫沥思，魏晋弥繁。李都尉怨鸯之词，缠绵巧妙；班婕妤霜雪之句，发越清迥。平子桂林，理在文外，伯喈翠鸟，意尽行间。河朔人物，王、刘为称首，洛阳才子，潘、左为觉先。乃若子建之牢笼群彦，士衡之藉甚当时，并文苑之羽仪，诗人之龟鉴。骆宾王为诗，格高指远，若在天上物外，神仙会集，云行鹤驾，想见飘然之状。李太白集
左太冲诗
 振衣千仞冈，濯足万里流。 使人飘飘有世表意。宋子京
鲍照渊明
鲍照诗华而不弱，陶潜诗切事情，但不文耳。
论子厚乐天渊明诗
子厚之贬，其忧悲憔悴之叹，发于诗者，特为酸楚。闵己伤志，固君子所不免，然亦何至是！卒以愤死，未为达理也。乐天既退闲，放荡物外，若真能脱屣轩冕者；然荣辱得失之际，铢铢校量而自矜其达，每诗未尝不着此意，是岂真能忘之者哉！亦力胜之耳。惟渊明则不然，观其贫士、责子与其他所作，当忧则忧，遇喜则喜，忽然忧乐两忘，则随所遇而皆适，未尝有择于其间；所谓超世遗物者，要当如是而后可也。观三人之诗，以意逆志，人岂难见！以是论贤不肖之实，亦何可欺乎！蔡宽夫诗话
韩杜
杜之诗，韩之文，法也。诗文各有体，韩以文为诗，杜以诗为文，故不工耳。苏子瞻曰：子美之诗，退之之文，鲁公之书，皆集大成者也。学诗当以子美为师；有规矩，故可学。退之于诗，本无解处，以才高而好耳。渊明之为诗，写其胸中之妙耳。学杜不成，不失为工；无韩之才，与陶之妙，而学其诗，终为乐天耳。后山诗话
四家集
王荆公以李太白、杜子美、韩退之、欧阳永叔诗编为四家集，以欧公居太白之上。公曰：太白词语迅快，然十句九句言妇人酒耳。冷斋夜话
李杜诸人
作诗者陶冶物情，体会光景，必贵乎自得。盖格有高下，才有分限，不可强力至也。譬之秦武阳气盖全燕，见秦王则战掉失色；淮南王安虽为神仙，谒帝犹轻其举止：此岂由素习哉！余以谓少陵、太白，当险阻艰难，流离困踬，意欲卑而语未尝不高；至于罗隐、贯休，得意于偏霸，夸雄逞奇，语欲高而意未尝不卑。乃知天禀自然，有不能易也。西清诗话
诗人各有所得
诗人各有所得， 清水出芙蓉，天然去雕饰 ，此李白所得也。 或看翡翠兰苕上，未掣鲸鱼碧海中 ，此老杜所得也。 横空盘硬语，妥帖力排奡 ，此韩愈所得也。荆公
老杜之仁心优于乐天
老杜茅屋为秋风所破歌云： 自经丧乱少睡眠，长夜沾湿何由彻。安得广厦千万间，大庇天下寒士俱欢颜，风雨不动安如山。呜呼！何时眼前突兀见此屋，吾庐独破受冻死亦足。 乐天新制布裘云： 安得万里裘，盖裹周四垠。稳暖皆如我，天下无寒人。 新制绫袄成： 百姓多寒无可救，一身独暖亦何情。心中为念农桑苦，耳里如闻饥冻声。争得大裘长万丈，与君都盖洛阳城。 皆伊尹自任一夫不获之辜也。或谓子美诗意，宁苦身以利人，乐天诗意，推身利以利人。二者较之，少陵为难。然老杜，饥寒而悯人饥寒者也。白氏，饱暖而悯人饥寒者也。忧劳者易生于善虑，安乐者多失于不思，乐天疑优。或人又谓曰：白氏之官稍达，而少陵尤卑。子美之语在前，而长庆在后。达者宜急而卑者可缓也。前者唱导，后者和之尔。同合而论，则老杜之仁心差贤矣。溪
诗句伟丽
七言之伟丽者：子美云： 旌旗日暖龙蛇动，宫殿风微燕雀高。  五更鼓角声悲壮，三峡星河影动摇。 尔后寂寥无闻焉。直至永叔云： 苍波万古流不尽，白鸟双飞意自闲。  万马不嘶听号令，诸番无事乐耕耘。 可以并驱争先矣。小生亦云： 令严钟鼓三更月，野宿貔貅万灶烟。 又云 露布朝驰玉关塞，捷书夜到甘泉宫。 东坡
气象雄浑句中有力
七言难于气象雄浑，句中有力而纡余，不失言外之意。自老杜 锦江春色来天地，玉垒浮云变古今 与 五更鼓角声悲壮，三峡星河影动摇 等句之后，当恨无复继者。韩退之笔力最为杰出，然每苦意与语俱尽。和裴晋公破蔡州所谓 将军旧压三司贵，相国新兼五等崇。 非不壮也，然意亦尽于此矣。不若刘禹锡贺晋公留守东都云： 天子旌旗分一半，八方风雨会中州。 远而大体也。石林
评唐人诗
唐自景云以前，诗人犹习齐梁之气，不除故态，率以纤巧为工。开元后格律一变，遂超然度越前古。当时虽李杜独据关键，然一时辈流，亦非大历、元和间诸人可跂望。如王摩诘，世固知之矣。独贾至未深称者。予尝观其五言，如： 极浦三春草，高楼万里心。楚山晴霭碧，湘水暮流深。忽与朝中旧，同为泽畔吟。停杯试北望，还欲泪沾襟。 又 越井人南去，湘川水不流。江边数杯酒，海内一孤舟。岭峤同迁客，京华即旧游。春心将别恨，万里共悠悠。 如此等类，使置老杜集中，虽明眼人恐未易辨也。蔡宽夫诗话
裴迪丘丹
王摩诘、韦苏州集载裴迪、丘丹唱和，其语皆清丽高胜，常恨不多见。如迪： 安禅一室内，左右竹亭幽。有法知不染，无言谁敢酬。鸟飞争向夕，蝉噪竟先秋。烦暑自兹退，清凉何处求。 如丹： 卖药有时至，自知往来疏。遽辞池上酌，新得山中书。步出芙蓉府，归乘觳觫车。猥蒙招隐作，岂愧班生庐。 其气格殆不减二人，非唐中叶以来嘐嘐以诗鸣者可比。乃知古今文士堙灭不得传于子孙者，不可胜数。然士各言其志，其隐显亦何足多较。观两诗趣尚，其胸中殆非汲汲于世者。正尔无闻，亦何所恨。其姓名偶见二人集，亦未必不为幸也。蔡宽夫诗话
唐人
王右丞、韦苏州澄淡精致，格在其中，岂妨于道哉！贾浪仙诚有警句，视其全篇，意思殊馁。大抵附于寒涩，方可致才，亦为体之不备也。司空图
方干
方干诗清润小巧，盖未升曹刘之堂，或者取之太过，余未晓也。王赞尝称之曰：锓肌涤骨，冰莹霞绚，嘉殽自将，不吮余隽，丽不葩芬，苦不癯棘，当其得志，倏与神会。孙郃尝称之曰：其秀也仙蕊于常花，其鸣也灵鼍于众响。其所作登灵隐峰诗云： 山叠云霞际，川倾世界东。 送喻坦之诗云： 风尘辞帝里，舟楫到家林。 此直儿童语也。寄喻凫云： 寒芜随楚尽，落叶渡淮稀。 而送喻坦之下第又云： 过楚寒方尽，浮淮月正沉。 赠路明府诗云： 吟成五字句，用破一生心。 而赠喻凫又云： 才吟五字句，又白几茎须。 称心寺中岛云： 云接停猿树，花藏浴鹤泉。 而寄越上人又云： 窗接停猿树，岩飞浴鹤泉。 其语言重复如此，有以见其窘也。至于 野渡波摇月，空城雨翳钟。  白猿垂树窗边月，红鲤惊钩竹外溪。  义行相识处，贫过少年时 等句，诚无愧于孙、王所赏。韵语阳秋
苦吟句蹈袭句
陈去非尝谓余言：唐人皆苦思作诗，所谓 吟安一个字，捻断数茎须 ； 句向夜深得，心从天外归 ； 蟾蜍影里清吟苦，舴艋舟中白发生 之类者是也。故造语皆工，得句皆奇，但韵格不高，故不能参少陵之逸步。后之学诗者，倘能取唐人语而掇入少陵绳墨步骤中，此速肖之术也。余尝以此语少蕴，少蕴云：李益诗云： 开门风动竹，疑是故人来。 沈亚之诗云： 徘徊花上月，虚度可怜宵。 皆佳句也。郑谷掇取而用之，乃云： 睡轻可忍风敲竹，饮散那堪月在花。 真可与李、沈作仆奴。由是论之，作诗者兴致先自高远，则去非之言可用；倘不然，便与郑都官无异。
欲识为诗苦，秋霜苦在心。杜牧之
为人性僻耽佳句，语不惊人死不休。杜诗
搜天干地觅诗情。元稹白集序
擅场
唐人燕集必赋诗，推一人擅场。郭暧尚升平公主盛集，李端擅场；送刘相巡江淮，钱起擅场。李肇国史补
诗中有助语
诗中有助语：若 床头历日无多子 ， 借问别来太瘦生 之句， 子 与 生 字初不当轻重。漫叟诗话
诗言志
孙少述栽竹诗曰： 更起粉墙高百尺，莫令墙外俗人看。 晏临淄曰： 何用粉墙高百尺，任教墙外俗人看。 处士之节，宰相之量，各言其志。
萧悫
萧悫有秋诗云： 芙蓉露下落，杨柳月中疏。 其萧散宛然在目。何逊诗清巧，多形似之言，恨其每病苦辛，饶贫寒之气，不及刘孝绰之雍容也。孝绰以谢脁诗置几案间，动辄讽味。简文爱陶渊明文，亦复如此。颜氏家训
蔡伯衲诗评
柳子厚诗雄深简澹，迥拔流俗，至味自高，直揖陶谢，然似入武库，但觉森严。王摩诘诗浑厚一段，覆盖古今，但如久隐山林之人，徒成旷淡。杜少陵诗自与造化同流，孰可拟议。至若君子高处廊庙，动成法言，恨终欠风韵。黄太史诗妙脱蹊迳，言侔鬼神，唯胸中无一点尘，故能吐出世间语，所恨务高，一似参曹洞下禅，尚堕在玄妙窟里。东坡公诗天才宏放，宜与日月争光，凡古人所不到处，发明殆尽，万斛泉源，未为过也。然颇恨方朔极谏，时杂滑稽，故罕逢蕴藉。韦苏州诗如浑金璞玉，不假雕琢成妍，唐人有不能到。至其过处，大似村寺高僧，奈时有野态。刘梦得诗法则既高，滋味亦厚，但正若巧匠矜能，不见少拙。白乐天诗自擅天然，贵在近俗，恨如苏小虽美，终带风尘。李太白诗逸态凌云，照映千载，然时作齐梁间人体段，略不近温厚。韩退之诗山立霆碎，自成一法，然譬之樊侯冠佩，微露粗疏，与柳州诗若捕龙蛇，搏虎豹，急与之角，而力不敢暇，非轻荡也。薛许昌诗天分有限，不逮诸公远矣。至合人意处，正若刍豢，时复咀嚼自佳。王介甫诗虽乏风骨，一番去清新，似方学语小儿，酷令人爱。欧阳公诗温丽深稳，自是学者所宗，然似三馆画手，未免多与古人传神。杜牧之诗风调高华，片言不俗，有类新及第少年，略无少退藏处，固难成一唱而三叹也。右此十四公，皆吾平生宗师，追仰所不能及者，留心既久，故间得以议之。至若古今诗人，自是珠联玉映，则又有不得而知也已。西清诗话
评本朝诸贤诗
芸叟尝评诗云：永叔之诗如春服乍成，酦醅乍熟，登山临水，竟日忘归。王介甫之诗如空中之音，相中之色，人皆闻见，难可着摸。石延年之诗如饥鹰夜归，岩木春拆。苏东坡之诗如武库初开，矛戟森然，一一求之，不无利钝。梅舜俞之诗如深山道人，草衣木食，王公见之，不觉屈膝。郭功甫之诗如大排筵席，二十四味，终日揖逊，求其适口者少矣。芸叟之论公否未敢必。然观东坡所记芸叟西征途中诗，止云；张舜民通练西事，稍能诗而已。则东坡盖不以善诗待芸叟耶。复斋漫录
温公忠义之志
温公居洛，当初夏，赋诗曰： 四月清和雨乍晴，南山当户转分明。更无柳絮因风起，惟有葵花向日倾。 爱君忠义之志概，见于诗矣。东坡
王苏黄杜
诗欲其好，则不能好矣。王介甫以工，苏子瞻以新，黄鲁直以奇；而杜子美之诗，奇、常、工、易、新、陈，莫不好也。后山集
王黄晚年诗
东坡尝以所作小词示无咎、文潜，曰：何如少游？二人皆对云：少游诗似小词，先生小词似诗。陈无己云；荆公晚年诗伤工，鲁直晚年诗伤奇。王直方诗话
苏黄
晦庵云：苏、黄只是今人诗，苏才豪，黄费安排。
韩无咎
晦庵云：韩无咎诗，做着者尽和平，有中原之旧，无南方啁哳之音。
苏子美吕吉甫
子美诗： 笠泽鲈肥人脍玉，洞庭橘熟客分金。 吕吉甫诗： 鱼出清波庖脍玉，菊含寒露酒浮金。 苏胜于吕，盖 人 、 客 两字，虽无亦可。
慈母溪
徐师川言作诗自立意，不可蹈袭前人，因诵其所作慈母溪诗；且言：慈母溪与望夫山相对，望夫山诗甚多，而慈母溪古今无人题诗。末两句云： 离鸾只说闺中事，舐犊那知母子情。 吕氏童蒙训
四雨
介甫云： 梨花一枝春带雨 ， 桃花乱落如红雨 ， 朱帘暮卷西山雨 ，皆警句也。然不若 院落深沉可花雨 为佳。予谓 杏花雨 固佳，然而 梨花院落溶溶月，柳絮池塘淡淡风 ，却于风月上写出柳絮梨花，尤有精神。然尝欲转移两句，作 溶溶院落梨花月，淡淡池塘柳絮风 ，此老杜 红稻啄余鹦鹉粒，碧梧栖老凤凰枝 格也。休斋
先得之句
曼卿一日春初，见阶砌初生之草，其屈如钩，而颜色未变，因得一句云： 草屈金钩绿未回 ，遂作早春一篇，旬日方足成。曰： 檐垂冰箸晴先滴，草屈金钩绿未回。 其不逮先得之句远甚。始知诗人一篇之中，率是先得一联或一句，其最警拔者是也。桐江诗话
谢伯景
欧阳文忠公诗话，称谢伯景之句如 园林换叶梅初熟 ，不若 庭草无人随意绿 也。 池馆无人燕学飞 ，不若 空梁落燕泥 也。盖伯景句意凡近，似所谓西昆体，而王胄、薛道衡峻洁可喜也。隐居诗话
田舍翁火炉头之作
沈彬好评诗，李建勋匿孙鲂于斋中，伺彬至，以鲂诗访之。彬曰：此非有风雅，但得田舍翁火炉头之作尔。鲂遽出，让彬曰：非有风雅，固闻命矣；拟田舍翁，无乃太过乎！彬笑曰：子夜坐句云： 划多灰渐冷，坐久席成痕。 此非田舍翁火炉上所作而何？阖坐大笑。
诗可以观人
吕献可诲尝云：丁谓诗有 天门九重开，终当掉臂入 ，王元之禹偁读之曰：入公门犹鞠躬如也，天门岂可掉臂入乎！此人必不忠。后果如其言。高斋诗话
古诗
晦庵之论
古诗须看西晋以前，如乐府诸作皆佳。
诚斋之论
五言古诗，句雅淡而味深长者，陶渊明、柳子厚也。如少陵羌村、后山送内，皆有一唱三叹之声。
诚斋评五言长韵
五言长韵古诗，如白乐天游悟真寺诗一百韵，真绝倡也。
诚斋评五言长韵要典雅重大
褒颂功德五言长韵律诗，最要典雅重大，如杜子美云： 凤历轩辕纪，龙飞四十春。八荒开寿域，一气转洪钧。 又 碧瓦初寒外，金茎一气旁。山河扶绣户，日月近雕梁。 李义山云： 帝作黄金阙，天开白玉京。有人扶太极，是夕降元精。 
诚斋评七言长韵
七言长韵古诗，如杜少陵丹青引、曹将军画马、奉先县刘少府山水障歌等篇，皆雄伟宏放，不可捕捉。学诗者于李、杜、苏、黄诗中求此等类，诵读沈酣，深得其意味，则落笔自绝矣。
律诗
陵阳论王介甫律诗
王介甫律诗甚是律诗，篇篇作曲子唱得。盖声律不止平侧二声，当分平上去入四声，且有清浊，所以古人谓之吟诗，声律即吟咏乃可也。仆曰：鲁直所谓诗须皆可弦歌，公之意也。室中语
金针诗格
第一联谓之 破题 ，欲如狂风卷浪，势欲滔天，又如海鸥风急，鸾凤倾巢，浪拍禹门，蛟龙失穴。第二联谓之 颌联 ，欲似骊龙之珠，善抱而不脱也。亦谓之 撼联 者，言其雄赡道疑遒字误劲，能捭阖天地，动摇星辰也。第三联谓之 警联 ，欲似疾雷破山，观者骇愕，搜索幽隐，哭泣鬼神。第四联谓之 落句 ，欲如高山放石，一去不回。
诚斋非金针
诚斋以为不然。诗已尽而味方永，乃善之善也。子美重阳诗云： 明年此会知谁健，醉把茱萸仔细看。 夏日李尚书期不赴云： 不是尚书期不顾，山阴野雪兴难乘。 
诚斋评七言律
七言褒颂功德，如少陵、贾至诸人倡和早朝大明宫，乃为典雅重大。和此诗者，岑参云： 花迎剑佩星初落，柳拂旌旗露未干 最佳。
绝句
诚斋之论
五七字绝句，最少而难工，虽作者亦难得四句全好者。晚唐人与介甫最工于此。如李义山忧唐之衰云： 夕阳无限好，其奈近黄昏。 如 青女素娥俱耐冷，月中霜里斗婵娟。 如 芭蕉不展丁香结，同向春风各自愁。 如 莺花啼又笑，毕竟是谁春。 唐人铜雀台云： 人生富贵须回首，此地岂无歌舞来。 皆佳句也。如介甫云： 更无一片桃花在，为问春归有底忙。  只是虫声已无梦，五更桐叶强知秋。  百啭黄鹂看不见，海棠无数出墙头。  暗香一阵连风起，知有蔷薇涧底花。 不减唐人。然鲜有四句全好者。杜牧之云： 清江漾漾白鸥飞，绿净春深好染衣，南去北来人自老，夕阳长送钓舡归。 唐人云： 树头树尾觅残红，一片西飞一片东。自是桃花贪结子，错教人恨五更风。 韩渥云； 昨夜三更雨，临明一阵寒。蔷薇花在否，侧卧卷帘看。 介甫云： 水际柴门一半开，小桥分路入青苔。背人照影无穷柳，隔屋吹香并是梅。 东坡云： 暮云收尽溢清寒，银汉无声转玉盘。此生此夜不长好，明月明年何处看。 四句皆好矣。
