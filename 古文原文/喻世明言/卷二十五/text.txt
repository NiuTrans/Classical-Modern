<strong>晏平仲二桃杀三士</strong>
大禹涂山御座开，诸侯玉帛走如雷。
防风谩有专车骨，何事兹辰最后来？
此篇言语，乃胡曾诗。昔三皇禅位，五帝相传；舜之时，洪水滔天，民不聊生。舜使鲧治水，鲧无能，其水横流。舜怒，将鲧殛于羽山。后使其子禹治水，禹疏通九河，皆流入海。三过其门而不入。会天下诸侯于会稽涂山，迟到误期者斩。惟有防风氏后至，禹怒而斩之，弃其尸于原野。后至春秋时，越国于野外，掘得一骨专车，言一车只载得一骨节，诸人不识，问于孔子。孔子曰： 此防风氏骨也。被禹王斩之，其骨尚存。 有如此之大人也，当时防风氏正不知长大多少。
古人长者最多，其性极淳，丑陋如兽者亦多，神农氏顶生肉角。岂不闻昔人有云： 古人形似兽，却有大圣德；今人形似人，兽心不可测。 
今日说三个好汉，被一个身不满三尺之人，聊用微物，都断送了性命。
昔春秋列国时，齐景公朝有三个大汉，一人姓田，名开疆，身长一丈五尺。其人生得面如噀血，目若朗星，雕嘴鱼腮，板牙无缝。比时曾随景公猎于桐山，忽然于西山之中，赶起一只猛虎来。其虎奔走，径扑景公之马，马见虎来，惊倒景公在地。田开疆在侧，不用刀枪，双拳直取猛虎。左手揪住项毛，右手挥拳而打，用脚望面门上踢，一顿打死那只猛虎，救了景公。文武百官，无不畏惧。景公回朝，封为寿宁君，是齐国第一个行霸道的。
却说第二个，姓顾名冶子，身长一丈三尺，面如泼墨，腮吐黄须，手似铜钩，牙如锯齿。此人曾随景公渡黄河。忽大雨骤至，波浪汹涌，舟船将覆。景公大惊，见云雾中火块闪烁，戏于水面。顾冶子在侧，言曰： 此必是黄河之蛟也。 景公曰： 如之奈何？ 顾冶子曰： 主公勿虑，容臣斩之。 拔剑裸衣下水，少刻风浪俱息，见顾冶子手提蛟头，跃水而出。
景公大骇，封为武安君，这是齐国第二个行霸道的。
第三个，姓公孙名接，身长一丈二尺，头如累塔，眼生三角，板肋猿背，力举千斤。一日秦兵犯界，景公引军马出迎，被秦兵杀败，引军赶来，围住在凤鸣山。公孙接用铁阕一条，约至一百五十斤，杀入秦兵之内。秦兵十万，措手不及，救出景公，封为威远君。这是齐国第三个行霸道的。
这三个结为兄弟，誓说生死相托。三个不知文墨礼让，在朝廷横行，视君臣如同草木。景公见三人上殿，如芒刺在背。
一日，楚国使中大夫靳尚前来本国求和。原来齐、楚二邦乃是邻国，二国交兵二十余年，不曾解和。楚王乃命靳尚为使，入见景公，奏曰： 齐楚不和，交兵岁久，民有倒悬之患。今特命臣入国讲和，永息刀兵。俺楚国襟三江而带五湖，地方千里，粟支数年，足食足兵，可为上国。王可裁之，得名获利。 
却说田、顾、公孙三人大怒，叱靳尚曰： 量汝楚国，何足道哉！吾三人亲提雄兵，将楚国践为平地，人人皆死，个个不留。 喝靳尚下殿，教金瓜武士斩讫报来。
阶下转过一人，身长三尺八寸，眉浓目秀，齿白唇红，乃齐国丞相，姓晏名婴，字平仲，前来喝住武士，备问其详。靳尚说了，晏子便教放了靳尚，先回本国，吾当亲至讲和。乃上殿奏知景公。
三人大怒曰： 吾欲斩之，汝何故放还本国？ 晏子曰： 岂不闻 两国战争，不斩来使 ？他独自到这里，擒住斩之，邻国知道，万世笑端。晏婴不才，凭三寸舌，亲到楚国，令彼君臣，皆顿首谢罪于阶下，尊齐为上国，并不用刀兵士马，此计若何？ 三士怒发冲冠，皆叱曰： 汝乃黄口侏儒小儿，国人无眼，命汝为相，擅敢乱开大口！吾三人有诛龙斩虎之威，力敌万夫之勇，亲提精兵，平吞楚国，要汝何用？ 景公曰： 丞相既出大言，必有广学。且待入楚之后，若果获利，胜似典兵。 三士曰： 且看侏儒小儿这回为使，若折了我国家气概，回采时砍为肉泥！ 三士出朝。景公曰： 丞相此行，不可轻忽。 晏子曰： 主上放心，至楚邦，视彼君臣如土壤耳。 
遂辞而行，从者十余人跟随。
车马已至郢都，楚国臣宰奏知。君臣商议曰： 齐晏子乃舌辩之士，可定下计策，先塞其口，令不敢来下说词。 君臣定计了，宣晏子入朝。晏子到朝门，见金门不开，下面闸板止留半段，意欲令晏子低头钻入，以显他矮小辱之。晏子望见下面便钻，从人意止之曰： 彼见丞相矮小，故以辱之，何中其计？ 晏子大笑曰： 汝等岂知之耶？吾闻人有人门，狗有狗窦。使于人，即当进人门；使于狗，即当进狗窦。有何疑焉？ 楚臣听之，火急开金门而接。晏子旁若无人，昂然而入。
至殿下，礼毕，楚王问曰： 汝齐国地狭人稀乎？ 晏子曰： 臣齐国东连海岛，西跨魏秦，北拒赵燕，南吞吴楚，鸡鸣犬吠相闻，数千里不绝，安得为地狭耶？ 楚王曰： 地土虽阔，人物却少。 晏子曰： 臣国中人呵气如云，沸汗如雨，行者摩肩，立者并迹，金银珠玉，堆积如山，安得人物稀少耶？ 楚王曰： 既然地广人稠，何故使一小儿来吾国中为使耶？ 晏子答曰： 使于大国者，则用大人；使于小国者，则当用小儿。因此特命晏婴到此。 楚王视臣下，无言可答。请晨婴上殿，命座。侍臣进酒，晏子欣然畅饮，不以为意。
少刻，金瓜簇拥一人至筵前，其人口称冤屈。晏子视之，乃齐国带来从者。问得何罪，楚臣对曰： 来筵前作贼，盗酒器而出，被户尉所获，乃真赃正犯也。 其人曰： 实不曾盗，乃户尉图赖。 晏子曰： 真赃正犯，尚敢抵赖！速与吾牵出市曹斩之。 楚臣曰： 丞相远来，何不带诚实之人？令从者作贼，其主岂不羞颜？ 晏子曰： 此人自幼跟随，极知心腹，今日为盗，有何难见？昔在齐国，是个君子；今到楚国，却为小人，乃风俗之所变也。吾闻江南洞庭有一树，生一等果，其名曰橘，其色黄而香，其味甜而美；若将此树移于北方，结成果木，乃名枳实，其色青而臭，其味酸而苦。名谓南橘北枳，便分两等，乃风俗之不等也。以此推之，在齐不为盗，在楚为盗，更复何疑！ 楚王大惭，急离御座，拱手于晏子曰： 真乃贤士也。吾国中大小公卿，万不及一。愿赐见教，一听严命。 
晏子曰： 王上安坐，听臣一言。齐国中有三士，皆万夫不当之勇，久欲起兵来吞楚国，吾力言不可。齐楚不睦，苍生受害，心何忍焉？今臣特来讲和，王上可亲诣齐国和亲，结为唇齿之邦，歃血为盟。若邻国加兵，互相救应，永无侵扰，可保万年之基业。若不听臣，祸不远矣。非臣相吓，愿王裁之。 王曰： 闻公之才，寡人情愿和亲。但所患者，齐三士皆无仁义之人，吾不敢去。 晏子曰： 王上放心，臣愿保驾，聊施小计，教三士死于大王之前，以绝两国之患。 楚王曰： 若三士俱亡，吾宁为小邦，年朝岁贡而无怨。 晏子许之。楚王乃大设筵席，送令先去，随后收拾进献礼物而至。
晏子先使人归报，齐景公闻之大喜，令大小公卿，尽随吾出郭迎接丞相。三士闻之转怒。晏子至，景公下车而迎。慰劳已毕，同载而回，齐国之人看者塞途。
晏了辞景公回府。次日入宫，见三士在阁下博戏。晏子进前施礼，三士亦不回顾，傲忽之气，旁若无人。晏子侍立久之，方自退。入见景公，说三士如此无礼。景公曰： 此三人常带剑上殿，视吾如小儿，久必篡位矣。素欲除之，恨力不及耳。 晏子曰： 主上宽心，来朝楚国君臣皆至，可大张御宴，待臣于筵间略施小计，令三士皆自杀何如？ 景公曰： 计将安出？ 晏子曰： 此三人者皆一勇匹夫，并无谋略，若如此如此，祸必除矣。 景公喜。
次日，楚王引文武官僚百余员，车载金珠玩好之物，亲至朝门。景公请入，楚王先下拜，景公忙答礼罢，二君分宾主而坐。楚王令群臣罗拜阶下，楚王拱手伏罪曰： 二十年间，多有凶犯。今因丞相之言，特来请罪，薄礼上贡，望乞恕纳。 
齐景公谢讫，大设筵宴，二国君臣相庆。三士带剑立于殿下，昂昂自若，晏子进退揖让，并不谄于三士。
酒至半酣，景公曰： 御园金桃已熟，可采来筵间食之。 
须臾，一宫监金盘内捧出五枚。齐王曰： 园中桃树，今岁止收五枚，味甜气香，与他树不同。丞相捧杯进酒以庆此桃。 
上古之时，桃树难得，今园中有此五枚，为希罕之物。晏子捧玉爵行酒，先进楚王。饮毕，食其一桃。又进齐王，饮毕，食其一桃。齐王曰： 此桃非易得之物，丞相合二国和好，如此大功，可食一桃。 晏子跪而食之，赐酒一爵。
齐王曰： 齐、楚二国，公卿之中，言其功勋大者，当食此桃。 田开疆挺身而出，立于筵上而言曰： 昔从主公猎于桐山，力诛猛虎，其功若何？ 齐王曰： 擎王保驾，功莫大焉。 晏子慌忙进酒一爵，食桃一枚，归于班部。
顾冶子奋然便出，曰： 诛虎者未为奇，吾曾斩长蛟于黄河，救主上回故国，觑洪波巨浪，如登平地，此功若何？ 王曰： 此概世之功也，进酒赐桃，又何疑哉？ 晏子慌忙进酒赐桃。
公孙接撩衣破步而出，曰： 吾曾于十万军中，手挥铁阕，救主公出，军中无敢近者，此功若何？ 齐王曰： 据卿之功，极天际地，无可比者；争奈无桃可赐，赐酒一杯，以待来年。 
晏子曰： 将军之功最大，可惜言之太迟，以此无桃，掩其大功。 公孙接按剑而言曰： 诛龙斩虎，小可事耳。吾纵横于十万军中如入无人之境，力救主上，建立大功，反不能食桃，受辱于两国君臣之前，为万代之耻笑，安有面目立于朝廷耶？ 
言讫，遂拔剑自刎而死。田开疆大惊，亦拔剑而言曰： 我等微功而食桃，兄弟功大反不得食，吾之羞耻，何日可脱？ 言讫，自刎而死。顾冶子奋气大呼曰： 吾三人义同骨肉，誓同生死；二人既亡，吾安能自活？ 言讫，亦自刎而亡。晏子笑曰： 非二桃不能杀三士，今已绝虑，吾计若何？ 楚王下坐，拜伏而叹曰： 丞相神机妙策，安敢不伏耶？自今以后，永尊上国，誓无侵犯。 齐王将三士敕葬于东门外。
自此齐、楚连和，绝其士马，齐为霸国。晏子名扬万世，宣圣亦称其善。后来诸葛孔明曾为《梁父吟》单道此事。吟曰：步出齐城门，遥望汤阴里；里中有三坟，累累正相似。问是谁家冢？旧疆顾冶氏。力能排南山，文能绝地理；一朝被谗言，二桃杀三士。谁能为此谋？相国齐晏子。
又《满江红》词一篇，古人单道此事，词云：齐景雄风，因习战、海滨畋猎。正驱驰、忽逢猛兽，众皆惊绝。壮士开疆能奋勇，双拳杀虎身流血。救君危、拜爵宠恩荣，真豪杰！
顾冶子，除妖孽；强秦战，公孙接。笑三人恃勇，在齐猖獗。只被晏婴施小巧，二桃中计皆身灭。
齐东门、累累有三坟，荒郊月。
