石曼卿为集贤校理，微行倡馆。为不逞者所窘。曼卿醉与之校，为街司所录。曼卿诡怪不羁，谓主者曰： 只乞就本厢科决，欲诘旦归馆供职。 厢帅不喻其谑，曰： 此必三馆吏人也。 杖而遣之。
旧日官为中允者极少，唯老于幕官者。累资方至，故为之者多潦倒之人。近歳州县官进用者，多除中允。遂有 冷中允 、 热中允 。又集贤院修撰，旧多以馆阁久次者为之。近歳有自常官超授要任，未至从官者多除修撰。亦有 冷撰 、 热撰 。时人谓 热中允不博冷修撰。 
司马相如叙上林诸水曰：丹水、紫渊，灞、浐、泾、渭， 八川分流，相背而异态 ， 灏溔潢漾 ， 东注太湖。 李善注： 太湖，所谓震泽。 按八水皆入大河，如何得东注震泽？又白乐天《长恨歌》云： 峨嵋山下少人行，旌旗无光日色薄。 峨嵋在嘉州，与幸蜀路全无交涉。杜甫《武侯庙柏》诗云： 霜皮溜雨四十围，黛色参天二千尺。 四十围乃是径七尺，无乃太细长乎？防风氏身广九亩，长三尺，姬室亩广六尺，九亩乃五丈四尺，如此防风之身，乃一饼餤耳。此亦文章之病也。
梅询为翰林学士，一日，书诏颇多，属思甚苦，操觚循阶而行，忽见一老卒，卧于日中，欠伸甚适。梅忽叹曰： 畅哉！ 徐问之曰： 汝识字乎？ 曰： 不识字。 梅曰： 更快活也！ 
馆阁每夜轮校官一人直宿，如有故不宿，则虚其夜，谓之 豁宿 。故事，豁宿不得过四，至第五日即须入宿。遇豁宿，例于宿历名位下书： 腹肚不安，免宿。 故馆阁宿历，相传谓之 害肚历 。
尝有一名公，初任县尉，有举人投书索米，戏为一诗答之曰： 五贯九百五十俸，省钱请作足钱用。妻儿尚未厌糟糠，僮仆岂免遭饥冻？赎典赎解不曾休，吃酒吃肉何曾梦？为报江南痴秀才，更来谒索觅甚瓮。 熙宁中，例增选人俸钱，不復有五贯九百俸者，此实养廉隅之本也。
吴人多谓梅子为 曹公 ，以其尝望梅止渴也。又谓鹅为 右军 ，以其好养鹅也。有一士人遗人醋梅与燖鹅，作书云： 醋浸曹公一甏，汤燖右军两只，聊备于馔。 
