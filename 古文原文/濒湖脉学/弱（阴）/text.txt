弱脉：极软而沉细。按之乃得。举手无有。《脉经》。
弱乃濡之沉者，《脉诀》言：轻手乃得。黎氏譬如浮沤。皆是濡脉。非弱也。
《素问》曰：脉弱以滑。是有胃气。脉弱以涩。是谓久病。病后老弱见之顺。平人少年见之逆。
【体状诗】
弱来无力按之柔，柔细而沉不见浮，阳陷入阴精血弱，白头犹可少年愁。
【相类诗】
见濡脉。
【主病诗】
弱脉阴虚阳气衰，恶寒发热骨筋痿，多惊多汗精神减，益气调营急早医。
寸弱阳虚病可知，关为胃弱与脾衰，欲求阳陷阴虚病，须把神门两部推。
弱主气虚之病。仲景曰：阳陷入阴故恶寒发热。又云：弱主筋。沉主骨。阳浮阴弱。血虚筋急。柳氏曰：气虚则脉弱。寸弱阳虚。尺弱阴虚。关弱胃虚。
