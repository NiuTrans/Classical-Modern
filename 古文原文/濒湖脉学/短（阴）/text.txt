短脉：不及本位。《脉诀》。应指而回不能满部《脉经》。
戴同父云：短脉只见尺寸。若关中见短。上不通寸。下不通尺。是阴阳绝脉。必死矣。故关不诊短。黎居士云：长短未有定体。诸脉举按之。附过于本位者为长。不及本位者为短。
长脉属肝。宜于春。短脉属肺。宜于秋。但诊肝肺。长短自见。短脉两头无。中间有。不及本位。乃气不足以前导其血也。
【体状相类诗】
两头缩缩名为短，涩短迟迟细且难，短涩而浮秋喜见，三春为贼有邪干。
涩微动结。皆兼短脉。
【主病诗】
短脉惟于尺寸寻，短而滑数酒伤神，浮为血涩沉为痞，寸主头疼尺腹疼。
经曰。短则气病。短主不及之病。
