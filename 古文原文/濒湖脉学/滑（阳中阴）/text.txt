滑脉：往来前却，流利展转。替替然如珠之应指。《脉经》。漉漉如欲脱。
滑为阴气有余。故脉来流利如水。脉者。血之府也，血盛则脉滑。故肾脉宜之，气盛则脉涩。故肺脉宜之。
《脉诀》云： 按之即伏，三关如珠。不进不退。 是不分浮滑、沉滑、尺寸之滑也，今正之。
【体状相类诗】
滑脉如珠替替然，往来流利却还前，莫将滑数为同类，数脉唯看至数间。
滑则如珠。数则六至。
【主病诗】
滑脉为阳元气衰，痰生百病食生灾，上为吐逆下畜血，女脉调时定有胎。
寸滑膈痰生呕吐，吞酸舌强或咳嗽，当关宿食肝脾热，渴痢痜淋看尺部。
滑主痰饮。浮滑风痰。沉滑食痰。滑数痰火。滑短宿食。
《脉诀》言： 关滑胃寒，尺滑脐似冰。 与《脉经》言： 关滑胃热。尺滑血畜， 妇人经病之旨相反。其谬如此。
