散脉大而散。有表无里。《经脉》。涣漫不收。崔氏。无统纪无拘束。至数不齐。或来多去少。或去多来少。涣散不收如杨花散漫之象。柳氏。
戴同父曰：心脉浮大而散。肺脉短涩而散。平脉也。心脉耎散怔忡，肺脉耎散。汗出。肝脉耎散溢饮。脾脉耎散胻肿。病脉也。肾脉耎散诸病脉。代散死脉也。《难经》曰。散脉独见则危。柳氏曰：散为气血俱虚。根本脱离之脉。产妇得之生。孕妇得之堕。
【体状诗】
散似杨花散漫飞，去来无定至难齐，产为生兆胎为堕，久病逢之不必医。
【相类诗】
散脉无拘散漫然，濡来浮细水中绵，浮而迟大为虚脉，芤脉中空有两边。
【主病诗】
左寸怔忡右寸汗，溢饮左关应耎散，右关耎散胻胕肿，散居两尺魂应断。
