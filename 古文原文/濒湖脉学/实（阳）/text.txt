实脉：浮沉皆得。脉大而长。微弦应指愊愊然《脉经》。
愊愊。坚实貌。
《脉诀》言：如绳应指来。乃紧脉。非实脉也。
【体状诗】
浮沉皆得大而长，应指无虚愊愊强，热蕴三焦成壮火，通肠发汗始安康。
【相类诗】
实脉浮沉有力强，紧如弹索转无常，须知牢脉帮筋骨，实大微弦更带长。
浮沉有力为实。弦急弹指为紧。沉而实大微弦而长为牢。
【主病诗】
实脉为阳火郁成。发狂谵语吐频频。或为阳毒或伤食。大便不通或气疼。
寸实应知面热风。咽疼舌强气颠胸。当关脾热中宫满。尺实腰肠痛不通。
经曰。血实脉实。曰脉实者水谷为病。曰气来实强是谓太过。
《脉诀》言。尺实小便不禁。与《脉经》尺实小腹痛。小便难之说。何反洁。古不知其谬。诀为虚寒，药用姜附。愈误矣。
