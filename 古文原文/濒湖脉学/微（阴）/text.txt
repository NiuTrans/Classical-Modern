微脉：极细而耎。按之如欲绝。若有若无。《脉经》。细而稍长。戴氏
《素问》谓之小。又曰：气血微则脉微。
【体状相类诗】
微脉轻微潎潎乎，按之欲绝有如无，微为阳弱细阴弱，细比于微略较粗。
轻诊即见。重按如欲绝者。微也。往来如线而常有者。细也。
仲景曰：脉潎潎如羹上肥者，阳气微。萦萦如茧丝细者，阴气衰。长病得之死。卒病得之生。
【主病诗】
气血微兮脉亦微，恶寒发热汗淋漓，男为劳极诸虚候，女作崩中带下医。
寸微气促或心惊，关脉微时胀满形，尺部见之精血弱，恶寒消瘅痛呻吟。
微主久虚血弱之病。阳微恶寒。阴微发热。《脉诀》云： 崩中日久肝阴竭，漏下多时骨髓枯。 
