长脉不大不小。迢迢自若。朱氏。如揭长竿末梢。为平。如引绳如循长竿。为病。《素问》。
长有三部之长。一部之长。在时为春。在人为肝。心脉长。神强气壮。肾脉长。蒂固根深。经曰：长则气治。皆言平脉也。
【体状相类诗】
过于本位脉名长，弦则非然但满张，弦脉与长争较远，良工尺度自能量。
实平弦紧。皆兼长脉。
【主病诗】
长脉迢迢大小匀，反常为病似牵绳，若非阳毒癫痫病，即是阳明热势深。
长主有余之病。
