促脉：来去数时。一止复来。《脉经》。如蹶之趣。徐疾不常。黎氏。
《脉经》但言：数而止为促。《脉诀》乃云：并居寸口不言时止者。谬矣。数止为促。缓止为结。何独寸口哉？
【体状诗】
促脉数而时一止，此为阳极欲亡阴，三焦郁火炎炎盛，进必无生退可生。
【相类诗】
见代脉。
【主病诗】
促脉惟将火病医，其因有五细推之，时时喘咳皆痰积，或发狂斑与毒疽。
促主阳盛之病。促结之因皆有气、血、痰、饮、食，五者之别。一有留滞。则脉必见止也。
