濡脉：极耎而浮，细如帛在水中。轻手相得。按之无有。《脉经》。如水上浮沤。
帛浮水中。重手按之。随手而没之象。
《脉诀》言：按之似有举还无。是微脉。非濡也。
【体状诗】
濡形浮细按须轻，水面浮绵力不禁，病后产中犹有药，平人若见是无根。
【相类诗】
浮而柔细知为濡，沉细而柔作弱持，微则浮微如欲绝，细来沉细近于微。
浮细如绵曰 濡 。沉细如绵曰 弱 。浮而极细如绝曰 微 。沉而极细不断曰 细 。
【主病诗】
濡为亡血阴虚病，髓海丹田暗已亏，汗雨夜来蒸入骨，血山崩倒湿侵脾。
寸濡阳微自汗多，关中其奈气虚何，尺伤精血虚寒甚，温补真阴可起疴。
濡主血阴虚之病，又为伤湿。
