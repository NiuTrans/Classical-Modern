牢脉：似沉似伏。实大而长。微弦。《脉经》。
扁鹊曰：牢而长者肝也。仲景曰：寒则牢坚。有牢固之象。沈氏曰：似沉似伏。牢之位也。实大弦长。牢之体也。《脉诀》不言形状。但云： 寻之则无。按之则有。 云：脉入皮肤辩息难。又以牢为死脉。皆孟浪谬误。
【体状相类诗】
弦长实大脉牢坚，牢位常居沉伏间，革脉芤弦自浮起，革虚牢实要详看。
【主病诗】
寒则牢坚里有余，腹心寒痛木乘脾，疝痜癥瘕何愁也，失血阴虚欲忌之。
牢主寒实之病。木实则为痛。扁鹊云：耎为虚。牢为实。失血者脉宜沉细。反浮大而牢者死。虚病见实脉也。
《脉诀》言：骨间疼痛。气居于表。池氏以为肾传于脾。皆谬妄不经。
