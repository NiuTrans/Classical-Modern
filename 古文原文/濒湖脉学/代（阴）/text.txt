代脉：动而中止。不能自还。因而复动。仲景。脉至还入尺。良久方来。吴氏。
脉一息五至。肺心脾肝肾五脏之气皆足。五十动而一息。合大衍之数。谓之平脉。反此则止乃见焉。肾气不能至。则四十动一止。肝气不能至，则三十动一止。盖一朦之气衰，而他脏之气代至也。经曰：代则气衰。滑伯仁曰：若无病赢瘦。脉代者。危脉也。有病而气血乍损。气不能续者。只为病脉。伤寒心悸脉。代者复脉汤主之。妊娠脉代者。其胎百日代之，生死不可不辩。
【体状诗】
动中而止不能还，复动因而作代看，病者得之犹可疗。平人却与寿相关。
【相类诗】
数而时止名为促，缓止须将结脉呼，止不能回方是代，结生代死自殊途。
促结之止无常数。或二动三动。一止即来。代脉之止有常数。必依数而止。还入尺中。良久方来也。
【主病诗】
代脉元因脏气衰，腹疼洩痢下元亏，或为吐泻中宫病，女子怀胎三月兮。
《脉经》曰：代脉散者死。主洩及便脓血。
五十不止身无病，数内有止皆知定，四十一止一脏绝，四年之后多亡命。
三十一止即三年，二十一止二年应，十动一止一年殂，更观气色兼形证。
两动一止三四日，三四动止应六七，五六一止七八朝，次第推之自无失。
戴同父曰：脉必满五十动。出自《难经》。而《脉诀》五脏歌，昔以四十五动为准。乖于经旨。
柳东阳曰：古以动数候脉。是吃紧语。须候五十动，乃知五脏缺失。今人指到腕臂。即云见了。夫五十动。岂弹指间事耶。故学者当诊脉、问证、听声、观色。斯备四诊而无失。
