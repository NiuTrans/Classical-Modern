右徵与少徵，调右手太阳上。左商与左徵，调左手阳明上。少徵与大（别本作太）宫，调左手阳明上。右角与大（别本作太）角，调右手少阳下。大（别本作太）徵与少徵，调左手太阳上。众羽与少羽，调右足太阳下。少商与右商，调右手太阳下。桎羽与众羽，调右足太阳下。少宫与大（别本作太）宫，调右足阳明下。判角与少角，调右足少阳下。釱商与上商，调右足阳明下。釱商与上角，调左足太阳下。
上徵与右徵，同谷麦、畜羊、果杏，手少阴，脏心，色赤、味苦，时夏。上羽与大羽，同谷大豆、畜彘、果栗，足少阴，脏肾，色黑、味咸，时冬。上宫与大（别本作太）宫，同谷稷、畜牛、果枣，足太阴，脏脾，色黄、味甘，时季夏。上商与右商，同谷黍、畜鸡、果桃，手太阴，脏肺，色白、味辛，时秋。上角与大（别本作太）角，同谷麻、畜犬、果李，足厥阴，脏肝，色青、味酸，时春。
大（别本作太）宫与上角，同右足阳明上。左角与大（别本作太）角，同左足阳明上。少羽与大（别本作太）羽，同右足太阳下。左商与右商，同左手阳明上。加宫与大（别本作太）宫，同左足少阳上。质判与大（别本作太）宫，同左手太阳下。判角与大（别本作太）角，同左足少阳下。大（别本作太）羽与大（别本作太）角，同右足太阳上。大（别本作太）角与大宫，同右足少阳上。
右徵、少徵、质徵、上徵、判徵。右角、釱角、上角、大（别本作太）角、判角。右商、少商、釱商、上商、左商。少宫、上宫、大（别本作太）宫、加宫、左（别本作右）角（别本无角字）宫。众羽、桎羽、上羽、大（别本作太）羽、少羽。
黄帝曰：妇人无须者，无血气乎？
岐伯曰：冲脉、任脉皆起于胞中，上循背里，为经络之海。其浮而外者，循腹右上行，会于咽喉，别而络唇口。血气盛则充肤热肉，血独盛者澹渗皮肤，生毫毛。今妇人之生，有余于气，不足于血，以其数脱血也。冲任之脉，不荣口唇，故须不生焉。
黄帝曰：士人有伤于阴，阴气绝而不起，阴不用，然其须不去，其故何也？宦者独去何也？愿闻其故。
岐伯曰：宦者去其宗筋，伤其冲脉，血泻不复，皮肤内结，唇口内荣，故须不生。
黄帝曰：其有天宦者，未尝被伤，不脱于血，然其须不生，其故何也？
岐伯曰：此天之所不足也，其任冲不盛，宗筋不成，有气无血，唇口不荣，故须不生。
黄帝曰：善乎哉！圣人之通万物也，若日月之光影，音声（之）鼓响，闻其声而知其形，其非夫子，孰能明万物之精。是故圣人，视其颜色，黄赤者多热气，青白者少热气，黑色者多血少气。美眉者太阳多血，通髯极须者少阳多血，美须者阳明多血。此其时然也。
夫人之常数，太阳常多血少气，少阳常多气少血，阳明常多血多气，厥阴常多气少血，少阴常多血（别本作气）少气（别本作血），太阴常多血少气，此天之常数也。
