黄帝曰：余受九针于夫子，而私览于诸方，或有导引行气、乔摩、灸、熨、刺、爇、饮药之一者，可独守耶，将尽行之乎？
岐伯曰：诸方者，众人之方也，非一人之所尽行也。
黄帝曰：此乃所谓： 守一勿失，万物毕者也 。今余已闻阴阳之要，虚实之理，倾移之过，可治之属，愿闻病之变化，淫传绝败而不可治者，可得闻乎？
岐伯曰：要乎哉问也。道，昭乎其如日（别本作旦，下同）醒，窘乎其如夜瞑。能被而服之，神与俱成；毕将服之，神自得之。生神之理，可著于竹帛，不可传于子孙。
黄帝曰：何谓日醒？
岐伯曰：明于阴阳，如惑之解，如醉之醒。
黄帝曰：何谓夜瞑？
岐伯曰：瘖乎其无声，漠乎其无形，折毛发理，正气横倾，淫邪泮衍，血脉传溜（别本作留），大气入脏，腹痛下淫，可以致死，不可以致生。
黄帝曰：大气入脏，奈何？
岐伯曰：病先发于心，一日而之肺，三日而之肝，五日而之脾，三日不已，死。冬夜半，夏日中。
病先发于肺，三日而之肝，一日而之脾，五日而之胃，十日不已，死。冬日入，夏日出。
病先发于肝，三日而之脾，五日而之胃，三日而之肾，三日不已，死。冬日入，夏蚤（别本作早）食。
病先发于脾，一日而之胃，二日而之肾，三日而之膂膀胱，十日不已，死。冬人定，夏晏食。
病先发于胃，五日而之肾，三日而之膂膀胱，五日而上之心，二日不已，死。冬夜半，夏日昳。
病先发于肾，三日而之膂膀胱，三日而上之心，三日而之小肠，三日不已，死。冬大晨，夏晏晡。
病先发于膀胱，五日而之肾，一日而之小肠，一日而之心，二日不已，死。冬鸡鸣，夏下晡。
诸病以次相传，如是者，皆有死期，不可刺也；间一脏及二、三、四脏者，乃可刺也。
