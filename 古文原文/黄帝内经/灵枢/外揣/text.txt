黄帝曰：余闻九针九篇，余亲受其调，颇得其意。夫九针者，始于一而终于九，然未得其要道也。夫九针者，小之则无内，大之则无外，深不可为下，高不可为盖，恍惚无窍，流溢无极，余知其合于天道人事四时之变也，然余愿杂之毫毛，浑束为一，可乎？
岐伯曰：明乎哉问也！非独针道焉，夫治国亦然。
黄帝曰：余愿闻针道，非国事也。
岐伯曰：夫治国者，夫惟道焉，非道，何可小大深浅，杂合而为一乎？
黄帝曰：愿卒闻之。
岐伯曰：日与月焉，水与镜焉，鼓与响焉。夫日月之明，不失其影；水镜之察，不失其形；鼓响之应，不后其声。动摇则应和，尽得其情。
黄帝曰：窘乎哉！昭昭之明不可蔽，其不可蔽，不失阴阳也。合而察之，切而验之，见而得之，若清水明镜之不失其形也。五音不彰，五色不明，五脏波荡，若是则内外相袭，若鼓之应桴，响之应声，影之似形。故远者司外揣内，近者司内揣外，是谓阴阳之极，天地之盖。请藏之灵兰之室，弗敢使泄也。
