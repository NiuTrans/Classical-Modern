黄帝曰：余闻九针于夫子，众多博大矣，余犹不能寤，敢问九针焉生，何因而有名？
岐伯曰：九针者，天地之大数也，始于一而终于九。故曰：一以法天，二以法地，三以法人，四以法时，五以法音，六以法律，七以法星，八以法风，九以法野。
黄帝曰：以针应九之数，奈何？
岐伯曰：夫圣人之起天地之数也，一而九之，故以立九野。九而九之，九九八十一，以起黄钟数焉，以针应数也。
一者，天也。天者，阳也。五脏之应天者，肺（也）。肺者，五脏六腑之盖也。皮者，肺之合也，人之阳也。故为之治针，必以大其头而锐其末，令无得深入而阳气出。
二者，地也。（地者，土也。）人之所以应土者，肉也。故为之治针，必筩其身而员其末，令无得伤肉分，伤则气得竭。
三者，人也。人之所以成生者，血脉也。故为之治针，必大其身而员其末，令可以按脉勿陷，以致其气，令邪气独出。
四者，时也。时者，四时八风之客于经络之中，为瘤病者也。故为之治针，必筩其身而锋其末，令可以泻热出血，而痼病竭。
五者，音也。音者，冬夏之分，分于子午，阴与阳别，寒与热争，两气相搏，合为痈脓者也。故为之治针，必令其末如剑锋，可以取大脓。
六者，律也。律者，调阴阳四时而合十二经脉，虚邪客于经络而为暴痹者也。故为之治针，必令尖如氂，且员其锐，中身微大，以取暴气。
七者，星也。星者，人之七窍，邪之所客于经，而为痛痹，合于经络者也。故为之治针，令尖如蚊虻喙，静以徐往，微以久留，正气因之，真邪俱往，出针而养者也。
八者，风也。风者，人之股肱八节也。八正之虚风，八风伤人，内舍于骨解、腰脊节、腠理之间为深痹也。故为之治针，必长其身，锋其末，可以取深邪远痹。
九者，野也。野者，人之节解、皮肤之间也。淫邪流溢于身，如风水之状，而留（别本作溜）不能过于机关、大节者也。故为之治针，令尖如挺（别本作梃），其锋微员，以取大气之不能过于关节者也。
黄帝曰：针之长短有数乎？
岐伯曰：一曰镵针者，取法于巾针，去末寸半，卒锐之，长一寸六分，主热在头身也。二曰员针，取法于絮针，筩其身而卵其锋，长一寸六分，主治分间气。三曰鍉针，取法于黍粟之锐，长三寸半，主按脉取气，令邪出。四曰锋针，取法于絮针，筩其身，锋其末，长一寸六分，主痈热出血。五曰铍针，取法于剑锋，广二分半，长四寸，主大痈脓、两热争者也。六曰员利针，取法于氂针，微大其末，反小其身，令可深内也，长一寸六分，主取痈痹者也。七曰毫针，取注于毫毛，长一寸六分，主寒热、痛痹在络者也。八曰长针，取法于綦针，长七寸，主取深邪远痹者也。九曰大针，取法于锋针，其锋微员，长四寸，主取大气不出关节者也。针形毕矣，此九针大小、长短（之）法也。
黄帝曰：愿闻身形应九野，奈何？
岐伯曰：请言身形之应九野也，左足应立春，其日戊寅、己丑。左胁应春分，其日乙卯。左手应立夏，其日戊辰、己巳。膺、喉、首头应夏至，其日丙午。右手应立秋，其日戊申、己末。右胁应秋分，其日辛酉。右足应立冬，其日戊戌、己亥。腰、尻、下窍应冬至，其日壬子。六腑（及）膈下三臓应中州，其大禁，大禁太一所在之日，及诸戊、己。凡此九者，善候八正所在之处。所主左右上下身体有痈肿者，欲治之，无以其所直之日溃治之，是谓天忌日也。
形乐志苦，病生于脉，治之于灸刺。形苦志乐，病生于筋，治之以熨引。形乐志乐，病生于肉，治之以针石。形苦志苦，病生于咽、喝（张志聪注：当作𩩲），治之以甘药。形数惊恐，筋脉不通，病生于不仁，治之以按摩醪药。是谓（五）形（志也）。
五脏气：心主噫，肺主咳，肝主语，脾主吞，肾主欠。
六腑气：胆为怒，胃为气逆（为）哕，大肠小肠为泄，膀胱不约为遗溺，下焦溢为水。
五味（所入）：酸入肝，辛入肺，苦入心，甘入脾，咸入肾，淡入胃（此句为衍文），是谓五味（别本作入）。
五并：精气并肝则忧，并心则喜，并肺则悲，并肾则恐，并脾则畏，是谓五精之气并于臓也。
五恶：肝恶风，心恶热，肺恶寒，肾恶燥，脾恶湿，此五脏气所恶也。
五液：心主汗，肝主泣，肺主涕，肾主唾，脾主涎，此五液所出也。
五劳：久视伤血，久卧伤气，久坐伤肉，久立伤骨，久行伤筋，此五久劳所病也。
五走：酸走筋，辛走气，苦走血，咸走骨，甘走肉，是谓五走也。
五裁：病在筋，无食酸；病在气，无食辛；病在骨，无食咸；病在血，无食苦；病在肉，无食甘。口嗜而欲食之，不可多也，必自裁也，命曰五裁。
五发：阴病发于骨，阳病发于血，阴病发于肉，阳病发于冬，阴病发于夏。
五邪：邪入于阳，则为狂。邪入于阴，则为血瘅（别本作痹）。邪入于阳，转（别本作抟）则为癫疾。邪入于阴，转（别本作抟）则为瘖。阳入于阴，病静；阴出之于阳，病喜怒。
五藏：心藏神，肺藏魄，肝藏魂，脾藏意，肾藏精志也。
五主：心主脉，肺主皮，肝主筋，脾主肌，肾主骨。
阳明多血多气，太阳多血少气，少阳多气少血，太阴多血少气，厥阴多血少气，少阴多气少血。故曰刺阳明出血气，刺太阳出血恶气，刺少阳出气恶血，刺太阴出血恶气，刺厥阴出血恶气，刺少阴出气恶血也。
足阳明、太阴为里表，少阳、厥阴为表里，太阳、少阴为表里，是谓足之阴阳也。手阳明、太阴为表里，少阳、心主为表里，太阳、少阴为表里，是谓手之阴阳也。
