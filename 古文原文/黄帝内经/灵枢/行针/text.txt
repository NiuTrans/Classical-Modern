黄帝问于岐伯曰：余闻九针于夫子，而行之于百姓，百姓之血气，各不同形，或神动而气先针行，或气与针相逢，或针已出气独行，或数刺乃知，或发针而气逆，或数刺病益剧。凡此六者，各不同形，愿闻其方。
岐伯曰：重阳之人，其神易动，其气易往也。
黄帝曰：何谓重阳之人？
岐伯曰：重阳之人，熇熇高高，言语善疾，举足善高，心肺之脏气有余，阳气滑盛而扬，故神动而气先行。
黄帝曰：重阳之人而神不先行者，何也？
岐伯曰：此人颇有阴者也。
黄帝曰：何以知其颇有阴者也？
岐伯曰：多阳者多喜，多阴者多怒，数怒者易解，故曰颇有阴。其阴阳之离合难，故其神不能先行也。
黄帝曰：其气与针相逢，奈何？
岐伯曰：阴阳和调，而血气淖泽滑利，故针入而气出疾而相逢也。
黄帝曰：针已出而气独行者，何气使然？
岐伯曰：其阴气多而阳气少，阴气沉而阳气浮，（沉）者内藏，故针已出，气乃随其后，故独行也。
黄帝曰：数刺乃知，何气使然？
岐伯曰：此人之多阴而少阳，其气沉而气往难，故数刺乃知也。
黄帝曰：针入而气逆者，何气使然？
岐伯曰：其气逆与其数刺病益甚者，非阴阳之气，浮沉之势也。此皆麤之所败，工之所失，其形气无过焉。
