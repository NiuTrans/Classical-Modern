黄帝问于少师曰：余尝闻人有阴阳，何谓阴人？何谓阳人？
少师曰：天地之间，六合之内，不离于五，人亦应之，非徒一阴一阳而已也。而略言耳，口弗能遍明也。
黄帝曰：愿略闻其意，有贤人圣人，心能备而行之乎？
少师曰：盖有太阴之人，少阴之人，太阳之人，少阳之人，阴阳和平之人。凡五人者，其态不同，其筋骨气血各不等。
黄帝曰：其不等者，可得闻乎？
少师曰：太阴之人，贪而不仁，下齐湛湛，好内而恶出，心和（别本作抑）而不发，不务于时，动而后之。此太阴之人也。
少阴之人，小贪而贼心，见人有亡，常若有得，好伤好害，见人有荣，乃反愠怒，心疾而无恩。此少阴之人也。
太阳之人，居处于于，好言大事，无能而虚说，志发乎四野，举措不顾是非，为事如常自用，事虽败而常无悔。此太阳之人也。
少阳之人，諟谛，好自贵，有小小官则高自宜（别本作宣），好为外交而不内附。此少阳之人也。
阴阳和平之人，居处安静，无为惧惧，无为欣欣，婉然从物，或与不争，与时变化，尊则谦谦，谭而不治，是谓至治。
古之善用针艾者，视人五态，乃治之，盛者泻之，虚者补之。
黄帝曰：治人之五态奈何？
少师曰：太阴之人，多阴而无阳，其阴血浊，其卫气涩，阴阳不和，缓筋而厚皮，不之疾泻，不能移之。
少阴之人，多阴少阳，小胃而大肠，六腑不调。其阳明脉小；而太阳脉大。必审（而）调之，其血易脱，其气易败也。
太阳之人，多阳而少阴，必谨调之，无脱其阴，而泻其阳。阳重脱者，易狂；阴阳皆脱者，暴死、不知人也。
少阳之人，多阳（而）少阴，经小而络大，血在中而气（在）外，实阴而虚阳。独泻其络脉则强，气脱而疾，中气不足，病不起也。
阴阳和平之人，其阴阳之气和，血脉调，（宜）谨诊其阴阳，视其邪正，安（其）容仪，审有余不足，盛则泻之，虚则补之，不盛不虚，以经取之。
此所以调阴阳，别五态之人者也。
黄帝曰：夫五态之人者，相与毋故，卒然新会，未知其行也，何以别之？
少师答曰：众人之属，不知五态之人者，故五五二十五人，而五态之人不与焉。五态之人，尤不合于众者也。
黄帝曰：别五态之人，奈何？
少师曰：太阴之人，其状黮黮然黑色，念然下意，临临然长大，腘然未偻。此太阴之人也。
少阴之人，其状清然窃然，固以阴贼，立而躁崄，行而似伏。此少阴之人也。
太阳之人，其状轩轩储储，反身折腘。此太阳之人也。
少阳之人，其状立则好仰，行则好摇，其两臂两肘则常出于背。此少阳之人也。
阴阳和平之人，其状委委然，随随然，颙颙然，愉愉然，䁢䁢然，豆豆然，众人皆曰君子。此阴阳和平之人也。
