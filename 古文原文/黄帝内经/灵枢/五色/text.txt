雷公问于黄帝曰：五色独决于明堂乎？小子未知其所谓也。
黄帝曰：明堂者，鼻也；阙者，眉间也；庭者，颜也；蕃者，颊侧也；蔽者，耳门也。其间欲方大，去之十步，皆见于外，如是者寿，必中百岁。
雷公曰：五言（别本作官）之辨，奈何？
黄帝曰：明堂骨高以起，平以直，五脏次于中央，六腑挟其两侧，首面上于阙庭，王宫在于下极，五脏安于胸中，真色以致，病色不见，明堂润泽以清，五官恶得无辨乎？
雷公曰：其不辨者，可得闻乎？
黄帝曰：五色之见也，各出其色部。部骨陷者，必不免于病矣。其色部乘袭者，虽病甚，不死矣。
雷公曰：官五色奈何？
黄帝曰：青黑为痛，黄赤为热，白为寒，是谓五官。
雷公曰：病之益甚，与其方衰，如何？
黄帝曰：外内皆在焉。切其脉口，滑小紧以沉者，病益甚，在中；人迎气大紧以浮者，其病益甚，在外。其脉口浮滑者，病日进；人迎沉而滑者，病日损。其脉口滑以沉者，病日进，在内；其人迎脉滑盛以浮者，其病日进，在外。脉之浮沉及人迎与寸口气小大等者，病难已。病之在脏，沉而大者，易已；小为逆。病之在腑，浮而大者，其病易已。人迎盛坚者，伤于寒；气口盛坚者，伤于食。
雷公曰：以色言食之间甚，奈何？
黄帝曰：其色麤以明，沉夭者为甚。其色上行者，病益甚；其色下行，如云彻散者，病方已。五色各有脏部，有外部、有内部也。色从外部走内部者，其病从外走内；其色从内走外者，其病从内走外。病生于内者，先治其阴，后治其阳，反者益甚。其病生于阳者，先治其外，后治其内，反者益甚。其脉滑大以代而长者，病从外来。目有所见，志有所恶，此阳气之并也，可变而已。
雷公曰：小子闻风者，百病之始也；厥逆者，寒湿之起也，别之奈何？
黄帝曰：常候阙中，薄泽为风，冲浊为痹。在地为厥。此其常也，各以其色言其病。
雷公曰：人不病卒死，何以知之？
黄帝曰：大气入于脏腑者，不病而卒死矣。
雷公曰：病小愈而卒死者，何以知之？
黄帝曰：赤色出两颧，大如拇指者，病虽小愈，必卒死。黑色出于庭，大如拇指，必不病而卒死。
雷公再拜曰：善哉！其死有期乎？
黄帝曰：察色以言其时。
雷公曰：善乎！愿卒闻之。
黄帝曰：庭者，首面也。阙上者，咽喉也。阙中者，肺也。下极者，心也。直下者，肝也。肝左者，胆也。下者，脾也。方上者，胃也。中央者，大肠也。挟大肠者，肾也。当肾者，脐也。面王以上者，小肠也。面王以下者，膀胱子处也。颧者，肩也。颧后者，臂也。臂下者，手也。目内眦上者，膺乳也。挟绳而上者，背也。循牙车以下者，股也。中央者，膝也。膝以下者，胫也。当胫以下者，足也。巨分者，股里也。巨屈者，膝膑也。此五脏六腑肢节之部也，各有部分。有部分，用阴和阳，用阳和阴，当明部分，万举万当。能别左右，是谓大道，男女异位，故曰阴阳。审察泽夭，谓之良工。
沉浊为内，浮泽为外。黄赤为风，青黑为痛，白为寒。黄而膏润为脓，赤甚者为血痛。甚为挛，寒甚为皮不仁。五色各见其部，察其浮沉，以知浅深；察其泽夭，以观成败；察其散搏（别本作抟），以知远近；视色上下，以知病处；积神于心，以知往今。故相气不微，不知是非，属意勿去，乃知新故。色明不麤，沉夭为甚；不明不泽，其病不甚；其色散，驹驹然未有聚；其病散而气痛，聚未成也。
肾乘心，心先病，肾为应，色皆如是。男子色在于面王，为小腹痛；下为卵痛；其圜直为茎痛，高为本，下为首，狐疝㿉阴之属也。女子在于面王，为膀胱子处之病，散为痛，搏（别本作抟）为聚，方员左右，各如其色形。其随而下至胝为淫。有润如膏状，为暴食不洁。
左为左，右为右。其色有邪，聚散而不端，面色所指者也。色者，青黑赤白黄，皆端满，有别乡，别乡赤者，其色赤大如榆荚；在面王为不日（别本作月）。其色上锐，首空上向，下锐下向，在左右如法。以五色命脏，青为肝，赤为心，白为肺，黄为脾，黑为肾。肝合筋，心合脉，肺合皮，脾合肉，肾合骨也。
