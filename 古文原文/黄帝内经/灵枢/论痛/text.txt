黄帝问于少俞曰：筋骨之强弱，肌肉之坚脆，皮肤之厚薄，腠理之疏密，各不同，其于针石火焫之痛何如？肠胃之厚薄坚脆亦不等，其于毒药何如？愿尽闻之。
少俞曰：人之骨强、筋弱、肉缓、皮肤厚者耐痛，其于针石之痛火焫亦然。
黄帝曰：其耐火焫者，何以知之？
少俞答曰：加以黑色而美骨者耐火焫。
黄帝曰：其不耐针石之痛者，何以知之？
少俞曰：坚肉薄皮者，不耐针石之痛，于火焫亦然。
黄帝曰：人之病，或同时而伤，或易已，或难已，其故何如？
少俞曰：同时而伤，其身多热者易已；多寒者难已。
黄帝曰：人之胜毒，何以知之？
少俞曰：胃厚、色黑、大骨及肥骨[马1]（别本无骨字）者，皆胜毒；故其瘦而薄胃者，皆不胜毒也。
