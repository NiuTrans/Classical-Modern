黄帝曰：愿闻人之不食七日而死，何也？
伯高曰：臣请言其故：胃大一尺五寸，径五寸，长二尺六寸，横屈受水榖三斗五升，其中之榖，长留二斗，水一斗五升而满，上焦泄气，出其精微，栗悍滑疾，下焦下溉诸肠；
小肠大二寸半，径八分分之少半，长三丈二尺，受榖二斗四升，水六升三合合之大半，
回肠大四寸，径一寸寸之少半，长二丈一尺，受榖一斗，水七升半；
广肠大八寸，径二寸寸之大半，长二尺八寸，受榖九升三合八分合之一；
肠胃之长凡五丈八尺四寸，受水榖九斗二升一合合之大半，此肠胃所受水榖之数也。平人则不然，胃满则肠虚，肠满则胃虚、更虚、更满，故气得上下。五藏安定，血脉和利，精神乃居，故神者，水榖之精气也；故肠胃之中，当留榖二斗，水一斗五升，故平人日再后，后二升半，一日中五升，七日五七三斗五升，而留水榖尽矣！故平人不食饮七日而死者，水榖、精气、津液皆尽故也。
