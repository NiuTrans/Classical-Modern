黄帝问于岐伯曰：余闻刺有五禁，何谓五禁？
岐伯曰：禁其不可刺也。
黄帝曰：余闻刺有五夺。
岐伯曰：无泻其不可夺者也。
黄帝曰：余闻刺有五过。
岐伯曰：补泻无过其度。
黄帝曰：余闻刺有五逆。
岐伯曰：病与脉相逆，命曰五逆。
黄帝曰：余闻刺有九宜。
岐伯曰：明知九针之论，是谓九宜。
黄帝曰：何谓五禁？愿闻其不可刺之时。
岐伯曰：甲乙日自乘，无刺头，无发矇于耳内。丙丁日自乘，无振埃于肩、喉廉泉。戊己日自乘四季，无刺腹，去爪泻水。庚辛日自乘，无刺关节于股膝。壬癸日自乘，无刺足胫，是谓五禁。
黄帝曰：何谓五夺？
岐伯曰：形肉已夺，是一夺也。大夺血之后，是二夺也。大汗出之后，是三夺也。大泄之后，是四夺也。新产及大血之后，是五夺也。此皆不可泻。
黄帝曰：何谓五逆？
岐伯曰：热病脉静；汗已出，脉盛躁，是一逆也。病泄，脉洪大，是二逆也。着痹不移，䐃肉破，身热，脉偏绝，是三逆也。淫而夺形、身热，色夭然白，乃后下血衃，血衃笃重，是谓四逆也。寒热夺形，脉坚搏，是谓五逆也。
