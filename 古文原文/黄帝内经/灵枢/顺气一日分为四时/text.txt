黄帝曰：夫百病之所始生者，必起于燥温寒暑风雨、阴阳喜怒、饮食居处，气合而有形，得脏而有名，余知其然也。夫百病者，多以旦慧昼安，夕加夜甚，何也？
岐伯曰：四时之气使然。
黄帝曰：愿闻四时之气。
岐伯曰：春生，夏长，秋收，冬藏，是气之常也，人亦应之，以一日分为四时，朝则为春，日中为夏，日入为秋，夜半为冬。朝则人气始生，病气衰，故旦慧；日中人气长，长则胜邪，故安；夕则人气始衰，邪气始生，故加；夜半人气入脏，邪气独居于身，故甚也。
黄帝曰：有时有反者何也？
岐伯曰：是不应四时之气，脏独主其病者，是必以脏气之所不胜时者甚，以其所胜时者起也。
黄帝曰：治之奈何？
岐伯曰：顺天之时，而病可与期。顺者为工，逆者为麤。
黄帝曰：善。余闻刺有五变，以主五输，愿闻其数。
岐伯曰：人有五脏，五脏有五变，五变有五输，故五五二十五输，以应五时。
黄帝曰：愿闻五变。
岐伯曰：肝为牡藏，其色青，其时春，其音角，其味酸，其日甲乙。心为牡藏，其色赤，其时夏，其日丙丁，其音徵，其味苦。脾为牝藏，其色黄，其时长夏，其日戊己，其音宫，其味甘。肺为牝藏，其色白，其音商，其时秋，其日庚辛，其味辛。肾为牝藏，其色黑，其时冬，其日壬癸，其音羽，其味咸。是为五变。
黄帝曰：以主五输奈何？
（《医部全录》注曰：缺岐伯曰。）脏主冬，冬刺井。色主春，春刺荥。时主夏，夏刺输。音主长夏，长夏刺经。味主秋，秋刺合。是谓五变，以主五输。
黄帝曰：诸原安和，以致六输？
岐伯曰：原独不应五时，以经合之，以应其数，故六六三十六输。
黄帝曰：何谓脏主冬，时主夏，音主长夏，味主秋，色主春？愿闻其故。
岐伯曰：病在脏者，取之井。病变于色者，取之荥。病时间时甚者，取之输。病变于音者，取之经。经满而血者，病在胃。及以饮食不节得病者，取之于合，故命曰味主合。是谓五变也。
