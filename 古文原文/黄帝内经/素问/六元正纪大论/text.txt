黄帝问曰：六化六变，胜复淫治，甘苦辛咸酸淡先后，余知之矣。夫五运之化，或从天气，或逆天气，或从天气而逆地气，或从地气而逆天气，或相得，或不相得，余未能明其事。欲通天之纪，从地之理，和其运，调其化，使上下合德，无相夺伦，天地升降，不失其宜，五运宣行，勿乖其政，调之正味，从逆奈何？
岐伯稽首再拜对曰：昭乎哉问也！此天地之纲纪，变化之渊源，非圣帝孰能穷其至理欤！臣虽不敏，请陈其道，令终不灭，久而不易。
帝曰：愿夫子推而次之，从其类序，分其部主，别其宗司，昭其气数，明其正化，可得闻乎？
岐伯曰：先立其年以明其气，金木水火土运行之数，寒暑燥湿风火临御之化，则天道可见，民气可调，阴阳卷舒，近而无惑，数之可数者，请遂言之。
帝曰：太阳之政奈何？
岐伯曰：辰戌之纪也。
太阳，太角，太阴。壬辰，壬戌。其运风，其化鸣紊启拆，其变振拉摧拔，其病眩、掉、目瞑。太角（初正）、少徵、太宫、少商、太羽（终）。
太阳，太徵，太阴。戊辰，戊戌，同正徵。其运热，其化暄暑郁燠，其变炎烈沸腾，其病热郁。太徵、少宫、太商、少羽（终）、少角（初）。
太阳，太宫，太阴。甲辰岁会（同天符），甲戌岁会（同天符）。其运阴埃，其化柔润重泽，其变震惊飘骤，其病湿、下重。太宫、少商、太羽（终）、太角（初）、少徵。
太阳，太商，太阴。庚辰，庚戌。其运凉，其化雾露萧飋，其变肃杀凋零，其病燥、背瞀、胷满。太商、少羽（终）、少角（初）、太徵、少宫。
太阳，太羽，太阴。丙辰天符，丙戌天符。其运寒，其化凝惨凛冽，其变冰雪霜雹，其病大寒留于溪谷。太羽（终）、太角（初）、少徵、太宫、少商。
凡此太阳司天之政，气化运行先天，天气肃，地气静，寒临太虚，阳气不令，水土合德，上应辰星、镇星。其谷玄、黅，其政肃，其令徐。寒政大举，泽无阳焰，则火发待时。少阳中治，时雨乃涯，止极雨散，还于太阴，云朝北极，湿化乃布，泽流万物，寒敷于上，雷动于下，寒湿之气，持于气交。民病寒湿，发肌肉萎、足痿不收、濡泻、血溢。
初之气，地气迁，气乃大温，草乃早荣，民乃厉，温病乃作，身热、头痛、呕吐、肌腠疮疡。二之气，大凉反至，民乃惨，草乃遇寒，火气遂抑。民病气郁中满，寒乃始。三之气，天政布，寒气行，雨乃降。民病寒，反热中、痈疽、注下、心热、瞀闷，不治者死。四之气，风湿交争，风化为雨，乃长，乃化，乃成。民病大热，少气、肌肉萎、足痿、注下、赤白。五之气，阳复化，草乃长，乃化，乃成。民乃舒。终之气，地气正，湿令行，阴凝太虚，埃昏郊野。民乃惨凄，寒风以至，反者孕乃死。
必折其郁气，先资其化源，抑其运气，扶其不胜，无使暴过而生其疾，食岁谷以全其真，避虚邪以安其正，故岁宜苦以燥之温之（读注：此句经文原在本段首，为错简，调整至此）。适气同异，多少制之，同寒湿者燥热化，异寒湿者燥湿化，故同者多之，异者少之，用寒远寒，用凉远凉，用温远温，用热远热，食宜同法。有假者反常。反是者病，所谓时也。
帝曰：善。阳明之政奈何？
岐伯曰：卯酉之纪也。阳明，少角，少阴，清热胜复同，同正商。丁卯岁会，丁酉。其运风清热。少角（初正）、太徵、少宫、太商、少羽（终）。
阳明，少徵，少阴，寒雨胜复同，同正商。癸卯（同岁会），癸酉（同岁会）。其运热寒雨。少徵、太宫、少商、太羽（终）、太角（初）。
阳明，少宫，少阴，风凉胜复同。己卯，己酉。其运雨风凉。少宫、太商、少羽（终）、少角（初）、太徵。
阳明，少商，少阴，热寒胜复同，同正商。乙卯天符，乙酉岁会、太一天符，其运凉热寒。少商、太羽（终）、太角（初）、少徵、太宫。
阳明，少羽，少阴，雨风胜复同。辛卯，少宫同。辛酉、辛卯，其运寒雨风。少羽（终）、少角（初）、太徵、少宫、太商。
凡此阳明司天之政，气化运行后天，天气急，地气明，阳专其令，炎暑大行，物燥以坚，淳风乃治，风燥横逆，流于气交，多阳少阴，云趋雨府，湿化乃敷，燥极而泽。其谷白、丹，间谷命太者，其耗白甲品羽，金火合德，上应太白、荧惑。其政切，其令暴，蛰虫乃见，流水不冰。民病咳、嗌塞、寒热、发暴、振栗、癃闭。清先而劲，毛虫乃死，热后而暴，介虫乃殃，其发暴，胜复之作，扰而大乱，清热之气，持于气交。
初之气，地气迁，阴始凝，气始肃，水乃冰，寒雨化。其病中，热胀、面目浮肿、善眠、鼽、衂、嚏、欠、呕、小便黄赤甚则淋。二之气，阳乃布，民乃舒，物乃生荣。厉大至，民善暴死。三之气，天政布，凉乃行，燥热交合，燥极而泽。民病寒热。四之气，寒雨降，病暴仆、振栗、谵妄、少气、嗌干引饮，及为心痛、痈肿、疮疡、疟寒之疾、骨痿、血便。五之气，春令反行，草乃生荣。民气和。终之气，阳气布，候反温，蛰虫来见，流水不冰。民乃康平，其病温。
故食岁谷以安其气，食间谷以去其邪，岁宜以咸、以苦、以辛，汗之清之、散之，安其运气，无使受邪，折其郁气，资其化源。以寒热轻重少多其制，同热者多天化，同清者多地化。用凉远凉，用热远热，用寒远寒，用温远温，食宜同法。有假者反之，此其道也。反是者，乱天地之经，扰阴阳之纪也。
帝曰：善。少阳之政奈何？
岐伯曰：寅申之纪也。
少阳，太角，厥阴。壬寅（同天符），壬申（同天符）。其运风鼓，其化鸣紊启坼，其变振拉摧拔，其病掉、眩、支胁、惊骇。太角（初正）、少徵、太宫、少商、太羽（终）。
少阳，太徵，厥阴。戊寅天符，戊申天符。其运暑，其化暄嚣郁燠，其变炎烈沸腾，其病上热郁、血溢、血泄、心痛。太徵、少宫、太商、少羽（终）、少角（初）。
少阳，太宫，厥阴。甲寅，甲申。其运阴雨，其化柔润重泽，其变震惊飘骤，其病体重、胕肿、痞饮。太宫、少商、太羽（终）、太角（初）、少徵。
少阳，太商，厥阴。庚寅，庚申，同正商。其运凉，其化雾露清切，其变肃杀凋零，其病肩背胷中。太商、少羽（终）、少角（初）、太徵、少宫。
少阳，太羽，厥阴。丙寅，丙申。其运寒肃，其化凝惨凛冽，其变冰雪霜雹，其病寒，浮肿。太羽（终）、太角（初）、少徵、太宫、少商。
凡此少阳司天之政，气化运行先天，天气正，地气扰，风乃暴举，木偃沙飞，炎火乃流，阴行阳化，雨乃时应，火木同德，上应荧惑、岁星。其谷丹、苍，其政严，其令扰。故风热参布，云物沸腾，太阴横流，寒乃时至，凉雨并起。民病寒中，外发疮疡，内为泄满，故圣人遇之，和而不争。往复之作，民病寒热、疟、泄、聋、瞑、呕吐、上怫肿色变。
初之气，地气迁，风胜乃摇，寒乃去，候乃大温，草木早荣。寒来不杀，温病乃起，其病气怫于上，血溢、目赤、咳、逆、头痛、血崩、胁满、肤腠中疮。二之气，火反郁，白埃四起，云趋雨府，风不胜湿，雨乃零，民乃康。其病热郁于上，咳、逆、呕吐、疮发于中、胷嗌不利、头痛、身热、昏愦、脓疮。三之气，天政布，炎暑至，少阳临上，雨乃涯。民病热中，聋、瞑、血溢、脓疮、咳、呕、鼽、衂、渴、嚏、欠、喉痹、目赤，善暴死。四之气，凉乃至，炎暑间化，白露降，民气和平。其病满、身重。五之气，阳乃去，寒乃来，雨乃降，气门乃闭，刚木早凋。民避寒邪，君子周密。终之气，地气正，风乃至，万物反生，霿雾以行。其病关闭不禁、心痛、阳气不藏而咳。
抑其运气，赞所不胜，必折其郁气，先取化源，暴过不生，苛疾不起，故岁宜咸、宜辛、宜酸，渗之泄之；渍之发之。观气寒温以调其过，同风热者多寒化，异风热者少寒化。用热远热，用温远温，用寒远寒，用凉远凉，食宜同法，此其道也。有假者反之。反是者病之阶也。
帝曰：善。太阴之政奈何？
岐伯曰：丑未之纪也。
太阴，少角，太阳，清热胜复同，同正宫。丁丑，丁未。其运风清热。少角（初正）、太徵、少宫、太商、少羽（终）。
太阴，少徵，太阳，寒雨胜复同。癸丑，癸未。其运热寒雨。少徵、太宫、少商、太羽（终）、太角（初）。
太阴，少宫，太阳，风清胜复同，同正宫。己丑太一天符，己未太一天符。其运雨风清。少宫、太商、少羽（终）、少角（初）、太徵。
太阴，少商，太阳，热寒胜复同。乙丑，乙未。其运凉热寒。少商、太羽（终）、太角（初）、少徵、太宫。
太阴，少羽，太阳，雨风胜复同，同正宫。辛丑（同岁会），辛未（同岁会）。其运寒雨风。少羽（终）、少角（初）、太徵、少宫、太商。
凡此太阴司天之政，气化运行后天，阴专其政，阳气退避，大风时起，天气下降，地气上腾，原野昏霿，白埃四起，云奔南极，寒雨数至，物成于差夏。民病寒湿，腹满、身䐜愤、胕肿、痞逆、寒厥、拘急。湿寒合德，黄黑埃昏，流行气交，上应镇星、辰星。其政肃，其令寂，其谷黅、玄。故阴凝于上，寒积于下，寒水胜火，则为冰雹，阳光不治，杀气乃行。故有余宜高，不及宜下，有余宜晚，不及宜早，土之利，气之化也，民气亦从之，间谷命其太也。
初之气，地气迁，寒乃去，春气正，风乃来，生布万物以荣，民气条舒，风湿相薄，雨乃后。民病血溢、筋络拘强、关节不利、身重、筋痿。二之气，大火正，物承化，民乃和。其病温、厉大行，远近咸若。湿蒸相薄，雨乃时降。三之气，天政布，湿气降，地气腾，雨乃时降，寒乃随之。感于寒湿，则民病身重、胕肿、胷腹满。四之气，畏火临，溽蒸化，地气腾，天气否隔，寒风晓暮，蒸热相薄，草木凝烟，湿化不流，则白露阴布，以成秋令。民病腠理热、血暴溢、疟、心腹满热、胪胀，甚则胕肿。五之气，惨令已行，寒露下，霜乃早降，草木黄落，寒气及体，君子周密，民病皮腠。终之气，寒大举，湿大化，霜乃积，阴乃凝，水坚冰，阳光不治。感于寒，则病人关节禁固、腰脽痛，寒湿持于气交而为疾也。
必折其郁气而取化源，益其岁气无使邪胜。食岁谷以全其真，食间谷以保其精。故岁宜以苦燥之、温之，甚者发之、泄之。不发不泄则湿气外溢，肉溃皮拆而水血交流。必赞其阳火，令御甚寒，从气异同，少多其判也。同寒者以热化，同湿者以燥化，异者少之，同者多之。用凉远凉，用寒远寒，用温远温，用热远热，食宜同法。假者反之。此其道也，反是者病也。
帝曰：善。少阴之政奈何？
岐伯曰：子午之纪也。
少阴、太角、阳明。壬子、壬午。其运风鼓，其化鸣紊启拆（别本作坼），其变振拉摧拔，其病支满。太角（初正）、少徵、太宫、少商、太羽（终）。
少阴、太徵、阳明。戊子天符、戊午太一天符。其运炎暑，其化暄曜郁燠，其变灸烈沸腾，其病上热血溢。太徵、少宫、太商、少羽（终）、少角（初）。
少阴、太宫、阳明。甲子、甲午。其运阴雨，其化柔润（别本作顺）时雨，其变震惊飘骤，其病中满身重。太宫、少商、太羽（终）、太角（初）、少徵。
少阴、太商、阳明。庚子（同天符）、庚午（同天符），同正商。其运凉劲，其化雾露萧飋，其变肃杀凋零，其病下清。太商、少羽（终）、少角（初）、太徵、少宫。
少阴、太羽、阳明。丙子岁会、丙午。其运寒，其化凝惨栗冽，其变冰雪霜雹，其病寒下。太羽（终）、太角（初）、少徵、太宫、少商。
凡此少阴司天之政，气化运行先天，地气肃，天气明，寒交暑，热加燥，云驰雨府，湿化乃行，时雨乃降，金火合德，上应荧惑、太白。其政明，其令切，其谷丹、白。水火寒热，持于气交而为病始也，热病生于上，清病生于下，寒热凌犯而争于中，民病咳、喘、血溢、血泄、鼽、嚏、目赤、眦疡、寒厥入胃、心痛、腰痛、腹大、嗌干、肿上。
初之气，地气迁，燥将去，寒乃始，蛰复藏，水乃冰，霜复降，风乃至，阳气郁。民反周密，关节禁固，腰脽痛。炎暑将起，中外疮疡。二之气，阳气布，风乃行，春气以正，万物应荣，寒气时至。民乃和，其病淋、目瞑、目赤、气郁于上而热。三之气，天政布，大火行，庶类蕃鲜，寒气时至。民病气厥心痛，寒热更作，咳、喘、目赤。四之气，溽暑至，大雨时行，寒热互至。民病寒热，嗌干、黄瘅、鼽、衂、饮发。五之气，畏火临，暑反至，阳乃化，万物乃生、乃长荣，民乃康。其病温。终之气，燥令行，余火内格，肿于上、咳、喘，甚则血溢。寒气数举，则霿雾翳，病生皮腠，内舍于胁，下连少腹而作寒中。地将易也。
必抑其运气，资其岁胜，折其郁发，先取化源，无使暴过而生其病也。食岁谷以全真气，食间谷以避虚邪，岁宜咸以软之而调其上，甚则以苦发之以酸收之而安其下，甚则以苦泄之。适气同异而多少之，同天气者以寒清化，同地气者以温热化。用热远热，用凉远凉，用温远温，用寒远寒，食宜同法。有假则反。此其道也，反是者病作矣。
帝曰：善。厥阴之政奈何？
岐伯曰：巳亥之纪也。
厥阴、少角、少阳，清热胜复同，同正角。丁巳天符、丁亥天符。其运风清热。少角（初正）、太徵、少宫、太商、少羽（终）。
厥阴、少徵、少阳，寒雨胜复同。癸巳（同岁会）、癸亥（同岁会）。其运热寒雨。少徵、太宫、少商、太羽（终）、太角（初）。
厥阴、少宫、少阳，风清胜复同，同正角。己巳、己亥。其运雨风清。少宫、太商、少羽（终）、少角（初）、太徵。
厥阴、少商、少阳，热寒胜复同，同正角。乙巳、乙亥。其运凉热寒。少商、太羽（终）、太角（初）、少徵、太宫。
厥阴、少羽、少阳，雨风胜复同。辛巳、辛亥。其运寒雨风。少羽（终）、少角（初）、太徵、少宫、太商。
凡此厥阴司天之政，气化运行后天，诸同正岁，气化运行同天。天气扰，地气正，风生高远，炎热从之，云趋雨府，湿化乃行，风火同德，上应岁星、荧惑。其政挠，其令速，其谷苍、丹，间谷言太者，其耗文角、品羽。风燥火热，胜复更作，蛰虫来见，流水不冰，热病行于下，风病行于上，风燥胜复形于中。
初之气，寒始肃，杀气方至。民病寒于右之下。二之气，寒不去，华雪水冰，杀气施化，霜乃降，名草上焦，寒雨数至，阳复化。民病热于中。三之气，天政布，风乃时举。民病泣出、耳鸣、掉、眩。四之气，溽暑湿热相薄，争于左之上。民病黄瘅而为胕肿。五之气，燥湿更胜，沉阴乃布，寒气及体，风雨乃行。终之气，畏火司令，阳乃大化，蛰虫出见，流水不冰，地气大发，草乃生，人乃舒，其病温、厉。
必折其郁气，资其化源，赞其运气，无使邪胜。岁宜以辛调上，以咸调下，畏火之气，无妄犯之。用温远温，用热远热，用凉远凉，用寒远寒，食宜同法。有假反常。此之道也，反是者病。
帝曰：善。夫子之言，可谓悉矣，然何以明其应乎？
岐伯曰：昭乎哉问也！夫六气者，行有次，止有位，故常以正月朔日平旦视之，覩其位而知其所在矣。运有余，其至先，运不及，其至后，此天之道，气之常也。运非有余，非不足，是谓正岁，其至当其时也。
帝曰：胜复之气，其常在也，灾眚时至，候也奈何？
岐伯曰：非气化者，是谓灾也。
帝曰：天地之数，终始奈何？
岐伯曰：悉乎哉问也！是明道也。数之始，起于上而终于下，岁半之前天气主之，岁半之后地气主之，上下交互气交主之，岁纪毕矣。故曰： 位明气月，可知乎。 所谓气也。
帝曰：余司其事，则而行之，不合其数，何也？
岐伯曰：气用有多少，化洽有盛衰，衰盛多少，同其化也。
帝曰：愿闻同化何如？
岐伯曰：风温春化同，热曛昏火夏化同，胜与复同，燥清烟露秋化同，云雨昏暝埃长夏化同，寒气霜雪冰冬化同，此天地五运六气之化，更用盛衰之常也。
帝曰：五运行同天化者，命曰天符，余知之矣。愿闻同地化者何谓也？
岐伯曰：太过而同天化者三，不及而同天化者亦三；太过而同地化者三，不及而同地化者亦三。此凡二十四岁也。
帝曰：愿闻其所谓也？
岐伯曰：甲辰、甲戌，太宫，下加太阴；壬寅、壬申，太角，下加厥阴；庚子、庚午，太商，下加阳明，如是者三。癸巳、癸亥，少徵，下加少阳；辛丑、辛未，少羽，下加太阳；癸卯、癸酉，少徵，下加少阴，如是者三。戊子、戊午，太徵，上临少阴；戊寅、戊申，太徵，上临少阳；丙辰、丙戌，太羽，上临太阳，如是者三。丁巳、丁亥，少角，上临厥阴；乙卯、乙酉，少商，上临阳明；己丑、己未，少宫，上临太阴，如是者三。除此二十四岁，则不加不临也。
帝曰：加者何谓？
岐伯曰：太过而加同天符，不及而加同岁会也。
帝曰：临者何谓？
岐伯曰：太过不及，皆曰天符，而变行有多少，病形有微甚，生死有早晏耳。
帝曰：夫子言用寒远寒，用热远热，余未知其然也，愿闻何谓远？
岐伯曰：热无犯热，寒无犯寒，从者和，逆者病，不可不敬畏而远之，所谓时兴六位也。
帝曰：温凉何如？
岐伯曰：司气以热，用热无犯；司气以寒，用寒无犯；司气以凉，用凉无犯；司气以温，用温无犯。间气同其主无犯，异其主则小犯之，是谓四畏，必谨察之。
帝曰：善。其犯者何如？
岐伯曰：天气反时则可依时，及胜其主则可犯，以平为期而不可过，是谓邪气反胜者。故曰： 无失天信，无逆气宜，无翼其胜，无赞其复，是谓至治。 
帝曰：善。五运气行，主岁之纪，其有常数乎？
岐伯曰：臣请次之。
甲子、甲午岁：上少阴火，中太宫土运，下阳明金。热化二，雨化五，燥化四。所谓正化日也。其化上咸寒，中苦热，下酸热，所谓药食宜也。
乙丑、乙未岁：上太阴土，中少商金运，下太阳水，热化寒化胜复同。所谓邪气化日也。灾七宫。湿化五，清化四，寒化六，所谓正化日也。其化上苦热，中酸和，下甘热，所谓药食宜也。
丙寅、丙申岁：上少阳相火，中太羽水运，下厥阴木。火化二，寒化六，风化三，所谓正化日也。其化上咸寒，中咸温，下辛温，所谓药食宜也。
丁卯（岁会）、丁酉岁：上阳明金，中少角木运，下少阴火，清化热化胜复同。所谓邪气化日也。灾三宫。燥化九，风化三，热化七，所谓正化日也。其化上苦小温，中辛和，下咸寒，所谓药食宜也。
戊辰、戊戌岁：上太阳水，中太徵火运，下太阴土。寒化六，热化七，湿化五，所谓正化日也。其化上苦温，中甘和，下甘温，所谓药食宜也。
己巳、己亥岁：上厥阴木，中少宫土运，下少阳相火，风化清化胜复同。所谓邪气化日也。灾五宫。风化三，湿化五，火化七，所谓正化日也。其化上辛凉，中甘和，下咸寒，所谓药食宜也。
庚午（同天符）、庚子岁（同天符）：上少阴火，中太商金运，下阳明金。热化七，清化九，燥化九，所谓正化日也。其化上咸寒，中辛温酸温，所谓药食宜也。
辛未（同岁会）、辛丑岁（同岁会）：上太阴土，中少羽水运，下太阳水，雨化风化胜复同。所谓邪气化日也。灾一宫。雨化五，寒化一，所谓正化日也。其化上苦热，中苦和，下苦热，所谓药食宜也。
壬申（同天符）、壬寅岁（同天符）：上少阳相火，中太角木运，下厥阴木。火化二，风化八，所谓正化日也。其化上咸寒，中酸和，下辛凉，所谓药食宜也。
癸酉（同岁会）、癸卯岁（同岁会）：上阳明金，中少徵火运，下少阴火，寒化雨化胜复同。所谓邪气化日也。灾九宫。燥化九，热化二，所谓正化日也。其化上苦小温，中咸温，下咸寒，所谓药食宜也。
甲戌（岁会、同天符）、甲辰岁（岁会、同天符）：上太阳水，中太宫土运，下太阴土。寒化六，湿化五，正化日也。其化上苦热，中苦温，下苦温，药食宜也。
乙亥、乙巳岁：上厥阴木，中少商金运，下少阳相火，热化寒化胜复同。邪气化日也。灾七宫。风化八，清化四，火化二，正化度也。其化上辛凉，中酸和，下咸寒，药食宜也。
丙子(岁会)、丙午岁：上少阴火，中太羽水运，下阳明金。热化二，寒化六，清化四，正化度也。其化上咸寒，中咸热，下酸温，药食宜也。
丁丑、丁未岁：上太阴土，中少角木运，下太阳水，清化热化胜复同。邪气化度也。灾三宫。雨化五，风化三，寒化一，正化度也。其化上苦温，中辛温，下甘热，药食宜也。
戊寅（天符）、戊申岁（天符）：上少阳相火，中太徵火运，下厥阴木。火化七，风化三，正化度也。其化上咸寒，中甘和，下辛凉，药食宜也。
己卯、己酉岁：上阳明金，中少宫土运，下少阴火，风化清化胜复同。邪气化度也。灾五宫。清化九，雨化五，热化七，正化度也。其化上苦小温，中甘和，下咸寒，药食宜也。
庚辰、庚戌岁：上太阳水，中太商金运，下太阴土。寒化一，清化九，雨化五，正化度也。其化上苦热，中辛温，下甘热，药食宜也。
辛巳、辛亥岁：上厥阴木，中少羽水运，下少阳相火，雨化风化胜复同。邪气化度也。灾一宫。风化三，寒化一，火化七，正化度也。其化上辛凉，中苦和，下咸寒，药食宜也。
壬午、壬子岁：上少阴火，中太角木运，下阳明金。热化二，风化八，清化四，正化度也。其化上咸寒，中酸凉，下酸温，药食宜也。
癸未、癸丑岁：上太阴土，中少徵火运，下太阳水，寒化雨化胜复同。邪气化度也。灾九宫。雨化五，火化二，寒化一，正化度也。其化上苦温，中咸温，下甘热，药食宜也。
甲申、甲寅岁：上少阳相火，中太宫土运，下厥阴木。火化二，雨化五，风化八，正化度也。其化上咸寒，中咸和，下辛凉，药食宜也。
乙酉（太一天符）、乙卯岁（天符）：上阳明金，中少商金运，下少阴火，热化寒化胜复同。邪气化度也。灾七宫。燥化四，清化四，热化二，正化度也。其化上苦小温，中苦和，下咸寒，药食宜也。
丙戌（天符）、丙辰岁（天符）：上太阳水，中太羽水运，下太阴土。寒化六，雨化五，正化度也。其化上苦热，中咸温，下甘热，药食宜也。
丁亥（天符）、丁巳岁（天符）：上厥阴木，中少角木运，下少阳相火，清化热化胜复同。邪气化度也。灾三宫。风化三，火化七，正化度也。其化上辛凉，中辛和，下咸寒，药食宜也。
戊子（天符）、戊午岁（太一天符）：上少阴火，中太徵火运，下阳明金。热化七，清化九，正化度也。其化上咸寒，中甘寒，下酸温，药食宜也。
己丑（太一天符）、己未岁（太一天符）：上太阴土，中少宫土运，下太阳水，风化清化胜复同。邪气化度也。灾五宫。雨化五，寒化一，正化度也。其化上苦热，中甘和，下甘热，药食宜也。
庚寅、庚申岁：上少阳相火，中太商金运，下厥阴木。火化七，清化九，风化三，正化度也。其化上咸寒，中辛温，辛凉，药食宜也。
辛卯、辛酉岁：上阳明金，中少羽水运，下少阴火，雨化风化胜复同。邪气化度也。灾一宫。清化九，寒化一，热化七，正化度也。其化上苦小温，中苦和，下咸寒，药食宜也。
壬辰、壬戌岁：上太阳水，中太角木运，下太阴土。寒化六，风化八，雨化五，正化度也。其化上苦温，中酸温，下甘温，药食宜也。
癸巳（同岁会）、癸亥（岁同岁会）：上厥阴木，中少徵火运，下少阳相火，寒化雨化胜复同。邪气化度也。灾九宫。风化八，火化二，正化度也。其化上辛凉，中咸和，下咸寒，药食宜也。
凡此定期之纪，胜复正化，皆有常数，不可不察。故知其要者，一言而终，不知其要，流散无穷，此之谓也。
帝曰：善。五运之气亦复岁乎？
岐伯曰：郁极乃发，待时而作也。
帝曰：请问其所谓也？
岐伯曰：五常之气，太过不及，其发异也。
帝曰：愿卒闻之。
岐伯曰：太过者暴，不及者徐，暴者为病甚，徐者为病持。
帝曰：太过不及，其数何如？
岐伯曰：太过者其数成，不及者其数生，土常以生也。
帝曰：其发也何如？
岐伯曰：土郁之发，岩谷震惊，雷殷气交，埃昏黄黑，化为白气，飘骤高深，击石飞空，洪水乃从，川流漫衍，田牧土驹。化气乃敷，善为时雨，始生始长，始化始成。故民病心腹胀，肠鸣而为数后，甚则心痛，胁䐜，呕吐，霍乱，饮发，注下，胕肿，身重。云奔雨府，霞拥朝阳，山泽埃昏，其乃发也，以其四气。云横天山，浮游生灭，怫之先兆。
金郁之发，天洁地明，风清气切，大凉乃举，草树浮烟，燥气以行，霿雾数起，杀气来至，草木苍干，金乃有声。故民病咳，逆，心胁满引少腹，善暴痛，不可反侧，嗌干，面陈色恶。山泽焦枯，土凝霜卤，怫乃发也，其气五。夜零白露，林莽声凄，怫之兆也。
水郁之发，阳气乃辟，阴气暴举，大寒乃至，川泽严凝，寒雾结为霜雪，甚则黄黑昏翳，流行气交，乃为霜杀，水乃见祥。故民病寒客，心痛，腰脽痛，大关节不利，屈伸不便，善厥逆，痞坚，腹满。阳光不治，空积沉阴，白埃昏暝而乃发也。其气二火前后。太虚深玄，气犹麻散，微见而隐，色黑微黄，怫之先兆也。
木郁之发，太虚埃昏，云物以扰，大风乃至，屋发折木，木有变。故民病胃脘当心而痛、上支两胁、鬲咽不通、食饮不下，甚则耳鸣，眩转，目不识人，善暴僵仆。太虚苍埃，天山一色，或气浊色，黄黑郁若，横云不起雨，而乃发也，其气无常。长川草偃，柔叶呈阴，松吟高山，虎啸岩岫，怫之先兆也。
火郁之发，太虚曛翳，大明不彰，炎火行，大暑至，山泽燔燎，材木流津，广厦腾烟，土浮霜卤，止水乃减，蔓草焦黄，风行惑言，湿化乃后。故民病少气，疮疡，痈肿，胁腹、胷背、面首、四肢䐜愤，胪胀，疡疿，呕逆，瘈瘲，骨痛，节乃有动，注下，温疟，腹中暴痛，血溢流注，精液乃少，目赤，心热，甚则瞀闷懊憹，善暴死。刻终大温，汗濡玄府，其乃发也，其气四。动复则静，阳极反阴，湿令乃化乃成，华发水凝，山川冰雪，焰阳午泽，怫之先兆也。
有怫之应而后报也，皆观其极而乃发也。木发无时，水随火也。谨候其时，病可与期，失时反岁，五气不行，生化收藏，政无恒也。
帝曰：水发而雹雪，土发而飘骤，木发而毁折，金发而清明，火发而曛昧，何气使然？
岐伯曰：气有多少，发有微甚，微者当其气，甚者兼其下，徵其下气而见可知也。
帝曰：善。五气之发，不当位者，何也？
岐伯曰：命其差。
帝曰：差有数乎？
岐伯曰：后皆三十度而有奇也。
帝曰：气至而先后者何？
岐伯曰：运太过则其至先，运不及则其至后，此候之常也。
帝曰：当时而至者，何也？
岐伯曰：非太过非不及则至当时，非是者眚也。
帝曰：善。气有非时而化者，何也？
岐伯曰：太过者当其时，不及者归其己胜也。
帝曰：四时之气，至有早晏高下左右，其候何如？
岐伯曰：行有逆顺，至有迟速，故太过者化先天，不及者化后天。
帝曰：愿闻其行何谓也？
岐伯曰：春气西行，夏气北行，秋气东行，冬气南行。故春气始于下，秋气始于上，夏气始于中，冬气始于标；春气始于左，秋气始于右，冬气始于后，夏气始于前，此四时正化之常。故至高之地，冬气常在，至下之地，春气常在，必谨察之。
帝曰：善。
黄帝问曰：五运六气之应见，六化之正，六变之纪，何如？
岐伯对曰：夫六气正纪，有化有变，有胜有复，有用有病，不同其候，帝欲何乎？
帝曰：愿尽闻之。
岐伯曰：请遂言之。夫气之所至也，厥阴所至为和平，少阴所至为暄，太阴所至为埃溽，少阳所至为炎暑，阳明所至为清劲，太阳所至为寒雰。时化之常也。
厥阴所至为风府、为璺启；少阴所至为火府、为舒荣；太阴所至为雨府、为员盈；少阳所至为热府、为行出；阳明所至为司杀府、为庚苍；太阳所至为寒府、为归藏。司化之常也。
厥阴所至为生、为风摇；少阴所至为荣、为形见；太阴所至为化、为云雨；少阳所至为长、为蕃鲜；阳明所至为收、为雾露；太阳所至为藏、为周密。气化之常也。
厥阴所至为风生，终为肃；少阴所至为热生，中为寒；太阴所至为湿生，终为注雨；少阳所至为火生，终为蒸溽；阳明所至为燥生，终为凉；太阳所至为寒生，中为温。德化之常也。
厥阴所至为毛化，少阴所至为翮化，太阴所至为倮化，少阳所至为羽化，阳明所至为介化，太阳所至为鳞化。德化之常也。
厥阴所至为生化，少阴所至为荣化，太阴所至为濡化，少阳所至为茂化，阳明所至为坚化，太阳所至为藏化。布政之常也。
厥阴所至为飘怒大凉，少阴所至为大暄寒，太阴所至为雷霆骤注烈风，少阳所至为飘风燔燎霜凝，阳明所至为散落温，太阳所至为寒雪冰雹白埃。气变之常也。
厥阴所至为挠动、为迎随；少阴所至为高明焰、为曛；太阴所至为沉阴、为白埃、为晦暝；少阳所至为光显、为彤云、为曛；阳明所至为烟埃、为霜、为劲切、为凄鸣；太阳所至为刚固、为坚芒、为立。令行之常也。
厥阴所至为里急，少阴所至为疡胗、身热，太阴所至为积饮否隔，少阳所至为嚏、呕、为疮疡，阳明所至为浮虚，太阳所至为屈伸不利。病之常也。
厥阴所至为支痛，少阴所至为惊惑、恶寒、战栗、谵妄，太阴所至为稸满，少阳所至为惊躁、瞀昧、暴病，阳明所至为鼽、尻阴股膝髀腨胻足病，太阳所至为腰痛。病之常也。
厥阴所至为緛戾，少阴所至为悲、妄、衂、蔑，太阴所至为中满、霍乱、吐下，少阳所至为喉痹、耳鸣、呕涌，阳明所至为皴揭，太阳所至为寝汗痉。病之常也。
厥阴所至为胁痛、呕泄，少阴所至为语、笑，太阴所至为重、胕肿，少阳所至为暴注、瞤、瘛、暴死，阳明所至为鼽、嚏，太阳所至为流泄、禁止。病之常也。
凡此十二变者，报德以德，报化以化，报政以政，报令以令，气高则高，气下则下，气后则后，气前则前，气中则中，气外则外，位之常也。故风胜则动，热胜则肿，燥胜则干，寒胜则浮，湿胜则濡泄甚则水闭胕肿，随气所在，以言其变耳。
帝曰：愿闻其用也。
岐伯曰：夫六气之用，各归不胜而为化，故太阴雨化，施于太阳；太阳寒化，施于少阴；少阴热化，施于阳明；阳明燥化，施于厥阴；厥阴风化，施于太阴。各命其所在以征之也。
帝曰：自得其位何如？
岐伯曰：自得其位常化也。
帝曰：愿闻所在也。
岐伯曰：命其位而方月可知也。
帝曰：六位之气，盈虚何如？
岐伯曰：太少异也。太者之至徐而常，少者暴而亡。
帝曰：天地之气盈虚如何？
岐伯曰：天气不足，地气随之；地气不足，天气从之，运居其中而常先也。恶所不胜，归所同和，随运归从而生其病也。故上胜则天气降而下，下胜则地气迁而上。多少而差其分，微者小差，甚者大差，甚则位易气交，易则大变生而病作矣。《大要》曰： 甚纪五分，微纪七分，其差可见。 此之谓也。
帝曰：善。论言热无犯热，寒无犯寒，余欲不远寒，不远热，奈何？
岐伯曰：悉乎哉问也！发表不远热，攻里不远寒。
帝曰：不发不攻，而犯寒犯热何如？
岐伯曰：寒热内贼，其病益甚。
帝曰：愿闻无病者何如？
岐伯曰：无者生之，有者甚之。
帝曰：生者何如？
岐伯曰：不远热则热至，不远寒则寒至。寒至则坚否、腹满、痛急、下利之病生矣。热至则身热、吐下、霍乱、痈疽、疮疡、瞀郁、注下、瞤、瘛、肿胀、呕、鼽、衂、头痛、骨节变、肉痛、血溢、血泄、淋闭之病生矣。
帝曰：治之奈何？
岐伯曰：时必顺之，犯者治以胜也。
黄帝问曰：妇人重身，毒之何如？
岐伯曰：有故无殒，亦无殒也。
帝曰：愿闻其故，何谓也？
岐伯曰：大积大聚，其可犯也，衰其大半而止，过者死。
帝曰：善。郁之甚者，治之奈何？
岐伯曰：木郁达之，火郁发之，土郁夺之，金郁泄之，水郁折之,然调其气，过者折之，以其畏也，所谓泻之。
帝曰：假者何如？
岐伯曰：有假其气则无禁也。所谓： 主气不足，客气胜也。 
帝曰：至哉圣人之道！天地大化，运行之节，临御之纪，阴阳之政，寒暑之令，非夫子孰能通之！请藏之灵兰之室，署曰《六元正纪》，非斋戒不敢示，慎传也。
