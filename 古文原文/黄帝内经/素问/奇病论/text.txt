黄帝问曰：人有重身，九月而瘖，此为何也？
岐伯对曰：胞之络脉绝也。
帝曰：何以言之？
岐伯曰：胞络者，系于肾，少阴之脉，贯肾、系舌本，故不能言。
曰：治之奈何？
岐伯曰：无治也，当十月复。《刺法》曰： 无损不足，益有余，以成其疹，然后调之（《甲乙经》、《太素》无此四字，为全元起注文，误书于此，当删去）。 所谓，无损不足者，身羸瘦，无用镵石也；无益其有余者，腹中有形而泄之，泄之则精出而病独擅中，故曰疹成也。
帝曰：病胁下满气逆，二三岁不已，是为何病？
岐伯曰：病名曰息积。此不妨于食，不可灸刺。积为导引服药，药不能独治也。
帝曰：人有身体髀股胻皆肿，环齐而痛，是为何病？
岐伯曰：病名曰伏梁，此风根也。其气溢于大肠而着于肓，肓之原在齐下，故环齐而痛也，不可动之，动之为水溺涩之病也。
帝曰：人有尺脉数甚，筋急而见，此为何病？
岐伯曰：此所谓疹筋。是人腹必急，白色黑色见，则病甚。
帝曰：人有病头痛，以数岁不已，此安得之？名为何病？
岐伯曰：当有所犯大寒，内至骨髓，髓者以脑为主，脑逆故令头痛、齿亦痛，病名曰厥逆。
帝曰：善。
帝曰：有病口甘者，病名为何？何以得之？
岐伯曰：此五气之溢也，名曰脾瘅。夫五味入口，藏于胃，脾为之行其精气，津液在脾，故令人口甘也。此肥美之所发也，此人必数食甘美而多肥也。肥者令人内热，甘者令人中满，故其气上溢，转为消渴。治之以兰，除陈气也。
帝曰：有病，口苦取阳陵泉（按全元起本及《太素》无 口苦取阳陵泉 六字）口苦者，病名为何？何以得之？
岐伯曰：病名曰胆瘅。夫肝者中之将也，取决于胆，咽为之使。此人者数谋虑不决，故胆虚，气上溢，而口为之苦。治之以胆募、俞，治在《阴阳十二官相使》中。
帝曰：有癃者，一日数十溲，此不足也。身热如炭，颈膺如格，人迎躁盛，喘息气逆，此有余也。太阴脉微细如发者，此不足也。其病安在？名为何病？
岐伯曰：病在太阴，其盛在胃，颇在肺，病名曰厥，死不治。此所谓得五有余二不足也。
帝曰：何谓五有余二不足？
岐伯曰：所谓五有余者，五病气之有余也；二不足者，亦病气之不足也。今外得五有余，内得二不足，此其身不表不里，亦正死明矣。
帝曰：人生而有病巅疾者，病名曰何？安所得之？
岐伯曰：病名为胎病。此得之在母腹中，时其母有所大惊，气上而不下，精气并居，故令子发为巅疾也。
帝曰：有病痝然如有水状，切其脉大紧，身无痛者，形不瘦，不能食，食少，名为何病？
岐伯曰：病生在肾，名为肾风。肾风而不能食，善惊，惊已心气痿者死。
