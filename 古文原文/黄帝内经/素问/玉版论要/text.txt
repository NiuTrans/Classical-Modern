黄帝问曰：余闻《揆度》、《奇恒》，所指不同，用之奈何？
岐伯对曰：《揆度》者，度病之浅深也。《奇恒》者，言奇病也。请言道之至数，《五色》、《脉变》、《揆度》、《奇恒》，道在于一。神转不回，回则不转，乃失其机。至数之要，迫近以微，著之玉版，命曰合《玉机》。
容色见上下左右，各在其要。其色见浅者，汤液主治，十日已。其见深者，必齐（剂的通假字）主治，二十一日已。其见大深者，醪酒主治，百日已；色夭面脱，不治，百日尽已。脉短气绝死，病温虚甚死。
色见上下左右，各在其要。上为逆，下为从。女子右为逆，左为从。男子左为逆，右为从。易，重阳死，重阴死。阴阳反作，治在权衡相夺，《奇恒》事也，《揆度》事也。
搏脉痹躄，寒热之交，脉孤为消气，虚泄为夺血。孤为逆，虚为从。
行《奇恒》之法，以太阴始。行所不胜曰逆，逆则死；行所胜曰从，从则活。八风四时之胜，终而复始，逆行一过，不复可数。论要毕矣。
