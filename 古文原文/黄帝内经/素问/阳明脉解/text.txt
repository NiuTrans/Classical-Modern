黄帝问曰：足阳明之脉病，恶人与火，闻木音则惕然而惊，钟鼓不为动。闻木音而惊，何也？愿闻其故。
岐伯对曰：阳明者，胃脉也，胃者土也。故闻木音而惊者，土恶木也。
帝曰：善。其恶火何也？
岐伯曰：阳明主肉，其脉血气盛，邪客之则热，热甚则恶火。
帝曰：其恶人何也？
岐伯曰：阳明厥则喘而惋，惋则恶人。
帝曰：或喘而死者，或喘而生者，何也？
岐伯曰：厥逆连脏则死，连经则生。
帝曰：善。病甚则弃衣而走，登高而歌，或至不食数日，踰垣上屋，所上之处，皆非其素所能也，病反能者，何也？
岐伯曰：四肢者，诸阳之本也，阳盛则四肢实，实则能登高也。
帝曰：其弃衣而走者，何也？
岐伯曰：热盛于身，故弃衣欲走也。
帝曰：其妄言骂詈，不避亲疏而歌者，何也？
岐伯曰：阳盛则使人妄言骂詈，不避亲疏而不欲食，不欲食，故妄走也。
