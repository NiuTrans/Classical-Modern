黄帝问曰：愿闻虚实之要。
岐伯对曰：气实形实，气虚形虚，此其常也，反此者病。谷盛气盛，谷虚气虚，此其常也，反此者病。脉实血实，脉虚血虚，此其常也，反此者病。
帝曰：如何而反？
岐伯曰：气盛身寒，此谓反也。气虚身热，此谓反也。（读注：此二句，各本多只有后一句。《甲乙经》二句并作： 气盛身寒，气虚身热。 明•马莳增补为二句。）谷入多而气少，此谓反也。谷不入而气多，此谓反也。脉盛血少，此谓反也。脉少血多，此谓反也。
气盛身寒，得之伤寒。气虚身热，得之伤暑。谷入多而气少者，得之有所脱血，湿居下也。谷入少而气多者，邪在胃及与肺也。脉小血多者，饮中热也。脉大血少者，脉有风气，水浆不入。此之谓也。
夫实者，气入也；虚者，气出也。气实者，热也；气虚者，寒也。入实者，左手开针空也；入虚者，左手闭针空也。
