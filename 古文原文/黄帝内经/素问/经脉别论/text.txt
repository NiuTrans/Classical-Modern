黄帝问曰：人之居处、动静、勇怯，脉亦为之变乎？
岐伯对曰：凡人之惊恐恚劳动静，皆为变也。是以夜行则喘出于肾，淫气病肺。有所堕恐，喘出于肝，淫气害脾。有所惊恐，喘出于肺，淫气伤心。度水跌仆，喘出于肾与骨，当是之时，勇者气行则已；怯者则着而为病也。故曰：诊病之道，观人勇怯、骨肉、皮肤，能知其情，以为诊法也。
故饮食饱甚，汗出于胃。惊而夺精，汗出于心。持重远行，汗出于肾。疾走恐惧，汗出于肝。摇体劳苦，汗出于脾。故春秋冬夏，四时阴阳，生病起于过用，此为常也。
食气入胃，散精于肝，淫气于筋。食气入胃，浊气归心，淫精于脉。脉气流经，经气归于肺，肺朝百脉，输精于皮毛。毛脉合精，行气于腑，腑精神明，留于四脏，气归于权衡。权衡以平，气口成寸，以决死生。
饮入于胃，游溢精气，上输于脾，脾气散精，上归于肺，通调水道，下输膀胱，水精四布，五经并行，合于四时五脏阴阳，揆度以为常也。
太阳脏独至，厥喘虚气逆，是阴不足阳有余也。表里当俱泻，取之下俞。
阳明脏独至，是阳气重并也。当泻阳补阴，取之下俞。
少阳脏独至，是厥气也。蹻前卒大，取之下俞。
少阳独至者，一阳之过也。
太阴脏搏者，用心省真，五脉气少，胃气不平，三阴也。宜治其下俞，补阳泻阴。
一阳（新校正云，此为二阴之误）独啸，少阳厥（全元起本，此为少阴厥）也，阳并于上，四脉争张，气归于肾。宜治其经络，泻阳补阴。
一阴至，厥阴之治也。真虚㾓心，厥气留薄，发为白汗，调食和药，治在下俞。
帝曰：太阳脏何象？
岐伯曰：象三阳而浮也。
帝曰：少阳脏何象？
岐伯曰：象一阳也。一阳脏者，滑而不实也。
帝曰：阳明脏何象？
岐伯曰：象大浮也。太阴脏搏，言伏鼓也。二阴搏至，肾沉不浮也。
