黄帝问曰：人有四经，十二从，何谓？岐伯对曰：四经应四时；十二从应十二月；十二月应十二脉。
脉有阴阳，知阳者知阴，知阴者知阳。
凡阳有五，五五二十五阳。
所谓阴者，真脏也。见则为败，败必死也。
所谓阳者，胃脘之阳也。
别于阳者，知病处也，别于阴者，知生死之期。
三阳在头，三阴在手，所谓一也。
别于阳者，知病忌时，别于阴者，知死生之期。
谨熟阴阳，无与众谋。所谓阴阳者，去者为阴，至者为阳；静者为阴，动者为阳；迟者为阴，数者为阳。
凡持真脉之藏脉者，肝至悬绝急，十八日死；心至悬绝，九日死；肺至悬绝，十二日死；肾至悬绝，七日死；脾至悬绝，四日死。
曰：二阳之病发心脾，有不得隐曲，女子不月；其传为风消，其传为息贲者，死不治。
曰：三阳为病发寒热，下为痈肿，及为痿厥，腨㾓；其传为索泽，其传为㿗疝。
曰：一阳发病，少气，善咳，善泄；其传为心掣，其传为隔。
二阳一阴发病，主惊骇、背痛、善噫、善欠，名曰风厥。
二阴一阳发病，善胀、心满善气。
三阴三阳发病，为偏枯萎易，四肢不举。
鼓一阳曰钩，鼓一阴曰毛，鼓阳胜急曰弦，鼓阳至而绝曰石，阴阳相过曰溜。
阴争于内，阳扰于外，魄汗未藏，四逆而起，起则熏肺，使人喘鸣。
阴之所生，和本曰和。
是故刚与刚，阳气破散，阴气乃消亡。
淖则刚柔不和，经气乃绝。
死阴之属，不过三日而死，生阳之属，不过四日而死。
所谓生阳死阴者，肝之心谓之生阳，心之肺谓之死阴，肺之肾谓之重阴，肾之脾谓之辟阴，死不治。
结阳者，肿四支。
结阴者，便血一升，再结二升，三结三升。
阴阳结斜，多阴少阳曰石水，少腹肿。
二阳结，谓之消。
三阳结，谓之隔。
三阴结，谓之水。
一阴一阳结，谓之喉痹。
阴搏阳别，谓之有子。
阴阳虚，肠澼死。
阳加于阴，谓之汗。
阴虚阳搏，谓之崩。
三阴俱搏，二十日夜半死；二阴俱搏，十三日夕时死；一阴俱搏，十日平旦死；三阳俱搏且鼓，三日死；三阴三阳俱搏，心腹满，发尽不得隐曲，五日死；二阳俱搏，其病温，死不治，不过十日死。
