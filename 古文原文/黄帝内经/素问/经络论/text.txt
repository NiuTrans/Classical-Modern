黄帝问曰：夫络脉之见也，其五色各异，青黄赤白黑不同，其故何也？
岐伯对曰：经有常色，而络无常变也。
帝曰：经之常色何如？
岐伯曰：心赤，肺白，肝青，脾黄，肾黑，皆亦应其经脉之色也。
帝曰：络之阴阳，亦应其经乎？
岐伯曰：阴络之色应其经，阳络之色变无常，随四时而行也。寒多则凝泣，凝泣则青黑；热多则淖泽，淖泽则黄赤。此皆常色，谓之无病（读注：清•张志聪认为：此八字当在 随四时而行也 之下，误脱在此）。五色具见者，谓之寒热。
帝曰：善。
