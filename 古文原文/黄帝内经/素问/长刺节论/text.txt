刺家不诊，听病者言。
在头，头疾痛，为藏针之（按全元起本云： 为针之。 无 藏 字），刺至骨病已，上无伤骨肉及皮，皮者道也。
阴刺，入一旁四处（按《甲乙经》，阳刺者，正内一，傍内四；阴刺者，左右卒刺之。此阴刺疑是阳刺也），治寒热。深专者，刺大脏，迫脏刺背，背俞也。刺之迫脏，脏会，腹中寒热去而止。与刺之要，发针而浅出血。
治腐（按全元起本及《甲乙经》 腐 作 痈 ）肿者，刺腐上，视痈小大深浅刺。刺大者多血，小者深之，必端内针为故止。
病在少腹有积，刺皮𩩻以下，至少腹而止。刺侠脊两旁四椎间，刺两髂髎、季胁肋间，导腹中气热下已。
病在少腹，腹痛，不得大小便，病名曰疝，得之寒。刺少腹两股间，刺腰髁骨间，刺而多之，尽炅病已。
病在筋，筋挛节痛，不可以行，名曰筋痹。刺筋上为故，刺分肉间，不可中骨也。病起筋炅，病已止。
病在肌肤，肌肤尽痛，名曰肌痹，伤于寒湿。刺大分小分，多发针而深之，以热为故，无伤筋骨，伤筋骨，痈发若变。诸分尽热，病已止。
病在骨，骨重不可举，骨髓酸痛，寒气至，名曰骨痹。深者刺，无伤脉肉为故。其道大分小分，骨热病已止。
病在诸阳脉，且寒且热，诸分且寒且热，名曰狂。刺之虚脉，视分尽热，病已止。
病初发，岁一发；不治，月一发；不治，月四五发，名曰癫病。刺诸分诸脉。其无寒者，以针调之，病已止。
病风且寒且热，炅汗出，一日数过，先刺诸分理络脉。汗出且寒且热，三日一刺，百日而已。
病大风，骨节重，须眉堕，名曰大风，刺肌肉为故，汗出百日；刺骨髓，汗出百日。凡二百日，须眉生而止针。
