凡服毒死者，尸口眼多开，面紫黯或青色，唇紫黑，手、足指甲俱青黯，口、眼、耳、鼻间有血出。
甲尖黑，喉腹胀作黑色生，身或青斑，眼突，口、鼻、眼内出紫黑血，须发浮不堪洗，未死前须吐出恶物或泻下黑血，谷道肿突，或大肠穿出。
有空腹服毒，惟腹肚青胀，而唇、指甲不青者；亦有食饱后服毒，惟唇、指甲青而腹肚不青者；又有腹脏虚弱老病之人，略服毒而便死，腹肚、口唇、指甲并不青者，却须参以他证。
生前中毒而遍身作青黑，多日，皮肉尚有，亦作黑色。若经久，皮肉腐烂见骨，其骨黪黑色。
死后将毒药在口内假作中毒，皮肉与骨只作黄白色。
凡服毒死或时即发作，或当日早晚；若其药慢，即有一日或二日发。或有翻吐或吐不绝。仍须于衣服上寻余药，及死尸坐处寻药物器皿之类。
中虫毒，遍身上下、头面、胸心并深青黑色，肚胀或口内吐血，或粪门内泻血。
鼠莽草毒，(江南有之)亦类中虫，加之唇裂，齿龈青黑色，此毒经一宿一日，方见九窍有血出。
食果实、金石药毒者，其尸上下或有一二处赤肿，有类拳手伤痕，或成大片青黑色，爪甲黑，身体肉缝微有血，或腹胀，或泻血。
酒毒，腹胀或吐、泻血。
砒霜、野葛毒，得一伏时，遍身发小，作青黑色，眼睛耸出，舌上生小刺、绽出，口唇破裂，两耳胀大，腹肚膨胀，粪门胀绽，十指甲青黑。
金蚕蛊毒，死尸瘦劣，遍身黄白色，眼睛塌，口齿露出，上下唇缩，腹肚塌。将银钗验作黄浪色，用皂角水洗不去。
一云如是，只身体胀，皮肉似汤火起，渐次为脓，舌头、唇、鼻皆破裂，乃是中金蚕蛊毒之状。
手脚指甲及身上青黑色，口鼻内多出血，皮肉多裂，舌与粪门皆露出，乃是中药毒、菌蕈毒之状。
如因吐泻瘦弱，皮肤微黑不破裂，口内无血与粪门不出，乃是饮酒相反之状。
若验服毒，用银钗皂角水揩洗过，探入死人喉内，以纸密封，良久取出，作青黑色。
再用皂角水揩洗，其色不去；如无，其色鲜白。
如服毒中毒死人，生前吃物压下入肠脏内，试验无证，即自谷道内试，其色即见。
凡检验毒死尸，间有服毒已久，蕴积在内，试验不出者，须先以银或铜钗探入死人喉，讫，却用热糟醋自下罨洗，渐渐向上，须令气透，其毒瓦斯熏蒸，黑色始现。如便将热糟醋自上而下，则其毒瓦斯逼热气向下，不复可见。或就粪门上试探，则用糟醋当反是。
又一法，用大米或占(粘)米三升炊饭，用净糯米一升淘洗了，用布袱盛，就所炊饭上炊。取鸡子一个(鸭子亦可)打破，取白拌糯米饭，令匀。根据前袱起，着在前大米、占(粘)米饭上。以手三指紧握糯米饭如鸭子大，毋令冷，急开尸口，齿外放着。及用小纸三、五张，搭遮尸口、耳、鼻、臀、阴门之处。仍用新绵絮三、五条，酽醋三、五升，用猛火煎数沸，将绵絮放醋锅内煮半时，取出。仍用糟盘罨尸，却将绵絮盖覆。若是死人生前被毒，其尸即肿胀，口内黑臭，恶汁喷来绵絮上，不可近。后除去绵絮，糯米饭被臭恶之汁，亦黑色而臭，此是受毒药之状；如无，则非也。试验糯米饭封起，申官府之时，分明开说。此检验诀，曾经大理寺看定。
广南人小有争怒，赖人，自服胡蔓草，一名断肠草，形如阿魏，叶长尖，条蔓生，服三叶以上即死。干者，或收藏经久，作末食亦死。如方食未久，将大粪汁灌之，可解。其草近人则叶动，将嫩叶心浸水，涓滴入口即百窍溃血。其法∶急取抱卵不生鸡儿，细研和麻油，开口灌之，乃尽吐出恶物而苏，如少迟无可救者。
