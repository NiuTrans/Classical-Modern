凡因病死者，形体羸瘦，肉色痿黄，口眼多合，腹肚多陷，两眼通黄，两拳微握，发髻解脱，身上或有新旧针灸瘢痕，余无他故，即是因病死。
凡病患求乞在路死者，形体瘦劣，肉色痿黄，口眼合，两手微握，口齿焦黄，唇不着齿。
邪魔中风卒死，尸多肥，肉色微黄，口眼合，头髻紧，口内有涎沫，遍身无他故。
卒死，肌肉不陷，口鼻内有涎沫，面色紫赤。盖其人未死时，涎壅于上，气不宣通，故面色及口鼻如此。
卒中死，眼开睛白，口齿开，牙关紧，间有口眼斜，并口两角、鼻内涎沫流出，手脚拳曲。
中暗风，尸必肥，肉多白色，口眼皆闭，涎唾流溢。卒死于邪祟，其尸不在于肥瘦，两手皆握，手足爪甲多青。或暗风如发惊搐死者，口眼多斜，手足必拳缩，臂腿手足细小，涎沫亦流。(以上三项大略相似，更须检时仔细分别)
伤寒死，遍身紫赤色，口眼开有紫汗流，唇亦微绽，手不握拳。
时气死者，眼开口开，遍身黄色，量有薄皮起，手足俱伸。
中暑死，多在五、六、七月，眼合，舌与粪门俱不出，面黄白色。
冻死者，面色痿黄，口内有涎沫，牙齿硬，身直，两手紧抱胸前，兼衣服单薄。检时，用酒醋洗，得少热气，则两腮红，面如芙蓉色。口有涎沫出，其涎不粘，此则冻死证。
饥饿死者，浑身黑瘦，硬直、眼闭、口开，牙关紧禁，手脚俱伸。
或疾病死，值春、夏、秋初，申得迟，经隔两三日，肚上、脐下、两胁肋骨缝，有微青色；此是病患死后，经日变动，腹内秽污发作，攻注皮肤，致有此色。不是生前有他故，切宜仔细。
凡验病死之人，才至检所，先问原申人∶其身死人来自何处?几时到来?几时得病?曾与不曾申官取责口词?有无人识认?如收得口词，即须问∶原患是何疾病?年多少?病得几日方申官取问口词?既得口词之后几日身死?如无口词，则问∶如何取口词不得?若是奴婢，则须先讨契书看，问∶有无亲戚?患是何病?曾请是何医人?吃甚药?曾与不曾申官取口词?如无，则问不责口词因根据；然后，对众证定。如别无它故，只取众定验状，称说∶遍身黄色，骨瘦，委是生前因患是何疾致死。仍取医人定验疾色状一纸。如委的众证因病身死分明，原初虽不曾取责口词，但不是非理致死，不须牒请覆验。
