定所受杖处疮痕阔狭，看阴囊及妇人阴门并两胁肋、腰、小腹等处有无血痕。小杖痕，左边横长三寸，阔二寸五分；右边横长三寸五分，阔三寸。各深三分。
大杖痕，左、右各方圆三寸至三寸五分，各深三分。各有脓水，兼疮周回亦有脓水淹浸、皮肉溃烂去处。
背上杖疮，横长五寸，阔三寸，深五分。如日浅时，宜说兼疮周回，有毒气攻注、青赤皮紧硬去处。如日数多时，宜说∶兼疮周回亦有脓水淹浸、皮肉溃烂去处，将养不较致命身死。
又有讯腿杖，而荆杖侵及外肾而死者，尤须细验。
