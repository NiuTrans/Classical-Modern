若缢，从早至夜，虽冷亦可救；从夜至早，稍难。若心下温，一日以上犹可救。不得截绳，但款款抱解放卧，令一人踏其两肩，以手拔其发，常令紧。一人微微捻整喉咙，根据先以手擦胸上，散动之。一人磨搦臂足屈伸之，若已僵，但渐渐强屈之。又按其腹。如此一饭久，即气从口出，复呼吸，眼开，勿苦劳动。又以少官桂汤及粥饮与之，令润咽喉。更令二人以笔管吹其耳内，若根据此救，无不活者。又法∶紧用手罨其口，勿令通气，两时许，气急即活。
又用皂角、细辛等分为末，如大豆许，吹两鼻孔。
水溺一宿者尚可救，捣皂角以绵裹，纳下部内，须臾，出水即活。
又屈死人两足，着人肩上，以死人背贴生人背，担走，吐出水即活。
又先打壁泥一堵，置地上，却以死者仰卧其上，更以壁土覆之，止露口眼，自然水气翕入泥间，其人遂苏。洪丞相在鄱阳，有溺水者身僵气绝，用此法救即苏。
又炒热沙覆死人面，上下着沙，只留退场门、耳、鼻，沙冷湿又换，数易即苏。
又醋半盏，灌鼻中。又绵裹锻石纳下部中，水出即活。
又倒悬，以好酒灌鼻中及下部。又倒悬解去衣，去脐中垢，令两人以笔管吹其耳。又急解死人衣服，于脐上灸百壮。
死于行路上，旋以刀器掘开一穴，入水捣之，却取烂浆以灌死者，即活。中不省人事者，与冷水吃即死。但且急取灶间微热灰壅之，复以稍热汤蘸手巾，熨腹胁间，良久苏醒。不宜便与冷物吃。
冻死，四肢直，口噤。有微气者，用大锅炒灰令暖，袋盛，熨心上，冷即换之。候目开，以温酒及清粥稍稍与之。若不先温其心，便以火炙，则冷气与火争必死。又用毡或荐卷之，以索系，令二人相对踏，令衮转往来，如(古旱切，摩展衣也)毡法，候四肢温即魇死，不得用灯火照，不得近前，急唤多杀人。但痛咬其足跟及足拇指畔，及唾其面，必活。
魇不省者，移动些小卧处，徐徐唤之即省。夜间魇者，原有灯即存，原无灯切不可用灯照。又用笔管吹两耳，及取病患头发二七茎，捻作绳，刺入鼻中。又盐汤灌之。又研韭汁半盏灌鼻中，冬用根亦得。又灸两足大拇指聚毛中三七壮。(聚毛乃脚指向上生毛处)又皂角末如大豆许，吹两鼻内，得嚏则气通，三四日者尚可救。
中恶客忤卒死，凡卒死或先病及睡卧间忽然而绝，皆是中恶也。用韭黄心于男左女右鼻内，刺入六七寸，令目间血出即活。视上唇内沿，有如粟米粒，以针挑破。又用皂角或生半夏末如大豆许，吹入两鼻。又用羊屎烧烟熏鼻中。又绵浸好酒半盏，手按令汁入鼻中，及提其两手，勿令惊，须臾即活。又灸脐中百壮，鼻中吹皂角末，或研韭汁灌耳中。又用生菖蒲，研取汁一盏，灌之。
杀伤，凡杀伤不透膜者，乳香、没药各一皂角子大，研烂，以小便半盏、好酒半盏同煎，通（口）[温]服。然后用花蕊石散或乌贼鱼骨或龙骨为末，敷疮口上立止。
推官宋定验两处杀伤，气偶未绝，亟令保甲，各取葱白热锅炒熟，遍敷伤处。继而呻吟，再易葱，而伤者无痛矣。曾以语乐平知县鲍。及再会，鲍曰∶葱白甚妙，乐平人好斗，多伤。每有杀伤公事，未暇诘问，先将葱白敷伤损处，活人甚多，大辟为之减少。出张声道经验方。
胎动不安。凡妇人因争斗胎不安，腹内气刺痛、胀、上喘者∶川芎（一两半）当归（半两上为细末。每服二钱，酒一大盏，煎六分。炒生姜少许在内，尤佳。
又∶用苎麻根一大把，净洗，入生姜三五片，水一大盏，煎至八分，调粥饭与服。
惊怖死者，以温酒一两杯灌之，即活。
五绝及堕打卒死等，但须心头温暖，虽经日亦可救。先将死人盘屈在地上，如僧打坐状，令一人将死人头发控放低，用生半夏末以竹筒或纸筒、笔管吹在鼻内，如活，却以生姜自然汁灌之，可解半夏毒。(五绝者∶产、魅、缢、压、溺。治法∶单方半夏一味)
卒暴、堕筑倒及鬼魇死，若肉未冷，急以酒调苏合香丸灌入口，若下喉去，可活
