凡验官多是差厅子、虞候，或以亲随作公人、家人各目前去，追集邻人、保伍，呼为先牌，打路排保，打草踏路，先驰看尸之类，皆是搔扰乡众，此害最深，切须戒忌。
凡检验承牒之后，不可接见在近官员、秀才、术人、僧道，以防奸欺及招词诉。仍未得凿定日时，于牒。前到地头，约度程限，方可书凿，庶免稽迟。仍约束行吏等人，不得少离官员，恐有乞觅。遇夜行吏须要勒令供状，方可止宿。
凡承牒检验，须要行凶人随行，差土着有家累、田产、无过犯节级、教头、部押公人看管。如到地头，勒令行凶人当面，对尸仔细检喝；勒行人、公吏对众邻保当面供状，不可下司，恐有过度走弄之弊。如未获行凶人，以邻保为众证。所有尸帐，初、覆官不可漏露。仍须是躬亲诣尸首地头，监行人检喝，免致出脱重伤处。
凡检官遇夜宿处，须问其家是与不是凶身血属亲戚，方可安歇，以别嫌疑。
凡血属入状乞免检，多是暗受凶身买和，套合公吏入状。检官切不可信凭，便与备申，或与缴回格目。虽得州县判下，明有公文照应，犹须审处。恐异时亲属争钱不平，必致生词，或致发觉，自亦例被，污秽难明。
凡行凶器杖，索之少缓，则奸囚之家藏匿移易，妆成疑狱，可以免死，干系甚重。初受差委，先当急急收索；若早出，官又可参照痕伤大小、阔狭，定验无差。
凡到检所，未要自向前，且于上风处坐定。略唤死人骨属，或地主，(湖南有地主他处无)竞主，审问事因了，点数干系人及邻保，应是合于检状着字人齐足。先令札下硬四至，始同人吏向前看验。若是自缢，切要看吊处及项上痕；更看系处尘土，曾与不曾移动?及系吊处高下，原踏甚处?是甚物上得去系处?更看垂下长短，项下绳带大小，对痕宽狭；细看是活套头、死套头?有单挂十字系，有缠绕系，各要看详。若是临高扑死，要看失脚处土痕踪迹高下。若是落水淹死，亦要看失脚处土痕高下，及量水浅深。
其余杀伤、病患、诸般非理死人，札四至了，但令扛HT明净处，且未用汤水酒醋，先干检一遍。仔细看脑后、顶心、头发内，恐有火烧钉子钉入骨内。(其血不出，亦不见痕损)更切点检眼睛、口、齿、舌、鼻、大小便二处，防有他物。然后用温水洗了，先使酒醋蘸纸，搭头面上、胸胁、两乳、脐腹、两肋间，更用衣服盖罨了，浇上酒醋，用荐席罨一时久，方检。不得信令行人只将酒醋泼过，痕损不出也。
