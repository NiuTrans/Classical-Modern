先铺炭火约与死人长阔，上铺薄布，可与炭等，以水喷微湿，卧尸于上。仍以布覆盖头面、肢体讫，再用炭火铺拥，令遍。再以布覆之，复用水遍洒。一时久，其尸皮肉必软起。
乃揭所铺布与炭看，若皮肉软起，方可以热醋洗之，于验损处，以葱、椒、盐同白梅和糟研烂，拍作饼子，火内煨令热，先于尸上用纸搭了，次以糟饼罨之，其痕损必见。
