有检验被杀尸在路旁，始疑盗者杀之，及点检沿身衣物俱在，遍身镰刀砍伤十余处。检官曰∶盗只欲人死取财，今物在伤多，非冤雠而何?遂屏左右，呼其妻问曰： 汝夫自来与甚人有冤雠最深? 应曰∶ 夫自来与人无冤雠，只近日有某甲来做债，不得，曾有克期之言，然非冤雠深者。 检官默识其居。遂多差人，分头告示侧近居民∶ 各家所有镰刀尽底将来，只今呈验；如有隐藏，必是杀人贼，当行根勘。 俄而，居民资到镰刀七八十张，令布列地上。时方盛暑，内镰刀一张，蝇子飞集。检官指此镰刀问为谁者，忽有一人承当，乃是做债克期之人，就擒。讯问犹不伏，检官指刀令自看∶ 众人镰刀无蝇子，今汝杀人，血腥气犹在，蝇子集聚，岂可隐耶？ 左右环视者，失声叹服；而杀人者，叩首服罪。
昔有深池中溺死人，经久，事属大家因仇事发。体究官见皮肉尽无，惟髑髅、骸骨尚在，累委官不肯验。上司督责至数人，独一官员承当。即行就地检骨，先点检见得其它并无痕迹。乃取髑髅净洗，将净（热）汤瓶细细斟汤，灌从脑门穴入，看有无细泥沙屑自鼻窍中出，以此定是与不是生前溺水身死。盖生前落水，则因鼻息取气，吸入沙土，死后则无。
广右有凶徒，谋死小童行，而夺其所。发觉距行凶日已远，囚已招伏∶ 打夺就推入水中。 尉司打捞，已得尸于下流，肉已溃尽，仅留骸骨，不可辨验，终未免疑其假合，未敢处断。后因阅案卷，见初检体究官缴到血属所供，称其弟原是龟胸而矮小。遂差官覆验，其胸果然，方敢定刑。
南方之民，每有小小争竞，便自尽其命，而谋赖人者多矣。先以榉树皮罨成痕损，死后如他物所伤。何以验之?但看其痕里面须深墨色，四边青赤，散成一痕，而无虚肿者，即是生前以榉树皮罨成也。盖人生即血脉流行，与榉相扶而成痕；(若以手按着，痕损处虚肿，即非榉皮所罨也)若死后以榉皮罨者，即苦无散远青赤色，只微有黑色，而按之不紧硬者，其痕为死后罨之也。盖人死后血脉不行，致榉不能施其效。更在审详原情，尸首痕损那边长短，能合他物大小，临时裁之，必无疏误。
凡有死尸肥壮，无痕损，不黄瘦，不得作病患死。又有尸首无痕损，只是黄瘦，亦不得据所见只作病患死检了。切须仔细验定因何致死，唯此等检验最误人也。
凡疑难检验，及两争之家稍有势力，须选惯熟仵作人、有行止畏谨守分贴司，并随马行，饮食水火，令人监之，少休以待其来。不如是，则私请行矣。假使验得甚实，吏或受赂，其事亦变。官吏获罪犹庶几，变动事情，枉致人命，事实重焉。
应检验死人，诸处伤损并无，不是病状，难为定验者，先须勒下骨肉次第等人状讫，然后剃除死人发髻，恐生前被人将刃物钉入囟门或脑中，杀害性命。
被残害死者，须检齿、舌、耳、鼻内，或手足、指甲中，有签刺算害之类。
凡检验尸首，指定作被打后服毒身死，及被打后自缢身死、被打后投水身死之类，最须见得亲切，方可如此申上。世间多有打死人后，以药灌入口中，诬以自服毒（药）〔者〕；亦有死后用绳吊起，假作生前自缢者；亦有死后推入水中，假作自投水者。一有差互，利害不小。今须仔细点检死人在身伤痕，如果不是要害致命去处，其自缢、投水及自服毒皆有可凭实迹，方可保明。
