春三月∶尸经两三日，口、鼻、肚皮、两胁、胸前肉色微青；经十日，则鼻、耳内有恶汁流出，(匹缝切，胀臭也)胀；肥人如此，久患瘦劣人，半月后方有此证。
夏三月∶尸经一两日，先从面上、肚皮、两胁、胸前肉色变动；经三日，口鼻内汁流、蛆出，遍身胀，口唇翻，皮肤脱烂，胗起；经四、五日，发落。
暑月罨尸，损处浮皮多白，不损处却青黑，不见的实痕。设若避臭秽，据见在检过，往往误事。稍或疑处，浮皮须令剥去，如有伤损，底下血分明。
更有暑月九窍内未有蛆虫，却于太阳穴、发际内、两胁、腹内先有蛆出，必此处有损。
秋三月∶尸经二、三日，亦先从面上、肚皮、两胁、胸前肉色变动；经四、五日，口鼻内汁流、蛆出，遍身胀，口唇翻，胗起；经六、七日，发落。
冬三月∶尸经四、五日，身体肉色黄紧，微变；经半月以后，先从面上、口、鼻、两胁、胸前变动。
或按在湿地，用荐席裹（角埋瘗）〔着〕，其尸卒难变动。更详月头、月尾，按春秋节气定之。
盛热∶尸首经一日，即皮肉变动，作青黯色，有气息；经三、四日，皮肉渐坏、尸胀、蛆出、口鼻汁流、头发渐落。
盛寒五日，如盛热一日时；半月，如盛热三、四日时。
春秋气候平和，两、三日可比夏一日；八、九日可比夏三、四日。
然人有肥瘦、老少。肥少者易坏，瘦老者难坏。
又南北气候不同，山内寒暄不常，更在临时通变审察。
