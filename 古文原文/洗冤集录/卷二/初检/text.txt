告状切不可信，须是详细检验，务要从实。
有可任公吏使之察访，或有非理等说，且听来报，自更裁度。
戒左右人，不得鲁莽。
初检，不得称尸首坏烂不任检验，并须指定要害致死之因。
凡初检时，如体问得是争斗分明，虽经多日，亦不得定作无凭检验，招上司问难。须仔细定当痕损致命去处。若委是经日久变动，方称尸首不任摆拨。
初检尸有无伤损讫，就验处，衬簟尸首在物上，复以物盖。候毕，周遭用灰印，记有若干枚，交与守尸弓手、耆正副、邻人看守，责状附案，交与覆检，免至被人残害伤损尸首也。若是疑难检验，仍不得远去，防覆检异同。
