◎张待问
新城本长山县地，元始为县，阅《长山志名宦》，宋止知县翟大顺一人，丞簿则有明以前，竟无考。适阅《东轩笔录》，得张待问一人，知志之阙漏多矣。张待问为淄川长山县主簿，县有卢伯达者，与曹侍中利用通姻，复凭世荫，大为邑患，县令惮其势，莫敢与较。
张一日承令乏，适伯达以讼至庭，即数其累犯，杖之。未几伯达之侄士伦，来为本路转运使，人皆为张危之，或劝令自免去，张曰： 卢公贤者，肯衔隙以害公正之吏乎？ 了不婴意。一日士伦巡按至邑，召张语之曰： 君健吏也，吾叔赖君惩之，变节为善士矣。 为发荐章而去。待问固不愧名宦，乃士伦亦乡之贤大夫也。录之以补志乘之阙。
◎人心刁诈
康熙二十三年，两江总督于清端公成龙，喜微服潜行，察疑狱、求民隐。然奸人造言散布以倾怨家，或反失实，属吏虽灼知而不敢言也。有布衣程姓者，进见直言，且指目击一二事为征，公悚然曰： 微子言，吾安知人心刁诈若此耶？ 
陈恪勤公鹏年守吴，亦喜微行。有金狮巷富室汪姓两子，以暧昧事杀其师，贿通上下衙门，以疑案结局。惟公不可以利诱，汪遂重贿左近茶坊、酒肆、脚夫、渡船诸人，嘱其咸称冤枉。公察之，众口如一，遂不深究。又刘家浜富家乳妪携一小孩，看稍懈，忽不见，杀死城干，剥去金珠衣服，缉凶无着。公夜出查访，遇醉汉曰： 此沈某杀也。 次日拿审问，沈极口称冤，其实并无此事，略加刑即释焉。孔子曰： 众好之，必察焉；众恶之，必察焉。 善夫！
◎陆清献
陆稼书先生宰嘉定，日坐堂上课子读书，夫人在后堂纺绩，民有事控县者，即出票交原告唤被告。如抗，出差。其听讼也，以理喻，以情恕，如家人父子调停家事，渐成无讼之风。有兄弟争讼不休，公谓之曰： 兄弟不睦，伦常大变，予为斯民父母，皆予教训无方之过也。 
遂自跪烈日中，讼者感泣，自此式好无尤。呜呼！若先生者，诚圣人所谓 道之以德，齐之以礼，有耻且格 者也。公生辰，贫不能备寿筵，夫人笑之，公曰： 汝且出堂视之，较寿筵何如。 但见堂上下香烛如林，斯民敬之若神明焉。
相传稼书先生殁后，为嘉定县城隍，县民数百人，直至平湖接公上任。时先生夫人尚在，谓县人曰： 公在县时，不肯费民一钱，今远道见迎，恐非公意耳。 
◎张朝珍
吴三桂之变，全楚震动，土匪蜂起。时于清端守武昌，威惠素著，剿抚兼施，计擒大冶贼黄金龙斩之，降其众数千。捷闻，巡抚张公朝珍，持露布示僚属曰： 人谓我不当用醉汉，今定何如？ 盖清端尝襄事秋闱，陪大吏觞，两使者抵掌论时事，饮数十巨觥，闱中皆笑公酒狂。故张公及之也，属吏见长官，多嗫嚅逡巡，拘守仪节，公独于皇华公宴之座，侃侃直言，靡所避忌。恐此时豪气，已足吞逆藩而有余，况金龙一无赖贼哉！
