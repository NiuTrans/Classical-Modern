◎孙洪之气节
阳湖孙渊如先生星衍、洪稚存先生亮吉，丱角订交，并负才望，世称 孙洪 。乾隆丁未、庚戌两科，皆以一甲进士授编修（孙丁未科第二，洪庚戌科第二）。孙散馆，厉志赋用《史记》 匔匔如畏 语。和珅指为别字，抑置二等。盖和方当国，朝官多趋走其门，先生独不往来，和衔之，故有是举。顾旧例鼎甲散部，可奏请留馆，即改官亦可得员外郎。时和掌院事，欲先生面谒，先生卒不往，毅然曰： 天子命，何定不可为？某男子不受人惠也。 
卒以主事分刑部，出为兖沂曹济道，权臬事，告归。洪留馆，后一视黔学，以言事谪戍伊犁，逾年特诏放还。夫际乾、嘉全盛之时，卓卓如两先生者，幸捷巍科，犹不能久于馆职，岂天上玉堂果不许文人厕足与？然而两先生文章经术，衣被士林，其出而服官，一则力避权门，一则昌言主德，清操亮节，体用兼赅。彼拾许、郑唾余，窃班、杨貌似，通儒自命，气节靡然者，岂能望其肩背哉！
◎吴薗次之节义
吴薗次慷慨义烈，敦尚友谊。长沙赵洞门总宪当柄用时，车马辐辏，及罢归，出国门，送者三数人，薗次与焉。其召还也，宾客复集，薗次独落落然，踪迹疏阔。合肥龚芝麓尚书，提倡风雅，门生故吏遍九州，殁于客邸，两孙茕茕孤露，无过存者，薗次则哀而振之，抚其幼者如子，而字以爱女，至于成立，使名家子孙无西华葛帔之叹。风义如是，文章余技已。章检讨行谊亦纯粹，见省府志本传。
◎吴书呆
吴江吴茝堂先生名燮，乾隆丙辰，尝举博学鸿词科，不遇，浮沉诸生中。年七十余，无家室，宿食紫阳书院，后辈轻薄，肠肥脑满，视茝堂如怪物，无与言者。一日书院课期，苏州太守孔公名传可，点名及茝堂，茝堂趋而前，与太守执手问好，太守怒曰： 汝一老诸生，太无礼节，敢与我抗礼耶！ 茝堂遂挺立谩骂曰： 汝父与我同举鸿博科，汝尚在子侄行，岂有孔门子孙而轻视长者乎？ 太守大骇，询之他人，知其实，跼蹐谢罪。人称为 吴书呆 。
◎何义门请削门生籍
常熟翁铁庵司寇，受要人旨，劾汤文正而据其位，何义门请削门生籍，屡见前人纪载，唯《履园丛话》称： 即墨郭公琇令吴江时，前抚余国柱方掌纶扉，征贿巨万，不与，嗾人劾奏，虞山司寇从而和之。长洲贡生何焯在京考选，为司寇门生，遂登翁之门嚷骂不已，索还门生帖，否则改称，不认为师。义门由是知名。 与他说稍异，未知孰是。
