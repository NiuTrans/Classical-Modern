◎刘海峰
刘海峰先生讳大魁，桐城人，古文名家。少以文谒李穆堂侍郎，惊曰： 五百年无此作者，欧苏以来一人而已。 其见重如此。举博学鸿词科，鄂文端公业经首选。张文和恶其才，因曰： 此吾乡之浮荡者。 因易以刘文定公，先生遂落拓终其身。居京邸，其弟馆于明太傅家，先生恶其权贵，乃避居朱都统沦瀚宅，破壁颓垣蔼如也。先恭王重其品，终身执弟子礼甚恭，而先生归乡后音书杳然，其高傲也如此。
◎田山姜侍郎之清操
康熙朝，初开大科，一时名士率皆怀刺跨马，日夜诣司枋者之门，乞声誉以进。德州田山姜侍郎，方以工部郎中膺荐辟，屏居萧寺，不见一客。比督学江南，舁以肩舆，从两驴，载衣裳一箱，五经子史两方底，苍头奴二人，踽踽行道上，戒有司勿置邮传、给供张，自市蔬菜十把、脱粟三斗，不为酒醪佳肴，惟日孜孜以文章为事。
◎施愚山讲学
施愚山先生讲学白鹭书院，一日，讲 长幼有序 ，因自言少年孤露、中鲜兄弟，至于啜泣。座中有阋墙者，为之悔感。愚山实儒者，其道学转为词章掩耳。
◎施愚山造诣
吾乡全太史尝云： 愚山造诣，殆与魏敏果、汤文正、陆清献同道而德。魏、汤二尚书，扬历槐棘，多所发舒；清献遭摧折而愈显。愚山于其中最为暗淡，又以工于诗古文词，反掩其学问之大原。世有合作韩、范、文、富、欧、马六公年谱者，其必班而齐之。按宣城施先生提学山东时，取士先行后文，敦重儒术。过邹平，拜伏生墓，以经学日微，授受宜亟，至于垂涕而示诸生。分守湖西，作《劝民急公歌》；历山谷间，悉穷民状，作《弹子岭》、《大坑叹》、《竹源坑》诸篇，以献上官，时比之元结《舂陵行》。先生少孤露，事叔如父。已贵，叔少不悦，犹冠服长跪。母马，夙失欢于大母，抑郁而卒，先生请大母命，循例乞褒封，据地哀陈，始获焚黄庙。顺孙孝子，循吏通儒，实兼有之。 谢山之言，信而有征已。
◎史立庵疏请终养
史立庵先生大成，顺治乙未首魁天下。贰宗伯时，同人议裁孝子节妇廪给，曰： 彼分内事，何与朝廷。 先生毅然曰： 为子不孝，为妇不贞，亦何与朝廷？必以法绳之耶！ 议遂寝。先生性至孝，会其父思之，绘己容以寄，亦令先生绘己容寄父。先生闻命警怵，晨夕不安。故事，京察六年俸满，方得请假归。先生仅四年，不合例，乃上疏自陈曰： 臣父思子不见，思见子之仪容，呼子不来，频呼子之名字。臣而忍此，不可以为人子，亦何以为人臣？ 世祖览奏恻然，特许终养。及中途而父凶闻至，哀毁成疾，遂以养母家居。（按《今世说注》，称先生以母病乞养，为当事所格，曰： 吾岂以一官易一日之养乎！ 遂家居十年，例应削籍，遇赦免。误也。）先生充讲官，主贡举，皆有建白，忠孝大节，彰彰如是，讵以一甲进士、二品京堂为轻重欤？
◎胡稚威既瞑复视
胡稚威，蹭蹬不遇，晚依蒲州田侍郎懋，以太原志属焉。偶撄疾，太守周西鲸来视，稚威已撤帐，盛服殗殜，举手曰： 别矣。 既瞑，气蒸蒸若腾烟，须臾复张目曰： 不能不再生人间，为南人乎，北人乎？ 周泣下曰： 南人归南。 曰： 然。 遂气绝。
