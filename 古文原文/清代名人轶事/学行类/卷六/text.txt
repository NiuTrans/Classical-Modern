◎毛西河负才
毛西河少与兄万并知名，人呼小毛子。性恢奇，负才任达，善诗歌、乐府、填词，所为大率托之美人香草，以为其骚激之意，缠绵绮丽，按节而歌，使人凄悦，又能吹箫度曲。游靖江，当垆冯氏者悦其词，欲私就之。西河谢曰： 彼美不知我，直以我为狂夫也？ 径去。见施愚山所作《毛子传》。按西河少年落拓江湖，无复绳幅，《鲒埼外集》痛诋之，他书不多訾议。是举拒奔女于旅途，尚不失为君子之行。特蒙难出亡，对酒家妇吹箫按节，则仍西河之所以为西河也。
◎姜西溟梦梨诗
西溟先生性行敦敏，诗文集中叙述家事，多缠绵恳挚之言。尝客中州，梦食大梨而甘之，欲遗母不果，怅然而醒。因作《梦梨诗》寄两弟，追溯月日，正其母病黄思大梨，遍觅不得时也。陆橘孟笋，事异情同，纯孝至此，犹不获完发肤以终牖下，天乎！
◎西溟遗言
余为童子，闻海内治古文者数人，而慈溪姜西溟其一焉。壬申至京师，西溟不介而过余，总其文属讨论，曰： 惟子知此。 吾自度尚有不止于是者，以溺于科举之学，东西奔迫，不能尽其才，今悔而无及也。时西溟长余以倍而又过焉，而交余若侪辈。其后丙子同客天津，将别之前夕，抚余背而叹曰： 吾老矣，会见不可以期。吾自少常恐为文苑传中人，而蹉跎至今。子他日志吾墓，可录者独三事耳。吾始至京师，明氏之子成德延至其家，甚忠敬，一日进曰： 吾父信我，不若信吾家某人。先生一与为礼，所欲无不可得者。 吾怒而斥曰： 始吾以子为佳公子，今得子矣。 即日卷书装，遂与绝。昆山徐司寇健庵，吾故交也，能进退天下士，平生故人，并退就弟子之列，独吾与为兄弟称。其子某作楼成，饮吾以落之，曰： 家君云名此必海内第一流，故以属先生。 吾笑曰： 是东乡，可名东楼。 健庵闻而憾焉。常熟翁司寇宝林，亦吾故交也，每乞吾文，曰： 吾名不见于集中，是吾恨也。 及翁以攻汤司空斌，骤迁据其位，吾发愤为文，谓古者辅教太子有太傅、少傅之官，太傅审父子君臣之道以示之，少傅奉太子以观太傅之德行而审谕之。今詹事有正贰，即古太傅、少傅之遗也。翁君之贰詹事，其正实惟雎州汤公，公治身当官立朝，斩然有法度，吾知翁君必能审谕汤公之德行，以导太子矣。翁见之怃然，长跽而谢曰： 某知罪矣，然愿子勿出也。 吾越日刊而布之，翁用此相操尤急，此吾所以困至今也。 时西溟年七十余，始举于京兆，又逾年成进士，适翁去位，长洲韩公菼荐于上，得上甲。己卯主顺天乡试，以目昏不能视，为同官所欺，挂吏议，遂发愤死刑部狱中。西溟之治古文也，其名不若同时数子之盛，而气体之雅正实过之，至不能尽其才，则所自知者审矣。平生以列文苑传为恐，而末路乃重负污累，然罪由他人，人皆谅焉。而发愤以死，亦可谓隘狷而知耻者矣。西溟之死也，其家人未尝以志铭属余，而余困踬流离，与其家不通问者，计数已十有九年。姑传其语，俾众白于其本志之所蓄云。
◎西溟之冤
姜西溟太史，与其同年李修撰蟠同典康熙己卯顺天乡试获咎。时盖因士论沸腾，有 老姜全无辣气，小李大有甜头 之谣风闻于上，以致被逮，姜竟卒于请室。第前辈多纪述此事，而不能定其关节之有无。昔读鲒埼亭先生墓表，称满朝臣僚皆知先生之无罪，而王新城亦有 我为刑官，今西溟以非罪死，何以谢天下 之语，知同时公论，早以西溟之连染为冤。嗣闻先师徐柳泉先生云： 小说《红楼梦》一书，即记故相明珠家事。金钗十二，皆纳兰侍御所奉为上客者也。宝钗影高澹人，妙玉即影西溟先生。妙为少女，姜亦妇人之美称，如玉如英，义可通假。妙玉以看经入园，犹先生以借观藏书，就馆相府。以妙玉之孤洁，而横罹盗窟，并被以丧身失节之名；以先生之贞廉，而瘐死圜扉，并加以嗜利受赇之谤，作者盖深痛之也。 徐先生言之甚详，惜余不尽记忆此编。网罗掌故，从不采传奇稗史，自污其书。惟《红楼梦》笔墨娴雅，屡见称于乾、嘉后名人诗文笔札，偶一援引，以白乡先生千载之诬，且先师遗训也。
