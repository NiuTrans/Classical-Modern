◎郑板桥咏饼
郑板桥大令，通率诡诞，书画多奇气，世咸以才人目之。读其集中家书数篇，语语直挚，肝肺槎牙，跃然纸上，非骚人墨客比也。板桥少孤寒，赖乳母费抚养得活。值岁饥，费晨负入市，以一钱易饼置其手，始治他事。板桥既入官，有诗云： 食禄千万钟，不如饼在手。平生所负恩，岂独一乳母。 令人不堪卒读。
◎郑板桥自嘲诗
兴化郑板桥明府燮，少贫，尝为蒙师。既达，作诗自嘲云： 教馆原来是下流，傍人门户过春秋。半饥半饱清闲客，无锁无枷自在囚。课少父兄嫌懒惰，功多弟子结冤仇。而今幸作青云客，遮却当年一半羞。 
◎魏永叔文集
魏永叔禧文集，首一条云： 人多事后论人、局外论人。事后论人，每将知人说得极愚；局外论人，每将难事说得极易。此二者皆由不忠不孝的生出，记之可以自箴。 
◎朱竹垞醉题酒楼
康熙庚子，竹垞偕粤东诗人屈翁山，会饮杭州酒楼，拍浮屡日，大醉，题壁云： 毋轻视此楼。秀水朱十，南海屈五，止留此信宿。后有登者，作仙人黄鹤楼观可也。庚子九月晦日。 是举出自竹垞，自是雅事，若末生晚学，妄拟前辈风流，便狂放不可向迩矣。李太白着宫锦袍，醉眠长安市上，纯是烂漫天真，千古岂容第二人装点此番举动。
◎竹垞词
竹垞朱十中年以后，出其诗古文之余力，专攻于词。故指事肖物，有从容之工，无雕绘之迹。即其裘马清狂，昵昵儿女，亦偶然遥情所托，非若浅斟低唱，滴粉搓酥，引红妆为知己者也。其自题《江湖载酒集》云： 不师秦七，不师黄九，倚新声玉田差近。 题竹垞壁云： 赋新词竹山竹屋。 言所宗也。
己未，奉诏入都，与友相约和宋人乐府补题，有《桂枝香》、《齐天乐》等调，其《咏蟹》一阕云： 纬萧截水，见半漾湖波、半撑湖嘴。此际菱歌渐少，满塍香穗。鱼师菰饭新炊后，任欹斜撅头船舣。爬沙响，连江露白，一灯红细。便八跪双螫都利。被筠筐掩就，仄行无计。试放闲塘蓼岸，描成秋意。须愁解甲随潮去。添瘦苇一枝扶起。履霜听遍声声，宛似玉琴丝里。 
再《咏蝉》云： 蜕余不作游仙梦，炎天爱浮吹。凉抱柳眠，慵栖槐影，合随分小园堪寄。绿阴满地，惯独自悠扬，一丝风里。咽住残声，哀吟又听别枝起。柴门乱喧，雨后湿云斜照，落霞断鱼尾。南陌离亭，西风故国，多少愁人盈耳，儿童此际。罥蛛网檐牙，筠竿树底。为恁惊飞，弦桐移素指。 
玩两词意，岂萦怀簪绂者。迨其入芸局，典棘闱，珥笔禁近，受眷最隆，非常之遇，不且过于扶醉寻钿，一朝释褐哉。
◎桐城派古文
桐城派古文，望溪开之，海峰继之，至惜抱而其传始大，此天下之公言也。惜抱出于刘门，世几有 青蓝冰水 之喻。然惜抱之学，师法家法，殆兼有之。惜抱之世父姜坞编修范，博闻强识，诵法先儒，与海峰友善，诸子中尤爱惜抱，每谈文，必令侍侧。惜抱幼时，即喜亲海峰，客退，辄肖其衣冠，谈笑为戏，故编修授以经学，而复使受古文法于海峰。惜抱先生纂修秘书时，于文襄雅重之，欲一出其门，竟不往。
书竣，当议迁官，刘文正公以御史荐，已记名矣，未授而公薨，先生遂决计去。既退归，梁阶平相国属所亲传语曰： 姚君若出，吾当特荐，可得殊擢。 先生婉谢之，集中所谓《复张君书》也。南康谢方伯启昆，见先生，退而叹曰： 姚先生如醴泉、芝草，使人尘俗都尽。 青浦王侍郎集海内诗至先生，曰： 姬传蔼然孝弟，践履醇笃，有儒者气象。 见石甫所作家状。按先生每以义理、考订、文章并称。设非邃于义理，安能出处光明，万流仰镜若斯乎？
◎尤西堂十空曲
尤悔庵先生《驻云飞十空曲》： 一国三公，车马长安殿阁中，鼎爵分班奉，金印轮流弄。
嗏，白首恋鸣钟，青山木拱，华表铭旌，断送黄粱梦，君看盖世功名总是空。万贯千钟，箧蠹青蚨仓朽红，合药烧丹汞，掘土埋银瓮。
嗏，金穴与陵铜，化成泥冢，虽有钱神，难买南柯梦，君看敌国资财总是空。北苑南宫，万户千门拟九重，金屋阿房衖，金谷天台洞。
嗏，台榭土花封，牛羊丘垅，绮阁迷楼，也等华胥梦，君看甲第田园总是空。翠翠红红，十二金钗列小童，绮席云鬟拥，锦帐花心动。
嗏，脂粉髑髅工，狐精卖弄，雨散云收，想断巫山梦，君看绝世红颜总是空。弦索叮咚，绛蜡烧残曲未终，鼓垒江南弄，箫吹秦楼风。
嗏，转盼白杨风，挽歌相送，子弟梨园，同入钧天梦，君看大地音声总是空。熊掌驼峰，下箸千钱未足供，美酒金樽送，肥肉台盘捧。
嗏，杀气满喉咙，请公入瓮，逐鹿烹羔，变作芭蕉梦，君看饮食因缘总是空。青母黄公，嫁女婚男风俗通，交颈鸳衾共，绕膝乌衣从。
嗏，分手各西东，主人翁仲，打散鸳鸯，惊破熊罴梦，君看眷属团圞总是空。绣虎雕龙，彩笔吟成万卷工，献赋长杨重，问字玄亭众。
嗏，何处哭秋风，凄凉文冢，一部南华，不过庄周梦，君看锦绣文章总是空。竖子英雄，触哄蛮争蜗角中，一饭丘山重，睚眦刀兵痛。
嗏，世路石尤风，移山何用，飘瓦虚舟，不碍松风梦，君看尔我恩仇总是空。扰扰匆匆，遮莫晨鸡与暮钟，梵呗无须唪，公案何劳颂。
嗏，早觅主人公，风幡不动，放下机关，圆破蒲团梦，君看万法无常总是空。 
◎王渔洋寄宋商邱诗
渔洋晚年，寄宋商邱云： 尚书北阙霜侵鬓，开府江南雪满头。谁识朱颜两年少，王扬州与宋黄州。 读者多未测其旨，后始知为赵秋谷发也。盖秋谷罢馆职后，益修憾渔洋，薄游吴中，屡语人曰： 迩日论诗，惟位尊而年高者，斯称巨手耳。 时商邱方巡抚吴门，闻是语，遂述于渔洋，故答诗云尔。阮吾山《茶余客话》，谓此特漫堂假阮翁以自夸耳，其实漫堂固不在秋谷指议中也。按商邱风雅，不减渔洋，吾山斯言，未免锲薄。
