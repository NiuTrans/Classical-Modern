◎潘文恭铭砚
潘文恭公初入翰林，以歙砚求铭于纪文达公，公为之铭： 棱棱有骨作作芒，取墨则利颖亦伤，繄包孝肃岂不刚，我思韩范富欧阳。 按文恭少年，浑涵端重，文达正当以风骨勖之，何反虑其过刚？殊不可解。
◎曾文正铭词结句
曾文正公尝谓吴树敏、郭嵩焘曰： 我身后碑铭，必属两君共任捃饰，铭词结句吾自有之，曰：不信书，信气运。公之言，告万世。 又谓王闿运曰： 中兴功业，吾已幸之；文学之事，未有所属，敬以托君。 临终，又诫其子曰： 吾学未成，诗文但存示子孙，慎勿刊刻传送。 豪杰多讳言数，勋臣每耻无文，而公言如此，可想见其胸中浩落矣。
◎彭侍郎诗
彭侍郎玉麟，丰功伟业，照耀寰区，而其吐属之名隽，有非他人所及者。《宿莫愁湖上》诗曰： 石涧泉声瀑布流，万竿修竹拥僧楼。我来睡入云窝里，晓起推窗白满头。 又题也园来雨楼联云： 把酒谩谈三代事，推窗好纳六朝山；隔岸莺啼春树绿，卷帘鱼唼落花红。 抑何风流旖旎乃尔也。
◎江忠愍旅舍题壁
定海蓝少府居中，有《旅舍题壁诗录》数册、皆记历年南北往来所见也。中有七律一章云： 劳生无计了情缘，踏遍红泥意黯然。万里关河鱼腹纸，五更风雪马头鞭。浪游燕市悲前事，小别章台感隔年。寂寂晓风残月里，选词谁唱柳屯田。 后署 苍江懒樵草，丁未二月十八日识。 蓝君原注： 懒樵，新宁人，名忠源，姓江。 又注，书法极为苍秀。按江公以拔贡举孝廉，起家教职，作宰浙西，调起军营，带勇剿寇。南昌被围时，已官廉访，助守尤力。旋擢安徽巡抚，殉难庐州，赐谥忠愍。迹公生平，英风伟节，远媲张、许。雕虫小技固不足言，乃诗笔之工又如此，贤者洵不可测也。蓝君所录缘字韵七律凡数章，首唱者书贯城县谷疃集刘姓旅店，次河津吏韵，忠愍殆因计偕过此和题欤？又公在江西守城时，有感事一首云： 东望三城久未改，又闻鼙鼓入中州。孤城保障吾何敢，大局艰难剧可忧。前席每思廉李将，中兴谁是岳韩俦。时危多病宁天意，差幸甘霖兆有秋。 原注： 时方望雨。 
此诗忠爱之忱，溢于言表，气格自胜题壁作。张雎阳围城闻笛之咏，卢建斗军中七夕之篇，遥遥千古，堪以鼎峙。名臣遗著，不可多得，谨录以资咏叹焉。
◎王闿运思归引
湘潭王闿运，少负异才，为文章甚似司马迁。能以己意贯串，开合变化不蹈痕蹊，自然成法，侯魏弗如也。往来公卿间，多欲罗之者。闿运超逸，不乐仕进，尝游燕赵，将赴春闱，至清苑矣，意忽不乐，遂改辕归，作《思归引》，其序曰：
 同治三年冬，余从淮沂，将游于燕赵，过桃园之镇，重访石崇旧河。朔风飞雪，ㄊ焉而叹，停车徘徊，感念伊人，咏其思归之篇，悲所志之不遂，重寻自叙，喟然而悟。夫以五十之年，居九列之尊，据河阳之园，有绿珠之丽，加以迈俗之志，身在乱朝，有一于此犹不可免，况其骄侈陵轹，多藏以厚亡乎！余少小钝弱，既冠始学，初览经史，未及该贯，而长沙有山寇之围，自此兵连，奄逾一纪，弛遁军间，稍习时事。当世名公卿，谬以文词相许，姓名达于六州，颇妄自矜伐，喜谈远略，视今封疆大臣，窃谓过之。值圣朝辟门求贤，开荐举之路，白衣而登大僚盖数十人。余周旋其间，年望相等，虽不必至督抚，其次亦差得之矣。游半天下，未尝困厄，然皆无一岁之留，望望而辄去，虑一牵絓为智者笑也。夫贤才有益于天下，天下诚有赖于贤者。非惟大名之不终，亦思虑之伤神也。是以孔子晚年，不梦周公；庄生论人，谓之不祥。且以七尺之身，乘百年之运，自奋于天地之内，董京所以颦蹙而去之者也。猥以孤茕之躯，无侍奉之祜，昊天隆格，慈德无报。然今年始过壮，未敢降志，稍闻古训，得其微义，凡有文章，一见通解。室有贤妇，高莱妻之节；女喜篆文，能写六经；大儿九龄，以《尔雅》解诂，往往合谊；小者六岁，识字形偏旁；有妾颇弹琵琶，能和箫笛；得屋三椽，弦诵其中，诚足以无闷矣。夫巢由不买山而隐，伯夷不树粟而食，吾生也有涯，而所待者难期。余尝游朱门，窥要津，亲见祸福之来、贵贱之情多矣，亦何取车登其阶，然后悔悟乎？昔人有言 贫贱常思富贵 ，尚子又云： 贵不如贱，富不如贫。 若以物论之，齐化成亏之心，犹为蔽也。凡名皆假设，实亦终化，倘非善安其生，则出处之道殊矣。归欤！归欤！将居于山水之间，理未达之业，出则以林树风月为事，入则有文史之娱，夫读妇织，以率诸子。何必金谷为别业，乃后肥遁哉！既息骖于清苑，闲居无营，因作诗一篇，以明所怀，悼石生之空言，故仍题曰《思归引》云尔。 其诗曰： 思归引，悲朔方，长风驱霜雁南翔。眷伦匹，怀江湘，假余翼，谁谓河无梁。天地横，万鳞骧，群鱼煦沫劳相望。人生年，乐无方，何为多患自忧戕。盛名来，先受庆，欢娱未毕生旁皇。游天衢，归故乡，思古贤人心泰康。洞房云阁临朝阳，左图书，右姬姜，鸣琴音，金石锵，挹芬华，味元庄。 
◎王闿运挽张文襄联
南皮晚年极疲苶，论者谓其有意避事，或亦有之。盖其阅历既深，觉无一人可靠，无一事可办，遂愤愤流于消极，亦理势然也。没后，南北士林多悼惜，挽章极多，惟湘潭王湘绮先生一联云： 老臣白发，痛矣骑箕，整顿乾坤事粗了；满眼苍生，凄然流涕，徘徊门馆我如何。 言之凄然，有余恸焉。
