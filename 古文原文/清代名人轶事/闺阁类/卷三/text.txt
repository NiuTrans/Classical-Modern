◎徐氏二女
海宁陈相国，精举业，兼善星学。尝推己命，当位至台辅，欲求女命之至贵者聘之，久而未得。弱冠举乡荐，公车北上，舟次松陵，值风雪大作，枯坐篷窗，旅怀殊寂。舟人言： 此处富室徐姓，有园亭，擅花木之胜，主人极好客，盍往游乎？ 
公素性不羁，即书刺令通。徐询知为新孝廉，衣冠肃客入。公述来意，徐笑颔之，即命仆至园中扫雪，陪客往游。见奇石环立，台榭幽深，有一亭，植梅数十株，冷蕊初花，清香扑鼻。须臾，炽炭于盆，芳肴罗列，主人酌巨觞劝客，款待良厚。谈次，知公未婚，阴有择婿意，而未便骤言。既又知其精子平，乃曰： 仆有二女，俱待字闺中，将来得嫁贵人否？乞为推算。 
公诺之。欢饮至暮，沽醉回舟，推二女命，长者年十九，次十七，皆一品夫人也，大奇之，惟次女犯桃花百日，为美玉之玷。次早，复诣徐曰： 女公子命皆大贵，足耀门楣矣。 徐曰： 以君之才之美，取青紫如拾芥，如不以寒贱为嫌，愿附姻好，长幼惟所择。 
公大喜，遂聘其长女，委禽而去。是年，公成进士，入翰苑，乞假归娶，偕夫人入都供职。后数岁，徐次女犹未字，有群盗夜入其室，见女美，迭污之，既掠其资财，并劫女去。徐夫妇悲恋欲死，讼于官，捕盗甚急。盗恐为女累，辗转贾于扬州为女伶。适公与夫人南旋，过扬，当道宴公，陈菊部。女不解演剧，令侑觞，夫人自帘内观之，怪其貌似妹，呼人密询之，果是，相抱而泣。乃谋于公，诡言系其疏戚，为脱乐籍，载以俱归，计遭难恰百日。后公为择配，嫁某总戎公，官至大学士。总戎升提督，姊妹果并封一品夫人。
◎蒋夫人
石琢堂殿撰为诸生时，家置一纸库，名曰： 孽海 ，凡淫词艳曲、坏人心术与夫得罪名教之书，悉纳其中而烧之。一日，阅《四朝闻见录》，内有劾朱文公一疏，痛诋文公逆母欺君、窃权树党，并及闺阁中秽事，有小人所断不为者，竟敢形诸奏牍，以污蔑之。
此编书者亦逆知后人之必不信也，且伪撰文公谢罪一表，以实其过。阅竟不胜发指，拍案大呼，思欲尽购此书，以付诸火，而苦无资也。夫人蒋氏，时庵侍郎侄孙女，颇明大义，欣然出奁中金钏助之，遂遍搜坊肆，得三百四十七部，悉烬于孽海中。是年，登贤书，至庚戌岁，遂大魁天下，后官至山东按察使。
◎婢女代嫁
婢女代嫁，小说常载之，近乃实有其事。陶文毅公微时，家极贫，初聘同邑某氏女，历岁余矣。邑有富室吴姓，闻女姿色，谋夺为其子妇，以多金饵女父。父利吴富，竟为所动，迫公退婚。公不可，女之母亦不愿，而其女惑于父说，已萌异念，私誓不适穷生。会有养婢请于母，愿以身代，母许之，文毅亦坦然娶之，即后之膺一品夫人诰命者也。夫人右手背有疣凸起，药之不愈，则少时操作，为磨石压伤耳。某女既归于吴，父子恃富奢荡，又强占邻姓田，率众殴斗，吴子中伤暴卒，女无出，翁亦愤郁死。
于是族中强黠者，恨吴吝刻、宗族无所沾惠，群欺某女寡弱，谓吴氏以私财饱外家，藉口侵吞其田产殆尽，至贫困无以自存。时文毅已贵显，乞假回籍，邺里啧啧言前事，公微闻之，质诸夫人，良信，太息久之，遂以夫人意，赠女五十金。女得之，愧悔欲死，日抱银号泣，不忍用，卒为穿窬者窃去，忿而自缢，遇救未绝。公嗣是岁致周恤不倦云。宝应朱咏斋先生，由浙江学政任满还朝，舟过吴门，文毅方官苏抚，同官演剧觞朱，令演《双官诰》，文毅泪承睫，不能忍，朱私语同官曰： 此我失检，不知云汀家，亦有碧莲姊也。 
◎阮文达继娶
阮文达公继娶夫人，乃孔子七十三代长孙女，为昭字辈衍圣公孙女、宪字辈衍圣公女。高宗巡幸阙里，夫人尚年幼，随其祖母跪迓宫舆，蒙驻舆询年齿且抚，手赐宫花一朵。后文达以詹事视学山东，遂委禽焉。比成婚杭州，仪礼舆服，隆于一时，以诗贺者，有 压奁只用十三经 之句。
夫人习书礼，能诗文，有《读史杂文》数十篇、《唐宋旧经楼诗》六卷，世遂号经楼夫人。按文达督学时，毕秋帆宫保为东抚，谓阮封翁曰： 吾女可配衍圣公，公为媒；衍圣公之本生胞姊，可配公之子，吾为媒。 乃同缔姻。二公表章经籍，笃古崇儒，至求淑相攸，必属之东鲁圣人之裔，诚不愧儒雅风流矣。
