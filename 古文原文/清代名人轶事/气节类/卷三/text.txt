◎管侍御之抗直
武进管侍御世铭，在台垣负抗直声。一日与友人酒坐，时和珅以伯爵官大学士，众誉伯揆无虚日，侍御被酒大言曰： 诸君奚为者？吾方有封事。 众皆骇愕，是夕侍御归邸舍，遽卒。见姚椿所作《管侍御唐诗选书后》，姚闻之洪稚存太史子符孙，符孙得诸太史，太史与侍御同里友善，其言当不谬（按：姚文又云：钱通副沣以劾和珅，奉上命稽察军机处，为权幸所困，衣食不豫，寒悴以死，世皆疑其被毒，惜翁独明其不然。惜翁指姬传先生也）。
◎烧车御史
和珅柄国时，其家奴多乘高车，横行都市，无所惮。湘乡谢侍郎振定，方巡城遇焉，捽而鞭之，火其车于衢，世称烧车御史。后二十余年，侍御子兴，以固始县令膺卓荐召见，上从容问曰： 汝即烧车御史之子乎？ 不数月，特旨擢成都知府。
◎王渔洋之风骨
渔洋先生以诗鸣海内，而风骨亦自不可及。内大臣明珠之称寿也，昆山徐司寇以金笺立幅请于先生，欲得一诗侑觞。时先生未大显贵，怫然曰： 曲笔以媚权贵，君子不为也。 遂力辞之。先生殁后，门人私谥为文介，洵不愧云。见《柳南随笔》。康祺按，新城得谥出乾隆间特旨，自易名文简，而私谥无人复举矣。
◎刘文正公之直
刘文正公，当乾隆中久居相位，颇为上所倚任。公性简傲，不蹈科名积习，立朝侃然有古大臣风。尝有世家子任楚抚者，岁暮馈以千金，公呼其仆入，正色告曰： 汝主以世谊通问候，其名甚正，然余承乏政府，尚不需此，汝可归告汝主，赠诸故旧之贫窭者可也。 有赀郎昏夜叩门，公拒不见，次早至政事堂，呼其人至，责曰： 昏夜叩门，贤者不为。汝有何禀告，可众前言之，虽老夫过失，亦可箴规也。 其人嗫嚅而退。薨时，上亲奠其宅，门闾湫隘，去舆盖然后入，上归告近臣曰： 如刘统勋，方不愧真宰相，汝等宜效法之。 
◎盛司寇
盛司寇安，满洲人，以科第洊至卿贰，颀然岳立，须眉苍然，以古大臣自命。戊辰春，孝贤纯皇后崩，时有周中丞学健、瑟制府尔臣等，以违制剃发伏诛。有锦州守金文淳者，禀命于府尹，然后剃发，事发，纯皇震怒，命立诛之。公叩首请曰： 金小臣罔识国制，且请命大僚然后剃发，情可矜恕，请上宽之。 上怒曰： 汝为金某游说耶？ 公曰： 臣为司寇，尽职而已，并不识金某为若何人，如枉法干君，何以为天下平也。 上大怒，命侍卫反接公赴市曹，与金文淳同置于法。公佯然长笑，惟曰 臣负朝廷之恩 而已。后上悔悟，命近臣驰骑并金赦之，公施然叩谢如常。时市曹万目共睹，曰： 此真司寇也。 次日，上即命公入上书房，傅导诸皇子，曰： 盛安尚不畏朕，况诸皇子乎？真师保之妙选也。 
◎伍弥泰
文端伯相伍弥泰，乾隆四十八年以吏部尚书协办大学士，明年七月，授东阁大学士，越二月，和珅亦以冢宰拜参知矣。世多以伍相为和珅外祖，以年辈论之似不甚符，或文端女为和珅继母耳。相传文端家有急需，公子辈贷二千金于珅，公闻之，语诸公子云： 既已向贷，退还不情。 命取田契价值相当者，署券偿归，珅力辞，使者三返，始勉受。珅之贪污，殆公所素嫉，故以之示意欤。
◎李漱芳
李侍御漱芳，四川人。巡视中城，有傅文忠公家奴栾大，恃公之权势，招徕无赖辈肆行市衢间，无人敢过而问者。公慨然曰： 傅相以忠谨传家，故能奕祀而保大。其家奴游荡，非公所能知者，不可使其风日滋，反贻累于椒房，其攸关甚巨。 乃命捕大，审得实，立登白简。纯皇大悦，立遣戍栾大，傅公罚锾有差，而擢公为给事中，以旌其直焉。
