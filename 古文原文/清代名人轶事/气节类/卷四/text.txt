◎徐文穆
徐文穆相国本，予告归杭州，适里中社事正盛，昼夜相竞，立戏场数处，各以台上灯联求书，却之不可，乃大书曰： 防贼防奸防火烛；费钱费力费功夫。 复书一匾曰： 戏无益。 众喻其意遂止。是真士大夫居乡之轨范也。
◎任葵尊
《池北偶谈》记同时御史，敢言惟荆元实、任葵尊二人。葵尊名宏嘉，钓台宗丞族兄也，钓台《清芬楼稿》称：康熙中，某御史噤不言，人诮为 荐解角 。自公入台垣，而言路始振，章数十上，咸有益国计民生。巡视北城，亲王诸府公侯第宅多在辖下，骄悍尤难治。公偶出，有锦衣骏马突其前，公叱呵之。众不敢曰： 此某王所嬖千金旦也。 公大怒，身逐之，隶走卒奔，抵王府，坐其门呼，必得旦乃已。王曰： 是申申者何也？即出，敢若何！ 旦出，公叱缚之，予杖四十。王大恚，入奏，天子曰： 非凌汝，行者吾法，汝庇优，亏吾法。 王觳觫稽颡出。马三爷者，戚畹某弟，登城私，公执而鞭之。告其兄，兄面谢过，已而谋齮齕公。公廷发其奸，某矫辨，天子命掌其颊三十。又声九门提督罪，诏立斥罢。公尝慨然流涕曰： 宏嘉之得保首领，天子赐也。 盖信而后谏，其遇不可及云（又，渔洋诗： 翰林科道两衙门，齐脱貂裘猞猁狲。昨夜五更寒彻骨，满朝谁不怨葵尊。 此虽戏言，亦足见公风骨矣）。
◎德格勒
德格勒，镶蓝旗人，康熙朝官侍讲。李安溪尝荐其学行，屡召见，论经义。德性骨鲠，不附权势。偶扈驾巡行，时相明珠见其将向用也，使人累千金为装，却不受。会天久不雨，圣祖命德格勒筮之，遇夬，曰： 泽上于天，将降矣，一阴居上，天屯其膏，决之即雨。 上愕然曰： 安有是？ 以明珠对，明珠闻而大恚。二十六年冬，坐私删起居注，论死，遇赦，以谪藉终。按侍讲志节贞亮，芥视千金，因事效忠，志除奸憝，其敷陈经义，盖汉之刘更生，而非明之蓝道行，事虽不成，于荐主有光矣。爱贤如安溪，汲引于先，乃不能昭雪于后，岂亦畏明珠气焰，恐罹党祸，姑听怀忠抱悫之士老死穷荒与！
◎海鹿门
海保字鹿门，裔出自襄阳孟氏，先世忠毅公乔芳，以从龙勋，隶旗籍，累代有显宦。君幼侍尊人，宦游三吴，容止玉立，风神恬定，读书过目辄了了。弱冠从李申耆先生兆洛游，极爱赏之。兼精骑射击刺，拳勇超跃诸艺。性喜任侠，负气好义，见不平事不惜以身殉之。姑苏玄妙观者，一郡游观之薮也，士女日集恒万人。无赖恶少，见游女少具姿首必环而尾之，甚至一人唱呵，万声应响，四方攒裹，将只身妇女迫困重围，恣意戏侮，手摩足弄，无所不至，既将巾履簪珥分劫携去，名曰打圈。在妇女之寡廉鲜耻者，不以为辱，反以为荣，以为必己之色貌过人方应斯选，且常夸述于人，自鸣得意；而少知自爱者，不幸遇此，亦不免羞愤欲绝。缘陋俗相沿既久，浸习成风，都人士视为惯常，恬不为怪，是以荐绅闺阁有事至观祈祷，必乘肩舆，从健仆左右护持之，非示夸也，实畏打圈耳。君少时尝同人救一雏女，得免打圈之辱，其事甚快，故为志之。
先是女郎偕一童游观中，猝遇众无赖，窥其意不善，亟携童踉跄反走，无奈众麇集要遮，女东亦东，女西亦西，评头论足，肆口秽谑，涎视耽耽，不少宽纵，愈逼愈紧，丑态百出。女郎不堪其嬲，宛转娇羞，气急败坏，仓皇四顾。正无计得以幸脱，适君同人至此，目击其状，义气填膺，忿焰莫遏，慨然谓同人曰： 承平世宙，岂有人家弱息，而听强暴公然肆虐于光天化日之下！我辈不救护，谁救护者？诸君其谓之何？倘激于义愤，惠然御悔，抑暴扶良，仆不敏，愿助一臂。 同人笑曰： 君又选事也耶？人家儿女，何预卿事？ 君白眼争曰： 谁家无儿女，奈何受狂且窘辱若此？诸君既忍心袖手，不肯向前，仆当独身任之。 
言讫，攘臂跃入人丛，横身要截，厉声叱曰： 止，止！鼠子不得无礼！ 众无赖正猖狂畅意，闻君言怒答曰： 吾侪逢场作剧，若何人，敢败乃公事？ 彼此硬语牴牾，一人遽前以掌掴君面，君佝身疾出腋下，反掌搏其背，复以趾踆之颠；一人踵而前，又颠之，连踣四五人，余乃不敢继起，始纷纷鸟兽散，女郎之围以解。于时旁观如堵墙，初以君文弱卤莽，恐难撄众锋，今幸君胜，欢喜雷动，咸色喜耳语，窃谓 何处少年，重义气作此快举？ 啧啧称道不置。同人从而虑之曰： 君但快心于一时，懋建义举，然群儿溃窜，怒形于色，必号召以图报复，倘众寡不敌，奈何？ 君曰： 实逼处此，讵容中馁，惟今之计，为德不可不卒。请与诸君约，毋短气、毋贰心，当同卫送两小归，纵与若曹遇，共击无不利。 佥曰： 诺。 盖君所同来五人，皆好身手，中有陈叟者素号 万人敌 ，年近七十，精神矍铄，犹能手格虎豹，余四人亦各矫捷有胆略。因询知两小固同怀姊弟，女郎年才及笄，含睇腼腆，意甚德君，告明居址。君领两人作前导，女郎姊弟居中，陈叟率两人殿后。行至饮马桥，众无赖果召集百数十人，执梃当路，决眦向君，欲得而甘心焉。陈叟须髯怒张，大声嘱君与四人第拥其姊弟从间道急行，勿却顾，若曹来，有老夫在，当以老拳饱之。君既送女郎至家，其父母审悉颠末，感涕称谢，款洽甚殷，然匆促间两忘问姓氏，至今君不知其父母为某某，其父母究亦不知君为何许人也。
众无赖见君等护送女郎去且速，又以陈叟独作后劲，咄咄逼人，料非恒流，气为之夺，竟不敢犯。君尝笑谓人曰： 是役也，固儿时选事，但其时亦恃有陈叟在，故吾敢向前。假令尔时吾亦袖手，则陈叟不肯为力，女郎危矣。 其少时负气好义类如此。里乘子曰： 君从李申耆先生游，肆力于诗古文词，向同在高淳营次，相得甚欢。丁巳冬，君摄事巴城，予特造访，时当岁暮，风雪凄然，封篆无事。君素嗜酒，命童燃炉烧烛，手巨觥，捻髭纵谈往事，精悍之色犹见眉宇。今阔别且有十余年矣，每一忆及之，殊令人神往于苏长公遇方山子时也。 
