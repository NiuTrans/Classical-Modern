◎徐青藤门下走狗
郑板桥最爱徐青藤诗，尝刻私印云： 徐青藤门下走狗郑燮。 童二树亦重青藤，题青藤小像云： 抵死目中无七子，岂知身后得中郎。 又曰： 尚有一灯传郑燮，甘心走狗列门墙。 
◎箨石侍郎之萧旷
箨石侍郎，襟情萧旷，豪饮健谈，每偕朱竹君、王石臞诸公，过法祭酒，冬夜消寒，卷波浮白，必至街鼓三四下。竹君盛推戴东原经术，侍郎独有违言，论至学问得失处，颧发赤，聚讼纷呶，酒罢出门，犹嚣嚣不已，上车复下者数四。月苦霜凄，风沙蓬勃，余客拱手以俟，无不掩口笑者。
◎法时帆谑语
某司空督学中州时，好出搭题，以防剿袭之弊，与经文多割裂。法时帆学士心恶其行。其后某复督学楚中，往辞法公，公多所奖誉，某心喜悦。及临行时，时帆送至中庭，曰： 楚中有一故交，代为诿諈可乎？ 某询其姓氏，时帆曰： 孔孟二夫子，著述已千载，请公慎勿将其文再行割裂也。 闻者抚掌。
◎毕秋帆东坡生日会
毕秋帆先生，自陕西巡抚移镇河南，署中筑嵩阳吟馆，以为宴客之所。先生于古人中，最服苏文忠，每到十二月十九日，辄为文忠作生日会，悬明人陈洪绶所画文忠小像于堂上，命伶人吹玉箫铁笛，自制迎神送神之曲，率领幕中诸名士及属吏门生，衣冠趋拜，为文忠公寿。拜罢，张宴设乐，即席赋诗者数百家，当时称为盛事。迨总督两湖之后，荆州水灾既罢，苗疆兵事又来，遂不复能作此会矣。呜呼！以公之风雅爱客，今无其继，而殁后未几，家产籍没，子孙式微，可慨也已。
◎打兔子
毕秋帆先生，为陕西巡抚，幕中宾客大半有断袖之癖，入其室者美丽盈前，笙歌既叶，欢情亦畅。一日，先生忽语云： 快传中军参将，要鸟枪兵、弓箭手各五百名，进署伺候。 或问何为，曰： 将署中所有兔子，俱打出去。 满座有笑者，有不敢笑者。时嘉定曹习庵学士，以丁内艰，为关中书院山长，与先生为亲戚，常居署中。先生偶于清晨诣其室，学士正酣卧，尚未开门也，见门上贴一联云： 仁虎新居地；祥麟旧战场。 先生笑曰： 此必钱献之所为也。 后先生移镇河南，幕客之好如故，先生又作此语。有客在座中，正色谓先生曰： 不可打也。 问何故，曰： 此处本是梁孝王兔园。 先生复大笑。
◎制古砖
毕秋帆抚陕，值六旬，属吏送礼，概不受。一县令送古砖二十块，有年号题识，皆秦、汉物也。毕大喜，唤家丁谕云： 我寿礼概不受，尔主人之物甚合我意，故留之。 家丁跪禀云： 主人因大人庆寿，集工匠在署制造，主人亲自监工，挑最上者献辕下。 毕公一笑而罢。
◎百菊溪相国
乾隆五十八年，百菊溪相国为浙江按察使，杜晓园河师为杭州太守。两公皆汉军，甚相得也。忽以事龃龉，李大愠，同在一城，至一月不禀见，遂欲告病。文书已具矣，时方酷暑，相国遗以扇，并书一诗，有句云： 我非夏日何须畏，君似清风不肯来。 李读诗，不觉失笑，相得如初。
