◎半部缙绅
桐城张氏，父子继相，兄弟多登九列者。文和长军机时，其子侄宗族，及姻党姚氏，占仕籍者至数十人，时为之语曰： 张、姚两姓，占却半部缙绅。 刘文正公统勋以闻，请量加裁抑，三年内停其升转，高宗从之。文正与文和故交，此奏可谓爱人以德。
◎刘武进卒于养心殿
刘武进相公于义，性刚毅，受宪皇知。曾佩征西将军印，屡破准夷，时人荣之。乾隆中，公年已七十余岁，奏事养心殿，跽跪良久，立时误踏衣袂仆倒。公体素胖壮，加以御座高耸，因之暴薨，上甚惜之。傅文忠公出告人曰： 刘相公今死得其所矣。 时人以为笑谈。
◎洪稚存之狂
洪稚存编修亮吉，阳湖人，中庚戌探花。性狂妄，嗜酒纵饮。善考订，其著《乾隆中府厅图志》，及《东晋疆域考》、《南北朝疆域考》，学问渊博。戊午大考翰林，公上《平邪教疏》，深中当时要，人争诵之。朱文正公招之入都，欲荐于朝，先生乃于朱座首斥其崇信释道，为邪教首领之语，朱正色曰： 吾为君之师辈，乃敢搪突若尔！ 先生曰： 此正所以报师尊也。 
又讥王韩城相公为刚愎自用，刘文清公为当场鲍老，一时入座，无不被其讥者。后裹装欲归，复上书于成王及朱石君、刘云房二相公，多诽谤朝廷语。成王以其书上闻，上悯其书生迂鲁，戍于伊犁。未逾年，即放归田里。以其书常置御座旁曰： 此座右良箴也。 上之宽大也若此。先生既放还，亦纵酒自娱，不数载，卒于家。其所著古文，多载清朝名臣嘉言善行，有裨于世教焉。
◎张石州之使气
平定张石州穆，以优行贡成均。道光己亥，应顺天乡试，携瓶酒入，监搜者呵曰： 去酒！ 石州辄饮尽，而挥弃其余沥。监者怒，命悉索之，破笔砚、毁衣被，无所得。石州扪腹曰： 是中便便经笥，若辈岂能搜耶？ 监者益怒，乃摭笔囊中片纸，有字一行，谩曰： 此怀挟也。 送刑部谳，白其枉，然竟坐槟斥。石州渊博无涯涘，世以东京崔、蔡目之，微眚见黜，固由赋命之奇，然亦太使气已。
◎赵秋谷善骂
赵太史秋谷，青州益都人也。乾隆戊午，北平黄昆圃先生，任山东布政，黄固素重秋谷者。会益都令某来谒，黄语之曰： 赵秋谷先生，君管内人也，其诗文甚富，盍请于先生，持其草以来，俾余得一寓目乎？ 令归，即遣一隶持牒往。赵故善骂，得牒益大怒，诟令俗吏，并及于黄。黄亲为其门生陈见复述之。
◎汪容甫之狂放
汪容甫少狂放，肄业安定书院，每一山长至，辄挟经史肄难数事请质，或不能对，即大笑出，孙志祖、蒋士铨皆为所窘。时侨居扬州者，程晋芳、任大椿、顾九苞，皆以读书该博负盛名。容甫众中语人，扬州一府，通者三人，不通者三人。通者高邮王念孙、宝应刘台拱，与己是也；不通者即指程、任诸人。适有荐绅家居者，请容甫月旦，容甫大言曰： 君不在不通之列。 其人喜过望。容甫出，徐曰： 君再读三十年书，可以望不通矣。 其诙谐皆类此。
