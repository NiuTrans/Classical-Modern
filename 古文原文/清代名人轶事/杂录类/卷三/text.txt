◎龚定庵
晚清文人，龚定庵最负重望，所为文诗，皆廉悍伟丽，不立宗派，思想尤渊渊入微。生平治学颇博杂，惟近时坊刻《定庵文集》只六册，其所自定之二十四卷本，已无地可寻。定庵生平，性不羁，善作满洲语，嗜冶游，晚岁学佛，平居无事时，非访伎、即访僧，遇达官贵人，辄加以白眼。生平不善书，以是不能入翰林。既成贡士，改官部曹，则大恨，乃作《干禄新书》，以刺执政。凡其女、其媳、其妾、其宠婢，悉令学馆阁书。客有言及某翰林者，定庵必哂曰： 今日之翰林，犹足道耶？我家妇人，无一不可入翰林者，以其工书法也。 
生平所得金，皆随手尽，京师人以怪物目之，夷然不顾也。在京日，所欢甚多，与某贝子福晋谊最笃。旧例，凡满、蒙王公贵人诸内眷，例不许外出，惟每季可游庙一次，游庙有定期。某福晋于游庙时，与定庵遇，既目成，以蒙语相问答，由是通殷勤。未几，为某贝子所知，大怒，立逼福晋大归，而索定庵于客邸，将杀之。贝子府中人，素受福晋惠，侦知其事，告定庵，定庵孑身走至江淮间，几乞食。其集中纪行诗，有 留眷于京，单身出外 ，及文集中《重过扬州记》，皆此时作也。
定庵官京曹时，得赵飞燕印，狂喜赋诗，诗载入集中，而不详其缘起及印之形状。李忢伯因谓龚为人欺，观吴石华集中有题此印诗，所纪甚详，特录于下，以为艺林添一故实。其序云：玉印径寸，厚五分，洁白如脂，纽作飞燕形，文曰 緁伃妾娋 四字，篆以秦玺，似独以鸟迹寓名。嘉靖间，藏严分宜家，后归项墨林，又归锡山华氏及朱竹垞家，最后为嘉兴文后山所得。
仁和龚定庵舍人，以朱竹垞所藏宋拓本娄寿碑相易，并以朱提五百，遂归龚氏。此册乃何梦华所拓也，诗云： 碧海雕搜出汉宫，回环小篆字尤工。承恩可似绸缪印，亲蘸香泥押臀红。不将名字刻苕华，体制依然复内家。一自宫门哀燕后，可怜孤负玉无瑕。黄门诏记未全诬，小印斜封记得无。回首故宫应懊悔，再传重问赫蹄书。锦裹檀薰又几时，摩挲尤物不胜思。烟云过眼都成录，转忆龚家娄寿碑。 闻此印后归潘德畲方伯，今不知流落何所。按赵氏位緁伃凡三人，一钩弋，一宣主，一合德也。
阅近人笔记，载龚与明善堂主人事，按主人名奕绘，号太素，为荣恪郡王绵亿之子，封贝勒，著有《明善堂集》。侧福晋者，即太清西林春，著《天游阁集》者也。太清姓顾，吴门人，才色双绝，贝勒元配妙华夫人没后，宠专房。贝勒由散秩大臣，管宗人府及御书处，又管武英殿修书处，旋改正白旗汉军都统。性爱才，座客常满。其管宗人府时，龚方为宗人府主事，常以白事诣邸中。贝勒爱其才，尊为上宾，由是得出入府第，与太清通殷勤，时相唱和。龚杂诗中，所谓 一骑传笺朱邸晚，临风递与缟衣人 即指此事。闻太清好著白衣，故云云。太清貌绝美，尝与贝勒雪中并辔游西山，作内家妆，披红斗篷，于马上拨铁琵琶，手白如玉，见者咸谓王嫱重生。又闻贝勒所作词，名《西山樵唱》，太清词名《东海渔歌》，当时特取其对偶云。某说部中，见有龚某外诗一首，此诗旧藏蒋剑人家，后归王紫佺。蒋与王，皆与龚子孝拱相友善，决为龚作无疑。
诗云： 未定公刘马，先宰郑伯羊。海棠颠未已，狮子吼何狂。杨叛春天曲，蓝桥昨夜霜。微云才一抹，佳婿忆秦郎。 又题友人扇一绝云： 女儿公子各风华，争羡皇都选婿家。三代以来春数点，二南卷里有桃花。 情辞惝恍，他人断无此思想、无此笔墨也。龚以奇才，会试举春官，不得入翰林，大恨，因为《干禄新书》以讽世，其所著诗，亦多讽世之作。如《咏史》诗，则为曾宾谷而作也；如《小游仙》诗，则为不得军机章京而发也。龚为主事时，其叔方为尚书，一日龚往谒，甫就坐，忽阍人报有小门生求见，其人固新入翰林者，龚乃避入耳室中，闻尚书问其人以近作何事，其人以写白摺对，尚书称善，且告之曰： 凡考差字迹宜端秀，墨迹宜浓厚，点画宜平正，则考时未有不入彀者。 其人方唯唯听命。龚忽鼓掌曰： 翰林学问，原来如是。 其人惶遽去。
尚书大怒，诃之，由是废往还礼以自绝。定庵以道光十九年，年四十八乞休。二十一年，五十岁，殁于丹阳。其殁也，实以暴疾，外间颇有异词。初，定庵官京曹时，常为明善堂主人上客，主人之侧福晋西林春太清，慕其才，颇有暖昧事，人谓定庵集中游仙诸诗，及词中《桂殿秋》、《忆瑶姬》、《梦玉人引》诸阕，惝恍迷离，实皆为此事发也。后稍为主人所觉，定庵急引疾归，而卒不免，盖主人阴遣客鸩之也。或又谓定庵晚年，所眷灵箫，实别有所私。定庵一日往灵箫处，适遇其人，因语灵箫与之绝，箫阳诺之，而踪迹则愈密。半岁后，定庵一日又见其人从灵箫家中出，因怀鸩以往，语灵箫： 其人倘再至者，即以此药之。 药方固出禁中，服之不即死，死亦无伤痕可验也。灵箫受药，即置酒中以进，定庵饮之，归即不快，数日遽卒。
◎其二
定庵在扬州时，一日，于某盐商席间酒半，行联句之令，一商云： 正是桃红柳绿天， 定庵急续云： 老夫人移步出堂前。 坐客大笑。此与一富商以资得某处令，到省谒巡抚，巡抚询以事，富商拱手云： 大人容禀， 巡抚忍俊不禁，乃答云： 听你道来。 此两语连续之妙处，实同一机轴也。定庵生平最嗜赌，尤爱摇摊（即压宝），自谓能以数学占卢雉盈虚之来复。其帐顶满画一二三四等字数，无事辄卧于床，仰观帐顶，以研究其消长之机，每自鸣其赌学之精，然每战辄北。一日，扬州某盐商家大开宴会，名士巨贾辈毕集。酒阑，于屋后花圃中作樗蒲戏。有王君者，是日适后至，见定庵独自一人，拂水弄花，昂首观行云，有萧然出尘之概。王君趋语云： 想君厌嚣，乃独至此，君真雅人深致哉！ 
定庵笑曰： 陶靖节种菊看山，岂其本意，特无可奈何，始放情于山水，以寄其满怀之忧郁耳。故其所作诗文愈旷达，实为愈不能忘情于世事之征，亦犹余今日之拂水弄花，无以异也。 语次，复云： 今日宝路，吾本计算无讹，适以资罄，遂使英雄无用武之地。惜世间无豪杰之士，能假我金钱者耳。 王君本倾慕其文名者，乃解囊赠之，偕入局，每战辄去，不三五次，所措之资，已全数乌有。
定庵怒甚，遂狂步出门以去。又云，定庵尝自言前生本是天台一老僧，此僧生平一无所长，惟每日诵《法华经》而已。僧卒日，即定庵生日。然定庵却聪慧绝伦，盖定能生慧，亦诵经之功也。定庵曾至其前生圆寂之地，有诗数首，曾为王君书扇，集中皆未载焉。王君但忆有句云： 到此休论他世事，今生未必胜前生。 亦自慨其半世苦修，未能出生死流，仍沉沦于三界中也。
