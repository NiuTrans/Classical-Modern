◎徐文敬轶事
徐文敬公潮，先世业渔。生公之日，江潮大上，一小舟为风漂没，徐翁急救之，得无恙。僦舟者为邻省孝廉，入都赴试者。翁延至家，致鸡黍之敬。次日洗儿，请孝廉命名，以江潮之异，遂名曰 潮 。其后孝廉累不第，而文敬早达，至某科以编修分校。孝廉得售，适出其门。
◎沈尚书门帖
沈归愚尚书未达时，曾居木渎镇，自题门帖云： 渔艇到门春涨满；书堂归路晚山晴。 二语极肖乡村清远之景。后来居者，知为尚书手墨，即镌诸门间。余少时过之，见老屋破扉，犹存字迹，因常口诵不忘，五十年来询之渎川人，无复知者，而余亦迷其处矣。
近见王韫斋集中《香蓬杂咏》有一章云： 一区旧宅太萧条，耆硕惊心百岁遥。我亦寓公来过此，吟魂黯黯鹭飞桥。 自注：沈归愚尚书旧宅，在山塘鹭飞桥西。王君馆木渎久，访之必确。雷甘溪浚曰： 归愚尚书旧宅，在鹭飞桥西不数武，门有绰楔，世乱后仅存其石，尚可识也。 又郭频伽《灵芬馆诗话》，纪尚书馆于木渎，主人有纺婢，爱听其夜吟声。事当即在僦屋题门时也。
◎乔润斋中丞轶事
上海乔润斋中丞，抚湖南时，德泽在人，口碑载道，逸事颇夥，靡有能详述者。当其未遇时，鬼神呵佑甚奇。中丞少苦贫，或午刻由塾归，灶突无烟，慰父母曰： 师已食我。 仍返塾。弱冠游邑庠，授徒不足自给，继室张夫人，纺织以佐。遇秋试，辄不能往，丙辰岁，仅持钱八缗往，同伴恐为累，预约出闱先行。
中丞于十六日晚始归寓，时已不及，而囊底罄竭，一钱不名矣。中丞素擅歧黄术，乃张帖行诊，应手辄效，凡至病家率闻鬼语曰： 乔大人来，谨避，谨避。 缘是归资粗足。时近榜期，姑缓归。榜发，同人皆落，惟中丞获隽。尹文端公时制两江，素稔中丞名，见与鹿鸣宴，惊异之，厚赠而归。
中丞躬自幞被，手持一伞，彳亍出水西门，薄暮冥冥，呼船搭之。忽见有峨峨官舫，停泊江干，旗灿列。舟子摇手禁勿声，令中丞处舵尾，一舱暗黑，无灯烛，但闻风涛淘涌，声势激荡，寻亦酣寝。质明，舟子呼曰： 起，起，至矣。 促登岸，惶遽中遗伞于舱，回顾官舫，渺然不见矣。自维舟子既不索值，千里金陵以一夕至，奇异方甚。后至邑庙，见神舟舵尾，遗伞在焉，乃恍然知神助，致敬尽礼而返。逾年成进士，仕至湖南巡抚。当其始也，被友所绐，方谓穷途无告，乃天卒相之，以医得钱，以文得名，神复助之以归，非公之德艺，有足以格乎天神者，曷由致此？彼小人悭吝之心，岂足以测君子哉！弃友而先行，亦友道之变也，其遭摈斥也，不亦宜乎。
◎其二
中丞未遇时，贫无升斗蓄，而嗜酒落拓，不事生产。夫人某氏有贤德，以纺织给公，每食必留以待，不敢自饱，时或断炊，则置火酒一杯于几。公归见酒，便会意，饮讫，即大步去，以为常。公每深夜未归，夫人登楼望，遥见红灯二盏，照一人冉冉来，渐近数十步外，则灯杳而公至矣。夫人知公必贵，心窃喜，常准此以候门。一夕，灯未见而公已叩户，夫人大疑，问公日间作何事，公曰： 不过赌钱吃酒耳。 夫人曰： 非此之谓。意君所为，或有伤于阴骘者？ 公曰： 是无他，惟为相识某，代写一转婚书。既非我所说合，且其事既成，不书亦嫁，故代书之，想无害也。 夫人曰： 咄！既云不书亦嫁，书将安用？此事攸关名节，断不可为，其速往毁，迟恐不及。 公如闻棒喝，言下顿悟，即驰往，托言书尚有误当改，其人出书，公急毁而纳诸口，曰： 我不作此也。 遂返。及抵家，而夫人已笑候门左矣。
未几，时当大比，夫人曰： 日往月来，老将至矣，冻馁岂长久计耶？值今槐花复黄，曷不藉以自奋。 公曰： 我亦思之，奈贫竟至此，只求百文，尚难度日，何来多金作考费？ 夫人曰： 同袍中或有能挈带者，试谋之。倘少有所需，妾当罄所有以助。 公因遍探交好，则已俱就道。继至窗友顾某处，知少一仆，因未启行，公曰： 弟亦欲往，奈无盘费。君等欲觅仆从，弟愿稍贴舟金，为之执鞭，君能带弟一行乎？ 顾曰： 是何言！君本鸿才远器，众所敬服，岂敢屈为隶人。 公曰： 此弟自愿，诸君能周旋，弟已感甚，纵不贱视，弟亦何敢少怠耶？ 顾曰： 如君言，同人谅无不允。某日，兄蚤至东门码头，唤某船户可也。 
是日顾即言之同伴，众皆骇曰： 某嗜酒好赌，妻孥尚不顾，肯为人服役耶？且彼虽贫，亦士流也，带挈既无此力，若以隶役之，反难免众议，此事万不可。如必与俱，拟各他就。 顾曰： 奈已许何？ 一友曰： 另伴亦难，君既约彼，某日我等可先期动身，彼无资本，未与其事，亦难深罪我等也。 众然其议。至期，公因被出，遍觅顾舟不得。徘徊间，又遇试友下船，公趋问，始知顾与众人已于某日动身，将出关矣。公闻，爽然若失，自叹为贫所困，致人厌弃至此，不如投水以死。继又念囊中尚有钱二缗，系细君物，不知费几许心血，乃始穿就，当觅相识寄回，方不负。
遂离岸行，不数步，闻有相唤者，乃旧识某，近开粮食店于浦滩者，曰： 先生赴试动身耶？时尚蚤，盍少坐。 时公欲以被银相寄，遂入店。某奉茶而前曰： 今科先生必高中，当预备贺仪，奉扰喜酒。稍顷，即送先生下船，不知船泊何处？ 公闻某语，不禁泪落，无一言。某更骇问，公因述前事，某曰： 先生有志赴考，岂以此阻？奈我力绵，未能独助，姑在此一饭，我当商之同辈，倘得集资赠先生，亦不枉与市井人屈交耳。但不知费应几何？ 公曰： 十贯足矣。 饭毕，某即出，公独坐以待。
少顷，某偕短衣草履者五六人归，指公曰： 此即赴考某先生也。 众揖公，怀中各出银钱置桌曰： 请收会钱。 公问故，某曰： 此皆同业，适为公合一会耳。 公感谢，某曰： 今日不及起行，我作东道主，沽酒饯先生，兼请诸君。 是晚各欢饮尽醉散。时已二鼓，众曰： 夜深矣，我等宜送先生归。 遂同进南关，及过仓前水关桥，前行者忽止，公问故，众曰： 有巨人跨立桥上，不得过。 
公乘醉趋上桥，迫视之，其人高与城齐，仰望面目，黑暗中模糊不可辨，跨立桥中，不言不动。公以手拍其腿曰： 汝亦太自便矣，不顾人行走耶？速让。 其人缩左足，侧立让公。公方与四人过，则又跨立如故，三人后至，皆自跨下出焉。未几，三人者俱死，始知所遇乃凶神，以公福大，故让之耳。明日，公就道，是科即以高魁获售，明年连捷成进士，由县令历任显要，有政声。
