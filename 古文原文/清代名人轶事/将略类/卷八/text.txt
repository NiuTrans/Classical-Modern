◎丁汝昌甲午之役
北洋海军提督丁汝昌，当甲午之役，与日本海战，全军尽没，至于舰队亦降，以一死代全舰官兵之命，其志极可哀，用无损于军人之名誉。日本人以丁之手书公牍，用铜片印成一册，大乌圭介为之跋语，极称道其为人。东西洋学者研究丁之行为，谓有伦理学上之价值。
而当时统将有道员戴某，则实临阵退缩，邂逅为敌所毙，而滥厕忠义之林，清朝为之赐恤，是非赏罚之不明，未有甚于清之季世者。即张佩纶马尾之役，见敌不走，气象伟异，自王壬秋、林琴南辈，均鸣其冤，而言者至今不已，故法越中日诸战役之真是非，久莫能明矣。
◎彭侍郎题句
彭雪琴侍郎，以水师克复小孤山，凯旋后摩崖题句云： 书生指挥战船来，江上旌旗一色开。十万雄师齐奏凯，彭郎夺得小孤回。 
◎彭侍郎轶事
彭侍郎玉麟，湖南人，其未贵时，曾寄迹某质库。粤匪事起，曾侯奉旨练民团，以乏饷劝捐各大姓，质库首先出资。彭往谒，愿代办军储，侯壮之，遂命与杨公岳斌分统湘军营。时承平日久，兵惰不可用，彭纪律严明，百炼成劲旅，由是所向有功。五年余，妖氛扫尽，而湘军之名闻天下。
彭以功洊升兵部，加宫保衔，见天下无事，解组归，屡征皆不起。先是各省皆陆营，彭创立水师，内河外海，铃铎声相闻，南北洋无盗贼患。朝廷知公忠直，且熟谙水营利弊，遂听其回籍，仍令按年巡阅一次，准专摺奏事，兵弁有不法者杀戮得自专。彭受命，恒微行察勤惰，惩一儆百，水师为之肃然，沿途关吏卡员亦惴惴相戒，恐不职为公知。忆某处厘卡驻扎者，监司也，差吏多不法，行旅寒心。
一日，彭驾小舟至，命兵诣局请验行，差不应；逾刻又请，则哂曰： 汝心躁耶？奈我不乐验何。 兵复命，彭大怒，趋至，厉声曰： 请验所以遵功令也。今有意羁我，岂空船亦索贿耶？ 差亦怒曰： 便羁汝，敢控我？ 彭曰： 我不控汝，直杀汝耳。 颐少动，兵遽拥至河干戕之。观者失色，趋告监司，监司急出，见彭大惊，长跪请罪。彭怒色诃责，良久乃去。自此卡威稍减，不敢如前傲狠矣。噫！抽厘助饷，政府原非得已之谋，而营营于是差者，遂使寸地皆成陷阱，斗米亦列捐条，行旅裹足而不前，物价乘时而陡涨，卒之亿万人愁苦之气，不过供数十辈烟酒之资。安得各省大府若彭宫保化身，一一声其罪而诛之，使天下拍手称快也哉！
◎书文成公阿桂遗事
文成公阿桂，满洲正白旗人，其勋簿官阀、生卒岁月俱载国史，兹特录遗事数则。方公之为定西将军，剿金川酋索诺木也，已百战抵其巢，索木诺震慑，业约别日尽室出降，其木城木棚悉已毁撤。是日晚，参赞以下谒公曰： 事机叵测，今日必生缚索木诺致帐下，方可安枕。 
公不答，亦不待旦，竟已入帐中卧，诸将弁待命不敢退，而公已鼻声如雷，彻帐外矣，诸人者旁皇达旦。甫日出，索木诺已自缚，率诸酋跪帐外，公次第以属吏，因进参赞以下告曰： 诸君昨日之语，盖俱索木诺他窜、或畏罪先死耳。我已据扼要，窜将何之？渠若能死，又岂待今日哉！吾故以为不若高卧待旦，日当自来也。 诸将弁诺诺，皆曰： 非某等所及。 又木果木失事后，公代统大军。
一日，日欲昳失，公忽率十数骑，升高阜觇贼屯扎处，不知阜数折，已逼贼砦。贼望见，即率犷骑数百，环西南阜驰上。公顾从骑曰： 下马。 复曰： 解衣。 衣不足，复曰： 解里衣。 解毕，曰： 衣悉寸寸裂，急分走高阜，杂挂林木上。 挂毕，曰： 无衣者悉束带。 曰： 上马。 曰： 向阜南缓辔下。 适贼骑已驰至，距向所立阜仅二十步，暝色已上，忽见冈缺处旗帜飘忽，络绎不绝，疑援骑从山后至，勒马不遽进，方遣骑四出窥觇，而公已率从骑回大营矣。公曰： 此兵机也。不尔，贼马则十倍于我，宁得脱耶？ 
