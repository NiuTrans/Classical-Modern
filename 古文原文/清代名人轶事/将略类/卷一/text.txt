◎阿里玛
国初有骁将阿里玛者，能自握其发，足悬于地，又能举盛京宝胜寺之石狮，重逾千斤。战功甚巨。入京后，所为多不法，世祖欲置于法，恐其难制。有巴图鲁占者，其勇亚于阿，因命其擒之。占至阿邸，故与之语，猝握其指，阿怒，以手拂占掷于庭外数十武，因数之曰： 汝何等人，乃敢与吾斗勇耶！ 占以上命告，阿笑曰： 好男儿安惜死为？何须用绐计也。 因受缚，坐车中，赴市曹。至宣武门，阿曰： 死则死耳，余满洲人，终不使汉儿见之，诛于门内可也。 因以足絓城门瓮洞间，车不能行，行刑者从其语，阿延颈受戮，其颈脉如铁，刀不能下，阿自命占以刀割其筋，然后伏法。亦一奇男子也。
◎费扬古斩番僧
费武襄公扬古，勋业丰隆，平噶尔丹功第一，其胆识亦正不可及。公尝从圣祖皇帝之番僧寺，番僧中号为活佛者，见上傲睨不为礼，公即挥刃斩之。上尤其鲁莽，公徐奏曰： 番僧虽贵，亦人臣也，岂可使无礼于君前，乱我国法？使有异术，臣抽刃时应早令伽蓝按捺，不延颈就戮矣。 扈从者争服其言。自此番僧见大皇帝，弥益恭顺。
◎费武襄知大体
费武襄公扬古，以戚畹故封伯爵，为抚远大将军。征噶尔丹，既奏凯，众皆欲露布扬功绩，公却之。其奏摺惟言兵至某处，失迷道路，宛转山径中数日；又于某处败绩；又于某处绝粮数日，皆臣失算之故，赖圣天子洪福得以无虑，今侥幸成功实出意外之语。幕客或咎其失体制，公曰： 天子深居九重，如见奏功之易若此，必长其好大喜功之志；军中士卒劳瘁，不可不令上闻之，以消异日穷兵黩武之患也。 人皆服其言得体云。
◎费直义死魂为蟒
费直义公英东，瓜尔佳氏，为苏完部长，清初时首先归顺，高皇帝任为五大臣。公病终时，有侍卫某乞假归里，回兴京时路遇大风霾，某乃下马伏地，见风中火焰烈然，有数百小蛇附风而行，已而见巨蟒，其径如瓮，某慑栗无人色，闻巨蟒作人语呼曰： 汝非某侍卫乎？吾乃费英东之魂，本由翼宿所降生，今事毕归本垣位，汝可归奏聪睿贝勒，慎勿以吾为念也。 语毕蜿蜒而去，已而风息。侍卫归时，公已薨二日矣。
◎秦将礼客
张靖逆侯、赵勇略将军皆秦人，勋望相埒，而气度各殊。靖逆驻军甘州，客有往谒者，所次旅舍，必细询姓名，注簿送驿，每日飞骑入报，比至州城，候吏前迎曰： 某非从某地来者乎？ 随导入馆舍，饮馔供帐，莫不腆备。客入见，多在宅内书堂，丽僮八人，肩舆载靖逆而出，辞以足疾不拜，捧手延坐，寡于词对，然宴币稠叠，虽疏交必饫意而返。勇略功懋性刚。
其入成都时，浙人五某弃伪职来归，勇略知其夙负文望，置幕下掌书记，凡削稿进览，必候其升坐，面无忤色，始从屏后转出，逡巡捧纸置案，肃然退立，勇略小不当意，遽拂纸于地，亦不言，应有点窜处，王蒲伏取藏袖中，仍从屏后嘿嘿归馆，易稿再呈，率以为常，故士人每惮从之。平滇后，家居，身被宽袖直领之衣，首冠黑绒帽，以帕围额，虽王公至不为改服，唯故旧寒素，款门求谒，则礼接有加。是知风尘延揽，即功盖天下者，未常不留意也。
