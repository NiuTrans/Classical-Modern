海滨人说：一日海中忽有高山出，居人大骇。一秀才寄宿渔舟，沾酒独酌。夜阑，一少年人，儒服儒冠，自称： 于子游。 言词风雅。秀才悦，便与欢饮。饮至中夜，离席言别，秀才曰： 君家何处？玄夜茫茫，亦太自苦。 答云： 仆非土著，以序近清明，将随大王上墓。眷口先行，大王姑留憩息，明日辰刻发矣。宜归早治任也。 秀才亦不知大王何人。送至鷁首，跃身入水，拨刺而去，乃知为鱼妖也。次日，见山峰浮动，顷刻已没。始知山为大鱼，即所云大王也。俗传清明前，海中大鱼携儿女往拜其墓，信有之乎？
康熙初年，莱郡潮出大鱼，鸣号数日，其声如牛。既死，荷担割肉者一道相属。鱼大盈亩，翅尾皆具；独无目珠。眶深如井，水满之。割肉者误堕其中辄溺死。或云， 海中贬大鱼则去其目，以目即夜光珠 云。
