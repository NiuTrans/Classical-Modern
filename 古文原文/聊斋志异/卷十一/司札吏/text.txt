游击官某，妻妾甚多。最讳某小字，呼年曰岁，生曰硬，马曰大驴；又讳败曰胜，安为放。虽简札往来，不甚避忌，而家人道之，则怒。一日司札吏白事，误犯；大怒，以研击之立毙。三日后醉卧，见吏持刺入，问： 何为？ 曰：  马子安 来拜。 忽悟其鬼，急起，拔刀挥之。吏微笑，掷刺几上，泯然而没。取刺视之，书云： 岁家眷硬大驴子放胜。 暴谬之夫，为鬼挪揄，可笑甚已！
牛首山一僧，自名铁汉，又名铁屎。有诗四十首，见者无不绝倒。自镂印章二：一曰： 混帐行子 ，一曰 老实泼皮 。秀水王司直梓其诗，名曰：《牛山四十屁》。款云： 混帐行子，老实泼皮放。 不必读其诗。标名已足解颐。
