历城县二隶，奉邑令韩承宣命，营干他郡，岁暮方归。途遇二人，装饰亦类公役，同行话言。二人自称郡役。隶曰： 济城快皂，相识十有八九，二君殊昧生平。 二人云： 实相告：我城隍鬼隶也。今将以公文投东岳。 隶问 公文何事？ 答云： 济南大劫，所报者，杀人之名数也。 惊问其数。曰： 亦不甚悉，约近百万。 隶问其期，答以 正朔 。二隶惊顾，计到郡正值岁除，恐罹于难；迟留恐贻遣责。鬼曰： 违误限期罪小，入遭劫数祸大。宜他避，姑勿归。 隶从之。未几北兵大至，屠济南，扛尸百万。二人亡匿得免。
