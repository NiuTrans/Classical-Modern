许姓，家淄之北郭，业渔。每夜携酒河上，饮且渔。饮则酹酒于地，祝云： 河中溺鬼得饮。 以为常。他人渔，迄无所获，而许独满筐。
一夕方独酌，有少年来徘徊其侧。让之饮，慨与同酌。既而终夜不获一鱼，意颇失。少年起曰： 请于下流为君驱之。 遂飘然去。少间复返曰： 鱼大至矣。 果闻唼呷有声。举网而得数头皆盈尺。喜极，申谢。欲归，赠以鱼不受，曰： 屡叨佳酝，区区何足云报。如不弃，要当以为常耳。 许曰： 方共一夕，何言屡也？如肯永顾，诚所甚愿，但愧无以为情。 询其姓字，曰： 姓王，无字，相见可呼王六郎。 遂别。明日，许货鱼益利，沽酒。晚至河干，少年已先在，遂与欢饮。饮数杯，辄为许驱鱼。如是半载，忽告许曰： 拜识清扬，情逾骨肉，然相别有日矣。 语甚凄楚。惊问之，欲言而止者再，乃曰： 情好如吾两人，言之或勿讶耶？今将别，无妨明告：我实鬼也。素嗜酒，沉醉溺死数年于此矣。前君之获鱼独胜于他人者，皆仆之暗驱以报酹奠耳。明日业满，当有代者，将往投生。相聚只今夕，故不能无感。 许初闻甚骇，然亲狎既久，不复恐怖。因亦欷歔，酌而言曰： 六郎饮此，勿戚也。相见遽违，良足悲恻。然业满劫脱，正宜相贺，悲乃不伦。 遂与畅饮。因问： 代者何人？ 曰： 兄于河畔视之，亭午有女子渡河而溺者是也。 听村鸡既唱，洒涕而别。明日敬伺河边以觇其异。果有妇人抱婴儿来，及河而堕。儿抛岸上，扬手掷足而啼。妇沉浮者屡矣，忽淋淋攀岸以出：藉地少息，抱儿径去。当妇溺时，意良不忍，思欲奔救；转念是所以代六郎者，故止不救。及妇自出，疑其言不验。抵暮，渔旧处，少年复至，曰： 今又聚首，且不言别矣。 问其故。曰： 女子已相代矣；仆怜其抱中儿，代弟一人遂残二命，故舍之。更代不知何期。或吾两人之缘未尽耶？ 许感叹曰： 此仁人之心，可以通上帝矣。 由此相聚如初。
数日又来告别，许疑其复有代者，曰： 非也。前一念恻隐，果达帝天。今授为招远县邬镇土地，来日赴任。倘不忘故交，当一往探，勿惮修阻。 许贺曰： 君正直为神，甚慰人心。但人神路隔，即不惮修阻，将复如何？ 少年曰： 但往勿虑。 再三叮咛而去。许归，即欲制装东下，妻笑曰： 此去数百里，即有其地，恐土偶不可以共语。 许不听，竟抵招远。问之居人，果有邬镇。寻至其处，息肩逆旅，问祠所在。主人惊曰： 得无客姓为许？ 许曰： 然。何见知？ 又曰： 得无客邑为淄？ 曰： 然。何见知？ 主人不答遽出。俄而丈夫抱子，媳女窥门，杂沓而来，环如墙堵。许益惊。众乃告曰： 数夜前梦神言：淄川许友当即来，可助一资斧。祗候已久。 许亦异之，乃往祭于祠而祝曰： 别君后，寤寐不去心，远践曩约。又蒙梦示居人，感篆中怀。愧无腆物，仅有卮酒，如不弃，当如河上之饮。 祝毕焚钱纸。俄见风起座后，旋转移时始散。至夜梦少年来，衣冠楚楚，大异平时，谢曰： 远劳顾问，喜泪交并。但任微职，不便会面，咫尺河山，甚怆于怀。居人薄有所赠，聊酬夙好。归如有期，尚当走送。 居数日，许欲归，众留殷恳，朝请暮邀，日更数主。许坚辞欲行。众乃折柬抱襆，争来致赆，不终朝，馈遗盈橐。苍头稚子，毕集祖送。出村，欻有羊角风起，随行十余里。许再拜曰： 六郎珍重！勿劳远涉。君心仁爱，自能造福一方，无庸故人嘱也。 风盘旋久之乃去。村人亦嗟讶而返。
许归，家稍裕，遂不复渔。后见招远人问之，其灵应如响云。或言即章丘石坑庄。未知孰是？
异史氏曰： 置身青云无忘贫贱，此其所以神也。今日车中贵介，宁复识戴笠人哉？余乡有林下者，家甚贫。有童稚交，任肥秩，计投之必相周顾。竭力办装，奔涉千里，殊失所望。泻囊货骑始得归。其族弟甚谐，作月令嘲之云： 是月也，哥哥至，貂帽解，伞盖不张，马化为驴，靴始收声。 念此可为一笑。 
