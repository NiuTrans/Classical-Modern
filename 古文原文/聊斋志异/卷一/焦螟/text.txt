董侍读默庵家为狐所扰，瓦砾砖石，忽如雹落，家人相率奔匿，待其间歇，乃敢出操作。公患之，假怍庭孙司马第移避之。而狐扰犹故。
一日朝中待漏，适言其异。大臣或言关东道士焦螟居内城，总持敕勒之术，颇有效。公造庐而请之。道士朱书符，使归粘壁上。狐竟不惧，抛掷有加焉。公复告道士。道士怒，亲诣公家，筑坛作法。俄见一巨狐伏坛下，家人受虐已久，衔恨綦甚，一婢近击之，婢忽仆地气绝。道士曰： 此物猖獗，我尚不能遽服之，女子何轻犯尔尔。 既而曰： 可借鞫狐词亦得。 戟指咒移时，婢忽起长跪。道士诘其里居。婢作狐言： 我西域产，入都者十八辈。 道士曰： 辇毂下，何容尔辈久居？可速去！ 狐不答。道士击案怒曰： 汝欲梗吾令耶？再若迂延，法不汝宥！ 狐乃蹙怖作色，愿谨奉教。道士又速之。婢又仆绝，良久始苏。俄见白块四五团，滚滚如球附檐际而行，次第追逐，顷刻俱去。由是遂安。
