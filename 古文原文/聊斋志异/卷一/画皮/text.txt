太原王生早行，遇一女郎，抱襆独奔，甚艰于步，急走趁之，乃二八姝丽。心相爱乐，问： 何夙夜踽踽独行？ 女曰： 行道之人，不能解愁忧，何劳相问。 生曰： 卿何愁忧？或可效力不辞也。 女黯然曰： 父母贪赂，鬻妾朱门。嫡妒甚，朝詈而夕楚辱之，所弗堪也，将远遁耳。 问： 何之？ 曰： 在亡之人，乌有定所。 生言： 敝庐不远，即烦枉顾。 女喜从之。生代携襆物，导与同归。女顾室无人，问： 君何无家口？ 答云： 斋耳。 女曰： 此所良佳。如怜妾而活之，须秘密勿泄。 生诺之。乃与寝合。使匿密室，过数日而人不知也。生微告妻。妻陈，疑为大家媵妾，劝遣之，生不听。偶适市，遇一道士，顾生而愕。问： 何所遇？ 答言： 无之。 道士曰： 君身邪气萦绕，何言无？ 生又力白。道士乃去，曰： 惑哉！ 世固有死将临而不悟者！ 生以其言异，颇疑女。转思明明丽人，何至为妖，意道士借魇禳以猎食者。无何，至斋门，门内杜不得入，心疑所作，乃逾垝垣，则室门已闭。蹑足而窗窥之，见一狞鬼，面翠色，齿巉巉如锯，铺人皮于榻上，执彩笔而绘之。已而掷笔，举皮如振衣状，披于身，遂化为女子。睹此状，大惧，兽伏而出。急追道士，不知所往。遍迹之，遇于野，长跪求救，请遣除之。道士曰： 此物亦良苦，甫能觅代者，予亦不忍伤其生。 乃以蝇拂授生，令挂寝门。临别约会于青帝庙。生归，不敢入斋，乃寝内室，悬拂焉。一更许，闻门外戢戢有声，自不敢窥，使妻窥之。但见女子来，望拂子不敢进，立而切齿，良久乃去。少时复来，骂曰： 道士吓我，终不然，宁入口而吐之耶！ 取拂碎之，坏寝门而入，径登生床，裂生腹，掬生心而去。妻号。婢入烛之，生已死，腔血狼藉。陈骇涕不敢声。
明日使弟二郎奔告道士。道士怒曰： 我固怜之，鬼子乃敢尔！ 即从生弟来。女子已失所在。既而仰首四望，曰： 幸遁未远。 问： 南院谁家？ 二郎曰： 小生所舍也。 道士曰： 现在君所。 二郎愕然，以为未有。道士问曰： 曾否有不识者一人来？ 答曰： 仆早赴青帝庙，良不知，当归问之。 去少顷而返，曰： 果有之，晨间一妪来，欲佣为仆家操作，室人止之，尚在也。 道士曰： 即是物矣。 遂与俱往。仗木剑立庭心，呼曰： 孽鬼！偿我拂子来！ 妪在室，惶遽无色，出门欲遁，道士逐击之。妪仆，人皮划然而脱，化为厉鬼，卧嗥如猪。道士以木剑枭其首。身变作浓烟，匝地作堆。道士出一葫芦，拔其塞，置烟中，飗飗然如口吸气，瞬息烟尽。道士塞口入囊。共视人皮，眉目手足，无不备具。道士卷之，如卷画轴声，亦囊之，乃别欲去。
陈氏拜迎于门，哭求回生之法。道士谢不能。陈益悲，伏地不起。道士沉思曰： 我术浅，诚不能起死。我指一人或能之。 问： 何人？ 曰： 市上有疯者，时卧粪土中，试叩而哀之。倘狂辱夫人，夫人勿怒也。 二郎亦习知之，乃别道士，与嫂俱往。见乞人颠歌道上，鼻涕三尺，秽不可近。陈膝行而前。乞人笑曰： 佳人爱我乎？ 陈告以故。又大笑曰： 人尽夫也，活之何为！ 陈固哀之。乃曰： 异哉！人死而乞活于我，我阎罗耶？ 怒以杖击陈，陈忍痛受之。市人渐集如堵。乞人咯痰唾盈把，举向陈吻曰： 食之！ 陈红涨于面，有难色；既思道士之嘱，遂强啖焉。觉入喉中，硬如团絮，格格而下，停结胸间。乞人大笑曰： 佳人爱我哉！ 遂起，行已不顾。尾之，入于庙中。迫而求之，不知所在，前后冥搜，殊无端兆，惭恨而归。既悼夫亡之惨，又悔食唾之羞，俯仰哀啼，但愿即死。方欲展血敛尸，家人伫望，无敢近者。陈抱尸收肠，且理且哭。哭极声嘶，顿欲呕，觉鬲中结物，突奔而出，不及回首，已落腔中。惊而视之，乃人心也，在腔中突突犹跃，热气腾蒸如烟然。大异之。急以两手合腔，极力抱挤。少懈，则气氤氲自缝中出，乃裂绺帛急束之。以手抚尸，渐温，覆以衾裯。中夜启视，有鼻息矣。天明竟活。为言： 恍惚若梦，但觉腹隐痛耳。 视破处，痂结如钱，寻愈。异史氏曰： 愚哉世人！明明妖也而以为美。迷哉愚人！明明忠也而以为妄。然爱人之色而渔之，妻亦将食人之唾而甘之矣。天道好还，但愚而迷者不悟耳。哀哉！ 
