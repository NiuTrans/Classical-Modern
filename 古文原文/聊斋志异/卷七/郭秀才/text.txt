东粤士人郭某，暮自友人归，入山迷路，窜榛莽中。约更许，闻山头笑语，急趋之，见十余人藉地饮。望见郭，哄然曰： 坐中正欠一客，大佳，大佳！ 郭既坐，见诸客半儒巾，便请指迷。一人笑曰： 君真酸腐！舍此明月不赏，何求道路？ 即飞一觥来。郭饮之，芳香射鼻，一引遂尽。又一人持壶倾注。郭故善饮，又复奔驰吻燥，一举十觞。众人大赞曰： 豪哉！真吾友也！ 郭放达喜谑，能学禽语，无不酷肖。离坐起溲，窃作燕子鸣。众疑曰： 半夜何得此耶？ 又效杜鹃，众益疑。郭坐，但笑不言。方纷议问，郭回首为鹦鹉鸣曰： 郭秀才醉矣，送他归也！ 众惊听，寂不复闻；少顷又作之。既而悟其为郭，始大笑。皆撮口从学，无一能者。一人曰： 或惜青娘子未至。 又一人曰： 中秋还集于此，郭先生不可不来。 郭敬诺。一人起曰： 客有绝技，我等亦献踏肩之戏，若何？ 于是哗然并起。前一人挺身矗立；即有一人飞登肩上，亦矗立；累至四人，高不可登；继至者，攀肩踏臂如缘梯状。十余人顷刻都尽，望之可接霄汉。方惊顾间，挺然倒地，化为修道一线。郭骇立良久，遵道得归。翼日腹大痛，溺绿色似铜青，着物能染，亦无潮气，三日乃已。往验故处，则肴骨狼藉，四围丛莽，并无道路。至中秋郭欲赴约，朋友谏止之。设斗胆再往一会青娘子，必更有异，惜乎其见之摇也！
