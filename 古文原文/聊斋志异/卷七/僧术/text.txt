黄生，故家子，才情颇赡，夙志高骞。村外兰若有居僧某，素与分深，既而僧云游，去十余年复归。见黄，叹曰： 谓君腾达已久，今尚白纻耶？想福命固薄耳。请为君贿冥中主者。能置十千否？ 答言： 不能。 僧曰： 请勉办其半，余当代假之。三日为约。 黄诺之。竭力典质如数。
三日，僧果以五千来付黄。黄家旧有汲水井，深不竭，云通河海。僧命束置井边，戒曰： 约我到寺，即推堕井中。候半炊时，有一钱泛起，当拜之。 乃去。黄不解何术，转念效否未定，而十千可惜。乃匿其九，而以一千投之。少间巨泡突起，铿然而破，即有一钱浮出，大如车轮。黄大骇，既拜，又取四千投焉。落下击触有声，为大钱所隔不得沉。日暮僧至，谯让之曰： 胡不尽投？ 黄云： 已尽投矣。 僧曰： 冥中使者止将一千去，何乃妄言？ 黄实告之，僧叹曰： 鄙吝者必非大器。此子之命合以明经终，不然甲科立致矣。 黄大悔，求再禳之，僧固辞而去。黄视井中钱犹浮，以绠钓上，大钱乃沉。是岁，黄以副榜准贡，卒如僧言。
异史氏曰： 岂冥中亦开捐纳之科耶？十千而得一第，直亦廉矣。然一千准贡，犹昂贵耳。明经不第，何值一钱！ 
