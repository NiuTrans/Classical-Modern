教谕展先生，洒脱有名士风。然酒狂不持仪节，每醉归，辄驰马殿阶。阶上多古柏。一日纵马入，触树头裂，自言： 子路怒我无礼，击脑破矣！ 中夜遂卒。
邑中某乙者，负贩其乡，夜宿古刹。更静人稀，忽见四五人携酒入饮，展亦在焉。酒数行，或以字为令曰： 田字不透风，十字在当中；十字推上去，古字赢一锺。 一人曰： 回字不透风，口字在当中；口字推上去，吕字赢一锺。 一人曰： 囹字不透风，令字在当中；令字推上去，含字赢一锺。 又一人曰： 困字不透风，木字在当中；木字推上去，杏字赢一锺。 末至展，凝思不得。众笑曰： 既不能令，须当受命。 飞一觥来。展即云： 我得之矣：曰字不透风，一字在当中；…… 众又笑曰： 推作何物？ 展吸尽曰： 一字推上去，一口一大锺！ 相与大笑，未几出门去。某不知展死，窃疑其罢官归也。及归问之，则展死已久，始悟所遇者鬼耳。
