甘玉字璧人，庐陵人，父母早丧。遗弟珏字双壁，始五岁从兄鞠养。玉性友爱，抚弟如子。后珏渐长，丰姿秀出，又惠能文。玉益爱之，每曰： 吾弟表表，不可以无良匹。 然简拔过刻，姻卒不就。
适读书匡山僧寺，夜初就枕，闻窗外有女子声。窥之，见三四女郎席地坐，数婢陈肴酒，皆殊色也。一女曰： 秦娘子，阿英何不来？ 下坐者曰： 昨自函谷来，被恶人伤右臂，不能同游，方用恨恨。 一女曰： 前宵一梦大恶，今犹汗悸。 下坐者摇手曰： 莫道，莫道！今宵姊妹欢会，言之吓人不快。 女笑曰： 婢子何胆怯尔尔！便有虎狼衔去耶？若要勿言，须歌一曲，为娘行侑酒。 女低吟曰： 闲阶桃花取次开，昨日踏青小约未应乖。付嘱东邻女伴少待莫相催，着得凤头鞋子即当来。 吟罢，一座无不叹赏。
谈笑间，忽一伟丈夫岸然自外人，鹘睛荧荧，其貌狞丑。众啼曰： 妖至矣！ 仓卒哄然，殆如鸟散。惟歌者婀娜不前，被执哀啼，强与支撑。丈夫吼怒，龁手断指，就便嚼食。女郎踣地若死。玉怜恻不可复忍，乃急袖剑拔关出，挥之中股；股落，负痛逃去。扶女入室，面如尘土，血淋衿袖，验其手则右拇断矣，裂帛代裹之。女始呻曰： 拯命之德，将何以报？ 玉自初窥时，心已隐为弟谋，因告以意。女曰： 狼疾之人，不能操箕帚矣。当别为贤仲图之。 诘其姓氏，答言： 秦氏。 玉乃展衾，俾暂休养，自乃襆被他所。晓而视之，则床已空，意其自归。而访察近村，殊少此姓；广托戚朋，并无确耗。归与弟言，悔恨若失。
珏一日偶游涂野，遇一二八女郎，姿致娟娟，顾之微笑，似将有言。因以秋波四顾而后问曰： 君甘家二郎否？ 曰： 然。 曰： 君家尊曾与妾有婚姻之约，何今日欲背前盟，另订秦家？ 珏云： 小生幼孤，夙好都不曾闻，请言族阀，归当问兄。 女曰： 无须细道，但得一言，妾当自至。 珏以未禀兄命为辞，女笑曰： 騃郎君！遂如此怕哥子耶？妾陆氏，居东山望村。三日内当候玉音。 乃别而去。珏归，述诸兄嫂。兄曰： 此大谬语！父殁时，我二十余岁，倘有是说，那得不闻？ 又以其独行旷野，遂与男儿交语，愈益鄙之。因问其貌，珏红彻面颈不出一言。嫂笑曰： 想是佳人。 玉曰： 童子何辨妍媸？纵美，必不及秦；待秦氏不谐，图之未晚。 珏默而退。
逾数日，玉在途，见一女子零涕前行，垂鞭按辔而微睨之，人世殆无其匹。使仆诘焉，答曰： 我旧许甘家二郎；因家贫远徙，遂绝耗问。近方归，复闻郎家二三其德，背弃前盟。往问伯伯甘璧人，焉置妾也？ 玉惊喜曰 甘璧人，即我是也。先人曩约，实所不知。去家不远，请即归谋。 乃下骑授辔，步御以归。女自言： 小字阿英，家无昆季，惟外姊秦氏同居。 始悟丽者即其人也。玉欲告诸其家，女固止之。窃喜弟得佳妇，然恐其佻达招议。久之，女殊矜庄，又娇婉善言。母事嫂，嫂亦雅爱慕之。
值中秋，夫妻方狎宴，嫂招之，珏意怅惘。女遣招者先行，约以继至；而端坐笑言良久，殊无去志。珏恐嫂待久，故连促之。女但笑，卒不复去。质旦，晨妆甫竟，嫂自来抚问： 夜来相对，何尔怏怏？ 女微哂之。珏觉有异，质对参差，嫂大骇： 苟非妖物，何得有分身术？ 玉亦惧，隔帘而告之曰： 家世积德，曾无怨仇。如其妖也，请速行，幸勿杀吾弟！ 女腼然曰： 妾本非人，只以阿翁夙盟，故秦家姊以此劝驾。自分不能育男女，尝欲辞去，所以恋恋者，为兄嫂待我不薄耳。今既见疑，请从此诀。 转眼化为鹦鹉，翩然逝矣。
初，甘翁在时，蓄一鹦鹉甚慧，尝自投饵。时珏四五岁，问： 饲鸟何为？ 父戏曰： 将以为汝妇。 间鹦鹉乏食，则呼珏云： 不将饵去，饿煞媳妇矣！ 家人亦皆以此为戏。后断锁亡去。始悟旧约云即此也。然珏明知非人，而思之不置；嫂悬情犹切，旦夕啜泣。玉悔之而无如何。
后二年为弟聘姜氏女，意终不自得。有表兄为粤司李，玉往省之，久不归。适上寇为乱，近村里落，半为丘墟。珏大惧，率家人避山谷。山上男女颇杂，都不知其谁何。忽闻女子小语，绝类英，嫂促珏近验之，果英。珏喜极，捉臂不释，女乃谓同行者曰： 姊且去，我望嫂嫂来。 既至，嫂望见悲哽。女慰劝再三，又谓： 此非乐土。 因劝令归。众惧寇至，女固言： 不妨。 乃相将俱归。女撮土拦户，嘱安居勿出，坐数语，反身欲去。嫂急握其腕，又令两婢捉左右足，女不得已，止焉。然不甚归私室；珏订之三四，始为之一往。嫂每谓新妇不能当叔意。女遂早起为姜理妆，梳竟，细匀铅黄，人视之，艳增数倍；如此三日，居然丽人。嫂奇之，因言： 我又无子。欲购一妾，姑未遑暇。不知婢辈可涂泽否？ 女曰： 无人不可转移，但质美者易为力耳。 遂遍相诸婢，惟一黑丑者，有宜男相。乃唤与洗濯，已而以浓粉杂药末涂之，如是三日，面色渐黄；四七日，脂泽沁入肌理，居然可观。日惟闭门作笑，并不计及兵火。
一夜，噪声四起，举家不知所谋。俄闻门外人马鸣动，纷纷俱去。既明，始知村中焚掠殆尽；盗纵群队穷搜，凡伏匿岸穴者悉被杀掳。遂益德女，目之以神。女忽谓嫂曰： 妾此来，徒以嫂义难忘，聊分离乱之忧。阿伯行至，妾在此，如谚所云，非李非桃，可笑人也。我姑去，当乘间一相望耳。 嫂问： 行人无恙乎？ 曰： 近中有大难。此无与他人事，秦家姊受恩奢，意必报之，固当无妨。 嫂挽之过宿，未明已去。玉自东粤归，闻乱，兼程进。途遇寇，主仆弃马，各以金束腰间，潜身丛棘中。一秦吉了飞集棘上，展翼覆之。视其足，缺一指，心异之。俄而群盗四合，绕莽殆遍，似寻之。二人气不敢息。盗既散，鸟始翔去。既归，各道所见。始知秦吉了即所救丽者也。
后值玉他出不归，英必暮至；计玉将归而早出。珏或会于嫂所，间邀之，则诺而不赴。一夕玉他往，珏意英必至；潜伏候之。未几英果来，暴起，要遮而归于室。女曰： 妾与君情缘已尽，强合之，恐为造物所忌。少留有余，时作一面之会，如何？ 珏不听，卒与狎。天明诣嫂，嫂怪之。女笑云： 中途为强寇所劫，劳嫂悬望矣。 数语趋出。
居无何，有巨狸衔鹦鹉经寝门过。嫂骇绝，固疑是英。时方沐，辍洗急号，群起噪击，始得之。左翼沾血，奄存余息。把置膝头，抚摩良久，始渐醒。自以喙理其翼。少选，飞绕中室，呼曰： 嫂嫂，别矣！吾怨珏也！ 振翼遂去，不复来。
