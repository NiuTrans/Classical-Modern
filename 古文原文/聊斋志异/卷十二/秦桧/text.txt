青州冯中堂家杀一豕，燖去毛鬣，肉内有字，云： 秦桧七世身。 烹而啖之，其肉臭恶，因投诸犬。呜呼！桧之肉，恐犬亦不当食之矣！
闻益都人说： 中堂之祖，前身在宋朝为桧所害，故生平最敬岳武穆。于青州城北通衢旁建岳王殿，秦桧。万俟卨伏跪地下。往来行人瞻礼岳王，则投石桧、卨，香火不绝。后大兵征于七之年，冯氏子孙毁岳王像。数里外有俗祠 子孙娘娘 ，因舁桧、卨其中，使朝跪焉。百世下必有杜十姨、伍髭须之误，甚可笑也。
又青州城内旧有 淡台子羽祠 。当魏珰烜赫时，世家中有媚之者，就子羽毁冠去须，改作魏监。此亦骇人听闻者也。
