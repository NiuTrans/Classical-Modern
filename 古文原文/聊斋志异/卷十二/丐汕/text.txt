高玉成，故家子，居金城之广里。善针灸，不择贫富辄医之。里中来一丐者，胫有废疮，卧于道。脓血狼籍，臭不可近。居人恐其死，日一饴之。高见而怜焉，遣人扶归，置于耳舍。家人恶其臭，掩鼻遥立。高出艾亲为之灸，日饷以蔬食。数日，丐者索汤饼，仆怒诃之。高闻，即命仆赐以汤饼。未几，又乞酒肉，仆走告曰： 乞人可笑之甚！方其卧于道也，日求一餐不可得，今三饭犹嫌粗粝，既与汤饼，又乞酒肉。此等贪饕，只宜仍弃之道上耳。 高问其疮，曰： 痂渐脱落，似能步履，故假咿嘎作呻楚状。 高曰： 所费几何，即以酒肉馈之，待其健，或不吾仇也。 仆伪诺之而竟不与。且与诸曹喁语，共笑主人痴。次日。高亲诣视丐，丐跛而起，谢曰： 蒙君高义，生死人而肉白骨，惠深覆载。但新瘥未健，妄思馋嚼耳。 高知前命不行，呼仆痛笞之，立命持酒炙饵丐者。仆衔之，夜分纵火焚耳舍，乃故呼号。高起视，舍已烬。叹曰： 丐者休矣！ 督众救灭。见丐者酣卧火中，齁声雷动。唤之起，故惊曰： 屋何往？ 群始惊其异。高弥重之，卧以客舍，衣以新衣，日与同坐处。问其姓名，自言： 陈九。 居数日，容益光泽。言论多风格，又善手谈。高与对局辄败。乃日从之学，颇得其奥秘。如此半年，丐者不言去，高亦一时少之不乐也。即有贵客来，亦必偕之同饮。或掷骰为令，陈每代高呼采，雉卢无不如意。高大奇之。每求作剧，辄辞不知。
一日，语高曰： 我欲告别，向受君惠且深，今薄设相邀，勿以人从也。 高曰： 相得甚欢，何遽决绝？且君杖头空虚，亦不敢烦作东道主。 陈固邀之曰： 杯酒耳，亦无所费。 高曰： 何处？ 答云： 园中。 时方严冬，高虑园亭苦寒，陈固言： 不妨。 乃从至园中，觉气候顿暖似三月初旬。又至亭中，见异鸟成群，乱弄清咮，仿佛暮春景象。亭中几案皆镶以瑙玉。有一水晶屏莹澈可鉴，中有花树摇曳开落不一，又有白禽似雪，往来勾輈于其上，以手抚之，殊无一物。高愕然良久。坐，见鸜鹆栖架上，呼曰： 茶来！ 俄见朝阳丹凤衔一赤玉盘，上有玻璃盏二盛香茗，伸颈屹立。饮已，置盏其中，凤衔之振翼而去。鸜鹆又呼曰： 酒来！ 即有青鸾黄鹤翩翩自日中来，衔壶衔杯，纷置案上。顷之，则诸鸟进馔，往来无停翅，珍错杂陈，瞬息满案，肴香酒冽，都非常品。陈见高饮甚豪，乃曰： 君宏量，是得大爵。 鸜鹆又呼曰： 取大爵来！ 忽见日边闪闪，有巨蝶撄鹦鹉杯，受斗许，翔集案间。高视蝶大于雁，两翼绰约，文采灿丽，亟加赞叹。陈唤曰： 蝶子劝酒！ 蝶展然一飞化为丽人，绣衣蹁跹，前席进酒。陈曰： 不可无以佐觞。 女乃仙仙而舞，舞到酣际，足离于地者尺余，辄仰折其首，直与足齐，倒翻身而起立，身未尝着于尘埃。且歌曰： 连翩笑语踏芳丛，低亚花枝拂面红。曲折不知金钿落，更随蝴蝶过篱东。 余音袅袅，不啻绕梁。高大喜，拉与同饮。陈命之坐，亦饮之酒。高酒后心摇意动，遽起狎抱，视之则变为夜叉：睛突于眦，牙出于喙，黑肉凹凸，怪恶不可言状。高惊释手，伏几战栗。陈以箸击其喙，诃曰： 速去！ 随击而化叉为蝴蝶，飘然飏去。高惊定，辞出。见月色如洗，漫语陈曰： 君旨酒佳肴来自空中，君家当在天上，盍携故人一游？ 陈曰： 可。 即与携手跃起，遂觉身在空冥。渐与天近，见有高门口圆如井，入，则光明似昼，阶路皆苍石砌成，滑洁无纤翳。有大树一株高数丈，上开赤花大如莲，纷纭满树。下一女子，捣绛红之衣于砧上，艳丽无双。高木立睛停，竟忘行步。女子见之，怒曰： 何处狂郎妄来此处！ 辄以杵投之，中其背。陈急曳于虚所，切责之。高被杵，酒亦顿醒，殊觉汗愧，乃从陈出，有白云接于足下。陈曰： 从此别矣，有所嘱，慎志勿忘：君寿不永，明日速避西山中，当可免。 高欲挽之，返身竟去。高觉云渐低，身落园中，则景物大非。
归与妻子言，共相骇异。视衣上着杵处，异红如锦，有奇香。早起，从陈言，裹粮入山。大雾障天，茫茫然不辨径路。蹑荒急奔，忽失足堕云窟中，觉深不可测，而身幸不损。定醒良久，仰见云气如笼。乃自叹曰： 仙人令我逃避大数，终不能免。何时出此窟耶？ 又坐移时，见深处隐隐有光，遂起而渐入，则别有天地。有三老方对奕，见高至，亦不顾问，奕不辍。高蹲而观焉。局终，敛子入盒。方问： 客何得至此？ 高言： 迷堕失路。 老者曰： 此非人间，不宜久淹，我送君归。 乃导至窟下。觉云气拥之以升，遂履平地，见山中树色深黄，萧萧木落，似是秋杪。大惊曰： 我以冬来，何变暮秋？ 奔赴家中，妻、子尽惊，相聚而泣。高讶问之，妻曰： 君去三年不返，皆以为异物矣。 高曰： 异哉，才顷刻耳。 于腰中出其糗粮，已若灰烬，相与诧异。妻曰： 君行后，我梦二人，皂衣闪带，似谇赋者，汹汹然入室张顾曰： 彼何往？ 我诃之曰： 彼已外出。尔即官差，何得入人闺闼？ 二人乃出。且行且语曰 怪事怪事 而去。 高乃悟已所遇者仙也，妻所遇者鬼也。高每对客，衷杵衣于内，满座皆香，非麝非兰，著汗弥盛云。
