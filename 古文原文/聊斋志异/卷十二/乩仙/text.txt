章丘米步云，善以乩卜。每同人雅集，辄召仙相与赓和。一日友人见天上微去，得句，请以属对，曰： 羊脂白玉天。 乩批云： 问城南老董。 众疑其妄。后以故偶适城南，至一处，土如丹砂，异之。见一叟牧豕其侧，因问之。叟曰： 此猪血红泥地也。 忽忆乩词，大骇。问其姓，答云： 我老董也。 属对不奇，而预知遇城南老董，斯亦神矣！
