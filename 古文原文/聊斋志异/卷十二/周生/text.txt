周主，淄邑之幕客。令公出，夫人徐，有朝碧霞元君之愿，以道远故，将遣仆赍仪代往。使周为祝文。周作骈词，历叙平生，颇涉狎谑。中有云： 栽般阳满县之花，偏怜断袖；置夹谷弥山之草，惟爱余桃。 此诉夫人所愤也，类此甚多。脱稿，示同幕凌生。凌以为亵，戒勿用。弗听，付仆而去。未几，周主卒于署；既而仆亦死；徐夫人产后，亦病卒。人犹未之异也。
周生子自都来迎父榇，夜与凌生同宿。梦父戒之曰： 文字不可不慎也！我不听凌君言，遂以亵词致干神怒，遽夭天年；又贻累徐夫人，且殃及焚文之仆，恐冥罚尤不免也！ 醒而告凌，凌亦梦同，因述其文。周子为之惕然。
异史氏曰： 恣情纵笔，辄洒洒自快，此文客之常也。然淫嫚之词，何敢以告神明哉！狂生无知，冥谴其所应尔。但使贤夫人及千里之仆，骈死而不知其罪，不亦与刑律中分首从者，殊多愦愦耶？冤已！ 
