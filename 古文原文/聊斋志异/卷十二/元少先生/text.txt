韩元少先生为诸生时，有吏突至，白主人欲延作师，而殊无名刺。问其家阀，含糊对之。束帛缄贽，仪礼优渥，先生许之，约期而去。至日果以舆来。迤而往，道路皆所未经。忽睹殿阁，下车入，气象类藩邸。既就馆，酒炙纷罗，劝客自进，并无主人。筵既撤，则公子出拜；年十五六，姿表秀异。展礼罢，趋就他舍，请业始至师所。公子甚慧，闻义辄通。
先生以不知家世，颇怀疑闷。馆有二僮给役，私诘之，皆不对。问： 主人何在？ 答以事忙。先生求导窥之，僮不可。屡求之，乃导至一处，闻拷楚声。自门隙目注之，见一王者坐殿上，阶下剑树刀山皆冥中事。大骇。方将却步，内已知之，因罢政，叱退诸鬼，疾呼僮。僮变色曰： 我为先生，祸及身矣！ 战惕奔入。王者怒曰： 何敢引人私窥！ 即以巨鞭重笞讫。乃召先生入，曰： 所以不见者，以幽明异路。今已知之，势难再聚。 因赠束金使行，曰： 君天下第一人，但坎壈未尽耳。 使青衣捉骑送之。先生疑身已死，青衣曰： 何得便尔！先生食御一切置自俗间，非冥中物也。 既归，坎坷数年，中会、状，其言皆验。
