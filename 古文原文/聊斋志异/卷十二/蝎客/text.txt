南商贩蝎者，岁至临朐，收买甚多。土人持木钳入山，探穴发石搜捉之。一岁商复来，寓客肆。忽觉心动，毛发森悚，急告主人曰： 伤生既多，今见怒于虿鬼，将杀我矣！急垂拯救！ 主人顾室中有巨瓮，乃使蹲伏，以瓮覆之。移时一人奔入，黄发狞丑，问主人： 南客安在？ 答曰： 他出。 其人入室四顾，鼻作嗅声者三，遂出门去。主人曰： 可幸无恙矣。 及启瓮视客，客已化为血水。
