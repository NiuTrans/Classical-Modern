杜翁，沂水人。偶自市中出，坐墙下，以候同游。觉少倦，忽若梦，见一人持牒摄去。至一府署，从来所未经。一人戴瓦垄冠自内出，则青州张某，其故人也。见杜惊曰： 杜大哥何至此？ 杜言： 不知何事，但有勾牒。 张疑其误，将为查验。乃嘱曰： 谨立此，勿他适。恐一迷失，将难救挽。 遂去，久之不出。
惟持牒人来，自认其误，释令归。别杜而行，途中遇六七女郎，容色美好，悦而尾之。下道，趋小径，行数十步，闻张在后大呼曰： 杜大哥，汝将何往？ 杜迷恋不已。俄见诸女人入一圭窦，心识为王氏卖酒之家。不觉探身门内，略一窥瞻，即觉身在苙中，与诸小豭同伏。豁然自悟，已化豕矣。而耳中犹闻张呼，大惧，急以首触壁。闻人言曰： 小豕颠痫矣。 还顾，已复为人。速出门，则张候于途。责曰： 固嘱勿他往，何不听言？几至坏事！ 遂把手送至市门，乃去。杜忽醒，则身犹倚壁间。诣王氏问之，果有一豕自触死云。
