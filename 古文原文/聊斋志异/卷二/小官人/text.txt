太史某翁，忘其姓氏，昼卧斋中，忽有小卤簿，出自堂陬。马大如蛙，人细如指。小仪仗以数十队。一官冠皂纱，着绣襆，乘肩舆，纷纷出门而去。公心异之，窃疑睡眼之讹。顿见一小人返入舍，携一毡包大如拳，竟造床下。白言： 家主人有不腆之仪，敬献太史。 言已，对立，即又不陈其物。少间又自笑曰： 戋戋微物，想太史亦无所用，不如即赐小人。 太史颔之。欣然携之而去。后不复见。惜太史中馁，不曾诘所来。
