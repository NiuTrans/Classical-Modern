焦生，章丘石红先生之叔弟也。读书园中，宵分有二美人来，颜色双绝。一可十七八，一约十四五，抚几展笑。焦知其狐，正色拒之。长者曰： 君髯如戟，何无丈夫气？ 焦曰： 仆生平不敢二色。 女笑曰： 迂哉！子尚守腐局耶？下元鬼神，凡事皆以黑为白，况床第间琐事乎？ 焦又咄之。女知不可动，乃云： 君名下士，妾有一联，请为属对，能对我自去：戊戌同体，腹中止欠一点。 焦凝思不就。女笑曰： 名士固如此乎？我代对之可矣：己巳连踪，足下何不双挑。 一笑而去。
