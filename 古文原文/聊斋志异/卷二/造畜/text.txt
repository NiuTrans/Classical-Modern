魇昧之术，不一其道，或投美饵，绐之食之，则人迷罔，相从而去，俗名曰 打絮巴 ，江南谓之 扯絮 。小儿无知，辄受其害。又有变人为畜者，名曰 造畜 。此术江北犹少，河以南辄有之。扬州旅店中，有一人牵驴五头，暂絷枥下，云： 我少旋即返。 兼嘱： 勿令饮啖。 遂去。驴暴日中，蹄啮殊喧。主人牵着凉处。驴见水奔之，遂纵饮之。一滚尘皆化为妇人。怪之，诘其所由，舌强而不能答。乃匿诸室中。既而驴主至，系五羊于院中，惊问驴之所在。主人曳客坐，便进餐饮，且云： 客姑饭，驴即至矣。 主人出，悉饮五羊，辗转化为童子。阴报郡，遣役捕获，遂械杀之。
