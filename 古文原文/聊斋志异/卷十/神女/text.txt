米生，闽人，偶入郡，饮醉过市，闻高门中有箫声。询知为开寿筵者，然门庭殊清寂。醉中雅爱笙歌，因就街头写晚生刺，封祝寿仪投焉。人问： 君系此翁何亲？ 米云： 并非。 人又云： 此流寓于此，不审何官，甚属骄倨。既非亲属，又将何求？ 生悔之，而刺已投矣。
未几两少年出迎，华裳炫目，丰采都雅，揖生入。见一叟南向坐，东西列数筵，客六七人，皆似贵胄；见生至，俱起为礼，叟亦杖而起。生久立，待与周旋，叟殊不离席。两少年致词曰： 家君衰迈，起拜良难，予兄弟代谢高贤之枉驾也。 生逊谢。遂增一筵于上，与叟接席。未几女乐作于下。座后设琉璃屏，以幛内眷。鼓吹大作，座客无哗。筵将终，两少年起，各以巨杯劝客，杯可容三斗；生有难色，然见客受，亦受。顷刻四顾，主客尽釂，生不得已亦强尽之。少年复斟；生觉惫甚，起而告退。少年强挽其裾。生大醉逖地，但觉有人以冷水洒面，恍然若寤。起视，宾客尽散，惟一少年捉臂送之，遂别而归。后再过其门，则已迁去矣。
自郡归，偶适市，一人自肆中出招之饮。并不识；姑从之入，则座上先有里人鲍庄在焉。问其人，乃诸姓，市中磨镜者也。问： 何相识？ 曰： 前日上寿者，君识之否？ 生曰： 不识。 诸曰： 予出入其门最稔。翁，傅姓，不知其何籍、何官。先生上寿时，我方在墀下，故识之也。 日暮饮散。鲍庄夜死于途。鲍父不识诸，执名讼生。检得鲍庄体有重伤，生以谋杀论死，备历械梏；以诸未获，罪无申证，颂系之。年余直指巡方，廉知其冤，释之。
家中田产荡尽，衣巾革褫，冀其可以辨复，于是携囊入郡。日将暮，休憩路侧。遥见小车来，二青衣夹随之。既过忽命停舆，车中命一青衣问生： 君非米姓乎？ 生曰： 诺。 问： 何贫窭若此？ 生告以故。问： 安往？ 又告之。青衣向车中语；复返，请生至车前。车中以纤手搴帘，微睨之，乃绝代佳人也。谓生曰： 君不幸得无妄之祸，甚为太息。今日学使署非白手可以出入者，途中无可为赠，…… 乃于髻上摘珠花一朵授生，曰： 此物可鬻百金，请缄藏之。 生下拜，欲问官阀，车发已远，不解何人。执花悬想，上缀明珠，非凡物也。珍藏而行。至郡投状，上下勒索甚苦；生又不忍货花，遂归依于兄嫂，幸兄贤，为之经纪，贫不废读。
过岁赴郡应试，误入深山。时值清明，游人甚众。有数女骑来，内一女郎，即向年车中人也。见生停骖，问： 何往？ 生具对。女惊曰： 君衣顶尚未复耶？ 生惨然出珠花，曰： 不忍弃此，故未复也。 女郎晕红上颊，嘱云： 且坐待路隅。 款段而去。久之一婢驰马来，以裹物授生，曰： 娘子说：如今学使之门如市，赠白金二百，为进取之资。 生辞曰： 娘子惠我多矣！自分掇芹不难，重赐所不敢受。但告以姓名，绘一小像，焚香供之，足矣。 婢不顾，委金于地，上马而去。生得金，终不屑夤缘。旋入邑庠第一。乃以金授兄；兄善行运，三年旧业尽复。适有巡抚于闽者乃生祖门人，优恤甚厚。然生素清鲠，虽属通家，不肯少有干谒。
一日有客裘马至门，家人不识。生出视，则傅公子也。揖入，各道间阔。治具相款，肴酒既陈，公子起而请间；相将入内，公子拜伏于地。生惊问故，则怆然曰： 家君适罹大祸，欲有求于抚台，非兄不可。 生力辞曰： 渠虽世谊，而以私干人，生平从不为也。 公子伏地哀泣。生厉色曰： 小生与公子，一饮之知交耳，何遂以丧节强人！ 公子大惭，起而别去。越日方独坐，有青衣人入，视之即山中赠金者。生方惊起，青衣曰： 君忘珠花耶？ 生曰： 不敢忘。 曰： 昨公子，即娘子胞兄也。 生闻之窃喜，伪曰： 此难相信。若得娘子亲见一言，则油鼎可蹈耳；不然，不敢奉命。 青衣乃驰马去。更半复返，扣扉入曰： 娘子来矣。 言未几，女郎惨然入，向壁而哭，不出一语。生拜曰： 小生非娘子，无以有今日。但有驱策，敢不惟命！ 女曰： 受人求者常骄人，求人者常畏人。中夜奔波，生平何解此苦，只以畏人故耳，亦复何言！ 生慰之曰： 小生所以不遽诺者，恐过此一见为难耳。使卿夙夜蒙露，吾知罪矣！ 因挽其祛。隐抑搔之。女怒曰： 子诚敝人也！不念畴昔之义，而欲乘人之厄。予过矣！予过分！ 忿然而出，登车欲去。生追出谢过，长跪而要遮之。青衣亦为缓颊，女意稍解，就车中谓生曰： 实告君：妾非人，乃神女也。家君为南岳都理司，偶失礼于地官，将达帝庭；非本地都人官印信不可解也。君如不忘旧义，以黄纸一幅为妾求之。 言已，车发遂去。
生归，悚惧不已。乃假驱祟言于巡抚。巡抚以事近巫盅，不许。生以厚金赂其心腹，诺之，而未得其便。乃归，青衣候门，生具告之，默然遂去，意似怨其不忠。生追送之曰： 归告娘子：如事不谐，我以身命殉之！ 归而终夜思维，计无所出。适院署有宠妾购珠，生乃以珠花献之。姬大悦，窃印为生嵌之。怀归，青衣适至。笑曰： 幸不辱命。然数年来贫贱乞食所不忍鬻者，今仍为主人弃之矣！ 因告以情。且曰： 黄金抛置，我都不惜：寄语娘子：珠花须要偿也。 逾数日，傅公子登堂申谢，纳黄金百两。生作色曰： 所以然者，为令妹之惠我无私耳；不然，即万金岂足以易名节哉！ 再强之，生色益厉。公子惭退，曰： 此事殊未了！ 翼日青衣奉女郎命，进明珠百颗，曰： 此足以偿珠花否耶？ 生曰： 重花者非贵珠也。设当日赠我万镒之宝，直须卖作富家翁耳；什袭而甘贫贱何为乎？娘子神人，小生何敢他望，幸得报洪恩于万一，死无憾矣！ 青衣置珠案间，生朝拜而后却之。
越数日公子又至。生命治酒。公子使从人入厨下，自行烹调，相对纵饮，欢若一家。有客馈苦糯，公子饮而美，引尽百盏，面颊微赪。乃谓生曰： 君贞介士，愚兄弟不能早知君，有愧裙钗多矣。家君感大德，无以相报，欲以妹子附为婚姻，恐以幽明见嫌也。 生喜出非常，不知所对。公子辞出，曰： 明夜七月初九，新月钩辰，天孙有少女下嫁，吉期也，可备青庐。 次夕果送女郎至，一切无异常人。三日后，女自兄嫂以及仆妇，皆有馈赏。又最贤，事嫂如姑。数年不育，劝纳妾，生不肯。
适兄贾于江淮，为买少姬而归。姬，姓顾，小字博士，貌亦清婉，夫妇皆喜。见髻上插珠花，酷似当年故物；摘视，果然。异而诘之，答云： 昔有巡抚爱妾死，其婢盗出鬻于市，先人廉其值，买归。妾爱之。先父止生妾，故与妾。后父死家落，妾寄养于顾媪家。顾，妾姨行，见珠屡欲售去，妾死不肯，故得存也。 夫妇叹曰： 十年之物，复归故主，岂非数哉。 女另出珠花一朵，曰： 此物久无偶矣！ 因并赐之，亲为簪于髻上。姬退，问女郎家世甚悉，家人皆讳言之。阴语生曰： 妾视娘子非人间人也，其眉目间有神气。昨簪花时得近视，其美丽出于肌里，非若凡人以黑白位置中见长耳。 生笑之。姬曰： 君勿言，妾将试之；如其神，但有所须，无人处焚香以求，彼当自知。 女郎绣袜精工，博士爱之而未敢言，乃即闺中焚香祝之。女早起，忽检箧中出袜，遣婢赠博士。生见而笑。女问故，以实告。女曰： 黠哉婢乎！ 因其慧益怜爱之；然博士益恭，昧爽时必薰沐以朝。
后博士一举两男，两人分字之。生年八十，女貌犹如处子。生病，女置材，倍加宽大。及死，女不哭；男女他适，女已入材中死矣。因合葬之。至今传为 大材冢 云。
异史氏曰： 女则神矣，博士而能知之，是遵何术欤？乃知人之慧，固有灵于神者矣！ 
