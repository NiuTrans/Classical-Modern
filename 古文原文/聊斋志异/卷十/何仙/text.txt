长山王公子瑞亭，能以乩卜。乩神自称何仙，乃纯阳弟子，或云是吕祖所跨鹤云。每降，辄与人论文作诗。李太史质君师事之，丹黄课艺，理绪明切；太史揣摹成，何仙力居多焉，故文学士多皈依之。每为人决疑难事，多凭理，不甚言休咎。
辛未，朱文宗案临济南，试后，诸友请决第等。何仙索试艺，悉月旦之。有乐陵李忭，乃好学深思之士，其相好友在座，出其文代为之请。乩批云： 一等。 少间，又批云： 适评李生，据文为断。然此生运气大晦，应犯夏楚。异哉！文与数适不相符，岂文宗不论文耶？诸公少待，试往探之。 少顷，又书云： 适至提学署中，见文宗公事旁午，所焦虑者殊不在文也。一切付幕客，客六七人，粟生、例监都在其中，前生全无根气，大半饿鬼道中游魂，乞食于四方者也。曾在黑暗狱中八百年，损其目之精气，如人久在洞中，乍出则天地异色，无正明也。中有一二为人身所化者，阅卷分曹，恐不能适相值耳。 众问挽回之术，书云： 其术至实，人所共晓，何必问？ 众会其意以告李。李惧，以文质孙太史子未，且诉以兆。太史赞其文，为解其惑。李心益壮，乩语不复置怀。案发，竟居四等。太史大骇，取其文复阅之，殊无疵摘。评云： 石门公祖素有文名，必不悠谬至此。此必幕中醉汉，不识句读者所为。 于是众益服何仙之神，共焚香祝谢之。乩又批云： 李生勿以暂时之屈，遂怀惭怍。当多写试卷，益暴之，明岁可得优等。 李如言布之。久而署中亦闻，悬牌特慰之。科试果列前名，其灵应如此。
异史氏曰： 幕中多此辈客，无怪京中丑妇巷中，至夕无闲床也。 
