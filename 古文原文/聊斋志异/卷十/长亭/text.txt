石太璞，泰山人，好厌禳之术。有道士遇之，喜其慧，纳为弟子。启牙签，出二卷，上卷驱狐，下卷驱鬼，乃以下卷授之曰： 虔奉此书，衣食佳丽皆有之。 问其姓名，曰： 吾汴城北村玄帝观王赤城也。 留数日，尽传其诀。石由此精于符箓，委贽者接踵于门。
一日有叟来自称翁姓，炫陈币帛，谓其女鬼病已殆，必求亲诣。石闻病危，辞不受贽，姑与俱往。十余里入山村，至其家，廊舍华好。入室，见少女卧縠幛中，婢以钩挂帐。望之年十四五许，支缀于床，形容已槁。近临之，忽开目云： 良医至矣。 举家皆喜，谓其不语已数日矣。石乃出，因诘病状。叟曰： 白昼见少年来，与共寝处，捉之已杳；少间复至，意其为鬼。 石曰： 其鬼也驱之不难；恐其是狐，则非余所敢知矣。 叟曰： 必非必非。 石授以符，是夕宿于其家。夜分有少年入，衣冠整肃。石疑是主人眷属，起而问之。曰： 我鬼也。翁家尽狐。偶悦其女红亭，姑止焉。鬼为狐祟，阴骘无伤，君何必离人之缘而护之也？女之姊长亭，光艳尤绝。敬留全壁，以待高贤。彼如许字，方可为之施治；尔时我当自去。 石诺之。是夜少年不复至，女顿醒。天明，叟喜告石，清石入视。石焚旧符，坐诊之。见绣幕有女郎，丽如天人，心知其长亭也。诊已，索水洒幛。女郎急以碗水付之，蹀躞之间，意动神流。石生此际，心殊不在鬼矣。出辞叟，托制药去，数日不返。鬼益肆，除长亭外，子妇婢女俱被淫惑。又以仆马招石，石托疾不赴。
明日，叟自至。石故作病股状，扶杖而出。叟问故，曰： 此鳏之难也！曩夜婢子登榻，倾跌，堕汤夫人泡两足耳。 叟问： 何久不续？ 石曰： 恨不得清门如翁者。 叟默而出。石送嘱曰： 病瘥当自至，无烦玉趾也。 又数日叟复来，石跛而见之。叟慰问曰： 顷与荆人言，君如驱鬼去，使举家安枕，小女长亭，年十七矣，愿遣奉事君子。 石喜，顿首于地。乃曰： 雅意若此，病躯何敢复爱。 立刻出门，并骑而去。入视祟者既毕，石恐负约，请与媪盟。媪出曰： 先生何见疑也？ 随拔长亭所插金簪，授石为信。石喜拜受，乃遍集家人，悉为祓除。惟长亭深匿不出，遂写一佩符，使持赠之。是夜寂然，惟红亭呻吟未已，投以法水，所患若失。石起辞，叟挽留殷恳。至晚，肴核罗列，劝酬殊切。漏二下，主人辞去。石方就枕，闻叩扉甚急；起视，则长亭掩入，仓皇告曰： 吾家欲以白刃相仇，可急走！ 言已径返身去。石战惧失色，越垣急窜。遥见火光，疾奔而往，则里人夜猎者也。喜，待猎已，从与俱归。心怀怨愤，无路可伸，欲往汴城寻师治之。奈家有老父，病废在床，日夜筹思，进退莫决。
忽一日双舆至门，则翁媪送长亭至，谓石曰： 曩夜之归，胡再不谋？ 石见长亭，怨恨都消，故隐不发。媪促两人庭拜讫。石欲设筵，媪曰： 我非闲人，不能坐享甘旨。我家老子昏髦，倘有不悉，郎肯为长亭一念老身，为幸多矣。 登车遂去。盖杀婿之谋，媪不与闻；及追之不得而返，媪始知之。心不能平，与叟日相诟谇。长亭亦涕泣不食。媪强送女来，非翁意也。长亭入门，诘之，始知其故。过两三月，翁家取女归宁。石料其不返，禁止之。女自此时一涕零。年余生一子，名慧儿，雇乳媪哺之。儿好啼，夜必归母。一日翁家又以舆来，言媪思女甚。长亭益悲，石不忍复留之。欲抱子去，石不可，长亭乃自归。别时以一月为期，既而半载无耗。遣人往探之，则向所僦宅久空。
又二年余，望想都绝；而儿啼终夜，寸心如割。既而父又病卒，倍益哀伤；因而病惫，苫次弥留，不能受宾朋之吊。方昏愦间，忽闻妇人哭入。视之，则缞绖者长亭也。石大悲，一恸遂绝。婢惊呼，女始啜泣，抚之良久渐苏。曰： 我疑已死，与汝相聚于冥中。 女曰： 非也。妾不孝，不得严父心，尼归三载，诚所负心。适家人由东海过此，得翁凶信。妾遵严命而绝儿女之情，不敢循乱命而失翁媳之礼。妾来时，母知而父不知也。 言间，儿投怀中。言已，始抚而泣曰： 我有父，儿无母矣！ 儿亦噭啕，一室掩泣。女起，经理家政，柩前牲盛洁备，石乃大慰。然病久，急切不能起。女乃请石外兄款洽吊唁。丧既闭，石始能杖而起，相与营谋斋葬。葬已，女欲辞归，以受背父之谴。夫挽儿号，隐忍而止。未几，有人来言母病，乃谓石曰： 妾为君父来，君不为妾母放令归耶？ 石许之。女使乳媪抱儿他适，涕洟出门而去。去后数年不返。石父子渐亦忘之。
一日昧爽启扉，则长亭飘入。石方骇问，女戚然坐榻上，叹曰： 生长闺阁，视一里为遥；今一日夜而奔千里，殆矣！ 细诘之，女欲言复止。固诘之，乃哭曰： 今为君言，恐妾之所悲，而君之所快也。迩年徙居晋界，僦居赵缙绅之第。主客交最善，以红亭妻其公子。公子数逋荡，家庭颇不相安。妹归告父；父留之半年不令还。公子忿恨，不知何处聘一恶人来，遣神绾锁缚老父去。一门大骇，顷刻四散矣。 石闻之，笑不自禁。女怒曰： 彼虽不仁，妾之父也。妾与君琴瑟数年，止有相好而无相尤。今日人亡家败，百口流离，即不为父伤，宁不为妾吊乎！闻之忭舞，更无片语相慰藉，何不义也！ 拂袖而出。石追谢之，亦已渺矣。怅然自悔，拚已决绝。
过二三日，媪与女俱来，石喜慰问。母女俱伏。惊问其故，又俱哭。女曰： 妾负气而去，今不能自坚，又要求人复何颜面！ 石曰： 岳固非人；母之惠，卿之情，所不敢忘。然闻祸而乐，亦犹人情，卿何不能暂忍？ 女曰： 顷于途中遇母，始知絷吾父者，乃君师也。 石曰： 果尔，亦大易。然翁不归，则卿之父子离散；恐翁归，则卿之夫泣儿悲也。 媪矢以自明，女亦誓以相报。石乃即刻治任如汴，询至玄帝观，则赤城归未久。入而参拜，师问： 何来？ 石视厨下一老狐，孔前股而系之，笑曰： 弟子之来，为此老魅。 赤城诘之，曰： 是吾岳也。 因以实告。道士谓其狡诈不肯轻释；固请，始许之。石因备述其诈，狐闻之，塞身入灶，似有惭状。道士笑曰： 彼羞恶之心未尽亡也。 石起，牵之而出，以刀断索抽之。狐痛极，齿龈龈然。石不遽抽，而顿挫之，笑问之曰： 翁痛乎？勿抽可耶！ 狐睛睒闪，似有愠色。既释，摇尾出观而去。石辞归。
三日前，已有人报叟信，媪先去，留女待石。石至，女逆而伏。石挽之曰： 卿如不忘琴瑟之情，不在感激也。 女曰： 今复迁还故居矣，村舍邻迩，音问可以不梗。妾欲归省，三日可旋，君信之否？ 曰： 儿生而无母，未便殇折。我日日鳏居，习已成惯。今不似赵公子，而反德报之，所以为卿者尽矣。如其不还，在卿为负义，道里虽近，当亦不复过问，何不信之与有？ 女去，二日即返。问： 何速？ 曰： 父以君在汴曾相戏弄，未能忘怀，言之絮叨；妾不欲复闻，故早来也。 自此闺中之往来无间，而翁婿间尚不通吊庆云。异史氏曰： 狐情反复，谲诈已甚。悔婚之事，两女而一辙，诡可知矣。然要而婚之，是启其悔者犹在初也。且婿既爱女而救其父，止宜置昔怨而仁化之；乃复狎弄于危急之中，何怪其没齿不忘也！天下之有冰玉而不相能者，类如此。 
