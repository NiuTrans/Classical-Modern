（前缺）牛过父室，则翁卧床上未醒，以此知为狐。怒曰： 狐可忍也，胡败我伦！关圣号为 伏魔 ，今何在，而任此类横行！ 因作表上玉帝，内微诉关帝之不职。久之，忽闻空中喊嘶声，则关帝也。怒叱曰： 书生何得无礼！我岂专掌为汝家驱狐耶？若禀诉不行，咎怨何辞矣。 即令杖牛二十，股肉几脱。少间，有黑面将军获一狐至，牵之而去，其怪遂绝。后三年，济南游击女为狐所惑，百术不能遣。狐语女曰： 我生平所畏惟牛同人而已。 游击亦不知牛何里，无可物色。适提学按临，牛赴试，在省偶被营兵迕辱，忿诉游击之门，游击一闻其名，不胜惊喜，伛偻甚恭。立捉兵至，捆责尽法。已，乃实告以情，牛不得已，为之呈告关帝。俄顷，见金甲神降于其家。狐方在室，颜猝变，现形如犬，绕屋嗥窜。旋出自投阶下。神言： 前帝不忍诛，今再犯不赦矣！ 絷系马颈而去。
