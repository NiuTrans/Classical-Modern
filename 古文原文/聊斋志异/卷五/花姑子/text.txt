安幼舆，陕之拨贡生，为人挥霍好义，喜放生，见猎者获禽，辄不惜重直买释之。会舅家丧葬，往助执绋。暮归，路经华岳，迷窜山谷中，心大恐。一矢之外，忽见灯火，趋投之。数武中，欻见一叟，伛偻曳杖，斜径疾行。安停足，方欲致问，叟先诘谁何。安以迷途告，且言灯火处必是山村，将以投止。叟曰： 此非安乐乡。幸老夫来，可从去，茅庐可以下榻。 安大悦，从行里许，睹小村。叟扣荆扉，一妪出，启关曰： 郎子来耶？ 叟曰： 诺。 
既入，则舍宇湫隘。叟挑灯促坐，便命随事具食。又谓妪曰： 此非他，是吾恩主。婆子不能行步，可唤花姑子来酾酒。 俄女郎以馔具入，立叟侧，秋波斜盼。安视之，芳容韶齿，殆类天仙。叟顾令煨酒。房西隅有煤炉，女郎入房拨火。安问： 此女公何人？ 答云： 老夫章姓。七十年止有此女。田家少婢仆，以君非他人，遂敢出妻见子，幸勿哂也。 安问： 婿何家里？ 答言： 尚未。 安赞其惠丽，称不容口。叟方谦挹，忽闻女郎惊号。叟奔入，则酒沸火腾。叟乃救止，诃曰： 老大婢，濡猛不知耶！ 回首，见炉旁有蒭心插紫姑未竟，又诃曰： 发蓬蓬许，裁如婴儿！ 持向安曰： 贪此生涯，致酒腾沸。蒙君子奖誉，岂不羞死！ 安审谛之，眉目袍服，制甚精工。赞曰： 虽近儿戏，亦见慧心。 
斟酌移时，女频来行酒，嫣然含笑，殊不羞涩。安注目情动。忽闻妪呼，叟便去。安觑无人，谓女曰： 睹仙容，使我魂失。欲通媒妁，恐其不遂，如何？ 女抱壶向火，默若不闻，屡问不对。生渐入室，女起，厉色曰： 狂郎人闼，将何为！ 生长跪哀之。女夺门欲去，安暴起要遮，狎接臄。女颤声疾呼，叟匆遽入问。安释手而出，殊切愧惧。女从容向父曰： 酒复涌沸，非郎君来，壶子融化矣。 安闻女言，心始安妥，益德之。魂魄颠倒，丧所怀来。于是伪醉离席，女亦遂去。叟设裀褥，阖扉乃出。
安不寐，未曙，呼别。至家，即浼交好者造庐求聘，终日而返，竟莫得其居里。安遂命仆马，寻途自往。至则绝壁巉岩，竟无村落，访诸近里，此姓绝少。失望而归，并忘寝食。由此得昏瞀之疾，强啖汤粥，则唾欲吐，溃乱中，辄呼花姑子。家人不解，但终夜环伺之，气势阽危。一夜，守者困怠并寐，生矇瞳中，觉有人揣而抁之。略开眸，则花姑子立床下，不觉神气清醒。熟视女郎，潸潸涕堕。女倾头笑曰： 痴儿何至此耶？ 乃登榻，坐安股上，以两手为按太阳穴。安觉脑麝奇香，穿鼻沁骨。按数刻，忽觉汗满天庭，渐达肢体。小语曰： 室中多人，我不便住。三日当复相望。 又于绣祛中出数蒸饼置床头，悄然遂去。安至中夜，汗已思食，扪饼啖之。不知所苞何料，甘美非常，遂尽三枚。又以衣覆余饼，懵腾酣睡，辰分始醒，如释重负。三日饼尽，精神倍爽，乃遣散家人。又虑女来不得其门而入，潜出斋庭，悉脱扃键。
未几女果至，笑曰： 痴郎子！不谢巫耶？ 安喜极，抱与绸缪，恩爱甚至。已而曰： 妾冒险蒙垢，所以故，来报重恩耳。实不能永谐琴瑟，幸早别图。 安默默良久，乃问曰： 素昧生平，何处与卿家有旧？实所不忆。 女不言，但云： 君自思之。 生固求永好。女曰： 屡屡夜奔固不可，常谐伉俪亦不能。 安闻言，悒悒而悲。女曰： 必欲相谐，明宵请临妾家。 安乃收悲以忻，问曰： 道路辽远，卿纤纤之步，何遂能来？ 曰： 妾固未归。东头聋媪我姨行，为君故，淹留至今，家中恐所疑怪。 安与同衾，但觉气息肌肤，无处不香。问曰： 熏何芗泽，致侵肌骨？ 女曰： 妾生来便尔，非由熏饰。 安益奇之。女早起言别，安虑迷途，女约相候于路。安抵暮驰去，女果伺待，偕至旧所，叟媪欢逆。酒肴无佳品，杂具藜藿。既而请安寝，女子殊不瞻顾，颇涉疑念。更既深，女始至，曰： 父母絮絮不寝，致劳久待。 浃洽终夜，谓安曰： 此宵之会，乃百年之别。 安惊问之，答曰： 父以小村孤寂，故将远徙。与君好合，尽此夜耳。 安不忍释，俯仰悲怆。依恋之间，夜色渐曙。叟忽然闯入，骂曰： 婢子玷我清门，使人愧怍欲死！ 女失色，草草奔出。叟亦出，且行且詈。安惊孱愕怯，无以自容，潜奔而归。
数日徘徊，心景殆不可过。因思夜往，逾墙以观其便。叟固言有恩，即令事泄，当无大谴。遂乘夜窜往，蹀躞山中：迷闷不知所往。大惧。方觅归途，见谷中隐有舍宇。喜诣之，则闳高壮，似是世家，重门尚未扃也。安向门者讯章氏之居。有青衣人出，问： 昏夜何人询章氏？ 安曰： 是吾亲好，偶迷居向。 青衣曰： 男子无问章也。此是渠妗家，花姑即今在此，容传白之。 入未几，即出邀安。才登廊舍，花姑趋出迎，谓青衣曰： 安郎奔波中夜，想已困殆，可伺床寝。 少间，携手入帏。安问： 妗家何别无人？ 女曰： 妗他出，留妾代守。幸与郎遇，岂非夙缘？ 然偎傍之际，觉甚膻腥，心疑有异，女抱安颈，遽以舌舐鼻孔，彻脑如刺。安骇绝，急欲逃脱，而身若巨绠之缚，少时闷然不觉矣。安不归，家中逐者穷人迹，或言暮遇于山径者。家人入山，则裸死危崖下。惊怪莫察其由，舁归。
众方聚哭，一女郎来吊，自门外噭啕而入。抚尸捺鼻，涕洟其中，呼曰： 天乎，天乎！何愚冥至此！ 痛哭声嘶，移时乃已。告家人曰： 停以七日，勿殓也。 众不知何人，方将启问，女傲不为礼，含涕径出，留之不顾。尾其后，转眸已渺。群疑为神，谨遵所教。夜又来，哭如昨。至七夜，安忽苏，反侧以呻。家人尽骇。女子入，相向呜咽。安举手，挥众令去。女出青草一束，燂汤升许，即床头进之，顷刻能言。叹曰： 再杀之惟卿，再生之亦惟卿矣！ 因述所遇。女曰： 此蛇精冒妾也。前迷道时，所见灯光，即是物也。 安曰： 卿何能起死人而肉白骨也？毋乃仙乎？ 曰： 久欲言之，恐致惊怪。君五年前，曾于华山道上买猎獐而放之否？ 曰： 然，其有之。 曰： 是即妾父也。前言大德，盖以此故。君前日已生西村王主政家。妾与父讼诸阎摩王，阎摩王弗善也。父愿坏道代郎死，哀之七日，始得当。今之邂逅，幸耳。然君虽生，必且痿痹不仁，得蛇血合酒饮之，病乃可除。 生衔恨切齿，而虑其无术可以擒之。女曰： 不难。但多残生命，累我百年不得飞升。其穴在老崖中，可于晡时聚茅焚之，外以强弩戒备，妖物可得。 言已，别曰： 妾不能终事，实所哀惨。然为君故，业行已损其七，幸悯宥也。月来觉腹中微动，恐是孽根。男与女，岁后当相寄耳。 流涕而去。
安经宿，觉腰下尽死，爬搔无所痛痒。乃以女言告家人。家人往，如其言，炽火穴中，有巨白蛇冲焰而出。数弩齐发，射杀之。火熄入洞，蛇大小数百头，皆焦且死。家人归，以蛇血进。安服三日，两股渐能转侧，半年始起。
后独行谷中，遇老媪以绷席抱婴儿授之，曰： 吾女致意郎君。 方欲问讯，瞥不复见。启襁视之，男也。抱归，竟不复娶。
异史氏曰： 人之所以异于禽兽者几希，此非定论也。蒙恩衔结，至于没齿，则人有惭于禽兽者矣。至于花姑，始而寄慧于憨，终而寄情于恝。乃知憨者慧之极，恝者情之至也。仙乎，仙乎！ 
