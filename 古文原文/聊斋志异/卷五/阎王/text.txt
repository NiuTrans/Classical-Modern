李常久，临朐人。壶榼于野，见旋风蓬蓬而来，敬酹奠之。后以故他适，路旁有广第，殿阁弘丽。一青衣人自内出，邀李，李固辞。青衣人要遮甚殷，李曰： 素不相识，得无误耶？ 青衣云： 不误。 便言李姓字。问： 此谁家第？ 云： 入自知之。 入，进一层门，见一女子手足钉扉上，近视之其嫂也，大骇。李有嫂，臂生恶疽，不起者年余矣。因自念何得至此。转疑招致意恶，畏沮却步，青衣促之，乃入。至殿下，上一人，冠带如王者，气象威猛。李跪伏，莫敢仰视。王者命曳起之，慰之曰： 勿惧。我以曩昔扰子杯酌，欲一见相谢，无他故也。 李心始安，然终不知故。王者又曰： 汝不忆田野酹奠时乎？ 李顿悟，知其为神，顿首曰： 适见嫂氏，受此严刑，骨肉之情，实怆于怀。乞王怜宥！ 王者曰： 此甚悍妒，宜得是罚。三年前，汝兄妾盘肠而产，彼阴以针刺肠上，俾至今脏腑常痛。此岂有人理者！ 李固哀之，乃曰： 便以子故宥之。归当劝悍妇改行。 李谢而出，则扉上无人矣。归视嫂，嫂卧榻上，创血殷席。时以妾拂意故，方致诟骂。李遽劝曰： 嫂勿复尔！今日恶苦，皆平日忌嫉所致。 嫂怒曰： 小郎若个好男儿，又房中娘子贤似孟姑姑，任郎君东家眠，西家宿，不敢一作声。自当是小郎大乾纲，到不得代哥子降伏老媪！ 李微哂曰： 嫂勿怒，若言其情，恐欲哭不暇矣。 嫂曰： 便曾不盗得王母箩中线，又未与玉皇案前吏一眨眼，中怀坦坦，何处可用哭者！ 李小语曰： 针刺人肠，宜何罪？ 嫂勃然色变，问此言之因，李告之故。嫂战惕不已，涕泗流离而哀鸣曰： 吾不敢矣！ 啼泪未干，觉疼顿止，旬日而瘥。由是立改前辙，遂称贤淑。后妾再产，肠复堕，针宛然在焉。拔去之，肠痛乃瘳。
异史氏曰： 或谓天下悍妒如某者，正复不少，恨阴网之漏多也。余曰不然。冥司之罚，未必无甚于钉扉者，但无回信耳。 
