龙门谢中条者，佻达无行。三十余丧妻，遗二子一女，晨夕啼号，萦累甚苦。谋聘继室，低昂未就。暂雇佣媪抚子女。一日，翔步山途，忽一妇人出其后。待以窥觇，是好女子，年二十许。心悦之，戏曰： 娘子独行，不畏怖耶？ 妇走不对。又曰： 娘子纤步，山径殊难。 妇仍不顾，谢四望无人。近身侧，遽挲其腕。曳入幽谷，将以强合。妇怒呼曰： 何处强人，横来相侵！ 谢牵挽而行，更不休止，妇步履跌蹶，困窘无计，乃曰： 燕婉之求，乃如此耶？缓我，当相就耳。 谢从之。偕入静壑，野合既已，遂相欣爱。
妇问其里居姓氏，谢以实告。既亦问妇，妇言： 妾黎氏。不幸早寡，姑又殒殒，块然一身，无所依倚，故常至母家耳。 谢曰： 我亦鳏也，能相从乎？ 妇问： 君有子女无也？ 谢曰： 实不相欺，若论枕席之事，交好者亦颇不乏。只是儿啼女哭，令人不耐。 妇躇踌曰： 此大难事，观君衣服袜履款样，亦只平平，我自谓能办。但继母难作，恐不胜诮让也。 谢曰： 请毋疑阻。我自不言，人何干与？ 妇亦微纳。转而虑曰： 肌肤已沾，有何不从。但有悍伯，每以我为奇货，恐不允谐，将复如何？ 谢亦忧皇，谋与逃窜。妇曰： 我亦思之烂熟。所虑家人一泄，两非所便。 谢云： 此即细事。家中惟一孤媪，立便遣去。 妇喜，遂与同归。
先匿外舍，即入遣媪讫，扫榻迎妇，倍极欢好。妇便操作，兼为儿女补缀，辛勤甚至。谢得妇，嬖爱异常，日惟闭门相对，更不通客。月余，适以公事出，反关乃去。及归，则中门严闭，扣之不应。排闼而入，渺无人迹。方至寝室，一巨狼冲门跃出，几惊绝。入视，子女皆无，鲜血殷地，惟三头存焉。返身追狼，已不知所之矣。
异史氏曰： 士则无行，报亦惨矣。再娶者，皆引狼入室耳；况将于野合逃窜中求贤妇哉！ 
