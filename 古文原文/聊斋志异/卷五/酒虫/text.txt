长山刘氏，体肥嗜饮，每独酌辄尽一瓮。负郭田三百亩，辄半种黍，而家豪富，不以饮为累也。一番僧见之，谓其身有异疾。刘答言： 无。 僧曰： 君饮尝不醉否？ 曰： 有之。 曰： 此酒虫也。 刘愕然，便求医疗。曰： 易耳。 问： 需何药？ 俱言不需。但令于日中俯卧，絷手足，去首半尺许置良酝一器。移时燥渴，思饮为极，酒香入鼻，馋火上炽，而苦不得饮。忽觉咽中暴痒，哇有物出，直堕酒中。解缚视之，赤肉长二寸许，蠕动如游鱼，口眼悉备。刘惊谢，酬以金，不受，但乞其虫。问： 将何用？ 曰： 此酒之精，瓮中贮水，入虫搅之，即成佳酿。 刘使试之，果然。刘自是恶酒如仇。体渐瘦，家亦日贫，后饮食至不能给。
异史氏曰： 日尽一石，无损其富；不饮一斗，适以益贫。岂饮啄固有数乎哉？或言： 虫是刘之福，非刘之病，僧愚之以成其术。 然欤否欤？ 
