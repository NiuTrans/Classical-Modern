李超字魁吾，淄之西鄙人，豪爽好施。偶一僧来托钵，李饱啖之。僧甚感荷，乃曰： 吾少林出也。有薄技，请以相授。 李喜，馆之客舍，丰其给，旦夕从学。三月艺颇精，意甚得。僧问： 汝益乎？ 曰： 益矣。师所能者，我已尽能之。 僧笑，命李试其技。李乃解衣唾手，如猿飞，如鸟落，腾跃移时，诩诩然交叉而立。僧又笑曰： 可矣。子既尽吾能，请一角低昂。 李忻然，即各交臂作势。既而支撑格拒，李时时蹈僧瑕，僧忽一脚飞掷，李已仰跌丈余。僧抚掌曰： 子尚未尽吾能也。 李以掌致地，惭沮请教。又数日，僧辞去。
李由此以名，遨游南北，罔有其对。偶适历下，见一少年尼僧弄艺于场，观者填溢。尼告众客曰： 颠倒一身，殊大冷落。有好事者，不妨下场一扑为戏。 如是三言。众相顾，迄无应者。李在侧，不觉技痒，意气而进。尼便笑与合掌。才一交手，尼便呵止曰： 此少林宗派也。 即问： 尊师何人？ 李初不言，尼固诘之，乃以僧告。尼拱手曰： 憨和尚汝师耶？若尔，不必交手足，愿拜下风。 李请之再四，尼不可。众怂恿之，尼乃曰： 既是憨师弟子，同是个中人，无妨一戏。但两相会意可耳。 李诺之。然以其文弱故，易之。又年少喜胜，思欲败之，以要一日之名。方颉颃间，尼即遽止，李问其故，但笑不言，李以为怯，固请再角。尼乃起。少间李腾一踝去，尼骈五指下削其股，李觉膝下如中刀斧，蹶仆不能起。尼笑谢曰： 孟浪迕客，幸勿罪！ 李异归，月余始愈，后年余，僧复来，为述往事。僧惊曰： 汝大卤莽！惹他何为？幸先以我名告之，不然，股已断矣！ 
