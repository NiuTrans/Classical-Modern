万历间，孙评事少孤，母十九岁守节。孙举进士，而母已死。尝语人曰： 我必博诰命以光泉壤，始不负萱堂苦节。 忽得暴病，綦笃。素与太医善，使人招之，使者出门，而疾益剧。张目曰： 生不能扬名显亲，何以见老母地下乎！ 遂卒，目不瞑。无何太医至，闻哭声，即入临吊。见其状异之。家人告以故，太医曰： 欲得诰赠，即亦不难。今皇后旦晚临盆矣，但活十余日，诰命可得。 立命取艾灸尸一十八处。炷将尽，床上已呻；急灌以药，居然复生。嘱曰： 切记勿食熊虎肉。 共志之。然以此物不常有，颇不关意。
既而三日平复，仍从朝贺。过六七日果生太子，召赐群臣宴。中使出异品，遍赐文武，白片朱丝，甘美无比。孙啖之，不知何物。次日访诸同僚，曰： 熊膰也。 大惊失色，即刻而病，至家遂卒。
