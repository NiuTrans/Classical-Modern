孙五粒，有僮仆独宿一室，恍惚被人摄去。至一宫殿，见阎罗在上，视之曰： 误矣，此非是。 因遣送还。既归大惧，移宿他所。遂有僚仆郭安者，见榻空闲，因就寝焉。又一仆李禄，与僮有夙怨，久将甘心，是夜操刀入，扪之以为僮也，竟杀之。郭父鸣于官。时陈其善为邑宰，殊不苦之。郭哀号，言： 半生止此子，今将何以聊生！ 陈即以李禄为之子。郭含冤而退。此不奇于僮之见鬼，而奇于陈之折狱也。
济之西邑有杀人者，其妇讼之。令怒，立拘凶犯至，拍案骂曰： 人家好好夫妇，直令寡耶！即以汝配之，亦令汝妻寡守。 遂判合之。此等明决皆是甲榜所为，他途不能也。而陈亦尔尔，何途无才！
