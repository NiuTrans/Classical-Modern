青州民某五旬余，继娶少妇。二子恐其复育，乘父醉，潜割睾九而药糁之。父觉，托病不言，久之创渐平。忽入室，刀缝绽裂，血溢不止，寻毙。妻知其故，讼于官。官械其子，果伏。骇曰： 余今为 单父宰 矣！ 并诛之。
邑有王生者，娶月余而出其妻。妻父讼之。时淄宰辛公，问王何故出妻。答云： 不可说。 固诘之，曰： 以其不能产育耳。 公曰： 妄哉！月余新妇，何知不产？ 忸怩久之，告曰： 其阴甚偏。 公笑曰： 是则偏之为害，而家之所以不齐也。 此可与 单父宰 并传一笑。
