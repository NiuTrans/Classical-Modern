有刁姓者，家无生产，每出卖许负之术——实无术也——数月一归，则金帛盈囊。共异之。会里人有客于外者，遥见高门内一人，冠华阳巾，言语啁嗻，众妇丛绕之。近视则刁也。因微窥所为，见有问者曰： 吾等众人中有一夫人在，能辨之乎？ 盖有一贵人妇微服其中，将以验其术也。里人代为刁窘。刁从容望空横指曰： 此何难辨。试观贵人顶上，自有云气环绕。 众目不觉集视一人，觇其云气，刁乃指其人曰： 此真贵人！ 众惊以为神。里人归述其诈慧，乃知虽小道，亦必有过人之才；不然，乌能欺耳目、赚金钱，无本而殖哉！
