泰安聂鹏云，与妻某，鱼水甚谐。妻遘疾卒，聂坐卧悲思，忽忽若失。一夕独坐，妻忽排扉入，聂惊问： 何来？ 笑云： 妾已鬼矣。感君悼念，哀白地下主者，聊与作幽会。 聂喜，携就床寝，一切无异于常。从此星离月会，积有年余。聂亦不复言娶。伯叔兄弟惧堕宗主，私谋于族，劝聂鸾续，聂从之，聘于良家。然恐妻不乐，秘之。未几吉期逼迩，鬼知其情，责之曰： 我以君义，故冒幽冥之谴；今乃质盟不卒，锺情者固如是乎？ 聂述宗党之意，鬼终不悦，谢绝而去。聂虽怜之，而计亦得也。
迨合卺之夕：夫妇俱寝，鬼忽至，就床上挝新妇，大骂： 何得占我床寝！ 新妇起，方与挡拒。聂惕然赤蹲，并无敢左右袒。无何，鸡鸣，鬼乃去。新妇疑聂妻故并未死，谓其赚己，投缳欲自缢。聂为之缅述，新妇始知为鬼。日夕复来，新妇惧避之。鬼亦不与聂寝，但以指掐肤肉；已乃对烛目怒相视，默默不语。如是数夕，聂患之。近村有良于术者，削桃为杙，钉墓四隅，其怪始绝。
