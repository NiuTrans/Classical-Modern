邵进士名士梅，济宁人。初授登州教授，有二老秀才投剌，睹其名，似甚熟识；凝思良久，忽悟前身。便问斋夫： 某生居某村否？ 又言其丰范，一一吻合。俄两生入，执手倾语，欢若平生。谈次，问高东海况。二生曰： 狱死二十余年矣，今一子尚存。此乡中细民，何以见知？ 邵笑云： 我旧戚也。 先是，高东海素无赖，然性豪爽，轻财好义。有负租而鬻女者，倾囊代赎之。私一媪，媪坐隐盗，官捕甚急，逃匿高家。官知之，收高，备极搒掠，终不服，寻死狱中。其死之日，即邵生辰。后邵至某村，恤其妻子，远近皆知其异。此高少宰言之，即高公子冀良同年也。
