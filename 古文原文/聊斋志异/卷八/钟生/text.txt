钟庆余，辽东名士，应济南乡试。闻藩邸有道士知人休咎，心向往之。二场后至趵突泉，适相值。年六十余，须长过胸，一皤然道人也。集间灾祥者如堵，道士悉以微词授之。于众中见生，忻然握手，曰： 君心术德行，可敬也！ 挽登阁上，屏人语，因问： 莫欲知将来否？ 曰： 然。 曰： 子福命至薄，然今科乡举可望。但荣归后，恐不复见尊堂矣。 生至孝，闻之泣下，遂欲不试而归。道士曰： 若过此已往，一榜亦不可得矣。 生云： 母死不见，且不可复为人，贵为卿相何加焉？ 道士曰： 某夙世与君有缘，今日必合尽力。 乃以一丸授之曰： 可遣人夙夜将去，服之可延七日。场毕而行，母子犹及见也。 
生藏之，匆匆而出，神志丧失。因计终天有期，早归一日，则多得一日之奉养，携仆贳驴，即刻东迈。驱里许，驴忽返奔，下之不驯，控之则蹶。生无计，躁汗如雨。仆劝止之，生不听。又贳他驴，亦如之。日已衔山，莫知为计。仆又劝曰： 明日即完场矣，何争此一朝夕乎？请即先主而行，计亦良得。 不得已，从之。次日草草竣事，立时遂发，不遑啜息，星驰而归。则母病绵惙，下丹药，渐就痊可。入视之，就榻泫泣。母摇首止之，执手喜曰： 适梦之阴司，见王者颜色和霁。谓稽尔生平，无大罪恶；今念汝子纯孝，赐寿一纪。 生亦喜。历数日，果平健如故。
未几闻捷，辞母如济。因赂内监，致意道士。道士欣然出，生便伏谒。道士曰： 君既高捷，太夫人又增寿数，此皆盛德所致。道人何力焉！ 生又讶其先知，因而拜问终身。道士云： 君无大贵，但得耄耋足矣。君前身与我为僧侣，以石投犬，误毙一蛙，今已投生为驴。论前定数，君当横折；今孝德感神，已有解星入命，固当无恙。但夫人前世为妇不贞，数应少寡。今君以德延寿，非其所偶，恐岁后瑶台倾也。 生恻然良久，问继室所在。曰： 在中州，今十四岁矣。 临别嘱曰： 倘遇危急，宜奔东南。 
后年余，妻病果死。钟舅令于西江，母遣往省，以便途过中州，将应继室之谶。偶适一村。值临河优戏，士女甚杂。方欲整辔趋过，有一失勒牡驴，随之而行，致骡蹄趹。生回首以鞭击驴耳，驴惊大奔。时有王世子方六七岁，乳媪抱坐堤上；驴冲过，扈从皆不及防，挤堕河中。众大哗，欲执之。生纵骡绝驰，顿忆道士言，极力趋东南。
约三十余里，入一山村，有叟在门，下骑揖之。叟邀入，自言 方姓 ，便诘所来。生叩伏在地，具以情告，叟言： 不妨。请即寄居此间，当使徼者去。 至晚得耗，始知为世子，叟大骇曰： 他家可以为力。此真爱莫能助矣！ 生哀不已。叟筹思曰： 不可为也。请过一宵，听其缓急，倘可再谋。 生愁怖，终夜不枕。次日侦听，则已行牒讥察，收藏者弃市。叟有难色，无言而入。生疑惧，无以自安。中夜叟来，入坐便问： 夫人年几何矣？ 生以鳏对。叟喜曰： 吾谋济矣。 问之，答云： 余姊夫慕道，挂锡南山；姊又谢世。遗有孤女，从仆鞠养，亦颇慧。以奉箕帚如何？ 生喜符道士之言，而又冀亲戚密迩，可以得其周谋，曰： 小生诚幸矣。但远方罪人，深恐贻累丈人。 叟曰： 此为君谋也。姊夫道术颇神，但久不与人事矣。合卺后，自与甥女筹之，必合有计。 生喜极，赘焉。
女十六岁，艳绝无双。生母对之欷歔。女云： 妾即陋，何遂遽见嫌恶？ 生谢曰： 娘子仙人，相偶为幸。但有祸患，恐致乖违。 因以实告。女怨曰： 舅乃非人！此弥天之祸，不可为谋，乃不明言，而陷我于坎窞！ 生长跪曰： 是小生以死命哀舅，舅慈悲而穷于术，知卿能生死人而肉白骨也。某诚不足称好逑，然家门幸不辱寞。倘得再生，香花供养有日耳。 女叹曰： 事已至此，夫复何辞？然父自削发招提，儿女之爱已绝。无已同往哀之，恐担挫辱不浅也。 乃一夜不寐，以毡绵厚作蔽膝，各以隐着衣底。然后唤肩舆，入南山十余里。山径拗折绝险，不复可乘。下舆，女跬步甚艰，生挽臂拽扶之，竭蹶始得上达。不远，即见山门，共坐少憩。女喘汗淫淫，粉黛交下。生见之，情不可忍，曰： 为某事，遂使卿罹此苦！ 女愀然曰： 恐此尚未是苦！ 困少苏，相将入兰若，礼佛而进。曲折入禅堂，见老僧趺坐，目若瞑，一僮执拂侍之。方丈中，扫除光洁；而坐前悉布沙砾，密如星宿。女不敢择，入跪其上；生亦从诸其后。僧开目一瞻，即复合去。女参曰： 久不定省，今女已嫁，故偕婿来。 僧久之，启视曰： 妮子大累人！ 即不复言。夫妻跪良久，筋力俱殆，沙石将压入骨，痛不可支。又移时，乃言曰： 将骡来未？ 女答曰： 未。 曰： 夫妻即去，可速将来。 二人拜而起，狼狈而行。
既归，如命，不解其意，但伏听之。过数日，相传罪人已得，伏诛讫。夫妻相庆。无何，山中遣僮来，以断杖付生云： 代死者，此君也。 便嘱瘗葬致祭，以解竹木之冤。生视之，断处有血痕焉。乃祝而葬之。夫妻不敢久居，星夜归辽阳。
