某御史家人，偶立市间，有一人衣冠华好，近与攀谈。渐问主人姓字、官阀，家人并告之。其人自言： 王姓，贵主家之内使也。 语渐款洽，因曰： 宦途险恶，显者皆附贵戚之门，尊主人所托何人也？ 答曰： 无之。 王曰： 此所谓惜小费而忘大祸者也。 家人曰： 何托而可？ 王曰： 公主待人以礼，能覆翼人。某侍郎系仆阶进。倘不惜千金贽，见公主当亦不难。 家人喜，问其居止。便指其门户曰： 日同巷不知耶？ 家人归告侍御。侍御喜，即张盛筵，使家人往邀王。王欣然来。筵间道公主情性及起居琐事甚悉，且言： 非同巷之谊，即赐百金赏，不肯效牛马。 御史益佩戴之。临别订约，王曰： 公但备物，仆乘间言之，旦晚当有报命。 
越数日始至，骑骏马甚都，谓侍御曰： 可速治装行。公主事大烦，投谒者踵相接，自晨及夕，不得一间。今得一间，宜急往，误则相见无期矣。 侍御乃出兼金重币，从之去。曲折十余里，始至公主第，下骑祗候。王先持贽入。久之，出，宣言： 公主召某御史。 即有数人接递传呼。侍御伛偻而入，见高堂上坐丽人，姿貌如仙，服饰炳耀；侍姬皆着锦绣，罗列成行。侍御伏谒尽礼，传命赐坐檐下，金碗进茗。主略致温旨，侍御肃而退。自内传赐缎靴、貂帽。
既归，深德王，持刺谒谢，则门阖无人，疑其侍主未复。三日三诣，终不复见。使人询诸贵主之门，则高扉扃锢。访之居人，并言： 此间曾无贵主。前有数人僦屋而居，今去已三日矣。 使反命，主仆丧气而已。
副将军某，负资入都，将图握篆，苦无阶。一日有裘马者谒之，自言： 内兄为天子近侍。 茶已，请间云： 目下有某处将军缺，倘不吝重金，仆嘱内兄游扬圣主之前，此任可致，大力者不能夺也。 某疑其妄。其人曰： 此无须踟蹰。某不过欲抽小数于内兄，于将军锱铢无所望。言定如干数，署券为信。待召见后方求实给，不效则汝金尚在，谁从怀中而攫之耶？ 某乃喜，诺之。
次日复来引某去，见其内兄云： 姓田。 煊赫如侯家。某参谒，殊傲睨不甚为礼。其人持券向某曰： 适与内兄议，率非万金不可，请即署尾。 某从之。田曰： 人心叵测，事后虑有反复。 其人笑曰： 兄虑之过矣。既能予之，宁不能夺之耶？且朝中将相，有愿纳交而不可得者。将军前程方远，应不丧心至此。 某亦力矢而去。其人送之，曰： 三日即复公命。 
逾两日，日方西，数人吼奔而入，曰： 圣上坐待矣！ 某惊甚，疾趋入朝。见天子坐殿上，爪牙森立。某拜舞已。上命赐坐，慰问殷勤，顾左右曰： 闻某武烈非常，今见之，真将军才也！ 因曰： 某处险要地，今以委卿，勿负朕意，侯封有日耳。 某拜恩出。即有前日裘马者从至客邸，依券兑付而去。于是高枕待绶，日夸荣于亲友。过数日探访之，则前缺已有人矣。大怒，忿争于兵部之堂，曰： 某承帝简，何得授之他人？ 司马怪之。及述宠遇，半如梦境。司马怒，执下廷尉。始供其引见者之姓名，则朝中并无此人。又耗万金，始得革职而去。
异哉！武弁虽騃，岂朝门亦可假耶？疑其中有幻术存焉，所谓 大盗不操矛弧 者也。
嘉祥李生，善琴。偶适东郊，见工人掘土得古琴，遂以贱直得之。拭之有异光，安弦而操，清烈非常。喜极，若获拱璧，贮以锦囊，藏之密室，虽至戚不以示也。
邑丞程氏新莅任，投刺谒李。李故寡交游，以其先施故，报之。过数日又招饮，固请乃往。程为人风雅绝伦，议论潇洒，李悦焉。越日折柬酬之，欢笑益洽。从此月夕花晨，未尝不相共也。年余，偶于丞廨中，见绣囊裹琴置几上，李便展玩。程问： 亦谙此否？ 李曰： 生平最好。 程讶曰： 知交非一日，绝技胡不一闻？ 拨炉爇沉香，请为小奏。李敬如教。程曰： 大高手！愿献薄技，勿笑小巫也。 遂鼓《御风曲》，其声泠泠，有绝世出尘之意。李更倾倒，愿师事之。自此二人以琴交，情分益笃。
年余，尽传其技。然程每诣李，李以常琴供之，未肯泄所藏也。一夕薄醉，丞曰： 某新肄一曲，亦愿闻之乎？ 为秦《湘妃》，幽怨若泣。李亟赞之。丞曰： 所恨无良琴；若得良琴，音调益胜。 李欣然曰： 仆蓄一琴，颇异凡品。今遇锺期，何敢终密？ 乃启椟负囊而出。程以袍袂拂尘，凭几再鼓，刚柔应节，工妙入神。李击节不置。丞曰： 区区拙技，负此良琴。若得荆人一奏，当有一两声可听者。 李惊曰： 公闺中亦精之耶？ 丞笑曰： 适此操乃传自细君者。 李曰： 恨在闺阁，小生不得闻耳。 丞曰： 我辈通家，原不以形迹相限。明日请携琴去，当使隔帘为君奏之。 李悦。
次日抱琴而往。丞即治具欢饮。少间将琴入，旋出即坐。俄见帘内隐隐有丽妆，顷之，香流户外。又少时弦声细作，听之，不知何曲；但觉荡心媚骨，令人魂魄飞越。曲终便来窥帘，竟二十余绝代之姝也。丞以巨白劝釂，内复改弦为《闲情之赋》，李形神益惑。倾饮过醉，离席兴辞，索琴。丞曰： 醉后防有磋跌。明日复临，当今闺人尽其所长。 李归。次日诣之，则廨舍寂然，惟一老隶应门。问之，云： 五更携眷去，不知何作，言往复可三日耳。 如期往伺之，日暮，并无音耗。吏皂皆疑，白令破扃而窥其室，室尽空，惟几榻犹存耳。达之上台，并不测其何故。
李丧琴，寝食俱废。不远数千里访诸其家。程故楚产，三年前，捐资受嘉祥。执其姓名，询其居里，楚中并无其人。或云： 有程道士者善鼓琴，又传其有点金术。三年前，忽去不复见。 疑即其人。又细审其年甲、容貌，吻合不谬。乃知道士之纳官皆为琴也。知交年余，并不言及音律；渐而出琴，渐而献技，又渐而惑以佳丽；浸渍三年，得琴而去。道士之癖，更甚于李生也。天下之骗机多端，若道士，骗中之风雅者矣。
