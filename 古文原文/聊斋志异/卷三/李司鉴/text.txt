李司鉴，永年举人也，于康熙四年九月二十八日，打死其妻李氏。地方报广平，行永年查审。司鉴在府前，忽于肉架上夺一屠刀，奔入城隍庙登戏台上对神而跪。自言： 神责我不当听信奸人，在乡党颠倒是非，着我割耳。 遂将左耳割落，抛台下。又言： 神责我不应骗人钱财，着我割指。 遂将左指剁去。又言： 神责我不当奸淫妇女，使我割肾。 遂自阉，昏迷僵仆。时总督朱云门题参革褫究拟，已奉谕旨，而司鉴已伏冥诛矣。邸抄。
