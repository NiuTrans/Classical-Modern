济南一僧，不知何许人。赤足衣百衲，日于芙蓉、明湖诸馆，诵经抄募。与以酒食钱粟皆弗受，叩所需又不答。终日未尝见其餐饭。或劝之曰： 师既不茹荤酒，当募山村僻巷中，何日日往来于膻闹之场？ 僧合眸讽诵，睫毛长指许，若不闻。少旋又语之，僧遽张目厉声曰： 要如此化！ 又诵不已。久之自出而去，或从其后，固诘其必如此之故，走不应。叩之数四，又厉声曰： 非汝所知！老僧要如此化！ 积数日，忽出南城，卧道侧如僵，三日不动。居民恐其饿死，贻累近郭，因集劝他徙。欲饭饭之，欲钱钱之，僧瞑然不动，群摇而语之。僧怒，于衲中出短刀，自剖其腹，以手入内理肠于道，而气随绝。众骇告郡，藳葬之。异日为犬所穴，席见；踏之似空，发视之，席封如故，犹空茧然。
