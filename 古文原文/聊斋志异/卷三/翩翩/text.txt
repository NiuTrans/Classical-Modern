罗子浮，邠人，父母俱早世，八九岁依叔大业。业为国子左厢，富有金缯而无子，爱子浮若己出。十四岁为匪人诱去，作狭邪游，会有金陵娼侨寓郡中，生悦而惑之。娼返金陵，生窃从遁去。居娼家半年，床头金尽，大为姊妹行齿冷，然犹未遽绝之。无何，广疮溃臭，沾染床席，逐而出。丐于市，市人见辄遥避。自恐死异域，乞食西行，日三四十里，渐至邠界。又念败絮脓秽，无颜入里门，尚趑趄近邑间。
日就暮，欲趋山寺宿，遇一女子，容貌若仙，近问： 何适？ 生以实告。女曰： 我出家人，居有山洞，可以下榻，颇不畏虎狼。 生喜从去。入深山中，见一洞府，入则门横溪水，石梁驾之。又数武，有石室二，光明彻照，无须灯烛。命生解悬鹑，浴于溪流，曰： 濯之，疮当愈。 又开幛拂褥促寝，曰： 请即眠，当为郎作裤。 乃取大叶类芭蕉，剪缀作衣，生卧视之。制无几时，折迭床头，曰： 晓取着之。 乃与对榻寝。生浴后，觉疮疡无苦，既醒摸之，则痂厚结矣。诘旦将兴，心疑蕉叶不可着，取而审视，则绿锦滑绝。少间具餐，女取山叶呼作饼，食之果饼；又剪作鸡、鱼烹之，皆如真者。室隅一罂贮佳酝，辄复取饮，少减，则以溪水灌益之。数日疮痂尽脱，就女求宿。女曰： 轻薄儿！甫能安身，便生妄想！ 生云： 聊以报德。 遂同卧处，大相欢爱。
一日有少妇笑入曰： 翩翩小鬼头快活死！薛姑子好梦几时做得？ 女迎笑曰： 花城娘子，贵趾久弗涉，今日西南风紧，吹送也！小哥子抱得未？ 曰： 又一小婢子。 女笑曰： 花娘子瓦窖哉！那弗将来？ 曰： 方呜之，睡却矣。 于是坐以款饮。又顾生曰： 小郎君焚好香也。 生视之，年二十有三四，绰有余妍，心好之。剥果误落案下，俯地假拾果，阴捻翘凤。花城他顾而笑，若不知者。生方恍然神夺，顿觉袍裤无温，自顾所服悉成秋叶，几骇绝。危坐移时，渐变如故。窃幸二女之弗见也。少顷酬酢间，又以指搔纤掌。花城坦然笑谑，殊不觉知。突突怔忡间，衣已化叶，移时始复变。由是渐颜息虑，不敢妄想。花城笑曰： 而家小郎子，大不端好！若弗是醋葫芦娘子，恐跳迹入云霄去。 女亦哂曰： 薄幸儿，便值得寒冻杀！ 相与鼓掌。花城离席曰： 小婢醒，恐啼肠断矣。 女亦起曰： 贪引他家男儿，不忆得小江城啼绝矣。花城既去，惧贻诮责，女卒晤对如平时。居无何，秋老风寒，霜零木脱，女乃收落叶，蓄旨御冬。顾生肃缩，乃持襆掇拾洞口白云为絮复衣，着之温暖如襦，且轻松常如新绵。
逾年生一子，极惠美，日在洞中弄儿为乐。然每念故里，乞与同归。女曰： 妾不能从。不然，君自去。 因循二三年，儿渐长，遂与花城订为姻好。生每以叔老为念。女曰： 阿叔腊故大高，幸复强健，无劳悬耿。待保儿婚后，去住由君。 女在洞中，辄取叶写书，教儿读，儿过目即了。女曰： 此儿福相，放教入尘寰，无忧至台阁。 未几儿年十四，花城亲诣送女，女华妆至，容光照人。夫妻大悦。举家宴集。翩翩扣钗而歌曰： 我有佳儿，不羡贵官。我有佳妇，不羡绮绔。今夕聚首，皆当喜欢。为君行酒，劝君加餐。 既而花城去，与儿夫妇对室居。新妇孝，依依膝下，宛如所生。生又言归，女曰： 子有俗骨，终非仙品。儿亦富贵中人可携去，我不误儿生平。 新妇思别其母，花城已至。儿女恋恋，涕各满眶。两母慰之曰： 暂去，可复来。 翩翩乃剪叶为驴，令三人跨之以归。
大业已归老林下，意侄已死，忽携佳孙美妇归，喜如获宝。入门，各视所衣悉蕉叶，破之，絮蒸蒸腾去，乃并易之。后生思翩翩，偕儿往探之，则黄叶满径，洞口路迷，零涕而返。
异史氏曰： 翩翩、花城，殆仙者耶？餐叶衣云何其怪也！然帏幄诽谑，狎寝生雏，亦复何殊于人世？山中十五载，虽无 人民城郭 之异，而云迷洞口，无迹可寻，睹其景况，真刘、阮返棹时矣。 
