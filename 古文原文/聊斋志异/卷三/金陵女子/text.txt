沂水居民赵某，以故自城中归，见女子白衣哭路侧，甚哀。睨之，美；悦之，凝注不去，女垂涕曰： 夫夫也，路不行而顾我！ 赵曰： 我以旷野无人，而子哭之恸，实怆于心。 女曰： 夫死无路，是以哀耳。 赵劝其复择良匹。曰： 渺此一身，其何能择？如得所托，媵之可也。 赵忻然自荐，女从之。赵以去家远，将觅代步。女曰： 无庸。 乃先行、飘若仙奔。至家，操井臼甚勤。
积二年余，谓赵曰： 感君恋恋，猥相从，忽已三年，今宜且去。 赵曰： 曩言无家，今焉往？ 曰： 彼时漫为是言耳，何得无家？身父货药金陵。倘欲再晤，可载药往，可助资斧。 赵经营，为贳舆马。女辞之，出门径去，追之不及，瞬息遂杳。
居久之，颇涉怀想，因市药诣金陵。寄货旅邸，访诸衢市，忽药肆一翁望见，曰： 婿至矣。 延之入，女方浣裳庭中，见之不言亦不笑，浣不辍。赵衔恨遽出，翁又曳之返，女不顾如初。翁命治具作饭，谋厚赠之。女止之曰， 渠福薄，多将不任；宜少慰其苦辛，再检十数医方与之，便吃著不尽矣。 翁问所载药，女云： 已售之矣，直在此。 翁乃出方付金，送赵归。
试其方，有奇验。沂水尚有能知其方者。以蒜白接茅檐雨水，洗瘊赘，其方之一也，良效。
