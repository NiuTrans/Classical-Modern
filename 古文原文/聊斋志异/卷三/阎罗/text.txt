莱芜秀才李中之，性直谅不阿。每数日辄死去，僵然如尸，三四日始醒。或问所见，则隐秘不泄。时邑有张生者，亦数日一死。语人曰： 李中之，阎罗也，余至阴司亦其属曹。 其门殿对联，俱能述之。或问： 李昨赴阴司何事？ 张曰： 不能具述，惟提勘曹操，笞二十。 
异史氏曰： 阿瞒一案，想更数十阎罗矣。畜道、剑山，种种具在，宜得何罪，不劳挹取；乃数千年不决，何也？岂以临刑之囚，快于速割，故使之求死不得也？异已！ 
