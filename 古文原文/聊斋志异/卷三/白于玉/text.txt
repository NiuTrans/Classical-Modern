吴青庵筠，少知名。葛太史见其文，每嘉叹之，托相善者邀至其家，领其言论风采。曰： 焉有才如吴生而长贫贱者乎？ 因俾邻好致之曰 使青庵奋志云霄，当以息女奉巾栉。 时太史有女绝美，生闻大喜，确自信。既而秋闱被黜，使人谓太史： 富贵所固有，不可知者迟早耳，请待我三年，不成而后嫁。 于是刻志益苦。
一夜月明之下，有秀才造谒，白晰短须，细腰长爪。诘所来，自言白氏，字于玉。略与倾谈，豁人心胸。悦之，留同止宿。迟明欲去，生嘱便道频过。白感其情殷，愿即假馆，约期而别。至日，先一苍头送炊具来，少间白至，乘骏马如龙。生另舍舍之。白命奴牵马去。
遂共晨夕，忻然相得。生视所读书，并非常所见闻。亦绝无时艺。讶而问之，白笑曰： 士名有志，仆非功名中人也。 夜每招生饮，出一卷授生，皆吐纳之术，多所不解，因以迂缓置之。他日谓生曰： 曩所授，乃《黄庭》之要道，仙人之梯航。 生笑曰： 仆所急不在此，且求仙者必断绝情缘，使万念俱寂，仆病未能也。 白问： 何故？ 生以宗嗣为虑，白曰： 胡久不娶？ 笑曰：  寡人有疾，寡人好色。  白亦笑曰：  王请无好小色。 所好何如？ 生具以情告。白疑未必真美，生曰： 此遐迩所共闻，非小生之目贱也。 白微哂而罢。
次日忽促装言别，生凄然与语，刺刺不能休。白乃命童子先负装行，两相依恋。俄见一青蝉鸣落案间，白辞曰： 舆已驾矣，请自此别。如相忆，拂我榻而卧之。 方欲再问，转瞬间白小如指，翩然跨蝉背上，嘲哳而飞，杳入云中。生乃知其非常人，错愕良久，怅怅自失。
逾数日，细雨忽集，思白綦切。视所卧榻，鼠迹碎琐，慨然扫除，设席即寝。无何。见白家童来相招，忻然从之。俄有桐凤翔集，童捉谓生曰： 黑径难行，可乘此代步。 生虑细小不能胜任，童曰： 试乘之。 生如所请，宽然殊有余地，童亦附其尾上。戛然一声，凌升空际。未几见一朱门，童先下，扶生亦下。问： 此何所？ 曰： 此天门也。 门边有巨虎蹲伏，生骇俱，童一身障之。见处处风景，与世殊异。童导入广寒宫，内以水晶为阶，行人如在镜中。桂树两章，参空合抱。花气随风，香无断际。亭宇皆红窗，时有美人出入，冶容秀骨，旷世并无其俦。童言：王母宫佳丽尤胜。 然恐主人伺久，不暇留连，导与趋出。移时见白生候于门，握手入，见檐外清水白沙，涓涓流溢，玉砌雕阑，殆疑桂阙。甫坐，即有二八妖鬟，来荐香茗。少间命酌，有四丽人敛衽鸣珰，给事左右。才觉背上微痒，丽人即纤指长甲，探衣代搔。生觉心神摇曳，罔所安顿。既而微醺，渐不自持，笑顾丽人，兜搭与语，美人辄笑避。白令度曲侑觞，一衣绛绡者引爵向客，便即筵前，宛转清歌。诸丽者笙管敖曹，呜呜杂和。既阕，一衣翠裳者亦酌亦歌。尚有一紫衣人，与一淡白软绡者，吃吃笑，暗中互让不肯前。白令一酌一唱，紫衣人便来把盏，生托接杯，戏挠纤腕。女笑失手，酒杯倾堕。白谯诃之，女拾杯含笑，俯首细语云： 冷如鬼手馨，强来捉人臂。 白大笑，罚令自歌且舞。舞已，衣淡白者又飞一觥，生惊不能釂，女捧酒有愧色，乃强饮之。
细视四女，风致翩翩，无一非绝世者。遽谓主人曰： 人间尤物，仆求一而难之，君集群芳，能令我真个销魂否？ 白笑曰： 足下意中自有佳人，此何足当巨眼之顾？ 生曰： 吾今乃知所见之不广也。 白乃尽招诸女，俾自择，生颠倒不能自决。白以紫衣人有把臂之好，遂使襆被奉客。既而衾枕之爱，极尽绸缪。生索赠，女脱金腕钏付之。忽童入曰： 仙凡路殊，君宜即去。 女急起，遁去。生问主人，童曰： 早诣待漏，去时嘱送客耳。 生怅然从之，复寻旧途。将及门，回视童子，不知何时已去。虎哮骤起，生惊窜而去，望之无底，而足已奔堕。
一惊而寤，则朝暾已红。方将振衣，有物腻然坠褥间，视之钏也。心益异之。由是前念灰冷，每欲寻赤松游，而尚以胤续为忧。过十余月，昼寝方酣，梦紫衣姬自外至，怀中绷婴儿曰： 此君骨肉。天上难留此物，敬持送君。 乃寝诸床，牵衣覆之。匆匆欲去。生强与为欢。乃曰： 前一度为合卺，今一度为永诀，百年夫妇尽于此矣。君倘有志，或有见期。 生醒，见婴儿卧袱褥间，绷以告母。母喜，佣媪哺之，取名梦仙。
生于是使人告太史，自己将隐，令别择良匹，太史不肯，生固以为辞。太史告女，女曰： 远近无不知儿身许吴郎矣。今改之，是二天也。 因以此意告生。生曰： 我不但无志于功名，兼绝情于燕好。所以不即入山者，徒以有老母在。 太史又以商女，女曰： 吴郎贫我甘其藜藿，吴郎去我事其姑嫜，定不他适！ 使人三四返，迄无成谋，遂诹日备车马妆奁嫔于生家。生感其贤，敬爱臻至。女事姑孝，曲意承顺，过贫家女。逾二年，母亡，女质奁作具，罔不尽礼。
生曰： 得卿如此吾何忧！顾念一人得道，拔宅飞升。余将远逝，一切付之于卿。 女坦然，殊不挽留，生遂去。女外理生计，内训孤儿，井井有法。梦仙渐长，聪慧绝伦。十四岁，以神童领乡荐，十五入翰林。每褒封，不知母姓氏，封葛母一人而已。值霜露之辰，辄问父所，母具告之，遂欲弃官往寻。母曰： 汝父出家今已十有余年，想已仙去，何处可寻？ 
后奉旨祭南岳。中途遇寇。窘急中，一道人仗剑入，寇尽披靡，围始解。德之。馈以金不受。出书一函，付嘱曰： 余有故人与大人同里，烦一致寒暄。 问： 何姓名？ 答曰： 王林。 因忆村中无此名，道士曰： 草野微贱，贵官自不识耳。 临行出一金钏：曰： 此闺阁物，道人拾此无所用处，即以奉报。 视之嵌镂精绝。
怀归以授夫人，夫人爱之，命良工依式配造，终不及其精巧。遍问村中，并无王林其人者。私发其函，上云： 三年鸾凤，分拆各天；葬母教子，端赖卿贤。无以报德，奉药一丸；剖而食之，可以成仙。 后书 琳娘夫人妆次 。读毕不解何人，持以告母。母执书以泣。曰： 此汝父家报也。琳，我小字。 始恍然悟 王林 为拆白谜也，悔恨不已。又以钏示母，母曰： 此汝母遗物。而翁在家时，尝以相示。 又视丸如豆大，喜曰： 我父仙人，啖此必能长生。 母不遽吞，受而藏之。
会葛太史来视甥，女诵吴生书，便进丹药为寿。太史剖而分食之，顷刻精神焕发。太史时年七旬，龙钟颇甚，忽觉筋力溢于肤革，遂弃舆而步，其行健速，家人坌息始能及焉。逾年都城有回禄之灾，火终日不熄，夜不敢寐，毕集庭中，见火势拉杂，寝及邻舍，一家徊徨，不知所计。忽夫人臂上金钏戛然有声，脱臂飞去。望之大可数亩。团覆宅上，形如月阑，钏口降东南隅，历历可见。众大愕。俄顷火自西来，近阑则斜越而东。迨火势既远，窃意钏亡不可复得，忽见红光乍敛，钏铮然堕足下。都中延烧民舍数万间，左右前后并为灰烬，独吴第无恙。惟东南一小阁化为乌有，即钏口漏覆处也。葛母年五十余，或见之，犹似二十许人。
