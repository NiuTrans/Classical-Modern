王春李先生之祖，与先叔祖玉田公交最好。一夜梦公至其家，黯然相语。问： 何来？ 曰： 仆将长往，故与君来别耳。 问： 何之？ 曰： 远矣。 遂出。送至谷中，见石壁有裂罅，便拱手作别，以背向罅，逡巡倒行而入，呼之不应，因而惊寐。及明以告太公敬一，且使备吊具，曰： 玉田公捐舍矣！ 太公请先探之，信而后吊之。不听，竟以素服往，至门则提幡挂矣。呜呼！古人于友，其死生相信如此，丧舆待巨卿而行，岂妄哉！
