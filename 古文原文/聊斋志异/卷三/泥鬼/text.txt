余乡唐太史济武，数岁时，有表亲某相携戏寺中。太史童年磊落，胆即最豪，见庑中泥鬼睁琉璃眼，甚光而巨，爱之，阴以指抉取，怀之而归。既抵家，某暴病不语；移时忽起，厉声曰： 何故掘吾睛！ 噪叫不休。众莫之知，太史始言所作。家人乃祝曰： 童子无知，戏伤尊目，行奉还也。 乃大言曰： 如此，我便当去。 言讫仆地遂绝，良久而苏。问其所言，茫不自觉。乃送睛仍安鬼眶中。
异史氏曰： 登堂索睛，土偶何其灵也。顾太史抉睛，而何以迁怒于同游？盖以玉堂之贵，而且至性觥觥，观其上书北阙，拂袖南山，神且惮之，而况鬼乎？ 
