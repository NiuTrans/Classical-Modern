李生伯言，沂水人，抗直有肝胆。忽暴病，家人进药，却之曰： 吾病非药饵可疗。阴司阎罗缺，欲吾暂摄其篆耳。死勿埋我，宜待之。 是日果死。
驺从导去，入一宫殿，进冕服，隶胥祗候甚肃。案上簿书丛沓。一宗：江南某，稽生平所私良家女八十二人，鞫之佐证不诬，按冥律宜炮烙。堂下有铜柱，高八九尺，围可一抱，空其中而炽炭焉，表里通赤。群鬼以铁蒺藜挞驱使登，手移足盘而上，甫至顶，则烟气飞腾，崩然一响如爆竹，人乃堕；团伏移时始复苏。又挞之，爆堕如前。三堕，则匝地如烟而散，不复能成形矣。
又一起：为同邑王某，被婢父讼盗占生女，王即李姻家。先是一人卖婢，王知其所来非道，而利其直廉，遂购之。至是王暴卒。越日其友周生遇于途，知为鬼，奔避斋中。王亦从入。周惧而祝，问所欲为。王曰： 烦作见证于冥司耳。 惊问： 何事？ 曰： 余婢实价购之，今被误控，此事君亲见之，惟借季路一言，无他说也。 周固拒之，王出曰： 恐不由君耳。 未几周果死，同赴阎罗质审。李见王，隐存左袒意。忽见殿上火生，焰烧梁栋。李大骇，侧足立，吏急进曰： 阴曹不与人世等，一念之私不可容。急消他念则火自熄。 李敛神寂虑，火顿灭。已而鞫状，王与婢父反复相苦；问周，周以实对；王以故犯论笞。答讫，遣人俱送回生，周与王皆三日而苏。
李视事毕，舆马而返。中途见阙头断足者数百辈，伏地哀鸣。停车研诘，则异乡之鬼，思践故土，恐关隘阻隔，乞求路引。李曰： 余摄任三日已解任矣，何能为力？ 众曰： 南村胡生，将建道场，代嘱可致。 李诺之。至家，驺从都去，李乃苏。
胡生字水心，与李善，闻李再生，便诣探省。李遽问： 清醮何时？ 胡讶曰： 兵燹之后，妻孥瓦全，向与室人作此愿心，未向一人道也，何知之？ 李具以告。胡叹曰： 闺房一语遂播幽冥，可惧哉！ 乃敬诺而去。次日如王所，王犹惫卧。见李，肃然起敬，申谢佑庇。李曰： 法律不能宽假。今幸无恙乎？ 王云： 已无他症，但笞疮脓溃耳。 又二十余日始痊，臀肉腐落，瘢痕如杖者。
异史氏曰： 阴司之刑惨于阳世，责亦苛于阳世。然关说不行，则受残酷者不怨也。谁谓夜台无天日哉？第恨无火烧临民之堂廨耳！ 
