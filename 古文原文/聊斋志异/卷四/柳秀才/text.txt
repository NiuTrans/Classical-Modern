明季，蝗生青兖间，渐集于沂，沂令忧之。退卧署幕，梦一秀才来谒，峨冠绿衣，状貌修伟，自言御蝗有策。询之，答云： 明日西南道上有妇跨硕腹牝驴子，蝗神也。哀之，可免。 令异之。治具出邑南。伺良久，果有妇高髻褐帔，独控老苍卫，缓蹇北度。即爇香，捧卮酒，迎拜道左，捉驴不令去。妇问： 大夫将何为？ 令便哀求： 区区小治，幸悯脱蝗口。 妇曰： 可恨柳秀才饶舌，泄我密机！当即以其身受，不损禾稼可耳。 乃尽三卮，瞥不复见。
后蝗来飞蔽天日，竟不落禾田，尽集杨柳，过处柳叶都尽。方悟秀才柳神也。或云： 是宰官忧民所感。 诚然哉！
