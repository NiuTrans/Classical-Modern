邹平张华东，奉旨祭南岳，道出江淮间，将宿驿亭。前驱白： 驿中有怪异，不可宿。 张弗听，宵分冠剑而坐，俄闻靴声入，则一颁白叟，皂纱黑带。怪而问之，叟稽首曰： 我库官也。为大人典藏有日矣。幸节钺遥临，下官释此重负。 问： 库存几何？ 答云： 二万三千五百金。 公虑多金累缀，约归时盘验，叟唯唯而退。张至南中，馈遗颇丰。及还，宿驿亭，叟复出谒。及问库物，曰： 已拨辽东兵饷矣。 深讶其前后之乖。叟曰： 人世禄命，皆有额数，锱铢不能增损。大人此行，应得之数已得矣，又何求？ 言已竟去。张乃计其所获，与库数适相吻合。方叹饮啄有定，不可妄求也。
