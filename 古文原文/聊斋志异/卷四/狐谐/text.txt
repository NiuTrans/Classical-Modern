万福，字子祥，博兴人也。幼业儒。家少有而运殊蹇，行年二十有奇，尚不能掇一芹。
乡中浇俗，多报富户役，长厚者至碎破其家。万适报充役，惧而逃，如济南，税居逆旅。夜有奔女，颜色颇丽。万悦而私之。请其姓氏。女自言： 实狐，但不为君祟耳。 万喜而不疑。女嘱勿与客共，遂日至，与共卧处。凡日用所需，无不仰给于狐。
居无何，二三相识，辄来造访，恒信宿不去。万厌之而不忍拒，不得已，以实告客。客愿一睹仙容。万白于狐。狐谓客曰： 见我何为哉？我亦犹人耳。 闻其声，呖呖在目前，四顾，即又不见。客有孙得言者，善俳谑，固请见，且谓： 得听娇音，魂魄飞越；何吝容华，徒使人闻声相思？ 狐笑曰： 贤哉孙子！欲为高曾母作行乐图耶？ 诸客俱笑。狐曰： 我为狐，请与客言狐典，颇愿闻之否？ 众唯唯。狐曰： 昔某村旅舍，故多狐，辄出祟行客。客知之，相戒不宿其舍，半年，门户萧索。主人大忧，甚讳言狐。忽有一远方客，自言异国人，望门休止。主人大悦。甫邀入门，即有途人阴告曰： 是家有狐。 客惧，白主人，欲他徙。主人力白其妄，客乃止。入室方卧，见群鼠出于床下。客大骇，骤奔，急呼： 有狐！ 主人惊问。客怨曰： 狐巢于此，何诳我言无？ 主人又问： 所见何状？ 客曰： 我今所见，细细么么，不是狐儿，必当是狐孙子？  言罢，座客为之粲然。孙曰， 既不赐见，我辈留宿，宜勿去，阻其阳台。 狐笑曰： 寄宿无妨；倘小有迕犯，幸勿滞怀。 客恐其恶作剧，乃共散去。
然数日必一来，索狐笑骂。狐谐甚，每一语，即颠倒宾客，滑稽者不能屈也。群戏呼为 狐娘子 。一日，置酒高会，万居主人位，孙与二客分左右座，上设一榻屈狐。狐辞不善酒。咸请坐谈，许之。酒数行，众掷骰为瓜蔓之令。客值瓜色，会当饮，戏以觥移上座曰： 狐娘子大清醒，暂借一觞。 狐笑曰： 我故不饮。愿陈一典，以佐诸公饮。 孙掩耳不乐闻。客皆言曰： 骂人者当罚。 狐笑曰： 我骂狐何如？ 众曰： 可。 于是倾耳共听。狐曰： 昔一大臣，出使红毛国，着狐腋冠，见国王。王见而异之，问： 何皮毛，温厚乃尔？ 大臣以狐对。王言：此物生平未曾得闻。狐字字画何等？使臣书空而奏曰： 右边是一大瓜，左边是一小犬。  主客又复哄堂。
二客，陈氏兄弟，一名所见，一名所闻。见孙大窘，乃曰： 雄狐何在，而纵雌流毒若此？ 狐曰： 适一典，谈犹未终，遂为群吠所乱，请终之。国王见使臣乘一骡，甚异之。使臣告曰： 此马之所生。 又大异之。使臣曰： 中国马生骡，骡生驹驹。 王细问其状。使臣曰： 马生骡，是 臣所见 ；骡生驹驹，乃 臣所闻 。  举座又大笑。
众知不敌，乃相约：后有开谑端者，罚作东道主。顷之，酒酣，孙戏谓万曰： 一联请君属之。 万曰： 何如？ 孙曰： 妓者出门访情人，来时 万福 ，去时 万福 。 合座属思不能对。狐笑曰： 我有之矣。 众共听之。曰： 龙王下诏求直谏，鳖也 得言 ，龟也 得言 。 四座无不绝倒。孙大恚曰： 适与尔盟，何复犯戒？ 狐笑曰： 罪诚在我；但非此，不成确对耳。明旦设席，以赎吾过。 相笑而罢。狐之诙谐，不可殚述。
居数月，与万偕归。乃博兴界。告万曰： 我此处有葭莩亲，往来久梗，不可不一讯。日且暮，与君同寄宿，待旦而行可也。 万询其处，指言： 不远。 万疑前此故无村落，姑从之。二里许，果见一庄，生平所未历。狐往叩关，一苍头出应门。入则重门迭阁，宛然世家。俄见主人，有翁与媪，揖万而坐。列筵丰盛，待万以姻娅，遂宿焉。狐早谓曰： 我遽偕君归，恐骇闻听。君宜先往，我将继至。 万从其言，先至，预白于家人。未几，狐至。与万言笑，人尽闻之，而不见其人。逾年，万复事于济，狐又与俱。忽有数人来，狐从与语，备极寒暄。乃语万曰： 我本陕中人，与君有夙因，遂从尔许时。今我兄弟至矣。将从以归，不能周事。 留之不可，竟去。
