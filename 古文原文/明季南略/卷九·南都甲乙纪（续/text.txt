宏光出奔
五月初十日，京师各城闭门。午后，唤集梨园子弟入大内演戏，上与太监韩赞周、屈尚忠、田成等杂坐酣饮。二鼓后，上奉太后、一妃与内官四、五十人跨马从通济门出，文武百官无一人知者。遗下宫娥女优五、六十人，杂沓于西华门内外；得随一人拉去为幸（ 编年 云： 上跨马从聚宝门出狩 ）。
上至太平府，刘孔昭闭城不纳，傍徨江次；乃奔坂子矶就黄得功营。得功方出兵与左兵战；闻之，即归营，向泣曰： 陛下死守京城，臣等犹可借势作事。奈何听奸人之言轻出，进退将何所据？此陛下自误，非臣等误陛下也！臣营弱薄如此，其何以处陛下哉 ！居两日，刘良佐奉大清豫王令追至，且召得功。得功怒，单骑不甲而出，隔河骂之；挥鞭誓死，言 我黄将军志不受屈 ！良佐伏弩射中得功喉，得功叹曰： 吾无能为矣 ！归营拔剑自刎。良佐即入其营，挟上回南京（一云：马士英撤江北诸军堵左兵，惟刘泽清不行、亦不北拒，大清兵遂直下。五月十一日，宏光出奔。十二日，驻太平府二十里外，阮大铖、朱大典、方国安等来见，欲避入太平；刘孔昭率百姓闭城不纳。十三日，往芜湖；水师总兵官黄斌卿先遁，登中军翁之琪舟。十四日，因就黄得功居两日，将谋往浙。刘良佐追及，得功死之；兵未渡浮桥，铁索忽断，军士望洋而止。上遂蒙尘，翁之琪投水死）。
五月二十五日，宏光以无幔小轿入城，首蒙包头、身衣蓝布衣，以油扇掩面；太后及妃，乘驴随后。夹路百姓唾骂，有投瓦砾者。进南门易马，直至内守备府。见豫王叩头，豫王坐受之。命设酒于灵璧侯府，坐宏光于太子下。赵之龙暨礼部八人侍宴，唤乐户二十八人歌唱，饮酒。席中豫王向宏光问曰： 汝先帝自有子，汝不奉遗诏，擅自称尊，何为 ？又曰： 汝既擅立，不遣一兵讨贼，于义何居 ？又曰： 先帝遗体，止有太子；逃难远来，汝既不让位，又转辗磨灭之，何为 ？宏光总不答。太子曰： 皇伯手札召我来，反不认；又改姓名，极刑加我。奸臣所为，皇伯不知 ！豫王又曰： 我兵尚在扬州，汝何为便走？自主之耶，抑人教之耶 ？宏光答话支吾，汗出沾背，终席俛首。席散，拘于江宁县，与太后、一妃同处。豫王令旧臣往视，惟安远侯柳祚昌、侍郎何楷视之；宏光嘻笑自若，但问马士英奸臣何在尔。
黄得功既死，得功左协部将田雄负宏光与右协部将马得功降附大清，献于豫王。当雄负宏光时，宏光恨甚，啮其肩，遂成人面疮。时在五月；后每逢夏五月便发，痛不可忍。每日食肉三斤，以一脔覆其上，痛稍止。顷之，复痛；又易新肉覆之，痛乃缓。已而复痛，反覆不得休息。如是者十八年。至康熙二年五月二十日，终以此疮死。雄字明宇，宣府左卫人。得功两目赤，临阵大声呼疾，故众号为 马叫唤 。得功字小山，辽东广宁人。
附记：五月初一日，有书联于东、西长安门柱云： 福人沉醉未醒，全凭马上胡诌；幕府凯歌已休，犹听阮中曲变 。又云： 福建告终，只看卢前、马后；崇基尽毁，何劳东捷、西沾。先是，三月下旬夜半，书马士英堂中云； 闯贼无门，匹马横行天下；元凶有耳，一兀直捣中原 。求其人不得。 福人 ，指宏光；本福王也。阮大铖喜作歌曲，时为兵部报捷，故 幕府 云云。 卢 ，太监卢九德也。 西沾 ，李沾也。 闯贼无门 ，骂士英马贼也。 元凶有耳 ，阮字也。
豫王渡江入城
五月初八日，大清兵驻瓜州，排列江岸，沿江窥渡；惟总兵官郑鸿逵、郑彩帅水师御之。京口兵船，则有时到江中；而黄斌卿、杨文骢兵列南岸，隔江互发炮声相应如戏赛者已三日矣。
初九日晨，大清兵开闸放行，蔽江而南。二郑兵见之，各扬帆东遁。江南之师，一时皆溃，武弁各卸甲鼠窜。巡抚霍达方整导出衙，未至江边，即狼狈返；易服杂下役中，窃逃附小舟，潜入苏州。郑鸿逵复入丹阳，烧劫南走，鸡犬一空。黔兵之从杨文骢者，存二百五十人，奔还南京。传言大清兵已下江，京口无备；都人大震。豫王谋渡江，夜半乘西北风大顺，令军中每人具案二张、火十把；如违，笞四十棍。众兵掠民间台几及扫帚，将帚系缚台足上，沃油燃火，昏夜乘风放入江中，顺流而下，火光彻天；南兵见之，谓大清师济江，遂大发炮击之。然风顺水急，愈击愈下；久之炮几尽。王乃从七里港渡江（ 遗闻 云： 初八日夜，大清兵编筏张灯由镇江，而别由老鹳河渡。初九日，尽抵南岸。老鹳河，即俗称七里港 ）。
十四日，豫王兵到都城，忻城伯赵之龙率礼部尚书管绍宁、总宪李乔各遣二官缒城出迎，跪道旁，高声报名。将近豫王前，喝起，众人仓皇入报。此时大雨淋漓，无一骑、一卒敢跕檐下者。二大僚匐匍进，行四拜礼。豫王驻师天坛中。
附记：豫王到城下，遣四十人入城，询问降情真否；众以实对。北使乃出，王令兵退四十里驻营（或云：即紫金山下是也）。初，豫王驻师城外，赵之龙欲迎入，百姓不愿，罗拜于地。之龙下马，谕众曰： 扬州已破，若不迎之、又不能守，徒杀百姓耳！惟竖了降旗，方可保全 。众不得已，从之。
赵之龙，号易庵；河南仪封籍，南直虹县人。太子太保、忻城伯。
十五日，大开洪武门。二大僚统百官献册，行四拜礼。赵之龙叩首，请豫王进城。保国公朱国弼、镇远侯顾鸣郊、驸马齐赞元咸至，豫王问勋戚为太祖、为成祖？之龙一一具答。豫王喜，加之龙位兴国公，命立朱国弼上，赐金镫银鞍马、貂裘八宝帽。令军中设牛酒，席地共坐。豫王问太子何在？之龙以 王之明 对。豫王曰： 逃难之人，自然改姓名；若说姓朱，你们早杀过了 。朱国弼曰： 太子原不认，是马士英所易 。豫王大笑曰： 奸臣！奸臣 ！晓间，赵之龙捧太子出城至营，豫王离席迎之，坐于己右，相处不离丈许。李乔进城齎告示二道，一为大清摄政王晓谕江南文武官民、一为钦命定国大将军豫王晓谕南京官民；大约言 福王僭称尊号，沉湎酒色，信任佥壬，民生日瘁；文武弄权，只知作恶纳贿，惟思假威跋扈。上下离心，远近仇恨 。时以为实录。
十六日晨，豫王受百官朝贺，递职名到营参谒如蚁。赵之龙令百姓家设香案，黄纸书 大清皇帝万万岁 ；又大书 顺民 二字粘门。王铎诣营投到；以其弟王{金磨}在营，甚礼之。查不朝参者，妻子为俘；差假，本堂报知注册。每日点名，大僚俱四更进而午复归。工部尚书何瑞征先于十一日自缢不死，损左足，卧家不朝；王令缚之。瑞征索剑自刎，其子持之。赂官以揭进，禁官为之请；乃准调理。
附记：是日，郑鸿逵兵过石幢。予往东观之，水陆拥挤疾行，自北而南，凡三昼夜。或云六万人。呜呼！虽多亦奚以为！
十七日，礼部引大清官二员从五百骑由洪武门入，骑谓城上人曰： 勿放炮 。礼部向帝阙四拜，因泪下。大兵问故？礼部曰： 我痛惜高皇帝三百年之王业，一朝废坠；受国厚恩，岂不痛心 ！大兵为之叹息。候正阳门开，索匙不得；礼部引进东长安门。盘九库见银九万两，即命此官驻皇城内守之。总宪李乔独先薙头易服，豫王骂之。
附记：常州知府郭佳胤遁入太湖。郭字如仲，号夔一；河南归德府宁陵县人。崇祯丙子举人，丁丑进士；初为无锡知县，后即升常州太守者也。时大清已遣使至常州索册，府无正官，留张守备坐堂。是日，无锡放监铺。
先是，南京居民自相禁止，途次寸步难行。至是，以豫王晓谕，百姓居行如故。
十八日，文武官与坊保进牲醴、米面、菜果于营，络绎塞路。赵之龙唤优人十五班进营开宴，逐套点演；正酣悦间，忽报各镇兵至，之龙跪呈豫王，王不为意。戏毕散席，发兵三百，遣将将之，即行。有顷，擒刘良佐至。良佐叩首，请以擒宏光赎罪。豫王允而遣之，随拨三百人同行（或云大清将招刘良佐曰： 尔等豪杰，不知天命乎 ？良佐遂请降。又内官进鲥鱼二大箩，极其卑礼；豫王不受）。
十九日，赵之龙同大清兵并骑入城。分通济门起，以大中桥北河为界，东为兵房、西为民舍；通济、洪武、太平、神策、金川凡六门，居大清兵。自是东北城民居日夜搬移，提男抱女，哀号满路；西南民房一椽，日值一金。豫王斩兵抢物者八人；并示 前日入内抢掠诸物，自行交还江宁县；藏匿者枭示 。
附记： 无锡日记 云： 是日下午，常州推官伺家驹在无锡杀二人于大市桥。二人俱姓华，兴道乡人；兄弟五人在乡间抢掳，族叔呈之，立刻枭首。所抢不过西瓜及酒二坛而已，族叔止欲笞之；以时乱，借以警众，遂杀之。族叔亦悔而泣焉。
二十日，内院学士洪承畴牌谕： 翰林大小官每日入内办事，仰掌院陈于鼎造册送进。每日清晨，点兵 。午后，令文武将印信、札付尽数交纳武英殿换给，御史王懩、大理丞刘光斗、鸿胪丞黄家鼒等往各府取降顺册。
二十一日，大放三日，妇女出城者万计。赵之龙先薙头，魏国、安远、永康、灵璧、临淮诸爵以渐剃讫；文官惟李乔、姚孙矩自薙。
二十二日，豫王令建史可法祠，优恤其家。
二十三日，豫王进城，衣红锦箭衣，乘马入洪武门。白棍一对前导；文武班列道旁，无一不至者。
二十四日，刘良佐以宏光到，暂停天界寺。
二十六日，豫王各城门帖示云： 薙头一事，本国相沿成俗。今大兵所到，薙武不薙文、薙兵不薙民；尔等毋得不遵法度，自行薙之。前有无耻官员先薙求见，本国已经唾骂。特示 。黄营兵数万人随大清官进城，向豫王求用；豫王收其衣甲，散遣之。
二十七日，豫王谒明太祖陵，行四拜礼。四顾嗟叹，唤灵谷寺住持速行修理。黄家鼒至苏州，抚臣霍达复归郡（一云家鼒至苏州招抚，被害）。二十八日，豫王出南门报恩寺行香，观者如堵。黄端伯向豫王愤惫大恸，赵之龙欲杀之，豫王不许；之龙乃执送狱。豫王令确报殉节诸臣及民间妇女,各坊共报男女二十八人。
二十九日，豫王令调兵八万下苏、杭。
三十日，豫王以宏光所选淑女配太子。数月后,北行；太子及宏光随之,后俱凶问。
附记：刘孔昭自太平掠舟顺流而东，江行入常熟，诡言起义；佥都御史霍达招之入郡，不应。停攻一县，白粮满载入海。
附记： 无锡日记 云： 五月二十七日，刘光斗至无锡讨册，舟泊西门桥。光斗，武进人；天启乙丑进士。崇祯朝，为河南道御史；因贪黜罚。大清入南京，遂降附为官。安抚常、镇士民，讨州县户口、粮役册，旗盖炫耀，邑中乡绅拜之者如市。望亭巡检来见，光斗曰： 汝好，该升一级 。即升主簿，掌县印。将粮船俱提常州去。先有示云： 安抚刘批：该县速备船只，士民不必惊慌 。常镇道张健批： 本道发令箭一枝，仰无锡百姓各安生理；大兵到处，秋毫无犯  。又 六月初一日，苏州巡抚霍达将粮散于百姓；常州竖 顺民 旗，至丹徒迎大清兵 。 初二日，无锡选贡士王玉汝等具肉一百担、面一百担、羊三头，以迎大清兵。传闻大清兵恶门神，城中各家洗去；粘 大清万岁 于门上。按玉汝字元琳，庶吉士王表裔孙；崇祯甲申，选贡。大清兵南下，时刘光斗与玉汝善，移札曰： 师至而抗者屠，弃城而乏所供应者火。当为桑梓图万全 ！玉汝乃与邑民具牛酒公迎。已而同邑顾杲拥众鹅湖，玉汝单舸往谕，遂遇害。杲掠沙山，亦为土人所杀 。
南都殉节诸臣
乙酉五月十二日，钦天监挈壶官陈于阶自经。此死节之最早者。豫王入京，刑部尚书高倬、户部郎中刘成治署中自经死。十八日，国子监生吴可箕鸡鸣山关帝庙中缢死。其死而不知日者，中书舍人陈爊及子举人伯俞、户部主事吴嘉胤也；不知名者，投秦淮河中冯小珰与百川桥下乞儿也。小珰以色幸，卒以身殉。乞儿题诗桥上有云： 三百年来养士朝，如何文武尽皆逃？纲常留在卑田院，乞丐羞存命一条 ！又礼部郎中刘万春、主事黄端伯以不朝，被杀。端伯字元之，江西南昌人；深明禅学。其绝命词云： 问我安身处，刀山是道场 ！又 补遗 云： 南京之变，以死闻者，尚书何瑞征、光禄卿葛征奇、户部郎刘光弼也 。
附记：刘万春，扬之泰州人。大清兵入南部，万春降。时豫王禁女出城，万春有妾在城内，缒之而出，为守者所执；入见豫王，万春大骂而死。此与前载稍异；乃泰州邵廷辅口述。邵又云： 吴甡，扬之兴化人；崇祯朝大学士。大清兵至，祝发居师姑潭；自题句云： 宰相出家，师姑潭里吴和尚 。久之，无有续其联者。
宏光时，有古史不经见者二事：其始立也，革工常应俊封伯；及其失也，乞儿死难。一勋臣与一忠臣异矣！然封伯，遇也，为应俊易；死难，义也，为乞儿难。予思乞儿非常人，盖隐君子也；欲以一死愧当时大臣之不如乞儿者。
龚廷祥沈水死龚廷祥，字伯兴，号佩潜；无锡人。幼时，乡达陈幼学一见称异。为诸生，游马文忠世奇门。崇祯已卯举人，癸未进士；有 不愿为良臣、愿为忠臣 之语。甲申思宗殉社稷，世奇殉难；廷祥设师位，为文祭且哭，如谢翱祭文信国状。乙酉，补中书。
居无何，南都陷。廷祥具衣冠，别文庙；登武定桥，睹秦淮河叹曰： 大丈夫当洁白光明，置身天壤；勿泛若水中凫，与波上下 。迺发愤自誓曰： 敢贪生以全躯者，有如此河 ！遂沈水死。
前一夕，手书寄子书成，付家人；越日乃逝，实五月二十三也。书曰： 节义之士，何代无之。只是吾节不成节、义不成义，愧赧在心！愿吾诸儿守父训诫，做好人、行好事；吾虽在地下，有余荣矣。但目前事，不得不细言之：自吾正月出门，与吾母执手相别，欲得一诰命以荣父母。四月十八日，果命下，准诰封；吾事济矣。吾又讨差，可归定省矣。不意五月十一日，天子播迁。吾是时艰苦万状，有欲强吾奉迎一事者；吾此心何心，忍背国恩乎？唯有捐躯见志而已。但思吾一见老母而不得，肝肠寸剖、血泪满襟。气数既如是，汝辈要小心谨慎，奉事祖母；切不可预外事，切不可得罪于人，至惹灾祸：此吾之孝子也。吾因生平愚拙，事事要学古人，故至于此。然不忠、不孝，何以见先人于地下！念之怆然，思之快然 。
附记：公幼颖敏，其父令作破题，时有烛在案，即以为题。公作一破云： 丹心照国，身尽而心完矣 。父大赏之，知非凡儿也；后竟以为谶。公家贫，杭济之先生尝云： 公作文迅疾，有中才 。一日，应童子试不利，共走常州；晨饮白酒于市即大吐，俱粉团也。盖贫不举火，买团坊问，因饿劳作呕耳。时会严寒，与先君子同卧外舅氏。及晨，先君子起，闻公在帷中作衣被声，良久不起。先君子问之，公应曰： 汝不解妙法 。及揭帷，公语先君曰： 吾服尚无棉，颇觉背冷。今以裤下一层反拊背上束之，岂非妙法乎 ？相与一笑。其贫苦若此。华允诚不跪死
华允诚，字汝立，号凤超；常州无锡人。天启壬戌进士；癸亥，选工部都水司主事。会魏奄用事，诸名贤皆放逐；公假归。崇祯己巳，起补营缮司主事；寻升员外郎。其冬，大清兵入塞，都城戒严。诸曹郎分守城门，多以守御不备，杖阙下，有死者；而公守德胜门，独完。调兵部职方员外；乞休，不允。公见当时铨阁比周，举错徇私；上疏言 三大可惜、四大可忧 。可忧一条言： 国家罢设丞相，用人之职，吏部掌之，阁臣不得侵焉。今次辅、冢臣以同邑为朋比，惟异己之驱除；阁臣兼操吏部之权，吏部惟阿阁臣之意。线索呼吸，机关首尾：庇同乡，则逆党可公然保荐；排正类，则讲官可借题逼逐 。又言： 丧师误国之王化贞宜正罪，洁己爱民之余大成有可矜 。疏入，奉旨切责回话。公再疏直纠次辅温体仁、冢臣闵洪学罪状，言尤切直。体仁、洪学疏辨，幸上明察，颇得其情，公仅得罚俸。未几，以终养归。上寻释余大成于狱，置王化贞于法，逐唐世济而罢闵洪学；皆用公之言。
公里居十余年，而有京师之变。南京立，起补吏部验封司员外郎，署选司事。公见时事日非，叹曰： 内无李、赵，外无韩、岳，欲为建炎、绍兴，亦何可得 ！遂谢归。南京陷，公惟饰巾待尽，杜门者三年。
戊子，潜居乡间，偶过其婿家，会有告其婿未薙者，下逮，并执公。见巡抚土国宝，国宝劝公薙发，不从。解至南京，见巴帅，不跪。时巴着快靴，踢折公膝；复拔公发几尽。公曰： 吾不爱身 ！遂见杀。从孙尚濂字静观，平日举动皆效公；同日遇害，年仅十九耳。
公登第，出贺文忠逢圣之门；而师事高忠宪攀龙。尝师程子静坐，终日如泥塑人。忠宪临难，特书一帖授公曰： 心如公虚，本无生死 。公遂豁然于生死之际矣。诗文不多；盖得力在理学，文章其余技也。最著者有 渡江 一律云： 视死如归不可招，孤魂从此赴先朝。数茎白发应难没，一片丹心岂易消！世杰有灵依海岸，天祥无计挽江潮。山河漠漠长留恨，惟有群鸥伴寂寥 。人共传之。
徐汧沈虎邱后溪死
徐汧字九一，号勿斋；长洲人。崇祯元年（戊辰）进士，改庶吉士。授简讨，累迁右春坊右庶子。庚辰，分考礼闱。辛巳，奉差南归；寻丁忧。南京建国，起詹事府少詹事、翰林院侍读学士。公知事不可为，不之官。乙酉闰六月，大清兵至，下令薙发；公誓不屈辱，曰： 以此不屈膝、不薙发之身见先帝于地下 ！遂自沈于虎邱后溪死。
公自己巳之难，从都中寄书故人曰： 明天子在上，知万万无虞；然事势危急，即有不可知，惟以一死报君父 。甲申之变，公方里居，号恸欲绝。是年烈皇圣诞，感激赋诗四章，言之血泪。自题画像曰： 汧乎！而忘甲申三月十九日事耶？而受先皇厚恩，待以师臣之礼；而子枋、柯以稚子，一登贤书、一食廪饩，尺寸皆先皇赐也。而不能断脰纳肝以殉国难、复不能请缨枕戈以雪国耻，而偃息在床，何为者耶？义当寝苫，罪当席席稿。存此寝苫、席稿之心以教诲尔子，庶几其勉于大义，毋若厥父偷惰负恩也 。盖公忠义出于天性，捐躯报国，其志然也。公少就学于兄养淳，养淳为陈文庄妹婿；因得公文，奇之曰： 吾里中乃有汤若士 ！每向人述文庄言，有知己之感。
公长子孝廉枋，自公没后，杜门不入城市。
附 圣诞哀感 云： 洒泪先皇似向隅，吞声岂忍忆嵩呼！衣冠此日趋南阙，玉帛何年会冀都？圣主哀思应避殿，微臣隐忍尚全躯。亦知佐命悲欢异，还记今朝令节无 ？又 挽许琰 云： 祸缠霄极帝星微，龙驭苍黄去不归！汉殿衣冠浑欲扫，燕京钟虡已全非。人轻李萼师谁借？邑□王生义庶几。赡拜鼎湖因北首，朝朝应见素魂飞 。
孙源文哭死孙源文字南公，无锡人；万历甲戌状元。孙继皋季子。性孝友，博学工诗文；凡河漕、军屯、钱赋、历律、山川、星纬之书，悉窥其奥。
甲申三月思宗殉社稷，源文昼夜哭。鬻产得金，仿宋任元受故事，集缁流刺血为文，恭荐帝右，躄踊几绝；观者皆泣下。遂咯血声喑。赋诗曰： 少小江南住，不闻鸿雁哀；今宵清枕泪，和尔旧京来 。悲吟不辍，疾益甚。友人询以后事，唯曰： 家受朝廷特恩，死吾分也 ！余不及。遂卒。论者谓：源文一草莽臣耳，至悲其君以死，岂特屈原之于怀王哉！
严绍贤同妾缢死
严绍贤字与扬，无锡人；为吴诸生，从叔司寇严一鹏籍也。生而正气岳岳，周文简炳谟深器之；每以正谊相砥。崇祯末，流寇蠢动；绍贤侍司寇，辄云 烽火照天，当坐卧临池一小楼。势亟，有蹈水死耳 ！其蓄志如此。
甲申思宗殉社稷，绍贤每慷慨流涕；痛不若都城一菜佣，犹得望梓宫奠杯水也。自此憧憧，若失所依。乙酉，新令下，知国祚改。忽题壁曰： 此何乾坤时，读圣贤书，当守义全归 。与妾张氏相对就经。一女呱呱，亦死。韦布尽节，方知全躯保妻子者，不啻霄壤云。
马纯仁囊石沉河死
马纯仁字朴公，号范二；南京六合县人。曾祖在田，钜富而善；祖字衷一，邑庠生。父之骥，字德符，邑太学生；选县佐二、县丞一。母唐氏；纯仁，仲子也。幼颖慧。崇祯八年，督学金兰补弟子员，许以大成。
乙酉，薙发令下，纯仁方巾，两大袖囊石，不告妻子，竟赴龙津浮桥自沈于河，而尸僵立不移；时七月六日也，年甫二十岁。襟间大书曰： 与死乃心，宁死厥身；一时迂事，千古完人 。先是，同笔研生汪汇子百谷，才名并噪；国变，约同赴水，而汇竟负约。是岁，即举孝廉。己丑，登进士，选湖广承天府景陵知县。未几，纯仁显异，遂卒。纯仁妻侯氏无所出，家人欲令改适，屡欲自经；遂不敢逼。纯仁生平多著作，赴水前一夕，尽取文章诗稿焚之；益不欲以文传世云。康熙间，予在六合，邑人称之。访至其家，弟友仁，亦庠生，出见；述其事如此。纯仁既效屈平之节，生员袁逢盛等具呈在县以表其事。
附记：六合人语予曰： 当汪汇在湖广作令时，一日白昼间适坐公堂，忽见纯仁舁至，以大义责之曰： 汝不能死，已负约矣！复登新朝进士为官，何也 ？汇大惊骇，逊谢不能出一语。遂得疾，未几死。妻年少，或萌他志；纯仁辄报梦，令守节，后以贞志闻。纯仁已为水神，凡舟子赛福，祷辄灵应；一时异之。
王域大骂不屈死王域字元寿，号两瞻；松江华亭人。天启元年举人，以孝友闻。除宿州学正；流贼犯州，公固守以全。甲申十月，积官升建昌知府，加衔江西按察司副使。
大清兵陷抚州，公誓众固守。而城中有内应者，遂陷；益王出走。公被执至南昌，大骂不屈；送武昌，杀之。时八月二十日。同死者，江西布政夏万亨、分巡湖东道副使王养正、推官刘光浩等；与公六人传首江西，弃其尸城下。武昌人收而葬之沌砦河，题曰 六君子之墓 。公第三子钥走福京请恤，未覆；闽中陷，不果。
夏允彝赴池水死
夏允彝字彝仲，号缓公；松江华亭人。嘉善籍。通 尚书 。万历四十五年戊午举人，崇祯十年丁丑进士。宏光立，为吏部主事。
大清兵下松江，允彝避匿。其兄强之谒官，允彝潜赴池中死。同年陈子龙挽诗云： 志在 春秋 真不愧，行成忠孝更何疑 ！
眭明永不屈死
睦公讳明永，字嵩年；镇江丹阳人。曾大父烨，官给事；父石，官太史。崇祯壬午举于乡，年六十矣；选华亭教谕。
乙酉八月三日城破，公书明伦堂曰： 明命其永，嵩祝何年？生黍祖父，死依圣贤 。遂自经，不死；出投泮水被执，以不屈而死。
公子本字允立，诸生。甲午春，坐同邑贺太仆王盛事，株连被系一夕死。
李待问、章简被杀
松江原任中书李待问、博罗知县章简，城破被杀。
顾所受投泮池死
顾所受字性之，号东吴；长洲人。六世祖巽、巽子曜、曜子余庆，相继举永乐甲辰、正统丙辰、成化〔口辰〕进士；故表其坊曰 三辰 云。公生而颖异，邑令江盈科称为国士。十一岁，补子弟员。崇祯十五年，流贼破袁州，犯吉安。时龙泉令刘汝谔请公为幕宾，画战守具甚悉，贼因去。
十七年，贼陷北京，公绝饮食。已而闻许琰死，曰： 吾今且可以无死，为琰传 。又一年，南京不守；公夜寝，微闻嗟叹声。明日，言笑如平常；谓子善曰： 吾以老诸生出入文庙者，五十余年矣。时事至此，恐委礼器于草莽也，将往观焉 。遂与其孙珩俱往。既至，作 卷堂 文以辞宣圣，且拜且泣。出庙门，令珩先归；遂投泮池死，尸直立不仆。士民吊者千余人，邑令遂宁李实为文祭之；言两日前君儒服手一状，阅之则言死节事也。闻者矜其志云。
徐怿自缢死
徐怿字瞻淇，常熟诸生；家徐市。闻县城陷，叹曰: 吾家世科第,竟无一义士耶 !薙发令至，服布袍别亲族；题壁曰: 不欲立名垂后代，但求靖节答先朝 。夜半,自缢。
诸侄守质，亦诸生；家南郭。母病不能迁；兵至，母与妹投井。守质曰： 吾不辱身 ！与兵格斗死。
项志宁扼吭死
项志宁，常熟诸生；遁于野。方食饼，闻薙发令，饼半堕地，扼吭不食死。
董元哲痛哭死
常州诸生董元哲，痛哭死。崇祯末，元哲岁试，名居第一；盖文行兼优士也。
石生及卖扇欧姓投池死
常州石生及卖扇欧姓者，投西庙池中死。
卖柴乡民跃入河死
乡民卖柴入城；闻安抚使至，弃柴船，跃入文城坝南游河死。
蓄鸟叟缢死
五牧有蓄鸦鸟薛叟，以薙发自缢死。
卖面人自经死
玄妙观前卖面人，夫妇对经死。
许烈妇支解死
烈妇许氏，常熟诸生萧某妻、诸生许重光女。为兵所掠；至蠡口，见同掠有受污者，许氏大骂曰： 人何得狗彘偶 ！兵怒，缚之桅，支解之；食其心。群视曰： 此烈妇也 ！潜瘗其一股。
初乱时，女子义不受辱者，不能详记；此其最也。
张氏赋诗投江死
扬州既陷，一部将掠张氏至金陵，以珠玉、锦绣罗饰于前；张氏弗顾，悲泣不已。既而部将随豫王北上，张从之。出观音门将渡江，密以白绫二方可二尺许，楷书绝命词五首于上；乘隙投江。尸浮于高子港，为守汛者所获。其诗跋云： 广陵张氏题。有黄金二两，作葬身之费 。遍体索之，无有也；已而于鞋内得之，盖密缝于中者。众以此金易银，葬焉。康熙四年（乙巳）六月七日，予在六合，得阅其书并其事如此。其诗曰： 深闺日日绣鸾凰，忽被干戈出画堂；弱质难禁罹虎口，祗余魂梦绕家乡 。 绣鞋脱却换{革翁}靴，女扮男妆实可嗟；跨上玉鞍愁不稳，泪痕多似马蹄沙 ！ 江山更局听苍天，粉黛无辜实可怜！薄命红颜千载恨，一身何惜误芳年 ！ 翠翘惊跌久尘埋，车骑辚辚野堑来；离却故乡身死后，花枝移向对园栽 。 吩咐河神仔细收，碎环祝发付东流；已将薄命拚流水，身伴狼豺不自由 ！
遁迹诸臣
 补遗 云：南京之变，遯而不与迎降者：尚书张有誉、陈盟、侍郎王心一、少卿张元始、光禄丞葛含声、给事蒋鸣玉、吴适、部属周之玙、黄衷赤、主簿陈济生等二十余人。
有誉号静涵，江阴人；素有品望。潜居青旸，不入城市。南京遘变，五月十八日抵家；有问之者，摇首涕泣而已。尚书印重六十两，挈归。陈明号雪滩，蜀人；道远不能归，潜居浙之台、处间。后寓迹嘉秀，僧服自晦。
起义诸臣
国家一统，自成直破京师，可谓强矣；大清兵战败之，其势为何如者。区区江左，为君为相，必如勾践、蠡、种卧薪尝胆，或可稍支岁月；即不然，大清师之下，御淮、救扬，死守金陵，诸镇犄角，亦庶幸延旦夕。乃大清兵未至，而君相各遁、将士逃降；大清之一统，指日可睹矣。至是而一、二士子率乡愚以抗方张之势，是以羊肉投虎、螳臂当车，虽乌合百万亦安用乎！然其志则可矜矣，勿以成败论可也。
阎、陈二公守江阴城
江阴以乙酉六月方知县至，下薙发令。闰六月朔，诸生许用大言于明伦堂曰： 头可断，发不可薙 ！下午，北门乡兵奋袂而起，拘县官于宾馆；四城内外应者数万人，求发旧藏火药、器械，典吏陈明遇许之。随执守备陈端之，搜获在城奸细。以徽商邵康公娴武事，众拜为将；邵亦招兵自卫。旧都司周瑞龙船驻江口，约邵兵出东门，己从北门协剿。遇战，军竟无功。大清兵势日炽，各乡尽力攻杀，每献一级，城上给银四两。徽商程璧入城，尽出所储钱与明遇充饷；而自往田抚及吴总兵志葵乞援。田、吴不至；程亦不返，遂祝发为僧。
是时叛奴乘衅四起，救死不暇。大兵首掠西城，移至南关；邵康公往御，不克。大兵烧东城，乡兵死战，有兄弟杀骑将一人者。乡兵高瑞为大兵所缚，不屈死。周瑞龙船逃去，明遇遣人请旧典史阎应元为将；乡兵拥之入城，率众协守。大兵四散攻剿，乡兵远窜，无复来援者。大兵专意攻城，城中严御。外兵箭如雨，民以锅盖为蔽；以手接箭，日得三、四百枝。一人驾云梯独上，内用长枪拒之；将以口纳枪，奋身跃上。一童子力提而起，旁一人斩首，尸堕城下。又一将周身缚利刃，以大钉插城而上；内用锤击，毙之。大清骑日益依君山为营，瞰城虚实，为炮所中；乃移营去。居民黄明江素善弩，火镞发弩，中人面目，号叫而毙。陈端之子在狱，制木铳；铳类银鞘，从城上投下，火发铳裂，内藏铁鸟菱，触人立毙。应元复制铁挝，用绵绳系掷，着人即吊进城；又制火球、火箭之类，大兵畏之。
刘良佐降大清为上将，设牛皮帐攻城东北角；众索巨石投下，数百人皆死。良佐移营十方庵，令僧望城跪泣，陈说利害；众不听。良佐策马近城谕降，应元骂曰： 我一典史卑官，死何足惜！汝受朝廷封爵，今日反来侵逼，汝心何心 ？良佐惭而去。明遇日坐卧城上，与民共甘苦，战则当先；明遇平心经理，民濒死无恨。一夕，风雨怒号，满城灯火不燃。忽有神光四起，大兵时见三绯衣在城指挥，其实无之；又见女将执旗指挥，亦实无之。
大兵破松江，贝勒率马、步二十余万尽来江上。缚吴志葵、黄蜚于十方庵，命作书招降；蜚曰： 我与城中无相识，何书为 ！临城下，志葵劝众早降；蜚默然。应元叱曰： 汝不能斩将立功，一朝为所缚，自应速死 ！志葵大泣拜谢。城下大炮日增，间五、六尺地一；其弹飞如雹。一人立城上，头随弹去而僵立不仆；又一人胸背洞穿，而直立如故。有将坐十方庵后，城上发炮忽转向营，立毙。
八月望，应元给钱与民赏月，携酒登城啸歌；许用作 五更曲 ，命善讴歌唱。城下人悲怒相半，有激烈感慨者。二十一日午时，祥符寺后城倾，大兵从烟雨溷中潜渡，遂入城，民犹巷战；有韩姓格杀三人，乃自焚。男妇死者井中处处填满，孙郎中池及泮池叠尸数层。陈明遇合门投水死，阎应元投水被缚大骂死。明遇浙人，故长厚循史。应元北通州人，多胆略、有治才。甲申海寇顾三麻子直抵黄田港，应元率乡兵拒战，手射三人，应弦而倒。以功加都司衔，升广东簿；道阻未去。义民陆元同殉。训导冯厚培，金坛人；自经于明伦堂。中书戚勋字伯平，家青旸。入城协守；知力不支，大书于壁曰： 戚勋死此。勋之妻若女子、若媳死此 。阖室自焚。许用亦阖室自焚。黄明江，故善弹唱；城陷后，抱胡琴出城，人莫识为弩师也。
续记（难民口述）
崇祯二年（己巳），江阴城鸣；时吴鼎泰作令。及崇祯十五、六年，有阿□鸟在城中哀鸣一月，声如小儿啼；邑令闻之，叹曰： 此城将有兵难 ！十七年（甲申）冬，五里亭出一虎，大如犊，而势猛捷。千人持械鸣金，逐至百丈地方欲过河，跳陷水中，不得跃起；适近渔舟，渔妇颇有胆，急持小刀乱斫，杀之。或谓虎属阴，兵兆也。乙酉五月，江阴知县林之骥，福建莆田人；不解江南语，众号 林木瓜 。时有红罗头兵千人过邑卖盐，百姓归启，盖银与爵也；争市之而兵不知。盖小盐包乃掠人者，兵欲劫城，而帅与林同乡，林出谒，宾主燕语，遂敛兵去。五月二十五日，林挂冠归。六月二十日，大清知县方亨到任。方令犹纱帽蓝袍，未改明服；年颇少，不携家属，止有家丁二十人。已而耆老八人入见，方令曰： 各县献册，江阴何以独无 ？耆老出，令各图造献册于府；府献南京，已归顺矣。不数日，常州太守宗灏差四兵至，居于察院；方知县供奉甚虔。闰六月朔，方行香，诸生、耆老等从至文庙。众问曰： 今江阴已顺，想无事矣 ？方曰： 止有薙发耳。所差四兵，为押薙故也 。众曰： 发何可发耶 ！方曰： 此大清律，不可违 ！遂回衙。适府中诏下；开读，有 留头不留发、留发不留头 一语。使吏役书示；至此，即投笔于地曰： 就死也罢 ！方令欲笞之，共哗而出。北门少年素好拳勇，闻之遂起。乡兵各服册纸，以锦袍蒙外；应者万人，俱扬兵。行至县前，三铳一呐喊；至县后，亦如之。方令见事急，闭衙不出；移书宗太守云： 江阴已反，速下大兵来剿 。时城门已诘奸细；获书，众大怒，将使者脔之。遂入县，以夏手巾系方之颈，拽之曰： 汝欲生乎？死乎 ？方曰： 一凭若等 。众使人守视；因曰 既已动手，今察院中有兵四人乃押薙头者，不如杀之 。于是千余人持枪进院；四兵发矢，连伤数人。众惧欲退；有壮者持刀拥进，四兵返走，一堕厕中、一匿厕上、一走夹墙、一跃屋上，悉被擒。四兵初至时，伪作满状、满语；至是，作苏语曰： 吾本苏人，非北人；乞饶性命 ！众磔之。入县，携方令与木县丞出；木请曰： 愿降为明官 ！遂囚于狱。此闰六月初二日事。
有守备陈端之，居江阴；众欲推为主，端之不遽从。甫出，众以枪刺之；端之跃屋上，趋出城，伏于豆内。次日上午，乡兵缚送城内，杀之；食其心。有一妻、二子、一女、一仆，欲尽杀之；其子叩首谢曰： 吾能制军器，幸贳我 ！乃系狱。凡木炮、火球、火砖，俱陈子手造。木炮长二尺五寸、广数寸，置药于中，状如银鞘；攻城，即投下烧之。火砖广二、三寸许。有黄明江善作弩，弓长四尺、箭长一尺；以足踏上弦，百发百中。初，明末兵备曾化龙闻流寇亟，造见血封喉弩，藏三间屋。又张调鼎字太素，福建欧宁人；亦为兵备铸大炮及火药等。至是，发之。徽人程璧字昆玉，开当城中；出金为饷。又徽客邵康公年三十余，力敌五十人；推为将。宗太守得报，遣王良率兵三百人（大半居民）行至湖桥，遇江阴乡兵，被围；俱跪云 献刀 ，悉杀之。投尸河中积如木筏，南流数十里；经石幢，臭味难闻，撑出高桥外。王良，本江阴大盗而降者也。已而大兵至西门，江民出战，被杀五十人而兵不伤，遂退入城；大清兵又陆续至北门等处。时借靖江沙兵二千，每人犒千钱；与大兵战，杀伤五百人，沙兵扬帆去。程璧当靖江沙兵败归，恨之；劫掠一空。方令在狱，使作书退兵。及兵日进，夜半众拥入，赤身擒出，杀于堂上。
旧典史阎应元，善捕盗。大兵至，见林令归，挈家出城，寓祝塘。六月十五日，典史陈明遇遣邑人迎入城为主。应元曰： 若等能听我则可；不然，不能为若主也 。众从之。祝塘少年六百送应元入城，四门俱以张睢阳、城隍神坐月台上，舁之巡城，仪容甚盛；大清兵遥望，惊疑焉。将四门分堡而守；如南门堡内人，即守南门也。城门用大木塞断，一人守一堞；如战，则两人守之，昼夜轮换。十人，一面小旗、一铳；百人一面大旗、一红衣炮。初间夜两堞一灯，继而五堞一灯。初用烛照，继用油；又以饭和油，则风不动、油不拨。每堞上瓦四块，砖石一堆。大兵攻城，或以船及棺木与牛皮蔽体而进；城内以炮石、箭弩杂发，无不立碎。大兵乘城内食时，架云梯数十而上；凡城堞凹进而两对直守者见兵至，即发铳毙之。或城下攻，将长街沿石掷下，或以旗杆截段列钉于上投之，或以木炮掷出。兵见而异之，咸争夺；忽内机发，反射，皆死。故兵攻一城，无不流涕。阎应元昼夜不寝；夜巡城，见有睡者，以箭穿耳，军令肃然。城堞被炮击堕，即时修葺；外以铁门固蔽，内以棺木泥筑于中，又塞以木石。城下十堞一厂，日夕轮换居内安息、烧煮。公屋无用，则使瞽者毁拆砖瓦，传运不停。攻城日急，城中百计御之；用油与粪各半和煎，俟沸浇之，无不烧着。
闰六月二十四日，降将刘良佐在东城外，射进箭书劝降；其言曰： 传谕乡绅士庶人等知悉：照得本府原为安抚地方，况南北两直、山陕、河南、山东等处俱已剃发，惟尔江阴等处敢抗国令，何不顾身家性命耶？今本府奉旨平定江阴，大兵一、二日即到。尔等速薙发投顺，保全身家。本府访得该县程昆玉若系好人，尔等百姓即便具保，本府题叙管尔县；如有武职官员亦具保状，仍前题叙，照旧管事。本府不忍杀尔百姓，尔等系大清朝赤子，钱粮犹小，薙发为大。今秋成之时，尔等在乡者即便务农，在城者即便贸易；尔等及早投顺，本府断不动尔一丝一粒也。特谕 。二十五日，江阴通邑公议回书；其略曰： 江阴礼乐之邦，忠义素着。止以变革大故，随时从俗。方谓虽经易代，尚不改衣冠、文物之旧；岂意薙发一令，大拂人心。是以城乡老幼誓死不从，坚持不二。屡次兵临境上，胜败相持，皆系各乡镇勤王义师闻风赴斗；若城中大众齐心固守，并未尝轻敌也。今天下大势所争，不在一邑；苏、杭一带俱无定局，何必恋此一方，称兵不解！况既为义举，便当爱养百姓，收拾人心；何故屡杀烧毁，使天怒人怨，惨目痛心？为今之计，当速收兵，静听苏、杭大郡行止；苏、杭若行，何有江阴一邑！不然，纵百万临城，江阴死守之志已决，断不苟且求生也。谨与诸公约，总以苏、杭为率。从否唯命，余无所言 （或传诸生王华作）。
八月初六日，大清将服重甲逼身，系双刀、双斧及箭手执枪登城；毁雉堞，势甚勇猛。守者以棺木捍御，用枪刺之，俱折不能伤。或曰： 止有面可刺耳 。遂群刺其面，旁一人用钩枪挑其甲，乃仆棺中；又一人斩之，首重十八斤。持以示城下兵，皆跪求首级；将尸掷下，取去缝合，挂孝三日，设醮城下招魂。有六人服红箭衣跪拜，城上炮发，悉被伤害。刘良佐百计劝降，城中遣四人出议；良佐厚待之，约曰： 竖了 顺民 旗，薙头数十周行城上，即退兵矣 。一人先还报。三人后去，各送十金；及还白应元竟匿馈银事。次日，四城立 顺民 旗；忽城下呼曰： 昨先回一相公，尚未有银，特送至此 。城中闻之，疑三人为间，即杀之。且内有不愿降者，于是拔 顺民 旗，复竖 大明 旗，守之如故。攻城日急，内外杀伤相当；然江民昼夜拒战，亦甚疲矣。平日攻城，城坏，夜半修讫；城外惊以为神。是时城中益急，人人有必死之志。中秋，家家畅饮，如生祭然。
十九日，贝勒统兵至，巡城下者三；复登君山望之，谓左右曰： 此城舟形也，南首北尾；若攻南北，必不破。惟攻其中，则破矣 。收沿城民家锅铁，铸弹子重二十斤纳大炮中，用长竹笼盛炮。二十日，鼓吹前导，炮手披红；限三日内破城。在南门侧发炮，石泥俱碎；城崩，遂不可修。众困惫已甚，计无所出，待死而已。陈明遇不由阶级，从泥堆走上城；燃火发炮，击死大兵亦众。东、西、南三门坚守，而北门一堡人独少；贝勒舁大炮君山下，八月二十日二更后以大炮连击，城堕。复雨，遂左右两路发炮不止，多置铁石。惟中路一炮止有狼烟，不纳铁石，干响而不伤人；烟漫障天，咫尺不辨。守者谓炮声霹雳，兵难遽入；不知竟由中路黑烟内突入，跃马城上大射，守者溃散，城遂陷。须臾，大兵俱集；恐有伏，立视半日。至午后，城中大沸，遂下。有少年五百人相谓曰： 总是一死 ！搏战于安利桥，杀伤甚众，力尽而败；河长三十余丈，积尸与桥齐。杀至夜，始收兵；尸骸满道，家无虚井。凡三日止。
十二、三岁童子不杀。有一四眼井，死者如市。一人趋下，后有壮者提起谓之曰： 让我先下 。壮者死而提起者反生，亦数也。观音寺后华严庵（即毛公祠），有三人避于韦驮头上天花板内；兵以枪刺之而去，得免。有一人趋佛殿隐处，已有一人在内；已而复一人至，三人同匿。至第三日，饿不可忍，一人有生米一掬，出而均分。时大雨，伸手受檐水和米而饮，得不死。有兄弟二人持枪隐衖中曲处，对立；兵不知直入，兄刺仆之，弟拽去。后兵继至，复如前法，凡杀十六人。适一兵继进，望见前兵被杀，走出；引十余人并进。遂走屋上，被执杀之。
阎应元在南门顾振东家，自刎。有黄尔锡与之善，见其佩刀一，右手刺心，仰死庭中。黄欲殓之，适兵至，弃而走；后稍定，觅其尸，失所在矣。邑人义之，为立庙祠焉。大清兵入，肃然起敬。
戚勋字石屏，青旸乡人。合门自焚；题壁曰： 大明中书舍人戚勋合门殉节处 。大清兵趋进，见纱帻红袍仰卧于地，盖灰影也。觉阴风凛烈，惧而返走。
程璧见势急，假乞师出城，故免。
有一家母子二人，城破，其子避于观音寺大钟内；上以绳悬系，下踏一横板。及夜走归，与母寝；未明，直趋入钟内。如此两日夜矣；至第三夜归，对母大哭： 吾今日死矣 ！母问故？子曰： 前两夜，神至寺内点死者姓名，不及我；昨夕已呼我名在内矣，故知必死 。是夜，同母宿于家酣寝；及觉，已天明矣。踉跄欲趋寺，适遇大清兵，果被杀。
有一书吏，与孔县丞善。孔升湖州为知县，携吏为主文。在署中，梦神谓之曰： 汝是六万七千数内人，何不速归 ！既觉，不解所谓。请归，孔留之；复梦亡祖语，亦然。会孔物故，星驰归。时江阴适起兵，将闭城矣，意欲出城；其父骂曰： 不孝子，去我而之外耶 ？复欲送母出城，亦不听。吏以父母家口在城，不得已而止。后合门遇难，果符前梦。
 江阴野史 云： 有明之季，士林无羞恶之心：居高官、享重名，以蒙面乞怜为得意；而封疆大帅，无不反戈内向。独陈、阎二典史，乃于一城见义；向使守京口如是，则江南不至拱手献人矣。时为之语曰： 八十日戴发效忠，表太祖十七朝人物；六万人同心死义，存大明三百里江山  。
次年正月朔，合城百姓无一人不披麻者，惨甚！及十一月十一日，江阴复纠众，不克而走。抚臣土国宝欲屠之，赖刘知县不从，指名擒获；一邑遂安。
当攻城急时，乡民为奴仆者勾结数百千人，问本主索文书；稍迟则杀之，焚其室庐。凡祝塘、琉璜、旸祁等处，莫不皆然；人人畏惧。旸祁徐亮工，崇祯庚辰钦赐进士；被奴杀死。妻与三子诸生，俱遇害；独季子汝聪遁免。未几事平，为主者亦多擒仆甘心焉。故令冯士仁，蜀人，寓居琉璜；乡兵起，有张姓以旧时被笞十五板，至持斧杀之。侯峒曾守嘉定城侯峒曾号广成，嘉定人；天启乙丑进士。历官至顺天府丞，未赴而京师陷。宏光立，召为左通政。峒曾见朝事乖谬，遂不赴。
闰六月，邑人起义，推为盟主；与子元演、元洁大治兵食。李成栋降大清为将，二十二日来争邑城；峒曾约进士黄淳耀共为死守，百计御之。攻城者多死，解而复围者再；死守十二日。七月初四日天忽大雨，平地积数尺；城一隅崩，成栋薄东门上。峒曾与二子犹指挥巷战，乡民争欲扶之去：峒曾曰： 吾既与城守，城亡与亡；去何之 ？趋拜家庙，赴池死。元演、元洁相抱入水。成栋恨之，斩其首；题曰： 元凶以徇于城中 。有金生者，夜窃其首藏箧。峒曾之叔入收其尸，方殓，有哭声自外来者，则金生负箧至也。
举人张锡眉、龚用圆、龚用广、夏云蛟、唐全昌皆死。北门有贾朱某者，悉以家财佐军；城破，诱家人尽入一舟自沉。
峒曾弟岐曾坐藏陈子龙，执至官；大骂死。二仆亦骂不绝死。
岐曾大骂难，二仆亦骂更难；非烈丈夫而能如是乎！峒曾父子、兄弟、主仆之际，诚盛事矣！
黄淳耀、渊耀同守御嘉定城
黄淳耀字蕴生，号陶庵；崇祯壬午举人，癸未进士。弟渊耀，字伟恭。淳耀素与僧性如善，性亦非淳耀不交。
乙酉闰六月，大清兵围嘉定。淳耀居城中寺内；渊耀宿城堞，昼夜拒战。七月，势益急，淳耀语渊耀曰： 城破，驰信于我 。渊耀素文弱，城未破三日，两目忽突出，青铁色，状如睢阳；筋悉隆起。堞堕，实泥大袋中重数百斤，用长木肩之，登城修讫；众异焉。癸丑城破，趋报淳耀曰： 吾了纱帽事耳！子若何 ？渊耀曰： 吾亦完秀才事，复何言 ！淳耀整袍服、渊耀亦儒冠，同缢寺中。淳耀题壁曰： 宏光元年六月初四日，遗臣黄淳耀自裁于西城僧舍。呜呼！进不能宣力王朝，退不能洁身自隐；读书寡益，学道无成！耿耿不昧，此心而已 。
时避难者悉趋寺中，大清兵入寺，俱杀之；次及性如，性如曰： 吾闭关二十年矣 ！兵问何人？性如告之；默然去。兵继至，问答如前。兵索宝，性如答以无；有兵曰： 大施主供养，岂无宝乎 ？性如指地曰： 若此尸横满地，假有宝，亦逝矣；奈何坐守于此 ！兵曰： 无宝，杀矣 。性如曰 杀则杀耳，宝终于无有；此亦前世孽，奈之何哉 ！兵问惧否？性如曰： 亦安避之 ！兵曰： 遍城皆尸，汝畏乎 ？性如曰： 杀尚不畏，何况尸耶 。兵曰： 倒好！吾给一箭于汝，以悬寺门；自此，无有入之者矣 。乃去。兵果不入。及初七日，买二棺殓淳耀、渊耀，俱僵尸，绝无恶气。众尸秽腐难闻，裹以芦席焚之。
 编年 、 遗闻 诸书俱载渊耀为淳耀之兄。
朱集璜起兵守昆山
朱集璜字以发，昆山岁贡生。素有学行，为乡井所推。
南京既亡，邑人议拒守；而县丞阎茂才已遣使投诚，用为知县。乙酉六月，士民起义兵斩茂才，推旧将王佐才为兵主，迎旧令杨永言入城拒守。永言，河南人；善骑射。
抗御若干日，集璜协守甚力。七且初五日，大清兵至城下；初六日，炮击西城，溃而入。集璜被执，大骂不屈，见杀。
故将王公扬年七十，奋勇力战死。陶琰者字圭稚，诸生；以理学称。居鸡鸣塘，去城二十余里；方率乡兵三百人赴援，途中闻城破而溃。彷徨久之，乃曰： 以发其死矣，后之哉 ？是夕拒户自缢（而他书则云自刎也）。原任狼山总兵王佐才为乱兵杀死，一家老幼俱殉。
金声、江天一起兵守绩溪
金声字正希，休宁人；崇祯戊辰进士，授编修。南京陷，与其门人江天一纠练义勇。以闰六月奉太祖高皇帝像，率士民拜哭，谋起兵。天一曰： 徽州诸邑皆有阻隘，独绩溪一面当孔道，其地平迤；宜筑关隘，重兵据之 。遂筑丛山关，屯军其中。于是宁国邱祖德、泾县尹民兴、徽州温璜、贵池吴应箕多应之，遂拔宁国、旌、泾诸县。
已而大兵攻绩溪，天一登陴守御，出迎战：杀伤相当，相持累月。降将张天禄于间道从新岭入，守岭者先溃。九月二十日，徽故御史黄澍诈称援兵入绩溪，声见其发未薙、衣冠如故，信之；城遂陷。声呼曰： 徽民之守，吾使之；第执吾去，勿残民 ！天一追及之，同系至南京。洪承畴以有年谊，劝之曰： 多少臣子，今俱亡殁；公宜应天顺天，毋徒自苦 ！声默然。诸生江天一大言曰： 流芳百世、遗臭万年，千古之下，在此一时；不可错过 ！且骂承畴曰： 汝为天朝大臣，不能死而反诱人耶 ！承畴命左右断其舌，天一骂不绝曰；遂杀之。声亦骂口： 崇祯是汝君，今何在？父在泉州，今何有？汝无君、无父，与禽兽何异 ！承畴曰： 骂我极是，奈时不得已耳 。豫王亦欲留之；声大骂。承畴曰： 使为僧可乎 ？声曰： 何以称忠臣 ！复戟手大骂。承畴曰： 成彼之名 。遂杀之；仅截其喉而不断其颈，以示全尸。一僧收葬，木客出棺。举族殉义。学者称为正希先生。
天一，字文石。天一外同死者，有陈际遇、吴国祯、余元英。同起兵者，歙县诸生项远、洪士魁、副将罗腾蛟、闵士英、都司汪以玉；先后被执，不屈死。附记：黟县、休宁，俱属徽州府。乙酉四月大清兵犹未至，邑之奴仆结十二寨，索家主文书；稍拂其意，遂焚杀之。皆云： 皇帝已换，家主亦应作仆事我辈矣 ！主仆俱兄弟相称。时有嫁娶者，新人皆步行，竟无一人为僮仆。大约与江阴之变略同，而黟县更甚。延及休宁，休宁良家子闻之大惧，遂立七十二社；富贵者写粮银，保护地方。知县欧阳铉，江西人；邀邑绅饮，痛哭起义。金声、黄赓等亦举兵，而僮仆于是不敢动。
附张天禄袭休宁：天禄字桂吾，陕西榆林人；明将，降大清为总戎。乙酉九月二十二日，引兵下徽州，距休宁六十里。邑人闻之，一夕走空。十月朔，天禄至休宁，下令薙发。知县欧阳铉遁去，邑绅金声曰： 吾不出，恐百姓被害 ！乃见天禄，执解南京。时隆武相黄道周遣王总戎率兵千六百人至徽州，义旅从者复数千；与天禄战，互有胜负。后王兵渐伤，乃去。盖王系杭州丝客，诣闽中，用贿得官，本非将材；部下有风、云、雷、雨副将四人，而乡兵多市人，又不习战，故败。十二日，又有郑兵驻休宁；而天禄驻徽州，于三十日午后率总戎贺某、卞某五人引兵万人疾行七十里，至休宁高堰驻营。时一鼓矣，寂然不扰；天禄设虎皮椅而坐。漏下四鼓，起马疾驰百里；晨至黄源小河地方。时为丙戌正月朔，郑兵以除夕醉卧，方起贺岁，竟不及备，而大兵已入营矣；遂大败。天禄追出岭，至徽州及常山等处，俱降之。初，天启、崇祯之际，徽州方一藻为陕西抚臣；时天禄为旗牌官。至是，天禄谒方夫人，遣兵护其家；军令肃然。
卢象观谋攻宜兴城
卢象观字幼哲，宜兴人；故山西宣大总督象升之弟也。崇祯癸未进士，授金溪知县；未仕，改中书舍人。
大兵南下，象观与宗室子遇西湖，相与痛哭；入于忠肃祠，誓同起兵。至茅山，推督部故将陈坦公为将。时大兵已踞宜兴城，而乡镇拥众悉归象观，遂得乌合数万，谋破城。自率前队先行，坦公大军继后。行三十里，至一镇；象观遣使觇城中，还报无兵，信之；竟不俟坦公，身率三十骑疾趋入城。不知大兵驻营城外平野，盖利于驰突也。守卒见象观至，登城射矢；外营大兵驰入，象观遇于曲巷，被围。坦公引兵半道，问留兵曰： 卢公安在 ？兵曰： 适报城中无兵，轻骑先入矣 。坦公大惊曰： 书生不晓兵事，身为大帅，轻至此乎 ！即选精骑三百赴援。见象观颊中二矢，危甚；杀退大兵，以己马授象观驰出城，自为拒后。初，乡兵甚盛，缘此失势。大兵遂长驱下乡，至中途过镇，坦公驻桥上；大兵骑至，坦公连杀七人，不得过桥；乃由他道填河而渡，乡兵不能御，悉溃。坦公立桥上，四面皆大兵，力战死；大兵脔之。象观之昆季子侄死者，凡四十五人。
大兵将捣卢氏故居，族人谋献象观以灭祸；闻之，遂率三百人入湖。时旧绅王其升、荆本彻拥众湖中，象观述前事；且云宜兴不足为，不如取湖州。于是王、荆率兵陆行，象观由水道。忽遇大兵，与战，众寡不敌；左右欲退，已扬帆矣。象观持刀断索曰： 誓死于此不去 ！遂被杀。
卢象晋，象观弟也；不薙发，佯狂。已丑七月，捕置狱中；盖一门忠义云。
此宜兴人口述，而象晋则别闻也。吴应箕起兵池州
吴应箕字次尾，号楼山；贵池人。父某隐者，家故习儒。少则猎冶诗、古文词，意气横厉，为复社领袖。崇祯壬午乡试副榜。时国事日棘，应箕好奇计划策，门杂进武夫介士，不复经生自处。
会世变，南土陆沈，忠义者起恢复；次尾曰： 吾有以自见矣 ！署诗于壁曰： 韩亡子房奋，秦帝鲁连耻 ！帅义儿门徒，纠合拳勇，与其曹攻郡城；不克，同事者遁。已独募士治众，以计复东流、建德。时歙州金声首倡义，奉隆武朔，擢都御史，得承制专拜牒；署应箕池州推官，监纪军事，势始彰。而声先败，失援；身练卒深山，飞檄郡治，语皆丑诋。怨家侦间百出，大兵逼战，溃；匿婺源祁门界。被获不屈；与官兵偕，辄踞上坐，亦敬重之、不加害。一卒以刀刃之，叱曰： 吾头岂汝可断耶 ？乃伸颈，谓总兵黄某曰： 以此烦公！然毋去吾冠，将以见先朝于地下矣 。其就刑处，血迹洒之不去。头入国门如生，历三日不变；人咸异之。
黄毓祺起兵行塘
黄毓祺字介子，江阴人；贡生。好学，有盛名。其门人徐趋字佩玉，亦以气节着。江阴城守，毓祺与趋起兵行塘以应；鲁监国遥授兵部尚书，赐敕印。城破，亡命淮南。
明年冬，侦城中无备，率王春等十四人来袭；不克。趋被获，丁亥正月八日杀之。捕同谋者，毓祺远逸；收其二子大湛、大红，兄弟争为死。毓祺在泰州，寄书所善江纯一，犹用故时印；纯一之客持之。纯一惧，遂告变。毓祺见执，入江宁。狱成将刑，门人邓大临告之期；命取袭衣自敛，趺坐而逝，戮其尸。大临号泣，赎之归葬；变服为黄冠去。大临字起西。
毓祺在狱，自注 小游仙诗 ；注毕，付邓起西云。其诗云： 大梦谁分丑与妍，白杨风起总茫然，瓠缘无用从人剖，膏为能明苦自煎。桂折兰摧诚短景，萧敷艾菀岂长年！归途不向虚无觅，朽骨徒为蔓草缠 。 为愁草盛稻苗稀，日暮徐看荷锸归。何处先生多好好，此中居士故非非。肥鱼不肯怜蛟瘦，饱鷃偏能笑鹤饥。请读蒙庄 齐物论 ，横空白月冷侵衣（非非居士，王姓；予尝赠诗曰： 坐中上客有王生，问讯居然字子明；节度声名同豹变，相公事业与槐阴。出奇制胜三军服，守正推诚万物平；文武只今谁得似，因君遥见古人情 。朱梁王铁枪彦章、赵宋王文正旦皆字子明，故云） 。 散发人间汗漫游，风吹白日忽西流。淘沙惯吓斜飞燕，孔雀偏逢抵触牛。乡里小儿朝拜相，江湖暴客夜封侯。神仙赤舌如飞电，开口舒光笑不休（拜相者无救时之手、封侯者有洗村之军，皆小儿暴客也。淘沙之于飞燕、牯牛之于孔雀，有何相及而吓之、触之，真可付之一笑！吸风饮露之神人，岂争烟火食；采薇行歌之义士，岂争钜桥粟哉） ！ 腹中书任他人晒，犊鼻裈从甚处悬？惟有丹心坚自爱，忍能凿破化为图（此立秋前一日七夕作也） ！ 最无根蒂是人群，会合真成偶尔文；沙际惊鸥常泛泛，风前落叶自纷纷。掉头东海随烟雾，屈指西园散雨云。况复炎凉堪绝倒，灞陵愁杀故将军（宗门云： 如虫啮木，偶尔成文；人生无根蒂，会合亦如是 。杜工部诗： 巢父掉头不肯住，东将入海际烟雾 。风云散流，一别如雨；此五官中郎将所以有西园宾客之感也） ！ 百年世事奕棋枰，冷眼常观局屡更；乌喙只堪同患难，龙颜难与共升平。遥空自有饥鹰击，古路曾无蛟兔横？为报韩卢并宋鹊，只今公等因当烹（渡江后，诗皆为守弁取去；止存 小游仙 数章。海陵狱中，多索书者。友人罗学制请予每章下作一小注；注毕，付门人邓起西。嗟乎！ 游仙诗 ，寓言也；即注，亦非的解。后世知有黄介子，庶几不昧我心） ！
附记：介子居江阴月成桥，素有文学；与常熟武举许彦达善。彦达与南通州监生薛继周第四子称莫逆。薛子亦诸生，居乡间湖荡桥。家赀三万，受隆武制，佩浙直军门印，得私署官属；伪为卜者。游通州，与彦达主于薛；薛生改称周相公。时江阴有徐摩者，字尔参；亦寄食焉。毓祺居久之，凡游击、参将自海上来见者虽满装，及入谒，俱青衣垂手，众莫之知。既而毓祺作一联，人颇疑之。将起义，遣徐摩往常熟钱谦益处提银五千，用巡抚印。摩又与徽州江某善。江嗜赌而贪利，素与大清兵往还。知毓祺事，谓返必挟重赀；发之，可得厚利。及至常熟，钱谦益心知事不密必败，遂却之。摩持空函还，江某诣营告变；遂执毓祺及薜生一门，解于南京部院，悉杀之。钱谦益以答书左袒，得免；然已用贿三十万矣。
王谋驱市人起义死
王谋字献之，号春台；无锡人。本杭姓，济之先生异母弟也。父讳州牧，高才博学；齎志以没。公居三，幼嗣南门王氏；遂因王姓。崇祯己卯、庚辰之际，训蒙洛社，移家居焉。每日晡，辄至先生斋中，清谈片晌而去。性敏而嗜饮，先生每以为狂。
丙戌仲冬，公将起义。时先生居江阴，又以平日性谨，故不敢告。公索精管辂术，卜之不吉；再卜兆益凶，大怒，掷课筒于地。次日，遂行；率乡兵万人，夜薄郡城，积苇焚门，将破。萧太守闻报，登城望之，俱白布裹首；乃曰： 贼夜至，必非明兵 。亲率师，启门出战。有家丁温台者，擒一人斩之，将首级飞掷空中。乡兵本乌合，俱卖菜儿，素不知兵；猝见首级飞堕，皆惊，悉溃走。公皮靴步行，道复滑；萧守驰骑突追，遂被获。廷见不跪，萧太守问何人？公曰： 先锋王谋也 。严刑拷问，公犹自侈其众！大骂不屈。萧守亦异之，因下狱。此十一月十一日事。久之，众囚越狱，公独不走；遂见杀。嗟乎！韦布之中，非无义士。惜乎！其子单寒，不克传之于世也。
予思当日驱市人围郡城，犹似螳臂当车、羊肉投虎；其迂戆固不足道！所难，濒死不屈、狱开不脱；虽古之烈士，何以加焉！
吴易起兵屯长白荡吴易字日生，号朔清；吴江人，崇祯丁丑进士。祖邦祯，嘉靖癸丑进士；官太仆。
宏光立，见史可法于扬州；奇其才，题授职方主事，留之监军。乙酉，奉檄征饷未还而扬州失。六月，大兵徇吴江，县丞朱国佐以城降。诸生吴鉴欲起兵诛之，徒手入县庭，骂国佐；国佐执送苏州，杀于胥门学士街。易闻而哀之，率众擒国佐授鉴父汝延，令杀以祭鉴。遂起兵，仅得三十人；七日，众至三百并三十艘，居长白荡，出没五湖、三泖间。会松江盗首沈潘有徒千四百人，劫掠不常。诸绅患之，移书于易；易起兵往战，以计擒之。沈潘降，并其众，获艘七十。
居无何，易拜众曰： 镇江谍报：大清兵二千某时过此，愿邀之 ！遂伪作农船，每里伏兵于湖滨，凡三十里。大清兵夜至，不疑；过半伏发，以长戈击之，应手而堕。其地左河、右湖，中岸颇高。大清兵止短刀，无舟不得近；大发矢，众以平基蔽之河侧；复以火器夹击，遂败。丙戌元夕，入吴江；杀令及新科举人，库藏一空。镇将吴胜兆兵至，易已入湖，民尽走；大掠二日而还。
四月，胜兆复率众七千入吴江肆掠，舟重难行；胜兆令军中曰： 敢挈妇人者斩 ！有一舟百五十人，悉沈诸湖。甫行，见岸上白衣四人，擒之使挽舟；问曰： 见罗头贼否 ？曰： 见之 。问几何？曰： 三十号 。大清兵恃众不戒，呼曰： 蛮子速进 ！俄，四人拔刀将舟中兵杀尽之。后兵见而疾追，遥望湖中泊舟，兵至即散，复返之；忽炮发，飞舸四集，矢炮突至，烟火迷天，咫尺莫辨。胜兆势急，弃舟走，兵亦委辎重而溃，凡斩将数人。胜兆大沮；谓 渡江以来，未有此败 ！及还苏，惭忿不言；恨吴江民不救，屠之。已而率三千人复至吴江，经长桥，易用草人装兵，大清兵射之；易度箭尽，乃战，大败之。
抚臣土国宝忿易久为湖患，密遣苏人伪降易，推城以待。忽反兵相向，易急换舟；舟皆连系，乃入小舟；舟重，三十人尽覆。易泅水半里，其侄见水面红快鞋，谓易已死；以追兵急，不得遽挈，即系舟后。复行半里，始举视之，尚未死；倒倾血水，酌酒数大觥。乃曰： 今追者已退，吾兵尚有几何 ？左右曰： 百人耳 。易曰： 速返追击！此去必大胜 。果败之，夺其辎重而还。
易有腹心某，居嘉善；六月，亲访之。其家仇人密白县令，令遣入猝取之，解于杭州杀焉。
附记：崇桢末有知一禅师，道行高迈；游燕都，士夫悉尊礼之。时易候选在京，闻而往谒，赠银二十两；师慨受不辞，晨夕辨议，相得甚欢。及甲申三月十七、八两日，贼攻城甚急，易叩吉凶；师曰： 止一路，无二路；公试自思。功名是分内带来，便可草草；若是朝廷所赐，则 忠孝 二字正在此际分明 。易闻言大悟，即欲祝发。师曰： 公向以贫衲削发被缁，蒙施多金；今日理应回敬 。遂取前银归赵，原封未启。心异之，乃下拜；师曰； 不须如此；去！去。我与汝从东便门走，送汝还乡；异日汝必尽忠王国。但闯贼非汝对头，今决无患 。次日出城，师送易归，竟不知所之。至丙戌六月被杀，果应 尽忠 之语云。
文秉通吴易不辨
文秉，长洲诸生；相国文震孟仲子。隐居山中，有告其与吴易通者。执至官，秉不辨；曰： 不敢辱吾父，愿速死 ！遂见杀。
刘曙就义
刘曙字公旦，号稚圭；长洲人。崇祯癸未进士，授南昌知县。未赴而苏州破，避地邓尉山，未尝一至城市。南海诸生钦浩通款舟山，疏吴中忠义士二十三人，曙为首；游骑获其书上之，乃逮曙。曙膝不屈；诘曰： 反乎 ？曰： 诚有之；愧事未成耳 。然曙实不识钦也。下狱八旬，与顾咸正、夏完淳从容就义死。
鲁之玙、韦武韬战死
苏州原任游击鲁之玙、韦武韬，以起兵俱战死。
麻三衡七家军
麻三衡字孟璇，宣城人；布政使溶之孙。生有异相，长好习武事；以诗酒自豪。既起兵，与旁近诸生吴太平、阮恒、阮善长、刘鼎甲、胡天球、冯百家号称七家军，皆诸生也。三衡驻兵稽亭，每战当先，舞大刀陷阵；人多畏之。后以众寡不敌，被获，杀于江宁；七家军皆死。
吴福之、徐安远起兵死
常州诸生吴福之起兵，约任源邃同就李总兵军，与之合；屡与大兵战。越三月，兵溃，投湖死。福之，闽中礼部尚书吴钟峦子。徐安远字世珍，武进人；入太湖从黄蜚兵，兵败被杀。
张龙文乡兵薄城
常州诸生张龙文率乡兵薄郡城，杀死。
钱柄破家起义
钱柄字仲驭，浙江嘉善人；相国士升之仲子也。崇祯丁丑进士，为吏部郎中。破家集义旅拒战，蹑于震泽兵，返战；旋溃，被杀。
徐石麒主盟
徐石麒字宝摩，号虞求；浙江嘉善人。天启壬戌进士，除工部营缮司主事。为权奄所恶，以新城侯王升坟价事，矫旨夺职。崇祯改元，补原官；历升通政司、刑部侍郎、尚书。公奏兵部尚书陈新甲陷边城四、陷腹城七十二、陷亲藩七，当斩；奏上，新甲弃市。时周延儒救解甚力，上不许；新甲之党皆大恨。而公复谳光禄少卿监军张若麒临敌先逃，总兵许定国失误军机、擒杀人民及兵部尚书丁启睿兵败鼠逃、弃去敕印；俱当斩。会礼科姜采、行人熊开元以言事忤旨，上震怒，下二臣狱；而刘宗周争之，并夺职。及二臣发西曹，公疏薄其罪；上怒，罢官。宏光立，起公左都御史；未至，转吏部尚书。公出户科陆朗、御史黄耳鼎为藩臬；有旨： 特留用 。朗与耳鼎遂疏讦公为吴昌时报复，又言公杀新甲以败款局。公乃历陈自有东事以来主款之误；且言 先帝之诛新甲也，曰陷我七亲藩。夫七藩之中，恭皇帝居一焉；皇上忘之乎 ？因引疾乞休；命驰驿去。
明年南京陷，公遁于乡。镇将陈梧起义，迎之主盟。三塔之败，城将不守，自经死。其仆祖敏、李谨，皆从公自缢。公有二子；长尔谷，以松江事见杀。
 甲乙 诸书俱载徐锦，非李谨也。未知孰是？
徐尔谷被执无挠词
徐尔谷字似之，官生；石麒长子。受隆武令。松将吴胜兆反，长洲诸生戴务公实说之；远近响应。钱柄从兄旃，字彦林；夏允彝子完淳，字存古：与尔谷皆以胜兆事，被执。尔谷慷慨无挠词；审官曰： 汝父为忠臣，汝定为孝子 ！三人同日受刑。旃妻徐氏、谷妻孙氏，各自沈殉其夫。顾咸正坐吴胜兆事死
顾咸正字端木，号觙庵；昆山人，文康公之曾孙、咸建兄也。崇祯癸酉举人；十三年庚辰，以副榜除延安府推官。延安荒乱，咸正招抚有法。又奉檄追贼李明才等三百人，歼之；又招降{犭回}贼张成儒、丁世蕃等三百余人、庆阳土贼潘自安等千余人。于是延中稍宁。会孙传廷将出关，咸正上书，谓 出关安危系全秦，全秦安危系天下。军志曰： 兵无选锋曰北 。万一蹉跌，将不止三秦之忧 。不听。贼陷西安，咸正率三百人登陴，并弃甲去。贼执咸正，欲降之，不屈；乃拘之营中。吴三桂兵入秦，人多应之；韩城人推咸正为主，斩伪令王业昌。已而知为大清兵，遂入山中。
明年，以全发归南。会云间吴胜兆、陈子龙事败，录其党姓名，首及咸正；乃与同事四十余人并死。子天逵字大鸿，贡生；天遴字仲熊，诸生。皆以藏子龙故，亦死。当咸正解南京时，审官洪承畴问曰： 汝知史可法在乎 ？咸正亦答曰： 汝知洪承畴死乎、不死乎 ？承畴默然。是时大清兵所过州县，从风而靡，长吏罕有殉城者。独公弟咸建字海石，号如心；崇祯癸未进士，除钱塘知县。以焚册故，被擒不屈，杀之。时盛暑，悬首镇海楼三日，无集蝇。杭人收而殡之，祀之土谷祠中。咸正季弟咸受，天启甲子举人；城破，亦死。仅存一孙晋谷，年五岁；得免。大鸿兄弟自谓 世受国恩；虽书生，义不苟活 ；故一门父子、五人同死国事。吴中人士，莫不悲之。
陈子龙誓众称监军
陈子龙字卧子，号海士；松江华亭人。幼颖异，工举业，兼治诗、古文词，以经世自在。立几社，与江右艾南英争名。登崇祯丁丑进士，授惠州推官。以招抚许都功，擢兵科给事中。南都立，以原官召用；疏请亲征，又上防守要害及备边三害，皆当时至计而莫之能用也。明年二月，以时事不可为，乞终养去。
南都不守，闰六月十日，松江兵起。子龙设太祖像誓众，称监军；邀致水师吴志葵等为城守计。闽中授兵部左侍郎。八月三日，李成栋破松江，子龙以祖母去，匿深山。无何，吴胜兆之事起，狱词连子龙；子龙亡命奔嘉定，匿侯岐曾仆刘驯家，已迁昆山顾天逵所。当事迹至嘉定，执岐曾；别遣兵围天逵家，遂获子龙，锁舟中。乘间，跃水中死，是月二十四日也；犹戮其尸。杨廷枢坐门人戴之隽事死
杨廷枢字维斗，吴县人；诸生。以气质自任。崇祯庚午，举应天乡试第一。幼与同里徐汧交最善；乙酉夏，闻其殉难，即隐居邓尉山中。丁亥四月，松江总兵官吴胜兆叛；为之运筹者，乃廷枢门人戴之隽也。事败，词连廷枢；遂被执，系狱中。慨然曰： 予自幼读书，慕文信国之为人；今日之事，素志也 。五月朔，大帅会鞫于吴江泗洲寺。巡抚重其名，欲生之，命之薙头；廷枢曰： 砍头事小，薙头事大 ！乃推出斩之。临刑，大声曰： 生为大明人…… 。刑者急挥刀，首堕地；复曰： ……死为大明鬼 。监刑者为之咋舌，礼而殡之。
公在舟中，题书血衣并诗十二首以遗其孤曰： 苏州有明遗士杨廷枢，幼读圣贤之书，长怀忠孝之志；立身行己事，不愧于古人。积学高文，名常满乎宇内。为孝廉者一十五载、生世间者五十三年，作士林乡党之规模，庶几东京郭有道；负纲常名教之重任，愿为宋室文文山。惜时命之不犹，未登朝而食禄；值中原之多难，遂蒙祸以捐生。其年则丁亥之年、其月则孟夏之月，才隐遁于山阿，忽罹陷于罗网。时遭其变，命赋于天。虽云突如其来，吾已知之久矣。有妻费氏，吴江人，归予二十余载；有女观慧，适张氏，亦二十余春。大骂全真，不愧丈夫之气概；舍生就死，殊胜男子之须眉。一家视死如归，轰轰烈烈；举室成仁无愧，炳炳烺烺。生平所学，至此方为快然；千古为心，到底终须不殁。但因报国无能，怀忠未展；终是人臣未竟之志，尚辜累朝所受之恩！魂炯炯而升天，当为厉鬼；气英英而坠地，期待来生！舟中书此，不能尽言；留此血衣，以俟异日。愿我知己，面付遗孤。如痛父母，即思忠孝。垂殁之言，以此为诀。四月二十八日，舟中血书 。又云： 余自幼读书，慕文信国先生之为人；今日之事，乃其志也。四月二十四日被缚，饿五日未死、骂未杀，未知尚有几日未死！遍体受伤，十指俱损，而胸中浩然之气，正与信国燕市时无异；俯仰快然，可以无憾！觉人生读书，至此甚是得力；留此遗墨，以俟后人知之 。因舟中漫就一十二首；诗曰： 人生自古谁无死，留取丹心照汗青 ；正气千秋应不散，于今重复有斯人 ！ 浩气凌空死不难，千年血泪未曾干；夜来星斗终天灿，一点忠魂在此间 。 社稷倾颓已二年，偷生视息又何颜！祗今浩气还天地，方信平生不苟然 。 叹息常山有舌锋，日星炯炯贯空中！子规啼血归来后，夜半声闻远寺钟 。 有妻慷慨死同归，有女坚贞志不移；不是一番同患难，谁知闺阁有奇儿 ！ 近来卖国尽须眉，断送河山更可悲！幸有一家如母女，纲常犹自赖维持 。六首佚。
黄赓为僧
黄赓，徽人；明季武状元也，与黄澍同族。有膂力，能运铁鞭二十四斤。大清兵至，率众固守徽州；身为前锋，所获甚众。后败，赓走闽。闽复陷，大清帅招之不从，乃削发为僧。宣城人语我曰： 黄赓率乡兵数十，十九战俱捷。后自宣城水东镇统众御大兵于港河，为徽宁界也。大清骑日益被围，赓举鞭忽折，重十二斤；乃易样鞭，重三十四斤。赓马见大清马，即跪；赓怒，鞭杀之，步战。举鞭一击，大清将以刀捍之；连击三鞭，捍之如前。赓乃走，取箭搭射，正中大清将左目；趋上，一鞭击死。然大兵甚盛，赓以众寡不敌，乃走；乡兵被杀遍野，惨不可言 。许生伪试事败死
许某，武进诸生。顺治三年八月乡试近期，舟车云集；部院洪承畴疑之，每寓密令兵共居以侦察。时有一人，昼则闭户、夜半始出，佯云出恭；兵疑有奸，触之，其人怒而讧。兵握其首，乃未薙发者；解于承畴严讯，遂招多人。遣兵各寓搜获，有册藏金山下。无锡诸生华时亨，字仲通；亦有名。苏抚土国宝逮至，见时亨双瞽，释之。武进许生为首事人，亦见国宝；毅然曰： 老大人三年前，亦与生员一样。生员无他意，只是不忘大明耳。今生员含笑而去，不望含泪而归 。人咸壮之。解南京，杀焉。是案几杀千人，乡试因改期。至十月初七日下午，无锡始报新解元范龙。龙本王姓，字云生。
附记：邹来甫，无锡泰伯乡人；庠生。不薙发，隐居教授。至康熙初年，族绅邹式金被仇家讼陷藏来甫于家，遂逮来甫。郡守赵琪欲并究十年前总甲及馆主不举报罪；某费千金，家几破，解于兵备胡亶。亶本浙之仁和翰林，廉明仁恕，众号神君；呼来甫案前熟视，谒赵守押差曰： 此是薙不全，不是全不薙 。遂申文南京都院郎廷佐，乃免。夫以诸生全身二十载，亦异矣。
总论江南诸臣
东村老人曰：苏代有言：为人妻，则欲其许我也；为我妻，则欲其詈人也。每一王兴，有附而至荣者，即有拒而死烈者；生易而死实难！高帝斩丁公、艺祖褒韩通，所重固自有在；诸君子毋乃能所得乃重乎！
