穹、苍苍，天也。
春为苍天，夏为昊天，秋为旻天，冬为上天。──四时。
春为青阳，夏为硃明，秋为白藏，冬为玄英。
四气和谓之玉烛。
春为发生，夏为长嬴，秋为收成，冬为安宁。
四时和为通正，谓之景风。
甘雨时降，万物以嘉，谓之醴泉。──祥。
谷不熟为饥，蔬不熟为馑，果不熟为荒，仍饥为荐。──灾。
太岁在甲曰阏逢，在乙曰旃蒙，在丙曰柔兆，在丁曰强圉，在戊曰著雍，在己曰屠维，在庚曰上章，在辛曰重光，在壬曰玄黓，在癸曰昭阳。──岁阳。
太岁在寅曰摄提格，在卯曰单阏，在辰曰执徐，在巳曰大荒落，在午曰敦牂，在未曰协洽，在申曰涒滩，在酉曰作噩，在戌曰阉茂，在亥曰大渊献，在子曰困敦，在丑曰赤奋若。
载，岁也。夏曰岁，商曰祀，周曰年，唐虞曰载。──岁名。
月在甲曰毕，在乙曰橘，在丙曰修，在丁曰圉，在戊曰厉，在己曰则，在庚曰窒，在辛曰塞，在壬曰终，在癸曰极。──月阳。
正月为陬，二月为如，三月为寎，四月为余，五月为皋，六月为且，七月为相，八月为壮，九月为玄，十月为阳，十一月为辜，十二月为涂。──月名。
南风谓之凯风，东风谓之谷风，北风谓之凉风，西风谓之泰风。
焚轮谓之颓，扶摇谓之猋，风与火为庉，回风为飘，日出而风为暴，风而雨土为霾，阴而风为曀。
天气下地不应曰雺，地气发天不应曰雾。雾谓之晦。
螮蝀谓之雩，螮蝀，虹也。蜺为挈贰。
弇日为蔽云。疾雷为霆霓。雨{□见}为霄雪。
暴雨谓之涷，小雨谓之霡霂，久雨谓之淫，淫谓之霖，济谓之霁。
──风雨。
寿星，角、亢也。
天根，氐也。
天驷，房也。
大辰，房、心、尾也。
大火谓之大辰。析木谓之津，箕斗之间，汉津也。
星纪，斗、牵牛也。
玄枵，虚也。颛顼之虚，虚也。
北陆，虚也。营室谓之定。
娵觜之口，营室、东壁也。
降娄，奎、娄也。
大梁，昴也。
西陆，昴也。
浊谓之毕。
咮谓之柳。柳，鹑火也。
北极谓之北辰，何鼓谓之牵牛，明星谓之启明，彗星为欃枪，奔星为彴约。──星名。
春祭曰祠，夏祭曰礿，秋祭曰尝，冬祭曰烝。
祭天曰燔柴，祭地曰瘗薶。
祭山曰庪县，祭川曰浮沈，祭星曰布，祭风曰磔。
是示类是禡，师祭也。既伯既祷，马祭也。禘，大祭也。绎，又祭也。
周曰绎，商曰肜，夏曰复胙。──祭名。
春猎为蒐，夏猎为苗，秋猎为獮，冬猎为狩。
宵田为獠，火田为狩。
乃立冢土，戎丑攸行。起大事，动大众，必先有事乎社而后出，谓之宜。
振旅阗阗，出为治兵，尚威武也。入为振旅，反尊卑也。──讲武。
素锦绸杠，纁帛縿，素升龙于縿，练旒九，饰以组，维以缕。
缁广充幅，长寻曰旐，继旐曰旆，注旄首曰旌，有铃曰旂，错革鸟曰旟，因章曰旃。──旌旂。