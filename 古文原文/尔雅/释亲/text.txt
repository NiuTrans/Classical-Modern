父为考，母为妣。
父之考为王父，父之妣为王母。
王父之考为曾祖王父，王父之妣为曾祖王母。
曾祖王父之考为高祖王父，曾祖王父之妣为高祖王母。
父之世父、叔父为从祖祖父，父之世母、叔母为从祖祖母。
父之晜弟，先生为世父，后生为叔父。
男子先生为兄，后生为弟。
谓女子，先生为姊，后生为妹。
父之姊妹为姑。
父之从父晜弟为从祖父，父之从祖晜弟为族父。
族父之子相谓为族晜弟。
族晜弟之子相谓为亲同姓。
兄之子、弟之子，相谓为从父晜弟。
子之子为孙，孙之子为曾孙，曾孙之子为玄孙，玄孙之子为来孙，来孙之子为晜孙，晜孙之子为仍孙，仍孙之子为云孙。
王父之姊妹为王姑。
曾祖王父之姊妹为曾祖王姑。
高祖王父之姊妹为高祖王姑。
父之从父姊妹为从祖姑。
父之从祖姊妹为族祖姑。
父之从父晜弟之母为从祖王母。
父之从祖晜弟之母为族祖王母。
父之兄妻为世母，父之弟妻为叔母。
父之从父晜弟之妻为从祖母，父之从祖晜弟之妻为族祖母。
父之从祖祖父为族曾王父，父之从祖祖母为族曾王母。
父之妾为庶母。
祖，王父也。
晜，兄也。──宗族。
母之考为外王父，母之妣为外王母。
母之王考为外曾王父，母之王妣为外曾王母。
母之晜弟为舅，母之从父晜弟为从舅。
母之姊妹为从母。
从母之男子为从母晜弟，其女子子为从母姊妹。──母党。
妻之父为外舅，妻之母为外姑。
姑之子为甥，舅之子为甥，妻之晜弟为甥，姊妹之夫为甥。
妻之姊妹同出为姨。
女子谓姊妹之夫为私。
男子谓姊妹之子为出。
女子谓晜弟之子为侄，谓出之子为离孙，谓侄之子为归孙。
女子子之子为外孙。
女子同出，谓先生为姒，后生为娣。
女子谓兄之妻为嫂，弟之妻为妇。
长妇谓稚妇为娣妇，娣妇谓长妇为姒妇。──妻党。
妇称夫之父曰舅，称夫之母曰姑。
姑舅在则曰君舅、君姑，没则曰先舅、先姑。
谓夫之庶母为少姑，夫之兄为兄公，夫之弟为叔，夫之姊为女公，夫之女弟为女妹。
子之妻为妇，长妇为嫡妇，众妇为庶妇。
女子之夫为婿，婿之父为姻，妇之父为婚。
父之党为宗族，母与妻之党为兄弟。
妇之父母、婿之父母，相谓为婚姻。
两婿相谓为亚。
妇之党为婚兄弟，婿之党为姻兄弟。
嫔，妇也。
谓我舅者，吾谓之甥也。──婚姻。