【大石引子·东风第一枝】［生扮唐明皇引二内侍上］端冕中天，垂衣南面，山河一统皇唐。层霄雨露回春，深宫草木齐芳。升平早奏，韶华好，行乐何妨。愿此生终老温柔，白云不羡仙乡。
 韶华入禁闱，宫树发春晖。天意时相合，人和事不违。九歌扬政要，六舞散朝衣。别赏阳台乐，前旬暮雨飞。 朕乃大唐天宝皇帝是也。起自潜邸，入缵皇图。任人不二，委姚、宋于朝堂；从谏如流，列张、韩于省闼。且喜塞外风清万里，民间粟贱三钱。真个太平致治，庶几贞观之年；刑措成风，不减汉文之世。近来机务余闲，寄情声色。昨见宫女杨玉环，德性温和，丰姿秀丽。卜兹吉日，册为贵妃。已曾传旨，在华清池赐浴，命永新、念奴伏侍更衣。即着高力士引来朝见，想必就到也。
【玉楼春】［丑扮高力士，二宫女执扇引，旦扮杨贵妃上］恩波自喜从天降，浴罢妆成趋彩仗。[宫女]六宫未见一时愁，齐立金阶偷眼望。
［到介，丑进见生跪介］奴婢高力士见驾。册封贵妃杨氏，已到殿门。候旨。[生]宣进来。[丑出介]万岁爷有旨，宣贵妃杨娘娘上殿。［旦进，拜介］臣妾贵妃杨玉环见驾，愿吾皇万岁！［内侍］平身。［旦］臣妾寒门陋质充选掖庭，忽闻宠命之加，有胜陨越之惧。［生］妃子世胄名家，德容兼备。取供内职，深惬朕心。［旦］万岁。［丑］平身。［旦起介，生］传旨排宴。［丑传介］［内奏乐。旦送生酒，宫女送旦酒。生正坐，旦傍坐介］
【大石过曲·念奴娇序】［生］寰区万里，遍征求窈窕，谁堪领袖嫔嫱？佳丽今朝、天付与，端的绝世无双。思想，擅宠瑶宫，褒封玉册，三千粉黛总甘让。［合］惟愿取恩情美满，地久天长。
【前腔】［换头］［旦］蒙奖。沉吟半晌，怕庸姿下体，不堪陪从椒房。受宠承恩，一霎里身判人间天上。须仿、冯嬺当熊，班姬辞辇，永持彤管侍君傍。［合］惟愿取恩情美满，地久天长。
【前腔】［换头］［宫女］欢赏，借问从此宫中，阿谁第一？似赵家飞燕在昭阳，宠爱处，应是一身承当。休让，金屋妆成，玉楼歌彻，千秋万岁捧霞觞。［合］惟愿取恩情美满，地久天长。
【前腔】［换头］［内侍］瞻仰，日绕龙鳞，云移雉尾，天颜有喜对新妆。频进酒，合殿春风飘香。堪赏，圆月摇金，余霞散绮，五云多处易昏黄。［合］惟愿取恩情美满，地久天长。
［丑］月上了。启万岁爷撤宴。［生］朕与妃子同步阶前，玩月一回。［内作乐。生携旦前立，众退后，齐立介］
【中吕过曲·古轮台】［生］下金堂，笼灯就月细端相，庭花不及娇模样。轻偎低傍，这鬓影衣光，掩映出丰姿千状。［低笑，向旦介］此夕欢娱，风清月朗，笑他梦雨暗高唐。［旦］追游宴赏，幸从今得侍君王。瑶阶小立，春生天语，香萦仙仗，玉露冷沾裳。还凝望，重重金殿宿鸳鸯。［生］掌灯往西宫去。［北应介，内侍、宫女各执灯引生、旦行介］［合］
【前腔】［换头］辉煌，簇拥银烛影千行。回看处珠箔斜开，银河微亮。复道、回廊，到处有香尘飘扬。夜色如何？月高仙掌。今宵占断好风光，红遮翠障，锦云中一对鸳凰。 琼花 、 玉树 、 春江夜月 ，声声齐唱，月影过宫墙。褰罗幌，好扶残醉入兰房。
［丑］启万岁爷，到西宫了。[生]内侍回避。［丑］春风开紫殿，［内侍］天乐下珠楼。[同下]
【余文】［生］花摇烛，月映窗，把良夜欢情细讲。［合］莫问他别院离宫玉漏长。
宫女与生、旦更衣，暗下，生、旦坐介，生］银烛回光散罗绮，［旦］御香深处奉恩多。［生］六宫此夜含颦望，［合］明日争传 得宝歌 。［生］朕与妃子偕老之盟，今夕伊始。［袖出钗、盒介］特携得金钗、钿盒在此，与卿定情。
【越调近词·绵搭絮】［生］这金钗、钿盒，百宝翠花攒。我紧护怀中，珍重奇擎有万般。今夜把这钗呵，与你助云盘，斜插双鸾；这盒呵，早晚深藏锦袖，密裹香纨。愿似他并翅交飞，牢扣同心结合约会。［付旦介，旦接钗、盒谢介］
【前腔】［换头］金钗、钿盒赐予奉君欢。只恐寒姿，消不得天家雨露团。［作背看介］恰偷观，凤翥龙蟠，爱杀这双头旖旎，两扇团圞。惟愿取情似坚金，钗不单分盒永完。
［生］胧明春月照花枝，元稹［旦］始是新承恩泽时。白居易
［生］长倚玉人心自醉，雍陶［合］年年岁岁乐于斯。赵彦昭
