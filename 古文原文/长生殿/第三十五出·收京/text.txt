【仙吕过曲·甘州歌】【八声甘州】［外金盔、袍服，生、小生、净、末扮四将，各骑马，二卒执旗行上］宣威进讨，喜日明帝里，风静皇郊。欃枪涤尽，看把乾坤重造。扬鞭漫将金镫敲，整顿中兴事正饶。［外］下官郭子仪，奉命统兵讨贼。且喜禄山授着，庆绪奔逃，大小三军就此振旅进城去。［众应，行介］【排歌】收驰辔，近吊桥，只见长安父老拜前旄。欢声动，笑语高，卖将珠串奉香醪。
［到介］［众］启元帅，已进京城。请在龙虎卫衙门，权时驻扎。［外，众下马，作进，外正坐，四将傍坐介］［外］忆昔长安全盛时，［生、小生］今朝重到不胜悲。［净、末］漫挥满目山河泪，［外］始悟新丰壁上诗。［四将］请问元帅，什么新丰壁上诗？［外］诸将不知，本镇初到西京，偶见酒楼壁上，有术士李遐周题诗一首。［四将］题的是何诗句？［外］那诗上说： 燕市人皆去，函关马不归。若逢山下鬼，环上系罗衣。 ［四将］这却怎么解？［外］当时也详解不出。如今看来，却句句验了。［将］请道其详。［外］禄山统燕、蓟军马，入犯两京，可不是 燕市人皆去 么？后来哥舒兵败潼关，正是 函关马不归 了。［四将］是，果然不差。后面两句，却又何解。［外］ 山下鬼 者，嵬字也。 环 乃贵妃之名，恰应马嵬赐死之事。［四将］原来如此，可见事皆前定。今仗元帅洪威，重收宫阙，真乃不世之勋也。［外叹介］唉，西京虽复，只是天子暂居灵武，上皇远狩成都；千官尚窜草莱，百姓未归田里。必先肃清宫禁，洒扫园陵。务使钟（竹虎几换兴）不移，庙貌如故。上皇西返，大驾东回。才完得我郭子仪身上的事也。［四将打躬介］全仗元帅。只手重扶唐社稷，一肩独荷李乾坤。［外］说便这般说，这中兴事，大费安排。诸公何以教我？［四将］不敢。［外］
【商调过曲·高阳台】九庙灰飞，诸陵尘暗，腥膻满目狼籍。久阙宫悬，伤心血泪时滴。［合］今日、妖氛幸喜消尽也，索早自扫除修茸。［外］左营将官过来。［生］有。［外］你将这令箭一枝，前去星夜雇募人夫扫除陵寝，候圣驾回来致祭。［合］待春园，樱桃熟绽，荐陈时食。［外付令箭，生收介］领钧旨。［末］元帅在上，帝京初复，十室九空。为今要务，先当招集流移，使安故业。［外］言之然也。
【前腔】［换头］堪惜，征调千家，流离百室。哀鸿满路悲戚，须早招徕。闾阎重见盈实。［合］安辑，春深四野农事早，恰趁取甲兵初释。［外］右营将官过来。［小生］有。［外］你将这令箭一枝，前去出榜安民，复归旧业。［合］遍郊圻，安宁妇子，勉修耕织。
［外付令箭，小生接介］领钧旨。［净］元帅在上，国家新造，纲纪宜张，还须招致旧臣，共图更始。［外］此言正合我意。
【前腔】［换头］虽则、暂总纲维，独肩弘巨，同心早晚协力。百尔臣工，安危须仗奇策。［合］欣得、南阳已自佳气满，好共把旧章重饬。［外］后营将官过来。［末］有。［外］你将这令箭一枝，榜示百官，限三日内，齐赴军前，共襄国事。［合］佐中兴昇泰运，景从云集。
［外付令箭，末接介］领钧旨。［生、小生］元帅在上，长安久无天日，士民渴仰圣颜。庶政以渐举行，銮舆必先反正。［外］二们所言，乃中兴大本也。本镇早已修下迎驾表文在此。
【前腔】［换头］目极，云蔽行宫，尘蒙西蜀，臣心夙夜难释。反正銮舆，群情方自归一。［众共泣介］［合］凄测，无君久切人痛愤，愿早把圣颜重识。［外］前营将官过来。［净］有。［外］你将这令箭一枝，带领龙虎军士五千，备齐法驾，赉我表文，前往灵武，奉迎今上皇帝告庙。并候圣旨，遣官前往城都，迎请上皇回銮。［净接令箭介］领钧旨。［外］左右看香案过来，就此拜发表文。［杂应、设香案，丑扮礼生上，赞礼］［外同四将拜表介］［合］就军前瞻天仰圣，共尊明辟。
［丑下］［净捧表文介］［四将］小将等就此前去。
［外］削平妖孽在斯须，方干［外］依旧山河捧帝居。皮日休
［合］哪取满城歌舞曲，杜牧［外］风云长为护储胥。李商隐
