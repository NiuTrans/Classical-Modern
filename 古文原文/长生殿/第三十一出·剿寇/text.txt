【中吕引子·菊花新】［外戎装，领四军上］谬承新命陟崇阶，挂印催登上将台。惭愧出群才，敢自许安危全赖。
建牙吹角不闻暄，三十登坛众所尊。家散万金酬士死，身留一剑答君恩。下官郭子仪，叨蒙圣恩，特拜朔方节度使，领兵讨贼。现今上皇巡幸西川，今上即位灵武。当此国家多事之秋，正我臣子建功之日。誓当扫清群寇，收复两京，再造唐家社稷，重睹汉官威仪，方不负平生志愿也。众将官，今乃黄道吉日，就此起兵前去。［众应，呐喊、发号启行介］［合］
【中吕过曲·驮环着】拥鸾旗羽盖，蹴起尘埃。马挂征鞍，将披重铠，画戟雕弓耀彩。军令分明，争看取奋鹰扬堂堂元帅。端的是孙吴无赛，管净扫妖氛毒害。机谋运，阵势排，一战收京，万方宁泰。［齐下］【前腔】［丑末扮番将、引军卒行上］倚兵强将勇，倚兵强将勇，一鼓前来。阵似推山，势如倒海。不断征云叆叆，鬼哭神号，到处里染腥风，杀人如芥。自家大燕皇帝麾下大将史思明、何千年是也。唐家立了新皇帝，遣郭子仪杀奔前来。奉令着我二人迎敌。［末］闻得郭子仪兵势颇盛，我等二人分作两队。待一人与他交战，一人横冲出来，必获大胜。［丑］言之有理。大小三军，就此分队杀上前去。［四杂应，做分行介］向两下分兵迎待，先一合拖刀佯败。磨旗惨，战鼓哀。奋勇先登，振威夺帅。
［末领众先下］［外领军上，与丑对战一合介］［丑］来将何名？［外］吾乃大唐朔方节度使郭。天兵到此，还不下马受缚，更待何时？［丑］不必多讲，放马过来。［战介，丑败介，走下］［末领卒上，截外战介］［外］来的贼将，快早投降。［末］郭子仪，你可赢得我么？［外］休得饶舌。［战介，丑复上混战介］［丑、末大败逃下］［外］且喜贼将大败而逃，此去长安不远，连夜杀奔前去便了。［众］得令。［行介］［合］
【添字红绣鞋】三军笑口齐开，齐开；旌旗满路争排，争排。拥大将，气雄哉，合图画上云台。把军书忙裁，忙裁；捷奏报金阶，捷奏报金阶。
【尾声】两都早慰云霓待，九庙重瞻日月开，复立皇唐亿万载。
悲风杀气满山河，白居易
师克由来在协和。胡曾
