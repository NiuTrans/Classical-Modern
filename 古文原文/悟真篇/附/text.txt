读《周易参同契》
大丹妙用法乾坤，乾坤运兮五行分；五行顺兮常道有生有灭，五行逆兮丹体常灵常存。一自虚无质兆，两仪因一开根，四象不离二体，八卦互为子孙。万象生乎变动，吉凶悔吝兹分。百姓日用不知，圣人能究本源。顾易道妙尽乾坤之理，遂托象于斯文。否泰交，则阴阳或升或降；屯蒙作，则动静在朝在昏。坎离为男女水火，震兑乃龙虎魄魂。守中则黄裳元吉，遇亢则无位无尊。既未慎万物之终始，复姤昭二气之归奔。月亏盈，应精神之衰旺；日出没，合荣卫之寒温。本立言以明象，既得象以忘言。犹设象以指意，悟真意则象捐。达者惟简惟易，迷者愈惑愈繁。故之修真之士，读《参同契》者不在乎泥象执文。
赠白龙洞刘道人歌
玉走金飞两曜忙，始闻花发又秋霜。徒夸篯寿千来岁，也似云中一电光。一电光，何太速，百年都来三万日，其间寒暑互煎熬，不觉童颜暗中失。纵有儿孙满眼前，却成恩爱转牵缠。及乎精竭身枯朽，谁解教君暂驻延。暂驻延，既无计，不免将身归逝水。但看古往圣贤人，几个解留身在世？身在世，也有方，只为时人没度量。竞向山中寻草木，伏铅制汞点丹阳。点丹阳，事迥别，须向坎中求赤血。捉来离位制阴精，配合调和有时节。时节正，用媒人，金公姹女结亲姻，金公偏好骑白虎，姹女常驾赤龙身，虎来静坐秋山里，龙向潭中奋身起。两兽相逢战一场，波浪奔腾如鼎沸。黄婆丁老助威灵，撼动乾坤走神鬼。须臾战罢云雨收，种个玄珠在泥底，从此根芽渐长成，随时灌溉抱真精。十月脱胎吞入口，不觉凡身已有灵。此个事，世间稀，不是等闲人得知。夙世若无仙骨分，容易如何得遇之。得遇之，宜便炼，都缘光景急如箭。要取鱼时须结罾，莫只临川空叹羡。闻君知药已多年，何不收心炼汞铅。莫教烛被风吹灭，六道轮回莫怨天。近来世上人多诈，尽著布衣称道者。问他金木是何般，噤口不言如害哑。却云伏气与休粮，别有门庭道路长。君不见破迷歌里说，太一含真法最良，莫怪言辞多狂劣，只教时人难鉴别，惟君心与我心同，方敢倾怀向君说。
石桥歌
吾家本住石桥北，山镇水关森古木，桥下涧水彻昆仑，山下饮泉香馥郁。吾居山内实堪夸，遍地均栽不榭花。山北穴中藏猛虎，出窟哮吼生风霞。山南潭底藏蛟龙，腾云降雨山蒙蒙。二兽相逢斗一场，元珠隐伏是祯祥。景堪羡，吾暗喜，自斟自酌熏熏醉。醉弹一曲无弦琴，琴里声声教仔细。可煞醉后没人知，昏昏默默恰如痴。仰观造化工夫妙，日还西出月东归。天是地，地是天，反覆阴阳合自然。识得五行颠倒处，指日升霞归洞天。黄金屋，白玉掾，玉女金童日侍前。南辰北斗分明布，森罗万象现无边。无昼夜，要绵绵，聚散抽添火候全。若问金丹端的处，寻师指破水中铅。木生火，金生水，水火须分前后队。要辨浮沉识主宾，铅银砂汞方交会。有刚柔，莫逸意，知足常足归本位。万神齐贺太平年，恁时国富民欢喜。此个事，好推理，同道之人知此义。后来一辈学修真，只说存养并行气。在眼前，甚容易，得服之人妙难比。先且去病更延年，用火烹煎变阳体。学道人，去思己，休问旁门小法制。只知目下哄得人，不觉自身暗憔悴。劝后学，须猛鸷，莫徒抛家住他地。妙道不离自家身，岂在千山并万水。莫因循，自贪鄙，火急寻师觅元旨。在生若不学修行，未知来生甚胎里。既有心，要终始，人生大事惟生死，皇天若负道心人，令我三途为下鬼。
悟真性宗
夫学道之人，不通性理独修金丹，如此既性命之道未备，则运心不普，物我难齐，又焉能究竟圆通，迥超三界？故《楞严经》云：有十种仙，皆于人中炼心，坚固精粹，寿千万岁。若不修正觉三昧，则报尽还来，散入诸趣。是以弥勒菩萨《金刚经颂》云：饶君百万劫，终久落空亡。故此《悟真篇》中，先以神仙命术诱其修炼，次以诸佛妙用广其神通，终以真如觉性遣其幻妄，而归于究竟空寂之本源矣。
绝句四首
如来妙体遍河沙，万象森罗无碍遮。会的圆通真法眼，始知三界是吾家。
视之不可见其形，及至呼之又却应。莫道此声如谷响，若还无谷有何声？
一物含闻见觉知，盖诸尘境显其机。灵常一物尚非有，四者凭何作所依。
不移一步到西天，端坐诸方在眼前。项后有光犹是幻，云生足下未为仙。
性地颂
佛性非同异，千灯共一光。增之宁解益，减着且无伤。取舍俱无过，焚漂总不妨。见闻知觉法，无一可猜量。
生灭颂
求生本自无生，畏灭何曾暂灭。眼见不如耳见，口说争似鼻说。
三界惟心颂
三界惟心妙理，万物非此非彼。无一物非我心，无一物是我己。
见物便见心颂
见物便见心，无物心不现。十方通塞中，真心无不遍。若生知识解，却成颠倒见。睹境能无心，始见菩提面。
齐物颂
我不异人，人心自异。人有亲疏，我无彼此。水陆飞行，等观一体。贵践尊卑，手足同己。我尚非我，何尝有你。彼此俱无，众泡归水。
即心是佛颂
佛即心兮心即佛，心佛从来皆妄物。若知无佛复无心，始是真如法身佛。法身佛，没模样，一颗圆光含万象。无体之体即真体，无相之相即实相。非色非空非不空，不动不静不来往。无异无同无有无，难取难舍难听望。内外圆明到处通，一佛国在一沙中。一粒沙含大千界，一个身心万个同。知之须会无心法，不染不滞为净业。善恶千般无所为，即是南无及迦叶。
无心颂
堪笑我心，如顽如鄙。兀兀腾腾，任物安委。不解修行，亦不造罪。不曾利人，亦不私己。不持戒律，不徇忌讳。不知礼乐，不行仁义。人间所能，百无一会。饥来吃饭，渴来饮水。困则打睡，觉则行履。热则单衣，寒则盖被。无思无虑，何忧何喜。不悔不谋，无念无意。凡生荣辱，逆旅而已。林木栖鸟，亦可为比。来且不禁，去亦不止。不避不求，无赞无毁。不厌丑恶，不羡善美。不趋静室，不远闹市。不说人非，不夸己是。不厚尊崇，不薄贱稚。亲爱冤雠，大小内外。哀乐得丧，钦侮险易。心无两视，坦然一揆。不为福先，不为祸始。感而后应，迫则复起。不畏锋刃，焉怕虎儿。随物称呼，岂拘名字。眼不就色，声不入耳。凡有所相，皆属妄伪。男女形声，悉非定体。体相无心，不染不滞。自在逍遥，物莫能累。妙觉光圆，映彻表里。包裹六极，无有遐迩。光兮非光，如月在水。取舍既难，复何比拟。了此妙用，迥然超彼。或问所宗，此而已矣。
心经颂
蕴谛根尘空色，都无一法堪言。颠倒之见已尽，寂静之体攸然。
无罪福颂
终日行，不曾行。终日坐，何曾坐。修善不成功德，作恶原无罪过。时人若未明心，莫执此言乱作。死后须见阎王，难免镬汤碓磨。
圆通颂
见了真空空不空，圆明何处不圆通。根尘心法都无物，妙用方知与物同。
随他颂
万物纵横在目前，随他动静任他权。圆明定慧终无染，似水出莲莲自乾。
宝月颂
一轮明月当虚空，万国清光无障碍。收之不聚拨不开，前之不进后不退。彼非远兮此非进，表非外兮里非内。同中有异异中同，问你傀儡会不会。
采珠歌
贫子衣中珠，本自圆明好。不会自寻求，却数他人宝。数他宝，终无益，只是教君空费力。争如认得自家珍，价值黄金千万亿。此宝珠，光最大，遍照三千大千界。从来不解少分毫，刚被浮云为障碍。自从认得此摩尼，泡体空花谁更爱。佛珠还与我珠同，我性即归佛性海。珠非珠，海非海，坦然心量包法界。任你嚣尘满眼前，定慧圆明常自在。不是空，不是色，内外皎然无壅塞。六通神明妙无穷，自利利他宁解极。见即了，万事毕，绝学无为度终日。泊兮如未兆婴儿，动止随缘无固必。不断妄，不修真，真妄之心总属尘。从来万法皆无相，无相之中有法身。法身即是天真佛，亦非人兮亦非物。浩然充塞天地间，只是希夷并恍惚。垢不染，光自明，无法不从心里生。心若不生法自灭，即知罪福本无形。无佛修，无法说，丈夫智见自然别。出言便作狮子鸣，不似野子论生灭。
禅定指迷歌
如来禅性如水，体静风波自止。兴居湛然常清，不独坐时方是。今人静坐取证，不道全在见性。性与见里若明，见向性中自定。定成慧用无穷，是名诸佛神通。几欲究其体用，但见十方虚空。空中了无一物，亦无希夷恍惚。希恍既不可寻，寻之却成乖失。只此乖失两字，不可执为凭据。本心尚且虚空，岂有得失能豫。但将万法遣除，遣令净尽无余。豁然圆明自现，便与诸佛无殊。色身为我桎梏，且凭和光混俗。举动一切无心，争甚是非荣辱。生身只是寄居，逆旅主号毘卢。毘卢不来不去，乃知生灭无余。或问毘卢何似，只为有相不是。眼前业业尘尘，尘业非同非异。见此尘尘业业，个个释迦迦叶。异则万籁皆鸣，同则一风都摄。若要认得摩尼，莫道得法方知。有病用他药疗，病差药更何施。心迷即假法照，心悟法更不要。又如昏镜得磨，痕垢自然灭了。本为诸法皆妄，故令离尽诸相。诸相离了何如，是名至真无上。若要庄严佛土，平等行慈救苦。菩提本愿虽深，切莫相中有取。此为福慧双圆，当来授记居先。断常纤尘有染，却与诸佛无缘。翻念凡夫迷执，尽被尘爱染习。只为贪着情多，常生胎卵化湿。学道须教猛烈，无情心刚似铁。直饶儿女妻妾，又与他人何别。常守一颗圆光，不见可欲思量。万法一时无着，说甚地狱天堂。然后我命在我，空中无升无堕。出没诸佛土中，不离菩提本坐。观音三十二应，我亦当从中证。化现不可思议，尽出逍遥之性。我是无心禅客，凡事不会拣择。昔时一个黑牛，今日浑身是白。有时自歌自笑，旁人道我神少。争知被褐之形，内怀无价之宝。更若见我谈空，恰似浑沦吞枣。此法惟佛能知，凡愚岂解相表。兼有修禅上人，只学斗口合唇。夸我问答敏急，却原不识主人。盖是寻枝摘叶，不解穷究本根。得根枝叶自茂，无根枝叶难存。更逞己握灵珠，转於人我难除。与我灵源妙觉，远隔千里之殊。此辈可伤可笑，空说积年学道。心高不肯问人，枉使一生虚老。乃是愚迷钝根，邪见业重为因。若向此生不悟，后世争免沉沦。
读雪窦禅师祖英集歌
漕溪一水分千派，照古澄今无滞碍。近来学者不穷源，妄指蹄洼为大海。雪窦老师达真趣，大震雷音椎法鼓。狮王哮吼出窟来，百兽千邪皆恐惧。或歌诗，或语句，叮咛指引迷人路。言辞磊落意尚深，撃玉敲金响千古。争奈迷人逐境留，却作言相寻名数。真如宝相本无言，无下无高无有边。非色非空非二体，十方尘刹一轮圆。正定何曾分语默，取不得兮舍不得。但於诸相不留心，即是如来真执则。为除妄想将真对，妄若不生真亦晦。能知真妄两俱非，方得真心无碍。无碍兮能自在，一悟顿消历劫罪。不施功力证菩提，从此永离生死海。吾师近而言语畅，留在世间为榜样。昨宵被我唤将来，把鼻孔穿放杖上。问他第一义何如，却道有言皆是谤。
戒定慧解
夫戒定慧者，乃法中之妙用也。佛祖虽尝有言，而未达者有所执。今略而言之，庶资开悟。然其心境两忘，一念不动曰戒；觉性圆明，内外莹彻曰定；随缘应物，妙用无穷曰慧。此三者相须而成，互为体用。三者未尝斯须相离也。犹如日假光而能照，光假照以能明。非光则不能照，非照则不能明。原其戒定慧者，本乎一性；光照明者，本乎一日；一尚非一，三复何三？三一俱忘，湛然清净。
西江月（十二首）
妄相不复强灭，真如何必希求。本源自性佛齐修，迷悟岂拘前后。悟即刹那成佛，迷兮万劫沦流。若能一念契真修，灭尽恒沙罪垢。
本是无生无灭，强求生灭区分。只如罪福亦无根，妙体何曾增损。我有一轮明镜，从来只为蒙昏。今朝磨莹照乾坤，万象昭然难隐。
我性入诸佛性，诸方佛性皆然。亭亭寒影照寒泉，一月千潭普现。小即毫毛莫识，大时遍满三千。高低不约信方圆，说甚长短深浅。
法法法原无法，空空空亦非空。静喧语默本来同，梦里何劳说梦。有用用中无用，无功功里施功。还如果熟自然红，莫问如何修种。
善恶一时忘念，荣枯都不关心。晦明隐显任浮沉，随分饥餐渴饮。神静湛然常寂，不妨坐卧歌吟。一池秋水碧仍深，风动莫惊尽恁。
对境不须强灭，假名权立菩提。色空明暗本来齐，真妄休分两体。悟即便明净土，更无天竺漕溪。谁言极乐在天西，了即弥陀出世。
人我众生寿者，宁分彼此高低。法自通照没吾伊，念念不须寻觅。见是何尝见是，闻非未必闻非。从来诸用不相知，生死谁能碍你。
住相修行布施，果报不离天人。恰如仰箭射浮云，坠落只缘力尽。争似无为实相，还元返朴归淳。境忘情尽任天真，以证无生法忍。
鱼兔若还入手，自然忘却筌蹄。渡河筏子上天梯，到彼悉皆遗弃。未悟须凭言说，悟来言语成非。虽然四句属无为，此等仍须脱离。
悟了莫求寂灭，随缘且接群迷。断常知见及提携，方便指归实际。五眼三身四智，六度万行修齐。圆光一颗好摩尼。利物兼能自济。
我见时人说性，只夸口急酬机。及逢境界转痴迷，又与愚人何异。说的便须行的，方名言行无亏。能将慧剑斩摩尼，此号如来正智。
欲了无生妙道，莫非自见真心。真身无相亦无音，清净法身只恁。此道非无非有，非中亦莫求寻。二边俱遣弃中心，见了名为上品。
