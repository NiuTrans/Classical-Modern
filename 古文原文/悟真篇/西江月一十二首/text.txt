西江月一十二首（以象十二月）
内药还同外药，内通外亦须通。丹头和合类相同，温养两般作用。内有天然真火，炉中赫赫长红。外炉增减要勤功，妙绝无过真种。
此药至神至圣，忧君分薄难消。调和铅汞不终朝，早睹玄珠形兆。志士若能修炼，何妨在市居朝。工夫容易药非遥，说破人须失笑。
白虎首经至宝，华池神水真金。故知上善利源深，不比寻常药品。若要修成九转，先须炼己持心。依时采去定浮沉，进火须防危甚。
若要真铅留汞，亲中不离家臣。木金间隔会无因，全仗媒人勾引。木性爱金顺义，金情恋木仁慈。相吞相啖却相亲，始觉男儿有孕。
二八谁家姹女？九三何处郎君？自称木液与金精，遇土却成三姓。更假丁公锻炼，夫妻始结欢情。河车不敢暂停留，运入昆仑峰顶。
七返朱砂返本，九还金液还真。休将寅子数坤申，但要五行成准。本是水银一味，周游遍历诸辰。阴阳数足自通神，出入岂离玄牝。
雄里内含雌质，负阴却抱阳精。两般和合药方成，点化魂纤魄圣。信道金丹一粒，蛇吞立变成龙，鸡餐亦乃化鸾鹏，飞入真阳清境。
天地才交否泰，朝昏好识屯蒙。辐来辏毂水朝东，妙在抽添运用。得一万般皆毕，休分南北西东。损之又损慎前功，命宝不宜轻弄。
冬至一阳来复，三旬增一阳爻。月中复卦朔晨潮，望罢乾终姤兆。日又别为寒暑，阳生复起中宵。午时姤象一阴朝，炼药须知昏晓。
不辨五行四象，那分朱汞铅银。修丹火候未曾闻，早便称呼居隐。不肯自思己错，更将错路教人，误他永劫在迷津，似恁欺心安忍？
德行修逾八百，阴功积满三千。均齐物我与亲冤，始合神仙本愿。虎儿刀兵不伤，无常火宅难牵。宝符降后去朝天，稳驾鸾车凤辇。
牛女情缘道合，龟蛇类禀天然。蟾乌遇朔合婵娟，二气相资运转。本是乾坤妙用，谁人达此真诠？阴阳否隔即成愆，怎得天长地远！
