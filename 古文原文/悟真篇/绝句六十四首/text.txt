绝句六十四首（按周易六十四卦）
先把乾坤为鼎器，次搏乌兔药来烹，既驱二物归黄道，争得金丹不解生？
安炉立鼎法乾坤，锻炼精华制魄魂，聚散氤氲成变化，敢将玄妙等闲论。
休泥丹灶费工夫，炼药须寻偃月炉。自有天然真火候，不须柴炭及吹嘘。
偃月炉中玉蕊生，朱砂鼎内水银平，只因火力调和后，种得黄芽渐长成。
咽津纳气是人行，有物方能造化生。鼎内若无真种子，犹将水火煮空铛。
调合铅汞要成丹，大小无伤两国全。若问真铅是何物，蟾光终日照西川。
未炼还丹莫入山，山中内外尽非铅。此般至宝家家有，自是愚人识不全。
竹破须将竹补宜，抱鸡当用卵为之。万般非类徒劳力，争似真铅合圣机。
虚心实腹义惧深，只为虚心要识心。不若炼铅先实腹，且教收取满堂金。
用铅不得用凡铅，用了真铅也弃捐；此是用铅真妙诀，用铅不用是诚言。
梦谒西华到九天，真人授我指元篇。其中简易无多语，只是教人炼汞铅。
道自虚无生一气，便从一气产阴阳；阴阳再合成三体，三体重生万物张。
坎电烹轰金水方，火发昆仑阴与阳。二物若还和合了，自然丹熟遍身香。
离坎若还无戊己，虽含四象不成丹。只缘彼此怀真土，遂使金丹有返还。
日居离位翻为女，坎配蟾宫却是男；不会个中颠倒意，休将管见事高谈。
取将坎内心中实，点化离宫腹内阴；从此变成乾健体，潜藏飞跃尽由心。
震龙汞出自离乡，兑虎铅生在坎方，二物总因儿产母，五行全要入中央。
月才天际半轮明，早有龙吟虎啸声。便好用功修二八，一时辰内管丹成。
华岳岩头雄虎啸，扶桑海底牝龙吟。黄婆自解相媒合，遣作夫妻共一心。
赤龙黑虎各西东，四象交加戊己中。复姤自此能运用，金丹谁道不成功。
西山白虎正猖狂，东海青龙不可当，两手捉来令死斗，化成一块紫金霜。
先且观天明五贼，次须察地以安民。民安国富方求战，战罢方能见圣人。
用将须分左右军，饶他为主我为宾。劝君临阵休轻敌，恐丧吾家无价珍。
火生于木本藏锋，不会钻研莫强攻。祸发总因斯害己，要须制伏觅金公。
金公本是东家子，送在西邻寄体生，认得唤来归舍养，配将宅女结亲情。
姹女游行自有方，前行须短后须长，归来却入黄婆舍，嫁个金公作老郎。
纵识朱砂与黑铅，不知火候也如闲。大都全藉修持力，毫发差殊不结丹。
契论经歌讲至真，不将火候著于文。要知口诀通玄处，须共神仙仔细论。
八月十五玩蟾辉，正是金精壮盛时，若到一阳才动处，便宜进火莫延迟。
一阳才动作丹时，铅鼎温温照幌帷。受气之初容易得，抽添运用切防危。
玄珠有象逐阳生，阳极阴消渐剥形。十月霜飞丹始熟，此时神鬼也须惊。
前弦之后后弦前，药味平平气象全。采得归来炉里锻，炼成温养自烹煎。
长男乍饮西方酒，少女初开北地花，若使青娥相见后，一时关锁在黄家。
兔鸡之月及其时，刑得临门药象之。到此金丹宜沐浴，若还加火必倾危。
日月三旬一遇逢，以时易日法神功。守城野战知凶吉，增得灵砂满鼎红。
否泰才交万物盈，屯蒙二卦禀生成。此中得意休求象，若究群爻谩役情。
卦中设象本仪形，得意忘言意自明。举世迷人惟执象，却行卦气望飞升。
天地盈虚自有时，审能消息始知机。由来庚甲申明令，杀尽三尸道可期。
要得谷神长不死，须凭玄牝立根基。真精即返黄金室，一颗灵光永不离。
玄牝之门世罕知，只将口鼻妄施为。饶君吐纳经千载，争得金乌搦兔儿。
异名同出少人知，两者玄玄是要机。保命全形明损益，紫金丹药最灵奇。
始于有作人难见，及至无为众始知。但见无为为要妙，岂知有作是根基。
黑中有白为丹母，雄里藏雌是圣胎。太乙在炉宜镇守，三田宝聚应三台。
恍惚之中寻有象，杳冥之内觅真精。有无从此自相入，未见如何想得成。
四象会时玄体就，五行全处紫金明，脱胎入口身通圣，无限龙神尽失惊。
华池宴罢月澄辉，跨个金龙访紫微。从此众仙相见后，海田陵谷任迁移。
要知金液还丹法，须向家园下种栽，不假吹嘘并着力，自然丹熟脱真胎。
休施巧伪为功力，认取他家不死方。壶内旋添延命酒，鼎中收取返魂浆。
雪山一味好醍醐，倾入东阳造化炉。若过昆仑西北去，张骞始得见麻姑。
不识阳精及主宾，知他那个是疏亲？房中空闭尾闾穴，误杀阎浮多少人！
万物芸芸各返根，返根复命即长存。知常返本人难会，妄作招凶往往闻。
欧冶亲传铸剑方，莫邪金水配柔刚。炼成便会知人意，万里诛妖一电光。
敲竹唤龟吞玉芝，鼓琴招凤饮刀圭。迩来透体金光现，不与凡人话此规。
药逢气类方成象，道在希夷合自然。一粒灵丹吞入腹，始知我命不由天。
赫赫金丹一日成，古仙垂语实堪听。若言九载三年者，尽是迁延款日辰。
大药修之有易难，也知由我亦由天。若非修行积阴德，动有群魔作障缘。
三才相盗及其时，道德神仙隐此机。万化既安诸虑息，百骸俱理证无为。
阴符宝字愈三百，道德灵文满五千。今古上仙无限数，尽于此处达真诠。
饶君聪慧过颜闵，不遇真师莫强猜。只为金丹无口诀，教君何处结灵胎。
了了心猿方寸机，三千功行与天齐。自然有鼎烹龙虎，何必担家恋子妻。
未炼还丹即速炼，炼了还须知止足。若也持盈未已心，不免一朝遭殆辱。
须将死户为生户，莫执生门号死门；若会杀机明反复，始知害里却生恩。
祸福由来互倚伏，还如影响相随逐。若能转此生杀机，反掌之间灾变福。
修行混俗且和光，圆即圆兮方即方。显晦逆从人莫测，教人争得见行藏。
五言四韵一首（以象太乙含真气）
女子著青衣，郎君披素练。见之不可用，用之不可见。恍惚里相逢，杳冥中有变。一霎火焰飞，真人自出现。
