越之前君无余者，夏禹之末封也。禹父鲧者，帝颛顼之后。鲧娶于有莘氏之女，名曰女嬉。年壮未孳。嬉于砥山得薏苡而吞之，意若为人所感，因而妊孕，剖胁而产高密。家于西羌，地曰石纽。石纽在蜀西川也。
帝尧之时，遭洪水滔滔，天下沉渍，九州阏塞，四渎壅闭。帝乃忧中国之不康，悼黎元之罹咎。乃命四岳，乃举贤良，将任治水。自中国至于条方，莫荐人。帝靡所任，四岳乃举鲧而荐之于尧。帝曰： 鲧负命毁族，不可。 四岳曰： 等之群臣，未有如鲧者。 尧用治水，受命九载，功不成。帝怒曰： 朕知不能也。 乃更求之，得舜，使摄行天子之政，巡狩。观鲧之治水无有形状，乃殛鲧于羽山。鲧投于水，化为黄能，因为羽渊之神。
舜与四岳举鲧之子高密。四岳谓禹曰： 舜以治水无功，举尔嗣，考之勋。 禹曰： 俞，小子敢悉考绩，以统天意。惟委而已。 
禹伤父功不成，循江，溯河，尽济，甄淮，乃劳身焦思以行，七年，闻乐不听，过门不入，冠挂不顾，履遗不蹑。功未及成，愁然沉思。乃案黄帝中经历，盖圣人所记曰：在于九山东南天柱，号曰宛委，赤帝在阙。其岩之巅，承以文玉，覆以磐石，其书金简，青玉为字，编以白银，皆瑑其文。
禹乃东巡，登衡岳，血白马以祭，不幸所求。禹乃登山仰天而啸，因梦见赤绣衣男子，自称玄夷苍水使者，闻帝使文命于斯，故来候之。 非厥岁月，将告以期，无为戏吟。 故倚歌覆釜之山，东顾谓禹曰： 欲得我山神书者，斋于黄帝岩岳之下三月，庚子登山发石，金简之书存矣。 禹退又斋三月，庚子登宛委山，发金简之书。案金简玉字，得通水之理。
复返归岳，乘四载以行川。始于霍山，徊集五岳，诗云： 信彼南山，惟禹甸之。 
遂巡行四渎。与益、夔共谋，行到名山大泽，召其神而问之山川脉理、金玉所有、鸟兽昆虫之类，及八方之民俗、殊国异域、土地里数：使益疏而记之，故名之曰 山海经 。
禹三十未娶，行到涂山，恐时之暮，失其度制，乃辞云： 吾娶也，必有应矣。 乃有白狐九尾造于禹。禹曰： 白者，吾之服也。其九尾者，王之证也。涂山之歌曰： 绥绥白狐，九尾痝痝。我家嘉夷，来宾为王。成家成室，我造彼昌。天人之际，于兹则行。 明矣哉！ 禹因娶涂山，谓之女娇。取辛壬癸甲，禹行。十月，女娇生子启。启生不见父，昼夕呱呱啼泣。
禹行使大章步东西，竖亥度南北，畅八极之广，旋天地之数。
禹济江，南省水理，黄龙负舟，舟中人怖骇，禹乃哑然而笑曰： 我受命于天，竭力以劳万民。生，性也；死，命也。尔何为者？ 颜色不变。谓舟人曰： 此天所以为我用。 龙曳尾舍舟而去。
南到计于苍梧，而见缚人，禹拊其背而哭。益曰： 斯人犯法，自合如此，哭之何也？ 禹曰： 天下有道，民不罹辜；天下无道，罪及善人。吾闻，一男不耕，有受其饥；一女不桑，有受其寒。吾为帝统治水土，调民安居，使得其所，今乃罹法如斯，此吾得薄，不能化民证也。故哭之悲耳。 
于是周行宇内，东造绝迹，西延积石，南逾赤岸，北过寒谷；徊昆仑，察六扈，脉地理，名金石；写流沙于西隅，决弱水于北汉；青泉、赤渊，分入洞穴；通江东流，至于碣石；疏九河于涽渊，开五水于东北；凿龙门，辟伊阙；平易相土，观地分州。殊方各进，有所纳贡；民去崎岖，归于中国。
尧曰： 俞！以固冀于此。 乃号禹曰伯禹，官曰司空，赐姓姒氏，领统州伯，以巡十二部。
尧崩，禹服三年之丧，如丧考妣，昼哭夜泣，气不属声。
尧禅位于舜，舜荐大禹，改官司徒，内辅虞位，外行九伯。
舜崩，禅位命禹。禹服三年，形体枯槁，面目黎黑，让位商均，退处阳山之南，阴阿之北。万民不附商均，追就禹之所，状若惊鸟扬天，骇鱼入渊，昼歌夜吟，登高号呼，曰： 禹弃我，如何所戴？ 禹三年服毕，哀民，不得已，即天子之位。
三载考功，五年政定，周行天下，归还大越。登茅山以朝四方群臣，观示中州诸侯，防风后至，斩以示众，示天下悉属禹也。乃大会计治国之道。内美釜山州慎之功，外演圣德以应天心，遂更名茅山曰会稽之山。因传国政，休养万民，国号曰夏。后封有功，爵有德，恶无细而不诛，功无微而不赏，天下喁喁，若儿思母，子归父。而留越恐群臣不从，言曰： 吾闻食其实者，不伤其枝，饮其冰者，不浊其流。吾获覆釜之书，得以除天下之灾，令民归于里闾。其德彰彰若斯，岂可忘乎？ 乃纳言听谏，安民治室；居靡山伐木，为邑画作印，横木为门；调权衡，平斗斛，造井示民，以为法度。凤凰栖于树，鸾鸟巢于侧，麒麟步于庭，百鸟佃于泽。
遂已耆艾将老，叹曰： 吾晏岁年暮，寿将尽矣，止绝斯矣。 命群臣曰： 吾百世之后，葬我会稽之山，苇椁桐棺，穿圹七尺，下无及泉，坟高三尺，土阶三等。葬之后，曰： 无改亩，以为居之者乐，为之者苦。 
禹崩之后，众瑞并去。天美禹德而劳其功，使百鸟还为民田，大小有差，进退有行，一盛一衰，往来有常。
禹崩，传位与益。益服三年，思禹未尝不言。丧毕，益避禹之子启于箕山之阳，诸侯去益而朝启，曰： 吾君帝禹子也。 启遂即天子之位，治国于夏。遵禹贡之美，悉九州之土以种五谷，累岁不绝。启使使以岁时春秋而祭禹於越，立宗庙于南山之上。
禹以下六世而得帝少康。少康恐禹祭之绝祀，乃封其庶子於越，号曰无余。余始受封，人民山居，虽有鸟田之利，租贡才给宗庙祭祀之费。乃复随陵陆而耕种，或逐禽鹿而给食。无余质朴，不设宫室之饰，从民所居。春秋祠禹墓于会稽。
无余传世十余，末君微劣，不能自立，转从众庶为编户之民，禹祀断绝。十有余岁，有人生而言语，其语臼鸟禽呼：咽喋咽喋。指天向禹墓曰： 我是无余君之苗末，我方修前君祭祀，复我禹墓之祀，为民请福于天，以通鬼神之道。 众民悦喜，皆助奉禹祭，四时致贡，因共封立，以承越君之后，复夏王之祭，安集鸟田之瑞，以为百姓请命。自后稍有君臣之义，号曰无壬。
壬生无曎，曎专心守国，不失上天之命。无曎卒，或为夫谭。夫谭生元常，常立，当吴王寿梦、诸樊、阖闾之时。越之兴霸自元常矣。
