寿梦元年，朝周，适楚，观诸侯礼乐。鲁成公会于钟离，深问周公礼乐，成公悉为陈前王之礼乐，因为咏歌三代之风。寿梦曰： 孤在夷蛮，徒以椎髻为俗，岂有斯之服哉！ 因叹而去，曰： 於乎哉，礼也！ 
二年，楚之亡大夫申公巫臣适吴，以为行人。教吴射御，导之伐楚。楚庄王怒，使子反将，败吴师。二国从斯结仇。于是吴始通中国而与诸侯为敌。
五年，伐楚，败子反。
十六年，楚恭王怨吴为巫臣伐之也，乃举兵伐吴，至衡山而还。
十七年，寿梦以巫臣子狐庸为相，任以国政。
二十五年，寿梦病将卒。有子四人：长曰诸樊，次曰余祭，次曰余昧，次曰季札。季札贤，寿梦欲立之，季札让，曰： 礼有旧制，奈何废前王之礼，而行父子之私乎？ 
寿梦乃命诸樊曰： 我欲传国及札，尔无忘寡人之言。 诸樊曰： 周之太王知西伯之圣，废长立少，王之道兴。今欲授国于札，臣诚耕于野。 王曰： 昔周行之德，加于四海，今汝于区区之国，荆蛮之乡，奚能成天子之业乎？且今子不忘前人之言，必授国以次及于季札。 诸樊曰： 敢不如命？ 
寿梦卒，诸樊以适长摄行事，当国政。
吴王诸樊元年，已除丧，让季札，曰： 昔前王未薨之时，尝晨昧不安，吾望其色也，意在于季札。又复三朝悲吟而命我曰： 吾知公子札之贤，欲废长立少。 重发言于口。虽然我心已许之，然前王不忍行其私计，以国付我，我敢不从命乎？今国者，子之国也，吾愿达前王之义。 
季札谢曰： 夫适长当国，非前王之私，乃宗庙社稷之制，岂可变乎？ 
诸樊曰： 苟可施于国，何先王之命有！太王改为季历，二伯来入荆蛮，遂城为国，周道就成，前人诵之不绝于口，而子之所习也。 
札复谢曰： 昔曹公卒，废存适亡，诸侯与曹人不义而立于国。子臧闻之，行吟而归。曹君惧，将立子臧，子臧去之，以成曹之道。札虽不才，愿附子臧之义。吾诚避之。 
吴人固立季札，季札不受而耕于野，吴人舍之。诸樊骄恣，轻慢鬼神，仰天求死。将死，命弟余祭曰： 必以国及季札。 乃封季札于延陵，号曰延陵季子。
余祭十二年，楚灵王会诸侯伐吴，围朱方，诛庆封。庆封数为吴伺祭，故晋楚伐之也。吴王余祭怒曰： 庆封穷来奔吴，封之朱方，以效不恨士也。 即举兵伐楚，取二邑而去。
