吴之前君太伯者，后稷之苗裔也。后稷其母台氏之女姜嫄，为帝喾元妃。年少未孕，出游于野，见大人迹而观之，中心欢然，喜其形像，因履而践之。身动，意若为人所感。后妊娠。恐被淫泆之祸，遂祭祀以求，谓无子履上帝之迹，天犹令有之。姜嫄怪而弃于厄狭之巷，牛马过者折易而避之。复弃于林中，适会伐木之人多。复置于泽中冰上，众鸟以羽覆之。后稷遂得不死。姜嫄以为神，收而养之，长因名弃。为儿时，好种树禾、黍、桑、麻五榖、相五土之宜，青赤黄黑，陵水高下，粢、稷、黍、禾、蕖、麦、豆、稻，各得其理。尧遭洪水，人民泛滥，遂高而居。尧聘弃使教民山居，随地造区，研营种之术。三年余，行人无饥乏之色。乃拜弃为农师，封之台，号为后稷，姓姬氏。后稷就国为诸侯。卒，子不窋立。遭夏氏世衰，失官奔戎狄之间。
其孙公刘，公刘慈仁，行不履生草，运车以避葭苇。公刘避夏桀于戎狄，变易风俗，民化其政。公刘卒，子庆节立。
其后八世而得古公亶甫。修公刘后稷之业，积德行义，为狄人所慕。薰鬻戎姤而伐之，古公事之以犬马牛羊，其伐不止；事以皮币、金玉重宝，而亦伐之不止。古公问何所欲？曰：欲其土地。古公曰： 君子不以养害害所养。国所以亡也而为身害，吾所不居也。 古公乃杖策去邠，逾梁山而处岐周曰： 彼君与我何异？ 邠人父子兄弟相帅，负老携幼，揭釜甑而归古公。居三月成城郭，一年成邑，二年成都，而民五倍其初。
古公三子，长曰太伯，次曰仲雍，雍一名吴仲，少曰季历。季历娶妻太任氏，生子昌。昌有圣瑞。古公知昌圣，欲传国以及昌，曰： 兴王业者，其在昌乎？ 因更名曰季历。太伯、仲雍望风知指，曰： 历者，适也。 知古公欲以国及昌。古公病，二人托名采药于衡山，遂之荆蛮。断发文身，为夷狄之服，示不可用。
古公卒，太伯、仲雍归，赴丧毕，还荆蛮。国民君而事之，自号为勾吴。吴人或问何像而为勾吴，太伯曰： 吾以伯长居国，绝嗣者也，其当有封者，吴仲也。故自号勾吴，非其方乎？ 荆蛮义之，从而归之者千有余家，共立以为勾吴。数年之间，民人殷富。遭殷之末世衰，中国侯王数用兵，恐及于荆蛮，故太伯起城，周三里二百步，外郭三百余里。在西北隅，名曰故吴，人民皆耕田其中。
古公病将卒，令季历让国于太伯，而三让不受，故云太伯三以天下让。于是季历莅政，修先王之业，守仁义之道。季历卒，子昌立，号曰西伯。遵公刘、古公之术业于养老，天下归之。西伯致太平，伯夷自海滨而往。西伯卒，太子发立，任周召而伐殷，天下已安，乃称王。追谥古公为大王，追封太伯于吴。
太伯祖卒葬于梅里平墟。仲雍立，是为吴仲雍。仲雍卒，子季简、简子叔达、达子周章、章子熊、熊子遂、遂子柯相、相子强鸠夷、夷子余乔疑吾、吾子柯庐、庐子周繇、繇子屈羽、羽子夷吾、吾子禽处，处子专、专子颇高、高子句毕立。是时，晋献公灭周北虞虞公，以开晋之伐虢氏。毕子去齐、齐子寿梦立，而吴益强，称王。凡从太伯至寿梦之世，与中国时通朝会，而国斯霸焉。
