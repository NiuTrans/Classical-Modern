阖闾元年，始任贤使能，施恩行惠，以仁义闻于诸侯。仁未施，恩未行，恐国人不就，诸侯不信，乃举伍子胥为行人，以客礼事之而与谋国政。阖闾谓子胥曰： 寡人欲强国霸王，何由而可？ 伍子胥膝进垂泪顿首曰： 臣楚国之亡虏也。父兄弃捐，骸骨不葬，魂不血食。
蒙罪受辱来归命于大王，幸不加戮，何敢与政事焉？ 阖闾曰： 非夫子，寡人不免于絷御之使；今幸奉一言之教，乃至于斯。何为中道生进退耶？ 子胥曰： 臣闻谋议之臣，何足处于危亡之地，然忧除事定，必不为君主所亲。 阖闾曰： 不然。寡人非子无所尽议，何得让乎？吾国僻远，顾在东南之地，险阻润湿，又有江海之害；君无守御，民无所依；仓库不设，田畴不垦。为之奈何？ 子胥良久对曰： 臣闻治国之道，安君理民是其上者。 阖闾曰： 安君治民，其术奈何？ 子胥曰： 凡欲安君治民，兴霸成王，从近制远者，必先立城郭，设守备，实仓廪，治兵库。斯则其术也。 阖闾曰： 善。夫筑城郭，立仓库，因地制宜，岂有天气之数以威邻国者乎？ 子胥曰： 有。 阖闾曰： 寡人委计于子。 
子胥乃使相土尝水，象天法地，造筑大城。周回四十七里，陆门八，以象天八风，水门八，以法地八聪。筑小城，周十里，陵门三，不开东面者，欲以绝越明也。立阊门者，以象天门通阊阖风也。立蛇门者，以象地户也。阖闾欲西破楚，楚在西北，故立阊门以通天气，因复名之破楚门。欲东并大越，越在东南，故立蛇门以制敌国。吴在辰，其位龙也，故小城南门上反羽为两鲵鱙以象龙角。越在巳地，其位蛇也，故南大门上有木蛇，北向首内，示越属于吴也。
城郭以成，仓库以具，阖闾复使子胥、屈盖余、烛佣习术战骑射御之巧，未有所用，请干将铸作名剑二枚。干将者，吴人也，与欧冶子同师，俱能为剑。越前来献三枚，阖闾得而宝之，以故使剑匠作为二枚：一曰干将，二曰莫耶。莫耶，干将之妻也。
干将作剑，来五山之铁精，六合之金英。候天伺地，阴阳同光，百神临观，天气下降，而金铁之精不销沦流，于是干将不知其由。莫耶曰： 子以善为剑闻于王，使子作剑，三月不成，其有意乎？ 干将曰： 吾不知其理也。 莫耶曰： 夫神物之化，须人而成，今夫子作剑，得无得其人而后成乎？ 干将曰： 昔吾师作冶，金铁之类不销，夫妻俱入冶炉中，然后成物。至今后世，即山作冶，麻绖葌服，然后敢铸金于山。今吾作剑不变化者，其若斯耶？ 莫耶曰： 师知烁身以成物，吾何难哉！ 于是干将妻乃断发剪爪，投于炉中，使童女童男三百人鼓橐装炭，金铁乃濡。遂以成剑，阳曰干将，阴曰莫耶，阳作龟文，阴作漫理。
干将匿其阳，出其阴而献之。阖闾甚重。既得宝剑，适会鲁使季孙聘于吴，阖闾使掌剑大夫以莫耶献之。季孙拔剑之，锷中缺者大如黍米。叹曰： 美哉，剑也！虽上国之师，何能加之！夫剑之成也，吴霸；有缺，则亡矣。我虽好之，其可受乎？ 不受而去。
阖闾既宝莫耶，复命于国中作金钩。令曰： 能为善钩者，赏之百金。 吴作钩者甚众。而有人贪王之重赏也，杀其二子，以血衅金，遂成二钩，献于阖闾，诣宫门而求赏。王曰： 为钩者众而子独求赏，何以异于众夫子之钩乎？ 作钩者曰： 吾之作钩也，贪而杀二子，衅成二钩。 王乃举众钩以示之： 何者是也？ 王钩甚多，形体相类，不知其所在。于是钩师向钩而呼二子之名： 吴鸿，扈稽，我在于此，王不知汝之神也。 声绝于口，两钩俱飞著父之胸。吴王大惊，曰： 嗟乎！寡人诚负于子。 乃赏百金。遂服而不离身。
六月，欲用兵，会楚之白喜来奔。吴王问子胥曰： 白喜何如人也？ 子胥曰： 白喜者，楚白州犁之孙。平王诛州犁，喜因出奔，闻臣在吴而来也。 阖闾曰： 州犁何罪？ 子胥曰： 白州犁，楚之左尹，号曰郤宛，事平王，平王幸之，常与尽日而语，袭朝而食。费无忌望而妒之，因谓平王曰： 王爱幸宛，一国所知，何不为酒一至宛家，以示群臣于宛之厚？ 平王曰： 善， 乃具酒于郤宛之舍。无忌教宛曰： 平王甚毅猛而好兵，子必前陈兵堂下、门庭。 宛信其言，因而为之。及平王往而大惊，曰： 宛何等也？ 无忌曰： 殆且有篡杀之忧，王急去之！事未可知。 平王大怒，遂诛郤宛。诸侯闻之，莫不叹息。喜闻臣在吴，故来。请见之。 
阖闾见白喜而问曰： 寡人国僻远，东滨海。侧闻子前人为楚荆之暴怒，费无忌之谗口，不远吾国而来于斯将何以教寡人？ 喜曰： 楚国之失虏，前人无罪，横被暴诛。臣闻大王收伍子胥之穷厄，不远千里故来归命。惟大王赐其死。 阖闾伤之，以为大夫，与谋国事。
吴大夫被离承宴问子胥曰： 何见而信喜？ 子胥曰： 吾之怨与喜同。子不闻河上歌乎？ 同病相怜，同忧相救。 惊翔之鸟，相随而集；濑下之水，因复俱流；胡马望北风而立，越燕向日而熙。谁不爱其所近，悲其所思者乎？ 被离曰： 君之言外也，岂有内意以决疑乎？ 子胥曰： 吾不见也。 被离曰： 吾观喜之为人，鹰视虎步，专功擅杀之性，不可亲也。 子胥不然其言，与之俱事吴王。
二年，吴王前既杀王僚，又忧庆忌之在邻国，恐合诸侯来伐。问子胥曰： 昔专诸之事，于寡人厚矣。今闻公子庆忌有计于诸侯，吾食不甘味，卧不安席，以付于子。 
子胥曰： 臣不忠无行，而与大王图王僚于私室之中，今复欲讨其子，恐非皇天之意。 
阖闾曰： 昔武王讨，纣而后杀武庚，周人无怨色。今若斯议，何乃天乎？ 
子胥曰： 臣事君王，将遂吴统，又何惧焉？臣之所厚，其人者，细人也。愿从于谋。 
吴王曰： 吾之忧也，其敌有万人之力，岂细人之所能谋乎？ 
子胥曰： 其细人之谋事，而有万人之力也。 
王曰： 其为何谁？子以言之。 
子胥曰： 姓要名离。臣昔尝见曾折辱壮士椒丘欣也。 
王曰： 辱之奈何？ 
子胥曰： 椒丘欣者，东海上人也。为齐王使于吴，过淮津，欲饮马于津。津吏曰： 水中有神，见马即出，以害其马。君勿饮也。 欣曰： 壮士所当，何神敢干？ 乃使从者饮马于津，水神果取其马，马没。椒丘欣大怒，袒裼持剑入水，求神决战？连日乃出，眇其一目。遂之吴，会于友人之丧。欣恃其与水战之勇也，于友人之丧席而轻傲于士大夫，言辞不逊，有陵人之气。要离与之对坐。合坐不忍其溢于力也，时要离乃挫欣曰： 吾闻勇士之斗也，与日战不移表，与神鬼战者不旋踵，与人战者不达声。生往死还，不受其辱。今子与神斗于水，亡马失御，又受眇目之病，形残名勇，勇士所耻。不即丧命于敌而恋其生，犹傲色于我哉！ 于是椒丘欣卒于诘责，恨怒并发，暝即往攻要离。于是要离席阑至舍，诫其妻曰： 我辱勇士椒丘欣于大家之丧，余恨蔚恚，暝必来也，慎无闭吾门。 至夜，椒丘欣果往。见其门不闭，登其堂不关，入其室不守，放发僵卧，无所惧。欣乃手剑而捽要离，曰： 子有当死之过者三，子知之乎？ 离曰： 不知。 欣曰： 子辱我于大家之众，一死也；归不关闭，二死也；卧不守御，三死也。子有三死之过，欲无得怨。 要离曰： 吾无三死之过，子有三不肖之愧，子知之乎？ 欣曰： 不知。 要离曰： 吾辱子于千人之众，子无敢报，一不肖也；入门不咳，登堂无声，二不肖也；前拔子剑，手挫捽吾头，乃敢大言，三不肖也。子有三不肖而威于我，岂不鄙哉？ 于是椒丘欣投剑而叹曰： 吾之勇也，人莫敢眦占者，离乃加吾之上，此天下壮士也。 臣闻要离若斯，诚以闻矣。 
吴王曰： 愿承宴而待焉。 
子胥乃见要离曰： 吴王闻子高义，惟一临之。 乃与子胥见吴王。
王曰： 子何为者？ 要离曰： 臣国东千里之人，臣细小无力，迎风则僵，负风则伏。大王有命，臣敢不尽力！ 吴王心非子胥进此人，良久默然不言。要离即进曰： 大王患庆忌乎？臣能杀之。 王曰： 庆忌之勇，世所闻也。筋骨果劲，万人莫当。走追奔兽，手接飞鸟，骨腾肉飞，拊膝数百里。吾尝追之于江，驷马驰不及，射之闇接，矢不可中。今子之力不如也。 要离曰： 王有意焉，臣能杀之。 王曰： 庆忌明智之人，归穷于诸侯，不下诸侯之士。 要离曰： 臣闻安其妻子之乐，不尽事君之义，非忠也；怀家室之爱，而不除君之患者，非义也。臣诈以负罪出奔，愿王戮臣妻子，断臣右手，庆忌必信臣矣。 王曰： 诺。 
要离乃诈得罪出奔，吴王乃取其妻子，焚弃于市。
要离乃奔诸侯而行怨言，以无罪闻于天下。遂如卫，求见庆忌。见曰： 阖闾无道，王子所知。今戮吾妻子，焚之于市，无罪见诛。吴国之事，吾知其情，愿因王子之勇，阖闾可得也。何不与我东之于吴？ 庆忌信其谋。
后三月，拣练士卒，遂之吴。将渡江于中流，要离力微，坐与上风，因风势以矛钩其冠，顺风而刺庆忌，庆忌顾而挥之，三捽其头于水中，乃加于膝上， 嘻嘻哉！天下之勇士也！乃敢加兵刃于我。 左右欲杀之，庆忌止之，曰： 此是天下勇士。岂可一日而杀天下勇士二人哉？ 乃诫左右曰： 可令还吴，以旌其忠。 于是庆忌死。
要离渡至江陵，愍然不行。从者曰： 君何不行？ 要离曰： 杀吾妻子，以事吾君，非仁也；为新君而杀故君之子，非义也。重其死，不贵无义。今吾贪生弃行，非义也。夫人有三恶以立于世，吾何面目以视天下之士？ 言讫遂投身于江，未绝，从者出之。要离曰： 吾宁能不死乎？ 从者曰： 君且勿死，以俟爵禄。 要离乃自断手足，伏剑而死。
三年，吴将欲伐楚，未行。伍子胥、白喜相谓曰： 吾等为王养士，画其策谋，有利于国，而王故伐楚。出其令，托而无兴师之意，奈何？ 有顷，吴王问子胥、白喜曰： 寡人欲出兵于二子，何如？ 子胥、白喜对曰： 臣愿用命。 吴王内计二子皆怨楚，深恐以兵往破灭而已。登台向南风而啸，有顷而叹，群臣莫有晓王意者。子胥深知王之不定，乃荐孙子于王。
孙子者，名武，吴人也，善为兵法。辟隐深居，世人莫知其能。胥乃明知鉴辩，知孙子可以折冲销敌，乃一旦与吴王论兵，七荐孙子。吴王曰：子胥托言进士，欲以自纳。
而召孙子，问以兵法，每陈一篇，王不知口之称善。其意大悦。问曰： 兵法宁可以小试耶？ 孙子曰： 可，可以小试于后宫之女。 王曰： 诺。 孙子曰： 得大王宠姬二人以为军队长，各将一队。 令三百人皆被甲兜鍪，操剑盾而立，告以军法，随鼓进退，左右回旋，使知其禁。乃令曰： 一鼓皆振，二鼓操进，三鼓为战形。 于是宫女皆掩口而笑。孙子乃亲自操枹击鼓，三令五申，其笑如故。孙子顾视诸女，连笑不止。孙子大怒，两目忽张，声如骇虎，发上冲冠，项旁绝缨。顾谓执法曰： 取鈇锧。 孙子曰： 约束不明，申令不信，将之罪也。既以约束，三令五申，卒不却行，士之过也。军法如何？ 执法曰： 斩！ 武乃令斩队长二人，即吴王之宠姬也。吴王登台观望，正见斩二爱姬，驰使下之令曰： 寡人已知将军用兵矣。寡人非此二姬食不甘味，宜勿斩之。 孙子曰： 臣既已受命为将，将法在军，君虽有令，臣不受之。 孙子复撝鼓之，当左右进退，回旋规矩，不敢瞬目，二队寂然无敢顾者。于是乃报吴王，曰： 兵已整齐，愿王观之，惟所欲用，使赴水火犹无难矣，而可以定天下。 吴王忽然不悦，曰： 寡人知子善用兵，虽可以霸，然而无所施也。将军罢兵就舍，寡人不愿。 孙子曰： 王徒好其言，而不用其实。 
子胥谏曰： 臣闻，兵者凶事，不可空试。故为兵者，诛伐不行，兵道不明。今大王虔心思士，欲兴兵戈以诛暴楚，以霸天下而威诸侯，非孙武之将，而谁能涉淮逾泗，越千里而战者乎？ 于是吴王大悦，因鸣鼓会军，集而攻楚。孙子为将，拔舒，杀吴亡将二公子盖余、烛佣。谋欲入郢，孙武曰： 民劳，未可，恃也。 
楚闻吴使孙子、伍子胥、白喜为将，楚国苦之，群臣皆怨，咸言费无忌谗杀伍奢、白州犁，而吴侵境，不绝于寇，楚国群臣有一朝之患。于是司马成乃谓子常曰： 太傅伍奢，左尹白州犁，邦人莫知其罪，君与王谋诛之，流谤于国，至于今日，其言不绝，诚惑之。盖闻仁者杀人以掩谤者，犹弗为也。今子杀人以兴谤于国，不亦异乎？夫费无忌，楚之谗口，民莫知其过。今无辜杀三贤士，以结怨于吴，内伤忠臣之心，外为邻国所笑。且郤伍之家，出奔于吴，吴新有伍员、白喜，秉威锐志，结仇于楚。故强敌之兵，日骇楚国，有事，子即危矣。夫智者除谗以自安，愚者受佞以自亡。今子受谗，国以危矣。 子常曰： 是曩之罪也，敢不图之， 九月，子常与昭王共诛费无忌，遂灭其族，国人乃谤止。
吴王有女滕玉，因谋伐楚，与夫人及女会蒸鱼，王前尝半而与女，女怒曰： 王食鱼辱我，不忘久生。 乃自杀。阖闾痛之，葬于国西阊门。外凿池积土，文石为椁，题凑为中，金鼎玉杯、银樽珠襦之宝，皆以送女。乃舞白鹤于吴市中，令万民随而观之，还使男女与鹤俱入羡门，因发机以掩之。杀生以送死，国人非之。
湛卢之剑，恶阖闾之无道也，乃去而出，水行如楚。
楚昭王卧而寤得吴王湛卢之剑于床。昭王不知其故，乃召风湖子而问曰： 寡人卧觉而得宝剑，不知其名，是何剑也？ 风湖子曰： 此谓湛卢之剑。 昭王曰： 何以言之？ 风湖子曰： 臣闻吴王得越所献宝剑三枚：一曰鱼肠，二曰磐郢，三曰湛卢。鱼肠之剑，已用杀吴王僚也；磐郢以送其死女；今湛卢入楚也。 昭王曰： 湛卢所以去者何也？ 风湖子曰： 臣闻越王元常使欧冶子造剑五枚以示薛烛，烛对曰： 鱼肠剑逆理不顺，不可服也，臣以杀君，子以杀父。 故阖闾以杀王僚。 一名磐郢，亦曰豪曹，不法之物，无益于人。 故以送死。 一名湛卢，五金之英，太阳之精，寄气托灵，出之有神，服之有威，可以折冲拒敌。然人君有逆理之谋，其剑即出，故去无道以就有道。 今吴王无道，杀君谋楚，故湛卢入楚。 昭王曰： 其直几何？ 风湖子曰： 臣闻此剑在越之时，客有酬其直者：有市之乡三十，骏马千匹，万户之都二。是其一也。薛烛对曰： 赤堇之山已令无云，若耶之溪深而莫测，群臣上天，欧冶死矣。虽倾城量金，珠玉盈河，犹不能得此宝，而况有市之乡，骏马千匹，万户之都，何足言也？  昭王大悦，遂以为宝。
阖闾闻楚得湛卢之剑，因斯发怒，遂使孙武、伍胥、白喜伐楚。子胥阴令宣言于楚曰： 楚用子期为将，吾即得而杀之；子常用兵，吾即去之。楚闻之，因用子常，退子期。吴拔六与潜二邑。
五年，吴王以越不从伐楚，南伐越。越王元常曰： 吴不信前日之盟，弃贡赐之国，而灭其交亲。 阖闾不然其言，遂伐，破槜里。
六年，楚昭王使公子囊瓦伐吴，报潜、六之役。吴使伍胥、孙武击之，围于豫章。吴王曰： 吾欲乘危入楚都而破其郢，不得入郢，二子何功？ 于是围楚师于豫章，大破之。遂围巢，克之，获楚公子繁以归为质。
九年，吴王谓子胥、孙武曰： 始子言郢不可入，今果何如？ 二将曰： 夫战，借胜以成其威，非常胜之道。 吴王曰： 何谓也？ 
二将曰： 楚之为兵，天下强敌也。今臣与之争锋，十亡一存，而王入郢者，天也，臣不敢必。 吴王曰： 吾欲复击楚，奈何而有功？ 伍胥、孙武曰： 囊瓦者，贪而多过于诸侯，而唐、蔡怨之。王必伐，得唐、蔡，何怨？ 二将曰： 昔蔡昭公朝于楚，有美裘二枚，善佩二枚，各以一枚献之昭王。王服之以临朝。昭公自服一枚。子常欲之，昭公不与，子常三年留之，不使归国。唐成公朝楚，有二文马，子常欲之，公不与，亦三年止之。唐成相与谋从成公从者，请马以赎成公，饮从者酒，醉之，窃马而献子常，常乃遣成公归国。群臣诽谤曰： 君以一马之故，三年自囚，愿赏窃马之功。 于是成公常思报楚，君臣未尝绝口。蔡人闻之，固请献裘佩于子常，蔡侯得归。如晋告诉，以子元与太子质而请伐楚。故曰得唐、蔡而可伐楚。 
吴王于是使使谓唐、蔡曰： 楚为无道，虐杀忠良，侵食诸侯，困辱二君，寡人欲举兵伐楚，愿二君有谋。唐侯使其子干为质于吴，三国合谋伐楚。舍兵于淮汭，自豫章与楚夹汉水为阵。子常遂济汉而阵，自小别山至于大别山。三不利，自知不可进，欲奔亡。史皇曰： 今子常无故与王共杀忠臣三人，天祸来下，王之所致。 子常不应。
十月，楚二师阵于柏举。阖闾之弟夫概晨起请于阖闾曰： 子常不仁，贪而少恩，其臣下莫有死志，追之，必破矣。阖闾不许。夫概曰： 所谓臣行其志，不待命者，其谓此也。 遂以其部五千人击子常。大败走，奔郑，楚师大乱，吴师乘之，遂破楚众。楚人未济汉，会楚人食，吴因奔而击破之雍滞。五战，径至于郢。
王追于吴寇，出固将亡，与妹季芊出河濉之间。楚大夫尹固与王同舟而去。
吴师遂入郢，求昭王，王涉濉，济江，入于云中。暮宿，群盗攻之，以戈击王头，大夫尹固隐王，以背受之，中肩。王惧，奔郧。大夫钟建负季芊以从。
郧公辛得昭王大喜，欲还之，其弟怀怒曰： 昭王是我仇也！ 欲杀之。谓其兄辛曰： 昔平王杀我父，吾杀其子，不亦可乎？ 辛曰： 君讨其臣，敢仇之者？夫乘人之祸，非仁也；灭宗废祀，非孝也；动无令名，非智也。 怀怒不解。辛阴与其季弟巢以王奔随。
吴兵逐之，谓随君曰： 周之子孙在汉水上者，楚灭之。谓天报其祸，加罚于楚，君何宝之？周室何罪而隐其贼？能出昭王，即重惠也。 随君卜昭王与吴王不吉，乃辞吴王曰： 今随之僻小，密近于楚，楚实存我，有盟，至今未改。若今有难而弃之？今且安静楚，敢不听命？ 吴师多其辞，乃退。
是时，大夫子期虽与昭王俱亡，阴与吴师为市，欲出昭王。王闻之，得免，即割子期心，以与随君盟而去。
吴王入郢，止留。伍胥以不得昭王，乃掘平王之墓，出其尸，鞭之三百，左足践腹，右手抉其目，诮之曰： 谁使汝用谗谀之口，杀我父兄，岂不冤哉？ 即令阖闾妻昭王夫人，伍胥、孙武、白喜亦妻子常、司马成之妻，以辱楚之君臣也。
遂引军击郑，郑定公前杀太子建而困迫子胥。自此，郑定公大惧，乃令国中曰： 有能还吴军者，吾与分国而治。 渔者之子应募曰： 臣能还之。不用尺兵斗粮，得一桡而行歌道中，即还矣。 公乃与渔者之子桡。子胥军将至，当道扣桡而歌曰： 芦中人。 如是再。子胥闻之，愕然大惊，曰： 何等谓与语，公为何谁矣？ 曰： 渔父者子。吾国君惧怖，令于国：有能还吴军者，与之分国而治。臣念前人与君相逢于途，今从君乞郑之国。 子胥叹曰： 悲哉！吾蒙子前人之恩，自致于此。上天苍苍，岂敢忘也？ 于是乃释郑国，还军守楚，求昭王所在日急。
申包胥亡在山中，闻之，乃使人谓子胥曰： 子之报仇，其以甚乎？子，故平王之臣，北面事之。今于僇尸之辱，岂道之极乎？ 子胥曰： 为我谢申包胥，曰：日暮路远，倒行而逆施之于道也。 
申包胥知不可，乃之于秦，求救楚。昼驰夜趋，足踵跖劈，裂裳裹膝，鹤倚哭于秦庭，七日七夜，口不绝声。秦桓公素沉湎，不恤国事。申包胥哭已，歌曰： 吴为无道，封豕长蛇，以食上国，欲有天下，政从楚起。寡君出在草泽，使来告急。 如此七日。桓公大惊： 楚有贤臣如是。吴犹欲灭之？寡人无臣若斯者，其亡无日矣。 为赋无衣之诗，曰： 岂曰无衣，与子同袍。王于兴师，与子同仇。 
包胥曰： 臣闻戾德无厌，王不忧邻国疆场之患？逮吴之未定，王其取分焉。若楚遂亡，于秦何利？则亦亡君之土也。愿王以神灵存之，世以事王。 秦伯使辞焉，曰： 寡人闻命矣。子且就馆，将图而告。 包胥曰： 寡君今在草野，未获所伏，臣何敢即安？ 复立于庭，倚墙而哭，日夜不绝声，水不入口。秦伯为之垂涕，即出师而送之。
十年，秦师未出，越王元常恨阖闾破之槜里，兴兵伐吴。吴在楚，越盗掩袭之。
六月，申包胥以秦师至，秦使公子子蒲、子虎率车五百乘救楚击吴。二子曰： 吾未知吴道。 使楚师前与吴战，而即会之，大败夫概。
七月，楚司马子成、秦公子子蒲，与吴王相守，私以间兵伐唐，灭之。子胥久留楚求昭王，不去。
夫概师败，却退。九月，潜归，自立为吴王。阖闾闻之，乃释楚师，欲杀夫概，奔楚，昭王封夫概于棠溪，阖闾遂归。
子胥、孙武、白喜留，与楚师于淮澨，秦师又败吴师。楚子期将焚吴军，子西曰： 吾国父兄身战，暴骨草野焉，不收又焚之，其可乎？ 子期曰： 亡国失众，存没所在，又何杀生以爱死？死如有知，必将乘烟起而助我；如其无知，何惜草中之骨而亡吴国？ 遂焚而战，吴师大败。
子胥等相谓曰： 彼楚虽败我余兵未有所损我者。 孙武曰： 吾以吴干戈西破楚，逐昭王而屠荆平王墓，割戮其尸，亦已足矣。子胥曰： 自霸王以来，未有人臣报仇如此者也。行，去矣！ 
吴军去后，昭王反国。乐师扈子非荆王信谗佞，杀伍奢、白州犁而寇不绝于境，至乃掘平王墓，戮尸奸喜，以辱楚君臣；又伤昭王困迫，几为天下大鄙，然已愧矣，乃援琴为楚作穷劫之曲，以畅君之迫厄之畅达也。其词曰： 王耶王耶何乖烈，不顾宗庙听谗孽，任用无忌多所杀，诛夷白氏族几灭。二子东奔适吴越，吴王哀痛助忉怛，垂涕举兵将西伐，伍胥、白喜、孙武决。三战破郢王奔发，留兵纵骑虏荆阙，楚荆骸骨遭发掘，鞭辱腐尸耻难雪！几危宗庙社稷灭，严王何罪国几绝。卿士凄怆民恻悷，吴军虽去怖不歇。愿王更隐抚忠节，勿为谗口能谤亵。 昭王垂涕，深知琴曲之情，扈子遂不复鼓矣。
子胥等过溧阳濑水之上，乃长太息曰： 吾尝饥于此，乞食于一女子，女子饲我，遂投水而亡。将欲报以百金，而不知其家。 乃投金水中而去。
有顷，一老妪行哭而来，人问曰： 何哭之悲？ 妪曰： 吾有女子，守居三十不嫁。往年击绵于此，遇一穷途君子而辄饭之，而恐事泄，自投于濑水。今闻伍君来，不得其偿，自伤虚死，是故悲耳。 人曰： 子胥欲报百金，不知其家，投金水中而去矣。 妪遂取金而归。
子胥归吴，吴王闻三师将至，治鱼为鲙，将到之日，过时不至，鱼臭。须臾子胥至，阖闾出鲙而食，不知其臭，王复重为之，其味如故。吴人作鲙者，自阖闾之造也。
诸将既从还楚，因更名阊门曰破楚门。复谋伐齐，齐子使女为质于吴，吴王因为太子波聘齐女。女少思齐，日夜号泣，因乃为病。阖闾乃起北门，名曰望齐门，令女往游其上。女思不止，病日益甚，乃至殂落。女曰： 令死者有知，必葬我于虞山之巅，以望齐国。 阖闾伤之，正如其言，乃葬虞山之巅。
是时太子亦病而死，阖闾谋择诸公子可立者，未有定计。波太子夫差日夜告于伍胥曰： 王欲立太子，非我而谁当立？此计在君耳。 伍子胥曰： 太子未有定，我入则决矣。 
阖闾有顷召子胥，谋立太子，子胥曰： 臣闻祀废于绝后，兴于有嗣。今太子不禄，早失侍御，今王欲立太子者，莫大乎波秦之子夫差。 阖闾曰： 夫愚而不仁，恐不能奉统于吴国。 子胥曰： 夫差信以爱人，端于守节，敦于礼义。父死子代，经之明文。 阖闾曰： 寡人从子。 
立夫差为太子，使太子屯兵守楚留止，自治宫室：立射台于安里，华池在平昌，南城宫在长乐。阖闾出入游卧，秋冬治于城中，春夏治于城外，治姑苏之台。旦食（鱼且）山，昼游苏台，射于鸥陂，驰于游台，兴乐石城，走犬长洲，斯止阖闾之霸时。
于是太子定，因伐楚，破师，拔番。楚惧吴兵复往，乃去郢徙于蔿若。当此之时，吴以子胥、白喜、孙武之谋，西破强楚，北威齐晋，南伐於越。
