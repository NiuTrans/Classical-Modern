越王勾践十年二月，越王深念远思：侵辱于吴，蒙天祉福，得越国。
群臣教诲，各画一策，辞合意同，勾践敬从，其国已富。
反越五年，未闻敢死之友。或谓诸大夫爱其身、惜其躯者。乃登渐台望观其群臣有忧与否。相国范蠡、大夫种、句如之属，俨然列坐，虽怀忧患，不形颜色。
越王即鸣钟惊檄，而召群臣与之盟曰： 寡人获辱受耻，上愧周王，下惭晋楚。幸蒙诸大夫之策，得返国修政，富民养士。而五年未闻敢死之士，雪仇之臣，柰何而有功乎？ 群臣默然莫对者。越王仰天叹曰： 孤闻主忧臣辱，主辱臣死。今孤亲被奴虏之厄，受囚破之耻，不能自辅，须贤任仁，然后讨吴，重负诸臣，大夫何易见而难使也？ 
于是计研年少官卑，列坐于后，乃举手而趋，蹈席而前进曰： 谬哉，君王之言也！非大夫易见而难使，君王之不能使也。 
越王曰： 何谓？ 
计研曰： 夫官位、财币、金赏者，君之所轻也；操锋履刃，艾命投死者，士之所重也。今王易财之所轻，而责士之所重，何其殆哉？ 
于是越王默然不悦，面有愧色，即辞群臣，进计研而问曰： 孤之所得士心者何等？ 
计研对曰： 夫君，人尊其仁义者，治之门也。士民者，君之根也。开门固根，莫如正身。正身之道，谨左右。左右者，君之所以盛衰者也。愿王明选左右，得贤而已。昔太公九声而足磻溪之饿人也，西伯任之而王；管仲，鲁之亡囚，有贪分之毁，齐桓得之而霸。故传曰： 失士者亡，得士者昌。 愿王审于左右，何患群臣之不使也？ 
越王曰： 吾使贤任能，各殊其事，孤虚心高望，冀闻报复之谋，今咸匿声隐形，不闻其语，厥咎安在？ 
计研曰： 选贤实士，各有一等，远使以难，以效其诚；内告以匿，以知其信；与之论事，以观其智；饮之以酒，以视其乱；指之以使，以察其能；示之以色，以别其熊。五色以设，士尽其实，人竭其智。知其智，尽实，则君臣何忧？ 
越王曰： 吾以谋士效实，人尽其智，而士有未尽进辞有益寡人也。 
计研曰： 范蠡明而知内，文种远以见外。愿王请大夫种与深议，则霸王之术在矣。 
越王乃请大夫种而问曰： 吾昔日受夫子之言，自免于穷厄之地。今欲奉不羁之计，以雪吾之宿仇，何行而功乎？ 
大夫种曰： 臣闻高飞之鸟，死于美食；深泉之鱼，死于芳饵。今欲伐吴，必前求其所好，参其所愿，然后能得其实。 
越王曰： 人之所好虽其愿，何以定而制之死乎？ 
大夫种曰： 夫欲报怨复仇，破吴灭敌者，有九术，君王察焉？ 
越王曰： 寡人被辱怀忧，内惭朝臣，外愧诸侯，中心迷惑，精神空虚，虽有九术，安能知之？ 
大夫种曰： 夫九术者。汤文得之以王，桓穆得之以霸。其攻城取邑，易于脱屣。愿大王览之。 种曰： 一曰尊天事鬼以求其福；二曰重财币以遗其君，多货贿以喜其臣；三曰贵籴粟槁以虚其国，利所欲以疲其民；四曰遗美女以惑其心而乱其谋；五曰遗之巧工良材，使之起宫室以尽其财；六曰遗之谀臣，使之易伐；七曰强其谏臣，使之自杀；八曰君王国富而备利器；九曰利甲兵以承其弊。凡此九术，君王闭口无传，守之以神，取天下不难，而况于吴乎？ 
越王曰： 善。 
乃行第一术，立东郊以祭阳，名曰东皇公，立西郊以祭阴，名曰西王母。祭陵山于会稽，祀水泽于江州。事鬼神一年，国不被灾。越王曰： 善哉，大夫之术！愿论其余。 
种曰： 吴王好起宫室，用工不辍。王选名山神材，奉而献之。 
越王乃使木工三千余人入山伐木，一年，师无所幸。作士思归，皆有怨望之心，而歌木客之吟。一夜天生神木一双，大二十围，长五十寻。阳为文梓，阴为楩楠，巧工施校，制以规绳，雕治圆转，刻削磨砻，分以丹青，错画文章，婴以白璧，镂以黄金，状类龙蛇，文彩生光。
乃使大夫种献之于吴王，曰： 东海役臣臣孤勾践使臣种敢因下吏闻于左右，赖大王之力，窃为小殿，有余材，谨再拜献之。 
吴王大悦。
子胥谏曰： 王勿受也。昔者，桀起灵台，纣起鹿台，阴阳不和，寒暑不时，五榖不熟，天与其灾，民虚国变，遂取灭亡。大王受之，必为越王所戮。 
吴王不听，遂受而起姑苏之台。三年聚材，五年乃成，高见二百里。行路之人，道死巷哭，不绝嗟嘻之声：民疲士苦，人不聊生。
越王曰： 善哉，第二术也！ 
十一年，越王深念永思，惟欲伐吴，乃请计研问曰： 吾欲伐吴，恐不能破，早欲兴师，惟问于子。 
计研对曰： 夫兴师举兵，必且内蓄五谷，实其金银，满其府库，励其甲兵。凡此四者，必察天地之气，原于阴阳，明于孤虚，审于存亡，乃可量敌。 
越王曰：  天地 、 存亡 ，其要柰何？ 
计研曰： 天地之气，物有死生。原阴阳者，物贵贱也；明孤虚者，知会际也；审存亡者，别真伪也。 
越王曰： 何谓 死生 、 真伪 乎？ 
计研曰： 春种八榖，夏长而养，秋成而聚，冬畜而藏。夫天时有生而不救种，是一死也；夏长无苗，二死也；秋成无聚，三死也；冬藏无畜，四死也。虽有尧舜之德，无如之何。夫天时有生，劝者老，作者少，反气应数，不失厥理，一生也；留意省察，谨除苗秽，秽除苗盛，二生也；前时设备，物至则收，国无逋税，民无失穗，三生也；仓已封涂，除陈入新，君乐臣欢，男女及信，四生也。夫阴阳者，太阴所居之岁留息，三年，贵贱见矣。夫孤虚者，谓天门地户也。存亡者，君之道德也。 
越王曰： 何子之年少，于物之长也？ 
计研曰： 有美之士，不拘长少。 
越王曰： 善哉，子之道也！ 乃仰观天文，集察纬宿，历象四时。以下者上，虚设八仓，从阴收著，望阳出粜，筴其极计，三年五倍，越国炽富。勾践叹曰： 吾之霸矣。善！计研之谋也。 
十二年，越王谓大夫种曰： 孤闻吴王淫而好色，惑乱沉湎，不领政事，因此而谋，可乎？ 
种曰： 可破。夫吴王淫而好色，宰嚭佞以曳心，往献美女，其必受之。惟王选择美女二人而进之。 越王曰： 善。 
乃使相者国中得苎萝山鬻薪之女，曰西施、郑旦。饰以罗榖，教以容步，习于土城，临于都巷。三年学服而献于吴。
乃使相国范蠡进曰： 越王勾践窃有二遗女，越国洿下困迫，不敢稽留，谨使臣蠡献之。大王不以鄙陋寝容，愿纳以供箕帚之用。 
吴王大悦，曰： 越贡二女，乃勾践之尽忠于吴之证也。 
子胥谏曰： 不可，王勿受也。臣闻五色令人目盲，五音令人耳聋。昔桀易汤而灭，纣易文王而亡，大王受之，后必有殃。臣闻越王朝书不倦，晦诵竟夜，且聚敢死之士数万，是人不死，必得其愿；越王服诚行仁，听谏进贤，是人不死，必成其名；越王夏被毛裘，冬御絺绤，是人不死，必为对隙。臣闻贤士国之宝，美女国之咎：夏亡以妹喜，殷亡以妲己，周亡以褒姒。 吴王不听，遂受其女。
越王曰： 善哉，第三术也。 
十三年，越王谓大夫种曰： 孤蒙子之术，所图者吉，未尝有不合也。今欲复谋吴，柰何？ 种曰： 君王自陈越国微鄙，年榖不登。愿王请籴，以入其意。天若弃吴，必许王矣。 
越乃使大夫种使吴，因宰嚭求见吴王。辞曰： 越国洿下，水旱不调，年榖不登，人民饥乏，道荐饥馁，愿从大王请籴，来岁即复太仓，惟大王救其穷窘。 
吴王曰： 越王信诚守道，不怀二心，今穷归愬，吾岂爱惜财宝，夺其所愿？ 
子胥谏曰： 不可。非吴有越，越必有吴。吉往则凶来。是养生寇而破国家者也。与之不为亲，不与未成冤。且越有圣臣范蠡，勇以善谋，将有修饰攻战，以伺吾间观越王之使使来请籴者，非国贫民困而请籴也，以入吾国伺吾王间也。 
吴王曰： 寡人卑服越王而有其众，怀其社稷以愧勾践。勾践气服，为驾车，却行马前，诸侯莫不闻知。今吾使之归国，奉其宗庙，复其社稷，岂敢有反吾之心乎？ 
子胥曰： 臣闻： 士穷非难，抑心下人，其后有激人之色。 臣闻越王饥饿，民之困穷，可因而破也，今不用天之道，顺地之理，而反输之食，固君之命，狐雉之相戏也。夫狐卑体而雉信之，故狐得其志而雉必死。可不慎哉？ 
吴王曰： 勾践国忧，而寡人给之以粟，恩往义来，其德昭昭，亦何忧乎？ 
子胥曰： 臣闻： 狼子有野心，仇仇之人不可亲。 夫虎不可喂以食，蝮蛇不恣其意。今大王捐国家之福，以饶无益之仇，弃忠臣之言，而顺敌人之欲，臣必见越之破吴，豸鹿游于姑胥之台，荆榛蔓于宫阙。愿王览武王伐纣之事也。 
太宰嚭从旁对曰： 武王非纣王臣也？率诸侯以伐其君，虽胜殷，谓义乎？ 
子胥曰： 武王即成其名矣。 
太宰嚭曰： 亲戮主以为名，吾不忍也。 
子胥曰： 盗国者封侯，盗金者诛。令使武王失其理，则周何为三家之表？ 
太宰嚭曰： 子胥为人臣，徒欲干君之好，咈君之心以自称满，君何不知过乎？ 
子胥曰： 太宰嚭固欲以求其亲，前纵石室之囚，受其宝女之遗。外交敌国，内惑于君，大王察之，无为群小所侮。今大王譬若浴婴儿，虽啼，无听宰嚭之言。 
吴王曰： 宰嚭是。子无乃闻寡人言，非忠臣之道，类于佞谀之人？ 
太宰嚭曰： 臣闻： 邻国有急，千里驰救。 是乃王者封亡国之后，五霸辅绝灭之末者也。 
吴王乃与越粟万石而令之曰： 寡人逆群臣之议而输於越，年丰而归寡人。 
大夫种曰： 臣奉使返越，岁登诚还吴贷。 
大夫种归越，越国群臣皆称万岁。即以粟赏赐群臣及于万民。
二年，越王粟稔，拣择精粟而蒸还于吴，复还斗斛之数，亦使大夫种归之吴王。王得越粟长太息谓太宰嚭曰： 越地肥沃，其种甚嘉，可留使吾民植之。 于是吴种越粟，粟种杀而无生者，吴民大饥。越王曰： 彼以穷居，其可攻也？ 大夫种曰： 未可，国始贫耳，忠臣尚在，天气未见，须俟其时。 
越王又问相国范蠡曰： 孤有报复之谋，水战则乘舟，陆行则乘舆，舆舟之利，顿于兵弩。今子为寡人谋事，莫不谬者乎？ 范蠡对曰： 臣闻古之圣君，莫不习战用兵，然行阵队伍军鼓之事，吉凶决在其工。今闻越有处女，出于南林，国人称善。愿王请之，立可见。 越王乃使使聘之，问以剑戟之术。
处女将北见于王，道逢一翁，自称曰袁公。问于处女： 吾闻子善剑，愿一见之。 女曰： 妾不敢有所隐，惟公试之。 于是袁公即拔箖箊竹，竹枝上枯槁，未折堕地，女即捷末。袁公操其本而刺处女。
处女应即入之，三入，因举杖击袁公。袁公则飞上树，变为白猿。遂别去。
见越王，越王问曰： 夫剑之道则如之何？ 女曰： 妾生深林之中，长于无人之野，无道不习，不达诸侯。窃好击之道，诵之不休。妾非受于人也，而忽自有之。 越王曰： 其道如何？ 女曰： 其道甚微而易，其意甚幽而深。道有门户，亦有阴阳。开门闭户，阴衰阳兴。凡手战之道，内实精神，外示安仪，见之似好妇，夺之似惧虎，布形候气，与神俱往，杳之若日，偏如滕兔，追形逐影，光若彿彷，呼吸往来，不及法禁，纵横逆顺，直复不闻。斯道者，一人当百，百人当万。王欲试之，其验即见。 越王大悦，即加女号，号曰 越女。 乃命五校之队长、高才习之，以教军士。当此之时皆称越女之剑。
于是范蠡复进善射者陈音。音，楚人也。越王请音而问曰： 孤闻子善射，道何所生？ 
音曰： 臣，楚之鄙人，尝步于射术，未能悉知其道。 
越王曰： 然愿子一二其辞。 
音曰： 臣闻弩生于弓，弓生于弹，弹起古之孝子。 
越王曰： 孝子弹者柰何？ 
音曰： 古者人民朴质，饥食鸟兽，渴饮雾露，死则裹以白茅，投于中野。孝子不忍见父母为禽兽所食，故作弹以守之，绝鸟兽之害。故歌曰： 断竹，续竹，飞土，逐害 之谓也。于是神农皇帝弦木为弧，剡木为矢，弧矢之利，以威四方。黄帝之后，楚有弧父。弧父者，生于楚之荆山，生不见父母，为儿之时，习用弓矢，所射无脱。以其道传于羿，羿传逄蒙，逄蒙传于楚琴氏，琴氏以为弓矢不足以威天下。当是之时，诸侯相伐，兵刃交错，弓矢之威不能制服。琴氏乃横弓著臂，施机设枢，加之以力，然后诸侯可服。琴氏传之楚三侯，所谓句亶、鄂、章，人号麋侯、翼侯、魏侯也。自楚之三侯传至灵王，自称之楚累世，盖以桃弓棘矢而备邻国也。自灵王之后，射道分流，百家能人用莫得其正。臣前人受之于楚，五世于臣矣。臣虽不明其道，惟王试之。 
越王曰： 弩之状何法焉？ 
陈音曰： 郭为方城，守臣子也；教为人君，命所起也；牙为执法，守吏卒也；牛为中将，主内裹也；关为守御，检去止也；锜为侍从，听人主也；臂为道路，通所使也；弓为将军，主重负也；弦为军师，御战士也；矢为飞客，主教使也；金为实敌，往不止也；卫为副使，正道里也；又为受教，知可否也；缥为都尉，执左右也。敌为百死，不得骇也，鸟不及飞，兽不暇走，弩之所向，无不死也，臣之愚劣，道悉如此。 
越王曰： 愿闻正射之道。 
音曰： 臣闻正射之道，道众而微。古之圣人射，弩未发而前名其所中。臣未能如古之圣人，请悉其要。夫射之道，身若戴板，头若激卵，左蹉，右足横，左手若附枝，右手若抱儿，举弩望敌，翕心咽烟，与气俱发，得其和平，神定思去，去止分离，右手发机，左手不知，一身异教，岂况雄雌？此正射持弩之道也。 
 愿闻望敌仪表，投分飞矢之道。 
音曰： 夫射之道，从分望敌，合以参连。弩有斗石，矢有轻重，石取一两，其数乃平，远近高下，求之铢分。道要在斯，无有遗言。 
越王曰： 善。尽子之道，愿子悉以教吾国人。 
音曰： 道出于天，事在于人，人之所习，无有不神。 
于是乃使陈音教士习射于北郊之外，三月，军士皆能用弓弩之巧。
陈音死，越王伤之，葬于国西，号其葬所曰陈音山。
