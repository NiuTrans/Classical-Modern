越王勾践五年五月，与大夫种、范蠡入臣于吴，群臣皆送至浙江之上。临水祖道，军阵固陵。大夫文种前为祝，其词曰： 皇天祐助，前沉后扬。祸为德根，忧为福堂。威人者灭，服从者昌。王虽牵致，其后无殃。君臣生离，感动上皇。众夫哀悲，莫不感伤。臣请荐脯，行酒二觞。 
越王仰天太息，举杯垂涕，默无所言。种复前祝曰： 大王德寿，无疆无极，乾坤受灵，神祇辅翼。我王厚之，祉祐在侧。德销百殃，利受其福。去彼吴庭，来归越国。觞酒既升，请称万岁。 
越王曰： 孤承前王余德，守国于边，幸蒙诸大夫之谋，遂保前王丘墓。今遭辱耻为天下笑，将孤之罪耶，诸大夫之责也？吾不知其咎，愿二三子论其意。 
大夫扶同曰： 何言之鄙也？昔汤系于夏台，伊尹不离其侧；文王囚于石室，太公不弃其国。兴衰在天，存亡系于人。汤改仪而媚于桀，文王服从而幸于纣；夏殷恃力而虐二圣，两君屈己以得天道。故汤王不以穷自伤，周文不以困为病。 
越王曰： 昔尧任舜、禹而天下治，虽有洪水之害，不为人灾。变异不及于民，岂况于人君乎？ 
大夫若成曰： 不如君王之言。天有历数，德有薄厚。黄帝不让，尧传天子。三王臣弑其君，五霸子弑其父。德有广狭，气有高下。今之世犹人之市，置货以设诈。抱谋以待敌。不幸陷厄，求伸而已。大王不览于斯而怀喜怒？ 
越王曰： 任人者不辱身，自用者危其国。大夫皆前图未然之端，倾敌破仇，坐招泰山之福。今寡人守穷若斯，而云汤文困厄后必霸，何言之违礼仪？夫君子争寸阴而弃珠玉，今寡人冀得免于军旅之忧，而复反系获敌人之手，身为佣隶，妻为仆妾，往而不返，客死敌国。若魂魄有愧于前君，其无知，体骨弃捐。何大夫之言不合于寡人之意？ 
于是大夫种、范蠡曰： 闻古人曰： 居不幽，志不广；形不愁，思不远。 圣王贤主皆遇困厄之难，蒙不赦之耻。身拘而名尊，躯辱而声荣；处卑而不以为恶，居危而不以为薄。五帝德厚而穷厄之恨，然尚有泛滥之忧。三守暴困之辱，不离三狱之囚，泣涕而受冤，行哭而为隶，演易作卦，天道祐之。时过于期，否终则泰，诸侯并救，王命见符，朱鬣、玄狐。辅臣结发拆狱破械，反国修德，遂讨其仇。擢假海内，若覆手背，天下宗之，功垂万世。大王屈厄，臣诚尽谋，夫截骨之剑，无削剟之利；舀铁之矛，无分发之便；建策之士，无暴兴之说。今臣遂天文，案坠籍，二气共萌，存亡异处，彼兴则我辱，我霸则彼亡。二国争道，未知所就。君王之危，天道之数，何必自伤哉！夫吉者，凶之门；福者，祸之根。今大王虽在危困之际，孰知其非畅达之兆哉？ 
大夫计研曰： 今君王国于会稽，穷于入吴，言悲辞苦，群臣泣之。虽则恨悷之心，莫不感动。而君王何为谩辞哗说，用而相欺？臣诚不取。 
越王曰： 寡人将去入吴，以国累诸侯大夫，愿各自述，吾将属焉。 
大夫皋如曰： 臣闻大夫种忠而善虑，民亲其知，士乐为用。今委国一人，其道必守，何顺心佛命群臣？ 
大夫曳庸曰： 大夫文种者，国之梁栋，君之爪牙。夫骥不可与匹驰，日月不可并照。君王委国于种，则万纲千纪无不举者。 
越王曰： 夫国者，前王之国。孤力弱势劣，不能遵守社稷，奉承宗庙。吾闻父死子代，君亡臣亲。今事弃诸大夫，客官于吴，委国归民以付二三子。吾之由也，亦子之忧也。君臣同道，父子共气，天性自然。岂得以在者尽忠，亡者为不信乎？何诸大夫论事，一合一离，令孤怀心不定也？夫推国任贤，度功绩成者，君之命也；奉教顺理，不失分者，臣之职也。吾顾诸大夫以其所能而云委质而已。於乎，悲哉！ 
计研曰： 君王所陈者，固其理也。昔汤入夏，付国于文祀，西伯之殷，委国于二老。今怀夏将滞，志在于还。夫适市之妻，教嗣粪除，出亡之君，敕臣守御。子问以事，臣谋以能。今君王欲士之所志，各陈其情，举其能者，议其宜也。 
越王曰： 大夫之论是也。吾将逝矣，愿诸君之风。 
大夫种曰： 夫内修封疆之役，外修耕战之备，荒无遗土，百姓亲附：臣之事也。 
大夫范蠡曰： 辅危主，存亡国，不耻屈厄之难，安守被辱之地，往而必反，与君复仇者： 臣之事也。 
大夫苦成曰： 发君之令，明君之德，穷与俱厄，进与俱霸，统烦理乱，使民知分：臣之事也。 
大夫曳庸曰： 奉令受使，结和诸侯，通命达旨，赂往遗来，解忧释患，使无所疑，出不忘命，入不被尤：臣之事也。 
大夫皓进曰： 一心齐志，上与等之，下不违令，动从君命；修德履义，守信温故；临非决疑，君误臣谏，直心不挠；举过列平，不阿亲戚，不私于外，推身致君，终始一分：臣之事也。 
大夫诸稽郢曰： 望敌设阵，飞矢扬兵，履腹涉尸，血流滂滂，贪进不退；二师相当，破敌攻众，威凌百邦：臣之事也。 
大夫皋如曰： 修德行惠，抚慰百姓；身临忧劳，动辄躬亲；吊死存疾，救活民命；蓄陈储新，食不二味；国富民实，为君养器：臣之事也。 
大夫计研曰： 候天察地，纪历阴阳，观变参灾，分别妖祥，日月含色，五精错行，福见知吉，妖出知凶：臣之事也。 
越王曰： 孤虽入于北国，为吴穷虏，有诸大夫怀德抱术，各守一分，以保社稷，孤何忧焉？ 遂别于浙江之上。群臣垂泣，莫不咸哀。越王仰天叹曰： 死者，人之所畏。若孤之闻死，其于心胸中曾无怵惕？ 遂登船径去，终不返顾。
越王夫人乃据船哭，顾乌鹊啄江渚之虾，飞去复来，因哭而歌之，曰： 仰飞鸟兮乌鸢，凌玄虚号翩翩。集洲渚兮优恣，啄虾矫翮兮云间，任厥兮往还。妾无罪兮负地，有何辜兮谴天？颿颿独兮西往，孰知返兮何年？心惙惙兮若割，泪泫泫兮双悬。 
又哀今曰： 彼飞鸟兮鸢乌，已回翔兮翕苏。心在专兮素虾，何居食兮江湖？徊复翔兮游飏，去复返兮於乎！始事君兮去家，终我命兮君都。终来遇兮何幸，离我国兮去吴。妻衣褐兮为婢，夫去冕兮为奴。岁遥遥兮难极，冤悲痛兮心恻。肠千结兮服膺，於乎哀兮忘食。愿我身兮如鸟，身翱翔兮矫翼。去我国兮心摇，情愤惋兮谁识？ 
越王闻夫人怨歌，心中内恸，乃曰： 孤何忧？吾之六翮备矣。 
于是入吴，见夫差稽首再拜称臣，曰东海贱臣勾践，上愧皇天，下负后土，不裁功力，污辱王之军士，抵罪边境。大王赦其深辜，裁加役臣，使执箕帚。诚蒙厚恩，得保须臾之命，不胜仰感俯愧。臣勾践叩头顿首。 吴王夫差曰： 寡人于子亦过矣。子不念先君之仇乎？ 越王曰： 臣死则死矣，惟大王原之。 伍胥在旁，目若熛火，声如雷霆，乃进曰： 夫飞鸟在青云之上，尚欲缴微矢以射之，岂况近卧于华池，集于庭庑乎？今越王放于南山之中，游于不可存之地，幸来涉我壤土，入吾梐捆，此乃厨宰之成事食也，岂可失之乎？ 吴王曰： 吾闻诛降杀服，祸及三世。吾非爱越而不杀也，畏皇天之咎教而赦之。 太宰嚭谏曰： 子胥明于一时之计，不通安国之道。愿大王遂其所执，无拘群小之口。 夫差遂不诛越王，令驾车养马，秘于宫室之中。
三月，吴王召越王入见，越王伏于前，范蠡立于后。吴王谓范蠡曰： 寡人闻贞妇不嫁破亡之家，仁贤不官绝灭之国。今越王无道，国已将亡，社稷坏崩，身死世绝，为天下笑。而子及主俱为奴仆，来归于吴，岂不鄙乎？吾欲赦子之罪，子能改心自新，弃越归吴乎？ 范蠡对曰： 臣闻亡国之臣，不敢语政，败军之将，不敢语勇。臣在越不忠不信，今越王不奉大王命号，用兵与大王相持，至今获罪，君臣俱降。蒙大王鸿恩，得君臣相保，愿得入备扫除，出给趋走，臣之愿也。 此时越王伏地流涕，自谓遂失范蠡矣。吴王知范蠡不可得为臣，谓曰： 子既不移其志，吾复置子于石室之中。 范蠡曰： 臣请如命。 吴王起入宫中，越王、范蠡趋入石室。
越王服犊鼻，著樵头夫人衣无缘之裳，施左关之襦。夫斫剉养马，妻给水、除粪、洒扫。三年不愠怒，面无恨色。吴王登远台望见越王及夫人、范蠡坐于马粪之旁，君臣之礼存，夫妇之仪具。王顾谓太宰嚭曰： 彼越王者，一节之人；范蠡，一介之士，虽在穷厄之地，不失君臣之礼。寡人伤之。 太宰嚭曰： 愿大王以圣人之心，哀穷孤之士。 吴王曰： 为子赦之。 
后三月，乃择吉日而欲赦之，召太宰嚭谋曰： 越之与吴，同土连域。勾践愚黠，亲欲为贼。寡人承天之神灵，前王之遗德，诛讨越寇，囚之石室。寡人心不忍见而欲赦之，于子柰何？ 太宰嚭曰： 臣闻无德不复。大王垂仁恩加越，越岂敢不报哉？愿大王卒意。 
越王闻之，召范蠡告之曰： 孤闻于外，心独喜之，又恐其不卒也。 范蠡曰： 大王安心，事将有意，在玉门第一。今年十二月，戊寅之日，时加日出。戊，囚日也；寅，阴后之辰也。合庚辰岁后会也。夫以戊寅日闻喜，不以其罪罚日也。时加卯而贼戊，功曹为腾蛇而临戊，谋利事在青龙，青龙在胜先，而临酉，死气也；而克寅，是时克其日，用又助之。所求之事，上下有忧。此岂非天网四张，万物尽伤者乎？王何喜焉？ 
果子胥谏吴王曰： 昔桀囚汤而不诛，纣囚文王而不杀，天道还反，祸转成福。故夏为汤所诛，殷为周所灭。今大王既囚越君而不行诛，臣谓大王惑之深也。得无夏殷之患乎？ 
吴王遂召越王，久之不见。范蠡、文种忧而占之，曰： 吴王见擒也。 有顷太宰嚭出见大夫种、范蠡而言越王复拘于石室。
伍子胥复谏吴王曰： 臣闻，王者攻敌国克之则加以诛，故后无报复之忧，遂免子孙之患。今越王已入石室，宜早图之，后必为吴之患。 太宰嚭曰： 昔者齐桓割燕所至之地以贶燕公，而齐君获其美名；宋襄济河而战，春秋以多其义：功立而名称，军败而德存。今大王诚赦越王，则功冠于五霸，名越于前古。 吴王曰： 待吾疾愈，方为大宰赦之。 
后一月，越王出石室，召范蠡曰： 吴王疾，三月不愈。吾闻人臣之道，主疾臣忧，且吴王遇孤恩甚厚矣。疾之无瘳，惟公卜焉。 范蠡曰： 吴王不死明矣，到己巳日当瘳，惟大王留意。 越王曰： 孤所以穷而不死者，赖公之策耳，中复犹豫，岂孤之志哉？可与不可，惟公图之。 范蠡曰： 臣窃见吴王，真非人也。数言成汤之义，而不行之。愿大王请求问疾，得见，因求其粪而尝之，观其颜色，当拜贺焉，言其不死，以廖起日期之既言信后，则大王何忧？ 
越王明日谓太宰嚭曰： 囚臣欲一见问疾。 太宰嚭即入言于吴王，王召而见之。适遇吴王之便，太宰嚭奉溲恶以出，逢户中。越王因拜： 请尝大王之溲，以决吉凶。 即以手取其便与恶而尝之。因入曰： 下囚臣勾践贺于大王，王之疾至己巳日有瘳，至三月壬申病愈。 吴王曰： 何以知之？ 越王曰： 下臣尝事师，闻粪者顺榖味，逆时气者死，顺时气者生。今者臣窃尝大王之粪，其恶味苦且楚酸。是味也，应春夏之气。臣以是知之。 吴王大悦，曰： 仁人也。 乃赦越王得离其石室，去就其宫室，执牧养之事如故。越王从尝粪恶之后，遂病口臭。范蠡乃令左右皆食岑草，以乱其气。
其后，吴王如越王期日疾愈，心念其忠，临政之后，大纵酒于文台。吴王出令曰： 今日为越王陈北面之坐，群臣以客礼事之。 伍子胥趋出到舍上，不御坐。酒酣，太宰嚭曰： 异乎！今日坐者各有其词，不仁者逃，其仁者留。臣闻同声相和，同心相求。今国相刚勇之人，意者内惭？至仁之存也，而不御坐，其亦是乎？ 吴王曰： 然。 于是范蠡与越王俱起为吴王寿，其辞曰： 下臣勾践从小臣范蠡，奉觞上千岁之寿，辞曰：皇在上令，昭下四时，并心察慈，仁者大王。躬亲鸿恩，立义行仁。九德四塞，威服群臣。於乎休哉，传德无极上感太阳，降瑞翼翼。大王延寿万岁，长保吴国。四海咸承，诸侯宾服。觞酒既升，永受万福！ 于是吴王大悦。
明日，伍子胥入谏曰： 昨日大王何见乎？臣闻内怀虎狼之心，外执美词之说，但为外情以存其身。豺不可谓廉，狼不可亲。今大王好听须臾之说，不虑万岁之患，放弃忠直之言，听用谗夫之语；不灭沥血之仇，不绝怀毒之怨。犹纵毛炉炭之上幸其焦，投卵千钧之下望必全，岂不殆哉？臣闻桀登高自知危，然不知所以自安也；前据白刃自知死，而不知所以自存也。惑者知返，迷道不远。愿大王察之。 
吴王曰： 寡人有疾三月，曾不闻相国一言，是相国之不慈也；又不进口之所嗜，心不相思，是相国之不仁也。夫为人臣不仁不慈，焉能知其忠信者乎？越王迷惑？弃守边之事，亲将其臣民来归寡人，是其义也；躬亲为虏，妻亲为妾，不愠寡人，寡人有疾，亲尝寡人之溲，是其慈也；虚其府库，尽其宝币，不念旧故，是其忠信也。三者既立，以养寡人，寡人曾听相国而诛之，是寡人之不智也，而为相国快私意耶，岂不负皇天乎？ 
子胥曰： 何大王之言反也？夫虎之卑势，将以有击也；狸之卑身，将求所取也。雉以眩移拘于网，鱼以有悦死于饵。且大王初临政，负玉门之第九，诫事之败，无咎矣。今年三月甲戌，时加鸡鸣。甲戌，岁位之会将也。青龙在酉，德在上，刑在金，是日贼其德也。知父将有不顺之子，君有逆节之臣。大王以越王归吴为义，以饮溲食恶为慈，以虚府库为仁，是故为无爱于人，其不可亲。面听貌观以存其身。今越王入臣于吴，是其谋深也；虚其府库，不见恨色，是欺我王也；下饮王之溲者，是上食王之心也；下尝王之恶者，是上食王之肝也。大哉，越王之崇吴，吴将为所擒也。惟大王留意察之，臣不敢逃死以负前王。一旦社稷丘墟，宗庙荆棘，其悔可追乎？ 吴王曰： 相国置之，勿复言矣。寡人不忍复闻。 
于是遂赦越王归国，送于蛇门之外，群臣祖道。吴王曰： 寡人赦君使其返国，必念终始。王其勉之。 越王稽首曰： 今大王哀臣孤穷，使得生全还国，与种蠡之徒愿死于毂下。上天苍苍，臣不敢负。 吴王曰： 於乎！吾闻君子一言不再。今已行矣，王勉之。 越王再拜跪伏，吴王乃引越王登车，范蠡执御，遂去。至三津之上，仰天叹曰： 嗟乎！孤之屯厄，谁念复生渡此津也？ 谓范蠡曰： 今三月甲辰，时加日昳，孤蒙上天之命，还归故乡，得无后患乎？ 范蠡曰： 大王勿疑，直视道行。越将有福，吴当有忧。 至浙江之上，望见大越山川重秀，天地再清。王与夫人叹曰： 吾已绝望，永辞万民，岂料再还，重复乡国？ 言竟掩面，涕泣阑干。此时万姓咸欢，群臣毕贺。
