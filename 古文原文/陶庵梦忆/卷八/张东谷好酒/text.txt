余家自太仆公称豪饮，后竟失传，余父余叔不能饮一蠡壳，食糟茄，面即发赪，家常宴会，但留心烹饪，庖厨之精，遂甲江左。一簋进，兄弟争啖之立尽，饱即自去，终席未尝举杯。有客在，不待客辞，亦即自去。山人张东谷，酒徒也，每悒悒不自得。一日起谓家君曰： 尔兄弟奇矣！肉只是吃，不管好吃不好吃；酒只是不吃，不知会吃不会吃。 二语颇韵，有晋人风味。而近有伧父载之《舌华录》，曰： 张氏兄弟赋性奇哉！肉不论美恶，只是吃；酒不论美恶，只是不吃。 字字板实，一去千里，世上真不少点金成铁手也。东谷善滑稽，贫无立锥，与恶少讼，指东谷为万金豪富，东谷忙忙走诉大父曰： 绍兴人可恶，对半说谎，便说我是万金豪富！ 大父常举以为笑。
