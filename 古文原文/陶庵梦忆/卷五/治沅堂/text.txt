占有拆字法。宣和间，成都谢石拆字，言祸福如响。钦宗闻之，书一 朝 字，令中贵人持试之。石见字，端视中贵人曰： 此非观察书也。 中贵人愕然。石曰：  朝 字离之为 十月十日 ，乃此月此日所生之天人，得非上位耶？ 一国骇异。吾越谢文正厅事名 保锡堂 ，后易之他姓，主人至，亟去其匾，人问之，曰： 分明写 呆人易金堂 。 朱石门为文选署中额 典劇 二字，继之者顾诸吏曰： 尔知朱公意乎？此二字离合言之，曰： 曲處曲處，八刀八刀 耳。 歙许相国孙志吉为大理评事，受魏珰指，案卖黄山，势张甚，当道媚之，送一匾曰 大卜于门 。里人夜至，增减其笔划凡三：一曰 天下未闻 ；一倒读之曰 阉手下犬 ；一曰 太平拿问 。后直指提问，械至太平，果如其言。凡此数者皆有义味。而吾乡缙绅有名 治沅堂 者，人不解其义，问之，笑不答，力究之，缮绅曰： 无他意，亦止取 三台三元 之义云耳！ 闻者喷饭。
