少年视砚，不得砚丑。徽州汪砚伯至，以古款废砚，立得重价，越中藏石俱尽。阅砚多，砚理出。曾托友人秦一生为余觅石，遍城中无有。山阴狱中大盗出一石，璞耳，索银二斤。余适往武林，一生造次不能辨，持示燕客。燕客指石中白眼曰： 黄牙臭口，堪留支桌。 赚一生还盗。燕客夜以三十金攫去。命砚伯制一天砚，上五小星一大星，谱曰 五星拱月 。燕客恐一生见，铲去大小二星，止留三小星。一生知之，大懊恨，向余言。余笑曰： 犹子比儿。 亟往索看。燕客捧出，赤比马肝，酥润如玉，背隐白丝类玛瑙，指螺细篆，面三星坟起如弩眼，着墨无声而墨沉烟起，一生痴瘛，口张而不能翕。燕客属余铭，铭曰： 女娲炼天，不分玉石；鳌血芦灰，烹霞铸日；星河溷扰，参横箕翕。 
