木龙出辽海，为风涛漱击，形如巨浪跳蹴，遍体多著波纹，常开平王得之辽东，辇至京。开平第毁，谓木龙炭矣。及发瓦砾，见木龙埋入地数尺，火不及，惊异之，遂呼为龙。不知何缘出易于市，先君子以犀觥十七只售之，进鲁献王，误书 木龙 犯讳，峻辞之，遂留长史署中。先君子弃世，余载归，传为世宝。丁丑诗社，恳名公人赐之名，并赋小言咏之。周墨农字以 木犹龙 ，倪鸿宝字以 木寓龙 ，祁世培字以 海槎 ，王士美字以 槎浪 ，张毅儒字以 陆槎 ，诗遂盈帙。木龙体肥痴，重千余斤，自辽之京、之兖、之济，由陆。济之杭，由水。杭之江、之萧山、之山阴、之余舍，水陆错。前后费至百金，所易价不与焉。呜呼，木龙可谓遇矣！
余磨其龙脑尺木，勒铭志之，曰： 夜壑风雷，骞槎化石；海立山崩，烟云灭没；谓有龙焉，呼之或出。 又曰： 扰龙张子，尺木书铭；何以似之？秋涛夏云。 
