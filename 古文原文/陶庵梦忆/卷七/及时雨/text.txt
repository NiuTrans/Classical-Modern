壬申七月，村村祷雨，日日扮潮神海鬼，争唾之。余里中扮《水浒》，且曰：画《水浒》者，龙眠、松雪近章侯，总不如施耐庵，但如其面勿黛，如其髭勿鬣，如其兜鍪勿纸，如其刀杖勿树，如其传勿杜撰，勿戈阳腔，则十得八九矣。于是分头四出，寻黑矮汉，寻梢长大汉，寻头陀，寻胖大和尚，寻茁壮妇人，寻姣长妇人，寻青面，寻歪头，寻赤须，寻美髯，寻黑大汉，寻赤脸长须，大索城中。无则之郭、之村、之山僻、之邻府州县，用重价聘之，得三十六人。梁山泊好汉，个个呵活，臻臻至至，人马称娖而行，观者兜截遮拦，直欲看杀玠。五雪叔归自广陵，多购法锦宫缎，从以台阁者八：雷部六，大士一，龙宫一，华重美都，见者目夺气亦夺。盖自有台阁，有其华无其重，有其美无其都，有其华重美都，无其思致，无其文理。轻薄子有言： 不替他谦了，也事事精办。 
季祖南华老人喃喃怪问余曰： 《水浒》与祷雨有何义味？近余山盗起，迎盗何为耶？ 余俯首思之，果诞而无谓，徐应之曰： 有之。天罡尽，以宿太尉殿焉。用大牌六，书 奉旨招安 者二，书 风调雨顺 者一， 盗息民安 者一，更大书 及时雨 者二，前导之。 观者欢喜赞叹，老人亦匿笑而去。
