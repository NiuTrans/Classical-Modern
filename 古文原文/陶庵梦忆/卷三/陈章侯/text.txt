崇祯己卯八月十三，侍南华老人饮湖舫，先月早归。章侯怅怅向余曰： 如此好月，拥被卧耶？ 余敦苍头携家酿斗许，呼一小划船再到断桥，章侯独饮，不觉沾醉。过玉莲亭，丁叔潜呼舟北岸，出塘栖蜜桔相饷，畅啖之。章侯方卧船上嚎嚣。岸上有女郎，命童子致意云： 相公船肯载我女郎至一桥否？ 余许之。女郎欣然下，轻绔淡弱，婉嫕可人。章侯被酒挑之曰： 女郎侠如张一妹，能同虬髯客饮否？ 女郎欣然就饮。移舟至一桥，漏二下矣，竟倾家酿而去。问其住处，笑而不答。章侯欲蹑之，见其过岳王坟，不能追也。
