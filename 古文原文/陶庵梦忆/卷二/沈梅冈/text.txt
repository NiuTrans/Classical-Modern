沈梅冈先生许相嵩，在狱十八年。读书之暇，旁攻匠艺，无斧锯，以片铁日夕磨之，遂铦利。得香楠尺许，琢为文具一，大匣三、小匣七、壁锁二；棕竹数片，为箑一，为骨十八，以笋、以缝、以键，坚密肉好，巧匠谢不能事。夫人丐先文恭志公墓，持以为贽，文恭拜受之。铭其匣曰： 十九年，中郎节，十八年，给谏匣；节邪匣邪同一辙。 铭其箑曰： 塞外毡，饥可餐；狱中箑，尘莫干；前苏后沈名班班。 梅冈制，文恭铭，徐文长书，张应尧镌，人称四绝，余珍藏之。
又闻其以粥炼土，凡数年，范为铜鼓者二，声闻里许，胜暹罗铜。
