《何典》一书，上邑张南庄先生作也。先生为姑丈春蕃贰尹之尊人，外兄小蕃学博之祖。当乾嘉时，邑中有十布衣，皆高才不遇者，而先生为之冠。先生书法欧阳，诗宗范、陆，尤劬书；岁入千金，尽以购善本，藏书甲于时。著作等身，而身后不名一钱，无力付手民。忆余龆龄时，犹见先生编年诗稿，蝇头细书，共十余册。而咸丰初，红巾据邑城，尽付一炬，独是书幸存。夫是书特先生游戏笔墨耳，乌足以见先生？然并是书不传，则吉光片羽，无复留者，后人又何自见先生？爰商于缕馨仙史，代为印行，庶后人藉是书见先生，而悲先生以是书传之非幸也。光绪戊寅端午前一日，海上餐霞客跋。
