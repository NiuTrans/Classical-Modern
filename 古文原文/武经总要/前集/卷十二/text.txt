<strong>守城（并器具图附）</strong>
兵法曰： 守城之道，无恃其不来，恃吾有以待之；无恃其不攻，恃吾有所不可攻。 故善守者，敌不知所攻，非独为城高池深、卒强粮足而已，必在乎智虑周密，计谋百变，或彼不来攻而我守，或彼不挑战而我击，或多方以谋彼师，或屡出以疲彼师，或彼求斗而我不出，或彼欲去而惧我袭。若此者，皆古人所以坐而役使敌国之道也。此虽得御攻之计，然又要先审可守之利害。凡守城之道有五败：一曰壮大、寡小、弱众，二曰城大而人少，三曰粮寡而人众，四曰蓄货积于外，五曰豪强不用命。加之外水高而城内低，土脉疏而池隍浅，守具未足，薪水不供，虽有高城，宜弃勿守。亦有五全：一曰城隍修，二曰器械具，三曰人少而粟多，四曰上下相亲，五曰刑严赏重。加之得太山之下，广川之上，高不近旱而水用足，下不近水而沟防省，因天财，就地利，土坚水流，险阻可侍，兼此刑势，守则有余。故兵法曰： 城有不可攻。 又曰： 善守者藏于九地之下。 皆谓此也。凡守之道，敌来逼城，静默而待，无辄出拒，候其矢石可及，则以术破之。若遇主将自临，度其便利，以强弩丛射，飞石并击，毙之，则军声阻丧，其势必遁。若得敌人称降及和，切勿弛备，当益加守御，防其诈我。若敌攻已久，不拔而去，此为疲师，可蹑而袭之，必破，此又寄之明哲，见利而行，不可羁以常检也。古法曰：三里之城，万家守之，足矣。今若遇敌逼近，人力不暇者，即且约容一军人马，如筑于闲时，须稍宽阔，作四门，二开二闭。门外筑瓮城，城外凿壕，去大城约三十步，上施钓桥。壕之内岸筑羊马城，去大城约十步。凡城上皆有女墙，每十步及马面，皆上设敌棚、敌团、敌楼。瓮城（敌团城角也）有战棚，棚楼之上有曰露屋。城门重门、闸版、凿扇，城之外四面有弩台。自敌棚至城门，常设兵守，以观候敌人。图形于左。
右平陆筑城，下阔与上倍，其高又与下倍。假如城高五丈，则下阔二丈五尺，上阔一丈二尺五寸。其城外瓮城，或圆或方，视地形为之，高厚与城等，惟偏开一门，左右各随其便。
羊马城，高可一丈以下，八尺以上，亦偏开一门与瓮城门相背，若瓮城门在左，即羊马城门在右也。女墙高可五尺。壕面各随其地为阔狭，大要在面阔底狭，其深及泉，使箭炮难及即住。
壕桥直对羊马城门，若城门汲水须在城外，则瓮城、羊马城各更对开一门，以通汲路，惟不得对大城门。若依山带河，地势不便，则大城须为偃月形，开三门而已，余不改平陆之制。瓮城上各设战棚，其制与敌楼同，间数视城之广狭。其山城，则又择前后左右，取去大城近处，随山形别筑一城，令与大城相接，必尽据高地，外亦开堑。
两城之中，或设烽台以为远候，贼至，即以兵专守，免先为贼所据，下窥城中虚实。今秦州、州城皆若是也（一说筑城之法，每下阔一丈，上收四尺。凡城，高五丈，底阔五丈，上收二丈，尤坚固矣）。
(图A)(缺)右弩台，上狭下阔，如城制，高与城等，面阔一丈六尺，长三步，与城相接。
每台相拒亦如之。上通阔道。台上架屋，制如敝棚，三面垂以濡毡，以遮垂钟板，亦备绳梯。内容弩手一十二人，棚上三面立牌。遮箭棚上亦容弓弩手一十二人，队将一人，置五色旗各一，鼓一，弓弩、檑木、炮石、火鞴等皆蓄之。常伺寇至，举旗为表号，令台及城上见之，皆举旗相应。寇来自东，即举青旗；南，举赤旗；西，举白旗；北，举黑旗；已来复还，举黄旗。寇来渐近，则望其主将发弩丛射之，其炮檑用如城上法。
(图A)(缺)右白露屋，以江竹或榆柳条编如穷庐状，外涂石灰，有门有窍，中容一人，以为候望。每敌楼、战棚上五间置一所，于两傍施木拒马、篦篱笆，隐人于下，持泥浆麻搭，以备火攻。
敌楼，前高七尺，后五尺，每间阔一步，深一丈。其棚上下约容二十人。若城愈阔，则愈深。上施搭头木，中设双柱，下施地伏，仍前出三尺。常法，一间二柱，此用四柱，以备矢石所摧，上密布椽，覆土厚三尺，加石炭泥之，被以濡毡，及椽伏之首并以牛革裹之，以防火箭。敌楼之制与战棚同。
(图A)(缺)右钓桥，造以榆槐木。其制：如桥上施三铁环，贯以二铁索，副以麻绳，系属于城楼上。桥后去城约三步，主二柱，各长二丈五尺。开上山口，置熟铁转输为槽，以架铁索并绳，贵其易起。若城外有警，则楼上使人挽起，以断其路，亦以护门。城上常以炮及弓弩御敌，虑以火燔烧及被攻斫。
(图A)(缺)右垂钟版，长六尺，阔一尺，厚三寸，用生牛皮裹，开箭窗，施于战棚，前后有伏兔拐子木。
篦篱笆，以荆柳编成，长五尺，阔四尺，漫以生牛皮。背施牛竿，长六七尺，用于战棚上，则以木马倚之在女墙外，以狗脚木挂之。
皮竹笆，以生牛皮条编江竹为之，高八尺，阔六尺，施于白露屋两边，以木马倚定，开箭窗，可以射外。
木马子，一横木，下置三足，高三尺，长六尺。
狗脚木，植二柱于女墙内，相去五尺，准墙为高下，柱上施横木钩挂。
(图A)(缺)右闸版，与城门为重门，其制用榆槐木，广狭准城门，漫以生牛皮，裹以铁叶，两傍施铁环，贯铁索。凡大城门，去门阖五尺，立两颊木，木开池槽，亦用铁叶裹之。若寇至，即以绞车自城楼上抽所贯铁索，下闸版于槽中，外实以土，防火攻；内枝以柱，防倾折。一说不用闸版，则凿门为数十孔，敌逼城门，则出矛戟，以强弩射之，谓之凿扇。暗门，更于兵出入便处潜凿城为门，外存尺余，勿透，以备出兵袭敌。其制：高七尺，阔六尺，内施排沙柱，上施横木搭头，下施门，门阖。常伺敌间出奇兵以袭击之。仍于城上多积巨石，及虞敌人犯门，即下石击而断之。(图A)(缺)右陷马坑，长五尺，阔三尺，深四尺。坑中植鹿角枪、竹签二物，皆削尖，入火令坚。其坑排如巨字，或解枪为之，覆以刍草，或上种草苗，务令敌人不觉。
凡敌来路及城门内外，皆设之。
机桥，用一梁仍为转轴，两端施横栝，置沟壕上，贼至，即去栝，人马践之则翻。
(图A)(缺)右铁菱角，如铁蒺藜，布水中，刺人马足。
鹿角木，择坚木，如鹿角形者，断之，长数尺，埋入地，深尺余，以阂马足。
地涩，以逆须钉布版上，版厚三寸，长、阔约三二尺。
铁蒺藜，并以置贼来要路，使人马不得骋，古所谓渠答也。
ㄐ蹄，斗四木为方形，径七寸，中横施铁逆须，钉其上，示拦马路之具。
木蒺藜，以三角重木为之。
凡壕中，遇天旱水浅，则布铁菱角于水中；城外有溪陂可绝者，亦布之。大城外，遍植鹿角木。
(图A)(缺)刃车，以两轮车自后出枪刃密布之。凡为敌攻坏城门，则以车塞之。
木女头，形制如女墙，以版为之，高六尺，阔五尺，下施两轮轴，施拐木二条。凡敌人攻城，摧坏女墙，则以此木女头代之。
(图A)(缺)右木檑，以木体重者为之，长四尺，径五寸。
泥檑，用紧慢土调泥，入猪鬃、马尾毛鬃三十斤，捣熟，捍成，长二三尺，径五寸。砖檑，如檑形，烧砖为之，长三尺五寸，径六寸。
车脚檑，以绳系独轮，以绞车放下，复收。
夜叉檑，一名留客住，用湿榆木，长一丈许，径一尺，周四施逆须，出木五寸；两端安轮脚，轮径二尺。以铁索绞车放下，复收，并以击攻城蚁附者。
(图A)(缺)右狼牙拍，合榆木为箕，长五尺，阔四尺五寸，厚三寸。以狼牙铁钉二千二百个，皆长五寸，重六两，布钉于拍上，出木三寸。四面施一刃刀，刀入木寸半。
前后各施二铁环，贯以麻绳，钩于城上。敌人蚁附登城，则使人掣起，下而拍之。
飞钩，一名铁鸱，脚钩锋长利，四出而曲。贯铁索，以麻绳续之。凡敌人被重甲，头有鍪笠；又畏矢石，不得仰视，候其聚处，则掷钩于稠人中，急牵挽之，每钩可取三两人。
(图A)(缺)右绞车，合大木为床，前建二义手，柱上为绞车，下施四卑轮，皆极壮大，力可挽二千斤。凡飞梯木幔逼城，使善用搭索者，遥抛钩索，挂及梯幔，并力挽，令近前，即以长竿举大索钩及而绞之入城。如绞木驴，待其逼城，且掷大木檑石击之，次下小石勿绝，使木驴内惊惧，人不散出，则使二壮士坐皮屋中，自城上设辘轳，系铁索，缒至水驴上，二人俱出，引绞车钩索挂搭木驴毕，复拽上，即速绞取入城（皮屋以铁卷为质，生牛革裹之，开出入窍，可容二壮士）。
撞车上设撞木（制如榨油撞法），以铁叶裹其首，逐便移从，伺飞梯临城，则撞之。
(图A)(缺)右水袋，以马牛杂畜皮浑脱为袋，贮水三四石。以大竹一丈，去节，缚于袋口。若火焚楼棚，则以壮士三五人持袋口向火蹙水注之，每门置两具。
水囊，以猪牛胞盛水。敌若积薪城下，顺风发火，则以囊掷火中。古军法作油囊亦便。
唧筒，用长竹，下开窍，以絮裹水杆，自窍唧水。
麻搭，以八尺杆系散麻二斤，蘸泥浆，皆以蹙火。
(图A)(缺)铁撞木，木身铁首，其首六铁锋，锋大三指，长尺余，锋尖为逆须，其窍贯铁索。凡木驴逼城，即自城上以辘轳绞铁撞下而断之，皮革皆坏，乃下燕尾炬烧之。
穿环，锻铁或屈柔忍木为大环，以索系之，则用。撞车及城，则举环穿挂车，一并力挽绳，随以弓弩，两傍射之，其车必翻；射仍勿止，车下人多不被甲，当遁走，急缒健卒掷薪刍以焚之。
绞车，立两颊木，横施转轴，施十字绞木，垂两绳，下贯蹈版，乘之上下。
绳梯，以巨绳系横桄为软梯。凡登高，则用之。
(图A)(缺)右瓮听，用七石瓮覆于地道内，择耳聪人坐听于瓮下，以防城中凿地道迎我。
若贼开地道迎我，则急以霹雳火球（具守城门）、毒药烟球（具火攻门）熏灼之。
其桦烛、铁灯笼、木灯笼，皆用地道中点照。
(图A)(缺)右风扇车，二柱二桄，高阔约地道能容。上施转轴，轴四面施方扇。凡地道中遇敌人，用扇石炭簸火球烟以害敌人。
(图A)(缺)右布幔，以复布为幕。度矢石来处，以弱竿张挂，去城七八尺，居女墙之外，以折矢石势。一说：结粗绳为网，如布幔张挂，亦可护女墙楼橹。
(图A)(缺)右皮帘，以水牛皮为之，阔一丈，长八尺，横缀皮耳七个。凡城上有阙遮蔽，则张挂之。
(图A)(缺)右木立牌，高五尺，阔三尺，背施横（笔力反），连转关拐子长三尺。
(图A)(缺)竹立牌，取厚竹条，阔五分，长五尺者，用生牛皮条编成，上锐下方，余如木牌之制。一法：用全生牛皮穿空，以厚竹编之，尤坚。皆盾之类也。可以巡城及敌棚上，以防火炮火箭之类，亦以蔽人射外。
(图A)(缺)右拐突枪，杆长二丈五尺，上施四棱麦穗铁刃，连裤长二尺，后有拐。
抓枪，长二丈四尺，上施铁刃，长一尺，下有四逆须，连裤长二尺。拐刃枪，杆长二丈五尺，刃连裤长二尺；后有拐，长六寸。
钩竿，如枪，两傍加曲刃。竿首三尺，裹以铁叶，施铁刺，如鸡距。
锉手斧，直柄横刀，刃长四寸，厚四寸五分，阔七寸；柄长三尺五寸。柄施四刃，长四寸。并用于敌楼、战棚蹈空版下，钩刺攻城人及斫攀城人手。
叉竿，长二丈，两岐，用叉以叉飞梯及登城。
(图A)(缺)右毡帘，制为土色。凡地道两傍，皆横凿洞穴，可容十人，执短兵，藏穴中，外垂帘为蔽，与土色无别。若敌人攻夺地道，则出兵捍之。
(图A)(缺)右炮车，大木为床，下施四轮，上建独竿，竿首施罗匡木，上置炮梢，高下约城为准，推徙往来，以逐便利。其施放及用物一准常炮法。
(图A)(缺)右单稍炮，用前后脚柱四（前长一丈八尺，上出山口六寸，裹以铁叶；后长一丈六尺五寸），上扇桄（长八尺五寸，除仰斜，留六尺五寸），下扇桄（长一丈三尺，除仰斜，留一丈）。上会桄一（长八尺五寸，除仰斜，留四尺五寸），下会桄一（长一丈三尺，除仰斜，留九尺），鹿耳四，夹轴两端（长一尺一寸，阔五寸，厚三分）。轴一（长七尺，径一尺），龟头木二（长七尺，径一尺），楔十六（长一尺八寸，阔四寸，厚三分），梢一（长二丈五尺，大径四寸，小径二寸八分），鸱头一（长二尺五寸，阔二寸，厚三寸），极竿二（长二丈三尺，大径四寸，小径二寸），铁双蝎尾一（长一尺二寸，重二斤），铁束二（每个重七两，围七寸），狼牙钉十八，弦子二（长二丈五尺，十二子用麻一斤八两），皮窝一（长八寸，阔六寸），礼索六（长五尺，每条用麻二斤八两），拽索四十（长四丈，用麻四斤）。凡炮，四十人拽，一人定放，放五十步外，石重二斤。
又单稍炮，用脚柱四（长一丈，径一尺二寸，仰斜三寸，从荜筑头至上扇桄五尺七寸），上扇桄二（长一丈，除仰斜，留六尺五寸），下扇桄二（长一丈五尺，除仰斜，留一尺。自上扇桄至此五尺九寸），上会桄二（长一丈，除仰斜，留六尺五寸），下会桄二（长一丈六尺，除仰斜，留一丈二尺），轴一（长八尺，除仰斜，留五尺，昨眼一，圆三寸，径寸。径一寸一寸），鹿耳四，夹轴两端（长一尺二寸，阔五寸，厚三寸），罨头木二（长八尺，径九寸），楔二十（长一尺八寸，阔五尺，径三寸），梢一（长一丈六尺，大径四寸，小径一寸八分），鸱头一（长二尺五寸，阔八寸，厚五寸），鹅项一（长五尺），极竿一（长二尺四寸，径六寸），铁蝎尾二（长一尺二寸，每条重二斤八两），铁束四（每个重七两，围七寸），狼牙钉八，弦子二（长二丈五尺，十一子用麻三斤），皮窝一（长八寸，阔四寸），扎索九（长五丈，每条用麻二斤八两），拽索四十五（长五丈，每条用麻五斤）。
凡一炮，四十人拽，一人定放。放五十步外，石重二斤。守则设于城内四面，以击城外寇。
(图A)(缺)右双稍炮，用脚柱四（长二丈，径二尺二寸，仰斜三寸。后栗头至上扇桄二尺七寸），上扇桄二（长一丈，除仰斜，留六尺五寸），下扇桄二（长二丈五尺，除仰斜，留一丈一尺。自止扇桄至此一尺九寸），上会桄二（长一丈，除仰斜，留六尺五寸），下会桄二（长一丈六尺，除仰斜，留五尺。凿孔二，圆四寸，径一寸），鹿耳四，夹轴端（长一丈二寸，阔五寸，厚三分），罨头木二（长八尺，径七寸），楔二十（长一尺八寸，阔五寸，厚三寸），梢二（长二丈六尺，大径四寸，小径二寸八分），鸱头木一（长二尺五寸，阔八寸，厚三分），鹅项一（长五尺五寸），极竿一（长二丈四尺，径六寸），铁蝎尾二（长一尺二寸，每条重二斤半），铁束四（每个重七两，围七寸），狼牙钉十六，弦子二（长二丈五尺，每条十二子，用麻三斤），皮窝一（长八寸，阔六小，如鞋底样），絷索二十五（长五丈，每条用麻二斤半），拽索五十（长五丈，每条用麻五斤）。
凡一炮，百人拽，一人定放。放八十步外，石重二十五斤。亦放火球、火鸡、火枪、撒星石，放及六十步外。二炮守则于团敌马面及瓮城内。
(图A)(缺)右五梢炮，用脚柱四（长一丈二寸，径一尺一寸，仰斜二寸。从粟头至上扇桄，二尺七寸），上扇桄二（长一丈二尺，除仰斜，留八尺），下扇桄二（长一丈八尺，除仰斜，留一丈四尺。自上扇桄至此一尺九寸），上会桄二（长一丈三尺，除仰斜，留九尺），下会桄二（长一丈九尺，除仰斜，留一丈五尺），轴一（长九尺，除仰斜，留六尺五寸，径一尺二寸），鹿耳四，夹轴（长一尺二寸，阔五寸，厚三分），罨头木二（长九尺，自方一尺，用轴尺方，阔四尺八寸），楔二十（长一尺八寸，阔五寸，厚三寸），梢三（长一丈五尺，大径四寸，小径二寸八分），鸱头一（长四尺，阔八寸，厚四寸），鹅项一（长五尺七寸），极竿二（长二丈五尺，大径四寸，小径二寸八分），铁蝎尾二（长一尺五寸，每条重三斤），铁束四（每个重八两，围七寸），狼牙钉十六，弦子二（长五丈，十二子用麻三斤），皮窝二（长一尺，阔八寸），系索四十五（长五丈，每条用麻二斤半），拽索八十（长五丈，每条麻五斤）。
凡一炮，百五十七人拽，一人定放，放五十步外，石重七八十斤。二炮守具设于大城门左右，击攻城人头车。
(图A)(缺)右七梢炮，用脚柱四（长二丈一尺，径一尺二寸，仰斜三寸。从栗头至上扇桄，三尺七寸），上扇桄二（长一丈二尺，除仰斜，留八尺），下扇桄二（长一丈八尺，除仰斜，留一丈四尺。自上扇桄至，凡一尺九寸），上会桄二（长一丈三尺，除仰斜，留九尺），下会桄二（长一丈九尺，除仰斜，留一丈五尺），轴一（长九尺，除仰斜，留六尺五寸。径一尺二寸），鹿耳四，夹轴两端（长一丈二寸，阔五寸，厚三分），罨头木二（长九尺五寸，自方一尺，用转尺取方四尺八寸），楔二十（长一尺八寸，阔二寸，厚三寸），梢四（长二丈八尺，大径四寸，小径二寸八分），鸱头一（长四尺，阔八寸，小四寸），鹅项一（长五尺七寸），极竿三（长二丈五尺，大径四寸，小径七寸八分），铁蝎尾二（长一尺五寸，每条重三斤），铁束四（每个重八两，围七寸），狼牙钉十六，弦子二（各长二丈八尺，六二子用麻三斤），皮窝一（长一尺二寸，阔一尺），絷索五十（长五十尺，每条用麻二斤半），拽索一百二十五（长五丈，每条用麻五斤）。
凡一炮，二百五十人拽，二人定放，放五十步外，石重九十一百斤。
(图A)(缺)右旋风炮，用冲天柱一（长一丈七尺，径九寸，下埋五尺八，置夹柱木二），夹木二（长八尺五寸，阔八寸，厚四寸。山口二，各深六寸），上下腰盘木二（长四尺五寸，阔一尺，厚五寸），轴一（长四尺五寸，径八寸，两头用铁叶裹扌旬），铁仰月二（每个重十两），梢一（长一丈八尺，大径四寸，小径四寸八分），鸱头一（长一尺五寸，阔七寸，厚三寸），铁蝎尾一（长一丈二寸，重一斤半），铁束二（每个重七两，围七寸），狼牙钉八，弦子一（长二丈三尺，十二子用麻一斤八两），皮窝一（长八寸，阔四寸，如鞋底麻皮里八重），拽索四十（长四丈，每条用麻四斤），札索六（长四丈，每条用麻一斤半），凡一炮，五十人拽，一人定放，五十步外，石重三斤半。其柱须埋定，即可发石。守则施于城上战棚左右。
手炮，敌近则用之，炮竿一（长八尺），蝎尾一（长四寸），铁环一，皮窝一（方二寸半，系于竿上），用二人放，石重半斤。
右虎蹲炮，用前后脚柱四（前长一丈八尺，上出山口六寸，裹以铁叶，后长一丈六尺五寸），下扇桄二（长八尺五寸，除仰斜，留四尺五寸），上会桄二（长八尺五寸，除仰斜，留四尺五寸），下会桄二（长一丈三尺，除仰斜，留九尺），轴一（长七尺，径一尺），罨头木三（长七尺，径一尺），楔十六（长一尺八寸，阔四寸，厚三寸），梢一（长二丈五尺，大径四寸，小径二寸八分），鸱头木一（长二尺五寸，阔七寸，厚三寸），极竿一（长二丈三尺，大径四寸，小径二寸八分），铁双蝎尾一（长一尺二寸，重二斤），铁束二（每个重七两，围七寸），狼牙钉十八，弦子二（长二十五尺，十二子用麻皮一斤八两），皮窝一（长八寸，阔六寸），絷索六（长五十尺，每条用麻二斤八两），拽索四十（长四丈，每条用麻四斤）。
凡一炮，七十人拽，一人定放，放五十步外，石重十二斤。
(图A)(缺)凡炮，军中之利器也，攻守师行皆用之，守宜重，行宜轻，故旋风、单梢、虎蹲，师行即用之，守则皆可设也。又阵中可以打其队兵，中其行伍，则不整矣。
若燔刍粮积聚及城门、敌棚、头车之类，则上施大球、火鹞、大枪以放之（雄军梢不可放，以其力小故也。其大球等，重及十二斤）。
随炮动用长木十二条（长一丈，径三寸），木杠四条，签头木一十二条，大斧三具，界索滑椽四十条，拐头柱一十八条，皮帘八片，皮索一十条，散子本二百五十条，救火大桶二，铁钩十八个，大木槛二百，界扎索一十条，水洒二个，拒马二，麻搭四具，小水桶二只，唧筒四个，土布袋一十五条，界椽常一十条，锹三具，毡一领，三具，火索一十条。
右随炮预备，用以盖覆及防火箭。
火药法晋州硫黄十四两，窝黄七两，焰硝二斤半，麻茹一两，干漆一两，砒黄一两，定粉一两，竹茹一两，黄丹一两，黄蜡半两，清油一分，桐油半两，松脂一十四两，浓油一分。
右以晋州硫黄、窝黄、焰硝同捣，罗砒黄、定粉、黄丹同研，干漆捣为末，竹茹、麻茹即微炒为碎末，黄蜡、松脂、清油、桐油、浓油同熬成膏。入前，药末旋旋和匀，以纸五重裹衣，以麻缚定，更别熔松脂傅之。以炮放，复有放毒药、烟球法，具火攻门。
粪炮罐法右先以人清砖槽内盛炼，择静晒干，打碎，用筛罗细，盛在瓮内。每人清一秤用狼毒半斤，草鸟头半斤，巴豆半斤，皂角半斤，砒霜半斤，砒黄半斤，班猫四两，石灰一斤，荏油半斤，入镬内煎沸，入薄瓦罐容一斤半者，以草塞口，炮内放以击攻城人，可以透铁甲中，则成疮溃烂。放毒者仍以乌梅甘草置口中，以辟其毒。
金火罐法右其制围九寸，高四寸，形圆，口径八分。先用麻皮泥浆，次使麦面泥，次又用猪鬃泥，逐重涂傅，煨暖后盛金火汁，以麦面土泥塞口，用湿毡五指裹（至肘者）入炮内放。其盛器，则有生铁筛盆（用铸成者以盛金汁，仍有两耳手把）；挹注，则有生铁杓、熟铁杓（并把注金汁）。若敌来攻城，有团队者，以金炮打之，人马中则解散。放宜急，勿使凝结。凡炮，拽三声放，此可一声放之。
(图A)(缺)右燕尾炬，束苇草，下分两岐，如燕尾，以脂油灌之。发火，自城上缒下，骑其木驴板屋烧之。
飞炬，如燕尾炬。城上设桔槔，以铁索缒之下，烧攻城蚁附者。
鞭箭，用新青竹，长一丈，径寸半，为竿，下施铁索，梢系丝绳六尺。别削劲竹，为鞭箭，长六尺，有镞。度正中，施一竹臬（亦谓鞭子）。放时，以绳钩臬，系箭于竿，一人摇竿为势，一人持箭末激而发之。利在射高，中人如短兵。
放火药箭，则如桦皮羽，以火药五两贯镞后，燔而发之。
(图A)(缺)右铁火床，制用熟铁，长五六尺，阔四尺。下施四木轮，以铁叶裹之。首贯二铁索，上缚草火牛二十四束。自城缒下，烧灼攻城者，并可夜照城外。
游火箱，以熟铁如篮形，盛薪火，加艾蜡，以铁索缒下，烧灼穴中攻城人。
行炉，熔铁汁，舁行于城上，以泼敌人。(图A)(缺)右引火球，以纸为球，内实砖石屑，可重三五斤。熬黄蜡、沥青、炭末为泥，周涂其物，贯以麻绳。凡将放火球，只先放此球，以准远近。
蒺藜火球，以三枝六首铁刃，以火药团之，中贯麻绳，长一丈二尺。外以纸并杂药傅之，又施铁蒺藜八枚，各有逆须。放时，烧铁锥烙透，令焰出（火药法：用硫黄一斤四两，焰硝二斤半，粗炭末五两，沥青二两半，干漆二两半，捣为末；竹茹一两一分，麻茹一两一分，剪碎，用桐油、小油各二两半，蜡二两半，熔汁和之。外傅用纸十二两半，麻一十两，黄丹一两一分，炭末半斤，以沥青二两半，黄蜡二两半，熔汁和合，周涂之）。
铁嘴火鹞，木身铁嘴，束杆草为尾，入火药于尾内。
竹火鹞，编竹为疏眼笼，腹大口狭，形微修长。外糊纸数重，刷令黄色。入火药一斤，在内加小卵石，使其势重。束杆草三五斤为尾。二物与球同，若贼来攻城，皆以炮放之，燔贼积聚及惊队兵。
(图A)(缺)右放猛火油，以熟铜为柜，下施四足，上列四卷筒，卷筒上横施一巨筒，皆与柜中相通。横筒首尾大，细尾开小窍，大如黍粒，首为圆口，径寸半。柜傍开一窍，卷筒为口，口有盖，为注油处。横筒内有拶丝杖，杖首缠散麻，厚寸半，前后贯二铜束约定。尾有横拐，拐前贯圆。入则用闲筒口，放时以杓自沙罗中挹油注柜窍中，及三斤许，筒首施火楼注火药于中，使然（发火用烙锥）；入拶丝，放于横筒，令人自后抽杖，以力蹙之，油自火楼中出，皆成烈焰。其挹注有碗，有杓；贮油有沙罗；发火有锥；贮火有罐。有钩锥、通锥，以开通筒之壅；有铃以夹火；有烙铁以补漏（通柜筒有罅漏，以蜡油青补之。凡十二物，除锥铃烙铁汁，悉以铜为之）。一法：为一大卷筒，中央贯铜胡卢，下施双足，内有小筒相通（亦皆以筒为之），亦施拶丝杖，其放法准上。凡敌来攻城，在大壕内及傅城上颇众，势不能过，则先用藁为火牛缒城下，于踏空版内放猛火油，中人皆糜烂，水不能灭。若水战，则可烧浮桥、战舰，于上流放之。（先于上流簸糠秕熟草，以引其火）。
右霹雳火球，用干竹两三节，径一寸半，无罅裂者，存节勿透，用薄瓷如铁钱三十片，和火药三四斤，裹竹为球，两头留竹寸许，球外加傅药（火药外傅药，注具火球说）。若贼穿地道攻城，我则穴地迎之，用火锥烙球，开声如霹雳，然以竹扇簸其烟焰，以薰灼敌人（放球者合甘草）。
一说用干艾一石烧烟，亦可代球。
(图A)(缺)右地听，于城内八方穴地如井，各深二丈，勿及泉。令听事聪审者，以新瓮自覆于井中，坐而听之。凡贼至，去城数百步内，有穴城凿地道者，皆声闻瓮中，可以辨方面远近。若审知其处，则凿地迎之，用薰灼法（法具霹雳球说）。
托叉，火钩，火镰，铁猫，毡，瓮，柳罐，柳水洒，右常置城上。托叉、火钩、火镰、铁猫、濡毡以救焚，瓮、柳罐以贮水，唧筒以使水。木灯笼，铁灯笼，灯搭子，蜡烛，桦烛，油，右常置城上，用以照夜，防贼攻城。锹，，铁铲，大斧，牛皮，石灰袋，右常置城上。锹、、铲、斧、牛皮以应缓急，石灰袋飘扬以害蚁附攻城人。以上并常用，更不图形。
守城之法，凡寇贼将至，于城外五百步内悉伐木断桥，焚弃宿草，撤屋烟井，有水泉，皆投毒药。木石砖瓦茭刍糇粮畜牧与居民什器，尽徙入城内。徙不逮者，焚之。主将阅视守御器械，各令牢具。又预穿井无数，惟井无近城。又备粮Я、布帛、刍草、芦苇、茅荻、石灰、沙土、铁炭、松桦、蒿艾、膏油、麻皮毡、荆棘、篦篱、釜镬、盆、瓮桶、罂、木、石、砖、竹、锹、、铲、斧、锥、凿梯索之类。凡委（于为切）积（子智切）及楼棚、门扇、门栈，但火攻可及之处，悉皆毡覆泥涂。棚楼下随处积檑木檑石枪斧及他短兵，外立弩车炮架（弩车炮架，形制具次城门）。棚楼、女墙上加篦篱、竹笆，城中立望楼。籍民中壮男为一军，以充防人；壮女为一军，以隶杂役；老弱为一军，以供饮饲、放牧、樵采。三军无得相过。主将延问军中奇谋、勇力、机捷、斥弛、精伎、辨口之士，如鸡鸣狗盗之类，无不加礼，以备防用。城上每将各立一典掌呼索百用，先作小旗数十枚，有呼索，即大书物名，贴旗于上，举以示城下。仍预捡校备用之物，各为部分，使吏主当谨伺，见降旗则应逆。城上城下百步，给杂役三五十人，掌负挈所须索物，仍各授一官督领。衢巷通夜张灯烛，察奸人出入，与军士之私相过从者。
量城上一步，置一甲士，十步增五人，防非时抽易。五步有五长，十步有十长，百步有将。别令虞候领战队，作雌雄契，特以巡城，所至，与守队勘同，乃过（符形制符契门）。若贼势外振，士心内贰，则或转左队以为右，易前军以置后，或一日数易，或数日不移；又间使人持伪契巡行，以验试将士。每将各设四表，贼来近，则举一表；贼至城，则举二表；贼登城，则举三表；贼攀女墙，则举四表；夜则加烛于表上，虞候战队视举表处急缓，如贼已向城、乘城，将士皆援。
立牌以自障城及弩台上，并度视远近，施放矢石、火球、火鹞、鞭箭。贼在城下，则抛飞钩；贼若填壕，则为火药、鞭箭以射，焚其刍藁桥械；贼傅城欲上，则随其处下檑木檑石以击之，随飞炬以烧其攻器，下火床及以竹炉熔铁洒灼敌人，石灰糠麸昧害其目，楼棚踏空版内杂出短兵，下刺登者。若登者渐多，则御以狼牙铁拍；手渐攀城，则以连枷棒击之（连枷之制具兵器门），锉手斧断之；贼以冲车等进，则穿以铁环木钚，放猛火油；贼云梯倚城，则引文竿推撞车；贼木驴空（音孔）城，则用绞车、铁撞、燕尾炬坏之；贼飞炮石，则张布幔绳过其；贼为地道来攻，则为地听，候其来方，穿井邀之，霹雳火球杂兵等害之；贼附高穴城，则缒游火箱灼之；贼筑土堙傍城欲上，则穿地道至埋下，引取其土，贼堙自坏（凡火地道所用器械，与攻城窒子所用器同，其名件制度具在攻城器械图）。
或城内薄城起堙，相对盛兵抵御；贼以火攻城，则以城上应救火之具，有托叉、火钩、火镰、柳洒子、柳罐、铁猫手、唧筒，寻常之所预备者（形制具攻城器械图中）；若攻具猛至，则为水袋、水带以投沃之，应相楼器械虽已涂覆，亦频举麻搭润护；若贼为火车烧城门，则下湿沙灭之，切勿以水，水加则油焰愈炽；贼若纵烟向城，则列瓮罂，以醋浆水各实五分，人覆面于上，其烟不能犯鼻目；贼夜围城，则每五十步以一犬系城下，置食其前，城上闻犬吠，则缒火下照，举表加备，又于城半腹，每十步系一灯笼，又束芦苇为椁阝，插以松明、桦皮，可用照城上城下（城下以索缒之）。贼或攻推女墙者，则以木女代之；或攻坏城门，则以刁车塞之。
凡贼诸攻不利，必引水灌城，我则壅塞诸门，察视城穴之处，悉加傅筑；城内促围，望外水高下，别筑阔桥墙，外取土，可深一丈。兵队备城如故。周视地势，有可泄水处，十数步开一井，井内各相通，以泄流之。若水已入城，则于新筑墙外，作船二十只，选勇士，每船三十人，质其父母妻子，各授弓弩短兵锹，遣暝夜从门衔枚并出，决贼堤偃，破贼营寨。所选之士须预习水战。度力不足，则加船以进；或贼已觉，则城上鼓噪为助。
凡贼有勇悍之卒，必使来突我城门。我当伪为不知，开门以待，于道路设陷马坑、机桥，于重墙曲巷内出奇伏兵掩击，逼陷之，或约其过一二百人，即下重门插板，使其前败后绝。
凡城内器械已备，守御已得，当出奇用诈，以战代守，以击解围，先为暗门，或因贼初至，营阵未整，或暮夜乘贼不觉，或贼攻城初息，或贼围久已怠，潜出精骑，衔枚击之。击败下不远袭，或我兵已出、贼未出，贼突门而入，则自城上向里连下巨石击压，以断其入。
凡城中日给百用至于水浆，皆有限量，令民灶为天井，高突防火，仍预下令：凡失火者斩！杜奸人也。或城内有火发，只令本防官吏领丁徒赴救，仍急报主将，主将遣左右亲信人促往。
凡城中失火，及非常警动，主将命击鼓五通。城上下吏卒，闻鼓不得辄离职掌；民不得奔走街巷。
凡贼至城外，禁城中不得妄举高物，如竿表之类，及吹击乐器，恐贼内应。
凡城中有使至门者，径遵诣主将，俾校民吏不得辄见。如得城中飞书，不得辄读，持逆本营，对众封送主将。
凡有晓星气术数人，悉收隶官府，不得与他人窃语，及禁论说怪异以惑众者。
凡号令一出，主将并副将以下不得专异指挥，余依行军约束修件。
