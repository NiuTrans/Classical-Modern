<strong>阵法总说</strong>
昔称：善师者不阵，善阵者不战。此言伐谋制变先声后实，军志素定夺敌人之心，不待旗垒之相摩、兵矢之相接，而胜负之势决于前矣。其次，则立部曲，度权谋，先偏后伍，弥缝其阙，用以乘机而佐胜。由中古以来未之或改。大要在士卒训练，兵械坚良，号令以申之，赏罚以督之。因山川形势之宜，讲步骑离合之要，不嚣不隘，按阵而居。常以我逸待彼劳，常以我治待彼乱，常以我近待彼远，常以我饱待彼饥。故其疾如风，其徐如林；不动如山，难知如阴；震动如雷，侵掠如火。此制胜之道也。法曰：以正合，以奇胜。然则正者，行阵也；奇者，无方以用变也。奇不得正，虽锐而无恃；正不得奇，虽整而无功。故必交相用，而后能百战百胜矣。故曰：治众如治寡，非分数不能；斗众如斗寡，非形名不辑；三军之众可使受敌而无败，非奇正不成。故有天阵、地阵、人阵，以象三才；直阵、锐阵、曲阵、方阵、圆阵。以法五行。其体易明，其习易成，从昔之成法，当今之可用。且古者以言不相闻，故为金鼓；视不相见，故为旌旗。金鼓、旌旗，所以一人之耳目。耳目既一，则勇者不得独进，怯者不得独退。勇怯并用，出生入死，谁与我敌哉？若夫鸣一鼓，举黑旗，则为曲阵；鸣二鼓，举白旗，则为锐阵；鸣三鼓，举青旗，则为直阵；鸣四鼓，举白旗，则为方阵；鸣五鼓，举黄旗，则为圆阵，此应敌之略也。凡卒，一人居地，广纵各二步；十人为列，十列为队，则广纵各二十步。阵间容阵，队间容队，曲间容曲，此行列之法也。前御其前，后御其后，左防其左，右防其右；行必鱼贯，立必雁行；长以参短，短以参长；回军转阵，以后为前，以前为后；进无速奔，退无遽走；四头八尾，触处为首，敌冲其中，两头俱救。此教习之详也。然则陈兵誓众者，胡可忽而不务邪？议者或曰：武夫介士出于闾井，非有明达之姿、强敏之性，而令心存进退，耳听金鼓，手知击刺，足趋坐作，随旗变阵，焱驰雷发，俄顷之际事自繁多，则心迷意倦，劳而无暇，安能乘便奋锐猎敌争胜哉？若但使闻鼓知进，闻金知退，辨旌旗之指麾，习器械之便利，则粗明三四，不必遍知，亦足勒兵示法，杀敌致果。兹诚一端之论，不为无旨。然特施于忘战之久、市人之合，或庶几焉。若乃提卒十万，深入贼境，大军在前，坚城未下，欲战则胜负未决，欲攻则利害难知，自非整饬车徒、部分营垒，或先据地之要害，或先扼敌之襟喉，蛇蟠月偃，中权后切，畴能收万全之胜哉？氐如平原大野，深林险道，前兵后泽，乘高趋下，顿兵拥众，呼吸俟命，若不素练施设，敢问何以处之？然后知议者之言，粗而不精也。或曰： 唐人李筌号能言兵者，其说曰： 兵犹水也，水因地以制行，兵因敌以制胜，能与敌变化而取胜者，谓之神。 则战阵无图明矣！而庸将自以教习之法为战敌之阵，不亦谬乎？ 是大不然。筌之八合，离则杂而无章，四奇四正则定而不变，自胶其柱，而谓瑟无五音，其愚而妄决矣。昔诸葛亮推衍八阵，得其新意，以巴蜀弱卒数万，东屯渭水，天下震动。司马宣王以十万之众抗之，坚壁不敢出。会亮死，仅能取胜。马隆以步卒三千，案八阵图，转战千里，破者机能数万骑之众，以复凉州。今谓二人为庸将，可乎？谓不为战阵之阵，可乎？此筌之不足为准也。
今取古今阵法，绘出其图，以存梗概，俾将帅度宜而行之。若能沿古以便今，闻一而悟十，触类以长，此又寄之明哲，要之与孙吴暗合为极致耳。历代阵法，沿袭各殊，盖施予古者，或泥于今。恭惟艺祖皇帝以武德绥靖天下，于古兵法靡不该通。雍熙中，契丹数盗边境，太宗皇帝乃自制平戎万全阵图，以授大将，俾从事焉。今存其详，用冠篇首，以示圣制云。
本朝平戎万全阵法前行，每队五十人。后行，每队并三十人。前后并五队为一点。每队计一千四百四十地分，方五里。每地分车一、兵二十二，并十地分为一点。
(图A)(缺)右万全阵法，凡九围，共成一阵（内三为方阵，一为前锋，一为后殿，二为左翼，二为右翼）。凡中心连排方阵三，每阵各大将一人生之。其阵各方五里，人相去一里，东西占十七里。每阵周回二十里，计七千二百步。每五百步为一地分，每一地分用战车一乘、兵士二十二人（三人在车上，四人掌拒马四、小牌四、枪四、剑四，六人掌床子弩二，四人掌步弩二，四人掌掉刀二、小牌二，三人掌弓三、圆牌三）。一阵计千四百四十地分，战车千四百四十乘，地分兵士三万一千六百八十人。无地分兵士五千人，以三十人为一队，计百六十六队。余二十人。
其兵士队于阵内列行（拒马五千七百六十，枪五千七百六十，剑五千七百六十，床子弩二千八百八十，步弩五千七百六十，棹刀二千八百八十，小牌八千六百四十，步剑四千三百二十，围牌四千三百二十。望楼八座，每座望子十人，计八十人。凡阵之四面，列战车榜牌，及诸兵器，皆持满外向。车中贮糗粮、军中所用之物。又每牌面门一门为临时启闭之节）。东西稍阵，各用骑兵万人解镫，分为两行，前行配五十骑为一队，计百二十五队，每队并队眼占地五十步，计六千二百五十步，计一十七里一百三十步；后行配三十骑为一队，计百二十五队，每队并队眼占地五十步，东西占地十七里九十步。三路探马计三十队，每路各浮图子排列，计百六十五骑（轻骑七千五百人，骑枪七千五百条，团牌七千五百面。剑三千七百五十口，东西阵各剑千八百七十五口。骨朵三千七百五十条，东西稍阵各骨朵千八百七十五条）。前后阵各用骑兵五千解镫，分为两行。前行配五十人骑为一队，计六十二队，每队并队眼占地六十五步，计四千三十步，计一十一里七十步。后行配三十人骑为一队，计六十二队，余十八人；每队并队眼占地六十五步，计四千九十五步，计十一里三十五步。五路探马计五十队（后阵成两路牌），每路各浮图子排，计二百七十五骑（轻骑三千八百人，骑枪三千八百条，团牌三千八百面。剑一千九百口，前后阵各剑九百五十口。骨朵一千九百条，前后阵各骨朵九百五十条）。三阵图凡用兵士十四万九百三十人（十一万三百八十人步，内二百四十人充望子；三万六百五十人骑，内六百五十人充探马。数内骑军及无地分兵士共四万五千六百五十人，三万六百五十人骑，一万五十人步也）。
伏详圣制特以河朔之壤，远近如砥，胡虏恃马常为奔冲，故因洞尝馀法增广其制，所以挫驰突之锐，明坚重之威，循名摘实，知神谋之有在矣。
本朝八阵法法曰：八阵者，盖本裴绪新令方、圆、牝、牡、冲方、罘、车轮、雁行之名也。今约李靖阵法，用一万四千人为之马步军，益以五十人为一队，计二百八十队，步军二百队，马军八十队，分为中军、左右虞候、左右前后七军。凡布阵，一卒占地二步，一马纵横二步，阵中每十人为列，皆面面相向，背背相承，阵间容阵，队间容队。大抵前御其前，后御其后，左防其左，右防其右。阵有八门，所谓四头八尾，触处为首，敌冲其中，两头俱至者也。其驻队者，即今之阵脚兵也。战锋队、战队、跳荡、奇兵者，即今之阵内战兵及无地分兵也。右虞候、右军者，即今之先锋、策先锋将也。前军、后军者，即今之左助、右助将也。左虞候、左军者，即今之殿后、策殿后将也。但古今玄立其名，故学者感而难晓。每出战，则马步迭用，更战更息，循环无穷。战锋队出，则为锐阵，状如鼎足，左右战队各分为两列，如雁行翼之。故以正合，以奇正者，阵也，金鼓之严卫，将帅之大防，奇兵之机要。奇因正则出不意，掩不备，欲图西北，先击东南，视彼虚实，冲其心腹，可以决胜矣。
(图A)(缺)右牝阵，即黄帝五行之水阵，孙子之牝阵，吴起之曲阵，诸葛亮之龙腾，刘豫之却月也。举皂旗，鸣鼓，则为之。左右俱高，行军溪谷，利为牝。牝则前张两翼，便于吞掩，使彼奔卫，三面受敌，足以胜牝矣。牝之列也，前锐后重，象剑之锋。牝张两翼，夹攻其锋。经曰：锐而锋者，夹击之。故牝胜牡，犹复胜单。
(图A)(缺)右牡阵，即黄帝五行之火阵，孙子之牡阵，吴起之锐阵，诸葛亮之鸟翔。举朱旗，鸣鼓，则为之。前下峻高，乘虚冒乱，因其地势，则利为牡，可以胜冲方矣。冲方前众后疏，战者相促，居者有余。经曰：得地助者昌，失地助者凶。故牡阵胜冲方。
(图A)(缺)右冲方阵，即五行之木阵，孙子之冲方，吴起之直阵，诸葛亮之折冲也。举青旗，鸣鼓，则为之。前高后下，左右或险，则利为冲方，可以胜车轮。兵得成行，善乱敌而畏险阻。冲方守险以疲车轮，故冲方胜车轮。
(图A)(缺)右车轮阵，即太公三才之地阵，孙子之车轮阵，吴起之冲阵，诸葛亮之握机也。举熊旗，八鼓，则为之。平原广野，且行且战，宜为车轮。车轮利进，可以胜罘。罘备其首尾，虚在两旁，其势不坚。车轮四备强弩，善冲乱敌。经曰：以守待攻者强，以动待敌者亡。故车轮胜罘也。
(图A)(缺)右罘阵，即太公三才之人阵，孙子之罘，吴起之卦阵，诸葛亮之虎翼，《左传》之鱼丽也。举虎旗，七鼓，则为之。川泽漫衍，草木扶疏，遇敌决胜，则为罘。罘前后横，中央纵，张其四翼，利于相救；雁行延斜，恶其断绝。
故可以胜雁行。
(图A)(缺)右雁行阵，即太公三才之天阵，孙子之雁行，吴起之鹅鹳，诸葛亮之冲阵也。
举雕旗，九鼓，则为之。背城南敌，易断绕人，则利为雁行，可以胜方阵。雁行前锐后张，延斜而行，便于左右，利于周旋。经曰：厚而正者坚。当选勇力，胁其两旁。故雁行胜方阵也。
(图A)(缺)右容辎重方阵
本朝常阵制大阵大阵，即中军阵也。布阵之法，大约指画分明，进退有节，审地势，设阵形。
或排长阵（常山地阵也），或排方阵（令号四门斗底阵），以步军枪刀手在前（为方阵，即四面排布，凡一指挥五百人，则人十人，枪手四，一人陌刀手），杂以旁牌标枪（今广搜步军，悉教枪牌）。当阵面联布不拒马，或间以大车，谓之阵脚兵（案：《随书》：举鹿角，设戎阵，为方，车步骑相参。大抵皆古法也）。
良弓劲弩居其后，以双弓床子弩参之。行伍厚薄，出于临时。务于坚整，戎马无以驰突。一阵开四门，骑兵居其中。候出战，即开门，放战队出。出绝，开之。
有驻队，有战队，环相为用，不竭人马之力也。若马军在前，先踊战，即候战久，抽归步军阵后（若排方阵，即抽归阵中），亦依门而入。马部军都部署（若出师伐罪，即立招讨使名），押大阵，古之中军也，观大将军鼓旗所在应敌。用兵俱禀成算，有先锋阵、策先锋阵队，拐子阵前阵、拒后阵，皆受节制（先锋阵、策先锋阵、拐子阵、拒后阵，各有法制，具载于后）。今以钤辖都监，每一员领一将，兵多者五千人，少者三千人，此阵中之阵也。若俾将十员各领兵，则五万人阵也，押大阵东稍西稍，临时措置，今不具录（本朝雍熙迄景德年，北而用兵，选兵官钤辖已上，押大阵东稍及西稍，乃置排阵使）。又有应募骁果及取使臣、军校之勇干者，分押战队，大约皆千人，此队中之队也（掌一将兵马，分押战队，自景佑年后夏固阻命，边将建议永为军旅之制）。凡一指挥，以五百人准之，皆军校一员所辖，仍分隶五都。凡一将佐一部队，一营垒大小相辖，上下相维，元帅统之，故居则营垒办，行则阵队成，此其大较也（营阵之法，各有门类）。如偏师出征，或行隘陕之地，则随形布阵，不可限以常法。
东西拐子马阵东西拐子马阵，为大阵之左右翼也。
大宋而北面行营拐子阵，并选精选精骑。夷狄用兵，每弓骑暴集，偏攻大阵，一面捍御不及，则有奔突之患。因置拐子阵，以为救援。其兵量大阵之数，临时抽拣。先锋阵《春秋传》： 出曰治兵，入曰振旅，所以辨等列，顺少长也。 说者云：出则以少者在前，先勇力也；还则在后，明尊卑也。是知出师之时，以少壮勇健之士在前，则先锋之义也；入则少壮勇健者在后，则殿后之义也。当时列国诸侯战阵军旅，已用此法。楚人军行，右辕，左追蓐，前茅虑无，中权后劲。谓前建茅旌，以虞敌之有无；又使权谋者居中，劲悍者在后也。《诗》曰： 伯也执殳，为王前驱。 军锋之冠，乃前代才力之选，汉有樊、郦、滕、灌先登陷阵，光武以冯异、马武为众军前锋，曹魏以于禁、张辽、乐进、徐晃迭为军锋，晋谢玄镇广陵，领应募骁锐为前锋，后唐置踏白、横冲二军。自古先锋之选，所以御奔冲、陷坚阵、击锐师，须尽勇力也。
本朝行营，常选精兵置先锋阵，将领三员或二员押之。虑捍御不及，患在奔冲，又置策先锋阵为援兵。雍熙北伐，置先锋部署以下将佐。咸平中，契丹寇河北，镇、定、高阳关三路都部署总重兵十馀万，会合选骑兵二万为先锋；又令五将，各领三千精骑，阵于先锋之前，掎角相应。景德初所出阵图，防捍北狄，前锋阵外，盛选锐兵，命骁将领之，别为一队，遏其奔冲（阵前置五将，各领精骑及骁将别为一队，并本朝一时之制，不须并置）。咸平中，真宗观阵图，因曰： 北兵寇边，常遣精悍为前锋。若捍御不及，即有侵轶之患。今盛选锐兵，骁将统领，别为一队，遏其奔冲。彼既挫锐而退，馀则望风不敢进矣。 
策先锋阵置阵在先锋阵后，骁将一员统之。先锋抗敌，或兵势不支，则策先锋阵为应援，制其奔突。
前阵大宋用兵排阵之法，中军大阵之前，别择锐士，散为奇兵，谓之前阵。按《风后握奇图》曰：凡兵万二千五百人为军（五十人为一队，总二百五十队。有中叠，有外叠，有阵兵，有奇兵。阵兵一百七十五队，奇兵七十五队；阵兵九千人，奇兵三千五百人）。孙武曰： 三军之众，可使受敌而无败者，奇正是也。 
谓当敌以正阵，决胜以奇兵，前后左右俱能相应，则常胜而无败。凡战以正合，以奇胜（当敌为正，外击为奇）。则用奇之策，揣摩敌形，指向分众，兵非贵多也，乘机取胜而已。咸平、景德岁，契丹南牧，三路重兵会合，中军阵步骑常满十万人，前阵骑士满三万人，约《掘奇图》奇兵之数。
无地分马无地分马，轻锐之兵也。凡一指挥，各成战队，分遣指使使臣或军头一员押之，处大地营阵左右前后，备缓急驱使。其战队多少，临时分置，无定数。
拒后阵拒后阵，殿后兵也。凡出征伐，并为拒后军阵之制，粮道居后。若强寇对垒，欲图奇变，引重兵踊战，潜选精锐，由间道掩袭我委（于伪反）积（子赐反）辎重，则须殿后捍之（宋朝与北狄战拒马河、战君子馆、战望都，王师不利，因为粮道断绝）。
大宋咸平中，上出北面地图曰：北虏好遣精兵，出大阵后断我粮道。因别选良将，领二万人兵殿其后，倚之捍寇，缓急用之，无腹背受敌之患。
