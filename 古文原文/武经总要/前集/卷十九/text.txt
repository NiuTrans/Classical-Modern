西蕃地里
夏州，汉朔方郡，后魏置夏州，深在沙汉之地。唐开元中，为朔方军大总管兼安北都护。唐末，拓拔思恭镇是州，讨黄巢有功，赐姓李氏，世有银夏绥宥静五州之地。五代李仁福彝超继领节钺，号定难军。宋太平兴国中，李继捧来朝，愿纳土疆，得州四，酋豪二百七十人，部族五万帐，复为王土。其弟继迁时十七岁，不乐内徙，啸聚亡命，侵扰边界，淳化中诏废毁旧城，其州兵徙相州置营，仍曰夏州；迁居民于绥银州，分官地给之。咸平末，继迁死。景德中，子德明款塞内附，得假本道节制。德明死，子元景康定初复叛，遂封夏国王绥怀之，尽有夏、银、绥、宥、灵、会、盐、兰、胜、凉、甘、肃十二州之地。东银州三百馀里，西盐州三百里，南盐州三百八十里，北蕃界，东南绥州四百里，西南庆州五百九十里，西北丰州九百里，东北胜州九百里。
镇寨六：
洪门镇，本夏州地，唐宁节度张献甫筑洪门镇城，置兵以防蕃寇。宋雍熙中废夏州，其地后伪号为洪州。
石堡镇，本延州西边镇寨也，至道中陷于虏，今伪号为龙州。
贺兰山，东至怀远镇六十里，《泾阳图经》曰：贺兰山在邑西九十三里。
天都山，按关右、陇西图记并无此山，今虏中曰为天都山，在镇戎军西北百五十里，土地宽平，西南有路入渭州，山外德顺军四寨界。
瓦川会，东至镇戎军易藏山界，西入兰州界，皆山路。南至明堂川，北至会州界，皆川谷路。
天麻川，东北至捺龙谷路，入静边寨。西至马衔山，南至龛谷路，北至瓦川会，皆川路。
银州银川郡，汉属西河郡，为┯阴县地，以其在┯水之阴也。五代以来，为夏州属郡。夏州废毁，迁居民延石州，今陷于虏。东石州界一百六十里，西夏州界二百里，南绥州界百陆十里，北麟州界三百里。
绥州上郡，秦所置，西魏为绥川。西汉六郡良家子，东汉十二郡骑士，其一绥州。唐属朔方节度，城在延州东北无定河川。宋李继迁叛，河右ㄈ扰，以高文丕知州事，继迁攻击不已，因徙，文丕洎居民于石州，废毁其城。咸平初，言事者请城绥州，屯兵积谷以遏党项。言利害者相半。遣工部侍郎钱若水驰往规度，既而若水上言：绥州顷为内地，民赋登集，尚须旁郡转饷。自赐赵保忠以来，人户凋残。今若城之，须广屯戍兵倍于往日，刍粮之给全仰河东，地隔黄河小大铁碣二山，城下有无定河，缓急用兵，输运艰阻。即罢其役。德明既款附，上言乞割绥州土界隶当道，诏以誓表令边臣详定附之。其地东至石州一百三十里，一说自石州孟门渡河一百五里，至绥州西夏州四百里，南延州三百五十里，北银州一百六十里。
河二：
浦洛河，东南五十里至清远军。
无定河宥州宁朔郡，即汉三封县之地。自河曲灵夏有蕃戎部落，后周武帝乃立胡州以统之。唐天宝中，改宁朔郡，后寄理於经略军。以地形居中，可总统蕃部，北以应接天德，南为夏州之援，元和十九年复置宥州於长泽县，隶夏绥银节度，刺史兼管策军。宋李继捧纳国，复为王土。自夏州废毁，因陷于贼。东夏州界六十里，西盐州界二百里，南保安军界约百里，北夏州界约百五十里。
灵州灵武郡，即唐之回乐峰也，自后魏置灵州，初在河北，大统六年筑城，即今城是也。唐开元中，边境置节度，以饣登四夷，以州为四方节度理所，管兵六万四千七百人，捍御北狄，统经略安丰、定远、西受降城、安北都护、振武等七军，内经略军治在城内。肃宗即位，升都督府。宋初，杨琼为部署，导黄河，溉民田数千顷，户口四千馀，课利四十五万贯。咸平中陷于贼。河外旧有五镇，今夏国伪升为州。按唐史元载献议以灵武五城为之形势；开元中，朔方节度张说往巡五城处置兵马，即此地。东盐州三百里，西凉州九百里，南原州五百六十里，东北丰州九百里。
镇寨九：
保静镇，本河外镇，咸平中陷，今为伪静州，本镇旧管番部六族。
临河镇，镇城，旧管蕃部二族，置巡检使，以酋长为之。
怀远镇，本河外县城，西至贺兰山六十里，咸平中陷，今为伪兴州。旧有盐池三，管蕃部七族，置巡检使七员，以本族首长为之。有水田果园，本黑连勃勃果园。置堰，分河水溉田，号为塞北江南，即此地也。
定远镇，唐制：朔方节度下定远一军七千人，在此城南，至怀远镇一百里，西贺兰山六十里，西南至州二百里。宋至道中建为威远军，咸平中陷，今为伪定州。其城则唐光天中，朔方总管郭元振以西域援阔，丰安势孤，中间千里无城郭烽堠，故置此城，募官健五千五百人镇守，为行军计集之所。后信安郡王玮又筑羊马城，幅员四十里，管蕃部四族，以酋长为巡检使。
灵武镇，河外镇也。南渡黄河，至灵州五十里，东至保静镇四十里，西至贺兰山六十里，北至怀远镇七十里，咸平中陷，今为伪顺州。以上五镇，自咸平以前，以灵州都监兼五原镇都巡检使主之。
丰安军，唐屯田二十万以上，并河外六镇也。天宝末，魏少游为六城水运使，杜鸿渐为朔方留后度支使副，率兵白草镇，迎谒肃宗，言：朔方，天下劲兵；灵州，用武之地。上仓储库物之数。
艾山旧渠，后魏刁雍为薄骨律镇将，上表请开富平西三十里艾山旧渠，南北二十六里，州西四十五里，凿以通河。自禹旧迹两岸作溉田大渠，广十步，以河水溉公私田四万顷。人获其利。回乐烽，置县在州城，开元初置东皋兰州，皆九姓突厥部落。
温池，唐神龙年置县，县侧有盐池。唐洎五代，节度使兼领温池榷盐事。开元初，置燕然、烛龙二州，寄治温池界，并九姓突厥部落。
盐州五原郡，唐都督府，正元中城为部蕃所毁，塞外无保障，犬戎入寇，复加版筑。既城之后，边患息焉，迄德宗朝，虏不敢犯塞。今陷。东绥州六百里，西会州八百里，南庆州二百五十里，北宥州一百四十里，东南延州五百三十里，东北夏州三百里，西南原州七百里，西北灵州三百里。其地有白池，南北九十里，旧蕃戎之地。隋以其地有盐池，置城以护之。唐曰白池县，又名井城葭芦泽。正元中，度支使兼灵盐等州池井榷盐使。宋景德中，赵德明乞入青盐交易，不允。
清远军，东南七十里至环州美泥寨，西北五十里至浦洛河，又七十里至圣泉，七十里至定边镇，又六十里至灵州，西甜水堡五里，南至木波镇。四十里。本席鸡城地，宋太宗以灵武道路艰阻，欲城古威州以通漕挽，转运使郑文宝固请筑此城，以清远军为名。深在瀚海不毛之地，素无井泉，陕西之民甚苦其役。咸平中，都盐段义逾城叛，寻陷于贼。
胜州榆林郡，战国为云中地，隋置州，为下都督府。炀帝发丁男百万筑长块，东至紫河，西距榆林，车驾因幸榆林，突厥启民可汗来朝，即此地。唐正观中，平梁师都时，柴绍以破灭匈奴，夺得河南之地，因置，以决胜为名。今废。东北东受降城二百里，东朔州四百二十里，南麟州四百里。
河镇二：
紫河，隋筑长城，起于紫河，即此地。今为之紫河汊，地产良马。
唐龙镇，在胜州之境，地居险峻，东至黄河二十里，河之东曰东躔，河之西曰西躔，骑兵所不能及。蕃族来义者尝持两端，事契丹及夏国。宋真宗朝，与叔不协，趋契丹破之，来依府州。义非大族，乃悯其穷而款塞优容之，赐锦袍银带，子孙官。景佑中为夏国所并。
凉州武威郡，唐为河西节度使，以断羌胡，统赤水、大斗、建康、宁寇、王门、墨离、豆卢、新全等八军，内四军凉州界。地势西北斜出在南山之间，南隔西羌，西通西域，汉时号为断匈奴右臂。西晋末，张丸据之，为一会府，号前凉。后吕光有其地，号后凉。唐建方镇，开元末，宰相兼领节钺以镇之；天宝末陷于西戎。宣宗恢复河湟，命土豪领之，自置牧守。或请命于中朝，五代汉高祖命申师厚为之帅。迄今州郭外数十里，尚有汉民陷没者耕作，馀皆吐蕃。宋开宝中复来请帅，以殿直丁惟清领州事（时惟清市马于凉州，而西境大丰稔，因为所留，就而命也）。咸平初。潘罗支来贡，命为六国大首领。李继迁来寇凉州，战于城下，退至三十井死。罗支封武威郡王，天圣初土贡不绝。东会州六百里，西甘州五百里，西北三百里先至甘州删丹，又二百里至州南浩河，二百六十里东南兰州，五百四十里东北会州鸟兰县界。
赤水军，唐武德中置，在凉州城内，军之最大者，幅员五千里，赤坞有赤泉，因以名焉。
大斗军，在州西二百里，又百八十里即张掖郡古安西城也。唐开元中，以赤水军守捉使改大斗军，以西接张掖，东连武威州，故曰大斗。其镇曰雪山，雪山在军南五十里。
建康军，在州西西二百里，即甘肃二州中路，在祈连山下。唐证坚中，王孝杰开四镇置军，张守常为军使。
宁寇军，后周保定中置，号同城戍，在州东北千馀里。唐旧号同城守捉，天宝中置军，隶张掖守捉使。
山一：
焉支山，汉霍去病将万骑出陇西，涉狐境水，过焉支山千馀里，执浑邪王收休屠祭天金人，即此地也。山在河西郡界，东西百馀里，南北二十里，有松柏古木。其水甘草美，宜蓄牧。一说焉支山在删丹故县，东西百馀里，南北二十里。
甘州张掖郡，地里风俗记曰：汉结乌孙，绝隔诸羌，裂寇贼右臂，自张其掖。
后魏为甘州，以地有甘峻山为名，号外国古地。《禹贡》曰：导弱水至于合黎，馀波入于流沙。即此地。今黎水并在郡界，居延海、祈连山、遮贼障在焉。遮虏障，路博德所筑。隋大业，车驾巡河右，置桥梁於浩河，以幸张掖。唐天宝之乱，遂陷回鹘。后尚公主，迄宋景以来，犹陈甥舅礼，酋长称可汗，王妻称公主，朝廷岁颁正朔。东凉州五百里，西肃州四百二十里，南雪山，北张掖河三百里。
山一：
祈连山，在张掖、酒泉二界之上，东西二百馀里，南北百馀里。山中冬温夏凉，美水草畜牧。古寇贼尝失二山，乃歌曰：亡我祁连山，使我六畜不蕃息。亡我焉支山，使我妇女无颜色。隋自西平鄯州，临羌城以西，且末以东，祁连山以南，雪山以北，东西四十里，南北二十里，皆为隋土，置郡县镇戎，发天下轻罪徙居之。山下有霍将军神祠。
肃州酒泉郡，汉元狩中昆邪王以其众来降，以其地为武威、酒泉二郡，而酒泉郡以隔绝故，与羌通路；又西通月支、大夏故，以公主妻乌孙王，以分外国西方之援。后为凉武昭所据。隋置肃州，玉门在其西，去长安二千八百里，东至甘州四百二十里，西至玉门关七十里，又四百一十里瓜州，南蕃界，北回鹘界。
玉门军，本废玉门县，唐开元中置，隶河西节度，在州西二百里。
瓜州军晋昌县，古西戎地，汉武帝开之为墩煌郡，隋置瓜州。前秦符坚徙江汉之人于墩煌，中州人有田畴不辟者，亦徙千户。凉武昭王以南人置会稽郡，中州人置广夏郡。西方之俗高尚武力，唐之骁将郭知运、王君，俱郡人也。今城即开元中刺史张守所筑。东至肃州五百二十里，西至沙州二百八十里，南至新昌镇，北豹门守捉，西北至伊州界五百里。
墨离军，本月支国旧地，唐武德初置瓜州，因置军焉，隶河西节度。城在瓜州西北千里，张守尝为军使，修筑此城。河西陇右节度王忠嗣伐吐浑於墨离川，虏其全军而归，即此地。
沙州，汉墩煌郡地，居流沙东北，以其沙风吹流行，谓之流沙，在郡西八十里。唐天宝后，陷於西戎。大中后，刺史张义潮以州归顺，特建归义军节度，以义潮为帅。宋太平兴国中，义潮孙延禄承袭，累封谯国王，后每修贡。东至瓜州二百八十里，西南口烽，北至咸泉戍三百二十里，东北至伊州界三百八十里，即大碛之外地。
关山四：
阳关，汉龙勒县地，县有阳关、玉门关。玉门关，汉列河西四郡，通道玉门障塞，出长城外数千里是也。东至沙州百二十里，东南至沙州二百五十里，去长安三千六百里。自关度流沙西一千里至鄯善，又自关度流沙北行二千三百里至车师。隋炀帝巡狩河西，至玉门关，置伊吾、且末等郡。唐为玉门县。
鸟鼠同穴山，渭水出於山中，有鸟如家雀，色小白，鼠小黄而无尾，同穴。
白龙堆，在沙州玉门关，东倚三危，北望蒲昌，是为西极外国要路。
伊州伊吾郡，汉乌垒城地，在沙州北大碛之外，去玉门关八百里。隋将段文振征吐谷浑，出伊吾道，逐贼于清海，即此路。地多沙碛，一名鬼碛。一说鸟垒城去阳关一千七百里。唐郭知运、王孝杰相继为刺史。东至瓜州界八百里，西至西州七百三十里，南至沙州界二百四十里，北至伊吾军三百里。
屯山二：伊吾屯，汉置伊吾屯田，后汉置宜禾都尉，以为屯田。号膏腴之地。
后魏置邑，唐贞观中分置纳职县。
天山，伊吾有天山，高十五里，广六十里，冬夏积雪，一名雪山，匈奴过之皆下马拜。汉遣二师将军李广利将三万骑出酒泉，击右贤王於天山，得虏万级而还，即此地也。一说且弥国治天山东大谷，去长安八千六百七十里。
伊吾军，本昆吾国地，西扼大碛。唐景龙中置军，隶北廷节度，在伊州西北三百里甘露川。
西州交河县，本车师国之高昌壁也。汉和帝时，班超定西域，置戊巳校尉，领兵五百人戍之，以地势高峻，人物昌盛，故立高昌垒，垒有八城。唐太宗命侯君集为交河道行营大总管，平高昌，置两州，以交河城为交河县（其水流出邑地），始昌城为天山县，田北城为柳中县，东镇城为蒲昌县。仪凤中，吐蕃叛，洮河道总管裴行俭帅师至西州破之，立碑於碎叶城，以纪功，皆此地。东至伊州七百五十里，西北至轮台县五百里，南吐蕃界，北至北庭都护府四十五里。
河一：
交河，河水分流绕城下，故号交河。去东京九千三百里。城北三源，一源出东北五里，一源正北六里，一源出西北五里，去城百步，三河合流，又分流城之四合，故曰交河。汉戊己校尉所理。
天山军，汉戊己校尉所理。唐正观中置，隶安西节度。在西北三百里，东西三百里。其山春夏有积雪。
庭一：
北庭，治金蒲县，在流沙西北，汉乌孙县旧地也。去阳关二千七百里，与渠黎田官相近，土地肥饶，历代为胡虏所居。唐贞观中，置庭。文明中，郭元振奏置瀚海军，后为北庭都护府，又置节度，统瀚海、天山、伊吾三军，防制突骑施坚昆。东至伊州界六百八十里，西碎叶岭，南至西州界四百五十里，东北回县。
瀚海军，在西安都护府，唐长安中置，隶北庭节度。居金山之北，赤野之南，地方五千里，汉乌孙王之境。
海县二：
蒲类海，一名盐泽，去玉门、阳关三百馀里，广袤三百里，其水冬夏不增减。
一名婆惜海。汉班超将兵击伊吾於蒲类海是也。《水经》曰：河水一源出于阗国南山下，水北流，与葱岭河合，又东注于蒲昌海，即蒲类也。隋开皇中，西羌内附，诏宇文攸持节安辑，置蒲昌、盐泽二郡，以安降附。
轮台县，汉桑弘羊上希主意，遣士卒绕田轮台筑城，以威西域，是此地。后弃之。唐时因城置县。
安西都护府，唐太宗开西域，初置府。高宗开四镇，西境开柘数千里，得于阗、焉耆、龟兹、疏勒诸国，明庆中移都护於龟兹，东接焉耆，西连疏勒，至葱岭七百里。后西陲不守，并陷吐蕃。如意初，王孝杰大破吐蕃，克复龟兹、于阗、疏勒、碎叶四镇，郭元振、郭知运辈并相次为都护。后为安西节度，抚宁西城，统领四国。今龟兹即安西都护治所。
疏勒国，都白山南百里，汉时旧国。东至安西一百里，北至碎叶二千里，唐亦置都督府。去东京一万五百里。
于阗，统十三州国，周四千里，都葱岭之北二百里。东北去瓜州二千八百里，北至龟兹一千四百里，东去鄯善一千五百里，去长安九千六百里。宜五谷，气序和畅，知礼义。
焉耆国，都白山南七十里，汉时旧国。贞观中，驸马府都尉阿史那社尔平之，置都督府，北至墩煌，南至且末，并古界。
山一：
葱岭山，西域三十六国，而限以葱岭。其河两源，一出葱岭，一出于阗，在南山下，与葱岭河合。按《水经》：葱岭高千里，行十二日可至其顶。一说葱岭在墩煌西，河源潜发其岭，分为二水。一说自玉门渡流沙北行二千二百里至车师。
又一说自沙车西行百里至葱岭。
鄯州西平郡，治湟水县，本西羌乌弋奚剑所居，谓之湟中，亦月支之别种也。
赵充国伐先零，计度临羌至浩，为屯田，可垦者二千顷。霍去病逐诸羌，及渡河湟，筑龙居塞。隋炀帝出临津关，渡黄河至西平（后汉为西平郡），陈兵讲武，大猎于拔延山，长围周亘二千里，皆此地。唐平薛举，置鄯州，为陇右节度使治所，管临洮、河源、安仁、振武、威戎、莫门、宁塞、积石、镇西共九军，绥和、合川、平夷三守捉，东至兰州广武百十里，西至吐蕃界三百一十里。自州西百二十里至河源军，又百二十里至白水军，又八十里至定戎军，又七十里石堡城，南一百八十里至廓州，北七十里至清海凉州，二十里至昌松县界。
水一：
湟水，《水经》曰：金城东允吾县北，即湟河之源。地理志亦谓湟水所出处。
积石军，在廓州远化县西界，本吐谷浑地。唐贞观中，吐谷浑叛。初置为静边镇，仪凤中升军额。
城一：
石堡城。天威军，唐开元中信安王攻下之，置振武军，后为吐蕃所陷。天宝中，哥舒翰又攻下，置军。
临洮军，秦始皇筑长城，界中国，西不过临洮，是也。唐开元中，移洮州狄道县置军。自军西六十里，即河州大夏县，又一百一十里至河州，东南至故渭州一百九十里，西北至兰州二百里。
河源军，置在湟川东北，今鄯州西一百二十里。一云汉赵充国亭堠地也。
白水军，唐开元中郭知运、张怀亮置。
安仁军，在鄯州西北星宿州，唐开元中置。
振武军，在鄯州鄯城县西界，东距州二百里，本吐蕃铁仞城。
威戎军，唐开元中，杜希望收吐蕃新城，因置军。在鄯州西北三百五十里。
故渭州陇西郡，汉阳有坂，名曰陇坻，今州城处其西，故曰陇西。领狄道等十一县，风俗尚武力，习战射，西汉六郡良家，东汉十二郡骑士，其一出陇西。
唐置州，升为都督府。广德中，西戎犯边。洮兰秦渭尽为虏境，废城在秦州永宁寨北七十里、熟户张香儿族帐之所。东秦州三百里，西岷州三百里，南成州四百里，北兰州四百里。
兰州金城郡，汉昭帝置，以其地并狄种，故曰狄道；筑城得金，故曰金城。
赵充国曰：愿驰至金城，图上方略。即此地。范晔《后汉书》曰：西戎在汉金城郡之西南，即古之西戎地也。东北会州二百里，西鄯州四百九十里，南故渭州四百里，北凉州五百五十里，州城北渡金城关二十驿至凉州。
水一：
浩水，出西塞外，东至允吾入湟水。兰州有浩故城。
会州会宁郡，古西羌地，秦并天下，属金城郡。汉昭帝分天水、陇西、张掖各三县，为金城、安定二郡，此为栎阳县地，属金城。后魏置会宁县，西魏因立会州，寻废。唐复建州。东故原州四百里，西凉州六百里，南兰州四百二十里，北灵州六百里。
关二：
乌兰关，会宁关西四十里。
会宁关，州西北一百八十里。
河州抱罕县，《禹贡》导河自积石，今积石山在金城西南，河之所经。汉始元中，分陇西、天水、张掖三郡，立金城郡，今州即金城之抱罕县。唐平李轨，置河州。后陷於虏。东兰州三百里，两廓州三百九十里，南洮州三百里，北鄯州三百里。自州北百里过凤州关，渡黄河，百四十里至鄯州龙支县，又百六十里至鄯州镇西军。
山二：
积石山，《书》曰：导河自积石。唐贞观中，吐谷浑叛，诏李靖、侯君集为西海路大总管，师出鄯州，行空虚之地二千里，过星宿川，望积石原，观河源之所出焉，乃班师。
皋兰山，在积石山下，有石门，有河水西南流，《禹贡》所谓导河积石也。
汉元狩中，霍去病出陇西，至皋兰山。
洮州临洮县，本羌戎地。秦分三十六郡，西临洮，即其地。洮水出西戎中，北至抱罕，东入河。周恭帝置州，唐隶陇右道。天宝初，哥舒翰破吐蕃於临洮城西二百里，遂以其地为神策军。后唐长兴中，建为保顺军，节度塞外十镇，洮州则其一也。今邈川大首领角厮罗立文法临制诸羌，款塞为藩臣，其部族在洮河之地，康定中命为节度以羁縻之。东至岷州百七十里，西无州县，南至叠州百七十里，北至河州三百一十里。
莫门军，在洮州，唐仪凤中置。
山海三：
洮水，《汉书》：洮水出西羌中，北至抱罕，东入于河。
青海，在吐谷浑国甘松之南，洮水之西。其海周回千馀里，中有小山。其俗：至冬，辄放牝马於其上，言得龙种。吐谷浑常得波斯草马放入海，因生骢驹，能日行千里，故时称青海骢。隋将段文振征吐谷浑，出伊吾，逐贼于青海。唐天宝中，筑神武军於青海上，吐蕃攻破，哥舒翰筑城于青海之中龙驹岛，吐蕃遂不敢近青海。
金山，会州之西，青海之东，甘州之南，邈州之北。蠕蠕虏世居金山之阳，山之西南薛延陀旧地。
岷州和政郡，秦三十六郡，陇西之临洮县地。蒙恬击胡出塞，筑长城起於此，通道九原，至云阳。后魏大统中置岷州，唐武德初置都督府，天宝初改名和正郡，至德后陷于虏。东至故渭州三百里（开元中置八驿），西至洮州一百七十里，南至怀安二百五十里，北至兰州狄道县五百二十里。
廓州宁塞郡，古西域之地，城本吐谷浑所筑。汉宣帝时诸羌皆叛，后将军赵充国屯陇西，縻诸羌不敢动，即此地。
叠州合川郡，其地山多重叠，秦汉晋魏为诸羌所据，后周西逐诸羌，始统有其地，因置州焉。唐李出为都督，尽西域之地，皆设屯田，以为战守之备。宰相娄师德常为河源积石怀远军河兰鄯廓等州检校营田使，而河西陇右凡三百六十屯，大者五十顷，小者二十顷，河西岁入二十六万石，陇右四十四万石，今皆在蕃地。
