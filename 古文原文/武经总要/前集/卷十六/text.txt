叙曰：王者守在四陲，东西北尤重，怀柔示信，谨疆场之事；折冲御侮，张蕃卫之服；治险阻，缮甲兵，严烽燧，设亭障，斯长辔远驭之术也。宋制：东起沧海，至北平军，十数城、六百馀里，属河北路；东起大郡，西缘大河，至隰州，十三城、千馀里，属河东路；东起延安，穷边至阶州，十五城、千馀里，属陕西路；巴蜀之地，黎、惟、威、茂、文、龙、永康，属益利州路；戎、泸、夔、施、黔、云安，属梓夔州路；荆、辰、澧、鼎、潭、衡、全、邵、桂阳，属荆湖南北路；广、桂、宜、邕、钦、融、廉、雷、容、琼，属广南东西路。皆山川阻深，绵亘数千里。此自古限隔，蛮夷之地。其边镇襟带之处，建都部署、钤辖、都巡检，专督戎政，治城郭，塞蹊遂，置关镇，立堡寨，以为御冲之备。遣卫禁之师，三载更戍，谓之驻泊兵。募土人泊边杂之师，隶禁军额者，谓之就粮军。州兵系训练者，亦充营阵之役。又约府兵之制，河北、河东置义勇三十馀万人。陕西以土人愿徙边者，给田，置堡，有寇则战，无事力农，谓之弓箭手。熟户蕃部，置本族巡检、都军主。以下兵官凡十一级，蕃部百帐以上补军主，其次指挥使以下至正副兵马使、本族巡检，叙王官之列，至殿侍。廷、石、岚、隰有捉生民兵；荆、湖、施、夔间。置寨将蛮酋，土人为之土丁、义军，亦置都指挥使以下戎校，分戍城垒。其非控带四夷州郡，略而不书。今厘为五卷，谓之边防。疆域之远近，城戍之要害，开卷尽在是矣。我朝疆理之制，则以京畿府州县直隶六部，天下府州县分为十三布政司以统之，都司卫所又错制于其间，以为防御，猗与密哉。总之，为府一百四十有六，军民府十一，州二百三十九，县一千一百四十九，卫四百九十三，仪卫司二十九，所二千九百一十，宣慰司十一，宣抚司十一，安抚司十九，招讨司一，长官司一百七十九，巡检司一千三百二十五。
河北路河北，《禹贡》冀州之域，天文毕昂之分，春秋赵魏悉居其境。言星者十二分野，灾异可以参验（它路仿此）。古之障塞，以卢龙山镇为限，五代以来陷于北土，今定州至西山，沧州距东海，地方千里，无险阻可恃。宋定州、真定府、高阳关皆屯重兵，离为三路，修蒲阴为祁州，则高阳关会兵之路；出井陉至常山，则河东道进师之所。沧州至海口百六十里，即平州界，至淳化后顺安军，东有塘水隔限胡骑；莫州屯步兵，以护堤道，保州一路，平川旷野，利胡骑驰突，置沿边巡檄兵。北平路置兵马一司，断西山之路。登州隶京东海路，抵女直契丹界，置水师，隶巡检司。全魏之地，河朔根本，内则屏蔽王畿，外张三路之援，又置北京路兵官（属内地，后不录），令保边寨，咸以兵马为务，亦罕任文吏，防秋捍冠，为他路之剧。其有战守之策，塘水之利，悉论次于后。
定州路定州中山郡，冀州之域，战国为中山国，地平近胡。西北捍奚契丹，东至瀛州二百八十里，东北至保州一百二十里，南至真定府百二十里，北至长城口百六十里，至蔚州四百九十里，西南至藁城路，至赵州百九十里，东南至深州百七十里，东北至莫州二百五十里。宋时广屯重兵，为边镇之剧。置本路驻泊马步军都部署以下兵官，以州为治所，统定、保、深、祁、广信、安肃、顺安、永宁八州军。本路置州兵，及朝廷遣禁旅更戍外，又领乡军义勇，总五十八指挥，凡二万八千三百四十八人，咸隶之。
北平军，治北平县，秦曲逆县地，后魏改名北平。宋建寨筑城，控安阳州、四望口一带山路，至蔚州界，给军满万人，断西山之路。东至保州五十里，南至定州九十里，西至龙泉镇六十里，北至易州界狼山寨九十里，西北至安阳川口三十里。今之保定府定县。
寨铺二十六所：
鱼台口铺，北至界首桑乾河一十里，北至北界新起团标约一里，东至保州界柏山口铺二十里，南至北平军三十里，东南至驴马岭约二十里，惟通单骑；东南至重县口约十里，惟通单骑；西南合入安阳口十五里，西南至道务村五里，道务村西南至安阳口一十里，东西阔约二百五十步。耆老言：贼马多于此出入，易州未陷时，皆驿路也。鱼台口阔约半里。
四望口铺，北至界首乾河二十里，北至北界一十五里，契丹新建一寨；东至鱼台口约二十里，至安阳口十里；西至捉马口三十里；东南至军约四十里。口甚狭，惟通单骑。兵级巡子共六十三人。
捉马口铺，其口甚狭，不通骑，惟通人行。北至界首灰岭山二十五里，次北界无铺；东至四望口三十里；东南合入安阳关口四十里；西至唐县界白土口十里；东南至本军七十里。兵级巡子共六十三人。
安阳口铺，东北合入鱼台口一十五里，南至本军三十里，西北合入捉马口四十里，正北合入四望口一十里。
鱼鼻山口，在军东北山嘴，约二十里，不通北界，惟讥察商贩而已。
白崖寨，其上面平，东西约一里，南北长约一里半，在军西北四十里，惟通人行。山内二十里，居民常避寇于此。
唐县，西北至白土口铺九十里，西北至花塔子铺约一百六十里，西北至田常口铺六十里，西北至钮牙口铺七十里，西北至黄蛇口铺约一百一十里，西北至下苇子铺约一百一十五里，西北至上苇子铺约一百三十里。
白土口铺，通单骑。北至界首南道人谷五十里，北至契丹界，无铺，正东落北至北平县界捉马口铺约十里，北至花塔子铺约二十里，东南至本县界九十里，西南至田常口铺约二十里。口西约五十步有唐河，西流，口以北界内河阔处五七十步，狭处三十步。
花塔子铺，铺北山路阔处五七十步，狭处一二十步。南至蕃服（或作眼）岭约一十五里，惟通人行，今移至周家庄。北至界首石碑子约四十三里，南至白土口铺二十里，南至葛洪山约五十里，西至驼茂川军铺二十里。
田常口铺，甚狭，通人行。北至界首约八十里；北至契丹界，无铺；东北至白土口铺约二十里；南至唐县六十里；西北至锯牙口二十里；北至唐河约二十里；西北至乾河口三十里。乾河口西北至沙岭子一十里，沙岭子东北至银坊城一十里，今移置张政庄。
锯牙口铺，惟通人行。北至界首约八十里；北至契丹界，无铺；东北至白土口铺二十里；西南至东娘神铺二十五里。东娘神北至军城寨黄蛇口铺七里，东南至唐县七十里，西北至鹤神谷三十里。鹤神谷东北至银坊城约四十五里，北至唐河三十里。今移置鹤谷口。
黄蛇口铺，以北山路，不通车骑。北至界首石碑约八十里，北至契丹界邢奶寨约二十里，东南至锯牙口铺四十里，西北至秦王岭一十五里，南至军城寨七里，西至石门子铺约三十里，北至唐河三十里。今移置乾河口。
下苇子铺，北行，山路，惟通单骑。西北至界首倒马关约八十里，北至契丹界，无铺，东北至黄蛇口约三里，南至军城寨约五里，西至于家寨约二十里。
上苇子铺，北行，山路，惟通单骑。吴儿口西北至界首倒马关约七十里，北至契丹界，无铺，西北至令公神谷约五里，西北至南岭子一十五里。
驼茂川铺，本唐河谷道，阔处约一百步，狭处约四十步。南道人谷至石道人谷，约四十里；南道人谷至碑子旧界，二十里。
军城寨，东至东娘子神铺约七里，南至嫌薄山约十五里，西南至三会口约一十五里，西北至于家寨铺一十三里，西北至岳岭分水为界，约八十里，北至下苇子铺约五里，北至上苇子铺约三十里，北至柳家谷北界石墙约五十里，东北至黄蛇口铺约七里，东北至北界石墙处十里，次北至银坊城新修寨约七里。
于家寨铺，西北至界首岳岭路约六十里，北至契丹界，无铺，东至本寨约二十里，南至三会口铺约十里，西北至石门铺约一十五里。山路阔处一百步，狭处约十步。自石门西北至界首，约四十五里，惟通单骑。
石门铺，西北至界首岳岭路约四十五里，北至契丹界，无铺，东至于家寨约十五里，南至古道口约十里，西至旧磨谷一十五里。铺西北至界首，惟通单骑。
今移置夹耳安王谷。
和家寨，北至界首岳岭路约八十里，北至契丹界，无铺，东北至军城寨七十里，东北至三会口约五十五里，东北至岳岭口铺约三十五里，东北至古道口铺约三十里，直东至龙泉镇约六十里，东南至曲阳县约九十里，曲阳县至定州约六十里，北至和家口铺约七里，直北落西至安王口铺约一十五里，西至板谷口铺约十里，西南至王柳口铺约二十五里，西南至北寨王柳口铺约三十五里，西南至北寨约五十五里。至安王口铺，山路阔处约一百步，狭处约一十步。安王口铺以北至界首，约五十里，山路，惟通单骑，至本寨管口铺。
三会口铺，西北至界首岳岭路约七十里，北至契丹界，无铺，东北至军城寨约十五里，东南至龙泉铺约四十里，西至岳岭口铺约二十里，北至军城寨于家口铺约一十三里。铺西北约二十五里，到分壁岭，山路阔处约一百步，狭处约一十步。自分壁岭以西至界首，二十里，惟通单骑。今移置柳家谷。
岳岭口铺，西北至界首岳岭路约五十里，北至契丹界，无铺，东至三会口铺约三十里，东南至龙泉镇约六十里，西至古道口铺约三里，北至军城寨石门铺约十里。铺西北约七八里至分壁岭，山路阔处约一百步，狭处约十步。自分壁岭以西至界首，约六十里，惟通单骑。
古道口铺，西北至界首岳岭路约四十里，北至契丹界，无铺，东至岳岭口铺约三里，南至闻风山约五里，西至安王口约十五里。铺西北约五里至分壁岭，山路阔处约一百步，狭处约一十步。自分壁岭山路以西界首，约六十里，惟通单骑。
今移置石臼。
安王口铺，北至界首岳岭路约五十里，北至契丹界，无铺，东至古道口铺约十里，南至和家口铺约八里，西北至辂轳谷约三十里。铺北山路，惟通单骑。
和家口铺，北至界首岳岭路约八十里，北至契丹界，无铺，东北至古道口铺约二十五里，南至和家寨约七里，北至安王口铺约八里，山路阔处约一百步，狭处约一十步。自安王口铺以北至界首，约五十里，惟通单骑。今移在南山坡上。
板谷口铺，西北至界首破河岭约六十里，北至契丹界，无铺，东至和家寨约十里，南至王柳口铺二十里，西南至北寨约六十里，北至安王口铺约二十里，西北约一十里至刘素庄，山路阔处约一百步，狭处约一十步。自刘素庄西北至界首，约四十五里，惟通单骑。今移置辂轳谷。
王柳口铺，西北至界首破河岭约九十里，北至契丹界，无铺，东北至曲阳县约一百一十里，南至沙河约五里，西至北林寨王柳口铺五里，北至板谷口铺二十里，西北约五十里至辂轳谷口，山路阔处约一百步，狭处约十步。自辂轳谷西北至界首，约三十里，惟通单骑。
保州，治保塞县，旧莫州清苑县地。宋建隆初，建保塞军。太平兴国初，建为州。每戎马南牧，率师捍御，常为军锋之冠。今置保州广信军、安肃军，缘边至西山。都巡检使以保州为治所。东至顺安军七十里，南至定州一百二十里，北至广信军四十里，北至契丹狼山寨百里，东北至安肃军约四十里，南至永宁军九十里，西至北平军七十里，西北至柏山口铺约六十五里。
口铺六：
子口铺，阔一里。西北至界首赤岭子约四里，又西北至契丹训口铺约五里，其铺有蕃汉十人守把。东南至保州约三十五里，正东落北至广信军约三十里，东北至广信军龙山口铺约七里，西南至八角口铺约十里，有主客户五十馀家。
八角口铺，即赵旷川口也，川阔约六里。西北至界首赤岭子约五里，自界首东北至契丹川口铺约四里，其铺有蕃汉一十人守把。东南至保州约四十里，南至跳山约六里，东北至子口铺约十里，西至两岭口铺五里。州内有五村，约二百家。
两岭口铺，西北至界首赤岭子约五里，自界首北至契丹魏家庄铺五里，有蕃汉十人守把。东南至保州约四十五里，东至八角口铺五里，西至狗号口铺一十里，东至谒山村约五里。凡两岭，其南岭阔九步，北岭阔一十五步。
狗号口铺，北至西界首赤岭约五里，北至契丹魏家庄铺约七里，其铺有蕃汉十人守把。东南至保州约五十五里，东至两岭口铺一十里，西至白道口一里，东至王村约一十里，岭阔二十步。
白道口铺，至界首赤岭约五里。北至契丹魏家庄铺约七里，其铺有蕃汉十人守把。东南至保州约五十五里，东至狗号口铺约一里，西至柏山口约一十里，东至两王村约一十里，岭阔六十步。
柏山口铺，北至界首赤岭约五里，自界首北至契丹鱼台村铺三里，其铺有蕃汉一十人守把。东南至保州约六十五里，东至白道口铺约一十里，西至北平军地分鱼台口约二十一里。柏山口铺周回有人户约五十馀家，口阔五百二十步。
广信军，治遂城县，战国时武遂县地，秦筑长城所起，因名遂城。宋建军。
东至安肃军二十里，西至长城一十里，南至安肃军一十五里，西南至北平军约九十里，西至北易州七十里。寨铺十五：
谢坊口铺，北至当军界十里，界首北至契丹界阔台铺七里，东至安肃军界王马村铺二里，西至本军界二里，西北至新河铺二里。
新河铺，北至军界首二十里，界首东北至契丹界陈村铺五里，东至谢坊口铺二里，西南至本军一里，西南至张花村铺二里。
张花村铺，北至本军界二十里，北至契丹新水村铺二里，东至新河铺二里，东南至本军一里，西至许家庄铺二里。
许家庄铺，北至当军界首二十里，北至契丹界北城村铺三里，东至张花村铺二里，东南至本军三里，西至庞村铺三里半。
庞村铺，北至界首一十八里，界首北至契丹界孤山村铺三里，东至许家庄铺三里半，东南至本军六里半，西至赤鲁村铺一里半。
赤鲁村铺，北至界首一十七里，界首北至契丹界太山铺二里半，东至庞村一里半，东南至本军八里，东至广门村铺三里。
广门村铺，北至界首一十五里，北至契丹界，无铺，东至赤鲁村三里，西北至马家庄铺二里半。
马家庄铺，北至界首一十三里，界首北至契丹界，无铺，东南至广门村铺二里半，东南至本军一十三里半，西北至长城口铺二里。
长城口铺，口阔一十步。至界首一十里，界首北至契丹田庄铺三里半，东南至马家庄铺三里，东南至本军一十六里半，西至牟山铺二里。
牟山村铺，山口阔九百步。北至界首八里，界首北至契丹界田庄铺三里，东至长城口铺二里，东南至本军一十八里，平西至佛阳口铺四里。
佛阳口铺，山口阔一百二十步。北至界首约一十二里，界首北至契丹界荆口铺一里，东至牟山铺四里，东南至本军二十二里半，西至围道山铺五里。
围道山铺，山口阔一十步。北至界首四里，界首北至契丹界楼山铺三里，东至佛阳口铺五里，东南至本军二十七里半，西南至釜山村铺四里。
釜山村铺，西至界首五里，界首以北至契丹界，无铺。东北至围道山铺四里，东南至军三十一里半，西南至黑山村铺十里。
黑山村铺，山口阔三百二十步。西至界首八里，界首以西契丹界，无铺。东北至釜山村铺一十里，东至本军约三十里，西南至龙山村铺六里半。
龙山村铺，山口阔六十步。西至界首七里，界首西至契丹界，无铺。东北至黑山村铺六里半，东至本军约三十里，南至保州界五里半。安肃军，治安肃县，唐宥戎镇，周为梁门口寨，太平兴国中建军。东至雄州八十里，西至广信军二十里，南至保州四十里，北至契丹界二十里，东南至顺安军四十五里，西南至保州四十里，东北至雄州二十里，西北至易州二十里。
寨铺二十六：
间板口铺，东南至顺安军界约一里半，西北至军约三十五里，北至顺安军界首约三十六里，界首北至契丹界，无铺。
高公口铺，东南至间板口铺约二里，西北至军约三十三里，北至界首约三十四里，界首北至契丹界，无铺。
李三口铺，东南至高公口铺约二里半，西北至军约三十里半，北至界首约三十三里，界首北至契丹界，无铺。
大商村大桥铺，东南至李三口铺约一里半，西北至军约二十九里，北至界首约三十二里，界首北至契丹界，无铺。
汉阳口铺，东至大商村大桥铺约三里半，西北至军约二十五里半，北至界首三十一里，界首北至契丹界，无铺。千秋口铺，东南至汉阳口铺约一里半，西北至军约二十四里，北至界首约三十里，界首北至契丹界，无铺。
万年桥铺，东南至千秋口铺约二里半，西北至军约二十一里半，北至界首约二十八里，界首北至契丹界，无铺。
拗觜铺，东北至万年桥铺约二里，西北至军约一十九里半，北至界首约二十九里，界首北至契丹界，无铺。
界渠铺，东北至拗觜铺二里半，西北至军约一十七里，北至界首约二十八里半，界首北至契丹界，无铺。沙口大寨，东南至界渠铺约一里半，西北至军一十五里半，北至界首约二十八里，界首北至契丹界，无铺。
徐城口铺，东至沙口寨约二里半，西北至军约十三里，北至界首约二十五里，界首北至契丹界，无铺。
杨家口铺，东至徐城口约二里半，西北至军约一十里半，北至界首约二十二里，界首北至契丹渠头铺约四里半，有契丹七人守把。
菱角河桥铺，东南至杨家口铺二里半，西北至军约八里，北至界首约二十二里，界首北至契丹界，无铺。
三叉口铺，东南至菱角河桥铺约二里，北至军约六里，北至界首约二十一里，界首北至契丹界，无铺。郭老铺，东南至三义口铺约二里，西北至军约四里，北至界首约二十一里，界首北至契丹界，无铺。
桥门铺，东南至郭老铺约一里半，西至军二里半，北至界首二十里，界首北至契丹界，无铺。
杨湾铺，东南至桥门铺约一里半，西南至军约二里半，北至界首二十里，界首北至契丹固城铺约二里半，有契丹五人守把。
北桥门铺，东至柳湾铺约一里，南至军约一里半，北至界首约二十里，界首西北至青冢铺约二里，有契丹五人守把。
霸子口铺，东至北桥门铺约二里，东南至军约一里半，北至界首一十八里，界首北至契丹界，无铺。
姜女庙铺，东至霸子口铺约一里半，东至军约三里，北至界首约十八里，界首北至契丹界，无铺。车道口铺，东至姜女庙铺约一里半，东至军约四里半，北至界首约十九里，界首北至契丹界，无铺。
碾窝口铺，东至车道口铺约二里，东至军六里半，北至界首约二十里，界首北至契丹，无铺。
辛家口铺，东至碾窝口铺约二里，东至军约八里半，北至界首约二十里，界首北至契丹界，无铺。
赤崖口铺，东至辛家口铺约二里半，东至军约一十二里，北至界首约一十九里，界首北至契丹界，无铺。
王马村寨，东至赤崖口铺二里，东至军约一十二里，北至界首约一十九里，界首北至契丹界，无铺。
王马村，系广信军两界首铺，东至大寨约二里，东至军约十五里，北至界首约一十九里，铺西正属广信军界。
顺安军，治高阳县，旧瀛州属邑。宋为重镇，常屯重兵，与定州路兵马掎角捍寇。其地东至定州百二十里，西至井陉路，至并州五百里（燕赵人谓山眷为陉，今县城控其要害。《汉书》曰：井陉，车不得方轨，骑不得成列），南至赵州百里，北自西山，至蔚州四百九十里，西南至平定军三百二十里。后置真定府路驻泊马步军都部署以下兵官，统真定府、磁、相、邢、赵、洛六州，以府为治所。
本路置州兵及禁旅更戍外，又领乡军义勇一百十八指挥，凡四万五千二十人。今之保定府安州。
寨铺八：
北寨，东至定川一百八十里，东南至真定府二百一十里，西至承天阁一百里，西至代州三百五十里，东北至破河岭约百里，东北至交牙川山岭约八十里，北至东铁岭约八十里，北至箭岭约百里，北至西铁岭约八十里，西北至上竿岭约八十里，西北至马军岭约一百三十里。管七铺。
王柳口铺，北至界首破河岭约七十里，界首北至契丹界，无铺。东至定州地分，东北至东王柳口铺约三四里，西至本寨三十里，西北至黄家寨铺三十里，南至丁家庄铺约十五里，山路阔处约一丈或五尺，狭处二尺，惟通人行。
黄家寨铺，北至界首交牙川岭约六十里，以北至契丹界倍泉寨约二十里，东至王柳河约一十五里，西南至本寨二十五里，东南至王柳口铺约三十里，西至番眼岭铺约一十五里，西北至薄岩神铺约一十五里，山路阔处约三十里步，狭处三两步，通人骑。
番眼岭铺，北至界首东铁岭约七十里，以北至契丹界下平寨约三十里，东至黄家寨约一十五里，东北至薄岩铺约二十里，南至北寨一十里，西北至东曹铺三十里，惟通单骑、行人。
薄岩神铺，北绕熊头山，北过至界首箭岭约七里，以北至契丹界安保寨约二十里，东南至黄家寨约十里，南至北寨约三十里，西南至番眼岭铺约二十里，西北至东曹谷铺约三十里。界首山路阔处约一丈，狭处二三尺，惟通单骑。
东冒谷铺，北至界首西铁岭约五十里，北至契丹界上平寨约三十里，东南至番眼岭铺约三十里，东至薄岩神铺三十里，东南至北寨约二十五里，西南至西曹谷铺约二十里，山路阔处约一丈至七尺，狭处约三五尺，惟通单骑。
西曹谷铺，北至界首上竿岭约五十里，以北至契丹界首灵丘城约五十里，东南至北寨约三十里，东至东曹谷铺约三十里，西至龙窝庄二十五里，山路，仅通人骑。
龙窝庄铺，北至界首马军岭约六十里，又北至契丹界铁冶寨约五十里，东至西曹谷铺二十里，东南至北岩七十里，西至代州羊头山七十里，山路阔处约一丈至七尺，狭处三五尺，惟通人骑。
高阳关路瀛州河间郡，古燕之南境，周世宗恢复土宇，两河之地并置叁关（霸州益津关、雄川瓦桥关、嬴州高阳关），捍御北狄，分重兵守之，西与真定府定州三路军马相为掎角。其地东至霸州百里，西至永安军六十里，南至永静军九十里。北至君子馆，至莫州百里，东南至沧州百二十里，西南至深州四十五里。后置高阳关路，马步军都部署已下兵官，统瀛、莫、雄、霸、具、冀、沧、永静、保定、乾宁、信安十一州军，以州为治所。本路置州兵及禁旅更戍外，又领乡军义勇七十七指挥，四万二千五百八十人。
沧州横海军，冀兖二州之域，齐赵二国之境，地居九河下流（《书》曰：九河既道。河水分九道，悉在州境），东距大海，趋平州路，北距界河，至幽陵；东至大海百八十里；西至瀛州二百里；南至德州二百四十里；北至乾宁军九十里，至幽州共五百五十里；东北至海口二百三十里，又至平川五百里；西至冀州二百九十里；西北莫州二百六十里。今之河间府沧州。
寨九：
泥姑寨，东至鲛脐港铺十里，北至界梁河。
双港寨，东至泥姑寨二十五里。
三女镇寨，东至双港寨八里。苇场港寨，东至叁女镇寨二十里。
小南河寨，东至苇场港一十八里。
百万涡寨，东至小南河寨三十里。
沙涡寨，东至百万涡寨十一里。独流寨，东至沙涡寨一十二里。钓台寨，南至乾宁军六十里，北至独流寨六十里。寨城居其中，沿御河一路，独有稻田务。
乾宁军，治乾宁县，唐卢台军地。控御河崖，在沧、霸二州之境。先为契丹割据，升为宁州。周世宗收复关南地，因置永安县，属沧州。宋置乾宁军。今之河间府青县是也。
寨五：
当城寨，东至独流寨十五里，北至渤海县入平川路。
李祥寨，东至当城寨二十五里。
佛圣涡寨，东至李祥寨二十五里。
狠城寨，东至佛圣涡寨一十四里。
田家寨，东至狠城寨一十四里。太宗置唐兴寨，淳化中建为军，东至莫州六十里，南至瀛州一百一十里，西至安肃军三十里，北至契丹界易州二十里，东北至雄州八十里，东南至莫州约七十里，西南至保州七十里，西南至安肃军约四十五里。
寨铺十五：
顺安寨，下至柳林铺三里。军东路自顺寨至莫州界二十六里，凡十一寨铺。
柳林铺，下至新铺二里。
新铺，下至祭头铺二里。
祭头铺，下至向阳寨四里半。
向阳寨，下至旧寨一里。
旧寨铺，下至上新铺一里半。
上新铺，下至绪口铺一里。绪口铺，下至下新铺三里。下新铺，下至百易铺三里。百易铺，下至泥口铺三里。泥口铺，下至莫州地界一里。
问事铺，至牙家港铺约三里。军北路自问事铺至安肃军界约一十五里，凡四铺。
牙家港铺，至第二铺约二里半。
第二铺，至马村铺约二里半。马村铺，至安肃军界约六里。真定府路真定府常山郡，古赵地也。今之直隶真定府。
信安军，旧幽州安次县地，古於口关也。周朝置寨戍守，太平兴国中升为破虏军，至景德初改今名。东至独流百二十里，西至霸州六十里，北至界河。
寨六：
周河寨，东至信安军五里。
鹿角寨，东至周河寨六里。
嘉涡寨，东至鹿角寨十里，北至幽州永清。
黎阳涡寨，东至嘉涡寨二里。
雁头寨，东至黎阳涡寨二里，北至幽州香河县。
阿翁寨，东至雁头寨六里。
霸州，治平清县，古上谷郡地，北枕拒马水，即幽州之南境，旧号益津关，周朝建为州。沧州北控海口，霸州控莫今口，塘水不接及，水势浅狭，可涉兵马，然濒海斥卤，地形沮洳，东北近三百里野无所掠，非入寇之径。景德中以前沧州部署常兼都巡检使，今省，惟置霸雄州路，界河至海口，都巡检使以霸州为治所。
海口北趋平州路，限以界河，朝夕有潮水。东自海岸，西距塘泊，其间葭苇蒙密，径路迂直，非鞍马驰骋之利。何承矩曰：自陶河至泥姑口，屈曲九百里，天设险阻，真地利也。今治水战之具蒙冲、斗舰、走舸、海鹘百馀只，治水师广德、怀顺，泊禁兵，岁时讲习，淳化中兼护塘水，缘边沧霸州、乾宁军。自契丹界缘河增补巡缴军，曰忠顺（旧曰乡丁，真宗建军额），宝元初，因补空阙，又有增置缓急之备，大为要害矣。东至信安军六十里，西至雄州九十里，南至保定军三十里，北至拒马河，至契丹界。
寨十：
刘家涡寨，东北至霸州四里。
莫金口寨，东北至刘家涡寨四里。
桃花寨，东至莫金口寨五里。
父母寨，东至桃花寨五里。新坦寨，东至父母寨六里，北至幽州安次县。
红城寨，东至新坦寨六里。
七姑寨，东至红城寨三里。
大涡寨，东至七姑寨五里。
双柳东寨，东至大涡寨十里，北至幽州固安县。
双柳西寨，东至双柳寨十里。
雄州，治归信县，本涿州瓦桥关，在易州水东，当九河之末。周收复三关，此其一也。地控幽蓟，故建为州。至淳化中，创水田，以捍戎马走集。今知州兼河北缘边安抚营田使。东至霸州九十里，西至顺安军八十里，南至莫州二拾里，北至白沟河叁十里。今为保定府雄县。
寨四：木场寨，东至三桥子寨五里。
张家寨，东至木场寨三里。王家寨，东至张家寨十四里。
向阳寨，东至马村寨十八里。
莫州，治文安县，汉莫阝县地，唐景云中分瀛州属邑，置州。南县君子馆路至瀛州百馀里，北缘堤岸至雄州三十里，东至保定军。塘泊狭浅，旧置部署以下兵官，屯兵满万人，以护塘泊。东至保定军六十里，北至雄州三十里。塘水：
一、塘水东起沧州界，去海西岸黑龙港口，西至乾宁军，沿御河岸（以破船淀、满淀、灰淀、方淀四淀合成一水）。其水东西约百二十里，南北九十里至一百三十里，深约五尺。
一、东起乾宁军，西信安军御河西（以鹅巢、陈八、燕丹、大光、孟家五淀合成一水）。其水东西约一百二十里，南北三十里至五十里，深丈余至六尺。
一、东起信安军御河西，至霸州莫金口（以水纹、得胜、下光、小蔺、李子、大蔺六淀合成一水）。其水迂直，东西七十里，南北十五里至六里，深六七尺。
一、东北起霸州莫金口，西南保定军父母寨（以粮料、回淀二淀合成一水）。
其水东北二十七里，南北八里，深六尺。霸州至保定军沿塘岸行，其水最为浅狭。
至咸平、景德，频年南牧，霸州、信安军并胡马归路。
一、东南起保定军，西北雄州（以百世、黑羊、小莲花三淀合成一水）。其水东西六十里，南北二十五里至十五里，深八九尺。
一、东起雄州，西至顺安军（以大莲花、洛阳、牛横、史军、康淀、池畴、白羊七淀合成一水）。其水东西七十里，南北三十里至四十五里，深一丈至六七尺。
一、东起顺安军，西边具淀至保州（益以齐女、宜子、定胜、劳淀四淀，合成一水）。其水东北三十馀里，南北百五十里，深一丈三尺至一丈。
一、起安肃广信军之南，保州西北，以沉沔河聚为塘泊。南北二十里，东西十馀里，深五尺至三尺，号沉沔泊，至西山口约三十里。一、自保州西鸡距泉、尚泉二水合成，并方田稻田。南北东西各十里，深五尺至三尺，号四塘泊。
右塘水之北，画河为界，所以限南北，谨障塞也。初，淳化中，雄州何承矩制置缘边屯田，以大理丞黄懋充判官。懋於河北大兴作水田，缘山导泉，倍省工力。以陂塘甚多，引水溉田，公私获利，因诏承矩领护之，发戍兵万八千人给其役。承矩于顺安军西开易河蒲口，引水东注至海，东西三百馀里，南北五十七里，滋其陂泽，筑堤贮水，为屯田以助要害，捍蕃骑侵轶。时多为将帅所沮云：甲马雄盛，不宜示弱。殊不知地利者，兵之助也。又顺安至西山，地跨数军，不遥百里，维有兵陵冈阜，而多泉渎，因而广之，审地势而制塘埭，令沧州乾宁军常督壕寨吏专视斗门水口，旦夕俟海潮至，放水入御河，东置堰以益塘水，由是顺安军东濒于海，广袤数百里悉为稻田，莞蒲半蛤，民赖其利。宋太宗以为渠田之设，制胡马之长技，又以安抚司专制置缘边浚陂塘、筑堤道，具为条式画图，以付边郡屯田司，东自泥姑海口，凡一百六十里；西尽边吴泊，凡历七州军。后复据枢密使夏竦上言：沿边塘泊，自海而西，至边吴淀及安肃军、保州，而西接西山路，阔壹百馀里，其间有鲍河、曹河、徐河、叫喉泉、尚泉、方顺河、安阳河、唐河，尽可堰截，引水灌注以为塘淀。遂诏修保州、广信、安肃、顺安、永宁五州军堤道，作汇水之备。惟跳山以西，有壅水不可到处，第密种所宜树木。祥符中，缘边官地所种榆柳三百万。真宗出图以示辅臣曰：可以代鹿角及开陷马坑。
委州县守宰主役。此并中国战守之助也。先是太宗时，患北戎侵轶，亦尝置开方田，使以陷胡骑。咸平中，上封人孙士龙及静戎军王能，并言方田之利，请置于北边。能请於军城东新河之北开之，广袤相去皆五尺，深七尺，状若连锁（俗谓之解镫），东西至顺安、威虏军境。仍以地图来上。是日诏令：静戎、顺安、威虏军界皆置方田，凿河以遏胡骑。今保州、广信、安肃军境皆可设置，与竦前言陷马坑类，极边赖之，与塘水共为利也。
论曰：今北边控扼之方，中国形势之地，西自黑芦口，东距沧海，其间叁百馀里，中国得地者多，匈奴得地者寡，何哉？自顺安军东至莫州二十里，皆是川堑沟渎，葭苇蒙蔽，泉水纵横，此乃匈奴天牢之地也，彼则不能驰骋。又东北至雄州三十里，又东至霸州七十里，又东至海水口，皆是营田堤岸，隰水渐洳，此乃匈奴天陷之地也，彼则不能骑射。又自顺安军西至安肃军约五十里，夹两河之间，草木茂盛，乃匈奴天罗之地也，彼则不能骑战。又西至广信军二十里，夹二军之间，地多硗确，此匈奴天隙之地也，彼则不能奔冲。此中国得地形之多也。
夫引弓之民，恃其劲骑，利在平地；中国多步兵，利於险阻，赵魏之比，燕蓟之南，千里之间，地平如砥，兵法谓 走不逐飞，步不逐骑 ，较然可知矣。今北边要害，塘水之外，自保州边吴泊西距长城口，广袤五十里，可以长驱深入，乃中国与匈奴必争之地。自牟山至柏山，凡路口十馀，八角口尤阔，几二千步，其馀千步，泊二十步；定州安阳口趋北山路，岳岭北寨趋蔚州界石臼、银坊治山路，并入寇之所，此守边之将所宜经略也。若胡马南牧，王师分入虏境，牵制其势，则保州沿边都巡检缘西山路入幽蓟（咸平中出师大有擒获），北平军路部署出飞狐口路入蔚州界，东莫州路部自白沟河入涿州界，河东麟府路军司马渡河入天德界（咸平二年，入五合川，破黄寨。景德中，自火山军路入朔州界），代州部署出西陉等山谷间入云朔界（景德元年，出军甚有俘获），岢岚军兵马出草城川路入朔州界，此扼吭捣虚之义也。北狄入寇，诏分兵三路，以六千骑屯广信军，将佐三员领之；五千骑屯保州，将佐三员领之；五千骑屯北平军，将佐三员领之，以抗贼锋。始至，勿与斗；待其气衰，披城诱战。若其南越保州与大军遇，则令广信之师与保州兵会，使腹背受敌，而乘便掩击。若其不攻定州，纵轶南侵，则复会北平军兵合势入北界，邀其辎重；令雄、霸州、信安军以来，互为应援。又命将佐三员，领兵八千，屯永定军；又将佐三员，领军五千，屯邢州，拒东西路。
戎寇将遁，则令定州大军与三路骑兵合击之。又令将佐三员，统兵一万，於莫州俟戎骑北去，则西趋顺安军袭击，断西山之路。如河水巳合，贼由东路，则将佐三员，领兵五千，会莫州路军，掎角攻之。仍命上将一员，将万兵，镇大名以张军势。
登州附见登州，古东牟郡，汉黄县也，唐建州於蓬莱镇，即今治所也。东西北三面距大海各五里，一路至女真界，扬帆一日一夜至马石山。按《皇华四达记》：北渡海，至马石山五百里，旧女真国，今契丹界。开宝年以前，女真内附，产良马，通中国贸易。诏登州大谢岛等人户，特免地租，令许置舟船，渡女真马往来。淳化中，契丹去海岸四百里建寨，置兵三千，女真朝贡遂绝。一路往三韩，海行，东北历大谢鼍、鸟湖等岛，约三百里。又傍海岸历青泥铺、桃花浦、杏花浦、骆驮湾约八百里，自具江口，即新罗界。东控高丽诸国，唐置东牟、东莱二郡守，悉兼守捉使。宋隶京东路，领水军ザ鱼船、入海战舰数百，教习水战。知州兼海内战棹都巡检使。<br/>
