<strong>行军约束</strong>
凡行军及在营，应军中条约，主将并须先出榜晓告，令将士知审。
凡军行，大将平明与诸将论一日之事，暮与诸将议一夜之事。
凡欲攻围，只主将知委，应行将士不得预知，并候临时唱发。
凡前有斗敌，主将先须下令，合到远近处所及收军记号准节。
凡军行在路，四面各三里止绝行人，不得令辄犯队伍（犯者并执送所在官司。
其山川狭隘处，更不定地理，但犯队伍者即坐）。
凡将佐在行营应交代者，旧将不得出迎，先令严兵守备，待新将到营，发符敕合同，即听交代。
凡贼已临境，事机急切，而主将不在军，又驰报不及者，即副使商议与发兵马，仍飞报主将。凡将佐及将士，内有宿相仇嫌者，不得相监统及同营队（士卒具事申主将文将奏闻）。
凡未发军三日以前，所须排比毕定。临行一日，须内外寂静如常日。
凡主将，给亲兵外，不得更于诸军诸队抽拣勇士为随身防卫。
凡行军，不得践踏田苗。
凡与敌战胜逐贼，须留军于后守辎重，诸军亦不得辄动。其奇兵追赴不得过百步，审知贼势败散，乃许远逐之。
凡行营吏卒，非于亲戚，不得辄受他人馈遗财物。
凡营幕作食事已讫，未昏以前，须灭火。或夜中有文牒及抄写，须火烛者，申主将判押，乃听。
凡营垒已定，兵士须出采樵及市易者，人持一牙牌，书其姓名，门司验认，始听出入者。三人以上不得独自行。
凡营门，常须严整，呵察出入。虽敕使至，皆须先报主将候，严整军备，然后见。
凡破城阵所得军器粮储，即收入官，余物并给获功之人。
凡敌中有人来降，即直引见主将，余人不得辄问贼中事宜。
凡步军，既入贼境，除器械外，不得负重过十斤。如不在贼境，任轻重自负。
凡马军，器甲及的须物外，不得负斤两之重。
凡随军发粮运，须主将密定行期，关报官司，不得漏泄。
凡一军正给旗鼓外，更多具其数，以备疑兵之用。
凡士卒给弓弩，须分软硬为三等，量人力强弱均配。衣甲亦定长短为三等，量人材大小给之。
凡朝廷问机密事宜及兵甲钱粮文字，不得只凭口宣，须亲见宣敕，方得奏报。
凡行军，主将不以有无事机，并须日一发奏，仍入急递。或事非文字可传者，即差亲信驰奏。
凡士卒临事务熟主将指呼，如已分定，使臣主领其所管部队，不得频有移易。
凡军行在道，十里一令整齐，二十五里食干粮，五十里宿食（或步骑众多，或山川险阻，并令主将约此裁令）。
凡军中，不得多系俘虏，虚占防守之人。
凡贼境有直路狭隘险阻泥陷处，不得引军过之，以防掩袭。
凡军行所至处，有水泉及放牧草地，并差人监当，不得令浊乱，及非理践踪。
凡破贼得殊方异物，堪以奉人主者，随物给价与所获人，物即归官。
凡士卒临阵，随身私物将挈不行者，各书姓名、色件付本队辎重主者。
凡军欲临阵，士卒不能执作劳役，听补缉衣履，务令安逸。
凡兵士军装衣资，并将校检察，勿得浪费。
凡士卒乘马，皆本军将校递为检辖，令谨切爱护，以时饮饲。
凡马军，未见贼，骑十里，步十里。事非警急，不得辄驰走，以损马力。
凡马，须择拣迟速相等者，给配同队。有强、恶者，别拣为群，以备冲突。
若性恶不可制者，不得给配战士。
凡战士给配得马，有钝弱不堪入战者，许自白主将，听与换给。
凡探候得贼事宜，并与邻道主将密相关报。
凡军行，主将先令士卒曰：军行所到之处，兵士不得妄割稼穑，伐林木，杀六畜，掠财物，奸犯人妇女。
凡将佐，三日一巡本部吏士营幕，阅其饮食精粗，均劳逸，恤疾苦。
凡军中，不得采风言，及受匿名论人是非者，恐贼人谋害良善。
凡军中，不得讽诵歌诗曲调感切人者，及乐中不得为悲凉之声。
凡士卒有过，本因错失，非有害军士者，主将量情愿减拟，以怀人心。
凡军，强暴凌人不受羁制者，并当除去。
凡军中，除依时教阅外，主将不得劳扰军士，务令休志。
凡军行，住营三日外，并须教习武艺，缮备器械。
凡军中教射，先教射近，次教射远。
凡辎重，常令在中军，不得在前后，恐贼偏攻。
凡军营，无利不住，经时久则弛慢，贼因得计，但时有移易，则人不懈怠，贼亦不测。
凡阵破，不许捉生，恐因争竞以致军乱。
凡吏士杀敌，得资财蓄产，并悉数以白大将，无得辄隐。
凡合战时，不许收贼器械军号错杂。
凡军中掠获，除按条赏士外，大将不得辄取。
凡得被掠将佐及敌中偏裨，并验问申奏。
凡军中，不使羸老疾病人在战列，恐牵溃行阵。及不使工巧人战斗，妨葺理军器。
凡书生杂吏，不许临阵观瞻。
凡得敌中降人，自陈军中利害者，不可即听，须受而审覆之。
凡得生口，无问逆顺，皆不得辄杀，以招来者，渐以诱开敌情；亦不可纵逸，防为间谍。
凡贼势未穷蹙，辄求和者，当佯许，勿拒之，益戒军中为备。
凡行营，每队定官一员，专察高声。或诸军前后相远，须传声唤人，则委差定当传者，他人不得辄传。合传不传，不合传而传者，皆论如军律。
凡军中请器械并战袍，并定斤两、标记、色号、枪剑、弓弩等，并各记之，军司明立文簿，军还送纳，皆按簿交受。
凡军士请纳器甲，须本营将校部勒同毕，不得前后自便。
凡军中人得所遗物产，并当日于所属送纳。
凡军中除炊炮及应得存火外，馀并不许辄留。
凡军士，不得辄议敌中事宜。
凡军中，除习武艺为戏外（如拔距、投石之类也），馀博戏并皆禁断。
凡军中有克捷，所送露布，由都部署以闻，乃牒转运使，遍下管内。
符契符契之设尚矣，周武王问： 欲引兵深入诸侯之地，三军卒有缓急利害，吾将以近通远，从中应外，以给三军之用，奈何？ 太公曰： 主与将有阴符，凡八等：有大胜克敌之符，长一尺；破军擒将之符，长九寸；降城得邑之符，长八寸；有却敌报远之符，长七寸；警众坚守之符，长六寸；请粮益兵之符，长五寸；军败亡将之符，长四寸；有失利亡士之符，长三寸。诸奉使行符稽留，若符事泄，闻、告者皆诛之。敌虽圣智，莫之能识。 然近代或用或置，沿革不同。
宋康定初制符契，颁于沿边诸部。今附其法于后云。
符长五寸，阔二寸，厚六分。上面刻篆字曰：某处发兵符。下面铸虎豹为饰。
中分为二段，牙槽相合。右一段左旁作虎豹头四枚，左一段右旁开四窍，为勘合之处。先勘合讫，却将篆文面相向合定，于侧向刻十干字为号。其弟一符，勘甲己字为合。第二符，勘乙庚字为合。第三符，勘丙辛字为合。第四符，勘丁壬字为合。第五符，勘戊癸字为合。左符，即全刻十干半字；右符，即依次刻甲己等两半字。右五段留京师，左五段降付逐道主将收掌。
凡发兵马，全指挥或三百人以上至五千人，用一虎一豹符；五千人以上，用双虎只豹符。以下符之法委枢密院，以右符第一为始，盛以木函，封以本院印，与宣命相副，付于使臣。宣内具言：下第一符发兵马若干。主将遇宣与符，即将左符看验得合，乃为兴发。发讫，即以本司印封题右符，还付使臣，归京，仍飞驿别奏。
凡主将所掌符契，专择一官为腹心典领。
凡给受符契次第、月日、所发兵马之数，皆书于籍，勿得谬误，以备照覆。
若再有抽发，枢密院即下右符第二至第五，各以次行用，周而复始。其降宣、遣使、封题、勘合，并如下第一之制。其铜符右段，委枢密长官于本院严固封锁，以承旨主事各一员典掌，亦置籍抄记如法，本院官通押递相照验。
本契长七寸，阔二寸，厚一寸五分。上下面并题云：某处契。中剖为上下二段，上段内为鱼形，并题一二三次第，下段内刻空鱼，为勘合之处。左侧题云：左鱼合；右侧题云：右鱼合。上三段，下一段，上三段留主将收掌，下一段付诸军州城寨主收掌。
凡主将差发兵马百人以上，先发上契第一段，盛以皮囊，封以本司印，并文牒相副，遣指使或职员赍付。文牒内具言：发第一契兵马若干。其州县城寨主得牒与契，即将下契与上契勘验，得合，乃交付兵马。付讫，其上契却用本司印封题，发付使人赍归。其第二、第三契差发勘合，并如下第一契条约。如再有抽发，即依次用之，周而复始。其收掌给受委官置籍，一准符制。
传信牌宋大将石普上言：北面抗敌行阵间，有所号令则遣人驰告，恐失计划，复虞奸诈，请令将帅各持破钱造牌，遇传令，合而为信。
真宗以古有兵符，废之已久，因制漆木为牌，长六寸，阔三寸，腹背刻字而中分之，置凿柄，令可合。又穿二窍，容笔黑，上施纸扎。每临阵，则分而持之；或传令，则书其言，而系军吏之颈，至彼，合契，乃书复命焉。
字验旧法：军中咨事，若以文牒往来，须防泄漏；以腹心报覆，不惟劳烦，亦防人情有时离叛。今约军中之事，略有四十余条，以一字为暗号：
请弓、请箭、请刀、请甲、请枪旗、请锅幕、请马、请衣赐、请粮料、请草料、请车牛、请船、请攻城守具、请添兵、请移营、请进军、请退军、请固守、未见贼、见贼讫、贼多、贼少、贼相敌、贼添兵、贼移营、贼进兵、贼退兵、贼固守、围得贼城、解围城、被贼围、贼围解、战不胜、战大胜、战大捷、将士投降、将士叛、士卒病、都将病、战小胜。
右凡偏裨将校受命攻围，临发时，以旧诗四十字，不得令字重，每字依次配一条，与大将各收一本。如有报覆事，据字于寻常书状或文牒中书之，加印记所请。得所报知，即书本字，或亦加印记。如不允，即空印之，使众人不能晓也。
间谍兵法曰：明君贤将，所以动而胜人，成功出于众者，先知也。先知者，不可取于鬼神，不可象于事，不可验于度，必取于人而知敌之情者也。夫用间有五，有因间，有内间，有反间，有死间，有生间。因间者，因敌乡国之人而厚抚之，使为间也。内间者，敌之官人，有贤而失职者，有无过而被刑者，有宠嬖而贪财者，有屈在下位而不得任使者，有欲求展己之才能者，有翻覆变诈、常持两端之心者，如此之官，皆可以潜通问遣、厚贶金帛而结之，因求其国中之情，察其谋我之事，复间其君臣，使不和同也。反间者，敌有间来窥我，我必先知之，或以厚贶诱之，反为我用之；或佯为不觉，示其伪情而纵之，则敌人之间反为我用。
死间者，外诈立事迹，令吾间凭其诈迹以输诚于敌，而得敌信；若我进取与诈迹不同，间者不能脱，则为敌所杀。生间者，取内明外愚、形劣心庄、闲于鄙事、能忍饥寒诟耻者，往来通报也。此五者，皆当谨察其人而任之，否则不能成务而自屠其身，漏吾军事也。故曰：三军之事，莫亲于间，赏莫厚于间，事莫密于间。
非圣知不能用间，谓先量间者之性，诚实多智，乃可用之。然则间亦有利于财货，不得敌之情实，但将虚词以赴我约。此非用心微妙，不能酌其情伪。
凡军之所欲击，城之所欲攻，人之所欲杀，必先知其守将左右谒者、门者、舍人之姓名，令吾间索知之，使往则自通也。又曰：必索间（谓常于军中搜索敌人间谋）。敌间之来者，因而利之，导而舍之，故反间可得而用也。因是而知之，故乡间、内间可待而使也。因是而知之，故死间为诳事可使告敌。因是而知之，故生间可使如期。五间之事，主必知之，知之必在于反间，故反间不可不厚也。
五间俱起，莫知其道，是为神纪，此谓善任间者。同时而任，五间异辞，合谋往之，于敌虽有明智，无不惑者。又有求彼邻好，旁致事端，佯缓罪囚，露此伪迹，通尺书以离其亲信，却降虏以示吾虚状，临敌为计，非一途也。
凡遣间者，受词指纵必于卧内。其人非素旧者，亦当羁质其族，使虽死不敢漏吾密。故曰：间事未发而先闻者，间与所告皆死也。夫水能济舟，亦能覆舟。
我用间以谋人，人亦有用间以谋己。我以审往，人以密来，为将者亦当酌此以待之，可无失矣。
乡导经曰：不用乡导者，不能得地利。管子曰：主兵者，审知地图，然后可以行军袭邑。盖入人之境者，我孤军以进，彼密严而待，渡险则有发伏之虑，涉川则有壅决之忧，昼行则有暴来之斗，夜止则有虚惊之挠；顿舍必就薪水，畜牧必依刍草，一事不备，则自投于死，安能获寇哉？故敌国之山林兵阜可以设险者，灌丛茂草蒲苇之可以隐藏者，道里之远近，城郭之小大，委（于伪切）积（子智切）之所在，水草之所有，卒乘之众寡，器甲之坚脆，必尽知之，则兵行乡导不可暂无。
凡用军事，或俘虏为乡导者，须防贼谍阴持奸计，为其诱误。必在鉴其色，察其情，参验数人之言，委曲相合，乃可信任。便当厚其颁赏，要之爵秩。乃选腹心智谋之士，挟而偕相出处，密防其二也。然不如素蓄堪用之士，但能谙练行途，亦不必土人也。如在旷野，四隅莫辨，又值夜晦，当视北辰及候中星为正。
正月：昏，昂中；旦，心中。二月：昏，井中；旦，箕中。三月：昏，柳中；旦，南斗中。四月：昏，翼中；旦，牵牛中。五月：昏，角中；旦，危中。六月：昏，氐中；旦，壁中。七月：昏，尾中；旦，娄中。八月：昏，南斗中；旦，毕中。九月：昏，牛中；旦，井中。十月：昏，虚中；旦，室中。十一月：昏，营室中；旦，轸中。十二月：昏，奎中；旦，亢中。
若遇天景а霾，夜色暝黑，又不能辨方向，则当纵老马前行，令识道路。
或出指南车及指南鱼以辨所向。指南车法，世不传。鱼法，用铁叶剪裁，长二寸，阔五分，首尾锐如鱼形，置炭中，火烧之，候通赤（以铁钤钤鱼首，出火，以尾正对子位，醮水盆中，没尾数分，则上以密器收之。用时置水碗于无风处，平放鱼在水面，令浮其首），当南向午也。<br/>
