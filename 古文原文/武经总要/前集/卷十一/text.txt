攻城法（但贼躲避于城用此法攻之附器具图）
用兵之法，全国为上，破国次之；全卒为上，破卒次之。此谓用谋以降敌，必不得已，始修车橹，具器械，三月而后成；踊土距，又三月而后已。恐伤人之甚也，故曰攻城为下。然攻亦有道，必在乎审彼之强弱，量我之众寡，或攻而不围，或围而不攻。知此之道，则能胜矣。攻之者，大要攻其所必守与其所必救，故城有宜急而取之者，有宜缓而克之者。若彼我势均，外有强援，虑腹背之患者，须急攻之，以速其利。如我强彼弱，外无寇援，力足以制者，当羁縻守之，以待其弊。是谓不以兵攻，以计困之，令其自拔，令其自毁。若城坚兵众，欲留我师，外援且至，则表里受敌，援之未足为利，不拔足以挫威，若是而将有不胜其忿而蚁附之，士卒被伤，城终不拔者，乃攻之灾。此所谓不审彼之强弱者也。法曰：十则围之，五则攻之。兵少则不可久围，环而斗之，离而合之，此所谓量我之众寡者也。又城有所必攻者、有所不攻者，故兵向城，必先使谍者求知城中之粮数，计人为费，粮多而人少，则攻而勿围；粮少而人多，则围而勿攻也。此所谓或攻或围者。凡欲攻城，备攻具，然后行之；得主地，然后临之。趋其所邑，谓攻其军主之所在；绝其所恃，谓断其粮道而守其归路，使外交不得相救也。围兵必去城三百步外，则弓矢不及，奸伪不通，贼出突围，势力已困；欲攻其一面，则四面挠之，使敌不知所备。此兵谋也。不发撅坟墓，不杀老幼妇女，不焚庐舍，不污井灶，不毁神祠佛像，恐怒敌也。破城鼓声未绝，不许散俘虏，□俘虏须限以时。及时，击鼓三通，军人便须归营。若捉获妇女者，三日外不许留置在营，此军礼也。得贼城堡，非有要害可恃者，不分兵镇守。得贼城近境者，则固守以积粮储薪刍中备之物，此所以免转输之劳也。今采历代攻城之器，可施设者，图形于左，以备用。
(图A)(缺)右地道，约高七尺五寸，广八尺。凡攻城者，使头车抵城，凿城为地道。每开至尺余，便施横地伏，立排沙柱，架罨梁，防城土下摧。凿之渐深，则随益设之。役夫运木，皆自头车绪棚内外来往冗城。欲透，量留三五尺以来，则积薪于内，纵火焚之，柱折则城摧。
(图A)(缺)右距堙，即土山也。凡头车冗城，则取其土为堆阜；非冗城者，亦可凿土为之。使人乘城而上，世亦谓之叠道。仍用生牛皮作小屋，并四面蒙之，屋中容运土人以避矢。
(图A)(缺)右绪棚，接绪头车，架木为棚，故曰绪棚。其高下如头车，棚上及两旁皆设皮笆，以御矢石。若头车进，则益设之，随其远近。若敌人以火焚车及棚，则施设泥浆、麻搭、浑脱水袋以救之。
锋刃、鸦嘴、铧锹、方锹、铁、铲子。右地道内撅土用之，并设人常用，更不图形。
(图A)(缺)右头车，攻城器也。身长九尺，阔七尺，前高七尺，后高八尺。以两巨木为地伏，前后梯桄各一，前桄尤要壮大。上植四柱，柱头设涎衣梁，上铺散子木为盖，中留方窍，广二尺，容人上下。盖上铺皮笆一重（皮笆以竹片编成，以生牛皮漫），笆上铺穰藁，厚尺馀，穰藁上又施皮笆，所以御炮石也。车三面皆设约竿（如今坐槛上栏干）。头牌木每牌长九尺，阔五寸，厚六寸，首有小窍，以皮绳系著车盖，垂在约竿外，木无定数，但取遮密三面。牌外又垂皮笆，亦以御炮。方窍下置梯，以升。盖上前施屏风笆一，笆中开箭窗，倚以木马，令人于笆内射外。凡攻城凿地道，以车蔽人。先于百步内，以矢石击当面守城人，使不能立，乃自壕外进车。用大木二条，各长一丈八尺，谓之揭竿，首插前桄下，稍压后桄，出，以土囊压竿，稍令揭车首昂起。车每进，便设绪棚续车后。遇壕，则运土杂刍藁填之，运者皆自车中及绪棚下往来，矢石不能及。又以千斤大麻绳系车前桄，引向后出，以绞车自后急绞，以助竿力，令车首常去地尺余。两面约竿牌木下分用三十人摧扌克梯，桄下又以木橛铁挺斡跳，使进抵城下。
头车旧本无轮，又无头牌。今添入两旁十轮及前面屏风牌，并两掩手，庶可适用。
(图A)(缺)右壕桥，长短以壕为准。下施两巨轮，首贯两小轮。推进入壕，轮陷则桥平可渡。若壕阔，则用折叠桥，其制以两壕桥相接，中施转轴，用法亦如之。
右云梯，以大木为床，下施大轮，上立二梯，各长二丈余，中施转轴。车四面以生牛皮为屏蔽，内以人推进及城，则起飞梯于云梯之上，以窥城中，故曰云梯。飞梯长二三丈首贯双轮。欲蚁附，则以轮著城推进。竹飞梯，用独竿大竹，两旁施脚涩以登。
蹑头飞梯，如飞梯之制，为两层，上层用独竿竹，中施转轴，以起梯。竿首贯双轮，取其附城易起。
(图A)(缺)右火车，以车轮车中为炉，上施镬，满盛以油，炽炭火爨，令沸，仍四面积薪，推至城门楼下，纵火而去。敌必下水沃之，油得水，则焰益高，则楼可燔也。
(图A)(缺)右贲せ车，下虚上盖，如斧刃（其车梯盘勿施桄板，中可容人着地推车），载以四车轮，其盖以独绳为脊，以生牛皮革蒙之。中可蔽十人，坟隍推之，直抵城下攻厥。
尖头木驴，形如贲せ车，惟增二轮，上横大木为脊，长一丈五尺，上锐下方，高八尺，以生牛革裹之，内蔽十人，推逼城下，以攻城作地道。
木牛，以坚木厚板为平屋，裹以生牛革，下施四车轮，自内推进，以蔽攻城人，亦木驴之类也。
木幔，以版为之，制如屏，裹以生牛革，上施桔槔，载以四车轮，低昂，以绳挽之。凡攻城，欲蚁附者，则以幔御当面矢石也。
(图A)(缺)右凡望楼，与城中望楼为一（制具守城门），所以下望城中事。攻城，欲利推徒，故以车载。其制，以坚木为车坐，并辕长一丈五尺。下施四轮，轮高三尺五寸。上建望竿（凡建竿，皆用鹿颊木），长四十五尺，上径八寸，下径一尺二寸（如乏长木，亦可接用），上安望楼，竿下施转轴，两傍施叉手木。系麻绳三棚，上棚二条，各长七十尺；中棚二条，各长五十尺；下棚二条，各长四十尺。
带环、铁撅十条，皆下锐。凡立竿，如舟上建樯法，钉撅系绳，六面维之，令固。
馀制及候望法，皆约城中望楼也。
右铁猫，以铁索系三须。
火钩，以双钩刀为刃。
火镰，以钩刀为刃。
火叉，以铁为两歧。凡攻城将透，积薪草、松明、麻迅（音诜）于地道中，加以膏油，纵火焚城，续之令不灭，则施四物以备用。烧之三日，其城自摧。
(图A)(缺)右短刃枪并，长二尺，杆长六尺。
短锥枪并，长一尺二寸，杆长六尺。
抓枪，刃长一尺五寸，刃后有四逆须。杆长六尺，前二尺施铁，刺如鸡距。
蒺梨枪，刃并长一尺三寸，杆长六尺，前二尺施铁蒺梨。皆头车、绪棚中所用战器。
拐枪刃连裤，长二尺五寸，杆长四尺，有拐。攻城将透，敌来迎我，则与前四枪通用捍敌也。
(图A)(缺)右烈钻，刃连长一尺五寸，上锐下方，阔八寸，柄长三尺，有拐。
耳刀，刃连长一尺，上锐下狭，柄长三尺。凡冗城，先用刀钻土，后施锹锸。
钅霍锥，刃连长二尺，柄长二尺五寸。冗城深者，以锥探透否。
蛾眉鑺，长九寸，刃阔五寸，柄长三尺。
凰头斧，头长八寸，柄长二尺五寸。并地道内撅土用之。
(图A)(缺)古注盘，方四尺，深七寸，中开一窍。
木槛，方四尺，深二尺，以储人清臭药。
皮透槽，长四尺，阔三尺，以生牛皮为之。
皮漫，方六尺五寸，亦生牛皮为之。四角各施铁连环，环贯火绳。凡攻城，为地道，敌人返冗地以迎我，我则煮人清臭药，自翻身窟中，以注盘透槽下灌敌人（翻身，谓城中凿地道迎我，以瓮听审知所自，我则傍穿暗道，层级渐高，直至敌人所凿地道上为冗，冗口施注盘，以透槽注药以灌之）。皮漫，凡我凿地道，敌人作翻身窟注药害我，我则张皮漫，系绳于排沙柱端以盛之，则无害。
(图A)(缺)尘车，约行烟置三二十具，如飞梯板屋之类（或即以飞梯板屋移用之，亦通）。其车与烟同纵，待烟气盛，即推车逼城，其尘灰，守城人不能存立，必回避，聚向一边，则攻城人可缘上（用石灰最佳）。
(图A)(缺)右巢车，其制以八轮车当中建高竿，竿首施辘轳，以绳挽板屋上竿首。其屋方四尺，高五尺，以生牛皮裹之，以御矢石。竿之高下，以城为准。使人藏屋中，下窥城中事。远望如鸟巢，故谓之巢车也。
右其说不著。
