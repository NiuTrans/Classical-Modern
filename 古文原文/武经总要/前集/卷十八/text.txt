陕西路
陕西路，《禹贡》雍梁冀豫四州之地，而雍州全得焉。天文东井与鬼宿之分。
西接羌戎，东界潼陕，南连巴汉，北际朔方，自安定、北地、上郡皆逼近戎狄，历代未尝去战备，武都之地则氐羌杂处，武威以西皆匈奴接境，故防秋乘塞，严兵置戎，并列雄镇，以讲武经为中朝之西屏。
延丹坊堡安军路延州延安郡，古白翟地，唐置州，升为总管府。徙吐谷浑部落，立浑州、宽州、浩（音诰）（音门）府，寄治州界（凉州有浩河六谷，吐浑所居，唐初迁部族在州界，乔立浑州、宽州，即浑州、宽州川也），迄今蕃汉杂处。唐置延节度。宋为彰信军节度。其地东至隰州三百七十里，西至庆州三百三十里，南至州一百四十里，北至保安军一百五十里，又至大理河二百七十里，东北至绥州，西北至宥州，皆三百馀里。自绥、宥、灵、夏以北，皆党项所据，官军戍守设寨十七。置延丹坊保安军路马部军都部署以下兵官，以州为治所，控绥、银、夏、卢子关一路。本路置州兵及禁军更戍外，又领熟户蕃户蕃兵九大族一万二千七百人，马一千四百九十疋，弓箭手一千五百二十一人，马一百五十五疋。即今之陕西延安府是也。
保寨十七：
顺安寨即唐初南平州安固县地。宋建南安寨，康定中弃之，庆历初重修，赐今名。
自寨西北至怀宁绥平二寨，俱一川守御之要。东至白草寨四十里，西南至石胡寨四十里，北至绥州四十里，西至怀宁寨四十里，南至清涧城五十里。
怀宁寨，故长宁寨也，庆历中重修，赐今名。东南至顺安寨四十里；南自宽州，至清涧城四十五里；西至绥平寨四十里；北至大理河八十里，至横山一带。绥平寨，绥州城平县也。隋时置城平川；宋天圣中重筑，改名永平，寻弃之；庆历中又修复，改今名。东至顺安寨，西至金明县界一百一十里，南至永平川，北边壕，接绥州，西南至州百里。东北无定河至铁茄平五里。
黑水堡，庆历中筑。东控城平川，西控黑水川路，入卢子关北外大理河至横山，最为要害之地。东至绥平寨四十里，西至土门堡二十里，南至安定堡六十里，北至大理河六十里。
白草寨，东控黄河伏落关路，北绥州界铁茄平定仙岭满堂川路，最为要害之地。东至黄河二十里，西至顺安寨四十里，南至隰州上平关三十里。
清涧城，即故绥德县地，名清涧川。东控黄河一带贼路，庆历中修。东至石胡镇四十里，西至水平寨八十里，西南至延州二百里，南至延州寨四十里，北至怀宁寨四十五里。
石胡寨，庆历中筑。西南至清涧城四十里，北至顺安寨四十里。
丹头寨，旧号丹头堡，东宽州川路。庆历中修。东至清涧城四十里，西至安定堡四十里，南至水平寨四十里，北至绥平寨四十里。安定堡，地名为蹄川，控清涧川一带，东西控安远废寨。庆历中筑。东至丹头寨七十里，西南至安远废寨，南至大粮寨七十里，北至黑水堡五十里。
青化寨，太平兴国中筑，号青化堡，加兵戍守，西控青化州口，庆历中增修建寨。东至永平寨七十里，西至延州五十里。
永平寨，东控永平川路，东南至清涧城八十里，西南至青化寨七十里，北至丹头寨四十里。
招安寨，北接杏子河，至横山一路，庆历中筑。东至金明寨三十五里，西至静边镇八十里，北至保安军八十里。
新寨，控延州东北疆远川一带，太平兴国中重修。东至青化寨二十里，西至金明寨四十里。
金明寨，控金明一川之口。本汉高奴县地，董翳所居，后魏为广县，隋改金明，唐置北武川，宋以县为寨。东至青化寨八十里，西至招安寨二十五里，南至延州四十里，北至龙口平二十里。
龙安寨，在废栲栳寨之西，地名龙口平，控塞门川废寨一带戎马来路。东至新寨七十里，南至金明寨三十五里，西至万安寨七十里，北至塞门故寨八十里。
万安寨，东控五龙川入延州路。东至延州八十里，西浑州川路至招安寨，北至保安军八十里，南至敷政县。
围林寨，西控土门一带贼路，入浑州川至瓦堂川。庆历中置堡戍守。东至龙安寨九十里，西至北安军五十里，南至招安寨八十里，北至瓦堂川界。
盐夏路，自州北过塞门寨，度卢子关，由屏风谷入夏州界，石堡、乌延、马岭入平夏，至盐州，约六百里，其路自塞门至石堡、乌延，并山谷中行，最为险狭；乌延至夏州平地。宋初，塞门至乌延蕃部内附，石堡城置兵戍守。至道中，五路出师，范廷召从此路进军，凡二十日，至乌白池会师。今废卢子关、石堡、安远、塞门四城。北路山谷险峻，比诸路最甚。
保安军，旧延州栲栳城。唐为神策军，控扼蕃寇。宋建军，置三寨守之。东至延州百五十里，经敷政、敷施二县界，山谷不通车轨。西至庆州界九十里，南至延州界一百一十里，北至长城八十里，十里即蕃族界，入宥州、夏州路。今为保安县，属陕之延安府。
寨三：
德靖寨，北控洛河川，入西界金汤镇大路，旧号建子城，天圣中改今名。东至军六十里，西至金汤镇六十里，南至保胜寨七十里，北至熨斗平川路，至金汤六十里。
顺宁寨，东控大虫谷口，北五里即生户归娘族，至大理河，庆历中筑。东至塞门弃寨百六十里。西北至西界，南至军四十里，北至归娘岭三十里。
保胜寨，东北控扼莫河路一带蕃部，庆历中筑。东至万安寨八十里，西至义征川，南至静边镇五十里，北至保安军四十里。
长城岭路，自军北归娘族六十里，过长城岭，北至秦王井驿，入平夏，经柳泊岭、并铁市、白池、人头堡、苦井、三分山、谷口、河北九驿，至故灵州怀远镇七百里（后为建兴州）。北路自军至秦王井，在山谷中行，险狭。自秦王井，地势渐宽平，经沙碛，少水泉，可掘沙为井。夏国宥州界并沙碛地，卑险，掘丈馀，则有水。若因大风，寻复湮塞。保安军至贼界三十里，此路可行师。
鹿阝州洛郊郡，古白翟国，唐武德中置州，以鹿阝为名，又建为都督府。
宋为保大军节度。东至丹州百二十里，西至庆州界百八十里，南至坊州界七十里，北至延州百六十里。今仍为鹿阝州，属延安府。
康定军，康定元年以鹿阝城县置，即今之鹿阝州是也。
寨一：
直罗县寨，唐武德中，分三川、洛交置县，以城枕罗水，其川平故也。今分兵戍守，控华池一带蕃部。至庆州华池镇四十里。
宁环庆路庆州安化郡，古义渠戎地，隋置州，今城在白马两川口。唐为中都督府，又立安化、芳池二都督府，党项、野利种落皆寄治州界，为鹿阝宁节度。其地南至宁州百二十里，北至环州百八十里，西南至宁州七十里，东北至宥州。宋置宁环庆路马步军都部署以下兵官，以州为治所，北控翰海灵盐一路，居要害之地，本路置州兵及禁旅更戍外，又领熟户蕃兵二百四十七族，总四万四千人，马四千三百九十疋，弓箭手二十一指挥，马一百九十五疋。即今之陕西庆阳府是也。
城寨镇堡十二：
淮安镇，古淮安县地，北控通塞川，道路宽平，最为要害之地。咸平中筑，去环州木波镇八十里，二镇兵马为诸路之援。按唐史，开元中检校逃户置，因为怀安，字讹谓之淮安。东至五交镇三十里，西北至柔远寨五十里，南至州七十里，东北至东谷寨三十里，北至西谷寨四十里，西至西界五十里。
淮安东谷寨，北控入西界通塞川大路，西南至州百七十里，南至淮安镇三十里，北至西界五里。
淮安西谷寨，淮安西边谷口，入环州路。西南至州百八十里，南至淮安镇四十里，北至西界五十里。
美利堡，西南至州一百五十里，东谷寨十五里，淮安镇十五里。
雪泥堡，西南至州一百五十里，淮安镇十五里，西谷二十五里。
华池镇，后魏蔚州故城，控胡卢河川路，入鹿阝州直罗县界，隋为县，有子午山。宋置巡检兵官，总华池、平戎、凤川、柔远、淮安。自子午山狗道岭，至义州达磨洛河川保安宁小胡族。东南至州一百三十里，西至凤川镇二十里，东至平戎镇四十里，州直罗县四十五里。
业乐镇，大中祥符中筑。因蕃族内附，时筑业乐、凤川、柔远三城。西南至州七十里，淮安镇七十里，柔远寨五十里。
五交镇，西至淮安镇三十里，西南至州百里，北至西界五十里。
凤川镇，西北控子午岭路至西界，大中祥符中筑。东至川百五十里，西南至合水镇五十里，东南至华池镇二十里，西至界四十里。
合水镇，即唐之合川县。宋祥符中，修理废县为镇。西至凤川六十里，东至华池七十里，西至州五十里，至西界百里。
平戎镇，控洛河一带入西界路，西至州百六十里，西南至华池镇四十里，西界六十里。
柔远寨，东有路入西界白豹、后桥二镇，大中祥符中筑。东南至州百二十里，东至业乐镇五十里，东北入西界后桥、白豹谷三十里。大顺城，新城，北据两川之口，东自乌川路至故凤川城，西自后桥堡川路至十二盘堡，北自木岭，与夏国以古道分界。东至花池县界，西至柔远寨界。
其木岭即突厥川也，东至乌川，西至十二盘堡，南至州，北至蕃界十五里。
车箱峡路，自淮安西北入通塞川，经大胡泊、静边镇、香柏寨，取车箱峡路，过庆州旧蕃戎地（今为建安州），北入盐州，约五百里。此路山原川谷中行，不至艰险。国初，淮安至盐州蕃部并内附。至道中五路出师，丁空从此路进军，至盐州金静边白豹、金汤、后桥等镇，并为贼境，各置堡寨。
环州，治通远县，古朔方鸣沙地，秦长城在焉，居人部落相杂。唐为乐州，天宝后陷吐蕃。宣宗收复，建为威州，割木波、马岭二镇隶之。周置通远军使，本朝淳化中复为州，改今名。其地三面控蕃戎，最为檄塞之剧。东至蕃界十五里，西至蕃界十五里，南至庆州百四十里（木波镇路），北至洪德寨八十里，寨北即蕃界。青冈峡、清远军、积石浦、洛河、耀德镇、清边寨、灵州共七程，沙碛远无邮传，冬夏少水。按《皇华四达记》：至灵州五百四十里。
镇寨十三：
洪德寨，西北路即旧口，入灵武大路，号青冈峡。东至盐州路，号归德川。
东永和寨，南至州十里，西肃远寨，东北边墩二十里接界。
乌仑寨，控乌仑川一带贼马来路，咸平中重修。东接蕃界，西即永和寨，南至州二十五里，北至肃远寨十三里。
肃远寨，北控大落乾川，即骆驼平地入西界旧路。咸平中，增筑新城，赐今名。南至州三十七里，北至洪德寨十三里。
定边寨，在三店沟戎马来路，北控西界三条路。天圣中置。东至平远寨二十里，西至蕃界十五里，南熟户，北至边壕十五里。
平远寨，东控大岘山入灵武路，天禧中筑。东至州七十里，西至定边寨二十里，南熟户二十里。
大枚寨，入庆州中路。西北至州七十五里，东至熟户郭家族十五里，西至石昌镇五十里，南至马岭四十五里，北至木波镇三十里。
永和寨，西控大岘山北至蕃界，天德中始筑。东至洪德寨，西至熟户，南至金汤族，北至蕃界。
安塞寨，北控西界九星原路，天禧中筑。东至边壕界三十里，西至州四十里，南至州四十里。团堡寨，天禧中筑。东至熟户，西至熟户，南至熟户，北至石昌镇四十里，又至州一百五十里。
马岭镇，旧属灵州，周广顺初割属环州，即古之马岭县，汉为牧地。川形似马岭，因为县名。今控马岭川大路。东至熟户，东南至庆州六十五里，南至府城镇二十五里，北至大拔寨四十五里，至州一百三十里。
木波镇，旧属灵州，北路通庆州，咸平中重修。东至北界，西至合道镇四十里，南至大拔寨三十里，北至州四十五里。
石昌镇，控西北马岭大川口入故威州路，北与合道镇相应援，咸平中重修。
东北至大拔寨五十里，西至州百五十五里，南至团堡寨四十里，西北至西界。
合道镇，东至木波镇四十里，西至西界，南至熟户，北至州百一十里。
灵盐路，自洪德寨西北入青冈峡上，至美利寨入清远军，军城则宋初转运使郑文宝建议筑之，在灵州南界积石岭上瀚海中，至灵环州三四百里地不毛，无水泉。浦洛河、耀德、盐井、清边镇入灵州，约五百里，本灵环州大路，咸平中陷清远军，明年陷灵州，弃美利寨。此路经瀚海中，无水泉。一路至洪德寨，东北入归德川上，过西界虾蟆寨、骆驼会，取双堆峰至盐州，约三百馀里。洪德寨至骆驼会，系归德川奖水谷，甚为险狭，多泥泞。自骆驼会至盐州路，路平，人马易行。建隆以来，蕃族并为熟户。至道中，五路出师，李继隆由此路进军，日行数十里，凡十日到盐州。后并为贼境。
泾原仪渭镇戎德顺军路渭州，旧治襄武县。秦伐义渠戎，置郡。唐为渭州。至德后，陷於吐蕃。元和中置州。於平凉一境，坦平无险，利于驰突。其东至泾州一百三十里，西镇戎军一百四十里，南仪州，北原州，并七十里。宋咸平中，曹玮守边，自州界循陇山而东刳边壕数百里，颇得守御之要。后置泾原仪渭镇戎德顺军马步军都部署以下兵官，初屯泾州，后以州为治所。本路置州兵及禁旅更戍外，又领熟户蕃兵百七十七族，一万三千三百四十一人，马五千五十三疋，弓箭手一百四十七指挥，二万一千五百九十七人，马六千五百六十八疋。即今之陕西巩昌府是也。
县寨镇七：
六盘关寨，古六盘关也，在瓦亭西南陇山上。唐天宝后陷于吐蕃，宣宗收复。
宋置寨戍守。东至木波寨二十里，西至神林寨四十里，南至杜家堡三十里，北至瓦亭寨二十里。
瓦亭寨，控龙山一带，即汉朝那县北古箫关也。后汉隗嚣使牛邯守瓦亭山，即此地，弹筝峡在焉。东自安国镇路至州七十里，西至安边堡二十里，南至定川堡一十里，北东山寨五十里。
安国镇，唐中和中置静塞寨，后改今名。东至州三十里，西自山河寨入瓦亭寨四十里，南至定川寨十里，西北二里至弹筝峡。
新寨，地名小卢关，开宝中筑，赐今名。东北至耀武镇十五里，西蒿店沟戎马来路，南至州二十五里，北至镇戎军彭阳城三十里。
定川寨，西控六盘山一带，太平兴国中置。东至州四十里，西至赵林寨二十里，西南至仪州制胜关三十里，北至东山寨三十里。潘原寨，古邑也。唐至德后，河陇尽陷，国之西境极于潘原。宣宗恢复，建为武州，今仍旧为县。东至泾州界五十里，西至平凉县界十三里，南至仪州华亭县界五十里，北至原州临泾县界三十五里，西北至平凉县界五十里。
耀武镇，东至原州铁原寨十五里，西至安国镇三十五里，南至州四十里，北至原州平安寨二十五里。
原州，治临泾县，取 高平曰原 为名。唐天宝末，河湟陇右尽陷。元和中，始修临泾城为原州，自是西戎无犯边者。四封之地，羌戎维居，北捍蕃境，置十一镇寨守之。东北宁州七十里，西镇戎军界百三十里，南渭州界百三十里，北庆州百三十里。即今之陕西平凉府是也。
镇寨十一：
柳泉镇，旧名鹁鸽泉，今名柳泉镇。西即熟户明珠灭藏康奴等族帐，北绥宁寨，西至故城五里，东至宁州界七十里，南至州四十里，北至环州界十里。
新城镇，控大卢川路，东至州六十里，西铁原寨二十五里，南渭州潘原县二十五里，北开远寨三十里。
铁原寨，东至新城镇二十五里，西至渭州界十里，南至耀武镇十里，北至平安寨三十里。
开远寨，东至州三十里，西至平安寨三十里，南至新城镇三十里，北至新门寨十里。
平安寨，东至开远寨三十里，西至彭阳城二十里，南至铁原寨二十里，北至绥宁寨八十里。
新门寨，东至州三十里，西边壕，南开远寨，北西壕寨十里。
西壕寨，东至彭阳城七十里，西至新门寨十五里，南至州四十里，北至柳泉镇三十里。
绥宁寨，在州西北。按地图，细腰古城北有一路入蕃界故威州，庆历中修筑，赐今名。与靖安寨相应援，得守御之要，舆柳泉等八寨为次边。东南至州百一十里，东柳泉镇，西北戎马来路，东南环州定边寨，西至胡卢泉三十里。
靖边寨，地名胡卢泉，此有二路，一入蕃界故威州，一至新门寨。庆历中修筑，赐今名。得守御之要。东南至州百三十里，东北至绥宁寨三十里，西镇戎军乾兴寨、北羊屈族帐戎马来路。
佛空平堡，古城也，庆历中修，捍北边胡马来路。东环州定边寨，西耳朵城，南至州北边界。
耳朵城，古城也，庆历中重修，舆绥宁、靖安二寨相应援。东佛空平川，西绥宁寨，南至州北边界。
镇戎军，故原州城也，萧关都卢山朝那湫及泾水所出，即其境。唐至德中陷于吐蕃，自是三辅西无襟带之固。时宰臣元载上议曰：今西境极於潘原，吐蕃防戍在摧沙堡原州界，其间当西塞之口，接陇山之固，草肥水甘，旧垒存焉。吐蕃比毁其垣墉，弃之不居。其西则监牧故地，长壕大堑，重复深固，乘间筑之，可移大军居泾州，以为本根，分兵守石门、木峡、陇山关，北抵於河，皆连山峻极、不可越。置鸣沙县，为丰安军之羽翼，灵武五城为形势，然后居陇右之地，以至安西，是谓断匈奴之胫。图其地以献，量井泉，计徒庸畚锸，皆具而不果城。宋咸平初，诏曹玮修筑建军，自陇山而东，缘古长城开浚壕堑。初李继隆请城镇戎，朝廷询其事，弟继和奏曰：平凉旧地，山川险阻，旁扼夷落，为中华襟带。乃城之。故迄今为便。其东至泾州百八十里，西南至临洮军六百里，南至秦州四百七十里，西北至灵州五百里，即今之平凉府镇原县是也。
城寨堡九：
朝延以军境平易，无扼束，利於驰突，令旁陇山而东循古长城，刳大壕以隔胡骑。寨城并在壕内。
三川寨，在捺龙川、天麻川、武延三川之间，因名三川。西控妙娥山一带西北入天都山路，可至灵武，地宽平美水草。西至天麻川，北至定川寨，去好水川百里。
定川寨，北控胡卢河大川入西界天都山，正扼贼路。东至渭州四十里，西至兰州约五百里，南至制胜关三十里，北至故会州约三百里。
高平寨，北至西界野鸡峰戎马来路。东天胜寨，西定川寨，南至军三十里，东北萧远寨，北至野鸡峰，北至菜园等川戎马来路。
天圣寨，天圣中筑，因赐名。东乾兴寨，西高平寨，北安远堡，控兰萧川菜园川贼路。
乾兴寨，天禧中筑，明年赐名乾兴。东至原州界黑寨沟二十里，西南至军七十里，西天圣寨，北至边壕七十里，南彭阳城北三川堡戎马来路。
彭阳城，东至平安寨二十里，西东山寨路，至军七十里。南至渭州新寨四十里，北至乾兴寨五十里。
东山寨，东至彭阳城三十里，西开远堡，接陇山。西至军五十里，西南安边堡三十里，北天圣寨六十里。
开远堡，祥符中筑。东至东山寨三十五里，西摧沙堡六盘山一带，南至安远堡三十里，北至军三十里。刘堡，缘胡卢河川路，北控贼界，从苇子湾至故萧关。
萧关路，自军北刘堡，缘胡卢河川，过古城，入苇子湾。出萧关至鸣沙县界，入灵武，约五百馀里，地形平敞。至道中，李继隆护送刍粮入灵武，由此路。
德顺军，旧陇竿城也，在六盘山外。祥符中，渭州曹玮言：今陇山外有弃地，陇竿川坦，为兵冲，曾无捍蔽。熟户以田输官，因相地形筑城，尽要害之地，以兵戍之，立堡寨，置弓弩手居之。庆历初，经略使韩琦言：笼竿城为山外四寨之首，北接镇戎军，捍一路戎马走集；北缘胡卢川河，经古萧关至鸣沙县。乞建为军。因赐名德顺。自六盘山寨二十里，至瓦亭四十里，又七十里至渭州。西自神林堡四十里，至石门蕃界七十里。东南至仪州百二十里，东北至镇戎军一十里，南好水川界。即今之平凉府静宁州是也。
城寨堡七：
隆德寨，天禧中筑，寨属渭州。地名邪没笼川，蕃语讹谓之羊牧隆城。庆历初改今名，隶德顺军，在陇山外，隆德、静边二寨居边壕外。东至笼竿城六十里，西至边壕四十里，南至静边四十里，北至东胜寨三十五里，南石门路。宣宗朝收复六关，即石门关也。
静边寨，在边壕外，祥符中蕃部献南市城地。天禧初筑，赐今名。西控捺陇谷、天麻川戎马来路，南自三角城路，入秦州弓门寨。旧属渭州，庆历中移属。
东至神林堡四十里，西至边壕二十里，南至熟户蕃族四十里，北至羊牧隆城四十里。
德胜寨，旧属渭州，天圣中筑，与隆德、静边寨抵秦州界。东南至军八十里，东至李武堡一十里，西至边壕一十里，南至笼竿城七十里，北至怀远城二十里，又西至界瓦川会百五十里，即西蕃笼谷也。此武延川戎马来路，有摘星、开边二堡。
中安堡，东至军三十里，西隆德寨，南章川堡，北熟户地。
章川堡，西北控扼西峡口戎马来路。地名樟川，顷因生户求内附，筑城，赐今名。东南结公城，西静边寨、捺龙川一路，南秦州白石堡，北神林堡熟户地。
水洛城，庆历中，蕃部铎厮舟阝等献水洛、结公二城池，因命版筑。又献良肥地数千顷，募弓箭手居之，以为捍御开秦亭之路。苏温罗等族献山林，连延数百里，去水洛城三十里，仪州、制胜关、德胜、静边、章川寨遂为内地。又於陇城川修一城，南至床穰寨、龙城寨，今属秦州。东制胜关百里，西熟户王家族，西南至床穰寨五十里，东南至弓门寨七十里，又四十里至秦州，东北至德顺军百一十里，北至静边寨九十五里。
结公城，南至水洛城三十五里，北至章川堡二十里，东至制胜关百里，西至静边寨六十里，西南至秦州百里。
泾州安定郡，唐平薛仁杲，置州泾渭之间，地形平敞，正当西塞之口。至德以后，河湟尽陷，西鄙之地极於潘原，遂屯重兵，升州为方镇。又谓散地不足守御，乃建平凉为渭州，临泾县为行原州，外张蕃翼之卫。宋建镇戎军，以通陇右；置德顺军，以制山外，渐复襟带之固。今为章化军节度。东至州界六十里，西至渭州界三十里，南至凤翔府界百里，西至原州界二十五里。今仍为泾州，属平凉府。
寨一：
长武寨，筑城在安仁谷中，四面险固皆阻，天涧陡绝，惟有一路可上。唐太宗讨薛仁杲，顿兵于此。与折摭城相对，皆大险也。后置神策军地，高崇文尝为长武城使。西北至州四十里，南至灵台川。
仪州华亭县，旧陇州属邑，后魏筑城置镇，以扼蕃戎之路。唐为神策军地。
后唐同光中，置义州。宋改今名。东至泾州百里，西至西蕃界一百里，南至陇州九十里，北至渭州瓦亭寨一百二十里。今为平凉府华亭县。关一：
制胜关，控陇西一带，旧号大震关，改赐今名。管缘山小寨二十五里。
秦陇凤翔阶成路秦州天水郡，本秦初封之地，在渭之间，诸羌杂处。唐武德初，置都督府。
天宝后，陷於吐蕃。至宣宗时，复为内地。土壤辽旷，尤宜畜牧。其东入陇州界故关山路，西至蕃界一百九十里，南凤州界一百八十里，东北陇州界一百四十里。
本朝建为雄武军节度，扼巴蜀之境，限河湟之城，其西又控党项、吐蕃陇右山之外，今之一都会也，置寨二十三以守御之。知州旧兼缘边都巡检使，今置秦陇凤翔阶成六州军马步军都部署以下兵官，以州为治所。本路置州兵，及朝廷遣禁旅更戍外，又领熟户蕃兵百七十四族，总三万五千六百六人，马二万二千四百七十疋；弓箭手十六指挥，五千九百人，马二千六百四十二疋。
寨二十三：
州境旷远，曹玮在边增筑弓门、治方、床穰、静戎、三阳、定西、伏羌、永宁、小落门、威远凡十寨，浚壕二百八十里。
永宁寨，建隆中筑。西北控龛谷路，至兰州五百五十里。旧号向书寨，至道中赐今名，置稻田以为险固。东至休羌寨三十里，西至来远寨二十里，南至小落门三十里，北宗哥城九百里。
伏羌寨，本唐初伏州，后改为县，天宝后陷於吐蕃。本朝建隆中，酋长尚波於献地，特置寨戍守。东至定西寨四十里，南至永宁寨三十里，南至夕阳镇三十里。
大落门寨，在伏羌寨西，有落门谷，良木所产，先为羌戎所据。雍熙中，知州温仲舒发兵侵取，颇致骚动。诏中使视之，言得地甚利，遂置寨，迄今为内地。祥符中再修置。东至永宁寨三十里，西威远寨八里，北来远寨二十里。
弓门寨，太平兴国中筑，在赤城川东波上，管小寨五。东至陇州故关七十里，西至治坊寨四十里，南至床穰寨六十里，北至边壕，西南至州百五十里。
定边寨，至本州一百八十里，东至陇州定戎镇四十里，西南至清水县八十里，西至弓门寨三十里。治坊寨，太平兴国中筑，在卧牛山东，管小寨四。东至弓门寨四十里，西至壕门外蕃界五里，南至床穰寨四十五里，北至熟户二里，西南至州一百二十里。
床穰寨，开宝中筑，控床川一带，管小堡十一。东至治坊寨四十里，西至静戎寨四十里，东至州百五十里，东南至清水县十里，北至蕃界二里。
静戎寨，太平兴国中筑，在长山岭下，管小堡五。东至床穰寨四十里，西至三阳寨四十里，南至陇城界五里，北至蕃界五里。开宝中重修。三阳寨，开宝中筑，扼三都谷。庆历中置，开稻田四百顷，以捍贼路。管小寨十六。东至静戎寨四十五里，西至定西寨十三里，南至州三十五里，北至蕃界七里。
定西寨，太平兴国中筑，管小寨四。东至三阳寨十五里，西至伏羌寨四十里，南至州四十里，北至蕃界五里。
威远寨，祥符中筑，旧名枭篦，后改今名。东至小落门寨五里，西至壕门外蕃部三里，南至马鬓寨十二里，北至来远寨八里。
安远寨，天禧中筑。东伏羌寨三十里，西来远寨一十里，南小落门寨三十里，北至生户五十六里。
临江寨，雍熙初筑，在渭水之南，与汉阳水合流，俗谓之西江。东至良恭故县四十里，西至蕃界十五里，西北将鸡寨四十里，北至蕃界五十里。
滔山寨，太平兴国中筑。东至骨谷镇七十里，西至良恭镇九十里，东北至长县界九十里。
来远寨，至州一百一十九里，东至永宁寨二十里，西至宁远寨郢南谷一十一里，南至威远寨堀埚一十里，北至渭河穷边。
小落门寨，至州一百四十里，东至永宁寨三十里，西南至威远寨八里，北至来远寨二十里。
宁远寨，至州一百三十里，东至来远寨、定边堡一十里，西至熟户，南至马家族二十里，北至丁家部族二十里。
榆柳寨，至州三百四十五里，东至良恭镇五十里，西至临江寨四十里，南至蕃界二十里，北至管下将鸡寨一十里。
将鸡寨，天禧中筑。东南至古良恭城四十里，西至临江寨五十里，南至驼项寨十五里，北至蕃界约一百里。
马骏寨，在州西马骏岭下。东至故城镇五十里，至州一百九十里，西至壕外蕃界五里，南至长道县三十里，北至威远寨界八里。
静边镇，祥符中，诏筑於南市城。西南至州百五十里，东北至德顺军八十里。
渭相接，控扼西戎之要。
陇城寨，唐县也，至德后陷於吐蕃。宋庆历中建寨，与德顺军水洛城、结公城二城相援。东弓门寨六十里，南白石堡四十里，北瓦龙谷堡四十里，东南治场寨四十五里，东北水洛城五十里，西床穰寨六十里。
达龙谷堡，庆历中筑。东龙川约四十里，西至西界生户约百里，东南安远寨六十里。
河湟甘肃瓜沙路，自州西北三百一十里至故渭州，又百八十里至临州，又东北二百里至兰州，北渡湟河，出金城关，二百六十里至凉州松昌县，又二百一十里至凉州，又五百一十里至甘州，又四百里至肃州，又九十里渡玉门关，又四百二十里至瓜州，又三百里至沙州入洮叠州路。自州西北三百一十里至渭州，又二百里至岷州，又百九十里至洮州，百八十里至叠州。
阶州武都郡，本白马氐之地，西魏置武州，唐大历中陷於吐蕃，大中三年收复，立武州，寻改今名。东至兴州三百里，西至石州二百七十里，南至文州百五十里，北至成州二百六十里。今仍为阶州，属巩昌府。
寨二：
峰贴峡寨，捍吐蕃，并控宕州路，南至宕州七十七里，北至州二百里。
武平寨，地居险要，多生户，蕃部往年频有聚劫。庆历中，改就苦李平筑城，赐今名。与沙滩、峰贴峡二寨防托应援，管青冈峡、围城谷、斫鞍、三堡子、东磨鼻山、石妇口、西青岗峡、沙滩川。
成州同谷郡，古白马氐所居国，其地险固。唐至德后，吐蕃侵扰，百姓流散，因废为镇。咸通中，人户渐复，再置州。其东至凤州界五十五里，西秦州界一百五十里，南兴州界五十里，北秦州界七十里，东南至宕州三百五十里。今之巩昌府平县是也。
论曰：羌戎即叙，种落实繁，古之申远略制犷俗者，重降附之爵，用羁縻之策，罔不纳质向化，叩关请吏。今之夷人内附者，吐蕃党项之族，散居西北边，种落不相统一，款塞者谓之熟户，馀谓之生户。陕西则秦陇原渭环庆鹿阝延四路，河东则隰石麟府二路，其酋长则命之戎秩，赐以官俸，量其材力功绩，听世相承袭。凡大首领得为都军主，自百帐以上得为军主，又其次者皆等级补指挥使以下职名；其立功者，别建为刺史、诸卫将军、诸司使、副使，至借职殿侍，充本族巡检，绥怀族帐，谨固疆界，器械糇粮无烦于公上（蕃部巡检，有诸司使、副使，承制崇班供奉官至殿侍，受俸准正员官，添支亦如之。诸刺史、诸卫将军者，授俸准蕃部官首领。补都军主、副军主、副都虞侯、指挥使、副兵马使者，其月给自三千至三百为差，每岁冬又给袍服，红锦者七种，紫绫者二种，以官为差。次十将以下，皆给土田。景德中，镇戎军曹玮言：蕃部兵最为精锐，其列校皆朝廷补授，多已衰老，愿省者择本军人充。从之）。凡四路，总六百七族，十五万五千六百人，三万四千三百疋马。其隶鹿阝延路者，皆居延州保安军界。隶宁路者，居环庆州界。隶泾原路者，居源渭州镇戎军界。隶秦凤路者，居秦凤州界。
所以离戎丑之势，张蕃翼之卫也。又若戍兵防边之制，前世卒皆代更，俾之保障，为费甚大，故晁错建策，不如选常居者，为室屋具田器，及募民徙塞下，所以减赡边之用，得慑俗之便。中朝用是法於西陲，募土人为弓箭手，给田二顷，出一甲士；至三顷，乃出战马一疋，税租徭役悉为蠲复，器械粮饷俾其自给。分筑堡垒使相聚居，设营校之名，循卒伍之制，亦置指挥使以下戎秩以统率之，有战功者亦补军都指挥使，乃置弓箭手巡检以护领之，每战则常为诸军前锋。凡四路，总一百九十二指挥，三万二千八百五十人，马九千五百九十疋。此备塞御戎之至要也。<br/>
