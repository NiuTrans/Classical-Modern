荆湖两路，皆天文张翼轸之分，春秋楚地，秦之长沙、黔中、南郡悉其境。
东界鄂渚，西接溪洞，南抵五岭，北连汉沔。其人多劲悍忿决，勇於私斗。自南郡、凌夷、卢溪、辰阳诸郡兼杂蛮夷，散处山谷，其外又有羁縻州县，岁时修贡，间侵边境，朝廷据要害戍守。凡典城领兵者，并择武干以充其任。其澧鼎辰峡潭全邵永州，仍募土丁，置寨将，与官军杂戍界上。
荆湖北路江陵府南郡，《禹贡》之荆州，汉初领南蛮校尉，晋为南平郡。居江左上流，外控蛮，土地辽，至南朝，皆择重臣守之。唐初为都总管府，上元中加荆南节度，领澧鼎峡夔忠万等州；宋江陵府。其地东至复州二百二十里，东北至荆门军百九十里，西至峡州三百五十里，南至澧州二百七十里。置荆湖北路兵马都钤辖巳下兵官，领鄂岳辰鼎等十三州军，以府为治所。其捍边寇者，澧鼎而下五州焉。本路置州兵及禁旅更戍外，又领义军土丁一万九千四百六十二人。今之荆州府江陵县是也。
澧州天门郡，汉属荆州；吴分武陵西界立郡，曰天门；隋改为澧州。在澧水之北，与辰鼎二州并为极边，分控羁縻州数十。州境置十寨。东至岳州水路七百里，西至蛮界溪州水陆一千里，南至鼎州一百八十里，西南至辰州六百七十里，北至江陵府三百里。今之澧州，属荆州府。
寨十：伏求寨，旧寨也，东至州九十里，咸平中置。
石门县寨，汉属武陵郡，吴为天门郡，隋平陈，为石门县，咸平中置寨。东至州百里，西南慈利寨。
慈利县寨，汉陵阳县，隋改今名，天禧中置寨。东至州水行二百四十六里，西至武口寨接黔州界十馀里，南至辰州辰阳县界二百三十里，东北灵溪寨。
灵溪寨，捍高州蛮界，咸平中置。西北慈利寨，北石门寨。
台宜寨，旧寨也，天圣中移置。东至州水路四百里，七日程。
索口寨，天禧中置，在慈利县境。东至州六日程，东北台宜寨，西南西牛寨，南澧川寨，西北安福寨。
澧川寨，祥符中置，在慈利界，正控溪洞之口，东至州九日程。
西牛寨，天禧中置，东至州十日程。
武口寨，在慈利县界，正控溪洞，与澧川寨同置。东至州十日程，西南下溪州二百三十里，西接高州茨洞界。寨城三面控武溪口。
安福寨，天禧中置，深在蛮境，控没底溪、恶石溪二水。东至州十四日程，东南索口寨，东北施州罗大寨。
鼎州武陵郡（隆兴二年升为常德府），秦使白起略取蛮夷，置黔中郡，后司马错立城，据此以扼五溪之要，有壶头山、天门山。后汉武陵蛮叛，伏波将军讨破於临沅，即此地。隋置朗州，宋改鼎州，属武陵郡。东至岳州华容县界三百五里，西至辰州辰阳州界二百四十六里，南至潭州益阳县界一百六十五里，北至澧州澧阳县界九十里，管寨四。今之常德府是也。
寨四：
黄石寨，东南至州一百二十里。
白砖寨，东南至州一百七十里。
汤口寨，东南至州二百二十里。
桃源寨，寨城本武陵县地，乾道中析其西境置寨，以兵戍之。东至州六十里。
溪洞州，在辰鼎澧三州之界，外皆盘瓠遗种，世为边寇，讨之则负固自守，事久则劳人烦费，故前代皆为兽畜之，款附则受而不逆，反叛则弃而不追。唐季承乱，遂自立州县，建为刺史。晋天福中，马希范守湖南，溪州酋彭士愁等以溪锦蒋三州归马氏，立铜柱为界。宋因而抚之，太宗时溪锦叙富四州蛮相率诣辰州，愿北内郡民，输租税，诏本道按山川地形以图来献，卒不许，此圣王深惟远览之至也；惟设溪洞诸州，赐以印绶，羁縻不绝，故屯戍之兵差减前世。今管溪洞南北两江五十六州。即今之永顺军民宣慰使司之地。
北江州三十六：
上溪州，古灵溪郡，分辰州大乡县置。州东至辰州三百六十里，西至黔南五百里，南至锦州五百六十里。
下溪州，自澧州武口寨过生羊峡，设木梯，到马县岭，渡江至州。天禧中，知辰州钱绛领兵至城下，焚其寨栅。忠彭州来化州南州谓州永顺州溪宁州感化州溶州彳夷州（庆历中改为宠赐州）溪监州新府州（有城郭）永州顺州保静州吉州万州远州费州（庆历中改为天赐州，东至蒋州六百里）
奉州襄州许赐州越州宁化州向化州归明州新定州归信州保安州顺现州保富州永安州新化州远富州新赐州南江州二十：
富州刺史，并兼都巡检使，初因本州向通汉，上言：五溪十洞，控西南夷之地，为辰州墙壁。故加是名。天禧中，求纳土疆，不许。
懿州，湖南马希范建，以叙州潭阳县为州。古州。
叙州，秦为黔中，汉武阳地，在武水之阳。唐贞观中，分辰州龙标县置巫州。
东至辰州五百三十里，南至融州一千五百里，西至古州二千一百里，北至辰州五百里。
元州鹤州（今为西高州）云州硖州黔州冲州绣州波州显州晃州奖州卢阳郡，唐垂拱中，分麻阳县并开山洞置州。西至费州六百里，龙溪郡北锦州一百五十里。
锦州，东至辰州三百五十里，南至奖州一百五十里。唐垂拱中，分辰州，开山洞於麻阳县界，置州。北至溪州五百六十里。
保胜州允州冷州绵州。
辰州，治沅陵县，古蛮夷地，秦置黔中郡，汉曰辰阳，在辰水之阳，县西故城是也。马援征蛮壶头山，渡至临沅，即此处。唐初为辰州，寻升都督府，又为卢溪郡。在东，界置十九寨控之，守郡者兼溪洞巡检使。东至鼎州四百六十里，南至邵州界五百二十里，西南至溪州三百八十里（自石门洞缘西水行），西南至叙州三百二十里（按《皇华四达记》：二百四十里即叙州界，又一百二十里至蒋州，又二百八十里至允州，又百里至州，五十里至捷州，又五十里至庄州），北至澧州七百五十里，西北至溪州百八十八里。今之辰州府是也。
寨十九：
卢溪寨，在州西南一百三十里，招谕县北卢溪口，因县城置寨。县西有武溪水，水路入蛮界。祥符中，转运司言：卢溪慢水等寨最为冲要，只以木为寨城。
因请版筑。从之。旧有石洞寨，深在蛮界，不当要路，无所控扼，遂毁。有事许驰报卢南溪寨。
慢水寨，在州东二百里。
叙浦寨，汉武阳县也，因县城置寨，控叙浦江口。北至州，西南至富州界。
新兴寨，在州北百里，西北至下溪州，自深溪源水路入。
招谕寨，因县城为寨，下枕辰溪，在州西南一百四十里。西麻阳县寨，东厢阳寨，南龙门寨，北犭吉獠洞。
酉溪寨，在州西七十里，西北犭吉獠洞，北卢溪界犭吉獠团至盘瓠崖。
落鹤寨，在州西北五十里，西卢溪界，入径团，又西至犭吉獠洞。
东亭寨，在州东三百里，控东亭溪口。
江口寨，西南招谕寨，南龙苇洞寨。城三面控卢溪水口，以卢溪寨主领之。
乌速寨，在州西北五十里，南乌速洞口，北落鹤寨。城在酉溪上。
黔阳寨，在州西六十里，西南酉溪堡蛮，寨城控黔溪、酉溪二口。
铜安寨，在州西南二百五十里，东富州桃溪路，西富、峡二州界。
麻阳寨，东招谕县，西北锦州。以县城为之，控马爷溪一路蛮洞。龙门寨，在州西南二百八十四里，东大苗洞，西富州界。
骡子寨，在州西六十里，北溪州界。寨城居酉溪上。
诗水寨招人寨，在州东北二百五十里。
黄头寨，在州东北四十里。
金溪寨，在州西北五十里。
峡州，治夷陵县，汉属南郡，有夷陵山在西北，因以为名。控川峡水路，颇为险要，孙权时尤重，号为西门。唐武德中置州，治陆抗故垒，其地兼扼蛮獠，置八寨守之。东至江陵三百五十里，西至归州二百里，南至江陵府水路三百三十里，北至襄州五百七十里，西南至施州七百里。今之荆州府夷陵州是也。
寨八：
新安寨，在州西南一百六十里。
长阳寨，在州西九十五里。
麻溪寨，在州西一百三十五里。
汉流寨，在州西南二百二十里。
巴山寨，在州西南一百八十里。
长乐寨，在州西南一百二十里。
鱼羊寨，在州西南三百一十七里。
梅字亚寨，在州西南三百四十里。
荆湖南路潭州长沙郡，古三苗国，秦置长沙郡，以统湘川，南通岭峤，控带溪洞，历代号为重镇。隋建州；唐初为都督府，寻置观察团练使，督湘中七郡；宋领武安节度。其地东至袁州界二百五十里，北至岳州二百七十里，西南至邵州四百七十里，西至鼎州三百七十里，南至衡州五百里。今置荆湖南路兵马钤辖以下兵官，州为治所，领八州监，其捍溪洞者，潭及全邵衡永道桂阳而巳。凡州兵及遣兵更戍外，更领土军、弩手、义军土丁五千一百五十八人。今之长沙府是也。
寨一：
宁乡县七星寨，在宁乡县地，控梅山洞口，太平兴国中置，以制蛮獠。
全州，治清湘县，南扼邕桂之路，晋天福中，马希范奏置州。西襟带溪洞，设峡口七寨御之，管土丁弩手四百人。咸平中，知州钱洛请招诱溪洞酋豪，真宗曰：西南蛮，惟全州一境久已安静，不必以虚名生事。不许。东至永州一百三十里，西至桂州二百五十里，西南溪洞至叙州水陆六千八百里，北至邵州三百三十里。今之全州，属桂林府。
寨七：
全西溪洞，有栗氏率，常杀掠吏民。雍熙中置五寨御之，不能止。知州柳开遗以衣帽等物招谕，栗氏五酋长俱出听命，皆补全州上佐。作时鉴一篇，刻石诫之，至今服从。
峡口寨，在羊状洞口，东至州三十里。
香烟寨，南至禄塘寨三十五里，北至石家源五里。
羊状寨，东至峡口寨二十里，西南至小洞二十里。
磨石寨，南至桂府大通虚十五里，北至获源寨四十里。
获源寨，南至磨石寨四十里，北至峡口寨四十里。
长乌寨，南至峡口寨四十里，北至香烟寨四十五里。
禄塘寨，南至长乌寨十里，北至香烟寨三十五里。七寨之外，又有洞源路口十六，皆夷獠出入路，尽以诸寨兵游徼，遣土丁弓弩手防扼之：大贼源口，南至香烟寨五里，北过山岭通永州坦源寨。
石家源口，西入洞路，通邵州武岗县，南至香烟寨五里。
横溪源口，南至禄塘寨三十里，北至香烟寨五里。
紫溪源口，南至禄塘寨三十里，北至香烟寨十里。
古桃洞口，南至禄塘寨十五里，北至香烟寨二十里。
可洞口，南至长乌寨十五里，北至香烟寨三十里。雄江源口，东至长乌寨五里，北至禄塘寨十五里。栗村源口，南至峡口寨二十里，北至长乌寨二十里。
驿马源口，南至郭源五里，在羊状寨背山外。
郭源口，南至羊状寨三里，北至驿马源五里，在羊状寨背山外。
包源口，东北至羊状寨二十里。
高良源口，南至获源寨二十里，北至峡口寨二十里。
获源洞口，东至获源寨五里，南至耿陂源十里。
耿陂源口，南至磨石寨三里，北至获源寨十里。
西延洞口，入洞，西北至阳田黄沙镇约八十里，又大木寨约三十五里，又至官祠约二十里，并山溪路。
孤留洞口，南至桂州界十五里，北至磨石寨五里。
邵州，治邵阳县，吴分陵零郡北部立邵陵，兼置郡以理之。湘南有梅山洞，连数州界。开宝中，江左用兵，乘间寇武岗；暨宋初，抄盗不止，命将平讨，置十五寨守之，管土丁弩手一千三百二十四人。东至潭州五百三十五里，西至蛮界城州一千一十里，南至永州二百六十里，北至辰州六百五十里。即今之宝庆府是也。
寨十五：
武岗县寨，即旧城置寨，控梅山洞口。开宝、太平兴国中，梅山洞左甲首、右甲首寇寨城，发潭州兵平之。
真田寨，在州西北一百五十里。
白沙寨，在州北一百二十五里。
水竹寨，在州北一百一十五里。
界岗寨，在州东北八十里。
王堂寨，在武岗县界北，至县九十里。
罗尾寨，在武岗县界北，至县一百一十五里。
盆溪寨，在武岗县界东，至县五十里。
塘儿寨，在武岗县界东，至县六十一里。
古限寨，在武岗县界东，至县五十五里。
查木寨，在武岗县界东，至县六十五里。
新兴寨，在武岗县界南，至县五十五里。
安定寨，在武岗县界南，至县七十里。三门寨，在武岗县界南，至县百四十里。
峡口寨，在武岗县界南，至县九十里。永州零陵郡，战国时楚之南境。《后汉书》云：地多下湿。筑土城多坏，编木以为城。唐初置州，去湘水八里，控溪洞之要，置三寨守之，管土丁二千六百二十人。东至桂阳监百二十里，至邵州百六十里，南至道州百五十里，北至衡州百三十里。今之永州府是也。
寨三：
东安寨，在东安县界，去县界三十里，五代马氏置东安，宋升为县，天圣中置寨。
零陵县寨，即零陵县也，去州一百里，天圣中置。
乐山寨，在祁阳县地，名乐山镇，控扼方山亻贼径路。
衡州衡阳郡，隋置，以衡山为名。东至吉州永新县界三百里，西至邵州邵阳县界一百二十里，南至桂阳监界一百九十里，北至潭州湘乡县界九十二里。蛮亻错居山谷间，庆历中置二寨控之。今之衡州府是也。
寨贰：
怀远寨，在常宁山中，夹控奖中白水洞蛮亻啸聚之所，接衡道永三州、桂阳监界。庆历中度地形便利，山为城，又控太平浮竹等九洞，诏以怀远为名。
至衡州常宁县一日程。
泉石寨，在常宁县地，庆历中筑，地名泉水岭。山林延袤数百里，接衡、永、道、桂阳监、九疑山、衡山界。旧皆山亻耕凿自给，近与亡命啸聚，因讨平建寨，与冷石源、大泉观村、乐山寨分控山谷之口。
道州江华郡，春秋楚地，秦汉以下或隶长沙，或入荆州，唐为道州地。与溪洞相接，东至桂阳监一百四十里，西至昭州三百一十里，南至贺州二百五十里，北至永州一百五十里。
今之永州府道州是也。
寨冷石源寨，在区分容冷石源。
桂阳监，汉桂阳郡（今为桂阳军），在桂阳洞之南，唐曰桂阳监，地与洞相接。东至彬州六十五里，南至连州二百三十里，西至道州一百七十里，北至衡州二百里。今之衡州府桂阳州是也。
寨一：
水泉观寨，在平阳县地，名大泉观，扼控安乐、佛节、大泉、罗塘四山口。
广南路广南东西路，本荆、杨二州之域，天文牵牛婺女之分。春秋百粤地，后属楚。
秦取百粤，增置南海、桂林、象郡。自汉武破灭南粤，入海得大州，分置诸郡，皆其地也。东南滨大海，西控夷洞，北限五岭。人性轻捍，好相剽杀，多结雠怨。
汉世，朱崖数反叛，朝议弃之。唐置五管屯兵，命使领之，故岭南经略使绥静夷獠，统经略清海一军、桂容邕安南四经略使，以重其备御。唐末，曲承美据交趾，刘隐据南海，至宋荡平之，始复被声教，迄今并建四镇以维御之。诸州自内遣戍兵外，又置澄海战兵。而儋崖万安州，地狭户少，常以琼管牙校典治。安南数郡，土壤遐僻，山海深险，尤多瘴毒，故但羁縻不绝而已。
广南东路广州南海郡，古百粤也，皆蛮所居，自汉以后，入为郡县。唐为清海军节度，宋平刘钅长，复建方镇，为一都会，提举十六州兵甲盗贼，控外海诸国，有市舶之利，蕃汉杂处。命王师出戍，置巡海水师，营垒在海东西二口，阔二百八十丈，至屯门山二百里，治ザ鱼入海战舰。其地东南至大海四十里，东至惠州四百二十里，西至端州二百四十里，南至恩州七百五十里，北至韶州二百五十里。
东南海路四百里至屯门山，二十里皆水浅，日可行五十里，计二百里。从屯门山，用东风西南行，七日至九乳螺州，又三日至不劳山（在环州国界），又南三日至陵山东（有甜水）。其西南至大食、佛、师子、天竺诸国，不可计程。太平兴国中，遣三将兵伐交州，由此州水路进师。置广南东路兵马钤辖，以州为治所。今之广州府是也。
广南西路桂州始安郡（绍兴三年升为静江府），秦桂林郡，唐置总管府，寻为都督府，又领桂管经略军使，乾元中为桂州。东至邵州二百六十里，西至柳州四百七十里，南至蒙州三百四十六里，北至全州二百五十二里。宋为静江军节度，本路置兵马钤辖，州为治所，领二十九州。其宜融二州，西捍蛮徼；邕钦廉三州，南控交趾；雷容二州，控海路；琼州临制海外焉。今之桂林府是也。
宜州龙水郡，唐乾封中以桂管溪洞地置宜州，控、昆明等十五部，为岭南要害地。今置五寨，控守管羁縻十八州。知军州者，兼领溪洞巡检使。淳化中，以琳州为怀远军，环州、镇宁州、金城州、智州并立城寨，加兵戍守，或置以牙职焉。其地东至柳州三百里，西北至大山，无径路，西南至丹州三百里，南至芝忻州百里，北至融州罗城县界六十五里。今之庆远府是也。寨五：
天河寨，南至州百里，北融州安箱寨，西德谨寨，西北控安化州蛮界。
思立寨，东至州七十五里，西至环州七十五里，南怀安军，北安化州化遐镇。
普义寨，东至州一百八十五里，西富人监，北安化州。
带溪寨，东至州一百七十里，西北镇宁州，北安化州，南环州。
德谨寨，南至州百五十里，西南思立寨，西安化州。
羁縻州十八：
州境悉蛮夷故地，西南昆明罗殿王国，北部落，其馀溪洞绵亘千馀里，风壤温湿，加之瘴疠，即其土人建立郡县，有时贡，无地租，领州者多许夷人世袭。
芝忻州，唐忻城郡地，水土最远恶，在州南一百四十二里，东至述昆州界二十里，西至纡州界二十五里，南至滨州十五里，北至龙水界五十里。
纡州，在州南二百一里，东至象州三十里，西至芝忻州界十五里，南至归恩州七十里，北至象州界六十五里。
归恩州，在州南二百五十里，东至柳州界十五里，西至纡州界二十五里，南至象州界二十五里，北至柳州界二十五里。
蕃州，在州西南四十五里，东至龙水县界一十里，西至龙水县界二十里，南至芝忻州界十五里，北至龙水县界十里。述昆州，在州西南一百二十二里，东至龙水县三十八里，西至智州界二百里，南至富安监界三十里，北至金城州界一百一十里。
环州，唐贞观中，李洪节开拓生獠置州，以环国为名。在州西一百三十五里。
东至怀远军界五十二里，西至金城州界三十里，南至怀远军界六十里，北至安化军界一百馀里。
镇宁州，在州西二百二十一里，东至怀州界六十里，西至山，无路，南亦无路，西南蕃界一百里。
金城州，在州西一百六十三里，东至怀远军界二十七里，西至智州界十三里，南至述昆州界三十里，北至环州界五十里。
智州，在州西二百一十五里，东至金城州界四十二里，西至富仁监界七十五里，南至述昆州三十里，北至金城州界八里。
文州，在州西七百三十里。
兰州，在州西六百五十里。
安化州，在州西北百八十里，本抚水州，唐隶黔南，在宜州南。有四县，曰抚水、京水、多逢、古劳，保聚山险。祥符中，屡为寇钞。宋以蛮夷异类，攻剽不足以剿绝，又意其道隘险难进师，第令因而抚之。宜州言其兵过恶岭，入黄泥岭，贼依篁竹间，时出战斗，遂破之，焚其庐舍，皆面缚诣军，愿迁汉地者七百馀口，分置广西荆湖间。改为安化州，抚其馀种，令蛮人分为上中下三州。
南丹州，溪洞之别种也，与管下金州接界。宋太宗以蛮夷之俗，羁縻而巳，许世袭知州莫淮《辶山》者。祥符中，因抚水蛮反，诏淮《辶山》约勒溪洞，不从诱胁。明年，平抚水州，并以劳进秩。
泉州温泉郡，秦留郡地，今以牙职领之。西北至州百里。
思顺州，西北至州九十里，尝以蛮酋主之。
怀远州，在州西三十二里，本溪洞琳州，控龙江水口，天圣中移置。西至金城州一百三十里，南济江至述昆州六十里，东至州三十二里。
富安监，在州西南一百五十七里，本溪洞。东至述昆州十五里，西至述昆州界十五里，南至述昆州界一十里，北至述昆州界三十里。
富仁监，在州西二百九十五里，东至三宝山一里，西至文州界清水镇五里，南至智州富刀县界五里，北至南丹州白坑二里。
融州融水郡，在东南，隋始安郡之义熙县也。唐初，平萧铣，置州，控溪洞，置三寨，以兵戍之。东至柳州落容县界三百一十里，西至宜州东零县界二百里，南至柳州柳城县界一百七十九里，西北至古州水路八百里，西南至宜州三百五十五里，北至叙州一千六百里。今之柳州府融县是也。
寨三：
安厢寨，东至州百二十里，南陆路至宜州天河寨，北陆路至安化州界。本武阳郡地，淳化中析为安厢寨，景德中置，接安化一带蛮界，东北武阳县寨。
乐善寨，即古临羊县地，东至州，西南安化州，西北控一带蛮界。
武阳寨邕州永宁郡，古骆越地，州北有郁江，出唐初为邕州都督府，长庆后，刺史充邕管经略使，咸通中分置岭南西道节度。本朝为建武军节度。东至横州永定县二百九十二里，水路至溪洞蛮州二百四十里，西至田州六百四十里，南至州二百八十里，北至登州二百七十里，南至交州界七百里。旧至交趾水路隘狭，巨石梗途，高骈在安南开凿，迄今舟楫无滞。东南至钦州界三百三十里，西北至恩州二百七十里。岭峤之外，土地辽广，管左右两江羁縻州县洞总三十六，南控交趾，治甲洞夷人；西至马援铜柱；南蛮界，尽西南要害之地，置四寨守之。令知州兼溪洞都巡检提举七州兵甲贼盗。
寨四：
太平寨，在左江南岸，南控思蓝蛮洞右江地分。东至州十日程，西广源州二日程，西南门州水口，南蹲洞一日程，西北西平州，北寨西州界。
迁龙寨，控武盈洞一带蛮界，东至州四日程，西思明州，北江州，南至思州，接钦州，抵棹铺，入交趾苏州界一日程。
永平寨，东至州西南交趾甲洞丹波界、门州界，并一日程。
南平废寨，东至州西南交趾十二程，南至平州西南徼外洞蛮夷界。
羁縻州三十：
州境跨邕州三面，分左右江，皆蛮夷所居。太平兴国中，在江十溪洞首领献款内附，因隶入邕州。其地乌许蛮之旧，最难属。朝廷得控御之策，惟城要害置屯戍，来则通之，去则备之，羁縻而已，故不为边患焉。
鹣州，南至州九日程，本溪洞监州。本朝太平兴国中，改为鹣州，今废。
思诚州，南至州八日程。
禄州，东北至州十一日程，东南至交趾苏茂州，南丹波蛮界，西甲洞蛮界，正西微南至铜柱界。端拱中，交州所管苏茂州，以乡兵五千寇禄州，击退。
武龙州，东南至州十日程。
田州，东南至州五百五十里，十一日程。东至横山寨，东南古甑洞，西北徼外罗鹅洞蛮界。
思恩州，东南至州六百里。
思陵州，东南至州九日程。
万承州，东南至州六日程。
左州，东南至州九日程。冻州，北徼外拥鹅洞，东南至州十二日程。
笼州，贞观十二年，清平公李节招慰生蛮置州。南古甑洞，东南至州十日程，北门甑洞、都控洞，西罗徘洞。
波州，东南至州六日程，北寨洞、龙英洞、宁毕洞。
西平州，东南至州十二日程，东南至平故寨，西北门州水口，北至七源州，南至甲洞蛮夷界。
上冻州，南下冻州，北至武德洞，接外界广源州及铜桂界，东南至州十三日程。
武莪州，今邕州武缘县也，天宝年改为武莪州。
中州，东至州三日程。
石西州，东至州八日程。
广源州，东北至州四日程。
上恩州，东北至州四日程。
昆明州，东至州七日程。归恩州思明州，东至州七日程。
归乐州蕃州万德州富劳州，旧田州管下。
婪凤州，旧田州管下。
功饶州，旧田州管下。
七源州，东至州十二日程，太平兴国中，率十洞首领内附，输税租，授官爵。
苏茂州，东北至州十三日。南至海，北古万洞，西北禄州，西丹波，东伏侣洞。州之间又有十七洞，一曰龙英，二曰宁毕，三曰都控，四曰门增，五曰耸洞，六曰武德，七曰罗绯，八曰武盈，九曰田古甑，十曰樽洞，十一曰凭详，十二曰万古，十三曰思蓝，十四曰伏侣，十五曰卓洞，十六曰古增，十七曰拥鹅。
交趾路，自州西南陆行，取马援路，至州二百七十里，又二百四十里至禄州，又二百里至交州。天宝以前，陆行凡二十驿。一说：南渡郁江西南行，经羁縻五州至交州，约六百里安南城。西至爱州界小黄江口四百十六里，南至长州界靖江镇百五十里，西北至峰州界论江口水路百五十里，东至朱鸢界小黄江口五百五十里，北至武定江二百五十里。太平兴国中，伐交州，金兰州团练使孙全兴帅三将兵由邕州路进师。
钦州宁越郡，汉合浦县，梁置州，唐初置总管府，宋移治南宾县。州临涨海，又有奴洪、咄步、如昔三镇，皆濒海，与交州密迩，置兵戍守。东至严州四百里，西至州五百八十里，南大海，杨帆一日至西南岸，即交州潮阳镇，西南至陆州七百四十里。今之廉州府钦州是也。
寨铺四：
咄步寨，南至州四十五里，南即咄步大口入海路，至交趾潮阳镇。兼陆路行，拒交趾管下苏茂州玉山寨，如昔浪等洞，今已废。
抵掉军铺，南即抵掉水口入海，至交趾潮阳。陆路掉交州管下苏茂州、永安州、玉山寨，如昔帖浪等四洞，东至如洪水口，西邕州界伏侣洞，接交州界。
如洪镇，镇城旧为寨，有戍兵，天禧中废。近交趾苏茂州界，接如洪水口入海，至交趾潮阳镇水路。端拱中，交趾战舰一百馀艘至镇，略居民功廪食而去。
如昔军铺，本如昔洞地，在安远县界。东北至县一百三十里，东至州，西邕州界，接交趾苏茂州。
廉州合浦郡，汉所置，吴改珠官。宋兼置临瘴郡及越州，领郡三，并治于此。
时西江督护陈伯绍为刺史，始立州，穿土为城，威服徭獠。唐置廉州。地控海口，有瘴江，置二寨守之。东至白州百二十里，西至钦州三十里，南至大海六十里，北至钦州界百四十里，东南西南皆大海，东北白州二百六十里。今为廉州府合浦县。
寨二：鹿井寨，在州西南，控象鼻沙大水口入海通交州水路。
叁村寨，在州东南，控宝蛤湾至海口水路，东南转海至雷州递角场。
海路州，西南边海，有谭家水口、黄标水口、藏涌水口、西阳水口、大湾水口、大亭水口，并入海之路。
雷州海康军，汉属合浦县，梁置合州，后以合淝为合州，因加南字。唐为雷州，控入海水路。东至海三十里，西至海一百五十里，南至海一百七十里，北至化州一百陆拾里。
今为雷州府海康县地。
海路，从海州东北陆行二十五里抵谭源，泛海至罗场，接吴州县通江水，从吴川上水至化州三日程，自化州下水至海口四日程，从州东至海三十里，渡小海抵化州界，地名冈州，入思广州，通江浙福建等路。从州东南陆行一百四十五里抵海，至诸蕃国。从州南陆行一百七十四里至递角场，抵南海，即琼州对岸，泛海一程可至琼州。从州西陆行一百五十里，泛海水路至安南诸蕃国。从州西北陆行至成月驿两程，至化州吴川县界。旧从康渌场陆行，至旧廉州六里，有海涌，共六处水口。
容州普宁郡，古越地，宋南流郡。唐平萧铣，置铜州，寻改容州，置经路军使，兵千人。鬼门关距州南五十里，往交趾海路由此。宋为宁远军节度，管一路九州兵甲贼盗。东至藤州一百二十里，西至郁林州七十七里，北至龚州九十九里，南至南仪州五十八里。今之梧州府容县是也。
琼州琼山郡，海中之洲也，其地方千里，编户泊黎人所居。汉武帝置朱崖、儋耳二郡，尽其境。元帝纳贾捐之议，弃之。唐宪宗朝，琼管六州六十二洞归顺，复置刺史治之。今知州兼琼管一路转运使及兵甲盗贼事。东至海一百二十里，西北至儋川一百八十里，南至万安州界七日程，北至海一十里。今为琼州府琼山县地。
黎洞，杂琼管旧地，在大海南，北对雷州岸，泛海一月至其地，有黎母山，黎人居焉。今澹崖万安皆以黎为境，其服属州县者为熟黎，其居山洞无行径者为生黎，亦时与郡人互市焉。
论曰：蛮夷诸种，惟其内属之国，则皆列为郡县，有酋长颇同齐人，其馀类无君长，随溪谷群处，有采捕而无赋役，则曰莫徭；错居山谷间者，则曰夷人、獠人、黎人；濒海而居者，则曰户，其名不可胜纪，皆依帖岩险，居篁竹之间，凿山火种，杂射猎为食。然天性喜寇盗，稍穷则相攻夺，甚则至侵犯边民。祥符中，万安州言黎洞人互相杀仇，巡检使臣深入诛捕，王卒有战伤者。
真宗曰：朕累有宣谕，蛮夷相攻，止令和断，不得擅发兵甲，致其不宁，常令禁止之。盖圣王之爱民也，不以不居之地、不教之俗，反劳弊中国之众也。是以前代遇四夷，率羁縻而不属，其反覆者备之而已，不讨其罪；其侵轶者驱之而已，不报其怨。先帝戒吏，正谓此焉，苟谨守勿生事，则边患亦鲜矣。凡湖湘夔峡三路边州，义军土丁三万九百八十人以守诸寨，命土人总领，以代王师之戍者，不给赋役，不资馈饷，习其风土，故罕婴瘴毒；知其溪谷，故可制狡狯，仍置都挥使、寨将指挥使、副指挥使、兵马使、都头、副都头、以下戎级，以部勒之，有分番代更之制，有叙功迁补之例，施之裔夷，正得御策。其广南及戎泸雅三路，不置，故不书。
