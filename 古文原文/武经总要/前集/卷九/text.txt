<strong>杂叙战地土俗</strong>
夫顿兵之道，有地利焉：我先据胜地，则敌不能以制我；敌先居胜地，则我不能以制敌。若择地顿兵，不能趋利避害，是驱百万之众而自投死所，非天之灾，将之过也。兵法曰：地形者，兵之助。料敌制胜，计险厄远近上下者，将之道也。
孙武论之曰： 九变之地，屈伸之利，人情之理，不可不察。故兵之情，围则御之，不得已则斗，过则从。是故不知诸侯之谋者，不能预交；不知山林、险阻、沮泽之形者，不能行军；不用乡导者，不能得地利。四五者一不知，非霸王之兵也。 盖言九地之利，倘不知一，则非霸王之举，况皆昧者乎？是以处军之法，好高恶下，以其居得其势，则易为制人。故秦人得ゾ函之固，六国诸侯常叩关而攻，秦无亡镞遗矢，而诸侯之师已困。然而秦之地不广于吴楚，秦之兵不劲于燕赵，所以能胜者，以其地有险固也。故其势有建瓴之喻，其守有百二之利，可不务哉！今著地形一篇。
九地散地士卒恃之，怀恋妻子，争则散走，是谓散地。一曰：地无斗键，士卒易散走，居此地者不可数战。又曰：地远四平，更无要害，士卒不坚意而易离散，故曰散地也。兵法曰： 诸侯自战其地，为散地（士卒恋土，道近易散）。 是故散地则无战（恐失散地）。又曰： 散地，吾将一其志（守则志一，战则易散）。 
吴子问孙武曰： 散地，士卒顾家，不可与战，则必固守不出。敌攻我城垒，掠吾田野，禁吾樵采，塞吾要道，待吾空虚而急攻，则如之何？ 武曰： 敌人深入吾都，多背城邑，士卒以军为家，专志轻敌。吾兵在国，安土怀生，以阵则不坚，以斗则不胜。当集人众，聚谷蓄帛，保城避险，遣轻兵绝其粮道。彼挑战不得，转输不至，野无所掠，三军困馁，因而诱之，可以有功。若欲野战，则必因势，依险设伏。地无险，则隐于天气阴晴昏雾，出其不意，袭其懈怠，可以有功。 
轻地轻于退也。入敌境未深，往返轻易，不可止息，将不得数动劳人。兵法曰： 入人之地而不深，为轻地。轻地则无止。 又曰： 轻地，吾将使之属（属，营垒连属也。一备逃逸，一敌至易相救也）。 吴子问孙武曰： 吾至轻地，始入敌境，士卒思远，难进易退；未背险阻，三军恐惧；大将欲进，士卒欲退，上下异心。敌守其城垒，整其车骑，或当吾前，或击吾后，如之何？ 武曰： 军至轻地，士卒未专，以入为务，无以战为，故无近其高（或作名）城，无由其通路。设疑伴惑，示若将去。乃选骁骑，御以先入，掠其牛马、六畜。三军见得，进乃不惧。分吾良卒，密有所伏。敌人若来，击之勿疑。若其不至，舍之而去。 
又曰： 军人入敌境，敌人固垒不战，士卒思归，欲退且艰，谓之轻地。当选骁兵伏要路，我退敌追，来则击之。 
争地便利之地，先居者胜，是以争之。兵法曰： 我得亦利，彼得亦利，为争地（可以少胜众，弱胜强，乃险要也）。 又曰： 争地则无攻（敌人若已先得，则不可攻也），吾将趋其后（利也在前，当速趋其后）。 吴子问孙武曰： 敌若先至，据要保利，简兵练卒，或出或守，或备或奇，则如之何？ 武曰： 争地之法，先据为利。敌得其处，慎勿攻之。引而佯走，建旗鸣鼓，趣其所爱，曳柴扬尘，感其耳目。分吾良卒，密有所伏，敌必出救。人欲我与，人弃吾取，此争先之道。若我先至，而敌用此术，则选吾锐卒固守其所，轻兵外伏于险阻，敌人还斗，伏兵旁起，此全胜之道也。 
交地平原交通也。一曰：可以交结，不可杜绝之，绝之致隙。又曰：交通四达（或作远），不可遏绝也。兵法曰： 我可以往，彼可以来，为交地（道路相交错也。一曰川广道平，可以往来，足以交战对垒也）。 又曰： 交地则无绝（使车骑步伍连属，恐敌人乘我也），吾将谨其守（严壁垒也）。 吴子问孙武曰： 交地，吾将绝敌，令不得来，必全吾边城，修其守备，深绝道路，固其险塞。若不先图之，敌人已备，彼可得而来，吾不得而往，众寡又均，则如之何？ 
武曰： 既我可以往，彼可以来，吾分卒匿之，守而易怠，示其不能。敌人且至，设伏隐庐，出其不意，可以有功。 
衢地地居要衢，控带数道。先据此地，众必从之，故得之则安，失之则危也。兵法曰： 诸侯之地三属（我与敌相当，旁有他国也），先至而得天下之众者，为衢地（先至其地，即交结诸侯之众为助也）。衢地则合交（交结旁国诸侯）。 
又曰： 吾将固其结（交结诸侯，使牢固也）。 吴子问孙武曰： 衢地必先。
若吾道远，发后，虽驰车骤马，至不能先，则如之何？ 武曰： 诸侯叁属，其道四通，我与敌相当，而有傍有他国。所谓先者，必先重币帛，使约和旁国，交亲结恩。兵虽后至，众已属矣。我有众助，彼失其党。与诸国犄角，震鼓齐攻，敌人惊恐，莫知所当。 
重地入敌已深，国粮难应资给，将士不挟，何取？兵法曰： 入人之地，深而难返，背城邑多者，为重地（难返之地。入人之境已深，过人之城已多，津泽皆为所持也）。重地则掠，吾将维其食（所入既深，常梁皆为所符，粮道不无阻绝，须掠人储积，给我军用，而得以伺敌者也）。 又曰：凡为客之道，入深则专，主人不克（言大凡为客攻伐，若深入敌，则士卒有必死之志，专一，则主人不能胜）。掠于饶野，三军足食。谨养而勿劳，并气积力，运兵计谋，为不可测（养士气并兵，为不可则度之计。又曰：深入敌境，须掠其田野，使我足食，然后闲垒养之，勿使劳。若气力盛，一发取胜也）。投之无所往，死且不北（言皆死战而不奔也），死焉不得（言士必死，安有不得胜之理也）？士人尽力（士竭其力也。在难地，必并也），兵士甚陷则不衢（陷于危险，势不独死，三军固心，故不惧也），无所往则固，入深则拘（往，走也。言深入敌境，走无生路，则人坚固，如拘缚之也），不得已则斗（不得已者，陷在死地，必不生全。以死救死，盖不得已，则人皆悉力而斗也），是故其兵不修而戒，不求而得，不约而亲，不令而信（不求索，其意自得也。凡言兵在死地，上下同志，不待修整而自戒惧，不待求使而自得情实，不待约束而自亲附，不待号令而自听信）。禁祥去疑，至死无所之（禁妖祥之言，去疑惑之计。黄石公曰：禁止巫祝不得为吏士卜射问吉凶，恐惑乱军士之心。言既去疑惑之路，则士至死无有异心也）。无馀财，非恶货也；无馀命，非恶寿也（皆焚烧财物，非恶货之多。弃财致死者，不得已也。
若有财货，恐士卒顾恋，有苟生之心，无必死之志者也）。令发之日，士坐者涕流（或作沾）襟，偃寝者涕交颐（皆持必死之计，将士皆有以死为约。未战之日先令曰：今日之事，在即一举。若不用命，身膏草野，为禽兽所食耳）。投之无往，诸刿之勇也（言所投之处，皆为专诸、曹刿之勇也）。吴子问孙武曰： 吾引兵深入重地，多所逾越，粮道绝塞。设欲归还，势不可过。欲食于敌，持兵不失，则如之何？ 武曰： 凡居重地，士卒轻勇，转输不通，则掠以继食。下得粟帛，皆贡于上。多者有赏，士卒无归意。若欲还出，即为戒备，深沟高垒，示敌且久。敌疑通途，私除要害之道，乃令轻车衔枚而行，以牛马为饵。敌人若出，鸣鼓随之，阴伏吾士，与之中期，内外相应，其败可知。 
圯地少固之地也，不可为城垒沟隍，宜速去之。兵法曰： 行山林、险阻、沮泽难行之道者，为圯地。圯地，吾将进其途（疾去无稽留）。 吴子问孙武曰： 吾入圯地，山川险阻，难从之道，行久卒劳。敌在吾前，而伏吾后；营吾左，而守吾右；良车骁骑要吾隘道，则如之何？ 武曰： 先进轻车，去军十里，与敌相候，接斯险阻。或分而左，或分而右，大将四观，择空而取，皆会中道，倦而乃止也。 
围地入则隘险，归则迁回，进退无从，虽众何用？能为奇变，此地可由。兵法曰： 所由入者隘，所从归者迁，彼寡可以击吾众者，为围地（出入艰险，易设奇覆）。 
又曰： 背固前隘者，围地也。围地则谋（艰阻之地，与敌相将，须用奇险诡谲之谋），吾将塞其阙（围其三面，间其一面。塞之，则人死战）。 吴子问孙武曰： 吾入围地，前有强敌，后有险阻隘路。敌绝我粮道，利我走势，鼓噪不进，以观吾能，则如之何？ 武曰： 围地之宜，必塞其阙，示无所往，则以军为家，万人同心，三军齐力。并炊数日，无见火烟，故为毁乱寡弱之形。敌人见我，备之必轻。则告励士卒，令其奋怒，陈伏长卒左右险阻，击鼓而出。敌人若疾击我，则前斗后拓，左右掎角也。 又曰： 敌在吾围，伏而深谋，示我以利，萦我以旗，纷纭若乱，不知所之，奈何？ 武曰： 千人操旗，分塞要道。轻兵进挑，阵而勿抟，交而勿去。此败谋之法。 
死地力战或生，守隅则死。兵法曰： 疾战则存，不战则亡，为死地（战军行师，不因乡导，陷于危败，为敌所制。左谷右则，前穷后绝，野无水草，军之资粮；一人当隘，万夫莫向是也）。死地，吾将示之以不活（示之必死，令自奋求生。
不活者，为填井毁灶，焚烧实货者是也）。 又曰： 死地则战（此地速为死战则生，君俟己卒气衰，粮饷又绝，则不死何待也），投之亡地，然后陷于地，然后主众陷于害，然后能为胜败。 吴子问孙武曰： 吾师出境，军于敌人之地，敌人大至，围我数重。欲突以出，四塞不通。欲励士激众，使人投命溃围，则如之何？ 武曰： 深沟高垒，示为守备。安静勿动，以隐吾能。告令三军，示不得已。杀牛燔车，以飨吾士。烧尽粮食，填夷井灶，割发损冠，绝去生虑。将无余谋，士有死志。于是砥甲励刃，并气一力，或攻两旁（或作奇），震心疾噪，敌人亦惧，莫知所当。锐卒分行，疾攻其后。此是失道而求生，故曰困而不谋者穷，穷而不战者亡。 吴子曰： 若吾图敌，则如之何？ 武曰： 山敌谷险，难以逾越，谓之穷寇。击之法：伏则隐庐，开其去道，示其走路，求生透出，必无斗意。因而击之，虽众必败。 兵法又曰： 若敌人在死地，士卒勇气，欲击之法：顺而勿抗，阴守其刹，则必开其道，以精骑分塞要路，轻兵进而诱之，阵而勿战，败谋之法也。 
六形通形可以先，先之以待敌。兵法曰： 我可以往，彼可以来，曰通。居通地，先居高阳，利粮道，以战则胜（兵法：宁致于人，无致于人。通者，四战之地，须先据高阳之处，勿使敌先得而我后至也。利粮道者，我每于津扼之要冲，筑垒城，或作通道以护之。又曰通地虽有高版而无要害，故两通往来。处高阳，候望向阳示生，粮道便人转运，所以利于战）。 
挂形出不胜，返亦难也。兵法曰： 我可以往，难可以退，曰挂形。敌无备，出而胜之；敌若有备，出而不胜，难可以返，不利也（挂者，险阻之地，与敌地犬牙相错，动有挂碍也。往攻敌，敌若无备，攻之必胜，则虽与敌险阻相错，敌人已败，不能邀我归路矣。若我能往，而敌人有备，则不能胜，必为敌人守险，邀我归路，难以返矣。一曰不得已陷在彼，须为持久之计，掠取敌人之粮，以伺利便而击之也）。 
支形支者隔隘，可以相要截支，支持，故不利先出也。兵法曰： 我出而利，彼出而不利，曰支。敌难邀我，我无出也，引而去之，令敌半出而击之，利（支者，如我与敌人各守高险，中有平地狭而且长，出军则不能成阵，攻敌则自下御上。
如此之镇，皆彼我不利，宜堂堂引去，伏卒待之。敌若蹑我，候其半出险中，发伏击之，则无不利。若敌先去以诱我，我不可出也）。 
隘形隘形者，敌先守隘，我去之；若无守，我从之。兵法曰： 隘形者，我先居之，必盈之以待敌。若敌先居之，盈而勿从，不盈而从之（盈，满也。言遇两山之间，中有通谷，则须当山口为营，与两山口齐，如水之在器，与口齐也。如此则平易险阻皆制，在我而得以出奇也。若敌人得隘，返如此以待我，则我当引而去，不可从之。如敌人处隘之半，不知齐口盈满之术，我则入隘以从之。若敌人在隘，我亦在隘，俱得地形，胜败在兵，不在地形。夫齐口盈满之术，非惟隘形独能有口，譬如平陵，迫则车马不通，舟揖不胜，中有一迳，亦须据其路口，使敌不得进也。诸可知之）。 
险形险形者，居险阻之地，不可后于人也。兵法曰： 险形，我先居之，必居高阳待敌。若敌先居之，引而去之，勿从也（凡地隘险者，犹不可致于人也。险者，山险谷深，非人力所能作为，必居高阳以待敌。敌若先据之，必不可与争，则当引去。阳者，向面地。恐与敌人持久，居阴而生疾也。今若于崤渑相遇，须先据北山，此乃面阳而背阴也。高与阳二者，宁舍阳而就高，不可舍高而就阳，经乃统而言之也）。 
远形力敌而战，胜败未可知也。兵法曰： 夫远形，势均，难以挑战，则不利（譬如我与敌对垒，相去三十里，若我来就敌垒而延战者，我困敌逸，故战不利。
敌若来就我垒，是我逸敌用，亦不利。故言势均。然则如之何？曰：必欲战者，则以垒而相近也）。 
杂叙战地兵法曰： 凡处军相敌，绝山依谷（近水草，便利也。绝，过也。依，近也。
言若行军经过山险，须近谷而处，有水草之利也），视生处高（生者，阳也，处高而面南向也），战隆无登（隆，高也。言敌人在高，我不可自下往高，仰敌人而接战，败。处高勿攻是也），此处山之军也，教山战（凡寇敌保据山谷，攻击进战与平陆不同，或登峰陟岭，或援树引藤，或透险缘崖，理须素教又令便习也）。
绝水必远水（宽敌令渡也），客绝水而来，勿迎之于水内，令半渡而击之（半渡，势不并，易击而败也）。欲战，无附于水而迎客（附，近也。近水迎之，敌军不肯渡），视生处高（视生，向阳远视也。军处高，远见敌势，则敌不得潜来，出我不意者也），无迎水流（水流之地，可以既吾军，可以流毒药。一云逆流而营军，兵家之忌也），此处水上之军也。平陆之军处易（平陆必择其坦易平移之处，我军骑得以驰逐之也），而右背高，前死后生（战便也。太公曰：军必左川泽而右丘陵。死者，下也；生者，高也。下不可以御高，战不便于军马也），此处平陆之军。地绝斥泽，虽急去无留。如交军于斥泽之中，依水草而倍众树（不得已与敌会于斥泽之中，即须有水章林木处军也），此处斥泽之军也。凡四军之制，黄帝所以胜四帝者也。吴子问孙武曰： 敌人保据山险，择利而处之，粮食又足，挑之则不出，乘间则侵掠，为之奈何？ 曰： 分兵守要，谨备勿懈，潜探其情，密候其刃，以利诱之，禁其牧采。久无所得，自然变改。待离其固，则夺其所爱也。 又魏武侯问于吴起曰： 凡左右高山，地甚狭迫，卒遇敌人，击之不敢，去之不得者，奈何？ 曰： 此谷战也，虽众不用。当募吾材士，与敌相当，阳为不惊，轻足利意，以排前行。分车列骑，隐于四旁，相去数里，无令见兵。敌必坚阵，进退不敢。于是出旌列旗，行出外山，营之，敌人必惧。以骑挑之，勿令休息。敌若坚守，急行间谍，以观其变乱，则击之，缩则复之。此可胜也。 
凡谷战之兵，巧于设伏，选精锐，当前列以强弩。次以短兵，勇斗而速战。又选轻足之卒，择径升高下瞰，敌兵而战，或多建旗鼓，自高以震之。凡于山峡，卒遇敌，即急鼓噪，先使其惊乱，然后合变以击之。凡发兵深入，遇大林木，与敌分林相拒，谓之林战。以我军分为冲阵，便兵所处，矛弩为表，战盾为里。斩除草木，极吾广道，以便戟所。高置旌旗，谨饬军众，无使敌人知吾情实。然后卒吾矛弩，相与为伍。若遇林树少，则以骑为辅，见利则战，未利则止。若遇林木多，又有险隘阻，以冲阵谨备前后，更息更战，敌人必走。又林战之道，昼广旌旗，夜多火鼓，利用短兵，巧在奇伏，或发于前，或起于后，左之右之，中以强弩。利且守险而止。击冒顿，冒顿匿其精兵，见其羸弱。汉悉兵北逐之，高帝先至平城，步兵未尽到。冒顿纵精兵三十万，围之白登七日。此已然之验也。近世贼兵奇策，亦不过是，此名将之所察，而愚将之所陷也。然其技艺与中国异，上下山阪，出入溪涧，而中国之马弗与也（与犹如也）；险道倾反，且驰且射，中国之骑弗与也；风雨罢劳，饥渴不困，中国之人弗与也。此贼寇之长技也。若夫平原易地，轻车突骑，则匈贼之众易挠乱也；劲弩长戟，射疏及远，则贼寇之弓弗能格也；坚甲利刃，长短相杂，游弩往来，什伍俱前，则匈贼之兵弗能当也；材官驺发（驺，矢之善者），矢道同的，则贼寇之革笥木荐（革笥以皮作，如铠皮之。木荐以木荐作，如孽扌肴也）弗能及也；下马地斗，剑战相接，去就相簿，则寇贼之足弗能给也。此中国之长技也。以此观之，寇贼之长技三，中国之长技五。前史称胡兵五，而当汉兵一；今虽颇得汉巧，犹三而当一。是中国之利器居多。且其人善骑而不善步，中国步兵有强弩利刃之锐，足以抗之。然中国之不敌者，人性习安，不若其耐劳苦于霜雪、沙碛、不毛之地；又其性不善攻，攻亦不久，惟利冲击，故前世名将必以奇制之，而不与争驰逐也。南之夷蛮，其性剽悍狠怒，乐为盗贼，而势不能坚；惟用标枪、旁牌、飞刀、环刀、木弩以为兵械；善为药箭，中者大叫，信宿辄死；依山阻水，怙恃其险，急则窜伏，缓则钞掠；浮舡则水道多绝，陆行则险阻不进，非中国之所能。击此之法，利于平地，以奇略诱其人，隐伏精兵，窃发而禽之。诱之术，多纵反间，出甘言重币，招使致来，则入吾计中。大凡中国之民，屋宿火食，衣被缯纩，北方杀气早降，手足皲瘃，不能渡汉；南方暑湿，溪谷毒疠，不能逾岭。以中国之人戍守，则十不当一，故古者以蛮夷攻蛮夷，则强弱相当。是以滨塞之民召募为用，斗旷土以食之，厚赏格以激之，驰射格斗是其素所畜积，省县官之费，减转饷之劳，多纵间谍，以重赂诱其酋豪大姓，使之攻击，比用华人其利十倍。故吴起，古之善将也，亦常论六国之俗不同：曰： 夫齐阵重而不坚，秦阵散而自斗，楚阵整而不久，燕阵守而当走，三晋阵理而不用（三晋，韩赵魏也）。夫齐性刚，其国富，君臣骄奢而简于细人，其政宽，禄不均（齐成王新立，不理国政，委于卿大夫，故言骄奢而禄不均。简者轻易细人，皂隶牧关之人也），一阵两心，前重后轻（上骄下怨，故曰二心）。击之之道，必三分之，猎其左右，胁而从之，其阵可坏（卒不敢伦偷生，故其阵自坏也）。秦性强，其地险（秦左崤函，右陇，终南、太白在前，朔方郡固其后），其政严，赏罚明。其人不让，皆有斗心，故散自斗也（秦孝公用商鞅强国之术，人皆勇于公战，依于私斗也）。击此之道，必先示之以利，引而去之。士贪于得而离于将，乘乖设伏，其将可取。楚性弱（江淮之间，地薄水浅，人性怯懦），其地广，其政躁，其人疲，故整而不久（楚悼王急于政令，故躁。疲者，整而不能久也）。击此之道，袭乱其屯，先夺其阵，轻进速退，弊而劳之，勿与争战，其军自败（惊其屯聚，出其不意，以动其气。既动，则勿与战。
楚人轻薄，不能持久，自败散也）。燕性悫（土原水深，故性端悫），其人甚好勇义，寡诈谋（地近蕃戎，俗习其射，好勇好斗，而无机变）。击此之道，触而迫之，凌而远之，驰而后之，使上疑而下惑；整我车骑，必避之，使怒，其将可虏（迫之使勇及怒，远之令疑感，性朴不可怒，怒则必死，可出奇取之）。三晋，中国也，其性和，其政平，（有成康之遗风，故其性和平也）。其人疾于战，习于兵，轻其将，薄其禄，士无死志，故理而不用（军募不息，则民轻其将。胜败无劳，则上薄其禄。不畏威，不贪利，则士无死志。故初理，而后不堪用也）。
击此之道，限阵而压之，众来而拒之，去则追之，以倦其师，则可败也。皆谓揣其人性之弊，又度其国政之失，因其弊而制之，则我得其利，彼受其害，且易为之力矣。 《司马法》曰：人方其性，性则异言。四方之人，性有强弱愚智不同也。教成俗，俗则异言。四方兵势，西与北有兵马之便，东与南有舟楫之利；西与北寒惨无金铁，东与南暑湿毁弓弩；中土多五兵杂木，便弓马舟楫，是其异宜也。故燕无函，秦无卢，胡无弓车，言其俗之所长也。孙武曰： 校之以计而索其情，主孰有道，将孰有能？ 亦言先定彼我之善否。不知此而用兵，犹瞽之无相，其颠陨立可待矣。计而施于用，一不中试，则胜负随至。故陈不守障水，而高祖平之；庞涓失计于马陵，而孙膑破之；成安君不保井径，终擒于韩信；慕客超不固大岘，卒败于刘裕；赵奢之登北山，秦兵虽强而莫上；李弼之据渭曲，齐师虽众而弗利（已上见故事门）。得失之鉴，较然如斯，可不务哉！
土俗夫中国外邦五方之民俗皆有性，不可推移，刚柔迟速异齐，器械异制，衣服异宜。故朔陲积阴之野，食肉饮酪，其人密理，故耐寒；百粤多阳之地，其人疏理，故耐暑。是其天性然也。古之名将，受命伐国，必度其俗之强弱，能之长短，常以我之长击彼之短，料其所好而诱之，因其所恶而攻之。大抵北方之狄与西方之戎其性相类，士力能弯弓，尽为甲骑，宽则随畜田猎禽兽为生，急则习战攻以侵伐为事。其长兵则弓矢，短兵则刀铤。利则进，不利则退，不羞遁走，苟利所在。其击之法，利为伏兵，相其险阻隐匿之地，或丛林荟翳之据，择精兵利器，千人为部，在各伏其要，以猛而不坚者从以弱卒，佯为不利，以数百千人委之，必贪其获。俟其兢进，发伏以击之，必克。若与之平原广野，度长击大，争一切之利，则非我所长。又彼之能在弓矢，我当以强弩邀之。故春秋时战法曰： 使勇而无刚者，尝寇而速去之，为三覆以待之。戎轻而不整，贪而无亲，胜不相让，败不相救。先者见获，必务进；进而遇覆，必速奔，后者不救，则无继矣。 此已试之效也。其俗亦好为诱兵羸师以致敌，宜谨视之。故汉高帝。大凡兵之体用，好高而恶下，贵阳而贱阴，养生而处实。生为阳，养于阳则气胜；实为高，处于高则远绝卑湿，百疾不起，人安于用。此兵之利而地之助也。兵法曰： 绝涧、天井、天牢、天罗、天陷、天六者，谓之六害，遇之者远去，不可近也。 所谓绝涧者，山水深大之地也；天井者，天形下，大水可及之地也；天罗者，山涧迫狭，可罗绝人之地也；天牢者，林木隐蔽，葭苇深广之地也；天陷者，遁路泥淖，人马不通之地也；天者，土多沟坑、坎陷、木石之地也。常令吾远之，敌近之；吾迎之，敌背之。军行有险阻、潢井、生葭苇、山林翳荟者，必谨覆索之，此伏奸之所也。故兵行，途有所不攻，地有所不争者，谓此类也。夫出师有主客，用兵有步骑，所有既殊，则地亦下能兼利。故晁错曰： 丈五之沟，渐车之水（渐，侵也），草木所在，此步兵之地也，车骑二不当一。土山丘陵曼衍相属，平原广野，此车骑之地也，步兵十不当一。平陵相远，川谷居间，仰高临下，此弓弩之地也，短兵百不当一。两车相近，平地浅草，可前可后，此长战之地也，剑盾三不当一。乱苇竹萧，草木蒙茏，枝叶茂接，此矛铤之地也，长战二不当一。
曲道相伏，险厄相薄，此剑盾之地也，弓弩三不当一。 兵法曰： 候望所及，阻壑分川，可以纵弓矢；深苇奥草，可以施风火；左右俱高山，则长翼而进；后高前下，则锐冲而进；历渐泽，则整队而亟过；居平陆，则前死而后生；丘陆，则必处于阳而右背之；堤防，则必据其阴，左向之。 若此，皆须大将察理，而谕于心先。
