北蕃地理
契丹，其先与奚异种同类，俱为慕容氏所破，窜于松漠之地，后居黄龙之北辽泽间。辽泽去榆关一千一百里，榆关去幽州七百里，其地南接海，东际辽河，西包泠陉，北界松陉，山川东西三千里。唐置契丹王兼松漠府都督。光启中，中原多故，北边无备，其王钦德稍蚕食，达靼、奚、室韦之属咸被驱役，族帐寝盛。
天末，遂《冗辱》号。钦德政衰，别部酋长阿保机强大，乃攻渤海扶馀城下之，徙其人而尽有其他，又陷中国平、营二州。石晋有国，割幽蓟瀛莫涿檀顺新妫儒武云应寰朔蔚十六州赂之。周世宗复收瀛、莫，宋陷易州，后契丹尽有奚、达靼、室韦、渤海扶馀及中国十八州之地。其振武丰州，旧在胡中，而中国置吏领之，寻亦陷。其国东南界新罗熟女真，东际生女真，东北控黑水，西抵夏国，西南距河东岢岚、火山、宁化军、代忻并州，南滨真定州西山界，泊保雄氵食州东南泛海至京东登、莱州。
燕京州军十二中原旧地，幽州，古冀北之地，舜置幽州，东有朝鲜辽东，北有楼烦白檀，西有云中九原，南有滹沱易州。唐置范阳节度，临制奚、契丹，理幽州。自石晋割赂戎主，建为南京，又改燕京，东至符家口三百九十里，正东微北至松亭关四百五十里，西至牛山口百里，正西微北至居庸关一百二十里，东北至中京，出北门，过古长城，至望京，四十里。又过温馀河大夏坡五十里至顺州。东北过白屿河七十里至檀州，自此渐入山，五十里至金沟淀。入山诘曲，无复里堠。过朝鲜河九十里，至古北河口，两旁峻崖，有路，仅容车轨。八十里至新馆，过雕窠岭四十里至卧如来馆，又七十里至柳馆，过松亭岭七十里至丁造部落。又东南行五十里至牛山馆，八十里至鹿儿峡馆，又九十里至铁浆馆。自北堑山七十里至富谷馆，又八十里至通天馆，又二十里至中京。南至雄州，出南门渡卢孤河六十里至良乡县，又过刘李河、范水、涿水至涿州六十里，又七十里至新城县，又四十里至白沟河，渡河至雄州。
关口幽川，四面平川，无险阻可恃，惟古北口以来据其要害，可设兵屯置堡寨。
唐范阳节度之地，古北口、松亭关、野孤门等路并立保障，至今古垒基堞尚存。
有入番之路十数。
大林口，幽州正南，东至盐泊，北至滦州石城县，西北至苻家口山路。
待家口，幽州正东三百四十里，正东至滦河，即滦州，北至平州山。口之西属幽州，东属平州。
松亭关，关东北五里至滦河关城，自幽州东趋营平路，甚平坦，自古匈奴犯边，多由此路。幽州东北四百八十里，北趋泽州路，至中京四百五十里，西至平川蓟州，有柜安、燕氐二山口，通车马。
古北口，幽州正东二百七十里，在今密云县东北一百二十里，两旁陡峻，中路仅容一车，下有涧，巨石磊鬼，凡四十五里。本范阳防扼奚契丹之所，最为隘束。
得胜口，山口在幽州正北，山口盘道数层，俗名思乡岭。南至檀州，北至北安州。
宋王口，幽州北一百二十里，居宋王山，口之地属山后。
曹王口，幽州微北一百二十里，居曹王山之北，属山后。
居庸关，幽州西北一百二十里，在今顺天府北，两山夹峙，一水旁流，关跨南北四十里，悬崖峭壁，最为要险，一路西至妫州，一路北至儒州。
牛山口，在幽州西。
紫荆岭口，幽州西南二百里，岭口之南属易州，北即山后蔚州界。
幽州四面州军涿州，古涿鹿之野，轩辕皇帝战蚩尤之地。汉高祖置涿郡，隋炀帝伐辽，开永济渠二千里，泛龙舟，通涿郡，是也。新城即古督尤亭之地。州之北有涿水、范水、刘李河入幽州界，南至莫州一百六十里，东北至水一百二十里。
关一：
祁沟关，东北至涿州四十里，西北至易州六十里。
蓟州渔阳郡，隋置总管府，唐开元中分渔阳玉田县置州。东至平州三百里，西至幽州二百一十里，南至海口百八十里，北至废长城塞二百二十里，东南至平州一百八十里，东北至卢龙戍一百里，西北至檀州二百七十里。
檀州，治密云县，汉李广弭节白檀是也。隋置州，为燕之边陲障塞。唐置威武军。东至蓟州二百一十里，西至幽州界，北长城四十五里，南至幽州五十五里，东北至长城障塞百里，西北至妫州二百五十里。
顺州，治怀柔县，唐开元中置。东至蓟州百三十里，南至幽州九十里，东北至檀州八十里。
平塞军，在涿州西南，北至易州四十里，南至广信军四十里。
易州，汉涿郡固安县地，隋为上谷郡，唐武德中平窦建德，改为易州。石晋割赂北虏，寻为定武军节度孙行友袭取之，雍熙中再陷。有驳牛山、五回岭、易水、徐水，东牛栏二寨，南至莫州百八十里，广信军七十里；东北至幽州三百一十里；西北至紫荆岭一百里，趋飞狐口，至蔚州三百八十里；西南至定州百四十七里。
滦州，治义丰县。唐末，刘守光据州叛。暴虐尤甚，营平之地於中国南为海隔，其民不得已归於北虏。会石晋割赂燕蓟易，定师三都，尽驱其民入契丹，因以乌滦河为名以居之，县邑犹不改望都、安喜之名，东北滦河（按贾耽所说，自蓟州西北一百二十里至盐城守地，又西北渡滦河至卢龙镇），西至石城九十里，南至海二百一十里，北至平州四十里。
辽州，古辽西北之地，临渝关在州东北五里。先是平渤海，迁其民置州以居之，仍名其邑曰迁民。东至来州七十里，西至闰州四十里，南至海州三十里，北至利州四百五十里。
润州，卢龙塞，东北接辽东泽，唐光启中，契丹有营平之地，因渤海之叛，既讨平，迁其部落，置州以居之，取润水为名。东至辽州四十里，西至渝关四十里，南至海三十里，北至中京五百五十里。
平川卢龙郡，汉属辽西郡，《三国志》曹公北伐乌丸，田畴从卢龙道引军，堑山堙谷五百里，登白狼山，即此路。隋置北平郡，有长城、临渝宫、碣石，有玄水、卢水、沮水、润水、龙鲜水、滦河，又有黄洛水，今有羊洛城。西至冀州三百里，南至海二百里，北至上谷口八十里，东北至渝关守捉百九十里，西北至卢龙塞二百里。
北安州，后魏置安州，筑城在幽州之北，正当松漠之地。契丹建为北安州，墨斗岭、牛山、会仙石、栾河、柳河皆在其境。东北至中京二百五十里，西南至古北口二百八十里，南至幽州二百五十里，西北至柳河五十里。招延州，置州，以渤海部落居之。东至小凌河，西南至幽州四百五十里，南至润州界，北至泽州。以上并幽州四面州军。
西京州军十一云州云中郡，平城、白登山、单于台并在其境。唐置大同军，雍熙中，王师北伐，潘美、杨业并出云应路，连拔云应寰朔四州，师次桑乾河，会曹彬班师，遂不克守，迁四州民于内地。今契丹伪号西京。东取妫州路至幽州七百里，正西微北至单于都护府三百里，西南至代州界一百五十里，北至长城蕃界三百里，西南至并州七百里，西北至黑山七百里，东北至阳河曲蕃一百四十里。
云州四面诸州妫州妫州郡，唐初置北燕州，贞观中改妫州，取城中妫水为名，涿鹿山、磨笄山、版泉在焉。石晋割赂契丹，周世宗时，戎主避归周之名，改为可汗州。东北至儒州二百里，西南至蔚州二百九十里，东南至幽州二百里，西南至代州四百二十里，东北至美女关百里。北至张说筑长城九十里。
御夷镇，后魏筑长城，今契丹改为望云县。按《皇华四达记》：妫州北一百四十里至广边镇，一名白城，又东北五十里至赤城，又北七十里至镇城。陉山在镇城。西北即奚契丹避暑之处，今曰炭山。
蔚州安边郡，有胡卢河，即《周礼》并州沤夷川也。汉塞飞孤之口，言其隘也。有松子口，即古之松陉岭也。宋田重进将兵北征，牙将李存璋与契丹酋帅率夷民空壁来降，重进无一兵一矢之损，会幽陵不守，弃之。东至易州三百二十里，西至朔州三百八十里，西至代州四百六十里（贾耽曰：西行二百九十里至灵丘县，又二百里至代州），南至真定府五百里，北至天城军百八十里，东南至幽州五百里，西南至乱柳关九十里。
朔州，汉马邑城，唐初置州。西北四百二十里即单于台，东北四十里至白登山，桑乾河、参合陂并在其境。宋雍熙中，王师北伐围城，节度副使赵希贤以城降，会曹彬班师，寻弃之。东至蔚州四百里，西至黄河，南至南界草城川口四十里，川口至岢岚军三十里，北至应州二百里，东南至火山军界六十里，西南至神武县，自县至南界宁化军二十五里，西北至雪山百六十里，与岢岚军分界。
新州，治永兴县，后唐同光中升为威塞军节度，以妫儒武三州隶之，契丹改为奉圣州。东即桑乾河源所出，东至妫川九十里，东南至幽州三百里，西南至蔚州百里，南至云州四百里。
儒州，治缙山县，唐隶河北道，不知创州之由。东至望云县九十里，东南至幽州二百五十里，西至新州百二十里，西南至云州九十里，西北至九十九泉。
武州，治文德县，旧曰毅州，长兴中改为武州，地有武川。石晋割赂胡中，改为归化州。南至新州七十里。
应州，泊金城县，后唐天成中建为彰国军节度，以寰州隶焉。宋雍熙中，潘美乘云朔之捷，兵至城下，节度副使艾正以城降。东至云州二百里，西至黄河，南至朔州二百里，北至混源县八十里。
寰州，治寰清县。宋雍熙中，大将潘美北伐，出雁门西陉路，与虏遇，力战至城下，州将赵彦辛以城降，会幽陵不守，弃之。
振武军单于府，阴山之阳，黄河之北，汉遣因捍将军公孙敖筑塞外受降城，唐为振武节度，治东受降城，善阳岭、燕然山、李陵台、窦宪铭在焉。东南至幽州一千二百里，南至朔州三百五十里，北至黑沙碛石口七百里。
安北都护府，唐朔方军，与突厥以河为界。北岸有拂云祠，突厥将入寇，先诣祠祭酹，牧马料兵而后渡河。张仁愿乘虚取之，河北筑城三所，以拂云祠为中受降城，与东西两城相应，皆据津济。开元中，丰胜二州界置都护府。东南至东受降城二百里，西南至西受降城百八十里，北至阴山八千里，西北至碛石口三百里。
故丰州九原郡，隋开皇中置丰州。又云：唐贞观中，平突厥置州。天宝中，於木刺山置横塞军，寻改为天德军，郭子仪为之使，仍兼九原太守，以归附之众置都护府，惟领蕃兵。西受降城在州北河外九十里。
戎狄旧地中京，旧鲜卑之地，在饶乐府西南，本奚王国牙帐之地。奚部落南距古北口，北距汉水，东即营州千馀里，皆其境土，后为契丹所并。景德中，虏王筑宫室城垣，建为中京，伪号大定府。东至营州界青山岭一百七十里，西即山后儒州界，东南至建州二百三十里，南至幽州九百里（一路由松亭关，一路古北口），北至上京六百九十里，正北八十里至临都馆，又四十里至宫室馆，又七十里至松山馆，又七十里至崇信馆，又九十里至广宁馆，又五十里至姚寨馆，又五十里至咸宁馆，又三十里渡汉石桥，旁有饶乐州，盖唐常於契丹置饶乐府，又五十里至保和馆，又七十里渡黑水河至宣化馆，又五十里至长秦馆，西二十里即祖州，又四十里至上京，东微北至木叶山五百一十里。
中京四面诸州泽州，松亭关北，辽泽之地。东至利州百里，北至中京百里，西至北安州二百里，南至平州二百五十里，西南至松亭关二百里。
渝州，隋临渝宫之地，北控营平，历代置关戍守，今陷胡中置州，东至北海州，西北至中京百七十里，西至招延州四十里。黔州，虏王耶律德光初置，东北至望海峰五十里，东至显州五十里，东南至梁家务六十里，北至闾山县六十里。
来州，号归德军，女真国五部落相率来降，胡中因建州以居之。东至隰州七十里，西至辽州七十里，南至大海四十里，北至建州三百五十里。
利州，虏承天后所建，东至建州百二十里，东北至建州百一十里，西南至兰州六十里，南小凌河路至平州五十里，西北至中京百五十里。建州，胡中地，今号保静军节度，本辽西之地，德光立为州。嗣王即位（契丹号穆宗）三关之地复为周世宗所取，时江南诸国欲牵制中原，遣使赍金币泛海至契丹国，乞出师南牧，卒不能用其谋，入蕃人使舟楫水师悉留之，建州、双州、霸州并置营居之，号通吴军。东南至器仗山三十里，东北至霸州九十里，南至渝州五十里，西南至小凌河十里。
兴中府，营州地，汉末乌桓鲜卑所居，唐平卢军节度使泊所，今号兴中府。
东至辽河三百里，西至中京三百里，西南至建州六十里，北至湟水四百里（旧契丹界），西北至松陉岭百里，东南至安东都护府二百七十里，号平壤城，东北至白川州七十里。
新州，本契丹国之地，东至微州二百里，北至永州三百七十里，西至惠州百三十里，南至霸州三百里。
白川州，筑城在辽泽之中，东距医巫闾山，西至营州地。宜桑柘，民知织之利，岁奉中国币帛，多书白川州税户所输云。东至黔州七十里，西至中京四百三十里，东南至宜州百里，西南至霸州七十里。
宜州，按《皇华四达记》：营州东北八十里，凡九递至燕郡城，自燕郡东经汝罗守捉，渡辽州十七驿，至安东都护府，约五百里。今以契丹地图校，至东京五百二十里。
东京，即安东都护治所，州城即古之燕郡城是也。本辽之西地，汉魏间乌桓鲜卑所据，在营州之东，契丹置崇仪军节度。旧有江南水军，号通吴军，置营居之。东至医巫闾山，西至霸州二百里，南至锦州九十里。
北白川州，辽州辽隧县故地，宋天禧中契丹建为州，仍曰始平军。东至乾州百二十里，西北至宜州四十里，南至海二百里，北至中京五百五十里，北至医巫闾山八十里。
海北州，古城也，在辽河之西，沧海之北，阿保机建为州。东至锦州八十里，南至海百二十里，西北至中京五百三十里。
晖州，胡中呼为晖州、禄州、穆州，并曰于越王城。耶律逊宁者，虏中大将也，蕃语谓之越王，不知创立之因。东至宗州，西至紫蒙川，南至酒糟河，北至潢水。
禄州，东至曼头山，西南至晖州，北至梦送河。
穆州，东至医巫闾山，西至中京四百里，南至医巫闾山寨，北至酒糟河。
恩州，德光所建，本乌桓旧地。南至中京六十里，西至马孟山六十里，西北至曼头山三十里，山北至宜坤州五十里，西南至上京二百五十里，北至高州百二十里。
惠州，阿保机所建，在鲜卑之地。宋景德中，初契丹入寇河北，德清军失守，俘虏人民於此，置城居之。城方二里，至低小，城内有瓦舍仓廪，人多汉服。东至新州百三十里，西南至中京百二十里，南至建州二百三十里，北至汉水石桥，至高州百五十里。
高州，契丹收新罗诸国俘虏人民，置州以居之，仍置倚郭一县，以三韩为名。
南至中京百四十里，东南至恩州五十里，西北至饶州六十里。
东京，辽东安市城也。城之东即大辽河，城之西即小辽河。秦属辽东郡，汉属幽州，唐太宗平高丽，因名所幸山为驻跸山，山在东北。后为渤海国，契丹建为辽州，得其地为东京。岩州在其东，即李所平白岩州也。《皇华四达记》曰：自安东府东南至平壤城八百里，西南至都里海口约六百里，西北至建安城约三百里，正南微东至鸭绿江北泊约七百里。今以契丹地形图参校，惟达安城不知处所，其他地形远近率同也。东至熟女真界约五百里，西至辽河百五十里，又八百八十里至中京，西六十里至鹤柱馆，又九十里至辽水馆，又七十里至闾山馆，在医巫闾山中，又九十里至独山馆，又六十里至唐叶馆，又五十里至乾州；微北六十里至杨家寨馆，又五十里至辽州；北六十里至宜州，又百里至牛心山馆，在牛心山北中，又六十里至霸州，又七十里至建安馆，又五十里至富水、会安至中京三驿程，各去七十里；南至平州五十里，自平州至幽州五百五十里；北至沈州百二十里；东南至鸭绿水九百里；西南至锦州四百里；东北至黄龙府七百里；西北至显州三百里。东京四面诸州沈州，德光所建，仍曰昭德军，契丹旧地也。东至大辽水，水东即女真界，西南至东京百三十里，北至双州八十里。
韩州，在三韩之地，本州海西北边之邑，旧有三州，契丹并为韩州。东北至生女真界，西北至惠州九十里，西至辽河六十里，南至通八十里。
同州，阿保机所建，仍曰镇安军，契丹旧地。东至生女真界，西南至东京二百里，西北至双州七十里，东北至集州七十里。
耀州，地控新罗界，胡中要害之地。东至鸭绿江女真界，西至大辽，南至石城，北至东京百五十里。
信州，唐天后时置州，以处契丹失活部落，隶营州都督，明年迁于青山州安置。今契丹建为彰胜军。东南北三面至生女真界各三十里，西至逆流河七十里，东南至长春州百二十里，北至黑水河三十里，地有黄龙县（古渤海国之地，今虏中号黄龙府，自云高祖射黄龙之所，夸词也）。
银州，阿保机所建，女真国旧地。东至逆流河五里，入生女真界，西至双州七十里，南至东京三百里，北至渤海州六十里。
双州，契丹号保安军，有通吴军营垒。东至逆流河二里，入生女真界，西至辽州七十里，南至沈州七十里，北至渝州百二十里。
贵州，古城，方二十里，曹魏时公孙康所据城也，汉乐浪等地。东南北皆生女真界，西至沈州八十里。
显州，本渤海国，按《皇华四达记》：唐天宝以前，渤海国所都显州，后为契丹所并。又有集康二州，并拨属本州。东至辽州九十里，又三百九十里至东京，西至宜州百二十里，南至乾州七里，北至医巫闾山。
乾州，在医巫闾山之南，古辽泽之地，虏主景宗陵寝在焉，今置广德军节度兼山陵都部署。东至显州八里，西南至银治寨二十五里，西至辽州六十里，北至兔儿桥四十里。
宗州，在石熊山之阳，管熊山一县，古辽东之地。东至辽水，南至显州一百里，北至潢水。
岩州，本高丽所据之地，唐太宗伐辽，师次白岩城下，因建为岩州。今契丹置兵屯守，州名不改。东至女真界百九十里，东南至东京五十里，南至集州，北至云山县。
开州，渤海古城也，虏主东讨新罗国，都其城要害，建为州，仍曰开远军。
西至来远城百二十里，西南至吉州七十里，东南至石城六十里。
来远城，虏中庚戌年讨新罗国，得要害地，筑城以守之，即中国大中祥符三年也。东至新罗兴化镇四十里，南至海三十里，西至保州四十里。
保州，渤海古城，东控鸭绿江新罗国界，仍置榷场，通互市之利。东南至宣化军四十里，南至海五十里，北至大陵河二十里。
吉州，三韩古城也，契丹置兵防控新罗诸国。东至石城，西南至鸭绿江，东至大监州百里，西至海。
盐州，三韩之地，旧有城邑，置兵防制新罗诸国；又有小盐州，相去八十里。
东至保州，西至海，南即海，北至小盐州。
锦州，辽西之地，南至大海，北距柳城，阿保机建为州，今号临海军。东至显州二百里，西南至严州百七十里，南至大海三十里，北至宜州百二十里。
严州，柳城之南，古辽西之地，阿保机建为州。东至锦州百七十里，南至海四十里，北至霸州二十里。
隰州，虏主隆绪建为州。东至海二百里，西至来州八十里，南至海五里，北至建州三百三十里。
上京，潢水之北，东际辽河，西包冷陉，南与奚人部落相接，距幽州一千七百里。本鲜卑之地，君长姓大贺氏，有八部，唐贞观中，诸部咸请内属，乃置松漠府以居之，赐姓李氏，兼松漠都督。至阿保机，始私立年号，称大辽国，建所居部落为西楼，有楼数间而巳。后燕人所教，乃为城郭宫室之制，邑屋门皆东向，如军帐之法。至德光，建为上京，置临潢府。东至潢水二百一十里，西南至饶州三百里，西至盐泊八百里。
上京四面诸州长春州，契丹国旧地，仍曰韶阳军，亦为罪谴者配隶之所。北至黄龙府百里，东北至龙化州四百里，南至微州三百五十里，西南至新州四百里，西北至上京二百里。
永州，在木叶山之阳，潢水之北，契丹国旧地也。一路西北至韩浞二百里，一路西北至上京三百里。
乌州，本契丹国旧地，为乌素部畜牧之所，今建为州。惠南至群鹿二十里，东北至遂州七十里，北至鸭子河三十里。
龙化州，州在木叶山东千里，阿保机始置四楼，此即东楼也。会病卒，葬于西南山，即今祖州也。以所卒之地置州，曰龙化，即此州也。东至泉州二十里，西至降圣州五十里，西南至新州四十里，南至遂州二百里，北至梦送河五十里。
降圣州，契丹国旧地，东至辽河，西至野狐山，东南至晖州三十里，南至平顶山，北至龙化州五十里。
宜坤州，契丹为启圣军节度，即应天太后所主地也。东至长泊十五里，西南至上京二百里，北至蹈弩河二千里，河北至大水泊五十里。
祖州，阿保机既创西楼，又于西南筑一城以贮汉人，今名祖州，在唐置饶乐府西北祖山之阳，因为州名，阿保机葬所也，今号天成军。南至饶州百八十里，北至上京四十里。
怀州，契丹号奉陵军，州将兼少陵都部署，即虏主德光葬所也。东南至中京三百五十里，西至平地松林四十里，北至潢河十里，河北至上京百五十里，西北至达靼国三百里。
庆州，契丹旧号黑河州，置州在黑山之阳，北至黑山三十里，即虏主隆绪所生也，近年改为庆州。东自金河馆至曼头山，西鞑靼国界，南至潢水二十里，北至室韦国七百里，东南至上京二百五十里。
饶州，唐建饶乐府都督，以处奚人部落。契丹建为饶州，在潢水之北石桥旁，以渤海人居之。西南至平地松林百里，南至中京五百里，北至它河十里，东北至上京三十里，西北至祖州七十里。
通州，夫馀国，在高勾丽北，本貊之地，其国长城之北，西与鲜卑接，地方二千里，后为渤海国。阿保机平之，为东丹王国，今改为通州，仍名曰夫馀府。
蕃界有名山川阴北，东南至云州六百里。秦始皇平天下，北却贼兵，筑长城，渡涿河，以阴山为塞是也。前汉侯应曰：北塞至辽东外，有阴山，东西千馀里，草木茂盛，多禽兽，本冒顿单于依阻其中，理作弓矢，常出幽州为寇，是其苑囿也。孝武斥夺此地，然后边境少安。长老言：匈奴失阴山之后，过之未尝不哭。周隋间，突厥复治焉。
炭山，本匈奴避暑之处，地多丰草，掘丈馀即有坚冰。贾耽所说：妫州西北八百里至陉山，即奚契丹避暑之处。唐史载契丹之地，西至冷陉是也。今胡中目为炭山，近更名{霍又}山。自幽州西北路清河馆，即居宝关雕巢馆，赤城口始有居人，望云县、受赐川凡十日程至炭山。
木叶山，本阿保机葬处，又云祭天之所。离中京皆无馆舍，但宿穹帐。将至山三十里，始有居人瓦舍僧居。又历荆榛枯草，复渡土河，始至焉。初阿保机强盛，于木叶山置楼，谓之南楼；山北置楼，谓之北楼；大部落东千里置楼，谓之东楼；今上京置楼，谓之西楼。四时游猎于四楼之间。西至上京三百里，南至中京五百一十里。
长白山，在女真故会宁府南六十里，横亘千里，高二百里。草木乌兽尽白，故名其颠。有潭，周八十里，南流为鸭绿江，北流为混同江，东流为阿也苦河。
曼头山，羌戎之地有曼头山，在甘肃州界；今北土亦有曼头山。南距潢水，本契丹之地，虏主避暑之处，今更名大安山。渡蹈弩河，北至大水泊，南至小东京，东至宜神州，西至木叶山。
鲜卑山，柳城县，秦汉时鲜卑所保。
医巫闾山，《周礼》曰：东北曰幽州。其山镇曰医巫闾山，其川曰奚养，即辽东山也。唐筑巫闾守捉城，契丹改为闾州，又置乾州、显州，在山之南，二州相去七里。
首阳山，古孤竹国之地，伯夷、叔齐，孤竹君之二子，饿死首阳山之下，即此山也。
碣石山，地里志：碣石山在右北平骊城县西南。汉武帝登之以望巨海，而勒其石。枕海有石，如甬道，数十里大。石如柱形，世名天桥柱。
十三山，北医巫闾山，南距大海，东至东京，西小辽水。
狠山，北黑山，东祖州。
驻跸山，在东京之东，唐太宗驻跸之所。
墨叫岭，亦名庆云岭，在得胜岭北百二十里，唐置墨斗军，使御捍奚界。
鸭绿水，高丽国西，源出白山，水色似鸭头，去辽东五百里。高丽之中也，此水最大，波澜清澈，恃之以为天堑，水阔三百步，在平壤城西北四百五十里。水东南二十里分界，至新罗国兴化镇；自黄土岩二十里西北至东京八百五十里，南至海六十里。
辽水，在汉乐浪玄荒之地，东西四百八十里。《水经》云：大辽水源出国西南山，南流会白枪水，至安市城。今号东京小辽水，源出辽山西南。流与天梁水会，在国西也。
潢水，出西北塞外，不知发源之所，水北即紫蒙川，有石桥，本契丹国旧地。
蹈弩河，源出木叶山，东流入鸭子河，在曼头山北。
易水，源出涿郡故安县，东流过武遂、西山、范阳、容城。
桑乾河，湿水源出雁门，东流与桑乾水会。马邑川水，出马邑西，东流至易州、幽州东南隅，东入于海。
巨马河，出代州郡广昌县漆山，即漆水也，有二源，俱出深山，过容城北，东入于海。
白马淀，秦起塞，西自临洮，北临沙漠，即此也。金河泊，唐开元中胜州置阳寿县，后改名金河，今属振武。隋大业中，炀帝亲巡，溯金河而东，北幸突厥启民帐是也。泊东西二十里，周围十里，上承紫河汊蒙水西流入河。
长泊，周围二百里，泊多野鹅鸭，戎主射猎之所。道出中京之北四日程，经榆林馆、饥鸟馆、香山子馆，南北即长泊。北至上京八百里。西至宜坤州十五里。
九十九泉，《水经》曰：阻阳城东八十里，有牧牛山，山下有九十九泉，即沧海之上源也。后魏多住九十九泉，虏主每南牧，多聚谋，即此。南至云州，北至炭山。
鸳鸯泊，在狗泊西、盐泊东北，西南至幽州千三百里，南儒州佛峪岭，至泊八百里。东南妫州枪竿岭，至泊千里。
清泉淀，幽州西北清河馆，至清泉淀三日程。
尼姑河，《水经》曰：姑河从塞外来，一曰姑水。出御夷镇北九十里，过鱼阳，南与温馀水合为姑河。今号尼姑海口。
大盐泊，周围三百里，东至上京一千五百里，契丹中更名广济湖，虏中呼为縻到斯袅。滦州东南亦有大盐泊、小盐泊，南接汉界。
小盐泊，周围百里，东至上京二千里，契丹更名惠民湖。落黎泊，东至炭山，西至盐泊，南至退军部落，北至狗泊。
大水泊，周围三百里，至上京五百里，南至幽州千三百里，虏中呼为撒得袅。
一在曼头山北，西至水叶山，东至鸭子河。
鸭子河，在大水泊之东，黄龙府之西，是雁鸣生育之处。放马泊，番子中呼为招讨放马泊，在天德之北。
轩车泊，周围三十馀里，南中京，北上京。
驴驹儿河，源出塞外，在契丹国西北，契丹命齐王妃与楗览捍达靼，即此也。
狗泊，西鸳鸯泊，北达靼国界，东南炭山。
平地松林，东至怀州四十里，西南至幽州十七百里。
紫蒙川，秦制三十六郡，北沙漠，即紫蒙北白马淀是也。伪燕慕容世居北夷，邑于紫蒙之野，元康中定都大棘城，在大漠之南。唐营州节度张守破契丹，出师次于紫川，大阅军实。
奚、渤海、女真（始末附见）
奚，本匈奴别种，牙帐在东湖之地，酋长号王，唐制兼饶乐府都督，居阴凉州。东至营州五百里，西南至幽州九百里。后徙居琵琶川，在幽州东北数百里，古北口之北。天初，契丹渐盛，遂受制焉。或徙居于妫州，依山而居之，有东西奚之号。今契丹尽取奚之故地。
渤海，夫馀之别种，本貊之地，其国西与鲜卑接，地方三千里。唐平高丽，就平壤城置安东都护府统之。万岁道天中，契丹攻陷营州，酋人反，据辽东，分王高丽之地，渤海因保挹娄故地，中宗封为渤海郡王，兼汴州都督。天成初，契丹阿保机兵力雄盛，东北诸蕃多臣属之，以渤海土地相接，有吞并之志，攻其国夫馀城下之，立长子突欲为东丹王，领兵守之。
女真者，渤海之别种也，契丹谓之虏真。地多山林，俗勇悍善射。后有首领三十，分领其种。地多良马。宋初，来贡方物。建隆中，诏登州沙门岛人户，置舟楫济度女真马来往。淳化中，契丹怒其朝贡中国，去海岸四百里，置三城，以兵三千，绝其贡献之路。今附契丹者，为熟女真。置一十八州：耀州、宾州、海州、铜州、教州、崇州、兴州、荆州、荷州、朝州、卢州、宾州、邮州、铁州、定理州、怀北州、麓州、广州。居于东京三面，皆侨立州立名，民籍每州千户至百户，馀依山林。不服从者，谓之生女真。
