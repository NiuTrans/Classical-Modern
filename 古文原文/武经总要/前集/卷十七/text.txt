<strong>河东路</strong>
《禹贡》冀雍二州之域，而冀州为多，天文觜参之分，春秋晋地，秦之太原、河东、上党、雁门四郡，皆其境。其地东际常山，西控党项，南尽晋绛，北扼云朔。人生劲悍，便於弓马，逼近羌胡，风俗使然。今沿雍熙旧制，乡兵训以战射，又招募羌浑泊边杂之师，分据要害，皆守方绥远之略也。
并代忻州宁化岢岚军路并州，古太原也，唐置河东节度，与朔方掎角，以御北狄。统天成、大同、横野、岢岚等军。五代为刘氏窃据，宋降刘继元，始平河东，移州治三交。东至真定府五百里，西至石州叁百九十里，南至潞州四百五十里，北至忻州一百八十里。地近胡戎，其俗尚武，为天下雄镇。今置马步军都部署以下兵官，以州为治所。其所统十五州军，并、忻、代三州，宁化、岢岚二军，控契丹云朔州界云中、定襄、句注、四卢川、草城川；麟、府二州，守河外十数城；岚、石、隰三州，火山、保德二军，缘黄河捍夏国绥州界。本路置州兵及禁兵更戍外，又领乡军义勇一百一十六指挥，总七万二千九百人。即今之山西太原府。
关寨四：赤塘关，关城控西北金山岭一带，入定襄雁门路，当川谷之口，号为险固。宋庆历中，再加板筑，为重复守御之地。
天门关，关城控西北岚石谷，天设险阻。宋庆历中，再加修筑，为重复守御之地。
百井寨，北控石岭关路，二寨相应援。
阳兴谷寨，西北控五台山岭，连北界路。
代州雁门郡，宋治广武城，三面临边，自古匈奴入寇之路，号要害之郡。与忻州相应援，置十三寨守之，仍为沿边安抚司治所。东北至契丹应州界七十里，东南至契丹蔚州五百九十里，北至契丹朔州四百七十里。三百里至姜女馆，百五十里至妫州。今之太原府代州是也。
县二：
繁峙县，在州东六十里，敌楼战具全。代州地形，号午角川。繁峙、崞县二县，各屯戍兵，以相掎角。有谷路三抵北界。
崞县，在州西五十里，敌楼战具全。县西旧有九河，壹曰羌河，二曰唐昌，三曰马墟，四曰郜村，五曰龙泉，六曰白水，七曰王里，八曰军坊，九曰宇父。
淳化中尝浚之，以捍狄人南牧。西至朔州界陆蕃岭四十里，南至忻州所口寨六十里，北至朔州界分水岭三十里。
寨十三：
凡沿边十三寨，起代州，至忻州东北故三边，每寨各当川谷之口，控胡骑走集。凡有谷路大小通契丹界四十四。
瓶形寨，距河叁里，北至梅回寨十五里，东北至契丹灵丘县界，有谷路三至北界，二通车骑，一通人行。东南至契丹飞狐县界。
梅回寨，距河叁里，北至麻谷寨八里，东北至契丹蔚州界，有谷路三，过车骑。东至契丹灵丘县界。
麻谷寨，有井泉，南北至羡兴治寨六十里，北至契丹蔚州界，有谷路叁，通车骑。
羡兴寨，西北大石寨叁十里，东西至契丹蔚州界，有谷路三，通车骑。
大石寨，距河一里，西至茹越寨六十里，北至契丹界，有谷路七，六通车骑，一通行人。
茹越寨，距河二里，西南至胡谷寨四十里，北至契丹应州界，有谷路七，三通车骑，四通行人。
胡谷寨，距河三里，西至雁门寨四十里，北至契丹应州界。
雁门寨，距河二里，西至西陉寨，北至契丹界，有谷路二，一阔五十步，一才通车骑。
西陉寨，有井泉河水，西至土灯寨七十里，按《河东记》 契丹寰州 句注在州西北三十里，即西陉山也。自古匈奴入寇之路。北至契丹平寇镇，谷路十二，十通车骑，二通行人。
土灯寨，距河五里，西至石跌寨三十里，北至契丹寰州界，有谷路叁，皆通行人。
石跌寨，西至阳武寨二十里，北至契丹朔州界，有谷路一，可阔十步。
阳武寨，有井泉河水，西至楼板寨三十里，北至契丹朔州界，有谷路一，通行人。
楼板寨，有井泉河水，西至云内寨二十里，北至契丹界。
忻州定襄郡，治秀容县。后汉匈奴扰边，遂空定襄、云中、雁门地。建安中，曹公招辑流散置郡，因旧名。唐为忻州。东至五台县百五十里，西至岚州二百四十里，南至并州一百四十里，北至代州一百六十里。今之太原府忻州是也。
关一：
石岭关，太平兴国中筑，在州南三十里，山势回抱，号为险阻。其路可行单车，旧有关城控扼。庆历中，关南削山为城，即烽火山，南正控山口，西连天涧，地势险深，可遏北虏南牧。山东面沟涧四百馀步，开置方田。
寨叁：
云内寨，有井泉河水，太平兴国中筑云内谷口，西至徒合寨，东至兴州六十里，北至契丹界。
徒合寨，取河水三里，东至忻州七十里，北至契丹界。
忻口寨，有泉水，太平兴国中筑城。北唐林县，居西山之口，最为险要。南至忻州五十里，寨西即金山岭四卢川，东西至宽平十七里，胡骑入寇之路。
入三受降城路，自州北九十里入朔州西界，又三十里至朔州，又三百四十里至单于都护府，号振武军，又西百二十里至东受降城，又西二百里安北都护府，至中受降城（在黄河北拂云堆上），又西二百里至天德军，又西二百里至西受降城，又西三百里至鹈泉。
宁化军，本岚州地，伪汉刘崇置军，控西北，至契丹界。宋太平兴国中，改今名。管安庆历蕃兵二百人，马二百疋。东至徒合寨九十里，西至契丹朔州雪山分界五十里，南至宪州界六十里，北至契丹朔州横岭界六十里，西北至朔州一百里，东北至代州阳武寨一百里，西南至岢岚军界锹贴岭四十里。
寨二：
窟谷寨城，居大川之口，在军城东南，西至大山军。
细腰寨，在军城西，北至故长城下。
石州昌化郡，汉西河郡地，后周为石州，今因河为塞岚、石、隰三州。西北至黄河，缘河置城戍关，渡河外入麟州路，捍夏国界。景德中，置石、隰路兵马部署，令合三州为一路，置都巡检使以下兵官，以石州为治所。本路置州兵及遣戍外，又领蕃捉生一千六百二人。东至汾州一百六十里，西至绥州一百九十里，又九十里至定胡县，至孟门关渡黄河二十五里，即绥州延福驿。又八十里至绥州界分，南至隰州二百五十里，北至岚州二百三十里，东北至并州三百九十里，即今之太原府永宁州是也。
县一：
平夷县，县地形险固，庆历中再加修筑，为重复守御之地。
寨一：
克胡寨，寨城西济河即绥州界，南至保德军天浑津界二十八里，置铺十二；北至保德军乳浪寨四十八里，置铺二十三。
隰州大宁郡，汉河东郡地，唐建州。北控大河，东至汾州界一百六十里，西至延州界一百三十里，南至慈川界一百八十里，西北至绥州三百五十里。即今之平阳府隰州是也。
关一：
永和关，汉狐讠聂县，后周临河郡也。控索陀谷口，关之西七里济河即绥州界定仙岭路，上津十五里置二铺，下津十五里置三铺。铁茄岭路，自伏落津济河，西入铁茄平，过古绥州，沿无定河川行，入银州。
北入夏州，西入盐州。济黄河，即银州界。西北入夏州、盐州，地形平坦。淳化中，李继隆进军入夏州，至道中五路出师，王超领兵过河，至乌白池，即此路。
岚州楼烦郡，汉汾阳郡地，后魏置岚州，以境内岢岚山为名。东至宪州四十里，西至合河津二百三十里，南至石州二百三十里，北至岢岚界四十里，至契丹朔州共三百里，东北至宁化军界四十里，至代州共三百里，西南至石州界六十里，西北至岢岚界五十里，以鹿鸣峡为界，至契丹胜州共一百八十里。兼领三部族千人，马叁百疋。今为太原府岚县。
津一：
合河津，以蔚汾水西与黄河合，因以为名，寨城当一川之口，北渡河至麟州百二十里。按《皇华四达记》：合河津关至麟州，以黄河分界，即唐时张说出师之路。一说过河三十五里至瓦浪，又三十里至栏竿，又五十里入麟州。路甚平易。
岢岚军，治岚谷县，在岚州北百里。隋大业中置岢岚镇，捍草城川贼路。唐长寿中，李迥秀奏置军，寻废。宋太平兴国中再建军，仍别屯禁军，援河外麟府一路。西南至岚州一百七十里，东北至契丹朔州百六十里，至韩光岭界五十里，又东至契丹朔州雪山界六十里，自分界至朔州各百里，西至岚州合河县百七十里。
今为太原府岢岚州。
川谷城堡五：
草城川，川口阔一里馀，川中有古城。景德中，筑长城，控扼贼路。
峨婆谷、胡谷，二谷地形甚狭，北至契丹界。
洪谷，唐乾符中，沙陀部寇河东，战于洪谷，即此地。亦匈奴入寇之处。谷在军东一十馀里，有平路接契丹界雪山，容军骑之地。
飞鸢堡，堡之西北，即草城川、洪谷、峨婆谷、胡谷四路至契丹界。伪汉刘崇尝建军。宋庆历中，修垒重复险固，以兵戍守。
火山军，本岚州地，东控契丹界，西接藏才三族，最为极边。伪汉刘崇置雄勇镇，居河上。宋平晋阳，始建军於镇西叁十里，改今名，仍临河置护水寨。旧制别屯禁兵，应援忻代一路缘边城寨。西至黄河七里，东至契丹界七十里，军境河势西流，至保德军七十里。南至保德军界一百五十里，北至契丹界一百二十三里，西北至雄勇津二十里，西南至府州五十里。即今之太原府河曲县是也。
津寨六：
久良津，南自雄勇津镇至军，北至契丹静寇镇，南有榷场，西南至黄河，渡河三里至河渎堡。
雄勇津，南至军城，东北至久良津，西渡河至石台神寨。
偏头寨，在军城东北一百二十里，控韩光岭。伪汉天会中筑。
桔槔寨，在军城东南五十里，伪汉置。西北济河至府州四十里。
横谷寨，在军城东十五里，雍熙中筑。
董家寨，在军城北八十里，雍熙中筑。
保德军，淳化中析宪州地置定羌军。北济河八里接州界，最为冲要。景德中改今名。南至岚州合河津界一百里，东至府州界五里，西至府中界二十里。军西自乔家会铺二十里，河势南流，至大堡津。今为太原府保德州。
津寨关六：
大堡津，据一川之口，在军西南四十里，去合河津七十里，置铺七。
天浑津，控一川之口，西济河即绥州界。至定胡县界三十一里，置铺十八。
北至克胡寨叁十五里，置铺十三。
定胡县寨，后周置定胡郡，即今孟关县城。西济河至绥州延福县，其地险阻。
南至伏落津五十里，置铺二十四。北至天浑津四十四里，置铺二十三。
伏落津，西济河，入故绥州界铁茄平路，至上平关土荆河界二十八里，置铺十二。
乳浪寨，在一川之口，南至石州克胡县寨，北渡黄河至麟州神树堡、银城寨、牛栏川。
上平关，关城隶石楼县，建隆中置，以土荆河为界。山谷阻深，管叁铺。
通河北路，自土门路，即古之井陉口，通真定府定州。咸平初，契丹寇河北，加兵防守黄泽关路辽州，正控其要。咸平中，契丹寇河北，加兵防守吴儿谷路潞州界，由川谷入邢、洛、磁州路。
麟府路府州，党项羌故地，河西蕃中一镇也，在大河之外，折嗣伦代为镇将。后唐庄宗有河朔，以代北诸部屡为边患，天佑中诏建为州，改今名，以扼蕃寇，居下城。寻以契丹侵扰，移州於留人堡（即今地）。晋高祖起义，以契丹援之而立，赂以云中、河西，契丹欲徙其民以实辽东，折氏保验拒之。汉升为永安军，延胜、振武（振武，朔州）、忻州缘河五镇隶焉。东至火山军四十里，西至麟州百四十里，南至岢岚军百四十里，北至丰州百二十里。东南济河至火山军桔槔寨四十里，东北至唐龙镇百五十里。今置麟府路军马司，以并代路钤辖领之，自戍兵置州兵外，又领大路蕃汉义勇军三千九百人。即今之延安府府谷县是也。
寨堡十一：
清寨堡，东南至府州二十里，西北至百胜寨二十里，南自石梯子路赤土谷，至黄河北横阳河叁十里。
百胜寨，地名深泊焉城，北控西界横阳河贼路，南至府州四十里，北至青冈峡横阳河，东至宣威寨二十里，西至石马川。
宣威寨，城控步陀沟路，东南至黄河天桥子入火山军路，南至府州六十里，东北至安丰寨龙门川，西至后河川。
怀来堡，东至永宁堡，西至三茭川，南至清寨堡，北至宁府寨。
安丰寨旧号石台神寨，康定中陷丰州，特筑城，以安丰为名。地接故丰州，安辑蕃汉户口，兼控龙门川入府州路。南至府州七十里，东至河滨堡十里，即雄勇津路。
西南至永宁寨十五里，南至宣威寨四十九里，北至故丰州五十二里，入受降城路。
西北至镇戎军故寨五十里，地名宜罗娥泊，旧汉地。
河滨堡，城东控雄勇津一路，东至黄河三里，济河即雄勇津。西至安丰寨十六里，南至府州六十里，北自故卢子寨白家津入唐龙镇。
永宁堡，城控西北故丰州路，东北至安丰寨十五里，西北至宁府寨一十八里，南至府州五十七里，北至桔槔峰黑榆林贼路。
宁府堡，东至永宁堡二十九里，西至三茭河，南至府州七十二里，北至故宁远寨三十里，西北至横阳河川百里。
西安堡，控三茭川一带贼路，东至宁府寨二十里，西至靖化堡十四里，南至府州六十里，北至故来远寨暖泉峰贼路。
靖化堡，东至西安堡十四里，西至建宁寨叁十七里，南至府州五十七里，西北至兔毛州。
金城堡，北控后河川乾谷，南至黄河沙谷津，东至府州五里，西北至乾谷川路，南至黄河，北至兔毛川。
麟州，治新秦，古白翟地，汉武帝徙贫民实之，谓之新秦。后赫连勃勃有之。
唐党项叛，并州都督张说掩击大破之，招集流散，奏置麟州。乾德元年，迁於吴儿堡，即今城也。地形依险，三面孤绝，城中少水。今为镇西军节度。东至府州百四十里，西南至夏州五百里，南至银州三百里，北至丰州一百三十里，东南至合河津百二十里，西北至夏州谷篱镇百二十里。即今之延安府神木县是也。
寨堡十二：
横阳堡，天中置。北控横阳河一带贼路，东至府州靖化堡八十五里，西至西界下和市俄支谷，南至故连谷县城，北至横阳河。
临塞堡，东至镇川堡二十里，西自故连谷县路至西界大横水谷约六十里，南至州十二里，北至横阳堡八里。
静羌堡，控兔毛川一带贼路。东南至建宁寨十七里，西至镇川堡十二里，至州三十八里，南至黄河浸遮川百里，北至西界。
镇川堡，居兔毛川西岭上。景德已前，岁运麟州刍粮下营寨防援，即此地。
今设城堡，扼塞岭三松木一带胡骑侵寇。东至静羌堡十三里，西至建宁堡十三里，南至横戎堡二十五里，北至横阳河。
建宁寨，控张师岭一带戎马来路。康定中，贼陷宁远寨，特筑城，赐今名。
东至府州中侯寨，十二里，西至麟州五十里，东北至府州静化堡，北至静羌堡十七里。
神堂寨，即麟州旧城也，咸平中废，庆历中修复。东南至大堡津一百里，西至故麟州南北银城寨四十里，北至建宁寨五十里。横戎寨，废寨也。地控横阳州贼路，庆历中重修。东至神堂寨十五里，西控窟野河西界染版谷，南至神堂寨十五里，北至麟州十五里，西北至白草平贼路。通津堡，筑城控合河津路，东至石马川路，南至黄河一百步，西至神树堡四十五里，北至府州一百一十里。
神树堡，麟州旧寨也，咸平中废，庆历中修复。东南至通津堡，西至西界，南至黄河十里，即合河津路。
肃定堡，地名清水谷。南至神树寨二十里，北至银城寨二十五里。
银城寨，即麟州废县，庆历中始筑为寨，西扼贼路。西接西界榆平岭三十五里，南至通津堡五十五里，北至惠宁堡三十五里。
惠宁堡，西控泥多谷窟野河一带贼路。西北至麟州，南至银城寨二十五里，北至神树寨二十里。
窟野河路，自麟州过河，西入盐州，约七百里，南至银州约三百里，控窟野河一带贼路。西北至麟州，南至银州，以西则地势平易，可行大军。至道中五路出师，一将出窟野河路。
废垒丰州九原郡，春秋戎狄之地，接胜州界，有藏才三族，并在河北。东邻契丹，北接达靼，南即麟府东火山军界。开宝初，契丹伪立藏才酋长，王承美归顺，因建州，就治郡事。累升为防御州，今陷于贼。其地控子河汊一带蕃部，东至火山军，西至横阳川，南至故宁远寨，北至隔河藏才族，东南至府州。
寨镇二：
浊轮寨，控合河路。至道中，以重兵戍守，置浊轮寨，部署蕃户三族一千五百帐，徙于岚石州，给田居之。今陷于贼。
唐龙镇，旧遥隶并州。景以前，南北蕃部互市良马之所。酋帅来氏世其职，亦受契丹及夏国封爵。东南至火山军久良津，北至故胜州，西北至柳发川，东北至子河汊混波川。今陷于贼。
