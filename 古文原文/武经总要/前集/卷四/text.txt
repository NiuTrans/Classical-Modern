<strong>用车</strong>
车战，三代用之，秦汉而下，寝以骑兵为便，故车制湮灭，世莫得详。至汉卫青击胡，以武刚车自环为营，纵骑兵出击，单于于是遁走。李陵深入胡地，猝与虏遇，众寡不敌，陵以大军为营，引士于外，千弩俱发，虏乃解去。晋马隆讨树机能，贼乘险设伏，遏绝隆前后，隆依八阵图作偏箱车，地广则以鹿角车营，路狭则为木屋施于车上，且战且前，遂平羌众。唐马燧亦造战车，蒙以狻猊象，列戟于后，行则载兵甲，止则为营阵，或塞险以遏奔冲。
宋咸平中，吴淑上议，复谓平原广野，胡骑焱至，苟非连车以制之，则何以御其奔突？故用车战为便（其制：取常用车，接其斯扼，驾以一牛，布为方阵，四面皆然。东西鳞次，前后栉比，车上置枪，以刃残向上，蔽革以防火攻。列士卒于外，前行持枪盾，后行持弓弩。贼至，令兵士上车，每车载四人，皆持弩。
军阵之内数十步间，连六车或四牛，上为重屋，施强弩。贼至，击鼓为节以射之，虏不能犯，乃出骑兵以击之）。此数者，皆谓以车为卫，则非三代驰车击战之法，然自足以御敌制胜也。惟唐房击安禄山，用春秋车战之法，以车二千乘，夹以马步，贼顺风扬尘鼓噪，牛皆震骇，因缚刍纵火焚之，人畜挠败，遂遁走。此亦古今殊时，而用有利害也。则知车战之法，所以躏烁强阵，止御奔冲，行则负载粮械，止则环作营卫，其用一也，其制则不必尽同。取地之所利，与敌人之所害，或因或改，便于施用而已。其用车之要，古兵法皆具之，今列于左。
兵法曰：用车之法，五车有一长，十车有一吏，五十车有一卒，百车有一将。
易战之法，五车为列，前后相去四十步，左右十步，队间六十步。险战之法，车必循道，十车为一聚，二十车为一屯，前后相去二十步，左右六步，队间三十六步，五车一长，纵横相去一里。易战之法，一车当步卒八十人，八十人当一车；一车当十骑，十骑当一车。车骑者，军之武兵也，故十乘败千人，百乘乱万人。
用车之道，阴湿则停，阳燥则起；贵高贱下，驰其要害，逐其粮草；若进若止，必从其道。敌人若起，必遂其迹。其士须选少壮乔健，走追奔马，及驰而乘之，则前后左右上下周旋，能束缚车旗，力可引其八石，能射前后左右便习者，名武车之士，眷之不可以不厚也。然用车之道，死地有十，胜势有八，不可不审察也。
可往而无以还者，车之死地；越绝险阻，乘敌远行者，车之竭地；前易后险者，车之用地；陷之险阻，出而无以返者，车之绝地；圯下渐泽，黑土粘埴者，车之劳地；左险右易，上陵仰阪者，车之逆地；殷草横亩，犯历深泽者，车之拂地；车少地易，与步不敌者，车之败地；后有沟渎，左有深水，右有深堑者，车之坏地；日夜霖雨，旬日不止，道溃地陷，前不能进，后不能解，车之陷地。此十者，车之死地也。拙将之所以见擒，明将之所以见避。凡以车陷敌者，敌之前后，行阵未定，即陷之；旌旗扰乱，人马数动，即陷之；士卒或前或后，或坐或起，即陷之；阵坚不固，士卒前后相顾，即陷之；前往而疑，后恐而怯，即陷之；三军卒惊，皆薄而起，即陷之；战于易地，暮不能解，即陷之；远行而暮舍，三军恐惧，即陷之。此八者，车之胜势也。将明于十害八胜，敌莫之御也。至若胡骑剽轻，以安车制之，适当其理；河朔坦平，以车骑行之，正得其便。前贤著说，皆可推用。故谓以车御侮，以骑逐利，行有所恃，止有所息，居则不可犯，动则不可失机，此用车之利。
用骑兵法曰：骑者，军之伺候也，所以击便寇、绝粮道也。置骑之法，凡五骑一长，十骑一吏，百骑一率，二百骑一将。为阵之法，五骑为列，前后相去二十步，左右四百，队间五十步。险战之法，前后相去十步，左右二步，队间二十五步。
三十骑为屯，六十骑为辈，十骑一更，纵横相去百步，周环各复故处。易战之法，一骑当步卒八人，八人当一骑；一车当六骑，六骑当一车。车骑者，军之兵武也，故十骑乱百人，百骑败千人。选士之法：取年四十已下，长七八尺，材必健疾，力迈伦等，能驰骑而善射，前后左右，周旋进退，超越沟堑，驰上陵，逾险阻，绝大泽，涉名水，敢犯强敌，乱大众者，名曰武骑之士，养之不可不厚也。故步贵知变动，车贵知地形，骑贵知别径奇道，三军同名异用。若乃逆敌始至，乘乱击虚，追败离结，邀前蹑后，断敌粮道，掠其辎重，攻其关津，绝其桥梁，掩其不备，击其未整，攻其懈怠，出其不意，烧其积聚，掠其市里，空其田野，俘其子弟，此十六者，骑之所长也。加以能合能离，能寇能追；百里之期不终日，千里之赴不隔旬；倏而集，忽而散；利则击，否则回；三军既合，阵已成列，击首则应尾，备前则冲后。古之善骑者无阵不摧，此又骑之捷利也。故用骑之道，有八胜、九败。敌人始至，行阵未定，前后不属，车陷其所，骑击其左右，敌人必走。敌人行阵整齐坚固，士卒欲斗，吾骑翼而勿去，或驰而往，或驰而来，疾驱而风，疾击而电，白昼而昏，数更旗鼓，变易衣服，敌人可克。敌人行阵不固，士卒不斗，薄其前后，猎其左右，翼而敌之，敌人必惧。敌人日暮，抽军翼其两傍，疾击其后，或扼其垒门，无令得交，敌人必败。敌人涉险而来，以骑绝其粮道，敌人必饥。地若平易，四面受敌，军骑合而犯之，敌人必乱。三军皆走，或翼其两傍，或犄角其前后，敌人可败，其将可擒。吾军暮归，敌来薄我，其行阵勿乱，令我骑十而为队、百而为屯，车五而为聚、十而为群，明举旗鼓，诱之大来，抗以强弩，或陷其两傍，或击其前后，敌将必虏。此之谓八胜也。所谓九败者，凡以骑陷敌，而不能破阵，敌人伪退，以车骑反击我后，此骑之败地也。追北逾险，长驱不止，敌伏我两傍，断绝我后，此骑之围地也。能往而不能反，或陷于天井，顿于地穴，此骑之死地也。所从入者泥泞，所从去者遥远，彼弱可以击我强，彼寡可以击我众，此骑之没地也。大涧深谷，丛林隐蔽，此骑之竭地也。
左右有水，前有高阜，后有高山，三军战两水之傍，敌居表里，此骑之艰地也。
敌绝我粮道，往而无以返，此骑之困地也。污潴渐泽，进退不便，此骑之患地也。
左有深沟，右有坑阜，高下如平地，望之广易，进退相敌，此骑之陷地也。此九败之地也，明将之所预见，拙将所以陷败，可不戒之哉？孙膑亦曰：骑战之道，以虚实为主，变化为辅也。形为佐，又有十利八害焉。一乘其未定，二掩其不固，三攻其不属（属，接也，谓布阵兵未相接也），四邀其粮道，五绝其关梁，六袭其不虑，七乱其战器，八陵其恐情，九撩其未装，十追其奔散，此十利也。八害者：一，敌乘背虚，寇蹑其后；二，越阻追背，为敌所覆；三，往而无以反，入而无以出；四，所从入者隘，所回去者远；五，涧谷所在，地多林木；六，左右水火，前后山阜，土地多污泽，难以进退；八，地多沟坑，众草接茂。此八害者，皆骑士成败之机，将必习，乃可从事焉。
奇兵夫奇兵者，正兵之变也；伏兵者，奇兵之别也。奇非正，则无所恃；正非奇，则不能取胜。故不虞以击，则谓之奇兵；匿形而发，则谓之伏兵，其实则一也。
历观前志，连百万之师，两敌相向，列阵以战，而不用奇者，未有不败亡也，故兵不奇则不胜。凡阵者，所以为兵出入之计而制胜者，常在奇也。韩信破赵，奇而有正也；符坚败于晋，正而无奇也。项籍善用兵者也，乌江所存，惟二十八骑，犹分奇正，况其众多者乎？兵法曰：凡布大阵，常以十分之三为奇、伏。设有万人，则一千五百为两奇，一千五百为两伏。奇兵如手，伏兵如足，正阵如身，三者令为一体，迭相救援，战则互为进退，循环而无已。故兵法曰：兵以正合，以奇胜。善出奇者，无穷如天地，不竭如江河。奇正相生，如循环之无端，此言奇亦为正，正亦为奇，处则合而为正，出则散而为奇，乘敌之不意以击之之谓也。
至其出入诡道，驰骋诈力，则势有万变。故兵法曰：能而示之不能，用而示之不用，近而示之远，远而示之近；利而诱之，乱而取之，实而备之，强而避之，怒而挠之，卑而骄之，佚而劳之，亲而离之，饱而饥之，安而动之，攻其所不备，出其所不意。此兵法之所以为神也。所谓能而示之不能者，贼兵羸师，以诱汉祖围于白登是也。所谓用而示之不用者，李牧按兵云中，大败林胡是也。所谓远而示之近者，韩信陈船临晋而度夏阳是也。所谓近而示之远者，晋侯伐虢，假道于虞是也。所谓利而诱之者，赤眉委辎重而饵邓洪是也。所谓乱而取之者，李靖乘轻舟而破萧铣是也。所谓实而备之者，关羽讨樊多，留兵备公安南郡是也。所谓强而避之者，隋季良无与楚君遇是也。所谓怒而挠之者，汉兵击曹无咎于汜水是也。所谓卑而骄之者，石勒奉戴王浚是也。所谓佚而劳之者，吴子亟肄以疲楚军是也。所谓亲而离之者，汉王慢楚使而疑范增是也。所谓饱而饥之者，晋文困诸葛诞而拔寿春是也。所谓安而动之者，齐军走大梁而退魏师是也。所谓攻其无备者，制人以不虞而败南燕是也。所谓出其不意者，邓艾由邪径而趋剑阁是也。此十有六者，皆前世已然之效也。亦有因地形以为变者。法曰：师行以近敌境者，大将必谨视山川原隰之形，心预计之，为伏兵之地。大率溪谷险阻者，所以止御车骑也；隘塞深林者，所以用少击众也；坳泽窈冥者，所以匿其形也；暴疾如流矢，击之若发机者，所以破精微也；诡伏远引者，所以擒敌将也；四分五裂者，所以击圆破方也；因其惊骇者，所以用一击倍也；因其恐惧疲倦者，所以用十击百也；隘途深草者，所以伏藏也；假奇伎者，所以济江河大水也；大风甚雨者，所以搏前击后也；伪称敌使者，所以绝粮食，谬号令也；山林翳会者，所以默行往来也。夫兵以诈立，以利动，使敌人前后不相及，上下不相收，将卒不相救，众寡不相恃，譬如蜂虿出于怀袖，烈火发于庐舍，虽壮夫猛士，无不惊挠，我得乘而制之之谓也。
宋雍熙中，契丹犯塞，贪忄林不整，无资粮辎重之给，利夫虏获，众议清野坚壁以挫之，然既逾亭障，散驰原野，分掠田里。太宗特出圣谋，选骑士之骁果及募禁卫诸侯之胆勇者，使押战队，分为数十，或至百队，伏缘边要害地。俟其侵轶，与大军表里奋击，昼则虚张旗帜，依蔽林木，使其可疑；夜则潜伏郊野，多用大鼓，使其可惧。彼腹背受敌，无所俘掠；我则首尾相为援也。时师臣马知节上策，亦曰： 北面边檄之地，横亘虽长，然据要害，来路惟顺安抵西山耳。
若列阵于此，各设奇兵为应，使其久莫能进，众将疲弊时，以偏师轻骑逼而挠之。
如敢来犯，深入力战，彼将颠覆不暇也。 咸平中，虏犯边，真宗命诸将择锐卒，散为游兵，伺戎首南侵，我取径道趋幽燕，取其车帐，仍俾边郡应援之。景德初，亦命我军大阵帷驻中山，别择四健将，分握精骑，伺虏至，则间道深入北境，挠虏腹心，以牵制之。所部皆听便宜，不取上将节制。此四者，亦因地用奇之术也。
料敌将夫敌国治戎，交和而舍，不以冥冥决事，必先探其将能否而后战。因形用权，则不劳而功举。左右既震，则敌虽众，必擒其将。故其将愚而信人者，可诱而诈；贪而忽名者，可货而赂；轻变无重者，可劳而因；上富而骄、下贫而怨者，可离而间（可用间也）。凡两军相望，而患不知其可将者，当令贱而勇者，将吾轻锐之众，犯而挑之，观敌之来：一坐一起，其政以理；其追北佯为不及，见利佯为不知，此智将也，勿遽与战；若其众喧哗，旗幡纷乱，其卒自行自止，其兵或纵或横，其追北恐不及，见利恐不得，此愚将也，虽众可败。又若两军相持，未战未挑，欲知敌将之谋也，何以能之？曰：彼士马骁雄，反示我以羸弱；阵伍齐整，反示我以不战；见小利佯为不敢争，必奇兵诱以奔北；内实严备，而外为弛慢，频使谍来，托以忠告；或执使以相忿，或厚赂以相悦；移军则减灶，合营则偃旗；非得地而不舍，非全军而不侵；以多举少，必候晨朝，以寡击众，必候日暮。如此，则兵多诡伏，将有深图，理须曲为防备也。兵法曰：知彼知己，百战不殆；不知彼而知己，一胜一负；不知彼不知己，每战必殆是也。
察敌形兵法曰：敌近而静者，恃其险也；敌远而挑者，欲人之进也；其所居易者，利也（言远求挑者，恃其所处平易，利于作战，故欲我进前）；众木动者，来也（伐木除道欲来）；众草多障者，疑也（泽中结草障蔽道分，以致疑我，恐见追摄也）；鸟起者，伏也（下有伏兵）；兽骇者，覆也（敌阵张翼，来复我军）；尘高而锐者，车来也（车马行疾，尘土冲起）；尘卑而广者，徒来也；散而条达者，樵采也；少而往来者，营军也；辞卑而益备者，进也；辞强而驱者，进也（军在诡诈。两敌使在其间，观其言之发，可料其情）；轻骑先出，居其侧者，障也（障兵欲战）；无约而请和者，谋也；奔走而陈兵者，期也（或有外兵相应之期，专候吉时）；半进半退者，诱也；杖而立者，饥也；汲而先饮者，渴也；向人见利不进者，劳也；鸟集者，虚也；夜呼者，恐也；军扰者，将不重也；旌旗动者，乱也；吏怒者，倦也；杀马食肉，军无粮也（杀马食肉，是无储蓄也）；悬缶不返其舍者，穷寇也（军无悬缶者，悉破之，示不复炊也）；谆谆翕翕徐与人言者，失众也（谆翕，两人切语貌。士卒怒将，则私语作诽）；数赏者，窘也（军骄，不有战，数赏以劝之，此窘迫也）；屡罚者，困也；先果而后畏其众者，不精之至也（先行刻暴以示强，欲士卒畏服。不以刑法，德政不精之）；来委谢者，欲休息也（徐进徐退谓之谢。如此，倦战也）；兵怒而相迎，久而不合，又不相去者，有奇谋也；使者目动而言肆，惧我也；币重而言甘，诱我也。兵非益多，足以并力料敌取足而已。若不虑而易于敌者，必擒于人也。太公亦谓用兵之法，大要在审察敌人。其形之变，十有五变。见贿击之，新集可击（敌初至，行阵未整），未食可击（敌军或阵，日高未馈食），奔走可击（行阵失次，用力不齐，布阵不均），不戒可击（我示弱诱敌，敌不设备），不顺可击（逆风向水向山之谓也），动劳可击（倍道无行，人马未歇，未申约束，夜行于路，阵虽成列，前后不整），将离可击（大将已离士卒，独在小将。小将无威，不能率人，人皆不服），长路可击（远行争路，昼夜不马），扰乱可击（敌未成列，纵不相属，横行相战或生或立），不暇可击（贪利求食，不暇成阵），候济可击（渡河半济），险路可击（山路险狭，沮泽泥陷，车马单行，左右难救），警怖可击（厄路相逢，都无备拟，鼓噪掩击，三军怖惧），不定可击（阵数移易，人马候望）。皆谓乘其不备，出其不意，使其不能为计也。吴起曰：其进退多疑，其众无依，可震而走；士轻其将，而有归心，塞易开险，可要而取（疑为不决也。无依无利度者，怯也。士轻其将，为无威也。审易开险，得地形也。可要而取，言其易也）；进道易，退道难，可来而前（可诱敌使前）；进道险，退道易，可薄而击；居军下湿，水无所通，霖雨数至，可灌而沉；居军荒泽，草楚幽秽，可焚而灭；停久不移，将怠士懈，可潜而袭；日暮道远，士众劳倦，饥未及食，解甲而息，可乘而虏。此八者，不可不察也。凡敌，又有不卜而与战，不占而避之者八。夫疾风大寒，剖冰济水，不惮艰难，一也。盛夏炎暑，早行晏止，士卒饥渴，务于取远，二也。师既淹久，粮食无备，百姓怨嗟，妖祥数起，上不能止，下无其准，前攻失序，言声高遽，三也。军资既竭，薪刍又寡，天多阴雨，欲掠无所，四也。兵徒不多，地又不利，人马疾瘼，四邻莫至，五也。将薄吏轻，士卒不固，三军数惊，师徒无助，六也。战胜而骄，士卒献功，行伍失序，军中哗乱，七也（一本作：道遂日暮，士庶劳惧，倦而未食，解甲而息，亡也）。阵而未定，舍而未毕，行坂涉险，半隐半出，八也。诸如此者，击之勿疑。若其土地广大，财富人众，惠施流传，赏信行察，发必得将，陈功居列，任贤使能，师徒之众，兵甲之精，四邻之助，大国之援，凡此不如敌人者，避之勿疑。所谓见可而进，知难而退，兵法又当视敌鼓角、人马队伍喧静以避之。凡金铎之声下以浊，鼓鼙之音隰如沐，旗帜皆重而自垂曳如沾雾，此衰败之兆也。戎马惊奔，士卒恐惧，妖言相惑，或以耳相属，此溃散之象也。队伍扰乱，行阵不定，或坐或起，言语喧噪，此军乱之象也。皆可乘而掩取也。虽然，见敌之意可击如此，又当反虑敌人矫计诱我。
所谓兵怒而相迎，久而不合，又不相去，半进半退之类，宜密察之，此必有奇伏之变。虽云鸟起者下有伏兵，其或自伏兵之上，谲为妻鸟，安高不动；或竦人立于草木之中，挽弓别弹以祛飞鸟，令人疑之之类，则察者又须以他事参验而后动。故曰：察之而知得失之计，候之而知动静之理；以众攻众，众存不攻；以食攻食，食存不攻；以备攻备，备存不攻。释实而攻虚，释坚而攻脆，释难而攻易，此百胜之术也。<br/>
