张大声势
春秋时，诸侯伐楚，楚子使屈元如师。齐侯陈诸侯之师，使与屈元乘而观之。
齐侯曰： 若以此众战，谁能御之？以此攻城，何城不克？ 对曰： 君以德绥诸侯，谁敢不服？君若以力，楚国方城以为城，汉水以为池，虽众，无所用之。 屈元及诸侯盟。
诸侯伐郑（郑从楚也），季武子、齐崔杼、宋皇郧从荀莹、士モ门于门（郑城门也，二国从中军）。卫卫宫括、曹人、邾人从荀偃、韩起门于师之梁（师之梁，亦郧城门，三国从上军），滕人、薛人从栾、士鲂门于北门（三国从下军），杞人、阝人从赵武、魏绛斩行粟（三国从待军行。粟，表道）。甲戌，师旋于汜（众军还聚汜。汜，郑地东汜）。令于诸侯曰：修器备，盛糇粮，归老幼（示将久师），居疾于虎牢（诸侯已取郑虎牢，故使军疾病悉其中），肆眚，围郑（肆，缓也。眚，过也）。郑人恐，乃行成。
晋侯伐齐，登巫山以望师。晋人使司马斥山泽之险，虽所不至，必旆而疏陈之（斥，侯也。疏建旌旗以为阵，示众）。使乘车者左实右伪，以旆先（以求拘为人形也。建旆以为驱），舆曳柴而后之（以杨尘）。齐侯见之，畏其众也，乃脱归（脱，不张旗帜）。
后汉虞诩为武郡太守，讨叛羌。羌率众数千，遮诩于陈仓崤谷。诩停军不进，宣言上书请兵，须到乃发。羌闻之，乃分掠旁县。诩因其兵散，日夜进道，兼行百余里，令吏士各作两灶，日增倍之，羌不敢逼。既到，因设伏于浅水，掩击大破之。
隋扬义臣为朔州总管，炀帝即位，汉王谅作乱并州，代州总管李景为汉王将乔钟葵所围，诏义臣救之。义臣自以兵少，悉取军中牛驴，得数千头，复令兵数百人，人持一鼓，潜驱之，出其不意。义臣晡后与钟葵战，兵初合，驱牛驴者疾进，一时鸣鼓，尘埃涨天，钟葵军不知所为，伏兵发，因而大溃，纵击破之。
炀帝为突厥所围，郡县皆发兵赴援。时唐太宗年未弱冠，召募从军，隶屯卫将军云定兴。师将发，太宗劝之多赍鼓旗，设疑兵以威突厥。定兴不纳。太宗谓之曰： 始毕扫其境内，敢围天子，本疑国家仓卒无援，忽见旗鼓之盛，必谓救兵云集。今者进师，可前后相次，数十里间连亘不绝，昼则幡旗相续，夜则钲鼓相应，以张形势，则必见惧，望尘而退，此计之上也。不然，为彼所轻，悉军来战，公必不能支矣。定兴从焉。 将次崞县，突厥侯骑驰告始毕曰：兵大至矣。
遂解围而退，果如所料。
先声后实春秋，晋侯伐齐，齐侯御诸平阴，堑防门而守之广里。晋将范宣子告齐大夫析文子曰： 吾知子，敢匿情乎？鲁人、莒人皆请以车千乘自其乡入，既许之矣。
若入，君必失国。子盍图之？ 子家以告公，公恐。晏婴闻之，曰： 君固无勇，而又闻是，弗能久矣（不能久敌）。 齐师夜遁。
汉王遣韩信破陈余后，信募致广武军李左车，师事之。韩信曰： 仆欲北攻燕，东伐齐，若何而有功？ 对曰： 今将军涉西河，虏魏王，禽夏说于阏与，一举而下井陉，不旬朝破赵二十万众，诛成安军。名闻海内，威振天下，此将军之所长也。然而众劳卒疲（音疲），其实难用。今将军欲举倦敝之兵，顿之燕坚城之下，欲战恐力不能支，情见势屈，旷日粮竭，而弱燕不服，齐必拒境以自强。
燕齐相持而不下，刘项之权未有所分也。若此者，将军之所短也。臣闻善用兵者，不以短击长，而以长击短。为将军计，莫如案甲休兵，镇抚其孤弱，百里之内，牛酒日至，以飨士大夫幸兵（《魏都赋》曰： 幸者顺呼。刘逵曰：幸，酒也），北首燕路，而后遣辩士奉咫尺之书，暴所长于燕，燕必不敢不听从。燕已从，使者东告齐，齐必从风而服。虽有智者，亦难为齐计矣。如是，则天下事可图也。兵故有先声而后实者，此之谓也。 韩信并从之，燕齐从风而靡。
疑兵春秋时，晋声子聘楚，谓令尹屈建曰： 子仪之乱，析公奔晋，以为谋主。
绕角之役，析公曰：楚师轻窕，易震荡也，若多鼓钧声，以夜军之（钧同其声），楚师必遁。晋人从之，楚师宵溃。 前汉沛公欲击秦，张良曰： 秦兵尚强，未可轻。愿先遣人多张旗帜于山上为疑兵，郦食其、陆贾往说秦将，啖以利。 秦将果欲连和。
后汉廉范为云中太守，会兵寇大入塞，范自率士卒拒之。虏众盛不敌，会日暮，令士各交缚两炬，三头然火。贼遥见火多，谓汉救兵至，待朝将退。范乃令军中蓐食，晨往击之，斩首数百级。贼自此不敢兵向云中。
陈登守广陵，孙策遣军攻登于康琦城，登使人求救于曹公，而密去城十里军。
营处多取柴薪，两束一聚，相去十步，纵兵成行，令俱起火，井然其聚。城中称庆，若大军到。贼睹火，惊溃，登勒兵追奔，斩首万级。
吴孙坚少时，与父共载船至钱塘，会海贼胡王等从匏里上，掠取贾人财物，方于岸上分之，行旅皆住舡不敢进。坚谓父曰： 此贼可击，请讨之。 父曰： 非尔所图也。 坚行操刀上岸，以手东西指麾，若分部大兵以逻遮贼状。贼望见，以为官兵捕之，即委财物散走。坚追斩得一级以还。魏文帝至广陵，吴人大骇，乃临江为疑城，自石头至于江，乘驾以木干，衣以苇席，加采饰焉，一夕而城。魏人自江西望，甚惮之，遂退军。
曹休与孙权兵战，休败。权遣兵断夹石，诸将不知所出。贾逵曰： 休败于外，进不能战，退不能还，安危之机，不及终日。贼以军无后断，故至此。今疾进，出其不意，所谓先人以夺其心。贼见吾兵必走。 乃兼道进军，多设旗鼓为疑兵，贼见遂退。
大将军曹爽袭蜀，蜀将刘敏、王平镇汉中拒之。或谓但可守城，不出拒敌，必自引退。敏以为男女布野、余粮栖亩，若听敌人入，则大事去矣。遂帅所领，与平据形势多张旗帜，弥亘百里。会费至，军退。
东晋末，桓玄篡晋，刘裕起义兵讨之。玄使将钟谦、何澹之屯覆舟山。裕先使羸弱登蒋山，多张旗帜，以油帔冠诸木杪，遍满山谷。玄不之测，大惧。裕乃与刘毅等分数队进，突谦阵，皆殊死战，无不以一当百。时东北风急，毅军放火，烟尘涨天，鼓噪之声震骇京邑，谦等诸军一时奔散。
宋晋安王子勋举兵反，邓琬因遣临川内史张淹自鄱阳峤道入三吴，明帝命将讨之。时朝廷器甲悉克南讨，故军容寡阙。乃编棕皮为马具装，折竹为旗枪，夜举火进军，贼望见恐惧，未战而走。
蠕蠕侵西魏，大将于谨率二千骑追之，因领轻骑出塞觇贼。属虏骑奄至，谨以众寡不敌，退必不免，乃散其众骑，使匿丛薄间；又遣人升山指麾，若分部军众者。贼遥见，疑有伏兵，乃退。西魏将宇文测行缓州事，每岁河水合后，突厥即来冠掠。先是，常先遣居人入城堡以避之。测至，皆令安堵如旧，乃于要路数百处并多积柴，仍远斥侯，伺其动静。是年十二月，突厥从连谷入寇，去界数十里。测命积柴之处一时纵火，突厥谓有大军至，惧而遁走，自相蹂践，委弃杂畜及辎重不可胜数。测徐率所部收之，分给百姓。自是突厥不敢复至。
南齐将冯道根守阜陵，理城，仍远斥侯，有如敌将至者。众颇笑之，道根曰： 怯防勇战，此之谓也。 理城未毕，会魏将党法宗、傅竖眼率兵二万，奄至城下。道根堑垒未固，城中众少，皆失色。道根命开门，缓服登城，选精锐二百人，出与魏将战，败之。
刘寻阝围晋阳，诫众曰：有病者，杀而焚之。三军咸称不病。乃退，因选精卒殿后，徐而退之。至石会关，留数马及旌旗，虚设于高岗之上。晋人疑有伏兵，遂不敢追。时服其谋。
宋朝开宝中伐金陵，王师自荆渚乘战舰而下，以黄州刺史王明领战舰，为池岳州江路巡检。伪将先令ど自上江领兵五十万，连大舰，沿流而下，将焚采石浮梁，直抵金陵为援。明请益舟师以袭令ど，上曰： 非应急之策也，令ど朝夕至，金陵之围解矣。 乃密遣人谕明，于洲浦间多立长木，若帆樯之状。令ど望见，果疑我师袭其后，逗留不进。移檄诸军，生擒令ど。
威塞军节度使曹翰为幽州东路行营都部署，受诏开河，自雄州至莫州，通漕运。翰遣夫数万人，抵贼境伐木，以给用。先用骏骑为斥侯，以五色旗授之，人执旗，前有林木，举青旗；有火，举赤旗；虏寇，举白旗；水潦，举黑旗；陵阜，举黄旗，以为验。凡贼之将至也，必举狼烟为侯，翰命大举烟于境上，贼众疑有伏兵，引去不敢近塞，得巨木数万。
察虚声后汉末，刘备遣将吴兰屯下邳，曹公遣曹洪征之。备遣张飞屯固山，欲断军后。众议狐疑，洪曰： 贼实断道，当伏兵潜行，今反张虚声，此其不能也。宜及未集，从击兰，兰破，则飞必走。 乃集兵击兰，大破之，飞果走。
刘裕率兵伐南燕，慕容超走广固，且乞师于秦。裕筑围守之。秦王姚兴遣使告裕云： 慕容氏相与邻好，又以穷告急，今当遣铁骑十万，径据洛阳。晋军若不退者，便当长驱而进。 裕乃呼兴使者谓曰： 汝语姚兴：我定燕之后，息甲三年，当平关洛。今能自送，便可速来。 刘穆之闻兴使，驰入见裕，而秦使已去。裕以兴所送并答语示穆之，穆之尤之曰： 常日事无大小，必同与谋。此宜善详，云何率尔便答此语？未能威敌，适促彼怒耳。若燕未可拔，兴救奄至，不审何以待之？ 裕笑曰： 此是兵机，非卿所解，故不语耳。夫兵贵神速，彼若审能遣救，必畏我知，宁容先遣信命？此是其见我伐燕，内已怀惧，自强之辞耳。 兴果不出师，广固终拔，擒慕容超，平齐地。
避实击虚春秋时，桓王以诸侯伐郑，郑伯御之。王为中军；虢公林父将右军，蔡人、卫人属焉；周公黑肩将左军，陈人属焉。郑子元请为左拒以当蔡人（拒，方阵），为右拒以当陈人，曰： 陈乱，人莫有斗心。若先犯之，必奔。王卒顾之，必乱。
蔡卫不枝，固将先奔（不能支持也）。既而萃于王卒，可以集事。 从之（萃，聚。集，成）。曼伯为右拒，祭仲足为左拒，原繁、高渠弥以中军奉公，为鱼丽之阵，先偏后伍，伍承弥缝（司马法：车战，二十五乘为偏，以车居前，以伍次之，承偏之隙，而弥缝阙漏也。五人为伍，此盖鱼丽阵法）。战于葛（郑地）。
令二拒曰：动而鼓（，旃也，通帛为之，盖今大将之麾也，执以为号令。，占外反）。蔡卫陈皆奔乱，郑师合以攻之，王卒大败之。
楚伐随，军于淮汉之间。随将季梁曰： 楚人尚左，君必左，无与王遇，且攻其右。右无良焉，必败。偏败，众乃携矣（离也）。 少师曰： 不当王，非敌也。 弗从（不从季良谋）。战于速杞，随师败绩。
吴人伐州来，楚越帅师及诸侯之师奔命救州来。吴人御诸钟离。吴公子光曰： 诸侯从于楚者众，而皆小国也，畏楚而不获已，是以来。吾闻之曰：作事威克其爱，虽小必济（克，胜也。军事尚威）。胡、沈之君幼而狂（性无常），陈大夫啮壮而顽，顿与许、蔡疾楚政。楚令尹使其师潜，帅贱多宠，政令不一（帅贱，越非正卿也。军多宠人，政令不一），七国同役而不同心（七国，楚，顿，胡，沈，蔡，陈，许）。帅贱而不能整，无大威命，楚可败也。若分师先以犯胡、沈与陈，必先奔。三国败，诸侯之师乃摇心矣。诸侯乖乱，楚必大奔。请先者去备薄威（示之不整以诱之），后者敦陈整旅。 吴子从之。戊辰晦，战于鸡父（违兵忌晦战，击楚所不意）。吴子以罪人三千先犯胡、沈与陈（囚徒不习战，以示不整），三国争之。吴为三军以击于后，中军从王，光帅右，掩余（吴王子）帅左。吴之罪人或奔或止，三国乱，吴师击之，三国败，获胡、沈之君及陈大夫。舍胡、沈之囚，使奔许、蔡、顿，曰：吾君死矣！师噪而后之，三国奔，楚师大奔。吴楚二师阵于柏举，阖庐之弟夫概王晨请于阖庐曰： 楚瓦不仁，其臣莫有死志，先伐其卒，必奔。而后大师继之，必克。 以其属五千先击子常之卒，楚师乱，吴师大败之（楚瓦，楚令尹囊瓦也）。
魏文帝问司马懿曰： 吴蜀宜讨，何者为先？ 对曰： 吴以中国不习水战，故散居东关。且攻敌必扼其喉，椿其心。夏口、东关，贼之心喉，若为陆军以向皖城，引权军东下为水战，军向夏口，乘其虚而击之，此神兵从天而下，破之必矣。 东晋将王敦反，兵寇石头城，欲攻晋将刘隗（五罪反）。其将杜弘曰： 刘隗死士众多，未易可克。不如攻石头，其守将周礼少恩，兵不为之用，必败。礼败，隗自走。 敦从之。礼果开城门纳弘，诸将与敦战，晋师大败。
以寡击众后汉更始初，王莽闻汉帝立，大惧，遣大司徒王寻等将兵百万、甲士四十二万人趣昆阳，搜天下能为兵法者六十三家数百人，以为军吏；选练武卫，招募猛士，旌旗辎重千里不绝。又驱猛兽虎象之属，以助威武。光武将数千兵，徼之于阳关。诸将见寻之兵盛，反走，驰入昆阳，惶怖，欲散归诸城。光武曰： 今兵谷既少，外寇强大，并力御之，功庶可立。如欲分散，势无俱全。 诸将怒曰： 刘将军何敢如是！ 光武笑而起。会大兵至城北，军陈数百里，不见其后。诸将遽相谓曰： 更请刘将军计之。 光武复为图画成败。诸将忧迫，皆曰诺。时寻兵围数十里，列营数百，云车十余丈，埃尘连天，钲鼓闻数百里。矢下如雨，城中负户而汲。王凤等乞降，寻、邑自以功在漏刻，不许。光武遂与营部俱进，自将步骑千余为阵。寻、邑亦遣兵数千合战。光武奔之，斩首数十级。光武复进，寻兵却，诸部共乘之，斩首千级。连胜，遂前。光武乃与敢死者三千人从城西而上，冲其中坚。寻阵乱，乘锐崩之，遂杀寻。城中亦鼓噪而出，莽兵大溃。
魏太祖征张鲁，孙权率十万众围合肥。魏护军薛悌谓张辽曰： 公远征在外，北救至彼，破我必矣。及其未合，逆击之，折其盛势，以安众心，然后可守也。
成败之机，在此一战。 于是辽夜募敢从之士，得八百人，椎牛飨将士，明日大战。平旦，辽披甲持戟，先登陷阵，杀数十人，斩二将，大呼自名冲垒，入至权麾下。权大惊，众不知所为，走登高冢，以长戟自守。辽叱权下战，权不敢动，望见辽所将众少，乃聚围辽数重。辽左右麾围，直前急击，围开。辽将麾下数十人得出，余众号呼曰： 将军弃我乎？ 辽复还突围拔出余众，权人马皆披靡，无敢当者。自旦战至日中，吴人夺气。还修守备，众心乃安，诸将降服。权引退，辽率诸军追击，几获权。
后魏葛荣举兵向京师，众号百万。相州刺史李神隽闭门自守。尔朱荣率精骑七千人，马皆有副，倍道兼行，东出金口，与葛荣遇，众寡非敌。葛荣闻之，喜，乃令其众办长绳，曰： 至便缚取之。 自邺以北，列阵数十里，旗张而进。荣潜军山谷，为奇兵，分督诸将。上三人为一处，处有数百骑，令所在扬尘鼓噪，使贼不测多少。又以人马逼战，刀不如棒，密勒军士马上各赍神棒一枚，至战时，不听斩级，以棒击之而已。乃分命壮勇所当冲突，荣身自陷阵出于贼后，表里合击，大破之，擒葛荣，余众悉降。
河北贼葛荣别帅韩娄、郝长等，有众数万人，屯据蓟城。魏将侯渊率骑七百讨之，去蓟百余里，值贼帅陈周马步万余众，遂潜伏，以乘其背，大破之，掳其卒五千余人。寻还其马仗，纵令入贼城。左右谏曰： 既获，何为当更资遣之？ 渊曰： 我兵既少，不可力战，事须为计以离间之。 渊度其已至，遂帅师夜进。
昧朝，攻其城门。韩娄果疑降卒为之内应，遂遁走，追擒之。
唐高祖为山西河东道抚慰大使，率兵以击群盗。行至太平关，遇贼数千人。
时所将兵少，左右皆惧。高祖谓之曰： 此乌合之众，易与耳。 因率精骑十二人出击之，所向皆靡，众情始定，并力奋击，遂大破之。
窦建德率众十万来寇范阳，罗艺逆拒之。薛万均谓艺曰： 众寡不敌，今若出门，百战百败。当以计取之。可令羸兵弱马阻水背城为阵，以诱之。观贼之势，必渡水交兵。万均请骑百人，伏于城侧，得其半渡击之，贼破必矣。 从其言。
建德果引军渡水，万均邀击，大破之。明年，建德率众二十万，复攻幽州。贼已攀堞，万均与万彻率敢死士百人，从地道而出，直掩贼背击之，贼遂溃奔。
薛仁贵从征辽东，乘胜领二千人，进攻扶余城。诸将咸言兵少，仁贵曰： 在主将善用耳，不在多也。 遂先锋而行。贼众来拒，逆击大破之，杀获万余人，遂拔扶余城。扶余州四十余城，乘风震慑，一时送款。
大历中，吐蕃围灵州，大将李抱玉遣右军都将李晟将兵五千，以击吐蕃。晟辞曰： 以众则不足，以谋则太多。 乃请将兵千人，疾出大震关，至临洮，屠定秦堡，焚其积聚，虏堡帅慕容谷种而还。吐蕃因解灵州之围而去。
王为朔方副总管，开元初，吐蕃精甲十万寇临洮，率步兵二千，卷甲倍程，与临洮军合。出奇兵七百人，在蕃后夜袭之，去贼五里，置鼓角，令前者遇贼大呼，后者击鼓。贼大惧，疑有伏兵，自相杀者万计。
攻其必救春秋时，楚子及诸侯围宋。宋公孙固如晋告急，先轸曰： 报施救患，取威定霸，于是乎在（先轸，晋下军之佐，原轸也。报宋赠马之施）。 狐偃曰： 楚始得曹，而新婚于卫。若伐曹卫，楚必救之，则齐宋免矣（前年楚使申叔时戍下以福齐）。 宋人使门尹般如晋师告急（门尹般，宋大夫），公曰： 宋人告急，舍之则绝（与晋绝），告楚不许；我欲战矣，齐秦未可，若之何（未肯盲战）？ 先轸曰： 使宋舍我而赂齐秦（求救于齐秦），藉之告楚（假齐秦使为宋请）。我执曹君，而分曹卫之田以赐宋人，楚受曹卫，必不许也（不许齐秦之请）。喜赂怒顽，能无击乎（言齐秦喜得宋赂，而怒楚之顽，必自战也。不可告请故曰顽）？ 公说，执曹伯，而分曹卫之田以畀宋人，遂与楚人战，大败之。
魏伐赵，赵请救于齐。田忌引兵救赵，孙膑曰： 夫解杂乱纷纠者不控卷（丘员反），救战者不搏扌戟，扼吭捣虚，形格势禁，则自为解。今魏赵相攻，轻兵锐卒必竭于外，老弱罢于内。君不若引兵疾走大梁，据其街路，冲其方虚，彼必释赵而自救。是我一举解赵之围，而收敝于魏也。 田忌从之，直走大梁，魏解邯郸。
汉先零（音邻）罕、开（音）二种羌解仇，合党为寇。汉将赵充国讨之，上书曰： 先零羌寇欲为背叛，故与罕、开解仇。然私心恐汉兵至而Ш、开背之，当欲赴罕、开之急，以坚其约。若先击罕羌，先零必助之。今寇马肥，粮食方饶，击之恐不能伤害，适使先零得施德于罕羌也，坚其约，合其党。虏交坚党合，诛之用力数倍，臣恐国家忧累犹十年数，不二三岁而已。先诛先零，则罕、开之属不烦兵服矣。 宣帝从之，果如其策。
王莽末，光武起兵据昆阳。时城中惟有八九千人，莽遣将王邑、严尤讨之，军到城下者且十万。光武留王凤等守城，与李轶等十余骑夜出。既至郾、定陵，悉发诸营兵。严尤说王邑曰： 昆阳城小而坚，今假号者在宛，急进大兵，彼必奔走，则昆阳自服。 邑曰： 吾昔以虎牙将军围翟义，坐不生得以见责。今将百万之众，遇贼而不能下，何谓耶？ 遂围之，卒为光武所败。
光武东围钜鹿，王郎守将王饶坚守，月余不下，连攻不克。耿纯曰： 久守钜鹿，士众疲敝，不如引大兵精锐进攻邯郸。若王郎已诛，钜鹿不战自服矣。 从之。乃留将军卿满守钜鹿，进军邯郸，连战破之。郎少傅李立开门纳汉兵，遂拔邯郸。
司马懿征公孙渊，渊遣步骑数万阻辽隧，拒懿。懿盛兵出南，贼尽赴之，乃泛舟潜济以出其北，傍水作长围，弃贼而向襄平。诸将言： 不攻贼而作围，非所以示众也。 懿曰： 贼坚营高垒，欲以老吾兵也。古人言：敌虽高垒，不得不与我战者，攻其所必救也。贼大众在此，巢窟虚矣。我直指襄平，必人怀内惧，惧而求战，破之必矣。 遂整阵而过。贼见兵出其后，果邀之。懿因谓诸将曰： 所以不攻其营，正欲致此，不可失也。 乃纵兵逆击，大破之，三战皆捷。
东晋末，刘裕进伐南燕慕容超。超留羸老守广固，使其广宁王贺刺卢及公孙五楼悉力据临朐。大军分车四千两为二翼，方轨徐行，车张，御者执槊，以骑为游军，军令严肃。比及临朐，贼骑交至。帝命兖州刺史刘藩、并州刺史刘道邻等陷其陈。日向昃，战犹酣。帝用参军胡藩策，袭克临朐，贼乃大奔，超遁还广固。
唐马燧讨田悦，军中乏粮，悦深壁不战。燧令诸军持十日粮，进次仓口，与悦夹洹水而军。李抱真与李问曰： 粮少而深入，何也？ 燧曰： 粮少利速战。兵法善于致人，不致于人。今田悦与淄青恒三州为首尾，计欲不战，以老我师。若分军击其左右，悦必救之，则我腹背受敌，战必不利。故进军逼悦，所谓攻其所必救也。彼苟出战，必为诸军破之。 燧乃造三桥道逾洹水，日挑战，悦不敢出。恒州兵以军少，惧为燧所并，乃引军合于悦。悦谓燧明日复挑战，乃伏兵万人，欲邀燧。燧乃令诸军半夜皆食，先鸡鸣时击鼓吹角，潜傍洹水径趋魏州，令曰：闻贼至，则止为阵。又令百骑鸣鼓吹角，皆留于后，仍抱薪持火，待军毕发，止鼓角，匿其旁，伺悦毕渡，焚其桥。军行十数里，悦乃率淄青恒州步骑四万人逾桥掩其后，乘风纵火，鼓噪而进。燧乃坐申令无动，命前军除斩荆棘，广百步，以为阵。燧出阵，募勇士得五千余人，分为前列，以侯贼至。比悦军至，则火止之，气力少衰，乃纵兵击之，悦军大败。悦走桥，桥已焚矣。悦军乱，赴水，斩首二万，淄青殆尽。
五代汉除赵晖凤翔节度，属王景崇叛，据岐山，及期不受代，朝廷命晖统兵讨之。时李守正叛于蒲，赵思绾据于雍，与景崇遥相为援。乃引蜀军出大散关，势不可遏。晖数战而胜，然后堑而围之。晖屡使人挑战，贼终不出。晖乃潜使千余人于城南一舍之外，擐甲执兵，伪为蜀兵旗帜，循南山而下，诈令诸军声言川军至矣。景崇令数千人溃围而出，以为应援。晖设伏而待，一鼓尽殪之。自是景崇胆破，无复敢出。明年春，降之。
夜击春秋时，楚屈瑕将盟贰、轸（贰、轸，二国名）。郧人军于蒲骚，将与隋、绞、州、蓼伐楚师（郧、隋、绞、州、蓼，皆国名）。莫敖患之（莫敖，楚官名，即屈瑕）。斗廉曰： 郧人军其郊，必不诫。且日虞四邑之至也（虞，度也。四邑，隋、绞、州、蓼，邑亦国也）。君次于郊郢，以御四邑（君，谓屈瑕也。郊郢，楚也）；以锐师宵加于郧，郧有虞心而恃其城（恃近其城），莫有斗志。若败郧师，四邑必离。 莫敖曰： 盍请济师于王（盍，何不也。济，益也）？ 对曰： 师克在和，不在众。商、周之不敌，君之所闻也（商，纣也。周武王也。
传曰：武王有乱臣十人，纣有亿兆夷人）。成军以出，又何济焉？ 莫敖曰： 卜之。 对曰： 卜以决疑，不疑何卜？ 遂败郧师于蒲骚，卒盟而还。
越子伐吴，吴子御之笠泽，夹水而阵。越子为左右句卒（句卒，句伍相著，别为左右也）。使夜或左或右，鼓噪而进。吴师分以御之。越子以三军潜涉，当吴中军而鼓之，吴师大乱，遂败之。
后汉马援为陇西太守，发步骑三千人击先零羌，羌将其妻子辎重移阻于允吾谷（允吾音锐牙）。援乃潜行间道，掩赴其营。羌人大惊，复远徙唐翼谷中。援复追讨之。羌引精兵聚北山上，援阵军向山，而分遣数百骑绕袭其后，乘夜放火，击鼓叫噪，贼遂大溃。
魏曹公征张鲁，至阳平，张鲁据横山筑城，绵亘十余里，攻之不拔，乃引军还。贼见大军退，其守备稍懈。公密遣骁将乘险夜袭，大破之。
武德中，突厥突利、颉利二可汗寇原州。太宗率兵拒之，曰： 今欲先令劲兵乱其阵，乃率突骑驱其后。贼俗进不相救，自此以北，涧谷深长，惟有一道，鱼贯以渡，因而迫之，彼数十万骑，坑井中物耳。追至黄河，纵不尽擒，必当十获八九。此晓兵者所解，诸君勿疑。 于是师夜出，冒雨而进，丑徒震骇。因纵反间于突利，悦而归心焉，遂不欲战，因而请和。
刘迦谕举兵反，屈突通发关中兵击之。通侯其无备，简精甲，夜袭之，贼众大溃，遂斩迦谕。
杜伏威令辅公击李子通于江都，使王雄诞为副，战于溧水。子通大败，公乘胜追之，却为子通所破，军士皆坚壁不敢出。雄诞谓公曰： 子通军无营垒，且狃于初胜而不设备，若击之，必克。 公不从。雄诞以其私属数百人，衔枚夜击之，因顺风纵火，子通大败，走渡太湖。后唐李嗣源袭郓州，高行周为前军。会日暮阴雨，人无进志。行周曰： 此天赞也，彼必无备。 是夜，涉河至城下，郓人不知。李从珂先登，启关纳外兵，旦拔牙城。
五代周李谦溥知隰州，并人来围其城，议者皆请速救，杨廷璋曰： 隰州壁垒甚固，敌人掩至，未能为攻城具，当出奇以破之。 乃募敢死七百人，许以重赏，使人与谦溥潜为之期。既至，则果不为备。遂与城中相应，衔枚夜击，并人惊溃，逐数十里，斩首万级，获铠甲万计。
李谦溥知隰州，与太原接境。谦溥至，则浚城隍，严兵备。不旬日，并人果以数千骑来寇城。时盛暑，谦溥服，摇羽扇，引二小吏登城，徐步案视。贼知是谦溥，勒兵不敢动。谦溥遣敢死士百人，短兵坚甲，夜缒而出，薄贼营鼓噪，营中大扰，遁去。
潜兵袭营汉王遣将韩信击赵，师拒于井陉。信与赵军战，良久，弃旗鼓走，赵空壁来逐信。信先遣奇兵二千骑，持汉赤帜，从间道依山潜伏，候赵壁空，驰入，乃拔赵帜，立汉帜二千。赵军既攻信不克，欲归还壁，见汉帜大惊，遂乱遁走，赵将斩之不能禁。汉兵来击，大破之。
涿郡贼帅卢明月众十余万，军祝阿。隋河南道讨捕使张须陀邀之，所将才万人，去贼六七里，立栅相持。经十余日，粮尽将退，谓将士曰： 贼见兵却，必轻来追我。其众既出，营内即虚。欲以千人袭营，可有大利。此诚危险，谁能去者？ 人皆莫对，惟秦叔宝与罗士信愿行。于是须陀委栅而遁，使二人分领千兵，潜伏于草莽。既而明月悉兵追之，叔宝、士信驰至栅，栅门闭，不得入，二人超升其楼，拔贼帜，各杀数人，营中大乱，叔宝斩关而纳外兵，因散放火，焚其三十余栅，烟焰涨天。明月奔还，须陀却逐之，大破贼众。明月以数百骑遁去，余皆掳之。
李密击宇文化及，精兵良将多有死伤。王世充在东都，乘其敝而击之，率步骑二万，营于洛南。李密军于偃师北。世充潜遣二百骑，夜伏于邙山，自统其众，迟明渡水，人奔马驰，以袭密营。密出兵以拒之，阵未成，两军已合，伏兵于北山中乘高而下，驰入密营，烧其庐舍。密见营中火发，因而遁走。
李希烈将兵五万围宁陵，刘昌守宁陵，四十五日不释甲。浙西节度韩所遣别将王栖耀以强弩数千夜入宁陵，希烈不知之。晨朝，弩矢及希烈坐幄，希烈惊曰：此江淮弩士入矣。遂不至东去。
横击春秋时，城濮之战，晋师陈于莘北，胥臣以下军之佐当陈、蔡。子玉以若敖之六卒将中军，曰： 今日必无晋矣！ 子西将左，子上将右。胥臣蒙马以虎皮，先犯陈蔡。陈蔡奔，楚右师溃（陈蔡属楚右师）。狐毛设二旆而退之（旆，大旗也。又建二旆而退，使若大将稍却），栾枝使舆曳柴而伪遁（曳柴起尘，诈为奔走），楚师驰之，原轸、溱以中军公族横击之（公族，公所卒之军）。狐毛、狐偃以上军夹攻子西，楚左师溃。楚师败绩。子玉收其卒而止，故不败（三军惟中军全，不大崩）。晋师三日馆谷（馆，舍也。食楚军三日）。
高欢拔邺，尔朱兆等众二十万会于邺。欢出，将战于韩陵。土豪陈昂自领乡里部曲王桃汤、东方老等三千人，高欢将鲜卑十余万人，共相参合。昂对曰： 昂所将部曲，练习已久，不烦更配也。 欢从之。及战，欢军小不利，兆等方乘之，昂与蔡隽以千骑自突围出，横击兆军，大破之。是日，微昂等，欢几殆矣。
魏宇文泰六军与东魏高欢合战沙苑，李弼为右拒军，为敌所乘，因帅铁骑横击之。东魏兵中绝，分为二，遂大破之。
唐高祖初，率兵击群盗至龙门县，有贼母端儿众数千人掩至城下，时诸军无备，为贼所乘。高祖亲率十余骑，横出击之，所射应弦而倒。贼大溃，逐北数十里，伏尸相枕于道。
乾封初，高丽大将泉男生率众内附，高宗遣将军庞同、高侃等迎接之。男生弟男建率国人逆击同、侃等。诏薛仁贵统兵马为后援。同、侃等至新城，夜为贼所袭，仁贵遣骁勇赴救，斩首数百级。同、侃等又进至今山，为贼所败。高丽乘胜而进，仁贵横击之，贼大败，斩首五万余级，遂拔其南苏、木底、苍岩等三城。
掩袭后汉，赤眉青犊众十万并在射犬，光武将击之，耿纯军在前，贼忽夜攻纯，两军多伤。纯勒部曲不动，选敢死士二千，俱持强弩，各傅三矢，衔枚间行出贼后，齐声呼噪，强弩并发，追击破之。
后汉末，庐江太守刘勋理皖城，恃兵强士勇，横于江淮之间，无出其右者，孙策恶之。时已有江左，自领会稽太守，使人卑辞厚币而说之曰： 海昏上缭宗人数败下国，患之有年矣，击之路由不便，幸因将军神武而临之。且上缭国富廪实，吴娃越姬充于后廷，明珠大贝被于帑藏，取之可以资军，虽蜀郡成都金碧之府未能过。策愿举敝邑，躬率士卒，以为外援。 勋允之。刘晔谏曰： 上缭虽小，而城坚池深，守之则易，攻之则难，不可旬日而拔也。且兵见疲于外，而国虚于内，孙策多谋而善用兵，乘虚袭我，将何御之？而将军进屈于敌，退无所归，羝羊触藩，其在兹乎？ 勋不从。遂大兴师伐上缭，策果袭庐江，破之，勋穷蹙，遂奔曹公。
袁绍将许攸降曹公，因说曰： 袁氏辎重有万余骑，屯军无严备，今轻兵袭之，不虞而至，燔其积聚，不过三日，袁氏自败矣。 公大喜，选锐步骑，皆用袁氏旗帜，衔枚缚马口，夜从间道出，人把束荛薪。所历道有问者，应曰： 袁公恐曹操掠钞后军，还兵以益备。 闻者信以为然，皆自若。既至，围屯，大放火，营中惊乱，大破之，尽燔其粮谷及宝货。
蜀将关羽遣麋芳守南郡，羽领兵围楚。吴主遣将吕蒙屯陆口，厚与关羽结好。
羽多留兵备南郡，恐蒙有变。蒙上疏曰： 羽讨樊而多留兵，必恐蒙图其后故也。
蒙常有病，乞分众还建邺，以理病为名。羽闻之，必撤备。徐以大军溯江驰上，袭其空虚，则南郡可下，而羽易擒矣。 吴主然之。蒙遂称病，而还建邺。羽稍撤备，而悉众赴樊城。蒙遂发兵，逆流而上，伏甲于舟，使更衣为商人，以理棹，达旦兼行，过羽所置屯戍辄缚之，羽遂大惊。师次于南郡，袭夺其城。羽吏士攻樊城未下，闻城已陷，而家属无恙，见待甚于平时，无复斗心，稍稍分散。羽竟为吴师所擒，荆州遂平。
魏初，曹公征张鲁至阳平，鲁使弟卫据阳平关，横山筑城十余里。魏兵攻之不拔，引军还。贼见大军还，其守备遂懈。公乃密遣骁将乘险夜袭，大破之。
曹公北征乌桓，谋臣郭嘉曰： 兵贵神速，今千里袭人，辎重多，难以趋利。
且彼闻之，得以为备。不如留辎重，轻兵兼道以出，掩其不意。 公乃密出卢龙塞，直指单于庭。虏闻公至，惶怖合战，大破之，斩蹋顿及名王以下。
后魏幽州刺史孙定儿据州不下，众数万，宇文泰令刘亮袭之。定儿以义兵犹远，未为备。亮乃将三十骑，先植一纛于近城高岭，即驰入城。定儿方高会，卒见亮至，众皆骇愕。亮乃麾兵斩定儿，县首州门，号令贼党。仍遥指城外纛，命二骑曰：出追大军。贼党忄匈惧，一时降服。
唐高宗遣将薛仁贵、郭待封等伐吐蕃，次大非川，将趋乌海，仁贵谓待封曰： 乌海险远，军行艰涩，若引辎重，将失事机。又破贼即回，不烦转运。彼多瘴疬，无宜久留。大非川岭上宽平，足堪置栅。可留二万人，作两栅，辎重并留栅内。吾等轻锐倍道，掩其未整，即扑灭之矣。 仁贵遂率众先行，至河口，遇贼，击破之，斩获甚众，收其牛羊万余头。
思结阙俟斥都曼拥诸胡及疏勒、朱俱谒、盘陀三国叛，诏苏定方为安抚大使，率兵讨之。至业叶水，而贼保马头川，于是选精卒万人，马三千匹，驰掩袭之。
一日一夜，行三百里，诘朝至城西十里。都曼大惊，率兵拒战于城门之外，贼师败绩，退保马头城。王师进屯其门。入夜，诸军渐至，四面围之，伐木为攻具，布列城下。都曼自知不免，面缚开门出降。
胡贼康待宾率众反，据长原县，自称叶护，陷兰池等六州。诏王率兵讨之，乃令张说知经略事。时叛胡与党项连结，攻银城、连谷，以据仓粮。说统马步万人，出合河关，掩击大破之。追至骆驰揠，胡及党项自相杀。阻夜，胡乃西遁，入铁建山，余党溃散。说招集党项，复其居业。伪退掩袭魏太和三年，孙权扬声欲向合肥。征东将军满宠表召兖豫诸军皆集。权寻退诏罢兵。宠以为： 今贼大举而还，非本意也。此必欲伪退以罢吾兵，而倒还乘虚掩不备也。表不罢兵。后十余日，权果再到合肥城下，不克而还。
后魏将慕容白曜南征，以郦范为副，师次无监。宋将申纂凭城拒守。议者佥以攻具未周，不宜便进，范曰： 轻军远袭，深入敌境，无宜淹留，以失机侯。
且纂必以我军来速，不在攻守，谓狐城可凭，弱卒可恃。今若外潜威形，内整戎旅，密励将士，出其不意，可一攻而克之。 白曜遂潜军伪退，示以不攻，纂果不设备。于是，即夜部分，晨便攻城，崇朝而克。
后魏末，幽州刺史刘灵助以庄帝被尔朱兆所弑，遂举兵倡义，诸州豪右咸相通结。灵助进屯于定州之安固，魏遣将叱列延庆讨之。诸将谓延庆曰： 灵助善卜筮，百姓信惑，所在响应，未易可图。若万一战有利钝，则大事去矣。未若还师，西入据关，拒险以待其变。 延庆曰： 刘灵助，庸人也。天道深远，岂其所识？大兵一临，且彼皆恃其妖术，坐看符厌，宁肯戮力致死，与吾争胜负哉？
如吾计者，正欲出营城外，诡言西归。灵助闻之，必信而自宽，潜军往袭，可一举而擒。 乃出顿城西，扬声将还。简精骑一千，夜发，诘朝造灵助垒，战于北城，遂破擒之。
西魏宕昌羌獠甘作乱，逐其王弥定。魏遣将史宁讨破之。甘将百骑，走投生羌巩廉王，弥定遂得复位。宁未获獠甘，密欲图之，乃扬声欲还。甘闻之，复招引叛羌，依山起栅，欲攻弥定。宁谓诸将曰： 此羌入吾术中，当进兵擒之耳。 遂进。獠甘众至，与战，大破之，并获巩廉王。隋隽州乌蛮反，遣周法尚讨之。军将至，贼弃州城走散出谷间，法尚捕不能得。于是遣使慰谕，假以官号，伪班师，日行二十里。军再合，潜遣人觇之，知其首领尽归栅，聚饮相欢。法尚遣步骑数千人，袭击破之。
