<strong>绝艺</strong>
梁大同初，魏军复围南郑，杜怀宝命第三子嶷帅二百人与魏前锋战于光道寺。
流矢中其目，失马，敌人交槊将至，嶷斩其一骑而上，骑以归。嶷膂力绝人，便马善射，一日中战七八合，所佩霜明朱弓四石，每出杀伤数百人，敌人惮之，号为杜彪。
陈众军北伐，萧摩诃随都督吴明彻济江攻秦郡。时齐遣大将尉破胡等率众十万来援，其前队有苍头、犀角、大力之号，皆身长八尺，膂力绝伦，其锋甚锐。
又有西试胡，妙于弓矢，弦无虚发，众军犹惮之。及将战，明彻谓摩诃曰： 若殪此胡，则彼军夺气。 摩诃曰： 愿得识其形状。 明彻乃召降人，有识胡者云： 绛衣，桦皮装弓，两端骨弥。 明彻遣人觇伺，知胡在阵，仍自酌酒饮摩诃。摩诃饮讫，驰马冲齐军。胡挺身出阵前十余步，彀弓未发，摩诃遥掷铣钅见，正中其额，应手而仆。齐军大力十余人出战，摩诃又斩之。于是齐师退走。
陈吴明彻追军吕梁，与齐大战，摩诃率七骑先入，手夺齐军大旗，齐众大溃。
以功授谯州刺史。及周武帝灭齐，遣其将宇文忻争吕梁。忻时有精骑数千，摩诃领十二骑，深入周军，纵横奋击，斩馘甚众。及周遣大将王轨来赴，结长围，连锁于吕梁下流，断大军还路。摩诃谓明彻曰： 闻轨始锁下流，其两头筑城，今尚未立，公若见遣击之，彼必不敢相拒。彼城若立，则吾属贼矣。 明彻不从，水路遂断，周兵益至。摩诃又请曰： 今求战不得，进退无路，若潜军突围，未足为耻。愿公率步卒乘马舆徐行，摩诃驱驰前后，必使公安达京邑。 明彻曰： 吾为总督，必须身居其后，相率兼行，第马军宜须在前。 摩诃因夜发，选精骑八千，率先冲突，自后众骑继焉。比旦，达淮南。
隋窦荣定击突厥，史万岁诣辕门，请自效。荣定素闻其名，见而大悦，因遣人谓突厥曰： 当各遣一壮士决胜负。 突厥许诺，因遣一骑挑战。荣定使万岁出应之。万岁驰，斩其首而还。突厥大惊，遂引军去。
唐高祖率兵击群盗，至龙门县，贼母端儿众数千人至城下，高祖亲率十余骑击之。高祖连射七十发，贼大败，皆应弦而倒。明日斩首，筑为京观。于尸上尽得所射箭，其妙如此。
太祖讨刘黑闼，尝于肥乡列阵，太宗亲率左右击之。有一突厥，勇壮绝人，直冲太宗。两将接，太宗以天策上将大箭射之，中心，洞背，应弦而毙，遂传此箭于北蕃。突厥见而惊叹。又尝轻骑近出，遇三骑，皆贼中骁勇有名者，举枪而进。左右请避之，太宗不从，待其将至，连发三矢，相次皆毙，敌人慑气焉。
尉迟敬德善解避槊，每战，单骑入阵，贼槊攒刺，终不能伤。又能夺贼槊，还以刺之。出入重围，往返无碍。齐王元吉亦善马槊，闻而轻之，欲亲自试。命去槊，两以竿相刺。敬德曰： 纵加刃，终不能伤，请勿除之。 敬德槊谨当却刃，元吉竟不能中。太宗问曰： 夺槊避槊，何者难易？ 对曰： 夺槊难。 乃令敬德夺元吉槊。元吉执槊跃马，志在刺之，敬德俄顷三夺其槊。元吉素骁勇，虽相叹异，甚以为耻。王世充领步骑数万来战，世充骑将单雄信领骑直赴太宗，敬德跃马大呼，横刺雄信坠马。贼徒稍却，敬德翼太宗以出贼围。
薛仁贵领兵击九姓突厥于天山，将行，高宗内出甲，令薛仁贵试之。上曰： 古之善射有穿七重者，卿且射五重。 仁贵射而洞之。高宗大惊，更取坚甲以赐之。时九姓有众十余万，令骁健数十人来挑战，仁贵发三矢，射杀三人，自余一时下马请降。仁贵恐为后患，并坑杀之。便就碛北安拊余众，擒其伪主叶护兄第三人而还。军中歌曰： 将军三箭定天山，战士长歌入汉关。 九姓自此衰弱，不复更为边患。
哥舒翰有家奴曰左车，年十五六，有膂力，翰善传抢，每追贼及之，以抢搭其背而喝之，贼惊顾，翰从而刺其喉，皆剔高三五尺而堕，无不死者。左车辄下马斩首，率以为常。
史敬奉形甚短少，若不能胜衣。至于野外驰逐，能擒奔马，自执鞍勒，随鞍跃上，然后羁带。矛矢在手，前无强敌。甥侄及僮使仅二百人，每以自随。临入敌，辄分其队为四五，随逐水草。每数日，各相遇，已而皆有获虏。
逆贼史思明攻河阳，使骁将刘龙仙率铁骑五千临城挑战。龙仙健勇自恃，攀右足加马鬃上，谩骂李光弼。光弼登城顾望，谓诸将曰： 孰可取者？ 仆固怀恩请行，光弼曰： 此非大将所为。 历选其次，左右曰： 白孝德可。 光弼问： 所要几何兵？ 孝德曰： 可独往耳。 光弼壮之，终问所欲，对曰： 愿选五十骑，于军门为继。兼请大军鼓噪以增气势，他无所用。 光弼抚其背以遣之。孝德挟二矛，策马截流而渡。龙仙见其独来，甚易之，足不降鬃。稍近，将动，孝德摇手示之，若使其不动。龙仙不之测，乃止。孝德呼曰： 待中使余致辞，非他也。 龙仙去十步与之言，亵骂如初。孝德息马伺便，因嗔目曰： 贼识我乎？ 龙仙曰： 谁耶？ 曰： 我，国之大将白孝德也！ 龙仙曰： 是何猪狗？ 孝德发声敢，持矛跃马而搏。城上鼓噪，五十骑继进。龙仙矢不暇发，环走堤上。孝德追及，斩首，携之而归。
王敬荛魁杰沉勇，多力善战。所用枪矢，皆以钝铁煅就，抢重三十余斤，摧降破阵率以此胜。
宋太宗幸太原城西，督诸将麾兵发机石攻城。初，帝选诸军勇士数百人，教以剑舞，皆能掷剑空中，跃其身，左右承之，妙绝无比，见者无不恐惧。会北戎遣使修贡，赐宴便殿，因出剑士示之，袒裼鼓噪，挥刃而入，跳掷承接，霜锋雪刃飞舞满空。戎使见之，惧形于色。及是，每巡城耀武，必令剑舞前导，各呈其技。贼众乘城望之，破胆。
挑战春秋时，楚许伯御乐伯，摄叔为右，以致晋师（单车挑战，示不欲崇和，以疑晋之群师）。许伯曰： 吾闻致师者，御靡旌摩垒而还（靡旌，疾驱）。 乐伯曰： 吾闻致师者，左射以（左，车左也。，矢之善也），代御执辔，御下，两马，掉鞅而还（两，饰也。掉，正也。示闲暇）。 摄叔曰： 吾闻致师者，右入垒，折馘（折馘，断耳）、执将而还。 皆行其所闻而复。晋人逐之，左右角之（张两角，从旁夹攻之）。乐伯左射马而右射人，角不能进。
楚汉相持，彭越数绝楚粮道。项羽欲讨越，谓其将曹咎曰： 谨守成皋，欲挑战，谨勿与战。无令得东。我十五日必诛彭越，定梁地。 汉果数挑战，楚军不出，使人辱之，五六日，曹咎怒，渡兵汜水，汉击之，大破楚军，尽得楚货贿。
曹咎自刭汜水上。
前秦符坚遣将黄眉、邓羌等率步骑讨姚襄，据黄落，深沟高垒，固守不战。
邓羌说黄眉曰： 伤弓之鸟，落于虚发。襄频为晋将桓温、张平所败，锐气衰矣。
今固垒不战，是穷寇也。襄性刚狼，易以刚动。若长驱鼓行，且压其垒，襄必忿而出师，可一战而擒也。 黄眉从之，遣羌率骑三千军，于襄垒以挑之。果怒，尽锐出战。羌伪不胜，引骑而退。襄追之，至于三原，羌回骑拒襄。俄而黄眉至，大战，斩之，尽俘其众。
宋苍梧王遇弑，沉攸之自江陵举兵东下，分兵出夏口，据鲁山。既至，有骄色，以郢城弱小，不足攻，遣人告行郢州事柳世隆曰： 被太后令，当暂还都。
既相与奉国，想得此意。 世隆答曰： 东下之师，久承声闻。郢城小镇，自守而已。 攸之将去，世隆遣军于西渚挑战，攸之果怒，令诸军登岸，烧郭邑，筑长围，攻之。世隆随宜拒应，乘间屡破之。
武德四年，太宗围王世充于东都，窦建德自河北率兵十余万来援，太宗自率步骑三千五百人趣武牢。建德自荥阳西上，筑垒于板渚。太宗以五百骑出武牢东二十余里，将挑战。先是，李、程咬金、秦叔宝令尉迟敬德执槊，造建德垒下，大呼致师，贼众大惊挠，出兵数千骑。太宗逡巡渐却，遂引贼以入伏内。李等奋击大破之，获其大将殷秋、石瓒，斩首数百级。
势宜决战太祖围王世充于洛阳，旬余不克，将士皆思归，总管刘弘基等请班师。太宗曰： 今者兴兵，正欲一劳永逸，东道诸州望风归附，洛阳孤城何能支久？功在垂成，何乃弃之而去？ 乃令诸军曰： 王世充未破，师必不还。更有言班师者，斩！ 众心乃定。高祖知士卒有归志，恐众心离，不堪持久，密敕旋军。太宗抗表固请，克日当定。高祖喜而从之。果平世充。
五代梁将刘寻阝攻同州，朱友谦求援于晋。晋遣将符存审、李嗣昭赴之，次河中。进营朝邑。时河中久臣于梁，衷持两端。及诸军大集，刍栗暴贵。嗣昭惧其翻覆，将急战以定胜负。居旬日，梁军逼我营，会望气者言西南有黑气，如斗鸡之状，当有战阵。存审曰： 我方欲决战，而形于气象，得非天赞欤？ 是夜，阅其众；诘旦，进军。梁军逆战，大败之，追斩二千余级。自是梁军保垒不出。
晋王存勖进兵至胡柳陂，梁将贺环结陈而至，引兵据陂中土山。晋兵望之，有惧色，诸将欲领兵还营，诘朝复战。阎宝曰： 王彦章骑军已入汉阳山下，惟列步兵，向晚皆有归志，我尽锐击之，败走必矣。今若引退，必为所乘。我军未集，更闻贼胜，即不战而自溃也。凡决胜料情，情势已得，断在不疑。今王之成败在此一战，若不决战，设使余众渡河，河朔非王有也。王其勉之！ 晋王闻之，愕然曰： 微公，几失计矣。 即引骑大噪，奋槊登山，大败梁兵。临危决战春秋时，孟明帅师伐晋，战于彭衙，秦师败绩。秦伯犹用孟明，增修国政，重施于民。明年，秦伯伐晋，济河焚舟（示必死也），取王官及郊（王官、郊，晋地也。），遂霸西戎，用孟明也。
隋末，稽胡五万余人掠宜春，窦轨讨之，行次黄钦山，与贼相遇。贼乘高纵火，王师稍却。轨斩其部将十四人，拔队中小帅以代之，勒兵复战。轨自率百骑殿于军后，令之曰： 闻鼓声，有不进者，自后斩之。 既而鼓之，士卒争赴敌，贼射之不能止，因大破之。昭宗时，幽州刘仁恭率军士十万寇魏州，屠其郡。梁将葛从周自形台驰入魏州，燕军突之上水关，攻馆陶门。从周与贺德伦率五百骑出战，谓门者曰： 前有敌，不可返顾！ 命阖其门。从周等极力死战，大败燕人，擒都将薛突厥、王曾阝郎等。翊日，破其八寨，追击至临清。
戳力必战春秋时，晋师伐齐。阵于鞍。晋解张御克，郑丘缓为右。及战，克伤矢，流血及屦，未绝鼓音（执旗鼓，故虽伤而击鼓不息），曰： 余病矣！ 张侯曰： 自始合，而矢贯余手，及肘，余折以御，左轮朱殷（乌闲反），岂敢言病？吾子忍之。 缓曰： 自始合，苟有险，余必下推车。子岂识之？然子病矣（以其不识己推车）。 张侯曰： 师之耳目，在吾旗鼓，进退从之。此车一人殿之，可以集事（殿，镇也。集，成也）。若之何其以病败君之大事也？擐甲执兵，固即死也（擐音患，即，就也），病未及死，吾子勉之！ 左并（必正反）辔，右援χ而鼓。马逸不能止，师从之（晋师从克军）。齐师败绩，逐之，三周华不注（山名）。
晋元帝时，贼率杜曾聚兵数万，命周访击之。访有众八千，曾锐气甚盛，访曰： 先人有夺人之心，军之善谋也。 使将军李常督左甄，许朝督右甄，访自领中军，高张旗帜。曾畏访，先攻左右甄。曾勇冠三军，访甚恶之，自于阵后射雉以安众心。令赵胤领其父诱余兵属左甄，力战，败而复合。胤驰马告急，访怒叱，今更进。胤号哭还，自辰至申，两甄皆败。访选精锐八百人，自行酒饮之，敕不得辄动，闻鼓音乃进。未至三十步，访亲鸣鼓，将士皆腾跃奔赴，曾遂大溃，杀千余人。遂定汉沔。
隋突厥沙钵略可汗并弟叶护及藩那可汗寇掠而南，诏以达奚长儒为行军总管，击之。遇于周，众寡不敌，军中大惧。长儒慷慨，神色愈烈。为虏所冲突，散而复聚，且战且行。转斗三日，五兵咸尽，士卒以拳殴之，手皆见骨，杀伤万计，寇气稍夺，于是解去。突厥本欲大掠秦陇，既逢长儒，兵皆刀战，寇意大沮。明日，于战处焚尸，恸哭而去。
杜伏威聚徒数万屯六合，炀帝遣其护卫将军陈棱以兵八千讨之。棱不敢战，伏威遗棱妇人之服以激怒之，并致书号为陈姥。棱大怒，悉众而来。伏威逆拒，自出阵前挑战。棱部将射中其额，伏威怒指之曰： 不杀汝，我终不拔箭。 遂驰之。棱俯伏走奔其阵，伏威因入棱阵，大呼冲击，所向披靡。复获所射者，使其拔箭，然后斩之。携其首复入，棱军大溃，仅以身免。
唐太宗从唐高祖破突厥于马邑，太宗手射杀特勒一人，由是贼退。
高祖拒历山飞，深入贼阵重围数匝。太宗望见之，将轻骑突围而进，弓矢乱发，殪数十人，既接短兵，所向必溃，拔高祖于万刃之中。时骑兵已散，高祖气愦将战，太宗苦谏方止。适会步兵至，太宗奋击大破之（历山飞，魏刀儿自号也）。
李光弼驻军河阳，自将于中氵单城，外置栅，栅外掘堑，阔二丈，深亦如之。
贼将周挚舍南城，并力攻中氵单。光弼命荔非元礼出劲卒于羊马城以拒贼。光弼于城东北角植小红旗，下望贼军。贼恃众直逼其城，以车千乘载木鹅、蒙冲、斗楼、ㄅ车随其后，督兵填城下堑，三面各八道过其兵，又当堑开栅，各置一门。
光弼遥望贼逼城，使人语荔非元礼曰： 中丞看贼填堑开栅过兵，居然不顾，何也？ 元礼报曰： 太尉拟守乎，拟战乎？ 光弼曰： 战。 元礼曰： 若战，贼为我填堑，复何嫌也？ 光弼曰： 吾智不及公，公其勉之！ 元礼候栅开，率其勇敢出战，一逼贼军，走退数百步。元礼料敌阵坚，虽出入驰突，不足破贼，收军稍退，以怠其寇而攻之。光弼望其收军，大怒，使人唤元礼，欲按军令。元礼云： 战正忙，唤作何物？ 良久，令军中鼓噪出寨门，徒搏齐进，贼大溃。
后晋时，契丹大举入寇，以杜重威为都招讨使。至阳城，遇虏，围晋师数重。
军中乏水，凿井辄坏，人马渴死甚众。时晋师居下风，将阵，弓弩无所施。符彦卿曰： 与其束手受擒，曷若力战？战未必死。 乃与张彦泽、乐元福等引精骑击贼众，大败，虏主乘橐驼以遁，获车仗器械数万计。贼自阳城之败，大畏彦卿，或马病不饮，必唾而咒曰： 此中岂有符王耶？ 骁勇敢前西魏将王罴为华州刺史，尝修城，未毕，梯在城外。时高欢遣将韩轨从河东宵济，袭罴，罴不知觉，比晓，轨众已乘梯入城。罴尚卧未起，闻ト外淘淘有声，罴便起身，露髻徒跣，持一白挺，大呼而出。敌见之惊退，遂至东门，左右稍集，合战破之，轨众遂遁。
后魏中山王英征义阳，傅永为统军，当长围其南门。齐将马仙埤连营稍进，欲解城围。永乃分兵付长吏贾思祖，令守营垒，自将马步骑千人，南逆仙埤。贼俯射永，洞其左右股。永出箭，复入，遂大破之。仙埤烧营卷甲而遁。英曰： 公伤矣，且还营。 永曰： 莫汉祖扪足，不欲人知。虽国家一帅，奈何使虏有伤将之名！ 遂与诸军追之，极夜而返。
后周河桥之战，诸将退走，窦炽时独从两骑为敌人追至芒山。炽乃下马，背山抗之。俄而，敌众渐多，矢下如雨。炽骑士所执弓，并为敌人所射破。炽乃总收其箭以射之，所中人马应弦而倒。敌乃相谓曰： 得此三人，未足为功。 乃稍引退。炽未其怠，突围而出。
唐马从李光弼攻贼洛阳，贼将史朝义自领精兵拒王师于北邙，营垒如山，旌甲耀日，诸将愕然不敢动。独率所部横戈而出，入贼阵者数日，贼因披靡溃去。副元师李光弼壮之曰： 吾用兵三十年，未见以少击众，有雄健如马将军者。 唐广德初，仆固怀恩诱吐蕃入寇，代宗避狄陕州。马即日自河右转斗戎虏间，至于凤翔。时蕃军云合，凤翔节度使孙志直方闭城自守，乃持满外向，突入悬门，不解甲，背城出战，吐蕃奔溃。以劲骑追击，斩俘数千计，血流于野，由是雄名益振。代宗还宫，召见慰劳之。
李靖击吐谷浑，请薛万彻同行。及至贼境，与诸将各率百余骑先行，卒与贼数千相遇，万彻单骑驰击之，贼无敢当者。还谓诸将曰： 贼易与耳！ 跃马复进。诸将随之，斩数千级，人马流血，勇冠三军。
宋魏能咸平中为镇、定、高阳关三路前阵钤辖，贼骑三万余复来寇。能率州军阵于南关门，又令其子正与都监刘知训间道断贼行势。邀战数十合，贼退，薄西山。追击走之，获其器械十八万。戎人常谋入抄，能伺知，即发兵逆击之，生擒首帅，斩杀殆尽。
马知节平剑州还，及三泉，诏与王继恩讨贼。继恩责势自任，恶知节不附己，遣守彭州，配以羸兵三百，彭之旧卒悉召还成都。知节累乞师，继恩不之听。贼十万众攻城，知节率兵力战，自寅至申，众寡不敌，士多死者。逮暮，退守州廨，慨然叹曰： 死贼手，非壮夫也。 即横槊溃围而出，休于郊外。黎明，救兵至，遂鼓噪以入，贼党败去。
耿全斌从征太原还，遇虏于蒲阴，追击至徐河，因据水口要害。迁补车骑副兵马使，又改云骑军使，屯瀛州。与虏战，所乘马两中流矢死，凡易三乘，战不却，贼为引去。
陷阵摧坚晋襄公以狼覃为右，箕之役，先轸黜之，而立续简伯。覃怒，其友曰： 盍死之？ 覃曰： 吾未获死所。 其友曰： 吾与汝为难（欲共杀先轸） 。
覃曰： 周志有之，勇则害上，不登于明堂（周志，周书也。明堂，庙也，所以策功序德，故不义之士不得升）。死而不义，非勇也。子姑待之。 及彭衙之役，既陈，以其属驰秦师，死焉（属，属己病）。晋师从之，大败秦师。
吴伐楚，阳モ为令尹，卜战不吉（阳モ，穆王曾孙，令尹子瑕）。司马子鱼曰： 我得上流，何故不吉（子鱼，公子鲂也。顺流而下，易用胜敌）？且楚故，司马令龟，我请改卜。 令曰： 鲂也以其属死之，楚师继之，尚大克之！吉（得吉兆）。 战于长岸，子鱼先死，楚师继之，大败吴师，获其乘舟余皇（余皇，舟名）。
唐初，段志玄从刘文静拒屈突通于潼关，文静为通将桑显和所败，军营已溃。
志玄率二十骑赴之，击杀数十人而还。为流矢中足，虑众心动，忍而不言，更入战阵者再三。显和军乱，大军因此复振击，大败之。
薛仁贵、梁建方、契何力于辽东与高丽大将温沙门战于横山，仁贵疋马先入，莫不应弦而倒。高丽有善射者，于石城下射杀十余人，仁贵单骑直往冲之，其贼弓矢俱失手，不能举，便生擒之。
契何力与梁州都督李大亮、将军薛万均同征吐谷浑，军次赤川。万均率骑先行，为贼所攻，兄弟皆中枪堕马，徒步而斗，死者兵士十六七。何力闻之，将数百骑驰往，突围而前，纵横奋击，贼兵披靡，万均兄弟由是获免。
天宝之乱，贼将史朝义领铁骑十万阵于昭觉寺，贼皆殊死决战，短兵既接，相杀甚众。官军骤击之，贼阵不动。鱼朝恩令射生五百人下马，弓弩乱发，多中贼而死，阵亦如初。镇西节度使马曰： 事急矣。 遂援旗而进，单骑奔击，夺贼两牌，突入万众之中，左右披靡。大军乘之而入，朝义大败，斩首一万六千级，生擒四千六百人，降其三万二千人。转战于石榴园、老君庙，贼党又败，人马躁践，填于尚书谷。朝义轻骑而走。
天宝末，吐蕃入寇，报新城之役。晨压官军，众寡不敌。王忠嗣单马进，左右驰突，当者无不辟易，出而复合，杀数百人，贼众遂乱。三军翼而击之，吐蕃大败。
五代晋皇甫遇拜滑州节度使，贼率众屯邯郸，遇与安审琦、慕容彦超等御之。
遇将渡漳河，则前锋大至。遇引退，转斗二十里，至邺南榆林店。遇谓审琦等曰： 彼众我寡，走无生路，不如血战。 遂自辰及未，战百余合，所伤甚众。遇所乘马中镝而毙，遇有亲仆杜知敏以马授遇，遇得马复战，久之稍解。顾杜知敏已为贼获，遇谓彦超曰： 知敏仓皇之中以马授我，义也！安可使陷于贼中？ 遂与彦超跃马取知敏而还。寇骑壮之。俄而率军复合，遇不能解。时审琦已至安阳河，谓首将张从恩曰： 皇甫遇等未至，必为轻骑所围，若不急救，则成擒矣。 从恩曰： 贼势甚盛，无以抵捂，将军独往何益？ 审琦曰： 成败，命也。设若不济，则与之俱死。若失此二将，将何面目以见天子？ 遂率铁骑北渡赴之。
虏见尘起，谓救军并至，乃引去。遇与彦超中数枪，得还。时诸军叹曰：此三人皆猛将也。晋王存勖举兵击梁救赵，进军柏乡五里，遣周德威先以胡骑进薄梁营。梁将韩等精兵三万，铠甲皆被缯绮，金银炫耀，晋人望之惧形于色。德威谓李存璋曰： 贼志在不战，欲以兵甲耀威耳。 乃遣存璋谕诸军曰： 尔见此贼军否？
是汴州天武健儿，皆屠沽佣贩，虚有其表，徒被精甲，十不当一，擒获足以为货。 德威自率精骑，击其两偏，左驰右决，出没数四。是日，获百余人，贼遂渡河而退。宋咸平初，契丹入寇，张凝率部兵设伏于瀛州西，出其不意，腹背奋击，挺身陷虏阵，凝子昭远从行，才十六岁，即单骑疾呼，突入阵中，掖凝而出，左右披靡不敢动。
表里夹攻春秋时，卫人以燕师伐郑。郑祭足、原繁、泄驾以三军军其前，使曼伯与子原潜军军其后。燕人畏郑三军，而不虞制人（北制，郑邑，今河南成皋县，一名虎牢）。六月，郑二公子以制人败燕师。
北戎侵郑，郑伯御之，患戎师，曰： 彼徒我车，惧其侵轶我也（徒，步兵也。轶，突也）。 公子突曰： 使勇而无刚者尝寇而速去之（尝，试也。勇则能往，无刚不耻退）君为三覆而待之（覆，是覆兵也）。戎轻不整，贪而无亲，胜不相让，败不相救。先者见获，必务进；进而遇覆，必速奔。后者不救，则无继矣，乃可以逞。 从之。戎人之前遇覆者奔，祝聃遂之（祝聃，郑大夫），衷戎师。前后击之，尽殪（为三部兵，祝聃使勇而无刚者先犯戎而速奔，以遇二覆兵至，后覆兵起，戎还走，祝聃反逐之，戎前人及中二处受敌，故曰衷戎师。殪，死也）。
楚使斗廉帅师及巴师围（廉，楚大夫）。邓养甥、聃甥帅师救。三逐巴师，不克（三生皆郑大夫）。斗廉衡陈其师于巴师之中，以战，而北（衡，横也。
分巴师为二部，斗廉横陈于其间，以与邓师战，而伪北）。邓人逐之，背巴师，而夹攻之（楚师伪走，郑师逐之，背巴师，巴师攻之，楚师自前还与战）。邓师大败。人霄溃。
后汉初，光武遣王霸、马武击河南贼周建于垂惠。贼帅苏茂将五校兵四千余人救建，而先遣精骑遮击马武军粮。武往救之，建从城中出兵夹击武。武恃霸之援，战不甚力，为茂、建所败。武军奔过霸营，大呼求救。霸曰： 贼兵盛，出必两败，努力而已。 闭营坚壁。军吏皆争之，霸曰： 茂兵精锐，其众人多，吾吏士心恐而捕虏（马武也）。与吾相恃，两军不一，此败道也。今闭营固守，示不相援，贼必乘胜轻进。捕虏无救，其战自倍。如此，茂众疲劳，吾承其弊，乃可克也。 茂、建果悉兵攻武。合战良久，霸军中壮士路润等数十人断发请战，霸知士心锐，乃开营后，出军精骑袭其背。茂、建前后受敌，惊败乱走。
武德三年七月，诏秦王世民督诸军击王世充。世民移屯青城宫。营垒未立，王世充率众二万自方诸门出，凭故马坊垣堑，临谷水以御大军。诸将甚惧。秦王以精骑陈于北邙山，亲登魏宣武陵以望之，谓左右曰： 贼势迫矣！悉众而出，利在一战。今日破之，其后不能出兵。 乃令屈突通率步兵五千渡水以击之，诫通曰： 待兵交，即放烟，吾当率骑军南下。 兵才接，烟作，秦王以骑冲之，挺身先进，与通表里合击，俘斩七十。
武德三年十月，罗士信取千金堡，秦王令屈突通守之。王世充自来攻堡，通惧，举烽请救。太宗度通力堪自守，且缓救以骄世充。通举三烽，已急，秦王方出援之。左右未获从，以两骑而进，遇贼骑将葛彦璋，射之，应强而坠，擒之于阵。后军亦继至。通军复振，表里奋击，世充大败。几获世充。
秦王讨薛仁杲，营中无水，人马不饮者数日，贼将宗罗攻之愈争。太宗度贼已疲，复谓诸将曰： 彼气将衰，吾当取之必矣。 申令诸军迟明合战，复令将军靡玉阵于浅水原南，出贼之右，以先饵之。贼将宗罗并军共战，玉军将败，既而太宗亲御大军奄自原北，出其不意。罗望见，复回师相拒。我师表里齐奋，呼声动天地，罗气夺，于是大溃，斩首数千级，投涧谷而死者不可胜计。
肃宗初，逆贼安庆绪遣严庄悉其众十万来赴陕，以抗官军。贼闻官军至，悉其众屯于陕西，负山为阵。郭子仪以大军击其前，回纥登山乘其背，遇贼，潜师于山中，与斗过期，大军稍却，子仪麾回纥令进，尽杀之。师驰至其后，于黄埃中发数十箭，贼惊顾曰： 回纥来！ 即时大败，僵尸遍山泽。
至德六年，贼安庆绪遣严庄助张通儒拒官军于陕。李嗣业、郭子仪讨贼，遇于新店，力战数合，我师初胜而后败，嗣业遂急应接。回纥从南山望见官军败，曳白旗而下，径抵贼背，穿贼阵过，贼阵西北角先陷。嗣业又率精骑前击，表里齐进，贼众大败，走河北。
乘胜破敌晋杜预袭吴乐乡，虏都督孙歆，州郡皆望风归命，奉送印绶。时众军会议，或曰： 百年之寇，未可尽克。今向暑，水潦方降，疾疫将起，宜候来冬更为大举。 预曰： 昔燕乐毅藉济西一战，以并强齐。今王师兵威已振，譬如破竹，数节之后，迎刃而解也。 遂指授群帅，直指抹陵。所过城邑，莫不束手，遂平吴。先议者惭而谢焉。
东晋将周访讨贼杜曾，曾大溃，杀千余人。访夜追之，诸将请待明，访曰： 曾骁勇能战，向之败也，彼劳我逸，是以克之。宜及其衰，乘之，可灭。 鼓行而进，遂定汉沔。
十六国蜀李特攻晋将张徵，军溃。特议欲释徵还涪，诸将进曰： 徵军速战，士卒伤残，智勇俱竭，宜因其敝遂擒之。若舍而宽之，徵养病，收亡余众，更合图之，未易也。 特从之，复追攻徵，溃围走。特遣将水陆追之，遂害徵，生擒徵子存，以徵丧还之。
唐武德初，刘武周据太原，使其将宋金刚屯河东。太宗往征，金刚遁走。太宗追击大破之，乘胜逐北，一日一夜行二百余里，转战十合，士卒疲敝。至高壁岭，总管刘弘基执马谏曰： 粮已竭，士卒疲顿，顾且停营，待兵粮咸集而后战。 太宗曰： 功者难成而易败，机者难得而易失。金刚走到汾州，众心已沮，我及其未定，当承其势击之，此破竹之义也。如是更迟留，贼必生计，此失机之道也。 遂策马去，诸军乃进，莫敢以饥乏为辞。夜宿于雀鼠谷之西原，太宗不食二日，不解甲三日，军中苦饥，此夕惟有一羊，太宗抚将士与之同食，三军感恩，皆饥而思奋。明日，趋汾州，金刚列阵南北七里，以抗官军。太宗遣总管李等当其北，长孙等当其南，亲御大军以临之。诸军战，小却，为贼所乘。太宗率精骑三千，直趋金刚，贼人太溃，遂破之。
太宗破薛仁杲将宗罗于高摭，乘胜帅二千余骑追之。窦轨苦谏曰： 仁杲犹据坚城，虽破罗，未可轻进。请按兵以俟其变。 太宗曰： 虑之久矣，破竹之势，不可失也。贼大军已散，余众何足为虞？凶魁之计，尽于此矣。 遂率众而进。至夜半，军临贼城，守垣者皆乱，争自投而下。仁杲穷蹙，开门请降。
郭子仪、仆固怀恩击贼将李归仁，大破之。日暮，怀恩谓子仪曰： 贼必弃城走，请以二百骑追之，缚取李归仁、白乾真、安守忠、张通儒。 子仪曰： 将军战亦疲矣，且休，迨明而图之。 怀恩曰： 归仁、守忠，天下骁贼也。
骤胜而败，此天与我也，奈何纵之不取？若使得众，复为我患，虽悔无及！夫战尚速，何明日为！ 子仪固止之，令还营。怀恩又固请，往而复返，一夕四五起。
迟明，谍至，守忠等果遁。
朱Г之乱，贼骁将张庭芝逼栅求战。李晟谓诸将曰： 吾恐贼不出，今冒死而来，天赞我也。 勒诸将纵兵击之。时骆元光领华州兵营在于此，兵少，贼并力攻。晟遣李演、孟华以精卒救之，中军鼓噪，演力战，大破之，遂入光泰门。
再战，又败之，僵尸满地。翌日，将复出师，诸将请待西军至，则左右夹攻。晟曰： 贼既伤败，须乘胜扑灭。若俟其有备，岂王师之利耶？ 晟乃号令誓师，毕阵于光泰门外，使王亻必、李演率骑军，史万顷领步卒，直抵苑墙。先是，夜使人开苑墙二百余步，至是，贼已立木栅。贼倚栅拒战，晟叱军士曰： 安得纵贼如此？当先斩公等！ 万顷惧，先登，拔栅而入。王亻必骑军继进，贼奔溃。
大军分道并入，驱蹙至于白华。忽有贼骑千余，出于官军之背，晟以麾下百余骑驰入，左右呼曰： 相公来！ 贼闻之惊溃，官军追斩，不可胜计。朱Г、姚令言遁走，其余凶党相率来降。
乘机破敌蜀将孟达降魏，以达领新城太守。达连吴固蜀，潜图中国。谋泄，将举兵，司马懿乃潜军进讨。诸将皆言： 达与二贼交结，审察而后动。 懿曰： 孟达无信义，此其相疑之时也。及其未定，往决之。 倍道兼行，八日到城下。吴、蜀各遣将救达，分兵拒之。初达与诸葛亮书曰： 宛去洛八百里，去吴二千里，闻吾举事，当表上天子，此相反覆，一月间也，则吾已固，诸军足办，吾无患矣。 及兵到，达曰： 吾举事八日，兵至城下，何神速也！ 懿八道攻之，寻斩达。
唐高祖讨宋老生，太宗亲与公子建成分路追兵。时方中夜，太宗驰入深谷，遂失道，下马步上，久而得路。及兵回，高祖乃令太宗自为武侯，将轻骑夜发，行前。迟明，至霍邑城下，恐宋老生不出战，遂大言激怒之。及兵至，高祖曰： 兵疲未食，恐不可战。 甚欲停营。太宗曰： 机不可失，未破赵会食，岂得下营先食乎？ 高祖乃与公子建成当东面，令太宗当南面。部分才定，老生出兵交战，左军遂败。太宗与军头段志玄跃马先登，深入贼阵。敌人矢下如雨，太宗为流矢所中，拔而复战，冲突其阵；后愤气弥厉，手杀数十人，两刃尽缺，血流入袖，洒而复战。老生遂大败。
太宗讨薛仁杲，既克，诸将奉贺，因问曰： 始大王野战破贼，其主尚保坚城，王无攻具，轻骑腾逐，不待步兵，径薄城下，咸疑不克而竟下之，何也？ 太宗曰： 此以权道迫之，使其计不暇发，以故克也。宗罗恃往之胜，兼复养锐，日久，见吾不出，意在相轻。今喜吾出，悉兵来战。虽击破之，擒杀盖少，若不急蹑，还走投城，仁杲收而抚之，则便未可得矣。且其兵众皆陇西人，一败披退，不及回顾，散归陇外，则析庶自虚，我军随而迫之，所以惧而降也。此可谓成算，诸君尽不见耶？ 诸将曰： 此非凡人所能及也。 乘风雨破敌后汉杨璇为零陵太守，时苍梧贼攻劫州县，贼众多而璇力弱，吏人忧恐。璇乃特制马车数十乘，以排囊盛石灰于车上（排满拜反），系布索于马尾；及为兵车，专控弓弩。及战，乃令马车居前，顺风鼓灰，贼不得视，因火烧布，然马惊奔贼阵，因使后车弓弩乱发，钲鼓鸣震，群寇大骇破散，追逐伤斩无数，郡境以清。
永平中，贼兵杀后部王安得，攻金满城。戊己，校尉耿恭乘城转战，会天大风雨，随而击战，杀伤甚众。贼兵震怖，相谓曰： 汉兵有神，真可畏也。 遂解去。
唐苏定方骁悍多力，为折冲，随李靖袭突厥颉利于碛口。定方率二百骑为前锋，乘雾而行。去贼一里，忽然雾歇，见牙帐，遂掩袭之，颉利狼狈散走。
梁将王琳大治舟舰，引兵东下，时攻陈霸先，遣侯拒之。以琳军威方盛，乃引军入芜湖避之。是时西南风急，琳自谓得天助，直趋建康。侯等引兵徐出芜湖，以蹑其后。比及兵交，西南风翻为用，琳兵掷火炬以烧陈船者，则皆返烧其船。琳兵溃乱，投水死者十二三，其余皆弃船上岸，为陈军所杀殆尽。
后魏太武征赫连昌，师次城下，收众伪退，昌鼓噪而前。会风雨从东南来，沙尘昏冥，宦者赵倪进曰： 今风雨从贼后来，我向彼背，天不助人，将士饥渴，顾且避之，更待后日。 崔浩曰： 不可！千里制胜，一日之中，岂得变易？贼前行不止，后已离绝。宜分军隐山，掩击不意，风道人在，岂有常也？ 从之。分骑奋击，昌军大溃。
隋将皇甫绾屯兵一万在抱罕，薛举选精锐二千人袭之，与绾军遇于赤岸。陈兵未战，俄而风雨暴至，初风逆举阵，而绾军遇不击之；忽返风，正逆绾阵，气色昏昧，军中扰乱。举策马先登，众军从之，隋军大溃，陷抱罕。
后晋时，契丹入寇，杜重威领大兵至白团卫村下营。贼骑环绕之，奇兵出寨后，断粮道。是夜东北风大起，至旦犹甚，破屋折木，营中掘井辄坏，人马俱歇。
契丹主令其众曰： 晋军止此耳，当尽擒之。 命铁鹞四面下马，拔鹿角而入，奋短兵以击晋军。又顺风纵火，扬尘以助其势。晋军愤怒，大呼曰： 招讨使何不用军，而令士卒徒死！ 诸将咸请战，重威曰： 俟风稍缓，徐观可否。 李守真曰： 此风助我也！彼众我寡，风沙之内，莫测多少，奋命格斗，强者必胜。
如俟风止，我无噍类矣。 即呼曰： 诸军齐力击贼！ 又谓重威曰： 令公善守御，守真以中军决死矣。 张彦泽召诸将问计，药元福曰： 军中饥渴已甚，若俟风反出战，吾属为寇矣。虏谓我不能逆风以战，宜出其不意以击之，此亦兵家诡道也。 符彦卿曰： 与其束手就擒，曷若以身徇国？ 乃与元福等引精骑出西门击贼，诸将继至，契丹却数百步。彦卿谓守真曰： 其曳队往来乎，直前奋击以胜为度乎？ 守真曰： 事势如此，安可回？宜长驱取胜耳！ 彦卿等跃马而去。风势益甚，昏晦如夜，乃拥万余骑横击契丹，呼声动天地，契丹大败而走。
散众后汉初，河南贼张步据齐地，汉将耿讨败之。步肉袒负斧于军门，传步诣行在所，勒兵入据其城，树十二郡旗（凡平城阳、琅琊、高密、胶东、东莱、北海、齐、千乘、济南、平原、泰山、临淄）。时步众尚十余万，辎重七十余两，令降军各以郡人诣旗下，皆罢遣军人，令归乡里，齐地悉平。
后魏末，河北贼葛荣为魏将尔朱荣所擒，余众悉降。以贼徒既众，若即分割，恐其疑惧，或更结聚，乃下令各从所乐，亲属相随，任所居止。于是群情喜悦，兵即四散，数十万众一时散尽。待出百里之外，乃始分道押领，随便安置，咸得其宜。擢其渠帅，量才授用，亲附者咸安，时人服其处分机速。
