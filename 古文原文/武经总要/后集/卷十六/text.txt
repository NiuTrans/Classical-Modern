占候六
叙曰：仰观天文，著在图籍，昭昭可验者也。七曜所行，经星常宿，次舍陵犯，飞流斗蚀，晕背冗，抱珥虹蚬，迅雷妖风，怪云变气，背阴阳之精。其本在地，而上发于天。犹影之象形，响之应声。使拘者为之，则牵于禁忌，泥小数，舍人事，任鬼神。凡誓军旅履行阵，制胜决于人事，参以天变，则亏衄者鲜。
今以司天少监杨惟德等编纂天地、日月星辰、风云气候、三式占候诀分为五卷，列于左云。
天占凡天裂。刘向曰：天裂，阳不足，地动，阴有余。武密曰：天裂者，主地欲分裂。五行传曰：天鸣有声，万姓劳形。刘向曰：春秋之前，天鸣地坼，灾咎并臻，其主不知警惧，终于降祸之灾。此皆乱国之所生。晋元帝大兴二年八月戊戌，天鸣东南有声，如风水相扑。京房曰：天有声，主忧。三年十月壬辰，天又鸣，甲午止。其后王师败绩。
雨血。传曰：天雨血，是谓天妖。不出三年，其起兵乱。
雨石。甘德曰：天雨石坠地，大可一尺，或如鸡子，两头尖锐，名曰天鼓。
所下之邦，必有大战伏尸。隋开皇七年五月己卯，雨石于武安、滏阳间十里。
雨草。《五行传》曰：君吝爵禄，厥妖天雨草。京房曰：火失其姓，则有草妖，其岁民兵死。
雨鱼。《五行传》曰：天雨鱼，国有兵。鱼介虫，本于水。天鱼者，水失其姓。汉成帝时，天雨鱼。
无云而雨。《五行传》曰：貌之不恭，是谓不肃。夫雨者，从龙而作。无云而雨，故世多灾。隋开皇末，天无云而雨，寻汉王谅反伏诛，杀其党数千家。
无云而雷。《五行传》曰：雷者，天鼓也。无云而雷，当有暴兵。隋高祖开皇二十年二月丁丑，天无云而雷。三月辛卯，熙州人李英林反，遣行军总管张衡讨平之。四月壬戌，突厥犯塞兵损。
雨毛。《五行传》曰：金失其性，则天雨毛。隋开皇六年，京师天雨毛，如马骏尾，长者二尺馀，短者六五寸。其月，梁士彦、宇文忻、刘谋反伏诛。明年，发十万人筑长城，役繁灾兴，兵革不息。
雨骨。《五行传》曰： 天雨骨，是谓阳消。王者德丧，政令不行，主有内兵。梁惠成王八年，天雨骨于赤な，其后国废，兵役并起。
雨金。《五行传》曰：天雨金铁，是谓刑馀。国君残酷，好杀无辜，不出一年，主兵灾。秦献公十八年，雨金栎阳。二十一年，与晋战于石门；斩首六万级。
隋文帝仁寿四年，诸州造舍利塔。时陕州天雨金银花，人以为佛家祥瑞，卒有汉王谅之乱。
雨灰。《五行传》曰：上暴虐无道，则雨灰。梁武帝大同三年，天雨灰，色黄，终有侯景之乱。
雨水银。《五行传》曰：天雨水银，兵将兴。失道之君昏臣《娄页》，故水失其性也。
大雾。《五行传》曰：雾者，百邪之气。阴来冒阳，邪臣谋上，擅窃主威。
在天为蒙，在人为雾。李淳风曰：雾气不顺为阴阳错乱，积阴不解，天下分离。
陈后主三年正月朝会，大雾四塞，入人鼻，皆辛酸。隋伐陈。
苍云经天。传曰：苍云经天，下有拔城。后周武帝天六年正月丁卯夜，有苍云广三丈许经天，自戌加辰。三月己酉，齐国公宪自龙门济河，斛律明月退保华谷。宪攻拔其新筑五城。雨釜。传曰：天雨釜，人相食。春秋晋惠公二年，天雨釜。至六年，秦穆公伐晋。是岁天下饥荒，人民相食。
非时降雪。传曰：凡雨阴也，雪又雨之阴也。出非其时，迫近之象。京房《易传》曰：夏雪，贼臣为乱。晋成帝咸和九年八月，成都大雪，是岁李雄死乱。
非时雷。传曰：非时而雷者，贼臣起也。
雨木。传曰：上阳弛不下通，下阴弛不上达，故雨如木，为水上塞无曲直也。
刘向曰：水者少阴威，木者少阳贵，臣卿大夫象也。此人将有害则阴气齐木，未雨而木先寒，故得雨而木也。一说木水为木介。介者，甲兵之象。
雨鳖，国有兵。
雨膏如虫，将帅败。
雨絮，主有兵。
雨墨，多阴谋。
雨物非人所见者，皆主大兵。
雨谷麦豆等类，臣妄民灾，多寇兵起。所见者籴贵，不三年主换。
昼夜阴晦。传曰：天昼夜阴晦，下有阴毒谋。汉夏侯胜曰：天久阴不雨，下必有谋上者。
地占地震。《五行传》曰：地者，积阴主静。若震动者，阴伏而不能出，阴迫而不能入，阴阳相击，地故震动。或曰：高者为谷，下者为陵，此用小人之咎。李国曰：地阴也，法当安静。越阴之职，专阳之政，故应以震。又曰：阴乘阳，弱乘强。又曰：阴背阳则地裂，羌夷叛。刘向《洪范传》曰：地动阴有余，皆下之强盛。梁武帝大清二年九月戊辰地震，江左右甚惧，屋倒杀人，地生白毛二尺。
时侯景叛逆，内外骚动，民困岁歉。
地裂。《五行传》曰：地坼裂者，士庶分离。若裂而有声，天下不宁，四方兵众，其主失国。三苗欲灭，地坼及泉。《河图秘征篇》曰：地之裂，有臣叛。
汉孝和元兴二年五月癸酉，古扶风地裂，其后西羌寇凉州。
名谶。岑彭伐蜀，去成都四十里下营，有地名彭亡。闻之，欲移营，会日暮。是夜彭为公孙述剌客杀。魏太祖围吕布，大司马杨张救之，为其将杨丑所杀。杨丑将睦固天杀丑，屯兵射犬。有巫诫之曰： 将军字白兔，而邑名射犬，兔见犬必惊，宜急去。 固不从，明日战死。山鸣。传曰：山鸣，其下大乱。商纣末年，山鸣，为武王所伐。汉献帝建安八年，长沙醴陵县有大山大鸣，如牛吼声，积数年，后豫章贼攻陷醴陵，杀掠吏民。
五行占木行占。水非时枯落，是谓金刑木。不出三年，有暴兵从外国来。枯木冬生，是谓阴阳易位。木生一夜盈尺，凶。木卒生道中，木忽自鸣作金声，地将分裂。
军垒中草木自死，凶。军中地忽生五谷，一军受赏，天助之兆。龙饮军中水，国虚。龙冬见于道，或斗邑中，其地有争战。雷声不发，君当振威武。攻城过旬不雷不雨，城有天助。军中尤多迅雷者，其军即罢。凡行军将军马前忽见大蛇拦道，便宜住军，不可进。亦不可攻战，不利所往，有邻人来惊我军。军行忽见蛇交者，主将凶。军行前见大赤蛇者，急警备，必有交战。军行见蛇道中入水者，得敌便利，吉。军营既成，有蛇入营求食者，营欲荒，急移营，吉。在军队中，有阴谋。
蛇集道上及郡邑中，主急兵。军营中多蛇，散败之兆。军行见蛇在地，前有伏兵。
火行占。星坠为乌，有兵。野鸟飞入营府，其军将去。鹳鹊鸦鹆巢军营宫室，不出三年外国来侵。鸿雁之属来翔营府之上，或三日群谋将起，大兵且至。鸟巢城上城下，不出年其城被围。鸟不巢木多在屋室上，此谓失常。众鸟集水上，有兵革。蝗虫飞从他处来忽死，不出三日兵大起。春秋时雨螽下，兵灭宋。军住，野蜂众集营垒，军散败。蜂蝶冲军，贼有冲突。若军行逢蜂蝶赤色，必有战并伏兵。军营中卒见蜂鸣多聚者，急移营，主士卒延散。军在野，有飞鸟不知名，入军幕中，凶。宜移军，无灾。众鸟集将军旗上，有忧。鸟集鼓上，将军病死。群鸟夜鸣，郡邑有忧。大鸟杀物于军前，后有大功。众鸟徘徊于军上，必有暴兵，不出三日。群鸟相迎于军中，有暴兵起，若战有功。众鸟在军营上交飞相击，其下有兵战。众鸟翔起障日，群下有谋，宜警备之。众鸟宿城上，头向内，其城被围。军出郊野，有鸟迎之，是谓受福，敌人降伏。两军相向，有飞鸟来而渐高，有锐兵来攻，宜备之。群鸟集城上及军营中鸣噪，其地流血。白鹊白鸽，此是兵灾，不宜攻战。群鸟集于军营前后，凶。有鸟来逆遇军，凶。有群鹊所向，随鹊攻之，大胜。众鸟起军左，还泊军右，贼有伏兵，宜候之。凡野禽入营，敌来杀将，宜备之。众鸟飞舞于市邑，有兵。鸟鹊自死于屋上或军营内，其下地皆凶。
有大鸟逆行阵上，主兵至。众鸟四向鸣军上，有暴战。野鹊众多，先水后旱，冬有兵。雉相戏军中及斗，其将忧。鸡下卵而生子及异其形，皆主有兵。鸡聚鸣，主大兵。
土行。石自移，主分野乱。军中地生石，其地吉，可久居，养士卒。星坠为人言，善恶如其言。妇人好为小服，兵革动。人衣服尚宽，时平人吉。食器中有血，宜弃之。衣服无故臭者，宜弃之，勿服。衣服无故裂有声者，宜弃毁之。
人死复生者，兵起。人生牛马，兵起。小儿里巷相戏，以土自壅，是为荧惑不守。
不出一年，有兵攻城。小儿为旗幡戏者，不出二年戎马兴。小儿作兵马战斗，不出一年兵起。小儿聚土为城，有兵起。小儿以土壅车辙者，四夷侵扰。凡为歌谣戏语，善恶如其言。人尚胡服，戎虏相侵。人尚彩色衣服，主兵起。国城郭门府寺门无故自开，不出二年兵从城郭起。凡城邑开及人家门户忽夜鸣者，有兵。鼓忽自鸣，主敌人来。
金行。星坠为金铁，天下有兵。钟鼓自鸣，不出三年有兵。金鼓鸣，将有功。
刀自鸣兼出血，战胜。戈戟锋有火光，主兵。军中釜鸣，将有功。六畜能言，善恶如其言，亦为大水。军行忽有豺狼之类猖獗来冲，军凶。熊罴及害人兽入营中，贼欲至。狐狸叫鸣回走军垒中，军败将辱。猿猴入军垒中，内有邪谋，兵起。狐狸走入军营中作窠，其营主罕。野兽突入我军旅中生，其军分。猛兽在军前如引军，主有城降。獭入人家及屋上，主忧兵。獐鹿入军营，兵败散，急去之，无害。
狐狸向彼军鸣者，彼军败，宜急击之。若鸣于我军，宜抚士卒。兔上城邑，必空。
军行卒有白兔，破军杀将。牛马能言，善恶如其言。牛生两头，其军分。牛生犊人面兽身，起兵。牛夜鸣，有暴兵。犬群会于街中，有大贼将起。群犬会于街衢上，有贼兵。犬能言，善恶如其言。军在野及营中，马食砂石，战胜。军中安营毕，忽有牛马入我军中戏，军败。骡马相追戏于军门，兵罢。军行路见赤鼠（鼠者贼也在子位性贪盗）在军前良久不去，必有伏兵，须警备。野行野宿，鼠咬旗鼓者，贼欲来斫营。军行营阵未罢，有鼠作雄鸡声，行营凶。军中夜被鼠穿地作孔者，移营吉。营垒中昼夜见鼠走者，五日内主水灾。鼠巢于木，主大水。鼠众舞于道，主兵。鼠无故皆夜去邑，有兵。鼠咬兵仗，主被伤。鼠啮人足，有亡败。
鼠群行不畏人，昼为饥，夜为兵。鼠聚于军营，军破，移营无灾。数小鼠聚见军中，将有反者。
水行。星坠于水，有兵。陂泽忽自竭，主城邑虚。秋水涨江，臣下有忧，主兵起。井忽自沸溢或浊及有声，主将帅亡。井中气直上，兵起。军在野营中忽见龟，兵散亡。
凡举兵行师，兵强将勇，必见吉祥。将怯士懦，必见妖异。审而用之，宜乎趋避，不至败亡。
太阳占日旁云气。云气近日，黄润，皆为吉祥。日黄光大，傍有云气经抱者，《孝经援神契》曰：黄气抱日，气曲向日为抱，主邻国臣佐来降。日有一珥者，李淳风曰：为喜。两军相当，军欲和解，所临者喜。日有二黄人守日中，《孝经雌雄图》曰：外国人来降。日有戴气者，《瑞气图》曰：人君德至于天，则日有戴气，戴有德也，国有喜。日有缨气者，谓气小而在日下曲向上者为缨。《晋书天文志》曰：得地为喜。日有负气者，谓气小如半军状，在日上为负。《晋书天文志》曰：得地为喜。日有承气者，谓气如半晕在日下，名曰承气。《晋书天文志》曰：承者，臣承君之象也。日下有黄气三重若抱，名曰福人，主有喜得地。《天文总论》曰：赤气如布席掩日，为大战。白气如席，万人战。黑气如龙来日旁，及如人卧背日旁者，下有叛臣。白虹贯日，其下有谋乱者，赤气尤甚。气如青蛇贯日，主疾疫。气如白蛇贯日，起兵。气如赤蛇贯日，主叛臣。气如黄蛇贯日，下有交兵。
气如黑蛇贯日，有雨水。气如人头旌旗，皆为有兵流血。日出入有黑云贯之，不出三日有暴雨。日中有云如人状，其下有叛臣。日旁有赤云曲如车轮，此名曰日提，其下有兵亡地。有气如青龙守日，主有谋。赤气如牛守日，其下有兵。日下有气如人守日，天子之气。如马守日，苦战，有兵伤。日旁有气如蛇，其下有贼，可防之。日旁有气相交穿贯于日，将不和，有破军者。云如赤鸟啄日，兵起。日旁有赤云相交，其下不宜先起兵。日下漠漠，气如车马驰走之状，其下有破军。
日下有云如虎躅者，大将叛。日有青气在上下者，吉，可出军。日下有气如箭如弓外向，军出勇力。旁有赤气如冬木者，有兵起，客胜。日下有气如人所持者，主其下臣叛。青云扶日者，其分野臣下有谋。白云广二尺在日左右，其分野有兵起，国忧。日上下有黑气如蛟龙者，主风雨。日出有黑云如隔，主其下有兵，有雨即解之。日始出有云如车盖，必雨。日出没时有黑气横截之，主惊恐，三日内有雨即解。日旁有赤气两端锐，其下不宜先举兵。赤云如雄鸡在日上，不出三月其下分野有兵。赤云扶日，其下有兵起，失也。赤云掩日，其下战亡地。赤白青黄气剌日，其分野有兵。日下有云如青赤马者，主敌敌人相谋，宜警备之。有赤云如鸟夹日而飞，其分野忧。有气在日旁去疾者，军无功。停半日者小胜，终日者大胜。赤云如虹与日俱出，所临国分野有兵。
日晕。甘德曰：日晕七日无风雨，主兵。日晕而不冠，天下有立侯王，日晕而珥，主有谋，军在外。日有交晕贯日者，其下破军死将。日有交晕抱日，有争晕者，先衰后盛者败。日晕有气如人居晕中不出，三日寇入城。日晕不合，有云如人在晕外，似相就者，不胜。京房曰：日晕，有兵在外者，客胜。日晕而明，有兵兵罢，无兵兵起。日有黄晕，主风雨时若国安。日有黑晕，灾在用事臣。日两旁飞晕不合，主谋不成。日上有半晕如鼎盖，有欲请和亲者。日有半晕两角锐者，有战必胜。日半晕再重，主国民蕃息，岁太和，以日宿占分野。日晕再重，有德之君得天下。日有青晕再重，其下有兵，谷贵。日有赤晕再重，其灾在下，所见之国蝗旱多盗。日有黄晕再重，其灾岁中兵起。日有白晕再重，所见之国多风雨，百姓不安，有兵，谷贵。日有黑晕不重，不出三年，其下大水，民流散。
日晕有赤云如车轮凹向日为内提，内臣叛其主，曲背向日为外提，外臣叛其主。
背气在晕。中青外赤，臣背主命。日晕上下有两背，无兵起，有兵兵罢。日晕有众云如毛羽临日不去，其下国有忧。《孝经雌雄图》曰：日晕庚辛，将帅不利。《夏氏占》曰：日有半晕一背，臣有邪谋不成。日晕中见马，军败，期三年。日晕珥，两背在晕，外臣叛。日晕有直珥为破军，贯中为杀将。日晕重晕中有两，有叛徒，兵起不成。日晕有四背在晕中，臣不和；四背在晕外，臣叛。日晕外有一直晕，外臣欲自立其邑，青外赤不成。日晕有三直气，有谋者不成。日晕有虹贯从虹所贯，战胜。日晕有聚云在外不去者，兵起。
又云聚云在外，不出三日围城。日晕有青云贯，有围城。日晕有赤气如战临之，其下兵起。《高宗占》曰：日有方晕二背，将败民散。日晕有两直气，有叛臣。
日晕有四锐气如锋四出者，其下亡地。日晕气如蛇大，军忧。《天下总论》曰：日有重晕，有立王者。日晕三重，主兵起。有赤云贯之，其下失地。日晕有四重，败于野，其下有叛臣。一曰：攻城围邑不拔，军败。日晕五重，不出一年主兵。
日晕六重，其下国失政忧兵。日晕七重，主戎狄强盛。日晕八重，民乱军忧。日晕九重，主岁荒，夷人交侵。日晕十重，天下丧乱，不期年大凶。各以星宿辰及日辰占之。
日并出。武密曰：两日并出，天下用兵，无道者亡。又曰：两军相当，数日并出，有大战拔城，各以分野言之。
日斗。武密曰：两日相斗，其下国乱。
日陨地，其下失政。
日中见鸟，主其下国分。若是三足鸟见，其地受殃。出军遇之，军败。
日中黑子黑气。京房《易传》曰：天不顺，兹谓逆。厥异黑者阴也，臣不掩君恶，令下见。百姓恶君，则有此变。《河图占》曰：日中黑气，日薄也。其说曰：凡日蚀，皆于晦朔者为日薄。虽非日月同宿，时阴气盛掩日光也。其占类日蚀。
无光。京房《易传》曰：日出东方，二竿停停无光，曰日病。日未入西方，二竿停停无肖，曰日死。占云：日病、日死，其地分王侯灾。又云：奸臣盛，病日昼昧。甘德曰：日无光昼昏，到暮不解，有大水。日失光，所临之处不昌，又主臣逆君。
赤。日赤如赭色，大将军野战。《感精符》曰：日赤如大炭，主兵急。《考灵异》曰：日有赤足，有举兵者。郗明曰：日有赤足，则其国谋叛。武密曰：赤日如血，主其下君忧臣背，灾疠盗贼并起。
日夜出。《广古占》曰：日夜出，主兵起。
日生牙。《广古占》曰：日生牙，其下有贼臣欲相残害。
虹白气贯日。《天文志》曰：虹贯日，诸侯有叛。白气贯日，主其下君忧。
晋武帝大康元年正月己丑朔，白气贯日。占曰：君道失明。丑为斗牛，主吴越分。
是时吴主孙皓暴虐，至四月降晋。
日蚀皆从西缺，若中央黑，名曰黑子。日蚀者，阴气盛，阳不克也。《夏氏占》曰：日蚀而出军者，军伤亡，后有疾病，有军必战。日蚀而从中者，内有伏谋。色青则谋者上，色赤则其事成，色黄则谋者诛，色白则其事觉，色黑则逆谋成。李淳风占曰：日始出而蚀，有兵失地。日午时已后蚀者，有兵兵罢。日蚀而晕珥，白云来去掩映，王兵起。日蚀而旁有云似兔如鹿守之者，不出其年，其分野兵起。凡秋有日蚀者，兵战客胜。八月日蚀，兵起。《京房占》曰：若十二月蚀，主有兵。日蚀既，夷兵起，既者，尽也。当严号令，以止其灾。日以甲乙见，有二珥四珥，而蚀有白云从中出，有兵。日以丙丁见，有二珥四珥，而蚀有黑云从中出，兵起，疾疫。日以戊己日有二珥四珥，而蚀青云从中出，有兵。庚辛壬癸日不占兵。武密曰：日蚀大寒者，夷兵动。《行军占》曰：日从下蚀，将有忧。
凡日蚀从亏处击之，胜。
太阴占《荆州占》曰：月有戴气，不出百日，人主有忧。月终岁不晕，主天下偃兵，邻国来和。月下有气如人相随者，是谓恶成，其下分野侯王主之。月中有如人行者，有两主争，客胜。有赤云黑云相交临月，当其国有亡军。月旁有白云大如杵抵月者，期六十日外有战破军死将。若月旁多赤云如人头，大战。多白为兵，多黑为兵败。月旁有白云一，黑云二，苍云三，其大如厚布抵月贯月，围城拔邑。
月始生而复没者，乱。月角各一星，有军在外者败。月生瓜，其下军忧。《河图帝览嬉》曰：月有两珥，国喜，兵在外胜。月有四珥，主喜。月大而无光，其城不降；月小而无光，其城降。月始出时有云居其中，似禽兽状，甲乙日见东方受其害，丙丁日见南方受其害，戊己日见中央受其害，庚辛日见西方受其害，壬癸日见北方受其害。《天文总论》曰：月晕无光，是谓大荡，其下有兵。王者以德令除之，无咎。星入月中，其下起兵，破军杀将。武密曰：白虹贯月，大兵将起，主野战。《春秋运斗枢》曰：月垂芒剌，国昏乱，其地弱。《春秋》曰：月赤足，臣有过。《考异邮》曰：诸侯谋叛，则月生足。《高宗占》曰：月昼明，阴国兵强。
珥背。《河图帝览嬉》曰：月晕而珥，六十日兵起。不晕而珥，有喜，兵在外亦喜。月珥青华有兵，黄有喜，白有丧，黑失地，皆期以三年。月不晕而有四者，臣下有谋不成。《高宗占》曰：月有两珥三珥，主国喜。《荆州占》曰：月晕而珥者，有半喜。夜半而珥者，边地有恐。月珥且戴，不出百日主喜。
李淳风曰：月有抱珥在晕外赤者，外人胜。武密曰：月有白珥，其下城降。《春秋感精符》曰：月有背，臣下弛纵，欲相残贼。
月晕。李淳风曰：经岁不晕，天下平。《河图帝览嬉》曰：晕再重，大风起；晕三重，主兵；晕四重，其下亡国；五重，贵女忧；六重，其国失政；七重，其下易主；八重，其下国亡；九重，其下起兵，流血亡地。月晕有云垂之，有战，从所击者大胜。月晕有云如厚布若三若四贯月者，以战勿当，当者破军。《荆州占》曰：孟月十一日、仲月八日、季月九日，皆当月有晕。若不晕，不出三日，主暴风雨。一月五晕至九晕者，失地。月晕如连环有白虹于外不及月者，主女人阴谋。月晕有云横贯之，起兵者胜。月晕三重，赤云贯之，其下国亡。月晕有光，主兵降。《高宗占》曰：月交晕赤光，其国不二年遇兵。月晕多白气从外入城，攻城拔，得大将。月晕再重，背在外者，私成于外；背在内者，私成于内。月晕不合，外有四背，外有谋不成。武密曰：军在外，月晕者主战胜。一曰：先起兵者战胜。月春晕岁星，夏晕荧惑，秋晕大白，冬晕辰星，四季晕填星，皆主其下有兵。月晕五星，各以分野言之。五星色不明主胜，五星色明客胜。
月蚀。《河图帝览嬉》曰：所宿国，其下有大战，拔城。兵在内而月蚀者，其国受殃。兵未起而月蚀者，所当之国兵战不胜。月满而蚀者，两国相当，若无兵，主将死于野。月蚀从上始谓之失道，国君当之；月蚀从旁始谓之失令，相臣当之；月蚀从下始谓之失法，将军当之。月春蚀东方，夏蚀南方，秋蚀西方，冬蚀北方，其下军忧。月犯荧惑而蚀者，其下破军亡地，大将忧，近一年远三年。
《夏氏占》曰：月蚀出军所伤，后有失地。月蚀东方，其月恶风。月蚀西方，主兵利。《荆州占》曰：月蚀，有大战，破军死将，拔邑亡地。月蚀不尽，军破将忧。月蚀青色，五谷贵。月蚀赤色，宜利客兵，不出一年。月蚀黄色，有立诸侯国王者。月蚀白色，其国失地，或有丧。月蚀尽者，籴贵，各以其下宿国占之。
月已蚀而青者为忧，月已蚀而赤者为兵，月已蚀而黄者为财，月已蚀而白者为丧，月已蚀而黑者为水。月秋蚀西方，起兵。月晕岁星而蚀者，天下大战。月晕太白而蚀者，其国兵强，若战，大将有二心。巫咸曰：月犯填星而蚀者，主将亡功。
武密占曰：军在外，月蚀自下而上者，将军当之。月蚀而斗有军必战，无军兵起，随所蚀战利。两月并蚀，天下乱。月蚀有气从外来入月中者，主忧；气从中出者，客忧；气从南行，南军忧。东、西、北亦然。气所向者败。月蚀后三日有雨，则事解。月蚀有彗星入月者，其下有兵。
陵犯杂占月犯岁星。其宿国饥民流，主边兵。《晋书》曰：月蚀岁星，其宿国有兵叛逆之象。月与岁星同宿而蚀，粟贵。
月犯荧惑。巫咸曰：荧惑与月同光，以其月蚀，有叛民饥。月犯荧惑，小战。
《河图帝览嬉》曰：荧惑入月中，忧在内，非兵乃盗。荧惑入月中，有兵，以战不胜。京房《易传》曰：月与荧惑会，其宿国主死。《海中占》曰：月与荧惑会，其宿臣乱起兵。月犯荧惑，战胜之国大将死。月啮荧惑，其师破败。《天官书》曰：月蚀荧惑，其国地乱。
月犯填星。巫咸曰：填星与月同光，其月月蚀。若星摇徙，其下亡地。《荆州占》曰：月与填星合，其下国饥，先举事者败。月晕填星不明，主胜，星明客胜。《天文志》曰：月蚀填星，民流千里。《高宗占》曰：月晕填星，所在之国兵起，不胜。《河图帝览嬉》曰：月晕填星，所守之国有德。
月犯太白。《天文录》曰：太白与月同光，其月月蚀，其下有兵。《荆州占》曰：月与太白皆出，有城守，军宜更城守吉。太白蚀月，军出主将死。月晕太白星入晕月中者，星色不明则客败，星色明而有角，客胜。太白与月并明，主大战。
相去五寸，有城拔；二寸，忧兵。太白与月合，其分野主忧兵。月犯太白，天下民靡散。月戴太白，有卒兵，期五日。八月三日，太白失行而居月北，兵战不胜。
秋冬入月三日，太白出西方成月北者强，居月南者弱。入月三日剌太白，阳大阴拔，阴小邑驱掠出。南方为阳，北方为阴。《海中占》曰：太白居月中无光，名月蚀太白，强国君死。太白有光，名太白蚀月，臣叛主，期三年。太白出月右，阴国有谋；太白出月左，阳国有谋。《天官书》曰：月犯太白，强国以战败。郗萌曰：相去五寸，天下忧兵。又曰：太白入月中，国失政。《河图帝览嬉》曰：月犯太白，强侯作难，战不胜。太白贯月，期不出六年，国有兵，战败亡地。月晕太白，其野受兵，战不胜，所守之国兵起。太白入月中，将军死，臣谋主不成。
又曰：必有内恶，战不胜。月与太白相遇者，月出其南，阳国受兵；月出其北，阴国受兵。巫咸曰：月未尽三日侯太白出东方，在月北中国不胜，负海国不胜。
《天文总论》曰：月未尽三日侯太白出东方，与月相并举，指准之间容一指，入月三日有破军死将，主人不胜；容二指，入月九日军政败。主人亡地；容三指，入月十五日有破军，主亡地；容四指，入月二十日，客军大败；容五指，入月二十五日有兵不战。并出则占，不并出则不占。月犯辰星。巫咸曰：辰星与月同光，其月月蚀。《海中占》曰：月与辰星相遇，所合宿主雨水。《河图帝览嬉》曰：辰星入月中，臣欲叛。月与辰星合宿，其国亡地。月犯辰星，兵大起。月蚀辰星，其国忧水，饥。兵未起而蚀，所当之国战不胜。《荆州占》曰：辰星入月复出，其国分野主死。入不出，其而国君臣忧。又曰：月与辰合，所宿国兵起。《海中占》曰：月晕辰星，春王大旱，秋主大水，又兵起。
慧星犯月。《海中占》曰：慧星入月中，主兵大起，期二十年大饥。若慧星入月无光，不出其年有亡国。《荆州占》曰：慧星贯月，有臣谋主。慧星在月上，有大兵起，将死，四夷来侵。《河图帝览嬉》曰：慧星在月中，兵大起。
流星犯月。《河图帝览嬉》曰：大星流入月中无光者，有兵；有光者，亡国。
《荆州占》曰：月晕有流星出入中，青色主忧主城拔，黄色主益地，白色主丰熟，黑色主军败。
月犯列星。《河图帝览嬉》曰：列星贯月，阴国可伐。甘德曰：月犯列宿，其国受兵。《荆州占》曰：月犯列星，其下有兵。月蚀列星不见者，国亡。京房《妖异占》曰：月中有星，天下盗贼，星多者盗贼多。《荆州占》曰：列星居月中不见，其国饥。其国以二十八宿所属十二分野而言之。
