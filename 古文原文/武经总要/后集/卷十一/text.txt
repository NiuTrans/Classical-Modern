<strong>新集可击（击未集附）</strong>
蜀刘备遣吴兰屯下辨，魏太祖遣厉锋将军曹洪征之，以曹休为骑都尉。备遣张飞屯固山，欲断军后。众议狐疑，休曰： 贼实断道，宜及未集击兰，兰破，飞自走矣。 洪从之，进兵击兰，破之，飞果走。
后汉曹公征张鲁，定汉中，刘晔进说曰： 今举汉中，蜀人望风破胆矣。刘备，人杰也。新得蜀人犹未附。今破汉中，蜀人振恐，其势自倾。以公之神明，因其倾而压之，无不克也。若小缓之，诸葛亮明于理而为相，关羽、张飞勇冠三军而为将，蜀人既定，据险守要，则不可犯也。今不取，必为后日患，当急图之。 数日，蜀降者说蜀中一日数十惊，备斩之而不禁也。曹公又问晔曰： 今尚可击否？ 晔曰： 今已小定，未可击也。 齐高欢伐西魏，至许原西，宇文泰拒之。至渭南，召其兵，皆未至。诸将以众寡不敌，请待欢更西以观之。泰曰： 若至咸阳，人情转搔扰。今及其新至，便可击之。 即造浮桥于渭，令军人赍三日粮，轻骑渡渭，辎重自渭南夹渭而军。
李弼谓泰曰： 彼众我寡，不可平地置阵。此东十里有渭曲，可先据以待之。 遂进至渭，背水为阵，李弼为左拒，赵贵为右拒，命将士皆偃戈于葭芦中。日晡，齐师至，望见军少，竞萃于左，军乱不成列。泰乃鸣鼓，士皆奋起合战，李弼率铁骑横击之，绝其车为二，遂大败之。
太宗时，命李靖为西征行军大总管，讨吐谷浑伏充，以侯君集及任成王道宗并为之副，师次鄯州。君集言于靖曰： 大军已至，贼兵尚未走险，宜简精锐，长驱疾进，后不我虞，必有大利。若此策不行，潜遁必远，山障为阻，讨之实难。 靖然其计，乃简精锐，轻赍深入。道宗追及伏充之众于库山，破之。伏充轻兵入碛，以避官军。靖乃中分士马为两道并入：靖与薛万均、李大亮趣北路，且使君集、道宗趣南路。历破逻真谷，逾汉哭山，经途二千余里，行空虚之地，盛夏降霜，山多积雪，转战过星宿川，至于柏海，频与贼过，皆大克获。北望积石山，观河源之所出焉，乃旋师与李靖会于大非川。
本朝太宗征大原时，节度使何继筠把石岭关。大戎来援，继筠率数千骑御之。
虏至，乘其未成列，遽麾兵击之，败众大溃，追奔数十里。
太祖亲征泽潞，车驾次荥阳，西京留守向拱朝于行征。召拱，与语，拱曰： 李筠逆节，久露，兵势渐成。陛下宜速济大河，历太行，乘其未集而击之，平之必矣。或稽浃旬，恐贼锋益锐，难为力矣。 筠在泽州，五月戊辰，王师传傅其城下，癸酉拔其城。
半济可击春秋时，宋公及楚人战于泓。宋人既成列，楚人未既济（未尽渡泓水），司马曰（子鱼也）： 彼众我寡，及其未济也，请击之。 公曰： 不可。 既济而未成列，又以告，公曰： 未可。 既陈而从击之，宋师败绩，公伤股，门官歼焉（门官，守门者，师行军在君左右。歼，尽也。宋公违之，故败）。
吴伐楚，楚师败。及清发（水名也），将击之夫概王曰： 困兽犹斗，况人乎？若知不免而致死，必败我。若使先济者知免，后者慕之，蔑有心矣。半济而后可击也。 从之，又败之。楚人为食，吴人及之，奔食而从之，败诸雍ㄛ（音示），五战及郢（奔食，食者奔不阵）。
项羽引兵东击吴越，令大司马曹咎谨守成皋，即汉王欲挑战，慎勿与战。汉兵数挑成皋战，楚军不出。乃使人辱之，咎怒，渡兵汜水。半渡，汉击之，大破楚军。
后汉末，黄巾贼三十万众入渤海界，欲与黑山合。公孙瓒率步骑二万人逆击于东光南，大破之，斩首二万余级，弃重车数万两。奔走渡河，瓒曰： 因其半济，薄之。 贼徒大破，死者三万。
魏将郭淮在汉中，刘备欲渡汉水来攻。时诸将以众寡不敌，欲作依水为阵以拒之。淮曰： 此则示弱而不足以挫敌，非算也。不如远水为阵，引而致之，半济而后可击，备可破也。 既阵，备疑不敢渡。
魏钟繇都督关中，贼兵单于作乱平阳。繇率诸军图之，未拔，而袁尚所置河东大守郭援到。河东兵众甚盛，诸将议欲释之去，繇曰： 袁氏方强，援之来关中，阴与之通。所以未悉叛者，顾吾威名故耳。若弃而去，示之以弱，所在之民谁非寇仇？纵吾欲归，其得至乎？此为未战先自败也。援刚愎好胜，必易吾军。
若渡汾为营，及其未济击之，可大克也。 援果轻渡汾，众止之不从。济水未半，击大破之。
隋炀帝征高丽，将军宇文述与九军过鸭绿水，又东济萨水，去高丽平壤城三十里，因山为营。高丽国相乙支文德伪降，请述还师，奉其王高元朝行在所。述见士卒疲弊，不可复战，又平壤险固，卒难致力，遂因其诈而还。半济，贼击后军。于是大溃，不可禁止。将士奔还，一日一夜至鸭绿水，行四百五十里。初，渡辽九军三十万五千人，还至辽东城惟二千七百人矣。
唐武德初，罗艺为幽州总管，窦建德率众十万来寇。艺将逆战，薛万均曰： 众寡不敌，今若出战，百战百败。当以计取之。可令羸师弱马，阻水背城为阵而诱之。贼若渡水交兵，请公精锐骑百人伏于城侧，待其半渡而击之，必败矣。 从之。建德引兵渡水，万均邀击，大破之。
本朝石保兴为银夏都巡检使，尝巡黑水河。戎人知之，以数千骑邀战。保兴所部不满二千，贼恃众据险，渡河求战。保兴分短兵伏于河浒，俟戎师半渡，即发之疾战，大有斩获。
饥渴可击蜀诸葛亮出祁山，魏将张督诸军拒之。亮将马谡于街亭依南山下据城，绝其汲道，大破之。
隋初，突厥寇兰州，大将贺楼子干率众拒之。至洛亥山，与贼相遇，贼众甚盛。子干阻川为营，贼军不得水，数日人马饥弊，纵击，大破之。唐太宗围王世充于东都，窦建德率众来救。太宗顿兵武牢，登高丘观之，谓诸将曰： 贼未见大敌，今渡险而来，料其兵众急于援救而速于进战。我按兵不出，待彼气衰、阵久、卒饥，必将自退。追而击之，何往不克。 建德列阵，自辰至午，兵士饥倦。太宗曰： 可击矣。 乃帅轻骑先进，大军继之，所向披靡，生擒建德。
心怖可击晋侯围曹，门焉多死（攻曹城门）。曹人尸诸城上（碟晋死人于城上），晋侯恶之，听舆人之谋，称舍于墓，师迁焉。曹人凶惧（至曹人墓也。凶惧，恐惧声也，音吁勇反），为其所得者棺而出之。因其凶也攻之，遂入曹。
邓艾既平蜀，言于司马昭曰： 兵有先声后实者，今因平蜀以乘吴，吴人震恐，席卷之时也。然大举之后，将士疲劳，不可便用，且徐缓之。煮盐兴治，为军农要用，并作舟船。然后发使告以利害，吴必归化。可不征而定也。 会艾诛，不果行。
晋师伐吴，杜预遣牙门周旨等率奇兵八百，泛舟夜渡江，袭乐乡，多张旗帜，起火巴山，出要害之地，以夺贼心。吴督将孙歆震恐，与伍延书曰： 北来诸军，皆飞渡江也。 吴之男女降者万余口。
朱龄石伐蜀贼谯纵，纵将谯道福重兵守涪。龄石师次彭模，夹岸连城立栅。
龄石谓裨将刘锺曰： 天方署热，贼今固险，攻之难拔，只困我师。吾欲蓄锐息兵，伺隙而进，卿以为何如？ 锺曰： 不然。前扬声言大众由内江，欲谯道福不敢舍涪。今重军逼之，出其不意，侯晖之徒已破胆矣。只可因其恐惧而攻之，势当必克。克彭模之后，自可鼓行而前，成都必不能守。若缓兵相持，彼知虚实，涪军复来，难为敌也。进不能战，退无所资，二万余人适为蜀子虏耳。 从之。
翌日，进攻皆克，斩侯晖等，纵之城守相次瓦解。
唐贞观中，突厥离叛，将图进取。以李靖为代州道总管，靖率骁骑三千，自马邑出其不意，直趋恶阳岭逼之。突利可汗不虞于靖，见官军奄至，大惧，相谓曰： 唐兵若不倾国而来，靖岂敢孤军而至？ 一日数惊。靖知之，令间谍离其腹心，进击之，部落并走碛北。
奔走可击吴孙权拒曹公于赤壁，诸葛亮说权云： 曹操之众远来，闻追刘豫州，一日一夜行三百里。此所谓强弩之末不能穿鲁缟也，兵法忌之曰： 必厥上将。 从之，遂败曹公。
晋刘琨守太原，遣将姬澹率众十余万讨石勒。勒将拒之，或谏曰： 澹兵马精盛，其锋不可当，宜深沟高垒以挫其锐，攻守之势，必获万全。 勒曰： 澹大众远来，体疲力竭，贼兵乌合，号令不齐，可一战擒之。何强之有？寇已垂至，胡可舍去？大军一动，岂易中还！若澹乘我之退，顾走乃无暇，焉得深沟高垒乎？
此为不战而自灭之道也。 立斩谏者，以孔苌为前锋都督，令三军后出者斩。设疑兵于山下，分为二伏。勒轻骑与澹战，伪收众而北，澹纵兵追之。勒前后伏发夹击，澹军大败。
魏孝武帝将图高欢，欢勒兵南出，以高敖曹为前锋，稍逼京师。魏帝亲总六军屯河桥，宇文泰谓左右曰： 高欢数日行八九百里，晓兵者所忌，正须乘便击之，而主上以万乘之重，不能渡河决战，方缘津据守。且长河万里，捍御为难，若一处得渡，大事去矣。 果如其言，帝西奔长安。梁将陈庆之伐后魏，之《身》阳。魏遣将元昭等率兵来援，前军至驼涧，去《身》阳四十里。庆之谓诸将曰： 魏人远来皆已疲倦，去我既远必不见疑。及其未集，须挫其气，出其不意，必无败理。且闻贼所据营，林木甚盛，必不夜出。
诸君若皆疑惑，庆之请独取之。 于是与麾下五百骑奔击，破其前军，魏人震恐。
东魏大将高欢伐西魏，军至许原西。宇文泰至渭南，召诸州兵皆未会。乃召诸将，谓之曰： 高欢越山渡河，远来至此，失亡之时也。及其新至，便可击之耶。 造浮桥于渭，令军人赍三日粮，轻骑渡渭南，夹渭而军，至沙宛，距欢军六十余里。欢闻泰至，引军来会，见泰军少，竞驰而进，不为行列。泰鸣鼓，士皆奋起，其将李弼等率铁骑横击之，绝其军为二，遂大败之，斩六千余级，降者二万余人。欢夜遁，弃铠仗十有八万。
唐铁勒、薛延陀等合众二十万，度汉屯白道川。太宗遣李、张俭率兵数道击之，戒之曰： 延陀负其兵力，逾漠而来，经途数千里，马已疲瘦。夫用兵之道，先利速进，不利速退。吾已敕李思摩烧雉荻草，延陀粮肉日尽，野无所获，因一时奋击，其众溃散。 唐贞观中，大军讨高丽，令江夏王道宗与李靖为前锋，济辽水，克高牟城。
逢贼兵大至，军中佥欲深沟保险，待太宗至徐进。道宗曰： 不可。贼赴急远来，大兵实疲顿恃众轻我，一战必摧。昔者景不以贼遗君父，我既职在前军，当头清道以待舆驾。 李靖然之。乃与壮士数千骑直冲贼阵，左右出入，靖合击，大破之。
安禄山反，郭子仪、李光弼率师下井陉，拔常山。贼将史思明以数万人踵其后，我行亦行，我止亦止。子仪选骁骑五百挑之，三日至行唐，贼疲乃退。我军乘之，又败于沙河。禄山闻思明败，益以精兵。我军至恒阳，贼亦随至。子仪坚壁自固，贼来则守，贼去则追获，昼扬其兵，夜袭其幕，贼人不及息。数日，光弼曰： 贼怠矣，可以战。 战于嘉山，斩首四百级。
气衰可击春秋时，齐师伐鲁。庄公将战，曹刿请从，公与之同乘。战于长勺，公将鼓之，刿曰： 未可。 齐人三鼓，刿曰： 可矣。 齐师败绩。公问其故，对曰： 夫战，勇气也。一鼓作气，再而衰，三而竭。彼竭我盈，故克也。 后汉梁州贼王国围陈仓，不拔而去。将军皇甫嵩进兵击之，董卓曰： 不可。
兵法穷寇勿遏，归众勿追。今我追国，是迫归众、追穷寇也。困兽犹斗，蜂虿有毒，况大众乎？ 嵩曰： 不然。前吾不击，避其锐也；今而击之，待其衰也。
所击疲师，非归众也。国众且走，莫有斗志。以整击乱，非穷寇也。 遂独进击之，使卓为后拒，连战，大破之，斩首万余级，国走而死。
荀攸从曹公征吕布，至下邳。布败固守，攻之不拔，连战士卒疲，曹公欲还。
攸与郭嘉说公曰： 吕布勇而无谋，今三战皆北，其锐气衰。三军以将为主，主衰则军无奋意，且布之谋主陈宫有智而迟。今及布气衰而未复，宫谋而未定，进急攻之，可拔也。 乃引沂、泗灌城，众溃，生擒布。
魏将丘俭、文钦反，司马师遣邓艾督大山诸军进屯乐嘉。钦军将攻，艾师衔枚径造乐嘉。钦子鸯年十八勇寇三军，谓钦曰： 及其未定，诸将登城鼓噪击之，可破也。 既谋而行，鼓噪而钦不能应，鸯退，相与引而东。师谓将曰： 钦走矣。 命发锐军以追之，诸将曰： 鸯少而锐，引军内入，未有失利，必不走也。 师曰： 一鼓作气，再而衰，三而竭。鸯三鼓而钦不应，其势已屈，不走何待？钦将遁矣。 乃与骁骑千余摧锋陷阵，所向皆披靡，遂引去。师遣骁骑八千翼而追之，钦父子与麾下走。俭闻钦败，弃众宵遁，追俭斩之。
唐太宗讨薛仁杲，相持于圻庶城者六十余日，兵锋甚锐。太宗按甲以挫之，贼粮尽，太宗曰： 彼气衰矣，吾当取之。 亲御大军奋击，斩首数千级。
粮尽可击（粮道不继必遁附）
汉王与项籍约，中分天下。汉欲西归，张良、陈平说曰： 汉有天下大半而诸侯皆附，楚兵疲食尽，此天亡之时也。宜因其机而取之。今释不取，所谓养虎自遗患也。 从之，会诸侯兵于垓下，终灭羽。
后汉初，河南贼董宪、刘纡悉共兵数万人，屯昌虑，招诱五校余贼，与之拒守建阳。光武亲征之，去宪百里，诸将请进，帝不听，曰： 五校乏食，当退。 敕各坚壁，以待其弊。顷之，五校果引去。帝乃亲临，四面攻宪，三日，大破之。
汉末，青州黄巾众百万，入兖州界。剌史刘岱欲击之，鲍信谏曰： 今贼众百万，百姓皆震恐，士卒无斗志，不可击也。观贼众群辈相随，军无辎重，惟以抄掠为资。今不若蓄士众之力，先为固守，使彼欲战不得，攻又不能，其势必离散。然后遣将先据要害，击之可破也。 岱不从，遂与贼战，果大败。
曹操征张绣，荀攸曰： 贼兵若来讨战，我当先发，以游军食表，表不能供也，势必离。不如缓军以待之，可诱致也。若急之，其势必相救。 操不从，表果救之，进战，不利，谓攸曰： 不用君言至是。 蜀诸葛亮急攻陈仓，魏帝驿召张，问计曰： 亮无已得陈仓乎？ 知亮孤军无谷，不能久攻，对曰： 比臣未到，亮已走矣。屈指计，亮不致十日。 日夜进至南郑，亮退。
姜维破王继军，进围狄道。邓艾等以为兵锋宜避之，不如据险自保，观衅待弊，然后进救，计之得者也。陈泰曰： 维提轻兵深入，正欲与我争锋原野，求一战之利。孤军远桥，粮谷不继，破贼之时也。 果遁去。
隋末，宇文化及作乱，复率兵来攻李密于黎阳。密知化及粮且尽，因伪降以弊其众。化及勿之悟，大喜，恣其兵食，冀密馈之。会密下有人获罪，亡投化及，具以密情告。化及大怒，其食又尽，乃渡水济渠与密战于童山之下。其将陈智略、张童仁等率所部兵归于密，前后相继。
唐武德初，刘武周据太原，其将朱金刚屯于河东。太宗往征之，谓诸将曰： 金刚持军千里，深入吾地，精兵骁将，皆在于此。武周自据太原，专以金刚以为蔽。金刚虽众，内实空虚，虏掠为资，意在速战。我坚壁蓄锐，以挫其锋，分兵汾湿，冲其心腹。彼粮尽计穷，自当遁走。必待此机，未宜速战。 于是遣刘弘等绝其粮道，其众锾，金刚乃遁。
窦建德以兵十万，来援王世充于酸枣。太宗将拒之，诸将进谏曰： 腹背受敌，恐非万全。请班师，且据谷州以观胜负。 太宗不许，曰： 世充粮尽，内外忿嫉，当不劳攻击，坐收其弊耳。建德新破海西公将骁卒堕，今我进据武牢，扼其襟要。若贼恃胜冒险争锋，吾当破之必矣。贼若不战，旬月之间，世充自溃。 终如其言。
穆宗用裴度代镇魏。时诸道兵十五万既深入，辇运艰阻，刍薪不继。诸军分番樵采，度支转运。车六百乘，尽为迁凑，邀而虏之，兵食益困，遂休兵。
不得地利可击韩信击赵，赵王聚兵井陉口，称二十万。李左车说王曰： 韩信乘胜去国远斗，其锋不可当。臣闻千里馈粮，士有饥色，樵苏后炊，师不宿饱。今井陉之道，车不得方轨，骑不得成列。行数百里，其势粮食必在后。愿假奇兵三万人，从间路绝其辎重。足下深沟高垒，勿与战。彼前不得斗，退不得还。吾奇兵绝其后，野无所掠卤，不至十日，两将之头可致麾下。 赵王不从。信使间人伺知之，大喜，乃敢引兵遂下。未至井陉三十里，止舍。夜半，传发，选轻骑二千人，各持一赤帜从间道草山而望赵军，戒曰： 赵见我走，必空壁逐我。汝疾入壁拔赵帜，立汉帜。 信又谓诸军吏曰： 赵已先据便地壁，且彼未见大将旗鼓，未肯击前行（相郎反），恐吾阻险而还。 乃使万人先行出背水阵，赵兵望见，大笑。平旦，信建大将鼓旗行，出井陉口。赵开壁击之，大战良久，信弃旗鼓走水上军。
赵空壁争汉旗，信已入水上军，皆殊死战。信所出奇兵二千见赵空壁逐利，即驰入赵壁，立汉赤帜。赵军已不能得信，欲还归壁，壁皆汉帜，遂乱遁走，虏赵王。晋王存勖与梁军战于胡柳，陂中有土山，梁军先据之。帝曰： 今日之战，得土山者胜。贼已据山，吾与汝等率军先登。 遂夺其山，诸军继集，梁军大败。
时元城令吴琼等各部役徒万人于中山曳柴，扬尘鼓噪，助其势。梁军不之测，自相腾籍，弃甲如山积。
天时不顺可击唐武德中，突厥颉利二可汗到原州，太宗率兵拒之，值雨连月。太宗召诸将，谓之曰： 虏控弦鸣镝，弓马是凭。今雨连时，弧矢俱弊，突厥人众，如鸟铩羽，我屋宿火食枪槊犀利。料我之逸，揣敌之劳，此而不乘，夫复何待！今先以劲兵乱其阵，突骑蹑其后，贼进不相逊，退不相救，纵不尽擒，必获十八九。此晓兵者所解。 因潜师夜出，冒雨而进，丑徒惊骇，请和而去。
张公谨副李靖经略突厥，因言突厥可取之状曰： 颉利纵欲肆情，穷凶极暴，塞地霜早，饣侯粮乏绝。若师出塞垣，自然有应者。 太宗深纳之。果破定襄，败颉利。
五代，梁将刘寻阝趣黄泽关路归，后唐庄宗遣兵追之。时霖雨积旬，寻阝倍道兼行，皆腹疾足重，颠坠岩坂，陷于泥泞，死者十二三。
后唐，契丹寇望都，庄宗追击之，毡裘毳幕不可胜纪。时大雪平地五尺，虏乏刍粮，人马毙踣于道，累累不绝。乘胜追袭，大破之。
不暇可击曹操征北白擅，历平刚，指柳城，登白狼山，卒与贼遇。左右皆惧，公登高望虏阵不整，乃以张辽为先锋，纵兵击之，寇众大溃。凉沮渠蒙逊率兵伐南凉秃发亻辱（内沐反）檀至显美，徙数千户而还。亻辱擅追及蒙逊于穷泉，蒙逊将击之，诸将皆曰： 贼已安营，不可犯也。 蒙逊曰： 亻辱擅谓吾远来疲弊，必轻而无备。及其垒望未成，可一鼓而灭。 进击之，果败，乘胜至于姑臧，夷夏降者万数。亻辱擅惧，请和而归。
周尉迟迥起兵反，杨坚遣韦孝宽讨之。迥子率众十万人沿水东拒之，与孝宽隔水相持。乃布兵二十里，麾军小却，欲待孝宽军半济而击之。孝宽因其小却，鸣鼓齐进，大破之。
魏晖为小校尉，会征北寇，晖率众卒百万，趁其无备，贼人方解鞍卸马，晖出其不意，擒杀贼兵将几无遗类。
不戒可击春秋时，卫人以燕师伐郑（南燕国，今东郡燕县）。郑祭足、原繁、拽驾以三军军其前，使漫伯与子元潜军军其后。燕人畏郑三军，而不虞制人（北制，郑邑，今河南成皋县也，一名虎牢）。六月，郑二公子以制人败燕师于北制（二公子，漫伯子原也）。君子曰： 不备不虞，不可以师。 吴侵楚，养由基奔命，子庚以师继之（子庚，楚司马）。养叔曰： 吴乘我丧，谓我不能师也（养叔，养由基也），必易我而不戒（戒，备也）。子为三覆以待我（覆，伏兵），我请诱之。 子庚从之，战于庸浦（庸浦，楚地），大败吴师。
高祖时，齐王田广军历下以距汉。使郦食其往说之，与连和。广然之，乃罢历下守备，纵酒，且遣使与汉平。韩信渡平原，袭破齐。
后汉曹公征张鲁，至平阳。张鲁使弟据阳平关，横山筑城十里。征之不拔，乃引军还。贼见大军退，其守备懈。公密遣骁骑等乘险夜袭，大破之。
晋妖贼孙恩北出海盐，刘裕为将，筑城于故海盐。贼来攻城，城内兵力甚苦，裕深虑之。一夜偃旗匿众，若已遁。明日，开门，使羸疾数人登城。贼遥问所在，曰： 夜已走矣。信之，乃率众进向港渎。裕乘其懈怠，奋击，大破之。
将离部伍可击燕昭王使乐毅伐齐，齐王出奔莒城，燕师长驱平齐。昭王卒，惠王立，与毅有隙。田单纵反间于燕曰： 燕王已死，城之不拔者二。乐毅畏诛而不敢归，以伐齐为名，实欲南面而王齐。齐人所惧，惟恐他将之来。 燕王使骑劫代毅，燕士卒忿，齐师遂败之。
后汉中郎将朱隽击黄巾贼，贼据宛城，自六月至八月不拔。有司奏召隽，司空张温上疏曰： 秦用白起，燕用乐毅，皆旷年历载乃能克敌。今隽方略已设，临军易将，兵家所忌。 乃止。隽击贼帅赵弘，斩之。
太宗征高丽，筑土山逼其城，山顶数丈，下临城中，使杲毅、傅伏爱领队兵于山顶以防敌。会伏爱私离所部，高丽出城而战，据有山土。攻之不能克，遂班师。
挠乱可击春秋时，鲁庄公与齐师战于长勺。公将鼓之，曹刿曰： 未可。 齐人三鼓，刿曰： 可矣。 齐师败绩，公将驰之，刿曰： 未可。 下视其辙，登轼而望之，曰： 可矣。 遂逐齐师。既克，公问其故，曰： 大国难测也，惧有伏焉。
吾视其辙乱，望其旗靡，故克之。 后汉皇甫因贼兵营垒不整，着令徐隽前与贼战。战败贼军，隽追贼数十里之外，将抵其营。贼军中皆恐惧，悉为奔北败走。因天气将暮，各遂收兵，贼结营于绿崖城。我军号令将士不许与贼众交锋，着四面俱令我兵围困。风雪不通，贼兵无计可施，乘城使锐士间出重围。隽从其请，一面整顿我军，三鼓而奔其阵，贼惊乱奔走，大破之。
阵久力疲必败唐武德中，太宗围王世充于东都。窦建德悉众来援，太宗顿武牢拒之。建德阵于汜水东，弥亘数里。诸将有惧色，太宗将数骑登高丘以望之，谓诸将曰： 贼起山东，未见大敌，今度险而嚣，是军无政令；逼城而阵，有轻我心。我按甲不出，待彼气衰、阵久、卒饥，必将自退，追击之，何往不克？ 建德列阵，自卯至午，卒伍饥倦，皆列坐，又争饮水。太宗令宇文士及率三百骑经贼阵之西南，诫之曰： 贼若不动，宜归引。如其觉动，即引东出。 士及才过，贼众果动。太宗曰： 可击矣。 乃命骑将建旗列队，自武牢乘高入南山，循谷而东，以掩贼背。建德遂引，阵却，上东原，未及整列，太宗率轻骑击之，所向披靡。
程咬金等众骑缠幡而入，（咬音咬），直突出贼阵后，齐张旗帜，内外表里俱奋，贼徒大溃，生擒建德。则天时，李敬业起兵扬州，称匡复府。后令将军李孝逸讨之，敬业拒于高邮之下阿溪。敬业置阵既久，士卒多疲怠胆顾目，不能整。孝逸遂率众击之，因风纵火，敬业惧火而退，孝逸进击，大破之。
后梁遣王景仁将兵七万人击赵，至柏乡，赵告急于晋，晋王存勖遣周德威先屯赵州，而自将会之。梁兵马铠胄光彩炫熠，晋人望之夺气。晋王欲速战，德威请待其衰乃进。军高阝邑，久之，德威将精骑三千压梁垒门诟之。景仁怒，悉军以出，横亘六、七里，汴宋之军居西，魏滑之军居东。晋王谓威德曰： 我为公先，公可继进。 德威曰： 观梁兵之势，可以劳逸制之，末易以力较也。彼轻出而远来、与吾转战，虽挟糗粮，亦不暇食。日失之后，饥渴内迫，矢刃交列，士卒劳倦，必有退志。当是时，我以精骑乘，必大捷，于今未可也。 王乃止。至日晡，梁军未食，士无斗志，景仁等引兵稍却。德威鼓噪而进，麾其西偏曰： 魏滑军走矣。 又麾其东偏曰： 梁军走矣。 晋兵争进，梁兵互相惊怖，遂大败，自高阝追至柏乡，横尸数十里。
攻不整春秋时，齐师、宋师次于郎。公子偃曰： 宋师不整，可败也（公子偃，鲁大夫），宋败，齐师必还。请击之。 公弗许。自雩门窃出，蒙皋比而先犯之（雩门，鲁南城。皋比，虎皮），公从之，大败宋师于乘丘，齐师乃还。
晋伐楚，晋大夫至曰： 楚有六间，其二卿相恶（子重、子反），王卒以旧（罢老），郑陈而不整，蛮军而不阵。阵不违晦，在阵而嚣，合而加嚣，各顾其后，莫有斗心，旧不必良。以犯天忌，我必克之。 败于鄢陵。
曹公讨乌桓，引军出庐龙塞外，道不通，乃堑山堙谷五百余里，经白檀，历峻刚，涉鲜卑庭，东陷柳城。未至二百里，虏乃知之，将数万骑逆。军登白狼山，卒与庐遇，众甚盛。公登高观虏阵不整，纵兵击之，使张辽为先锋，虏大败。
东晋时，苻坚率众号百万进屯寿阳，列阵临淝水。谢玄使谓苻融曰： 若远涉吾境而临水为阵，是不欲速战。诸将稍却，令吾士得周旋，仆与将军缓辔而观之，不亦乐乎？ 坚众皆曰： 宜阻淝水，莫令得上。我众彼寡，势必万全。 坚曰： 但却，军令得过，而我以铁骑数十万向水逼而杀之。 融亦以为然，遂麾使却阵，众因乱不能止。于是玄等以精锐八千涉渡淝水，谢石军距张蚝小退，玄、淡仍进决战淝水南。坚中流矢，融驰骑略阵，欲以帅退者，马倒，为晋兵所杀。秦兵奔溃，自相籍蹈，投水而死者不可胜计，淝水为之不流，馀众弃甲宵遁。
获坚乘舆器械、军资珍宝山积。
唐垂拱二年，突厥犯边，命黑齿常之率兵拒之。蹑至两井，忽逢贼三千余众。
常之见贼徒争下马著甲，遂领二百余骑，身当先锋直冲之，贼遂弃甲而散。俄顷，贼众大至，及日将暮，常之令伐木营中然火如烽燧。时东南忽有大风起，贼疑有救兵相应狼狈夜遁。
敌无固志可击春秋时，晋侯伐齐。齐侯驾将走邮棠（邮棠，齐邑），太子与郭荣扣马（太子，光也。荣，齐大夫）曰： 师速而疾，略也（言欲行其略地，无久攻意），将退矣，君何惧焉？且社稷之主轻则失众，君必待之。 将犯之，太子抽剑断鞅，乃止。于是晋师东侵至潍，南及沂（齐侯太子）。
晋将刘毅溯江追桓玄，战于峥嵘洲。时官军止数千，玄兵甚盛。而玄惧有败衄，常添轻舸于船侧，故其众莫有斗志。官军乘风纵火，锐尽争先，玄众大溃。
击不备春秋时，卫人以燕师伐郑。郑祭足、原繁、氵曳驾以三军军其前，使曼伯与子元潜军军其后。燕人畏郑三军，而不虞制人。六月，郑二公子以制人败燕师。
楚大夫子囊帅子崇以伐吴，吴不出而还。子囊殿（殿军后），以吴为不能而弗儆。吴人自皋舟之隘要而击之（皋舟，吴险厄之道），楚人不能救。吴人败之，获楚公子宜谷。
楚子重自陈伐莒，围渠丘。渠丘城恶，众溃奔莒，楚入渠丘。莒人囚楚公子平。楚人曰： 勿杀，吾归而俘。 莒人杀之，楚师围莒。莒城亦恶，庚申，莒溃，楚遂入郓，莒无备故也。君子曰： 恃豫而不备，罪之大者也。备豫不虞，善之大者也。莒恃其陋而不备城郭，浃辰之间而楚克其三都，无备也夫！ 曹操征乌桓，诸子多惧，郭嘉曰： 胡恃其远，必不设备。因其无备，卒然击之，可破灭也。 操行至易水，嘉又曰： 兵贵神速。今千里袭人辎重多，难以趋利，不如轻以出，掩其意。 乃密出庐龙塞，直指单于庭，合战，大破之。
曹操击袁谭、袁尚于黎阳，使李典与程昱等以船运粮。会尚遣高藩将兵屯河上绝水道，典与诸将议曰： 藩军少甲而恃水，有懈怠之心，击之必克。 昱亦以为然。遂北渡河攻藩，破之，水道得通。
隋末，李密攻宇文化及还，其劲兵良马多死。隋将王世充守东都，欲乘弊击之。简练精锐，得二万余人、马二千余匹，至偃师，营于通济渠南。是时，密新得志于化及，有轻世充之心，不设垒。世充夜遣二百余骑潜入北山伏溪谷中，命军士秣马蓐食。既而宵济，人奔马驰，逞明而薄密。密出兵应之，阵未成列而两军合战。其伏兵蔽山而上，潜登北原，乘高而下驰压之，密营遂乱，无能拒之者。
即入，纵火，军大惊溃。
唐李靖陈图萧铣十策，有诏拜行军总管，军政一委焉。靖阅兵夔州。铣以时属秋潦，江水泛涨，三夹路危，必谓靖不能进，遂休兵不设备。靖率师而进，曰： 兵贵神速，机不可失。今兵始集，铣尚未知，乘水涨之势，倏忽至城下，所谓疾雷不及掩耳。纵使知我，仓卒无以应敌，此必成擒也。 进兵至夷陵，铣始惧，召兵江南，果不能至。勒兵围城，铣遂降。
会昌中，回鹘寇天德，诏刘沔为招抚使，以太原师屯云州。沔谓大将石雄曰： 黠贼离散，不足驱除。今观其所为势凌我军，若禀朝肯，或恐依违。我辈捍边，但能除患，专之可也。公可选骁健，乘其不意，径趋贼帐。彼以疾雷之势不暇支吾，必弃公主远窜。苟不能捷，吾自继进，亦无患也。 雄自选劲骑并杂虏三千骑，月暗夜发马邑，径趋乌介之牙帐，逼振武。雄入城登埤，视其众寡，见毡帐车数十，从者朱碧。谍者曰： 此公主帐也。 因进兵斩万余级，迎公主还太原。
刘迦论举兵反叛，据雕阴郡，有众十余万。屈突通发关中兵击之，师临安定。
初不与战，军中以通为怯。乃扬声，施师而潜入上郡，迦论不知觉，遂进兵。南寇去通七十里而舍，分兵掠诸城邑。通候其无备，简精甲夜袭之，贼众大溃，斩迦论。
契何力从征吐谷浑。时吐谷浑主在突伦川，何力复欲袭之，薛万均惩其前败，固言不可。何力曰： 贼非有城郭，逐水草以为生。若不袭其不虞，便恐鸟惊鱼散。一失机会，安可倾其巢穴耶？ 乃自选骁兵千余骑，直入突伦川，袭破吐谷浑牙帐，斩首数千级，获驼马牛羊二十余万头，吐谷浑主脱身而免。
李元平大言好论兵，宰相关播奇重之，荐于上以为将相之器。时李希烈反，朝廷以汝州与贼接境，剌史韦光裔懦弱，以元平代之。既至，部募工徒缮理郛郭。
希烈乃使勇士应募执役板筑，凡入数百人，元平不之觉。希烈遣伪将李克诚以数百骑突至其城，先应募执役者应于内，缚元平驰去。既见希烈，遗下溲溺。希烈见之曰： 盲宰相使汝当我，何待我者浅耶！ 梁兵攻潞州，会晋王克用死，太祖以为援兵不能复来，不复设备。存勖与诸将谋曰： 朱温所惮者先王耳，闻吾新立，以为童子未闲军旅，必有骄怠之心。
若简精兵倍道趣之，出其不意，破之必矣。取威定霸，在此一举，不可失也。 乃大阅士卒，发晋阳军于黄碾，伏兵三垂冈。诘旦，大雾，进兵直抵夹寨。梁军无斥堠，不意晋兵之至，将士尚未起，军中惊扰。晋兵烧寨鼓噪而入，梁兵大溃，失亡将校士卒以万计。
李嗣源袭郓，高行周为前军。会夜分大雨，人进无志，行周曰： 此天赞我，彼必无备，直出其不意。 是夜涉河入东城，比明平之。
后周李谦溥知隰州，北汉兵来围其城。议者皆请速救，节度使杨廷璋曰： 隰州壁垒甚固，敌人掩至，未能为攻城具，当出奇以破之。 乃募敢死士百人，许以重赏，使人潜与谦溥约，夜袭其营，俾城中相应。北汉兵惊溃，逐数十里，斩首千级，获铠甲万计。未几，谦溥击北汉石会关，拔其六寨。
出不意魏遣末将钟会、邓艾伐蜀，蜀将姜维守剑阁。钟会攻维，未能克，艾上言： 请从阴平由料径出剑西入成都，奇兵冲其腹心，剑阁之军必还赴涪，则会方轨而进。剑阁之军不还，则应涪之兵寡矣。军志云：攻其不备，出其不意。今掩其空虚，破之必矣。 冬十月，艾自阴平行无人之地七百余里，凿山通道，造作桥阁。山高谷深，至为艰险，又粮运将匮，濒于危殆。艾以毡自裹，推转而下，将士皆攀木缘崖，鱼贯而进。先登至江曲，蜀守将马邈降。诸葛瞻自涪还绵竹，列阵相拒，大败之，斩瞻及尚书张遵等。军进至成都，蜀主刘禅面缚舁衬诣军请降。
晋王浑领豫州剌史，与吴接境，宣布威信，前后降附甚多。吴将薛茔、鲁淑，众号十万，淑向弋阳，茔向新息。时州兵并放休息，众统一旅。浮淮潜济，出其不意，茔等不虞晋师之至，浑击破之。
石勒据襄国，晋将王遣督护王昌及鲜卑段就六眷、末扌丕等部众五万余以讨勒。时城廓未修，乃筑隔城重栅以待之。就六眷屯于渚阳，勒分遣诸将连出挑战，频为六眷所败。勒曰： 吾将士卒大阵于野以决之，何如？ 张宾曰： 今段氏精勇悉在末扌丕所，可勿复出战，示之以弱，速凿北垒为突门二十余道。候贼列守未定，出其不意，直冲末扌丕帐。敌必震恐，计不及设，所谓迅雷不及掩耳。末扌丕之众既奔，人自摧散。擒末扌丕之后，王指日而定。 勒纳，即以孔苌为攻战都督，造诣突门于北城。鲜卑人屯北垒。勒候其阵未定，躬率将士鼓噪于城，会孔苌督诸突门伏兵俱出战，击之，生擒末扌丕，就六眷等遂众奔走。
晋刘裕与朱龄石密谋取蜀，曰： 刘敬宣往年出黄虎，无功而退。贼谓我今应从外水往，而料我当出其不意犹从内水来也，必重兵守涪城以备内道。若向黄虎，正堕其计。今以大众自外水取成都，疑兵出内水，此制敌之奇也。 而虑此声先驰，贼审虚实，别有函封付龄石，题曰： 至白帝乃开。 诸军虽进，未知处分。至白帝，发书曰： 众军息从外水取成都，臧焘、朱牧从中水取广汉，使羸弱乘高槛十余由内水向黄虎。 谯从果备内水，使其大将谯道福戍涪城，遣其秦州剌史侯晖、仆射谯诜等屯彭模，夹水为城，以拒晋军。诸将多欲先攻南城，龄石帅诸军急攻北城，克之，斩侯晖、谯诜、朱牧。至广汉，复破谯道福别军。
东魏西京为梁将曹义宗所围，东魏召人赴救，幕容俨应募赴之。时东魏北氵育太守宋带剑谋叛，俨乃帅骑出其不意，直至城下，语云： 大军已到，太守何不出迎？ 带剑惶恐，不知所为，便出迎。俨即执之，一部遂定。
东魏丞相高欢将率兵伐西魏，屯军蒲坂，造三道浮桥渡河；又遣其将窦泰趣潼关，高敖曹围洛州。西魏将宇文泰出军广阳，召诸将谓曰： 贼今掎吾三面，又造桥于河，示欲必渡，欲结吾军，使窦泰得西入耳。久与相持，其计得行，非良策也。且高欢用兵，常以泰为先驱，其下多锐卒，屡胜而骄。今出其不意袭之，必克。克泰，则欢不战而自走矣。 诸将咸曰： 贼今在近，拾而远袭，事若差跌（徒结反），悔将何及也？ 泰曰： 欢前再袭潼关，吾军不过霸上。今者大来，兵未出郊，贼顾谓吾自守耳，无远斗意，又狃于得志，有轻我心。乘此击之，何往不克？贼虽造桥，未能径至。比五日中，吾取窦泰必矣。幸公等勿疑。 泰遂率骑六千还长安，声言欲往陇右。既而潜军东出晨兴，至小关。窦泰卒闻军至，惶惧，依山为阵，未及成列，泰乃纵兵击破之，斩泰，传首长安。高敖曹适陷洛州，闻泰死，焚辎重，弃城而走。后周隋公坚为丞相，益州总管王谦举兵反。坚命梁睿为元帅讨之，进至龙门。
谦将赵俨拥众十万，据险为营，周亘三十里。睿令将军卸枚出自间道，四面奋击，破之。谦令高阿那环、达奚甚整顿，盛兵攻利州。闻睿将至，甚分兵据关。睿顾谓将士曰： 此虏寇欲过龙门，吾当出其不意，破之必矣。 遣一将赴剑阁，一将诣巴西，一将水军入嘉陵，及遣将分道进，自午及申，破之。甚奔于谦，睿进逼成都。谦令达奚甚守城，亲率精兵五万背城结阵。睿击之，谦不利，将入城，甚以城降，谦将麾下三十骑遁走。
魏正光末，贼元伯圭西自崤潼，东至巩洛，屠陷坞壁，所在为患。孝武遣京畿都督匹娄昭讨之，昭请以五千人行，段永曰： 此贼无城栅，惟以寇钞为资，取之在速，不在众也。若星驰电发，出其不虞，精骑三百足矣。 帝然其计，于是命永代昭，以五百骑倍道兼进，遂平之。
东魏北豫州剌史高仲密叛降魏，宇文泰以仲密所据辽远，难为应接。诸将皆惮此行，李达独曰： 北豫远在贼境，高欢又屯兵河上，以常理而论，实难救援。
但不入兽穴，不得兽子。若奇兵出其不意，事或可济。脱有利钝，固是兵家之常。
如其顾望不行，便无克定之日。 泰大喜曰： 李万岁所言差强人意。 乃授行台尚书，前驱东出。泰率大军继进，远乃潜师而往，拔仲密以归。唐贞观中，吐谷浑寇边，以李靖为西海道行军大总管，统侯君集、任城王道宗等五总管征之。军次伏侯城，吐谷浑烧去野草以饿我师，退保大非川。诸将咸言春草未生，马已羸瘦，不可赴。惟靖决计而进，出其不意，深入敌境，遂逾积石山，前后战数十合，杀伤甚众，大破其国。
唐光启中，秦宗权数为朱全忠所败，耻之，悉力以攻汴州。其将张至屯于北郊，秦贤屯于板桥，各有众数万，列三十六寨，连延二十余里。全忠谓诸将曰； 贼蓄锐休兵，方来击我。谓吾兵少畏惧，止于坚守而已。今出其不意，先击之。 乃亲引兵攻秦贤寨，将士踊跃争先，贼果不备，连拔四寨，斩首万余级，贼众以为神助。
本朝初征伪蜀，蜀人退守剑门，断阁道。王全斌遣裨将分兵趋来苏小路，渡江出剑关南，因起浮桥于江上。蜀人见桥成，弃寨而遁。全斌等以锐兵击破剑关，生擒将王昭远、赵宗韬。
大阵动可败春秋时，吴伐越。勾践御之，阵于李。勾践患吴之整也，使死士再擒焉，不动（使敢死之士往辄为吴所擒，欲使吴师乱取之而吴不动）。使罪人三行，属剑于颈（以剑注颈）而辞曰： 二君有治（治，军政），臣奸旗鼓（犯军令），不敏于君之行前，不敢逃刑，敢归死。 遂自刭也。师属之日，越子因而伐之，大败之。
蔡侯、吴子、唐侯伐楚，陈于柏举。阖庐之弟夫概王晨请于阖庐曰： 楚瓦不仁（瓦，子常名），其臣莫有死志。先伐之，其卒必奔，奔而后大师继之，必克。 弗许。夫概王曰： 所谓臣义而行，不待命者，此之谓也。今日我死，楚可入也。 以其属五千先击子常，子常之卒奔，楚师乱，吴师大败之。
武后废中宗，徐敬业在扬州谋乱，以匡复为辞。旬日间得胜，兵十余万。太后遣将军李孝逸讨之。敬业屯高邮之下阿溪，勒兵拒守。孝逸战，数不利，欲引退，魏元忠固请决战。敬业置阵既久，士卒多疲倦，顾望，阵不能整。孝逸进击之，敬业大败。
击未成列春秋时，晋中行穆子败无终及群狄于太原（即太卤也，无终山戎也）。崇卒也（崇，众也），将战，魏舒曰： 彼徒我车，所遇又隘（地隘不便车），以什共车必克（更增十人以当一车之用）。困诸厄，又克（车每困于厄道，今去车，故为必克），请皆卒（去车为步卒），自我始。 乃毁车以为行（魏舒先自毁其属车为步阵），五乘为三伍（乘车者三人五乘十五人，今改去车，更以五人为伍，分为三分）。荀吴之嬖人不肯即卒，斩以殉（魏舒辄斩之，荀吴不恨，所以能立功）。为五阵以相离，两于前，伍于后。专为右角，参为左角，偏为前拒（皆临时处置之名），以诱之，翟人笑之（笑其失常），未陈而薄之，大败之。
后魏侯莫、陈崇从贺拔岳力战破万俟丑奴，与轻骑遂北至州长坑，及之。贼未成列，崇单骑入贼中，于马上生擒丑奴，遂大破之。
隋汉王谅作乱，遣其将綦母良自滏中徇黎阳塞、白马津，余公理自太行下河内。朝廷以史祥为行军总管讨之，于河阴久不得济，祥谓军吏曰： 余公理轻而无谋，又新得志，谓其众得恃，恃众必骄。且河谍北人先不习兵，所谓拥市人而战，不足图也。乃令军中修攻具，公理使谍知之，果屯兵于河阳内城以备。祥于是舣船南岸，公理聚甲当之。祥乃简精锐，于下流潜渡。公理拒之，未成列，祥纵击，大破之。
唐李希烈反，已屠汴州，又遣骑将杜少诚将步骑万余来寇蕲黄，将绝江道。
嗣曹王皋遣尹慎将七千余众御之，遇于永安戍。慎列三栅，相去才四里，列鼓角中栅。少诚至，分兵围之，部队未严，而声鼓发，三栅齐出奋击，不为行阵，贼乱，少诚败走，斩首万级，封尸为京观。
