日辰占
日、月、五星、二十八宿，凡厥灾变，籍日辰以辨之。有岁有月有日有时，所主吉凶在焉。
甲为齐，乙为东夷，丙为楚，丁为江淮、南蛮，戊为中国，己为韩、魏，庚为秦，辛为华山以西西夷之地，壬为燕、赵，癸为常山北北燕、赵之国。子为周，丑为翟，亦主辽东，寅为赵、楚，卯为郑，辰为晋，巳为卫，午为秦，未为中山、梁、宋，申为齐、晋魏，酉为鲁，戌为赵，亥为燕、代。
岁月日辰时及见灾临所在之地，皆同用也。假令丙辰年七月丁卯日午时，灾见于未也，太岁在丙为楚，辰为晋，七月申又为郑，又午时为秦，灾见未地，复为中山、梁、宋，即是其地各有灾也。他不言，仿此。
五星占岁星曰东方春木，于人五常仁也，五事貌也。仁亏貌失，逆春令，伤木气，则罚见岁星。岁星缩，以其舍命国。其星居位，其国有德厚，五谷丰昌，不可伐。
其对为冲，岁乃有殃。岁星安静中度，吉盈缩失次，国有忧，不可举事用兵。
荧惑曰南方夏火，礼也，视也。礼亏视失，逆夏令，伤火气，罚见荧惑。法使行无常。出则有兵，入则兵散。以舍命国有乱，为贼为疾为丧为饥为兵，所居国受殃。环绕钩巳，芒角动摇变色，乍前乍后，乍左乍右，其为殃愈甚，其南丈夫、北女子丧。周旋止息，乃为死丧寇乱，其野亡地。其失行而速，兵聚其下，顺之战胜。
填星曰中央季夏土，信也，思也。仁义礼智以信为主，貌言视听以思为正。
故四星皆失，填乃为之动。动而盈，侯王不宁；缩，有军不利。所居之宿，国吉得地，及女子有福，不可伐，去之失地而有女忧。居宿不移，国有厚福。
太白曰西方秋金，义也，言也。义亏言失，逆秋令，伤金气罚见太白。太白进退以侯兵，高卑迟速，静躁见伏用兵，皆象之吉。其出西方失行，夷狄败；出东方失行，中国败。若经天，是谓乱纪，人众流亡。昼见与日争明，强国弱小国强，女主昌。
辰星曰北方冬水，智也，听也。智亏听失，逆冬令，伤水气，罚见辰星。辰星见则主刑，主燕赵以北，宰相之象，亦为杀伐之气、战斗之象。又曰：军于野，辰星为偏将之象，无军为刑事。
凡五星：木与金合，有破军；火与金合，为烁为丧，不可用兵；金与水合，为北军用兵，举事大败；火与水合，为壅，不可举事用兵；土与水合，为壅沮，不可举事用兵，有覆军；与金合，亡地；与木合，主饥；水与金合，为变谋，为兵忧。入太白中而上出，破军杀将，客胜；下出，客亡地。视其所止，以命破军。
环绕太白，若与火战，客胜。
凡木火土金与水斗，皆为战，兵不在外。凡同舍为合，相陵为斗。二星相近，其殃大；相远，毋伤；七寸以内，忌之。
凡五星分天之中，积于东方，中国利；积于西方，外国用兵者利。辰星不出，太白为客；其出，太白为主。出而与太白不相从，及各出一方，为格，野虽有军不战。
凡五星见伏留行逆顺迟速应历度者，为得其行，政合于常；违历错度而失路盈缩者，为乱行。乱行则为天矢慧孛，而有亡国革政兵饥丧乱之祸。
凡五星合是谓易行，有德受庆，王者奄有四方。五星皆大，其事亦大；皆小，其事亦小。四星合，是谓大荡，其下兵丧并起。三星合，是谓警立绝行，其国外兵内丧主饥。填星、太白、辰星合宿，为国亡地，战不胜。岁星、荧惑同舍，相去三尺，相守七日至四十日，其国外有叛臣。填星所在，岁星从之，伐者不利。
《天文总论》曰：太白、辰星同日出于东方，东方有兵；同日出于西方，西方有兵。太白辰星俱出东方，皆赤而角，濒海之国大败。太白、辰星俱出西方，皆赤而角，中国大败。太白、辰星色皆黑，外国利。辰星色黑而出，于太白不相从，其野虽有军，不战。辰星与太白不相近，出东方，若二十日至三十日不入东，南国有军不战，至春夏有兵。辰星与太白不相近，出西方，二十日至三十日不入西方，北国有兵。辰星与太白相近三四尺于西方，二十日至三十日，有军战。辰星相去远，不战。辰星随太白于东方，天下无兵，兵起期六十日。太白出辰星北，客利。太白出辰星南，主人利。若并出东，利以西伐，东军胜；若出西方，利以东伐，西军胜。太白、辰星俱出东方，太白先出辰星后出，辰星上过太白而去，其下有臣背，不出一年。辰星过太白间，可容剑，小战，客胜。居太白前，上旬三日，军罢。若出太白左，小战；压太白右，有数万人战，主人吏死。辰星来抵太白，不去，将死，有旗出上，破军杀将，客胜。太白出东方，辰星居其前而不去，十五日若二十日而入，阴国兵灭，不大战，客去兵罢。辰星出西方，居太白前，十五日而入阳国，天下有兵。辰星在西方，居太白前，辰星入而兵罢一云天下无兵。辰星在东方，居太白前，利主。辰星与大白俱在西方，居太白前，相近，其间可容剑，在酉北，阴国有兵；在酉南，阳国有兵。太白、辰星在酉南，南国之事；在酉北，北国之事；在酉中，则中国之事。太白、辰星相遇，太白迫之，主人不利。太白出辰星之右，居其前，主人利。辰星入太白中，五日而出，破军杀将，客胜；不出，客亡地三百里。视旗所指，以命破军。辰星、太白会，为兵为变谋。辰星随太白于西方环绕，若抵太白居，酉北则阴国兵起；居酉南，则阳国兵起。期半年。太白自晕，天下有赦有兵有喜，不出二十日，其国失兵。辰星自晕，有兵有水。太白、辰星俱晕而又云掩荧惑，必有覆军死将。
二十八宿次舍占（凡二十八舍五星干犯之言备者同占之，以星列舍犯之事反分野主之言其灾变）
东方七宿七十四度角宿二星，十三度为天关，其内天庭。黄道经其中七曜之所，行左为天田主刑，右为将主兵月晕左角，主兵左将军忧。月晕右角，主兵右将军忧。填星犯左角，大战。太白犯左角，不可战。
亢宿四星，九度半，天子内朝也。月晕亢，多雨。月晕亢，外有兵革之事。
犯距星军将死。岁星凌犯，有小兵。荧惑入亢，主兵。太白入亢，主边兵。氐宿四星，十六度（四度二十分，宋之分野），王者之宿宫也。月晕，大将忧。月犯，兵起。太白入氐，主兵疫。辰星守氐，主兵。房宿四星，五度，为明堂，天子布政之宫。其四星四辅也，下一星上将，次星次将，第三星次相，上星上相，中间为天门，黄道之所经。日晕，主兵。月晕，主大风。岁星、太白守犯，将相忧。
心宿三星，五度，天王正位。中星曰：明堂，为大辰，主天下赏罚。荧惑、太白凌犯，战不胜。填星守，光明赤黄，主庆赐之事。
尾宿九星，十七度（八度五十三燕分之分野），后妃之府。太阴凌犯，阴国将军死。日晕，阴国弱。岁星守犯，主旱。太白犯之，人民不安。
箕宿四星，十度，后宫妃后之府也。月从箕星，多风雨，又主客蛮夷胡貊。
故蛮胡将动，必先占此。日蚀，主疾风雨，飞石折木。月晕西北，兵不胜。月蚀，主饥车骑满野。月并岁星犯守，谷贵。
北方七宿九十七度半二十五分斗宿六星，二十三度（九度九十二分吴之分野），丞相太宰之位，亦主兵。
一曰天机。南二星，天楼库也天梁也；北二星，天府庭也。月晕，大将刑。月凌犯，占风雨之变。太白、辰星犯守，有兵。填星犯守，臣下不轨。
牛宿六星，七度，天之关梁。一曰天鼓。又上一星主道路，次星主关梁，次三星主南粤。动摇变色，则占之。日晕，阴国主死。日月蚀，兵起。月凌犯，大水。填星居宿度三十日以上，天下和平，四时来服。太白入，主兵革。
女宿四星，十一度（六度六十三分齐之分野），主妇之卑者。太白犯之，布帛贵，亦主兵。
虚宿二星，十度二十五分半，主北方城邑庙堂。日晕，齐地主兵。月晕，主兵。日月蚀，军旅饥。岁星入，齐地饥。
危宿三星，十八度（十五度六十九分卫之分野）。
室宿二星，十七度，为军旅粮之府，主上功。一星为官，一星为三军之廪，故置羽林之卫。无芒角动，天下安。离宫六星在侧，日蚀，卫地有忧。月蚀，民乏食。月晕，蛮夷来。荧惑逆行凌犯，臣下有谋，主兵起。填星，主关不通，斧越用。
璧宿二星，九度，主文章。日晕，风雨，主大水。
西北七宿八十二度半少奎宿十六星，十七度（四度四十分鲁之分野），天之武库。一曰天象又曰封豕。所以禁暴横也，又主沟渎。岁星守之，北狄怀服。荧惑填星入分野，凶。
娄宿三星，十三度，大为天狱。月晕并守犯，有兵在外，不战。日蚀，鲁饥。
岁星守之，天下安。荧惑守犯，主兵起。
胃宿三星，十四度（大六度三十一分赵之分野），天之藏库，主食廪五谷府也。一曰主诛捕杀。日晕，年谷不熟。月蚀，将军忧。月犯之，赵地兵。岁星犯之，五谷不实。荧惑守之，旱饥。填星留舍三月，客军散。太白犯之，兵起。辰星犯之，吉。
昴宿七星，十一度，天耳也，主西方毕昴间，为天街黄道之所经。七星皆黄，兵大起。星动若跳跃，胡兵起。日晕阴国，胡主死。日蚀，臣下忧。月犯，将军死，胡不安。岁星乘昴出北，阴国有忧胡王死。荧惑守犯，胡人病疫。填星守犯，国安。太白守犯，赵地旱。辰星，主疫。
毕宿八星，十六度（十度四十六分晋之分野）。其星太白天高，主边兵。日月晕蚀五星守犯，主阴国忧，胡主死。
觜宿三星，一度，为军之候，行军之府藏也，主师旅收敛万物。日晕，阴国弱，夷狄多疾疫。日蚀，边兵忧。月犯，主小战。岁星、荧惑、填星、辰星守犯，魏地兵起。
参宿十星，九度少。一曰参伐，一曰钺，主斩刈，所以斩伐万物取阴也。
日晕，鲜毕死，又曰边将忧。月蚀，兵起晋地。荧惑犯之，兵火。填星、太白、辰星犯之，主兵。
南方七宿一百一十度大井宿八星，三十度（一十度五十五分秦之分野），天之南门。黄道之所经，天之亭候，主水衡，法令所取平也。王者用法平，则明而端列。钺一星，附井之前，主伺淫奢。不欲其明，明与井齐，钺斧用。日晕，主风雨。日蚀，秦地凶。
月蚀年谷不登。月犯之，斧钺用。岁星、太白犯守，主秦地兵。辰星入井，在外星进，主兵。星退守井，若角动，色赤主兵，黑主水，黄润主喜。五星犯井钺，悉为兵灾。
鬼宿五星，二度，大天目也，主视明察奸谋。东北星主积布帛，西南星主积金王，随变占之。中央为积尸，一曰铁，主诛斩。鬼星明，五谷不成，不明则民流散。欲其忽忽不明，明则起兵。日蚀月晕，秦地有兵粟贵人民忧。填星荧惑犯之，斧用。太白、辰星守犯，主兵起。犯积尸，贵臣忧。
柳宿八星，十四度少（七度五十六分周之分野）天之厨宰，又主雷雨。日晕，主兵。月晕，周地不安。填星守犯，周地旱太白、辰星守犯，主兵。
星宿七星，七度，一名天都，主兵急盗贼。星明，王道昌。日晕，周地忧。
月蚀，其地饥。月犯守，兵在外，战，主民饥。岁星守犯，主盗贼起。
张宿六星，十八度（十六度七十一分楚之分野），主珍宝宗庙天厨及赏赉之事。日晕，将相忧。岁星入内，外兵起。荧惑、填星、太白守犯，主兵起。辰星，主水。
翼宿一十二星，十九度少，天之乐府，又主夷狄远客负海之滨。星明大，则礼乐兴，四夷来。动，则夷狄使来。离徙，则天下举兵。月晕，主士卒逃遁。荧惑、太白、辰星守，兵起。
轸宿四星，十八度半（十二度十二分郑之分野），主车骑。凡军出，皆占于轸。日蚀，楚地灾。日晕，楚地兵。荧惑填星、辰星、太白犯守，楚地兵起。
诸星占大角一星，在摄提间，赤为兵。
梗河三星，在帝座北，天矛也，主矛锋，以备不虞。一曰天锋，主胡兵。
招摇一星，在梗河，北，主胡兵。占其星，芒角变动，则主兵革。
天门二星，在左角南，不见则大兵至。日晕天门，关梁不通，兵起。
库楼十星，在角宿南，为天库之府。其六大星库也，南四星楼也，旁十五星。
三三而聚者柱也，中央四小星街也。星明大。芒角云气流星客星干犯，则兵起。
折威七星，在亢南，主断军狱。月犯折威，边将有弃叛阵。车三星，在氐南，天之革车也。金火守犯，兵革满野。
骑官二十七星，在氐宿南，天子宿卫骑士之象。五星守犯，主兵。
骑阵将军一星，骑将也。
车骑三星，在骑官南，总车骑之将，主部阵行列。
西咸四星，在房宿北，东咸四星在心宿北，月日五星之道也。月犯东西咸，有阴谋事。五星犯，有兵起。
积卒十二星，在房宿西南，五营军士之象。五星入守，天下兵起。月犯天江，有兵强，河津不通。
天鸡二星，在狗国北。金星入守，兵大起。
狗国四星，在建星东，主三韩、鲜卑、乌桓、猃狁之属。五星守犯狗国，外夷有忧。火守，东夷兵起。
左右旗九星，在牵牛北，天之鼓旗，为旌表，主设险备知敌谋。
天垒城十三星，形如贯索，在哭泣南，主鬼方、北夷、丁零、匈奴类，所以候兴败存亡。
斧钺三星，在八魁西北，主行诛拒难，斩伐奸谋。明若明动，皆为斧钺角。
北落师门一星，在羽林星西南，主北方蕃落，亦主候兵垒。
壁阵十二星，在室宿南，是羽林之垣垒，主天军营阵。五星入垒、壁阵，大兵起。
羽林四十五星，三三而聚散，在垒璧之南，主天军营阵翊卫之象。月犯羽林，兵戈起。五星入羽林，关梁不通，兵起。
天将军十一星，在娄宿北。中央大星天之大将也，外星吏士也。动摇，主兵起。旗直扬者，随所击胜。
左右更五星，在娄宿西，秦爵名也，主牧师之官，牧养牛马之属。金火犯守左右更，山泽有兵起。
天街二星，在昴毕间，为阴阳之所分。月犯天街，兵塞道路。金火犯守，兵起。
参旗九星，在参宿西，天弓也。弓弩之候，如弓张则兵起，旗星偃曲也。五星犯参旗，主兵起弓弩用。
狼一星，在参东南，为野将，主侵掠。
弧矢九星，在狼星东南，天弓也。主行阴谋，以备盗贼，常属天而向狼。
凡诸星不言兵者，不具之，皆以星名所主占之。云气彗孛客星流星有干犯诸星，以其五色星名分野言其祸福。
星变占瑞星四条景星。传曰：景星者，德星也。《符瑞图》曰：景星者，大星也，状如半月，生于晦朔，助月为明。巫咸曰：景星见，其国昌，文士出。
周伯星。《晋书》曰：周伯星，黄色煌然，所见之国大昌。
含誉星。《孝经援神契》曰：含誉，光曜似彗，其国喜则含誉射之，蛮夷奉贡则含誉射之。天保星。《晋书》曰：天保星者，流星之类，有音如炬火下野雉鸣天保也，所坠之国有喜。隋开皇元年十一月己巳，有流星如炬火烛地：占曰：流星有声者名曰天保，所坠之处，其国有喜。后九年陈平，天下一统。
妖星十三条天星。传曰：天，一名觉星，本类彗星，末锐，长四丈或出东北方，主奋争。《运斗枢》曰：彗星出东方，名天。甘德曰：天出，其国凶，不可举事用兵，必有破军拔城。《天官书》曰：岁星失次，进而东北，三月主天长四丈，馀主锐钺动。
蚩尤旗星。传曰：蚩尤旗，类彗，而后曲象旗。或曰赤云独见，或曰其色上黄下白。所见之方，下有兵大起。《天官书》曰：蚩尤旗见，则王者讨罚四方。
孟康曰：蚩尤旗者，荧惑之积也。唐中宗景龙二年七月，有赤气亘天，其光烛地，经三日不见。占曰：蚩尤旗也，主暴兵。十一月庚辛，突厥首领婆葛犯塞。
国皇星。传曰：国皇大而赤，类南极老人星。或曰去地三丈，如炬火，主内寇内难。或曰其下兵起兵强，或曰内外有兵。《春秋考异邮》曰：国皇见，东南兵起。
昭明星。《天官书》曰：照明星，大而白无角，乍上乍下，所出国起兵多变。
孟康曰：昭明星形如三尺机，机上有九彗上向，荧惑之积也。
司危星。《天官书》曰：司危，如太白有角。或曰出西方之野，星去地可六丈，大而白。司危出，其下主兵冲不利。孟康曰：星大而有毛，两角，荧惑之积也。
天谗星。巫咸曰：彗出西北，如剑，长可四五丈，名天谗。《运斗枢》曰：彗出西，如剑，长可四丈，名曰天谗，见则兵起。
五残星。巫咸曰：五残星出东方，星状类辰星，可去地六七丈。《春秋合成图》曰：苍彗散为五残，如辰星出角。五残者，五分也，为毁败之兆。《荆州占》曰：大而赤数动，察之而青，为五残，见则兵起。
六贼星。巫咸曰：六贼星出正南方，其星去地六丈，大而赤动有光。《天官书》曰：六贼星所出非其方，皆为其下主兵冲不用。
天锋星。宋均曰：天锋彗象而形似矛锋，若见则天下兵起。
长庚星。《天官书》曰：长庚如一匹布著天，见兵起。
枉矢星。《晋书》曰：枉矢，类流星，色苍黑蛇行，望之如有毛角，长数丈。
见则谋反之兵合射所诛，亦为以乱伐乱。又曰：枉矢黑，军士不勇：《汉书》曰：秦将亡，项羽救钜鹿，枉矢西流。枉矢所触，天下之所伐射灭亡象也。物莫直于矢，令蛇行不能直，枉而不正，以象项羽执政乱也。
天狗星。巫咸曰：天狗状如犬奔，星色黄有声，其止地类狗所坠，望之如火光焰冲天，其上锐其下圆，如数顷田。孟康曰：星有毛，旁有短彗，下有狗形。
郄萌曰：星出，其状色赤白有光下，即为天狗。《荆州占》曰：流星有光，见人白坠无音，若有足，名天狗。其色白，其中黄，如遗犬状，主候兵讨贼，破军杀将。
营头星。司马彪曰：营头星者，有云如环山坠，所谓营头之星所堕，其下覆军，流血千里。一曰：流星昼陨为营头。
客星《天文总论》曰：客星者，非其常有，偶见于天，此天皇大帝之使，以告休咎也。一曰：客星见无常所，或出西，或守东。日多者，事大而祸深；日少者，事微而祸浅。或见而变色芒角，必有谋杀之兆。其色微小，即有阴谋兵乱之事。
各以星色占之。色白者，其分野兵起。有芒角者，其下破军杀将，侵城夺邑。魏文帝黄初三年九月甲辰，客星见太微左门内。占曰：客星出太微，国有兵。十月，帝南讨孙权。是后累有兵杀。
流星流星，天之使也。自上而降曰流，自下而升曰飞。大者曰奔，奔亦流星也。
星大者使大，星小者使小。星声隆隆者，怒之象也。行疾者期速。行迟者期缓。
大而无光者，众人之事。小而有光者，贵人之事。大而有光者，其人贵且众也。
乍明且灭者，成败也。前大后小者。恐忧也。前小反大者，喜事也。蛇行者，奸也。往疾者，往而不返也。长者，其事长久也。短者，事疾也。流星所坠，其下有兵。无风云有流星见，良久间乃入，为大风发屋折木。小流星数百，四面行者，众庚移流之象。流星如瓮大者，为有发谋起事。凡围城而有流星来往，过城或坠城内营垒之中者，军旅败散之象。流星从彼敌出来吾军止，必当有间谍来说吾士卒，夜半或寅时使至。流星有流不止者，不出百八十日，动众离散。若坠吾军营中大凶，可以速退军避之，一云易将而禳之。流星色青赤，名曰地雁，其所坠者起兵。流星有光青赤长二三丈，名曰天雁，阵中之精华也。其国起兵，将军，当从星之所向，吉。流星有芒或有声。
《天文总论》曰：此为怒气，各以分野占之。色青为忧为饥，赤为兵为旱，黄为喜为土功之事，白为兵为刑罚，黑为疾疫为死为水灾。先看休王而占之，各以日辰宿分所属之国分野论之。流星有光，尾状如匹布，苍白色为使，色赤论兵，色黑论死丧。流星甚大，其光照地，色青赤流四傍者，五谷不登。流星犯日，映日而赤色向日而流者，天下不安。唐太宗大历二年九月乙丑，昼有流星出午没丑，浔桂州山僚陷州城，逐剌史。众星流者，阴阳之精、五行之气形体在下，精曜在上。众星流者，万人不安之象。凡众星并流，将军举兵，随流星所向击之，胜。
后魏文帝和平元年三月，有流星数十万西行。三月六日，诏将军陆真讨雍州叛民，破之。
流星犯岁星，《天文总论》曰：其地辱主。
流星犯荧惑。《天文总论》曰：流星冲荧惑，其下君有福庆。若光映荧惑者，邻国国有奸谋之意，宜谨防之。
流星犯填星，《天文总论》曰：外邦有奸人入国。流星来冲填星，其填星光润，其分野有福。流星犯填星而色赤，其分野有兵；色黑，其分野有水。
流星犯太白。《天文总论》曰：流星来犯大白，其分野军弱，无兵起兵。流星来冲太白，太白无光，其军师有忧。流星润泽，前后有光，而锐来穿太白，其下君有德令盛行，外若有军师即还。
飞星。《天文总论》曰：飞星类流星，自下而上曰飞星。《晋书》曰：飞星大如缶，或有星如瓮，复皎然白，前卑后高，此谓顿顽。其所从者，多死亡。
奔星。《天文总论》曰：有大流星曰奔，其星所坠，其下有大兵。光迹相连曰流，绝迹而去曰奔。
陨星。《天文总论》曰：陨星如雨，有兵乱起。
彗星。传曰：彗星所以除秽布新也。《晋书》曰：彗星，所谓扫星，本类星，末类彗，小者类数寸长，或亘大。见则兵起，水火扫除也，除旧布新。有五色，各依五行本精所生。按彗无光，假日而为。先夕见则东指，晨见则西指，在日南北皆随日光而指。顿挫其芒，或长或短光芒所及为灾。《天文总论》曰：两军相对，有彗星见，随彗所指击之者胜。彗星有行有止，若行者事小，止者事大，各以其分野占之。《荆州占》曰：诸彗出，长三丈以上期一年，四丈以上期三年，十丈以上期五年。凡彗星所干历，百日以上期三年，百五十日以上期五年，二百日以上期七年。彗星见则敌国兵起，得本者胜。彗星昏见，其国受灾。彗星见久，其灾深；见短，其灾浅。彗星出，有叛者兵起。其国一日不出一岁，天下大水，其邦尤甚，运斗枢曰彗星见后曲象旗则王者讨伐四方。
孛星。传曰：孛星者，恶气所生，为乱兵。以分野言之，主兵灭。
虹霓。武密占曰：虹霓，阴阳之气，和则为雨露，怒则为风雷，散则为虹霓。
虹者攻也，阴气攻阳气也。者啮也，灾气伤害于物，如有所啮。一曰：枢星之气散为虹霓者，斗之乱精也，斗失度为之。一曰：阴阳不和交错之气，雄曰虹，雌曰霓。双出色鲜者为虹。暗者为。若攻城，有虹从外入饮城中水城中，主喜；青黑凶，赤白，城陷，大战流血。虹霓有指者，从外顺虹攻之，胜。屈虹入城中，其城可屠。若城上有黄虹贯者，从所指击之，胜。二屈虹东出，其下有大战，亡城破军将死。五虹俱出，兵起，期三年。虹霓似日月晕者，必有破军，先起者胜。
虹从井中出，或饮井水者，主兵起。
风角占（凡四十条）
凡候风之法：选高迥之地，立五丈竿首，作木，书八卦，分四维十二辰，上安三足木鸟。机开转运，使鸟口衔花，视花摇动，即占之。又法：以鸡羽八两，为葆系于竿首，候羽葆平直，即占之。
灾祥吉祥之风：日色清明，风气和缓，从岁月日时德并德合，或乘生气而来，人心悦顺，是为吉祥，主德令下施之应。德者阳德自处，谓丙戌庚子为阳。假如甲日巳德在甲也。阴德在阳，谓乙德在庚，丁德在壬，己德在甲，辛德在丙，癸德在戊，为德合。其有王气者，随四时王方也。
凶灭之风：日色白浊，天气昏寒，共耳叫怒而扬沙，秉刑杀而暴至，发屋折木，详五音而定凶灾，起止刑冲定八方而知善恶，后皆明格矣。
五音之法：一言土，三言火，五言水，七言金，九言木。子午庚，丑未辛，寅申戊，卯酉己，辰戌丙，巳亥丁。假令甲子金从甲数至庚得七，即纳音是金也。
假令乙数至辛得七，即纳音是金也。此乃大挠五音，配五行之音。它仿此以求之。
地有配十二辰属五音之法：子为阳宫，午为阴宫，丑寅为阳徵，未申为阴徵，卯为阳羽，酉为阴羽，辰为阳商，戌为阴商，巳为阳角，亥为阴角。
鸣条以上怒风起止，皆详其五音，与日辰刑杀，五墓五行相生相克，而言吉凶。其下主客之法：即以日辰所得纳音五行是客，时下十二辰与风所来方为主人，则可定主客胜负。假令甲子日，纳音是金，商为客也，时加巳时亥时，此时是木角，为主人。金克木，客胜主人。馀皆仿此。
凡年月日时，四杀五墓上，天气白浊昏塞，皆为凶风。其日三刑最急，坐不及起，有贼暴至。若行，即防有伏兵。岁月日时三刑者：寅刑巳，巳刑申，申刑寅，未刑丑，丑刑戌，戌刑未，子刑卯，卯刑子。己上为三刑。寅午戌杀在丑，亥卯未杀在戌，申子辰杀在未，己酉丑杀在辰。己上为四杀。木墓在未，火墓在戌，水土墓在辰，金墓在丑。己上为五墓。
凡年月日时，三刑四杀五墓之风，天色白浊昏寒，兴兵动众。见此须急准备贼兵奔冲侵掠，严整武备。
八节日占八节之日，风乘王卦而来为吉风。立春日风从艮来，春分日风从震来，立夏日风从巽来，夏至日风从离来，立秋日风从坤来，秋分日风从兑来，立冬日风从乾来，冬至日风从坎来，皆乘王卦。
六情之日申子日贪狼。北方水，水生于申，盛于子。性触地而行，触物而润，多所好而贪，故曰贪狼。
亥卯日阴贼。东方木，木生于亥，盛于卯。木性受水气而生，贯地而出，故为怒；以阴贼气害木，故为阴贼。贪狼必待阴贼而后动，阴贼必待贪狼而后用。
二阴并行，故王者忌子卯也。
寅午日廉正。南方火，火生于寅，盛于午。火性猛烈，无所容受，故为恶。
其气精勇严整，故日廉正。
巳酉日宽大。西方金，金生于巳，盛于酉。金之为物，喜以利刃加万物刃，所加无不宽大，故曰宽大。
辰未日奸邪。上方之情，乐东与北也。阳气所萌，故为上方。辰穷水也，未穷木也。木落归本，水流末，故木利在未，水利在辰，盛衰各得其所也。水穷则无隙不入，木穷则旁行，故曰奸邪。
戌丑日公正。下方南与西也。阴气所萌，故为下方。戌穷火也，丑穷金也。
金刚火强，各归其乡，故火利午，金利酉。酉午，金火之盛也。盛时受利，至穷无所归，故曰衰也。火性无形，金性方刚，故曰公正。
凡寅午己酉丑戌日，风和缓而来，日色清明，皆为吉风，主恩令庆贺。申子亥卯辰未日，皆为凶风，主贪掠阴谋奸诈。又看风来地位，以日时支干五行数言之，王相贼多，休囚贼少。
观风察将凡风势隆隆，如车如雷如击鼓声者，谓之宫风，其将宽和而有信。风势如金如石相敌，如击金声杂佩和响者，谓之商风，其将威猛而好杀。风势肃肃习习，如动林木者，谓之角风，其将仁恕，不可诈欺。风势如奔马，大焱掣裂者，谓之徵风，其将猛烈难与争。风势如流水扬波激气相杂者，谓之羽风，其将贪暴，多奸诈。
主客虑氏曰：两军相当，陈师原野，未知主客胜负如何者，以先举为客，后应为主。常以所占时与来方为主，其日纳音为客。若时与来方能制纳音，主胜。若纳音制师与来方者，客胜。若相生者，为比和，不战。常以地十二位分之。
子为阳宫，午为阴宫，属土。丑寅为阳徵，未申为阴徵，属火。卯为阳羽，酉为阴羽，属水。辰为阳商，戍为阴商，属金。巳为阳角，亥为阴角，属木。王时亦然，皆属主命。假令壬子、癸丑、壬午、癸未、戊辰、己巳、戊戌、己亥、庚寅、辛卯、庚申、辛酉木，皆属角日，为客，军命在木。若风从辰戌，商位上来，时加辰戌者，谓辰戌金能制木，皆主军胜，客军散。若风从子午宫上来，时加子午宫属土，时与风来方属土。纳音是木，能制土，客军胜，主军败，攻城得捷，边城陷。若纳音是木，风从卯酉羽上来，或从丑未寅申徵上来，皆为相生，两军和解。
李淳风曰：两敌相当，先分八卦，以察主客胜负。若风从西北乾上或正北坎上或东北艮上来，宜先举为客胜，后应为主败。若从正东震上或东南巽上或正南离上来者，利后举主胜，先举为客败。若从西南坤上来者，主有谋不成，两不利。
若从正西兑上来者，客有伏兵，主宜设备，否则大败。
用兵胜负谢临曰：初出军日，风从后来，冲雾决云，人雄马嘶，旌旗如举势指敌方，鼓角声清而震响，君臣对问以调和，必获全胜，以建大功。若从傍来，而前向者得天人之助，获敌粮储，敌来降我。若初出军日，风从五音相生位上来，天色清明，人马奔逸，上下欢心，风气调畅，军行胜健捷，将成大功。
假令巳亥角日，风从卯酉羽上来，此名母来翊子。风从丑未寅申徵上来，此名子来扶母。出军当胜，有功。须天色清明，风势和缓者，兵捷。天气昏浊，风势寒色，尘土蓬勃者，即有战伤。
若入敌境经要害过城垒之处，三日内有风雨雷霆从我军上去入贼境，有威怒之势，为天助我军，行克城池，获金玉，盖得龙虎助军之象，谓云从龙风从虎也。
若平安之时，风云相交，即雨至。若用兵之时，龙虎相交，即急战。风为主，云为客。若风势紧大，云气小薄者，主胜客负。若云色浓厚，来势且急，风势微弱，不能震怒者，客胜主负。
谢临曰：初出军，及三日内行，次风势蓬勃逆来冲我旗难举，人声怯马不嘶，从后或从傍起，吹沙触尘，人马行过步回视无迹者，此名鬼风，军必败。若出军三日内，急风甚雨，威不能振者，军必大败。若天气沉昏，风声错乱，或久阴不雨，皆为下谋上，宜设画以顺天意。若出军日顿无风，草木不动者，贼不可得。
若初立牙旗日，飘风骤来，牙旗摧折，旗幡绕竿者，此为不顺天时，上将死。若军行旗幡指后者，三军败，战将死。若半道逢贼分军两向，或战或往，风来逆吹旗幡却飞不进者，大败。若旗帜绕竿或下垂者，交战将死。若营阵既成，旗鼓初张，有暴风卒来相掩，军慕倾、旗幡折、林木推倒者，此为恶兆，主将失位，军人叛散。若风雨逆来不沾衣者，此名泣军，师徒大败。若交战，风雨骤来者，此名洗尸，战士大败。
中国伐夷张衡曰：欲知中国将伐四夷者，当候四季受角之日戊辰、戊戌、癸丑、癸未，为角日。日中、半夜，风势急紧，从四季上来，谓四季属土。土畏木，今日角，木克土，故知中国将伐四夷也。当以风止之处知所伐之地。
假令风止辰，伐东夷；止未，伐南蛮；止戌，伐西戎；止丑，伐北狄。若风止，有雨。景色温和，即不行。若四季受宫之日，丙辰、丙戌、辛未、辛丑未受宫日，风从巳酉上来，或四季上来，皆外兵欲降，不为恶。若四季日，风从巳酉上来，皆贼兵解散。若风势和缓，天色温和，为不来；寒克，即来。
风攻旋射虑氏曰：若敌城相近，攻击未克，风从敌上射我军，经日不绝，止而复起，数日如此者，贼有伏兵欲来袭我，或贼救兵将至。宜整兵戈，待便克之，当得贼城池财宝。若军行敌境，下营才定，未逢战者，昼夜有急风来射我军，云气奔速，乍西乍东，急防贼兵过我营寨。宜按队屯兵，攻其不意。若旋风入营，昏尘蔽天，弋倒幕倾者，宜急设备，以防不虞。若旋风吹物上天，人皆恐怖，宜防军中有人与贼连谋，顺天时，抚将校，犒士卒，则祸去灾除。若与敌相守，营寨相近，旋风历城者，随其所有贼宜设兵备之。或云气旋风从外入敌城者，从入处宜攻，必克。
营寨警悉李淳风曰：两军相近，各有城寨相守，经时胜负未决者，当以风势察之。若风从岁月日时刑上来（假令子年十一月子日夜半有风从卯上来者是。仿此），势迟缓者，宜秣马利兵，急设警备，以防贼至，必有大战；若势急速，乍起乍止当有狂贼，逢小战。若两军相守未击，忽有风从贼方上来初则起尘蓬勃，及至我军之上，势低小高索不紧者，其贼住十里外，兵不交锋，各无相战。
敌城相陷李淳风曰：角日风从子午上来，时交日中、夜半，其势迅烈至寒克者，城必陷；若从角上来，势号怒发折木者，敌兵将至，宜避；若从亥子上来，夜发昼止，大寒，夜必有贼攻其城寨。凡羽日大风寒克，日色昏沉，宜有兵围城寨、客胜主不利。若贪狼奸邪日风从阴贼上来，或商角日天气昏寒，与岁月日时刑相会者，急贼至角日宫时大风击怒者，其城破。
京房曰：宽大廉正之日，风从巳酉上来，天气温和者，敌兵退散；四激上来者，敌兵自退。四激者，春戌夏丑秋辰冬未是也。宽大受商之日，风从丑未上来连三日者，主客军退散。商风起墓中来，不利客，客退。一曰：受商之日，风从酉上来，连三日天色清明，大军皆起。又宽大之日，时加宽大，风从巳酉上来，止于巳酉时，群贼皆散。若宽大日，风从巳酉上来，夜起昼止者，主众贼皆未散。
若昼风夜止，天气温和，上下同心解散。若天色阴寒，亦未解。
夷兵犯塞京房曰：欲知夷兵犯塞，当视四季受羽受宫之日。时当日中、夜半，风势号怒兼带刑杀者，当有夷兵犯塞。乙丑、乙未、庚辰、庚戌，为受商之日。壬辰、壬戌丁未、丁丑，为受羽之日。丙戌、丙辰、辛未、辛丑，为受宫之日。其日风从四季辰戌丑未上来，时加日中、夜半，或申子亥卯上来，其势急速者，有夷兵侵界。昼伏夜行，风势寒浊者，必成也。
李淳风曰：壬辰为夷，乙未为蛮，壬戌为戎，乙丑为狄。其日若风从申子亥卯辰未上来，势寒克者，当有寇入境。若壬辰、壬子、壬戌、壬申日风从申子亥卯上来，其势急者，有外寇与夷狄兵同侵中国。若四季上来，发屋折木，北及三日，主客军入界。若商日，风从阴贼上来，主贼自杀其主。若阴贼日，风从亥卯上来，其势寒克，贼自杀。
军城吉凶李淳风曰：欲知军城吉凶，当视诸角日有风折木，从丑寅阳徵上来，连三日者，城中主军胜，客军散，其将死。城中人力少者，客军退，城中苏息。又五音逐日风起时及地位五音克日辰纳音者，主军胜，客军败。如纯有徵风起，在徵月宽大时，则客军急退之象。
假令甲子日属土为客，时加寅申，风从阳徵上来者，火为主，火起制金，为主制客，则主军胜，客军败若甲子受金之日，风从巳亥上来，时加巳亥属木，金能制木，为客制主，则客军胜，主军败。又寅日风起于寅，此名纯徵日，时加巳酉为宽大时，有风卒起，为客军急退之象。
李淳风曰：凡军营久相固守。及初下营后拟为攻却未定，或有八难风生者，亟须回避。若贼攻城，城必下风起时其状偏历八方，周旋不定，折木发屋，吹尘不解蔽天，城可屠，宜预设备防之。其风止，则令弱兵先退，奇兵渐进，以强马向敌，作陈而回之。若城内忽有强风起，势大恶，倒弋惊人，宜严警备。若旋风入营，天色昏暗，吹帛向空，人皆见之者，其军不利，宜祭天地，良将预知，故顺天时，抚士卒，劳军伍，则灾消。
风来知贼数李淳风曰：欲知贼数多少者，视风所来之门为月期所乘，辰为黑道，以止发时支干为人数，乘王相则数倍，乘休囚则减数。
假令风从坎上来，起夜半止日中者，坎居子位，建子为十一月，子数九，其贼当以十一月来，住九百里或九十里，内贼九人或九十人九百人。王气十倍，相气五倍，休废如数。支干数甲己子午各九，乙庚丑未各八，丙辛寅申各七，丁壬卯酉各六，戊癸辰戌各五，巳亥各四。日辰王相十倍，休废如数，囚死减半。若大国兵临未阵则言万数，中邦言千数，边寇言百数，各以大小论之也。
伏兵京房曰：暴风忽起，昏尘蔽天，坚叶茂条皆落起于三刑五墓之上者，宜防前后，当有伏兵。
