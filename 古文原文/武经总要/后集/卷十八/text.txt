云气占
将军气象。将军气上达于天，主名将多谋。猛将之气如龙，两军相当。若发其上，则其将猛锐。如虎在杀气中，猛将欲行动。发虎气中赤，主有暴兵起，吉凶以日辰决之。又猛将之气，或如火烟状，或如山林竹木，或紫黑色，或上黑下赤，或似黑旗，或如张弓弩或如尘埃，头锐本大，住於营垒军上者，皆猛将气也。
军上气如仓，日见而益明者，此猛将之气，不可击。军上气黄白而转泽者，将有盛谋，不可击。气青白而高者，将勇。若大战，观气前白后青而高者，将弱士勇；前大后小者，将怯。敌气上黑下赤，气在前者，将精悍不可当。气清而束散者，将怯弱。军上气发，渐渐如云变作山形者，将有深谋，不可击。若在吾军上，速战，必大胜。敌上气如蛟蛇向人，此猛将气，不可当。若在吾军，战必太胜。凡赤气上与天连，军中有名将，一云贤将。
军胜气象。凡将帅士卒勇锐者，则为胜气，可察而行之五色云。凡气上与天连，此军士强盛，不可击。若在吾军，可战，必胜。军上气如火光，将帅勇，士卒猛，此气不可击。在我军上，速战，大胜。军上气形如山，或如林木，将士骁勇，不可与战。若在我军上，战必大胜。军上气如尘埃粉沸，其色黄白，如旗旌无风而，此军欲胜，不可击。两军相当，敌上有气如粉沸赤色者，兵说不可击。
在吾军上，战必大胜。营上气黄白色，光润重厚者，勿与战。两军相当，上有气如持斧，外向敌，战必大胜；向我，主凶。两军相当，上有气如蛇举首向敌者，战必胜。敌上气如匹帛者，此雄军之气，不可攻。若在我军上，战必大胜。敌上有云如牵牛，未可击。遥望军上气为斗鸡，赤白相随，在他军上，主得天助，不可击；若在吾军上，可战，大胜。军营上有黄赤气，上达于天，亦不可攻。凡军上有五色气，上与天连，此天应之，军不可击。其气上尖下大，其军旅日增，主兵卒锐。其军上气似堤覆，前后白，必胜。若覆吾军上者，急往击之，大胜。军上气锐色黄白，团圆而润泽者，敌将勇猛，其士能强战，不可击。云如日月，而赤气绕之，如日月晕状有光者，所见之地大胜，不可攻。敌上气如云，下如中天而至，及吾军上常有气不变者，坚固难攻。凡云气如虎踞在军上者，胜。军上气如尘埃，前后高者，将士精锐，不可击。敌上气如虎伏者，其兵锐难攻。军上气如华盖，勿与战。有云其状如飞鸟，所见国战胜。云如旌旗，如锋刃向我者，勿与战。两军相当，敌有气如飞鸟徘徊在军上，或来而高者，兵精锐不可击。黑气出上，有赤气临我军上，敌强我弱。军上气如马，首低尾昂者，勿与战。军上云如杵，勿与战。望四方，有赤气如赤鸟在黑气中，如黑人在赤气中，如赤杵在黑气中，如人拾拾五五，及状如旌旗在黑气中，有赤气在前者，敌人精悍不可当。
敌上有云如山岳，不可击。有云长如引索在阵前后或一或四，黑色者，主有阴谋，青赤黄色者，急去。月晕有黑云气入晕中者，随所入击之，胜。晕有抱，所临者胜。日晕相交者，居上胜。虹直指，顺之而击，可胜。晕有抱，如虹顺绕抱者，胜。日旁伴晕，两头尖，有大战者随所指击之。
城吉气象凡白气从城中南北出者，兵不可攻，城不可居。城中有黑云如星，名曰军精，急解围去，有突军出，客败。城中有白气如旌旗者，胜。若赤界其边精锐不可当。
赤云临城，有大喜庆。黄云临城，亦有大喜庆。青色从城中南北出者，城不可攻。
青云如牛头触人者，城不可攻。城中有气出于东，其色黄，此天城，不可攻。白气从中出，青气从北入及回旋者，军不得入城。诸攻城围邑，过旬不雷不雨者，为城有贤辅，疾去之勿攻。城中气出于外，如火烟者，主人欲出战。其气若如无极大极者，不可攻。城中气如双蛇者，难攻。若前高后卑，攻之可拔、后高前卑者，不可攻。赤气如杵形，从城下出向外者，内兵突出，主人胜。城上有云分为两彗状，攻不可得。城上之气不见于外者，不可攻。有赤气从城上出者，兵内胜，宜避之。凡城中有诸气从城中出入吾军上者，敌家气也。蒙气绕城不入者，外兵不入。日晕有青气从城中起四出者，中胜，勿攻。
战阵气象气青白而高者，将勇，大战。气如人无头，如死人卧敌上，气如舟蛇，赤气随之，必大战损将。四望无云，独见赤气如狗入营，其下有流血。四望无云，独见赤云如立蛇，其下有流血。四望无云，独见赤云如覆船者，其下有战。初出军日，天昏溟漠，云气阴沉寒者，必战。若清畅晴和，风尘不动者，不见敌，亦不战。有青气，战军之旺相方上有者，当成交战；不见者，不战。若白蛇赤蛇见敌上，其下必大战流血。赤气屈盘停住者，其下有兵流血。白气如军入北斗中转移者，其下有流血，大将死。云如农夫耕垅者，兵必大战。日傍有气相交贯穿，或相背，军中不和。日有白气若虹交见者，从上击下，胜。无军而见者，下必流血。
两军相当，必交战。有白虹四五六见者，亦必大战。日旁有一缺，主万人死。其下两军相当，不利先举。月初满而蚀，有军必战。日月有赤云截之，如大杵，军在外，万人死。其下两军相当，不利先举。阴谋气象白气群行徘徊结阵来者，为他国人来，欲图人不可，视其所往随而击之，可得。日月蒙蒙无光，士卒内乱。将军宜循法度，察有功，以自明。及有兵内发，用严刑而伺奸人者，胜。天气阴沉不雨，昼不见日，夜不见星月，三日巳上，阴谋也将军宜谨左右及敌人。五日至日，有谋拥蔽，将夺其权，主刑杀事。连阴十日，乱风四起，欲雨不雨，名日蒙臣谋上。天阴沉，日月俱无光，昼不见日，夜不见星月，云蒙而不雨，此谓君臣有阴谋，两敌相当，共图议事。若昼阴夜月出，上谋下；若夜阴昼日出，下谋上。黑气如憧出。于营中，上黑下黄，敌欲来战，无诚实之言，九日内宜警备之。黑气游行中含五色临我军上，敌必合谋来伐，及谋军自败。
攻城气象凡城上有赤气黄气四面绕之，城中大将死，城降。城上赤气如飞鸟，城可急攻，必破。城上有赤气有如破阵，城可攻。城上无云气，士卒败散。城上营中有赤黑气，状如狸皮班，及正赤者，军破。城上气如死灰色，及上不出者，城可攻。
攻城围邑，其气如灰，气出而覆其军上，士卒多病，城可屠。城上气出复入城中者，人欲逃遁。城上气聚如楼见外者攻之可得城中气起而上赤者，城可屠。城上有云如众人头，赤色，下多流血死丧。气出南北，城可克。其气出而东，城可攻。
其气出而西高，城可降。其气出而覆其军上者，士卒多病。其气出而高，无所止，用日久长。有气从城外而来者，兵欲盗攻。凡攻城，黑云临城者，积土固险之象。黑者，水之气，城池之象。我据城敌不可攻；敌据城，我不可攻。有白气如蛇来止敌城上者，急攻之，小缓则失。若从其城来指我营者，宜急固守。凡攻城，有见白气绕城而入者，随所入急攻之，小缓则失。凡攻城，若雨蒙雾黑日光无色者，主胜勿攻。云气如雄雉临阵，其下必有降者。蒙雾围城而入城者，外兵得入。有云如立人之状，或如立牛围城上者，气如交虹向内者，城可攻。若有云内屈，虹从外入城中，三日内城可屠。日重晕而白虹贯日，围城客胜。
暴兵气象白气如瓜蔓连结、部队相逐，须臾罢而复出至八九者，急兵至。白气如仙人衣，千万连结、部队相逐，罢而复出者，当有千里兵来。黑气从敌方来我军上，敌欲袭我，敌人必至，宜备不宜战。敌回，从而击之，小胜天色苍茫，有此黑气，依日支干数内推之，无风雨则此气发之方必有暴兵。日克时则凶，时克日自消散。
此气所发之方，当有使人告急。一人来则气一条，二人来则气二条，三人来则气三条。若满散一方，则有众来。期至依干支数而算，有风雨则伏。壬子侯兵四望无云，独见赤云如旌旗，下有兵起。若遍四方者，天下尽有兵。若望四方无云，独见黑云极大，天下兵起。云半天，兵半起，名曰天沟，三日内有雨灾解。敌欲来者，其黑气上有赤云，其下敌必至。云气如旌旗，贼兵暴起。气如人色，赤白而悴至者，是暴兵起。气如人持刀盾，有云如人坐，赤色，临我城邑，有卒兵至，惊恐，须臾去。赤气如人持刀节，兵未息。云如赤虹，有暴兵。白虹长出，皆有暴兵流血。有云如人行止不定，有暴兵。赤云如火者，所向之处有兵。天有白气，状如白布，经为丑未者，天下多兵，赤者尤甚。有云如胡人列阵，天下兵起。白气起，广六丈，东西亘天下，有兵起。有云如布匹亘天下，有兵起。有云如狗四五相聚围者，兵起。四方晴明，独有赤云赫然者，所见之地有兵。
伏兵气象军上有黑气浑浑圆长，赤云在其中，其下必有伏兵，不可击。两军营欲战，或对垒相守，望彼军上有白气粉沸起如楼阁状，其下伏兵万人，不可轻举。军行近山林坑谷间，当善防。既是伏之地而止有气者，不疑。云气纷纷相连，及似蒿草数尺，此以车骑为伏兵。云如布庐之状，及似蒿菜盈尺许，此以步卒为伏兵。
伏兵之气如幢节状在黑云中，或如赤杵在云中，或如黑人在赤云中，勿先动。黑气出营南，贼逃，我后有伏兵，谨候察之。两军相当，有赤气者，乃伏兵之气。
若前有赤气，前有伏兵，后有赤气，后有伏兵。左右亦如之。审察则知伏兵所在。
军上有气黑色，黑色中有赤气，必有伏兵，不可攻。前有黑气，后有白气，必有伏兵，不可攻。有云如山林在外者，有伏兵。
军败气象敌气上黄下白，名曰善气，所临之军欲求和退。敌上有气囚废枯散如马肝色，如或死灰色，或类偃鱼，皆为将败。敌上气乍见不见，乍聚乍散，如雾始起，此败气，可击。若上大下小，士卒日减。凡军营上十日无气发，此军必败。有赤白气乍出即灭，外声欲战，其宝欲退散。黑气如坏山随军上者，名日营头之气其军必败。军上气如火光夜照人，军士散乱。军上白气出而半绝者，军欲败走。一绝一败，再绝再败，三绝三败。在东发白气者，灾深。军上气如羊形，或如猪形，此是瓦解之气，军必败。敌上有气如双蛇疾往，攻之大胜。军上有气，中似双蛇守日，急往攻之，大胜。军上气如粉如尘如勃如烟，军欲散。军上气五色杂乱，东西南北不定者，其军欲败。军上气如群猪在气中，此衰气，击之大胜。军上赤气炎炎降于天，士众乱，将死。赤气如火光从天上来，流下入军中，军乱将死。
彼军上有气苍苍须臾而散，击之必胜。在我军上，宜固守。军上有黑气如牛形，或如马形，从气雾中下，渐渐入军，名曰天狗下食血，主军散败敌上气如群鸟飞乱衰气也伐之则我军胜。望彼军上气如垂衣如人相随，击之可得。望彼军上气纷纷如转蓬者，急击之。彼军上气色如扬灰，敌退去。其气苍黑，形如纷乱者，士卒饥。两军相去十里内三里外，望彼军上气高而前后青白散，此败军之气，可击。
云如覆船如车盖者，其军必败。云气如人头临军营中，战不胜，主流血。敌上云如群差羊如惊鹿，必退走，宜急击之。云如卷席如布匹乱坏者，皆为丧败之兆，可攻而擒。云气盖道，蔽蒙昼宜者，饭不暇食，炊不及熟，可急去也。云如鸡兔临营者，军败走。军上气黑而卑，如倒楼状，军移必败。云气如击牛，凶败之象。
敌上气如双兔，如飞鸟，如缺堤，如坏屋，如人相指，如人无头，如惊鹿相逐，如两鸡相斗，皆为将败之气。凡降人之气，如人皆叉手低头拜踞，又如人叉手相向而立。又白气如鸟聚入屯营，连结百余里不绝而须臾下者，当有他兵来降。气如黑山，以黄云为缘者，欲降伏之象。气青而渐黑者，将欲死。云气如人头者，是将军失兵之象。散军之气如燔生草之烟，前虽锐后必退，得岁月利，便击之，必胜。黑气临营，或聚或散，如鸟将宿，主敌人畏我，心意下营不定，终必逃遁，必有大胜。若在吾军，善抚士卒。日晕中有气如死蛇者，将死。两军相当，不利先举。日旁有赤气如垂钟，其下有将死。日月晕，有青气，所临者败。军上有白虹及屈者，败。军上有白虹及入营者，败。日晕气后至，军先去者，败。凡日月晕与气亦晕，以先至者为发，以先去者为败。军上若日旁虹及犯逆之，战者败。日晕有四缺在外，军尽散败。
气象杂占星有两彗，上似有盖，下连星，名归斜。归斜见，主有归国者。日晕有黄花色，抱珥直光戴覆黄色，皆庆喜之事。
京房占曰：赤气如撤盖覆于军上，千里内，战有庆；千里外，战有忧。黄气临营西向东战，并凶；北向吉。赤气随日出，军必有忧；随日没，外必告急。
赤气漫血色者，流血之象。赤气如火形见者，臣叛其君，不过三朔。
赤气如龙蛇在山头上，又夜光见者，王臣离其君，为客所伤，人民流移之象。
黑气如死人头在他营上，主敌人有所献，且求降，许之。不许，必战切，虽戒士卒，主多死。黑气如牛头龙马蛇变化，当审而察之，夷兵欲败中国，宜达伺侯谗言为恶。凡出向东伐而有白云从西来，随而击之，胜。若有赤云从东来逆军者，敌胜，我军当败，急宜守。他仿此。
黑云如积土在我军上，来敌袭我，我必坚守，经月敌心离而后战，大胜。凡对敌在东方，白云东去而有云又东来相迎须臾过者，云己去而有风随之，所望如龙虎之状，若在我军，皆大胜。虽云从而风逆者，亦不可战。凡有云气横来者两军未合，急先伏止，当有遁将。若黄气在吾军者，急令举兵，不速战，主士卒惧，人心有随必罢军，吉。凡两军相当，彼上有赤气状如匹帛，广长数十丈，其下色黄白，必有背叛之军。昼见在臣位，夜见在兵，宜备之。凡被围，平旦视围上气郁郁如火光芒势翕翕然者，其方有救至，无者无救。军行有白气如虹者，军大惊，宜备之。若黑气南北如阵，国将有忧。不然，有大水为害。白云白气极天南北如阵，有忧；黑云东西如阵，有忧。若天气苍苍而东西极天移日不动者，为忧深。此气以戊己日出为灾。赤云临围上东西如阵者，败。
凡雾，春以甲乙寅卯日气色青出东方向季者，客胜。凡雾夏以丙丁巳午日气色赤出西行，为利客，主人凶。凡雾四季以戊己辰戌丑未日色气黄行向北利客，主人内乱。凡雾秋以庚辛申酉日气色白东行，利为客，先举兵胜，后举兵败。凡雾冬以壬癸亥子日气色黑，利南行。
凡兴军动众，云气乱坏，大风将至，视所从来避之。云甚润厚，大雨必暴至。
四始之日，有黑气如阵后重大而多雨。气若雾非雾，着衣冠而濡见，则其城带甲而趋日出没时，有云横截之，白者丧，黑者惊。三日内有雨，其灾解。
云气如兔临军营中，其军士死亡。天有青气入营者，兵弱惊恐。天有赤气入营者，暴兵惊。天有黄气入营者，有兵和解。天有白气入营者，兵强。天有黑气入营者，大主疾病。一云主兵相残，宜急移营。有云如蛟龙，所见处将军失魄。
有云如日月晕，赤色，其国凶；青白色，有大水。有云状如龙行，国大水流亡。
凡遇四方盛气，勿向之战。甲乙日青气在东方，丙丁日赤气在南方，庚辛日白气在西方，壬癸日黑气在北方，戊己日黄气在中央。四季之战，当避此，吉。逆之，必败。甲乙日，平旦所向有白云，不可攻。丙丁日，日中所向有黑云，皆为坚敌，不可攻。他放此。赤气如火者，叛其君。赤气加西方，客胜；加北方者，客败；加东方者，和解，不斗，加南方进，军还，天下安。他仿此。
凡天见五色云气，望东西南北至子午卯酉。若百步千步十丈百丈而来如车道行者，若与日辰相克者，大斗；不相克者，不战。若临生气方，有天命至，为兵强相气，若战必胜。若临死气，为丧败之气，军在丧败之上，大凶。若在贼上，主拔围降敌。若在休囚之方，宜罢兵谨守之，吉。
行军灾异杂占将帅床上及棹无故自动者，主远行。如无远行，下欲谋之。将帅衣服无故血汗，下欲谋上宜施恩警备。将帅枪刀剑箭无故出匣者，主斗。
凡军马旗纛无故倒折，主大将失位。鼓角刀剑自鸣者，阴谋之应。
将军眼睑目动，耳鸣忽聋，及无故自惊，不觉咄嗟眼泪者，并是下人起念生谋，宜防。
军中马生角，下谋上。
将帅骑马之次无故回头，啮人靴登，触人衣裳者，主下有阴谋已成，防之。
大将门厅自鸣者，下谋上将。鸦鹊禽雉等飞入帐幕中无声者，必有下伤害。
大将军食次，其匙箸自动者，其下行毒。狗无故上床，主下谋上。蛇入厅及帐幕中屈盘者，勿损之，有阴谋相助。将帅睡中高语，自觉惊，寝计谋，必有神助之应。
凡城郭中及营寨中木上有鸟作巢，忽树巢折卸鸟去者，兵大凶，宜别下城寨。
若梦得大鱼者，战大胜。若梦闻雷劈破贼，急进兵，大胜。梦见日晕，有下入谋上。梦见霜雪，军将失势。夏月大凶，士卒逃散。梦见捶鼓大鸣，大胜；小鸣，小胜；不鸣，不胜。林见食泥土，必收城郭。梦鸣，见大水泛涨，军阵必胜。
梦见自身病，必加爵。困者甚吉，傍有哭声者大凶。梦见吐呕者，有病出也。梦见水干得小鱼半生半死，主口舌，五日内当战，主胜。梦见牙旗倒折，军威失利。
梦见走马得快，利战，胜，行迟者，凶。梦见身入井者，被牢狱厄，宜抚士卒。梦见人遗刀剑，利战，必胜。梦见身飞扬者，战胜名闻千里。梦见大道中走，及大战者，有战。
凡为将帅，领士卒，察渊奥，测成败，参诸天道，不可不知常视神光，可见吉凶。欲交战之时，当以手拥眼角，则见光色。若见光色，各以五行言之。黄光，必护敌人；金帛赤光者，大喜；白光者，兵刀相交，主流血；青光者，主有忧；黑光者，主大忧。
凡出军，忽见虎狼在军前后吼哮，及入军营中者，不出五七日有战，先冲突者大胜。又云虎豹熊入军营中者，及伤害人者，主大贼。至獐鹿之类入军营者，皆主营空，急移营，吉。军行营幕己成，忽有虎从外入我营走过军中者，急移，必败。凡猛兽至军营中，敌人必勇，必有突入我营之机，或有奸觇我军，宜慎之。
凡两军相当，有飞鸟入我城垒营阵者，大凶，急移营阵，吉。两军相当，有虎狼豹狸走入其中，或走围绕军营悲鸣者，将有凶，必大败。宜抚军士，翼日而战，吉。若从彼军中鸣，急宜进兵攻战。若有猛兽横入军营中者，急宜备战，主必败。
凡军中或有豹狼及雉飞入军者，皆凶，急修德杨武，吉营阵前后左右，有狐狸向军四面鸣者，战必败，宜固守。军营城垒往往捉得狐狸者，敌入来战，必破败。
凡狐狸獐鹿之类入军营不出，五日，主军惊将，可移军侯防，必得敌人，另建营寨，吉。凡野兽入军，皆与主将为应，兆两军相当，应。禽兽从将军命德土来，或岁日月德上来，皆吉庆若从将军命刑及岁月日刑上来者，主失位，大凶之兆。
凡军行，马无故食砂石者，决应兵强战胜也。凡军中众马晨夜鸣叫不息者，当有暴兵至，防急去，主士兵战败之兆。
太乙占太乙者，天帝之神也。其星在天乙之南，总十六神。知风雨水旱，金革凶馑之应，立阴阳二局，存诸秘式，列星文之次舍，分野之灾祥，贵乎先知为之备。
用军行师，主客胜负，盖天人之际，应可察焉。
出军太乙主客胜负占经求年月日时四季太乙，入七十二局，立成得七局之数。乃用其局凶吉岁计小游积年一百九十三万七千六百一，以周纪三百六十除之，庆历甲申岁用第二丙子元九局。月计，甲申年前十一月建甲子，立五纪第四庚子元二十五局。求月计三元六纪法，日计与时纪同。甲子甲午年十一月建甲子，月计第一纪也己亥、己巳，第二纪甲戌、甲辰，第三纪己酉、己卯，第四纪甲申、甲寅，第五纪己未、己丑，第六纪从第一元通数数之。求纪法六十除，求元法七十二除之，有余者为入局。求日计太乙入局之法，至所求积年，以章月八千一百二十六乘之，章岁六百五十二而一为积月又以月法一千四百四十七乘之，日法四十九而一为所求。天正十一月朔，大小余每日加一算，其积日即以三百六十除之，以纪法六十去之，馀为八纪日。又以局法七十二去之，馀为日局之数。依法求之。求时计，于日计甲子上取之，与月计六纪法同。求太乙四计用法行宫法三，每二十四行一周天，月行十六神，乾坤重一算，阴局取其冲，艮巽重留计神，子岁计起寅退行。日月时同从天月命算，至太乙之宫前止，得主算之数，三之为参将命算。乾坤艮巽八宫二宫四宫六宫为六神，正起宫数，数之间辰有八节，戌亥丑寅辰己未申是也。
天目在此起一，馀依宫数数之。客算以计神加和德宫，天上十六神加临地下十六神于主天目之下，是始击将所临依前命算数年得之算，即得客大将所在宫，三因为参将。计目以岁日月时计，合神加岁月日时天目下为定。计日所临命算数得定，计大将所在，助客之算也。即看与太乙同宫之时，主名曰囚，在太一前后一宫或一辰名迫，始击同宫名掩，在太一前后名击。大小将在客主目或太乙宫前后为挟。
大小将自相同宫为关，则有客关、主人关。客当相关之时，若一林二虎、一泉二蛟，气有盛衰、势不两立，则以主客目所临之神五行决之，胜负可见。若主客得五。并十五、二十五、三十五者，名八门杜塞，不利兴师。若算得二，名略地。
经云：出兵略地，并用其二，客得则客利，主得则主利。凡客算以长多为胜，短少为负。若算长多，利深入；若算短少，利浅入。凡出军宜向算，战阵利背算。
凡伏兵，必有掩迫之时。凡奇兵，必各置于客主大杀之地，天目始击将也。奇兵者，百人用三十为之。皆依此为则。侯得敌人之便，鸣鼓高旗鼓噪之，令窃发而取胜。故曰能知奇伏，转祸为福。将若不知分合，不可以语奇。
太乙有用兵举旗之法，难求精妙，今采其指归。若算得一八，即用曲阵，举黑旗。算得三十，用直阵，举青旗。算得四九，宜用锐，举赤旗。算得二五，用圆阵、举黄旗。算得七六，用方阵，举白旗。若算三门具，五将发，利以兴兵动众。但文昌主目不囚迫，始击客目无掩击，即是三门具，五将发。不在所直，入门之下吉。入门算法繁而无用，今更不录。
凡太乙天目在阳，算得偶为和。太乙天目在阴，算得奇为和。阳者谓太乙在八三四九宫也，阴者太乙在二七六一宫也。天目在正宫为阳，间神为阴。凡算得阴阳和，利以兴兵。
凡言主客者，先后之礼，动静之义也。陈兵原野，旗鼓相望，先动为客，后动为主人。安居之伐，先举事者为主人，后应者为客。欲明天道，审逆顺，先作主人岁计，次推客计。若客主俱得善计，三门具，五将发，阴阳和，利以称兵，所向必克，先起则胜，后起则败。若客主俱得恶计，三门不具，五将不发，阴阳不和，先起者败，后起者胜。若客主计一吉一凶，则利客，客胜。吉凶等则算长者胜，算短者败。
凡占外国动静，皆以时之客计占之算将八门杜，贼不来。若三门具，五将发，阴阳和，不关格掩迫，客主俱会太乙前，所闻见为实。占贼来降不为盗：若天目数转而北行者，为不来。
凡占敌使可信，当视太乙所制。假令时计，太乙在二宫属火，始击将临武德属金，火制金，敌使来不敢有他意。
凡占间牒有无，当视贼目。假令太一在一宫，则六七宫为前外，八三四宫为后内，若客目临戊阴主，为贼来窥觇间牒。
凡占射贼来多少，名客算。十六已上阴阳顺，有虏必多，有将。若十五已下，虏少，无将。天目临左，虏从东方来。临右，从西方来。八门杜，不来。若天子巡狩，太乙天目在四维之岁。若举方正，必在亥卯木之岁，及太乙岁计三门具五将发之年。
凡占闻事虚实，占天目掩迫太乙，闻不善事实，善事虚。若三门具五将发，闻吉则吉，闻凶不凶。若三门不具五将不发，闻凶则凶，闻吉不吉。
凡对敌常须观风云之势，察飞鸟之情。若太乙所在风云飞鸟从冲对上来，急须准备。假令太一在九宫巽属木，风云飞鸟从一宫来属金制太一，大凶。若风云飞鸟从主人太乙德上来，急击其冲，主人胜。若从客自大将宫来，则主人急宜备敌。
凡太乙算得一至四，步卒在前，车骑次之；算得五至九，车骑在前，步卒次之。
凡云风气随日干五行在我军上往敌，我利。假令壬癸日黑气在我军上，自北之南，随云气攻南，必胜。
凡择日择时，当审日时之计所利兴兵吉。
太乙神名凡十六神，其年月日时计命起武德侯时计有阴阳。冬至气应后用阳局，夏至气应后用阴局。其阳局皆以阳局所命之，对冲则阴局太乙所在也。
十六神名：申为武德，酉为太族，戌为阴主，乾为阳德，亥为太义，子为地主，丑为阴德，艮为和德，寅为吕申，卯为高丛，辰为太阳，巽为太昊，巳为太神，午为太威，未为天道，坤为太武。
辨九宫太乙有蹉宫之义，即一宫在西北，二宫正南，三宫东北，四宫正东，五宫居中，六宫正西，七宫西南，八宫正北，九宫东南。
十精太乙皆以七十二局之数除之年月日时。
十精太乙同候风雨灾变，军行不可不知：一曰天皇，以小周法二十除之，不尽者，命武德，顺行十六神，至阴德和德太昊太灵太武重留一算，即天皇所在。阴起吕申逆行。
二曰帝符，小周二十除之，不尽者，命起阴主，顺行十六神，至地主高丛太成太族重留一算外卯，即帝符所在。阴起太阳行逆。
三曰天时，以小周十二除之，不尽者，命起吕申，顺行十二辰算外，即是天时所在。阴起武德。
四曰太尊，以小周四除之，不尽者，命八宫坎六宫次二宫次四宫，逆行四正宫算外，即太尊所在。阴起二宫四八六。
五曰飞鸟，决飞鸟小周九除之，不尽者，命起一宫，顺行九宫算外，即飞鸟所在。阴逆行。
六曰五行，以五行小周法五除之，不尽者，命起一宫次八宫三九七算外，即五行所在。阴起九宫二七一三。
七曰八风，以小周九除之，不尽者命起二宫，顺行九宫算外，即八风所在也。
阴起八七六五四三二一九。
八曰五风，以五风小周九除之，不尽者，命起一宫次三宫五七九二四六八算外，即五风所在。阴起九七五三一八六四二。
九曰三风，以三风小周九除之，不尽者，命起三宫次七二六一五九四八算外，即三风所在。阴起七三八四九五一六二。十曰太乙数，以太乙局法七十二除之，不尽者，命起一宫数次二数顺行算外，即太乙数所在。阴起九宫逆行也。
十精与太乙诸神相合主风雨，以休望消息用之。
经曰：天皇太乙者，在紫微垣勾陈口中。《星赞》曰：天皇上帝，秉万国神图。天皇若与太乙合，则日晕大风。合于旺相之地，风遍天下。合在东方，日晕大风。合在西方，日晕有云气。合南方，大昏。合在北方，阴昏。天皇若与天尊合，有大阴雨，日月为变。天皇若与飞鸟合，天小阴雨。天皇若与天时合，有小阴昏。天皇若与五风合，有疾风起。天皇若与太乙计数合，有大风雨。
经曰：帝符太乙者，天节之所使也。《星赞》曰：天节奉使，专对无疑。帝符若与太乙合，则日昏大风。若合在太乙旺相之地，小雨小阴云，有狂风卒起。
帝符若与天目合，当小阴疾风，或日月有变。
经曰：天时太乙者，鸡星之使也。《星赞》曰：鸡鸣伺晓，审候察时。天时与太乙合于旺相之地。有风云卒起，或则阴雨。
经曰：太尊，黄生之长。若与太乙合旺相之地，有大阴雨寒。若合在八宫，日晕。合在六宫，阴昏。合在二宫，大阴寒。合在四宫，日昏。太尊与飞鸟合，天温有水雨。太尊与帝符合，天有阴与大昏。太尊与天目合，天有阴雨。
经曰：飞鸟太乙者，土星之使，朱雀之体也。则主天星有变。飞鸟若与太乙合，有大风。飞鸟若与天时合，有阴风。
经曰：五行太乙者，五星之使也。其变犹影向之与形色也。五行与太乙合在旺相之地，暴风大寒，云气昏暗，或则有雨。五行与天目合，有大风阴，日月有变。五行与八风合，有小风阴雨。五行与五风合，有小阴，日月为变。五行与帝符合，风昏小阴。五行与太尊合，日月变色，小阴。五行与天符合，有大阴，昏风云起。
经曰：八风太乙者，毕星之使也。谓毕有八星，故曰八风。八风与太乙合在旺相之地，小雨八风与五行合，有风昏。八风与天时合，阴，日月有变。八风与帝符合，阴雨。八风与天星合，有大阴疾风，日月为变。八风与太乙合阴宫，有雨；合阳宫，有风。八风与帝符合，阳雨。八风雨天星合，有大风疾，日月为变。
经曰：五风太乙者，箕星有五，故曰五风。五风与太乙合在旺相之地，日月有变，连阴不见天，暴风疾雨并作五风与太尊合，天小阴雨，日月有变。五风与飞鸟合，疾风起。五风与天帝符合，有大风雨。五风与天时合，大风。五风与天目合，天阴小风，日月为变。
经曰：三风者，心星之使也。心有三星，故曰三风。三风与太乙合在旺相之地，日月无光，寒云四起。三风与天将合，有小阴风。三风与鸟飞合，有疾风云阴，日月变色。三风与太尊合，小阴风。三风与帝符合，小阴。三风与五风合，日月有变色，有小阴。三风与天星合，天温小风阴，日月有变。三风与天目合，有大阴雨。
经曰：太乙数者，五子九七十二局之数也。数与太乙合，日晕大风起。数若与太乙冲者，日晕风起。数得三十，日晕大风。数得四十，阴雨黄雾。数得五十，日晕大风。数得天目旺相合，日晕。数与太乙挟天目，阴雨日晕大风。数与飞鸟合六八九宫者，日晕。数与天地并，日晕。天十地九数与主计八合，日晕。数与天地相当，大风数与太乙飞鸟合，疾风。
推侯十精太乙云气经曰：常以太乙初移宫，日出、日午、日脯侯日旁、馀二日不侯也；及时计初移宫时，馀二时亦不占，当侯日之上下左右。若云气色青，而日时计三四，则变发在寅卯时。若云气色赤，而日时计得九二，则变发在巳午时。若云气色白，而日时计得得六，则变发在申酉时。若云气色黑，而日时计得一八，则变发在亥子时。
经曰：帝符、太尊、天时、五行、八风、五风、三风，与太乙合在阳宫，则为晴为旱；合在阴宫，则为阴为雨。合阳者阳位，阴者阴位也。天皇与太乙合在阳宫，则日晕昼冥；合在阴宫，则日月晕夜昏。飞鸟与太乙合，则从风从其下来：天气纯厚则雨，天气华薄则风，天气黄雾则晕，天气黑赤则风，天气青白则寒，天气凝润则雾雨。云气如归则晴，云色文彩轮困萧索，则天文大晴。若天旱则以常阳占之，若大雨则以常阴占之。若得旺相气，则其变疾而速也。
