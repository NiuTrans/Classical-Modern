出奇
战国廉颇为赵将，秦使间曰： 秦独畏赵括耳，廉颇易与，且降矣。 会颇军多亡失，数败，坚壁不敢战。又闻秦反间之言，使括代颇。括至，则出军击秦。
秦军佯败而走，张二奇兵以劫之。赵军遂胜追，造壁不得入，而秦奇兵二万五千绝赵军后，又五千骑绝赵壁。赵兵分为二，粮道绝，括卒败。
突厥犯塞，炀帝令唐高祖与马邑太守王仁恭率众备边。会虏寇马邑，仁恭以众寡不敌，有惧色。高祖谓之曰： 今主上遐远，孤城绝援，若不死战，难以图全。 于是亲选精骑二千，出为游军，居处饮食，随逐水草，一同于突厥。见虏侯，骑但驰骑射猎，示若轻之。及与虏相遇，则掎角置阵，选善射者为别队，持满以待之。虏莫能测，不敢决战。因纵奇兵击走之，获其特勒所乘骏马，斩首千万级。
唐太宗尝选精锐千余骑为骑兵，皆皂衣黑甲，分为左右队，队建大旗，令骑将秦叔宝、程咬金、尉迟敬德、翟长孙等分统之。每临寇，太宗躬披黑甲，先锋率之，侯机而进，所向摧靡。常以少击众，贼徒气慑。
开元二年，吐蕃精甲十万寇临洮，王率所部二千人，卷甲倍程，与临洮两军合势以拒之。贼营于大来谷口，吐蕃将坌达延文率兵继至。乃出奇兵七百人，衣之蕃服，夜袭之。相去五里置鼓角，令前者遇寇大呼，后者击鼓以应之。贼众大惧，疑有伏兵，自相杀伤，死者万计。俄而摄右羽林将军薛讷率众邀击吐蕃至武衡谷，去大来谷二十里，为贼所隔。率兵迎讷之军，贼置兵两军之间，连亘数十里。夜出壮士，衔枚击之，贼又大溃。乃与讷合军掩其余众，迫奔至洮水，杀获不可胜数。
元帅广平王率蕃汉之师十五万进取长安，战于香积寺北，结阵三十里。贼将李归仁先薄我军，我军乱。李嗣业奋命驰，业禽十余骑，乃定回讫。奇兵出贼背夹攻之，斩首六万级。
王忠嗣少勇敢自负，及为节将，以持重安边为务。尝谓人云： 国家升平之时，为将者在抚其众而已，吾不欲疲中国之力，以徼功名。 但训练士卒，缺则补之。有漆弓百五十张，常贮之袋中，示无所用。军中皆日夜思战，因多纵间谋，以伺虏之隙，时以奇兵袭之，故士乐为用，师出必胜。每军出，即各召本将付其兵器，令其士卒虽一弓一箭必书其姓名于上以记之，军罢而纳。若遗矢，即验其名罪之。故人人自劝，甲仗充刃。
五代汉高祖在晋阳，郭进往依之，汉祖壮其材。会北寇屠安阳城，因遣进攻拔之。戎人遁去。授方州刺史。寇王道毙，高祖出兵井陉，进以奇兵，间道先入氵名州，因定河北。
伏兵春秋时，必阝之战，晋士季使巩朔、韩穿帅七覆于敖前（帅，将也。覆为伏兵七处），故上军不败。北戎侵郑，郑伯御之。公子突曰： 使勇而无刚者，尝寇而速去之（尝，试也。勇则能往，无刚不耻退）君三覆以待之（覆，伏兵）。戎人之前遇覆者奔，郑将祝时逐之，衷戎师，前后击之，尽殪。
吴侵楚，楚将养由基奔命，楚司马子庚以师继之。养由基曰： 吴乘我丧，谓我不能师也，必易我而不戒。子为三覆以待，我请诱之。 子庚从之，战于庸浦（楚地），大败吴师。
汉景帝时，吴楚反，以周亚夫击之，至霸上。赵涉说亚夫： 吴王素富，辑死士久矣。此知将军且行，必置人于ゾ渑之间。然兵事上神密，将军何不从右去，走蓝田，出武关，抵洛阳，间不过差一二日，直入武库，击钟鸣鼓。诸侯闻之，以为将军从天而下也。 如其计，至洛阳，使吏搜ゾ渑间，果得吴伏兵。
后汉荆州刘表遣刘备北侵，至叶，曹公遣将李典与夏侯拒之。备一朝烧屯去，夏侯率诸军追击之。典曰： 贼无故退，疑必有伏。南道窄狭，草木深，不可追也。 夏侯不听，与于禁追之。禁与夏侯等果入贼伏里。典往救，备见救至，乃退。
后魏万俟丑奴作乱关中，魏将贺拔岳率兵讨之。岳以轻骑八百北渡渭，杀掠其人以挑之。丑奴大将尉迟菩萨果率步骑二万至渭北。岳以轻骑数十余，与菩萨隔水交言，兵称阳国威，菩萨自言强盛，往覆数返，时以逼暮，于是各还。岳密于渭南傍水，分精骑数十处，随地形便置之。明日，自将百余骑，隔水与贼相见。
岳渐前进，先所置骑随岳而集。骑既渐增，贼不测其多少。行二十里，至水浅可济之处，岳使驰马东出，似欲奔遁。贼谓岳走，乃弃兵南渡渭水，轻骑追岳。东行十余里，依横岗设伏兵待之。贼各以路险不得齐进，前后继至，半渡江东。岳乃回与战，身先士卒，急击之。贼便退走。岳号令所部： 贼下马者，皆不听杀。 贼顾见之，便悉下马。俄而获虏三千人，马亦无遗。遂擒菩萨。仍渡渭北，降步卒万余。
魏傅永为豫州刺史，南齐将裴叔业来侵楚王戍（地名）。永令戍填塞外堑，夜伏战士一千人于城外。及晓，而叔业等至，顿于城东列阵将，置长围。永所伏兵于道左，击其后军破之。叔业乃令将佐守所列之阵，自率精甲数千人救之。永上门楼，观叔业南行五六里许，便开门奋击，遂摧破之。叔业奔走，左右欲追之，永曰： 弱卒不满三千，彼精甲犹盛，非力屈而败，直堕吾计中耳。既不测我之虚实，足丧其胆。俘此足矣，何暇追之？ 十六国后赵将石季龙攻晋将刘演于景庭，兖州豪右张平等起兵救演。季龙夜弃营，设伏于外，扬声将归河北张。平以为信然，入于空营。季龙回击，败之，遂陷廪丘。
夏赫连勃勃进屯依力川，后秦姚兴来伐，至三城，勃勃率骑御之。兴遣其将姚文崇拒战，勃勃伪退，伏以待之。姚兴、文崇等追之，伏兵夹击，皆擒之。
后周时，尉迟迥作乱，以宗文忻、韦孝宽击之。迥遣子盛兵武涉，忻击走之，进临相州。迥遣甲兵三千，伏野马岗。忻以五百骑袭之，斩获略尽。进至草桥，迥又拒守。忻以奇兵破之，直趋邺下。迥背城结阵，大战，官军不利。时邺城士庶观战者数万人，忻谓左右曰： 事急矣，吾当以权道破之。 于是射观者，走之，转相腾藉，声如雷霆。忻乃传呼曰： 贼败矣！ 众复振齐力急击之，迥军大败。
韩褒为汾州刺史，先是齐寇数入，人家废耕桑，前后刺史莫能防捍。褒至，适会寇来，褒乃下令属县。人既不及备，以故多被抄掠。齐人喜于不觉，以为州先未集，兵今还，必不能追蹑。由是益懈，不为营垒。褒已先勒精锐，伏兵北山中，分据险阻，邀其归路。乘其众怠，纵伏击之，尽获其众。
隋初，周将尉迟迥河北拒命，文帝遣将于仲文讨之。迥将檀让屯成武，仲文简精兵，伪建迥旗帜，倍道而进。檀让出谒，仲文执之。仲文背城结阵，出军数里，设伏于麻田中。迥将比罗恃众而来，两阵才合，伏兵俱发，曳柴鼓噪，尘埃涨天，毗罗兵溃，皆投水死。
王世充欲击李密，密屯偃师北山上，时新破敌，有轻世充心，不设壁垒。世充夜遣二百余骑，潜入北山，伏溪谷中。令军人秣马蓐食，迟明而薄密。密出兵应之，阵未成列，而两军合战，其伏兵发，乘高而下，驰压密营，又纵火焚其庐舍。密军溃，降其将张童仁、陈智略，进拔偃师，密走保洛口。
唐太宗讨窦建德，至武牢。建德自荥阳西上，太宗以数百骑，出武牢东二十余里以挑之，往往设伏。北至贼营，才四骑而已。谓左右曰： 贼初见骑少，疑为斥候。 语未毕，忽贼奄至，因引弓射之，毙其一将。贼以五六千骑并拔枪而进，从者咸失色。太宗谓之曰： 尔但前去，我自殿后。 于是按辔徐行，贼至辄引弓射之，毙一贼，贼惧而止，止而复来，如此再三，每至必毙，贼乃不敢复逼。太宗引贼入伏内，伏兵相次而发，合击破之，获其大将殷秋、石瓒，斩首数百级。
李密之叛，将出山南，史万宝惧密威名，不敢拒，谓盛彦师曰： 密，骁贼也，又辅以王伯当，决策而叛，其下兵亡思欲东归，若非计出万全，则不为也。
兵在死地，殆不可当。 彦师笑曰： 请以数千之众邀之，必枭其首。 万宝曰： 计将安出？ 对曰： 军法尚诈，不可为公说之。 便领众逾熊耳山南，傍道而止，令弓弩者挟路乘高，刀盾者伏于溪谷。令曰： 待贼半渡，一时齐发弓弩，据高纵火，刀盾即乱出薄之。 或问之曰： 闻李密欲向洛州，而公入山，何也？ 彦师曰： 密声言往洛，实走襄邑城就张善相耳，必当出人不意。若贼入谷口，我自后追之，山路险隘，无所展力，一夫殿后，必自能制。令吾先得入谷口，擒之必矣。 李密既渡陕州，以为馀不足虑，遂拥众徐行，果逾山南。彦师击之，密众首尾断绝，不得相救，遂斩李密。
封常清为安南节度，讨大勃律，师次贺隆劳城，一战而胜。常清逐之，判官段秀实曰： 贼兵赢弱，饵我也。请备左右，搜其山林。 遂歼其伏。
郭子仪自杏国渡河，围卫州。安庆绪与其骁将安雄俊、崔乾、薛嵩、田承嗣悉其众来援，分为三军。子仪阵以待之，预选射者三千人，伏于壁内，诫之曰： 俟吾小却，贼必争进，则登城鼓噪，弓弩齐发以迫之。 既战，子仪伪遁，贼果乘之。及垒门，遽闻鼓噪，俄而弓弩齐发，矢注如雨，贼徒惊骇。子仪整阵追之，贼众大败。
郭子仪赴凤翔，将李归仁以锐卒五千邀之于三原北。子仪窘急，使仆固怀恩及王升、陈回光、浑释之、李国正等五将伏兵于白渠留运桥以待之。贼至，伏发，归仁大败而走。又从子仪战于清渠，不利，归于风翔，及回纥来赴国难，肃宗乃遣广平王为元帅，以子仪为副，而怀恩领回纥兵从之汶水。贼伏兵于营东，怀恩引回纥驰往杀之，匹马不归，贼乃大溃。
史朝义叛，至贝州，与伪大将薛忠义两节度合。仆固至临清县，惧贼气盛，驻军以俟变。朝义领众三万，并攻具来攻。令高彦嵩、浑月进、李光逸等设三伏以待之，贼半渡，伏发，合击而走之。其时回纥又至，军益振，卷甲驰之，大战于下博县东南。贼背水而阵，大军冲击而推之，积尸拥流而下，朝义走莫州。
唐哥舒翰充陇右节度副使，先是吐蕃每至麦熟时，即率部众至积石军获取之，共呼为吐蕃麦庄，前后无敢拒之者。至是，翰使王难得、杨景珲等潜引兵至积石军设伏以待之。吐蕃以五十骑至，翰于城中率骁勇驰击，杀之略尽。余或走，伏兵邀击，匹马不还。
吐蕃北寇灵朔，陷麟州。德宗遣使至成都府，令韦皋出兵深入，蜀师万人据险设伏以待之。先出千人挑战，论莽热见我师之少，悉众追之。发伏掩击，鼓噪震骇，蕃兵自溃，生擒莽热，虏众十万歼夷者半。
五代梁将戴思远攻德胜北城，庄宗命李嗣源设伏于戚城，令骑军挑战。梁军大至，庄宗御中军以御之。时李从珂伪为梁帜，奔入梁垒，斧其望楼，持级而还。
梁军愈恐。步骑渐至，李嗣源以铁骑三千乘之，梁军大败，俘斩二万计。
宋雍熙中，王师北征，以田重进为定州路行营马步军都部署，兵薄飞狐城下。
贼遣其将大鹏翼等来援。监军袁继忠谓重进曰： 贼多骑兵，利于平地，不如乘险逆击之。 重进率兵伏飞狐南口，贼兵方出，乃麾兵击之，遂擒鹏翼。
至道中，以李孝隆护送刍粟入威寇军，贼将干越率骑八万来邀王师。李继隆所领步骑才一万，先命千人设伏于城北十里，继隆与尹继伦列阵以待。贼众方食，继伦出其不意，击走之。继伦道奔，过徐河十余里，俘获甚众。
多方以误之春秋时，吴子阖庐问于伍员曰： 楚如何？ 对曰： 楚执政众而乖，莫适（音的）任患。若为三师以隶焉（隶，犹劳也），一师至，彼必皆出。彼出则归，彼归则出，楚必道敝（罢敝于道）。亟隶以罢之（亟，数也，音器），多方以误之，既罢，而后以三军继之，必大克之。 阖庐从之。楚于是乎始病。吴遂入郢。
后汉末，曹公征关中，进军渡渭。马超及韩遂数请战，不许；因请割地，求任子。公用贾诩计，伪许之。韩遂请与公相见，与遂交为语，移时，不及军事，但说京都故旧，拊手欢笑。既罢，超等问遂公何言，遂曰： 无言也。 超等疑之。他日公又与遂书，多所点抹，如遂改定者。超等愈疑遂。公乃克日会战，先以轻兵挑之，战良久，乃纵骁骑夹击，大破之，遂、超等走凉州。
魏将田豫率兵进击鲜卑河比能，单将锐卒，深入虏庭。胡人众多，钞军前后，断绝归路。豫乃进军，去虏众十余里结屯营，多聚牛马粪燃之，从它道引去。胡见烟火不绝，以为尚在，行数十里乃知之。
魏末，诸葛诞、文钦反，据寿春，投吴请援。司马文王总兵讨之。王谓诸将曰： 诞当突围，决一朝之命。 或谓： 大军势不能久，省食减口，冀有它变。
料贼之情，不出此二者。今当多方以乱之，备其越逸，此胜计也。 因命合围，分遣羸疾就谷淮北廪，军士给大豆，人三升。钦闻之，果喜。文王愈羸形以示之，多纵反间，扬言吴救方至。诞等益冗食，俄而城中乏粮。诸将并请攻之，文王曰： 诞聚粮固守，外结吴人，自谓足据淮南，必不便走。今与我合。后贼果食尽，夜遁。追及介休，一战败之。
武德中，太宗领兵征薛仁杲，攻析庶（上思力反，下之之怒反）城。贼有十余万，兵锋甚锐，数来挑战。诸将咸请战，太宗曰： 我士卒新经挫衄，彼锐气犹盛，必轻敌好斗。我且闭壁以折之，待其气衰而后奋击，可一战而破。此万全计也。 因令军中曰： 敢言战者，斩！ 相持者久之。贼粮尽，军中颇携二，其将相继来降。太宗知仁杲人心内离，谓诸将曰： 可以战矣！ 行军总管梁实营于浅水原，以诱之。贼大将宗罗自恃骁悍，求战不得，气愤者久之，乃是尽锐攻梁实，冀逞其志。梁实固险不出，以挫其锋。罗攻之愈急。太宗度贼已疲，复谓诸将曰： 彼气将衰，吾当取之，必矣。 申令诸军，迟明合战。令将军庞玉阵于浅水原南，出贼之右，以先饵之。罗并军共战，王军几败。太宗亲御大军，奄自原北，出其不意，罗回师相拒，我师表里齐奋呼，声动天地，罗气夺，于是大溃。
太宗讨刘黑闼，阻水列营以逼之，分遣奇兵断其粮道。黑闼又数挑战，太宗坚壁不应，以挫其锋。黑闼城中粮尽，太宗度其必来决战，预壅洛水上流，谓守堤吏曰： 我击贼之日，侯贼半渡而决堰。 黑闼果率步骑二万，渡洛水而阵，与官军大战。贼众大溃，水又大至，黑闼众不得渡，斩首万余级，溺死者数千人。
黑闼与范愿等以千余人奔于突厥。
仆固怀恩引吐蕃、回纥、党项数十万南下，京师大恐。郭子仪出镇奉天，帝召子仪问御戎之计，子仪曰： 以臣所见，怀恩无能为也。 帝问其故，答曰： 怀恩虽称骁勇，素失士心。今所以能为乱者，引思归之人耳。怀恩本臣偏裨，其下皆臣之部曲，恩信常及之，今臣为大将，必不忍以锋刃相向，以此知其无能为也。 贼寇州，子仪在泾阳，子仪令长男、朔方兵马使曜率师拔之，与宁节度使白孝德闭城拒守。怀恩前锋至奉天，近城挑战，诸将请击之，子仪止之曰： 夫客深入，利在速战，不可争锋。彼皆吾之部曲，缓之自当携二。若追之，是速其战，战则胜负未可知。敢言战者斩。 坚壁待之，果不战而退。
本朝征高平，付藩美精卒数千，扼江猪岭。贼果由其路来援，美坚壁不与战，贼遁去。
避锐春秋时，城濮之战，楚子使子玉去宋，曰： 无从晋师。 曰： 晋侯在外十九年矣，而果得晋国。险阻艰难，备尝之矣；人之情伪，尽知之矣。天假之年，而除其害，所置其可废乎？ 子玉不从，而败。
后汉末，袁尚据邺，率兵围击兄谭于南皮。留苏由、审配守邺。曹公围邺，尚还救邺，诸将皆以为此归师，人自为陈兵挑战，法尚先伏轻船于浦中，又伏精锐于古村之北，自张旗帜，逆流拒之。战数合，伪退，登岸，投古村。猛舍舟逐之，法尚又疾走，行数里，与村北军合，复前击猛。猛退走赴船，既而浦中伏发，船取其楫，建周旗帜，猛于是大败，仅以身免。
隋高颖献取陈之策，曰： 江北地寒，田收差晚。江南土热，水田早熟。量彼收获之际，颖集士马，声言掩袭，必屯兵御守，足得废其农时。彼既聚兵，我便解甲。再三若此，贼以为常，后虽集兵，彼必不信。犹豫之顷，我乃济师，登陆而战，兵气益倍。 文帝行其策，陈人益惧。
贺若弼镇淮南，请船江防人，每交代之际，必集历阳。于是大列旗帜，营幕被野。陈人以为大兵至，悉发国中士马。既知防人交代，其众复散。后以为常，不复设备。其后弼以大军济江，陈人弗之觉，遂灭陈。
声言欲退诱敌破之东晋末，妖贼孙恩北出海盐，时刘裕拒之，筑城于海盐故治。贼日来攻城，城内兵力甚弱。裕深虑之，乃一夜偃旗匿众，若已遁者。明早开门，使羸疾数人登城。贼遥问刘裕所在，曰： 夜已走矣。 贼信之，乃率兵众先入城。宋武帝乘其懈怠，奋击大破之。
后凉吕光遣将吕延伐西秦，大败之。乞伏乾归泣叹曰： 死中求生，正在今日。 乃纵反间，称乾归东奔成纪。吕延信之，引师轻进。司马耿稚谏曰： 乾归雄勇过人，权略难测，破王广，克杨定，皆羸师以诱之。虽蕞尔小国，不可轻也。困兽犹斗，况乾归乎？今宜布阵而前，步骑相接，徐侯诸军大集，可一举灭之。 延不从，而战败。
北凉主沮渠蒙逊伐西凉李歆于酒泉，先攻（音闻）浩（音门）。蛇盘于帐前，蒙逊笑曰： 前一为蛇，今盖在吾帐。天意欲吾回师，先定酒泉。 乃烧攻具而还，次于川岩。闻歆集兵，欲攻张掖，蒙逊曰： 入吾计矣，但恐闻吾回军，不敢前也。兵事尚权。 乃露布西境，称得浩，将进军黄谷。歆闻而大悦，进入都渎间。蒙逊逆之，败歆于怀城，遂进克酒泉。
五代梁杨师厚率步骑屯于临朐，而声言欲东拔密州，留辎重于临朐。王师范果出兵来击。师厚设伏于野，追击至圣王山，杀万余众，擒都将八十人。
声言怠敌取之唐吐蕃叛，诏裴行俭为洮州道总管。行俭建议曰： 吐蕃皆叛，干戈未息。
敬玄、审礼，失律丧元。安可更为西方生事？今波斯王身没，其子泥涅帅师充质在京，望差使往波斯册立，即路由二蕃部落，便宜从事，必可有功。 高祖从之，因命行俭册送波斯王，仍为安抚大食使。行至西州，人吏郊迎，行俭召其豪杰子弟千余人随己而西。乃杨言绐其下曰： 天时方熟，未可涉远。须凉秋之后，方可渐行。 都支觇知之，遂不设备。行俭仍召四镇诸蕃兵长豪杰谓曰： 忆昔此游，未尝厌倦，虽还京辇，无时暂忘。今因是行，欲寻旧赏，谁能从吾猎也？ 时蕃酋子弟请从者仅万人。行俭阳为略游，教度部伍。数日，遂倍道而进，去都支部落十余里。先遗都支所亲问其安否，外示闲暇，似非讨袭。续次使人趣召相见。都支先与遮匐通谋，秋中拟拒汉使，卒闻军到，计无所出，自率儿侄首领等五百余骑就营来谒，遂擒之。是日，传其契箭，诸部贼长悉来请命，并执送碎叶城，简其精骑，轻赍晓夜前进，将贼遮匐。途中果获都支还使，与遮匐使同来。
行俭释遮匐使者，令先往晓谕其主，兼述都支已擒。遮匐寻复来降。
称降及和因懈败之秦未，天下兵起，沛公西入武关，欲以二万人击秦关下军。张良曰： 秦兵尚强，未可轻也。臣闻其将屠者子，贾竖易动以利。愿王且留壁，使人行，为五万人具食，益张旗帜诸山之上，为疑兵。 令郦食其持重宝啖秦将。秦将果欲连和，俱西袭咸阳。沛公欲听之，良曰： 此独其将欲叛，士卒恐不从，必危，不如因其懈怠击之。 沛公乃引兵击之，秦军大破。
晋将李矩守荥阳城，前赵刘聪将刘畅步骑三万讨矩，屯于韩王故垒，相去七里。遣使招矩。时畅卒至，矩未暇为备，遣使奉牛酒诈降于畅，潜匿精勇，见其老弱。畅不以为虞，大飨渠帅，师人皆醉。矩谋夜袭之，畅仅以身免。
贞观初，突厥颉利可汗退保铁山，遣使入朝谢罪，请为蕃臣。太宗遣唐俭、安修仁持节出塞，以安抚之。以李靖为定襄赵总管，往迎颉利。颉利不肯朝觐，请待草青马肥，将逾砂碛。靖与其副将张公谨谋曰： 制使到彼，虏必自宽率。
精骑赍二十日粮，乘间掩袭。 诸将皆曰： 诏许其降，行人在彼，奈何攻之？ 靖曰： 此兵机也。如唐俭等辈，何足惜？ 督军疾进，自白道袭之。至阴山，遇其斥侯十余帐，皆俘以随军。颉利见使者，甚悦，不虞官兵之至。靖军奄到，纵击之，遂灭其国。
卑辞怠敌取之单于冒顿初立，东境方强，遣使谓冒顿，欲得千里马。冒顿以问群臣，皆曰： 千里马，国之宝，勿与。 冒顿曰： 奈何与人邻国，爱一马乎？ 遂与之。
居顷，东胡遣使来曰： 愿得单于一阏氏。冒顿问群臣，皆怒曰： 东境无道，乃求阏氏。 冒顿曰： 与人邻国，爱一女子乎？ 与之。居项之，东境复曰： 贼兵有弃地千余里，吾欲有之。 冒顿问群臣，或曰： 与之。 冒顿大怒，曰： 地者，国之本也，奈何与之？ 诸言与之者，皆斩之。冒顿上马，令国中： 有后至者斩！ 遂往袭之。东胡轻冒顿，不为之备，冒顿灭之。
魏初，马超屯潼关，曹公大破之。诸将或问公曰： 初贼守潼关渭北道，公不从河东击冯翊，而反守潼关，引军而后北渡，何也？ 公曰： 贼守潼关，若吾入河东，贼必引守诸津，则西河未可渡也。吾欲盛兵向汉关，贼众悉南守，西河之备虚，故徐晃等得掩取河西，然后引军北渡，贼不能与吾争河西者，以有二将之军也。连车植栅，为甬道而南，既为不可胜，且以示弱。渡渭为坚垒，虏至不出，所以矫之也。故贼不为营垒，而求割地。吾顺言许之，所以纵逸其意，使自安而不为备，因蓄士卒之力，一朝击之，所谓疾雷不及掩耳，兵之变化，固非一道也。 隋末，阳玄感反，攻东都。刑部尚书卫玄与玄感战，兵始会，玄感诈令人大呼曰： 官军已得玄感矣！ 官军稍怠，玄感与数千骑乘之，玄于是大败。
甘言怠敌以击之东晋初，石勒伪推奉晋幽州刺史王浚，浚不疑勒。勒于是轻骑袭幽州，以火宵行，至易水，浚督护逊绕驰遣白浚，引军拒勒。浚将佐咸请出击勒，浚怒曰： 石公来，正欲奉戴我者也，敢言击者斩。 乃命设飨以待之。勒晨至蓟北，门者开门，疑有伏兵，先驱牛羊千头，声言上礼，实欲填诸街巷，使兵不得发。浚乃惧，或坐或起。勒入城，升其听事，命甲士执浚立之于前，数其罪恶而诛之，遂取幽州。
梁末，侯景反，陷建邺，高州刺史李迁仕据大景，图逆，召高凉太守冯宝。
宝欲往，其妻沈氏止之，曰： 刺史无故，不合召太守。此诈君，欲为反耳。顷者京师危迫，羽檄召兵，遍于郡县。刺史称疾不赴，缮甲训兵，今已备矣，而更召君，往见留，愿且勿行。遣使谲之曰：身疾而笃，谨遣传意。并送土物以省之。
彼闻必无所防，为君取之，如反掌耳。 宝从之，於是沈氏自将千人，皆藏短兵，步担杂物，唱言琛货，先书报迁仕曰： 太守冯宝疾笃，谨令妻沈氏传启，并奉土贡，以资军费。 迁仕大悦，迎沈氏。因释担出刃，大破之。迁仕脱身而遁，沈氏入据其城，尽收其众。
捣虚后汉将军耿秉，与窦固合兵一万四千骑，击车师。有后王、前王，前王即后王之子，其庭相去五百余里。秉议先赴后王，以为并力取根本，则前王自服。固计未决，秉奋身上马，众军不得已遂进，并纵兵抄掠，斩首数千，及牛马羊十余万头。后王安得震怖，将数百骑出迎秉降。
袁绍、曹公相持於官渡，沮（侧居反）授说绍： 可遣将奇别为支军於外，以绝曹公之援。 绍不从。许攸进曰： 曹公兵少，而悉师拒我，许下其势必空弱。若公遣轻军，星夜袭许，则操为我擒。如其未溃，可著首尾奔命，破之必也。 绍又不用，竟为曹公所败。
魏武征河北，师次顿丘。黑山贼于毒等攻东武阳，魏武引兵入西山，攻毒等本屯。毒闻之，弃东武阳。魏武要之於内，大破之。
梁同州刺史陈庆之率众围东魏南荆州，东魏将尧雄与行台使侯景救之。雄曰： 白狗堆，梁之北面重镇，因其空处攻之，必克。彼若闻难，荆围自解。此所谓机不可失也。 遂率众攻之，庆之果弃荆州来。未至，雄陷城，擒梁镇将苟求广。
东魏大将高欢率兵伐西魏，济河，集诸将议进趣之计。斛律羌举曰： 宇文黑獭虽聚凶党，强弱可知。今固守，无粮援可恃，有同困兽。若不与其战，而径趣长安，长安空虚，可不战而克，拔其根本。彼无所归，则黑獭之首悬於军门矣。 诸将议有异同，遂战于渭，大败而归。
隋赵於江南岸置安蜀城，以御陈。属霖雨数旬，城颓者百余步。蛮酋郑南乡叛，引陈将吴明彻欲掩安蜀。议者皆劝益修守御，不从，乃遣使说诱江外生蛮向武阳，令乘虚掩袭南乡所居，获其父母妻子。南乡闻之，其党各散，陈兵亦遁。
王世充与李密相持於东都，世充夜渡，阵于洛水之北。其时密已渡洛水，陈兵，与世充相对，东接月城，西至石窟。密多骑兵长枪，宜平宽放纵；世充兵多戈矛槊，宜隘险。然南逼洛水，北阻太山，地形偏促，骑不成列。世充纵《矛非》蹙之，密军失利。密与数子登船南济，自馀兵马皆东走月城。世充乘胜长驱，直至月城下。密既渡南岸，即策马西上，直向世充本营，左右麾旗，相继而至。
世充营内见密兵来逼急，连举六烽。世充乃舍月城之围，收兵西退。自洛北达於黑石，中间四十余里，奔赴颠狈，大丧师徒。密之行也，东北之围不救而自解，西南之寇不战而成功，世充伏其权奇，不复轻出。
击东南备西北前汉景帝时，七国反，吴楚兵乏粮，饥，欲退，数挑战，终不出。夜军中惊，内相攻击，扰乱至於帐下，周亚夫坚卧不起，顷之复定。吴奔壁东南陬，亚夫使备西北，已而精兵果奔西北，不得入。
后汉末，黄巾贼起，汉将朱隽率兵讨之，贼帅韩忠据宛拒隽。隽兵少，不敌，乃长围结垒，起土山以临城内，鸣鼓攻其西南，贼悉众赴之，隽自将精兵五千，掩其东北，乘城而入。乃退保小城，惶恐乞降。
西魏末，凉州刺史宇文仲和据州不受代，魏将独孤信率兵讨之。仲和婴城固守。信夜令诸将以冲梯攻东北，信亲帅壮士袭其西南，迟明克之。
声言击东其实击西后汉耿攻张步於剧，步遣弟蓝屯西安，分诸将守临淄，相去四十里。进军画，居二城之间。视西安城小而坚，蓝兵又精；临淄名虽大，而实易攻。乃敕诸校曰： 后五日攻西安。 蓝闻之，晨夜儆守。至期，夜半，敕诸将皆蓐食。会明，至临淄城。荀梁等争之，以为宜速攻西安。曰： 西安闻吾欲攻之，日夜为备；临淄出不意而至，必惊扰，攻之可拔也。临淄若下，西安自溃，所谓击一而得二者也。若攻西安，卒不能拔，屯兵坚城之下，深入敌境，后绝转输，敌制吾弊。 遂攻临淄，半日而拔。蓝弃西安而遁。
岑彭将兵三万余人，南击秦丰，拔黄邮。丰与其大将蔡宏拒彭等於邓，数月不得进。彭夜勒兵马，申令军中，使明且西击山都。乃纵所获虏，令得逃亡，归以告丰，丰即悉其军西邀彭。彭乃潜兵渡沔水，击其将张扬於阿头山，大破之。
从山谷间伐木开道，直袭黎丘，击破诸屯兵。丰闻大惊，驰归救之。彭依东山为营，丰与蔡宏夜攻彭，彭先为之备，出兵逆击之，丰败走。
曹公与袁绍相持官渡，绍遣将郭图、淳于仁、颜良等攻东郡太守刘延於台马，绍引兵至黎阳，将渡河。公北救延，荀攸说曰： 今兵少不敌，分其势乃可。公到延津，若将渡兵向其后，必西应之，然后轻兵袭白马，掩其不备，颜良可擒也。 公从之。绍闻兵渡，帅分兵西应。公乃引军兼行趣白马，未至十余里，良大惊，来逆战，使张辽、关羽前登，击破，斩良，遂解白马之围。
唐嗣曹王皋讨李希烈之叛，贼立堡栅于蔡山。皋度峻险不可攻，乃声言西取蕲州，理战舰，公兵傍南涯与舟师溯江而上。贼以老弱守栅，引军循江随战舰，南北与皋兵相去。直蔡山三百余里，皋令步兵登舟，顺流东下，不日拔蔡山。贼还救，间一日方至，大破之。因进拔蕲州，降其将。
示形在彼而攻于此春秋时，秋楚囊瓦伐吴师于豫章（从舒鸠言），吴人见舟于豫章（伪将兴楚伐桐），而潜师于巢（实欲击楚）。以冬十月，吴军、楚师战于豫章，败之（楚不忌故也）。遂围巢，克之，获楚公子繁。
越伐吴，吴子御之笠泽，夹水而阵。越子为左右句卒（钩五相著，别为左右也。句音钩。），使夜或左或右，鼓噪而进。吴师分以御之。越以三军潜涉，当吴中军而鼓之，吴师大乱，遂败之（左右勾卒为声势，以分吴军而三。越军于伐吴，越江南，乃其左右将军，有私卒六千人为中军。日昏乃令左军衔枚溯江五里，右军衔枚沿江五里。夜斗鸣鼓，吴师闻之，大骇曰： 人来攻我乎？因分其军为二阵拒越。越王乃以其中军衔枚以袭之，吴师大败。此《国语》与《左氏传》其语小异，故附于注末）。汉王遣将韩信击魏，魏盛兵蒲坂，塞临晋。信乃益为疑兵，陈舡欲渡临晋，而伏兵从夏阳以木罂缶渡军（木为器，如罂罐，以度军，无船且尚密），袭安邑，据魏王豹。
后汉将吴汉、岑彭讨公孙述，述使其将延岑等悉兵拒广汉及资中，又遣将侯丹率众万余人拒黄石。彭乃多张疑兵，使护军杨翕与臧宫拒延岑，自分兵浮江下还江州（今南平郡，即汉江州），溯都江而上（都江，成都江），袭击侯丹，大破之。因晨夜倍道兼行二千余里，径拔武阳。使精骑广都，去成都数十里，势若风雨，所至皆奔散。初，述闻汉军在平曲，故遣大兵逆之。及彭至武阳，绕出延岑军后，蜀地震骇。
魏田豫到马城，鲜卑攻围之千重。豫密使司马建旌旗，鸣鼓吹，将步兵从南门出。胡人皆属目，征赴之。豫将精锐自北门出，鼓噪而起，两头俱发，出贼不意。贼众散乱，皆无弓马，步走追三十余里，僵尸积地。
魏将司马宣王征公孙渊，师次于辽水东。渊遣将军卑衍、杨柞等步骑数万阻辽水以拒之，围堑二十余里。宣王令其军穿围，盛兵多张旗帜，出其东西，贼尽锐赴之，乃泛舟潜济，急赴东北，斜趣襄平。衍等恐襄平无备，夜遁走。
郭淮讨叛羌，其羌遮塞等屯河关、白王故城，据河拒官军。淮见兵上流，密于下渡兵，据白王城，击，大破之。
蜀诸葛亮领兵出斜谷，魏将司马懿屯北源。后数日，亮盛兵西行，诸将皆谓欲攻西围，郭进独以为此见形于西，欲使官军重应之，必攻阳遂耳。其夜果攻阳遂，有备不得上。
义熙八年，刘裕遣将诸龄石伐谯纵于蜀，裕谋曰： 往年刘敬宣出黄虎，无功而退。贼谓我今应从外水往，而料我出其不意，犹从内水来也。必以重兵守涪城，以备内道。若向黄虎，正堕其计中。今以大众自外水取成都，疑兵出内水，此制敌之奇也。 而虑此声先驰，贼审虚实，别有函封付龄石，署曰： 至白帝乃开。 诸军虽进，未知处分。至白帝，发函，曰： 众军悉从外水取成都。 臧熹、朱枚从中水取广汉，使羸弱乘高舰十余，由内水向黄虎。众军乃倍道兼行，谯纵果备内水，使其大将谯道福以重兵戍涪城，遣刺史侯辉、谯诜等率众万余屯彭模，夹水为城。龄石至彭模，诸将以贼水北城险众多，咸欲先攻其南城。龄石曰：不然。虽寇在北，今屠南城，不足以破北。若尽锐以攻北垒，南城不麾而自散也。遂攻北城。诘朝战至日暮，焚其楼橹，四面并登，斩侯辉、谯诜，仍引军回趣南城，即时溃散。
宋刘道济为益州刺史，州政失中，群盗蜂起，攻围州城。道济将裴方明出东门，破贼三营，斩首数万级。贼虽败，已复还合。方明复伪出北门，回击城东大营，杀千余人。时天大雾，方明等复扬声出东门，而潜自北门出，攻城北、城西诸营，贼众大溃，于是奔散。
西魏末，岷州羌据州城反，魏将独孤信讨之。信乃勒兵向万年，顿三交谷口。
贼并力拒守，信因诡道趋绸松领。贼不虞信兵之至，睹风奔溃。承胜遂北，径至城下，贼并出降。
前燕将慕容垂讨丁零翟钊于滑台，次于黎阳津，钊于南岸拒守。垂徙营就西津，为牛皮船百余艘，载疑兵列伏，溯流而上，钊先以大众备黎阳，见垂向西津，乃弃营西拒。垂潜遣桂林王慕容国于黎阳津，夜济壁于河南。钊闻而奔还，士众疲竭，走归滑台，钊携妻子率数百骑北趣白鹿。垂遣追击之，尽擒其众。
隋汉王谅作乱，遣其将余公理自太行下河内。隋将史祥讨之，军于河阴，久不得济。谓军吏曰： 余公理轻而无谋，才用素不足称，又新得志，谓其众可恃。
恃众必骄，且河北人先不习兵，所谓拥市人而战，不足图也。 乃令军中修攻具，攻河阳公理使谍知之，果屯兵于河阳内城以拒祥。祥于是舣船河南，公理聚甲以当之。祥乃简精锐于下流，潜渡，公理率众拒之。祥至（占闻反）水，两军相对，公理未成列，祥纵大破之。
雍熙中，知雄州贺令图与大将孙怀浦、薛继昭、刘文裕、侯莫、陈利用相继上言： 虏母专政，宠幸用事，请乘其衅，以取幽蓟。 遂遣曹彬、崔彦进与米信自雄州，田重进趣飞孤，潘美出雁门，克期齐举。将发，太宗谓之曰： 潘美之师，但先趣云应，卿等以十万众声言取幽州，且持重缓行，不得贪利。虏闻大兵且至，必悉众救范阳，不暇援山后矣。 既而美之师先下寰、朔、云、应等州，重进之师又取飞狐、灵丘、蔚州，多得山后要害之地，而曹彬之大军亦连下州县，军势大振。每捷奏至，太宗每讶彬进兵之速，且忧虏断粮道。彬次涿州，旬日食尽，因退师以援饷馈。太宗闻之曰： 岂有敌人在前，而退军以援刍粟，何失策之甚也。 亟遣使止彬勿前，急引师缘白沟河与米信军会集，按兵养锐，以张西师之势。待美等尽略山后之地，会重进之师东下，合势以取幽州。时彬部下诸将闻潘美、重进攻城野战，累获其利，以为已握重兵，不能有所攻取，谋画锋起，更相矛盾。彬不能制，乃裹五十日粮，再往攻涿州。虏大众当其前，且战且行，去城裁百里，二十日始至焉。虽频克捷，而时方炎暑，军士困乏，粮且尽，彬退军无得，行伍为虏所蹑，遂至于败。
