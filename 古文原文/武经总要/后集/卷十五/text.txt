<strong>修城栅</strong>
后周韦孝宽在汾州，属生胡抄掠居人，阻断河路，孝宽深患之。而地入于齐，无方诛剪。欲当要处，置一大城，乃于河西征役徒十万、甲士百人，遣开府姚岳监筑之。岳色惧，以兵少为难，孝宽曰： 计成此城，十日即毕。既去晋州四百余里，一日创守，二日伪境始知。设令晋州征兵，二日方集；谋议之间，自稽三日；计其军行，三日不到。我之城隍，足得辨矣。 乃令筑之。齐人果至南首，疑有大军，乃停留不进。其夜，又令汾州以南，傍介山、稷山诸村所在纵火。齐人谓是军营，遂收兵自固。版筑克就，卒如其言。
刘昌为四镇北庭泾源节度营田使，躬率士众，力耕三年，军食丰羡，复筑连云堡。受诏筑城平凉，以扼弹筝峡口。昌命徒庀事，旬余而毕。又于平凉西，别筑胡谷堡，名曰彰信。平凉当四会之冲，居北地之要，分兵援城，遏其要冲。筑神威军于青海中龙驹岛，名神龙城。吐蕃屏迹，不敢近青海。
范希朝为振武节度使，有党项、室韦交居川阜，凌犯为盗，日入慝作，谓之刮城门。居人惧骇，鲜有宁日。希朝于要害处置堡栅。斥堠严密，人遂获安。异蕃虽鼠窃狗盗，必杀无赦。戎虏惮之曰： 有张光晟苦我久矣。 闻是，乃更姓名而来。其见畏如此。
贞元中，杨朝晟奏方渠、合道、木波皆吐蕃要路，请城其地以备之。诏问所须几何？朝晟奏曰： 臣部下兵自可集事，不烦外助。 复问前筑盐州凡兴师七万，今何其易也？朝晟曰： 盐州之役，诸军蕃戎尽知之。今臣境边虏，若大兴兵，即戎蕃来寇，寇则战，战则无暇城矣。今请密发军士，不十日至塞下，未三旬而功毕。蕃人始知，已无奈何。 上从之。已事军还，吐蕃始来，数日退。
张仁愿为朔方军总管。先是，朔方军北至突厥，以河为界。河北岸有拂云神祠，突厥将入寇，必先诣洞祭酹求福，因牧马料兵而后渡河。时突厥嘿啜尽众西击突厥施葛娑，仁愿请乘虚夺取汉南之地，于河北筑三受降城，首尾相应，以绝南寇之路。太子少师唐休以为两汉已来，皆北守黄河，今于寇境筑城，恐劳人费功，终为贼虏所有，建议以为不便。仁愿固请不已，中宗竟从之。六旬而三城俱就，以拂云祠为中城，与东西两城相去各四百余里，皆据津济，遥相应接，北拓地三百余里，于牛头朝那出北置烽堠一千八百所。自是突厥不得度山放马，朔方无复寇掠，减镇兵数万人。仁愿初建三城，不置壅门及曲敌战格之具，或问曰： 此边城御贼之所，不为守备何也？ 仁愿曰： 兵贵在攻取，不宜退守。寇若至，则当并力出战。回顾望城，犹须斩之。何用守备，生其退恧之心也。 其后常元揩为朔方军总管，始筑壅门以备寇。议者以此重仁愿，而轻元楷焉。
宋三交西北三百里，地名固军，溪谷绝险，戎虏之所保，多由此入寇。潘美潜师袭之，虏弃城遁，军使安庆以其族降。因积粟屯兵以守之，自是虏不敢侵轶，居民以安。
攻城春秋时，齐侯、郑伯伐许，傅于许（傅于许城下）。颍考叔取郑伯之旗蝥弧以先登（蝥孤，旗名）。子都自下射之，颠（颠坠而死）。瑕叔盈又以蝥弧登（瑕叔盈郑大夫），周麾而呼曰： 君登矣（周，偏也。麾，招也）。 郑师毕登，遂入许。
齐侯伐鲁北鄙，围龙（龙，鲁邑）。顷公之嬖人卢蒲就魁门焉，龙人囚之。
齐侯曰： 勿杀，吾与而盟，无入而封（封境）。 弗听，杀而膊诸城上（膊，磔也）。齐侯亲鼓士凌城，三日取龙，遂南侵及巢丘。
齐武平中，周师来寇，以段韶、斛律光拒之。行达西境，有柏谷城者，敌之绝险，诸将莫肯攻围，韶曰： 汾北河东，世为国之有。若不去柏谷，事同痼疾。
计彼兵会于南道，今断其要路，救不能来，城势虽高，其中甚狭，大弩射之，一旦可尽。 遂攻之，城溃。仍城华谷，置戍而还，是月，周又遣将攻边。斛律光先率军御之，韶亦请行。五月，到服秦城西，仍于姚襄城南更起城镇。韶抽壮士袭之，使人潜渡河告姚襄城中，内外相应。进战，大破之。诸将欲攻其新城，韶曰： 此城一面阻河，三面地险，不可攻。不如更作一城，壅其要道，破服秦，并力图之。 从之。徙围定阳，屠其外城。时韶病在军中，谓兰陵王长恭曰： 此城三面重涧，并无走路，唯虑东面一处耳。贼若突围，必从此出。 长恭乃设伏。其夜，果如策，伏兵击之，大溃。
唐侯君集伐高昌，率兵至柳谷，候骑言其国王文泰克日将葬，国人咸集。诸将请袭之，君集曰： 不可。天子以高昌骄慢无礼，使吾恭行天罚。今袭人于灵墓之间，非问罪之师也。 于是鼓行而前，贼婴城自守。先是，大军之发也，上召山东善为攻城器械者，悉遣从军。君集遂刊木填隍，推撞车撞其睥睨，抛车飞石击其城中。其所当者，无不糜碎。咸张毡被，用障抛石，城上守陴者不复得立。
遂拔之，虏其男女七千余口，仍进兵围其东都。
代宗时，吐蕃与诸杂羌戎寇陷西山、柘静等州，诏严武收复。武遣崔旰统兵西山，旰善抚，士卒皆愿致死命。始次贼城，周围皆石砾，攻具无所设，惟东南隅环丈之地壤土可冗。谍知之，以告，旰昼夜穿地道以攻之，再宿而拔其城。因拓地数百里，下城寨数四，蕃众相语曰： 崔旰，神兵也。 将更前进，以粮尽还。武大悦，装七宝舆迎旰入成都，以夸士众。
晋王存[B16H]入魏州，视河冰已坚，引步骑稍度。梁甲士三千戍杨刘城，缘河数十里，列栅相望。晋王急攻，皆陷之，进攻杨刘城，使步卒斩其鹿角，负葭苇塞堑，四面进攻。即日拔之，获其守将安彦之。
守城梁侯景反，浮江西寇，军次夏首。王僧辩为大都督，军次巴陵。景既陷郢城，将进寇荆州，于是沿江屯戍望风请服。僧辩并沈公私船于水，分命众军乘城固守，偃旗卧鼓，安若无人，翌日，贼众济江，轻骑至城下，谓城中曰： 语王领军，何不早降。 僧辩使答曰： 大军但向荆州，此城自当非碍。僧辩百口在人掌握，岂得便降？ 顷之，景军内薄苦攻，城内同时鼓噪，矢石雨下，贼乃引退。元帝又令平北将胡僧率兵援僧辩。是日，贼复攻城，不克。又为火舰烧栅，风不便，自焚而退。有流星堕其营中，贼徒大骇，相顾失色。贼帅任约又为陆法和所擒，景乃烧营夜遁。
侯景反，攻陷历阳，至新林。帝使羊侃入副宣城王，都督城内诸军。景卒既至，百姓竞入，公私混乱，无复次序。侃乃区分防碍，皆以宗室间之。军人争入武库，自取器甲，所司不能禁。侃命斩数人，方得止。及贼逼城，众皆忄匈惧，侃伪称得外射书，云邵陵西昌侯已至近路，众乃少安。贼攻东掖门，纵火甚盛，侃以水沃灭火，射杀数人，贼乃退。有诏送金五千两、银五千两、绢万匹，赐战士，侃辞不受。部曲千余人，并私加赏赍。贼为尖头木驴攻城，矢石所不能制。
侃作雉尾炬，施铁镟以油灌之，掷驴上焚之俄尽。贼人以东西起二土山以临城，城中震骇，侃命为地道潜引，其土山不能立。贼又作登城楼，高十余丈，欲临射城中。侃曰： 车高堑虚，彼来必倒，可卧而观之。 及车动果倒，众皆服焉。
贼既频攻不捷，乃筑长围。朱异、张绾议出击之，帝以问侃，曰： 不可。贼多日攻城不能下，故立长围，欲引城中降者耳。今击之，出人若少，不足破贼，若多，则一旦失利，门隘桥小，必大致挫衄。 不从。遂使千余人出战，未及交锋，望风退走，果以争桥赴水，死者大半。
西魏将韦孝宽守玉璧。时东魏大将高欢倾山东之众，志图西入，以玉璧冲要，先命攻之，连营数十里。乃于城南起土山，欲乘之以入。当其山处，城上先有两高楼，孝宽更缚木接之，令极高峻，多积战具以御之。欢使谓城中曰： 纵尔缚楼至天，我会穿城取雨。 遂于城南凿地道，又于城北起土山，且作且攻，昼夜不息。孝宽复掘长堑截其地道，仍简战士屯城外堑上，每穿至堑，战士即擒杀之。
又于堑外积薪贮火，敌人有在地道内者，便下柴火，以皮鞴吹之，火气一冲，咸即灼烂。城外又造攻车，车之所及，莫不推毁，虽有排，莫之能挠。孝宽乃缝布为幔，随其所向则张设之，布既悬于空中，其车竟不能坏。城外又缚松于竿，灌油加火，规以烧布，并欲焚楼。孝宽复作长铁钩，利其锋刃，火竿既来，以钩遥割之，松麻俱落。城外又于城西面穿地作二十一道，分为四路，于其中各施梁柱，作讫，以油灌柱，放火烧之，柱折城并崩坏。孝宽又随崩处竖木栅以捍之，敌不能入。城外尽其攻击之术，孝宽咸拒破之。欢无如之何，乃遣仓曹参军祖孝徵谓曰： 未闻救兵，何不降也？ 孝宽报云： 我城池严固，兵食有余。攻者自劳，守者常逸，岂有旬朔之间，已须救援？适忧尔众有不反之危。我关西男子，必不为降将军也。 孝徵乃射募格于城中，云： 能斩城主降者，拜太尉，封郡公，邑万户，赏帛万匹。 孝宽手题书背，反射城外，云： 若有斩高欢者，一依此赏。 孝弟子先迁在山东，又锁至城下，临以白刃，云： 若不早降，便行大戮。 孝宽慷慨激扬，略无顾意，士卒莫不感励。欢苦战六旬，伤及病死者十四五，智力俱困，因而发疾，夜遁去。
魏王罴为荆州剌史，梁遣曹义宗围荆州，偃水灌城，不没者数版。于时内外多虞，未遑救援，乃遗一铁券云： 城全当受本州剌史。 城中粮尽，罴乃煮粥，与将士均令食之。每出战，常不擐甲胄，大呼告天曰： 荆州城，孝文皇帝所置。
天若不佑国家，使箭中王罴额。不尔，王罴须破贼兵。 屡经战阵，亦不被伤。
弥历三年，义宗方退。
魏王思政守颍川，东魏太尉高岳来攻，筑土山以临城，飞梯、火车，尽攻击之法。思政亦作火攒，因迅风便投之土山，又射以火箭，烧其攻具。乃募勇士缒而出战，据其两土山，置楼堞以助防守。高澄更益兵，引洧水以灌城。时虽有怪兽每冲坏其堰，然城被灌已久，多亦崩颓。岳悉众苦攻。思政身当矢石，与士卒同劳苦。岳乃更修堰，作铁龙杂兽，用厌水神，堰成水大至城中，泉涌溢，悬釜而炊，粮力俱竭。慕容绍宗、刘丰生及其将慕容永珍，意以为闲，共乘楼船以望城内，令善射人俯射城中。俄而大风暴起，船乃飘至城下，城上人以长钩牵船，弓弩乱发，绍宗穷迫，赴水而死；丰生浮向土山，复中矢而毙，擒永珍，并获船中器械。思政谓永珍曰： 仆之破亡，在于咎漏，诚知杀卿无益。然人臣之节，守之以死。 乃流涕斩之。思政初入颍川，士卒八千人；被围既久，城中无盐，肿死者十六七；及城陷之日，存者才三千人。虽外无救援，亦无叛者。
后周梁士彦为晋州剌史，齐后主亲率兵攻围之。楼堞皆尽，短兵相接，士彦慷慨自若，谓将士曰： 死在今日，吾为尔先。 于是勇烈齐奋，呼声动地，无不一当百，齐师少却。乃令妻妾及军人子女，昼夜修城，三日而就，武帝大军亦至，齐师围解。士彦见帝，持帝须泣，帝亦为之流涕。时帝欲班师，士彦扣马谏，帝从之，执其手曰： 朕有晋州，为平齐之基，宜善守之。 唐朱Г乱，德宗幸奉天。数日，贼军至，造云桥成，阔数十丈，以巨轮为脚椎之，使前施湿毡生牛革，多悬水囊以为障，直指城东北隅。两傍构木为庐，冒以牛皮，回环相属，负土运薪于其下，以填壕堑，矢石不能伤。城中忄匈惧，相顾失色，帝召浑勉谕之，令赍空名诰身，自御史大失、实封五百户巳下者千余轴，募诸军突将敢死之士以当之；兼赐御笔一管，当战胜量其功伐，即著其名，授之不足者笔书其身。因命以位，抚背而遣之。前一日，与防城使侯仲庄揣云桥来路，先凿地道下深丈余，上积马粪深五六尺。次二日，即令火。次一日，复下柴薪，夜烧之。平明，火焰高于城垒，是时北风正急，贼乃随风推桥以薄城下，贼三千余人相继而登。城上士卒皆大寒馁，又少甲胄，但感激戒厉之，以饥弱之众当剧贼之锋，虽力战应敌，人忧不济，公卿已下仰首祝天。贼徒至地道所，桥脚偏陷不能进。须臾风回焰转，云桥焚为灰烬，贼焚死者数千，城中欢噪振地。时中流矢，遽自拔之，血流沾沭，格斗不已，不言疮痛，以激士心。既而李怀光大军至，贼解围去。
吴少诚攻许州，上官[A115]知节度留后，欲弃城走，判官刘昌裔追止之曰： 留后既授诏，宜以死守城。况城中士马足以破贼，但坚壁不战，不过五、七日，贼势必衰，我以全制之，可也。 [A115]然之。贼日夕攻急，堞坏不得修，昌裔令造战棚木栅以待之。募壮士破营，得突将千人，凿城分出，大破之。因立战棚木栅于城上，以故不陷。
五代梁军败于上党，晋人乘胜进迫泽州，州城陷。河南留守张全义召牛存节谋，遂以本军及右龙武羽林等军，往接应上党。师至天井关，存节谓诸将曰： 是行也虽不奉诏旨，然泽州要地，不可失也，当救之。 时晋人新胜，其锋甚盛，存节引众而前，衔枚夜至泽州。适遇守陴者已纵火鼓噪以应，外军剌史王班保牙城不知所为，存节至，乃定。晋军寻至，乃分布守御。晋军四面攻斗，开地道以入城，存节亦以隧道应之，逆战于地中，晋军不能进，又以劲弩射之，中者人马皆洞，经十三日，晋军死伤甚众，焚营而退，郡以获全。
黄巢陷长安，赵为陈州剌史，谓诸将吏曰： 以吾计，巢不为长安市人所诛，必驱其众东走，吾州适当其冲矣。 乃治城池为守备，迁民六十里内者皆入城中，选其子弟，配以兵甲，以其弟昶琳为将。巢败，果东走。先遣孟楷据项城，昶击破之，执楷归。巢从后至，闻楷被执，大怒。既而秦宗权以蔡州附巢，巢势甚盛，乃悉众围，置舂磨麋人之肉以为食。陈人恐，语其下曰： 吾家三世陈将，必能保此，尔曹男子当急于死中求生。建功立业，未必不因此时。 陈人皆踊跃。巢栅城三里，为八仙营，起宫间，置百官，聚粮饷，欲以久弊之，其兵号二十万。陈人旧有巨弩数百，皆废坏，后生弩工皆不识其器。创意理之，弩矢击五百步，人马皆洞，以故巢不敢近围。凡三百日，食将尽，乃乞兵于梁。
梁大祖与李克用皆自将会击，败巢将黄邺于西华。西华有积粟，巢恃以为饷，又败，巢乃解围去。
晋将李嗣昭守潞州，汴将李思安将兵十万攻之。嗣昭乃筑夹城，深沟高垒，内外重复，飞走路绝，抚循士众，登城拒守。尝享诸将登城张乐，贼矢中足，密拔之，坐客不之觉，酣饮如故，以安士心。梁祖驰书，说诱百端，嗣昭焚其书，斩其使者。城中固守经年，晋王率周德威等来攻梁军，梁兵大溃，嗣昭方开门。
屯田汉赵充国击先零羌，充国欲罢骑兵，屯田以待其弊，奏曰： 臣闻兵者，所以明德除害也，故举得于外，其福生于内，不可不慎。臣所将吏士马牛，月食粮谷十九万九千六百三十斛、盐千六百九十三斛、茭藁二十五万二百八十六石。难久不解，徭役不息。又恐它夷卒有不虞之变，相因并起，为明主忧，诚非素定庙胜之策。且羌虏易以计破，难用兵辟也，故臣愚以为击之不便。计度临羌，东至浩，羌虏故田及公田，民所未垦，可二千顷以上。其间邮亭多坏败者，臣前部士入山林伐木，大小六万余枚，皆在水次。愿罢骑兵，留弛刑应募，及淮阳、汝南步兵与吏私从者，合凡万二百八十二人，用谷月二万七千三百六十三斛、盐三百八斛，分屯要害处，水解漕下，缮乡亭，浚沟渠，治隍ɑ以西道桥七十所，令可至鲜水。左右田事，出赋人二十亩。至四月草生，发郡骑及属国胡骑伉健各千，卒马什二，就草，为田者游兵，以充入金城郡，益积畜，省大费。今大司农转谷至者，足支万人一岁食。谨上田处及器用簿，唯陆下裁许。 上报曰： 皇帝问将军，言欲罢骑兵万人留田，即如将军之计，虏当何时伏诛？兵当何时得决？熟计其便，复奏。 充国上状，又曰： 班师罢兵，万人留田，此坐支解羌虏之具也。臣谨条不出兵留田便宜十二事。步兵九校，吏士万人，留屯以为武备，因田致谷，威德并行，一也。又因排折羌虏，令不得肥饶之地，贫破其众，以成羌虏相畔之渐，二也。居民得并田作，不失农业，三也。军马一月之食，度支田士一岁，罢骑兵以省大农，四也。至春省甲士卒，循河隍漕谷至临羌，以视羌虏，扬威武，传世折冲之具，五也。以闲暇时，下所伐材，缮治邮亭，充入金城，六也。
兵出乘危徼幸，不出，令反畔之虏窜于风寒之地，离霜露疾疫瘃堕之患，坐得必胜之道，七也。亡经阻远追死伤之害，八也。内不损威武之重，外不令虏得乘间之势，九也。又亡惊动河南大开、小开使生它变之忧，十也。治隍ɑ中道桥，令可至鲜水，以制西域，信威千里，从枕席上过师，十一也。大费既省，繇役豫息，以戒不虞，十二也。留屯田得十二便，出兵失十二利。 遂诏罢兵，独充国留屯田。明年五月，充国奏言： 羌本可五万人军，凡斩首七千六百级，降者三万一千二百人，溺河隍饥饿死者五、六千人，定计遗脱与煎巩黄羝俱亡者不过四千人。
羌靡忘等自诡必得（诡，责也，自为忧责，言必能得之），请罢屯兵。奏可。 充国振旅而还。
曹操既破黄巾，欲经略四方，而苦军食不足，羽林监枣祗建置屯田。于是以任峻为兴农中郎将，募百姓屯田于许下（今颍川郡许昌邑也），得谷百万斛。郡国例置田官。数年之中，所在积粟，仓廪皆满。
正始中，司马懿督诸军伐吴，因欲广田积谷为兼并之计，乃使邓艾行陈项以东至寿春。艾以为田良水少，不足以尽地利，宜开河渠，可以大积军粮，又通漕运之道，乃著《济河论》以喻其旨。又以为： 昔破黄巾，因为屯田积谷许都，以制四方，今三隅已定，事在淮南，每大军征举，运兵遇半，功费巨亿。以为大役陈蔡之间，上下田粮可省许昌左右诸稻田，并水东下，令淮北二万人、淮南三万人十二分休，且田且守，永丰常收，三倍于西。计除众费，岁克五百万斛，以为军资。六、七年间，可积三千万斛于淮上。此则十万之众，五年食也。以此乘敌，无不克矣。 懿善之，皆如艾计。乃大兴屯守，广开淮阳、百尺二渠。又修诸陂于颍之南北万余顷。自是淮北仓廪相望，寿阳至于京师，农官、屯兵连属焉。
唐郭元振迁凉州都督、陇右诸军州大使。先是，凉州封界东北不过四百余里，既逼突厥、吐蕃，二寇频岁奄至城下，百姓苦之。元振始于南境峡口置和戎城，北界碛中置白亭军，挫其要路，乃拓州境一千五百里。自是寇虏不复更至城下。
元振又令甘州剌史李汉通开置屯田，尽其水陆之利。旧凉州粟麦斛至数千，及汉通收率之后，数年丰稔，乃至一匹绢纟翟数十斛，积军粮支数十年。唐黑齿常之充河源军副使，以河源军正当贼冲，欲加兵镇守，恐有飞免之费，遂远置烽戍七十余所，度开营田五千余顷，岁收百余万石。
后唐张希崇迁灵州节度使。先是，灵州地接戎狄，戍兵饷道常苦抄掠。希崇乃开屯田，教士耕种，军以足食，而省转馈。明宗下诏褒美。让功后汉冯异为人谦退不伐，与诸将相逢，辄引车避道。每所止舍，诸将并坐论功，异独屏树下。光武以此多之。隗嚣降，异上书言状，不敢自伐。诸欲分其功，帝下玺书曰： 征西功若丘山，而自以为不足，孟之反奔而殿，亦何异哉！ 建安二十三年，代郡乌桓反，曹操以子璋为北中郎将，行骁骑将军。入涿郡界，叛兵数千骑卒至，璋身自搏战，射贼骑应弦而倒者，前后相属。战过半日，璋铠中数箭，意气益厉，乘胜逐北，至于桑乾，一日一夜，与贼相及，击，大破之，斩首获生以万数。璋乃倍常科大赐将士，将士无不悦喜。时操在长安，召璋诣行在所。璋自代过邺，太子谓璋曰： 卿新有功，今面见上，宜勿自伐，应对常若不足者。 璋到如太子言，归功诸将，太祖喜，持璋须曰： 黄须儿竟大奇也！ 晋唐彬监巴东诸军事，加广武将军，上征吴之策，甚合武帝意。彬后与王共伐吴，彬屯据冲要。为众军前驱，每设疑兵，应机制胜，陷西陵乐卿，多所擒获。自巴陵、沔口以东，诸贼所聚，莫不震慑，倒戈肉袒。彬知贼寇已殄，孙浩将降，未至建业二百里，称疾迟留，以示不竞。果有先到者争物，后到者争功。
于时有识，莫不高彬。
隋高为左领军大将军，伐陈，为元帅长史。陈平，以功授上柱国。高祖尝从容命与贺若弼言及陈平事，曰： 贺若弼先献十策，后于蒋山苦战破贼。
臣文吏耳，焉敢与大将军论功！ 帝大笑，时嘉其有让。
辞赏魏公叔座为魏将，而与赵韩战。会北禽乐作，魏王说，郊迎，以赏田百万禄之。公叔座反走，再拜而辞曰： 夫使士卒不崩，直而不倚，挠陟而不辟者，此吴起馀教也，臣不能为也。前察地形之险阻，决利害之便，使三军之士不迷惑者，巴宁、爨襄之力也。悬赏罚于前，使民昭然信之于后者，王之明法。克敌之可也，鼓之不敢怠倦者，臣也。王以为臣不敢怠倦，赏臣可也。若以臣之有功，臣何力之有乎？ 王曰： 善。 于索吴起之后，赐之田二十顷，巴宁、爨襄田各十顷。
王曰： 公叔座岂非良者哉！既为寡人胜强敌也，又不遗贤者之后，不扌能上之迹，公叔座何可无益乎。 故又与田四十顷，加之百顷之上，使百四十顷。故老子曰： 圣人无积，尽以为人，己愈有；既以与人，己愈多。 公叔当之矣。
楚昭王失国，屠羊说走而从王。王反国，将赏从者，及屠羊说，说曰： 大王失国，臣失屠羊。大王反国，说亦反屠羊。臣之爵禄已复矣，又何赏之有？ 王曰： 强之。 屠羊说曰： 大王失国，非臣之罪也，故不敢伏其诛。 大王反国，非臣之功也，故不敢当其赏。 王曰： 见之。 屠羊说曰： 楚国之法，必有重赏大功，而后得见。今臣之智不足以存国，而勇不足以死寇。吴军入郢，说畏难而避寇。非故随大王也。今大王欲废法毁约而见说，此非臣之所以闻于天下者也。 王谓司马子綦曰： 屠羊说居处卑贱，而臣义甚高，子綦为我延之以三旌之位。 屠羊说曰： 夫三旌之位，君之贵于屠羊之利也。然岂可以贪禄，而使吾君有妄施之名乎？说不敢当，愿反吾屠羊之肆。 遂不受之。
