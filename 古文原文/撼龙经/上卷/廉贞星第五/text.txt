廉贞如何号独火，此星得形最高大。高山顶上石磋峨，伞折犁头裂丝破。
只缘尖炎耸天庭，其性炎炎号火星。起作龙楼并宝殿，贪巨武辅因此生。
古人深识廉贞体，唤作红旗并曜气。此星威烈属阳精，高炎赤黑峰头起。
高尖是楼平是殿，请君来此细推辩。乱峰顶上乱石间，此处名为聚讲山。
聚讲即成即分支，分宗拜祖迢迢路。寻宗寻嫡更寻儿，龙来此处最堪疑。
却来此处横生幛，形如帐幙开张样。一重入帐一重出，四重五重如巨浪。
帐中有脉穿心行，脉不穿心不入相。帐幙多时贵亦多，一重只是富豪样，
两帐两幙是贵龙，帐里贵人最威上。帐中隐隐仙带飞，带舞低垂主兴旺。
天官地轴两边迎，异石龟蛇过处往。高山顶上有池水，两边夹得真龙行。
问君高顶何生水，此是真龙楼上气。楼殿之上水泉生，水还落处两边迎。
真龙却在池中过，也有单池在旁报。单池终不及双池，池若倾崩反生祸。
池平两水夹又清，此处名为天汉星。天汉天潢入阁道，此星入相居天庭。
更有卫龙在高顶，水贴龙身入深井。并无水出可追寻，或有蒙泉入小镜。
看他辞楼并下殿，出帐耸起何星应。应星生处形别立，此是分枝劈脉证。
祖宗分了分兄弟，来此分贪识真性。分贪之处莫令差，差谬一毫千里逈。
笋峰贪狼从此出，钟釜枕梭巨辅弼。方峰是为武曲程，最要来辨嫡庶行。
嫡庶不失出帐样，便是龙家五吉星。廉贞恶石众所憎，不晓真阳火里精。
此龙多向南方落，北上众山惊错愕。低头敛衽出朝来，莫向他方妄参错。
凡起星峰皆要石，若是土山全无力。廉贞独火气冲天，石骨嶙嶒平处觅。
廉贞不生吉星峰，顶隔江河作应龙。朝迎必应数百里，远望鼓角声冬冬。
凡见廉贞高耸石，便上顶头看远迹。细认真龙此处生，华盖穿心正龙出。
此龙尊贵最难寻，五吉要随华盖觅。此等真龙不易逢，华盖三峰品字立。
两肩分作两护龙，此是兄弟同祖宗。兄弟便为护龙去，前迎后送分雌雄。
雌若为龙雄作应，雄若为龙雌听命。问君如何辨雌雄，高低肥瘠形不同。
低肥为雌雄高瘠，只来此处认真踪。真龙身上有正峰，时作星峰拜祖宗。
但看护送似龙盘，又有迎送如虎踞。随龙山水皆朝揖，狐疑来此失踪迹。
水口重重异石生，定有罗星当水立。罗星外而有山关，上生下生细寻觅。
盖缘罗星有真假，真假天然非人力。罗星旁水石骨生，星体端园最高职。
廉贞多生顾祖龙，祖龙远远是朝峰。更看鬼脚回转处，护托须生十数重。
送龙之山短在后，托山不抱左右手。缠龙缠过龙虎前，三重五重福绵延。
缠多不许外山走，那堪长远作水口。护送托龙若十全，富贵双全真罕有。
寻龙十万看缠山，一重缠是一重关。廉贞已具贪狼内，更述此篇为详载。
有人晓得红旗星，远有权威进凶怪。权星斩伐得自由，不统兵权不肯休。
若遇廉贞不起石，脚下也须生石壁。石壁是背面土平，平处寻龙出踪迹。
贪巨武辅弼星行，出身生处是何星。剥龙换骨若九段，此是公侯将相庭。
红旗气焰威权在，愚妄时师骇凶怪。权星威福得自专，纵入文阶亦武权。
廉贞一变贪巨武，文武全才登宰辅。廉贞不作变换星，孑身乱伦损君父。
