文曲正形如蛇行，此星柔顺最高情，若作淫邪如撒网，形神恰似死鳝样。
问君如何生此山，定出廉贞绝体间。问君如何称绝体，本宫山上败绝气。
问君如何寻本宫，楼殿之下初出龙。认得星峰初出面，看是何星细推辩。
九星皆挟文曲行，若无文曲星无变。变星便看何星多，多者为主善恶见。
文曲星柔最易辨，每遇旺方上侧面。侧面成峰神直行，直去多如丝杂练。
此星山骨少星峰，若有星峰辅弼同。平地蛇行却为吉，半顶娥眉最得力。
若有娥眉接连生，女作宫臏后妃职。男家因妇列官班，又得资财并美色。
文曲起峰必有情，自然接连左右生。若是无峰如鳝样，死龙散漫空纵横。
纵饶住处有穴形，社稷神庙血食腥。若是作坟并建宅，女插花枝逐客行。
男人破家因酒色，妇人内乱官讼兴。变出痨瘵鬼怪病，令人冷退绝人丁。
困龙坪下数十里，忽然卓立星峰起。左右前后忽逢迎，贪巨武辅渐次生。
只得一峰龙便活，娥眉也变辅弼形。平行虽云变辅弼，只是低平少威力。
若得尊星生一峰，便使柔星为长雄。男人端貌取科第，女人主家权胜翁。
大抵行龙少全格，杂出星峰多变易。辅星似巨弼似文，长短高低细辨认。
莫道凶龙不可裁，也有凶龙起家国。盖缘未识间星龙，贪中有廉文有弼。
武有破军间断生，禄存或有巨辅力。十里之中卓一峰，小者成大弱成雄。
此是龙家问星法，大顿小伏为真迹。一山便断为一代，看在何代生间龙，
便向此星定富贵。困弱生旺随星峰，困弱之龙武气力。死鳝烟包入沙砾。
十里百里武从山，独自单行少收拾。君如识得间星龙，到处乡村可寻觅。
龙非久远少全气，易胜易衰非人力。
