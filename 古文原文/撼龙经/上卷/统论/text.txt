须猕山是天地骨，中镇天地为巨物。如人背脊与项梁。生出四肢龙突兀。
四肢分出四世界，南北西东为四派。西北崆峒数万程，东入三帏为杳冥。
惟有南龙入中国，胎宗孕祖来奇特。黄河九曲为大肠，川江屈曲为膀胱。
分枝劈脉纵横去，气血钩连逢水住。大为都邑帝王州，小为郡县居公侯。
其次偏方小镇市，亦有富贵居其地。大率行龙有真星，星峰磊落是音身。
高山须认星峰起，平地龙行别有名。峰以星名取其类，星辰下照山成形。
龙神二字寻山诀，神是精神龙是质。莫道高山方有龙，却来平地失真踪。
平地龙从高脉发，高起星峰低落穴。高山即认星峰起，平地两旁寻水势。
两水夹处是真龙，枝叶周回踪者是。莫令山反枝叶散，山若反兮水散漫。
外山百里作罗城，此是平洋龙局段。星峰顿伏落平去，外山隔水来相顾。
平中仰掌似回巢，隐隐微微立邱阜。便从邱阜觅回巢，或有钩夹如旋螺。
钩夹是砂螺是穴，水注明堂聚气多。四旁绕护入城裹，水绕山环聚一窝。
霜降水枯寻不见，春夏水高龙脊现。此是平洋看龙法，过处如丝或如线。
高水一寸即是山，低土一寸水回环。水缠便是山缠样，缠得真龙如仰掌。
窠心掌里或乳头，端然有穴明天象。山缠水绕在平坡，远有围山近有河。
只爱山来抱身体，不爱水反去从他。水抱应如山来抱，水不抱兮山不到。
莫道高山龙易识，行到平洋失踪迹。藕断丝连正好寻，退却愈多愈有力。
高龙多下低处藏，四没神机便寻得。祖宗父母数程远，误得时师皆不识。
龙到平洋莫问踨，只观水绕是真龙。念得龙经无眼力，万卷藏真也是空。
