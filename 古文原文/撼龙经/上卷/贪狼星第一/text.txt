贪狼顿起笋生峰，若是斜枝便不同。斜枝侧顶为破面，尖而有脚号乘龙。
脚下横拖为带剑，文武功名从此辩。横看是顶侧是峰，此是贪狼出阵龙。
侧面成峰身直去，不是为朝便不住。莫来此处认高峰，道是元武在其中。
亦有高峰是元武，元武落处四兽聚。聚处方为龙聚宫，四兽不顾只成空。
空亡龙上莫寻穴，纵然有穴易歇灭。或为关峡似龙停，正龙潜在峡中行。
时师多向峡中觅，不识真龙断续情。贪狼自有十二样，尖园平直小为上。
欹斜侧石倒破空，祸福轻重自不同。问君来此如何观，莫道贪狼总一般。
欹是崩崖破是坼，斜是边有边不明。侧是面尖身直去，空是岩石多玲珑。
倒是飞峰偏不正，十者未是正贪龙。平地卓然起顿笋，此是贪尖本来性。
园无欹斜四面同，平若卧蚕啊高岭。直如峡脊引绳来，小似笔头插高顶。
五者方为贪正形，吉凶祸福要详明。火星要起廉贞位，生出贪狼由此势。
若见火星动炎时，看他踪迹落何处。此龙不是寻常龙，生出贪狼自奇异。
火星若起廉贞位，落处须寻一百里。中有贪狼小小峰，有时回顾火星宫。
世人只道贪狼好，不识廉贞是祖宗。贪狼若非廉作祖，为官也不到三公。
高山顶上平如掌，中分细脉如蛇样。贵龙多是穿心出，富龙只从旁边降。
高山如帐后面遮，帐里微微似带斜。带舞下来似鼠尾，此是贪狼上岭蛇。
带舞下来似鹤颈，此是贪狼下岭蛇。上岭解来朱紫客，下岭须为贯朽家。
大山跌下小为贵，小山特起大为势。高低大小断续行，此是贪狼真骨气。
大抵九星有种类，生子生孙巧相似。相似方知骨气真，剥换不真皆不是。
一剥一换粗生细，从大剥小最奇异。剥换退卸见真情，小峰依然贪狼起。
剥换如人换好裳，如蝉退壳蚕退筐。或从大山落低小，或从高峰落平洋。
退卸剥换成几段，十条九条乱了乱。中有一条却是真，若是真时断了断。
乱山回抱在面前，不许一条出外边。只有真龙坐穴内，乱山在外两边缠。
此龙错从腰里落，回转余枝作城郭。城郭弯环生捍门，门外罗星当腰著。
罗星要在罗城外，此与火星常作对。火星龙始有罗星，若是罗星不居内。
居内名为抱养瘝，又为病眼堕胎山。罗星若生罗城口，城口皆为玉笋班。
罗城却似城墙势，龙在城中聚真气。罗星若在城关间，时师唤作水口山。
若识罗星真妙诀，一边枕水一边田。田中有骨脉相连，或为顽石焦土坚。
此是罗星有余气，卓立为星在水边。贪巨罗星尖与园，武曲辅弼方匾眠。
禄文廉贞多破碎，破军尖破最为害。只有尖园方匾星，此是罗星得正形，
忽然四面皆是水，两山环合郁然青。罗星亦自有种类，浪说罗星在水边。
