禄存上形如顿鼓，下形有脚如瓜瓠。瓜瓠前头有小峰，此是禄存带禄处。
小园带禄围本身，将相公侯出方虎。大如螃蟹小蜘蛛，此是禄存带煞处。
煞踪若有横磨剑，此是权星先出武。大处大峡百十里，宝殿龙楼去无数。
忽逢此等入长垣，万刃打围君莫顾。痴师偷眼旁睥睨，晓者默然佯不知。
若然尖脚乱入茅，唤做蚩尤旗爪距。大抵星辰嫌破碎，不抱本身多作怪。
端正龙神须无破，丑恶龙神多破败。怪形异穴出凶豪，杀戮平民终大坏。
草头作乱因此山，赤族诛夷偿命债。只缘龙上有欃枪，贼旗侧倒非旌幢。
旌幢对对端正立，独立欹侧名欃枪。顿鼓微方似武曲，武曲端正下无足。
有足周围真禄存，园净方为武曲尊。龙家最要仔细辨，疑是乱真分背面。
背似面非岂有真，此是禄存大转移。凹处是面凸是背，作穴分金过入线。
几看星辰大转移，转移须要母顾儿。枝分派别有真种，忽作瓜蔓无东西。
十里半程无冈岭，平洋砂碛烟尘迷。到此君须看水势，水势莫问江与溪。
只要两源相夹出，交锁外结重重围。禄存好处落平漫，大作军州小镇县。
坪中时复乱石生，或起横山或梭面。此处或如辅弼形，辅弼无枝禄多瓣。
禄是帝车第二星，也主为文也主兵。九星行龙俱要禄，最喜夹贪兼武曲。
巨辅或从左肩起，此等贵龙看不足。若逢此星远寻穴，莫向高山寻促局。
若遇九星相夹行，只分有足与无足。燕云岭下出九关，中带禄存三吉山。
高山峡里生尖秀，也有园禄空巉巌。君看山须分种类，漫指横山作正班。
破禄二星形无数，也有正形落低处。也有低形上陇头，杂乱分形君莫误。
形在高岭为高形，山顶上生禄存星。形在平洋山卓立，顶矮脚手亦横平。
顶上生形顶必正，平地生形脚乱行。请君看我细排列。祸福皆从龙上生。
第一禄存如顿鼓，脚手对对随身去。平行有脚入剑锋，旌节幡幢排次序。
此等星辰出大江，中有小贪并武巨。辅弼时从左右生，隔岸山河远相顾。
此是神龙作州县，雄据十州并一路。忽然诸山作垣局，更求吉水为门户。
若得门户收吉水，万水千山不须做。第二禄存入覆釜，脚尖如戟周围布。
有脚方为正禄存，无脚名为禄推巨。此星不是有威权，白手成家积巨富。
第三禄存鹤爪布，两短中长龙出露。出露定为低小形，隐隐前行忽蹲踞。
有穴必定龙虎巧，丑陋穴形龙不住。第四禄存肋扇具，脚手又似杠丝势。
此龙只好结神坛，别有星峰主秀气。第五禄存如悬鹑，箕帚破碎多折痕。
此星便是行龙星，星平生枝自顶分。此龙只去坪中作，桡棹回来斩关做。
高山大峡开三门，一门一穴三停均。第六禄存落平洋，势如巨浪横开张。
他星也有落平者，此星平地也飞扬。脚摆时复生巨石，石色只是黑与黄。
两旁请看随龙峡，长短大小宜消详。护龙转时看他落，落处当随水斟酌。
右转皆右不参差，左转皆左无驳杂。朝迎指点真穴形，左右高低君莫错，
禄存鬼形如披发，虽曰众多势如掠。第七禄存如长蛇，左右无护无拦遮。
此龙非是贵龙从，枕在水边神横斜。第八禄存在高岭，如戴兜鍪右肩领。
渐低渐小去作穴，定右窝钳极端正。此龙号为八贵龙，捉穴真时最昌盛。
第九禄存如落花，片片段段水夹砂。不是蛟潭为鬼穴，定作罗星水口遮。
天下山山有禄存，或凶或吉要君分。莫道禄存全不善，的为将相公侯门。
要知五岳真龙落，半是禄破相参错。太行顶上马耳峰，禄存神上贪狼龙，
泰山顶上右日观，上右月亭高一半。此是禄存上有贪，如是星峰孰能判。
海上洲岛亦有山，君如论脉应难言。不知地脉廉中国，远出山形在海间。
东出青齐为东岳，过尽平洋大江壑。地脉连延随势生，涧水止龙君莫错。
我观破禄满天下，九等分星无识者。君如识得禄存星，珍宝连城贵无价。
