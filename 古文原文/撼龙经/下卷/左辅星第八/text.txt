左辅正形如幞头，前高后低大小球。伸舒腰长如杖鼓，后大前小驼峰侔。
一有两脚平行去，或在武曲左右游。此龙如何近武曲，自是分宗为伯叔。
分宗定做两贵龙，此与他星事不同。武曲两傍必生辅，不使他星变形去。
左辅自有左辅形，方峰之下如卓釜。此是武曲辅星形，若是真辅不如此。
真辅自作贵龙身，幞头横眠高低去。高顶高峰园落峰，低处低落肩项园。
忽然堆起如螺卵，又如梨栗堆簇繁。岭上累累山结顶，断定前头深如垣。
要知此星名侍卫，如到垣中最为贵。东华西华门水横，水外四围列峰位。
此是垣前执法星，却分左右为兵卫。方正之垣号大微，垣有四门号天市。
紫微垣外前后门，华盖三台前后卫。中有过水名御沟，抱城屈曲中间流。
紫薇垣内星辰足，天市大微少全局。朝迎未必皆真形，朝海拱辰势如簇。
千山万水皆大朝，入到怀中九回曲。入垣辅弼形微细，隐隐微微在平地。
右卫左卫星傍罗，辅在垣中为近侍。右弼一星本无形，是以名为隐曜星。
随龙剥换隐迹去，脉迹便是隐曜行。只缘飞宫有九曜，因此强名右弼星。
天下寻辅知几处，河北河南只三四。更有终南泰华龙，出没为垣尽如此。
南来莫错认南岳，虽有辅星垣气弱。却有回龙辅大江，水口三峰卓如削。
北冀燕云多辅星，又随寨垣入沙漠。两京嵩山最难寻，已被前人曾妄作。
东西垣局并长江，中有黄河入水长。后山屏障如负扆，不瞰秦淮枕水乡。
辅弼隐曜入大梁，却是英雄古战场。大河九曲曲中有，辅弼九曲分入首。
夫人识得左辅星，识得之时莫开口。如何识得左辅星，次第生峰无杂形。
天门上头生宝殿，宝殿引出龙楼横。楼上千万寻池水，水是真龙楼上气。
两池夹出龙脊高，池若倾崩非大地。池中石是辅弼星，无迹便是隐曜行。
纵然不大也节钺，巨浪重重不堪说。巨浪有帐帐有杠，杠曲生峰巧如玦。
杠星便是华盖柄，曲处生峰来作证。证出贪巨禄文廉，武破周而复始定。
天门直指破军路，此是天门龙出序。若出天门是正龙，不出天门形不具。
一形不具便减力，次第排来君莫误。自贪至破为次第，颠倒乱行名失序。
一剥一换寻断处，断处两傍生拥护。旌幢行有盖天旗，旗似破军或斜去。
看他横带入巨浪，浪滚一峰名出帐。帐中过处中央行，不出中央不入相。
星辰具备入垣时，怪怪奇奇合天象。我到京师验前说，帝垣果有星罗列。
南北虽短东西长，东华水绕西华冈。水从阙口复来朝，九曲九回朝帝阙。
前星俨若在南上，周召到此观天象。上了南冈望北冈，圣人卜宅分阴阳。
北冈峙立天门上，分作长垣在两傍。垣上两边分九个，两垣夹带帝中央。
要识垣上有帝星，皇都坐定甚分明。君若要识左辅宿，凡入皇都辩垣局。
重重围绕八九重，九重之外尤重复。重山复岭看辅星，高山顶上幞头横。
低处恰似千官入，戴弁横班如覆笠。仔细观来真不同，应是为垣皆富局。
辅为上相弼次相，破禄宿卫廉次将。文曲分明是后宫，巨门贪狼帝星样。
更有武曲最尊贵，唤作极星事非诳。三垣各有垣内星，凡是星峰皆内向。
垣星本不许人知，若不明言恐世迷。只到京师君便识，重重外卫内垣平。
此龙不许时人识，留与皇朝镇家国。请从九曜寻剥龙，剥尽粗龙寻细迹。
要识真龙真辅相，只看高低幞头样。若是辅星自作龙，隐行不识真气象。
若还三吉去作龙，随龙变形却不同。贪狼厌尖品字立，武曲方圆三个峰。
三峰节节随身转，中有一峰是正面。两傍夹者是辅弼，大小尖园要君辩。
此龙初发在高山，高处生峰亦生瓣。有瓣须明似幞头，滚滚低来是辊球。
平行鲤鲫露脊背，有脚横排入覆笠。若是降楼并下殿，节节入楼下剥换。
贪下剥换入抛球，尖处带脚如龟浮。此是下岭方如此，上岭逆行推覆舟。
尖园若是品字立，世人误作三台求。禄存剥换蜈蚣节，微微短脚身边列。
文曲梭中带线行，曲曲飞梭巧藏迹。廉下变为梳齿形，梳齿中央引龙出。
武曲幞头无改换，行到平中断复断。破军之下夹两枪，若作天戈如走电。
乱行失序出头来，又似虎狼行带箭。缠多便作吉龙断，若是无缠为道院。
