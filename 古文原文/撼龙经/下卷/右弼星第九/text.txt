弼星本来无正形，形随八星高低生。要识弼星正形处，八星断处隐藏形。
隐藏是形名隐曜，此是弼星真要妙。抛梭马迹线如丝，蜘蛛过水上滩鱼。
惊蛇入草失行踪，断脉断迹寻来无。每自随星作过脉，脉是尊星名右弼。
左为辅星右弼星，左右随龙身上行。行龙之时有辅弼，变换随龙看踪迹。
君如识得右弼星，每到垣中多失踪。剥龙失脉失踪时，地上朱弦琴背觅。
若识弼星隐曜宫，处处观来皆是吉。此星多吉少傍凶，凶盖为藏形本无。
藏形之时形藏煞，却是地中暗来脉。北地平洋千百程，不然彼地都是弼。
坪中还有水流坡，高水一寸即是阿。只为时师眼力浅，到彼茫然无奈何。
便云无处寻踪迹，直到有山方认得。如此之人岂可言，有穴在平原自失。
只来山上觅龙虎，又要公头始云吉。不知山穷落平处，穴在平中贵无敌。
痴师误了几多人，要道葬埋要卑湿。不如穴在水中者，更是难凭怕泉积。
盖缘水涨在中央，水退即同干地方。且土两淮平似掌，也有军州落巢沥。
也有英雄在彼中，岂无坟墓玉宫室。只将水注与水流，两水夹流是龙脊。
非惟弼曜在其中，八曜入平皆有踪。前篇有时说平处，平里贪狼皆一同。
时师识尽真龙脉，方知富贵与兴隆。围龙忽然拖长脚，恐是鬼龙如覆杓。
覆箕覆掌是鬼龙，漫来此处说真踪。请君细看前头穴，莫要参前失后空。
问君如何知我落，看他尾后园峰作。问君如何知我行，尾星摇动不曾停。
前官后鬼须细辨，鬼克我身居后面。官星克我在前朝，此是龙家官鬼现。
真龙落处阴阳乱，五行官鬼无相战。水龙剥作火龙出，鬼在后头官出面。
坎山来龙作午丁，却把地罗差似转。此是阴阳论五行，不似龙家官鬼辨。
龙家不要论五行，且从龙上看分踭。踭龙夺脉是鬼气，鬼气不归龙尚行。
大抵真龙无鬼山，有鬼不出半里间。横龙出穴必有鬼，送跳翻身穴后环。
鬼星若长夺我气，鬼短贴身如抱拦。问君如何谓之鬼，主山背后撑者是。
分枝劈脉不回头，夺我正身少全气。真龙穴后如有鬼，山短枝长为雉尾。
此是真龙穴后星，星辰也有尖园体。正龙穴后若有鬼，双双回头来护卫。
若不回头卫本身，此是空亡歇灭地。问君何者是空亡，穴后卷空仰瓦势。
便从鬼上细寻觅，鬼山星峰少收拾。真龙身上护卫多，山山多情来拱揖。
护卫贴体不敢离，中有泉池暗流入。要识真龙鬼山短，缘有缠龙在后段。
即有缠龙贴护身，不许鬼山空散漫。鬼山直去投江河，此龙缠护散乱多。
如戈如矛乱走去，包裹无由奈他何。龙若无缠又无送，纵有真龙不堪用。
护缠多爱到穴前，三重五重福绵延。一重护卫一代富，护卫十重宰相地。
两重也作典专城，一重只出承辅尉。鬼山亦自有真形，形随三吉辅弼生。
九星皆有鬼形样，不类本身不入相。贪狼鬼星必尖小，巨门鬼星枝叶少。
多作园峰覆勺形，撑住在后最为妙。巨为坠珠玉枕形，贪作天梯背后生。
一层一级渐低小，虽然有脚无横行。武曲多为小横岭，托后如屏玉几正。
弼星作鬼如围屏，或从龙虎后横生。横生瓜瓠抱穴后，金斗玉印盘龙形。
辅星多为独节鬼，三对平如写王字。三对两对相并行，曲转护身皆有意。
破禄廉文本是鬼，不必问他穴后星。破禄廉文多作关，近关大阔为散关。
关门定局有大小，破禄二星多外拦。禄存无禄作神坛，破军不破为近关。
善论大地论关局，关局大小水口山。鬼山多向横龙作，正龙多是平地落。
平地多如蜈蚣行，脚长便如桡棹行。停棹向前穴即近，拨棹向后龙未停。
桡棹向前忽峰起，定有真龙居此地。只看护托回转时，朝揖在前拜真气。
大抵九星皆有鬼，相类相如各有四。四九三十六鬼形，识鬼便是识龙精。
问君如何谓之鬼，主山后面有余气。问君如何谓之官，朝山背后逆拖山。
此是朝山有余气，与我穴后鬼一般。官星在前鬼在后，官要回头鬼要就。
官不回头鬼不就，只是虚抛无落首。龙虎背后有衣裙，此是关拦拜舞袖。
虽然有袖穴不见，官不离乡任何受。真气聚处看明堂，明堂里面要平阳。
明堂里面停潴水，第一宽平始为贵。侧裂倾摧撞射面，急泻崩腾非吉地。
明堂里面分公位，公位真在明堂里。请君未断左右山，先向明堂观水势。
明堂也有如锅底，横号金船龙虎里。直号天心曲御街，焉蹄直兮有曲势。
明堂要似莲花水，荡归左位长公起。荡归右位小公兴，若居中心诸位贵。
大抵明堂横为贵，其次之元关锁是。荡荡直去不回头，虽似御街非吉地。
明堂要似衣领会，左钮右缋方为贵。或是田堘与山脚，如此关拦真可喜。
忽然前面无关拦，水劫风吹非吉利。请君来此细消详，更分后鬼与前官。
左胁生来执笏样，右胁生来鱼袋形。方长为象短为水，小乃是金肥是银。
看此样形寻局势，中间乳穴是为真。赐带鬼形如瓜瓠，二条连移左转去。
回头贴来侍从官，前案横交金玉盘。玉盘赐将金盘相，左右是人心眼上。
重数如多赐亦多，一重未许金犀磨。二重是犀三金带，横转穴前官转大。
子孙三代垂鱼袋，右上三鱼虎身外。三代子孙袋赐金，三重横盘龙外寻。
四重既是赐金玉，重数如多福泽深。此是龙家赐带鬼，莫将龙向左边临。
玉几方屏武曲形，身后是几几外屏。几屏须要问先后，未有屏先几后生。
几屏如在后头托，此是公侯将相庭。
