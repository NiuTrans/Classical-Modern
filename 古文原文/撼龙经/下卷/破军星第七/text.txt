破军星峰如走旗，前头高卓尾后低。两傍失险落坑陷，壁立侧裂形倾欹。
不知此星出六府，上有三台为远祖。然后生出六曜星，贪巨禄文兼武辅。
三台星辰号三阶，六星两两鱼眼挨。双尖双园双方样，却在高顶双安排。
双尖定出贪狼去，方圆生出武巨来。上台中台下台出，行到六府文昌台。
文昌六星如偃月，穿排六星似环玦。平顶上头生六星，六处微堆作凹凸。
凹中微起似六星，生出九星若排列。破军受变九星殊，逐位生峰形象奇。
山形在地星在天，星气下感祸福依。真星顿起真形了，枝叶皆是破禄随。
真星虽云有三吉，三吉之余有辅弼。不知三吉不常生，百处观来无一实。
盖缘不识破军星，只说走旗拖尾出。走旗拖尾是真形，若出尊星形变生。
与君细论破军体，逐一随星种类名。贪狼破军如顿旗，一层一级如天梯。
顶尖冲前有岩穴，伸颈犹如鸡作啼。顶头有带下岩去，引到平处如珠丝。
欲断不断马蹄过，东西隐隐梭丝垂。三吉之星总如此，名为吉破地相宜。
过坪过水皆如此，定有泉塘两夹随。贪下破军巨门去，去为垣局不须疑。
巨门破军裂十字，顶上微园欹侧取。势如啄木上高枝，直上高崖石嘴露。
此星出龙生鼎足，爪甲巉岩若鸡爪。此龙富贵生王侯，五换六移出宰辅。
禄存破军在平顶，两胁蛇行肋微露。前如大木倒悬岩，独干生枝叶无数。
叶中生出嫩枝条，又作高峰下坪去。当知为穴亦不远，护送不来作神宇。
破军廉贞高崔巍，水流关峡声如雷。武曲破如破厨柜，身形臃肿崩倾势。
前头走出鹅伸颈，岭上下来如象鼻。一高一下脚不尖，作穴乳头出富贵。
辅星破军如幞头，两傍有脚如抛毬。弼星破军如鲤跃，行到坪中亦时卓。
三三两两坪中行，直出身来横布脚。为神为庙为富贵，只看缠护细斟酌。
缠多便是富贵龙，缠少只为钟鼓阁。九星皆有破禄文，三吉之形辅弼尊。
平行穿珠巨门禄，关棹尖拖是破军。吉星之下无不吉，凶星之下凶所存。
况是凶龙不为穴，只是闲行引过身。纵然有穴必是假，假穴如何保久寸。
时师只说寻龙脉，来此峡内空低蹲。便指缠护为积气，或有远秀出他村。
便说朝山朝水好，下了凶事自入门。只缘不识真龙性，前面必出星辰尊。
尊星活了死龙骨，换去破军廉禄文。破军忽然横开帐，帐里戈旗出生旺。
此龙出作将军形，前遇溪流为甲仗。破禄形象最为多，枝蔓悬延气少和。
不为尖刀即剑戟，不作蛇行即抛梭。出逢六秀方位上，上与六气横天河。
六气变生生六秀，凶星到此亦消磨。凶气消磨生吉气，定有星辰巨浪波。
此是神仙绝妙法，不比寻常格地罗。与君略举大形势，举目一望江山助。
天下江山万里遥，我见破军到处是。禄存文曲辅弼星，低小山形总相类。
只有高山形象殊，略举大纲与君议。昆仑山脚出真颜，枝枝脚是破军山。
连县走出瀚海北，风俗强悍人粗顽。生儿三岁学骑射，骨鲠刚方是此间。
山来陇右尖如削，尽是狼峰高更卓。此处如何不出文，只为峰多反成浊。
高山大陇峰多尖，不似平原一锥卓。行行退却大散关，百二河山在彼间。
大缠大护到函谷，水出黄河如阙环。低平渐渐出熊耳，万里平原似如砥。
大梁形势亦无山，到此寻龙何处是。识得星峰是等闲，平处寻龙最是难。
若无河海与淮汉，渺渺茫茫不见由。河流冲击山断绝，即无石骨又无脉。
君若到彼说星峰，一句不容三寸舌。黄河在北大江南，两水夹行势不绝。
行到背面忽起峰，兖州东岳插天雄。分枝劈脉钟灵气，圣贤多在鲁邦中。
自古英雄处西北，西北龙神少人识。紫微垣局太微宫，天市天垣太行东。
南龙高枝过葱岭，黑铁二山雪峰盛。分出秦川及汉川，五岭分星入桂连。
山行有断脉不断，直至江阴大海边。海门旺气连闽越，南水两夹同抱缠。
此是海门南脉络，货财文武相交错。何处是贪何处文，何处认辩武曲尊。
寻龙望气先寻脉，云雾多生是龙脊。春夏之交与二分，夜望云霓生处觅。
云霓光生绝高顶，此是龙楼宝殿定。大脊微微云自生，雾气如多反难证。
先寻龙气识正龙，却是枝龙观远应。此是神仙寻地法，百里罗城不为迥。
如此然后论九星，要识九星观正形。因就正龙行脚处，认取破禄中间行。
天下山山有破禄，破禄交横有地轴。禄存无禄只为关，破军不破只为栏。
关拦之山作水口，必有罗星生水间。大河之中有砥柱，四川之口生灎滪。
大孤小孤彭蠡前，采石金山作门户。更有焦山罗刹石，虽是罗星门不固。
此是大寻罗星法，识者便知愚者误。吾若论及破军星，多是引龙兼作护。
大龙须论大破军，小龙夹乱破禄文。廉贞多是作龙祖，辅弼随龙富贵分。
廉贞若高龙不出，只是为应兼为门。请君看此州县间，何处不生水口山。
水口关拦皆破禄，无脚交牙如叠环。或有横山如卧虎，或作重重如瓜瓠。
禹整龙门透大河，便是当年关水处。太行走出河中府，河北河南关两所。
大河北来曲射东，西山枕水如眠龙。马耳山枕大江口，绝无脚手为神妙。
灵壁山来截淮河，更无一脚如横戈。海门二山锁二浙，两山相合如环玦。
文廉生脚锁溜流，横在水中为两截。大关大锁数十重，定有罗星横截气。
截在江河不许流，关内不知多少地。小罗小锁及小关，一州一县须有拦。
十拦十锁百十里，定有王侯居此间。乡罗罗星小关锁，枕水如戈石横卧。
但看无脚是关拦，重数多少分将佐。君如能识水口山，并识天戈并禄破。
