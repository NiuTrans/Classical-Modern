武曲尊星性端庄，才离祖宗既高昂。星峰自与众星别，不尖不园其体方。
高处定为顿笏样，但是无脚生两旁。如此星峰只一二，方冈之下如驱羊。
方冈或如四角张，帐中出带微飞扬。飞扬要得穿帐去，帐上两角随身扬。
枝叶不多关峡少，却有护卫随身傍。带旌带节来拥护，旌节之峰多是双。
更有刀剑同护送，刀剑送后前园冈。离踪断处多失脉，抛梭马迹蜘蛛长。
梭中自有丝不断，蜂腰过处多趨跄。自是此星性尊贵，护卫重重来就体。
每逢跌断过峡时，两旁定有衣冠吏。衣冠之吏使园峰，两边有脚卫真龙。
若是独行无护卫，定作神坛佛道宫。平行穿珠行数里，忽然又作方峰起。
方峰直去如桥杠，背长颇类平尖贪。平尖贪狼如一字，生在山顶如卧蚕。
武曲横从身中出，贪狼直去如僧参。夹辅护龙次第转，真龙在内左右含。
此龙住处无高陇，间生窝穴隐深潭。独在高山峡中者，穴落高冈似草庵。
四围若高来拥护，前案朝迎亦高舞。却作高穴象人形，按剑端庄似真武。
此龙若行三十里，内起方峰只三四。峰峰端正方于长，不肯欹斜失尊体。
峰上忽然生折痕，此与廉贞何以异。凡起星峰不许斜，更嫌生脚照他家。
端峰若生四花穴，花穴端严要君别。真龙直去向前行，四向漫成龙虎穴。
此是武曲钳峡来，间气来此偶生峡。此龙误了多少人，反来此处说真形。
要识四花穿心过，但看护卫不曾停。尊星自有尊星体，方正如屏将相位。
武曲行龙少鬼劫，盖缘两傍多罗列。小公分处夹龙行，不肯单行走空缺。
小公分去乱生枝，枝叶虽多夹水随。护龙亦自有背面，背后如壁面平夷。
平夷便是贴龙体，龙过之时形怪异。不起园峰即马旗，攒剑蟠龙归此地。
护卫缠绕如打围，重重包裹外山归。至令武曲少关峡，护送无容左右离。
明堂断定无陡泻，横案重重拜舞低。平贪覆巨似武曲，尖园方整不能齐。
三星尖园方整处，向此辨别无狐疑。识龙须识辨疑处，识得真龙是圣师。
