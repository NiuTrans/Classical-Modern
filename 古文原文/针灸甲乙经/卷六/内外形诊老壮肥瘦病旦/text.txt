黄帝问曰∶人之生也，有刚有柔，有弱有强，有短有长，有阴有阳，愿闻其方？岐伯对曰∶阴中有阳，阳中有阴，审知阴阳，刺之有方，得病所始，刺之有理，谨度病端，与时相应，内合于五脏六腑，外合于筋骨皮肤。是故内有阴阳，外有阴阳。在内者，五脏为阴，六腑为阳；在外者，筋骨为阴，皮肤为阳。故曰病在阴之阴者，刺阴之荥俞；病在阳之阳者，刺阳之合；病在阳之阴者，刺阴之经；病在阴之阳者，刺阳之络。病在阳者名曰风，病在阴者名曰痹，阴阳俱病名曰风痹。病有形而不痛者，阳之类；无形而痛者，阴之类。
无形而痛者，其阳完（《九墟》完作缓，下同）而阴伤，急治其阳。无攻其阴（《九墟》作急治其阴，无攻其阳）；有形而不痛者，其阴完而阳伤，急治其阴，无攻其阳（《九墟》作急治其阳，无攻其阴）。阴阳俱动，乍有乍无，加以烦心，名曰阴胜其阳，此谓不表不里，其形不久也。曰∶形气病之先后，内外之应奈何？曰∶风寒伤形，忧恐忿怒伤气。气伤脏，乃病脏；寒伤形，乃应形；风伤筋脉，筋脉乃应。此形气内外之相应也。曰∶刺之奈何？曰∶病九日者，三刺而已。病一月者，十刺而已。多少远近，以此衰之。久痹不去身者，视其血络，尽去其血。曰∶外内之病，难易之治奈何？曰∶形先病而未入脏者，刺之半其日；脏先病而形乃应者，刺之倍其日，此外内难易之应也。
曰∶何以知其皮肉血气筋骨之病也？曰∶色起两眉间薄泽者，病在皮。唇色青黄赤白黑者，病在肌肉。营气濡然者，病在血气（《千金翼》方作脉）目色青黄赤白黑者，病在筋。耳焦枯受尘垢者，病在骨。曰∶形病何如，取之奈何？曰∶皮有部，肉有柱，气血有俞（《千金翼》下有筋有结），骨有属。皮之部俞在于四末。肉之柱在臂诸阳肉分间，与足少阴分间。气血之俞在于诸络脉，气血留居，则盛而起。筋部无阴无阳，无左无右，候病所在。骨之属者骨空之所以受液而溢脑髓者也。曰∶取之奈何？曰夫病之变化，浮沉浅深，不可胜穷，各在其处。病间者浅之，甚者深之，间者少之，甚者众之。随变而调气，故曰上工也。曰∶人之肥瘦小大寒温，有老壮少小之别奈何？曰∶人年五十以上为老，三十以上为壮，十八以上为少，六岁以上为小。曰∶何以度其肥瘦？曰∶人有脂，有膏，有肉。曰∶别此奈何？曰∶肉坚，皮满者，脂。肉不坚，皮缓者，膏。皮肉不相离者，肉。曰∶身之寒温何如？曰∶膏者其肉淖，而粗理者身寒，细理者身热。脂者其肉坚，细理者和（《灵》作热），粗理者，寒。（少肉者寒温之症未详）曰∶其肥瘦大小奈何？曰∶膏者，多气而皮纵缓，故能纵腹垂腴。肉者，身体容大。脂者，其身收小。曰∶三者之气血多少何如？曰∶膏者多气，多气者热，热者耐寒也。肉者多血，多血者则形充，形充者则平也。脂者，其血清，气滑少，故不能大。此别于众人也。曰∶众人如何？曰∶众人之皮肉脂膏不能相加也，血与气不能相多也，故其形不小不大，各自称其身，名曰众人。曰∶治之奈何？曰∶必先别其五形，血之多少，气之清浊，而后调之，治无失常经。是故膏人者纵腹垂腴，肉人者上下容大，脂人者虽脂不能大。曰∶病者多以旦慧昼安，夕加夜甚者，何也？曰∶春生夏长，秋收冬藏，是气之常也人。亦应之，以一日一夜分为四时之气，朝为春，日中为夏，日入为秋，夜为冬。朝则人气始生，病气衰，故旦慧；日中则人气长，长则胜邪，故安；夕则人气始衰，邪气始生，故加；夜半人气入脏，邪气独居于身，故甚。曰∶其时有反者何也？曰∶是不应四时之气，脏独主其病者，是必以脏气之所不胜时者甚，以其所胜时者起也。曰∶治之奈何？曰∶顺天之时，而病可与期。顺者为工，逆者为粗也。
