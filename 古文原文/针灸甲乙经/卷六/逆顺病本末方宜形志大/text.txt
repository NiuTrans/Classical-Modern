黄帝问曰∶治民治身，可得闻乎？岐伯对曰∶治民与自治，治彼与治此，治小与治大，治国与治家，未有逆而能治者，夫唯顺而已矣。故入国问其俗，临病患问所便。曰∶便病奈何？曰∶中热消瘅则便寒，寒中之属则便热。胃中热则消谷，令人悬心善饥，脐以上皮热。肠中热，则出黄如糜色，脐以下皮寒。胃中寒则胀。肠中寒则肠鸣飧泄。胃中寒，肠中热，则胀且泄。胃中热，肠中寒，则疾饥，少腹痛胀。曰∶胃欲寒饮，肠欲热饮，两者相逆，治之奈何？曰∶春夏先治其标，后治其本；秋冬先治其本，后治其标。曰∶便其相逆者奈何？曰∶便此者，食饮衣服，欲适寒温。寒无凄怆，暑无出汗。食饮者，热无灼灼，寒无沧沧。寒温中适，故气搏持，乃不致邪僻。先病而后逆者治其本，先逆而后病者治其本，先寒而后生病者治其本，先病而后生寒者治其本，先热而后生病者治其本，先病而后生热者治其本，先病而后生中满者治其标，先病而后泄者治其本。先泄而后生他病者治其本，必先调之，乃治其他病。先病而后中满者治其标，先中满而后烦心者治其本。人有客气同（同一作固）气，小大不利治其标。小大便利治其本。病发而有余，本而标之，先治其本，后治其标；病发而不足，标而本之，先治其标，后治其本。谨察间甚而调之，间者并行，甚者独行。小大不利而后生他病者，治其本。
东方滨海傍水，其民食鱼嗜咸。鱼者使人热中，咸者胜血。其民皆黑色疏理，其病多壅肿，其治宜砭石。
西方水土刚强，其民华食而脂肥，故邪不能伤其形体，其病生于内，其治宜毒药。
北方风寒冰冽，其民乐野处而乳食，脏寒生满病，其治宜灸。
南方其地下，水土弱，雾露之所聚也。其民嗜酸而食臊，故致理而赤色，其病挛痹，其治宜微针。
中央其地平以湿，天地所生物者众，其民食杂而不劳。故其病多痿厥寒热，其治宜导引按跷。故圣人离合以治，各得其宜。
形乐志苦，病生于脉，治之以灸刺。形苦志乐，病生于筋，治之以熨引。形乐志乐，病生于肉，治之以针石。形苦志苦，病生于困竭（一作咽喝），治之以甘药。形数惊恐，经络不通，病生于不仁，治之以按摩醪醴。是谓五形。故志曰刺阳明出血气，刺太阳出血恶气，刺少阳出气恶血，刺太阴出气恶血，刺少阴出血恶血，刺厥阴出血恶气。
