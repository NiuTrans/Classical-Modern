黄帝问曰∶脉之应于寸口，如何而胀？岐伯对曰∶其至大坚直以涩者，胀也。曰∶何以知其脏腑之胀也？曰∶阴为脏而阳为腑也。曰∶夫气之令人胀也，在于血脉之中耶，抑脏腑之内乎？曰∶二者皆在焉，然非胀之舍也。曰∶愿闻胀舍？曰∶夫胀者，皆在于腑脏之外，排脏腑而廓胸胁，胀皮肤，故命曰胀。曰∶脏腑之在内也，若匣匮之藏禁器也，各有次舍，异名而同处一域之中，其气各异，愿闻其故？曰∶夫胸腹者，脏腑之城郭。膻中者，心主之中宫也。胃者，太仓也。咽喉少腹者，传道也。胃之五窍者，闾里之门户也。廉泉玉英者，津液之道路也。故五脏六腑，各有畔界，其病各有形状。营气循脉，卫气逆为脉胀，卫气并血脉循分肉为肤胀（《灵枢》作营气循脉为脉胀，卫气并脉循分肉为肤胀）。取三里泻之，近者一下（一本作分，下同），远者三下，无问虚实，工在疾泻也。曰∶愿闻胀形？曰∶心胀者，烦心短气，卧不得安。肺胀者，虚满而喘咳。肝胀者，胁下满而痛引少腹。脾胀者，苦哕，四肢闷，体重不能衣。肾胀者，腹满引背怏怏然，腰髀痛。胃胀者，腹满胃脘痛，鼻闻焦臭，妨于食，大便难。大肠胀者，肠鸣而痛濯濯，冬日重感于寒则泄飧不化。小肠胀者，小腹胀，引腰而痛。膀胱胀者，小腹满而气癃。三焦胀者，气满于皮肤中，壳壳然而不坚。胆胀者，胁下痛胀，口苦，好太息。凡此诸胀，其道在一，明知逆顺，针数不失。泻虚补实，神去其室，致邪失正，真不可定，粗工所败，谓之夭命。补虚泻实，神归其室，久塞其空，谓之良工。曰∶胀者焉生，何因而有名？曰∶卫气之在身也，常并脉循分肉，行有逆顺，阴阳相随，乃得天和，五脏皆治，四时皆叙，五谷乃化。然而厥气在下，营卫留止，寒气逆上，真邪相攻，两气相搏，乃舍为胀。曰何以解惑？曰∶合之于真，三合而得。曰∶无问虚实，工在疾泻，近者一下，远者三下，今有三而不下，其过焉在？曰∶此言陷于肉肓而中气穴者也。不中气穴而气内闭藏，不陷肓则气不行，上越中肉则卫气相乱，阴阳相逆。其于胀也，当泻而不泻，故气不下。必更其道，气下乃止，不下复起，可以万全，恶有殆者乎。其于胀也，必审其诊，当泻则泻，当补则补，如鼓之应桴，恶有不下者乎。
心胀者，心俞主之，亦取列缺。肺胀者，肺俞主之，亦取太渊。肝胀者，肝俞主之，亦取太冲。脾胀者，脾俞主之，亦取太白。肾胀者，肾俞主之，亦取太溪。胃胀者，中脘主之，亦取章门。大肠胀者，天枢主之。小肠胀者，中主之。膀胱胀者，曲骨主之。三焦胀者，石门主之。胆胀者，阳陵泉主之。五脏六腑之胀，皆取三里。三里者，胀之要穴也。
