黄帝问曰∶百病始生，三部之气，所伤各异，愿闻其会？岐伯对曰∶喜怒不节则伤于脏，脏伤则病起于阴；清湿袭虚，则病起于下；风雨袭虚，则病起于上，是谓三部。至其淫，不可胜数。风雨寒热，不得虚邪，不能独伤人。卒然逢疾风豪雨而不病者，盖无虚邪不能独伤。此必因虚邪之风，与其身形，两虚相搏，乃客于形，两实相逢，中人肉间。其中于虚邪也，因其天时，与其躬身，参以虚实，大病乃成。气有定舍，因处为名，上下内外，分为三真。是故虚邪之中人也，始于皮肤。皮肤缓则腠理开，腠理开则邪从毛发入，毛发入则稍深，稍深则毛发立，洒然，皮肤痛。留而不去，则传舍于络，在络之时，通于肌舍于俞，在俞之时，六经不通，四节即痛，腰脊乃强。留而不去，传舍于伏冲之脉，在伏冲之脉时，身体重痛。留而不去，传舍于肠胃，在肠胃之时，贲晌腹胀，多寒则肠鸣飧泄不化，多热则溏出糜。留而不去，传舍于肠胃之外，募原之间。留着于脉，稽留而不去，息而成积，或着孙络，或着脉络，或着经脉，或着俞脉，或着于伏冲之脉，或着于膂筋，或着于肠胃之募原，上连于缓筋，邪气淫，不可胜论。其着孙络之脉而成积，往来上下，擘（音拍，破尽也）乎（《太素》作臂手）孙络之居也。浮而缓，不能拘积而止之。故往来移行肠胃而居，饱则益大，饥则益小，其着于缓筋也，似阳明之积，饱则痛，饥则安。其着于肠胃之募原也，痛而外连于缓筋也，饱则安，饥则痛。其着于伏冲之脉者，揣之应手而动，发手则热，气下于两股，如汤沃之状。其着于膂筋在肠后者，饥则积见，饱则积不见，按之弗得。其着于俞脉者，闭塞不通，津液不下，而空窍干。此邪气之从入内，从上下者也。曰∶积之始生，至其已成奈何？曰∶积之始也，得寒乃生厥，止乃成积。曰∶其成奈何？曰∶厥气生足溢（《灵枢》作足俯），足溢生胫寒，胫寒则脉血凝泣，寒热上下，入于肠胃，入于肠胃则胀，外之汁沫迫聚不得散，日以成积。卒然盛食多饮，则脉满。起居不节，用力过度，则络脉伤。阳络伤则血外溢，溢则衄血；阴络伤则血内溢，溢则便血。外之络伤则血溢于肠外，有寒汁沫，与血相搏，则并合凝聚，不得散而成积矣。卒然中于寒，若内伤于忧恐，则气上逆，气上逆则穴俞不通，温气不行，凝血蕴里而不散，津液凝涩，着而不去，而积皆成矣。曰∶其生于阴者奈何？曰∶忧思伤心；重寒伤肺；忿怒伤肝；醉饱入房，汗出当风则伤脾；用力过度，入房汗出浴水，则伤肾。此内外三部之所生病也。察其所痛以知其应，有余不足，当补则补，当泻则泻，无逆天时，是谓至治。
曰∶人之善病肠中积者，何以候之？曰∶皮薄而不泽，肉不坚而淖泽；如此则肠胃恶，恶则邪气留止，积聚乃作。肠胃之积，寒温不次，邪气乃（一本作稍）止，其蓄积止，大聚乃起。
曰∶病有身体腰股背皆肿，环脐而痛，是谓何病？曰∶名曰伏梁，此风根也，不可动，动之为水溺涩之病。病有少腹盛，左右上下皆有根者，名曰伏梁也。裹大脓血，居肠胃之外，不可治之，每切按之至死。此下则因阴，必下脓血，上则迫胃脘生鬲，侠（一本作根据）胃脘内痈，此久病也，难治。居脐上为逆，居脐下为顺，勿动亟夺。其气溢（《素问》作泄）于大肠而着于肓，肓之原在脐下，故环脐而痛也。
《难经》曰∶心之积名曰伏梁，起于脐上，上至心下，大如臂，久久不愈，病烦心，心痛，以秋庚辛日得之。肾病传心，心当传肺，肺以秋王不受邪，因留结为积。
《难经》曰∶肺之积名曰息贲，在右胁下覆大如杯，久久不愈，病洒洒恶寒，气逆喘咳，发肺痈，以春甲乙日得之。心病传肺，肺当传肝，肝以春王不受邪，因留结为积。
曰∶病胁下满，气逆行，三二岁不已，是为何病？曰∶病名息贲，此不妨于食，不可灸刺，积为导引服药，药不能独治也。
《难经》曰∶肝之积名曰肥气，在左胁下，如覆杯，有头足如龟鳖状，久久不愈，发咳逆，疟，连岁月不已，以季夏戊己日得之。肺病传肝，肝当传脾，脾以季夏王不受邪，因留结为积。此与息贲略同。
《难经》曰∶脾之积名曰痞气，在胃脘，覆大如盘，久久不愈，病四肢不收，发黄胆，饮食不为肌肤，以冬壬癸日得之。肝病传脾，脾当传肾，肾以冬王不受邪，因留结为积。
《难经》曰∶肾之积名曰贲豚，发于少腹，至心下若豚状，或上或下无时，久不已，令人喘逆，骨痿少气，以夏丙丁日得之。肺病传肾，肾当传心，心以夏王不受邪，因留结为积也。
息贲时唾血，巨阙主之。腹中积上下行，悬枢主之。疝积胸中痛，不得穷屈，天容主之。暴心腹痛，疝横发上冲心，云门主之。心下大坚，肓俞、期门及中脘主之。脐下疝绕脐痛，冲胸不得息，中极主之。贲豚上，腹坚，痛引阴中，不得小便，两丸骞，阴交主之。脐下疝绕脐痛，石门主之。奔豚气上，腹痛，强不能言，茎肿前引腰，后引小腹，腰坚痛，下引阴中，不得小便，两丸骞，石门主之。奔豚寒气入小腹，时欲呕，伤中溺血，小便数，背脐痛引阴，腹中窘急欲凑，后泄不止，关元主之。奔豚上抢心，甚则不得息，忽忽少气，尺厥，心烦痛，饥不能食，善寒中，腹胀引而痛，小腹与脊相控暴痛，时窘之后，中极主之。腹中积聚时切痛，商曲主之。脐下积疝瘕，胞中有血，四满主之。脐疝绕脐而痛，时上冲心，天枢主之。气疝哕呕，面肿奔豚，天枢主之。
奔豚，卵上入，痛引茎，归来主之。奔豚上下，期门主之。疝瘕，髀中急痛，循胁，上下抢心，腹痛积聚，府舍主之。奔豚腹胀肿，章门主之。少腹积聚，劳宫主之。环脐痛，阴骞两丸缩，坚痛不得卧，太冲主之。寒疝，下至腹腠膝腰，痛如清水，大腹（一作小腹）诸疝，按之至膝上，伏兔主之。寒疝痛，腹胀满，痿厥少气，阴市主之。大疝腹坚，丘墟主之。
