黄帝问曰∶人焉受气，阴阳焉会，何气为营，何气为卫，营安从生，卫安从会，老壮不同气，阴阳异位，愿闻其会？岐伯对曰∶人受气于谷，谷入于胃，气传于肺，五脏六腑皆以受气。其清者为营，浊者为卫，营行脉中，卫行脉外，营周不休，五十而复大会。阴阳相贯，如环无端，卫气行于阴二十五度，行于阳亦二十五度，分为昼夜。故至阳而起，至阴而止。故日中而阳陇（一作袭，下同）为重阳，夜半而阴陇为重阴。故太阴主内，太阳主外，各行二十衰，日入阳尽而阴受气。夜半而大会，万民皆卧，名曰合阴。平旦阴尽而阳受气。如是无已，与天地同纪。
曰∶老人不夜瞑，少壮不夜寤者，何气使然？曰∶壮者之气血盛，其肌肉滑，气道利，营卫之行不失其常，故昼精而夜瞑。老者之气血减，其肌肉枯，气道涩，五脏之气相搏，营气衰少而卫气内伐，故昼不精而夜不得瞑。
曰∶愿闻营卫之所行，何道从始？曰∶营出于中焦，卫出于下焦。上焦出于胃口，并咽以上贯膈而布胸中，走腋，循手太阴之分而行，还注手阳明，上至舌，下注足阳明，常与营俱行于阴阳各二十五度为一周，故日夜五十周而复始，大会于手太阴。
曰∶人有热饮食下胃，其气未定，则汗出于面，或出于背，或出于身半，其不循卫气之道而出何也？曰∶此外伤于风，内开腠理，毛蒸理泄，卫气走之，固不得循其道，此气悍滑疾见开而出，故不得从其道，名曰漏泄。中焦亦并于胃口，出上焦之后，此所以受气，泌糟粕，蒸津液，化其精微，上注于肺，乃化而为血，以奉生身，莫贵于此，故独得行于经隧，命曰营。
曰∶血之与气，异名同类何也？曰∶营卫者精气也，血者神气也，故血之与气，异名同类也。故夺血者无汗，夺汗者无血，故人有两死而无两生也。下焦者，别于回肠，注于膀胱而渗入焉。故水谷者，常并居于胃中，成糟粕而俱下于大肠，而为下焦，渗而俱下，渗泄别汁，循下焦而渗入膀胱也。
曰∶人饮酒，酒亦入胃，米未熟而小便独先下者何也？曰∶酒者熟谷之液也，其气悍以滑（一作清），故后谷而入，先谷而液出也。故曰上焦如雾，中焦如沤，下焦如渎，此之谓也。
