五脏有六腑，六腑有十二原。十二原者，出于四关。四关主治五脏，五脏有疾，当取之十二原。十二原者，五脏之所以禀三百六十五骨之气味者也。五脏有疾，出于十二原，而原各有所出。明知其原，睹其应，知五脏之害矣。阳中之少阴肺也，其原出于太渊二。阳中之太阳心也，其原出于大陵二。阴中之少阳肝也，其原出于太冲二。阴中之太阴肾也，其原出于太溪二。阴中之至阴脾也，其原出于太白二。膏之原出于鸠尾一。肓之原出于脖（满设切）（鸟朗切）一。凡十二原主治五脏六腑之有病者也。胀取三阳，飧泄取三阴（一云滞取三阴）。今夫五脏之有病，譬犹刺也，犹污也，犹结也，犹闭也。刺虽久犹可拔也，污虽久犹可雪也，结虽久犹可解也，闭虽久犹可决也。或言久疾之不可取者，非其说也。夫善用针者，取其疾也，犹拔刺也，犹雪污也，犹解结也，犹决闭也，疾虽久犹可毕也。言不可治者，未得其术也。
