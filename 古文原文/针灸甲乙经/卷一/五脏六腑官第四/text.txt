鼻者肺之官，目者肝之官，口唇者脾之官，舌者心之官，耳者肾之官。凡五官者，以候五脏。肺病者喘息鼻张，肝病者目青，脾病者唇黄，心病者舌卷颧赤，肾病者颧与颜黑。故肺气通于鼻，鼻和则能知香臭矣。心气通于舌，舌和则能知五味矣。《素问》曰∶心在窍为耳（一云舌）。夫心者火也，肾者水也，水火既济。心气通于舌，舌非窍也，其通于窍者，寄在于耳（王冰云手少阴之络会于耳中）。故肝气通于目，目和则能视五色矣。《素问》曰∶诸脉者皆属于目。又《九卷》曰∶心藏肺，肺舍神。神明通体，故云属目。脾气通于口，口和则能别五谷味矣。肾气通于耳，耳和则能闻五音矣。
《素问》曰∶肾在窍为耳。然则肾气上通于耳，下通于阴也。五脏不和，则九窍不通。六腑不和，则留结为痈。故邪在腑则阳脉不和，阳脉不和则气留之，气留之则阳气盛矣。邪在脏则阴脉不和，阴脉不和则血留之，血留之则阴气盛矣。阴气太盛，则阳气不得相营也，故曰格。阴阳俱盛，不得自相营也，故曰关格。关格者，不得尽（一作尽期）而死矣。
