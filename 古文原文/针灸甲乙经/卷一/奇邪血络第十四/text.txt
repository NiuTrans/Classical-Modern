黄帝问曰∶愿闻其奇邪而不在经者，何也？岐伯对曰∶血络是也。曰∶刺血络而仆者，何也？血出而射者，何也？血出黑而浊者，血出清而半为汁者，何也？发针而肿者，何也？血出若多若少而面色苍苍然者，何也？发针而面色不变而烦闷者，何也？血出多而不动摇者，何也？愿闻其故。曰∶脉气甚而血虚者，刺之则脱气，脱气则仆。血气俱盛而阴气多者，其血滑，刺之则射。阳气积蓄久留不泻者，其血黑以浊，故不能射。新饮而液渗于络，而未和合于血，故血出而汁别焉。其不新饮者，身中有水，久则为肿，阴气积于阳，其气因于络，故刺之血未出而气先行，故肿。阴阳之气，其新相得而未和合，因而泻之，则阴阳俱脱，表里相离，故脱色而苍苍然也。刺之不变而烦闷者，刺络而虚经，虚经之属于阴者，阴气脱，故烦闷。阴阳相得而合为痹者，此为内溢于经，而外注于络，如是阴阳皆有余，虽多出血，弗能虚也。
曰∶相之奈何？曰∶血脉盛坚横以赤，上下无常处，小者如针，大者如箸，刺而泻之万全，故无失数；失数而返，各如其度。曰∶针入肉者，何也？曰∶热气因于针则热，热则血着于针，故坚焉。
