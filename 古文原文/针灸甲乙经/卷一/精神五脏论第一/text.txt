黄帝问曰：凡刺之法，必先本于神。血脉营气精神，此五脏之所藏也。何谓德、气、生、精、神、魂、魄、心、意、志、思、智、虑，请问其故？岐伯对曰：天之在我者德也，地之在我者气也，德流气薄而生也。故生之来谓之精，两精相搏谓之神，随神往来谓之魂，并精出入谓之魄，可以任物谓之心，心有所忆谓之意，意有所存谓之志，因志存变谓之思，因思远慕谓之虑，因虑处物谓之智。故智以养生也，必顺四时而适寒暑，和喜怒而安居处，节阴阳而调刚柔；如是则邪僻不生，长生久视。是故怵惕思虑者则神伤，神伤则恐惧流淫而不正；因悲哀动中者，则竭绝而失生；喜乐者，神惮散而不藏；愁忧者，气闭塞而不行；盛怒者，迷惑而不治；恐惧者，荡惮而不收（《太素》不收作失守）。
《素问》曰∶怒则气逆，甚则呕血，及食而气逆，故气上。喜则气和志达，营卫通利，故气缓。悲则心系急，肺布叶举，两焦不通，营卫不散，热气在中，故气消。恐则神却，却则上焦闭，闭则气还，还则下焦胀，故气不行。热则腠理开，营卫通，汗大泄，惊则心无所倚，神无所归，虑无所定，故气乱。劳则喘且汗出，内外皆越，故气耗。思则心有所伤，神有所止，气流而不行，故气结。（以上言九气，其义小异大同。）
肝藏血，血舍魂；在气为语，在液为泪。肝气虚则恐，实则怒。《素问》曰∶人卧血归于肝，肝受血而能视，足受血而能步，掌受血而能握，指受血而能摄。
心藏脉，脉舍神；在气为吞，在液为汗。心气虚则悲忧，实则笑不休。
脾藏营，营舍意；在气为噫，在液为涎。脾气虚则四肢不用，五脏不安；实则腹胀，泾溲不利。（噫音作嗳。）
肺藏气，气舍魄；在气为咳，在液为涕。肺气虚则鼻息不利少气，实则喘喝胸凭（《九墟》作盈）仰息。
肾藏精，精舍气；在气为欠，在液为唾。肾气虚则厥，实则胀，五脏不安。必审察五脏之病形，以知其气之虚实而谨调之。
肝气悲哀动中则伤魂，魂伤则狂妄，其精不守（一本作不精，不精则不正当）。令人阴缩而筋挛，两胁肋骨不举，毛悴色夭，死于秋。《素问》曰：肝在声为呼，在变动为握，在志为怒，怒伤肝。《九卷》及《素问》又曰∶精气并于肝则忧。解曰∶肝虚则恐，实则怒，怒而不已，亦生忧矣。肝之与肾，脾之与肺，互相成也。脾者土也，四脏皆受成焉。故恐发于肝而成于肾；爱发于脾，而成于肝。肝合胆，胆者中精之府也。肾藏精，故恐同其怒，怒同其恐，一过其节，则二脏俱伤，经言若错，其归一也。
心，怵惕思虑则伤神，神伤则恐惧自失，破（音窘）脱肉，毛悴色夭，死于冬。《素问》曰∶心在声为笑，在变动为忧，在志为喜，喜伤心。《九卷》及《素问》又曰∶精气并于心则喜，或言∶心与肺脾二经有错，何谓也？解曰∶心虚则悲，悲则忧；心实则笑，笑则喜。心之与肺，脾之与心，亦互相成也。故喜发于心而成于肺，思发于脾而成于心，一过其节，则二脏俱伤。此经互言其义耳，非有错也。（又杨上善云∶心之忧在心变动，肺之忧在肺之志。是则肺主于秋，忧为正也；心主于忧，变而生忧也）
脾，愁忧不解则伤意，意伤则闷乱，四肢不举，毛悴色夭，死于春。《素问》曰∶脾在声为歌，在变动为哕，在志为思，思伤脾。《九卷》及《素问》又曰∶精气并于脾则饥（一作畏。）
肺喜乐，乐极则伤魄，魄伤则狂，狂者意不存，其人皮革焦，毛悴色夭，死于夏。《素问》曰∶肺在声为哭，在变动为咳，在志为忧，忧伤肺。《九卷》及《素问》又曰∶精气并于肺则悲。
肾，盛怒不止则伤志，志伤则喜忘其前言，腰脊不可俯仰，毛悴色夭，死于季夏。《素问》曰；肾在声为呻，在变动为栗，在志为怒，怒伤肾。《九卷》及《素问》又曰∶精气并于肾则恐，故恐惧而不改（一作解）则伤精，精伤则骨酸痿厥，精时自下。是故五脏主藏精者也，不可伤；伤则失守阴虚，阴虚则无气，无气则死矣。是故用针者，观察病患之态，以知精神魂魄之存亡得失之意。五者已伤，针不可以治也。
