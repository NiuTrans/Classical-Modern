黄帝问曰∶脉行之逆顺奈何？岐伯对曰∶手之三阴，从脏走手。手之三阳，从手走头。足之三阳，从头走足。足之三阴，从足走腹。曰∶少阴之脉独下行何也？曰∶冲脉者，五脏六腑之海也，五脏六腑皆禀焉。其上者出于颃颡，渗诸阳，灌诸阴。其下者注少阴之大络，出于气冲，循阴股内廉，斜入中，伏行髀骨内，下至内踝之后属而别。其下者，至于少阴之经，渗三阴。其前者，伏行出属跗，下循跗入大指间，渗诸络而温肌肉。故别络结则跗上不动，不动则厥，厥则寒矣。曰∶何以明之？曰∶以言道之，切而验之，其非必动，然后可以明逆顺之行也。
冲脉任脉者，皆起于胞中，上循脊里，为经络之海。其浮而外者，循腹上（一作右）行，会于咽喉，别而络唇口。血气盛则充肤热肉，血独盛则渗灌皮肤，生毫毛。妇人有余于气，不足于血，以其月水下，数脱血，任冲并伤故也。任冲之交，脉不营其唇，故髭须不生焉。任脉者，起于中极之上，以下毛际，循腹里，上关元，至咽喉，上颐循面入目。冲脉者，起于气冲，并少阴之经侠脐上行，至胸中而散（其言冲脉与《九卷》异）。任脉为病，男子内结七疝，女子带下瘕聚。冲脉为病，逆气里急。督脉为病，脊强反折（亦与《九卷》互相发也。）
曰∶人有伤于阴，阴气绝而不起，阴不为用，髭须不去，宦者独去，何也？曰∶宦者去其宗筋，伤其冲脉，血泻不复，皮肤内结，唇口不营，故无髭须。夫宦者，其任冲之脉不盛，宗筋不成，有气无血，口唇不营，故髭须不生。（督脉者经缺不具，见于营气，曰上额循巅，下项中，循脊入，是督脉也。）
《素问》曰∶督脉者，起于少腹以下骨中央，女子入系廷孔，其孔溺孔之端也，其络循阴器，合纂间，绕纂后，别绕臀至少阴，与巨阳中络者，合少阴上股内后廉，贯脊属肾。与太阳起于目内，上额交巅，上入络脑，还出别下项，循肩膊内，侠脊抵腰中，入循膂络肾。其男子循茎下至纂，与女子等，其小腹直上者，贯脐中央，上贯心，入喉，上颐环唇，上系两目之中。此生病从小腹上冲心而痛，不得前后，为冲疝。其女子不孕，癃痔遗溺嗌干。督脉生病，治督脉。
《难经》曰∶督脉者，起于下极之俞，并于脊里，上至风府，入属于脑，上巅循额，至鼻柱，阳脉之海也。（《九卷》言营气之行于督脉，故从上下。《难经》言其脉之所起，故从下上。所以互相发也。《素问》言督脉似谓在冲，多闻阙疑，故并载以贻后之长者云。）
曰∶跷脉安起安止，何气营也？曰∶跷脉者，少阴之别，起于然骨之后，上内踝之上，直上循阴股，入阴，上循胸里入缺盆，上循人迎之前，上入鼽（《灵枢》作字），属目内，合于太阳阳跷而上行，气相并相还，则为濡（一作深）目，气不营则目不合也。
曰∶气独行五脏，不营六腑何也？曰∶气之不行无行也，如水之流，如日月之行不休，故阴脉营其脏，阳脉营其腑，如环之无端，莫知其纪，终而复始。其流溢之气，内溉脏腑外濡腠理。
曰∶跷脉有阴阳，何者当其数？曰∶男子数其阳，女子数其阴；其阴（一本无此二字）当数者为经，不当数者为络也。
难经曰∶阳跷脉者起于跟中，循外踝上行，入风池。阴跷脉者，亦起于跟中，循内踝上行，入喉咙，交贯冲脉。此所以互相发明也。又曰∶阳维阴维者，维络于身，溢蓄不能环流溉灌也。故阳维起于诸阳会，阴维起于诸阴交也。又曰∶带脉起于季胁，回身一周。（自冲脉以下是谓奇经八脉）。又曰∶阴跷为病，阳缓而阴急。阳跷为病，阴缓而阳急。阳维维于阳，阴维维于阴。阴阳不能相维，为病腰腹纵容，如囊水之状（一云腹满腰溶溶如坐水中状）。此八脉之诊也。（维脉带脉皆见如此，详《素问》痿论及见于《九卷》）
