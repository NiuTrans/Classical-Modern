少腹肿痛，不得小便，邪在三焦，约，取之足太阳大络，视其结络脉与厥阴小结络而血者，肿上及胃脘取三里。
三焦病者，腹胀气满，少腹尤甚坚，不得小便，窘急，溢则为水，留则为胀，候在足太阳之外大络，络在太阳、少阳之间，亦见于脉，取委中。
膀胱病者，少腹偏肿而痛，以手按之，则欲小便而不得，眉（一本作肩）上热，若脉陷及胀，两股间冷，刺腰股间，刺而多之尽炅，病已。少腹满大，上走胸至心，索索然身时寒热，小便不利，取足厥阴。
胞转不得溺，少腹满，关元主之。小便难，水胀满，出少，转胞不得溺，曲骨主之。
少腹胀急，小便不利，厥气上头巅，漏谷主之。溺难，痛，白浊，卒疝，少腹肿，咳逆呕吐，卒阴跳，腰痛不可以俯仰，面黑，热，腹中满，身热，厥痛，行间主之。少腹中满，热闭不得溺，足五里主之。少腹中满（一本作痛），小便不利，涌泉主之。筋急身热，少腹坚肿时满，小便难，尻股寒，髀枢痛，引季胁内控八，委中主之。阴胞有寒，小便不利，承扶主之。
