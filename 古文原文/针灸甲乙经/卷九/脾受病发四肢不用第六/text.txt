黄帝问曰∶脾病而四肢不用何也？岐伯对曰∶四肢者，皆禀气于胃，而不得至经，必因脾乃得禀。今脾病，不能为胃行其津液，四肢不得禀水谷气，气日以衰，脉道不通，筋骨肌肉皆无气以生，故不用焉。曰∶脾不主时何也？曰∶脾者土也，土者中央，常以四时长四脏，各十八日寄治，不独主时。脾者土脏，常着胃上之精也。土者生万物而法天地，故上下至头足不得主时。曰∶脾与胃以募相连耳，而能故为之行津液何也？曰∶足太阴者三阴也，其脉贯胃属脾络嗌，故太阴为之行气于三阴。阳明者表也，五脏六腑之海也，亦为之行气于三阳。脏腑各因其经而受气于阳明，故为胃行津液。四肢不得禀水谷气，气日以衰，阴道不利，筋骨肌肉皆无气以生，故不用焉。
身重骨酸不相知，太白主之。
