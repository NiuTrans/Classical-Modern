邪在肺则病皮肤痛，发寒热，上气喘，汗出，咳动肩背。取之膺中外俞，背三椎之傍，以手疾按之快然，乃刺之，取缺盆中以越之。
黄帝问曰∶肺之令人咳何也？岐伯对曰∶五脏六腑皆令人咳，非独肺也。皮毛者，肺之合也。皮毛先受邪气，邪气以从其合。其寒饮食入胃，从肺脉上至于肺气则肺寒，肺寒则内外合邪，因而客之，则为肺咳。五脏各以其时受病，非其时各传以与之。人与天地参，故五脏各以治时感于寒，则受病也。微则为咳，甚则为泄为痛。乘秋则肺先受邪，乘春则肝先受之，乘夏则心先受之，乘至阴则脾先受之，乘冬则肾先受之，肺咳之状，咳而喘息有音，甚则唾血。心咳之状，咳则心痛，喉中喝喝（《素问》作）如梗状，甚则咽肿喉痹。肝咳之状，咳则（《素问》作两胁下）痛甚不可以转，转则两胁（《素问》作）下满。脾咳之状，咳则右（《素问》作胁）下痛，阴阴引肩背，甚则咳涎不可以动，动则咳剧。肾咳之状，咳则腰背相引而痛，甚则咳涎。五脏久咳，乃移于六腑。脾咳不已，则胃受之；胃咳之状，咳而呕，呕甚则长虫出。肝咳不已，则胆受之；胆咳之状，咳呕胆汁。肺咳不已，则大肠受之；大肠咳之状，咳而遗矢。心咳不已，则小肠受之；小肠咳之状，咳而失气，气与咳俱失。肾咳不已，则膀胱受之；膀胱咳之状，咳遗尿（《素问》作溺）。久咳不已，则三焦受之；三焦咳之状，咳而腹满不欲饮食。此皆聚于胃，关于肺，使人多涕唾而面浮肿气逆。治脏者治其俞，治腑者治其合，浮肿者治其经。秋伤于湿，冬生咳嗽。
曰∶《九卷》言振埃，刺外经而去阳病，愿卒闻之。曰∶阳气大逆，上满于胸中，愤肩息，大气逆上，喘喝坐卧，病咽噎不得息，取之天容。其咳上气穷胸痛者，取之廉泉。取之天容者，深无一里（里字疑误）。取廉泉者，血变乃止。
咳逆上气，魄户及气舍主之。咳逆上气，噫嘻主之。咳逆上气，咽喉鸣喝喘息，扶突主之。咳逆上气唾沫，天容及行间主之。咳逆上气，咽喉壅肿，呼吸短气，喘息不通，水突主之（一本作天突）。咳逆上气，喘不能言，华盖主之。咳逆上气，唾喘短气不得息，口不能言，膻中主之。咳卧不安，中主之。胸满咳逆，喘不得息，呕吐烦满，不得饮食，神藏主之。胸胁满咳逆上气，呼吸多喘，浊沫脓血，库房主之。咳喘不得，坐不得卧，呼吸气素，咽不得，胸中热，云门主之。胸胁满不得俯仰，痈，咳逆上气，咽喉喝有声，太溪主之。咳逆不止，三焦有水气，不能食，维道主之。咳逆烦闷不得卧，胸中满，喘不得息，背痛，太渊主之。咳逆上气，舌干胁痛，心烦肩寒，少气不足以息，腹胀，喘，尺泽主之。咳，干呕满，侠白主之。咳上气，喘不得息，暴痹内逆，肝肺相传，鼻口出血，身胀，逆息不得卧，天府主之。凄凄寒嗽，吐血，逆气，惊，心痛，手阴主之。咳而胸满，前谷主之。咳面赤热，支沟主之。咳喉中鸣，咳唾血，大钟主之。
