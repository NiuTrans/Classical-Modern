黄帝问曰∶有口苦取阳陵泉，口苦者病名为何？何以得之？岐伯对曰∶病名曰胆瘅。夫胆者，中精之腑（《素问》无此句），肝者中之将也，取决于胆，咽为之使。此人者，数谋虑不决，胆（《素问》下有虚字）气上溢而口为之苦。治之以胆募俞，在阴阳十二官相使中。
善怒而欲食，言益少，刺足太阴。怒而多言，刺足少阴（《太素》作少阳）。短气心痹，悲怒逆气，怒，狂易，鱼际主之。心痛善悲，厥逆，悬心如饥之状，心淡淡而惊，大陵及间使，面尽热，渴，行间主之。脾虚令人病寒不乐，好太息，商丘主之。色苍苍然，太息，如将死状，振寒搜白，便难，中封主之。心如悬，哀而乱，善恐，嗌内肿，心惕惕恐，如人将捕之，多HT出，喘，少气，吸吸不足以息，然谷主之。惊，善悲不乐，如堕坠，汗不出，面尘黑，病饮不欲食，照海主之。胆眩寒厥，手臂痛，善惊忘言，面赤泣出，腋门主之。大惊乳痛，梁丘主之。
邪在心，则病心痛，善悲，时眩仆，视有余不足而调其俞。胆病者，善太息，口苦，呕宿水（《灵枢》作宿汁），心下淡淡，善恐，如人将捕之，嗌中然，数咳唾，候在足少阳之本末，亦视其脉之陷下者灸之；其寒热者，取阳陵泉。邪在胆，逆在胃，胆液泄则口苦，胃气逆则呕苦汁，故曰呕胆，取三里以下。胃逆，则刺足少阳血络以闭胆逆，调其虚实以去其邪。
