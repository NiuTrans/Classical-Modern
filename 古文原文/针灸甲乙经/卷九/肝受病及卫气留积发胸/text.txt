邪在肝，则病两胁中痛，寒中，恶血在内，节时肿，善。取行间以引胁下，补三里以温胃中，取血脉以散恶血，取耳间青脉以去其。
黄帝问曰∶卫气留于脉（《太素》作腹）中，蓄积不行，菀蕴不得常所（《灵枢》下有使人二字），胁中满，喘呼逆息者，何以去之？伯高对曰∶其气积于胸中者上取之，积于腹中者下取之，上下皆满者傍取之，积于上者泻人迎、天突、喉中，积于下者泻三里与气街，上下皆满者上下皆取之，与季胁之下深一寸，重者鸡足取之。诊视其脉大而强急，及绝不至者，腹皮绞甚者，不可刺也。气逆上，刺膺中陷者与胁下动脉。
胸满呕无所出，口苦舌干，饮食不下，胆俞主之。胸满呼吸喝穷窘不得息，刺人迎，入四分，不幸杀人。胸满痛，璇玑主之。胸胁满，痛引胸中，华盖主之。胸胁满，痹痛骨疼，饮食不下，呕（《千金》作咳）逆气上烦心，紫宫主之。胸中满，不得息，胁痛骨疼，喘逆上气，呕吐烦心，玉堂主之。胸胁满，鬲塞饮食不下，呕吐食复出，中庭主之。胸中满，痛引膺，不得息，闷乱烦满，不得饮食，灵墟主之。胸胁满不得息，咳逆，乳痈，洒淅恶寒，神封主之。胸胁满，鬲逆不通，呼吸少气，喘息不得举臂，步廊主之。胸胁满，喘满上气，呼吸肩息，不知食味，气户主之。喉痹，胸中暴逆，先取冲脉，后取三里、云门，皆泻之。胸胁满，却引背痛，卧不得转侧，胸乡主之。伤忧思气积，中脘主之。胸满马刀，臂不得举，渊腋主之。大气不得息，息即胸胁中痛，实则其身尽寒，虚则百节尽纵，大包主之。胸中暴满，不得眠（一云不得喘息），辄筋主之。胸胁满，螈引脐腹痛，短气烦满，巨阙主之。腹中积气结痛，梁门主之。伤食胁下满，不能转展反侧，目青而呕，期门主之。
胸胁满，劳宫主之。多卧善唾，胸满肠鸣，三间主之。胸满不得息，头颔肿，阳谷主之。胸胁胀，肠鸣切痛（一云胸胁支满，腹中切痛），太白主之。暴胀，胸胁满，足寒，大便难，面唇白，时呕血，太冲主之。胸胁满，恶闻人声与木音，巨虚上廉主之。胸胁满，寒如风吹状，侠溪主之。胸满善太息（《千金》作胸膂急），胸中膨膨然陵泉主之。
