（颔项痛附）
黄帝问曰∶病头痛，数岁不已，此何病也？岐伯对曰∶当有所犯大寒，内至骨髓。骨髓者，以脑为主，脑逆，故令头痛齿亦痛。
阳逆头痛，胸满不得息，取人迎。厥头痛，面若肿起而烦心，取足阳明、太阳（一作阴）。厥头痛，脉痛，心悲喜泣，视头动脉反盛者，乃刺之，尽去血，后调足厥阴。厥头痛，噫（《九墟》作意）善忘，按之不得，取头面左右动脉，后取足太阳（一作阴）。厥头痛，员员而腰脊为应，先取天柱，后取足太阳。厥头痛，痛甚耳前后脉骨（一本作涌）热，先泻其血，后取足太阳少阴，（一本亦作阳）。厥头痛，痛甚，耳前后脉涌有血，泻其血，后取足少阳。真头痛，痛甚，脑尽痛，手足寒至节，死不治。头痛不可取于俞，有所击坠，恶血在内，若内伤痛，痛未已，可即刺之，不可远取。头痛不可刺者，大痹为恶，风日作者，可令少愈，不可已。头寒痛，先取手少阳、阳明，后取足少阳、阳明。颔痛，刺手阳明与颔之盛脉出血。头项不可俯仰，刺足太阳；不可顾，刺手太阳（一云手阳明）。颔痛刺足阳明曲周动脉见血，立已；不已，按经刺人迎立已。
头痛，目窗及天冲、风池主之。厥头痛，孔最主之。厥头痛，面肿起，商丘主之。
