黄帝问曰∶九针安生？岐伯对曰∶九针者天地之数也。天地之数，始于一，终于九。故一以法天，二以法地，三以法人，四以法四时，五以法五音，六以法六律，七以法七星，八以法八风，九以法九野。曰∶以针应九之数奈何？曰∶一者天，天者阳也，五脏之应天者肺也，肺者五脏六腑之盖也，皮者肺之合也，人之阳也，故为之治针。针者，取法于布（一作巾），针去末半寸，卒锐之，长一寸六分，大其头而锐其末，令无得深入而阳气出，主热在头身。故曰病在皮肤无常处者，取之针于病所。肤白勿取。
二者地，地者土也，人之所以应土者肉也，故为之治员针。员针者，取法于絮，针筒其身而员其末，其锋如卵，长一寸六分，以泻分肉之气，令不伤肌肉，则邪气得竭。故曰病在分肉间，取以员针。
三者人也，人之所以成生者血脉也，故为之治（音低）针。针者，取法于黍粟，大其身而员其末，如黍粟之锐，长三寸五分，令可以按脉勿陷以致其气，使邪独出。故曰病在脉，少气，当补之以针。针于井荥分俞。
四者时也，时者，人于四时八正之风，客于经络之中，为痼病者也，故为之治锋针。锋针者，病在五脏固居者，取以锋针。泻于井荥分俞，取以四时也。
五者音也，音者冬夏之分，分于子午，阴与阳别，寒与热争，两气相搏，合为痈肿者，故为之治铍针，铍针者，取法于剑，令末如剑锋，广二分半，长四寸，可以取大脓出血，故曰病为大脓血，取以铍针。
六者津也，律者调阴阳四时合十二经脉，虚邪客于经络而为暴痹者也，故为之治员利针。员利针者，取法于毫，针且员且锐，身中微大，长一寸六分，以取痈肿暴痹。一曰尖如毫，微大其末，反小其身，令可深内也。故曰痹气暴发者，取以员利针。
七者星也，星者人之七窍，邪之所客于经，舍于络，而为痛痹者也，故为之治毫针。毫针者，取法于毫毛，长一寸六分，令尖如蚊虻喙，静以徐往，微以久留，正气因之，真邪俱往，出针而养，主以治痛痹在络也。故曰病痹气补而去之者，取之毫针。
八者风也。风者人之股肱八节也，八正之虚风伤人，内舍于骨解腰脊节腠之间为深痹者也，故为之治长针。长针者，取法于綦，针长七寸，其身薄而锋其末，令可以取深邪远痹。故曰病在中者，取以长针。
九者野也，野者人之骨解，虚风伤人，内舍于骨解皮肤之间也，淫邪流溢于身，如风水之状，不能过于机关大节者也，故为之治大针。大针者，取法于锋针（一作针），其锋微员，长四寸，以泻机关内外大气之不能过关节者也。故曰病水肿不能过关节者，取以大针。
凡刺之要，官针最妙。九针之宜，各有所为。长短大小，各有所施。不得其用，病不能移。疾浅针深，内伤良肉，皮肤为痈。疾深针浅，病气不泻，反为大脓。病小针大，气泻太甚，病后必为害。病大针小，大气不泻泄，亦为后败。失针之宜，大者大泻，小者不移，已言其过，请言其所施。
凡刺有九，以应九变。一曰刺。刺者，刺诸经荥俞脏俞也。二曰道刺。道刺者，病在上，取之下，刺腑俞也。三曰经刺。经刺者，刺大经之结络经分也。四曰络刺。络刺者，刺小络之血脉也。五曰分刺。分刺者，刺分肉之间也。六曰大泻刺（一作太刺）。大泻刺者，刺大脓以铍针也。七曰毛刺。毛刺者，刺浮痹于皮肤也。八曰巨刺。巨刺者，左取右，右取左也。九曰淬刺。淬刺者，燔针取痹气也。
凡刺有十二节，以应十二经。一曰偶刺。偶刺者，以手直心若背，直痛所，一刺前，一刺后，以刺心痹，刺此者傍针之也。二曰报刺，报刺者，刺痛无常处，上下行者，直内拔针，以左手随病所按之，乃出针复刺之也。三曰恢刺。恢刺者，直刺傍之举之，前后恢筋急，以治筋痹也。四曰齐刺。齐刺者，直入一，傍入二，以治寒热气小深者。或曰参刺。参刺者，治痹气小深者也。五曰扬刺。扬刺者，正内一，傍内四而浮之，以治寒热之博大者也。六曰直针刺。直针刺者，引皮乃刺之，以治寒气之浅者也。七曰刺。刺者，直入直出，稀发针而深之，以治气盛而热者也。八曰短刺。短刺者，刺骨痹，稍摇而深之，致针骨所，以上下摩骨也。九曰浮刺。浮刺者，傍入而浮之，此治肌急而寒者也。十曰阴刺。阴刺者，左右率刺之，此治寒厥中寒者，取踝后少阴也。十一曰傍刺。傍刺者，直刺傍刺各一，此治留痹久居者也。十二曰赞刺。赞刺者，直入直出，数发针而浅之出血，此治痈肿者也。脉之所居深不见者刺之，微内针而久留之，致其脉空。脉气之浅者勿刺。按绝其脉刺之，无令精出，独出其邪气耳。所谓三刺之则谷气出者，先浅刺绝皮以出阳邪；再刺则阴邪出者，少益深，绝皮致肌肉，未入分肉之间；后刺深之，已入分肉之间，则谷气出矣。故刺法曰∶始刺浅之，以逐阳邪之气；后刺深之，以致阴邪之气；最后刺极深之，以下谷气。此之谓也。（此文乃解后针道终始篇三刺至谷气之文也）故用针者，不知年之所加，气之盛衰，虚实之所起，不可以为工矣。
凡刺有五，以应五脏。一曰半刺。半刺者，浅内而疾发针，无针伤肉，如拔发（一作毛）
状，以取皮气，此肺之应也。二曰豹文刺。豹文刺者，左右前后针之，中脉为故，以取经络之血者，此心之应也。三曰关刺。关刺者，直刺左右尽筋上以取筋痹，慎无出血，此肝之应也。四曰合谷刺。或曰渊刺，又曰岂刺。合谷刺者，左右鸡足针于分肉之间以取肌痹，此脾之应也。五曰刺。刺者，直入直出，深内之至骨，以取骨痹，此肾之应也。
曰∶刺有五邪，何谓五邪？曰∶病有持痈者，有大者，有小者，有热者，有寒者，是谓五邪。凡刺痈邪（用铍针）无迎陇。易俗移性不得脓。越道更行去其乡。不安处所乃散亡。诸阴阳遇痈所者，取之其俞，泻也。凡刺大邪用锋针，曰以少泄。夺其有余乃益虚，其道针其邪于肌肉。视之无有，乃自直道，刺诸阳分肉之间。凡刺小邪用员针，曰以大补益其不足，乃无害。视其所在迎之界。远近尽至不得外。侵而行之乃自贵（一作费）。刺分肉之间。凡刺热邪用针，越而沧出游不归，乃无病。为开道乎辟门户，使邪得出病乃已。凡刺寒邪用毫针，曰以温。徐往疾去致其神，门户已闭气不分，虚实得调真气存。
