黄帝问曰∶夫九针少则无内，大则无外，恍惚无穷，流溢无极，余知其合于天道人事四时之变也，余愿浑求为一可乎？岐伯对曰∶夫唯道焉，非道何可大小浅深离合为一乎哉。故远者司外揣内，近者司内揣外。是谓阴阳之极，天地之盖。曰∶持针纵舍奈何？曰∶必先明知十二经之本末，皮肤之寒热，脉之盛衰滑涩。其脉滑而盛者病日进，虚而细者久以持，大以涩者为痛痹，阴阳如一者病难治。察其本末上下，有热者病常在，其热已衰者，其病亦去矣。因持其尺，察其肉之坚脆、大小、滑涩、寒热、燥湿。因视目之五色，以知五脏而决死生。视其血脉，察其五色，以知寒热痹痛。曰∶持针纵舍，余未得其意也？曰∶持针之道，欲端以正，安以静。先知虚实，而行疾徐。左手持骨，右手循之，无与肉裹。泻欲端正，补必闭肤。转针导气，邪气不得淫，真气以居。曰∶捍皮开腠理奈何？曰∶因其分肉，左别其肤。微内而徐端之，适神不散，邪气得去也。
