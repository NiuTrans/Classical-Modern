黄帝问曰∶何谓三部？岐伯对曰∶上部中部下部，其部各有三候，三候者，有天，有地，有人。上部天，两额之动脉；上部地，两颊之动脉；上部人，耳前之动脉。中部天，手太阴；中部地，手阳明；中部人，手少阴。下部天，足厥阴；下部地，足少阴；下部人，足太阴。下部之天以候肝，地以候肾，人以候脾胃之气。中部之天以候肺，地以候胸中之气，人以候心。上部之天以候头角之气，地以候口齿之气，人以候耳目之气。此三部者，三而成天，三而成地，三而成人。三而三之，合为九，九分为九野，九野为九脏。故神脏五，形脏四，合为九脏。五脏已败，其色必夭，夭必死矣。曰∶以候奈何？曰∶必先度其形之肥瘦，以调其气之虚实，实则泻之，虚则补之，必先去其血脉而后调之，无问其病，以平为期。
曰∶决死生奈何？曰形盛脉细，少气不足以息者危。形瘦脉大，胸中多气者死。形气相得者生。参伍不调者病。三部九候皆相失者死。上下左右之脉相应如参舂者病甚。上下左右相失不可数者死。中部之候虽独调，与众脏相失者死。中部之候相减者死。目内陷者死。曰∶何以知病之所在？曰∶察九候独小者病。独大者病。独疾者病。独迟者病。独热者病。独寒者病。独陷下者病。以左手于左足上去踝五寸而按之，以右手当踝而弹之，其应过五寸以上蠕蠕然者不病。其应疾中手浑浑然者病。中手徐徐然者病，其应上不能至五寸，弹之不应者死。脱肉身不去者死。中部乍疏乍数者死。代脉而钩者，病在络脉。九候之相应也，上下若一，不得相失。一候后则病，二候后则病甚，三候后则病危。所谓后者，应不俱也。察其腑脏，以知生死之期。必先知经脉而后知病脉，真脏脉见者，邪（《素问》无邪字）胜，死也。足太阳之气绝者，其足不可以屈伸，死必戴眼。曰∶冬阴夏阳奈何？曰∶九候之脉皆平旦死。热中及热病者以日中死。病风者以日夕死。病水者以夜半死。其脉乍数乍疏，乍迟乍疾者，以日乘四季死。形肉已脱，九候虽调者犹死。七诊虽见，九候皆顺者不死。所言不死者，风气之病，及经月之病，似七诊之病而非也，故言不死。若有七诊之病，其脉候亦败者死矣，必发哕噫。必审问其所始病，与今之所方病，而后（《素问》下有各字）
切循其脉，视其经络浮沉，以上下逆从循之。其脉疾者不病，其脉迟者病，不往不来者（《素问》作脉不往来者）死，皮肤着者死。曰∶其可治者奈何？曰∶经病者治其经，络病者治其络（《素问》二络上有孙字），身有痛者治其经络。其病者在奇邪，奇邪之脉则缪刺之。留瘦不移，节而刺之。上实下虚，切而顺之，索其结络脉，刺出其血，以通其气。瞳子高者太阳不足，戴眼者太阳已绝，此决死生之要，不可不察也。
