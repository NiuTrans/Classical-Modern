雷公问曰∶外揣言浑束为一，未知其所谓，敢问约之奈何？黄帝答曰∶寸口主内，人迎主外，两者相应，俱往俱来，若引绳，大小齐等，春夏人迎微大，秋冬寸口微大者，如是者名曰平人。人迎大一倍于寸口，病在少阳，再倍病在太阳，三倍病在阳明。盛则为热，虚则为寒，紧则为痛痹，代则乍甚乍间。盛则泻之，虚则补之，紧则取之分肉，代则取之血络，且饮以药，陷下者则从而灸之，不盛不虚者，以经取之，名曰经刺。人迎四倍名曰外格。外格者，且大且数。则死不治。必审按其本末，察其寒热，以验其脏腑之病。寸口大一倍于人迎，病在厥阴，再倍病于少阴。盛则胀满，寒则食不消化，虚则热中出糜，少气溺色变，紧则为痛痹，代则乍寒乍热，下热上寒（《太素》作代则乍痛乍止）。盛则泻之，虚则补之，紧则先刺之而后灸之，代则取血络而后调（《太素》作泄字）之，陷下者则从而灸之。陷下者，其脉血结于中，中有着血则血寒，故宜灸。不盛不虚，以经取之。寸口四倍者，名曰内关。内关者，且大且数，则死不治。必审按其本末，察其寒热，以验其脏腑之病，通其荥俞，乃可传于大数。大曰盛则从泻，小曰虚则从补。紧则从灸刺之，且饮药。陷下则从灸之。不盛不虚，以经取之。所谓经治者，饮药，亦用灸刺。脉急则引，脉代（一本作脉大以弱）则欲安静，无劳用力。
黄帝问曰∶病之益甚，与其方衰何如？岐伯对曰∶外内皆在焉。切其脉口滑小紧以沉者，病益甚在中；人迎脉大紧以浮者，病益甚在外。其脉口浮而滑者病日进，人迎沉而滑者病日损。其脉口滑而沉者，病日进在内；其人迎脉滑盛以浮者，病日进在外。脉之浮沉及人迎与气口气大小齐等者，其病难已。病在脏，沉而大者其病易已，以小为逆；病在腑，浮而大者，其病易已。人迎盛紧者伤于寒，脉口盛紧者伤于食。其脉滑大以代而长者，病从外来。目有所见，志有所存，此阳之并也，可变而已。曰∶平人何如？曰∶人一呼脉再动，一吸脉亦再动，呼吸定息，脉五动，闰（疑误）以太息，名曰平人。平人者，不病也。常以不病之人，以调病患。医不病，故为病患平息以调之。人一呼脉一动，一吸脉一动者，曰少气。人一呼脉三动而躁，尺热曰病温，尺不热脉滑曰病风（《素》作脉涩曰痹）。人一呼脉四动以上曰死，脉绝不至曰死，乍疏乍数曰死。人常禀气于胃，脉以胃气为本，无胃气曰逆，逆者死。持其脉口，数其至也，五十动而不一代者，五脏皆受气矣。四十动而一代者一脏无气，三十动而一代者二脏无气，二十动而一代者三脏无气，十动而一代者四脏无气，不满十动而一代者五脏无气，与之短期，要在终始，所谓五十而一代者，以为常也，以知五脏之期也。与之短期者，乍数乍疏也。
肝脉弦，心脉钩，脾脉代，肺脉毛，肾脉石。
心脉来，累累然如连珠，如循琅曰平。累累（《素》作喘喘）连属，其中微曲曰病，前钩后居，如操带钩曰死。
肺脉来，厌厌聂聂，如循（《素问》作落）榆叶曰平。不上不下，如循鸡羽曰病。如物之浮，如风吹毛曰死。
肝脉来，软弱招招，如揭长竿末梢曰平。盈实而滑，如循长竿曰病。急而益劲，如新张弓弦曰死。
脾脉来，和柔相离，如鸡足践地曰平。实而盈数，如鸡举足曰病。坚锐如鸟之喙，如鸟之距，如屋之漏，如水之流曰死。
肾脉来，喘喘累累如钩，按之坚曰平。来如引葛，按之益坚曰病。发如夺索，辟辟如弹石曰死。
脾脉虚浮似肺，肾脉小浮似脾，肝脉急沉散似肾。
曰∶见真脏曰死，何也？曰∶五脏者皆禀气于胃，胃者五脏之本。脏气者，皆不能自致于手太阴，必因于胃气乃能至于手太阴。故五脏各以其时，自为而至于手太阴。故邪气胜者，精气衰也。故病甚者，胃气不能与之俱至于手太阴，故真脏之气独见，独见者病胜脏也，故曰死。
春脉，肝也，东方木也，万物之所始生也。故其气软弱轻虚而滑，端直以长，故曰弦。反此者病。其气来实而强，此谓太过，病在外；其气来不实而微，此谓不及，病在中。太过则令人善忘，忽忽眩冒而癫疾；不及则令人胸满（一作痛）引背，下则两胁满。
夏脉，心也，南方火也，万物之所盛长也。故其气来盛去衰，故曰钩。反此者病，其气来盛去亦盛，此谓太过，病在外；其气来不盛，去反盛，此谓不及，病在内。太过则令人身热而骨痛（一作肤痛），为浸淫；不及则令人烦心，上见咳唾，下为气泄。
秋脉，肺也，西方金也，万物之所收成也。故其气来轻虚以浮，来急去散故曰浮。反此者病。其来毛而中央坚，两傍虚，此谓太过，病在外；其气来毛而微，此谓不及，病在中。太过则令人逆气而背痛，愠愠然；不及则令人喘呼，少气而咳，上气见血，下闻病音。
冬脉，肾也，北方水也，万物之所合藏也。故其气来沉以濡（《素问》作搏），故曰营。反此者病。其气来如弹石者，此谓太过，病在外；其去如数者，此谓不及，病在中。太过则令人解，脊脉痛而少气，不欲言；不及则令人心悬如病饥。（《素问》下有中清，脊中痛，小腹满，小便变赤黄四句）
脾脉，土也，孤脏，以灌四傍者也。其善者不可见，恶者可见。其来如水之流者，此谓太过，病在外；如鸟之喙者，此谓不及，病在中。太过则令人四肢不举；不及则令人九窍不通，名曰重强。
