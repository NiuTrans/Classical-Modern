<strong>五处</strong>，在督脉傍，去上星一寸五分，足太阳脉气所发，刺入三分，不可灸（《素问》水热穴注云灸三壮）。
<strong>承光</strong>，在五处后二寸，足太阳脉气所发，刺入三分，禁不可灸。
<strong>通天</strong>，一名天臼，在承光后一寸五分，足太阳脉气所发，刺入三分，留七呼，灸三壮。
<strong>络却</strong>，一名强阳，一名脑盖，在通天后一寸三分，足太阳脉气所发，刺入三分，留五呼，灸三壮。
<strong>玉枕</strong>，在络却后七分，侠脑户傍一寸三分，起肉枕骨，入发际三寸，足太阳脉气所发，刺入三分，留三呼，灸三壮。
