<strong>喑门</strong>，一名舌横，一名舌厌，在后发际宛宛中，入系舌本，督脉、阳维之会，仰头取之，刺入四分，不可灸，灸之令人喑。（气府论注云∶去风府一寸。）
<strong>天柱</strong>，在侠项后发际大筋外廉陷者中，足太阳脉气所发，刺入二分，留六呼，灸三壮。
<strong>风池</strong>，在颞后发际陷者中，足少阳、阳维之会，刺入三分，留三呼，灸三壮。（气府论注云∶在耳后陷者中，按之引于耳中，手足少阳脉之会，刺入四分。）
