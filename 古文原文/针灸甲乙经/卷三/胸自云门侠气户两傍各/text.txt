<strong>云门</strong>，在巨骨下，气户两傍各二寸陷者中，动脉应手，太阴脉气所发，举臂取之，刺入七分，灸五壮，刺太深令人逆息。（气穴论注云∶在巨骨下，任脉两傍各六寸。刺热穴论注云；手太阳脉气所发。）
<strong>中府</strong>，肺之募也，一名膺中俞，在云门下一寸，乳上三肋间陷者中，动脉应手，仰而取之，手太阴之会，刺入三分，留五呼，灸五壮。
<strong>周荣</strong>，在中府下一寸六分陷者中，足太阴脉气所发，仰而取之，刺入四分，灸五壮。
<strong>胸乡</strong>，在周荣下一寸六分陷者中，足太阴脉气所发，仰而取之，刺入四分，灸五壮。
<strong>天溪</strong>，在胸乡下一寸六分陷者中，足太阴脉气所发，仰而取之，刺入四分，灸五壮。
<strong>食窦</strong>，在天溪下一寸六分陷者中，足太阴脉气所发，仰而取之，刺入四分，灸五壮。（气穴论注云∶手太阴脉气所发。）
