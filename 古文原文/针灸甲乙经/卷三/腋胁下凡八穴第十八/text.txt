<strong>渊腋</strong>，在腋下三寸宛宛中，举臂取之，刺入三分，不可灸，灸之不幸生肿蚀马刀，伤内溃者死，寒热生马疡可治。（气穴论注云∶足少阳脉气所发。）
<strong>大包</strong>，在渊腋下三寸，脾之大络，布胸胁中，出九肋间，及季胁端，别络诸阴者，刺入三分，灸三壮。
<strong>辄筋</strong>，在腋下三寸，复前行一寸，着胁，足少阳脉气所发，刺入六分，灸三壮。
<strong>天池</strong>，一名天会，在乳后一寸（气府论注云二寸），腋下三寸，着胁直掖撅肋间，手厥阴足少阳脉之会（一作手心足少阳脉之会），刺入七分，（气府论注云∶刺入三分。）灸三壮。
