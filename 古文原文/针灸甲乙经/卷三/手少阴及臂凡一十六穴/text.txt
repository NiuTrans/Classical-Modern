黄帝问曰︰手少阴之脉独无俞，何也？岐伯对曰︰少阴者，心脉也。心者，五脏六腑之大主也，为帝王，精神之舍也。其脏坚固，邪弗能容也。容之则心伤，心伤则神去，神去则死矣。故诸邪之在于心者，皆在心之包络。包络者，心主之脉也。故独无俞焉。曰︰少阴脉独无俞者，心不病乎？曰︰其外经脉病而脏不病，故独取其经于掌后兑骨之端。其余脉出入曲折，皆如手少阴（少阴少字宜作太字，《铜人经》作厥字）。心主之脉行也。故本俞者，皆因其气之虚实疾徐以取之，是谓因冲而泄，因衰而补。如是者，邪气得去，真气坚固，是谓因天之序。
心出少冲。<strong>少冲</strong>者，木也。一名经始，在手小指内廉之端，去爪甲角如韭叶，手少阴脉之所出也，为井。刺入一分，留一呼，灸一壮。少阴八穴，其七有治，一无治者，邪弗能容也，故曰无俞焉。
<strong>少府</strong>者，火也。在小指本节后陷者中，直劳宫，手少阴脉之所留也，为荥。刺入三分。
<strong>神门</strong>者，土也。一名兑冲，一名中都，在掌后兑骨之端陷者中，手少阴脉之所注也，为俞。刺入三分，留七呼，灸三壮。（《素问》阴阳论注云︰神门在掌后五分，当小指间。）手少阴，在掌后脉中，去腕五分，刺入三寸，灸三壮。
<strong>通里</strong>，手少阴经，在腕后一寸，别走太阳，刺入三寸，灸三壮。
<strong>灵道</strong>者，金也。在掌后一寸五分，或曰一寸，手少阴脉之所行也，为经。刺入三分，灸三壮。
<strong>少海</strong>者，水也。一名曲节，在肘内廉节后陷者中，动脉应手，手少阴脉之所入也，为合。刺入五分，灸三壮。
<strong>极泉</strong>，在腋下筋间，动脉入胸中，手少阴脉气所发，刺入三分，灸五壮。
