肝出大敦，<strong>大敦</strong>者，木也。在足大指端，去爪甲角如韭叶及三毛中，足厥阴脉之所出也，为井。刺入三分，留十呼，灸三壮。
<strong>行间</strong>者，火也。在足大指间动脉陷者中，足厥阴之所溜也，为荥。刺入六分，留十呼，灸三壮。
<strong>太冲</strong>者，土也。在足大指本节后二寸，或曰一寸五分陷者中，足厥阴脉之所注也，为俞。刺入三分，留十呼，灸三壮。（《素问》刺腰痛论注云∶在足大指本节后内间二寸陷者中，动脉应手。）
<strong>中封</strong>者，金也。在足内踝前一寸，仰足取之陷者中，伸足乃得之，足厥阴脉之所注也，为经。刺入四分，留七呼，灸三壮。（气穴论注云∶在内踝前一寸五分。）
<strong>蠡沟</strong>，足厥阴之络，在足内踝上五寸，别走少阳，刺入二分，留三呼，灸三壮。
<strong>中都</strong>，足厥阴，在内踝上七寸中，与少阴相直，刺入三分，留六呼，灸五壮。
<strong>膝关</strong>，在犊鼻下二寸陷者中，足厥阴脉气所发，刺入四分，灸五壮。
<strong>曲泉</strong>者，水也。在膝内辅骨下，大筋上，小筋下，陷者中，屈膝得之，足厥阴阴脉之所入也，为合。刺入六分，留十呼，灸三壮。
<strong>阴包</strong>，在膝上四寸股内廉两筋间，足厥阴别走（此处有缺），刺入六分，灸三壮。
<strong>五里</strong>，在阴廉下，去气冲三寸，阴股中动脉，刺入六分，灸五壮。（《外台秘要》作去气冲三寸，去阴廉二寸。）
<strong>阴廉</strong>，在羊矢下，去气冲二寸动脉中，刺入八分，灸三壮。
