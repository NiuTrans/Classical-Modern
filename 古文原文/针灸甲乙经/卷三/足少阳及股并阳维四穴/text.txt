胆出于窍阴。<strong>窍阴</strong>者，金也。在足小指次指之端，去爪甲角如韭叶，足少阳脉之所出也，为井。刺入三分，留三呼。（气穴论注作一呼）灸三壮。
<strong>侠溪</strong>者，水也。在足小指次指二歧骨间，本节前陷者中，足少阳脉之所溜也，为荥。刺入三分，留三呼，灸三壮。
<strong>地五会</strong>，在足小指次指本节后间陷者中，刺入三分，不可灸，灸之令人瘦，不出三年死。
<strong>临泣</strong>者，木也。在足小指次指本节后间陷者中，去侠溪一寸五分，足少阳脉之所注也，为俞。刺入二分，灸三壮。
<strong>丘墟</strong>，在足外廉踝下如前陷者中，去临泣一寸，足少阳脉之所过也，为原。刺入五分，留七呼，灸三壮。
<strong>悬钟</strong>，在足外踝上三寸动者脉中，足三阳络，按之阳明脉绝乃取之，刺入六分，留七呼，灸五壮。
<strong>光明</strong>，足少阳络，在足外踝上五寸，别走厥阴者，刺入六分，留七呼（骨空论注云∶刺入七分，留十呼），灸三壮。
<strong>外丘</strong>，足少阳，少阳所生，在外踝上七寸，刺入三分，灸三壮。
<strong>阳辅</strong>者，火也。在足外踝上四寸（气穴论注无四寸二字）辅骨前，绝骨端，如前三分，去丘墟七寸，足少阳脉之所行也，为经。刺入五分，留七呼，灸三壮。
<strong>阳交</strong>，一名别阳，一名足，阳维之，在内踝上七寸，斜属三阳分肉间，刺入六分，留七呼，灸三壮。
<strong>阳陵泉</strong>者，土也。在膝下一寸，外廉陷者中，足少阳脉之所入也，为合。刺入六分，留十呼，灸三壮。
<strong>阳关</strong>，在阳陵泉上三寸，犊鼻外陷者中，刺入五分，禁不可灸。
<strong>中犊</strong>，在髀骨外，膝上五寸，分肉间陷者中，足少阳脉气所发也，刺入五分，留七呼，灸五壮。
<strong>环跳</strong>，在髀枢中，侧卧伸下足，屈上足取之，足少阳脉气所发，刺入一寸，留二十呼，灸五十壮。（气穴论注云∶髀枢后，足少阳、太阳二脉之会，灸三壮）
