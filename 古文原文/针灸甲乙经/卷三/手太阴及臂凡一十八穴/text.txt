黄帝问曰︰愿闻五脏六腑所出之处？岐伯对曰︰五脏五俞，五五二十五俞；六腑六俞，六六三十六俞。经脉十二，络脉十五，凡二十七气，上下行，所出为井，所溜为荥，所注为俞，所过为原，所行为经，所入为合。别而言之，则所注为俞；总而言之，则手太阴井也，荥也，原也，经也，合也，皆为之俞。非此六者，谓之间。凡穴手太阴之脉出于大指之端，内屈循白肉际。至本节后太渊溜以澹，外屈本指以下（一作本于上节），内屈与诸阴络会于鱼际，数脉并注（疑此处有缺文），其气滑利，伏行壅骨之下，外屈（一本下有出字）于寸口而行，上至于肘内廉，入于大筋之下，内屈上行阴，入腋下，内屈走肺，此顺行逆数之屈折也。
肺出少商。<strong>少商</strong>者，木也。在手大指端内侧，去爪甲如韭叶，手太阴脉之所出也，为井。刺入一分，留一呼，灸一壮。（气穴论注作三壮。）鱼际者，火也。在手大指本节后内侧散脉中，手太阴脉之所留也，为荥。刺入二分，留三呼，灸三壮。
<strong>太渊</strong>者，土也。在掌后陷者中，手太阴脉之所注也，为俞。刺入二分，留二呼，灸三壮。
<strong>经渠</strong>者，金也。在寸口陷者中，手太阴之所行也，为经。刺入三寸，留三呼，不可灸，灸之伤人神明。
<strong>列缺</strong>，手太阴之络，去腕上一寸五分，别走阳明者，刺入三分，留三呼，灸五壮。
<strong>孔最</strong>，手太阴之，去腕七寸，专（此处缺文。）金二七水之父母，刺入三分，留三呼，灸五壮。
<strong>尺泽者</strong>，水也。在肘中纹上动脉，手太阴之所入也，为合。刺入三分（《素问》气穴论注云︰留三呼）。灸五壮。
<strong>侠白</strong>，在天府下，去肘五寸动脉中，手太阴之别，刺入四分，留三呼，灸五壮。
<strong>天府</strong>，在腋下三寸，臂内廉动脉中，手太阴脉气所发，禁不可灸，灸之令人逆气，刺入四分，留三呼。
