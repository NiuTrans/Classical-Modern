黄帝问曰∶气穴三百六十五以应一岁，愿闻孙络溪谷亦各有应乎？岐伯对曰∶孙络溪谷，三百六十五穴会，以应一岁，以洒（《素问》作溢）奇邪，以通荣卫。肉之大会为谷，肉之小会为溪，肉分之间，溪谷之会，以行荣卫，以舍（《素问》作会）大气也。
<strong>神庭</strong>，在发际直鼻，督脉、足太阳、阳明之会，禁不可刺，令人癫疾，目失精，灸三壮。
<strong>曲差</strong>，一名鼻冲，侠神庭两傍各一寸五分，在发际，足太阳脉气所发，正头取之，刺入三分，灸五壮。
<strong>本神</strong>，在曲差两傍各一寸五分，在发际（一曰直耳上入发际四分）足少阳、阳维之会，刺入三分，灸三壮。
<strong>头维</strong>，在额角发际侠本神两傍各一寸五分，足少阳、阳维之会，刺入五分，禁不可灸。
