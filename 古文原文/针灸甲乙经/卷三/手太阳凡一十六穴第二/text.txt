小肠上合手太阳，出于少泽。<strong>少泽</strong>者，金也。一名小吉，在手小指之端，去爪甲下一分陷者中，手太阳脉之所出也，为井。刺入一分，留二呼，灸一壮。
<strong>前谷</strong>者，水也。在手小指外侧，本节前陷者中，手太阳脉之所溜也，为荥。刺入一分，留三呼，灸三壮。
<strong>后溪</strong>者，木也。在手小指外侧，本节后陷者中，手太阳脉之所注也，为俞。刺入二分，留二呼，灸一壮。
<strong>腕骨</strong>，在手外侧腕前，起骨下陷者中，手太阳脉之所过也，为原。刺入二分，留三呼，灸三壮。
<strong>阳谷</strong>者，火也。在手外侧腕中，兑骨下陷者中，手太阳脉之所行也，为经。刺入二分，留二呼（气穴论注云∶留三呼），灸三壮。
<strong>养老</strong>，手太阳，在手踝骨上一空，腕后一寸陷者中，刺入三分，灸三壮。
<strong>支正</strong>，手太阳络，在肘后（一本作腕后）五寸，别走少阴者，刺入三分，留七呼，灸三壮。
<strong>小海</strong>者，土也。在肘内大骨外，去肘端五分陷者中，屈肘乃得之，手太阳脉之所入也，为合。刺入二分，留七呼，灸七壮。（气穴论注作少海。）
