<strong>不容</strong>，在幽门傍各一寸五分，去任脉二寸，直两肋端相去四寸，足阳明脉气所发，刺入五分，灸五壮。（气府论注云∶刺入八分。又云∶下至太乙各上下相去一寸。）
<strong>承满</strong>，在不容下一寸，足阳明脉气所发，刺入八分，灸五壮。
<strong>梁门</strong>，在承满下一寸，足阳明脉气所发，刺入八分，灸五壮。
<strong>关门</strong>，在梁门下，太乙上，足阳明脉中间穴外延，足阳明脉气所发，刺入八分，灸五壮。
<strong>太乙</strong>，在关门下一寸，足阳明脉气所发，刺入八分，灸五壮。
<strong>滑肉门</strong>，在太乙下一寸，足阳明脉气所发，刺入八分，灸五壮。
<strong>天枢</strong>，大肠募也，一名长溪，一名谷门，去肓俞一寸五分，侠脐两傍各二寸陷者中，足阳明脉气所发，刺入五分，留七呼，灸五壮。（气府论注云∶在滑肉门下一寸，正当于脐。）
<strong>外陵</strong>，在天枢下，大巨上，足阳明脉气所发，刺入八分，灸五壮。（气府论注云∶在天枢下一寸。水穴论注云∶在脐下一寸，两傍去冲脉各一寸五分。）
<strong>大巨</strong>，一名腋门，在长溪下二寸，足阳明脉气所发，刺入八分，灸五壮。（气府论注云∶在外陵下一寸。）
<strong>水道</strong>，在大巨下一寸，足阳明脉气所发，刺入二寸五分，灸五壮。
<strong>归来</strong>，一名溪穴，在水道下一寸，刺入八分，灸五壮。（水穴论注云∶足阳明脉气所发。）
<strong>气冲</strong>，在归来下，鼠鼷上一寸，动脉应手，足阳明脉气所发，刺入三分，留七呼，灸三壮，灸之不幸，使人不得息。（气府论注云∶在腹脐下，横骨两端鼠鼷上一寸。刺禁论注云∶在腹下，侠脐两傍相去四寸鼠鼷上一寸，动脉应手。骨空注云∶在毛际两傍，鼠鼷上一寸。）
