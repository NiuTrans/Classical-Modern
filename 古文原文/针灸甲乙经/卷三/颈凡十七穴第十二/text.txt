<strong>廉泉</strong>，一名本池，在颔下，结喉上，舌本下，阴维、任脉之会，刺入二分，留三呼，灸三壮。（气府论注云∶刺入三分。）
<strong>人迎</strong>，一名天五会，在颈大脉动应手，侠结喉，以候五脏气，足阳明脉气所发，禁不可灸，刺入四分，过深不幸杀人。（《素问》阴阳类论注云∶人迎在结喉旁一寸五分，动脉应手。）
<strong>天窗</strong>，一名窗笼，在曲颊下，扶突后，动脉应手陷者中，手太阳脉气所发，刺入六分，灸三壮。
<strong>天牖</strong>，在颈筋间，缺盆上，天容后，天柱前，完骨后，发际上，手少阳脉气所发，刺入一分，灸三壮。
<strong>天容</strong>，在耳曲颊后，手少阳脉气所发，刺入一寸，灸三壮。
<strong>水突</strong>，一名水门，在颈大筋前，直人迎下，气舍上，足阳明脉气所发，刺入一寸，灸三壮。
<strong>气舍</strong>，在颈，直人迎下，侠天突陷者中，足阳明脉气所发，刺入三分，灸五壮。
<strong>扶突</strong>，在人迎后一寸五分，手阳明脉气所发，刺入三分，灸三壮。（《针经》云∶在气舍后一寸五分。）
<strong>天鼎</strong>，在缺盆上，直扶突，气舍后一寸五分，手阳明脉气所发，刺入四分，灸三壮。（气府论注云∶在气舍后半寸。）
