胃出厉兑，<strong>厉兑</strong>者，金也。在足大指次指之端，去爪甲角如韭叶，足阳明脉之所出也，为井。刺入一分，留一呼，灸三壮。
<strong>内庭</strong>者，水也。在足大指次指外间陷者中，足阳明脉之所留也，为荥。刺入三分，留二十呼，（气穴论注云∶留十呼）灸三壮。
<strong>陷谷</strong>者木也。在足大指次指间本节后陷者中，去内庭二寸，足阳明脉之所注也，为俞。刺入五分，留七呼，灸三壮。
<strong>冲阳</strong>，一名会原，在足趺上五寸骨间动脉，上去陷骨三寸，足阳明脉之所过也。为原。刺入三分，留十呼，灸三壮。
<strong>解溪</strong>者，火也。在冲阳后一寸五分腕上陷者中，足阳明脉之所行也。为经。刺入五分，留五呼，灸三壮。（气穴论注云二寸五分，刺疟论注云三寸五分。）
<strong>丰隆</strong>，足阳明络也，在外踝上八寸，下廉外廉陷者中，别走太阴者，刺入三分，灸三壮。
<strong>巨虚下廉</strong>，足阳明与小肠合，在上廉下三寸，刺入三分，灸三壮。（气穴论注云∶足阳明脉气所发。）
<strong>条口</strong>，在下廉上一寸，足阳明脉气所发，刺入八分，灸三壮。
<strong>巨虚上廉</strong>，足阳明与大肠合，在三里下三寸，刺入八分，灸三壮。（气穴论注云∶在犊鼻下六寸，足阳明脉气所发。）
<strong>三里</strong>，土也。在膝下三寸外廉，足阳明脉气所入也，为合。刺入一寸五分，留七呼，灸三壮。（《素问》云∶在膝下三寸外廉两筋肉分间。）
<strong>犊鼻</strong>，在膝下上侠解大筋中，足阳明脉气所发，刺入六分，灸三壮。
<strong>梁丘</strong>，足阳明，在膝上二寸，刺入三分，灸三壮。
<strong>阴市</strong>，一名阴鼎，在膝上三寸，伏兔下，若拜而取之，足阳明脉气所发，刺入三分，留七呼，禁不可灸。（刺腰痛论注云∶伏兔下陷者中，灸三壮。）
<strong>伏兔</strong>，在膝上六寸起肉间，足阳明脉气所发，刺入五分，禁不可灸。
<strong>髀关</strong>，在膝上伏兔后交分中，刺入六分，灸三壮。
