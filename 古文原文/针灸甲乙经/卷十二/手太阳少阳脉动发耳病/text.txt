暴厥而聋，耳偏塞闭不通，内气暴薄也。不从内外中风之病，故留瘦着也。头痛耳鸣，九窍不利，肠胃之所生也。
黄帝问曰∶刺节言发蒙者，刺府以去府病，何俞使然？岐伯对曰∶刺此者，必于白日中，刺其耳听（一作听宫），中其眸子，声闻于外，此其俞也。曰∶何谓声闻于外？曰∶已刺以手坚按其两鼻窍令急偃，其声必应其中。耳鸣，取耳前动脉。耳痛不可刺者，耳中有脓，若有干抵（一本作盯聍），耳无闻也。耳聋，取手少指（《太素》云少指次指）爪甲上与肉交者，先取手，后取足。耳鸣，取手中指爪甲上，左取右，右取左，先取手，后取足。聋而不痛，取足少阳；聋而痛，取手阳明。
耳鸣，百会及颔厌、颅息、天窗、大陵、偏历、前谷、后溪皆主之。耳痛聋鸣，上关主之，刺不可深。耳聋鸣，下关及阳溪、关冲、腋门，阳谷主之。耳聋鸣，头颔痛，耳门主之。头重，颔痛，引耳中嘈嘈，和主之。
聋，耳中癫溲若风，听会主之。耳聋填填如无闻，嘈嘈若蝉鸣，颊鸣，听宫主之。下颊取之，譬如破声，刺此（即《九卷》所谓发蒙者）。聋，翳风及会宗、下关主之。耳聋无闻，天窗主之。耳聋，嘈嘈无所闻，天容主之。耳鸣无闻，肩贞及完骨主之。耳中生风，耳鸣耳聋时不闻，商阳主之。聋，耳中不通，合谷主之。耳聋，两颞痛，中渚主之。耳浑浑无所闻，外关主之。卒气聋，四渎主之。
