黄帝问曰∶夫邪气之客于人也，或令人目不得眠者，何也？伯高对曰∶五谷入于胃也，其糟粕、津液、宗气分为三隧。故宗气积于胸中，出于喉咙，以贯心肺而行呼吸焉。营气者悍气之疾，而先行于四末分肉皮肤之间，而不休息也。昼行于阳，夜行于阴，其入于阴也，常从足少阴之分间，行于五脏六腑。今邪气客于五脏，则卫气独营其外，行于阳，不得入于阴。行于阳则阳气盛，阳气盛则阳跷满；不得入于阴，阴气虚故目不得眠。治之补其不足，泻其有余，调其虚实，以通其道而去其邪，饮以半夏汤一剂，阴阳已通，其卧立至。此所以决渎壅塞，经络大通，阴阳得和者也。其汤方以流水千里以外者八升，扬之万遍，取其清五升煮之，炊以苇薪火，沸煮秫米一升，治半夏五合，徐炊令竭为一升半，去其滓，饮汁一小杯，日三，稍益，以知为度。故其病新发者，覆杯则卧，汗出则已矣，久者三饮而已。曰∶目闭不得视者何也？曰∶卫气行于阴，不得入于阳，行于阴则阴气盛，阴气盛则阴跷满；不得入于阳则阳气虚，故目闭焉（《九卷》行作留，入作行）。曰∶人之多卧者何也？曰∶此人肠胃大而皮肤涩（《九卷》作湿，下同）。涩则分肉不解焉。肠胃大则气行留久，皮肤涩分肉不解则行迟。夫卫气者，昼常行于阳，夜常行于阴，故阳气尽则卧，阴气尽则寤。故肠胃大，卫气行留久，皮肤涩分肉不解则行迟，留于阴也久，其气不精，（一作清）则欲瞑，故多卧矣。其肠胃小，皮肤滑以缓，分肉解利，卫气之留于阳也久，故少卧焉。曰∶其非常经也，卒然多卧者何也？曰∶邪气留于上焦，上焦闭而不通，已食若饮汤，卫气久留于阴而不行，故卒然多卧。曰∶治此诸邪奈何？曰∶先视其腑脏，诛其小过，后调其气，盛者泻之，虚者补之，必先明知其形气之苦乐，定乃取之。曰∶人有卧而有所不安者，何也？曰∶脏有所伤，及情有所倚，则卧不安（《素问》作精所之寄则安，《太素》作精有所倚则不安），故人不能悬其病也。曰∶人之不得偃卧者何也？曰∶肺者脏之盖也。肺气盛则脉大，脉大则不得偃卧。曰∶人之有肉苛者何也，是为何病？曰∶营气虚卫气实也。营气虚则不仁，卫气虚则不用，营卫俱虚，则不仁且不用，肉加苛也，人身与志不相有也，三十日死。曰∶人有逆气不得卧而有音者，有不得卧而息无音者，有起居如故而息有音者，有得卧行而喘者，有不得卧不能行而喘者，有不得卧，卧而喘者，此何脏使然？曰∶不得卧而息有音者，是阳明之逆也。足三阳者下行，今逆而上行，故息有音也。阳明者胃脉也，胃者六腑之海也，其气亦下行。阳明逆不得从其道故不得卧。《下经》曰∶胃不和则卧不安，此之谓也。夫起居如故而息有音者，此肺之络脉逆，不得随经上下行，故留经而不行，络脉之病患也微，故起居如故而息有音也。夫不得卧卧则喘者，水气客也。夫水气循津液而留（《素问》作流）者也，肾者水脏，主津液，主卧与喘也。
惊不得眠，善水气上下，五脏游气也，三阴交主之。不得卧，浮主之。身肿皮肤不可近衣。
