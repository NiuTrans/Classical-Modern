诊龋痛，按其阳明之来，有过者独热，在左者左热，在右右热，在上上热，在下下热。
臂之阳明，有入鼽齿者，名曰大迎，下齿龋取之臂，恶寒补之（一作取之），不恶泻之（《灵枢》名曰禾，或曰大迎。详大迎乃足阳明脉所发，则当云禾是也。然而下齿龋又当取足阳明大迎，当试可知耳）。手太阳有入遍齿者，名曰角孙，上齿龋，取之在鼻与鼽（一作）前。方病之时，其脉盛，脉盛则泻之，虚则补之。一曰取之眉外，方病之时，盛泻虚补。齿动痛，不恶清饮，取足阳明；恶清饮，取手阳明。舌缓羡下烦闷，取足少阴。重舌，刺舌柱以针。
上齿龋肿，目窗主之。上齿龋痛，恶风寒，正营主之。齿牙龋痛，浮白及完骨主之。齿痛，颧及二间主之。上齿龋，兑端及耳门主之。齿间出血者，有伤酸，齿床落痛，口不可开，引鼻中，龈交主之。颊肿，口急，颊车痛，不可以嚼，颊车主之。上齿龋痛，恶寒者，上关主之。厥口僻，失欠，下牙痛，颊肿，恶寒，口不收，舌不能言，不得嚼，大迎主之。失欠，下齿龋，下牙痛，肿，下关主之。齿牙不可嚼，龈肿，角孙主之。口僻不正，失欠口不开，翳风主之。舌下肿，难言，舌纵，戾不端，通谷主之。舌下肿，难以言，舌纵涎出，廉泉主之。口僻，刺太渊，引而下之。口中肿臭，劳宫主之。口中下齿痛，恶寒肿，商阳主之。齿龋痛，恶清，三间主之。口僻，偏历主之。口齿痛，温留主之。下齿龋，则上齿痛，腋门主之。齿痛，四渎主之。上牙龋痛，阳谷（一作阳溪）主之。齿龋痛，合谷主之，又云少海主之。舌纵HT下，烦闷，阴交主之。
