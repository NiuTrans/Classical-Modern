黄帝问曰∶人有重身，九月而喑，此为何病？岐伯对曰∶胞之络脉绝也。胞络者系于肾，少阴之脉，贯肾，系舌本，故不能言，无治也，当十月复。治法曰∶无损不足，益有余，以成其辜（《素问》作）。所谓不足者，身羸瘦，无用石也。无益其有余者，腹中有形而泄之，泄之则精出而病独擅中，故曰成辜。曰∶何以知怀子且生也？曰∶身有病而无邪脉也。
诊女子，手少阴脉动甚者，妊子也。乳子而病热脉悬小，手足温则生，寒则死。乳子中风，病热喘渴（《素问》作鸣），肩息，脉急大，缓则生，急则死。
乳子下赤白，腰俞主之。女子绝子，阴挺出不禁白沥，上主之。女子赤白沥，心下积胀，次主之。腰痛不可俯仰，先取缺盆，后取尾。女子赤淫时白，气癃，月事少，中主之。女子下苍汁不禁，赤沥，阴中痒痛，少腹控，不可俯仰，下主之，刺腰尻交者两胂上，以月生死为数，发针立已。肠鸣泄注，下主之。妇人乳余疾，肓门主之。寒热短气，卧不安，膺窗主之。乳痈，凄索寒热，不可接，乳根主主之。腹满疝积，乳余疾，绝子阴痒，（《千金》云∶奔豚上腹坚痛，下引阴中，不得小便，刺阴交入八分）刺石门。女子绝子，血在内不下，关元主之（《千金》云∶胞转不得端，少腹苦寒，阴痒及痛，经闭不通，中极主之。妇人下赤白沃后，阴中干痛，恶合阴阳，少腹坚，小便闭，曲骨（《千金》作屈骨）主之。女子血不通，会阴主之。妇人子脏中有恶血逆满痛，石关主之。月水不通，奔豚泄气，上下引腰脊痛，气穴主之。女子赤淫，大赫主之。女子胞中痛，月水不以时休止，天枢主之（《千金》云∶腹胀肠鸣，气上冲胸，刺天枢）。小腹胀满，痛引阴中，月水至则腰脊痛，胞中瘕，子门有寒，引髌髀，水道主之（《千金》云∶大小便不通，刺水道）。女子阴中寒，归来主之。女子月水不利，或暴闭塞，腹胀满，癃，淫泺身热，腹中绞痛，疝阴肿，及乳难，子抢心，若胞衣不出，众气尽乱，腹满不得反复，正偃卧，屈一膝，伸一膝，并气冲针上入三寸，气至泻之。妇人无子，及少腹痛，刺气冲主之。妇人产余疾，食饮不下，胸胁满，眩目足寒，心切痛，善噫，闻酸臭，胀痹，腹满，少腹尤大，期门主之。妇人少腹坚痛，月水不通，带脉主之。妇人下赤白，里急螈，五枢主之。妒乳，（《千金》云∶膺胸痛）太渊主之。绝子，商丘主之。穴在内踝前宛宛中。女子疝瘕，按之如以汤沃其股内至膝，飧泄，灸刺曲泉。妇人阴中痛，少腹坚急痛，阴陵泉主之。妇人漏下，若血闭不通，逆气胀，血海主之。月事不利，见血而有身反败，阴寒，行间主之。乳痈，太冲及复留主之。女子疝及少腹肿，溏泄，癃，遗溺，阴痛，面尘黑，目下痛，太冲主之。女子少腹大，乳难，嗌干嗜饮，中封主之。女子漏血，太冲主之。女子侠脐疝，中封主之。大疝绝子，筑宾主之。女子疝，小腹肿，赤白淫，时多时少，蠡沟主之。女子疝瘕，按之如以汤沃两股中，少腹肿，阴挺出痛，经水来下，阴中肿或痒，漉青汁若葵羹，血闭无子，不嗜食，曲泉主之。妇人绝产，若未曾生产，阴廉主之。刺入八分，羊矢下一寸是也。妇人无子，涌泉主之。女子不字，阴暴出，经水漏，然谷主之。女子不下月水，照海主之（《千金》云∶痹惊，善悲不乐，如坠堕，汗不出，刺照海）。妇人，水泉主之。妇人漏血，腹胀满不得息，小便黄，阴谷主之（《千金》云∶漏血，少腹胀满如阻，体寒热，腹偏肿，刺阴谷）。乳痈有热，三里主之。乳痈惊痹，胫重，足不收，跟痛，巨虚下廉主之。月水不利，见血而有身则败及乳肿，临泣主之。女子字难，若胞不出，昆仑主之。
