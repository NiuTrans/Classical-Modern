黄帝问曰∶人之欠者，何气使然？岐伯对曰∶卫气昼行于阳，夜行于阴；阴主夜，夜主卧；阳主上，阴主下。故阴气积于下，阳气未尽，阳引而上，阴引而下，阴阳相引，故数欠。阳气尽，阴气盛，则目瞑；阴气尽，阳气盛，则寤。肾主欠，故泻足少阴，补足太阳。曰∶人之哕者何？曰∶谷入胃，胃气上注于肺。今有故寒气，与新谷气俱还入于胃，新故相乱，真邪相攻相逆，复出于胃，故为哕。肺主哕。故补手太阴，泻足太阴。亦可以草刺其鼻，嚏而已，无息而疾引之立已，大惊之亦可已。曰∶人之唏者何？曰∶此阴气盛而阳气虚，阴气疾而阳气徐，阴气盛阳气终，故为唏者。阴盛阳绝，故补足太阳，泻足少阴。曰∶人之振寒者何？曰∶寒气客于皮肤，阴气盛阳气虚，故为振寒寒栗，补诸阳。曰∶人之噫者何？曰∶寒气客于胃，厥逆从下上散，复出于胃，故为噫。补足太阴、阳明（一云补眉本）。
曰∶人之嚏者何？曰∶阳气和利，满于心，出于鼻，故为嚏。补足太阳荥、眉本（一云眉上）。曰∶人之者何？曰∶胃不实则诸脉虚，诸脉虚则筋脉懈惰，筋脉懈惰，则行阴用力，气不能复，故为。因其所在补分肉间。曰∶人之哀而泣涕者何？曰∶心者五脏六腑之主也；目者宗脉之所聚也，上液之道也；口鼻者气之门户也。故悲哀愁忧则心动，心动则五脏六腑皆摇，摇则宗脉感，宗脉感则液道开，液道开故涕泣出焉。液者所以灌精濡空窍者也，故上液之道开则泣，泣不止则液竭，液竭则精不灌，精不灌则目无所见矣，故名曰夺精，补天柱，经侠颈，侠颈者头中分也。曰∶有哭泣而泪不出者，若出而少涕，不知水所从生，涕所从出也？曰∶夫心者五脏之专精也，目者其窍，华色其荣。是以人有德，则气和于目，有亡忧知于色。是以悲哀则泣下，泣下水所由生也。众精（《素问》作水宗）者积水也；积水者至阴也；至阴者肾之精也。宗精之水所以不出者，是精持之也，辅之裹之，故水不行也。夫气之传也，水之精为志，火之精为神，水火相感，神志俱悲，是以目之水生也。故谚言曰∶心悲又名曰志悲。志与心精共凑于目也。是以俱悲则神气传于心精，上下传于志而志独悲，故泣出也。泣涕者脑也，脑者阳（《素问》作阴）也；髓者骨之充也；故脑渗为涕。志者骨之主也；是以水流涕从之者，其类也。夫涕之与泣者，譬如人之兄弟，急则俱死，生则俱生（《太素》作出则俱亡），其志以早悲，是以涕泣俱出而相从者，所属之类也。曰∶人哭泣而泣不出者，若出而少，涕不从之，何也？曰∶夫泣不出者，哭不悲也。不泣者，神不慈也。神不慈则志不悲，阴阳相持，泣安能独来。夫志悲者惋，惋则冲阴，冲阴则志去目，志去则神不守精，精神去目，涕泣出也。夫经言乎，厥则目光无所见。（自涕之与泣者以下至目光无所见原本漏，今以《素问》《灵枢》补之）。夫人厥则阳气并于上，阴气并于下，阳并于上，则火独光也；阴并于下则足寒，足寒则胀。夫一水不能胜五火，故目盲。是以气冲风，泣下而不止，夫风之中目也。阳气内守于精，是火气燔目，故见风则泣下也。有以比之，夫（《素问》下有火字）疾风生，乃能雨，此之类也（《九卷》言其形，《素问》言其精，亦互相发明也）。曰∶人之太息者何？曰∶忧思则心系急，心系急则气道约，约则不利，故太息以伸出之。补手少阴、心主，足少阳留之。曰∶人之羡下者何？曰∶饮食皆入于胃，胃中有热，热则虫动，虫动则胃缓，胃缓则廉泉开，故HT下。补足少阴。曰∶人之耳中鸣者何？曰∶耳者，宗脉之所聚也。故胃中空则宗脉虚，虚则下，溜脉有所竭者，故耳鸣。补客主人，手大指甲上与肉交者。曰∶人之自啮舌者何？曰∶此厥逆走上，脉气皆至也。少阴气至则自啮舌，少阳气至则啮频；阳明气至则啮唇矣。视主病者补之。曰∶人之善忘者何？曰∶上气不足，下气有余，肠胃实而心肺虚。虚则荣卫留于下，久不以时上，故善忘也。曰∶人之善饥不嗜食者何也？曰∶精气并于脾则热留于胃，胃热则消谷，消谷故善饥，胃气逆上故胃脘塞，胃脘塞故不嗜食。善忘及善饥，先视其腑脏，诛其小过，后调其气，盛则泻之，虚则补之。凡此十四邪者，皆奇邪走空窍者也。邪之所在，皆为不足。故上气不足，脑为之不满，耳为之善鸣，头为之倾，目为之瞑；中气不足，溲便为之变，肠为之善鸣，补之足外踝下留之；下气不足，则乃为痿厥心闷。
急刺足大指上二寸留之，一曰补足外踝下留之。
