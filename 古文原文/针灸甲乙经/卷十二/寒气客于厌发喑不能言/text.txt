黄帝问曰∶人之卒然忧恚而言无音者，何气不行？少师对曰∶咽喉者水谷之道路也；喉咙者气之所以上下者也；会厌者音声之户也。唇口者音声之扇也；舌者音声之机也；悬壅垂者音声之关也；颃颡者分气之所泄也；横骨者，神气之所使，主发舌者也。故人之鼻洞涕出不收者，颃颡不闭，分气失也。其厌小而薄，则发气疾，其开阖利，其出气易，其厌大而浓，则开阖难，其出气迟，故重言也。所谓吃者，其言逆，故重之。卒然无音者，寒气客于厌，则厌不能发，发不能下至其机扇，机扇开阖不利故无音。足少阴之脉上系于舌本，络于横骨，终于会厌，两泻血脉，浊气乃辟。会厌之脉，上络任脉，复取之天突，其厌乃发也。暴喑气硬，刺扶突与舌本出血。喑不能言，刺脑户。暴喑不能言，喉嗌痛，刺风府。舌缓，喑不能言，刺喑门。喉痛喑不能言，天突主之。暴喑气哽，喉痹咽肿，不得息，食饮不下，天鼎主之。食饮善呕，不能言，通谷主之。喑不能言，期门主之。暴喑不能言，支沟主之。喑不能言，合谷及涌泉、阳交主之。
