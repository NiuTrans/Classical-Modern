黄帝问曰∶人生而病癫疾者，安所得之？岐伯对曰∶此得之在母腹中时，其母数有大惊，气上而不下，精气并居，故令子发为癫疾。病在诸阳脉，且寒且热，诸分且寒且热，名曰狂。刺之虚脉，视分尽热，病已止。病初发，岁一发不治，月一发不治，月四五发，名曰癫疾。刺诸分，其脉尤寒者，以针补之。（《素问》云∶诸分诸脉，其无寒者，以针调之，病已止）曰∶有病狂怒者，此病安生？曰∶生于阳也。曰∶阳何以使人狂也？曰∶阳气者因暴折而难大疾，此其候也。曰∶治之奈何？曰∶衰（《素问》作夺）其食即已。夫食入于阴，气长于阳，故夺其食即已。使人服以生铁落为后饮。夫生铁落者，下气候也（《素问》候作疾）。癫疾，脉搏大滑，久自已；脉小坚急，死不治。（一作脉沉小急实死不治，小牢急亦不可治）癫疾，脉虚可治，实则死。厥成为癫疾。贯疽（《素问》作黄胆），暴病厥，癫疾狂，久逆之所生也。五脏不平，六腑闭塞之所生也。癫疾始生，先不乐，头重痛，直视，举目赤甚，作极已而烦心，候之于颜，取手太阳、太阴，血变而止。癫疾始作，而引口啼呼喘悸者，候之以手阳明、太阳，左强者攻其右（一本作左），右强者攻其左（一本作右），血变而止。治癫疾者，常与之居，察其所当取之处，病至视之，有过者即泻之。置其血于瓠壶之中，至其发时，血独动矣；不动灸穷骨三十壮。穷骨者尾也。骨癫疾者，颔齿诸俞分肉皆满，而骨倨强直，汗出烦闷，呕多涎沫，气下泄，不治。脉癫疾者，暴仆，四肢之脉皆胀而纵，脉满，尽刺之出血；不满，灸之侠项太阳，又灸带脉于腰相去三寸，诸分肉本俞。呕多涎沫，气下泄不治。筋癫疾者，身卷挛急，脉大，刺项大经之大杼，呕多涎沫，气下泄不治。狂之始生，先自悲也，善忘善怒善恐者，得之忧饥。治之先取手太阴、阳明，血变而止，及取足太阴、阳明。狂始发，少卧不饥，自高贤也，自辨智也，自尊贵也。善骂詈，日夜不休。治之取手阳明、太阴、太阳。狂，目妄见，耳妄闻，善呼者，少气之所生也，治之取手太阳、太阴、阳明，舌下少阴，视脉之盛者皆取之，不盛者释之。狂，善惊善笑好歌乐，妄行不休者，得之大恐。治之取手阳明、太阴、太阳。狂，目妄见，耳妄闻，善呼者，少气之所生也，治之取手、太阴、阳明，足太阳及头两颔。狂，多食，善见鬼神，善笑而不发于外者，得之有所大喜。治之取足太阴、阳明、太阳，后取手太阴、阳明、太阳。
狂而新发，未应如此者，先取曲泉左右动脉及盛者见血，立顷已；不已以法取之，灸骨二十壮。骨者，尾屈也。
癫疾呕沫，神庭及兑端、承浆主之。其不呕沫，本神及百会、后顶、玉枕、天冲、大杼、曲骨、尺泽、阳溪、外丘、当上脘傍五分，通谷、金门、承筋、合阳主之，委中下二寸为合阳。癫疾，上星主之，先取噫嘻，后取天牖、风池。癫疾呕沫，暂起僵仆，恶见风寒，面赤肿，囟会主之。癫疾狂走，螈摇头，口戾颈强，强间主之。癫疾螈狂走，颈项痛，后顶主之。后顶，顶后一寸五分。癫疾，骨酸，眩，狂，螈口噤羊鸣，（《千金》作喉鸣），刺脑户。狂易多言不休，及狂走欲自杀，及目妄见，刺风府。癫疾僵仆，目妄见，恍惚不乐，狂走螈，络却主之。癫疾大瘦，脑空主之。癫疾僵仆，疟，完骨及风池主之。癫疾互引，天柱主之。癫疾，怒欲杀人（《千金》又云∶螈身热狂走谵语见鬼），身柱主之。狂走癫疾，脊急强，目转上插，筋俞主之。癫疾发如狂走者，风，时振寒，不得言，得寒益甚，身热狂走，欲自杀，目反妄见，螈泣出，死不知人，肺俞主之。癫疾，膈俞及肝俞主之。癫疾互引，水沟及龈交主之。癫疾，狂螈眩仆，阴，候手足变血而止。狂癫疾，吐舌，太乙及滑肉门主之。太息善悲，少腹有热，欲走，日月主之。狂易，鱼际及合谷、腕骨、支正、少海、昆仑主之。狂言，太渊主之。心悬如饥状，善耳鸣，口僻颊肿，实则聋龋，后痹不能言，齿痛，鼻鼽衄，虚则痹，鬲俞、偏历主之。癫疾，吐舌鼓颔，狂言见鬼，温留主之。在腕后五寸。目不明，腕急，身热惊狂，痿痹，螈，曲池主之。癫疾吐舌，曲池主之。狂疾，腋门主之，又侠溪、丘墟、光明主之。
狂，互引，头痛耳鸣目痹，中渚主之。热病汗不出，互引，颈嗌外肿，肩臂酸重，胁腋急痛，不举，痂疥，项不可顾，支沟主之。癫疾，吐血沫出，羊鸣戾颈，天井主之，在肘后。热病汗不出，狂，互引，癫疾，前谷主之。狂，互引，癫疾数发，后溪主之。狂，癫疾，阳谷及筑宾、胸背痛，行间主之。痿厥癫疾洞泄，然谷主之。狂仆，温留主之。狂癫，阴谷主之。癫疾，发寒热，欠，烦满，悲泣出，解溪主之。狂，妄走善欠，巨虚、上廉主之。狂，易见鬼与火，痛从内始，复下半寸，各三，左取右，右取左。寒厥癫疾，噤螈惊狂阳交主之。癫疾，狂，妄行，振寒，京骨主之。身痛，狂，善行，癫疾，束骨主之，补诸阳。癫疾，僵仆，转筋，仆参主之。癫疾，目KTKT，鼽衄，昆仑主之。癫狂疾，体痛，飞扬主之。癫疾反折，委中主之。凡好太息，不嗜食，多寒热，汗出，病至则善呕，呕已乃衰，即取公孙及井俞。实则肠中切痛，厥，头面肿起，烦心，狂多饮，虚则鼓浊，腹中气大滞，热痛不嗜卧，霍乱，公孙主之。
