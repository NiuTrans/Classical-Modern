黄帝问曰：人之善病消瘅者，何以候之？岐伯对曰：五脏皆柔弱者，善病消瘅。夫柔弱者必刚强，刚强多怒，柔者易伤也。此人薄皮肤而目坚固以深者，长衡直扬，其心刚，刚则多怒，怒则气上逆，胸中蓄积，血气逆留（《太素》作留积），腹皮充胀（《太素》作髋皮充肌），血脉不行，转而为热，热则消渴，故为消瘅，此言其刚暴而肌肉弱者也。面色微黄，齿垢黄，爪甲上黄，黄瘅也。安卧小便黄赤，脉小而涩者，不嗜食。曰：有病口甘者，病名曰何，何以得之？曰：此五气之溢也，名曰脾瘅。夫五味入口，藏于胃，脾为之行其精气，津液在脾，故令人口甘，此肥美之所发也。此人必数食美而多食甘肥，肥令人内热，甘令人中满，故其气上溢，转为消瘅（《素问》作渴）。治之以兰，除陈气也。凡治消瘅，治偏枯、厥气逆满，肥贵人则膏粱之病也。鬲塞闭绝，上下不通，暴忧之病也。消瘅脉实大，病久可治；脉悬绝小坚，病久不可治也。曰：热中消中，不可服膏粱芳草石药，石药发疽（《素问》作瘅），芳草发狂。夫热中消中者，皆富贵人也。今禁膏粱。是不合其心，禁芳草石药，是病不愈，愿闻其说？曰：夫芳草之气美，石药之气悍，二者其气急疾坚劲，故非缓心和人，不可以服此二者。夫热气悍，药气亦然，二者相遇，恐内伤脾，脾者土也而恶木，服此药也，至甲乙日当愈甚（《素问》作当更论）。瘅成为消中。
黄瘅，（《千金》云：腹满不欲食）刺脊中，黄瘅善欠，胁下满欲吐（《千金》云：身重不能动），脾俞主之。消渴身热，面赤（《千金》作目）黄，意舍主之。消渴嗜饮，承浆主之。
腕骨主之。黄瘅热中善渴，太冲主之。身黄时有微热，不嗜食，膝内内踝前痛，少气，身体重，中封主之。消瘅，善喘，气塞喉咽而不能言，手足清，溺黄，大便难，嗌中肿痛，唾血，口中热，唾如胶，太溪主之。消渴黄瘅，足一寒一热，舌纵烦满，然谷主之。阴气不足，热中消谷善饥，腹热身烦狂言，三里主之。
