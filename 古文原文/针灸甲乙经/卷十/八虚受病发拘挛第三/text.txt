黄帝问曰∶人有八虚，各以何候？岐伯对曰∶肺心有邪，其气留于两腋；肝有邪，其气留于两肘；脾有邪，其气留于两髀；肾有邪，其气留于两。凡此八虚者，此机关之室，真气之所过，血络之所由，是八邪气恶血因而得留，留则伤筋骨，机关不得屈伸，故拘挛。
暴拘挛，痫眩，足不任身，取天柱主之。腋拘挛，暴脉急，引胁而痛，内引心肺，噫嘻主之。从项至脊，自脊以下至十二椎，应手刺之，立已。转筋者，立而取之，可令遂已；痿厥者，张而引之，可令立快矣。
