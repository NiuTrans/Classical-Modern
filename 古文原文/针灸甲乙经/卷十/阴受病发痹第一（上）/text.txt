黄帝问曰∶周痹之在身也，上下移徙，随其脉上下，左右相应，间不容空，愿闻此痛在血脉之中耶，将在分肉之间乎，何以致是？其痛之移也，间不及下针，其蓄痛之时，不及定治而痛已止矣，何道使然？岐伯对曰∶此众痹也，非周痹也。此各在其处，更发更止，更居更起，以左应右，以右应左，非能周也，更发更休。刺此者，痛虽已止，必刺其处，勿令复起。
曰∶周痹何如？曰∶周痹在于血脉之中，随脉以上，循脉以下，不能左右，各当其所。其痛从上下者，先刺其下以通之（通一作遏），后刺其上以脱之；其痛从下上者，先剌其上以通之，后刺其下以脱之。曰∶此病安生，因何有名？曰∶风寒湿气客于分肉之间，迫切而为沫，沫得寒则聚，聚则排分肉而分裂，分裂则痛，痛则神归之，神归之则热，热则痛解，痛解则厥，厥则他痹发，发则如是。此内不在脏，而外未发于皮，独居分肉之间，真气不能周，故名曰周痹。故刺痹者，必先循切其上下之大经，视其虚实，及大络之血结而不通者，及虚而脉陷空者而调之，熨而通之，其紧者，转引而行之。
曰∶何以候人之善病痹者？少俞对曰∶粗理而肉不坚者，善病痹。欲知其高下，视其三部。曰∶刺有三变何也？曰∶有刺营者，有刺卫者，有刺寒痹之留经者。刺营者出血，刺卫者出气，刺寒痹者内热。曰∶营卫寒痹之为病奈何？曰∶营之生病也，寒热少气，血上下行。卫之生病也，气血时来去，怫忾贲向，风寒客于肠胃之中。寒痹之为病也，留而不去，时痛而皮不仁。曰∶刺寒痹内热奈何？曰∶刺布衣者，用火淬之。刺大人者，药熨之。方用醇酒二十升，蜀椒一升，干姜一升，桂一升，凡四物，各细咀，着清酒中。绵絮一斤，细白布四丈二尺，并纳酒中。置酒马矢中，善封涂，勿使气泄。五日五夜，出布絮曝干，复渍之，以尽其汁。每渍必其日，乃出布絮干之，并用滓与絮布长六七尺为六巾，即用之生桑炭炙巾，以熨寒痹所乘之处，令热入至于病所，寒复炙巾以熨之，三十遍而止；即汗出，炙巾以拭身，亦三十遍而止。起步内中，无见风，每刺必熨，如此病已失，此所谓内热。
曰∶痹将安生？曰∶风寒湿三气合至，杂而为痹。其风气胜者为行痹。寒气胜者为痛痹，湿气胜者为着痹。曰∶其有五者何也？曰∶以冬遇此者为骨痹，以春遇此者为筋痹，以夏遇此者为脉痹，以至阴遇此者为肌痹，以秋遇此者为皮痹。曰∶内舍五脏六腑，何气使然？
曰∶五脏皆有合，病久而不去者，内舍于合。故骨痹不已，复感于邪邪，内舍于肾；筋痹不已，邪复感于，内舍于肝；脉痹不已，复感于邪，内舍于心；肌痹不已，复感于邪，内舍于脾；皮痹不已，复感于邪，内舍于肺。所谓痹者，各以其时，感于风寒湿之气也。诸痹不已，亦益内也。其风气胜者，其人易已。曰∶其时有死者，或疼久者，或易已者，何也？曰∶其入脏者死，其留连筋骨间者疼久，其留连皮肤间者易已。曰∶其客六腑者何如？曰∶此亦其饮食居处为其病本也。六腑各有俞，风寒湿气中其俞，而食饮应之，循俞而入，各舍其腑也。曰∶以针治之奈何？曰∶五脏有俞，六腑有合，循脉之分，各有所发，各治其过，则病瘳矣。曰∶营卫之气，亦令人痹乎？曰∶营者水谷之精气也，和调五脏，洒陈六腑，乃能入于脉。故循脉上下，贯五脏，络六腑。卫者水谷之悍气也，其气疾滑利，不能入于脉也。故循皮肤之中，分肉之间，熏于肓膜，聚（《素问》作散）于胸腹，逆其气则病，顺其气则愈，不与风寒湿气合，故不为痹也。
