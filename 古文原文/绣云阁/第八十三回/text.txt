<strong>离龙宫回国缴旨败虎阵入洞兴戎</strong>
童儿听命，又将海角一弄。只闻嗷嘈音乐，向楼而来，环佩之声，杂于乐器之内，更于一番雅致。七窍入耳，暗计： 雅乐如斯，不知其人若何？待至楼内，资吾一览。 思犹未已，七八女娘，缀柳飞花，鱼贯入内。极目视去，容颜娇好，绝类天仙。先向龟、虾二相前道了万福，次向鲤学士拜舞，然后分班鹄立。一个个长袖宫装，丰致翩翩，娇容窈窕。二相曰： 上有贵客，何不一道万福耶？ 女娘闻言，群皆睨视七窍，含笑而致万福。道毕，立于席间。二相曰： 有客在兹，可将好曲度来，以侑客酒。 女娘领命，各将衣袖整顿，徐伸纤纤之手，或品玉笛，或敲檀板，或捧瑶琴，歌韵悠扬，直与檀板、笛、琴合调而吹，真是雅乐喜从天上降，人间难得几回闻。
曲终，二相曰： 窗外海灯齐放，楼中共舞霓裳，舞得妙时，自有赏赐。 言已，童儿吹动海角，海风微拂，助起高浪波纹。微风过余，海内忽现红灯一盏，其大如斗，闪闪而来。
将近楼边，灯光愈大，高约丈许。童儿复吹海角， 砰然 一声，震动如雷，似将斗大红灯，爆为万点火星，遍满海内。始如爝把，或现或隐；继如皓月，愈腾愈高。转瞬间，火星万点，倏化为花灯万道，照耀楼中，令人须眉无不毕现。二相曰： 灯明楼外，乐部女子，可徐徐度曲，徐徐舞之。 七八女娘，云桥重整，舞者舞，弹者弹，吹者吹。但见雅乐之音，洋洋盈耳，舞乐之女，簇簇飞裙。时而楼外潮声，雅乐音而合调；时而部中舞妙，得海风以飘遥时而遍体凉生，楼内如秋也；时而肌肤暖甚，又如春焉。时而如冬，冷气若飞鹅毛之雪；时而如夏，炎热似近晷之前。二相情深，为之手舞足蹈。七窍兴到，不觉目定口呆。未几，乐舞已停，海灯同灭。乐部女子，鹄立如初。
二相曰： 尔等苦矣，赏席一筵。 七八女娘拜谢而退。鲤学士曰： 鼍更三转，可以安宿嘉宾。 二相曰： 如是，学士且陪贵客宿此楼中，吾二人暂别今宵，明日早来奉候。 言讫，向七窍一揖，竟下楼头。
学士遂命童儿设榻以待。童儿又持海角，望窗外吹之。倏有一二女童，各抱枕衾直趋楼左。不逾片时，童儿禀曰： 牀榻已设矣。 学士即导七窍入室安宿。七窍极目，牀榻精洁无比，褥厚有尺余。二女童各献佳茗一钟，飘然而去。学士曰： 今日已殆，大夫安宿罢。 七窍诺，和衣就寝。身刚倒榻，一派香气，浸人肺腑。暗摩枕筵，润滑如玉，其软如绵。卧于其中，备极温暖。真龙宫宝物，不可名之。
卧至天明，二女童捧盆进水，七窍将面洁后，龟、虾二相仍请入楼，设筵以待。筵罢，龙宫内侍奔告曰： 龙君登殿，有请贵宾。 二相闻之，即导七窍来殿。参拜已毕，龙君赐坐于旁，曰： 嘉客莅止，愧无厚款，望其海涵！ 七窍曰： 世外凡胎，得近仙容，荣已极矣。但今日之来，为救海南百姓，还祈仁慈大发，以有民罪焉。 龙君曰： 除妖不难。大夫归去，急急张示化导，民一改过，海水即平。 七窍拜谢恩光，告辞龙君。龙君曰： 大夫来此不易，本朝天子，乃仁圣之主，吾无别赠，敬赠一仙露宝瓶，盛酒饮之，可以长生不老。 七窍接过，出得宫外，与二相、学士及海内大小僚属拱手作别。刚下御阶，李赤四人上前接着，导从原路而返。出了海岸，回首望之，只见万顷茫茫，波翻浪涌。七窍归到营内，黯然良久。
次日，遂于海南州县，示谕遍张，中有 改厥前愆，天怒挽回，海水即平 之语。人民见此，约集建醮，联名悔过。醮事始毕，果尔波静浪平，百姓依然各安乐业。七窍见海水平服，与李赤等缓缓归国。约行数月，始抵都中。黄门官入奏： 七窍平服海怪，朝门候旨。 皇上即登宝座，传宣入见。七窍朝仪已罢，皇上问曰： 卿至海南，如何平此水怪？ 七窍奏曰： 臣奉君命，行二月许，乃到海南地界。将营扎在高埠，举目四顾，海浪滔天，淹没民居田畴，不计其数。微臣睹此情景，虽惨百姓难以聊生，又奈怒浪雄波，无策可服。幸有臣家执事李赤等，舍身入海，得会龙君，言到当今圣人命臣下平服海怪。
龙王嘱彼出导小臣，亲晤龙君。小臣言及水淹生民一事，龙君云： 此皆海南百姓没尽五伦，奸诈邪淫，触怒上天所致 。嘱臣在海南州县张示晓谕，以回天怒，自然波恬浪息。小臣如命，海水果平。龙君念我圣王仁德，下地于小臣辞行曰： 送有仙露宝瓶，盛酒饮之，可以长生不老。  奏罢，将瓶呈上。皇上欣喜，大宴臣下，晋封七窍以九卿之职。李赤等具封为黄门给事中。
七窍得此荣封，谢恩而退。自升官品，专柄国政，兼之李赤四人均受皇恩，为黄门给事中。珠莲喜不自胜，曰： 如此，不患阻道无策矣！ 于是日与蚌母筹商，不时又呼赤鲤四妖暗暗计议。李赤曰： 待大人专政已久，夫人不必用意，吾等自有妙策以阻之。 诸妖阻道之言已是如斯，不必复赘。
再说灵宅子自败阴风大阵，被紫霞追逐，也不在本洞安身，乘得祥光，意欲另寻栖止。四面寻遍，遥见二峰品立，虽不甚高大，却也幽深可人。因坠云头，立于峰顶视之。恰于二峰之中，有一深壑，壑内一洞，光明可爱。灵宅子缓步入壑，竟到洞外，目睹洞之左壁，题有四语云： 中有灵犀要自通，稳居洞里道无穷；假饶放纵随他去，岂定西南与北东。 下书 炼心子题 。灵宅见此四语，已知为得道者所录，遂以此洞为隐身地。
他日无事，出得洞来，直上山巅，闲闲游转。忽然仰视二山之上，更有一山，林木葱茏，嫩翠如画。灵宅子欲登绝顶，甫到山半，又一石穴横于松下。内面风声呼呼，向外而吹，几不可近。时见野鬼出入，不知几何。灵宅转过洞门，见一小山，其形如卵，将欲登矣，猛有一虎，张牙舞爪，喷气成云。灵宅游毕此山，欲归所居之洞，山右四五野鬼突如其来。灵宅子叱曰： 尔属何方野鬼，来此胡为？ 野鬼泣而答曰： 吾等皆铜头鬼王部下所属，自鬼王为紫霞收伏，吾辈依归无所，故又集于海口洞中。 言此，灵宅子曰： 为何不复紫霞之仇耶？ 野鬼曰： 恨无闲隙可乘，仇何能复？ 灵宅子曰： 如尔等欲复是仇，可来吾洞，听其调用，吾自有以使之。 野鬼曰： 仙真为谁，洞府何处？ 灵宅子曰： 吾乃上界真人，道号 灵宅 。所居洞府，即在两山之间耳。 野鬼曰： 洞门书 炼心 者乎？ 灵宅子曰： 是也。 野鬼曰： 如是，吾等约集来洞，听仙子调用焉。 灵宅子曰： 此事宜速，不可迟缓。否则意外变生，恐绘虎不成反类犬矣。 野鬼曰： 仙真吩咐，敢不惟命是从！ 言已，化作阴风而散。
灵宅子归来静坐，暗自思曰： 频年阻道，未获一胜。只想阴风阵之败，闭洞凝神，不与紫霞再决胜负，谁知又有野鬼散逸于此。吾得是助，吾且设万鬼阵以待三缄。如紫霞诸真不能破此大阵，吾将三缄诛却，以消吾恨；如其能破，则万鬼阴魂，吾必教以左道旁门，坏彼正孰，俾天下之习道者尽为异端曲学，乃遂吾心。 计议如斯，专候野鬼来洞听用。
野鬼自应灵宅之招，约集三万六千鬼魂，去见灵宅。一一言及，君皆欣喜，愿随仙真驱使，仇复紫霞。会有清虚真人闲游天际，见得野鬼林立，遂将云头按下，坠于其间。野鬼见之，拜跪不已。清虚曰： 尔等野鬼云集此地，所为者何？ 野鬼曰： 吾辈集此无别，将到灵宅仙子处，听其驱使，以复紫霞之仇耳。 清虚曰： 紫霞真人命奉上天，遣得虚无子临凡阐道，脱化三缄。灵宅身属仙真，不为阐道之助，反三番四覆阻滞此举。吾等禀之道祖，几欲将彼贬为野仙。彼乃怙恶不悛，毫无悔悟，一战再战，挫辱累遭。自昔阵破阴风，诸真追逐，不见形影。今又在此约同尔等，计欲阻道。吾且问尔： 灵宅子究用何策，以傲上天之旨乎？  野鬼曰： 彼但谕及吾等任其役使，至于如何阻道，则不知之。 清虚曰： 尔等听吾吩谕，不去为高。惟助道阐三缄，上天乃喜。待至他日，大道阐明，亦有功于上天，断无不受微恩之理。如党同阻道，天威赫赫，岂能容过尔辈耶？ 野鬼齐声曰： 仙真所言，吾当领受！愿各守规矩，不入灵宅之党焉。 清虚曰： 果尔，吾奏上天，必有奖赏。切毋面从阴背，以忠言而逆耳也！ 野鬼诺之。
清虚真人乘云而返，半空回顾，见得野鬼中突起浊烟，东横西直，歪斜不整，未知何兆。于是袖占一课，课已而叹曰： 三万六千野鬼终得灵宅刁弄，背吾所说。异日万鬼阵内，概被仙宝追散。灵魂化化生生，分为三千六百旁门，以坏正轨。
可知天地自有此正道，必有无数邪道以乱之。诚哉，正道之难阐也！ 清虚叹罢，抚膺叹息而去。
三万六千野鬼得清虚数语，仍然四散。灵宅子候之三日，不见动静，默会片刻，知为清虚真人云游道此告诫一番，所以不至。灵宅无奈，又到两山游玩。复遇野鬼，而询曰： 尔何爽约不前？ 野鬼曰： 紫霞为阐正道，吾等往阻，恐触天怒，故不敢应真人之招。 灵宅子笑曰： 吾知尔等误听清虚谗言，岂知清虚真人，乃紫霞道友，其所卫者紫霞耳。如听彼说，则紫霞安享清闲，尔辈深仇，抛诸沉渊矣！清虚为上界仙真，吾亦上界仙子。阻道之罪，若有若无，岂清虚知之，而吾独不知者？尔等休听刁弄，须齐来吾洞，自有复仇妙策以教尔焉！ 野鬼听此言语，无异世之是非颠倒，靡不竦人听从，遂同声应曰： 明日准来洞前，听仙真驱使！ 灵宅子遂归。
待至次日，果然野鬼陆续齐集。灵宅子日日教以布阵之法，又各与符篆一道，吞入腹内，俾排阵势，步武易于了然。炼约年余，灵宅子见其卷收去取已熟，即于二山之下演之。一时阵中黑雾迷漫，不见天日。复将所吞符内真言一诵，野鬼尽化怪像，其形飘飘威风，势不可近。灵宅子大喜于心，曰： 有此匡扶，可以兴我戎行，以诛三缄矣！ 
