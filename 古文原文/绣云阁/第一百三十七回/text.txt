<strong>独仙根能知仙道教弟子重试徒心</strong>
却说万星台男女弟子将三缄安葬毕，朝夕祭奠，俱愿在此墓庐，效法前贤心丧三载之礼。不知不觉，已月余矣。
一日，三服谓诸道友曰： 吾师没后，诸弟子依归无所，为之奈何？ 弃海曰： 见此坟台，即见吾师，岂肯舍此而他逝？ 乐道曰： 吾想吾师道法高妙，凡虎焉能伤及？恐师假伤于虎，以试弟子待师之心为何如耳。 狐疑曰： 尔我明明见虎将师衔去，四山搜寻不得，倏于山后见之，不惟首耳眼鼻概为伤损，而且手足俱失，未必手足都瞒得过耶？ 西山道人曰： 仙家变化无穷。非但手足能掩，即全身亦可遮却。以吾想量，乐道之言不差。 狐疑曰： 即属假死以试弟子，久宜归矣。如何音信杳无？ 玉白子曰： 吾等在兹议论不一，微论师在与否，想其教导之苦与宽厚待徒之意，心实难忘。胡众道兄见师如此，尽皆仓皇失所，而七窍一人独欣欣然，无所悲亦无所戚者，何也？ 狐疑曰： 尔不言，吾亦欲指责之矣。 乐道曰： 如何？ 狐疑曰： 师被毒虎衔出山时，彼仍趺坐庐中，身毫不动。吾等追逐山外，搜寻竟夜，彼未一来。继而将师尸骨抬回，诸弟子悲声震野，窥彼眼角，泪痕未见半点。不知彼之心内，视师为何如人？ 狐惑曰： 兄忘七窍与师当日曾为仇敌耶？海南则誓除道门，归部则旨请禁道，平素与道原不合也。嗣将官阶丢却，流离失所，万不得已而以习道为心。所以师死师存，毫不顾念。 乐道曰： 尔等不勘破七窍行为，吾尚不觉。今而勘破，彼非吾师之徒也。 自有此议，万星诸徒俱已知得，于是共厌七窍，不与言谈。
七窍见诸道友轻己如是，不知为何。转而思之，道兄道弟痛师念切，古礼居丧，没齿不言，谅是这故。因而置诸度外，未介于怀。恰逢三缄七七期满，诸弟子都向墓前祭奠，七窍出庐散步，在进道台下遇昔珠莲。珠莲曰： 合台道兄厌尔无师徒情，尔可知否？ 七窍曰： 不知。 珠莲曰： 尔之所怀，如不向众白之，终为众道兄所不齿。 七窍闻说，即在讲道台请众相议。诸子不知七窍所议何事，有不愿来者，亦有愿听其说而来者。三服见此情景，乃大声呼曰： 七窍道弟既请吾辈议论，必有重大事务。道兄弟等何不齐来听之？ 诸男女闻得三服一呼，齐到台前拜了空台，两旁坐下。
七窍尚未言说，三服询曰： 七窍道弟请及众兄来此，有何计议耶？ 七窍曰： 别无他议，吾观道兄等似以吾见师身没，不痛不悲，颜无戚戚之容，面含欣欣之象，遂议吾心太忍，而轻厌吾乎？ 诸子曰： 然。 七窍笑曰： 师被虎衔，吾正为师贺之，有何悲痛？ 狐疑曰： 尔贺师死，自此无人管束耶？ 七窍曰： 非也。吾师大道已得，莫说凡虎不敢近，即有能噬仙子之虎来噬吾师，上天亦不许之。何者？吾师自领上命，阐明大道于天下，东奔西走，南征北越，费了无限辛勤，始至于斯。断未有不受上天荣封，亦断未有不复上天旨意。况收下门徒若此其众，岂毫无安顿而即没乎？设使师之费力如此，阐道如此，反入虎口，则天下后世无复有入道者矣，无复有入道而为善者矣。 狐疑曰： 试如尔言，吾师今在何所？ 七窍曰： 师道已成，必先拜护道诸真，拜已，自回台内。待自诸真等禀及道祖，同奏上天，然后荣封。师得封后，再及吾辈。此定理也，何遽信师为没哉？ 三服曰： 七窍道弟说得合情，但愿师无损伤，乃为吾等之幸。 七窍曰： 吾等各体师教，仍守道规，不久之间，师必返矣。 诸子自得七窍一番论说，个个欣喜，退居蓬庐。 
三缄出了紫霞洞府，又思诸弟子妖部甚众，不无见异思迁之举，吾且再为试之。遂按下云头，化一白发老道，左执尘尾，右执竹杖，一步一步，直向万星台而来。诸子见之，以为参道访友者流，亦不在意。
孰知老道竟入台内，高声唱曰： 说道有，叹道家，道其所道不须夸；昆仑顶，起三花，五气朝元一手抓。轻轻举，缓缓拿，道成自尔步云霞；吾非仙子临凡界，也与仙真共一家。我属西方金得子，来访虚无老仙家；访得到时缘结下，访不到时走天涯。 歌毕，向各蓬庐举手曰： 诸道友，贫道稽首了。 三服等见此老道来得古怪，亦向彼稽首曰： 老道奚自？ 老道曰： 发脚昆仑。 诸子曰： 来兹甚事？ 老道曰： 访友。 诸子曰： 所访何人？ 老道曰： 三缄。 诸子曰： 访彼何意？ 老道曰： 访三缄以访道耳。 诸子曰： 如是，吾师三缄昨已去矣。 老道曰： 何去？ 诸子曰： 向西。 老道曰： 彼向西去，所为者何？ 诸子曰： 不知。 老道曰： 尔毋诳吾，知尔师尊早为虎伤矣。吾见尔师为虎所伤，遗下男女徒数十余人，无人教诲，故特来此代彼统率，教尔等以成大道焉。 诸子曰： 老道来意甚善，不知所习之道若何？敢请为吾讲说一二。 老道曰： 圣门有言，只闻来说，未闻往教。吾既往教，尔等宜先拜门下，然后将吾大道一一传之。 三服曰： 拜师不难，但恐尔属旁门，习之有害于吾辈。不若老道先为讲说，果与吾师之道相合，吾即统诸道友，拜以为师。 老道曰： 大道一也，何分旁正乎？ 诸子曰： 老师开口即言道无旁正，是必旁门是也。吾等不愿习之。 老道曰： 聆尔辈言，深为尔师所惑矣。 诸子曰： 如何？ 老道曰： 尔师必属旁门，所以尔侪矢口而谈，便有旁正之说。吾遇道中之士多矣，讲论大道，谁不先避旁迕？待考其究竟，得入正孰者，曾无几人。今即尔言以想尔师，何以异此？ 诸子曰： 依老道所说，似乎天下之习道者皆入旁迕，而老道独得正孰焉。吾辈愿闻其详，看与吾师所传相符合否？ 老道曰： 大道为仙子出身根底，岂可轻泄？即属门徒，亦必谅其能入此道者，乃与之言。如传非其人，恐他日习成，难免斩仙台之罚矣。贫道何敢轻泄其事哉？ 诸子曰： 然则，老道视吾辈为何如人乎？ 老道曰： 吾视尔辈，皆好道而未得正轨者。 诸子曰： 仙根既不敢泄， 旁正 二字，可为吾等讲说焉。 老道曰： 这却容易。尔辈可来台下，拜吾三拜，吾即讲之。 狐疑忍不着口，乃向老道言曰： 尔之来此，固以卖道为计。不知吾等都欲出外一卖其道也。 老道曰： 尔言如是，殆不屑以吾为师乎？ 狐疑曰： 吾从吾师数十余年，旁正之说，师无不讲，岂其道将有得而旁正尚不能分？尔来此间以师道自居，可能讲 人之患 三字否？ 老道怒曰： 小小狐狸，敢图老道爷耶？ 狐疑见老道怒甚，退在一旁。
狐惑曰： 吾兄言语轻狂，祈老道海涵，毋庸计较。 老道曰： 尔辈以吾既不足以为师，吾将去矣。 三服曰： 老道有心而来，何得一触而去？ 老道曰： 吾见尔辈禽兽居多，大非受教之人。即欲施教，也不屑教尔等。 言罢，飘然竟去。西山道人曰： 求道未得，反受詈骂。若吾师教人，何分异类乎？自此思之，痛入心坎矣。 因而诸子相与大哭。
三缄见弟子等不忘师教，悲痛堪怜，心念之中，亦为伤感。
又将头儿一掉，仍上万星台。狐惑带泪言曰： 老道为何去而复返？ 老道曰： 吾见尔等恋师之情迥异寻常，故特转身，入尔师尊庐内暂宿一夕，明日方行。 乐道曰： 借庐一宿，固属无妨，但吾师庐中器具甚多，毋得移动。 老道曰： 其人已往，物存何益？ 三服曰： 虽不见师形容，而手口二泽尚存庐内，见物亦如见师也。 老道曰： 原来如是。吾即宿此，万不敢移动一物，尔辈放心。 三服等遂将老道导入三缄庐内。
老道入庐四顾，顾已言曰： 此庐僻静非常，正好习道，尔等且退，不可轻启庐门。 诸子然之。刚去数武，老道又呼转曰： 吾几忘告尔等，吾之习道与他人异，必要三日，方能了得运用之功。俟将道功用毕即出。如三日圆满，见吾不出，此必出神太远，一时难复本体。那时尔等始来庐内，观其动静焉。三日前切毋偷观也。 诸子一一应诺，亦各归旧所习道而去。
果至三日，不见老道出庐。三服商于弃海曰： 老道习道已三日矣，未见彼出，尔我且去一视，究系如何？ 弃海曰： 可。 遂同三服轻轻来到庐外，将门辟开，极目视之，其中趺坐者非老道，乃三缄也。
