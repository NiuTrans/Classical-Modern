<strong>老猿公败遇仙子穿云剑收入长虹</strong>
毒龙等擒得黑猿儿，与同群妖乘风而归。守洞小猿忙忙入报，老猿怒甚，手提冲天棍，驱风追逐。毒龙、蛟、虾、赤鲤命群妖在后，轮流接战以阻之，早将黑猿儿提到洞中，交与灵宅。灵宅即命赤鲤一刀挥为两段，以盂盛血，和剑炼之。期炼满时，猿血尽入剑内。取剑出视，金光射人。抛在半空，火焰飞腾，能斩仙子。这系后话，姑置不论。
且说老猿追至，群妖接战。战到日西，群妖退回灵宅洞前。
灵宅奖赏一番，命其各归本洞，俟后调用，再寄音信。群妖散罢，老猿暗到灵宅洞前。空中俯视，猿儿尸为两断，抛之荒野。
老猿哀痛弗已，暗暗将尸盗回，厝于山岭，意欲复此深仇，又奈不能战及诸妖，因而不时仰天大哭。
紫霞得知，命复礼子化一道士，游于藏风洞外。老猿恐是前妖所化，复来探取猿儿者，提棍出洞，与彼战之。复礼子曰： 吾非妖部，乃修行道士也。 老猿曰： 既是修行道士，各有洞府，何得到吾洞外望脑探头？ 复礼子曰： 修道之人心抱仁慈，安肯害尔？然尔一见洞外有人来往而惊惶若是者，系何故哉？ 老猿曰： 前日一队妖气来集于此。吾以同类，未曾防备，孰意盘桓数朝，竟将吾之猿儿攫一而去。吾怒甚，力与之战。怎奈妖部极多，彼败此接，此败彼来。战至日西，群妖倏退。乘势追去，遥见一绝大洞府，妖如林立。吾寡难敌众，欲近不敢。待群妖散尽，近而俯视，猿儿尸已两段。吾心虽痛，莫可如何，只得候至更深，将尸盗回。故今常命小猿洞外逻守，凡有人至，即行通报。吾今见尔而惊惶不定，不得不持棍出斗，以卫子孙。 复礼子曰： 原来如此，尔知捕尔猿儿者乎？ 老猿曰： 不知。 复礼子曰： 乃是灵宅真人命赤鲤、毒龙及老蛟、虾精所领妖部擒去，取血炼剑，欲与三缄师徒一决胜。所设之阵号曰 穿云 ，尔欲复仇，万星台前不久必有战斗。吾赐尔一袋，名为 聚宝 ，尔将此袋紧佩身旁，乘着妖风，隐于空际。但看是剑出鞘，金光闪灼，穿入云头，云下紫气一条，即是剑光所射。无论已成仙子与将成仙子，入阵必为所斩。尔见紫气穿云而来，以聚宝袋收之。将剑收余，速到长虹岭，凡有妖风起处，持剑挥去，自多妙用。俟至风息，吾来取此宝袋焉。 
老猿不悟，曰： 黑猿儿既为毒龙等伤其性命，吾得此剑，正好斩之以雪恨。如到长虹岭，安能诛及四妖？ 复礼子曰： 群妖战败，尽向西行。惟四妖心奸，独由南去，是岭正在南面。四妖见其高险，决然如此以隐身躯。尔以剑挥之，正所以诛之也。四妖除却，大道得阐，尔亦有功。乘此机缘，去道万星台，拜三缄为师，自不少尔仙位。 老猿喜曰： 承得道长指点，他日入有寸进，衔环报之。 复礼子曰： 些须指示，何望报尔？ 即将宝袋交与老猿。老猿拜受后，复礼子又嘱之曰： 吾言谨记，不可错过。 嘱罢，飘然而逝，归洞复命。
紫霞暗计： 长虹岭上虽已安下伏兵，而三缄不知，焉有准备？ 于是祥光驾动，亲向万星台而来。三缄见得祥光，知师至矣。忙率诸弟子鹄立候之。无何，祥光坠下。诸子参拜后，拥着紫霞，登台坐定。三缄再拜稽首，曰： 吾师不常临凡，今复来斯，必有以教弟子。 紫霞愀然曰： 道高魔至，凡不虚也。 三缄惊曰： 师何所见，而言魔至耶？ 紫霞曰： 尔忘群妖战败之事乎？ 三缄曰： 弟子虽未忘之，谅彼不敢再戏侮耳。 紫霞曰： 群妖内惟赤鲤、毒龙与尔仇深，数报未果。今又战败，归告灵宅。灵宅前已俯首，而今杀心又动，将黑猿血炼就一柄斩仙利剑。此剑随心所用，思杀何人，剑即诛之。无论已成将成之仙，遇此剑儿，难保首领。兹已炼就，厉害无比。不过数日，约集山妖水怪，要临万星台畔，设一 穿云 大阵。吾恐尔师徒不知，误入其中，必遭诛戮。 三缄曰： 然则，吾师将何以解此围乎？ 紫霞曰： 尔等不必惊恐，吾已将兵伏下，收此宝剑，诛此四妖。四妖一败，诸子自兹无有魔扰矣。 三缄曰： 是阵究如何破耶？ 紫霞曰： 尔领群弟子齐入阵中，展开隐身旌，将身掩着。如见阵开，上无有紫气，竭力攻打，彼自败焉。 言已，仍驾祥光而去。
三缄即于是夜暗谓徒众曰： 紫霞仙师煞费精神，有事必先告诫。今日所说，尔诸弟子谅已知悉。吾谕尔等；倘毒龙群妖来扰万星台，切毋散乱，总随为师身后，鱼贯入阵，以免受斩仙宝剑之诛。如不听师言，恐遭剑刺。既入阵矣，又不可逞尔道法，私出斗战。必待为师撒出隐身旌，抛下飞龙瓶，尔等以火光为号，然后各持宝器，拚力击之。 诸弟子皆曰： 吾辈谨遵师教，断不敢违。 三缄曰： 若然，尔等于这几日，各在蓬庐静养精神，方能入阵破敌。 言罢，诸子散去，各归庐内静养不提。
又言灵宅一日出洞，谓毒龙等曰： 尔辈实欲复三缄之仇乎？ 四妖泣曰： 吾等辱受三缄已多多矣，此仇不复，心实难甘。 灵宅曰： 既欲复仇，须于此阵有进无退，拚一死战焉。 毒龙曰： 即将仙师所固灵魂化作灰飞，心亦不怨。 灵宅曰： 如是，为师明日巳刻布阵，亥刻命人去到万星台，引三缄师徒由阵门而入。如彼不知阵内有斩仙宝剑，误入吾阵者，立见丧亡。 毒龙曰： 师宝灵异非常，吾等深仇定报于此。 到了次日午牌时分，灵宅子呼四妖而谓之曰： 为师已将阵势安排停妥，尔速调妖部前来助战。 四妖领命，欣然竟去。不逾一刻，妖兵调齐，同来洞前，听候分发。未几而金乌西坠，玉免东升矣。灵宅遂遣妖部，齐向万星台来，潜于台之左右。俟至亥刻，分作四路，以引三缄。
三缄正在讲道台与诸子讲论大道，倏然狂风四起，折木摧林，转瞬间天地昏晦，心知妖部已排阵势，即命诸子牵衣而行。
行至阵前，遥见阵门之上金光闪灼，穿入云头，云下紫气一条，天精如龙，令人难近。三缄见势甚凶猛，忙展隐身旌，掩着师徒身躯，不敢露出。老猿此际已在半天，将袋持在手中，以收是剑。
安排妥帖，只候三缄入阵，剑气腾空。岂知三缄师徒暗藏旌下，轻移步履，偷向前来。来到阵门，举首仰视，上书三大字曰 穿云阵 。阵门一剑，长约五尺，晶光射日，杀气逼人。
师徒见之，胆战心惊，各怀欲退不前之志，甫欲退后，恰值毒龙、赤鲤、老蛟、虾精突如其来，阻着去路。此时欲进不可，欲退不能，只得大着胆儿，齐向阵中一拥而入。
小妖报于灵宅曰： 三缄师徒来至阵前，忽然不见。惟见清气一缕，杀入阵内，不知何为？ 灵宅曰： 三缄野道，紫霞赐有隐身旌，将身搏着。岂识吾之宝剑专诛诸仙，不怕彼隐着身儿。待吾念动真言，此剑飞出鞘来，管叫野道师徒俱无躲处。阵罢后，自见尸横遍野焉。 小妖曰： 既然如是，仙师速念真言！ 灵宅子即登点将台，披发赤足，左旋右转，口诵有词。只听阵门一声霹雳，火光雪亮，腾腾紫气穿入云头。老猿在空看得明白，将身躲闪一旁，让此紫气上升，急以聚宝袋抛去，不知不觉，剑已坠于袋内。老猿不胜欢喜，持袋在手，风车驾动，直投长虹岭，以俟毒龙。
灵宅子诸妖念动真言，见剑光穿入云头，久不下坠。真言又念，亦不见下。正着急间，紫霞在空乘势呼曰： 三缄还不举手，待等何时？ 三缄听得 举手 二字，忙将隐身旌收却，与诸弟子各执宝器，四面冲出。群妖接战。三服、弃海、椒、蜻二子及西山道人，围着赤鲤、毒龙、老蛟、虾精四妖厮杀，二翠与凤春等战及群妖，喊杀如雷。自来争斗之雄，未有过于此者。
