<strong>盗电光三缄负疾游白马万里思亲</strong>
三缄征鞭急举，由东而南，极目坦途，往来行人不绝如数。
谓其仆曰： 一地有一地之境界，真所谓地阔天宽，风俗各殊，令人玩赏不置也。 仆曰： 昨夜道庵变幻奇同，光耀洞中，但不知主人异地而卧，曾有所见否？ 三缄曰： 吾自下榻斗室，尚未入梦，渴极思饮，蒙一老道赐茗数盏，自豪饮后，虽未熟卧，亦无他异焉。 仆曰： 吾有瞩目之奇，敢质主人当作何解。 三缄曰： 尔试言之。 仆曰： 昨夜就寝，梦初醒时，瞥见榻前立一孩子，其龄不过六七，或时身如乞焉，或时身若富翁，形象靡常。偷觇久之，转瞬不见，吾以为出户矣。殊刚合眼，被重如山，气几逆而难出，掀之以手，不动，开目睨视，前孩已入吾被，手摸吾乳。乃戏以哺之，孩子欣然衔诸口内，始而轻吸，恨无乳出，力以齿啮，痛极，掀被而起。彼将两手紧抱吾胁，口仍盛吾右乳，推之不脱，若生成焉。吾骇甚，举手乱击，孩子负痛，坠地有声，以足踏之，俄而寂然，知已毙矣。及俯首细视，非孩子，乃卧枕耳。吾惊讶良久，自今思及，究不知卧枕若何能化人形。 三缄曰： 尔平素身居贫困，凡一坐一卧，思易穷躯为富体，此心有乎，无乎？ 仆曰： 以困穷而思富厚，何时不有是心。 三缄曰： 此孩子之来，正尔心有所思也。殆其孩化为枕，是尔心清后而始知。其为枕也，如心无清时，睡梦昏昏，无怪不见于幽室。 仆曰： 如是，吾主历游数十郡，凡所遇妖魔皆心未清者致之欤？ 三缄曰： 然。 仆曰： 吾今而知怪自心生，持其心而不敢乱思矣。 言谈至此，耳闻人声济济，喧闹不休。仆曰： 市廛已近，其前征乎，抑于此地息肩乎？ 三缄曰： 昨夜未克安寝，可就此市早早驻之。明日遂行，亦未为晚。 仆诺，遂入市中，止于旅舍，三缄身倦，倒榻而卧，仆人无事，在市廛前后游玩一遍，亦归舍而卧于寝所。
是市之西，蛮金洞里有一妖物，系龙精修成。是日天外闲游，见此市内一光如电，时随清气盘结，或上或下，转折不停。
龙精暗思： 小小廛市，岂有真仙异宝在乎其间？ 当呼当方询之。当方曰： 市有三缄住居旅舍，故清气直透斗牛耳。 龙精曰： 是非紫霞门徒虚无子所脱胎乎？？ 当方曰： 是矣。 龙精曰： 清气盘结，固彼前生根底，而电光闪灼，又自何来？ 当方曰： 非小神所得知也。 言罢而隐。龙精窃自计曰： 此必身有仙宝，吾欲上升，何不盗之以助其力。 转思宝佩彼体，自然检点周密，盗又何能。
正设策间，前面黑云闪闪，突如其来。中一大肚巨人，手执两钳，威然独立。龙精吼曰： 何方妖属，敢与吾对立耶？ 巨人曰： 吾系蟹妖，名虎，其去游者，为访龙精耳。 龙精曰： 访彼何事？ 蟹虎曰： 紫霞真人命虚无子临凡阐道，脱化三缄，诛及妖部万千。吾心不服，曾搬大王赤鲤往吾噬之，奈被紫霞得知，暗以如意金钩将赤鲤收伏。幸清虚讲情释放，常怀不忿，嘱吾告之龙精，以复前仇。吾不知龙精所居何地，每日乘风四顾，难觅踪迹，心殊歉然。 龙精曰： 如是，尔颇有缘，吾即尔所访者也。 蟹虎喜曰： 果尔，则不负赤鲤命矣。 遂出云内，向龙精拜舞不已。龙精曰： 尔欲得三缄而吞之乎？ 蟹虎曰： 然。 龙精曰： 三缄乳子在此市廛，但不知身旁有何宝器。 蟹虎曰： 尔乌知有宝器耶？ 龙精曰： 精光相随于清气中，非宝器而何？吾见宝器之光，正思盗此，尚无其策，不意得遇蟹兄。兄如欲复前仇，可为吾盗之，方许后助。 蟹虎曰： 若得龙精助吾，吞噬三缄，拾芥不啻。盗宝之命，吾何敢辞。 龙精曰： 吾妖目遥观，彼正卧榻。欲盗此宝，是其时也。 蟹虎即坠云头，化作常人，竞入三缄寝所。三缄梦里恍闻有人呼曰： 速醒，速醒，妖物临矣！ 
三缄惊寤，急将电光珠持定，假卧如常。蟹虎入，被光照耀，心胆俱怯，辗转化为原形，不能脱身。仆人适觉，突见大蟹，骇极而呼曰： 怪入室矣，可持械器击之。 店主闻呼，约集市人入室，果见一蟹身大如筐，共相惊骇曰： 此蟹何来？ 三缄曰： 不知。 右邻旅主曰： 吾知之矣。 市人曰： 尔何知乎？ 右邻曰： 吾家祖父常言：此地先年有一雪姓，横不知理，乡邻族党遭彼横逆，敢怒而弗敢言。中有受害者，暗暗对天焚疏，竟遭雷劈，尸骸朽腐，化为小蟹，肖彼横行之态。后被洪水淹及此市，蟹尽随浪入江，恐此蟹儿深藏穴中数十年来，所以躯大如是。 市人曰： 想彼横行害世，胡弗诛之？ 右邻曰： 吾欲尝兹鲜味，以作醉蟹，何如？ 市人曰： 如作醉蟹，非酒数瓮，弗能淹此躯壳，不如将绳系定，言及前情，遍示通衙，以为世之横行者戒。 邻左一人曰： 尔之所言，与吾闻异。吾祖传说，此市自古有之，当日市中常出佳酿。凡入市者，无不昏昏大醉，横行如蟹。是蟹也，其殆醉汉所化？言及前事，亦可以戒好酒之人。 
中一少年笑曰： 左右邻翁所传，亦似不若吾所闻者为更确焉。 左右邻舍曰： 尔之所闻若何？ 少年曰： 吾闻诸乃祖，是地当年乃一村庄，庄内牛翁好淫子媳，子媳每日炊黍，必执铁钳为之燃薪。忽被墙倾殒命，钳尚执手，故化为蟹，令彼常常持之。 内有老叟曰： 薪台老人当执一钳，而蟹则左右俱执，牛翁之化此者，其所淫子媳殆有两乎？ 又一少年曰： 吾闻咏《薪台》者不惟化蟹，而且化虾。 左右邻曰： 如何？ 少年曰： 吾父曾言，离火村中有淫子媳数至三者，没后化之。 左右邻曰： 淫及三媳，胡化为虾？ 少年曰： 虾形两手举钳，头顶一刀，淫三媳而化此，大约取其在世既与一媳碎菜，复为两媳燃薪耳。言及前事，岂不可为薪台老人并戒乎？ 后一老翁曰： 尔等皆属传闻，比例亦似。以吾愚见，此蟹前世必遍行市镇，假充医生而售药者，不然，躯壳何似药箱而紧负于背耶？系之街旁，未始不可为医戒也。 三缄曰： 众兄留言，此怪来兹，甚属不详，诛之以绝怪迹也可。 市人诺，将蟹扛至市外，甫以械器击之，倏化为莺，冲霄竟去。
观者如堵，无不吐舌称奇。
三缄归舍，恐怪复返，辞主而行。行至五曲山间，龙精化为老翁，设一酒肆以待。三缄到此，见酒肆华好，止宿其中。
是夜老翁设馔，款待殷懃。主仆甫饮数巡，昏倒不知人事，龙精乘机窃取电光宝珠归于洞内。主仆此际毒已深入，如死者然。
碧虚真人云游至此，慧目遥视，知三缄宝器已为龙精所盗，兼毒以酒，忙将云头下坠，取出灵丹，纳入主仆口中。转瞬苏来，左右详觇，绝无酒肆，老翁亦不知所往。三缄骇然，急摸宝珠，珠已失去，知为老翁所盗。胸怀气逆，负疾难行。仆人扶持主躯，强行十数程，而疾愈深重矣。紫霞默会得知，又遣复礼子于前途道左化庵一座。三缄入庵后，紫霞化为老道，以药饵之。三缄疾可，言及失珠一事。紫霞曰： 仙家宝器，非有仙道不能任受。譬之世上穷汉，予以富翁之福，乌能享哉？ 言已，复慰之曰： 公子保重贵体，俟诸他日，自尔合浦珠还。 无何疾愈，其仆促曰： 夏日已去，又至秋深矣。公子椿萱俱老，胡不退归桑梓，而徒以访友为事乎？ 三缄曰： 不知不觉，菊放东篱，唯尔所言，时序几忘，可转征车以归故里。 仆闻喜甚，向北而归。
紫霞真人自三缄疾愈，祥光驾动，竟投云衣洞府。云衣闻报，恭迓入内，黍蒸白石，酒煮黄粱，陪饮洞中。筵将撤时，云衣曰： 真人领混元皇帝命阐道人间，徒弟虚无投生尘世，累为山精水怪、野鬼邪魔扰其身躯，死里逢生者再再，真人何不赐一二法宝，以敌妖属乎？ 紫霞曰： 吾非不欲赐之，奈功行尚浅，不能守耳。 云衣曰： 吾曾于绿林庄前化为泥丸大国，将三缄引入，拜舞白凤，赐一电光宝珠，以助功成，吾兄知否？ 紫霞曰： 多承盛意，但赐之太早，三缄不能守，被龙精盗去，且将毒酒毒毙主仆，碧虚活之。后因失宝得疾，几乎命丧，吾又活之，兹已北归故里矣。 云衣子闻言而怒曰： 小小龙精，敢盗吾宝，吾誓不诛之而不休也。 紫霞曰： 失此一珠固不足惜，特恐借以助道，他日收伏愈难。 云衣曰： 真人请归仙府，吾去追讨，谅不费力耳。 紫霞曰： 愿尔举手珠还，吾明日仍来贺之。 言罢，乘云而去。
龙精盗宝归洞，群妖庆贺，拜舞欢呼。云衣化一野妖撞入，正值龙精手捧宝珠，摩挲玩赏。云衣暗近身侧，出其不意，夺入手中，口念真言，宝珠一举，雷声震动，恍如山岳崩颓，洞内妖群纷纷四散。龙精不服，与云衣力斗空中。复以宝珠震之，一声霹雳，龙精胆碎，乘着黑气入波而逃。云衣宝珠已得，不复驰追，卷回祥光，仍归洞内。
三缄车辇在道，玩水观山，但见木叶萧疏，蓼花掩映，不禁情思触动，口占一绝云： 千里遨游所谓何，良朋不遇折磨多，韶光又到秋深候，蝉歇枝头亦懒歌。 吟毕，顾谓仆曰： 前面田畴广布烟火万家者，又是何地？ 仆曰： 是地名号，非仆所知。如遇村人，询之自得。 行不数里，果见一叟与一稚子缓步在道，似乎闲游村郭而欲归者然。仆人疾趋近前，揖老叟而询曰： 贵地何名？ 老叟曰： 贱地名白马庄耳。 仆曰： 庄有旅舍乎？ 老叟曰： 吾村以耕读为业，耕读而外，非所知也。 仆曰： 村中尚乎耕读，足见传家有法。但旅舍毫无，来往者流将何以为息肩之所？ 老叟曰： 村之东面，亦有市廛在焉。 仆曰： 吾主仆今日足力已疲，此去市廛，路途不知几许？ 老叟将首摇而复摇曰： 远甚，远甚。 仆曰： 市远如是，主仆今夜何所栖身？ 老叟曰： 相逢萍水，虽属他乡，借榻为安，岂无长者？ 仆曰： 如老翁肯为见纳，感激良多矣。 老叟曰： 时不可待，急语尔主，吾愿为东道焉。 
仆人转告三缄。三缄至，向叟一揖，曰： 仆言老翁甚贤，愿借榻以安游子之躯，此德此恩，答酬何日。 老叟曰： 此宿一宵，何堪言谢。夕阳坠矣，可随吾归。 三缄主仆果随老叟行行止止，竟入重门。老叟导至中堂，稚子奉茗后，遥闻杯箸声。老叟问曰： 筵已设乎？ 家人曰： 设矣。 老翁遂请入席，劝饮殷懃。酒至半酣，老翁曰： 吾观公子年华甚富，正宜鸡窗发愤，博取功名，胡为乎以青春子弟，风尘劳攘，岂其乃祖乃父家起贸易，公子欲继其志而为是欤，抑自乐奔走而然欤？ 三缄曰： 否。小子生有癖性，道好辟谷，故周游四方，访求师友以参考之。一切禄位功名，在所不计。 老叟曰： 公子只一人乎，家庭犹有父母耶？ 三缄曰： 父母俱存耳。 老叟曰： 辟谷一说，自古有之，然能成仙者，只闻钟离、曹、李之辈，女也闻有何仙、藐姑、麻姑之传，未闻今时有拔宅飞升者也。子误矣，子误为人言所惑矣。以子有用年华，既不立志青云，为王朝报效，而椿萱浩德，又未克补报庭帏。惟求入圣越凡，朝日驰驱道左，尔父尔母倚闾之望，谅难免之。设或染疾在牀，奄奄一逝，生不能养，死未能葬，抱恨终身矣。吾劝公子先将伦常力尽，待其只身无碍，再求大道未晚。 三缄为老叟数语打入心坎，默然者久之。老叟见三缄沉吟在座，将筵撤去，导入密室，扫洁牀榻，向三缄而言曰： 公子长途奔走，劳顿极矣，即请自便。 言罢出户。
三缄牀头独坐，计亲寿算，思亲形容，恨不能举翅高飞，得见父母于顷刻。思之愈急，夜不成眠，漏滴三更，忽然入梦。
闾里在望，风景依稀，及行李入门，时寂寞无人，呼之家仆，亦无应者。忙进内室，见父母白发蓬蓬，双目瞑然，仰卧于榻。
三缄跪呼良久，父母始举目视曰： 尔三缄乎，再不归来，吾二老恐入黄泉矣。如到黄泉，心所不甘者，以儿远游未返，父子娘母未能一面耳。 三缄聆此，痛哭失声。一梦醒来，尚在他乡。趁天发晓，拜辞老叟，绝程而奔。
