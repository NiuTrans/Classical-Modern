<strong>化儿童赤松试道登仙座道祖谈功</strong>
灵宅闻言，勃然大怒曰： 吾道何者不及三缄？况三缄坠入凡胎之子，吾乃仙居上界。意欲将尔辈裁成道器，无非念其学道心诚。殊两次三番，传彼共立门下，反鄙吾道浅，弗足为师。是视吾上界之仙，不及三缄也。吾今誓不容彼，必到碧玉，排阵以擒之！ 遂命三服、乐道为前导，自率野鬼，祥光驾着，竟向碧玉山而投。
及到碧玉地方，将阵排就，又嘱三服曰： 尔可再去，谕以好言。如其顺情归吾则罢，如其傲令如故，休怪吾之不仁！ 三服度上峰头，极目寂然，不见有人行动。忙于各洞寻觅，踪迹全无。遂下山来，禀之灵宅曰： 诸位道友已四散矣。 灵宅子尚未深信，自上山顶，四面周视，果无形影，乃向三服、乐道曰： 诸妖散去，必有其方。慢慢访之，俟访得时，再为计议。 言已，各驾风车，仍回虎喷山中，日教三服二人以排阵之法。
一日，灵宅不在洞府，三服问诸野鬼曰： 自吾去后，尔等何处栖身？ 野鬼曰： 自与鬼王分散，行贪尘六怪收为内用。孰意历时无几，六怪旋败于心明老道。吾等拥风而遁，被普光衲子一麈挥之，几乎尘世投生。忽然空际旋风一阵，又将吾等招转，落于虎喷山下。依归无所，已历多年。兹荷灵宅真人施下宏恩，教以阵法，何期又与鬼王相逢！吾等而今如蛇有头，可以行矣。 三服曰： 扰害村人之事，自此毋贪。待吾得闲，传尔辈以大道。 野鬼闻而喜曰： 鬼王有此提携，吾等心愿已足。 闲谈半日，灵宅子云游归来。常常抱恨三缄，在乎心中，但恨一时不能得遇。遇必置之死地，而心始遂焉。所以朝日云游，暗访三缄，云游地面。
岂知三缄自古佛寺出庄游玩，劝转金老，师徒向往前行，所历往途不下数千里，所越市镇不下数百处。他日来在百柳村头，正值暮春天气。师徒此际已劳顿不堪，三缄曰： 前面老柳之中，谅可蔽载阳之日。暂且入息片刻，再行不迟。 狐疑曰： 师其劳不堪任耶？ 三缄曰： 自云游已来，无时止息。即得剎观，稍停步履，总未将大道炼习深深，心虽歉然，无如外功未满，纵极况瘁，又何辞乎？ 谈论至斯，已到柳下。
赤松子见三缄师徒同来老柳息肩，思欲一试其道，云头按落，扭身化为孩子，以树根为枕，卧于柳荫。师徒来至其间，一同坐定。三缄目视孩子熟卧，乃怜之曰： 谁家儿童，卧于此地？倘蚁虫入耳，为害不小！ 因时以手与彼拂之。然手拂儿童，心在大道，不知不觉，将指明掐了一下。孩子忽然痛哭，破骂不休。三缄曰： 吾见尔卧于树根，恐有蚁虫误入耳内，为尔拂着，不意指下重了，小哥还宜海涵。 
孩子听得此言，将手擦目，擦之许久，睁目一视而笑曰： 尔道士耶？吾奉祖命，往雪平山请道士来家，与吾祖伏鬼，奈道士远出，未克迎来。今正有缘，相逢萍水，不如请尔到吾家去，代驱鬼魅焉。 三缄曰： 尔祖所遇何鬼？ 孩子曰： 心鬼耳。 三缄曰： 胡为心鬼？ 
孩子曰： 心鬼甚于阴鬼。阴鬼只知害人头痛眼花，收伏尚易，惟此心鬼，最难驱遣。时而欲富，富若不得，则怀奸使诈，求垄断而登之；时而欲贵，贵若不得，则面谀容悦，入权门而媚之。更有甚焉，欲色则逾墙钻穴，寡廉鲜耻不顾也；欲酒则豪吞渴饮，失仪丧德不惜也；欲气则横眉怒目，詈父骂母不畏也。吾祖生平所最恨者，此心鬼。而心鬼偏住于吾祖腹中。素闻雪平山有一道士，善能制伏，祖故命吾往迎。殊奉命而来，空身而返，大失所望。不料在此又遇道长，何幸如之！ 
三缄曰： 雪平道士收此心鬼，所用何物耶？ 孩子曰： 左提华盖，右执意剑。欲除心鬼，非此二宝，不能收之。 三缄曰： 心鬼有几？ 孩子曰： 彼言心鬼只一，而傍此心鬼而作弄者则有三。 三缄曰： 尔祖父必欲收此心鬼者何为？ 孩子曰： 吾祖欲修昆仑宝地。然此宝地，原要清空。有是心鬼牵缠，何能俾昆仑之地，清净无扰，空灵无欲乎？ 三缄曰： 尔祖欲去心鬼，以修昆仑，是昆仑在中，而不在上下也。 孩子曰： 若昆仑于上，惟不死者修之，玄中妙道，尽于此矣。 三缄曰： 据尔所言，尔祖其炼先天大道者。吾等正宜参访，以求大道之精。 孩子曰： 尔即见之，吾祖恐不乐见也。 三缄讶曰： 如何？ 孩子曰： 吾祖最厌道士耳。 三缄曰： 尔祖既乐大道，何又厌道人耶？ 孩子曰： 道名先天，其名美矣，其道高矣。深造有得，可证仙品，祖故甚喜于心。今之学道者，或以聪明自恃，巧于作弄，而旁门出焉，左道亦因乎旁中之旁，而由此起焉。致令炼道人儿厌常喜新，学至半途，而易辙改弦，习于旁左之门者日益众，活将先天大道弄得颠颠倒倒，吾祖是以厌之。 三缄曰： 听小哥言，进吾大道多矣！ 孩子不复与言，立起身来，略拂衣尘，傍柳而隐。
三缄以为柳之神也，不知乃赤松所化，特以试道者。自得孩子一番言语，参悟大道，愈见精明。于是辗转流连，不忍舍柳而他游。狐疑曰： 夕阳将坠，师不急寻宿所，恐不免晚途奔走之劳。 三缄曰： 尔上前面速为访之！ 狐疑去，三缄师徒缓步在途。未几，狐疑回，禀曰： 历此不远，有一古剎焉。 三缄曰： 内有僧道乎？ 狐疑曰： 只一老衲耳。 三缄喜，遂率诸徒向古剎趋奔。
维时赤松子乘云天半，得遇紫霞而言曰： 尔弟子三缄，道已得半。吾化身往试，知其可成者，即在指顾之间。 紫霞曰： 全赖众真等指点频频，吾望速成，以好复命。 紫霞言毕，突见复礼子乘云至，止曰： 吾师急归，道祖有文来洞。 紫霞闻说，即约赤松子入洞闲谈。搭肩而行，不时已到。二真人捧视飞文，内言： 明日诸仙同聚八卦台，有言吩咐。 将文视已，共饮黄粱。
俄而，洞前起了一阵阴风，愈吹愈厉。紫霞曰： 此正暖和天气，春风原不鸣条。是风狂厉如斯，所主何兆！ 赤松子曰： 吾与尔且出一观。 紫霞然其言，当即停杯，挽手出视，遥见西面黑雾腾空。紫霞曰： 春有东风，其风起自西者，必妖属也。 忙忙入洞，凝神而默会之。苏来，顾谓赤松子曰： 灵宅子在虎喷山下，操炼万鬼阵势，以害三缄。兼之三服、乐道被伊迷弄，参拜为师，食了背道灵符。尔我他时不免又战于此阵。明日拜见道祖，宜将是言禀之。 赤松子曰： 灵宅子数次阻道，道祖不即除之者，待彼知悟也。殊彼累为诸真所败，其心不服，今复炼兹大阵，以待三缄，真打入阴山，尚不足以蔽其辜者！ 言毕，二真叹息不已。无何饮罢，赤松子辞归洞府。
次日，八境宫高竖聚仙旗，飘飘荡荡。诸真等或乘龙凤，或跨鸾鹤，纷至沓来。一时同集台前，侍立左右。宫内金钟三击，玉鼓频催，道祖登台。诸真人参拜以还，如前侍立。道祖顾盼良久，乃向紫霞而询曰： 大道不明于天下，直使旁门左道炫世称长，俾世人误入其中，所行多索隐之事。无怪背父忘母，忤逆遍乎寰区。王母伤之，旨请上天，嘱吾遣一门徒，托生尘世，阐明大道。吾前饬尔选得虚无子入胎临凡，迄至于今，未见复旨，徒令绣云仙阁寂然空立。尔胡奉命不以复命为期？ 紫霞真人俯地奏曰： 弟子自奉师命，所遣虚无子临凡脱化，以阐大道，始而迷于名利，弟子力加磨炼，牧羊化外，已历数年。及脱难归来，事亲为乐，庭帏株守，复遣之四表云游，广积外功，而今又越数载。至弟子所传大道，虚无子略已心得，指顾可望其成。但所收门徒，现有五十余人，功仅进乎一二步，祈师稍为宽限。道阐明时，自先于师前奏之，然后带领三缄入绣云阁中，以收入道能成之士。 道祖曰： 此事原非易易。然三缄功已至斯，宜急成全，命复王母。尔诸真等，俱当三缄是护，以成此道焉。 诸真人异口同声，应诺如响。
紫霞又复奉曰： 吾真人中护者颇众，独有灵宅子累阻阐道之路，欲置三缄于死地。前奏吾师，师曾斥之，以后不得暗起毒念，如复傲命，罚为野仙。昨蒙赤松真人见三缄云游，化一儿童以试道之深浅，祥光拨转，来于天际，得晤弟子。弟子邀入洞内，身刚坐定，忽听风声怒号。出而视之，西角黑雾迷漫，阴风震动。凝神默会，方知灵宅子拥得野鬼三万六千，兼以背道灵符，迷弄三服、乐道，统率野鬼，炼成大阵，欲毙三缄。岂不以大道将成，而又中止乎？伏望吾师止灵宅此时，以免道中人又犯一番杀戒。 道祖曰： 灵宅子既炼万鬼大阵，或为三缄助道之用，亦未可知。此时师即咎之，彼假以为护道计，纵欲加以大罚，又何能耶？待至他时，果然用以阻道，师将《太极图》付尔，立化彼躯为乌有。 言罢，道祖入宫，诸真人亦同归洞。
紫霞与赤松子刚出八境宫外，遥见灵宅怒目独立。紫霞等心恨平日所为，不与交谈，忿气而行。灵宅走上前来，以手拉定，大声言曰： 紫霞野道，乌得无故妄奏师前！ 紫霞曰： 吾所妄奏者何？ 灵宅子曰： 吾在虎喷山，得遇野鬼无依，统率在兹，为传道计。尔胡以阵炼万鬼、欲诛三缄之言奏吾？ 紫霞曰： 尔毋饰言，掩一时耳目。如尔从未阻道，吾不尔怪。
单指尔阵设阴风，安对吾师阐道雅意？这且不为尔责，尔又何得将三缄弟子三服、乐道服以符篆，迷彼心性，为万鬼大阵之统？ 灵宅子曰： 三服、乐道自言与师分散，道无所传，不过暂投吾门，求指进境。吾以一片真衷护道，尽为尔掩，反奏吾以不情。吾初不欲害三缄，而今势逼处此，俟将鬼阵炼熟，不惟诛三缄性命，亦且誓不容尔！ 紫霞曰： 待尔阵成时，吾亦要来试之！ 灵宅释手，曰： 尔好好打点，老仙去矣！ 紫霞谓赤松子曰： 灵宅子真反道败德人也！今非道祖谈论三缄之功，先为奏闻，异日万鬼阵内，恐无以制彼！ 言已，与赤松子分手而散。祥光起处，各回洞中。
