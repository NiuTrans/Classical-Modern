<strong>迷女色师提入梦临渤海怪亦充仙</strong>
不情自迷七窍，朝日兰房设宴，逸乐非常。时值中秋，表妹露珠来家，顾盼颜色之好，高过不情，每当夜饮陪宴时，七窍目不转瞬。不情暗窥甚悉，以言试探七窍曰： 尔表姊露珠与妾孰美？ 七窍曰： 尔美甚。 不情曰： 夫言诳矣。 七窍曰： 尔乌知吾言为诳乎？ 不情曰： 妾以郎君瞩目不舍，故知之耳。 七窍曰： 目原为视人之物，目虽视之，心未常属之也。 不情曰： 妾意欲谋露珠同事郎君，何如？ 七窍喜极而言曰： 其计安在？ 不情曰： 欲以媒妁，奈彼配人，不如暗损其计，扬言在外，使彼夫家知觉，必弃露珠，然后通以媒妁之言，断无不得。 七窍曰： 此计甚善，任尔为之。 是夜，不情苦苦劝酌，露珠欢饮过量，已入醉乡。不情扶至兰房，安于卧榻，笑谓七窍曰： 妾避他所，以尽郎欢。 七窍闭户解衣，窍喜千载奇缘，遇于今夕。
紫霞默会得知，叹曰： 吾遣虚无子阐道于世，虚心子念抱不平，临凡乱之，不意未乱人之道。而不情已乱彼道，如不提醒，枉彼从吾学道多年，一旦坠落三途，殊为可惜。 遂命推云使者往提真魂，速入幻境中，以免损露珠之真，且不失虚心子之道。使者领命，忙坠红尘。
是时，七窍欲火来攻，将作不情C使者以袖拂面，昏倒于地，魂离躯壳，见一道冠道服者立于其前。七窍曰： 尔何人欤，胆敢入吾密室？ 使者曰： 吾乃推云使者，特来约君一游妓馆耳。 七窍曰： 妓馆在于何地？ 使者曰： 不远。 七窍喜，随之而行，以为美人唾手可得。
行约数武，朱门在望，使者导入，极目廊下，铁牀铜柱排列森严。七窍视而畏甚，私与使者曰： 铜柱铁牀何人所受？ 使者曰： 贪淫女色者受之。 七窍曰： 管理何官？ 使者曰： 阴曹阎老耳。 七窍曰： 阎老何人所作？ 使者曰： 能忠能孝，能友能恭，兼不犯诸恶者作之也。 七窍曰： 阎老可得见乎？ 使者曰： 入内即得见焉。 言已，由左廊拾级直入中堂。七窍身隐东隅，偷视上坐阎老，乌靴象简，面目森然，案下罪人受笞者声声叫苦。七窍见形甚惨，畏而他适。
独入一院，两廊尽坠珠帘，心恐阎老后宫，却步不进。无何，三四美女褰帘而出，七窍睨视，其貌情胜不情、露珠。中一女娘身服红衣，见七窍而呼曰： 郎君奚自？ 七窍曰： 不意来此，究不知是地为何地耳。 美女曰： 此名嫩柳院，郎君有情，何过门不入耶？ 七窍恋彼色心，携手同入。刚入楼阁，妓女纷纷环绕身旁。七窍情不自禁，遂搂一处子而入榻焉。处子娇笑异常，七窍心志俱惑。肌肤甫近，自觉遍体相刺如针，急欲脱身，而处子愈抱愈紧矣。七窍呼号惨切，望救无人。忽使者至，见七窍而笑曰： 子何贪淫如是？ 七窍曰： 君快救我。 使者曰： 此尔之乐境也，何云救耶？ 七窍曰： 知之矣。 使者于是连声呼曰： 起，起！ 处子闻呼释手。
七窍出榻细视，乃一有齿铁杖，非处子也，讶然曰： 明明杖也，何能化为处子耶？ 使者曰： 天下皆幻境耳，岂但处子哉！ 七窍惭甚。久之，谓使者曰： 吾欲归矣。 使者曰： 随吾去之，自是归路。 导之出院，向南而行，途坦山高，幽雅可爱。使者曰： 尔知是地乎？乃好道者将道修成，得上天玉符，同升此境逍遥快乐，不生不灭之福地耳。 七窍曰： 前面峭壁间一阁高耸，紫雾腾空者亦福地耶？ 使者曰： 非也。其地名升仙丹墀，其阁为绣云仙阁也，何得概以福地名之。 七窍曰： 绣云阁内所居何人？ 使者曰： 上天设之以待成道者。 七窍曰： 阁名绣云，异日殆有女仙乎？ 使者曰： 但能修道不忌，男女皆可有成。 七窍曰： 盍往观之？ 使者曰： 可。 刚至阁前，其内射出金光，炫人心目。
七窍谛视良久，暗自计曰： 是地似吾所素游者，不然，何模样依稀在吾眼界？ 正疑似之际，使者曰： 尔愿登此阁乎？ 七窍喜曰： 愿。 使者遂度雾穿云，腾空直上。七窍随后，登至数级，足忽虚而下坠焉。旁一老道挥以麈曰： 凡胎俗子，敢登仙阁？ 七窍跪谢不遑。老道扶起，拍其额而呼曰： 勿迷尔真性，仙路有时登；倘迷尔真性，坠落不翻身。 七窍方欲究询，老道复厉声曰： 子可归矣。 七窍尚依依不舍，当被老道掌推仆地，一惊而醒。细视己身，已出东厢之外。
不情自离兰室，频从窗隙偷窥，倏忽间弗见七窍。寻觅已久，突于东厢外得之，暗暗扶入兰房，而露珠此时酒已醒矣。
七窍急遣之出，卧于他所，自此淫心淡然，似有修道之意。无奈不情日日悦以枕席，未几而淫荡如前。
紫霞暗思： 仙子脱化迷性尚且如此，何况凡夫，是不斩断淫根，不可以救虚心子；然不情乃老猿所化，法力匪浅，欲斩淫根，必先斩老猿，以绝其望。 遂遣灵昧子临尘讨之。灵昧子曰： 老猿修道潭中，原欲成道脱彼躯壳，奈为老狐播弄，精盗仙子，助己飞升。今讨老猿，不若先讨老狐，以罪有所归也。 紫霞曰： 如是尔先讨老狐，老狐伏时，同讨老猿，一举两得矣。 灵昧子曰： 虚心子欲乱道以陷身，又自陷身以昧道，仙躯坠落，自坠落耳。如虚灵不昧，老猿其奈伊何？老猿不能惑彼，则老狐播弄，亦属无用，安费吾师婆心哉？ 紫霞曰： 念彼修道多年，一失仙躯，万劫难复，尔其急去，毋负师命可也。 灵昧子曰： 老猿妖法甚高，老狐亦然，师命往讨，不赐宝器，制伏何能？ 紫霞曰： 吾赐尔清心玉带一围，驱妖肾肠一副，有此二宝，自能伏之。 
灵昧子将宝接过，谨带身旁，拜辞紫霞，乘云而去。云头高望，见老狐身卧松下，嘘气炼神，急急按下云车，挥之以麈。老狐扭身一化，化为烈马，四蹄奔放，其快如风。灵昧子追至太翁山前，烈马知不能逃，与之斗于云里。一时是山之上，狂风大起，走石飞沙，酣斗逾时，胜负未定。灵昧子复以降魔诀伏之，烈马口吐红珠，将诀吹散。灵昧子知彼法力甚大，忙在怀内取出清心玉带抛于中空。其带乘风化作五爪金龙，旋绕天半。烈马畏甚，收回红珠，刚于潜形，早为金龙缚定，牢不可解。烈马无奈，仍还本相；金龙亦化为宝带，拴着狐首。老狐伏地哀求释放，誓不兴妖作怪，败道于人。灵昧子曰： 尔播弄老猿，以毒虚心子，如能俾彼潜形敛迹，吾方宥尔。 老狐诺，灵昧子释之，同讨老猿。
老猿正在兰房与七窍夜宴，宴罢，更已三转。七窍入榻，忽然窗外响亮一声。老猿默思，知是老狐至此，笑迎室外曰： 姊姊之来，为何故也？ 老狐曰： 特劝妹妹归潭耳。 老猿曰： 成仙之乐，安及兰房，姊毋来劝，吾实不欲归矣。 老狐曰： 姊不欲归，必遭天谴。 老猿曰： 姊姊前日所使，恐吾不行，今日来兹，出言甚厉者何也？ 老狐遂将灵昧子伏彼事一一言之。老猿曰： 灵昧子不过恃紫霞法宝，尔畏之，吾实不畏；尔服之，吾断不服。 老狐曰： 吾错使尔，尔如不去，罪坐吾也，为之奈何？ 老猿曰： 尔欲安闲，自归尔洞。灵昧子至，吾自与斗焉。 老狐知谏不行，怒击以红珠。
老猿口吐黑雾，内有猿儿无数，各执械器同击老狐，老狐败去。
灵昧子挺身出詈曰： 修道之妖，宜敛妖迹，何得肆行无忌，毒及上界仙真，以成尔道乎？ 老猿不答，吐雾如前。灵昧子以清心带掷之，不意为众猿儿所托，弗能直伏猿妖；次急以驱妖肾肠掷之空中，化为金圈百万，众猿尽入其内，不能脱身。老猿势孤，束手待缚。灵昧子拴回洞府，请紫霞治之。紫霞斥之曰： 尔修尔道，何得窃人精髓以助己道耶？ 老猿曰： 虚心子恨人阐道，因而投生乱道，乱道之心，何异乎猿？猿之欲借彼以成道者，皆以乱添乱之意。真人不罪虚心子而罪老猿，何其左也？ 紫霞不语，即命推云使者暗提七窍来此，明彼心性。使者将魂提至，老猿见之，仍化不情。紫霞谓七窍曰： 尔恋不情乎？ 七窍曰： 不情吾妻也，乌得不恋？ 紫霞笑曰： 尔妻不情已为猿食久矣。 七窍曰： 既为猿食，又何在兹？ 紫霞曰： 猿食尔妻，化尔妻形，盗尔精髓，如不醒悟，必并尔身而亦啖之。 七窍曰： 显然吾妻在此，何猿之有？ 紫霞怒曰： 尔以吾言为诳耶？ 以麈挥之，不情遂化为猿，命灵昧子幽之彼洞，不准在世扰乱于人。老猿幽去，乃拍七窍之额者三，七窍似有所悟。紫霞曰： 三缄尔好友也，宜急访寻，同阐大道。 言毕，使者导出洞外。
绊石跋苏，自此断绝淫根，遍访良友，征途之苦自不必言，而其道心总在若隐若现之际，故遇佳山佳水，心切悦之。或临渊望洋，或登峰越岭，或在廛市，以市为家，或在乡村，以村为室，春秋几易，未尝归里。
一日行至渤海，人烟辐辏，七窍遂暂居此以访三缄。是海有一蛙精，修道千年，能化人形像，常游市镇，医道活人，意欲外功积成，以登仙品。闲暇无事，游于海岸。忽见七窍顶现清光，惊曰： 此仙子投生人世者也，吾与之交，成仙有路矣。 即化一老道，邀入肆中，订以金兰，胶漆不若。
时当端午，老蚌来市，愁然而谓七窍曰： 兄有远行，与弟暂别。弟居此处，非其人切勿与交，否则不利。 七窍诺，老蚌辞去。
海角之西有黄鱼老怪，喜以人血为酒，凡舟楫扬帆来兹，每每鼓浪兴波，破舟沉底，掐人喉而吸血，遭害者不知凡几。
端午日居民以龙舟为戏，老怪乘浪遍游，目触岸东清光旋绕，喜曰： 是必仙子投入凡胎者，若得吸其血髓，道不难成矣。 忙出水面，吐气成艇，直达东岸，将舟泊定，化作白发老道飘然而来。七窍见老道奇异可敬，视不转睛。老道近而揖之，七窍亦揖。交谈数语，意合情投，携手而行，入肆共饮。老怪酒量极大，饮至半酣，七窍询曰： 道长之道号安在？ 老怪曰： 毒肠。 七窍曰： 道者名讳，宜理慈和字面，胡以毒肠名之？ 老怪曰： 学道时，师常以毒肠为戒，吾恐忘却，故以此为号焉。 七窍曰： 如道长言，自是毒肠除尽，满腔仁慈者。 老怪笑曰： 世人之毒肠在抱者，不为名，即为利。若吾辈学道，固已名利两忘，肠不毒矣。 七窍信以为真，不胜敬服。
酒将饮罢，毒肠曰： 尔之来此，其贸易耶，抑亦居积而为贾耶？ 七窍曰： 否，否。吾之来为访良友也。 毒肠曰： 所访何人？ 七窍曰： 三缄。 毒肠曰： 为人若何？ 七窍曰： 吾素读诗书，前得老道指示，须与三缄为友，方能有成。出访两遭，未克相晤，为人何若，尚不知也。 毒肠不复再问，辞别七窍，假意归去。乘风四顾，远见一缕清光，从续阳山前直透空际。掉身化作道长，近而问诸侍从，乃知其为三缄也。于是撮口高嘘，一小黄鱼近前，问曰： 呼小妖何事？ 毒肠曰： 吾欲诱七窍入洞，以食其血，恨彼不离海岸，计无所施。尔可化为三缄，助吾引诱之力，如入吾口，重赏尔躬。 小妖领命，将三缄周视一遍，急同老怪乘风而回。
次日，毒肠入市，谓七窍曰： 子欲访得三缄，方遂尔志，吾洞昨日来一小子，自号三缄，尔随吾去，即见之焉。 七窍诺，嘱仆紧守旅户，独与偕行。仆私谓曰： 前之老道善气迎人，告主毋得滥交，恐受害于匪类。今之老道狰狞可畏，非道中人也。暂与相交，尚虑受害，何反以千金之体，而蹈不测之地乎？ 七窍曰： 取友一则取以道，非取以形，吾去尔勿阻之。 仆不敢言，唯唯而退。七窍随毒肠行，甫至洞前，见一小子品貌不俗，询其名号，果三缄也。七窍此时一见如故，誓同生死，重拜毒肠，暂居洞中。
适老蚌归来晤七窍，入其旅舍，仅仆在焉。老蚌惊曰： 尔主安往？ 仆曰： 为白发老道邀去矣。 老蚌曰： 殆哉！此子也。但不知是何海怪将彼摄去。如不往救，必有天殃，如往救之，又伤同类。 踌躇良久，只得妖风驾动，腾空而来。
遥见清气盘旋，为黑雾所绕，细视其处，已知在黄鱼洞中。急急按下妖风，直入洞府。毒肠笑而出迎曰： 蚌兄来此胡为？ 老蚌曰： 特来劝怪耳。 毒肠曰： 所劝何事？ 老蚌曰： 七窍之身，乃紫霞门徒投生尘世，尔宜护持，俟彼返本归根时叨光弗少。 毒肠曰： 吾造修多年，正欲得一仙子而食之，以成吾道。尔毋饶舌，免伤和气。 老蚌苦求释放，毒肠不允，命众小妖逐出洞门。老蚌口吐金珠，光射洞之内外，群妖畏甚，四散无踪。毒肠怒，持剑出洞，与老蚌战于海滨。一时黑雾迷天，海波大起。战约数刻，老蚌力尽，为毒肠抛一金瓦，当头打下，乘风而逃。但见金瓦腾空，随老蚌驰追不舍。老蚌避身无地，望救无人，于莫可如何时，紫霞立在云头以雷诀震之，金瓦直向海中坠去。询及老蚌： 何与是妖相斗？ 老蚌将救七窍事详细禀明，紫霞曰： 如是，吾命众理子往擒此怪。 众理子奉命前来，与鱼怪大战三日，力不能胜，归告紫霞。
紫霞曰： 此毒肠也，与尔相反，兹赐尔一盘，可收伏之。 众理子曰： 盘有何奇，能收毒肠耶？ 紫霞曰： 是盘乃汤王故物，刻有日新诸字，以之收拾毒肠，特易耳。 众理子闻言，持盘而往。毒肠厉声曰： 尔敢与吾再斗三日乎？ 众理子曰： 誓欲与尔决一死战，有何不敢？ 毒肠于是抛起金瓦，斜斜而坠。众理子挥之以麈，金瓦渺然。毒肠忿甚，吐出无数恶鬼，共斗众理子。众理子手执汤盘照去，万道霞光直射毒肠。
毒肠为盘所照，昏倒在地。众理子擒归，交与紫霞。紫霞曰： 彼已修道多年，且押赴阴山，留待后用。尔急返洞内，以救七窍，不然必为众妖所伤。 众理子不敢迟延，转身入洞，果见七窍已为群妖捆束，欲吸其血矣，仍照以盘，群妖化为乌有。
当将七窍解释，导回海岸。七窍谢曰： 救我者何人？ 众理子曰： 村民耳。 七窍曰： 是何妖物残毒如斯？ 众理子曰： 黄鱼精也。 七窍曰： 三缄不为所毙乎？ 众理子曰： 三缄前岁归家，今复访尔，尚在续阳山下，洞内之三缄者，乃小妖所化也。尔速整顿行李，向续阳山晤之。 言毕，化作清气，直冲霄汉。七窍知为神救，望空拜谢。
次日，辞别旅主，竟向续阳山而投。行约旬余，已到山下，缘村访问，初无有知三缄者。访之数朝，急见一道士绕村而过。
七窍邀于路而询之，道士曰： 三缄在敝观住居已久，昨日辞去，不知所往焉。 七窍愁然曰： 良朋之难得也，洵不诬矣。 即偕道士入观，拜见老道。老道留彼暂住观中。
一日闲游，瞥见壁题四句云： 仆马征车到处游，阳春已过复逢秋；良朋不遇今何故，暗执丝鞭又渡舟。 后书 三缄 二字。七窍见此，口吟不绝，伤感成疾而归。
