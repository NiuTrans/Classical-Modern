<strong>破万鬼灵宅失利擒一鼠绣雾遭殃</strong>
凌虚乘云冉冉直向八境宫而来，八卦童儿见而问曰： 凌虚真人到此何事？ 凌虚拱手曰： 虚无子脱胎三缄，阐道人间，累为灵宅所阻，今又困于万鬼阵。特来取掀天铁铲，以破土炼石黄旗，救出三缄，将西地游余，成道有日。敢祈童子为我入奏焉。 童儿曰： 尔且暂候宫门，吾即入奏。 童儿入，移时出呼曰： 道祖有旨，凌虚子入见。 凌虚入内，见道祖于行宫，参拜以还，侍立在侧。道祖询曰： 尔来何事？ 凌虚遂将三缄困于土炼石黄旗，以及灵宅子累阻阐道，一一详言。
道祖曰： 掀天铲固可掀起土炼黄旗，至收万鬼阴魂，非晶阳镜不可。 凌虚曰： 祈道君施格外仁慈，一并赏赐，以俾万鬼阵内救出三缄。令彼仙果早成，好复阐道之旨。 道祖点首，当取二宝付与凌虚。
凌虚拜受出宫，驾动祥光，霎时即转阵中，将铲交与紫霞。
紫霞接过，方向黄旗一铲，挠至半空。三缄立起身来，见一道长手持铁铲，知为彼救，叩首谢恩。紫霞曰： 尔可展开隐身旗，护着尔躯，紧随吾后！ 三缄如命。紫霞举起宝铲，四面掀动，万鬼不能敌之，兼之凌虚真人照以晶阳宝镜，万鬼昏迷，偏偏倒倒，向东而去。刚至东面，被和风一拂，尽皆尘世投生。
惜乎食了灵宅灵符，概系左道旁门，继续不绝。自此正轨多被其挠，殊难扫除，殆尽为古今一大恨事焉！这属后话，姑置不论。
又说灵宅子见阵已破，自觉无颜以会诸真，乘风鼠窜而遁。
紫霞追之不及，忙忙归到阴锁亭，命三缄于万窍瓶旁，呼及弟子之名。狐疑诸人始自剎门走出。待离门外，转面一视，非门也，万窍瓶口耳。诸子俱出。云衣真人坠下云头，向三缄而言曰： 万鬼阵已破，万窍瓶无用，可还吾矣。 三缄将瓶捧献，感其赐宝之德，重拜谢之。云衣得了宝瓶，乘云直入空际。紫霞于是谓三缄曰： 尔仍转由北地，以满外功。 三缄即辞紫霞诸真，向北而去。
紫霞于三缄去后，瞥见亭下有二道士卧于石上，细细审视，乃三缄弟子三服、乐道也。因呼之曰： 尔二道士系何人门第？
来在万鬼阵内胡为？ 二人闻呼，但睁目视之。观其情形，似口欲言而有不能之状。紫霞曰： 尔不能语，吾安知尔受何宝器所伤？ 三服手向地中，画出 错吞符篆 四字。紫霞知为灵宅子灵符所迷，遂倾金丹以食，二人一时苏转。紫霞曰： 尔二人其殆师事三缄者乎？ 对曰： 然。 紫霞曰： 如何独卧于此？ 三服曰： 自碧玉山与师分散，苦无教训，弟子等四处寻访，师踪不见。偶遇灵宅，为彼言语迷弄，投之为师。
前排万鬼阵时，命吾手执黄旗，立于正中，乐道手执红旗，立于正南。弟子不知与何仙争战，及其入阵，乃吾师三缄也，心中甚喜得会师身，意欲见师。殊刚下台，倒卧于此，不醒人事。
推其故，皆缘统率众鬼布阵之际，灵宅子命各吞符篆一道，如有反心者，灵符诛之。若非老道垂怜，以丹救吾，必毙于是矣！ 紫霞曰： 尔师三缄为土黄旗所压，几乎殒命。非在道祖宫内祈赐掀天铁铲，难将此旗掀起。亦非道祖所赐晶阳宝镜，不能收伏万鬼焉。 三服曰： 吾师三缄，今在何处？ 紫霞曰： 已去久矣。 二人闻之，大哭不止。紫霞暗喜此二弟子心尚恋师，不如使彼师徒早早相逢，以免他途是误，乃向三服言曰： 尔二人速到鼠潜山，力助尔师，收回鼠精，以为贽见。 二人闻说，拜了几拜，竟投鼠潜山下。
灵宅子自万鬼阵失利，云车催动，飞奔而逃。岂知凌虚、清虚紧跟所乘云路，并力追赶。看看将近，凌虚手举掀天铲，照着云头打去。灵宅左臂受了一铲，云头坠下，暗思： 诸真宝器，半皆道祖宫中所取，吾乌能敌？ 于是运动玄功，化成一股清风，直趋东北。灵虚等见灵宅子为掀天铁铲打下云车，方思齐坠云头，擒此孽障，殊料狂风卷处，已不知逃向何方。
凌虚谓清虚曰： 灵宅子道法颇高，今日已失利若斯，下次谅不敢矣！吾等各回洞府，再探三缄消息可也。 言罢乘云归去。
灵宅子化作清风，送至白龟山前，坐于老松树下，暗自伤曰： 吾欲诛戮三缄，累欠受辱。只想炼此万鬼大阵，诸真不能胜，三缄必死吾手，孰意道祖赐宝，竟化万鬼阵为乌有，大失其利，吾心恨甚！且再养锐气，以复此仇。 灵宅之反复多心，毋庸细说。
三服、乐道乃属三缄亲收门徒，因在碧玉分散，寻师念切，为灵宅子甜言蜜语误坠计中。幸而三缄入万鬼阵时，二人见是其师，尚有舍灵宅而归三缄之念。但惜灵符内发，迷于阴锁亭前，人事不知。紫霞知其本意，故指彼去路于鼠潜山，收伏鼠妖，为三缄贽见。二人得兹指点，风车乘上，直到山麓，借居村落，以候三缄。
三缄师徒自阴锁亭破了万鬼阵，紫霞命吾师徒不直，反转向北方之极处而行。他日来至洪春镇，见一占卜者高坐卦棚，买卜之人络绎不绝。三缄立于其侧，闻彼所说，皆以功名富贵炫人惑世。至到午刻，人渐稀少。三缄询曰： 先生卖卜于兹，时有几许？ 卜人曰： 已六七春矣。 三缄曰： 先生卖卜之银，又将何用？ 卜人曰： 一则以活妻儿，一则以其所余遗留子孙。 三缄曰： 既欲遗留子孙，尔卜误矣！ 卜人曰： 吾有何误？ 三缄曰： 尔今卖卜街头，吾视市人皆以尔卜为准，欲得一卜，而行为随之。尔胡仅以富贵功名动人，而不以求富贵功名之道语人耶？ 卜人曰： 欲求富贵功名，其道安在？ 三缄曰： 富贵功名，求之在乎阴德。凡为卜此而来者，尔指以阴德数行，嘱彼力行，即是口德。如欲谋人妻女、骗人财帛以及词讼于人者，尔为之卜，其吉不吉，卜须实言毋诳，又必旁征远引，确指其谋妻女、骗财帛、好讼显报。则谋人妻女者，为尔一言所阻，骗人讼人者，皆为尔一言消之。不独于是人免其丧身丧家之祸，亦可以解遭谋遭骗遭讼者之冤矣！
尔于此如是，于彼如是，自然化导甚广，口德便大。独怪世有一等卜人，反为人卜谋妻女、卜骗财帛、卜人词讼，而辄言其吉者，是为市人主谋也。曾亦思杀人罪孝主谋罪大之理乎？ 卜人闻之，哑然良久，乃向三缄叩首，拜谢指示。从此卖卜皆以化导世人为己任，后得大福，不必详言。
三缄在洪春镇中住了数日，于起行之前一夕，暗问市人曰： 是地北面，有何市镇可以居止？ 市人曰： 向北而行，必由鼠潜山过。历山十余里，有市曰 绣都 ，或时宽阔，或时偏小，原不一定可以居之。 三缄曰： 是镇如斯，乃天地间之第一怪市也。吾师徒身历程途万万，未闻有此，且亲往视，以长识见焉。 果于次早，师徒陆续前进。
刚到夕阳欲坠，已至鼠潜山前。是山虽高，而宽平广大，峻崖虽少，而怪石嵯峨。三缄师徒绕山而过，正值鼠精在洞，思及仙果难登，空费修持，意欲觅一仙骨男儿，盗彼元阳，助己大道，以省虚延岁月，炼无已时。驾动妖风，登山一览，见得清气数股，绕行空中。鼠精惊曰： 人世之子，多贪酒色财气，一行道路，头上黑气凝结，愈结愈多。吾在是山修道有年，往来游人尽含黑气。闻有孝行者，不过白光一线，若有若无，初未见清气盘旋，如此之大且多也！ 遂隐身于风内，来至大道，俯首细视。见三缄头上，不惟清气透露，尚且直矗祥光。
思欲擒之，恐法不及，欲听之去，又甚不舍。待三缄过后，视所从游者，尽属清气绕于头上。鼠精于是布下手巾一幅，如云如絮，一拥前来，竟将绣雾道人捆回洞中，强与成配。绣雾不许，鼠精时以鞭扑之。
三缄刚过山村，金光道人禀曰： 绣雾道人已为云絮搏去矣！ 三缄曰： 是山必有妖物！ 遂命狐疑同金光前去捕之。
二人领命，登山四面搜寻，不知妖窟所在。无何，转过怪山，见一小穴，其中黑雾沉沉。狐疑曰： 是必此精之穴也。 金光道人曰： 未必是怪能吐雾耶？ 狐疑曰： 凡属妖精，都能吐雾迷人耳。但彼深藏穴中，如何使之得出？ 金光道人曰： 可砍一长稍竹儿，向洞内透之。 狐疑然其说。殊洞深邃，不能直透到底。二人胡捅一阵，影响毫无。狐疑曰： 不若将尔金光射入洞内，妖如见得，必然出门焉。 金光诺。鼠精见光射入，知众道士踪迹至此，意欲再擒一人，以强成配。彼不乐者，此或乐之。于是提剑出洞，向金光道人劈面砍来。金光道人不防鼠精倏然而出，倒退数武。狐疑见怪出了洞口，即与大战。一时风声动震，走石飞沙，风木吹林，不知凡几。三缄睹是光景，知狐疑、金光寻得此妖，已接战矣。但不知胜负何若，又命弟子乘风而助阵焉。
