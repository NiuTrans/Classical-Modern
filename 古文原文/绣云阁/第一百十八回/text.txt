<strong>贬塞外遭逢不偶遇老道拯救归亭</strong>
郝相慌慌忙忙来到部衙，内役入禀七窍。七窍闻禀，行至大堂，迓入花厅。香茗献后，七窍曰： 岳父驾至，未能远迎。但不知忙促若斯，所示何务？ 郝相拭泪言曰： 婿运何晦！才从荒山寻尔归来，幸天子隆恩，官还原职。只思部衙稳坐，重加爵秩，拜为学士一品。谁料南龙地界贼匪悖叛，飞文入奏。上命司为楝统领士卒剿除，以安亿姓。为楝催兵如火，不日已到。两兵相对，逆贼累败。擒得小贼十余，拷问叛逆根源，贼以贤婿仆夫李赤等告之。究其所统逆者谁为之首，贼云闻得李赤常以大言励吾辈曰： 尔等行伍严加整顿，倘皇天默佑，一旦将黄龙天子龙位夺来，俾吾主七窍登之，自加尔侪官爵。 为楝一一讯确，当将口供载入飞文，命武士黄柄押贼回都，交钟相府中。钟相与婿素有仇恨，复讯一遍。小贼所说果与文内口供无二。遂以飞文挟在本章，奏闻天子。天子大怒，已下旨意。不惟将婿官品和根削却，且命锦衣卫严为审讯。锦衣卫又属钟相犹子，贤婿此去，必是苦打成招。 七窍闻之，魂飞天外，双膝跪地，泣而言曰： 为婿不愿归都，岳父苦苦相劝。
如今冤遭不白，岳将何以救婿耶？ 郝相曰： 贼儿叛扯，天子旨下，这是贤婿晦运使然。愚岳即欲救之，乌得而救之？惟于审讯后，如加斩决，收尔尸骸，厚以厝之。如天子有恩，蛮邦充配，愚岳多备银两，以整行装。尔妻珠莲随吾度日而已，外此别无良策焉。 七窍牵衣大哭，曰： 良策仅此乎？吾命为岳害矣！倘在茅亭，乌得斩决充配之罪？ 郝相怒曰： 为岳不辞千里寻尔归都者，原非歹意，谁叫尔结连贼党，上逆朝廷？而今事已败露，口口将岳抱怨，是以岳好意反为仇雠矣！为岳从此不管尔事。 言罢，拂袖上车而返。
七窍攀留不及，心无主脑，退入衙内，大哭不休。珠莲询其所以，七窍将逆贼连累以及郝相拂袖情景告之。珠莲聆言，恍如天半响一霹雳，遂与七窍抱头相泣于内庭。久之，七窍曰： 事势至此，徒泣何益？早知荣辱无常，甚悔当初不应复入都下。 珠莲曰： 只想吾父奉命寻夫归都，享受荣华。谁识逆贼悖叛，将夫咬着？倘天子有恩，充配蛮方，妻愿随之。如其斩决市曹，妻愿死之。 言此复泣。
正泣之际，锦衣卫已发数十武士，手提缧绁，来到吏部捉拿七窍。七窍出，武士不由分说，拥上前来，套着颈儿，向外便走。七窍此际暗想： 前日一进一出，何等尊贵，今日颈加绁缧，倏作罪犯。 见得街坊百姓，人人触目，又惨又愧，俯首而行。不过片时，已至锦衣衙门。武士禀入，锦衣升堂，将七窍带至大堂跪下，欠身言曰： 尚书大人，莫怪小子无礼，小子乃奉上旨，审询叛逆情由，大人可将实情对吾吐属。如其矫强不认，小子请动天子之刑，得罪大人，休怪，休怪！ 七窍曰： 犯官自被妖掠去，受苦难言。即李赤诸人亦与犯官为仇，何暇与彼同谋，以逆天子？ 锦衣卫曰： 尔既未通逆贼，别多宰辅，彼不攀入，独攀尔躬耶？尔于平时自有叛逆之言与伊计议，此日悖叛，乃咬定于尔。尔如认之则罢，倘再推托，难免重刑矣。 七窍曰： 平日果有是心，不敢不认。犯官从未思及叛逆，如何认之？ 锦衣卫拍案大怒，曰： 吾以尔为部中大员，全尔体面，尔乃不受抬举如是。左右武士，与吾动刑！ 武士同声应诺，当将七窍按下，重责四十御棍。七窍忍着痛楚，哭向锦衣卫曰： 望大人恕饶，犯官实未有叛逆之心，皇天共鉴！ 锦衣卫曰： 贼儿咬尔主谋，并非本卫有仇诬尔。
尔即撞破头颅，总要将此实情认了口供，以复天子。 七窍抵死不认，锦衣卫又命武士笞以皮鞭数百，打得九死一生。七窍暗思： 认则必加斩决，弗认则责斥难逃，时耶，命耶？今而知宦途诸人真不少也。 思已，只得勉强向锦衣卫言曰： 主谋系吾，望大人笔超生路。 锦衣卫曰： 如是，尔将口供自行书来。 七窍含泪书好，交与锦衣卫。锦衣卫遂命武士监七窍于天牢。次日，上朝命复。天子旨下： 念彼南龙作宰，剖案如神，继平海妖，万民受福，恩施格外，斩决免之，充配西夷，无有归日。 锦衣奉旨，即将七窍提出，点界充配。七窍回部，收拾衣服银钱，与同珠莲，并及解差，往辞郝相。郝相闭门不见。夫妇无聊，大哭而去。
一路之上解差呵斥，受尽了无限苦况。晓行夜宿，不觉来至通天岭前。望见茅亭依然高耸，夫妇泪滴如雨，暗暗祝曰： 吾师有灵，当救吾夫妇于缧绁。 祝之已久，忽于岭半见一老道飘然而来。七窍谓珠莲曰： 岭半老道似吾师也。可速去求彼救之！ 珠莲闻而谛视，曰： 果吾夫妇传道之师。但当日亭中谆谆嘱咐，言犹在耳，而今受此罪苦，将何颜面去会之乎？ 七窍曰： 事到如今，不得不尔。从此名场利薮视如水淡，习道不至分心。 珠莲曰： 如是，夫妇见师，唯跪地求救。 七窍曰： 然。 主意定时，老道已近身边，俯首欲过。
夫妇走上前去，牵衣跪地，泣而呼曰： 吾师救我！师如不救，弟子此去，断无生理。 老道惊曰： 尔夫妇在亭习道，近日何往？ 七窍夫妇遂将郝相寻至茅亭，劝归都中，官还原职，以及贼攀情事，一一详言。老道曰： 尔夫妇不守习道规矩，满贪名利，终非吾徒，吾若救之，二次又背师教，枉吾朝夕训诲一番心力。尔其各打主意，师实不能救尔焉。 夫妇闻言，牵着衣儿，抵死不肯抛放。老道曰： 如为师救尔脱此苦难，下次被人引诱，复悖师教，又何说乎？ 七窍曰： 再悖师言，愿遭惨报。 老道曰： 既然如斯，吾自有法救尔。 言尚未竟，解差促曰： 速行，速行！不然，迟过日期，吾等难于复命。 老道曰： 此二人系吾弟子，祈看吾面，不必解之。 解役曰： 七窍夫妇乃天子要犯，解至西夷受罪。
何处野道，敢在中途阻滞？将呈禀究，恐尔亦有不便。别人闲事休管，吾等要赶途程！ 老道曰： 吾有金银与尔。尔等淹留在外，俟期限满后，方回复命，不亦两得其全乎？ 解役曰： 解至西夷，要讨文书一角，以复钟相。钟相亦要此确据，方知人犯收到。如何诳得过耶？ 言毕，催促前往。夫妇二人跪地不起，解役怒，横拖而行。拖有数百丈之遥，七窍、珠莲已呼救声嘶矣。老道赶上前来，谓解役曰： 可将二人释放，与尔金银二百。 解役不允，又将夫妇拖至前途。
老道拂然，以尘挥之。解役双双昏迷倒地，老道乘势导夫妇入亭，曰： 名利场中可有结局否？ 七窍曰： 终无结局也。 老道曰： 非无结局，要人能知足耳。知足则心不贪，心贪则不知足。岂识世之不知足者，终为不足之心所害乎？即如尔，前作尚书，见扰妖魔，苦已受尽。若于遇师后心心习道，不贪丝毫名利，任引诱者口吐莲花，总以扶衰不老为要图，将道习成，长享仙福，不亦生为贵宦，死作仙真？而乃长贪世外之荣，故尔遭此世外之变，西夷充配，皆一念不坚之所招也。
自此以往，凡遇他人引诱，当以受苦惨情时抱心内，则大道不患无成矣。 夫妇闻此，再拜稽首，谨领受教焉。
