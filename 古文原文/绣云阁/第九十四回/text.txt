<strong>遣仙鹤指明去路恨艳冶排设色坑</strong>
黄蝶因三缄师徒收了荷花姊妹，心甚不平。回到洞中，直向后山搬及毒蝎老妖，乘夜来至观外。但见蝶张两翅，逞风威以若雷；蝎吐余涎，凑雾气而如焰。
三缄此际正在净室，与诸弟子讲论大道。忽闻山风震动，毒气闷人，惊而言曰： 观外其有妖乎？不然，何狂风骤起，许久不息，兼之瘴气直透观内，人几闷绝乎？ 餐霞禀曰： 是必蝶妖来此复仇也。 三缄曰： 蝶岂有毒哉！ 餐霞曰： 蝶妖无毒，其闷人以毒气者，乃后山洞里之毒蝎也。 三缄曰： 蝶蝎异类，是蝎也，胡得助蝶为虐耶？ 餐霞曰： 吾师不知，黄蝶欺侮诸妖，即恃此毒蝎耳。 三缄曰： 蝶倚蝎势以凌妖属，诸妖何不除之？ 餐霞曰： 诸妖不能敌蝎而深畏蝎。蝶妖为蝎驱使，时任仆婢之役。且窥伺蝎妖所尚，如意供奉。蝎故爱蝶，常加护庇。蝶乃得借其势，以凌妖部。凡妖部之畏蝶者，实畏蝎也，非畏蝶也。然蝶借蝎威以为诸妖畏，自以为诸妖所畏者，在己不在蝎，久假弗归，日肆横行。在诸妖视之，无不垂涎而恨不得一效其威。是未见蝶之逢迎于蝎也，其卑躬如何可耻，其折节如何可羞。安识与其借人威以凌人而先为人凌者，何若安守本份，不受挟制之为愈乎？ 
三缄曰： 物也如斯，何况乎人？ 餐霞曰： 师用何宝以除蝶蝎之害，方无狐假虎威之人耶？ 三缄曰： 师自有除之之法。 于是取出飞龙瓶持在手中，向空抛去。只见团团转转，如鸟飞舞，愈飞愈高。忽然响亮一声，现出金光数十余道。毒蝎、黄蝶以为障眼顽物，竟不在意，一吐毒雾以绕是瓶，一张长翅以逞是瓶。久之，瓶上金光灿烂，火龙舞爪张牙，直扑二妖。二妖躲之不及，竟被猛火将翅烧去，坠地而亡。飞龙瓶仍化原形，坠于三缄之前，三缄拾归故处。
狂风毒雾，从此寂然。
次早，三缄命狐疑出视，别无他见，只有山下毙了蝶、蝎二妖，大如车轮。忙忙回报，三缄叹曰： 蝎有毒以自恃，蝶因蝎毒而借以为恃，兹得飞龙瓶一并诛之，可知蝎难自恃，常为蝶恃。吾于二妖之转相为恃者得四语焉。 狐疑曰： 师之四语安在？ 三缄曰： 尔试聆之，借人威势以凌人，不识其中显报存；一旦二妖同毙命，空将余孽造来生。 三缄诵毕，群弟子曰： 师言为二妖发，亦可为人世箴也。 三缄曰： 尔等均宜谨记勿忘。 群弟应诺而退。
又到次日，三缄曰： 此地常居，非阐道之意。今趁天色清朗，风雨无虞，可向长途奔之，以好阐道于异地。 狐疑曰： 师言不差。 当将行李收拾，出了桐华观，望大路前征。
谁知走约旬余，地异人殊，不似中华大国。水深而黑，曲折若河海之宽，山巨而高，荒芜少田畴之望，而且人面如鬼，绝无文物衣寇，口语如鸦，大异人言吐属。三缄不知何地，退于旅舍，问之旅主。旅主曰： 是所谓北狄也。 三缄谓诸弟子曰： 地至北狄，北游已尽，吾将反归故土矣。 狐疑曰： 师徒来此不易，不如暂住数日，以觇是地风俗究竟如何。 三缄劳顿不堪，遂因狐疑之言，暂住于是。
是时，紫霞在聚仙台前谓及诸真曰： 吾奉道祖钧命、王母懿旨，阐道人世，故命虚无子脱胎三缄，云游四方。今到北狄，北方已尽矣，然三缄门徒，数尚未满。北狄通山狄王有一女一男，女名英诀，男名哈哒，与三缄有师徒份。三缄不识狄王所住，安所得英诀、哈哒而教之？是非遣一门人以为前导不可。 正言及此，忽一仙鹤坠于台下，辗转化作道士，手持麈尾，向紫霞而言曰： 真人任肩阐道，今已数年。吾等毫未效劳，于心有愧。兹至台下，愿任驱使，以立微勋。 紫霞曰： 鹤仙此言，最见护道心切。然吾门徒颇众，尽可驱使，不敢劳及鹤仙。 
仙鹤闻之，固请不已。紫霞曰： 鹤仙既有此念，趁三缄已到北狄，狄王有一子一女，应投三缄门下，无人导以去路，尔可速往，为三缄前导，以收英诀、哈哒。他日阐道册内，与尔注一大功。 仙鹤欣然，直冲霄汉，慧眼遥视，已见三缄师徒在陀罗山麓旅舍之中。于是按下拥翅云霞，坠于舍外，化一老叟，携笻而行。三缄见此老翁白发白须，玉貌童颜，知为不俗，出而询曰： 老翁安往？ 叟曰： 闻有上界金仙在陀罗山传道，特到是地，一聆讲论之词。 三缄曰： 岂有上界仙子愿为凡侣师乎？ 叟曰： 已成仙真，如前之先觉以先觉后，有何不愿？
所患者人不乐习其道耳，如果乐习其道，无不亲切指陈。 三缄曰： 可容吾等去否？ 叟曰： 尔如有心学道，随吾去之。但人毋多，只选二三得意门徒相随同去，自得仙子指点大道焉。 三缄闻老叟言，遂选狐疑、金光、云牙，师徒四人，与同老翁，向北狄进发。由山及岭，登崖越壑，竟入荒野。一路之上，极目四顾，无数土穴，密若蜂房。三缄曰： 是地何无栋梁，仅以土穴为居？ 叟曰： 是地非中国比也。中国峻宇雕墙，尚嫌不美。斯地风俗鄙陋，惟居土穴。若以金银而论，尽出于此，即修栋宇，又有何难？岂知天生夷蛮，天不以豪华使彼享之，故与中国有别。 三缄曰： 是地若斯之陋，仙子乌肯临此以阐道耶？ 叟曰： 昔孔圣欲居九夷，或以陋告之，孔圣曰： 君子所居，陋于何有？ 圣人如是，仙子亦然。 言谈之间，已不知途去几许。
正值狄王此日闲游山外，见诸道士皆中国人物，心甚喜之。
忙命小狄数人上前致询曰： 尔系中国人乎？ 叟曰： 然。 小狄曰： 吾家狄王有请。如尔等不嫌土穴湫隘，可随吾来。 叟曰： 如是，尔前导路，吾辈后随。 三缄是时不知小狄所说何事，惟随老叟，一步一趋。
刚至土穴门前，狄王恭迎穴外。老叟曰： 三缄师徒亦入。 宾主礼毕，席地而坐。坐未一刻，小狄捧一木器，其大如桶，内所盛者，皆猪、羊等肉。老叟告曰： 吾辈习道，久不茹荤。 狄王愀然，向小狄呶呶数语。小狄于是撤去木器，捧出荞饼，以敬客焉。三缄师徒各食一饼，已果腹矣。食讫，狄王耳语老叟，老叟首肯。狄王若有喜气，即向内穴呼之。呼声刚停，内出一女一男，约有十余龄，双双跪于三缄之前，拜舞不止。三缄不解何故，呆视老叟。老叟曰： 狄王时向吾言，彼有一子一女，子名哈哒，女名英诀，身居土穴，常常负疾。前得道士指点，须习大道，乃可长生。今日见尔来兹，意欲将彼女男，拜尔门下而师事之也。 三缄暗计： 化外人尚有求道之心，亦大奇事。 慨然应诺。哈哒、英诀喜出望外，从新拜舞，叟曰： 既拜门墙，当予道号。 三缄曰： 这是自然。 遂取哈哒为 豁达道人 ，取英诀为 善诀道姑。 狄王闻取道号，复命子女拜老叟及诸子焉。是夜，止宿穴内。
次日早起，狄王亲送下山。老叟仍导师徒归于旅舍。三缄方欲究问传道之事，不意老叟俄焉化鹤，冲霄而去。三缄惊讶良久，且喜收了哈哒、英诀。又率弟子等，欲由北狄退归桑梓，再省庐墓。
一日，行至摩砑山畔，寻一古亭居之。村人告曰： 是亭不可居也。 三缄曰： 如何？ 村人曰： 摩砑山上妖魔极多，每夜此亭灯火如星，疑是群妖在兹宴饮。吾乡人等，皆于夕阳西坠，即不往来亭下。道长居此，恐不利于乃躬。 三缄曰： 多承村翁指示，吾辈不畏山妖之流。 村人曰： 聆道长言，谅有绝大法术者，吾不为尔忧也。 言罢竟去。
三缄师徒居是亭内，正逢望六，皓月当头，四面亭窗，蟾光射入。约二更许，忽见山岗之上有灯光数点，或明或暗，冉冉而来。三缄潜从窗隙窥之，乃一二及笄女娘，身服缝衣，后随十数女婢，立于亭外。久之，女婢叩户，大声询曰： 何方妖属，敢霸此亭？ 三缄曰： 吾非妖，云游道士也。 女婢又曰： 云游道士中有三缄其人否？ 三缄曰： 有之。 女婢曰： 既有三缄，居之无妨。 言已，持灯直向山岗而去。
三缄见灯光去远，暗思： 此妖能通人情，与他妖大异。 不知此妖有四，同居一洞：一名艳冶，一名艳目，一名艳情，一名艳心，结为姊妹交。此时率婢来亭者，艳情与艳心也。
二妖回洞，艳冶问曰： 情、心二妹游亭乐乎？ 二妖曰： 吾约姊姊为游亭之乐，幸而姊姊慵于步履。吾等刚至亭外，见一缕清气盘结半空，女婢叩门询之，乃三缄云游是地，借是亭而居之者。 艳冶曰： 三缄何人？其名若常记诵。 艳情曰： 姊妹曾不记虚无子游神四境，吾等与之斗乎？兹之三缄，即彼所化也。 艳冶曰： 如此，前仇在抱，岂容逃吾姊妹手耶？ 艳情曰： 今夜已容彼矣，且于明日往柳眉山下，设四阵门号为四艳以候之。 艳冶曰： 陈名四艳，若何设法？ 艳情曰： 即以吾等芳名为阵门雅号：东门为艳冶，南门为艳目，西门为艳情门，北门为艳心门。每门要美女百人，惜乎女婢甚少耳。 艳目曰： 山野墓内，女鬼颇多，不如呼之使来，以听调用。吾姊妹为阵主，女婢为查营使者焉。 艳冶诺，遂命婢女，将各处墓内野鬼一一呼齐。天发晓时，竟投柳眉山，排成阵势。
艳冶在阵，疾声呼曰： 艳冶门一百女鬼，装束务要华丽；艳目门女鬼，总以眉目送情；至艳情、艳心二门女鬼，各执柔肠一副，引得男子入此门后，群以柔肠拴之。 众鬼应声如响，顷将阵势排就。四艳腾空一视，见得阵内飞花缀柳，好不风流。
不时脂粉生香，苏人骨髓。艳目曰： 阵势威风可畏，奈无陷人之宝何？ 艳冶曰： 前日姊妹几陷虚无子者，有色坑也。尔岂忘耶？ 艳情喜曰： 有此色坑，何患不胜三缄？ 艳心曰： 不惟三缄能胜，亦可以牢笼天下之豪杰矣。可速设之。 艳冶手执销魂旗一面，向阵内一绕，现出紫绿二色，旋转化为深坑，黑雾沉沉，变幻莫测。四艳笑曰： 此宝如斯厉害，跳得脱乎？ 
