<strong>集群妖大展法术祭宝剑又复前仇</strong>
紫霞曰： 尔诸习道弟子两旁侍立，听吾指示于尔。今有灵宅子施下诡计，命诸妖属隐于万星台外十里林中，每到更深炼功之时，前来扰乱道心。以赤鲤、老蛟、毒龙、虾精为督统。
此四妖者，前受灵宅命为七窍仆役，任其驱使。南龙之剖奇案，海南之平水怪，无一非彼力焉。兹尔三缄折磨七窍、珠莲，化及四妖形容，绝其所诱，因而夫妇拜在门墙。四妖心甚不甘，又求灵宅予以施妙策。昨夜之扰，只以喊杀为号者，皆灵宅所教也。今日赤鲤等约集妖部于会妖山下，议定今夜与诸子大开杀戒。彼虽不敢想获全胜，若诛得尔徒一二人，前仇已复。故彼议定兵分五路，四方四队，皆花精水怪，尚不足畏。至毒龙、赤鲤所率中队，尽属虎妖，法术颇多，不可轻斗。师故来此，与尔等排设停妥。尔等今夜初更时分，概行撤出万星台，空着蓬庐，亦分五路，与之对敌。诸子道法高下，三缄谅尽知悉。
师去后，尔即派定。俟群妖入台，见庐内无人，必以尔等畏彼，闻风远遁，自然心懈队乱，陆续退出。尔等于是乘势攻击，彼无准备，定许全胜可获。然群妖溃败，不必追逐，可仍归台内，各习尔道。今夜如此一战，已使群妖明白不敢轻视尔等。俟诸异日，看彼如何做作，为师又来指点。 嘱毕，乘风归去。
三缄拜送后，登台而坐。遂派翠华、翠盖、风春，龙女、榴姑、棠英、桃英、紫玉、凤女、珠莲、紫花娘、雪青子、了尘子、醋枉道姑、善诀道姑、餐霞道姑、衣云道姑、回念道姑、从善道姑、弄月道姑、金光道姑为东队；豁达道人、转心道人、传道道人、束心道人、慈祥道人、道烈道人、混元道人、破迷道人、傲性道人、玉白子、石坚子为南队；尽伦子、尽性子、敛心道人、入道道人、体道道人、习道道人、抱慈道人、护道道人为西队；知足道人、绣雾道人、蛛虎、蛛龙、善成、化慈、学慈、习慈、统道、用道、昌道、明道、望道、取道、探道、成道、金光道人、西山道人为北队；三服、弃海、狐疑、狐惑、紫光、乐道、野马、椒花子、蜻飞子、云牙道人、火炼道人、刚克道人、柔克道人为中队。派已，复嘱之曰： 尔等毋得造次，必俟群妖退出万星台时，方可一拥而进。 诸子领命，齐整法器，思欲各逞本领，以塞妖部窥向之门。
无何，日落西山，鼍更初报。三缄于是与同七窍统得五队道士，暗暗偷出，隐于台外。且看群妖候至柝声三响，妖风驾动，直向万星台而来。进得台中，不见动静，蓬庐搜遍，人影全无。赤鲤是时以为三缄畏扰，潜逃异地，登在讲道台上，大声笑曰： 闻得紫霞道法高妙，无人可及。如何所教之三缄，在此呼么喝六，妖部人部，传道之师。前夜被吾灵宅天仙略施小策，喧闹一次，恰似畏猫鼠子，深潜土穴而不出乎？今夜吾等特来与尔试试法力，尔三缄野道既居传道之首，胡弗稳坐在此，与吾妖部一决胜负？妖部如战尔不过，愿窜他所。尔如战吾不过，此台须让妖部坐之。 毒龙假意劝曰： 三缄如在台内，尔詈之诮之，彼自聆而生愧焉。而今闻吾等威风，业已逃窜他方，何必追究？ 虾精曰： 三缄畏吾妖部，吾恰有以譬之。 老蛟曰： 譬之如何？ 虾精曰： 譬之犬子，一见其主，摇尾乞怜之不暇，焉敢持戈相斗哉？ 老蛟曰： 好，好！
只要三缄深畏吾等，昔日仇恨付之沉渊，速回仙师洞中，将命复后，大排筵宴，以贺功勋。 赤鲤曰： 可惜吾辈空劳一番车驾，绝高道术，未克显焉。 毒龙曰： 尔等欲显道法，只管显之。 于是群妖各现怪像奇形，逞起妖风，摧林折木，飞沙走石，好不惊人。
胡闹多时，队伍已乱。刚出万星台外，东队翠华等阻着厮杀，南队豁达道人等阻着厮杀，西队尽伦子等阻着厮杀，北队知足道人等阻着厮杀，中队三服、乐道等阻着厮杀。群妖措手不及，纷纷乱窜。虽然各显道术，无如五队妖部为三缄五队仙兵冲得七零八落，受伤而逃者甚众，死于宝器之下者亦多。赤鲤、毒龙、老蛟被弃海、三服围在山岭之上，不能脱身，兼之三缄抛起斩妖宝剑，将毒龙辈头面手足刺了数十下。虾精又被椒、蜻二子反复刺以股锥。
正值无可如何，灵宅真人使下遮妖宝幡，救出归洞。细细查点，群妖受伤者七十有四，为法宝击毙者三十有五焉。赤鲤、毒龙、老蛟呻吟不绝于口。虾精在侧，泣而怒曰： 因为二三犟头，横顺要仇复三缄，今被三缄弟子如斯挫辱，悔何及乎？
且尔等受伤即重，皆是法宝所击，还过得去。惟吾专遇两位使铁锥的，连环相刺，吾受了千百锥儿。举目视之，二人之锥尚且懒于手持，束在股间。若非灵宅仙师宝幡遮着，险被刺死矣。 毒龙曰： 吾等欲报此仇，其念起之已久。今日即败，伤养好时，又聚妖兵，寻彼师徒拚一死战。 言已，散去群妖，惟毒龙、蛟、虾、赤鲤等灵宅洞内将息伤痕。
却说诸道士大败妖兵后，仍归万星台。三缄点之，不惟无有死亡，并且寸伤未得。喜而言曰： 正道与妖道相较，妖道真不敌矣。但是以习道之人而启杀机，原非所可。无如道高魔至，心动欲生，克己工夫不可不讲。譬之妖即己也，与斗即克之。谓不克乎己，则理何能得？尔诸弟子须即妖扰以思道，毋徒作杀机观也。 诸道士再拜稽首，曰： 曩者师言入道与悟妙道，弟子之辈骤闻之而难通。继承吾师随在指点，顷觉无处非道，无时非道以旋转于目前。此非弟子之善悟，乃吾师之善教也。 三缄曰： 尔等须正心诚意，苦苦向道而求，自然由诚生明，前后可知矣。至于心脉，不可妄动，动则必有外魔扰之。师言如斯，各宜守记。 诸弟子同声应曰： 谨遵师训，不敢有违。 三缄曰： 与诸徒讲论道旨，功皆不进，但惜一时不能速成，同入绣云阁内，此道功深遂，未可相强，惟悠游岁月，以待之而已。 又言毒龙四妖日复一日，已将伤痕养好，跪向灵宅，泣而求曰： 弟子等自拜师后，朝日打量，仇复三缄，以羞紫霞面目。无奈计设之累，败之亦累。此心难了，望师另筹一策，以诛三缄。 灵宅曰： 三缄此际已得九宫八卦之奇，何能诛得？
吾谕尔等将这仇恨付诸流水，乃是上策。如再与斗，恐难保其灵魂矣。 四妖闻此，大哭不已，固求指一复仇路径。灵宅子不得已而言曰： 尔等须欲复仇，须将前日群妖概行约集，炼一阵势，方能胜之。 毒龙曰： 师教弟子所炼何阵？ 灵宅曰： 尔将群妖约集来斯，吾自有以教之者。 毒龙等闻言大喜，当即四面与妖寄信。
不上三日，群妖毕至，曰： 今承毒龙诸兄约集吾辈，莫非欲与万星台之道士一决胜负乎？ 毒龙曰： 非也。灵宅仙真命调尔等，要炼一阵，以诛三缄。尔等来齐，在此候之，自有吩咐。 群妖于是拱立洞外，以候发落。候至次日，灵宅出洞，环顾众妖而言曰： 尔等欲复三缄之仇，是心真耶，假耶？ 群妖应曰： 真耳。 灵宅曰： 既属真情，莫辞艰苦，吾曾炼一斩仙宝剑，只欠四十九日功以圆足。然必要仙凤岭上藏风洞内黑猿血祭之，其剑方灵。此剑灵时，尔等于万星台之对面设一穿云大阵，将剑挂在阵外，入阵者剑自斩之。 言犹未已，毒龙曰： 师以剑杀人，何取阵名为 穿云 也？ 灵宅曰： 是剑也能穿入云际，诛戮仙子，故以 穿云 名之耳。 毒龙曰： 此阵如斯厉害，谁人压之？ 灵宅曰： 非师不能压此阵也。 毒龙喜曰： 吾师压阵，三缄野道诛之无疑矣，敢辞艰苦乎？ 遂与蛟、虾、赤鲤统领群妖，来至仙凤岭藏风洞下，捕捉黑猿。黑猿有一长，已成人形，妖法颇高，非毒龙等所及，见群妖集此，以为同类，亦属无妨。谁知集了数朝，忽擒一小黑猿而去。
