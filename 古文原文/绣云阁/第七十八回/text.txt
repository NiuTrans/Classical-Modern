<strong>显佛法贪狼俯首归旧洞诸道重圆</strong>
且看大士化为樵子，手执小斧，与当方所化，直向深壑缓缓而来。行了数程，未见踪迹，乃问当方曰： 贪狼巢窟，历此多途？ 当方曰： 前面黑雾迷离，即是其地。 大士曰： 如此，尔为前导，吾随后行。 当方聆言，疾趋而进。片刻之际，禀告大士曰： 到贪狼穴矣。 大士曰： 吾将野树化为一犊，尔乘而牧之。吾在穴前，执斧采薪，以引彼出。 当方果乘化犊，在穴左右，不住往来，大士斧韵丁丁，达于山外。贪狼在洞，闻得伐木之声与歌唱之声，遂命小妖曰： 谁在外面？尔出视之！ 
小妖出视，见一牧子乘犊而歌，见一樵人持斧而伐，骇然曰： 尔等好不知事！怎敢在贪将军穴外采薪牧犊耶？快快远逃，否则性命莫保！ 大士执斧从容言曰： 普天之下，莫非王土。凡为王者所辖，为之民者，皆可以牧，可以樵。吾只知有地可樵，有地可牧而已，不知有甚贪将军焉。 小妖曰： 吾之告尔者，原属好心。尔不信焉，那时死于将军手中，休怪吾不尔救！ 大士曰： 小哥仁慈，实不敢忘。但吾二人来兹匪易，祈尔归告将军，毋得持彼强梁，辄相阻滞。 小妖闻说，转身入洞，细禀贪狼。
贪狼曰： 前者吾不忍加害与彼，命尔出视。既告以回避，反将言语触吾，吾岂畏此樵牧乎？速传四妖，吾有所命！ 小妖出，传鹿妖、猿妖、虎妖、熊妖陆续入洞，拜见贪狼毕，侍立于侧，同声禀曰： 将军传呼小妖，有何指使？ 贪狼曰： 吾抱一片仁慈，山后山前，有樵牧误入者，不忍伤其性命，故命小妖常常寻查，凡遇樵牧入山，告以利害。数百余载，无有入乎其中。兹将寻查怠而未举，樵子牧竖又误入焉。小妖告之远行，彼反以不入耳之言，来相赠答。吾心甚怒，特传尔等出得洞外，将此樵牧与吾噬之！ 
四妖擦掌摩拳，欣喜出望，果见樵者持斧砍伐，牧者乘犊讴歌。四妖暗地商曰： 先吞樵乎，先吞牧乎？ 狼妖曰： 樵者老矣，先将牧子吞之。 熊妖曰： 吾见樵者身躯雄伟，却分为四，可充吾等之腹。牧子细而且弱，食之难足其量。不若先吞樵者为有益焉。 鹿妖曰： 如是，则先吞樵人，后食牧子。 商议停妥，一拥上前，大声吼曰： 采樵不告主人，乌得妄为砍伐？ 大士不瞅不睬，砍伐仍然。四妖亦不复言，化出原形，直扑大士。大士以手一指，四妖回头便走。走入洞内，围着贪狼。贪狼曰： 吾命尔等往吞樵牧，如何归洞戏侮乎吾？ 四妖反曰： 吾奉贪将军命，特来噬尔樵子并及牧童！ 言已，向贪狼乱扑。贪狼拦之以手，左闪右避，几不自恃。思欲以铲毙之，又念四妖为得力之卒；欲不诛彼，又被张牙舞爪，戏侮不堪。久之，无计可施，力将四妖排入后洞，以石塞之，始得安然。
暂息片刻，耳闻斧声渐逼洞口，持铲趋出，正见樵子已伐木洞前矣。贪狼吼声大震，曰： 何地樵人，胆敢伐吾洞府之木？ 大士如未闻也，只向牧童言曰： 这个石穴倒也光华。吾将穴外树木概行砍却，俾尔倦后，入而卧之。 牧童笑曰： 如是甚好。 贪狼曰： 尔不畏死乎？ 举起铁铲，向大士头上打来。大士以手指之，铲折两段。贪狼骇甚，暗思： 吾铲所伤妖部，难以枚举，胡为彼手一指而即折耶？此非樵者，必是道士复仇于吾！ 急将葫芦携出洞来，抛入空际。只见遍体生火，旋转不停。俄而倒竖半天，吐毕云霞，张口而吸。大士思曰： 翠华诸人吸入葫芦，今已六日。如不急救，十日必化其尸矣。吾且乘吸入内，先救三缄门徒，然后收此贪狼，亦未为晚。 计定，遂乘葫芦之吸，竟入其中。贪狼大喜于心，复将葫芦向牧童指去，均已吸入。贪狼于是回至洞所，放出四妖。
四妖如梦初醒，不知去食樵牧，如何反入后洞。请之贪狼，贪狼道厥由来。四妖忿恨不已，欲出吞噬。贪狼告以为葫芦所吸，四妖欣喜，自不必言。
大士入得葫芦，见翠华四人以袖蒙头，似死非死，遂于其内大放佛光。响亮一声，四人惊起，望见前面光明照耀。随光而走，约行数十里，横隔一海，宽广异常。海岸之间，莲花座上，大士合掌低眉趺坐。翠华等喜出望外，趋至座下，跪求大士释解此匾。大士曰： 尔辈为谁，均被贪狼所收？ 四人齐声曰： 吾等皆三缄仙官弟子，自师徒失散，零落无归，才寻杏子峰头，约集修真，兼访师尊行止。山有野牛为厉，道兄道弟一战败之。不知野牛搬及何妖，将吾姊妹四人收入此室。望大士仁慈，拯吾姊妹于水火之中。如获生还，恩铭肺腑！ 大士曰： 尔师徒会合，自有其时。时未至焉，不可相强。吾今释尔出此火坑，仍到碧玉山同心炼道可也。 四人闻言，叩首拜谢。大士即命当方化为童儿，将翠华四人导出葫芦，竟向碧玉山而去。
四人已去，大士化道金光而出，仍执樵斧，伐木于贪狼穴前。贪狼闻声出视，见是前日樵子，暗暗惊曰： 是樵子也，已为葫芦所吸矣，何复在此采薪乎？ 思犹未已，又见前日牧童驱犊而来，曰： 贪狼贪狼，霸踞一方；长为妖属，亦甚不良！急宜猛省，换尔毒肠；修尔大道，脱尔皮囊。如依此语，成道有方；不信是说，终必灭亡！ 贪狼闻之，心甚不服，逞步而至，以擒牧童。大士见贪狼良言弗听，反肆其虐，遂持樵斧，劈面砍来。贪狼吐出云霞，天红半面。大士毫光展放，云霞掩去无存。贪狼吼声如雷，来战大士。大士将斧抛在空中化为金龙，妖娇莫测。贪狼亦以葫芦抛去，遍身火溢，与金龙斗于云端。斗未片时，金龙已为葫芦卷下。贪狼大喜曰： 尔宝安敌吾宝！ 
言甫出口，金龙倏然跃起，直坠贪狼头上。贪狼躲闪不及，为爪抓着，弗能脱身。善财真人当将贪狼押回南海，以俟发落。大士升座，善财带至座前，贪狼俯首皈依，不敢擅动。大士曰： 吾发慈辈之心，不忍尔修道千年，不克成道也。如今尔尚有缘，尔可知否？ 贪狼曰： 弟子愚昧，实不知之。 大士曰： 遭阻悲道不明，命虚无子临凡阐道，脱化三缄。杏子山男女道士，乃三缄弟子。尔阻之，是阻道也。吾今告尔，仍回洞中，访得三缄为师，同阐大道。道阐明日，尔功可成。他如野牛，尔归告诫，切毋复行作厉，以害三缄弟子，自取杀身之灾！ 贪狼曰： 菩萨嘱咐，弟子谨记无忘！ 大士曰： 时休错过，过此已为舟焉。善财，可将贪狼释之！ 贪狼得释，欢欣拜舞，仍向伏龙山去。大士当命龙女回复佛旨不提。
翠华四人得大士指点，同归碧玉，见得是山草木犹然，洞府如昨，不觉感动师徒离别之情，个个含悲，垂泪不止。至于三服，自金光道姑去而不返，一人在洞，难以住扎，遂逃至秀芝山，得一古剎危楼，栖身炼道。他日，不堪闷倦、暗出剎外，绕山游行。思及师尊连年不遇，又为贪狼一阵，道兄妹等备散一方，不知存亡，怀抱忧愁。傍召丽卧。恰遇乐道、弃海远避贪狼之虑，风车并驾，意欲各回旧所，以访道妹道兄，路由秀芝，见得是山秀丽，兼之时逢春季，野花含笑，香气逼人。乐道曰： 是山弗让杏子峰头，不如按下风车，玩赏一会。 弃海曰： 可。 即将风车按下，四面闲游。游至后山，遥见松下一人，枕石酣眠，近前视之，三服也。二人假作贪狼声以骇之曰： 吾谓道士等奔逃不见，谁知尚在此间！小妖，与吾快快拿下！ 三服梦中惊觉，起而谛视，乐道、弃海也。于是道首相谈，幸未落贪狼之手。风车同上，竟投杏子山。
无何，风声呼呼，又见当头雾迷烟锁。三人赶上前去，雾影内似有数人，亦乘风车而来。三服曰： 未必吾等又遇妖乎？ 弃海曰： 三人同行，妖亦何畏！ 及风车相近，乃金光道姑与狐惑、西山道人和，椒、蜻二子耳。三服曰： 金光道妹，为何去而不返耶？ 金光以贪狼追逐，如何遇及狐惑等约略言之。数人相见半空，不胜欢喜。风车催动，同坠于杏子山岭。
洞府依然，独不相见翠华四人，感伤靡尽。又且说翠华等自得大士解释，仍归碧玉，炼道修真。他日，凤春谓二翠曰： 吾姊妹得大士解释归来，未曾与一道兄相遇，音信一渺。岂尽为贪狼老怪铁铲所伤乎？吾欲与紫花妹妹同至杏子山一望，如有一二在此山中，呼来碧玉，聚而炼道，以待吾师。尔以为何若？ 二翠曰： 如此甚好。凤春姊姊与紫花妹妹去走一遭，但须速去速归，不可稍迟，恐于其间又生他变。 二女诺，乘风竟去。风车刚坠，适值乐道见而呼曰： 尔凤春、紫花娘乎？ 二人答曰： 然。 乐道喜极，忙邀入洞，与众道兄相见。三服曰： 道妹等与贪狼战败时，逃于何地？ 凤春曰： 吾姊妹均被贪狼葫芦所吸，几与道兄辈不能再晤焉！ 三服曰： 既然如是，又何得以生还？ 
凤春曰： 吾等吸入葫芦，身如火热，难以居止，各牵裙带，缓向北行。恰好北面生凉，不受热恼。然其内或时光有一线，或时黑如墨漆，变幻靡定。吾等得此生凉之地，蒙头盖面，相依而卧。卧了数日，欲出无由，彼此心中以为必死于是矣。不意一日倏放光明，向光而逃，四面如铁壁铜墙，无法得出。事正难处，偶遇双鬟童儿，导出牢笼。见一大海，汪洋浩瀚，岸上大士现身，言曰： 尔等误为贪狼葫芦所吸，吾不救尔，过了十日，必化血水而亡。今发慈悲，导尔出路。尔师三缄所教，各宜体贴，不可违背。俟道成日，自有脱骨换胎之法。然尔等归去，不必强居杏子，仍在碧玉炼修大道，以候尔师焉。 言毕，命善财真人导出海岛，同栖碧玉。兹因道兄辈音信不闻，特与紫花娘来山一望，幸而无有损伤。何弗同到碧玉安住，以此散者，复以此聚乎？ 
三服等聆言大喜，风车各驾，顷到碧玉。翠华、翠盖见道兄道妹一无所失，喜从天降。遂命守洞小妖治酒设筵，以庆团圆之乐。
