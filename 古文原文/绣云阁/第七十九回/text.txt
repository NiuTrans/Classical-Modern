<strong>试道行设庄以待收异士谈虎而醒</strong>
三服与乐道、凤春诸人团圆于碧玉山洞，同心炼道，自不必言。又说三缄，在梨花岛收了梅精、蛇、虎，取了道号，梅精、蛇、虎亦不欲在岛长居，均愿从事追随。三缄见其立念颇诚，遂偕诸弟子离却古剎，向岛外行之。无如岛中曲折甚多，行约二日，始上阳关大道，仍向西地而去。一路之上，观山玩水，以活道心，故不语不言，缓缓前进。
狐疑曰： 师于沿途，宜教弟子等以道所未得，俾弟子时聆训迪，有所进境。今而默然如是，岂其意念别有属欤？ 三缄曰： 道无时而不在，亦无地而不有。所谓悟得来时，头头是道也。不善会悟，则视山为层峦迭嶂，视水为白练清波。安知仁静似山，知动如水，且极之鸢飞鱼跃，皆天地自然妙道，引入以入之者乎？吾之不言，非慵于言也，默参天地之道，以助吾胸中之道；俾吾胸中之道养得活活泼泼，自然神妙可入，道旨自然。不似世之求道者，按着一派死煞，终炼不灵耳。 狐疑曰： 吾师得道甚深，故能以山水悟道机，以鸢鱼观道妙。
弟子等所生半非人类，蠢性一团，幸得吾师朝夕引诱，已喜之不胜。若欲观山而悟镇静之仁，玩水而悟活动之知，此等功候，今非所能。 三缄曰： 功贵能勤，道在久炼。下学上达，惟天之我。其中妙谛，有心可得而会，口不可得而言也。 狐疑闻之，亦稍有会意。至初入是门者，尚不解为何说焉，第知随师而行，师东则东，师西则西而已。故奔走长途，或望市井以容身，或则垂头而喘气，或叹夕阳西坠，谁为下榻之人；或叹明日远行，孰是息肩之地，师先弟后，心念不同。三缄暗暗喜曰： 物类至蠢，尚欲炼道修真。人而不然，真所谓人不如物者矣！ 喜之于心，不觉形之于色。狐疑见而问曰： 吾师又何喜乎？ 三缄曰： 喜从教者之多也。 狐疑曰： 从教虽多，迄无一成，何喜之有？ 三缄不答，转思己道尚待练习，何堪为人师？如终不成，有误从游者实甚。怀未至此，满面愁生。狐疑曰： 师色生愁，谅欲得一所在以栖止乎？ 三缄乘机而应之曰： 然。 狐疑曰： 若然，师与诸道弟暂歇于此，待弟子前去寻之。 是时，紫霞真人端立云头，已知狐疑访寻村郭为下榻计。
但是地荒凉极矣，不惟无有村郭，且无古剎，狐疑又乌乎得之？
于是呼复礼子而命之曰： 师命尔速下凡尘，化一村庄，以宿三缄师徒。待师今夜试彼道心究竟如何，以好引进一层，俾彼大道圆成，早赴绣云阁中，完成阐道之事。 复礼子领命，云头按下，坠于白角山前，用麈一挥，化为若大村郭。霎时，牧犊者歌声响亮，炊烟者遍布如云。狐疑来至其间，见而喜曰： 吾以为是地荒凉，栖身无所，幸此露出村郭，可以止吾师徒。 急急转过山垭，向师告曰： 前面村郭遥露，已有宿地矣。 三缄闻得，忙与诸弟子陆续而来。及到村庄，恨无问讯，宅舍不一，安识谁贤？正在踌躇，复礼子化一农叟，携耒器而过于其前。三缄揖而询曰： 老农何姓？ 老农曰： 贱族李氏。 三缄曰： 吾乃云游道士，欲借贵府以为一宵之宿，不知老丈可能容乎？ 老农曰： 长途过客，苦于奔走，如前无宿处，身将何栖？暂宿一宵，有胡不可？但吾家湫隘，恐不足以下榻高人。 三缄曰： 能容一宿，德已深矣，敢嫌其它。 老农曰： 如是，天色不待，可随吾来。 
三缄师徒果随老农，竟投村舍。但见修竹千竿，绿胜蕉梧，老柳万株，荫余粉壁。竹篱曲曲，始入重门；石阶斜斜，方登堂内。宾主礼毕，童儿三四献茗侍立，雅有君子之风。三缄曰： 老农传家，其殆耕读兼行，非专必农事是务欤？不然，何童儿雅致，一至于斯？ 老农曰： 守吾家风，安吾素志，一切求名求利、求仙求佛之说，不染怀来，只此春耕夏耘，为传家业耳。 三缄曰： 老农风概，即是神仙中人矣！ 刚言至此，酒肴已设。老农请三缄师徒同登筵席，畅饮壶觞。食饱酒酣，安闲一刻，童儿燃炬，导于内室。牀榻帐被，备极精工。三缄甫入，一儿童曰： 此室专安道爷弟子。道爷可随吾去，另有静室焉。 言已，转导三缄斜由左入。行不数武，又一小小厅堂，两旁竹几排列，名字名画高悬壁间，桌上有炉，檀已久焚，香烟缭绕，馥气满室。炉侧瑶琴一架，余音铿尔，似刚捧毕者然。三缄见之，谛视不已。儿童促曰： 夜深矣，道爷可安宿矣！ 遂持红炬导入一室。一牀一榻，精美更胜于前。童儿炬插台中，请安一声，掩门而去。
三缄独坐榻上，想此农家必非庸流。猜疑未已，忽听有人朗诵《黄庭经》云： 五脏之主肾为尊，伏于大阴藏其真；出入二窍合黄庭，呼吸虚无见吾形。 朗诵至此，以下低声吟咏。三缄侧耳静听，恨其咿唔不辨，心甚歉然。
久之，又复朗诵曰： 沐浴华池灌灵根，五脏相得开命门；五味皆至善气还，被发行之可长存。 自此寂然无声，不复再诵。
三缄于是暗出寝门，欲访其人，求示入道之方。转过回廊，见一斗室灯光射出，以为诵《黄庭》者心在斯室矣。俯首而入，觉有脂粉气馥于鼻间。举目视之，乃主人之兰房也。内立二女，身已及笄，媚态娇姿，人世罕有。见三缄入，笑容可掬，共执其手，强坐于榻，迭肩偎傍，媚献百般。三缄任之，毫不顾睬。
二女曰： 以吾姊妹容颜，配尔道士，谅不辱尔，何相拒如是其甚；既相拒矣，即不应私入兰房；既入兰房，当作逾墙之客，搂其处子。胡为乎蜂见花而不采，猫见鼠而不食乎？ 三缄曰： 吾之来也，为访诵《黄庭》之老叟也。不意贵府宽宏曲折，误入深闺，望乞海涵，恕予过失。 二女愈见不舍，力将三缄推倒榻间，一女骑于腰中，一女坐于两股；一女解带，一女卸衣。三缄无计可逃，乃诳之曰： 二姊姊稍放吾起，愿效兰房乐事焉。 二女曰： 吾欲纵尔，恐尔逃去。必重誓乃可。 三缄曰： 如二姊姊稍纵而逃，他日吾躬死于非命！ 
二女见其誓罢，始释之起。起而外望，门已紧闭矣。因向二女曰： 今日良缘配合，应宜有酒。既无其酒。岂不辜负二姊姊出身？ 不料二女曰： 要酒甚易。 于是一女辟门而出，一女紧牵双袖，绝不释手。三缄又诳之曰： 吾欲便矣，可出户片时？ 女曰： 有便器在兹，奚必出户？ 三缄曰： 尔之寸步不离者，恐吾逃也。吾既发有重誓，乌能逃乎？ 女曰： 如是，尔便后即来！ 刚出此门，恰遇前女携酒而至，曰： 合卺有酒，尔将何之？ 三缄曰： 吾便后即来耳。 此女呼曰： 吾妹被彼所诳，彼乃脱逃计也！ 门内女子闻得 脱逃 二字，疾趋出室。
三缄向左而遁，几为所擒。碌碌忙忙，约过房廊四五，谅离兰室已远，然后徐行。心欲仍归主人所安之室，奈屋宇错杂，不知何所。转从右去，穿过长廊一带，又见灯光遥射。三缄此次恐其误入，暗在窗外偷视，见一老叟瞑然趺坐，案上香焚百千，似乎默会《黄庭》一般。三缄是时欲访大道，推门进入。
老叟惊而问曰： 尔为谁？来兹甚事？ 三缄曰： 弟子三缄，借宿贵府。闻得老丈静诵《黄庭》，不揣驽骀，特求指示。 老叟曰： 《黄庭经》句多矣，尔求指示者何在？ 三缄曰： 首闻老丈所诵 五脏之主 四语，解释如何？ 老叟曰： 外景以肾列五脏之末，归于一；致一为以肾主之，故五脏以肾为尊。
太阴属肺，伏于太阴者，真金皇真水，真水藏真金也。出入二窍者，乾坤之门，阴阳之户，一金一水，一往一来。其中名黄迟，为收藏金水之乡，出入相合之所也。中即虚，虚即无。呼吸守中，则以天地为橐钥，活活泼泼，浑浑沌沌，密密绵绵，打成一片。圆沱沱，光闪灼，气足神足，而真形见矣。吾前之朗诵四语者，即如此解焉。 三缄逐一详察，颇有所得。
当是时也，天将发白。三缄复问 沐浴华池 四语。老叟以手指之曰： 那厢老道，善能解此，尔去询之。 三缄回顾无人，转瞬而房廊俱无，老叟亦渺。遍寻诸徒，尽皆卧于荒野。
急为呼醒，众共骇然。三缄心中闷闷不乐，直待铜钟高挂，始率诸子又向前行。每于栖止时，将老叟所言温习数十遍，雅有进境，道积日深。
无何，行至玉英关。关外一潭，水深百丈，上下舟楫不绝往来，是乃寰区第一通利所在。三缄师徒见得关前有水有山，利通四达，欲于此地寻一古剎居之。殊意是方观剎不容外面僧道居止，师徒无奈，只得宿于旅邸之中。日则遍市游行，宣言化世，夜则各归客舍，静坐习功。
荏苒辰光，倏忽已住旬余矣。一日早起，见一人头戴白巾，身穿白服，徜徉而入。旅主忙忙献茗。茗罢，即设肴馔，请之上坐。主人携瓶倚门，殷懃劝饮。白巾者喜，则急以酒进；白巾者怒，则跪地请罪。一餐之久，如此者十余次焉。三缄熟视在目，不识所以。俟白巾者饮毕别去，旅主约送数里，方始归来。是夜主人闲坐于舍，三缄出室与彼交谈。谈至意合情投，乃乘隙而问曰： 今晨主家贵客临门，肴馔丰美，贫道代为尔计，所费良多。 旅主曰： 此系常例。幸而玉英关千余烟火，每岁每家仅有一遭。如得二遭，恐将人啰唣死矣。 三缄曰： 其人究竟如何，市中敬礼乃尔？ 旅主曰： 是人出，雅号 五脏王 ，善剑术，能致人生死。故吾市中敬若神明，无敢有或慢者。 三缄曰： 彼所居何地？ 旅主曰： 以古剎为居址。故是处寺观，不准外来僧道借以暂住，皆因彼禁然耳。 三缄曰： 今居何剎，主人送之许久乃归？ 旅主曰： 春秋为上市所供，冬夏为下市所供。今在秋季，尚往上市祖师殿中。 三缄询明踪迹，次早暗带隐身旌、飞龙瓶，直投祖师殿。
首重刚入，犬吠声声。老僧见而吼之曰： 是剎不容僧道，尔宜速退！ 三缄曰： 吾非求宿于此者，乃闲游贵地，一见庙貌之巍峨也。 老僧曰： 游玩无妨，但不可高大声气。 三缄曰： 只吾一人耳，与谁谈哉！ 老僧曰： 如是，尔向东行。凡门紧闭者，毋庸开启；否则，不利尔躬。 三缄额之。
别了老僧，竟由东入。神像之室，已历数处，未见白巾者在于何所。方欲转过西廊，忽听一僧大声呼曰： 剎内还有游人否？
如有游人，五脏王将归，速速出剎！倘迟步履，性命莫保，那时休怪吾言不先。 三缄闻呼，才知五脏王领供去矣，遂暗自计曰： 若不山剎，老僧搜得，必受呵叱。吾且展开隐身旌，将身掩着，藏于密室，以候五脏王焉。
