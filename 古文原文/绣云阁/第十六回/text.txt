<strong>羊奔涧得逢仙友虎出穴又仗神威</strong>
三缄驱羊山外，群羊齐奔，彼亦急急逐之。奈羊不择地而游，三缄被荆棘勾衣，茅茨刺足，血流不止，蹒跚难行。日夕归来，匈奴视之，曰： 尔足底未能结实，故不敌茅茨之锋。 遂插铁板于炉中，俟其红时，烙及两足。三缄痛不可忍，呼号欲绝。匈奴曰： 不如是，不能驱羊山岗，何呼号乃尔？ 竟将两足烙毕，身以羊毛毡披之，首以羊皮袋覆之，俨然又一匈奴也。次早给彼荞饼，命急驱出群羊。三缄足甚痛疼，一拐一跛，勉强驱至山顶。山下涧水一泓，群羊欲饮，狂奔而去。三缄恐羊去远，不能追逐；又惧羊若有失，受辱匈奴，事处两难，不顾痛楚，随之下涧。群羊饮罢，一羊傍涧酣眠，则众羊效之。
三缄于羊眠后，席地而坐，自觉足底如焚，呻吟之声不绝于口。
复礼子领得师命，乘云空际，以查三缄，如有难临，速为援救。正从秦岭见三缄独坐于地，云头按下，意欲相近与之交谈。恐其偶露行藏，为彼窥破，于是略显仙法，指衣成毡，化石成羊，缓缓驱来，眠于涧左。连呼三缄曰： 尔羊饱否？食饼其时矣。 三缄亦问曰： 尔羊何如？ 复礼子曰： 吾羊烈甚，往往狂奔，追逐数山，始眠于此。 三缄曰： 尔羊既眠，谅已饱矣，来兹一晤可乎？ 复礼子曰： 吾正无侣，急欲与子闲谈也。 言毕，撩衣涉涧，至三缄处，两相交揖而后并坐焉。
坐已，复礼子曰： 吾兄愁颜如此其极，其殆初入是地而役任看羊乎？ 三缄曰： 然。 复礼子曰： 初任看羊，必烙足底，若无药以擦其患处，终则浓血交流，牧任难胜。匈奴恶之，必加鞭笞之苦。 三缄曰： 吾于斯时，已不聊生，再加鞭笞，有死而已。兄属何名，步履若是其健乎？ 复礼子曰： 吾傅姓名理，始以访友求道四方，继恋功名，参及胡将军行伍。前剿匈奴败绩，为彼所擒，已受五年看羊之役，不惟足底坚实，而且荞饼惯吃，雨雪风霜久不畏之，故强健乃尔。 三缄闻而泣曰： 吾不知若何而后如君也。 复礼子曰： 必历四五春秋，方能强剑然子初到，难受此地烟瘴，吾有药一贴，掬水而饮，非但烟瘴可避，而足自步履如常。 遂取药身旁，以予三缄，三缄立而跌者再。复礼子曰： 尔全不能行动耶？ 三缄曰： 不能。 复礼子曰： 尔不能行动，今夜露宿于此，虎狼一至，安保尔躯？ 三缄聆言，大声哭曰： 愿死虎口，以了一生。 复礼子曰： 毋泣毋泣，吾且扶尔至涧，掬水饮药。 三缄起，手抚复礼子两肩，一步一停，曳踵而至，躬身掬水，将药饮之。昏绝片时，苏来觉得精神爽快，以足踏地，其痛若失。
三缄谢曰： 服君药饵，不啻仙丹，倘能得脱牢笼，仍归故里，兄与杜公恩德，吾必报之。 复礼子曰： 斯言既出，不可忘也。 三缄指天誓曰： 若忘斯言，有如是日。 复礼子曰： 此山虎狼甚伙，惯盗其羊而食，每于牧罢归去，匈奴磬点其数，如或欠一，鞭笞定所不免。吾有异术能化石成羊，兄羊如被虎狼所吞，向石呼曰： 尔石来，尔石来，吾今换尔入羊胎。
速速化，速速化，化作羊儿回去罢。吾奉紫霞命，弄假可成真。 只此数言，石化为羊，以补其缺。 三缄将口诀记下，复礼子用手一指，石果化羊，旋化为石焉。化已，又语之曰： 是山虎狼不但食羊，即看羊人多被吞嘧，教尔一咒，虎狼纵近尔体，亦不过舌舐鼻嗅而已。 三缄曰： 其咒如何？ 复礼子曰： 我是天仙体，牧羊将他倚，山神听我令，化为木石侣；虎狼宜速避，莫违天律语。尔见虎狼则念此咒，但须稳坐毋动，如其畏而奔走，必不利尔躬也。 三缄一一记之。复礼子曰： 日已西坠，吾途尚遥。 言别一声，驱动群羊，竟投山后。
三缄返，匈奴点明羊数，又予荞饼。三缄吃罢，倚檐而卧。
天晓驱羊向左，山左之草，更见葱茏，群羊济济趋奔，争夺而食。后一驱羊者呼曰： 是地不可牧也，若再前驱，尔羊莫保。 三缄曰： 草绿缛而深肥，羊腹易饱，何不可牧？ 其人曰： 中有怪物，善能噬羊，如何牧之，早已草色无存矣。 三缄闻言，忙将群羊驱转向北。北面牧羊者众，三缄所牧有四五头入彼队中，其心以为驱归之时自然各理各队，不料匈奴牧子惯以己羊驱于人牧之旁，人羊一入彼群，即为已有。驱归，主点其数，多得者厚赏。三缄初任此役，未识其中诡谲，毫不介怀。
彼牧羊者恐三缄见号择认，故将驱羊竹杖，向羊绕之，羊遂合群驱之而去。三缄呼曰： 吾羊四五入尔群内，尔何不辨其号而驱去乎？ 牧羊者曰： 吾队无尔羊，毋得妄认。 三缄曰： 羊入尔群，不过片时，胡即谓为尔有？ 牧者不答，三缄入彼羊群择之。牧者怒气勃勃，将三缄扭卧，毒手相加。三缄体弱难支，昏绝在地。牧者释手，驱羊竟去。
紫霞真人适登讲道台，呼及群弟子排班听道，将道讲毕，向复礼子而言曰： 三缄牧羊失羊，已为得羊者殴毙。尔急入尘世，以丹活之。 复礼子曰： 三缄受磨已多，师胡弗稍解一二。 紫霞曰： 是非尔所知也，譬诸尘世之子，迷于嫖赌，为父母者，先教以甜言，不听，继加以夏楚，亦不听。父母见其心性难于移易，欲置之死，或遇亲友劝解释之，而其作为仍复如前。父母无可为情，任之而已。子见父母不加责斥，忌惮愈无，必至于金尽身穷，几乎莩死，始转念而深厌嫖赌，卒能成家登富者，何哉？磨炼精、迷阵破也。三缄自入名场，以至于今，迷阵尚深，道心未动，弗使之一生九死，安能磨出白玉精金。不然师命脱化红尘，岂不思一磨不使之受乎？ 复礼子曰： 红尘真似海，陷溺日愈深，不怕天仙子，难跳陷人坑。 紫霞曰： 凡由仙入世，不有指点，终坠孽海，所以俗子炼道能出尘者难，入尘而思出尘者更难。尔等既已成真，思凡尘心切不可抱。 言已。退入仙府。
诸弟子谓复礼子曰： 师命尔持丹以救三缄，可速去之。 复礼子诺，去车驾动，竟坠岭头。瞥见三缄仰卧于地，忙纳丹口内，顷刻魂归躯壳，犹然大哭曰： 还吾羊来。 复礼子曰： 尔羊安在？ 三缄曰： 吾羊误入尔队，尔可不分皂白，竟驱去乎？ 复礼子曰： 尔其急起，要羊不难也。 三缄渐渐清醒，将复礼子谛视一遍而泣曰： 尔傅兄乎？ 应之曰： 是矣。 三缄曰： 吾驱羊至此，误入人群，彼不辨明，占驱之去。吾不服，入群择之，被牧羊者毒殴而昏，不醒人事。兹遇傅兄救吾于既死，恩固大矣，然吾羊不得，乌能对及匈奴？恐承兄恩活于此时，难免鞭死于今夕。 复礼子曰： 要尔之羊，易如反掌耳。 三缄拜而求之。复礼子以手招曰： 失羊来，失羊来，毋入他群惹祸胎。急急归，急急归，仍与羊群共一堆。 偈甫毕，突来四五羊入群内。三缄恐非己之所失，试查其号，果故物也。方欲拜谢傅理，遍寻不得，以为牧羊异地矣。
自此见牧羊多处，暗向别地驱之。
时届秋深，三缄牧羊云岭，遥闻年少匈奴处吹笙，触动杜公相别之情，与言宥罪归都之事，不觉心腹如割，泪滴羊毡，望着南关大哭，曰： 孤身如雁在辽阳，思及高堂暗自伤；望见南关魂欲断，频将消息问苍苍。 正伤感间，忽听唤羊声，极目相视之，乃一年少牧子驱羊岭左。三缄畏甚，将羊驱至岭右。彼见三缄驱羊右行，即以所持竹杖插于地，群羊惰而皆眠。
三缄见彼羊已眠，不复他适，独坐于老树之下，默默不语，泪滴胸襟。
顷之少年亦至，与三缄并肩而坐。三缄恐如前日匈奴毒手相加，起而避之。少年曰： 君毋避吾，吾亦大朝子民，误入此地者也。 三缄聆其言善，乃详问曰： 尔胡为而至此？ 少年曰： 吾父石蕴山，翰林学士也。吾甫六龄，母即物故，后母悍毒，刻待吾身，幸父送吾读于同年家中不受罗织。自父没后，宦囊虽饱，为后母所掌，后母所生弟妹锦衣有余，吾御敌寒而不足，且日加打骂，弗堪聊生，吾畏归，寻至舅爷家下，傍舅爷为生活计。舅爷见吾伶俐，携与为侣，贸易江湖。前岁贩贸南关，正遇匈奴抢掠，舅爷遭戮，吾身被擒，因此役任牧羊，常受奔走之苦。今见尔牧羊无偶，知必为匈奴所掳者。得同地之人而相与语之，庶胸次宽而愁肠少耳。 三缄曰： 吾以名误，尔以利误，可知名利二字，福人不少者，祸人亦不少也。 少年曰： 尔又胡为至此？ 三缄见彼此同病，且泣且诉，尽道其由。少年闻之，亦伤感不已，曰： 从此尔我合为一体，每日来兹，伙牧群羊，归则各认其记。 三缄诺，二人于是深相亲爱，不啻乃弟乃兄。牧至日西，各驱羊群，依依不舍而返。
次日，三缄后至。少年曰： 尔来何迟也？ 三缄曰： 吾由雪岭直下，较左旋更捷。殊至岭上，前面匈奴牧子约有十数队，吾侵羊乱，俟彼去尽，然后驱羊来此，所以稍迟。 少年曰： 可将群羊驱至草茂处，使彼饱餐，吾与兄席地闲谈，而商暗逃之计。 言刚至此，遥见对山羊群四散，牧羊者或梯树而上，隐于叶密之中，或向崖而奔，潜于石缝之内。三缄曰： 是何事故，人羊慌乱如斯？ 少年曰： 是必虎狼出穴，捕食人羊，险莫过于此者。 三缄曰： 对山有恶兽，吾与尔禁步勿入，谅亦无妨。 少年曰： 无山无虎狼，但出有其时，亦无滥嚼人羊之理。所畏者今日彼山既出虎狼，是山不知又在何日。 三缄曰： 虎狼欲出，可前知乎？ 少年曰： 山风狂卷，次日定出。 三缄曰： 如是，是山未动狂风，明日谅不出穴。 
言犹未已，忽见一虎衔一牧子，飞奔前来，后面一狼奋力驰追，似欲争夺其人而食者。一时狂风四起，虎啸之声动摇山岳。二人骇极，忙至树下。少年先梯上树，三缄上而复下者累累。少年以索缒地，三缄随索而上，坐于枝间。但见无数虎狼，张牙舞爪，羊群溃乱，四散纷然。幸而对山之羊奔过是地者甚众，虎狼各攫其一，无尔无踪。三缄曰： 天已昏黑，群羊不知所往，乌乎归？ 少年曰： 虎狼出穴，即匈奴亦紧闭门户。尔我敢下是树，自讨丧亡哉？ 三缄于是稳坐枝头，不敢声张。
三更将近，大雨如注，赖此树枝茂密，不能湿及羊毡。大雨停时，微出月光一线，可以视及里许。少年惊曰： 完矣，完矣。山魈出矣！ 三缄低声询曰： 山魈安在？ 少年附耳告曰： 前林外身长丈许、目似灯球者是也。 三缄曰： 山魈之出，又将何为？ 少年曰： 捕人而食耳。 三缄曰： 如彼来兹，将何以御？ 少年曰： 听其自然，应死山魈，乌能逃却？吾与尔且隐身不露，以避其锋。 顷见山魈往来，愈聚愈伙。有至高者，有低于至高者，四面窥伺，时而自相舞斗，为胜者哀号震地，骇人闻听。
是山左崖下忽然一声响亮，如万钧石坠，声停后来一伟汉，高过山魈。山魈见之，群皆俯首。伟汉一一披其额，山魈隐，彼亦下崖而没。三缄曰： 伟汉为谁，何能伏及山魈？ 少年曰： 此山王也。凡山魈虎狼，皆为管辖。许出则出，弗许则不敢，故山王一至，而山魈俱隐焉。 三缄曰： 山魈狼虎而外，别无怪异乎？ 少年曰： 天地之大，何所不有。 言此，树下忽然牛喘。二人俯视，见无数巨兽，头生三角，毛深尺余，一步一鸣，声传吻吻，前倡后和，若有数十之多。或倚树而擦其皮，则全树摇摇，几为颠扑。此物甫去，山巅复出一物，长约数丈，粗如桶底，口吐红珠一粒，闪灼光明。三缄曰： 此何物乎？ 少年曰： 此乃老蟒抛珠耳。 三缄曰： 擦树巨兽，又何名耶？ 少年曰： 吾不识也。 
一夜之间，二人胆碎心惊，未敢闭目。天晓群物不见，二人下得树来，遍呼其羊，无有形影。三缄曰： 羊群如失，何以归见匈奴。 少年曰： 虎狼出时，羊亦寻穴合住，不敢乱散，散则必受吞噬。可由山右寻之。 寻不过箭地途程，瞥见崖间有一石穴，少年斜斜直上，视已笑曰： 尔我之羊，尽在其中。 以杖邀之，二队俱出，各点其数，无一失者。二人喜极，驱至山腰。少年曰： 腹甚馁矣，可急驱归以求荞饼。 遂驱羊向左，三缄向右，相别而回。匈奴点视无缺，予以荞饼曰： 今日暂歇，明日再牧。 午刻另赏牛羊肉食。三缄只食荞饼，而弃牛羊肉焉。
食已出外，下望南关甚近，切念思乡，回视匈奴无人窥伺，暗暗逞步偷下南关。孰料匈奴见之，忙然追至，扭发而归，曰： 娃子思逃乎？吾必卖之。 三缄不能辩。匈奴恨甚，每日只予一饼，三缄不能裹腹，幸少年常常分给，不至啼饥。他日驱羊山侧，仍望老树而来，羊已饱而同眠少年未至。正盼望不已，突见山右一虎，飞奔身旁，思及傅兄之言，念咒稳坐，虎至，以爪戏抠羊毡，又以舌舐其口鼻，久则傍身而卧矣。三缄乘隙奔窜，虎若始其为人也者，随后驰追。三缄气逼力微，绊石倒地。虎方举口，旁一红须大汉以鞭击之，虎哮而逃。
三缄见虎已远，微微起立，不意复来数虎，直入羊群，各啮一羊奔去山巅。三缄曰： 牧羊此地，已受无限艰辛，又兼山多虎狼，谅不死于饥寒，必死于毒兽，与其生遭挫折，不若投入涧内，死尚安然。 刚欲抱石而投，少年忽至，询其所以，三缄悉道其由。少年曰： 受得艰苦，大器方成。尔且暂留残躯，俟匈奴朝贺乃王时，乘间逃之。 三缄聆言，投涧之心遂止。少年曰： 今日匈奴命吾易羊他所，不能久候，明日再晤可也。 言罢而去。三缄查点羊数，已缺其三，照偈诵之，石果化羊，以补其缺。三缄喜，合队驱归。匈奴曰： 此后尔毋牧羊，明日随吾易羊他方，自享安乐。
