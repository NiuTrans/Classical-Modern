<strong>朝上皇通明拜舞封仙品人物同沾</strong>
三服曰： 有何难解？西方虽属佛地，还是与人间相同。屋角有蜘蛛，花间有游蜂，宫内有报晓鸡以及芭蕉等物，依然傍殿宇而种植焉。 狐疑曰： 尔言如人间一般，凡物俱有。吾问尔，人间有如此大之蜘蛛、游蜂乎？亦有如此大之鸡母、芭蕉乎？ 三服曰： 西方竺国，天上也。天上之物，自必大于人间。 狐疑曰： 尔言如斯，吾亦不与尔辩。这是甚么皮子，酷肖人形耶？ 三服曰： 在哪里？ 狐疑曰： 在此。 
三服向前观之，曰： 乃是鬼皮也。 狐疑曰： 是鬼皮也，何人所剥，如告到邑宰，其罪恐难免焉。 三服曰： 为何鬼脱其皮，却要告到邑宰？ 狐疑曰： 吾见世上大家巨族，父母一死，满身绸缎，兼以保尸，金玉之器，安于棺内，声闻于外。盗儿恋此财宝，暗里掘坟，开棺剥他鬼皮。遇事之家告诉官宰，官宰饬役捕获，必立毙盗儿于杖下。何西方竺国，亦剥鬼皮如尘世者？如其将彼捉住，岂不是要问斩监候乎？ 三服曰： 是鬼皮也，乃鬼自脱，非盗儿所剥耳。 狐疑曰： 鬼能脱壳，则鬼又长生不老矣。是正直聪明的长生不老，不惟无害于人，而且能佑于人。若是弄人腰疼，使人头痛，在乡村市镇饕餮水饭，与夫自死不正，寻代害人之鬼亦脱壳不老，能不长这世害耶？ 
三服忿然曰： 尔与吾言何左也？吾言鬼皮者，乃云牙等入池沐浴，将鬼皮脱去，还他骨节，而今有形有体，成了人身也。何吾言东方，而尔言冬瓜乎？ 狐疑曰： 如此，云牙诸兄今就好了。 三服曰： 好在何处？ 狐疑曰： 人死投生，又要从孩子儿缓缓的长。云牙道兄等付还骨节，生来自大。且回家去，有父母者尚可尽孝，有妻儿者尚可团聚，岂不是好？ 三服曰： 尔言差矣。吾言还他骨节者，是沾文佛恩光，在换骨池一沐身体，尔等异类躯壳概行脱之。即吾与云牙之鬼皮，亦属如是耳。 狐疑曰： 异类沐浴，即换了人皮子、人骨节。如人类沐浴，不是得了双人皮？ 三服曰： 双人皮有哪点好处？ 狐疑曰： 双人皮的好处吾却不知，但吾爱他面皮甚厚，不识羞耻。比那识羞耻的，德事做得出来些。 三服曰： 无羞恶之心非人。既心无羞恶，何事不作？何若面皮稍薄，羞于作事者之为美乎？ 狐疑曰： 吾等随师云游，所过市镇多矣，所遇男妇众矣。而其中之全无羞耻者，殆不止双皮也，恐有十余层焉。 
所言至此，三缄呼曰： 诸弟子可速整顿衣冠，仍回紫霞宫去。 正心子曰： 宜急行之，毋容稍缓。 三缄诺，顷将弟子等带回仙府，重参紫霞。
紫霞见得异类弟子个个换了人形，不胜欢欣。当命童儿捧出仙衣数十套，依其形之大小长短而服之；又命捧出道冠数十顶，随所慕而择之。衣冠整齐，紫霞登于中坐，命复礼子教以朝见之礼。
趋跄进退，事事教妥，已到晨曦。遥闻半空鹤唳鸾鸣，龙吟虎啸。紫霞曰： 群真至矣，诸弟子可出迎之。 三缄忙率徒从，趋出宫门，仰见虚空万朵祥云，闪闪而至，群真内骑龙、骑虎、骑鸾、骑鹤纷然不一。三缄及诸弟子迎入紫霞仙府，一一参拜。参拜毕，诸真向紫霞曰： 朝之礼可教熟乎？ 紫霞曰： 已教熟矣。 诸真曰： 既然如斯，朝见上皇，是其时矣。 紫霞于是遂同诸真，统领三缄与正心、诚意、复礼、虚灵、灵昧诸子并三缄徒众，自投南天。
刚到南天门，月宫妲娥吹动玉笛，击动金钟渔鼓，迎迓新仙。三缄师徒入得南天门内，先拜社令，然后拜及司此南天诸神。拜余，竟向通明而去。到了通明殿外，紫霞嘱三缄曰： 尔师徒即在殿左升仙院内立候，师与群真等齐至候圣宫候之。 俄而玉鼓频催，金钟响亮。诸真知是上皇登殿，一同来在殿下，候旨传诏。上皇登殿后，即传诸真。诸真朝见毕，上皇曰： 今日早朝，无他政所议，特为阐道一事。而今道已阐明，尔紫霞可将成真名儿，按册传宣，鱼贯而入。 紫霞得旨上殿，将册呈于御案。上皇殿册细视，见其名数济济，圣心大悦。遂命仙童排执花红： 凡点名上殿者，必簪花披红后，方见朕躬。 紫霞奏曰： 上皇命臣按册唱名，宣入朝见。人、物二类，何者为先？ 上皇曰： 先召三缄，次召七窍。二仙召后，先从人类，次及物类焉。 紫霞得旨上殿，高声唱曰： 上皇有旨：先召三缄，次召七窍朝见。 三缄得旨，缓缓步上通明，御乐楼头音乐齐奏。
行至极乐门外，仙子与三缄更换龙风仙衣，簪了金花，披了红绫，导引童儿手执花幡，引入极乐门。遥见通明殿内霞光闪灼，儒祖、佛祖、道祖、首相、亚相、内相、副相、玄天上帝排列左右；阶下有十大元帅、雷公、雷母、风伯、雨师，气象森严，正中王天君手执金鞭，火光万道，以下群真众圣，塞满殿庭。
三缄来到御阶，童儿呼礼，拜入殿中跪下。上皇见而喜曰： 三缄阐道有功，不负朕旨。朕心在喜，封尔为虚无真人。 三缄九叩谢恩，跻入真人班位。次日七窍，亦如三缄之赐，拜舞已毕，上皇封为虚心真人。七窍谢恩退归班位。
二子封旋，紫霞复照册中唱曰： 冲云阁八道及紫光、尽伦、尽性、知足、豁达、傲性、白玉子、石坚子等入殿朝见。 八道等众依序而入，朝见后跪于殿中。上皇曰： 世道浇漓，人心险诈。能敦五伦者，固寥寥无几；至能修先天大道，不入旁迕而成真品者更不多见。独尔等勤勤学习，心恒不变，甚喜朕衷。朕封尔八道为中界用道真人、昌道真人、明道真人、望道真人、统道真人、取道真人、探道真人、成道真人。八道外，朕封尔为中界紫光真人、玉白真人、石坚真人、傲性真人、知足真人、尽伦真人、尽性真人、豁达真人。 人道男班封毕，个个谢恩而退。
紫霞高声唱曰： 人道女班中听点：善诀、雪青子朝见。 二女拜跪毕，上皇曰： 天地有阳必有阴，有昼必有夜。白天地分有阴阳，世上乃有男女，而今尘世妇女无知，所犯淫逆诸般，难以枚举。若以巾帼女子，而能习成大道，恒不数觏，兹喜尔二女习成朝见。朕封尔为中界善诀元君、雪青元君。 二女谢恩，退入殿右。
紫霞又高声唱曰： 物道男班听点：三服、弃海、狐疑、狐惑等入殿朝见。 三服等众各依其序次第而来，极乐门前将礼行余，同入通明拜舞。上皇曰： 异物至蠢，然知炼道成真，若此其众。胡以人灵于物反贪四害，迷却本性，所行者概属忤逆诈奸，未闻有如异类炼道之诚，亦无有如异类成道之多也？朕不尔负，特封尔三服、弃海、狐疑、狐惑、乐道、西山、椒花子、蜻飞子、善成、蛛龙、敛心、入道、体道、习道、化慈、学慈、习慈、抱慈、绣雾、云牙、道烈、传道、束心、慈祥、破迷、金光、火炼、刚克、柔克、卫道、护道为下界真人。 诸子得封，谢恩而退。
紫霞见男班已退，复点女班，高声呼及珠莲、翠华、翠盖、紫花、凤春、金光、龙女、紫玉、桃英、棠英、榴真子、了尘子、醋枉、从善、餐云、在云、弄月、回念、凤女，俱从极乐门拜入通明殿中。上皇曰： 异类中不独动者能修，即植者亦能修之，以成正果。朕隆褒奖，特封尔等为下界元君焉。 诸女道士亦各谢恩退下。
一一封毕，上皇顾盼左右，笑容可掬而言曰： 凡今番护道仙神，俱从本职外加升一级，进阶一品。 诸真谢恩后，紫霞奏请，命诸真人将三缄师徒送入瑶池，以复懿旨。上皇允奏，退去后殿。
紫霞与诸真等，遂将三缄师徒导向瑶池而来。无何，瑶池已到。诸真谓三缄曰： 吾等入奏，尔可统尔弟子池外候着。 言已，竟入瑶池。司花仙女见而请曰： 诸真齐到瑶池，有何所议？ 紫霞曰： 吾辈有事面奏王母也。 仙女聆说，忙忙入内奏知王母。王母闻之，展开无忧门，出坐慈云殿。群真入，拜舞已毕，同声奏曰： 前承王母懿旨，阐道人间。而今道已阐明，恩沾尘世，又得上皇赏赍，将弟子一一封诰。兹特导至，以谢恩声。 王母曰： 如是，速传月宫乐部，来迎新成仙子。 片时之际，乐部偕来，玉笛银笙，袅袅不断。紫霞于此趋出殿庭，带了三缄师徒齐入瑶池，朝见王母。
