<strong>背福海三妖丧命遇不情七窍迷心</strong>
山阳东百里许，有石壁数仞，埋没于茂林之内，崖半一洞深遽难窥。洞外红梅一株，大可合抱，每到十月，花开甚艳，香气逼人，而且花盛开时，洞口云霞飞腾百丈。往来樵子见此奇异，有谓为狐怪所化者，有谓为蟒精所化者。不知老梅得日月精华，成一妖姑，自号宅女，常住洞内苦苦修炼，不贪尘世荣华。炼道多年，飞升未获，暗自恨曰： 吾自炼道不辞艰苦，此身究不能飞升碧落，朝见上皇，封为仙真，殊不满乎吾意。
今日愁闷更甚，何妨驾动风车，四境闲游，或得一同类以相参，而飞升有时，未可知也。 意计已定，将袖一展，妖风微起，其身摇摇，竟至半空。
游倦欲归，忽见西南隅上黑云一缕，直投东角，宅女谛视良久，奈云黑如漆，不见内面之仙。心恐上界仙真闲游天外，如一触犯不利，乃躬急将妖风拔下七分，向洞府奔回。约奔数里途程，回视黑云亦从而至。宅女暗计： 吾将风车扭转，以阻其路，视彼云内究是何仙？ 挺立片时，黑云已至，中所立者，乃一女仙也。宅女呼曰： 云里仙姑，其来何从？其去奚往？ 女仙曰： 尔欲询吾行止，须将车驾品立，以便相谈。 宅女果然摇动风车，两相品立于云表。见礼毕，低声询曰： 仙姑道号何名，所居何a？ 女仙曰： 妾贱号意淫，所居洞府名曰意马。 宅女曰： 炼道多年？ 意淫曰： 已数百春秋矣。 宅女曰： 尚未飞升耶？ 意淫曰： 未得同人参厥元机，故至今尚在妖部。 宅女曰： 尔言妖部何物所成？ 意淫曰： 杜侍郎次子名号美仙，俊秀非常，生平意念好淫，以此殒命。侍郎恨甚，命仆舁至五牛山下，草草安厝。未逾三载，圹崩躯出，被虎吞食。因心隐圹底，未露其形，得日月照临，能化人形貌，后遇吾师福海，教以炼道方儿，数百年来，始克驾雾乘风遍游四境。此愚妹出身之丑，不堪为姊告也。而姊又属何妖部乎？ 宅女曰： 妹属红梅所化，炼道有日，未能飞升，故驾风车访求同志，不意与姊相晤，是修道有缘也。可诉造修之多寡，以定少长之称呼。 意淫闻而喜甚，争先诉之。
宅女曰： 如是，则我居长矣。 遂相拜舞，结为姊妹。拜舞后，宅女曰： 既已结盟，须朝夕共处，以炼大道，妹归姊洞乎，姊归妹洞乎？ 意淫曰： 姊妹之道尚未深得，不如同拜福海，时聆训诲，则道易入而仙易成焉。 宅女曰： 尔师福海居于何洞？ 意淫曰： 洞名皮象，历此不过百里。 言已，各乘风车，向皮象洞而来。
行至中途，忽闻腥风卷动，宅女惊曰： 此何风也？如是之狂？ 意淫曰： 此恶心蟒也，常于是地害诸百姓，所食男女，实繁有徒，吾妖部中无不畏其酷烈。 宅女曰： 吾姊妹避向何地？ 意淫迟迟言曰： 暗从东去，可以避之。 殊意恶心蟒早知二妖女路过于兹，直向前来，持戟挺立，大声吼曰： 二女妖将向何往？ 意淫曰： 皮象洞中师参福海耳。 恶心蟒笑曰： 有其师参福海，不若投吾之为愈。 二女不服，驱风而行，恶蟒从后逼迫，不离不即。二女掉身相斗，斗未数合，势不能敌，向北逃奔。正危急间，当头绿云卷动，青光按下，一红眉大汉凛凛威风，谓二女曰： 尔为何妖所逐？ 二女曰： 恶心蟒耳。 大汉曰： 尔隐吾后，蟒来吾自伏之。 移时恶心蟒追至，突见大汉，俯首逃去。大汉驰追数里，不及而归。二女询曰： 恶心蟒何畏子之甚？ 大汉曰： 毒甚于恶。蟒名恶心，不过得一恶名，心犹未毒，吾乃毒心蛇所化，彼乌能敌乎？ 二女曰： 果尔，既承君救，切毋起毒意于我辈。 毒心蛇曰： 尔师福海，吾辈常被其恩，毒尔何对尔师。尔速去之，不然恐意外发生，无有救之如我者。 二女唯唯。拜罢大汉，真向皮象洞而趋。
趋至洞前，将风车按下，入见福海。福海问意淫曰： 与尔同行者何人？ 意淫曰： 梅妖，宅女也。 福海曰： 彼来何为？ 意淫曰： 拜师为徒，祈传炼道之方耳。 福海曰： 吾道甚浅，安能为人师？ 宅女曰： 闻得妹妹言师道高法妙，故倾心羡慕，特来洞府，一沾化雨之施。 福海笑曰： 此皆意淫弟子一番虚誉，其实吾有何能。 意淫曰： 宅女姊姊求道甚诚，吾师何妨收入门下。 言已，目视宅女。宅女会意，恭身下拜。礼毕，福海曰： 妖部成道不比乎人，妖部学道亦不同乎人，尔可将平日所能者显之，俾吾视其未能者而教之。 
宅女闻言，向师拜舞，复向意淫一礼。度出洞外，将身化作厉鬼，行走如飞；异时又化为兽、为禽、为马、为牛、为犬豕之属。化已，仍向师拜舞，立于其旁。福海曰： 尔欲求道，尚属禽兽居心，无怪至今不能飞升天府。 宅女曰： 何为禽兽居心？ 福海曰： 心者，皮之象也，心在禽兽。故所化无不禽兽。尔等若欲飞升，可向后洞苦读《黄庭》。待读熟时，为师次第指陈，然后由浅入深，由深入妙，金丹大道方能成焉。 二女领师教谕，果读《黄庭》于后洞。读至数月，不得入道之方。一日，宅女独至洞前，跪向师座询曰： 弟子诵读《黄庭》已数月矣，而乃毫无进境，其故何哉？ 福海曰： 读《黄庭》而不得其道，皆由于心之多杂，故膈膜如是。尔速归洞，以清心为务。心清后，便日有以进之。 宅女遵命，复与意淫静坐月余，不堪纳闷。二人商议曰： 如此拘执，实难安身，今日辞师前后山中游玩片时，有何不可？ 计定，辞别福海。
福海曰： 学道人心宜活泼，不可执拘，但山水之间，头头是道，尔欲游玩，须入目即悟，毋徒作山水观也。 二女曰： 然。 将移步矣，福海又曰： 毋得久游，别洞亦毋得滥入。 二女谨遵师教，各逞妖风而去。
游至山后，突遇坏肠洞枯腑么姑乘风前来。二女见之，各相拜舞。么姑询意淫曰： 与尔偕行者，其梅妖乎？ 意淫曰： 是矣。 么姑曰： 如是，请入吾坏肠洞中，共谈妙道。 二女喜，拥风随往。片时至洞，么姑导入，煮酒畅饮。饮至半酣，宅女曰： 闻得么姑道甚高妙，何居尘世久未飞升？ 么姑曰： 妖部飞升，必先炼道，道将炼成，不得男子阳元为之一助，难以得道。 宅女曰： 世间男子多矣，么姑胡不盗之。 么姑曰： 人无仙骨，阳元何用？如有仙子临凡，得盗其精，飞升可立望耳。 宅女曰： 安得此人而助道乎？ 么姑曰： 不患不得，特患不求，吾三人且结为姊妹，遍游天下以寻之。 意淫曰： 其奈背师何？ 么姑曰： 尔师之道练习甚难，不如就此捷途，得道最易。 
三妖言毕，游行空际，四境观望。忽然清气一股，若隐若现，若远若近，若有若无，绕于天半，旋转不定。三妖云头高上伫立谛视，见得前面大道之中，一弱稚书生扬鞭而至。么姑曰： 此书生姊姊知否？ 二女曰： 不知。 么姑曰： 是人系虚无子，奉紫霞真人命临凡阐道，名曰三缄。今游此地者，为访七窍也。 宅女曰： 七窍又属何仙所化？ 么姑曰： 虚心子耳。 宅女曰： 此人元阳可盗乎？ 么姑曰： 正欲觅之，何不可盗？ 宅女曰： 盗之如何？ 么姑曰： 男子所悦者美色，吾与汝化为绝色佳人，在于前途化一朱门大第，待其将至，吹气成雨，彼必借大第以避之。姊妹于是媚献，乘机盗彼元阳，何难之有？ 宅女曰： 阳元既盗，彼得生乎？ 么姑曰： 人世妇女盗精产子，盗之甚，生且不得，况吾妖部？ 宅女曰： 何日盗之？ 么姑曰： 此日可也。 言已，吹雾迷天，隐身而去。
三缄自别五常，策马加鞭，望山北进发。正思访求七窍不得，口里吁嗟。青衣小童曰： 公子急行，天将雨矣，恐如大梓树下抱膝而卧，安知此地又有五常其人乎？ 三缄方欲加鞭，雨已当头，转过山坳，见一大第，未闭首门。主仆皇皇，避于其内。忽一老仆出而惊曰： 尔盗耶，胡弗通问主人，而遽入室耶？ 小童曰： 吾主仆途中遇雨，避身天地，偶尔门首暂为避之，尔即以盗视吾，何不情也！ 老仆转怒为喜，曰： 不识公子主仆临此，言词误触，须高见焉。然天已傍晚，公子贵人宿此何堪，吾家主翁极贤，待吾禀知，自请入室止宿一宵。 小童曰： 如是承情多矣。 老仆入，未逾片刻，果一老叟扶杖而出，问罢里居名号，即请升堂。香茗献余，邀至西廊，设筵相待。酒罢，导入卧室，牀榻帐被，精华可爱。老翁语言三两，辟归寝所。
三缄一人独坐榻中，不知小童又卧何处，身倦欲寝，突然帘钩响亮，一美携瓶而入，笑谓之曰： 吾父恐公子口焦思饮，特遣妾身送茗一瓯，与君解渴。 三缄俯首羞涩不答。美女曰： 公子何诚笃乃尔。妾家男儿无几，父遣妾携茗者，是心爱公子也。妾未羞而公子羞之，岂男子尚欲避女子耶？ 三缄愈俯首不答。美人置瓶案上，坐榻而戏。戏未一刻，又入二美，并坐身侧，媚献百般，三缄心中毫不一动。三美无奈，搴帘出室。
宅女曰： 此子至诚若是，将如之何？ 么姑曰： 现形以毒，纵弗能盗精，亦必能噬其肉焉。 二女曰： 妙，妙。 遂转身进内各现丑形。紫霞默会得知，持麈化为丈八金身，六臂三头，吼声入室。三妖各持器械，相斗紫霞。紫霞以雷诀震之，三妖避之不及，同丧于此。紫霞去，三缄苏转，举目一视，铜钲挂树，大第茫然，主仆二人同卧老松树下。三缄呼仆，仆醒，见无大第，诧异不已，遂禀三缄曰： 公子远游，为访良友，然天下良友多矣，何必定在七窍？况异地又多妖属，倘被吞噬，主公主母畴奉百年？以仆思之，不若仍返里闾缓缓访寻，未为晚也。 三缄以昨夜遇妖故，心犹恐惧，即依小童所说，向梓里而归。
七窍因访三缄，亦作长途之客，遇名山则登山观望，遇古剎则居剎流连，行无定方，止无定所，已不知几经日月。时至檐飞冬雪，山外梅开。仆曰： 冬尽腊来，岁将除矣，公子不归，主母在家必倚闾而望。徒以一友之故而抛弃老母，孝于何有乎？况读书士子，无友不可以交，何必听疯道一言，奔走风尘，受尽雪夜霜天之苦，试心扪午夜，恐为公子所不取耳。 七窍曰： 仆言金玉，吾深德之。但历除夕，尚有月余，再向山北一游，或得幸遇良朋，亦未可卜。 仆曰： 游更远矣，归期何时？ 七窍曰： 准以冬尽为度。 仆曰： 公子毋以遨游之乐，而流连不返也。 七窍曰： 吾言不逛，尔可随吾向北山而投焉。 仆诺。七窍策马前征，游到山北，宿于旅舍，暂止征车。
山北之西，有一巨潭，潭内一猿，能飞行半空，千里程途，顷刻可至。凡有来潭捕鱼者，必先祝告，然后敢下网罟；不然，则波兴浪起，多丧潭中。此猿之名，渔人无不知之。潭上崖列如屏，中有老狐，修道千载，能知未来过去。一日，猿游潭外，老狐见而言曰： 近日山北有仙子来游，宅女三妖欲盗其精，而皆死于紫霞手内。吾甚不服，以其视吾妖部如草芥也。 猿曰： 如何报之？ 狐曰： 紫霞命虚无子投生阐道，常有仙真护卫，毒之甚难。今来游此地者，亦紫霞门徒虚心子所化，但彼心中不服虚无子负此大任，其临凡者原欲坏道而来也。吾与尔可先将虚心子迷弄，以使彼为坏道倡。 猿曰： 如何？ 狐曰： 彼妻能守闺门正道，夫妇居室，毫无媚态，彼常以不情呼之。 言甫及此，猿曰： 是妇正大如斯，又将何以为迷弄为法？ 狐曰： 尔性多淫，暗入彼宅，将此妇吞却，像形化之。待彼归来，迷以酒色，则他日坏道，不患无人。 猿曰： 如是，一则盗彼元阳，以助成功之务，一则竦彼坏道，以复三妖之仇。 狐曰： 事不宜迟，虚心子刻日将归，可先设罗网以待。 猿曰： 吾去，此潭谁人摄守？ 狐曰： 吾自代尔兼摄焉。 猿闻此言，与狐别去。是夜不情卧榻，猿毙而吞，仍化其形，家人无有知者。
七窍来至山北访寻三缄不遇，残冬已将过矣，又被仆人催促，只得扬鞭策马，向桑梓而遄征。路由白翠山边，一道长唱偈前来，见七窍而揖之。七窍下马回拜，与老道并坐松下。老道曰： 于今归里，妻可弃黜。 七窍曰： 夫妇居乎五伦，况又娶之老母，焉敢轻弃？ 老道曰： 如不弃之，必为子迷。 七窍曰： 吾妻绝无媚色，吾常呼为不情，真巾帼丈夫，女中君子也。何以黜也？ 老道曰： 不情者前日之态，不情而反以多情者，不意之遭。子得多情，岂不为多情误乎？ 七窍曰： 老道劝人黜妻，正所谓不情矣。劝人弗黜，而剌剌不休，不情也，而又多情矣。 老道曰： 其中妙理，子不能识，然吾不忍见于迷于不情，赐尔符篆一道，佩而归家，自有感应。但恐长舌迷子将符焚之，则坠其术，无可救药矣。 言罢，飘然竟去。七窍收得符篆，佩身而行。路过芒山，山有老獐，亦知七窍为仙子所化，欲噬其脐以补精，欲吞其髓以凝神，故见七窍，潜于山麓。七窍乘马至此，獐精方欲举口，忽现金光万道，畏而他逃。七窍尚未知觉，仆人见之，谓七窍曰： 山麓黑气一团，直扑公子，公子身侧金光突现而黑气消散，不知何为？ 七窍曰： 恐尔目昏，误为见耳。 仆以为然。
行约旬余，已抵闾里。老母喜甚，呼媳捧茗。猿精将近其身，见灿灿金光，却而退步者再。母以为媳羞见其子，亦不深究。是夜，七窍入室，不情嫣然展笑，媚献多端。七窍神疲，解衣入榻，不情娇声问曰： 丈夫身旁所佩何物？ 七窍曰： 符篆耳。 不情曰： 难怪郎入室时，有鬼物相随，此符久佩其躬恐不利也，胡弗焚之。 七窍曰： 然。 自是猿精愈无忌惮，七窍为彼所惑，朝日共乐兰房。访友求道之心，亦几忘矣。
