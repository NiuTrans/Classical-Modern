<strong>梨花岛大战毒虎杏子山义聚群妖</strong>
镇人老幼并肩而立，以视三缄收伏狐妖。三缄自将肠绋子抛在空际，只见二光妖娆，旋从天外飞来，顷刻间已将群狐束着，凭空坠下，落于三缄之前。狐大姑尚属艳妆，粉汗盈盈，向三缄稽首再三，祈饶性命。
三缄曰： 尔身为异类，必炼道多年，始能化作人形。理宜劝世为善，造尔功行，以成正果。胡得恣意淫乐，毒死少年子弟，抛弃老母幼妻？尔试思之，其心何忍？ 狐大姑曰： 是皆少年自迷于吾，色不迷人人自迷。吾有何罪？ 三缄曰： 尔隐洞中炼尔本道，谁知尔者？而乃统率群狐，开设乐春宫以毒人，是罪在所不赦矣！吾欲呼汝于飞龙瓶，设诸海底，又念尔道功至此，修炼甚难。尔如改厥心肠，仍然修道深山，吾即释尔。 狐大姑曰： 如仙官施此仁恩，永不以色身诱人矣！ 三缄曰： 尔既收淫心，宜立一功，以为劝世。 狐大姑曰： 功如何立耶？ 三缄曰： 不难。但化一极恶形象，与少年子弟观之，俾知昔日花娇，即是今日恶鬼。 狐大姑曰： 愿体仙官德意。 当于众人属目之地，化为丈八雄躯，绿面红眉，眼光四射，獠牙寸许，吞刺疏疏，合镇人民皆掩目畏睹。三缄曰： 镇商好淫，胡不就而狎之？此以知绝色花娇，终必为丑形恶鬼也！可笑年少子弟，日与狰狞恶鬼同衾共枕而不知畏者，何其愚之甚哉！ 言此，狐大姑扭身又化，化为丑恶悍妇，形更怕人。三缄曰： 尔可归矣。 狐大姑乃复原形，徐徐而去。
群狐亦去。从此，居货镇中，娼妓之流，咸以为妖，淫风渐息，皆三缄之力也。
三缄自伏狐妖，镇人恐狐再至，苦留师徒在镇住了月许，乃与镇人辞别，向西而行。他日行至一岛，却也生得奇怪：昂首望去，山插云霄，俯而视焉，则岛在深壑之下。三缄师徒不知何名，恰遇行人，询之，乃知为梨花岛也。三缄曰： 上而山高，下而壑深，其中必多妖属。不免在此稍住几日，以观其变焉。 狐疑曰： 师既乐居此地，弟子等有何说词？ 三缄曰： 居则居矣，须择一地，以炼道功。 狐疑曰： 待弟子驾动风车，去寻所在。 三缄曰： 如是，尔宜速去速来。 狐疑诺，风车驾动，先上山顶，周围遍视，尽属荒凉。转下壑中，野雾迷漫，如烟如絮。复至岛上，极目望之，概系梨林，花开满树。岛右古剎一座，蛛网密布，瓦解鸳鸯，神像虽存，尘封数寸。狐疑寻视已遍，遂乘风车，向原路而来，回复师命。
三缄曰： 既有古剎，可避风雨矣。 师徒于是牵藤附葛，直上梨花岛，安居剎内。时而道传诸徒，时而岛外闲游，倒也雅致幽深，堪为习功之所。
殊知岛左有石崖焉，下临潭泉，上通峻岭。崖畔一穴，其圆如镜，皆古来修道者所居。因年久无人，为一花斑毒虎霸占此洞，修道四百余年，能化人形，能乘云雾。每于炼道之暇，必至梨花岛游玩一周，仍入洞中。俟至旬余，又游一次。历数百载，习以为常。一日来游，遥见古剎生烟，毒虎暗思： 此地荒凉极矣，谁不畏死，敢居于是？吾且入剎视之。 扭身一化，化为老叟，持杖踱入，目睹剎内，所住者皆道士也。毒虎忿甚，回洞言曰： 道士可恶，敢窃吾剎而居！今夕夜静时，吾必有以处此。 正值复礼子云头下视，已知其计，忙化俑人，来至剎中，谓三缄曰： 岛外有一毒虎，今日化为老叟，入剎视之，见尔师徒，不胜忿恨。夜静之际，必起狂风，将剎吹入深潭。吾不预为尔言，恐丧尔等性命。 三缄曰： 承君指示，何以避乎？ 复礼子曰： 吾有回风宝旗，暂借于尔，避此腥风一夜，明日须速还也。 三缄拜受讫，方欲再有所言，一转瞬间而复礼子已渺。三缄知为仙赐，感激不已。
果于二更时分，狂风大起，愈吹愈厉。三缄将旗抱定，四面旋绕。风从岛外刮去，山林吹折，此剎安然。吹了一宵，毒虎以为剎入深潭，道士已作泉中之鬼。天晓，仍化老叟来视，古剎如昔，道士无恙焉。毒虎思曰： 此道士中必有绝大法术者。 忙忙归洞，命及洞内毒蛇，手执蕉旗一面，直上峻岭，往搬黑虎，同讨道士。毒蛇去不一刻，黑虎已至。询其来由，毒虎一一言之。黑虎曰： 如是，吾等入剎驱逐。彼如速去则罢，否则与之力战不迟。 毒虎曰： 兄言正合吾意。 遂持战具，同至古剎，大声吼曰： 何方野道敢霸吾剎？宜速远逃。倘若迟延，决不饶汝！ 三缄笑而答曰： 吾师徒爱是剎幽雅，可以炼道，暂住数日，尔不逐而吾自去之，原不在兹为久留地也。 毒虎曰： 知尔欲霸于此，且与吾等一试武艺，谁胜谁居焉。 狐疑曰： 尔言在先，不可悔也。 毒虎曰： 断不食言！ 狐疑于是手持双刀，来战黑虎；云牙手执阴风扇，来战毒虎；绣雾手执锦红木棍，来战毒蛇。一时云雾迷天，狂风大作。三缄恐诸弟子力不能胜，举起飞龙瓶，抛于半空，金光闪灼。战到夕阳西坠，方始收兵。
黑虎向毒虎言曰： 道士法力极高。吾方喷起腥风，不知什么宝物金光一射，目即昏花，当被道士一刀，砍及吾肩。虽未深入肌肤，觉得痛入骨髓，忙将风车按下。幸而道士未追逐焉。 毒蛇曰： 吾将胜矣，以尾去绕道士，谁知绕去空空，又为金光迷却双目。刚欲逃走，七寸之项已受道士一棍。急向前窜，腰复被击，至今痛不可言。幸吾风车望下滚去，不然早巳丧彼棍中。来识毒虎大哥，于鏖战时又复何若？ 毒虎曰： 吾与一道士战，此道士形容凶恶，手无军器，只拿一扇，向吾扇来。吾手所持劈石大刀，似乎持之不着。吾心暗想： 不如风车高举，也好上下乱劈诛此道士。 殊吾车在上，彼车在下，彼扇向上而摇，竟将吾车吹得靡有定止。正值无奈，忽然金光一道，直射吾面，双目昏聩，不辨西东。于是随车簸扬，任其所往。未曾防及左膀被击一下，重如泰山。幸吾捅极坠尘，道士已收兵而返。不然，此次大战，恐难保其身驱。 言罢，面面相觑，若有不敢再斗之情，同入洞中，秘而不出。
云牙、狐疑、绣雾亦回古剎，以复师命。三缄曰： 彼不再来，释之而已。如再索战，吾必收以肠绋子焉。 狐疑曰： 此妖凶悍异常，必为人害。如知所居何地，吾欲寻其穴而诛之。 三缄曰： 不可。如尔兄弟，亦狐类也，彼不幸而不得其师，道无所传，故未成乎正果。然亦念彼物类，炼修能化人形，来历不易，何可以一时有失，即诛其身？ 狐疑闻言，遂罢是念。
却说毒虎穴外，有老梅一株，生长此间约六百载矣。自成精后，常与毒虎不合。见得毒虎昔日强梁，今日受挫如斯，衷怀大快。所恨者不能除此恶魁，心愿未遂。因见毒虎弗出，道士又未来，乃寻入洞中，借安慰言词，以竦动其再战之志，务求毒虎为道士所戮，方遂乃心。计已入洞，毒虎见而喜曰： 梅兄此来，其有以助我乎？ 老梅曰： 唇亡则齿寒。吾见毒兄大败而归，心殊不服。如再与战，窃愿力助一臂焉。 黑虎曰： 道士法力难敌，不若隐而不露，以避其锋。 老梅曰： 毒兄在此，百里群妖皆畏服之。一战败绩，隐身不露，能勿为群妖等笑乎？黑兄畏死，敛迹潜形，吾助毒兄前去一战！ 黑虎曰： 岂畏死哉？老梅既愿力助，可为先锋。吾等拚此命儿，以作后应。 老梅曰： 如是，吾即回洞，将战具携之，誓与道士决一雌雄！ 言已辞去，竟至古剎，请见三缄。三缄曰： 叟何来？ 老梅曰： 吾乃是地居民，每为毒虎所害。闻得道长意诛毒虎，居民不胜欣喜，冀道长为吾村内除去噬脐大患，则万姓沾恩。 三缄曰： 只要彼不扰吾，吾亦不与较耳。 老梅曰： 彼怀毒念，搬动群妖，欲来剎中，以寡不胜众，作一尔死我亡之想也。道长尚未知耶？ 三缄曰： 彼既不情如是，吾心有以擒之。 老梅将祸刁起，心甚快然，假到毒虎洞前，催促讨战。
毒、黑二虎以及毒蛇果听其言，来到剎外，呼战不已。三缄命狐疑、绣雾诸弟子齐齐出剎，战在半空。酣战多时，见弟子等不能降服，暗以肠绋子抛去。金光二道，毒虎、毒蛇、黑虎、老梅概被捆束，坠于剎内。三缄惊曰： 老叟胡亦被吾宝所困？ 老梅曰： 吾受毒虎驱遣，不得不然，望道长垂怜，将彼加诛，以除民害！ 三缄问毒虎曰： 尔胡不道规恪守，辄恃毒性，与吾力斗耶？ 毒虎曰： 前与道士战于天半，已知法力非吾辈所能及之，逃归洞中，不复再起兴戎之念。其所以再犯道士者，因被老梅刁弄耳。 三缄曰： 老梅为谁？ 毒虎曰： 即此老叟也。 三缄遂顾老叟而言曰： 尔来吾剎，言为毒虎扰害，冀吾诛及，以安尔等，何毒虎不战，尔又刁之乎？ 老梅曰： 彼为虎精，吾为梅精。吾力不胜彼，累遭凌辱，焉得不刁毒虎，以伏道士之诛？ 三缄曰： 尔亦精属，吾诛毒虎，独容尔哉？ 老梅曰： 吾愿与伊同受杀戮，以为此方之力不胜彼者免其害焉。 三缄笑曰： 以力胜人与以势欺人者，可鉴此矣！然幸吾非寻常之子，听人刁弄。如属庸众，则毒虎不能生，皆由老梅是非颠倒。世之善听是非者，亦可以为鉴焉。 言毕，将梅精、蛇、虎均释之，曰： 尔等皆物类所成，须各守道规，各探道旨。道功圆满，飞升天阙，为大罗仙子，以视在此山陬僻壤，兽躯不脱，终为下品者，不高出万万乎？ 四妖再拜曰： 愿领仙官教诲，不敢有违！ 因见三缄仁慈一片，遂跪地哀恳拜于门下。三缄各与道号，毒虎为 化慈道人 ，黑虎为 学慈道人 ，毒蛇为 习慈道人 ，老梅为 抱慈道人 。道号与讫，四妖不欲归洞，愿随三缄云游。三缄以道传之，同在古剎住了数日，又别梨花岛，向岛外而行。
再言三缄弟子龙宾、乐道等，自碧玉分散后，穿穿逗逗，已知各人所居。一日，龙宾离了本洞，驾着海风，游至杏子山顶。举目四望，杏开如锦，香气袭人，兼之岭甚宽敞，一带峭壁，石穴排列，密若蜂房。龙宾大喜曰： 吾等与师分散，相见殊难，久欲觅一宽敞之区，团聚道兄道妹，以好探师消息。不意今日闲游，得是佳山。吾且遍寄信音，一聚于此。 主意既定，风车运转，回至洞中，命驾下小虾四处传信，准以三月三日，聚会杏子峰头。
期将临时，龙宾先至，扫洁各洞，伫立候之。果到是日，三服、乐道、狐惑、翠华、翠盖、凤春、紫花娘、金光道姑、西山道人、椒、蜻二子陆续而至。龙宾曰： 今日义聚在兹，无他议论，因自碧玉与师分别，数载有余，平时念及师恩，不禁泪流襟带。又兼吾辈异地各居，常聚不能。吾今觅此宽敞地面，欲将道兄道妹先为团聚，然后缓缓探访师之行止。尔等以为何如？ 众人齐声曰： 此举甚妙！吾等速择良辰，一同迁徙是山，以炼大道。 乐道曰： 三月三日，正值吉星拱照，奚必另择乎？ 众人闻言，齐驾风车，四散而去。不逾片刻，各将所炼之物携至，各寻一穴居之。彼此筹商，尊三服为道中之长，朝夕在洞炼习道功。
不料山左崖下有四野牛，修道千年，法力绝大。时当春景，天气融和，四野牛化为道士，各持麈尾，缓登山顶，玩赏消闲，瞥见峭壁洞中有道士行走，野牛共相讶曰： 哪来道士出入石穴？须往问之。 言已，直到穴前，大声问曰： 何方野道，敢霸吾山？ 龙宾曰： 吾辈皆习道者流，见此地与尘世相隔，幽雅可人，故约及诸道兄在兹习道耶。 四野牛曰： 是山原吾四道所居，无论千百里外兽精木怪，不敢来此。尔等居之，独不信通主人，是欺吾太甚也。吾以好言谕尔，尔宜速迁他所，另觅名山。如或稍迟，略施法术，性命难保，休怪吾之不仁！ 龙宾曰： 尔夸大口，敢是撑天手段耶？任尔如何，吾等不畏！ 野牛怒，即命小妖回洞，持得法宝前来，与龙宾诸人一场大战。
但见雷轰电掣，风起沙飞，顷将红杏山儿化作一团黑雾矣。
