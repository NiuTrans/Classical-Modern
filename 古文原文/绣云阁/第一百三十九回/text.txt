<strong>奏上皇群真拜舞祈师尊同入上乘</strong>
次早，道祖遣彩鸾童儿、青鸾童儿传诏诸真，同至八境宫齐集，随驾捧本，上奏天皇。但见一时之间，诸真纷纷而来，集于集仙厅内。童儿等见诸真已至，奏闻道祖。道祖传入八境，而谓之曰： 今日朔一，普天仙子及中下界神祗奏事之期。尔等可随吾躬，捧定本章，同入通明，面奏复旨。将旨复后，然后拜贺瑶池。 诸真曰： 吾师命下，敢不遵从？ 道祖于是更换仙服，驾上彩云。诸真同乘五色祥光，直上通明。
刚入朝贺宫中，三界仙子、神祗陆续俱至。参见道祖毕，齐声问曰： 道祖上朝天皇，小神等未闻传诏，故未郊迎。不知有何本章，呈奏通明，如是其早？ 道祖曰： 因大道不明于天下，致使习之者多入邪教，妖言惑众，悖逆圣朝。其继也，非但身遭杀戮，而且九族同诛。不知者以为吾道之害，岂识吾道正大，原不外乎伦纪。一为野方外道矜奇立异，吾道所以坏而又坏焉。王母悲之，奏请通明，命传吾宫。吾命紫霞遣一弟子临凡阐道，今已阐明，兹特统领诸真，旨复上皇，故早朝如是。 三界神祗曰： 善哉！善哉！假如大道不阐明于天下，一切妖言邪说，惑及苍生，无怪乎习道者多，而成真者无几，坠入地狱者累万盈千。此虽上皇王母之慈悲，实皆道祖师徒仁恩所逮也。 诸神言已，俱各欣喜而退。
无何，祥光缭绕，文武二相同至。瞥见朝贺宫内金光外射，二相惊曰： 何位圣人先到是宫？ 值日神祗禀曰： 道祖已早临矣。 二相知是道门复旨，忙下云车，趋入宫中，参见道祖，曰： 道祖此次阐道人间，下界生灵受福不少。 道祖曰： 这系上皇王母之恩，吾不过一代其劳耳。 二相曰： 道祖为阐道一事，煞费心力。吾等若知道祖亲临，理应早来立候。 道祖曰： 阐道之举，二相力已居多。今日同奏上皇，有何不可？ 言犹未已，金光万道，直绕朝贺宫之亭台。文武二相曰： 是必至圣先师牟尼文佛临矣。 即同三界仙神，出宫迎接。
二圣至，道祖亦起身来迎于升仙亭下。至圣佛祖曰： 道祖劳矣。 道祖笑曰： 吾有何劳！ 至圣曰： 三教之道，久未阐明。无异战国时杨朱、墨翟之言盈天下，归杨者以杨为尚，归墨者惟墨是从。父子之伦，几至灭亡；君臣之义，几至不讲。
幸得道祖遣及仙子脱胎尘世，不惟金丹大道得以发明于天壤，而吾儒、释二道亦并炳若日星。天下之人，可从此而得其真道矣。吾为世人幸，更为吾等之道幸甚！ 谈之津津，尚未坐定，忽听鸾鸣凤哕，琼箫玉笛，响彻通明。三圣已知上皇登殿，遂领文武二相及三界仙神，跻跻跄跄，齐至通明拜舞。三圣朝参毕，上皇命坐于左。文武二相侍立两旁，诸仙神祗依次排列。上皇曰： 三教圣人已免朝参之礼，为何今日又复如斯？ 至圣文佛曰： 臣等朝参，特为天皇贺喜。 上皇曰： 朕有何喜耶？ 至圣曰： 上皇旨命道祖阐明大道，道祖遣得紫霞，紫霞遣及门人虚无子脱胎人世，历尽辛苦，迄于今日，道已阐明矣，臣等故为天皇贺之。 上皇曰： 可有本章否？ 道祖曰： 有。 紫霞于是将本章顶于头上，跪在通明殿左。首相出位，接呈御案。上皇阅已，捻须大笑曰： 此道祖之洪恩下逮也。 道祖奏曰： 臣不过一代其措施之力，是乃天皇大德宏仁，波及群生耳。 上皇曰： 三缄所收门徒，物类胜乎人类。人灵于物，胡反物之不如也？朕观于此，朕又为人类伤之。 紫霞奏曰： 先天未明，人道多坠旁迕，故升仙者寡。今承上皇圣德，道已大明。白叟黄童，咸知正轨所在。自此以往，由人类而成真者，谅必多多。 上皇曰： 尔不负朕旨，克将大道曲折详阐，朕心甚喜。朕下旨意，准于望五日，命尔弟子三缄统率所收门人，来朝朕躬，朕有赏赉。 言已，三圣、二相与诸仙神祗拜舞而退。
时到望五前一日，道祖又造青鸾使者衔诏至紫霞洞府，飞鸣三匝。紫霞知是道祖宫中有诏赉来，忙整衣冠，跪接开读，诏云： 明日望五，正值上皇宣诏三缄统领群弟子朝见之日，尔紫霞可到万星台，将朝见仪礼逐一教导，以免有失，触怒天颜。 紫霞得此诏书，即乘彩云，直向万星台而坠。
三缄见彩云四起，知有上仙临兹，整顿衣冠，出台迎接。
不一刻，紫霞云头按下，三缄接上讲道台中坐定。拜舞已毕，侍立于旁。以下男女诸徒，陆续朝拜。拜后，紫霞曰： 为师到此无别，特奉道祖命，教尔等明日朝见仪礼。尔等各宜谨记，不可或忘。 遂下台来，将行走通明之法，与朝参天皇之礼，一一教之。又命群弟子效之，稍有差错，再三指点，必至所行无失而后已焉。礼法教余，紫霞私嘱三缄曰： 明日于尘世五更时，即速统尔门人来吾洞中，毋得有误。 嘱罢，乘云归去。
三缄拜送后，自登讲道台，命及诸徒，将紫霞所教复行一遍，果然错失毫无。乃向群弟子而言曰： 尔等可将衣冠整顿，今夜五更，齐随为师去紫霞仙师洞府。 群弟子诺。恰被万星台外混元、野马、转心、珠虎四子知之，疾趋入台，跪于三缄之前而泣曰： 闻师明日统领诸道友仙升，弟子辈承师不弃，收入门下，历年教训，费尽辛苦。今而道兄、道弟俱赴大罗，师岂忍心将吾四人置诸尘世？望师恩施格外，俾弟子上界同登。 言罢，大哭不止。
三缄见其悲泣，亦为伤感。久之，乃言曰： 仙本易成，要在用功之勤恳；功原易造，不外一念之坚贞。以尔四人平日而论，尚能朝斯夕斯，炼道不舍。为何玉镜照及，遂起意外之贪？为师心中非不欲带尔同登上界，恐到通明殿上，为天皇圣光一射，现出原形，那时为师得罪不起。尔等不必他往，即在万星台守吾蓬庐，同心学道。待师朝见上皇后，缓缓度尔先后而登。时虽分乎早迟，其所以列及仙真者一也。 四人苦苦哀求，意欲同日偕升，三缄弗许。群弟子见之不忍，亦同跪下，为四人讲情。三缄曰： 师待弟子无分厚薄。即传大道，绝无公私。此四人心迁异境，道根尚未坚定，如何见得上皇？ 群弟子曰： 玉镜所照，乃属幻镜，非四人心肯为之。 三缄曰： 尔辈之言差矣。是玉镜也，炼自上皇，能照仙子道根、诸神来路。凡仙真教有门徒其道将成者，上皇必命他仙持镜付与师身，暗举以照弟子，试其身入幻境果能不变，方许上升。尔何视宝镜之轻而言之易也？彼如依师所说，谨守吾庐，杜门不出，任遭磨难，百折不回，师于他年自有度日。尔诸弟子毋容在此代彼祈情焉。 群弟子见师不允，再拜而退。
四人自觉无聊，复向三缄而泣曰： 师言谨守蓬庐，弟子恪遵所教。但师仙升后，不可将弟子抛却。须念弟子等即见异思迁于此日，亦曾追随于千磨百难之中。 三缄曰： 尔辈无忧，为师决不食言。 四人叮咛再三，拜罢师尊，仍出台外。
混元曰： 平生混世道难修。 转心曰： 掉转心来炼不休。 蛛虎曰： 毒虎不除终是害。 野马曰： 弗驯意马境无投。 言至此处，混元曰： 莫忙悔恨，但看群道友升仙之际，有何荣耀，方苦炼之。 转心曰： 尔言是矣。 于是同出万星台，仍居旧所。
四人已去，三缄谓群弟子曰： 炼道总在一心。尔等心性坚定，游此幻境不失本来，逍逍遥遥上升天府。彼四人者，稍失心之所在，恋彼昔日所为，因而坠入尘寰，不能同登上界。
悲泣之貌，恻侧动人。可知平时炼习道功，七十有余，谁让谁先，谁居谁后，玉镜内方别坚定与不坚定之心。坚者荣，而不坚者辱，不知彼心今夜如何过得去也！ 群弟子曰： 四人哀乞之词，闻者惨淡。以师言思及，上界又难容不坚之辈。然则，吾等不坠尘世，与师同登，非师之教导维严，安能如是？ 三缄曰： 四人之事，不必细论。道祖下诏，命吾统率尔等，于五更时分速入紫霞仙师洞府。尔诸弟子宜各整衣冠以候之。 
