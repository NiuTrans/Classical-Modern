<strong>遣彩鸾空中捧诏登八境座里谈元</strong>
三服、弃海共相讶曰： 明明老道入此庐内，何今日易成吾师之形乎？况师被虎伤已许久矣，此事奇甚。 遂呼齐道兄道弟，跪而禀曰： 吾师尚留恩尘世耶？ 三缄缓缓出庐，问曰： 弟子等所惊讶者何？ 诸子将前后事情细述一遍。三缄曰： 仙家妙术少人知，移步换形妙道施。伏虎降龙因甚事，安为毒虎亦伤之？ 诸子闻言叹曰： 弟子等自入门墙，从未见师矜奇立异，金丹大道，原属平常。故不知仙法为何若，安得不惊？ 三缄曰： 这也难怪尔等。 甫言至斯，忽听半空鸾鸣不已。三缄讶曰： 空中鸾声高叫，恐上天有诏宣吾。尔等各整衣冠，伫立以候。 诸子领命，排立齐整。鸾凤口衔一纸，已自空际翱翔而下。师徒拜接后，又拜彩鸾捧诏之劳。彩鸾嘎然一声，冲天竟去。
三缄焚檀跪地，开诏读云： 混元皇帝诏下： 尔虚无子自奉命临凡，脱胎三缄，坠入四害之乡，不忘八德之举。虽其先迷名利，昏昏未醒。既其后遭磨折，念念能回。万亩良田，弃而不顾，一心坚固，久亦如斯。且喜不坠祖宗之箕裘，螟蛉作子，犹幸能体仙师之教诲。昼夜勤修，不辞雨雪风霜，四方阐道，何惜仁山天水？万里传心，能化人并化物，禽兽亦得真修。宏大道与大经，宇宙自除邪说，数十年辛勤可悯，理受荣封百千载。邪正堪分，应登上品。但上奏且缓须臾，先为吾赏而考道在所切急，待对上天。鸾诏来前，速随诏至。凤音继至，又待音传。 云云。
缄读毕，乃谓诸弟子曰： 道祖宣吾入宫考道，尔辈宜在此地静以候之。 诸子曰： 吾师今登上品，须念弟子等追随有素，概为提携。 三缄曰： 不必尔等叮咛，切可对天自徼上赏。 于是步出台外，向上一招。当有二三童儿，扶下一只青鸾，立于身侧。三缄飞上鸾背，鸾翅一展，冉冉腾空。诸子翘首望之，竟入云中，隐然不见，交相喜曰： 吾师上登天府，幸莫大焉。但不识师心将何以安置吾辈？ 言已，各归庐内静候不提。
三缄乘得青鸾，刚入重霄，瞥见紫霞真人云头伫立，忙下鸾背，随师直到洞府。顷之，碧虚、清虚、凌虚、须无、云衣诸真陆续俱至。紫霞迎入坐下，三缄逐一参拜。诸真同声曰： 可贺，可贺！ 紫霞曰： 诸兄所贺者何？ 诸真曰： 贺尔师徒今见道祖后，朝了上皇，仙品之封，谅自不同也。 紫霞笑曰： 吾弟子三缄虽将大道阐明，全赖群真扶助。三缄见过道祖，奉闻天皇，仙品加升，尔我还是一样。 诸真曰： 此系尔师徒之功，吾等不过随事帮助，何功之有乎？ 紫霞曰： 三缄所遇诸大阵中，若非群真调停，安有今日！ 正谈论间，忽有飞天游神手捧飞文，来传诸真入道祖宫内，有话相议。诸真见道祖宣诏，即乘车驾同往八境宫而投。及到宫门，绿鸭、黄龙诸真亦至。片时之际，八境宫外仙真林立，只候道祖登了八卦台，方敢入宫，礼行参拜。无如宫门紧闭，未见开展，诸真于是退入集仙厅内一坐。
坐已，黄龙真人曰： 紫霞道兄命虚无子临凡阐道，今已阐明，入见道祖，自得褒奖。上奏天皇，仙品加升，不待言矣。但灵宅子累阻阐道，前为道祖打入猿儿筐内，永不许出。此彼自作自受，固无足怪。然虽有误于人，亦有功于人。 尔我入见道祖时，是事周详，还须保奏一二。 紫霞曰： 真人仁慈在抱，所言极是。俟道祖传见三缄后，再为保举不迟。 计议刚妥，只听仙乐齐鸣，凤哕鸾声与祥光而并至，一金甲力士奔入集仙厅内呼曰： 宫门已启，道祖驾将临矣，群真速入。 群真闻报，跻跻跄跄，拥入八境宫中，两旁静候。只见宫之内外霞光万道，宝盖幢幡遮却殿庭。报事已过，微闻音乐一派，尚在后宫。前一童儿手捧太极，金光四射，咄咄逼人。
捧至八卦台，飞身直上，肃立于左。顷之，花幡五彩，迭出不穷。化幡过余，远望道祖，白须白发，白龙袍服，两旁羽扇拥着，身跨青角板牛而来。来道八卦台前，众童儿扶下板牛，簇拥上台坐定。宫外鸾笙风笛钟鼓交鸣，台下诸真朝参。礼罢，各依次序，左右分行。道祖笑容可掬，向紫霞而谓之曰： 吾遣鸾捧诏书，诏尔弟子三缄，可曾诏到否？ 紫霞曰： 承师仁恩下逮，鸾诏久到。三缄已在集仙厅内，待师口诏传宣。 道祖曰： 传吾口诏，宣入八境宫来。 
紫霞领命，速到厅内谓三缄曰： 道祖有命，宣尔入见。尔见道祖，凡有所问，须好好答之。 三缄曰： 弟子自知。 遂整衣冠，随紫霞入宫，朝参道祖。朝参已毕，道祖命立于旁。
三缄禀曰： 小子初入八境，两旁师尊拱候如林，焉敢侍立？ 道祖曰： 平昔师徒之分，不得不分。今日系吾考尔阐道之日也，侍立无妨。 三缄不敢多言，复向道祖再拜，又向两旁拜舞，然后侧立而候之。
道祖曰： 吾道之不明者，由于野方外术生出多端旁迕。出入其门者目极邪教甚灵，欣然学习。偶有所得，结成党羽，卖道迷人。党羽愈多，谋起叛逆。岂知邪不胜正，凡若此等，概被圣朝诛及自家，连累九族。不知者遂以先天大道为害人之具，谈之恨入骨髓，此吾道之所以坏也。是岂但吾道为然哉？如圣贤之道，原以诚意正心、修身齐家、治国平天下事着成书籍，设立乡学、国学，与子弟辈讲明君臣、父子、夫妇、昆弟，朋友之义，孰识后世儒士，徒以圣贤道理发为文章，播取功名，稍得寸进，无所不作，而儒门之道已坏。儒门如是，释道亦然。释氏以明心见性为尚，不异儒之正心诚意也。且古来佛祖，谁无夫妻子母之属？既无夫妻子母，是无人伦。若无人伦，则不独释不成释，而道亦不成其为道矣。何世之学释学道者，辄离父母而入深山，秃首发而居空林哉？以是观之，天下之人伦必为释、道两门绝之矣。所以吾道不明，王母忧甚，方下懿旨到吾宫内，始命尔脱凡尘世，为世之未明道旨阐之。吾的询尔，尔下凡界，发明先天大道，究以何者为先？ 
三缄曰： 小子不才，恭叨上命。自肩此任，逢人必以五伦为先。既收有门徒，亦教以敦伦为急务。 道祖曰： 尔不愧阐道之人矣。天下若无五伦，成何天下？学道不先敦此，道何由成？尔以五伦居阐道之先，是若纲在无有条不紊也。至于先天大道，又从何起手耶？ 三缄曰： 先教以清心寡欲耳。 
道祖曰： 先天之道，原非可以强求，而下手功夫，端在于清心寡欲。盖欲不寡则四害时萦念内，儒门所以谓之 己 也。寡之功甚不易始也。物欲满腔，倏然寡之，则物欲固结于其中，驱之甚难。继而寡之，欲似能驱，然不生于一时，顷又环绕而踏至。久之用力以寡，物欲稍退听矣，死于此 而寡之功稍有或懈，则退听者必乘隙而来。是非时时寡之，刻刻寡之，务令私欲净尽，天理流行不可。儒门以一 克 字尽寡欲之功者，此之谓也。且欲不克寡，岂独大道不能成哉？其害更有难言者。彼野方外道，满腔皆奸诈之欲。敛人财帛，必求所得。如其不得，或以妖术致人于死，或以妖术迷人于生。种种行为，人生怨之，天道厌之，犹然诩为人师，相沿惑世之术。吾恐生即漏夫王法，死难逃乎阴刑，无间狱中百千万年，无有出期矣。何莫非一欲字所害乎？稍知悔悟者，及早回首，伦常先尽，然后清心寡欲，讲求金丹大道，方可免从前之罪焉。 
三缄曰： 小子见俗有睹及神像，而傲慢待之，谓上天神祗，尚居彼下者，何也？ 道祖曰： 尔试思上天之内，上皇尊矣。尔即学上皇之道，尔犹未成，天上神祗已成尔先矣。后成者为后辈，先成者为先辈。以未成之人而傲慢天神，何不自量！ 三缄曰： 如道祖言，天下之不由人伦作起者，皆可以邪道推之乎？ 
道祖曰： 是矣。然尔教弟子，于清心寡欲后，归神炼气之法，又当何如？ 三缄曰： 前降后升，大道平平；明堂之间，丹法所经。发源有本，点滴归根；日月二宫，神之门户。欲留乃神，门户必合；气炼三周，其功始酌。小子之教如是，不知有合于大道否也？ 道祖曰： 聆尔之言，道得正大。但所收门徒，人胜物乎？物胜人乎？ 
三缄曰： 小子所收男女，共计六十九人。人道中仅有十余，余皆物类也。 道祖怫然曰： 物类能求出身正果，由地狱而升天堂。人迷于酒色气财，由天堂而坠地狱。是人为万物之灵，反不及物之灵，真人不如物也。 遂向左右诸真而言曰： 上天所爱者善人，奈何近年大道不明，成真罕见。今得三缄度却，人物同成上品，天皇应是欢喜。可于明日朔一朝贺，将名姓道号详细注册，进呈御览。 诸真诺之。
黄龙真人见得是事周备，忙与诸真等一同跪下，为灵宅乞情。道祖曰： 吾非不欲施恩于彼，奈彼累阻阐道，大干天律。欲出猿儿筐内，尚有所待焉。 言已，袍袖一展，退入宫中。
