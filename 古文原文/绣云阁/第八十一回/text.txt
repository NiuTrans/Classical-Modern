<strong>梦觉园舌擒淫妇金花库言破财奴</strong>
马良于是与同众寇俯首静听。三缄将身坐定，乃从容而言曰： 人得天地父母之生养，宜报天地父母之恩膏。尔为强徒，其负天地父母之望也实甚。倘一旦为官兵所捕，既丧其身，又连累乎高堂，是不报父母以恩，反加父母以仇矣。然尔等恃尔强暴，以抢掠乡村者，无非欲得财帛，为富有计也。岂知一生之衣食丰啬，定自上天，不可强为。天既未与而辑得之，则谓逆天而行，必为上天所厌。不但此也，掠人之财，终偿人财，没入阴曹，必罚变牛马，为受掠者驱使。要待所掠之多寡本利出尽，然后将魂提转，以偿二家。若所掠无多，填还尚易；如所掠甚众，非千百年牛马之役，不能偿完掠数焉！况古今来凡为寇盗而掠人财帛者，不过恃一己强悍，以奸人妇女，倾人家产。曾不几时，或遭上天谴责，而得雷击、火焚、水漂之惨；或被官宰擒获，而受大辟、杖毙、绞死之刑，骸无所归，抛却旷野。及父乃母出入，顾腹之遗体如此丧之，父母而亡，魂魄痛于泉壤，父母如在，肝肠断于寸衷。尔等试思，何若不从正道而为野寇，甘居下流如是乎？ 马良等闻此一段言词，如夜半钟声，一梦惊醒，汗流浃背，齐齐叩首，曰： 吾等常以为强为恃，兼无明人指点，胆敢横行。今听道长所言，悔之无及！
自兹已后，不为横暴，愿作淳良。祈道长大发仁慈，释放吾辈。 三缄曰： 释则释矣，恐尔当面悔过，转而仍蹈前车。 众寇同声曰： 如吾等再蹈前行，死于雷火！ 三缄见彼发下誓言，收转飞龙瓶，呼之曰： 起！ 众寇得释，同向三缄叩了头儿，分身而去。
三缄于众寇去后，始呼善长出。善长出视寇已无踪，率领家人，拜向三缄不已。三缄曰： 此必尔身好善格天，天不忍尔为恶党所害，故遣吾师徒投宿尔宅，服此强横。可见善人之家，皇天必佑也！ 善长喜甚，厚设肴馔，以款师徒。次日黎明，三缄辞别善长，转至梭儿峡，住居数日。访及马良同伙，果然潜形敛迹。三缄于此复率诸徒，由梭儿峡左坦道而行。
行约二日途程，又见烟火连云，不知是何所在。伫立道左，见行人而询之，行人告曰： 是市也，名为梦觉园。坐贾行商，有如云集，乃属西地四通八达之所焉。 三缄闻系通达地面，恐有碧玉分散徒众遨游至此，遂与随行弟子等同入园内，觅居大士阁以访之。一日游在市东，见一派房廊，蕉梧遍种，红窗掩映，门首尽坠疏帘。往来其间，皆属少年子弟，飞扬浮躁，令人入目厌生。在少年以为自得，乌知见恶于老成。进出房中，概系凝妆少妇，娇姿媚态，妙笔难描。三缄立视一时，知为春院，慵于玩赏，缓缓归来。
刚入阁门，正遇一僧携锄习圃。三缄问曰： 尔市之东房廊一带，红窗掩映于蕉梧者，此何地耶？ 僧曰： 是乃春台也。 三缄曰： 春台二字，何所取义？ 僧曰： 义之所取，吾不知得，但居是地尽属妓女。 三缄曰： 既属妓女所居，何其中高阁挺立，墙围四面，又似神圣宫殿哉？ 僧曰： 是名阖闾庙，内塑数十美女，端坐龛内，招一尼僧住持，朝夕焚香，乃众妓所造者。 三缄曰： 可有集会之日否？ 僧曰： 每年三月三一次，七月七一次，凡属远近妓女皆来庙内，设筵演剧，热闹非常。 三缄曰： 是地官宰无有禁之者乎？ 僧曰： 相沿已久，乌得而禁之？ 三缄曰： 如是，今日正交七月，待到朔七，吾且入庙一观。 僧曰： 何待七日？即七月朔二，必迎妓首焉。 三缄曰： 妓首何人？ 僧曰： 老妓女耳。 三缄曰： 迎之胡为？ 僧曰： 众妓女共推此妓女为首者，以彼幼年月貌花容，称为名妓，而举之也。每逢会至，先期迎之，紫盖红旗，若迎神然。迎入庙中，设一座位，为彼观剧。必俟会期已过，始行送往，亦如迎来之时。 三缄曰： 如不迎之，可有异乎。 僧白： 如一岁不迎，庙内必飞沙走石，无故火起，燃烧妓女所居。 三缄闻言暗思： 天地虽大，宜其一道同风，胡梦觉园中又是一番风俗？待吾明日前去，一览所迎老妓若何？ 果于诘朝，持定飞龙瓶、隐身旗，向春台大道，弯环曲折，竟到阖闾宫。举目望之，无数女娘，盛服浓妆，各捧金炉，候于门外。庙内梨园子弟，装束宫娥、八仙等类，静立而待。
无何，炮声三震，鸣钟击鼓，旌旗夹道，陆续前行。三缄将此项人儿逐一让过，又见后面绣轿，八人舁定，众妓女跄跄济济，拥之而去。一时香烟密布，馥满街坊。行约四五里之遥，绣轿已驻，众妓女齐入一室。约有半刻时辰，见四女孩簇一老妇出，登于绣轿。仍然炮响三举，雅乐齐奏，拥至庙前。老妇下得轿来，坐于中堂。但见钟鼓交鸣，众妓排班，拜舞而退。俄而台上剧演头常，三缄此时恨入骨髓，欲要骂彼，奈无隙可入。于是假意以背向老妇面，使之着怒，以好乘隙而骂之。老妇被三缄背立，果不能目睹其剧，乃吼之曰： 何处野道，敢背吾视剧耶？ 三缄一吼，曰： 尔系何人，敢在中堂高坐？ 老妇曰： 尔尚不知老母为妓女之首，众人奉若神明者乎？ 三缄： 老虿妇，既为众人所仰，吾且问尔： 有何德行，当此宠荣？  老妇曰： 尔老母少时，花街驰名，谁不夸为月中仙子？若论道法，凡幼年子弟，入吾春台一人，必倾家一人。且有命丧吾手而不悟者，皆为老母一口吸尽西江水也。道法如此，岂尔能及哉！ 
三缄曰： 尔以色身迷人子弟，倾人家产，能无罪乎？ 老妇曰： 吾在春台，如花开放，非叫人采。而风流浪子，自入迷途如饵鱼。然鱼自饵之，非饵鱼者强之也，其罪安在？ 三缄曰： 女子所重者节烈。能守节烈，天地爱敬，神鬼钦遵。惟此二端，可为众仰，不闻妓女亦威显如神者。在生任尔如此胡为，死入冥间，恐难受其阴律。况身为妓女，皆尔往劫好淫人妇，阎罗罚变女子，添上几分容颜，以还前生所欠淫债。又必择其好淫者投生膝下，俾彼家声大败，贻笑于人尔。自思之，天之罚淫，何其毒也！尔等不急改行，从良终老，以顾父母遗体，反以倚门卖笑、朝秦暮楚为荣，吾恐天罚尔躬，殆不于是此也！ 老妓闻此，心若愧甚，不敢再辩一词。
孰知庙中有一母猿，享受香烟已惯，见老妓女似有悔意，恐将此庙废却，血食断绝，于是飞沙走石，狂风大起，瓦解鸳鸯。众妓惊惶，齐跪殿庭，焚香悔过。三缄吼曰： 尔等不必如是！吾将庙内妖孽，与尔除去，各人改恶从善，各嫁夫郎。 当取飞龙瓶抛入半空，只见万道火光，在庙乱窜。不逾一刻，母猿飞奔出庙，兢兢战战，跪于三缄之前。三缄谓众妓曰： 尔庙之享尔血食者，即此怪也。 众妓女彼此相觑，无不咋舌称奇。三缄不慌不忙，招转飞龙瓶，而询母猿曰： 尔何在兹享人淫祀？ 母猿曰： 来祀于庙者，人皆不正，吾故乘而享之。其罪归诸妓女，与畜生无涉。 三缄点首，向众言曰： 享神而在正人也，则正神至；享神而非正人也，则邪鬼临。此理昭然，人当从乎正道矣！ 言已，合庙妓女齐向三缄拜舞，各愿悔过从良。合市居民，共议阖闾宫为五谷神庙，自是罢了此会。春台内外，妓女从良殆尽。此系后来之事，不必多言。
三缄随将母猿带回大士观内，复加二番教训。母猿愿拜门下，学习大道。三缄予以道号曰 从善道姑 ，命回洞中，将所传首步功夫，勤勤习炼。母猿去，三缄师徒始离梦觉园而行。
时光易过，又值秋深气象，红蓼江头含紫，白芦岸上飞霜，叶落萧萧，极目秋山，空有树虫鸣唧唧，惊心秋夜暗生寒。三缄触景，心怀又忧： 大道未成，不知何时得证仙果？ 因之默咏四语以志有感云： 春去冬来数几周，韶光易逝又逢秋；云游已遍东西地，大道无成暗抱愁。 狐疑见而询曰： 吾师沉吟不语，面带愁容者，岂为弟子辈不能惟教是从乎？ 三缄曰： 否。吾见秋景又至，屈指计之，世外周流，已十余载。抚躬自问，道尚未成，恐其岁月悠游，有负诸徒追随之意耳。 狐疑曰： 师道成在旦夕，其不即归静处者，以弟子未能尽收也。 三缄曰： 吾欲仿古圣人七十二贤之数。如收齐七十二弟，吾将归隐焉。 狐疑曰： 弟子亦常略计，业有五十余人，合师有云，已不远矣。 师徒谈谈论论，晓行夜宿，不觉又走旬余。
一日，三缄见天布阴云，恐秋雨缠绵，阻其行路，命狐疑前去觅一剎观以安身。狐疑奉命访寻，果得一剎焉，名曰 古佛寺 ，庙宇宏敞，幽深曲折，面会庙僧，言及师徒借庙暂住。庙僧欣许，狐疑回复师命。三缄即率徒众来至此庙。庙僧接入，以左廊空室与师徒居。三缄见是剎幽深，好传大道，住居数日，暗于一夜齐集诸子，依其所得深浅而一一传之。诸子各得所传，各习乃功，颇有进境。三缄暗计： 弟子虽多异类，然与道必受，终可观成。 心念中不胜欣喜。因嘱弟子等在剎炼功，独自一人缓行村郭。
左探右望，见一高楼大厦，隐露丛林，以为古剎在兹，亦不介意。及至陌上，遇二三农叟、牧犊，其间遂与闲谈此地风俗。谈之已久，农叟欲归。三缄曰： 前面高楼大厦微露林梢者，是何剎耶？ 农叟笑曰： 非剎也，其地名 金花库 ，乃金姓所居耳 。三缄曰： 奚取为 金花库 哉？ 农叟曰： 是地金老，富甲一乡。道长所见高楼，即是此老之库。以金花名者，每逢库上野草开花，金老生意中必获大利也。 三缄曰： 金老厚富如斯，于一切善行，尚能作否？ 农叟摇首曰： 金老虽富，刻薄非常。以一事言之：凡贫穷者与彼易粟，即少一文之数，其粟不予。村人虽甚怨恨，奈彼富有，毫不求人，亦只怒于心，而不敢形诸口言已。 农叟归去，三缄亦返。
次日晨餐后，三缄欲化金老为善，以保其富，独向金花库而投。行至粉垣，犬吠不休。家人出现，见是道士，急止之曰： 道长速退。吾家养犬数十，客至，必呼出主人，向犬叱之，群犬隐时，方敢入室。如不乐之客，主人不叱其犬，客即不敢进焉。且吾家主翁一毫不施，道长此来，空劳步履，不如他适，以免犬伤。 三缄不听其言，竟到首门，而群犬齐吠。将手一指，群犬卧地，遂踱入中堂，整整精神，大声言曰： 善哉，善哉，结缘而来；富贵求保，方灭祸胎。 念了数十遍，无有人出。又易其词曰： 人独贫而我独富，其中必定有缘故；若是其中无缘故，天又何使我独富？快出来，快出来，吾将此故与解开；解开缘故方能保，不然暗地长祸胎；祸胎深时家自败，那时才知天不爱。 金老闻之，暗想此人必有大道，于是辟户出会三缄，曰： 道长何来？ 缄曰： 特为老叟而来也。 金老曰： 为吾而来，究属何事？ 三缄曰： 特为老叟保富而至也。 金花曰： 尔试言之，吾当一听。 
