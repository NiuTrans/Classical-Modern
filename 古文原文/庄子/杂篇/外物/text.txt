外物不可必，故龙逄诛，比干戮，箕子狂，恶来死，桀、纣亡。人主莫不欲其臣之忠，而忠未必信，故伍员流于江，苌弘死于蜀，藏其血，三年而化为碧。人亲莫不欲其子之孝，而孝未必爱，故孝己忧而曾参悲。木与木相摩则然，金与火相守则流，阴阳错行，则天地大骇，于是乎有雷有霆，水中有火，乃焚大槐。有甚忧两陷而无所逃。螴蜳不得成，心若县于天地之间，慰暋沈屯，利害相摩，生火甚多，众人焚和，月固不胜火，于是乎有僓然而道尽。
庄周家贫，故往贷粟于监河侯。监河侯曰： 诺。我将得邑金，将贷子三百金，可乎？ 庄周忿然作色曰： 周昨来，有中道而呼者，周顾视车辙，中有鲋鱼焉。周问之曰： 鲋鱼来，子何为者耶？ 对曰： 我，东海之波臣也。君岂有斗升之水而活我哉！ 周曰： 诺，我且南游吴越之王，激西江之水而迎子，可乎？ 鲋鱼忿然作色曰： 吾失我常与，我无所处。我得斗升之水然活耳。君乃言此，曾不如早索我于枯鱼之肆。  
任公子为大钩巨缁，五十犗以为饵，蹲乎会稽，投竿东海，旦旦而钓，期年不得鱼。已而大鱼食之，牵巨钩，陷没而下骛，扬而奋鬐，白波若山，海水震荡，声侔鬼神，惮赫千里。任公子得若鱼，离而腊之，自制河以东，苍梧已北，莫不厌若鱼者。已而后世辁才讽说之徒，皆惊而相告也。夫揭竿累，趣灌渎，守鲵鲋，其于得大鱼难矣！饰小说以干县令，其于大达亦远矣。是以未尝闻任氏之风俗，其不可与经于世亦远矣！
儒以《诗》、《礼》发冢，大儒胪传曰： 东方作矣，事之何若？ 小儒曰： 未解裙襦，口中有珠。  《诗》固有之曰： 青青之麦，生于陵陂。生不布施，死何含珠为？ 接其鬓，压其顪，儒以金椎控其颐，徐别其颊，无伤口中珠。 
老莱子之弟子出薪，遇仲尼，反以告，曰： 有人于彼，修上而趋下，末偻而后耳，视若营四海，不知其谁氏之子。 老莱子曰： 是丘也，召而来。 仲尼至。曰： 丘，去汝躬矜与汝容知，斯为君子矣。 仲尼揖而退，蹙然改容而问曰： 业可得进乎？ 老莱子曰： 夫不忍一世之伤，而骜万世之患。抑固窭邪？亡其略弗及邪？惠以欢为，骜终身之丑，中民之行易进焉耳！相引以名，相结以隐。与其誉尧而非桀，不如两忘而闭其所誉。反无非伤也，动无非邪也，圣人踌躇以兴事，以每成功。奈何哉，其载焉终矜尔！ 
宋元君夜半而梦人被发窥阿门，曰： 予自宰路之渊，予为清江使河伯之所，渔者余且得予。 元君觉，使人占之，曰： 此神龟也。 君曰： 渔者有余且乎？ 左右曰： 有。 君曰： 令余且会朝。 明日，余且朝。君曰： 渔何得？ 对曰： 且之网得白龟焉，箕圆五尺。 君曰： 献若之龟。 龟至，君再欲杀之，再欲活之。心疑，卜之。曰： 杀龟以卜吉。 乃刳龟，七十二钻而无遗生筴。仲尼曰： 神龟能见梦于元君，而不能避余且之网；知能七十二钻而无遗囗，不能避刳肠之患。如是则知有所困，神有所不及也。虽有至知，万人谋之。鱼不畏网而畏鹈鹕。去小知而大知明，去善而自善矣。婴儿生，无硕师而能言，与能言者处也。 
惠子谓庄子曰： 子言无用。 庄子曰： 知无用而始可与言用矣。夫地非不广且大也，人之所用容足耳，然则厕足而垫之致黄泉，人尚有用乎？ 惠子曰： 无用。 庄子曰： 然则无用之为用也亦明矣。 
庄子曰： 人有能游，且得不游乎！人而不能游，且得游乎！夫流遁之志，决绝之行，噫，其非至知厚德之任与！覆坠而不反，火驰而不顾。虽相与为君臣，时也。易世而无以相贱。故曰：至人不留行焉。夫尊古而卑今，学者之流也。且以狶韦氏之流观今之世，夫孰能不波！唯至人乃能游于世而不僻，顺人而不失己。彼教不学，承意不彼。目彻为明，耳彻为聪，鼻彻为颤，口彻为甘，心彻为知，知彻为德。凡道不欲壅，壅则哽，哽而不止则跈，跈则众害生。物之有知者恃息。其不殷，非天之罪。天之穿之，日夜无降，人则顾塞其窦。胞有重阆，心有天游。室无空虚，则妇姑勃谿；心无天游，则六凿相攘。大林丘山之善于人也，亦神者不胜。德溢乎名，名溢乎暴，谋稽乎誸，知出乎争，柴生乎守，官事果乎众宜。春雨日时，草木怒生，铫鎒于是乎始修，草木之倒植者过半而不知其然。静默可以补病，眦媙可以休老，宁可以止遽。虽然，若是劳者之务也，非佚者之所未尝过而问焉；圣人之所以骇天下，神人未尝过而问焉；贤人所以骇世，圣人未尝过而问焉；君子所以骇国，贤人未尝过而问焉；小人所以合时，君子未尝过而问焉。
演门有亲死者，以善毁爵为官师，其党人毁而死者半。尧与许由天下，许由逃之；汤与务光，务光怒之；纪他闻之，帅弟子而蹲于窾水，诸侯吊之。三年，申徒狄因以踣河。
荃者所以在鱼，得鱼而忘荃；蹄者所以在兔，得兔而忘蹄；言者所以在意，得意而忘言。吾安得夫忘言之人而与之言哉！ 
