臼季使，舍于冀野。冀缺薅，其妻馌之。敬，相待如宾。从而问之，冀芮之子也，与之归，使复命，而进之曰： 臣得贤人，敢以告。 文公曰： 其父有罪，可乎？ 对曰： 国之良也，灭其前恶，是故舜之刑也殛鮌，其举也兴禹。今君之所闻也。齐桓公亲举管敬子，其贼也。 公曰： 子何以知其贤也？ 对曰： 臣见其不忘敬也。夫敬，德之恪也。恪于德以临事，其何不济！ 公见之，使为下军大夫。
