秦后子来仕，其车千乘。楚公子干来仕，其车五乘。叔向为太傅，实赋禄，韩宣子问二公子之禄焉，对曰： 大国之卿，一旅之田，上大夫，一卒之田。夫二公子者，上大夫也，皆一卒可也。 宣子曰： 秦公子富，若之何其钧之？ 对曰： 夫爵以建事，禄以食爵，德以赋之，功庸以称之，若之何以富赋禄也！夫绛之富商，韦藩木楗以过于朝，唯其功庸少也，而能金玉其车，文错其服，能行诸侯之贿，而无寻尺之禄，无大绩于民故也。且秦、楚匹也，若之何其回于富也。 乃均其禄。
