晋阳之围，张谈曰： 先主为重器也，为国家之难也，盍姑无爱宝于诸侯乎？ 襄子曰： 吾无使也。 张谈曰： 地也可。 襄子曰： 吾不幸有疾，不夷于先子，不德而贿。夫地也求饮吾欲，是养吾疾而干吾禄也。吾不与皆斃。 襄子出，曰： 吾何走乎？ 从者曰： 长子近，且城厚完。 襄子曰： 民罢力以完之，又斃死以守之，其谁与我？ 从者曰： 邯郸之仓库实。 襄子曰： 浚民之膏泽以实之，又因而杀之，其谁与我？其晋阳乎！先主之所属也，尹铎之所宽也，民必和矣。 乃走晋阳，晋师围而灌之，沈灶产蛙，民无叛意。
