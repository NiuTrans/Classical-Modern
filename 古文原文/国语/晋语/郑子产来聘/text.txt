郑简公使公孙成子来聘，平公有疾，韩宣子赞授客馆。客问君疾，对曰： 寡君之疾久矣，上下神祇不遍谕，而无除。今梦黄熊入于寝门，不知人杀乎，抑厉鬼邪！ 子产曰： 以君之明，子为大政，其何厉之有？侨闻之，昔者鮌违帝命，殛之于羽山，化为黄熊，以入于羽渊，实为夏郊，三代举之。夫鬼神之所及，非其族类，则绍其同位，是故天子祀上帝，公侯祀百辟，自卿以下不过其族。今周室少卑，晋实继之，其或者未举夏郊邪？ 宣子以告，祀夏郊，董伯为尸，五日，公见子产，赐之莒鼎。
