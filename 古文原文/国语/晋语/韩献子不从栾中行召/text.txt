栾武子、中行献子围公于匠丽氏，乃召韩献子，献子辞曰： 弑君以求威，非吾所能为也。威行为不仁，事废为不智，享一利亦得一恶，非所务也。昔者吾蓄于赵氏，赵孟姬之谗，吾能违兵，人有言曰： 杀老牛莫之敢尸。 而况君乎？二三子不能事君，安用厥也！ 中行偃欲伐之，栾书曰： 不可。其身果而辞顺。顺无不行，果无不彻，犯顺不祥，伐果不克，夫以果戾顺行，民不犯也，吾虽欲攻之，其能乎！ 乃止。
