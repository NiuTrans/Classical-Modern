既战，获王子发钩。栾书谓王子发钩曰： 子告君曰： 郤至使人劝王战，及齐、鲁之未至也。且夫战也，微郤至王必不克。 吾归子。 发钩告君，君告栾书，栾书曰： 臣固闻之，郤至欲为难，使苦成叔缓齐、鲁之师，己劝君战，战败，将纳孙周，事不成，故免楚王。然战而擅舍国君，而受其问，不亦大罪乎？且今君若使之于周，必见孙周。 君曰： 诺。 栾书使人谓孙周曰： 郤至将往，必见之！ 郤至聘于周，公使觇之，见孙周。是故使胥之昧与夷羊五刺郤至、苦成叔及郤锜，郤锜谓郤至曰： 君不道于我，我欲以吾宗与吾党夹而攻之，虽死必败，君必危，其可乎？ 郤至曰： 不可。至闻之，武人不乱，智人不诈，仁人不党。夫利君之富，富以聚党，利党以危君，君之杀我也后矣。且众何罪，钩之死也，不若听君之命。 是故皆自杀。既刺三郤，栾书弑厉公，乃纳孙周而立之，实为悼公。
