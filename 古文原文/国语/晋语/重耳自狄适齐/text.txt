文公在狄十二年，狐偃曰： 日，吾来此也，非以狄为荣，可以成事也。吾曰： 奔而易达，困而有资，休以择利，可以戾也。 今戾久矣，戾久将底。底著滞淫，谁能兴之？盍速行乎！吾不适齐、楚，避其远也。蓄力一纪，可以远矣。齐侯长矣，而欲亲晋。管仲殁矣，多谗在侧。谋而无正，衷而思始。夫必追择前言，求善以终，餍迩逐远，远人入服，不为邮矣。会其季年可也，兹可以亲。 皆以为然。
乃行，过五鹿，乞食于野人。野人举块以与之，公子怒，将鞭之。子犯曰： 天赐也。民以土服，又何求焉！无事必象，十有二年，必获此土。二三子志之。岁在寿星及鹑尾，其有此土乎！天以命矣，复于寿星，必获诸侯。天之道也，由是始之。有此，其以戊申乎！所以申土也。 再拜稽首，受而载之。遂适齐。
