宋人弑昭公，赵宣子请师于灵公以伐宋，公曰： 非晋国之急也。 对曰： 大者天地，其次君臣，所以为明训也。今宋人弑其君，是反天地而逆民则也，天必诛焉。晋为盟主，而不修天罚，将惧及焉。 公许之。乃发令于太庙，召军吏而戒乐正，令三军之钟鼓必备。赵同曰： 国有大役，不镇抚民而备钟鼓，何也？ 宣子曰： 大罪伐之，小罪惮之。侵袭之事，陵也。是故伐备钟鼓，声其罪也；战以于、丁宁，儆其民也。袭侵密声，为暂事也。今宋人弑其君，罪莫大焉！明声之，犹恐其不闻也。吾备钟鼓，为君故也。 乃使旁告于诸侯，治兵振旅，鸣钟鼓，以至于宋。
