赵简子曰： 吾愿得范、中行之良臣。 史黯侍，曰： 将焉用之？ 简子曰： 良臣，人之所愿也，又何问焉？ 对曰： 臣以为不良故也。夫事君者，谏过而赏善，荐可而替否，献能而进贤，择材而荐之，朝夕诵善败而纳之。道之以文，行之以顺，勤之以力，致之以死。听则进，否则退。今范、中行氏之臣不能匡相其君，使至于难；君出在外，又不能定，而弃之，则何良之为？若弗弃，则主焉得之？夫二子之良，将勤营其君，复使立于外，死而后止，何日以来？若来，乃非良臣也。 简子曰： 善。吾言实过矣。 
