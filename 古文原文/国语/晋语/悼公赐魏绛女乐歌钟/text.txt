十二年，公伐郑，军于萧鱼。郑伯嘉来纳女、工、妾三十人，女乐二八，歌钟二肆，及宝镈，辂车十五乘。公锡魏绛女乐一八、歌钟一肆，曰： 子教寡人和诸戎、狄而正诸华，于今八年，七合诸侯，寡人无不得志，请与子共乐之。 魏绛辞曰： 夫和戎、狄，君之幸也。八年之中，七合诸侯，君之灵也。二三子之劳也，臣焉得之？ 公曰： 微子，寡人无以待戎，无以济河，二三子何劳焉！子其受之。 君子曰： 能志善也。 
