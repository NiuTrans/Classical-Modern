公子过宋，与司马公孙固相善，公孙固言于襄公曰： 晋公子亡，长幼矣，而好善不厌，父事狐偃，师事赵衰，而长事贾佗。狐偃其舅也，而惠以有谋。赵衰其先君之戎御，赵夙之弟也，而文以忠贞。贾佗公族也，而多识以恭敬。此三人者，实左右之。公子居则下之，动则谘焉，成幼而不倦，殆有礼矣。树于有礼，必有艾。《商颂》曰： 汤降不迟，圣敬日跻。 降，有礼之谓也。君其图之。 襄公从之，赠以马二十乘。
