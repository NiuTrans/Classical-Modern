虢公梦在庙，有神人面白毛虎爪，执钺立于西阿，公惧而走。神曰： 无走！帝命曰： 使晋袭于尔门 。 公拜稽首，觉，召史嚚占之，对曰： 如君之言，则蓐收也，天之刑神也，天事官成。 公使囚之，且使国人贺梦。舟之侨告诸其族曰： 众谓虢亡不久，吾乃今知之。君不度而贺大国之袭，于已也何瘳？吾闻之曰： 大国道，小国袭焉曰服。小国傲，大国袭焉曰诛。 民疾君之侈也，是以遂于逆命。今嘉其梦，侈必展，是天夺之鉴而益其疾也。民疾其态，天又诳之；大国来诛，出令而逆；宗国既卑，诸侯远己。内外无亲，其谁云救之？吾不忍俟也！ 将行，以其族适晋。六年，虢乃亡。
