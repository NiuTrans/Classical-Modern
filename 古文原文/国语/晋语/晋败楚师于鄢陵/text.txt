厉公六年，伐郑，且使苦成叔及栾黡兴齐、鲁之师。楚恭王帅东夷救郑。楚半阵，公使击之。栾书曰： 君使黡也兴齐、鲁之师，请俟之。 郤至曰： 不可。楚师将退，我击之，必以胜归。夫阵不违忌，一间也；夫南夷与楚来而不与阵，二间也；夫楚与郑阵而不与整，三间也；且其士卒在阵而哗，四间也；夫众闻哗则必惧，五间也。郑将顾楚，楚将顾夷，莫有斗心，不可失也。 公说。于是败楚师于鄢陵，栾书是以怨郤至。
