自卫过曹，曹共公亦不礼焉，闻其骿肋，欲观其状，止其舍，谍其将浴，设微薄而观之。僖负羁之妻言于负羁曰： 吾观晋公子贤人也，其从者皆国相也，以相一人，必得晋国。得晋国而讨无礼，曹其首诛也。子盍蚤自贰焉？ 僖负羁馈飧，置璧焉。公子受飧反璧。
负羁言于曹伯曰： 夫晋公子在此，君之匹也，不亦礼焉？ 曹伯曰： 诸侯之亡公子其多矣，谁不过此！亡者皆无礼者也，余焉能尽礼焉！ 对曰： 臣闻之：爱亲明贤，政之干也。礼宾矜穷，礼之宗也。礼以纪政，国之常也。失常不立，君所知也。国君无亲，以国为亲。先君叔振，出自文王，晋祖唐叔，出自武王，文、武之功，实建诸姬。故二王之嗣，世不废亲。今君弃之，不爱亲也。晋公子生十七年而亡，卿材三人从之，可谓贤矣，而君蔑之，是不明贤也。谓晋公子之亡，不可不怜也。比之宾客，不可不礼也。失此二者，是不礼宾，不怜穷也。守天之聚，将施于宜。宜而不施，聚必有阙。玉帛酒食，犹粪土也，爱粪土以毁三常，失位而阙聚，是之不难，无乃不可乎？君其图之。 公弗听。
