二十二年，公子重耳出亡，及柏谷，卜适齐、楚。狐偃曰： 无卜焉。夫齐、楚道远而望大，不可以困往。道远难通，望大难走，困往多悔。困且多悔，不可以走望。若以偃之虑，其狄乎！夫狄近晋而不通，愚陋而多怨，走之易达。不通可以窜恶，多怨可与共忧。今若休忧于狄，以观晋国，且以监诸侯之为，其无不成。 乃遂之狄。
处一年，公子夷吾亦出奔，曰： 盍从吾兄窜于狄乎？ 冀芮曰： 不可。后出同走，不免于罪。且夫偕出偕入难，聚居异情恶，不若走梁。梁近于秦，秦亲吾君。吾君老矣，子往，骊姬惧，必援于秦。以吾存也，且必告悔，是吾免也。 乃遂之梁。居二年，骊姬使奄楚以环释言。四年，复为君。
