赵宣子言韩献子于灵公，以为司马。河曲之役，赵孟使人以其乘车干行，献子执而戮之。众咸曰： 韩厥必不没矣。其主朝升之，而暮戮其车，其谁安之！ 宣子召而礼之，曰： 吾闻事君者比而不党。夫周以举义，比也；举以其私，党也。夫军事无犯，犯而不隐，义也。吾言女于君，惧女不能也。举而不能，党孰大焉！事君而党，吾何以从政？吾故以是观女。女勉之。苟从是行也，临长晋国者，非女其谁？ 皆告诸大夫曰： 二三子可以贺我矣！吾举厥也而中，吾乃今知免于罪矣。 
