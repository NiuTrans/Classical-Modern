祁奚辞于军尉，公问焉，曰： 孰可？ 对曰： 臣之子午可。人有言曰： 择臣莫若君，择子莫若父。 午之少也，婉以从令，游有乡，处有所，好学而不戏。其壮也，强志而用命，守业而不淫。其冠也，和安而好敬，柔惠小物，而镇定大事，有直质而无流心，非义不变，非上不举。若临大事，其可以贤于臣。臣请荐所能择而君比义焉。 公使祁午为军尉，殁平公，军无秕政。
