齐孝公来伐鲁，臧文仲欲以辞告。病焉，问于展禽。对曰： 获闻之，处大教小，处小事大，所以御乱也，不闻以辞。若为小而崇，以怒大国，使加己乱，乱在前矣，辞其何益？ 文仲曰： 国急矣！百物唯其可者，将无不趋也。愿以子之辞行赂焉，其可赂乎？ 
展禽使乙喜以膏沫犒师，曰： 寡君不佞，不能事疆场之司，使君盛怒，以暴露于弊邑之野，敢犒舆师。 齐侯见使者曰： 鲁国恐乎？ 对曰： 小人恐矣，君子则否。 公曰： 室如悬磬，野无青草，何恃而不恐？ 对曰： 恃二先君之所职业。昔者成王命我先君周公及齐先君太公曰： 女股肱周室，以夹辅先王。赐女土地，质之以牺牲，世世子孙无相害也。 君今来讨弊邑之罪，其亦使听从而释之，必不泯其社稷；岂其贪壤地，而弃先王之命？其何以镇抚诸侯？恃此以不恐。 齐侯乃许为平而还。
