夏父弗忌为宗，蒸将跻僖公。宗有司曰： 非昭穆也。 曰： 我为宗伯，明者为昭，其次为穆，何赏之有！ 有司曰： 夫宗庙之有昭穆也，以次世之长幼，而等胄之亲疏也。夫祀，昭孝也。各致齐敬于其皇祖，昭孝之至也。故工史书世，宗祝书昭穆，犹恐其踰也。今将先明而后祖，自玄王以及主癸莫若汤，自稷以及王季莫若文、武，商、周之蒸也，未尝跻汤与文、武，为不踰也。鲁未若商、周而改其常，无乃不可乎？ 弗听，遂跻之。
展禽曰： 夏父弗忌必有殃。夫宗有司之言顺矣，僖又未有明焉。犯顺不祥，以逆训民亦不祥，易神之班亦不祥，不明而跻之亦不祥，犯鬼道二，犯人道二，能无殃乎？ 侍者曰： 若有殃焉在？抑刑戮也，其天札也？ 曰： 未可知也。若血气强固，将寿宠得没，虽寿而没，不为无殃。 既其葬也，焚，烟彻于上。
