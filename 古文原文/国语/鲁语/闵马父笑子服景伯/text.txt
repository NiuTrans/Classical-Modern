齐闾丘来盟，子服景伯戒宰人曰： 陷而入于恭。 闵马父笑，景伯问之，对曰： 笑吾子之大也。昔正考父校商之名颂十二篇于周太师，以《那》为首，其辑之乱曰： 自古在昔，先民有作。温恭朝夕，执事有恪。 先圣王之传恭，犹不敢专，称曰 自古 ，古曰 在昔 ，昔曰 先民 。今吾子之戒吏人曰 陷而入于恭 ，其满之甚也。周恭王能庇昭、穆之阙而为 恭 ，楚恭王能知其过而为 恭 。今吾子之教官僚曰 陷而后恭 ，道将何为？ 
