虢之会，诸侯之大夫寻盟未退。季武子伐莒取郓，莒人告于会，楚人将以叔孙穆子为戮。晋乐王鲋求货于穆子，曰： 吾为子请于楚 。穆子不予。梁其胫谓穆子曰： 有货，以卫身也。出货而可以免，子何爱焉？ 穆子曰： 非女所知也。承君命以会大事，而国有罪，我以货私免，是我会吾私也。苟如是，则又可以出货而成私欲乎？虽可以免，吾其若诸侯之事何？夫必将或循之，曰： 诸侯之卿有然者故也。 则我求安身而为诸侯法矣。君子是以患作。作而不衷，将或道之，是昭其不衷也。余非爱货，恶不衷也。且罪非我之由，为戮何害？ 楚人乃赦之。
穆子归，武子劳之，日中不出。其入曰： 可以出矣。 穆子曰： 吾不难为戮，养吾栋也。夫栋折而榱崩，吾惧压焉。故曰虽死于外，而庇宗于内。可也。今既免大耻，而不忍小忿，可以为能乎？ 乃出见之。
