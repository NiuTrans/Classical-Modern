司马子期欲以妾为内子，访之左史倚相，曰： 吾有妾而愿，欲笄之，其可乎？ 对曰： 昔先大夫子囊违王之命谥；子夕嗜芰，子木有羊馈而无麦荐。君子曰：违而道。谷阳竖爱子反之劳也，而献饮焉，以毙于鄢；芋尹申亥从灵王之欲，以陨于乾溪。君子曰：从而逆。君子之行，欲其道也，故进退周旋，唯道是从。夫子木能违若敖之欲，以之道而去芰荐，吾子经营楚国，而欲荐芰以干之，其可乎？ 子期乃止。
