吴人入楚，昭王出奔，济于成臼，见蓝尹亹载其孥。王曰： 载予。 对曰： 自先王莫坠其国，当君而亡之，君之过也。 遂去王。王归，又求见，王欲执之，子西曰： 请听其辞，夫其有故。 王使谓之曰： 成臼之役，而弃不穀，今而敢来，何也？ 对曰： 昔瓦唯长旧怨，以败于柏举，故君及此。今又效之，无乃不可乎？臣避于成臼，以儆君也，庶悛而更乎？今之敢见，观君之德也，曰：庶忆惧而鉴前恶乎？君若不鉴而长之，君实有国而不爱，臣何有于死，死在司败矣！惟君图之！ 子西曰： 使复其位，以无忘前败。 王乃见之。
