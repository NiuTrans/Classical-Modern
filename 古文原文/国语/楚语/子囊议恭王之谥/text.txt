恭王有疾，召大夫曰： 不穀不德，失先君之业，覆楚国之师，不穀之罪也。若得保其首领以殁，唯是春秋所以从先君者，请为 灵 若 厉 。 大夫许诺。
王卒，及葬，子囊议谥。大夫曰： 王有命矣。 子囊曰： 不可。夫事君者，先其善不从其过。赫赫楚国，而君临之，抚征南海，训及诸夏，其宠大矣。有是宠也，而知其过，可不谓 恭 乎？若先君善，则请为 恭 。 大夫从之。
