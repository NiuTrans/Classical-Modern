反至五湖，范蠡辞于王曰： 君王勉之，臣不复入越国矣。 王曰： 不穀疑子之所谓者何也？ 对曰： 臣闻之，为人臣者，君忧臣劳，君辱臣死。昔者君王辱于会稽，臣所以不死者，为此事也。今事已济矣，蠡请从会稽之罚。 王曰： 所不掩子之恶，扬子之美者，使其身无终没于越国。子听吾言，与子分国。不听吾言，身死，妻子为戮。 范蠡对曰： 臣闻命矣。君行制，臣行意。 遂乘轻舟以浮于五湖，莫知其所终极。
王命工以良金写范蠡之状而朝礼之，浃日而令大夫朝之，环会稽三百里者以为范蠡地，曰： 后世子孙，有敢侵蠡之地者，使无终没于越国，皇天后土、四乡地主正之。 
