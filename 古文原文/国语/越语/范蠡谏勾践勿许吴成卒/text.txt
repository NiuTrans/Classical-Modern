居军三年，吴师自溃。吴王帅其贤良，与其重禄，以上姑苏。使王孙雒行成于越，曰： 昔者上天降祸于吴，得罪于会稽。今君王其图不穀，不穀请复会稽之和。 王弗忍，欲许之。范蠡进谏曰： 臣闻之，圣人之功，时为之庸。得时不成，天有还形。天节不远，五年复反，小凶则近，大凶则远。先人有言曰： 伐柯者其则不远。 今君王不断，其忘会稽之事乎？ 王曰： 诺。 不许。
使者往而复来，辞愈卑，礼愈尊，王又欲许之。范蠡谏曰： 孰使我蚤朝而晏罢者，非吴乎？与我争三江、五湖之利者，非吴耶？夫十年谋之，一朝而弃之，其可乎？王姑勿许，其事将易冀已。 王曰： 吾欲勿许，而难对其使者，子其对之。 范蠡乃左提鼓，右援枹，以应使者，曰： 昔者上天降祸于越，委制于吴，而吴不受。今将反此义而报此祸，吾王敢无听天之命，而听君王之命乎？ 王孙雒曰： 子范子，先人有言曰： 无助天为虐，助天为虐者不祥。 今吴稻蟹不遗种，子将助天为虐，不忌其不祥乎？ 范蠡曰： 王孙子，昔吾先君固周室之不成子也，故滨于东海之陂，鼋鼍鱼鳖之与处，而鼃黾之与同渚。余虽然而人面哉，吾犹禽兽也，又安知是浅浅者乎？ 王孙雒曰： 子范子将助天为虐，助天为虐不祥。雒请反辞于王。 范蠡曰： 君王已委制于执事之人矣。子往矣，无使执事之人得罪于子。 
使者辞反。范蠡不报于王，击鼓兴师以随使者，至于姑苏之宫，不伤越民，遂灭吴。
