正月之朝，五属大夫复事。桓公择是寡功者而谪之，曰： 制地、分民如一，何故独寡功？教不善则政不治，一再则宥，三则不赦。 桓公又亲问焉，曰： 于子之属，有居处为义好学、慈孝于父母、聪慧质仁、发闻于乡里者，有则以告。有而不以告，谓之蔽明，其罪五。 有司已于事而竣。桓公又问焉，曰： 于子之属，有拳勇股肱之力秀出于众者，有则以告。有而不以告，谓之蔽贤，其罪五。 有司已于事而竣。桓公又问焉，曰： 于子之属，有不慈孝于父母，不长悌于乡里、骄躁淫暴、不用上令者，有则以告。有而不以告，谓之下比，其罪五。 有司已于事而竣。五属大夫于是退而修属，属退而修县，县退而修乡，乡退而修卒，卒退而修邑，邑退而修家。是故匹夫有善，可得而举也；匹夫有不善，可得而诛也。政既成矣，以守则固，以征则强。
