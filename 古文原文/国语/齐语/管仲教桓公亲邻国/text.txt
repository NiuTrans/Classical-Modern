桓公曰： 吾欲从事于诸侯，其可乎？ 管子对曰： 未可。邻国未吾亲也。君欲从事于天下诸侯，则亲邻国。 桓公曰： 若何？ 管子对曰： 审吾疆场，而反其侵地；正其封疆，无受其资；而重为之皮币，以骤聘眺于诸侯，以安四邻，则四邻之国亲我矣。为游士八十人，奉之以车马、衣裘，多其资币，使周游于四方，以号召天下之贤士。皮币玩好，使民鬻之四方，以监其上下之所好，择其淫乱者而先征之。 
