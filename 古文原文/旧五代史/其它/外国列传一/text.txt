契丹者，古匈奴之种也。代居辽泽之中，潢水南岸，南距榆关一千一百里，榆关南距幽州七百里，本鲜卑之旧地也。其风土人物，世代君长，前史载之详矣。
唐咸通末，其王曰锡里济，疆土稍大，累来朝贡。光启中，其王沁丹者，乘中原多故，北边无备，遂蚕食诸郡，达靼、奚、室韦之属，咸被驱役，族帐浸盛，有时入寇。刘仁恭镇幽州，素知契丹军情伪，选将练兵，乘秋深入，逾摘星岭讨之，霜降秋暮，即燔塞下野草以困之，马多饥死，即以良马赂仁恭，以市牧地。仁恭季年荒恣，出居大安山，契丹背盟，数来寇钞。时刘守光戍平州，契丹实里王子率万骑攻之，守光伪与之和，张幄幕于城外以享之，部族就席，伏甲起，擒实里王子入城。部族聚哭，请纳马五千以赎之，不许，沁丹乞盟纳赂以求之，自是十余年不能犯塞。
及沁丹政衰，有别部长耶律安巴坚，最推雄劲，族帐渐盛，遂代沁丹为主。先是，契丹之先大贺氏有胜兵四万，分为八部，每部皆号大人，内推一人为主，建旗鼓以尊之，每三年第其名以代之。及安巴坚为主，乃怙强恃勇，不受诸族之代，遂自称国主。天祐四年，大寇云中，后唐武皇遣使连和，因与之面会于云中东城，大具享礼，延入帐中，约为兄弟，谓之曰： 唐室为贼所篡，吾欲今冬大举，弟可以精骑二万，同收汴、洛。 安巴坚许之，赐与甚厚，留马三千匹以答贶。左右咸劝武皇可乘间掳之，武皇曰： 逆贼未殄，不可失信于部落，自亡之道也。 乃尽礼遣之。及梁祖建号，安巴坚亦遣使送名马、女口、貂皮等求封册。梁祖与之书曰： 朕今天下皆平，唯有太原未服，卿能长驱精甲，径至新庄，为我翦彼寇雠，与尔便行封册。 庄宗初嗣世，亦遣使告哀，赂以金缯，求骑军以救潞州，答其使曰： 我与先王为兄弟，兒即吾兒也，宁有父不助子耶！ 许出师，会潞平而止。刘守光末年苛惨，军士亡叛皆入契丹。洎周德威攻围幽州。燕之军民多为所寇掠，既尽得燕中人士，教之文法，由是渐盛。十三年八月，安巴坚率诸部号称百万，自麟、胜陷振武，长驱云、朔，北边大扰。庄宗赴援于代，敌众方退。十四年，新州大将卢文进为众所迫，杀新州团练使李存矩于祁沟关，返攻新、武。周德威以众击之，文进不利，乃奔于契丹，引其众陷新州。周德威率兵三万以讨之，北骑援新州，德威为其所败，杀伤殆尽，契丹乘胜攻幽州。是时，或言契丹三十万，或言五十万，幽蓟之北，所在北骑皆满。庄宗遣明宗与李存审、阎宝将兵救幽州，遂解其围，语在《庄宗纪》中。
十八年十月，镇州大将张文礼弑其帅王镕，庄宗讨之，时定州王处直与文礼合谋，遣威塞军使王郁复引契丹为援。十二月，安巴坚倾塞入寇，攻围幽州，李绍宏以兵城守。契丹长驱陷涿郡，执刺史李嗣弼，进攻易、定，至新乐，渡沙河，王都遣使告急。时庄宗在镇州行营，闻前锋报 契丹渡沙河 ，军中咸恐，议者请权释镇州之围以避之。庄宗曰： 霸王举事，自有天道，契丹其如我何！国初，突厥入寇，至于渭北，高祖欲弃长安，迁都樊、邓，太守曰： 猃狁孔炽，自古有之，未闻迁移都邑。霍去病，汉廷将帅，犹且志灭匈奴，况帝王应运，而欲移都避寇哉！ 文皇雄武，不数年俘二突厥为卫士。今吾以数万之众安集山东，王德明厮养小人，安巴坚生长边地，岂有退避之理，吾何面视苍生哉！尔曹但驾马同行，看吾破之。 庄宗亲御铁骑五千，至新城北，遇契丹前锋万骑，庄宗精甲自桑林突出，光明照日，诸部愕然缓退，庄宗分二广以乘之，北骑散退。时沙河微冰，其马多陷，安巴坚退保望都。是夜，庄宗次定州，翌日出战，遇奚长托诺五千骑，庄宗亲军千骑与之斗，为其所围，外救不及，庄宗挺马奋跃，出入数四，酣战不解。李嗣昭闻其急也，洒泣而往，攻破其阵，掖庄宗而归。时契丹值大雪，野无所掠，马无刍草，冻死者相望于路。安巴坚召卢文进，以手指天谓之曰： 天未令我到此。 乃引众北去。庄宗率精兵骑蹑其后，每经安巴坚野宿之所，布秸在地，方而环之，虽去，无一茎乱者，庄宗谓左右曰： 蕃人法令如是，岂中国所及！ 庄宗至幽州，发二百骑侦之，皆为契丹所获，庄宗乃还。
天祐末，安巴坚乃自称皇帝，署中国官号。其俗旧随畜牧，素无邑屋，得燕人所教，乃为城郭宫室之制于漠北，距幽州三千里，名其邑曰西楼邑，屋门皆东向，如车帐之法。城南别作一城，以实汉人，名曰汉城，城中有佛寺三，僧尼千人。其国人号安巴坚为天皇王。同光中，安巴坚深著辟地之志，欲收兵大举，虑渤海踵其后。三年，举其众讨渤海之辽东，令托诺、卢文进据营、平等州，扰我燕蓟。
明宗初纂嗣，遣供奉官姚坤告哀，至西楼邑，属安巴坚在渤海，又径至慎州，崎岖万里。既至，谒见安巴坚，延入穹庐，安巴坚身长九尺，被锦袍，大带垂后，与妻对榻引见坤。坤未致命，安巴坚先问曰： 闻尔汉土河南、河北各有一天子，信乎？ 坤曰： 河南天子，今年四月一日洛阳军变，今凶问至矣。河北总管令公，比为魏州军乱，先帝诏令除讨，既闻内难，军众离心，及京城无主，上下坚册令公，请主社稷，今已顺人望登帝位矣。 安巴坚号咷，声泪俱发，曰： 我与河东先世约为兄弟，河南天子吾兒也。近闻汉地兵乱，点得甲马五万骑，比欲自往洛阳救助我兒，又缘渤海未下，我兒果致如此，冤哉！ 泣下不能已。又谓坤曰： 今汉土天子，初闻洛阳有难，不急救，致令及此。 坤曰： 非不急切，地远阻隔不及也。 又曰： 我兒既殂，当合取我商量，安得自便！ 坤曰： 吾皇将兵二十年，位至大总管，所部精兵三十万，众口一心，圣坚推戴，违之则立见祸生，非不知禀天皇王意旨，无奈人心何。 其子托云在侧，谓坤曰： 汉使勿多谈。 因引左氏牵牛蹊田之说以折坤，坤曰： 应天顺人，不同匹夫之义，只如天皇王初领国事，岂是强取之耶！ 安巴坚因曰： 理当如此，我汉国兒子致有此难，我知之矣。闻此兒有宫婢二千，乐官千人，终日放鹰走狗，耽酒嗜色，不惜人民，任使不肖，致得天下皆怒。我自闻如斯，常忧倾覆，一月前已有人来报，知我兒有事，我便举家断酒，解放鹰犬，休罢乐官。我亦有诸部家乐千人，非公宴未尝妄举。我若所为似我兒，亦应不能持久矣，自此愿以为戒。 又曰： 汉国兒与我虽父子，亦曾彼此雠敌，俱有恶心，与尔今天子无恶，足得欢好。尔先复命，我续将马万骑至幽、镇以南，与尔家天子面为盟约，我要幽州，令汉兒把捉，更不复侵入汉界。 又问： 汉收得西川，信不？ 坤曰： 去年九月出兵，十一月十六日收下东、西川，得兵马二十万，金帛无算。皇帝初即位，未办送来，续当遣使至矣。 安巴坚忻然曰： 闻西有剑阁，兵马从何过得？ 坤曰： 川路虽险，然先朝收复河南，有精兵四十万，良马十万骑，但通人行处，便能去得，视剑阁如平地耳。 安巴坚善汉语，谓坤曰： 吾解汉语，历口不敢言，惧部人效我，令兵士怯弱故也。 坤至止三日，安巴坚病伤寒。一夕，大星殒于其帐前，俄而卒于扶余城，时天成元年七月二十七日也。其妻舒噜氏自率众护其丧归西楼，坤亦从行，得报而还。既而舒噜氏立其次子德光为渠帅，以总国事，寻遣使告哀，明宗为之辍朝。明年正月，葬安巴坚于木叶山，伪谥曰 大圣皇帝 。
安巴坚凡三子，长曰人皇王托云，即东丹王也；次曰元帅太子，即德光也；幼曰阿敦少君。德光本名耀库济，后慕中华文字，遂改焉。唐天成初，安巴坚死，其母令德光权主牙帐，令少子阿敦少君往渤海国代托云。托云将立，而德光素为部族所伏，又其母亦常钟爱，故因而立之。明宗时，德光遣使摩琳等三十余人来修好，又遣使为父求碑石，明宗许之，赐与甚厚，并赐其母璎珞锦彩。自是山北安静，蕃汉不相侵扰。
三年，德光伪改为天显元年。是岁，定州王都作乱，求援于契丹，德光陷平州，遣托诺以骑五千援都于中山，招讨使王晏球破之于曲阳，托诺走保贼城。其年七月，又遣特哩衮率七千骑救定州，王晏球逆战于唐河北，大破之。幽州赵德钧以生兵接于要路，生擒特哩衮等首领五十余人献阙下。明年，王都平，擒托诺及余众，斩之。自是契丹大挫，数年不敢窥边。尝遣纽赫美陵来求托诺骸骨，明宗怒其诈，斩之。长兴二年，东丹王托云在阙下，其母继发使申报，朝廷亦优容之。
长兴末，契丹迫云州，明宗命晋高祖为河东节度使兼北面蕃汉总管。清泰三年，晋高祖为张敬达等攻围甚急，遣指挥使何福赍表乞师，愿为臣子。德光白其母曰： 兒昨梦太原石郎发使到国，今果至矣，事符天意，必须赴之。 德光乃自率五万骑由雁门至晋阳，即日大破敬达之众于城下，寻册晋高祖为大晋皇帝，约为父子之国，割幽州管内及新、武、云、应、朔州之地以赂之，仍每岁许输帛三十万。时幽州赵德钧屯兵于团柏谷，遣使至幕帐，求立己为帝，以石氏世袭太原，德光对使指帐前一石曰： 我已许石郎为父子之盟，石烂可改矣。 杨光远等杀张敬达降于契丹，德光戏谓光远等曰： 尔辈大是恶汉兒，不用盐酪，食却一万匹战马。 光远等大惭。晋高祖南行，德光自送至潞州。时赵德钧、赵延寿自潞州出降于契丹，德光锁之，令随牙帐。晋高祖入洛，寻遣宰相赵莹致谢于契丹。天福三年，又遣宰臣冯道、左仆射刘昫等持节册德光及其母氏徽号，赍卤簿、仪伏、法服、车辂于本国行礼。德光大悦，寻遣使奉晋高祖为英武明义皇帝。是岁，契丹改天显十一年为会同元年，以赵延寿为枢密使，升幽州为南京，以赵思温为南京留守，既而德光请晋高祖不称臣，不上表，来往缄题止用家人礼，但云 兒皇帝 ，晋祖厚赍金帛以谢之。晋祖奉契丹甚至，岁时问遗，庆吊之礼，必令优厚。每北使至，即于别殿致敬。德光每有邀请，小不如意，则来谴责，晋祖每屈己以奉之，终晋祖世，略无衅隙。
及少帝嗣位，遣使入契丹，德光以少帝不先承禀，擅即尊位，所赍文字，略去臣礼，大怒，形于责让，朝廷使去，即加谴辱。会契丹回图使乔荣北归，侍卫亲军都指挥使景延广谓荣曰： 先朝是契丹所立，嗣君乃中国自册，称孙可矣，称臣未可。中国自有十万口横磨剑，要战即来！ 荣至本国，具言其事，德光大怒，会青州杨光远叛，遣使构之。明年冬，德光率诸部南下，开运元年春，陷祁州，直抵大河，少帝幸澶州以御之。其年三月，德光败于阳城，弃其车帐，乘一橐驼奔至幽州。因怒其失律，自大首领已下各杖数百，唯赵延寿免焉。是时，契丹连岁入寇，晋氏疲于奔命，边民被苦，几无宁日，晋相桑维翰劝少帝求和于契丹，以纾国难，少帝许之，乃遣使奉表称臣，卑辞首过。使回，德光报曰： 但使桑维翰、景延广自来，并割镇、镇与我，则可通和也。 朝廷知其不可，乃止。时契丹诸部频年出征，其国君臣稍厌兵革，德光母尝谓蕃汉臣僚曰： 南朝汉兒争得一向卧耶！自古及今，惟闻汉来和蕃，不闻蕃去和汉，待伊汉兒的当回心，则我亦不惜通好也。 
三年，乐寿监军王峦继有密奏，苦言瀛、鄚可取之状。十月，少帝遣杜重威、李守贞等率兵经略。十一月，蕃将高牟翰败晋师于瀛州之北，梁汉璋死之。契丹主闻晋既出师，自率诸部由易、定抵镇州，杜重威等自瀛州西趋常山，至中渡桥，敌已至矣，两军隔滹水而寨焉。十二月十日，杜重威率诸军降于契丹，语在《晋少帝纪》中。十二日，德光入镇州，大犒将士。十四日，自镇州南行，中渡降军所释甲仗百万计，并令于镇州收贮，战马数万匹，长驱而北。命张彦泽领二千骑先趋东京，遣重威部辖降兵取邢、相路前进。晋少帝遣子延煦、延宝奉降表于契丹，并传国宝一纽至牙帐。明年春正月朔日，德光至汴北，文武百官迎于路。是日入宫，至昏复出，次于赤岗。五日，宣制降晋少帝为负义侯，于黄龙府安置。七日，德光复自赤岗入居于大内，分命使臣于京城及往诸道括借钱帛。遂命以李崧为西枢密使，以冯道为太傅，以左仆射和凝及北来翰林学士承旨张砺为宰相。二月朔日，德光服汉法服，坐崇元殿受蕃汉朝贺，宣制大赦天下，改晋国为大辽国。以赵延寿为大丞相，兼政事令，充枢密使兼中京留守。降东京为防御州，寻复为宣武军。
十五日，汉高祖建号于晋阳，德光闻之，削夺汉祖官爵。是月，晋州、潞州并归河东。时盗贼所在群起，攻劫州郡，断澶州浮梁。契丹大恐，沿河诸籓镇并以腹心镇之。三月朔日，德光坐崇元殿，行入阁之礼，睹汉家仪法之盛，大悦。以其大将萧翰为汴州节度使。十七日，德光北还。发离东京，宿于赤冈，有大声如雷，起于牙帐之下，契丹自黎阳济河，次汤阴县界，有一冈，土人谓之愁死冈，德光憩于其上，谓宣徽使高勋曰： 我在上国，以打围食肉为乐，自及汉地，每每不快，我若得归本土，死亦无恨。 勋退而谓人曰： 其语偷，殆将死矣。 时贼帅梁晖据相州，德光亲率诸部以攻之。四月四日，屠其城而去。德光闻河阳军乱，谓蕃汉臣僚曰： 我有三失：杀上国兵士，打草谷，一失也；天下括钱，二失也；不寻遣节度使归籓，三失也。 十六日，次于栾城县杀虎林之侧，时德光已得寒热疾数日矣，命部人赍酒脯，祷于得疾之地。十八日晡时，有大星落于穹庐之前，若迸火而散，德光见之，西望而唾，连呼曰： 刘知远灭，刘知远灭！ 是月二十一日卒，时年四十六，主契丹凡二十二年。契丹人破其尸，摘去肠胃，以盐沃之，载而北去，汉人目之为 帝羓 焉。案 以下原本阙佚。据《五代会要》云：四月十八日，德光卒于栾城。五月，宣遣制，以永康王袭位。永康王者，东丹王之长子，以其月二十一日领部族归国，改会同十年为天禄元年，自称天授皇帝。汉乾祐三年十一月，率骑数万，陷邢州之内丘县、深州之饶阳县。周广顺元年正月，太祖命左千牛卫将军硃宪往修和好，永康王亦遣使报命，献良马四匹，太祖复遣尚书左丞田敏、供奉官蒋光遂衔命往聘。其年四月，田敏等回，永康王遣使献碧玉金镀银裹鞍辔，并马四十匹。其月，太祖又命左金吾将军姚汉英、左神武将军华光裔往使。其年九月，永康王为部下太宁王所弑，德光之子勒所部兵诛太宁王自立，称应历元年，号天顺皇帝。显德元年春，太原刘崇将图南寇，契丹将杨兗率骑万余以助之。三月，世宗亲征，与崇战于潞州高平县之南原，崇军大败，契丹众弃甲而遁。二年三月，命许州节度使王彦超等筑垒于李晏口，与契丹数千骑战于安平县，败之。
