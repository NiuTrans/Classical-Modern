卢文纪，字子持，京兆万年人。案：此下有阙文。
长兴末，为太常卿。文纪形貌魁伟，语音高朗，占对铿锵，健于饮啖。奉使蜀川，路由岐下，时唐末帝为岐帅，以主礼待之，观其仪形旨趣，遇之颇厚。清泰初，中书阙辅相，末帝访之于朝，左右曰： 臣见班行中所誉，当大拜者，姚顗、卢文纪、崔居俭耳。 或品藻三人才行，其心愈惑。末帝乃俱书当时清望达官数人姓名，投琉璃瓶中，月夜焚香，祷请于天，旭旦以箸挟之，首得文纪之名，次即姚顗。末帝素已奇待，欢然命之，即授中书侍郎、同平章事，与姚顗同升相位。时朝廷兵革之后，宗社甫宁，外寇内侵，强臣在境。文纪处经纶之地，无辅弼之谋，所论者爱憎朋党之小瑕，所纠者铨选拟抡之微类。时有蜀人史在德为太常丞，出入权要之门，评品朝士，多有讥弹，乃上章云： 文武两班，宜选能进用。见在军都将校、朝廷士大夫，并请阅试澄汰，能者进用，否者黜退，不限名位高下。 疏下中书，文纪以为非己，怒甚，召谏议大夫卢损为覆状，辞旨芜漫，为众所嗤。三年夏，晋祖引契丹拒命，既而大军挫衄，官寨受围。八月，亲征，过徽陵，拜于阙下，休于仗舍。文纪扈从，帝顾谓之曰： 朕闻主忧臣辱，予自凤翔来，首命卿为宰相，听人所论，将为便致太平，今寇孽纷纷，令万乘自行战贼，于汝安乎？ 文纪惶恐致谢。时末帝季年，天夺其魄，声言救寨，其实倦行。初次河阳，召文纪、张延朗谋议。文纪曰： 敌骑倏往忽来，无利则去，大寨牢固，足以枝梧，况已有三处救兵，可以不战而解。使人督促，责以成功，舆驾且驻河桥，详观事势，况地处舟车之要，正当天下之心，必若未能解围，去亦非晚。 会延朗与赵延寿款密，傍奏曰： 文纪之言是也。 故令延寿北行，末帝坐俟其败。
晋祖入洛，罢相为吏部尚书，再迁太子少傅。少帝嗣位，改太子太傅。汉祖登极，转太子太师。时朝官分司在洛，虽有留台御史，纪纲亦多不整肃，遂敕文纪别令检辖。侍御史赵砺及纠分司朝臣中有行香拜表疏怠者，杨邠怒，凡疾病不在朝谒者，皆与致仕官。时文纪别令检辖之职，颇甚滋章，因疾请假，复为留台所奏，遂以本官致仕。《欧阳史》：周太祖入立，即拜司空于家。
广顺元年夏卒，年七十六。赠司徒，辍视朝一日。文纪平生积财巨万，及卒，为其子龟龄所费，不数年间，以至荡尽，由是多藏者以为诫焉。
马裔孙，字庆先，棣州商河人。案：此下有阙文。
唐末帝即位，用为翰林学士、户部郎中、知制诰，赐金紫，未满岁，改中书舍人、礼部侍郎，皆带禁职。寻拜中书侍郎、平章事。裔孙纯儒，性多凝滞，遽登相位，未悉朝廷旧事。初，冯道罢同州入朝，拜司空。唐朝故事，三公为加官，无单拜者，是时朝议率尔命道，制出，或曰 三公正宰相，便合参大政 ；又云 合受册 。众言藉藉。卢文纪又欲祭祀时便令扫除，冯道闻之曰： 司空扫除，职也，吾无所惮。 既而知非乃止。刘昫为仆射，性刚，群情嫉之，乃共赞右常侍孔昭序论行香次第，言： 常侍侍从之臣，行立合在仆射之前。 疏奏，下御史台定例。同光已来，李琪、卢质继为仆射，质性轻脱，不能守师长之体，故昭序轻言。裔孙以群情不悦刘昫、冯道，欲微抑之，乃责台司，须检则例，而台吏言： 旧不见例，据南北班位，即常侍在前。 俄属国忌，将就列未定，裔孙即判台状曰： 既有援据，足可遵行，各示本官。 刘昫怒，挥袂而退。自后日责台司定例，崔居俭谓南宫同列曰： 从昭序言语，是朝廷人总不解语也。且仆射师长也，中丞大夫就班修敬，常侍班在南宫六卿之下，况仆射乎。已前骑省年深，望南宫二侍郎如仰霄汉，痴人举止，何取笑之深耶！ 众闻居俭言，纷议稍息。文士哂裔孙堂判有 援据 二字，其中书百职，裔孙素未谙练，无能专决，但署名而已。又少见宾客，时人目之为 三不开 ，谓口不开、印不开、门不开也。及太原事起，唐末帝幸怀州，裔孙留司在洛。未几，赵德钧父子有异志，官寨危急，君臣计无所出。俄而裔孙自洛来朝，众相谓曰： 马相此来，必有安危之策。 既至，献绫三百匹，卒无献可之言。晋祖受命，废归田里。
裔孙好名，慕韩愈之为人，尤不重佛。及废居里巷，追感唐末帝平昔之遇，乃依长寿僧舍读佛书，冀申冥报。岁余枕藉黄卷中，见《华严》、《楞严》，词理富赡，由是酷赏之，仍抄撮之，相形于歌咏，谓之《法喜集》；又纂诸经要言为《佛国记》，凡数千言。或嘲之曰： 公生平以傅奕、韩愈为高识，何前倨而后恭，是佛佞公耶？公佞佛耶？ 裔孙笑而答曰： 佛佞予则多矣。 李崧相晋，用李专美为赞善，裔孙以宾客致仕，专美转少卿，裔孙得太子詹事。晋、汉公卿以裔孙好为文章，皆欣然待之。太祖即位，就加检校礼部尚书、太子宾客，分司在洛。每闭关养素，惟事讴吟著述。嗜八分书，题尺酬答，必亲札以炫其墨迹。裔孙将卒之前，睹白虺缘于庭槐，驱之失所在，裔孙感赋鹏之文，作《槐虫赋》以见志。广顺三年秋七月，卒于洛阳。诏赠太子少傅，辍视朝一日。
裔孙初为河中从事，因事赴阙，宿于逻店。其地有上逻神祠，夜梦神见召，待以优礼，手授二笔，其笔一大一小，觉而异焉。及为翰林学士，裔孙以为契鸿笔之兆。旋知贡举，私自谓曰： 此二笔之应也。 洎入中书上事，堂吏奉二笔，熟视大小如昔时梦中所授者。及卒后旬日，有侍婢灵语，一如裔孙声气，处分家事，皆有伦理，时人奇之。
和凝，字成绩，汶阳须昌人也。九代祖逢尧，唐高宗时为监察御史，自逢尧之下，仕皆不显。曾祖敞、祖濡皆以凝贵，累赠太师。父矩，赠尚书令。矩性嗜酒，不拘礼节，虽素不知书，见士未尝有慢色，必罄家财以延接。凝幼而聪敏，姿状秀拔，神采射人。少好学，书一览者咸达其大义。年十七举明经，至京师，忽梦人以五色笔一束以与之，谓曰： 子有如此才，何不举进士？ 自是才思敏赡，十九登进士第。滑帅贺瑰知其名，辟置幕下。凝善射。时瑰与唐庄宗相拒于河上，战胡柳陂，瑰军败而北，惟凝随之，瑰顾曰： 子勿相随，当自努力。 凝对曰： 丈夫受人知，有难不报，非素志也，但恨未有死所。 旋有一骑士来逐瑰，凝叱之，不止，遂引弓以射，应弦而毙，瑰获免。既而谓诸子曰： 昨非和公，无以至此。和公文武全才而有志气，后必享重位，尔宜谨事之。 遂以女妻之，由是声望益隆。后历郓、邓、洋三府从事。唐天成中，入拜殿中侍御史，历礼部、刑部员外郎，改主客员外郎、知制诰，寻诏入翰林充学士，转主客郎中充职，兼权知贡举。贡院旧例，放榜之日，设棘于门及闭院门，以防下第不逞者。凝令彻棘启门，是日寂无喧者，所收多才名之士，时议以为得人。《渑水燕谈》：范质初举进士，时和凝知贡举，凝尝以宰辅自期，登第之日，名第十三人，及览质文，尤加赏叹，即以第十三名处之，场屋间谓之 传衣钵 ，若禅宗之相付授也。后质果继凝登相位。
明宗益加器重，迁中书舍人、工部侍郎，皆充学士。
晋有天下，拜端明殿学士，兼判度支，转户部侍郎，会废端明之职，复入翰林充承旨。晋祖每召问以时事，言皆称旨。五年，拜中书侍郎平章事。六年秋，晋高祖将幸鄴都，时襄州安从进反状已彰，凝乃奏曰： 车驾离阙，安从进或有悖逆，何以待之？ 晋高祖曰： 卿意如何？ 凝曰： 以臣料之，先人有夺人之心，临事即不及也。欲预出宣敕十数道，密付开封尹郑王，令有缓急即旋填将校姓名，令领兵击之。 晋高祖从之。及闻唐、邓奏报，郑王如所敕，遣骑将李建崇、监军焦继勋等领兵讨焉，相遇于湖阳，从进出于不意，甚讶其神速，以至于败，由凝之力也。少帝嗣位，加右仆射。开运初，罢相守本官，未几，转左仆射。汉兴，授太子太保。国初，迁太子太傅。显德二年秋，以背疽卒于其第，年五十八。辍视朝两日，诏赠侍中。
凝性好修整，自释褐至登台辅。车服仆从，必加华楚，进退容止伟如也。又好延纳后进，士无贤不肖，皆虚怀以待之，或致其仕进，故甚有当时之誉。平生为文章，长于短歌艳曲，尤好声誉。有集百卷，自篆于版，模印数百帙，分惠于人焉。《宋朝类苑》：和鲁公凝有艳词一编名《香奁集》，凝后贵，乃嫁其名为韩偓，今世传韩偓《香奁集》，乃凝所为也。凝生平著述，分为《演纶》、游艺、孝悌、《疑狱》、《香奁》、《籝金》六集，自为《游艺集序》云： 予有《香奁》、《籝金》二集，不行于世。 凝在政府避议论，讳其名，又欲后人知，故于《游艺集序》实之，此凝之意也。
长子峻，卒于省郎。次子岘，《绵绣万花谷》：范蜀公《蒙求》云：和岘，晋相和凝之子。岘生，会凝入翰林、加金紫、知贡举，凝喜曰： 我生平美事，三者并集，此子宜于我矣。 因名曰三美。
仕皇朝为司勋员外郎。
苏禹珪，字元锡，其先出于武功，近世家高密，今为郡人也。父仲容，以儒学称于乡里，唐末举《九经》，补广文助教，迁辅唐令，累赠太师。禹珪性谦和，虚襟接物，克构父业，以五经中第，辟辽州倅职，历青、郓从事，转潞、并管记，累检校官至户部郎中。汉高祖作镇并门，奏为兼判。开运末，契丹入汴，汉祖即位于晋阳，授中书侍郎平章事。汉祖輗阼，兼刑部尚书，俄加右仆射、集贤殿大学士。汉祖大渐，与苏逢吉、杨邠等受顾命，立少主。明年，转左仆射。三年冬，太祖入平内难，禹珪遁入都城，为兵士所掳。翼日，太祖令人求之，既见，抚慰甚至，寻复其位。国初，加守司空，寻罢相守本官。世宗嗣位，封莒国公，未几，受代归第。显德三年正月旦，与客对食之际，暴疾而卒，时年六十二。禹珪纯厚长者，遭遇汉祖，及苏逢吉夷灭，禹珪恬然无咎，时人以为积善之报也。
子德祥，登进士第，累历台省。
景范，淄州长山人。案：此下有阙文。据《世宗纪》，景范父名初，以户部郎中致仕。
世宗之北征也，命为东京副留守。车驾回自河东，世宗以艰于国用，乃以范为中书侍郎平章事、判三司。《册府元龟》载：世宗即位，七月癸巳，制曰： 朕自履宸极，思平泰阶，出一令虑下民之未从，行一事惧上穹之罔祐，晨兴夕惕，终岁于兹。虽礼让渐闻兴行，而风雨未之咸若，岂刑政之所阙，而德教之未孚哉！由是进用良臣，辅宣皇化，虽朕志先定，亦舆情具瞻，爰择佳辰，诞敷明命。枢密院直学士、中大夫、尚书工部侍郎、上柱国、晋阳县开国男、食邑三百户、赐紫金鱼袋范，昔佐先帝，每罄嘉谟，逮事眇躬，愈倾忠节，奉上得大臣之体，检身为君子之儒。一昨戎辂亲征，皇都是守，赞勋贤于留府，副征发于行营，军政所需，国用无阙。今则灵台偃革，宣室图功，思先朝欲用之言，成圣考得贤之美，俾参大政，仍掌利权。尔其明听朕言，往敷洪化，予欲则垂象而清品汇，尔则顺天道以序彝伦，余欲恤刑名而息战争，尔则谨宪章而恢庙略。天人之际悬合，军民之事罔渝，则国相之尊，非尔孰处，邦计之重，惟材是臧。勉思倜傥以致君，勿效因循而保位，伫闻成绩，用副虚怀。可正议大夫、中书侍郎平章事，判三司。
范为人厚重刚正，无所屈挠，然理繁治剧，非其所长，虽悉心尽瘁，终无称职之誉。世宗知之，因其有疾，乃罢司计。寻以父丧罢相东归。显德三年冬，以疾卒于乡里。优诏赠侍中，官为立碑焉。
史臣曰：夫以稽古之力，取秉钧之位者，岂常人乎！然文纪耽于货殖，裔孙伤于龌龊，则知全其德者鲜矣。如成绩之文采，元锡之履行，景范之纯厚，皆得谓之君子儒矣。以之爰立，何用不臧。
