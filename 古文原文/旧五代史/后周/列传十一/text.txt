刘皞，字克明，晋丞相谯国公昫之弟也。昫，《晋书》有传。皞少离乡里，唐天祐中，梁将刘鄩袭太原，军至乐平，时皞客于县舍，为鄩军所俘。谢彦章见之，知其儒者，待之以礼，谓其乡人刘去非曰： 为君得一宗人。 即令皞见之，去非询其爵里，乃亲族也，对泣久之，自是随去非客于彦章门下。彦章得罪，去非为郢州刺史，皞随之郡。庄宗平河洛，去非以尝从刘守奇归梁，深惧获罪，乃弃郡投高季兴于荆南，皞累为荆州摄官。既而兄昫明宗朝为学士，遣人召归。梁汉颙镇邓州，辟为从事，入为监察御史，历水部员外郎、史馆修撰。长兴末，宰臣赵凤镇邢台，表为节度判官。清泰初，入为起居郎，改驾部员外郎，兼侍御史知杂事，移河南少尹、兵部郎中，转太府卿。汉祖受命，用为宗正卿。周初，改卫尉卿。
广顺元年冬十月，税居于东京，夜梦鬼诧之曰： 公于我冢上安床，深不奉益。 皞问鬼姓氏，曰李丕文。皞曰： 君言殊误，都城内岂可冢耶？ 曰： 冢本在野，张十八郎展城时围入。 忽寤。又半月，复梦前鬼曰： 公不相信，屈观吾舍可乎？ 即以手掊地，豁然见华第，花木丛萃，房廊雕焕，立皞于西庑。久之，见一团火如电，前来渐近，即前鬼也。引皞深入，出其孥，泣拜如有所托。皞问丕文鬼事，曰： 冥司各有部属，外不知也。 皞曰： 余官何至？ 再三不对，苦讯之，曰： 齐王判官。 皞曰： 张令公为齐王，去世久矣。今郓州高令公为齐王，余方为列卿，岂复为宾佐乎？ 鬼曰： 不知也。 皞既寤，欲掘而视之。既而又告同僚曰： 鬼虽见诉，其如吾税舍何？ 乃止。广顺二年春，朝廷以皞为高丽册使。三月，至郓，节度使高行周以皞嗜酒，留连累日，旦夕沉醉。其月二十三日，晨兴栉发，状如醉寐，男泳视之，已卒矣。《太平广记》云：衔命使吴越，路由郓州，卒于邮亭。
时年六十一。其年八月，郓帅齐王高行周亦梦请齐王判官，得无是乎！皞从儒学，好聚书，嗜酒无仪检，然衷抱无他，急于行义，士友以此多之。
张沆，字太元，徐州人。父严，本州牙将。沆少力学，攻词赋，登进士第。唐明宗子秦王好文，然童年疏率，动不由礼。每宾僚大集，手自出题，令面前赋诗，少不如意，则坏裂抵弃。沆初以刺谒，秦王属合座客各为《南湖记》，因谓沆曰： 闻生名久矣，请为此文。 沆不获已，从之。及群士记成，独取沆所为勒之于石，繇是署为河南府巡官。秦王败，勒归乡里。晋初，桑维翰秉政，沆以文干进，用为著作佐郎、集贤校理，迁右拾遗。维翰出镇，奏为记室。从维翰入朝，授殿中侍御史。岁余，自侍御史改祠部员外郎知制诰，召入翰林为学士。维翰罢相，冯玉用事，不欲沆居禁密，改右谏议大夫，罢其职。汉祖至汴，转右常侍，复用为学士，未几，迁工部尚书充职。明年，以营奉葬事求解职，改礼部尚书。及归朝，复为学士。太祖以沆耳疾罢职，改刑部尚书。广顺二年秋，命为故齐王高行周册赠使，复命而卒。赠太子少保。
沆性儒雅，好释氏，虽久居禄位，家无余财，死之日，图书之外，唯使郓之资耳。嗣子尚幼，亲友虑其耗散，上言于太祖，乃令三司差人主葬，余资市邸舍，以赡其孤焉。沆记览文史，好征求僻事，公家应用，时出一联以炫奇笔，故不为冯玉所重。虽有聩疾，犹出入金门，凡五六年。汉隐帝末年，杨、史遇害，翌日，沆方知之，听犹未审，忽问同僚曰： 窃闻盗杀史公，其盗获否？ 是时京师忄匈惧之次，闻者笑之。有士人申光逊者，与沆友善，沆未病时，梦沆手出小佛塔示光逊，视其上有诗十四字云： 今生不见故人面，明月高高上翠楼。 光逊既寤，心恶之，俄闻沆卒。
张可复，字伯恭，德州平原人也。父达，累赠户部侍郎。可复略通儒术，少习吏事。梁末，薄游于魏，鄴王罗绍威表为安阳簿。唐天成初，依晋公霍彦威于青州，为从事。晋公以其滑稽好避事，目为 奸兔兒 。长兴中入朝，拜监察御史，六迁至兵部郎中，赐金紫。晋天福中，自西京留守判官入为秘书少监，改左司郎中。开运中，迁左谏议大夫。汉乾祐初，湘阴公镇徐方，朝行中选可以从戎者，因授武宁军节度副使、检校礼部尚书。及世宗镇澶渊，改镇宁军节度行军司马。三年，征拜给事中。世宗嗣位，以澶渊幕府之旧，拜右散骑常侍。显德元年秋，以疾卒，年七十有三。制赠户部尚书。可复无他才，惟以谨愿保长年，加之迂懦，多为同列轻俊者所侮，而累阶至金紫，居三品之秩，亦其命耶！
于德辰，字进明，元城人也。幼敏悟，笃志好学，及射策文场，数上不调。后唐明宗镇邢州，德辰往谒焉，明宗见而器之，因得假官于属邑。后继历州县，历仕晋、汉、周，官至工部尚书。
王延，字世美，鄚州长丰人也。少为儒，善词赋，会乡曲离乱，不获从乡荐，因客于浮阳，随沧帅戴思远入梁。尝以所为赋谒梁相李琪，琪览之，欣然曰： 此道近难其人，王生升我堂矣。 繇是人士称之。寻荐为即墨县令，历徐、宋、郓、青四镇从事。长兴初，乡人冯道、赵凤在相位，擢拜左补阙。逾年，以水部员外知制诰迁中书舍人，赐金紫。清泰末，以本官权知贡举。时有举子崔颀者，故相协之子也。协素与吏部尚书卢文纪不睦，及延将入贡院，文纪谓延曰： 舍人以谨重闻于时，所以去冬老夫在相位时，与诸相首以长者闻奏，用掌文衡。然贡闱取士，颇多面目。说者云： 越人善泅，生子方晬，乳母浮之水上。或骇然止之，乳母曰，其父善泅，子必无溺。 今若以名下取士，即此类也。舍人当求实才，以副公望。 延退而谓人曰： 卢公之言，盖为崔颀也。纵与其父不悦，致意何至此耶！ 来春，以颀登甲科。其年，改御史中丞，岁满，转尚书右丞。奉使两浙，吴人深重之。复命，授吏部侍郎，改尚书左丞，拜太常卿，历工、礼、刑三尚书。周初，以疾求分司西洛，授太子少保。既而连月请告，为留台所纠，改少傅致仕。广顺二年冬卒，时年七十有三。
子亿，仕皇朝为殿中丞。
申文炳，字国华，洛阳人也。父鄂，唐左千牛卫将军。文炳长兴中进士擢第，释褐中正军节度推官，历孟、怀支使，郓城、陕县二邑宰，自澶州观察判官入为右补阙。晋开运初，授虞部员外郎知制诰，转金部郎中充职。广顺中，为学士，迁中书舍人、知贡举。《玉壶清话》：李庆，显德中举进士，工诗，有云： 醉轻浮世事，老重故乡人。 枢密王朴以此一联荐于申文炳。文炳知贡举，遂为第三人。显德五年秋，以疾解职，授左散骑常侍。六年秋，卒于家，时年五十。文炳为文典雅，有训诰之风。执性纾缓，待搢绅以礼，中年而卒，皆惜之。
扈载，少好学，善属文，赋颂碑赞尤其所长。广顺初，随计于礼部，文价为一时之最，是岁升高等。载因游相国寺，见庭竹可爱，作《碧鲜赋》题其壁。世宗闻之，遣小黄门就壁录之，览而称善，因拜水部员外郎知制诰，迁翰林学士，赐绯。《宋史·李蒨传》：扈载以文章驰名，枢密使王朴荐令知制诰，除书未下，朴诣中书言之，蒨曰： 斯人命薄，虑不克享耳。 朴曰： 公在衡石之地，当以材进人，何得言命而遗才。 载遂知制诰、迁翰林学士，未几卒。世谓朴能荐士，蒨能知人。
载已病，不能谢，居百余日，乃力疾入直学士院。世宗怜之，赐诰还第，遣太医视疾。年三十有六卒。载始自解褐至终才四年，而与刘衮皆有才无命，时论惜之。
刘衮，彭城人。神爽气俊，富有文藻，繇进士第任左拾遗，与扈载齐名，年二十八而卒。
贾纬，真定获鹿人也。宋祁《景文集·贾令君墓志铭》：贾氏自唐司空魏国公耽，世贯沧州南皮，子孙稍稍徙真定。五世祖谅，高祖瑾。曾祖处士讳初，有至性，疾世方乱，守乡里，不肯事四方。祖讳纬。
少苦学为文，唐末举进士不第，遇乱归河朔，本府累署参军、邑宰。唐天成中，范延光镇定州，表授赵州军事判官，迁石邑县令。纬属文之外，勤于撰述，以唐代诸帝实录，自武宗已下阙而不纪，乃采掇近代传闻之事，及诸家小说，第其年月，编为《唐年补录》，凡六十五卷，识者赏之。《景文集》：纬博学善词章，论议明锐，一时诸儒皆屈。唐自武宗后，史录亡散，君掇拾残余，为《唐年补录》数十万言，叙成败事甚悉，书显于时。
晋天福中，入为监察御史，改太常博士。纬常以史才自负，锐于编述，不乐曲台之任，乃陈情于相座。又与监修国史赵莹诗曰： 满朝唯我相，秉柄无亲雠，三年司大董，最切是编修，史才不易得，勤勤处处求。愚从年始立，东观思优游，昔时人未许，今来虚白头，春台与秋阁，往往兴归愁，信运北阙下，不系如虚舟。绵蕝非所好，一日疑三秋，何当适所愿，便如升瀛洲。 未几，转屯田员外郎，改起居郎、史馆修撰。又谓莹曰： 《唐史》一百三十卷，止于代宗，已下十余朝未有正史，请与同职修之。 莹以其言上奏，晋祖然之，谓李崧曰： 贾纬欲修《唐史》，如何？ 对曰： 臣每见史官辈言，唐朝近百年来无实录，既无根本，安能编纪。 纬闻崧言，颇怒，面责崧沮己。崧曰： 与公乡人，理须相惜，此事非细，安敢轻言。 纬与宰臣论说不已。明年春，敕修《唐史》，纬在籍中。月余，丁内艰，归真定。开运初，服阕，复起居郎，修撰如故，寻以本官知制诰。纬长于记注，应用文笔，未能过人，而议论刚强，侪类不平之，因目之为 贾铁嘴 。开运中，累迁中书舍人。契丹入京师，随契丹至真定，后与公卿还朝，授左谏议大夫。纬以久次纶阁，比望丞郎之拜，及迁谏署，觖望弥甚。苏逢吉监修国史，以纬频投文字，甚知之，寻充史馆修撰，判馆事。乾祐中，受诏与王伸、窦俨修汉高祖实录，纬以笔削为己任，然而褒贬之际，憎爱任情。晋相桑维翰执政日，薄纬之为人，不甚见礼，纬深衔之。及叙《维翰传》： 身没之后，有白金八千铤，他物称是。 翰林学士徐台符，纬邑人也，与纬相善，谓纬曰： 切闻吾友书桑魏公白金之数，不亦多乎！但以十目所睹，不可厚诬。 纬不得已，改为白金数千锭。
纬以撰述之劳，每诣宰执，恳祈迁转，遇内难不果。太祖即位，改给事中，判馆如故。先是，窦贞固奏请修晋朝实录，既竟，亦望升擢。贞固犹在相位，乃上疏抗论除拜不平。既而以所撰日历示监修王峻，皆媒孽贞固及苏禹珪之短，历诋朝士之先达者。峻恶之，谓同列曰： 贾给事家有士子，亦要门阀无玷，今满朝并遭非毁，教士子何以进身！ 乃于太祖前言之，出为平卢军行军司马。时符彦卿镇青州，以纬文士，厚礼之。纬妻以纬左迁，骇惋伤离，病留于京。纬书候之曰： 勉医药，来春与子同归获鹿。 广顺二年春，纬卒。及讣至，妻一恸而终，果双柩北归，闻者叹之。纬有集三十卷，目曰《草堂集》，并听撰《唐年补录》六十五卷，皆传于世。
赵延乂，字子英，秦州人。曾祖省躬，以明术数为通州司马，遇乱避地于蜀。祖师古，黔中经略判官。父温珪，仕蜀为司天监。温珪长于袁、许之术，兼之推步。王建时，深蒙宠待，延问得失，事微差跌，即被诘让。临终谓其子曰： 技术虽是世业，吾仕蜀已来，几由技术而死，尔辈能以他途致身，亦良图也。 延乂少以家法仕蜀，由廕为奉礼部翰林待诏。蜀亡入洛，时年三十。天成中，得蜀旧职。延乂世为星官，兼通三式，尤长于袁、许之鉴。清泰中，尝与枢密直学士吕琦并宿于内廷，琦因从容密问国家运祚，延乂曰： 来年厄会之期，俟过别论。 琦讯之不已，延乂曰： 保邦在刑政，保祚在福德。在刑政则术士不敢言，奈际会诸公，罕有卓绝福德者，下官实有恤纬之僭。 其年，兼卫尉少卿。晋天福中，代马重绩为司天监。契丹入京师，随至镇州，时契丹满达勒为帅，会汉高祖定两京，控鹤都将李筠与诸校密谋劫库兵，逐契丹，犹豫未决，谋于延乂，因假以术数赞成之。契丹既去，还京师，官秩如旧。广顺初，加检校司徒，本官如故，太祖数召对焉。《欧阳史》：周太祖自魏以兵入京师，召延乂问： 汉祚短促者，天数耶？ 延乂言： 王者抚天下，当以仁恩德泽，而汉淫酷，刑法枉滥，天下称冤，此其所以亡也。 是时太祖方以兵围苏逢吉、刘铢第，欲诛其族，闻延乂言悚然，因贷其族，二家获全。延乂善交游，达机变，兼有技术，见者欢心。二年，授太府卿，判司天监事。其年夏初，火犯灵台，延乂自言星官所忌，又言身命宫灾并，未几其子卒，寻又妻卒，俄而延乂婴疾，故人省之，举手曰： 多谢诸亲，死灾不可逭也。 寻卒，年五十八。赠光禄卿。
沈遘，字期远，睢阳人也。父振，贝州永济令，累赠左谏议大夫。遘幼孤，以苦学为志，弱冠登进士第，释褐除校书郎，由御史台主簿拜监察御史，凡五迁至金部郎中，充三司判官。广顺中，以本官知制诰。世宗嗣位，擢为翰林院学士，岁满，拜中书舍人充职。显德三年夏，扈从南征，遇疾归，及京而卒。遘为人谦和，勤于接下，每文士投贽，必择其贤者而誉之，故当时后进之士多归焉。
李知损，字化机，大梁人也。少轻薄，利口无行。梁朝时，以牒刺篇咏出入于内臣之门，繇是浪得虚誉，时人目之为 李罗隐 。累为籓镇从事，入拜左补阙，历刑部兵部员外郎、度支判官、右司郎中。坐受榷盐使王景遇厚赂，谪于均州。汉初归朝，除右司郎中，兼侍御史知杂事。广顺中，拜右谏议大夫。时王峻为枢密使，知损以与峻有旧，遂指峻求使于江浙，峻为上言。太祖素闻知损所为，甚难之。峻曰： 此人如或辱命，谴之可也。 太祖重违其请，遂可之。知损既受命，大恣其荒诞之意，遂假资于人，广备行李。及即路，所经州郡，无不强贷，又移书于青州符彦卿，借钱百万。及在邮亭，行止秽杂。王峻闻而奏之，乃责授棣州司马。世宗即位，切于求人，素闻知损狂狷，好上封事，谓有可采，且欲闻外事，即命征还，遽与复资。数月之间，日贡章疏，多斥讟贵近，自谋进取，又上章求为过海使。世宗因发怒，仍以其丑行日彰，故命除名，配沙门岛。知损将行，谓所亲曰： 余尝遇善相者，言我三逐之后，当居相位，余自此而三矣，子姑待我。 后岁余，卒于海中，其庸诞也如此。《五代史补》：李知损，官至谏议大夫，好轻薄，时人谓之 李罗隐 。至于亲友间往还简牍，往往引里巷常谈，谓之偶对。常有朝士奉使回，以土物为赠，其意犹望却回。知损觉之，且贻书谢之曰： 在小子一时间却拟送去，恐大官两罗里更不将来。 乾祐中，奉使郑州，时宋彦筠为节度。彦筠小字忙兒，因宴会，彦筠酒酣，辄问曰： 众人何为号足下为罗隐？ 对曰： 下官平素好为诗，其格致大抵如罗隐，故人为号。 彦筠曰： 不然，盖为足下轻薄如罗隐耳。 知损大怒，厉声曰： 只令公，人皆谓之宋忙兒，未必便能放牛。 满座皆笑。
孙晟，本名凤。《南唐书》云：孙忌，高密人，一名凤，又名晟，少举进士。
性阴贼，好奸谋。少为道士，工诗，于庐山简寂观画唐诗人贾岛像，悬于屋壁，以礼事之。观主以为妖妄，执杖驱出之，大为时辈所嗤。改儒服，谒唐庄宗于镇州，授秘书省著作郎。《南唐书》云：豆卢革为相，雅知忌，辟为判官。
天成初，硃守殷据夷门叛，时晟为幕宾，赞成其事。是时晟常擐甲露刃，以十数骑自随，巡行于市，多所屠害，汴人为之切齿。城陷，硃氏被诛，晟乃匿迹更名，弃其妻子，亡命于陈、宋间。《欧阳史》云：安重诲恶晟，以为教守殷反者晟也，画其像购之，不可得，遂族其家。晟奔于吴。
会同恶者送之过淮，吴人方纳叛亡，即以伪官授之。晟亦微有词翰，李昇伪尊杨溥为让皇之册文，即晟之词也，故江南尤重之。二十年间，累历伪任，财货邸第，颇适其意。晟以家妓甚众，每食不设食机，令众妓各执一食器，周侍于其侧，谓之 肉台盘 ，其自养称惬也如是。《南唐书》云：忌为舒州节度使，治军严，有归化卒二人，正昼挺白刃入府，求忌杀之。入自西门，吏士仓卒莫能御。适忌闲行在东门，闻乱，得民家马乘之，奔桐城。叛卒不得忌，乃杀都押衙李建崇而逸。忌坐贬光禄卿。
显德三年春，王师下广陵，江左惊窘，李景伪署晟为司空，令奉贡于行在，世宗遣右常侍刘悦伴之，赐与甚厚。洎随驾到阙，舍于都亭驿，礼遇殊优。每召见，饮之醇醴，问以江南事，晟但言： 吴畏陛下之神武，唯以北面为求，保无二也。 先是，张永德守下蔡，素与李重进不协，每宴将校，多暴其短。一日，永德乘醉，乃大言重进潜蓄奸谋，当时将校无不惊骇，繇是人情大扰。后密遣亲信乘驿上言，世宗不听，亦不介意。一日，重进自寿阳去其部从，直指永德帐下，宴饮终日而去，自此人情稍安。时李景觇而知之，因密令人赍蜡书遗重进，劝为不轨，重进以其蜡书进呈，世宗览之，皆斥讟反间之言。世宗怒晟前言失实，因急召侍卫都虞候韩通令收晟下狱，与其从者百余人皆诛之。《南唐书》云：世祖命都承旨曹翰护至右军巡院，犹饮之酒，数酌，翰起曰： 相公得罪，赐自尽。 忌怡然整衣索笏，东南望再拜曰： 臣受恩深，谨以死谢。 从者二百人，亦皆诛死于东相国寺。
翌日，宰臣上谒，世宗亲谕之，始知其事实。议者以晟昔构祸于梁民，令伏法于梁狱，报应之道，岂徒然哉！
晟性慷慨，常感李景之厚遇，誓死以报之。《钓矶立谈》云：晟将命周朝，自知不免，私谓副使王崇质曰： 吾思之熟矣，终不忍负永陵一坏土，余非所知也。 
及将下狱，世宗令近臣问以江南可取之状，晟默然不对。临刑之际，整其衣冠，南望金陵再拜而言曰： 臣惟以死谢。 遂伏诛。
