马郁，其先范阳人。郁少警悟，有俊才智数，言辩纵横，下笔成文。乾宁末，为府刀笔小吏。李匡威为王镕所杀，镕书报其弟匡俦。匡俦遣使于镕，问谋乱本末，幕客为书，多不如旨。郁时直记室，即起草，为之条列事状，云可疑者十，词理俊赡，以此知名。尝聘王镕于镇州，官妓有转转者，美丽善歌舞，因宴席，郁累挑之。幕客张泽亦以文章名，谓郁曰： 子能座上成赋，可以此妓奉酬。 郁抽笔操纸，即时成赋，拥妓而去。郁在武皇幕，累官至检校司空、秘书监。武皇与庄宗礼遇俱厚，岁时给赐优异。监军张承业，本朝旧人，权贵任事，人士胁肩低首候之。郁以滑稽侮狎，其往如归，有时直造卧内。每宾僚宴集，承业出珍果陈列于前，食之必尽。承业私戒主膳者曰： 他日马监至，唯以乾藕子置前而已。 郁至，窥其不可啖；异日，靴中出一铁楇，碎而食之。承业大笑曰： 为公设异馔，勿败余食案。 其俊率如此。
郁在庄宗幕，寄寓他土，年老思乡，每对庄宗欷歔，言家在范阳，乞骸归国，以葬旧山。庄宗谓之曰： 自卿去国已来，同舍孰在？守光尚不能容父，能容卿乎！孤不惜卿行，但卿不得死尔。 郁既无归路，衷怀呜悒，竟卒于太原。
司空颋，贝州人。唐僖宗时，举进士不中，属天子播迁，三辅大乱，乃还乡里。罗绍威为节度副大使，颋以所业干之，幕客公乘亿为延誉，罗宏信署为府参军，辟馆驿巡官。张彦之乱，命判官王正言草奏，正言素不能文，不能下笔，彦怒诟曰： 钝汉乃辱我！ 推之下榻。问孰可草奏者，有言颋，罗王时书记，乃驰骑召之。颋挥笔成文，诋斥梁君臣，彦甚喜，为判官。及张彦复胁贺德伦降于唐，德伦遣颋先奉状太原。《北梦琐言》载其状词云：屈原哀郢，本非怨望之人；乐毅归燕，且异倾邪之行。庄宗仍以颋为判官，后以颋权军府事。颋有侄在梁，遣家奴以书召之，都虞候张裕擒其家奴，以谓通于梁，遂见杀。《通鉴》：晋王责颋曰： 自吾得魏博，庶事悉以委公，公何得见欺如是，独不可先相示耶！ 揖令归第，是日族诛于军门。
曹廷隐，魏州人也，为本州典谒虞候。贺德伦使西迎庄宗于晋阳，庄宗既得鄴城，擢为马步都虞候，以其称职，自是迁拜日隆。天成初，除齐州防御使。下车严整，颇有清白之誉。时有孔目吏范弼者，为人刚愎，视廷隐蔑如也。弼监军廪，鬻空乏以取赀；又私货官盐，廷隐按之，遂奏其事。弼家人诉于执政，并下御史府劾之。弼虽伏法，廷隐以所奏不实，并流永州，续敕赐自尽，时人冤之。
萧希甫，宋州人也。少举进士，为梁开封尹袁象先书记。象先为青州节度使，以希甫为巡官，希甫不乐。乃弃其母妻，变姓名，亡之镇州，自称青州掌书记，进谒王镕。镕以希甫为参军，尤不乐，居岁余，又亡之易州，削发为僧，居百丈山。庄宗将建国，置百官，李绍宏荐为魏州推官。同光初，有诏定内宴仪，问希甫枢密使得坐否，希甫以为不可。枢密使张居翰闻之怒，谓希甫曰： 老夫历事三朝天子，见内宴数百，子本田舍兒，安知宫禁事！ 希甫不能对。初，庄宗欲以希甫知制诰，宰相豆卢革等附居翰，共排斥之，以为驾部郎中。希甫失志，尤怏怏。庄宗灭梁室，遣希甫宣慰青、齐，希甫始知其母已死，妻袁氏亦改嫁。希甫乃发哀服丧，居于魏州。人有引汉李陵书以讥之曰： 老母终堂，生妻去室。 天成初，欲召为谏议，豆卢革、韦说沮之。明宗卒以希甫为谏议大夫，复为匦函使。其后革、说为安重诲所恶，希甫希旨，诬奏革纵田客杀人，而说与邻人争井，井有宝货。有司推勘井中，惟破釜而已，革、说卒皆贬死。希甫拜左散骑常侍，躁进尤甚，引告变人李筠夜扣内门，通变书云： 修堤兵士，欲取郊天日举火为叛。 安重诲不信之。斩告变者，军人诉屈，请希甫啖之。既而诏曰： 左散骑常侍、集贤殿学士判院事萧希甫，身处班行，职非警察，辄引凶狂之辈，上陈诬骫之词，逼近郊禋，扇摇军众。李筠既当诛戮，希甫宁免谪迁，可贬岚州司户参军，仍驰驿发遣。 长兴中，卒于贬所。
子士明，仕周，终于邑宰。
药纵之，太原人，少为儒。明宗刺代州，署为军事衙推。从明宗镇邢州，为掌书记，历天平、宣武两镇节度副使。明宗镇常山，被病不从。及即位，纵之见于洛邑，安重诲怒其观望，久无所授。明宗曰： 德胜用兵时，纵之饥寒相伴，不离我左右。今有天下，何人不富贵，何为独弃纵之！ 浃旬，授磁州刺史。岁余，自户部侍郎迁吏部侍郎，铨总之法，惘然莫知。长兴初，为曹州刺史。清泰元年九月，以疾受代而卒。
贾馥，故镇州节度使王镕判官也。家聚书三千卷，手自刊校。张文礼杀王镕，时庄宗未即尊位，文礼遣馥至鄴都劝进，因留鄴下，栖迟邮舍。庄宗即位，授鸿胪少卿。后以鸿胪卿致仕，复归镇州，结茅于别墅，自课兒孙耕牧为事。馥初累为镇、冀属邑令，所莅有能政，性恬澹，与物无竞，乃镇州士人之秀者也。
马缟，少嗜学儒，以明经及第，登拔萃之科。仕梁，为太常修撰，累历尚书郎，参知礼院事，迁太常少卿。梁代诸王纳嫔，公主下嫁，皆于宫殿门庭行揖让之礼，缟以为非礼，上疏止之，物议以为然。案：以下有阙文。长兴四年，为户部侍郎。缟时年已八十，及为国子祭酒，八十余矣，形气不衰。于事多遗忘，言元稹不应进士，以父元鲁山名进故也，多如此类。又上疏： 古者无嫂叔服，文皇创意，以兄弟之亲，不宜无服，乃议服小功。今令文省服制条为兄弟之妻大功，不知何人议改，而置于令文。 诸博士驳云： 律令，国之大经。马缟知礼院时，不曾论定，今遽上疏驳令式，罪人也。 
罗贯，不知何许人。进士及第，累历台省官，自礼部员外郎为河南令。贯为人强直，正身奉法，不避权豪。时宦官伶人用事，凡请托于贯者，其书盈阁，一无所报，皆以示郭崇韬，因奏其事，由是左右每言贯之失。先是，梁时张全义专制京畿，河南、洛阳僚佐，皆由其门下，事全义如厮仆。及贯授命，持本朝事体，奉全义稍慢，部民为府司庇护者，必奏正之。全义怒，因令女使告刘皇后从容白于庄宗，宦官又言其短，庄宗深怒之。会庄宗幸寿安山陵，道路泥泞，庄宗访其主者，宦官曰； 属河南县。 促令召贯至，奏曰： 臣初不奉命，请诘禀命者。 帝曰： 卿之所部，反问他人，何也？ 命下府狱，府吏榜笞，促令伏款。翌日，传诏杀之。郭崇韬奏曰： 贯别无赃状，桥道不修，法未当死。 庄宗怒曰： 母后灵驾将发，天子车舆往来，桥道不修，是谁之过也？ 崇韬奏曰： 贯纵有死罪，俟款状上奏，所司议谳，以朝典行之，死当未晚。今以万乘之尊，怒一县令，俾天下人言陛下使法不公矣！ 庄宗曰： 既卿所爱，任卿裁决。 因投袂入宫。崇韬从而论列，庄宗自阖殿门，不得入。即令伏法，曝尸于府门，冤痛之声，闻于远迩。
淳于晏，案：以下有阙文。以明经登第，自霍彦威为小校，晏寄食于门下。彦威尝因兵败，独脱其身，左右莫有从者，惟晏杖剑从之，徒步草莽，自是彦威高其义，相得甚欢。及历数镇，皆为从事，军府之事，至于私门，事无巨细，皆取决于晏；虽为幕宾，有若家宰。尔后公侯门客，往往效之，时谓之 效淳 。故彦威所至称治，由晏之力也。
张格，字承之，故宰相浚之子也。浚为梁祖所忌，潜遣人害于长水。格易姓名，流转入蜀。《旧唐书·张浚传》：永宁县吏叶彦者，张氏待之素厚，告格曰： 相公之祸不可免，郎君宜自为计。 浚曰： 留则并命，去或可免，冀存后嗣。 格拜辞而去，叶彦率义士三十人送渡汉江而旋。格由荆江上峡入蜀。王建僭号，以格为宰相。格所生母，当浚之遇害，潜匿于民间，落发为尼，流浪于函、洛。王建闻之，潜使人迎之入蜀，赐紫，加号慈福大师。及建卒，蜀人以格为山陵使，格有难色。未几得罪，出为茂州刺史，伪制责词云： 送往辞命，不忠也；丧母匿丧，非孝也。 王衍嗣伪位后数年，复用为宰相。同光末，蜀平，格至洛阳，《旧唐书》：任圜携格还洛，格感叶彦之惠，访之，身已殁，厚恤其家。又考张浚第三子仕吴，改名李俨，见《九国志》。授太子宾客。任圜爱其才，奏为三司副使，寻卒于位。格有文章，明吏事，时颇称之。
许寂，字闲闲。祖秘，名闻会稽。寂少有山水之好，泛览经史，穷三式，尤明《易》象。《太平广记》云：寂学《易》于晋征徵。久栖四明山，不干时誉。昭宗闻其名，征赴阙，召对于内殿。会昭宗方与伶人调品筚篥，事讫，方命坐赐果，问《易》义。既退，寂谓人曰： 君淫在声，不在政矣。寂闻君人者，将昭德塞违，以临照百官，百官或象之。今不厌贱事，自求其工，君道替矣。 寻请还山，寓居于江陵，以茹芝绝粒，自适其性。天祐末，节度使赵匡凝昆季深礼遇之，师授保养之道。唐末，除谏官，不起，汉南谓之徵君。梁攻襄阳，匡凝兄弟弃镇奔蜀，寂偕行。岁余，蜀主王建待以师礼，位至蜀相。同光末，平蜀，与王衍俱从于东，授工部尚书致仕，卜居于洛。时寂已年高，精彩犹健，冲漠寡言，时蜀语云 可怪可怪 ，人莫知其际。清泰三年六月卒，时年八十余。子孙位至省郎。
同光时，以方术著者，又有僧诚惠。诚惠初于五台山出家，能修戒律，称通皮、骨、肉三命，人初归向，声名渐远，四方供馈，不远千里而至者众矣。自云能役使毒龙，可致风雨，其徒号曰降龙大师。京师旱，庄宗迎至洛下，亲拜之，六宫参礼，士庶瞻仰，谓朝夕可致甘泽。祷祝数旬，略无征应。或谓官以祈雨无验，将加焚燎，诚惠惧而遁去。及卒，赐号法雨大师，塔曰 慈云之塔。 
周元豹者，本燕人，世为从事。元豹少为僧，其师有知人之鉴，从游十年余，苦辛无惮，师知其可教，遂以袁、许之术授之。大略状人形貌，比诸龟鱼禽兽，目视臆断，咸造其理。及还乡，遂归俗。初，卢程寄褐游燕，与同志二人谒焉。元豹谓乡人张殷衮曰： 适二君子，明年花发，俱为故人。惟彼道士，他年甚贵。 至来岁，二子果卒。又二十年，卢程登庸于鄴下。元豹归晋阳，张承业信重之，言事数中。承业俾明宗易衣列于诸校之下，以他人诈之，而元豹指明宗于末缀言曰： 骨法非内衙太保欤！ 咸伏其异。或问明宗之福寿，惟云末后为镇州节度使，时明宗为内衙都校，才兼州牧而已。昭懿皇后夏氏方侍巾栉，偶忤旨，大为明宗槚楚。元豹见之曰： 此人有籓侯夫人之位，当生贵子。 明宗赫怒因解，后其言果验。太原判官司马揆谒元豹，谓揆曰： 公五日之中，奉使万里，未见回期。 揆数日后，因酒酣，为衣领扼之而卒。庄宗署元豹北京巡官。明宗即位之明年，一日，谓侍臣曰： 方士周元豹，昔曾言朕诸事有征，可诏北京津置赴阙。 赵凤奏曰： 袁、许之事，元豹所长者，以陛下贵不可言，今既验矣，余无可问。若诏赴阙下，则奔竞之徒，争问吉凶，恐近于妖惑。 乃止。令以金帛厚赐之，授光禄卿致仕。寻卒于太原，年八十余。
