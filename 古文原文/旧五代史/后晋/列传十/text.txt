皇甫遇，常山人也。父武，流寓太原，尝为遮塞军使。遇少好勇，及壮，虬髯，善骑射。唐明宗在籓时，隶于麾下，累从战有功。明宗即位，迁龙武都指挥使，遥领严州刺史，出讨东川，为行营左军都指挥使。应顺、清泰中，累历团练防御使，寻迁邓州节度使。所至苛暴，以诛敛为务，其幕客多私去，以避其累。高祖入洛，移领中山，俄闻与镇州安重荣为婚家，乃移镇上党，又改平阳，咸以憸人执事，政事隳紊。及镇河阳，部内创别业，开畎水泉，以通溉灌，所经坟墓悉毁之，部民以朝廷方姑息郡帅，莫之敢诉。少帝即位，罢归阙下。二年，契丹南寇，从至澶州，战于郓州北津，契丹众大败，溺死者数千人，以功拜滑州节度使。三年，契丹率众屯邯郸，遇与安审琦、慕容彦超等御之。遇将渡漳河，契丹前锋大至，遇引退，转斗二十里至鄴南榆林。遇谓审琦等曰： 彼众我寡，走无生路，不如血战。 遂自辰及未，战百余合，所伤甚众。遇所乘马中镝而毙，遇有纪纲杜知敏以马授遇，遇得马复战，久之稍解。杜知敏已为所获，遇谓彦超曰： 知敏苍黄之中，以马授我，义也，安可使陷于贼中！ 遂与彦超跃马取知敏而还，敌骑壮之。俄而生军复合，遇不能解。时审琦已至安阳河，谓首将张从恩曰： 皇甫遇等未至，必为敌骑所围，若不急救，则成擒矣。 从恩曰： 敌甚盛，无以枝梧，将军独往何益？ 审琦曰： 成败命也。设若不济，则与之俱死。假令失此二将，将何面目以见天子！ 遂率铁骑北渡赴之。契丹见尘起，谓救军并至，乃引去。遇与彦超中数创得还，时诸军叹曰： 此三人皆猛将也！ 遇累官至检校太师、同中书门下平章事。四年，契丹复至，从杜重威营滹水，重威送款于契丹，遇不预其议，及降，心不平之。时契丹欲遣遇先入汴，遇辞之，因私谓人曰： 我身荷国恩，位兼将相，既不能死于军阵，何颜以见旧主！更受命图之，所不忍也。 明日，行至赵郡，泊其县舍，顾从者曰： 我已信宿不食，疾甚矣，主辱臣死，无复南行。 因绝吭而殒，远近闻而义之。汉高祖登极，诏赠中书令。
周广顺三年正月，遇妻宋国夫人霍氏上言，请度为尼，周太祖许之，仍赐紫衣，号贞范大师，法名惠圆，又赐夏腊十。
王清，字去瑕，洺州曲周人也。父度，世为农。清少以勇力端厚称于乡里。后唐明宗领行台，置步直军，清预其募，渐升为小校。同光初，从战于河上有功，赐忠烈功臣。明宗即位，自天成至清泰末，历严卫、宁卫指挥使，加检校右散骑常侍。天福元年，高祖建义入洛，加检校刑部尚书，改赐扈跸忠孝功臣。三年，从杨光远平范延光于鄴，改奉国军都虞候。六年，襄州安从进叛，从高行周讨之，逾年不下。一日，清请先登，诸军继其后，会有内应者，遂拔其城。清以中重创，有诏褒慰。七年，改赐推忠保运功臣，加金紫光禄大夫，领溪州刺史。八年，诏遣以所部兵屯于鄴。九年春，契丹南牧，围其城，清与张从恩守之，少帝飞蜡诏勉谕，锡之第宅。契丹退，以干城功，继迁军额。开运二年春三月，从杜重威北征，解阳城之围，加检校司徒。是岁秋七月，诏遣与皇甫遇援粮入易州。十一月，从杜重威收瀛州，闻契丹大至，重威率诸军沿滹水而西，将保常山，及至中渡桥，契丹已屯于北岸。自其月二十七日至十二月五日，军不能解。时契丹至，留骑之精者以御我，分其弱者，自故灵都城缘其山足，涉滹沱之浅处，引众而南，至赵郡，凡百余里，断我飞輓，且扼归路。清知势蹙，谓重威曰： 军去常山五里，守株于此，营孤食尽，将若之何！请以步兵二千为前锋，夺桥开路，公可率诸军继之，期入常山，必济矣。 重威可之，遣宋彦筠俱行。清一击获其桥，契丹为之小却，重威犹豫不进，密已贰于国矣。彦筠退走，清列阵北岸，严戒部曲。日暮，酣战不息。契丹以生军继至，我军无寸刃以益之，清与其下殁焉，时年五十三。《通鉴》：清谓其众曰： 上将握兵，坐观吾辈困急而不救，此必有异志。吾辈当以死报国耳！ 众感其言，莫有退者，至幕，战不息。契丹以新兵继之，清及众士尽死，由是诸军皆夺气。契丹寻于所战之地，筑一京观。及汉高祖即位，使人平之，赠清太傅。是岁，清子守钧于本邑义化别业，招魂以葬之也。
梁汉璋，字国宝，应州人也。少以勇力事唐明宗，历突骑、奉德指挥使。高祖即位之二年，遥领钦州刺史。三年，加检校司空，改护圣都指挥使。七年，迁检校司徒，遥领阆州团练使。八年，授陈州防御使，从少帝澶州还，改检校太保、郑州防御使，充侍卫马军都指挥使，旋除永清军兵马留后，俄正授节制。是岁，诏领千骑戍冀州，寻以杜重威北讨，诏以汉璋充北面马军都排阵使，遣收淤口关，与契丹骑五千相遇于浮阳之北界，苦战竟日，以众寡不侔，为流矢所中，殁于阵，即是岁十一月也，时年四十九。汉璋熟于戎马，累有军功，及为籓郡，所至好聚敛，无善政可纪。及镇甘陵，甚有平契丹之志，但以所领偏师，骤逢勍敌，故有是衄焉。是月，其子海荣进汉璋所乘鞭马及器仗，帝伤之，乃赠太尉。
汉璋有弟汉瑭，亦以善用槊有名于时。天成中，为魏府效节军使，攻定州王都，汉瑭督所部一军首入其城，获王都及蕃将托诺名马数驷。时范延光镇常山，欲其骏者，汉瑭不诺。后汉瑭屯兵赵郡，因事奏而杀之，时人冤之。
白奉进，字德升，云州清塞军人也。父曰达子，世居朔野，以弋猎为事。奉进少善骑射，后唐武皇镇太原，奉进谒于军门，以求自效，武皇纳于麾下。庄宗之破夹寨也，奉进挺身首犯贼锋，庄宗睹而壮之。后从战山东河上，继以功迁龙武指挥使。同光中，魏王继岌伐蜀，擢为亲军指挥使。天成、长兴中，统上军，加检校右散骑常侍。应顺中，转捧圣右厢都指挥使、检校刑部尚书，赐忠顺保义功臣，遥领封州刺史。清泰中，加检校右仆射、唐州刺史，治郡逾年，甚有政绩。高祖即位，征赴阙，超加检校司徒，充护圣左厢都指挥使，遥领歙州刺史。始奉进有女嫁于皇子重信，故高祖尤所倚爱。二年，改护圣左右厢都指挥使。是岁，车驾幸夷门。五月，领昭信军节度，充侍卫马军都指挥使。六月，范延光据鄴为乱，诏遣率骑军三千北屯滑台。时符彦饶为滑州节度使，一夕，有军士夜掠居人，奉进捕之，凡获五盗，三在奉进本军，二在彦饶麾下，寻命俱斩之。彦饶怒其不先告，深衔之。明日，奉进左右劝奉进面谢，奉进然之，以从骑数人候彦饶于牙城，既入，且述其过。彦饶曰： 军中法令，各有部分，何得将滑州兵士一例处斩，殊无主客之义乎！ 奉进曰： 军士抵法，宁有彼我，今仆以咎自陈，而公怒不息，莫是与范延光同反耶！ 因拂衣而起，彦饶不留。其帐下介士大噪，擒奉进杀之。是日，步军都校马万、次校卢顺密闻奉进遇害，率其步众攻滑之子城，执彦饶送于京师，戮于班荆馆北。高祖以奉进仓卒遇祸，叹惜久之，诏赠太傅。
卢顺密，汶阳人也。初事梁将戴思远为步校。思远为郓州节度使，领部兵屯德胜渡，留顺密守其城，顺密睹北军日盛，遂遁归庄宗，且言郓城方虚，可以袭而取之。庄宗信之，寻遣明宗率众趋郓，果拔之，由顺密之始谋也。庄宗寻以顺密列于帐下，累迁为军校。明宗即位，历数郡刺史。顺密性笃厚，临诸军，抚百姓，皆有仁爱之誉。及高祖车驾幸夷门，范延光据鄴城叛，高祖命诸将相次领军讨之，顺密亦预其行。时骑将白奉进屯于滑州，寻为滑帅符彦饶所杀，军众大乱，争荷戈拔刃，啖呼于外，时马万为步军都校，不为遏之。《通鉴》云：马万惶惑不知所为，率步兵欲从乱。顺密未明其心，乃率部曲数百，趋谓诸军及万曰： 滑台去行阙二百里，我等家属在阙下，尔辈如此，不思血族乎？奉进见杀，过在彦饶，擒送天子，必立大功。顺我者赏之，不顺我者杀之。 万曰： 善。 诸军遂不敢动。《通鉴》云：万所部兵尚有呼跃者，顺密杀数人，众莫敢动。乃引军北攻牙城，执彦饶于楼上，使裨将方太押送赴阙，滑城遂定。朝廷即以马万为滑州节度使，时飞奏皆以万为首故也。后数日，高祖知功由顺密，寻以顺密为泾州留后，至镇未几而卒。高祖甚悼之，赠骁卫上将军。
周瑰，晋阳人也。少端厚，善书计，自高祖时历镇籓翰，用为腹心，累职至牙门都校，凡帑廪出纳，咸以委瑰，经十余年，未尝以微累见误，高祖甚重之。及即位，命权判三司事，未几，辞曰： 臣才轻任重，惧终不济，苟以避事，冒宠获罪。愿陛下哀其疲驽，优以散秩，臣之幸也。 高祖可之。寻命权总河阳三城事，数月改授安州节度使。临民有惠，御军甚严，一境安之。先是，威和指挥使王晖领部下兵屯于安陆，瑰至镇，待之甚厚。俄闻范延光叛于魏博，张延宾寇于汜水，晖以瑰高祖之元臣也，幸国朝方危，遂害瑰于理所，自总州事，以为延光胜则附之，败则渡江而遁，斯其计也。既而襄阳安从进遣行军司马张朏，会复州兵于要路以徼之，李金全承诏继至，晖遂掠城中财帛士女，欲奔江南，寻为其下所杀。金全至，尽诛其党。高祖闻瑰遇害，叹息久之，诏赠太傅。
沈赟，字安时，徐州下邳人。少有胆气，初事梁太祖为小校。天祐三年，补同州左崇勇马军指挥使，入典卫兵，历龙骧、拱宸都指挥使，累有战功。及庄宗平梁，随段凝等降，不改其职。同光三年，从魏王继岌平蜀，属康延孝叛，魏王署赟为一行马步都虞候，领兵从任圜袭击延孝于汉州，擒之以献，未及策勋，会明宗登极。天成初，授检校司空、虢州刺史，其后历壁、随、石、卫、威、衍、忻、赵八州刺史，累官至检校太保，赐输忠宣力功臣。开运元年，为祁州刺史。其年冬，契丹入寇，自恆州回，以羸兵驱牛羊过其城下，赟乃出州兵以击之，契丹以精骑剡其门邀之，州兵陷贼。赵延寿知其无备，与蕃贼急攻之，仍呼谓赟曰： 沈使君我故人也，择祸莫若轻，早以城降，无自辱也。 赟登城呼曰： 侍中父子误计，陷于契丹，忍以氈幕之众，残害父母之邦，不自羞惭，反有德色。沈赟宁为国家死，必不效汝所为也。 翼日城陷，赟自刭而卒，家属为敌所掳。
吴峦，字宝川，汶阳卢县人也。少好学，以经业从乡试下第。唐长兴初，为沙彦珣从事，累迁大同军节度判官。高祖建号，契丹之援太原也，彦珣据云中，二三顾望，及契丹还塞，彦珣出城迎谒，寻为所掳。时峦在城中，谓其众曰： 岂有礼义之人而臣于异姓乎！ 即与云州将吏阖门拒守。契丹大怒，攻之，半岁不能下。高祖致书于契丹，乃解围而去。召峦归阙，授徐州节度使，再迁右谏议大夫，为复州防御使，数年罢归。初，国家以甘陵水陆要冲之地，虑契丹南侵，乃飞輓刍粟，以实其郡，为大军累年之备。王令温之为帅也，有军校邵珂者，性凶率悖慢，令温因事使人代之，不复齿用，闲居城中。其子杀人，以重赂偿之，其事方解，寻为州吏所恐，又悉财以弥其口。自是尤蓄怨恨，因使无赖者亡入契丹，言： 州有积粟，内无劲兵，围而攻之，克之必矣。 及令温入朝，执政者以峦云中之难，有善守之功，遂令乘轺而往，权知贝州军州事。既至，会大寒，军士无衣者悉衣之，平生廉俭，囊无资用，以至坏帐幕以赒之，其推心抚士如此。邵珂一见，因求自效，即听而任之。峦素为书生，旁无爪牙，珂慷慨自陈，愿效死左右，峦遣督义兵，守城之南门。天福九年正月，契丹大至。其一日大噪环其城，明日陈攻具于四墉，三日契丹主躬率步奚及渤海夷等四面进攻。峦众投薪于夹城中，继以炬火，敌之梯冲，焚爇殆尽。是日，敌复合围，郡中丁壮皆登城守陴。俄而珂自南门引敌骑同入，峦守东门，未知其事，左右告曰： 邵珂背矣！ 峦顾城中已乱，即驰马还公馆，投井而死，契丹遂屠其城。朝野士庶，闻者咸叹惜之。
翟璋，未详何许人也。好勇多力，时目为大虫，即 虎痴 之称也。后唐天成初，自鄴都马步军都指挥使领平州刺史，寻改复州防御使。三年三月，迁新州威塞军两使留后。四年五月，正授旄节。长兴元年二月，加检校太保，入为右领军卫上将军，转左羽林统军。清泰中，复领新州。高祖建义，割新州属契丹。时契丹大军归国，遣璋于管内配率犒宴之资，须及十万缗，山后地贫，民不堪命。始契丹以软语抚璋，璋谓必得南归，及委璋平叛奚、围云州皆有功，故留之不遣。璋郁郁不得志，遇疾不治，卒。
程福赟，未详何许人也。性沉厚，有勇力，累为军校。天福七年冬，杜重威讨镇州，与安重荣大战于宗城，以功迁洺州团练使、检校太保，未几，入为奉国左厢都指挥使。九年春，少帝将幸澶渊，福赟部下有军士文荣等八人，潜谋作乱，于本营纵火，福赟寻领腹心之士扑灭之，福赟亦有所伤。福赟性本纯厚，又以车驾顺动，秘而不奏。同列李殷，居福赟下无名，欲危福赟以自升，遂密陈其事，云： 福赟若不为乱，何得无言？ 少帝至封丘，出福赟为商州刺史，寻下狱鞫之。福赟终不自明，以至见杀，人甚冤之。
郭璘，邢州人也。初事后唐明宗，渐升为军校。天福中，为奉国指挥使，历数郡刺史。开运中，移领易州，契丹攻其郡，璘率厉士众，同其甘苦，敌不能克。复以州兵击贼，数获其利，朝廷嘉之，就加检校太保。契丹主尝谓左右曰： 吾不畏一天下，乃为此人所抑挫！ 重威降，契丹使通事耿崇美诱其民众，璘不能制，城既降，为崇美所害。汉高祖即位，诏赠太傅。
史臣曰：观前代人臣之事迹多矣，若乃世道方泰，则席宠恃禄者实繁；世运既屯，则效死输忠者无几。如皇甫遇愤激而殁，王清以血战而亡，近世以来，几人而已。其或临难捐躯，或守方遇害，比夫惑妖艳以丧其命，因醇酎以亡其身者，盖相去之远矣！唯顺密遏滑台之肇乱，救晋室之临危，亦可谓之忠矣。
