开运二年夏五月丙申朔，帝御崇元殿受朝，大赦天下。丁酉，以右卫上将军马万为左金吾上将军致仕。戊戌，陕州节度使宋彦筠移镇邓州，澶州节度使何建移镇河阳。以左神武统军潘环为澶州节度使，以宣徽北院使李彦韬遥领寿州节度使兼侍卫马军都指挥使，以沧州节度使田武遥领夔州节度使兼侍卫步军都指挥使。辛亥，白虹贯日。壬子，宰臣桑维翰、刘昫、李崧、和凝并加阶爵。礼部尚书窦贞固改刑部尚书，太常寺卿王松改工部尚书。以尚书左丞龙敏为太常卿；以翰林学士承旨、兵部侍郎李慎仪为尚书左丞；以御史中丞张允为兵部侍郎、知制诰，充翰林学士承旨；以左谏议大夫颜衎为御史中丞；《宋史·颜衎传》：丧乱之后，朝纲不振，衎执宪颇有风采，尝上言： 才除御史者旋授外籓宾佐，复有以私故细事求假外拜，州郡无参谒之仪，出入失风宪之体，渐恐四方得以轻易，百辟无所准绳。请自今籓镇幕僚，勿得任台官；虽亲王宰相出镇，亦不得奏充宾佐；非奉制勘事，勿得出京；自余不令厘杂务。 诏惟辟召入幕，余从其请。以兵部侍郎、宏文馆学士、判馆事田敏为国子祭酒；以户部侍郎段希尧为兵部侍郎；以工部侍郎边蔚为户部侍郎，依前权知开封府事；以左散骑常侍李式为工部侍郎；以给事中王仁裕为左散骑常侍。甲寅，以华州节度使赵莹为开封尹，以皇弟开封尹重睿为秦州节度使，以宣徽南院使刘继勋为华州节度使，以前郓州节度使张从恩为晋州节度使。丙辰，杜威来朝。定州奏，大风雹，北岳庙殿宇树木悉摧败之。
六月乙丑朔，帝御崇元殿，百官入阁。监修国史刘昫、史官张昭远等以新修《唐书》纪、志、列传并目录凡二百三卷上之。赐器帛有差。癸酉，以恆州节度使杜威为天雄军节度使，充鄴都留守；以鄴都留守马全节为恆州节度使；以翰林学士、金部郎中、知制诰徐台符为中书舍人；以翰林学士、礼部郎中、知制诰李浣为中书舍人；翰林学士、都官郎中刘温叟加知制诰；翰林学士、主客员外郎范质改比部郎中、知制诰，并依旧充职；祠部员外郎、知制诰张沆本官充学士；以太常少卿陶穀为中书舍人。《宋史·陶穀传》：穀性急率，尝与兗帅安审信集会，杯酒相失，为审信所奏，时方姑息武臣，穀坐责授太常少卿。尝上言： 顷莅西台，每见台司详断刑狱，少有即时决者。至于闾阎夫妇，小有争讼，淹滞即时；坊市死亡丧葬，必候台司判状；奴婢病亡，亦须检验。吏因缘为奸，而邀求不已，经旬不获埋瘗。望申条约，以革其弊。 从之。俄拜中书舍人。己亥，以邠州节度使刘景岩为陕州节度使。己卯，新授恆州节度使马全节卒，辍朝，赠中书令。壬午，大理卿张仁愿卒，赠秘书监。遣刑部尚书窦贞固等分诣寺观祷雨。己丑，以定州节度使王周为恆州节度使，以前易州刺史安审约为定州留后。是月，两京及州郡十五并奏旱。
秋七月乙未朔，以侍卫步军都指挥使、领夔州节度使田武为昭义军节度使。甲寅，左谏议大夫李元龟奏，请禁止天下僧尼典买院舍，从之。丙辰，前少府监李楷贬坊州司户，坐冒请逃死吏人衣粮入己故也。庚申，以前齐州防御使薛可言为延州兵马留后。
八月甲子朔，日有蚀之。中书舍人陶穀奏，请权废太常寺二舞郎。从之。丙寅，宰臣和凝罢相，守右仆射。以枢密使冯玉为中书侍郎、平章事，使如故。乙亥，诏： 诸御史今后除准式请假外，不得以细故小事请假离京；除奉制命差推事及按察外，不得以诸杂细务差出。 丙子，以灵州节度使冯晖为邠州节度使，加检校太尉；以前鄜州节度使丁审琪为左羽林统军；以前鄜州节度使郭谨为左神武统军。西京留司御史台奏： 新授邓州节度使宋彦筠于银沙滩斩头郑温。 诏鞫之，款云： 彦筠出身军旅，不知事体，不合专擅行法。 诏释其罪。以工部尚书王松权知贡举。丁丑，以前晋州节度使安叔千为右金吾上将军；以三司副使、给事中李穀为磁州刺史，充北面水陆转运使。分遣使臣于诸道率马。戊寅，以左金吾上将军皇甫立为左卫上将军，以右羽林统军李怀忠为左武卫上将军。庚辰，新授潞州节度使田武卒，辍朝，赠太尉。戊子，湖南奏，静江军节度使马希杲卒。
九月丙申，以西京留守、北面马步军都排阵使景延广为北面行营副招讨使。丁酉，以刑部侍郎赵远为户部侍郎，以工部侍郎李式为刑部侍郎，以中书舍人卢价为工部侍郎。价久次纶闱，旧例合转礼部侍郎或御史中丞，宰臣冯玉拟此官，桑维翰以为资望浅，不署状。无何，维翰休沐数日，玉独奏行之，维翰由是不乐，与玉有间矣。己亥，幸繁台观马，遂幸李守贞第。庚子，以晋州节度使张从恩为潞州节度使。吏部侍郎张昭远加阶爵，酬修《唐史》之劳也。《宋史·张昭远传》：加金紫阶，进爵邑。戊申，升曹州为节镇，以威信军为军额。诏李守贞率兵屯澶州。己酉，月掩昴宿。以宣徽北院使焦继勋为宣徽南院使，以内客省使孟承诲为宣徽北院使。壬子，以前太子詹事王居敏为鸿胪卿，李专美为大理卿，以太子宾客致仕马裔孙为太子詹事。甲寅，移泰州理所于满城县。乙卯，诏相州节度使张彦泽率兵屯恆州。
冬十月戊寅，以河阳节度使何建为泾州节度使，以许州节度使李从温为河阳节度使，以前郑州节度使石赟为曹州节度使。庚午，遣使太子宾客罗周岳、使副太子右庶子王延济册两浙节度使钱宏佐为守太尉。辛未，右金吾卫上将军杨彦询卒，赠太子太师。丁丑，高丽遣使贡方物。庚辰，以前延州节度使王令温为灵州节度使。庚寅，以邢州兵马留后刘在明为晋州兵马留后，以前河阳留后方太为邢州留后。癸巳，升陈州为节镇，以镇安军为军额。
十一月戊戌，以邠州节度使冯晖兼侍卫步军都指挥使，充北面行营先锋马步军都指挥使；以权知高丽国事王武为检校太保、使持节、玄菟州都督，充大义军使，封高丽国王。癸卯，日南至，帝御崇元殿受朝贺。戊申，两浙奏，顺化军节度使钱铎卒。甲寅，以寿州节度使、侍卫马军都指挥使李彦韬为陈州节度使，典军如故。丙申，前商州刺史李俊除名，坐受财枉法也。
十二月乙丑，以两浙节度使、吴越国王钱宏佐兼东南面兵马都元帅。丙寅，以吴越国金马左厢都指挥使、湖州刺史胡思进遥领虔州昭信军节度使，以吴越国金马右厢都指挥使、明州刺史阚璠遥领宣州宁国军节度使，并典军如故。左羽林统军丁审琪卒，赠太尉。辛未，以工部侍郎卢价为礼部侍郎，以右散骑常侍、集贤殿学士、判院事司徒诩为工部侍郎，依前充职；以前中书舍人殷鹏为给事中，充枢密直学士；以给事中刘知新为右散骑常侍。乙亥，陕府节度使刘景岩来朝。丁丑，狩于近郊，猎也。己卯，光禄卿致仕陈元卒于太原。庚辰，命使册高丽国王王武。癸未，以前兗州节度使安审信为华州节度使。丁亥，以枢密使、中书令桑维翰为开封尹；以司空、门下侍郎、平章事刘昫判三司；以左仆射、门下侍郎、平章事李崧为守侍中，充枢密使；以开封尹赵莹为中书令、宏文馆大学士；以宣徽南院使焦继勋知陕州军州事。《宋史·焦继勋传》：西人寇边，朝议发师致讨，继勋抗疏请行，拜秦州观察使兼诸蕃水陆转运使。既至，推恩信，设方略，招诱诸部，相率奉玉帛牛酒乞盟，边境以安。俄徙知陕州。己丑，邠州节度使冯晖准诏来朝。
是岁，帝每遇四方进献器皿，多以银于外府易金而入，谓左右曰： 金者贵而且轻，便于人力。 识者以为北迁之兆也。《宋史·刘涛传》：少帝奢侈，常以银易金，广其器皿。李崧判三司，令上库金之数。及崧以原簿校之，少数千镒。崧责曰： 帑库通式，一日不受虚数，毫厘则有重典。 涛曰： 帑司常有报不尽数，以备宣索。 崧令有司劾涛，涛事迫，以情告枢密使桑维翰，乃止罚一月俸。
开运三年春正月癸巳朔，帝御崇元殿受朝贺，仗卫如式。诏改铸天下合同印、书诏印、御前印，并以黄金为之。己亥，贝州梁汉璋奏，蕃寇屯聚，将谋入寇。诏符彦卿屯荆州口。《宋史·符彦卿传》：再出河朔，彦卿不与，易其行伍，配以羸师数千戍荆州口。癸卯，以前华州节度使刘继勋为同州节度使，以陕州节度使刘景岩为邓州节度使。丙午，以宣徽南院使、知陕州事焦继勋为陕州留后。丁未，刑部员外郎王洧赐自尽，坐私用宫钱经营求利故也。右司郎中李知损贬均州司户，员外置，驰驿发遣，坐前任度支判官日与解县榷盐使王景遇交游借贷故也。己酉，诏侍卫亲军副都指挥使李守贞率师巡抚北边。辛亥，以皇弟秦州节度使重睿为许州节度使，以许州节度使安审琦为兗州节度使，以兗州节度使赵在礼为晋昌军节度使。癸丑，以泾州节度使何建为秦州节度使，以前贝州节度使史威为泾州节度使。乙卯，定州奏，契丹入寇。己未，二王后守太仆少卿、袭酅国公杨延寿除名配流威州，终身勿齿。延寿奉命于磁州检苗，受赃二百余匹，准律当绞，有司以二王后入议，故贷其死。
二月壬戌朔，日有蚀之。诏滑州皇甫遇率兵援粮入易、定等州。甲子，以沧州留后王景为本州节度使。右仆射和凝逐月别给钱五万、傔粮刍粟等，优旧相也。辛未，鲁国大长公主史氏薨，辍朝三日。丙子，光禄卿致仕王宏贽卒，赠太常卿。回鹘遣使贡方物。升桂州全义县为溥州，仍隶桂州，其全义县改为德昌县，从湖南马希范所请也。壬午，以前晋昌军节度使安彦威充北面行营副都统，以宣徽北院使兼太府卿孟承诲为右武卫大将军充职；是日幸南庄，命臣僚泛舟饮酒，因幸杜威园，醉方归内。甲申，河阳节度使李从温薨，辍朝，赠太师。
三月壬辰朔，以权知河西节度使张遵古为河西留后。乙未，以御史中丞颜衎为户部侍郎，以户部侍郎赵远为御史中丞。丙申，以邠州节度使兼侍卫步军都指挥使冯晖为河阳节度使，以前泾州节度使李德珫为邠州节度使。李守贞奏，大军至衡水。己亥，奏获鄚州刺史赵思恭。癸卯，奏大军回至冀州。户部侍郎颜衎上表，以母老乞解官就养。从之。戊申，以皇子齐州防御使延煦为澶州节度使。辛亥，密州上言，饥民殍者一千五百。庚申，以瓜州刺史曹元忠为沙州留后。
夏四月辛酉朔，李守贞自北班师到阙。太原奏，吐浑白可久奔归契丹，诸侯咸有异志。乙亥，宰臣诣寺观祷雨。曹州奏，部民相次饥死凡三千人。时河南、河北大饥，殍名甚众，沂、密、兗、郓寇盗群起，所在屯聚，剽劫县邑，吏不能禁。兗州节度使安审琦出兵捕逐，为贼所败。戊寅，幸相国寺祷雨。皇子延煦与晋昌军节度使赵在礼结婚，令宗正卿石光赞主之。
五月庚寅朔，以兵部郎中刘皞为太府卿。戊戌，以前同州节度使冯道为邓州节度使。定州奏，部民相次掳杀流移，约五千余户。青州奏，全家殍死者一百一十二户。沂州奏，淮南遣海州刺史领兵一千五百人，应接贼头常知及。诏兗州安审琦领兵捕逐。甲辰，以前太子宾客韦勋为太子宾客。兗州安审琦奏，淮贼抽退，贼头常知及与相次首领武约等并乞归命。丁未，幸大年庄，游船习射。帝醉甚，赐群官器帛有差，夜分方归内。戊申，以鄜州留后李殷为定州节度使。辛亥，诏皇甫遇为北面行营都部署，张彦泽为副，李殷为都监，领兵赴易、定等州，寻止其行。甲寅，以贝州留后梁汉璋为贝州节度使，以左神武统军郭谨为鄜州节度使。
六月庚申朔，登州奏，文登县部内有铜佛像四、瓷佛像十，自地踊出。狼山招收指挥使孙方简叛，据狼山归契丹。乙丑，诏诸道不得横荐官僚，如本处幕府有阙，即得奏荐。丙寅，以前昭义军节度使李从敏为河阳节度使，以河阳节度使兼侍卫步军都指挥使冯晖为灵州节度使。壬午，以郓州节度使兼侍卫亲军都指挥使高行周为宋州节度使，加兼中书令，充北面行营副都统；以宋州节度使、侍卫亲军都指挥使。案：以下有阙文。定州奏，蕃寇压境。诏李守贞为北面行营都部署，滑州皇甫遇为副，相州张彦泽充马军都指挥使，定州李殷充步军都指挥使。
七月壬辰，以礼部尚书王延为刑部尚书，以工部尚书王松为礼部尚书，以太常卿龙敏为工部尚书，以左丞李慎仪为太常卿，以吏部侍郎张昭远为左丞，以右丞李详为吏部侍郎，以前义州刺史李为右丞。前晋昌军节度使安彦威薨，辍朝，赠太师。丙申，两浙节度使、吴越国王钱宏佐加守太师，北京留守、河东节度使、北平王刘知远加守太尉。沧州奏，蕃寇攻饶安县。杨刘口河决西岸，水阔四十里。以前邓州节度使刘景岩为太子太师致仕。辛亥，宋州谷熟县河水雨水一概东流，漂没秋稼。丁巳，大理卿李专美卒。戊午，诏伪清泰朝经削夺官爵硃宏昭、冯赟、康义诚、王思同、药彦稠等，并复其官爵。自夏初至是，河南、河北诸州郡饿死者数万人，群盗蜂起，剽略县镇，霖雨不止，川泽泛涨，损害秋稼。
八月己未朔，以左谏议大夫裴羽为给事中。庚申，李守贞、皇甫遇驻军定州。辛酉，幸南庄，召从臣宴乐，至暮还宫。诏潞州运粮十三万赴恆州。癸亥，以右散骑常侍张煦为青州刺史。李守贞奏，大军至望都县，相次至长城北，遇敌千余骑，转斗四十里，斩蕃将嘉哩相公。丁卯，诏班师。庚午，以前亳州防御使边蔚为户部侍郎；以刑部侍郎李式为户部侍郎，充三司副使；以礼部侍郎卢价为刑部侍郎；以枢密直学士、左散骑常侍边光范为礼部侍郎充职。《宋史·边光范传》：少帝以光范籓邸旧僚，待遇尤厚。因游宴，见光范位翰林学士下，即日拜尚书礼部侍郎、知制诰，充翰林学士，仍直枢密使院。辛未，以右龙武统军周密为延州节度使。癸酉，河东节度使刘知远奏，诛吐浑大首领白承福、白铁匮、赫连海龙等，并夷其族凡四百口，盖利其孳畜财宝也，人皆冤之。甲戌，以大理少卿剧可久为大理卿。棣州刺史慕容彦超削夺在身官爵，房州安置，坐前任濮州擅出省仓麦及私卖官面，准法处死，太原节度使刘知远上表救之，故贷其死。丙戌，灵州冯晖奏，与威州刺史药元福于威州土桥西一百里遇吐蕃七千余人，大破之，斩首千余级。是月，秦州雨，两旬不止，鄴都雨水一丈，洛京、郑州、贝州大水，鄴都、夏津临清两县，饿死民凡三千三百。盗入临濮、费县。
秋九月壬辰，郓州节度使、侍卫亲军都指挥使李守贞加兼侍中，滑州节度使皇甫遇进封邠国公，相州节度使张彦泽加检校太尉。甲午，以权知威武军节度使李宏达为检校太尉、同平章事，充福建节度使，知闽国事。乙未，前商州刺史李俊赐死，坐与亲妹奸及行剑斫杀女使，又杀部曲孙汉荣，强奸其妻，准法弃市，诏赐死于家。己亥，张彦泽奏，破蕃人于定州界，斩首二十余级，追袭百余里，生擒蕃将四人，摘得金耳环二副进呈。癸卯，太原奏，破契丹于杨武谷，杀七千余人。甲辰，以天策上将军、江南诸道都统、楚王马希范兼诸道兵马都元帅。诏开封府，以霖雨不止，应京城公私僦舍钱放一月。乙巳，诏安审琦率兵赴鄴都，皇甫遇赴相州。丙午，以太子少保杨凝式为太子少傅，以刑部尚书王延为太子少保，前颍州团练使窦贞固为刑部尚书。是月，河南、河北、关西诸州奏，大水霖雨不止，沟河泛滥，水入城郭及损害秋稼。是月，契丹瀛州刺史诈为书与乐寿将军王峦，愿以本城归顺，且言城中蕃军不满千人，请朝廷发军袭取之，己为内应。又云： 今秋苦雨，川泽涨溢，自瓦桥已北，水势无际。契丹已归本国，若闻南夏有变，地远阻水，虽欲奔命，无能及也。 又，峦继有密奏，苦言瀛、鄚可取之状。先是，前岁中车驾驻于河上，曾遣边将遗书于幽州赵延寿，劝令归国，延寿寻有报命，依违而已。是岁三月，复遣鄴都杜威致书于延寿，且述朝旨，啖以厚利，仍遣洺州军将赵行实赍书而往，潜申款密。行实曾事延寿，故遣之。七月，行实自燕回，得延寿书，且言： 久陷边庭，愿归中国，乞发大将遣接，即拔身南去。 叙致恳切，辞旨绵密，时朝廷欣然从之，复遣赵行实计会延寿大军应接之所。有瀛州大将遣所亲赍蜡书至阙下，告云欲谋翻变，以本城归命。未几，会彼有告变者，事不果就。至是，瀛州守将刘延祚受契丹之命，诈输诚款，以诱我军，国家深以为信，遂有出师之议。
