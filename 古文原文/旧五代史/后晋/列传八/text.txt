卢质，字子徵，河南人也。曾祖偲，唐太原府祁县尉，累赠右仆射。祖衍，唐刑部侍郎、太子宾客，累赠太保。父望，唐尚书司勋郎中，累赠太子少傅。质幼聪慧，善属文。年十六，陕帅王重盈奏授芮城令，能以色养。又为同州澄城令，从私便也。秩满改秘书郎，丁母忧，归河南故里。天祐三年，北游太原，时李袭吉在武皇幕府，以女妻之。武皇怜其才，承制授检校兵部郎中，充河东节度掌书记，赐绯鱼袋。武皇厌代，其弟克宁握兵柄，有嗣袭之望，质与张承业等密谋，同立庄宗为嗣，有翊赞之功。及庄宗四征，质皆从行。十六年，转节度判官、检校礼部尚书。十九年，庄宗将即帝位，命为大礼使，累加至银青光禄大夫、检校右仆射。二十年，授行台礼部尚书。庄宗既登极，欲相之，质性疏逸，不喜居高位，固辞获免。寻以本官兼太原尹，充北京留守事，未赴任，改户部尚书、知制诰，充翰林学士承旨。同光元年冬，从平大梁，权判租庸事，逾月随驾都洛，旋受诏权知汴州军府事。时孔谦握利权，志在聚敛，累移文于汴，配民放丝，质坚论之，事虽不行，时论赏之。俄又改金紫光禄大夫、兵部尚书、知制诰、翰林学士承旨，仍赐论思匡佐功臣。会覆试进士，质以 后从谏则圣 为赋题，以 尧、舜、禹、汤倾心求过 为韵，旧例赋韵四平四侧，质所出韵乃五平三侧，由是大为识者所诮。天成元年，制授特进、检校司空、同州节度使。时宰相冯道以诗饯别，其警句云： 视草北来唐学士，拥旄西去汉将军。 儒者荣之。明年，改赐耀忠匡定保节功臣，就加检校司徒。三年，入拜兵部尚书，判太仆卿事。四年，进封开国公。长兴二年，授检校太保、河阳节度使，未几，移镇沧州，入为右仆射。及秦王得罪，奉诏权知河南府事。应顺初，迁检校太傅，正拜河南尹，后改太子少师。清泰末，复为右仆射。高祖登极，质以微恙分司洛宅。少帝嗣位，拜太子太保。天福七年秋，卒于洛阳，年七十六。累赠太子太师，谥曰文忠。《五代会要》：汉乾祐元年九月，其子尚书兵部员外郎卢琼上章请谥，下太常议，谥曰文忠。
子十一人，唯第六子琼，仕至省郎，余历州县焉。
李专美，字翊商，京兆万年人也。曾祖随，光禄卿。祖正范，尚书库部郎中。专美少笃学文，以父枢唐昭宗时常应进士举，为覆试所落，不许再入，专美心愧之，由是不游文场。伪梁贞明中，河南尹张全义以专美名族之后，奏为陆浑尉，秩满，改舞阳令。专美性廉谨，大著政声。后唐天成中，安邑榷盐使李肃辟为推官，时唐末帝镇河中，见其敦雅，心重之。末帝一日曾召肃宴于衙署，专美亦预坐，末帝谓肃曰： 某夜来梦主上召去，与宋王同剃却头，何也？ 坐客都无对者，专美屏人谓曰： 将来必为嗣主。 由是愈重焉。末帝留守长安，奏为从事，及移镇凤翔，迁为记室。末帝即位，除尚书库部郎中，赐金紫，充枢密院直学士。初，末帝起自凤翔，大许诸军厚赏。洎至洛阳，阅内库金帛不过二三万，寻又配率京城户民，虽行捶楚，亦所获无几，末帝忧之。会专美宿于禁中，末帝召而让之曰： 卿士人子弟，常言有才术，今致我至此，不能度运以济时事，留才术何施也！ 专美惶恐待罪，良久奏曰： 臣才力驽劣，属当兴运，陛下猥垂录任，无以裨益圣朝，然府藏空竭，军赏不给，非臣之罪也。臣思明宗弃代之际，是时府库滥赏已竭，继以鄂王临朝，纪纲大坏，纵有无限之财赋，不能满骄军溪壑之心，所以陛下孤立岐阳而得天下。臣以为国之存亡，不专在行赏，须刑政立于上，耻格行于下，赏当功，罚当罪，则近于理道也。若陛下不改覆车之辙，以赏无赖之军，徒困蒸民，存亡未可知也。今宜取见在财赋以给之，不必践前言而希苟悦。 末帝然之。及其行赏，虽不惬于军士，然洛阳户民获免鞭笞之苦，由专美之敷扬也。寻转给事中，明年，迁兵部侍郎、端明殿学士，未几，改检校尚书右仆射、守秘书监，充宣徽北院使。高祖入洛，以例除名。三年，复授卫尉少卿，继迁鸿胪、大理卿。开运中，以病卒，时年六十二。
专美之远祖本出姑臧大房，与清河小房崔氏、北祖第二房卢氏、昭国郑氏为四望族，皆不以才行相尚，不以轩冕为贵，虽布衣徒步，视公卿蔑如也。男女婚嫁，不杂他姓，欲聘其族，厚赠金帛始许焉。唐太宗曾降诏以戒其弊风，终莫能改。其间有未达者，必曰： 姓崔、卢、李、郑了，余复何求耶！ 其远者，则邈在天表，夐若千里，人罕造其门，浮薄自大，皆此类也。唯专美未尝以氏族形于口吻，见寒素士大夫，恆恂恂如也，人以此多之。专美职岐下，曾梦具裳简立嵩山之顶。及为端明殿学士，学士李崧同列而班在其上，因以所梦告崧，且言： 某非德非勋，安可久居此位，处吾子之首乎！ 因恳求他官，寻移宣徽使，崧深德之。及高祖临朝，崧为枢密使，与桑维翰同列，维翰与专美亦有旧，乃协力以奏之，遂复朝序，位至九卿。专美曾使闽中，遇风水漂至两浙，逾岁无恙而还，至是善终，人以为神道福谦之所致也。
卢詹，字楚良，京兆长安人也。唐天祐中，为河中从事。庄宗即位，擢为员外郎、知制诰，迁中书舍人。天成中，拜礼部侍郎、知贡举，历御史中丞、兵部侍郎、尚书左丞、工部尚书。詹性刚直，议论不避权贵，执政者常恶之。天福初，拜礼部尚书，分司洛下，与右仆射卢质、散骑常侍卢重俱在西都，数相过从。三人俱嗜酒，好游山水，塔庙林亭花竹之地，无不同往，酣饮为乐，人无间然，洛中朝士目为 三卢会 。常委顺性命，不营财利。开运初，卒于洛阳。詹家无长物，丧具不给，少帝闻之，赐布帛百段，粟麦百斛，方能襄其葬事。赠太子少保。
崔棁，字子文，博陵安平人。累世冠冕。曾祖元受，举进士，直史馆。祖铢，安、濮二州刺史。父涿，刑部郎中。棁少好学，梁贞明三年，举进士甲科，为开封尹王瓚从事。棁性至孝，父涿有疾，谓亲友曰： 死生有命，无医为也。 棁侍之衣不解带，有宾至，必拜泣告于门外，请方便劝其进药，涿终莫之从。及丁忧，哀毁过制。明宗朝，授监察御史，不应命，逾年诏再下，乃就列焉。累迁都官郎中、翰林学士。天福初，以户部侍郎为学士承旨。尝草制，为宰相桑维翰所改，棁以唐故事，学士草制有所改者，当罢职，乃引经据争，维翰不能诘，命权知二年贡举。时有进士孔英者，素有丑行，为当时所恶，棁受命往见维翰，维翰语素简，谓棁曰： 孔英来矣。 棁不谕其意，以谓维翰以孔英为言，乃考英及第，物议大以为非，遂罢学士，拜尚书左丞，迁太常卿。后以风痹改太子宾客，分司西京。卒年六十八。
棁平生所著文章、碑诔、制诏甚多，人有借本传写者，则曰： 有前贤，有来者，奚用此为！ 凡受托而作者，必亲札致之，即焚其藁，惧泄人之假手也。棁笑不至矧，怒不至詈，接新进后生，未尝无诲焉。群居公会端坐寡言，尝云非止致人爱憎，且或干人祖祢之讳。指命仆役，亦用礼节，盛暑祁寒，不使冒犯。尝自话于知友云： 某少时，梦二人前引行路，一人计地里，曰： 一舍矣，可以止。 一人曰： 此君当更进三十有八里。 复行如所言，二人皆止之，俄而惊觉。 棁常识是梦，以为定命之限，故六十七请退，明年果终焉。
兄棆，有隐德，好释氏，闲居滑州。尝欲访人于白马津北，及临岸，叹曰： 波势汹涌如此，安可济乎！ 乃止。后征拜左拾遗，辞疾不赴。
薛融，汾州平遥人。性纯和，以儒学为业。初从云州帅李存璋为幕职，唐庄宗平河南，历郓、徐二镇从事。明宗初，授华州节度判官。长兴四年，入为右补阙，直宏文馆，岁余，改河东观察判官，会高祖镇太原，遂居于幕府。清泰末，高祖将举义，延宾席而历问之，次及融，对曰： 融本儒生，只曾读三五卷书，至于军旅之事，进退存亡之机，未之学也。 座中耸然。及登极，迁尚书吏部郎中兼侍御史知杂事。天福二年，自左谏议大夫迁中书舍人，自以文学非优，不敢拜命，复为谏议。时诏修西京大内，融以鄴下用兵，国用不足，上疏复罢之，《通鉴》：薛融谏曰： 今宫室虽经焚毁，犹侈于帝尧之茅茨；所费虽寡，犹多于汉文之露台。况魏城未下，公私困窘，诚非陛下修宫馆之日。俟海内平宁，修之未晚。优诏嘉许。俄转御史中丞，秩满改尚书右丞，分司西都。天福六年，以疾卒，年六十余。
曹国珍，字彦辅，幽州固安人也。曾祖蔼，祖蟾，父绚，代袭儒素。国珍少值燕蓟乱离，因落发被缁，客于河西延州，高万兴兄弟皆好文，辟为从事。国珍常以文章自许，求贡礼闱，且掌书奏，期年，入为左拾遗，累迁至尚书郎。每与人交，倾财无吝。性颇刚僻，经艺史学，非其所长，好自矜衒，多上章疏，文字差误，数数有之，为缙绅所诮。高祖在籓时，尝通私谒，以兄事之。及即位，国珍自比于严陵，上表叙旧，由是自吏部郎中拜左谏议大夫、给事中。《欧阳史·张彦泽传》：国珍与御史中丞王易简率三院御史诣阁门，连疏论张彦泽，不报。又求为御史中丞，时宰政不复为请，国珍衔之。李崧之母薨，遣诸弟护丧归葬深州，崧既起复，乃出北郊路隅设奠，公卿大夫皆送丧而出，国珍固争不行，众咸推其谠直。高祖晏驾，朝廷以宰臣冯道为山陵使，及灵輴既发，国珍上疏言： 冯道既为山陵使，不得复入都城，请除外佐，以桑维翰入辅。李崧请罢相位，俾持丧制。 少帝览奏，以所言侵越，出为陕州行军司马。至任悒怏，遘疾而卒。
张仁愿，字善政，开封陈留人也。祖晸，唐右武卫大将军。父存敬，梁河中节度观察留后，累赠中书令，《梁书》有传。仁愿梁贞明初，以勋臣之子起家为卫尉寺主簿，改著作佐郎、左赞善大夫，赐绯鱼袋。唐同光初，迁大理正。天成元年，自将作少监转大理少卿。长兴中，历昭武、归德两镇节度判官。四年，复入为大理少卿。清泰中，除殿中监。天福五年，拜大理卿。八年，转光禄卿。仁愿性温雅，明法书，累居详刑之地，议谳疑狱，号为称职。兄仁颖，梁朝仕至诸卫将军，中年以风恙废于家凡十余年，仁愿事之，出告反面，如严父焉，士大夫推为孝友。仁颖善理家，勤而且约，妇女衣不曳地，什物多历年所，如新市焉。仁愿开运元年再为大理卿，时隰州刺史王澈犯赃，朝廷以澈功臣之后，欲宥之，仁愿累执奏不移，竟遣伏法，议者赏之。开运二年，以疾卒，年五十一。赠秘书监。
赵熙，字绩巨，唐宰相齐国公光逢之犹子也。起家授秘书省校书郎，唐天成中，累迁至起居郎。数上章言事，以称旨寻除南省正郎。天福中，承诏与张昭远等修《唐史》，竟集其功。开运中，自兵部郎中授右谏议大夫，赏笔削之功也。及契丹入汴，遣使于晋州率配豪民钱币，以实行橐。始受命之日，条制甚严，熙出于衣冠之族，性素轻急，既畏契丹峻法，乃穷力搜索，人甚苦之。及晋之三军杀副使骆从朗，《通鉴》：契丹以节度副使骆从朗知晋州事，大将药可俦杀从朗。百姓相率持仗害熙于馆舍，识者伤之。
李遐，兗州人也。少为儒，有节操。历数镇从事，及升朝，累迁尚书库部员外郎。高祖即位，以皇子重乂保釐洛邑，知遐强干有守，除为西京留守判官，使之佐理，复重其廉勤，兼委监西京左藏库。会张从宾作乱，使人辇取缯帛以赏群逆，遐曰： 不奉诏书，安敢承命！ 遂为其下所害。高祖闻而叹惜，赙赠加等，仍赠右谏议大夫。其母田氏，封京兆郡太君，仍给遐所食月俸，终母余年。其子俟服阕与官。后又遣兗州节度使李从温就其旧业，赐牲币绵帛等物，以旌其忠也。
尹玉羽，京兆长安人。唐天福中，随计京师，甚有文称。会有苴杖之丧，累岁羸疾，冬不释菅屦，期不变倚庐。制阕，隐居杜门，无仕宦之意。梁贞明中，刘鄩辟为保大军节度判官，历雍、汴、滑、兗从事。案：以下有阙。考宋黎持《移石经纪》：石经旧在务本坊，自天祐中韩建筑新城，而石经委弃于野。至硃梁时，刘鄩守长安，从幕吏尹玉羽之请，辇入城中，置于此地，即唐尚书省之西隅也。唐清泰中，为光禄少卿，退归秦中，以林泉诗酒自乐，自号自然先生。宰臣张延朗手书而召，高卧不从，谓人曰： 庶孽代宗，不可仕也。 及高祖入洛，即受诏而来，以所著《自然经》五卷贡之，且告其老。即日玺书褒美，颁其器币，授少府监致仕，月给俸钱及冬春二时服。天福中，卒，有《武库集》五十卷行于世。
郑云叟，本名遨，云叟其字也，以唐明宗庙讳，故世传其字焉，本南燕人也。少好学，耿介不屈。唐昭宗朝，尝应进士举，不第，因欲携妻子隐于林壑，其妻非之，不肯行，云叟乃薄游诸郡，获数百缗以赡其家，辞诀而去。寻入少室山，著《拟峰诗》三十六章，以导其趣，人多传之。后妻以书达意，劝其还家，云叟未尝一览，悉投于火，其绝累如此。俄闻西岳有五鬣松，沦脂千年，能去三尸，因居于华阴。与李道殷、罗隐之友善，时人目为 三高士 。道殷有钓鱼之术，钩而不饵，又能化易金石，无所不至，云叟恆目睹其事，信而不求。云叟与梁室权臣李振善，振欲禄之，拒而不诺，及振南迁，云叟千里徒步以省之，识者高焉。后妻兒继谢，每闻凶服，一哭而止。时惟青衿二童子、一琴、一鹤，从其游处。好棋塞之戏，遇同侣则以昼继夜，虽寒风大雪，临檐对局，手足皲裂，亦无倦焉。唐天成中，召拜左拾遗，不起。与罗隐之朝夕游处，隐之以药术取利，云叟以山田自给，俱好酒能诗，善长啸。有大瓠，云可辟寒暑，置酒于其中，经时味不坏，日携就花木水石之间，一酌一咏。尝因酒酣联句，郑曰： 一壶天上有名物，两个世间无事人。 罗曰： 醉却隐之、云叟外，不知何处是天真。 高祖即位，闻其名，遣使赍书致礼，征为右谏议大夫，云叟称疾不起，上表陈谢。高祖览表嘉之，赐近臣传观，寻赐号逍遥先生，以谏议大夫致仕，月给俸禄。云叟好酒，尝为《咏酒诗》千二百言，海内好名者书于缣缃，以为赠贶。复有越千里之外，使画工潜写其形容列为屏障者焉。其为时望所重也如此。天福末，以寿终，时年七十四。有文集二十卷行于世。
史臣曰：自古攀龙鳞，附凤翼，坐达于云衢者，岂独丰沛之士哉！苟怀才抱器，适会兴王，亦可以取贵于一时，如卢质而下数君子是也。至如国珍之谠直，仁愿之友悌，赵、李二子没于王事，皆无忝于士林矣。唯玉羽之贞退，云叟之肥遁，足可以柅奔竞之风，激高尚之节也。
