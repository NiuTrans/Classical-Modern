案：《晋后妃传》，《永乐大典》已佚，今采《五代会要》、《通鉴》、《契丹国志》、《文献通考》所载晋后妃事，分注以补是书之阙。
高祖皇后李氏。《五代会要》：高祖皇后李氏，唐明宗第三女。天成三年四月，封永宁公主；长兴四年九月，进封魏国公主；清泰二年九月，改封晋国长公主；至天福六年十一月，尊为皇后；七年六月，尊为皇太后。开运四年三月，与少帝同迁于契丹之黄龙府。汉乾祐三年八月二十五日，崩于蕃中之建州。《文献通考》云：天福二年，有司请立皇后，帝以宗庙未立，谦抑未遑。帝崩，出帝即位，乃尊为皇太后。《契丹国志》载皇太后降表云： 晋室皇太后媳妇李氏妾言：张彦泽、富珠哩等至，伏蒙皇帝阿翁降书安抚者。妾伏念先皇帝顷在并、汾，适逢屯难，危同累卵，急若倒悬，智勇俱穷，朝夕不保。皇帝阿翁发自冀北，亲抵河东，跋履山川，逾越险阻，立平巨孽，遂定中原。救石氏之覆亡，立晋朝之社稷。不幸先帝厌代，嗣子承祧，不能继好息民，而反亏恩辜义，兵戈屡动，驷马难追，戚实自贻，咎将谁执。今穹旻震怒，中外携离，上将牵羊，六师解甲。妾举宗负衅，视景偷生。惶惑之中，抚问斯至，明宣恩旨，曲赐含容，慰谕丁宁，神爽飞越。岂谓已垂之命，忽蒙更生之恩，省罪责躬，九死未报。今遣孙男延煦、延宝奉表请罪，陈谢以闻。 又，《帝纪》云：会同十一年正月朔，出帝、太后迎辽帝于封丘门外，帝辞不见，馆于封禅寺，遣其将崔廷勋以兵守之。是时雨雪连旬，外无供亿，上下冻馁。太后使人谓寺僧曰： 吾尝于此饭僧数万，今日岂不相悯耶？ 僧辞以辽帝之意难测，不敢献食。少帝阴祈守者，乃稍得食。辽降少帝为光禄大夫，检校太尉，封负义侯，迁于黄龙府，即慕容氏和龙城也。帝使人谓太后曰： 吾闻尔子重贵，不从母教而至于此，可求自便，勿与俱行。 太后答曰： 重贵事妾甚谨，所失者违先君之志，绝两国之欢。然重贵此去，幸蒙大惠，全身保家，母不随子，欲何所归？ 于是太后与冯氏、皇弟重睿。子延煦延宝，举族从晋侯而北。天禄元年四月，帝至辽阳，晋侯白衣纱帽与太后、皇后上谒于帐中。五月，帝上陉，取晋侯所从宦者十五人、东西班十五人及皇子延煦而去。八月，帝下陉，太后自驰至霸州谒帝，求于汉兒城侧赐地耕牧以为生。许之。帝以太后自行十余日，遣与延煦俱还辽阳。二年，徙晋侯、太后于建州。三年秋八月，晋李太后病，无医药，仰天号泣，戟手骂杜重威、李守贞曰： 吾死不置汝。 病亟，谓晋侯曰： 吾死，焚其骨送范阳佛寺，无使吾为边地鬼也。 
太妃安氏。《文献通考》：安太妃，代北人，不知其世家。生出帝，帝立，尊为皇太妃。《契丹国志》云：天禄二年春二月，徙晋侯、太后于建州，中途安太妃卒，遗命晋侯曰： 焚骨为灰，南向扬之，庶几遗魂得返中国也。 
少帝皇后张氏。案《五代会要》：天福八年十月追册。考是书《少帝纪》云：追册故妃张氏为皇后。《张从训传》亦云，高祖镇太原，为少帝娶从训长女为妃。
皇后冯氏。案《五代会要》：开运三年十月册。《通鉴》云：天福八年冬十月戊申，立吴国夫人冯氏为皇后。初，高祖爱少弟重允，养以为子。及留守鄴都，娶副留守冯濛女为其妇，重允早卒，冯夫人寡居，有美色，帝见而悦之。高祖崩，梓宫在殡，帝遂纳之。群臣皆贺，帝谓冯道等曰： 皇太后之命，与卿等不任大庆。 群臣出，帝与夫人酣饮，过梓宫前，醊而告曰： 皇太后之命，与先帝不任大庆。 左右失笑，帝亦自笑，谓左右曰： 我今日作新婿何如？ 夫人与左右皆大笑。太后虽恚，而无如之何。既正位中宫，颇预政事。后兄玉，时为礼部郎中、盐铁判官，帝骤擢用至端明殿学士、户部侍郎，与议政事。《文献通考》云：契丹入京师，后随帝北迁，不知所终。又，案《五代会要》载晋内职云：高祖颍川郡夫人蔡氏，天福三年八月敕。少帝宝省李氏封陇西郡夫人；张氏封春宫夫人，充皇后尚宫，并天福八年十二月二日敕。前左御正齐国夫人吴氏进封燕国夫人，书省魏国夫人崔氏进封梁国夫人，前右御正天水郡夫人赵氏封卫国夫人，司簿孟氏封汧国夫人，前司簿李氏封陇西郡夫人，弟子院使齐氏、大使郭氏、副使贾氏并封本县君，太后宫尚宫陈留郡夫人何氏进封邹国夫人，河南郡夫人元氏进封齐国夫人，知客出使夫人石氏封武威郡夫人，春宫姚氏、常氏、焦氏、王氏、陶氏、魏氏、赵氏七人并超封郡夫人，宝省婉美赵氏封天水郡夫人，武氏以下十一人并授春宫，天福八年十一月敕。清河郡夫人张氏、彭城郡夫人刘氏并充太后宫司宝，南阳郡夫人路氏、出使夫人赵氏白氏并充皇后宫司宾，开运二年八月敕。又，案是书不载外戚传，据《五代会要》云：晋高祖长女长安公主降杨承祚，天福二年五月封，至六年五月卒，追封秦国公主，至七年九月，又追封梁国长公主。从长女高平县主、第二女新平县主、第三女千乘县主、孙女永庆县主，并天福七年五月封。
