少帝，名重贵，高祖之从子也。考讳敬儒，母安氏，以唐天祐十一年六月二十七日生帝于太原汾阳里。敬儒尝为后唐庄宗骑将，早薨，高祖以帝为子。帝少而谨厚，高祖爱之。洎历方镇，尝遣从行，委以庶事，但性好驰射，有祖祢之风。高祖镇太原，命琅琊王震以《礼记》教帝，不能领其大义，谓震曰： 非我家事业也。 及高祖受围于太原，亲冒矢石，数献可于左右，高祖愈重焉。高祖受契丹册，将入洛，欲留一子抚晋阳，先谋于契丹主，主曰： 使诸子尽出，吾当择之。 乃于行中指帝谓高祖曰： 此眼大者可矣。 遂以帝为北京留守，授金紫光禄大夫、检校司徒，行太原尹，知河东管内节度观察事。天福二年九月，征赴阙，授光禄大夫、检校太保、右金吾卫上将军。三年十二月，授开封尹，加检校太傅，封郑王，增食邑三千户。俄加检校太尉、同中书门下平章事。六年，高祖幸鄴，改广晋尹，进封齐王。以下疑脱 七年正月，加兼侍中 八字。
是岁六月十三日乙丑，高祖崩，承遗制命柩前即皇帝位。帝在并州未著人望，及保厘浚郊，大有宽裕之称。从幸鄴都，是岁遇旱，高祖遣祈雨于白龙潭，有白龙见于潭心，是夜澍雨尺余，人皆异之，至是果登大位焉。丁卯，赐侍卫诸军将校钱一百贯下至五贯，以初即位示赍也。戊辰，宰臣冯道等率百僚请听政，凡三上表，允之。庚午，始听政于崇德殿门偏廊，分命廷臣以嗣位奏告天地宗庙社稷。遣右骁卫将军石德超等押先皇御马二匹，往相州西山扑祭，用北俗礼也。丙子，以司徒、兼侍中冯道为大行皇帝山陵使，门下侍郎窦贞固副之，太常卿崔棁为礼仪使，户部侍郎吕琦为卤簿使，御史中丞王易简为仪仗使。徐无党《五代史记注》云：旧史实录无桥道顿递使，疑不置或阙书，汉高祖亦然。己卯，遣判四方馆事硃崇节、右金吾大将军梁言持国信物使于契丹。是时，河南、河北、关西并奏蝗害稼。
秋七月癸未朔，百官素服临于天清殿。戊子，诏应宫殿、州县及官名、府号、人姓名，与先帝讳同音者改之。改西京明堂殿为宣德殿，中书政事堂为政事，堂后官房头为录事，余为主事。《东都事略·陶穀传》：穀本姓唐，避晋祖讳改姓陶，盖当时避讳之体如此。己丑，大行皇帝大祥，帝释缞服，百官衣縿。辛卯，帝除禫服，百官吉服。壬辰，太皇太后刘氏崩，高祖之庶母也。遗诏服纪园陵毋用后礼，皇帝不得废军国机务。既而礼官奏： 准令式，为祖父母齐缞周；又准丧葬令，皇帝本服周者，三哭而止。请准后唐同光三年，皇太妃北京薨，庄宗于洛京西内发哀素服，不视事三日。 从之。仍遣国子祭酒兼户部侍郎田敏奏告高祖灵座。癸巳，右谏议大夫郑受益、中书舍人杨昭俭并停见任，以请假在外，不赴国丧故也。丁酉，宰臣冯道等率文武百僚诣崇德殿门拜表，请御正殿，凡三上表，允之。安州奏，水平地深七尺。庚子，帝御正殿，宣制： 天赦天下，诸道州府各色罪犯，除十恶五逆、杀人强盗、官典犯赃、合作毒药、屠牛铸钱外，其余罪犯，咸赦除之。襄州安从进如能果决输诚，并从释放。其中外臣僚将校，并与加恩。天下有虫蝗处，并与除放租税。 辛丑，恆州顺国军节度使杜威、河东节度使刘知远，并加检校太师，仍增爵邑。青州平卢军节度使杨光远加守太师。癸卯，郓州天平军节度使兼侍卫马步都虞候景延广加特进、同中书门下平章事，充侍卫亲军都指挥使。滑州义成军节度使兼侍卫马军都指挥使李守贞，相州彰德军节度使、侍卫步军都指挥使郭谨，并加检校太傅，仍增爵邑。宰臣冯道等上表，请依旧置枢密使，略曰： 窃以枢密使创自前朝，置诸近侍，其来已久，所便尤多。顷岁枢密使刘处让偶属家艰，爰拘丧制，既从罢免，暂议改更，不曾显降敕文，永停使额。所愿各归职分，岂敢苟避繁难。伏请依旧置枢密使。 初，高祖事后唐明宗，睹枢密使安重诲秉政擅权，赏罚由己，常恶之，及登极，故断意废罢，一委中书。至是冯道等厌其事繁，故复请置之，庶分其权。表凡三上，不允。乙巳，徐州节度使李从温、宋州节度使安彦威并加兼中书令，西都留守、充襄州行营都部署高行周加兼侍中，凤翔节度使李从严加守太保。遣中使就中书赐宰臣冯道生辰器币，道以幼属乱离，早丧父母，不记生日，坚让不受。丙午，以给事中罗周岳为左散骑常侍，以右谏议大夫符蒙为给事中，以秘书少监兼广晋少尹边蔚为右散骑常侍，以广晋少尹张煦为右谏议大夫，以广晋府判官、光禄少卿边光范为右谏议大夫。丁未，荆南节度使、南平王高从诲加兼尚书令，湖南节度使、楚王马希范加守太傅。自是籓侯郡守，皆第加官封，示溥恩也。是月，州郡十七蝗。
八月壬子朔，百官素服临于天清殿。乙卯，以左散骑常侍罗周岳为东京副留守。庚申，以山陵礼仪使、太常卿崔棁为太子宾客，分司西都，病故也。壬戌，晋昌军节度使桑维翰加检校太傅。甲子，宰臣冯道加守太尉，赵莹加中书令，李崧加左仆射兼门下侍郎，和凝加右仆射。契丹遣使致慰礼马二十匹及罗绢等物。是日，襄州行营都部署高行周奏，收复襄州，安从进自焚而死，生擒男宏赞斩之。前河东节度使康福卒，赠太师，谥曰武安。戊辰，以太子太保兼尚书左仆射刘句为太子太傅。诏赐襄州城内百姓粟，大户二斛，小户一斛，以久困重围也。己巳，以太子宾客赵元辅权判太常卿事，充山陵礼仪使。庚午，葬太皇太后于魏县秦固村。癸酉，契丹遣使致祭于高祖，赙礼御马二匹、羊千口、绢千匹。契丹主母亦遣使来慰。诏免襄州城内人户今年夏秋来屋税，其城外下营处与放二年租税。应被安从进胁从者，一切不问。是月，河中、河东、河西、徐、晋、商、汝等州蝗。
九月丁丑朔，百官素服临于天清殿。己卯，分命朝臣诣寺观祷雨。辛巳，两浙节度使吴越国王钱宏佐、福建节度使王延羲，并加食邑，仍改赐功臣名号。癸未，帝御乾明门，观襄州行营都部署高行周、都监张从恩等献俘馘。有司宣露布讫，以安从进男宏受等四十四人徇于市，皆斩之。曲赦京城禁囚。甲申，宴班师将校于崇德殿，赐物有差。乙酉，宰臣和凝上《回河颂》，赐鞍马器帛。丁亥，以宋州归德军节度使安彦威为西京留守兼河南尹；以襄州行营都部署、西京留守高行周为宋州节度使，加检校太师。戊子，降襄州为防御使额，均、房二州割属邓州，升泌州为团练使额。己丑，以东京留守兼开封尹李德珫为广晋尹；以宣徽南院使、襄州行营都监张从恩为东京留守兼开封尹，加检校太尉；以前同州节度使、襄州行营副部署宋彦筠为邓州威胜军节度使，加检校太尉。山陵礼仪使撰高祖祔飨太庙酌献乐章，上之。庚寅，诏今后除授留守，宜降麻制。癸巳，乐平公主史氏进封鲁国大长公主，寿安长公主乌氏进封魏国大长公主，郑国长公主杜氏进封宋国大长公主。荆南高从诲累表让尚书令之命。己亥，追封故秦国长公主为梁国长公主，故永寿长公主为岐国大长公主，故延庆长公主为邠国大长公主。辛丑，以义成军节度使兼侍卫马军都指挥使李守贞充大行皇帝山陵一行都部署。壬寅，以宣徽北院使、判三司刘遂清为郑州防御使，以澶州防御使李承福为宣徽北院使。癸卯，诏大行皇帝十一月十日山陵，宜自十月一日至十一月二十日不坐，放文武百官朝参。甲辰，上大行皇帝尊谥宝册，百官素服班于天清殿。《五代会要》：天福七年，中书门下奏：山陵礼仪使状： 高祖尊谥号及庙号，伏准故事，将启殡宫前，择日命太尉率百僚奉谥册，告天于圜丘毕，奉谥册跪读于灵前。 此累朝之制，盖以天命尊极，不可稽留。今所上高祖圣文章武明德孝皇帝尊谥宝册，伏缘去洛京地远，宝册难以往来，当司详酌，伏请只差官往洛京，奏告南郊太庙。其日，中书门下文武百官立班，中书令、侍中升灵座前读宝册，行告谥之礼。礼仪使撰进高祖祔飨太庙酌献乐章舞名，请以《咸和之舞》为名。从之。
冬十月辛亥朔，百官素服临于天清殿。襄州利市庙封为顺正王，仍令本州修崇庙宇。癸亥，启攒宫，百官衣初丧服入临。甲子，灵驾进发，帝于硃凤门外行遣奠之祭，辞毕还宫。丁丑，太保卢质卒，赠太子太师，谥曰文忠。己卯，宰臣李崧母丧，归葬深州，遣使吊祭之。庚辰，契丹遣使致祭于高祖，赙马三匹、衣三袭。
十一月庚寅，葬高祖皇帝于显陵。壬辰，湖南奏，前洪州节度使马希振卒。戊戌，诏宰臣等分诣寺庙祈雪。庚子，祔高祖神主于太庙。辛丑，以金吾卫大将军、权判三司董遇为三司使。诏： 州郡税盐，过税斤七钱，住税斤十钱，州府盐院并省司差人勾当。 先是，诸州府除蚕盐外，每年海盐界分约收盐价钱一千七万贯，高祖以所在禁法，抵犯者众，遂开盐禁，许通商，令州郡配征人户食盐钱，上户千文，下户二百，分为五等，时亦便之。至是掌赋者欲增财利，难于骤变前法，乃重其关市之征，盖欲绝其兴贩归利于官也。其后盐禁如故，盐钱亦征，至今为弊焉。是日，诏： 天地宗庙社稷及诸祠祭等，访闻所司承管，多不精洁。宜令三司预支一年礼料物色，于太庙置库收贮。差宗正丞主掌，委监察使监当，祭器祭服等未备者修制。《五代会要》：敕差宗正丞石载仁专主掌，监察御史宋彦升监库，兼差供奉官陈审璘往洛京，于太庙内隐便处修盖库屋五间，俟毕日，催促所支物色，监送入库交付讫，取收领文状归阁。每有祠祭，诸司各请礼料。至时委监库御史宋彦升、宗正丞石载仁旋行给付。其大祠、中祠兼令监察御史检点，小祠即令行事官检点。如致慢易，本司准格科罪。其祭器未有者修制，已有者更仰整饬。
十二月辛酉，以威武军节度副使、充福建管内诸军都指挥使王亚澄为威武军副大使，知节度事。诏： 诸道州府，每遇大祭祀、冬至、寒食、立春、立夏、雨雪未晴，不得行极刑。如有已断下文案，可取次日及雨雪定后施行。 乙丑，以前邓州节度使安审晖为左羽林统军，以前延州节度使丁审琪为右羽林统军，以前金州节度使潘环为左神武统军，以前华州节度使皇甫立为左金吾卫上将军，以右龙武统军刘遂凝为左骁卫上将军，以前贝州节度使马万为右骁卫上将军，以左龙武大将军张彦泽为右武卫上将军。丙寅，宰臣冯道、滑州节度使兼侍卫马军都指挥使李守贞、河阳节度使皇甫遇、西京留守安彦威、广晋尹李德珫，并加爵邑，以山陵充奉之劳也。己巳，回鹘进奉使密里等各授怀化归德大将军、将军郎将，放还蕃。庚午，故洪州节度使马希振追封齐国公。辛未，故中吴建武等军节度使、彭城郡王钱元璙追封广陵郡王。丙子，于阗、回鹘皆遗使贡方物。
天福八年春正月辛巳，盗发唐坤陵，庄宗母曹太后之陵也。河南府上言： 逃户凡五千三百八十七，饿死者兼之。 诏： 诸道以廪粟赈饥民，民有积粟者，均分借便，以济贫民。 时州郡蝗旱，百姓流亡，饿死者千万计。东都人士僧道，请车驾复幸东京。后唐庄宗德妃伊氏自契丹遣使贡马。庚寅，沙州留后曹元深加检校太傅，充沙州归义军节度使。癸巳，发禁军万人并家口赴东京。乙巳，于阗、回鹘入朝使刘再成等并授怀化大将军、将军郎将，放还蕃。
二月庚戌，御札取今月十一日车驾还东京，沿路州府，不用修饰行宫；食宿顿递，并以官物供给；文武臣僚除有公事合随驾外，并先次进发。以侍卫亲军使景延广充御营使。癸丑，以广晋尹李德珫权鄴都留守。己未，车驾发鄴都，曲赦都下禁囚。甲子，次封丘，文武百官见于行宫。乙丑，至东京。甲戌，以东京留守张从恩为权鄴都留守，以皇弟检校司徒重睿为检校太保、开封尹，年幼未出阁，差左散骑常侍边蔚知府事。丁丑，以前太仆卿薛仁谦为卫尉卿。河中逃户凡七千七百五十九。是时天下饥，谷价翔踊，人多饿殍。右金吾卫上将军刘处让卒，赠太尉。
三月己卯朔，以中书令、监修国史赵莹为晋昌军节度使，以晋昌军节度使桑维翰为侍中、监修国史。《通鉴》作晋昌节度使、兼侍中桑维翰为侍中。胡三省注云：桑维翰始居籓镇而兼侍中，今入朝，正为门下省长官。辛巳，以左散骑常侍卢重为秘书监，以东京副留守罗周岳为右散骑常侍。癸未，青州节度使、东平王杨光远进封寿王，北京留守刘知远、恆州节度使杜威并加兼中书令。乙酉，以鄜州节度使符彦卿为河阳节度使，以权鄴都留守、前开封尹张从恩为鄴都留守、广晋尹，以右羽林统军丁审琪为鄜州节度使。丁亥，天策上将军、湖南节度使、楚王马希范加守尚书令、兼中书令。己丑，桂州节度使马希杲依前检校太尉、兼侍中，兼知朗州军州事；朗州武平军节度使马希萼加检校太尉，进封爵邑。以武平军节度副使、岳州团练使马希瞻为检校太尉，领卢州昭信军节度使；以武安军节度副使、永州团练使马希广为检校太尉，领洪州镇南军节度使；皆楚王马希范之弟也。庚寅，以宣徽北院使李承福为右武卫大将军，充宣徽南院使；以前郑州防御使刘继勋为左千牛卫大将军，充宣徽北院使。国子祭酒兼户部侍郎田敏以印本《五经》书上进，赐帛五十段。甲午，有白乌栖作坊桐树，作坊使周务掠捕而进之。辛丑，引进使、太府卿孟承诲使契丹。诏京百司摄官亲公事及五年，与授初官。癸卯，以左谏议大夫司徒诩为给事中，左司郎中王仁裕为右谏议大夫，前鸿胪卿王均为少府监。
夏四月戊申朔，日有食之。庚戌，以许州节度使赵在礼为徐州节度使，以徐州节度使李从温为许州节度使。己巳，中书门下奏： 请以六月二十七日降诞日为启圣节。 从之。是月，河南、河北、关西诸州旱蝗，分命使臣捕之。
五月己卯，追封皇故长姊为吴国长公主。癸未，皇侄女永福县主薨，辍朝三日，追封平昌郡主。丁亥，皇第二叔祖赠太师万友追封秦王；皇第三叔祖赠太尉万铨赠太师，追封赵王。皇伯赠太傅敬儒赠太师，追封宋王；皇叔赠太尉福王德赠太师，追封如故；皇叔赠太傅晖赠太师，追封韩王；皇叔赠太尉通王殷、皇叔赠太尉广王威、皇兄赠太傅郯王重裔并赠太师，追封如故。皇兄赠太师沂王重信追封楚王；皇兄赠太傅虢王重乂、皇兄赠太师夔王重进、皇弟赠太尉陈王重杲等并赠太师，追封如故。仍令所司择日册命。辛卯，以御史中丞王易简为尚书左丞，以礼部侍郎张允为御史中丞，以中书舍人吴承范为礼部侍郎，以吏部侍郎王延为尚书右丞，以尚书右丞王松为吏部侍郎，以兵部侍郎张昭远为吏部侍郎，以户部侍郎吕琦为兵部侍郎，以刑部侍郎韦勋为户部侍郎，以工部侍郎李详为刑部侍郎。癸巳，命宰臣等分诣寺观祷雨。己亥，飞蝗自北翳天而南。太子宾客李棁卒。甲辰，诏： 诸道州府见禁罪人，除十恶五逆、行劫杀人、伪行印信、合造毒药、官典犯赃各减一等外，余并放。 是时所在旱蝗，故有是诏。乙巳，幸相国寺祈雨。
六月庚戌，以螟蝗为害，诏侍卫马步军都指挥使李守贞往皋门祭告，仍遣诸司使梁进超等七人分往开封府界捕之。乙卯，以左羽林统军安审晖为潞州节度使。宿州奏，飞蝗抱草干死。丙辰，贝州奏，逃户凡三千七百。遣供奉官卫延韬诣嵩山投龙祈雨。戊午，以西京留守马从斌为左监门卫上将军。开封府界飞蝗自死。庚申，开封府奏，飞蝗大下，遍满山野，草苗木叶食之皆尽，人多饿死。礼部侍郎吴承范卒。丙寅，以将册皇太后，遣尚书左丞王易简奏告天地。陕州奏，蝗飞入界，伤食五稼及竹木之叶，逃户凡八千一百。丁卯，以给事中符蒙为礼部侍郎，以左谏议大夫裴坦为给事中。辛未，遣内外臣僚二十八人分往诸道州府率借粟麦。时使臣希旨，立法甚峻。民间碓硙泥封之、隐其数者皆毙之，由是人不聊生，物情胥怨。是月，诸州郡大蝗，所至草木皆尽。
