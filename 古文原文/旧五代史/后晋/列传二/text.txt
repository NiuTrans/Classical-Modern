案：《晋宗室列传》，《永乐大典》仅存四篇，余多残阙。
广王敬威，字奉信，高祖之从父弟也。父万诠，赠太尉，追封赵王。敬威少善骑射，事后唐庄宗，以从战有功，累历军职。明宗即位，擢为奉圣指挥使。天成、应顺中，凡十改军额，累官至检校工部尚书，赐忠顺保义功臣。清泰中，加兵部尚书、彰圣都指挥使，遥领常州刺史。及高祖建义于太原，敬威时在洛下，知祸必及，召所亲谓曰： 夫人生而有死，理之常也。我兄方图大举，余固不可偷生待辱，取笑一时。 乃自杀于私邸，人甚壮之。天福二年，册赠太傅，葬于河南县。六年，追封广王。
子训嗣，官至左武卫将军。敬威弟赟。赟，字德和，案：以下有阙文。为陕州节度使。少帝即位，加同平章事。赟性骄慢，每使者至，必问曰： 小侄安否？ 恣为暴虐，陕人苦之。案：以下阙。是书《少帝纪》：开运三年十二月，前曹州节度使石赟死，帝之堂叔也。《欧阳史》作堕沙壕溺死。
韩王晖，字德昭，睿祖孝平皇帝之孙，高祖之从兄也。父万友，追封秦王。晖生而庞厚，刚毅雄直，有器局，行不由径，临事多智，故高祖于宗族之中，独厚遇之。初，张敬达之围晋阳也，高祖署晖为突骑都将，常引所部，出敌之不意，深入力战，虽夷伤流血，矢镞贯骨，而辞气益厉，高祖壮之。天福二年，遥授濠州刺史，充皇城都部署。四年，加检校司徒，授曹州防御使，加检校太保。其莅任也，廉爱恤下，不营财利，不好伎乐，部人安之。岁余，以疾终于官，归葬太原。八年，册赠太师，追封韩王。
子曦嗣。《宋史·石曦传》：天福中，以曦为右神武将军历汉至周，为右武卫、左神武二将军。恭帝即位，初为左卫将军，会高丽王昭加恩，命曦副左骁卫将军戴交充使。淳化四年卒。
剡王重允。案：郯王以下诸王传，《永乐大典》原阙。《欧阳史》云：重允，高祖弟也，亦不知其为亲疏，然高祖爱之，养以为子，故于名加 重 而下齿诸子。《通鉴·齐王纪》：高帝少弟重允早卒。
虢王重英。案：《虢王传》，《永乐大典》原阙。考《五代会要》云：重英，高祖长子，天福四年四月追封。是书《唐纪》：清泰三年七月己丑，诛右卫上将军石重英。
楚王重信，字守孚，高祖第二子，后唐明宗之外孙也。少敏悟，有智思。天成中，始授银青光禄大夫、检校左散骑常侍，俄加检校刑部尚书，守相州长史。未几，迁金紫光禄大夫，超拜检校司徒，守左金吾卫大将军。重信历事唐明宗及闵帝、末帝，不恃贵戚，能克己复礼，常恂恂如也，甚为时论所称。高祖即位，出镇孟津，到任逾月，去民病十余事，朝廷有诏褒之。是岁，范延光叛命于鄴，诏遣前灵武节度使张从宾发河桥屯兵数千人，东讨延光。既而从宾与延光合谋为乱，遂害重信于理所，时年二十。远近闻者，为之叹惜。诏赠太尉。时执事奏曰： 两汉子弟，生死无历三公位者。 高祖曰： 此兒为善被祸，予甚愍之，自我作古，宁有例乎。 遂行册命。以其年十月，葬河南万安山。天福七年，追封沂王，少帝嗣位，改封楚王。妃南阳白氏，昭信军节度使奉进之女也。重信有子二人，皆幼，长于公宫，及少帝北迁，不知其所终。
寿王重乂，字宏理，高祖第三子也。幼岐嶷，好儒书，亦通兵法，高祖素所钟爱。及即位，自北京皇城使拜左骁卫大将军。车驾幸浚郊，加检校司空，权东都留守。未几，鄴都范延光叛，遣杨光远讨之，诏前灵武节度使、洛都巡检使张从宾发盟津屯兵赴鄴下。会从宾密通延光，与娄继英等先劫河桥，次乱洛邑，因害重乂于河南府，时年十九。从宾败，高祖发哀于便殿，辍视朝三日，诏赠太傅。是岁冬十月，诏遣庄宅使张颖监护丧事，葬于河南府万安山。天福中，追封寿王。妃李氏，汾州刺史之女也。重乂无子，妃后落发为尼，开运中，卒于京师。
夔王重进。《五代会要》：重进，高祖第五子，天福七年四月追封。
陈王重杲。《欧阳史》：重杲小字冯六，未名而卒，赠太傅，追封陈王，赐名重杲。
重睿。案《契丹国志》：高祖忧悒成疾，一旦冯道独对，高祖命幼子重睿出拜之，又令宦者抱置道怀中，盖欲冯道辅立之。高祖崩，道与侍卫马步都虞候景延广议，以国家多难，宜立长君，乃奉齐王重贵为嗣。《五代会要》：重睿，高祖第七子，许州节度使，未封王。《欧阳史》云：从出帝北迁，不知其所终。
延煦。《五代会要》：延煦，少帝长子，遥领陕西节度使。《通鉴》云：赵在礼家资为诸帅之最，帝利其富，为皇子镇宁节度使延煦娶其女，在礼自费缗钱十万，县官之费，数倍过之。
延宝。《五代会要》：延宝，少帝次子，遥领鲁州节度使。《通鉴》云：延煦及弟延宝皆高祖诸孙，帝养以为子。《会要》引实录亦云皆帝之从子，养以为子。《欧阳史》云：延煦等从帝北迁，后不知其所终。
