李崧，深州饶阳人。父舜卿，本州录事参军。崧幼而聪敏，十余岁为文，家人奇之。弱冠，本府署为参军。其父尝谓宗人李鏻曰： 大丑生处，形奇气异，前途应不居徒劳之地，赖吾兄诲激之。 大丑即崧之小字也。同光初，魏王继岌为兴圣宫使，兼领镇州节钺，崧以参军从事。时推官李荛掌书，崧见其起草不工，密谓掌事吕柔曰： 令公皇子，天下瞻望，至于尺牍往来，章表论列，稍须文理合宜。李侍御起草，未能尽善。 吕曰： 公试代为之。 吕得崧所作，示卢质、冯道，皆称之。繇是擢为兴圣宫巡官，独掌奏记。庄宗入洛，授太常寺协律郎。王师伐蜀，继岌为都统，以崧掌书记。蜀平，枢密使郭崇韬为宦官诬构，继岌遂杀崇韬父子，外尚未知。崧白继岌曰： 王何为作此危事？至于不容崇韬，至洛诛之未晚。今悬军五千里，无咫尺书诏，便杀重臣，非谋也。 继岌曰： 吾亦悔之。 崧召书吏三四人，登楼去梯，取黄纸矫写诏书，倒使都统印发之。翌日，告诸军，军情稍定。及自蜀还，明宗革命，任圜以宰相判三司，用崧为盐铁推官，赐绯。丁内艰，归乡里。服阕，镇帅范延光奏署掌书记。延光为枢密使，拜拾遗，直枢密院，迁补阙、起居郎、尚书郎，充职如故。长兴末，改翰林学士。清泰初，拜端明殿学士、户部侍郎。
先是，长兴三年冬，契丹入云中，朝廷欲命重将镇太原。时晋祖为六军副使，以秦王从荣不轨，恳求外任，深有北门之望，而大臣以晋高祖方权兵柄，难以议之。一日，明宗怒其未奏，范延光、赵延寿等无对，退归本院，共议其事，方欲以康义诚为之。时崧最在下位，耸立请曰： 朝廷重兵多在北边，须以重臣为帅，以某所见，非石太尉不可也。 会明宗令中使促之，众乃从其议。翌日，晋祖既受太原之命，使心腹达意于崧云： 垒浮图须与合却尖。 盖感之深也。及清泰末，晋祖入洛，崧与吕琦俱窜匿于伊阙民家。旬日，晋高祖召为户部侍郎，判户部。逾月，拜中书侍郎、同平章事，与桑维翰并兼枢密使。维翰镇相州，未几，废枢密院，事归中书，加尚书右仆射。从幸鄴，丁外艰，恩制起复，崧上章数四，恳辞其命，优诏不允。复上章，不报，崧不得已而视事。晋少帝嗣位，复用桑维翰为枢密使，命崧兼判三司。未几，代维翰为枢密使，与冯玉对掌机密。开运末，崧、玉信契丹之诈，经略瀛、郑，中渡之败，落其奸谋。契丹入京师，赵延寿、张砺素称崧之才，契丹主善遇之，以崧为太子太师，充枢密使。契丹主尝谓左右曰： 我破南朝，只得李崧一人而已。 从契丹北行，留于镇州。
高祖平汴、洛，乃以崧之居第赐苏逢吉，第中宿藏之物，皆为逢吉所有。是秋，镇州逐满达勒，崧与冯道、和凝十数人归阙，授太子太傅。崧对朝之权右，谦挹承颜，未尝忤旨。尝以宅券献苏逢吉，不悦。崧二弟屿、鳷，酣酒无识，与杨邠、苏逢吉子弟杯酒之间，时言及夺我居第，逢吉知之。《宋史·陶蒨传》：李崧以宅券献逢吉，逢吉不悦，而崧子弟数出怨言，崧惧，移疾不出。崧族子昉，尝往候崧，崧语昉曰： 迩来朝廷于我有何议？ 昉曰： 无他，闻唯陶给事往往于稠人中厚诬叔父。 崧叹曰： 蒨自单州判官，吾取为集贤校理，不数年擢掌诏命，吾何负于陶氏子哉！ 及崧遇祸，昉尝因公事诣蒨，蒨问昉： 识李侍郎否？ 昉敛衽应曰： 远从叔耳。 蒨曰： 李氏之祸，蒨出力焉。 昉闻之汗出。有部曲葛延遇者，逋李屿船佣，屿挞之，督其所负，遇有同辈李澄亦事逢吉，葛延遇夜寄宿于澄家，以屿见督情告，遂一夕同谋告变。逢吉览状示史宏肇，其日逢吉遣吏召崧至第，从容语及葛延遇告变之事，崧以幼女为托，逢吉遣吏送于侍卫狱。既行，崧恚曰： 自古未有不亡之国，不死之人。 及为吏所鞫，乃自诬伏罪，举家遇害，少长悉尸于市，人士冤之。《东都事略·王溥传》：世宗尝问： 汉相李崧蜡弹书结契丹，有记其词者否？ 溥曰： 崧有此，肯示人耶？苏逢吉辈陷之尔。 世宗遂优赠崧官。崧与徐台符同学相善，乾祐三年秋，台符梦崧谓曰： 予之冤横，得请于帝矣。 及苏、史之诛，并枭首于市，当崧所诛之地。未几，葛延遇、李澄亦以戮死。《宋史·李昉传》：晋侍中崧，与昉同宗且同里，时人谓崧为 东李家 ，昉为 西李 。汉末，崧被诛，至宋，其子璨自苏州常熟县令赴调，昉为讼其父冤，且言周太祖已为昭雪，赠官，还其田宅，录璨而官之。然璨几五十，尚淹州县之职。诏授璨著作佐郎，后官至资善大夫。
苏逢吉，长安人。父悦，逢吉母早丧，而悦鳏居，旁无侍者。性嗜酒，虽所饮不多，然漱醪终日。他人供膳，皆不称旨，俟逢吉庖炙，方肯下箸。悦初仕蜀，官升朝列，逢吉初学为文，尝代父染翰。悦尝为高祖从事，甚见礼遇，因从容荐逢吉曰： 老夫耄矣，才器无取。男逢吉粗学援毫，性复恭恪，如公不以犬之微，愿令事左右。 高祖召见，以神精爽惠，甚怜之。有顷，擢为宾佐，凡有谋议，立侍其侧。高祖素严毅，及镇太原，位望崇重，从事稀得谒见，惟逢吉日侍左右。两使文簿，堆案盈几，左右不敢辄通，逢吉置于怀袖，俟其悦色则谘之，多见其可。
高祖建号于太原，逢吉自节度判官拜同平章事、集贤殿大学士。车驾至汴，朝廷百司庶务，逢吉以为己任，参决处置，并出胸臆，虽有当有否，而事无留滞。会翰林学士李涛从容侍帝，言及霸府二相，官秩未崇，逢吉旋加吏部尚书，未几，转左仆射，监修国史。从征杜重威于鄴下，数乘醉抵辱周太祖。及高祖大渐，与杨邠、史宏肇等卧内同受顾命。李涛与逢吉论甥舅之契，相得甚欢，涛之入相，逢吉甚有力焉。会涛上章，请出两枢密为方镇，帝怒，罢涛相，勒归私第，时论疑涛承逢吉之风旨。先是，高祖践阼之后，逢吉与苏禹珪俱在中书，有所除拜，多违旧制，用舍升降，率意任情，至有自白丁而升宦路、由流外而除令录者，不可胜数。物论纷然。高祖方倚信二相，莫敢言者。逢吉尤贪财货，无所顾避，求进之士，稍有物力者，即遣人微露风旨，许以美秩。及杨邠为相，稍夺二苏之权，自是尽敛手而已。邠每惩二苏之失，艰于除拜，至于诸司补吏，与门胄出身，一切停罢。时论以邠之蔽，固亦由逢吉、禹珪本不能至公于物之所致也。初，高祖至汴，以故相冯道、李崧为契丹所俘，伫于真定，乃以崧第赐逢吉，道第赐禹珪，崧于西洛有别业，亦为逢吉所有。及真定逐契丹，崧、道归朝，崧弟屿以逢吉占据其第，时出怨言。未几，崧以西京宅券献于逢吉，不悦。会崧有仆夫欲诬告谋反，逢吉诱致其状，即告史宏肇，令逮捕其家。逢吉遣直省吏召崧至第，即令监至侍卫狱。翌日，所司以狱辞上，其李屿款招云： 与兄崧、弟鳷，与家僮二十人商议，比至山陵发引之时，同放火谋乱，其告是实。 盖自诬之辞也。逢吉仍以笔添注 二十人 字为 五十人 ，封下有司，尽诛崧家。时人冤之，归咎于逢吉。
逢吉深文好杀，从高祖在太原时，尝因事，高祖命逢吉静狱，以祈福祐，逢吉尽杀禁囚以报。及执朝政，尤爱刑戮。朝廷患诸处盗贼，遣使捕逐，逢吉自草诏意云： 应有贼盗，其本家及四邻同保人，并仰所在全族处斩。 或谓逢吉曰： 为盗者族诛，犹非王法，邻保同罪，不亦甚乎？ 逢吉坚以为是，仅去 全族 二字。时有郓州捕贼使臣张令柔尽杀平阴县十七村民，良由此也。逢吉性侈靡，好鲜衣美食，中书供膳，鄙而不食，私庖供馔，务尽甘珍。尝于私第大张酒乐以召权贵，所费千余缗。其妻武氏卒，葬送甚盛，班行官及外州节制，有与逢吉相款洽者，皆令赍送绫罗绢帛，以备缟素。失礼违度，一至如此。又性不拘名教，继母死不行服，妻死未周，其子并授官秩。有庶兄自外至，不白逢吉，便见诸子，逢吉怒，且惧他日凌弱其子息，乃密白高祖，诬以他事杖杀之。
乾祐二年秋，加守司空。周太祖之将镇鄴也，逢吉奏请落枢密使，隐帝曰： 有前例否？ 逢吉奏曰： 枢密之任，方镇带之非便。 史宏肇曰： 兼带枢密，所冀诸军禀畏。 竟从宏肇之议。宏肇怨逢吉之异己，逢吉曰： 此国家之事也，且以内制外则顺，以外制内岂得便耶！ 事虽不从，物议多之。居无何，王章张饮，会逢吉与史宏肇有谑言，大为宏肇所诟，逢吉不校，几至殴击，逢吉驰马而归，自是将相失欢。逢吉欲希外任，以纾宏肇之怒，既而中辍。人问其故，逢吉曰： 苟领一方镇，只消得史公一处分。则为 Ｖ粉矣。 李业辈恶宏肇、杨邠等，逢吉知之，每见业等，即微以言激怒之。及宏肇等被害，逢吉不预其谋，闻变惊骇，即受宣徽，权知枢密院事。寻令草制正授，制入，闻鄴兵至澶州乃止。事急，逢吉谓人曰： 萧墙之变，太觉匆遽，主上若有一言见问，必不至是矣。 数夕宿于金祥殿之东，谓天官正王处讷曰： 夜来就枕未瞑，已见李崧在傍，生人与死人相接，无吉事也。 及周太祖自鄴至汴，官军败于刘子陂，是夕逢吉宿于七里郊，与同舍痛饮，醉将自刎，左右止之。至曙，与隐帝同抵民舍，遂自杀。周太祖定京城，与聂文进等同枭于北市，释其家族。其枭首之处，适当李崧冤死之地。广顺初，诏就西京赐其子庄宅各一区。《五代史补》：高祖在河东幕府，阙书记，朝廷除前进士丘廷敏为之，以高祖有异志，恐为所累，辞疾不赴，遂改苏逢吉。未几，契丹南侵，高祖仗顺而起，兵不血刃而天下定，逢吉以佐命功，自掌书记拜中书侍郎、平章事。逾年，廷敏始选授凤翔麟游县令。过堂之日，逢吉戏之，且抚所坐椅子曰： 合是长官坐，何故让与鄙夫耶？ 廷敏遂渐悚而退。
李鏻，唐宗属也。父洎，韶州刺史。伯父汤，咸通中为给事中。懿宗除乳母楚国夫人婿为夏州刺史，汤封还制书，诏曰： 朕少失所亲，若非楚国夫人鞠养，则无朕此身，虽非朝典，望卿放下，仍今后不得援以为例。 汤乃奉诏，其谅直如此。
鏻少举进士，累举不第。客游河朔，称清海军掌书记，谒定州王处直，不见礼。鏻即脱绿被绯，入常山谒要人李宏规，以宗姓请兄事之，由是得进。赵王镕辟为从事，镕卒，复为王德明宾客。德明使鏻聘于唐庄宗，鏻密疏德明之罪，且言可图之状，庄宗嘉之。及常山平，以鏻为霸府支使。尝从容请于庄宗曰： 鏻有四子，请诛之。 庄宗问其故，对曰： 此辈生于常山，禀勃乱之气，不可留也。 庄宗笑而止。同光初，授宗正卿，俄兼工部侍郎。常山有唐启运陵，鏻受富民李守恭赂，署为陵台令，守恭暴横，为长吏所诉，按之以闻，鏻左授司农少卿，削金紫，未几，出为河府副使。明宗即位，历兵部、户部侍郎，工部、户部尚书。长兴中，以与明宗有旧，常贮入相之意，从容谓时相曰： 唐祚中兴，宜敦叙宗室，才高者合居相位。仆虽不才，曾事庄宗霸府，见今上于籓邸时。家代重侯累相，靖安李氏，不在诸族之下；论才较艺，何让众人。久置仆于朝行，诸君安乎？ 冯道、赵凤每怒其僭。有顷，鏻因淮南细人言事，乃谓枢密使安重诲曰： 伪吴欲归国久矣，若朝廷先遣使谕之，则旋踵而至矣。 重诲然之，以玉带与细人，令往淮南为信，久而不反，由是出鏻为兗州行军司马。得代归阙，复为户部尚书，寻转兵部尚书，有顷兼判太常卿事。尝权典选部，铨综失序，物论非之。晋天福中，守太子少保。开运中，迁太子太保。高祖至阙，授守司徒，数月而卒，年八十八。诏赠太傅。
龙敏，字欲讷，幽州永清人。少学为儒，仕乡里为假掾。刘守光不道，敏避地浮阳，会戴思远渡河而南，乃从之。乡人周知裕仕梁为裨将，敏往依焉，知裕屡荐不调，敏丐游都邑累年。唐庄宗定魏博，敏闻故人冯道为霸府记室，乃客于河中，岁归太原，馆于冯道之家，监军使张承业即署敏为巡官，典监军奏记。庄宗平河、洛，征为司门员外郎，以家贫乏养，求为兴唐少尹。逾年，丁母丧，退居鄴下，会赵在礼据鄴城，以敏乡人，强起令署事，又为乱军所迫，敏不敢拒。明年，在礼镇浮阳，敏复居丧制，服阕，除户部郎中，改谏议大夫、御史中丞。时敏父咸式年七十，咸式之父年九十余，供养二尊，朝夕无懈。咸式以敏贵，得秘书监致仕。敏为兵部侍郎，奉使幽州，乡里耆旧留宴尽欢。冯赟为北京留守，奏敏为副，赟入掌枢密，敏为吏部侍郎。
敏学术不甚长，然外柔而内刚，爱决断大计。清泰末，从唐末帝在怀州，时赵德钧父子有异图，晋安寨旦夕忧陷，末帝计无从出，问计于从臣。敏奏曰： 臣有一计，请以援兵从东丹王李赞华取幽州路趋西楼，契丹主必有北顾之患。 末帝然之，而不能用。敏又谓末帝亲将李懿曰： 君连姻帝戚，社稷之危，不俟翘足，安得默默苟全耶！ 懿因筹德钧必破蕃军之状，敏曰： 仆燕人也，谙赵德钧之为人，胆小谋拙，所长者守城寨、婴壕堑、笃励健兒耳！若见大敌，奋不顾身，摧坚陷阵，必不能矣。况名位震主，奸以谋身乎！仆有狂策，不知济否，苟能必行，亦救寨之一术也。 懿请言之，曰： 如闻驾前马仅有五千匹，请于其间选壮马精甲健夫千人，仆愿与郎万金二人《通鉴》：郎万金为陈州刺史。胡三省云：万金，当时勇将也。由介休路出山，夜冒敌骑，循山入大寨，千骑之内，得其半济，则寨无虞矣。张敬达等幽闭，不知朝廷援兵近远，若知大军在团柏谷中，虽铁障亦可冲踏，况敌骑乎！ 末帝闻之曰： 龙敏之心极壮，用之晚矣。 人亦以为大言，然其慷慨感激，皆此类也。
晋祖受命，敏以本官判户部，迁尚书左丞。丁父忧，服阕，复本官，俄移太常卿。开运中，奉命使越。先是，朝臣将命，必拜起于浙帅，敏至，抗揖而已，识者多之。使还，改工部尚书。乾祐元年春，疽发于背，闻高祖晏驾，乃扶病于私第，缟素而临，后旬日卒于家，时年六十三。隐帝嗣位，诏赠右仆射。
刘鼎，字公度，徐州萧县人。祖泰，萧县令。父崇，梁太祖微时，常佣力崇家，及即位，召崇用之，历殿中监、商州刺史。崇之母抚梁祖有恩，梁氏号为 国婆 ，徐、宋之民谓崇家为 豢龙刘家 。鼎起家为大理评事，历尚书博士、殿中侍郎史、起居郎。清泰中，自吏部员外郎出为浑州廉判，入为刑部郎中，充盐铁判官，改吏部郎中兼侍御史知杂事。乾祐初，拜谏议大夫，卒年五十五。鼎善交游，能谈笑。居家仁孝，事继母赵氏甚谨，异母昆仲凡七人，抚之如一。性若宽易，而典选曹按吏有风棱，人称为能。
子衮，登进士第，文彩遒隽。仕周为左拾遗、直史馆，早卒。
张允，镇州束鹿人。父徵。允幼学为儒，仕本州为参军。张文礼之据州叛，庄宗致讨，允随文礼子处瑾请降于鄴，不许，与处瑾并系于狱。镇、冀平，宥之，留于鄴，署本府功曹。赵在礼婴城叛，署节度推官，从历沧、兗二镇书记，入为监察御史，历右补阙、起居舍人，充宏文馆直学士、水部员外郎、知制诰。清泰初，皇子重美为河南尹，典六军诸卫事，时朝廷选参佐，以允刚介，改给事中，充六军判官。寻罢职，转左散骑常侍。
晋天福初，允以国朝频有肆赦，乃进 驳赦论 ，曰： 《管子》云： 凡赦者小利而大害，久而不胜其祸；无赦者小害而大利，久而不胜其福。 又《汉纪》云： 吴汉疾笃，帝问所欲言。对曰：唯愿陛下无为赦耳。 如是者何？盖行赦不以为恩，不行赦亦不以为无恩，为罚有罪故也。窃观自古帝王，皆以水旱则降德音而宥过，开狴牢以放囚，冀感天心以救其灾者，非也。假有二人讼，一有罪，一无罪，若有罪者见舍，则无罪者衔冤，衔冤者彼何疏，见舍者此何亲乎？如此则是致灾之道，非救灾之术也。自此小民遇天灾则喜，皆相劝为恶，曰国家好行赦，必赦我以救灾，如此即是国家教民为恶也。且天道福善祸淫，若以舍为恶之人，而便变灾为福，则又是天助其恶民也。细而论之，必不然矣。傥或天降之灾，盖欲警诫人主。节嗜欲，务勤俭，恤鳏寡，正刑罚，不滥舍有罪，不僭杀无辜，使美化行于下，圣德闻于上，则虽有水旱，亦不为沴矣。岂以滥舍有罪，而反能救其灾乎？彰其德乎？是知赦之不可行也明哉！ 帝览而嘉之，降诏奖饰，仍付史馆。
五年，迁礼部侍郎，凡三典贡部，改御史中丞，转兵部侍郎、知制诰，充翰林学士承旨。契丹入京城，落职守本官。《东都事略·刘温叟传》：契丹入京师，温叟惧随契丹北徙，与承旨张允求去职。契丹主怒，欲黜为县令。赵延寿曰： 学士不称职而求解者，罢之可也。 得不黜。乾祐初，授吏部侍郎。自诛史宏肇后，京城士庶，连甍恐悚，允每朝退，即宿于相国寺僧舍。及北军入京师，允匿于佛殿藻井之上，坠屋而卒，时年六十五。
子鸾，仕皇朝为太常少卿。
任延皓，并州人也。业术数风云之事。晋高祖在太原重围时，高祖最为亲要，延皓以本业请见，高祖甚加礼遇。晋天福初，延皓授太原掾，寻改交城、文水令，皆高祖慰荐之力也。高祖镇太原，延皓多言外事，出入无间，高祖左右皆惮之。在文水聚敛财贿，民欲陈诉，延皓知之。一日，先诬告县吏结集百姓，欲劫县库。高祖怒，遣骑军并擒县民十数，族诛之，冤枉之声，闻于行路。高祖即位，累官至殿中监，恃宠使气，人望而畏之，虽宰辅之重，延皓视之蔑如也。刘崇在河东，日常切齿。及魏王承训薨，归葬太原，令延皓择葬地，时有山冈僧谓刘崇曰： 魏王葬地不吉，恐有重丧。 未几，高祖崩，崇以僧言奏之，乃配流延皓于麟州。路由文水，市民掷瓦殴骂甚众，吏人救之仅免。既至贬所，刘崇令人杀之，籍没其家。
史臣曰：李崧仕唐、晋之两朝，耸伊、皋之重望，考其器业，无忝台衡。会多僻之朝，被参夷之戮，人之不幸，天亦难忱。逢吉秉蛇虺之心，窃夔、龙之位，杀人不忌，与国俱亡。李崧之冤血未销，逢吉之枭首斯至，冥报之事，安可忽诸！自李鏻而下，凡数君子者，皆践履朝行，彰施帝载，国华邦直，斯焉在哉！惟延皓之丑行，宜乎不得其死矣。
