魏王承训，字德辉，高祖之长子也。少温厚，美姿仪，高祖尤钟爱。在晋累官至检校司空，国初授左卫上将军。高祖将赴洛，命承训北京大内巡检，未几，诏赴阙，授开封尹、检校太尉、同平章事。以天福十二年十二月十一日薨于府署，年二十六。高祖发哀于太平宫，哭之大恸，以至于不豫。是月，追封魏王。归葬于太原。
陈王承勋，高祖之幼子也。国初授右卫大将军。隐帝嗣位，加检校太尉、同平章事，遥领兴元尹，俄代侯益为开封尹，进位检校太师、兼侍中。乾祐三年冬十一月，萧墙之乱，隐帝崩，军情欲立勋为嗣。时勋已病，大臣及诸将请候勋起居，太后令左右以卧榻舁之以见，诸将就视，知勋之不能兴，故议立刘赟。周广顺元年春卒。周太祖下诏封陈王。
蔡王信，高祖之从弟也。少从军，渐至龙武小校。汉祖镇并州，为兴捷军都将，领龚州刺史、检校太保。国初，为侍卫马军都指挥使、检校太傅兼义成军节度使，寻移镇许州，加太尉、同平章事。高祖寝疾大渐，杨邠受密旨遣信赴镇，信即时戒路，不得奉辞，雨泣而去。隐帝即位，加检校太师。关辅贼平，就加侍中。信性昏懦，黩货无厌，喜行酷法。掌禁军时，左右有犯罪者，召其妻子，对之脔割，令自食其肉，或从足支解至首，血流盈前，而命乐对酒，无仁愍之色。未尝接延宾客。在镇日，聚敛无度，会高祖山陵梓宫经由境上，信率掠吏民，以备迎奉，百姓苦之。初，闻杀杨邠、史宏肇，遽启宴席，集参佐宾幕，令相致贺。曰： 我谓天无眼，令我三年不能适意。主上孤立，几落贼手。诸公劝我一杯可也。 俄萧墙之变，忧不能食。寻有太后令，言立湘阴公，即令其子往徐州奉迎。数日，陈思让率马军经过城西，但令供顿，不敢出城。未几，澶州军变，王峻遣前申州刺史马铎领军赴州巡检，铎引军入城，信惶惑自杀。广顺初，追封蔡王。
湘阴公赟，为徐州节度使。乾祐元年八月中，有云见五色。明年冬杪，有鸟翔集于鲜碧堂庭树，黄质硃喙，金目青翼，绀趾黑尾，仅类于凤。有宾佐叹曰： 野鸟入室，主人将去。 旬浃而不知所之。乾祐三年冬十一月，周太祖驻军于京师，议立嗣君，奉太后诰，立赟为嗣。传诰之际，冯道笏坠于地，左右恶之。冯道至，赟出郊迎，常所乘马比甚驯服，至是马蹄啮奔逸，人不可制，乃以他马代之，时以为不祥。将离彭城，尝一日，天有白光一道自西来，照城中如昼，有声如雷，时人谓之天裂；又有巨星坠于徐野，殷然有声，或谓之天狗。后赟果废死。案：《湘阴公传》原本残阙，考《十国春秋·湘阴公传》云：湘阴公赟，世祖子也，高祖爱之，以为己子。乾祐元年，拜武宁军节度使。二年，加同平章事。郭威既败慕容彦超于北郊，隐帝遇弑，威入京师，谓诸大臣密相推戴，及见宰相冯道等，道殊无意。威不得已，见道下拜，而道犹受拜如平时，徐劳之曰： 公行良苦。 威意色皆沮，以为大臣未有推己意，又难于自立，因与王峻入白太后，推择汉嗣。群臣乃共奏曰： 武宁节度使赟，高祖爱以为子，宜立为嗣。 乃遣太师冯道率百官往迎，道揣威意不在赟，直前问曰： 公此举由衷乎？ 威指天为誓。道既行，语左右曰： 吾生平不作谬语人，今谬语矣。 道见，传太后意召之。赟行至宋州，威已自澶州为兵士拥还京师。王峻虑赟左右生变，遣侍卫马军指挥使郭崇威以兵七百骑卫赟。崇威至宋州，赟登楼问崇威所以来之意，崇威曰： 澶州军变，惧未察之，遣崇威护卫，非恶意也。 召崇威，崇威不敢进。冯道出与崇威语，崇威乃登楼见赟。时护圣指挥使张令超帅步兵为赟宿卫，判官董裔说赟曰： 观崇威瞻视举措，必有异谋。道路皆言郭威已为天子，而陛下深入不止，祸其至哉。请急召令超，谕以祸福，使夜以兵劫崇威所属士卒，明日掠睢阳金帛，募士卒，北走太原。彼新定京邑，未暇追我，此策之上也。 赟犹豫未决。是夕，崇威密诱令超归郭氏，尽夺赟部下兵。郭威以书召道先归，留其副赵上交、王度奉赟入朝太后，道乃辞赟先还。赟谓道曰： 寡人此来，所恃者以公三十年旧相，是以不疑。 道默然。赟客将贾贞等数目道，欲图之，赟曰： 勿草草，事岂出于公耶！ 道已去，崇威乃幽赟于外馆，杀贾贞、董裔及牙内都虞候刘福、孔目官夏昭度等。郭威已监国。太后乃下诏曰： 比者，枢密使威，志安宗社，议立长君，以徐州节度使赟，高祖亲近，立为汉嗣，乃自籓镇，召赴京师。虽诰命已行，而军情不附。天道在北，人心靡东，适当改卜之初，俾应分士之命。赟可降授开府仪同三司、检校太师、上柱国，封湘阴公。 赟卒以杀死。《五代史补》：郭忠恕，七岁童子及第，富有文学，尤工篆隶。尝有人于龙山得鸟迹篆，忠恕一见，辄诵如宿习。乾祐中，湘阴公镇徐州，辟为推官。周祖之入京师也，少主崩于北冈，周主命宰相冯道迎湘阴公，将立之。至宋州，高祖已为三军推戴。忠恕知事变，乃正色责道曰： 令公累朝大臣，诚信著于天下，四方谈士，无贤不肖皆以为长者，今一旦返作脱空汉，前功业并弃，令公之心安乎？ 道无言对。忠恕因劝湘阴公杀道以奔河东，公犹豫未决，遂及于祸。忠恕窜迹久之，晚年尤好轻忽，卒以此败，坐除名配流焉。
