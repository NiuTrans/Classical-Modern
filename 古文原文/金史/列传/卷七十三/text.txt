◎外国下
○高丽
高丽国王，王楷。其地鸭绿江以东，曷懒路以南，东南皆至于海。自辽时，岁时遣使修贡，事具《辽史》。
唐初，靺鞨有粟末、黑水两部，皆臣属于高丽。唐灭高丽，粟末保东牟山渐强大，号渤海，姓大氏，有文物礼乐。至唐末稍衰，自后不复有闻。金伐辽，渤海来归，盖其遗裔也。黑水靺鞨居古肃慎地，有山曰白山，盖长白山，金国之所起焉。女直虽旧属高丽，不复相通者久矣。及金灭辽，高丽以事辽旧礼称臣于金。
初，有医者善治疾，本高丽人，不知其始自何而来，亦不著其姓名，居女直之完颜部。穆宗时戚属有疾，此医者诊视之，穆宗谓医者曰： 汝能使此人病愈，则吾遣人送汝归汝乡国。 医者曰： 诺。 其人疾果愈，穆宗乃以初约归之。乙离骨岭仆散部胡石来勃堇居高丽、女直之两间，穆宗使族人叟阿招之，因使叟阿送医者，归之高丽境上。医者归至高丽，因谓高丽人，女直居黑水部者部族日强，兵益精悍，年谷屡稔。高丽王闻之。乃通使于女直。既而，胡石来来归，遂率乙离骨岭东诸部皆内附。
穆宗十年癸未，阿疏自辽使其徒达纪来说曷懒甸人，曷懒甸人执之。穆宗以达纪送高丽，谓高丽王曰： 前此为乱于汝鄙者，皆此辈也。 及破萧海里，使斡鲁罕往高丽报捷，高丽亦使使来贺。未几，复使斜葛与斡鲁罕往聘，高丽王曰： 斜葛，女直之族弟也，其礼有加矣。 乃以一大银盘为谢。
厥后，曷懒甸诸部尽欲来附，高丽闻之不欲使来附，恐近于己而不利也，使人邀止之。斜葛在高丽及往来曷懒道中，具知其事，遂使石适欢往纳曷懒甸人。未行而穆宗没，康宗嗣，遣石适欢以星显统门之兵往至乙离骨岭，益募兵趋活涅水，徇地曷懒甸，收叛亡七城。高丽使人来告曰： 事有当议者。 曷懒甸官属使斜勒详稳、冶剌保详稳往，石适欢亦使杯鲁往，高丽执冶剌保等，而遣杯鲁曰： 无与尔事。 于是，五水之民皆附于高丽，团练使陷者十四人。
二年甲申，高丽来攻，石适欢大破之，杀获甚众，追入其境，焚略其戍守而还。四月，高丽复来攻，石适欢以五百人御于辟登水，复大破之，追入辟登水，逐其残众逾境。于是，高丽王曰： 告边衅者皆官属祥丹、傍都里、昔毕罕辈也。 十四团练、六路使人在高丽者，皆归之，遣使来请和。遂使斜葛经正疆界，至乙离骨水、曷懒甸活祢水，留之两月。斜葛不能听讼，每一事辄至枝蔓，民颇苦之。康宗召斜葛还，而遣石适欢往。石适欢立幕府于三潺水，其尝阴与高丽往来为乱阶者，即正其罪，余无所问。康宗以为能。
四年丙戌，高丽使使黑欢方石来贺嗣位，康宗使杯鲁报聘，且寻前约，取亡命之民，高丽许之。曰： 使使至境上受之。 康宗以为信然，使完颜部阿聒、乌林答部胜昆往境上受之。康宗畋于马纪岭乙只村以待之。阿聒、胜昆至境上，高丽遣人杀之，而出兵曷懒甸，筑九城。
康宗归，众咸曰： 不可举兵也，恐辽人将以罪我。 太祖独曰： 若不举兵，岂止失曷懒甸，诸部皆非吾有也。 康宗以为然，乃使斡塞将兵伐之，大破高丽兵。六月，高丽率众来战，斡塞败之，进围其城。七月，高丽复请和，康宗曰： 事若酌中，则与之和。 高丽许归亡入之民，罢九城之戍，复所侵故地，遂与之和。
收国元年九月，太祖已克黄龙府，命加古撒喝攻保州。保州近高丽，辽侵高丽置保州。至是，命撒喝取之，久不下，撒喝请济师，且言高丽王将遣使来。太祖使纳合乌蠢以百骑益之，诏撒喝曰： 汝领偏师，屡破重敌，多所俘获，及闻胡沙数战有功，朕甚嘉之。若保州未下，但守边戍，吾已克黄龙府，闻辽主且至，俟破大敌复益汝兵。所言高丽遣使事，未知果否，至则护送以来。边境之事，慎之毋忽。 十一月，系辽女直麻懑太弯等十五人皆降，攻开州取之，尽降保州诸部女直。太祖以撒喝为保州路都统。
太祖已破走辽主军，撒喝破合主、顺化二城，复请济师攻保州，使斡鲁以甲士千人往。二年闰月，高丽遣使来贺捷，且曰： 保州本吾旧地，愿以见还。 太祖谓使者曰： 尔其自取之。 诏撒喝、乌蠢等曰： 若高丽来取保州，益以胡剌古、习显等军备之，或欲合兵，无得辄往，但谨守边戍。 及撒喝、阿实赉等攻保州，辽守将遁去，而高丽兵已在城中。既而，高丽国王使蒲马请保州，诏谕高丽王曰： 保州近尔边境，听尔自取，今乃勤我师徒，破敌城下。且蒲马止是口陈，俟有表请，即当别议。 
天辅二年十二月，诏谕高丽国王曰： 朕始兴师伐辽，已尝布告，赖皇天助顺，屡败敌兵，北自上京，南至于海，其间京府州县部族人民悉皆抚定。今遣孛堇术孛报谕，仍赐马一匹，至可领也。 
三年，高丽增筑长城三尺，边吏发兵止之，弗从，报曰： 修补旧城。 曷懒甸孛堇胡剌古、习显以闻，诏曰： 毋得侵轶生事，但慎固营垒，广布耳目而已。 
四年，咸州路都统司以兵分屯于保州、毕里围二城，请益兵，诏曰： 汝等分列屯戍，以固封守，甚善。高丽累世臣事于辽，或有交通，可常遣人侦伺。 
使习显以获辽国州郡谕高丽，其国方诛乱者，使谓习显曰： 此与先父国王之书。 习显就馆。凡诛戮官僚七十余人，即依旧礼接见，而以表来贺，并贡方物。复以辽帝亡入夏国报之。
高随、斜野奉使高丽，至境上，接待之礼不逊，随等不敢往，太宗曰： 高丽世臣于辽，当以事辽之礼事我，而我国有新丧，辽主未获，勿遽强之。 命高随等还。天会二年，同知南路都统鹘实答奏，高丽纳叛亡、增边备，必有异图。诏曰： 凡有通问，毋违常式。或来侵略，则整尔行列与之从事。敢先犯彼者，虽捷必罚。 诏阇母以甲士千人戍海岛，以备之。
四年，国王王楷遣使奉表称藩，优诏答之。上使高伯淑、乌至忠使高丽，凡遣使往来当尽循辽旧，仍取保州路及边地人口在彼界者，须尽数发还。敕伯淑曰： 若一一听从，即以保州地赐之。 高伯淑至高丽，王楷附表谢，一依事辽旧制。八年，楷上表，乞免索保州亡入边户。是岁，高丽十人捕鱼，大风飘其船抵海岸，曷苏馆人获之，诏还其国。既而勖上表请不索保州亡入高丽户口，太宗从之，自是保州封域始定。
皇统二年，诏加楷开府仪同三司、上柱国。六年，楷薨，子晛嗣立。
大定四年，鸭绿江堡戍颇被侵越焚毁。五年正月，世宗因正旦使朝辞，谕之曰： 边境小小不虞，尔主使然邪，疆吏为之邪？若果疆吏为之，尔主亦当惩戒之也。 初，高丽使者别有私进礼物以为常，是岁万春节，上以使者私进不应典礼，诏罢之。
十年，王晛弟翼阳公皓废晛自立。十月，赐生日使、大宗正丞飐至界上，高丽边吏称前王已让位，不肯受使者。十一年三月，王皓以让国来奏告，诏婆速路勿受，有司移文详问。高丽告曰： 前王久病，昏耄不治，以母弟皓权摄国事。 上曰： 让国大事也，何以不先陈请。 诏有司再详问。高丽乃以王晛让国表来，大略称先臣楷遗训传位于弟，又言其子有罪不可立之意。上疑之，以问宰执，丞相良弼奏曰： 此不可信。晛止一子，往年生孙，尝有表自陈生孙之喜，一也。皓尝作乱，晛囚之，二也。今晛不遣使，皓乃遣使，三也。朝廷赐晛生日使，皓不转达于晛，乃称未敢奉受，四也。今皓篡兄诬于天子，安可忍也。 右丞孟浩曰： 当询彼国士民，果皆推服，即当遣使封册。 上曰： 封一国之君询于民众，此与除拜猛安谋克何异。 乃却其使者，而以诏书详问王晛，吏部侍郎靖为宣问王晛使。
皓实篡国，囚晛于海岛。靖至高丽，皓称王晛已避位出居他所，病加无损，不能就位拜命，往复险远，非使者所宜往。靖竟不得见晛，乃以诏授皓，转取晛表附奏，其言与前表大概相同。靖还，上问大臣，皆曰： 晛表如此，可遂封之。 丞相良弼、平章政事守道曰： 待皓祈请未晚也。 十二月，皓遣其礼部侍郎张翼明等请封。十二年三月，遂赐封册。皓生日在正月十九日，是岁十二月将尽，未及遣使，有司请至来岁举行焉。
十五年，高丽西京留守赵位宠叛皓，遣徐彦等九十六人上表曰： 前王本非避让，大将军郑冲夫、郎将李义方实弑之。臣位宠请以慈悲岭以西至鸭绿江四十余城内属，请兵助援。 上曰： 王皓已加封册，位宠辄敢称兵为乱，且欲纳土，朕怀抚万邦，岂助叛臣为虐。 诏执徐彦等送高丽。顷之，王皓定赵位宠之乱，遣使奏谢，自位宠之乱，皓所遣生日回谢、横赐回谢、贺正旦、进奉、万春节等使，皆阻不通，至是，皓并奏之。诏答其意，其合遣人使令节次入朝。
十七年，贺正旦礼物，玉带乃石似玉者，有司请移问，上曰： 彼小国无能识者，误以为玉耳，不必移问。 乃止。十二月，有司奏高丽下节押马官顺成例外将带甲三过界，上以使人所坐罪重，但令发还本国而已。二十三年，皓母任氏薨，皓乞免赐生日及贺谢等事，诏从之。
章宗即位，诏使至界上颇稽滞，诏移问，高丽逊谢。明昌三年，下节金挺回至平州抚宁县，殴死当驿人何添儿，有司请 凡人使往还，乞量设兵卫。 参知政事张万公曰： 可于宿顿之地巡护之。 上可其奏。诏自今接送伴使副，失关防者当坐。故事，贺正旦使十二月二十九日入见，明昌六年十二月己卯立春，诏于前二日丁丑入见云。
承安二年，皓表自陈衰病，以国让其弟。权国事。是岁，皓废，
泰和四年正月乙丑朔，高丽傔人以小佩刀割梨庑下巡廊，奉职见而纠之，诏馆伴官自今前期移文禁止。是岁，王薨，子韺嗣立。
泰和七年正月，是时用兵伐宋，夏亦有故，独高丽遣正旦使，诏不赐曲宴。及天寿节，夏、高丽使者皆在，有司奏： 大定初，宋未请和，夏、高丽使者赐曲宴，今请依大定故事。 诏从之。
至宁元年八月，王祦薨，嗣子未行起复。九月，宣宗即位，边吏奏： 高丽牒称，嗣子未起复，不可以凶服迎吉诏，又不可以草土名衔署表。 礼官议： 人臣不以私恩废公义，宜权用吉服迎诏，署表用权国事名衔。俟高丽告哀使至阙，然后遣使致祭、慰问及行封册。 制可。
明年，宣宗迁汴，辽东道路不通，兴定三年，辽东行省奏高丽复有奉表朝贡之意，宰臣奏： 可令行省受其表章，其朝贡之礼俟他日徐议。 宣宗以为然，乃遣使抚谕高丽，终以道路不通，未遑迎迓，诏行省且羁縻勿绝其好，然自是不复通问矣。
赞曰：金人本出鞨靺之附于高丽者，始通好为邻国，既而为君臣，贞祐以后道路不通，仅一再见而已。入圣朝犹子孙相传自为治，故不复备论，论其与金事相涉者焉。
金国语解
今文《尚书》辞多奇涩，盖亦当世之方言也。《金史》所载本国之语，得诸重译，而可解者何可阙焉。若其臣僚之小字，或以贱，或以疾，犹有古人尚质之风，不可文也。国姓为某，汉姓为某，后魏孝文以来已有之矣。存诸篇终，以备考索。
官称
都勃极烈，总治官名，犹汉云冢宰。
谙版勃极烈，官之尊且贵者。
国论勃极烈，尊礼优崇得自由者。
胡鲁勃极烈，统领官之称。
移赉勃极烈，位第三曰 移赉 。
阿买勃极烈，治城邑者。
乙室勃极烈，迎邪之官。
札失哈勃极烈，守官署之称。
昃勃极烈，阴阳之官。
迭勃极烈，倅贰之职。
猛安，千夫长。谋克，百夫长也。
诸飐 详稳 ，边戍之官。
诸 移里堇 ，部落墟砦之首领。
详稳、移里堇，本辽语，金人因之而稍异同焉。
秃里，掌部落词讼，察非违者。
乌鲁古，牧圉之官。
斡里朵，官府治事之所。
人事
孛论出，胚胎之名。
阿胡迭，长子。骨赧，季也。蒲阳温，曰幼子。
益都，次第之通称。第九曰 乌也 ，十六曰 女鲁欢 。
按答海，客之通称。
山只昆，舍人也。
散亦孛，奇男子。
散答，老人之称也。
什古乃，瘠人。
撒合辇，黧黑之名。
保活里，侏儒。
阿里孙，貌不扬也。
阿徒罕，采薪之子。
答不也，耘田者。
阿土古，善采捕者。阿里喜，围猎也。
拔里速，角牴戏者。
阿离合懑，臂鹰鹘者。
胡鲁剌，户长。阿合，人奴也。
兀术，曰头。粘罕，心也。畏可，牙，又曰吾亦可。
盘里合，将指。
三合，人之靥也。
牙吾塔，疡疮。
蒲剌都，目赤而盲也。
石哥里，溲疾。
谩都謌，痴騃之谓。
谋良虎，无赖之名。皆不美之称也。
与人同受福曰 忽都 。以力助人曰 阿息保 。
辞不失，酒醒也。
奴申，和睦之义。
讹出虎，宽容之名也。
赛里，安乐。
迪古乃，来也。
撒八，迅速之义。
乌古出，方言曰再休，犹言再不复也。
凡事之先者曰 石伦 。以物与人已然曰 阿里白 。
吾里补，畜积之名。
习失，犹人云常川也。
凡市物已得曰 兀带 ，取以名子者，犹言货取如物然也。
物象
兀典，明星。
阿邻，山。太神，高也。山之上锐者曰 哈丹 ，坡陀曰 阿懒 ，大而峻曰 斜鲁 。
忒邻，海也。沙忽带，舟也。
生铁曰 斡论 ，釜曰 阇母 ，刃曰 斜烈 。
婆卢火者槌也。
金曰 桉春 。
银术可，珠也。
布囊曰 蒲卢浑 ，盆曰 阿里虎 ，罐曰 活女 。
乌烈，草廪也。
沙剌，衣襟也。
活腊胡，色之赤者也。
胡剌，灶突。
物类
桓端，松。阿虎里，松子。孰辇，莲也。
活离罕，羔。合喜，犬子。讹古乃，犬之有文者。
斜哥，貂鼠。
蒲阿，山鸡。窝谋罕，鸟卵也。
姓氏
完颜，汉姓曰王。乌古论曰商。纥石烈曰高。徒单曰杜。女奚烈曰郎。兀颜曰朱。蒲察曰李。颜盏曰张。温迪罕曰温。石抹曰萧。奥屯曰曹。孛术鲁曰鲁。移剌曰刘。斡勒曰石。纳剌曰康。夹谷曰仝。裴满曰麻。尼忙古曰鱼。斡准曰赵。阿典曰雷。阿里侃曰何。温敦曰空。吾鲁曰惠。抹颜曰孟。都烈曰强。散答曰骆。呵不哈曰田。乌林答曰蔡。仆散曰林。术虎曰董。古里甲曰汪。
其后氏族或因人变易，难以遍举，姑载其可知者云。
金国语解终。
