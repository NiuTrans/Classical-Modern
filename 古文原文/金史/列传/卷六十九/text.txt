◎宦者
○梁珫宋珪(潘守恒附)
古之宦者皆出于刑人，刑余不可列于士庶，故掌宫寺之事，谓之 妇寺 焉。东汉以来，宦者养子以继世。唐世，继者皆为阉人，其初进也，性多巧慧便僻、善固恩宠，及其得志，党比纠结不可制。东汉以宦者亡，唐又甚焉。世儒论宦者之害，如毒药猛虎之不可拯也。金法置近侍局，尝与政事，而宦者少与焉。惟海陵时有梁珫，章宗时有梁道、李新喜干政，二君为所误多矣。世传梁道劝章宗纳李妃后宫，金史不载梁道始末，弗得而论次之。惟宋珪、潘守恒颇能讽谏宣、哀，时有裨益，盖佣之佼佼、铁之铮铮者也。作《宦者传》。
梁珫，本大抃家奴，随元妃入宫，以阉竖事海陵。珫性便佞，善迎合，特见宠信，旧制，宦者惟掌掖廷宫闱之事。天德三年，始以王光道为内藏库使，卫愈、梁安仁皆以宦官领内藏。海陵谓光道等曰： 人言宦者不可用，朕以为不然。后唐庄宗委张承业以军，竟立大功，此中岂无人乎。卿等宜悉此意。帑藏之物皆出民力，费十致一，当纠察奸弊，犯者必罚无赦。 宦者始与政事，而珫委任尤甚，累官近侍局使。及营建南京宫室，海陵数数使珫往视工役。是时，一殿之费已不可胜计，珫或言其未善，即尽撒去。虽丞相张浩亦曲意事之，与之均礼。
海陵欲伐宋，珫因极言宋刘贵妃绝色倾国。海陵大喜，及南征将行，命县君高师姑儿贮衾褥之新洁者俟得刘贵妃用之。议者言珫与宋通谋，劝帝伐宋，征天下兵以疲弊中国。
海陵至和州，闻珫与宋人交通有状，谓珫曰： 闻汝与宋国交通，传泄事情。汝本奴隶，朕拔擢至此，乃敢尔耶。若至江南询得实迹，杀汝亦未晚也。 又谓校书郎田与信曰： 尔面目亦可疑，必与珫同谋者。 皆命执于军中。海陵遇弑，珫、与信皆为乱军所杀。
宋珪，本名乞奴，燕人也。为内侍殿头。宣宗尝以元夕欲观灯戏，命乞奴监作，乞奴谇语云： 社稷弃之中都，南京作灯戏有何看耶。 宣宗微闻之，杖之二十，既而悔之，有旨宣谕。
哀宗放鹞后苑，鹞逸去，敕近侍追访之，市中一农民臂此鹞，近侍不敢言宫中所逸者，百方索之，农民不与，与之物直，仅乃得。事闻，哀宗欲送其人于有司，乞奴从旁谏曰： 贵畜贱人，岂可宣示四方。 哀宗恶其大讦，又仗之，寻亦悔，赐物慰遣之。
及哀宗至归德，马军元帅蒲察官奴为变，杀左丞李蹊、参政石盏女鲁欢以下从官三百余人。仓皇之际，哀宗不得已，以官奴权参知政事，既为所制，含恨欲诛之未能也。及官奴往亳州，珪阴与奉御吾古孙爱实、纳兰忔答，护卫女奚烈完出、范陈僧、王山儿等谋诛之。官奴自亳还，哀宗御临漪亭，召参政张天纲及官奴议事。官奴入见，珪等即从旁杀之，及其党阿里合、白进、习显。及蔡城破，哀宗自缢于幽兰轩，珪与完颜斜烈、焦春和等皆从死。
有潘守恒者亦内侍也，素称知书，南迁后规益甚多。及哀宗自蒲城走归德，道次民家，守恒进栉，曰： 愿陛下还宫之日无忘此草庐中，更加俭素，以济大业。 上闻其言，凄惋咨嗟久之。
◎方伎
刘完素从正庆嗣天锡张元素马贵中武祯子亢李懋胡德新
太史公叙九流，述《日者》、《龟策》、《扁鹊仓公列传》。刘歆校中秘书，以术数、方伎载之《七略》。后世史官作《方伎传》，盖祖其意焉。或曰《素问》、《内经》言天道消长、气运赢缩，假医术，托岐黄，以传其秘奥耳。秦人至以《周易》列之卜筮，斯岂易言哉！第古之为术，以吉凶导人而为善，后世术者，或以休咎导人为不善，古之为医，以活人为功，后世医者，或因以为利而误杀人。故为政于天下，虽方伎之事，亦必慎其所职掌，而务旌别其贤否焉。金世，如武祯、武亢之信而不诬，刘完素、张元素之治疗通变，学其术者皆师尊之，不可不记云。
刘完素，字守真，河间人。尝遇异人陈先生，以酒饮守真，大醉，及寤洞达医术，若有授之者。乃撰《运气要旨论》、《精要宣明论》，虑庸医或出妄说，又著《素问玄机原病式》，特举二百八十八字，注二万余言。然好用凉剂，以降心火、益肾水为主。自号 通元处士 云。
张从正，字子和，睢州考城人。精于医，贯穿《难》、《素》之学，其法宗刘守真，用药多寒凉，然起疾救死多取效。古医书有《汗下吐法》，亦有不当汗者汗之则死，不当下者下之则死，不当吐者吐之则死，各有经络脉理，世传黄帝、岐伯所为书也。从正用之最精，号 张子和汗下吐法 。妄庸浅术习其方剂，不知察脉原病，往往杀人，此庸医所以失其传之过也。其所著有 六门、二法 之目，存于世云。
李庆嗣，洺人。少举进士不第，弃而学医，读《素问》诸书，洞晓其义。天德间，岁大疫，广平尤甚，贫者往往阖门卧病。广嗣携药与米分遗之，全活者众。庆嗣年八十余，无疾而终。所著《伤寒纂类》四卷、《改证活人书》三卷、《伤寒论》三卷、《针经》一卷，传于世。
纪天锡，字齐卿，泰安人。早弃进士业，学医，精于其技，遂以医名世。集注《难经》五卷，大定十五年上其书，授医学博士。
张元素，字洁古，易州人。八岁试童子举。二十七试经义进士，犯庙讳下第。乃去学医，无所知名，夜梦有人用大斧长凿凿心开窍，纳书数卷于其中，自是洞彻其术。河间刘完素病伤寒八日，头痛脉紧，呕逆不食，不和所为。元素往候，完素面壁不顾，元素曰： 何见待之卑如此哉。 既为诊脉，谓之曰脉病云云，曰： 然。  初服某药，用某味乎？ 曰： 然。 元素曰： 子误矣。某味性寒，下降走太阴，阳亡汗不能出。今脉如此，当服某药则效矣。 完素大服，如其言遂愈，元素自此显名。平素治病不用古方，其说曰： 运气不齐，古今异轨，古方新病不相能也。 自为家法云。
马贵中，天德中，为司天提点。与校书郎高守元奏天象灾异忤旨，海陵皆杖之，黜贵中为大同府判官。久之，迁司天监。正隆三年三月辛酉朔，日当食。是日，候之不食，海陵谓贵中曰： 自今凡遇日食皆面奏，不须颁示内外。 
海陵伐宋，问曰： 朕欲自将伐宋，天道何如？ 贵中对曰： 去年十月甲戌，荧惑顺入太微，至屏星，留、退、西出。《占书》，荧惑常以十月入太微庭，受制出伺无道之国。十二月，太白昼见经天，占为兵丧、为不臣、为更主，又主有兵兵罢、无兵兵起。 镇戎军地震大风，海陵以问，贵中对曰： 伏阴逼阳，所以震也。 又问曰： 当震，大风何也？ 对曰： 土失其性则地震，风为号令，人君命令严急，则有烈风及物之灾。 六年二月甲辰朔，日有晕珥戴背，海陵问： 近日天道何如？ 贵中对曰： 前年八月二十九日，太白入太微右掖门，九月二日，至端门，九日，至左掖门出，并历左右执法。太微为天子南宫，太白兵将之象，其占，兵入天子之廷。 海陵曰： 今将征伐而兵将出入太微，正其事也。 贵中又曰； 当端门而出，其占为受制，历左右执法为受事，此当有出使者，或为兵，或为贼。 海陵曰： 兵兴之际，小盗固不能无也。 及被害于扬州，贵中之言皆验。
大定八年，世宗击球于常武殿，贵中上疏谏曰： 陛下为天下主，守宗庙社稷之重，围猎击球皆危事也。前日皇太子坠马，可以为戒，臣愿一切罢之。 上曰： 祖宗以武定天下，岂以承平遽忘之邪。皇统尝罢此事，当时之人皆以为非，朕所亲见，故示天下以习武耳。 
十年十一月，皇太子生日，世宗宴百官于东宫。上饮欢甚，贵中被酒，前跪欲言事，错乱失次，上不之罪，但令扶出。
武祯，宿州临涣人。祖官太史，靖康后业农，后画界属金。祯深数学。贞祐间，行枢密院仆散安贞闻其名，召至徐州，以上客礼之，每出师必资焉。其占如响。正大初，征至汴京，待诏东华门。其友王铉问祯曰： 朝廷若问国祚修短，子何以对？ 祯曰： 当以实告之，但更言周过其历，秦不及期，亦在修德耳。 时久旱祈祷不应，朝廷为忧，祯忽谓铉曰： 足下今日早归，恐为雨阻。 铉曰： 万里无云，赤日如此，安得有雨？ 祯笑曰： 若是，则天不诚也。天何尝不诚。 既而东南有云气，须臾蔽天，平地雨注二尺，众皆惊叹。寻除司天台管勾。
子亢，寡言笑，不妄交。尝与一学生终日相对，握筹布画，目炯炯若有所营，见者莫测也。哀宗至蔡州，右丞完颜仲德荐其术。召至，屏人与语，大悦，除司天长行，赏赉甚厚。上书曰： 比者有星变于周、楚之分，彗星起于大角西，扫轸之左轴，盖除旧布新之象。 又言： 郑、楚、周三分野当赤地千里，兵凶大起，王者不可居也。 又曰： 蔡城有兵丧之兆，楚有亡国之征，三军苦战于西垣前后有日矣。城壁倾颓，内无见粮，外无应兵，君臣数尽之年也。 闻者悚然夺气，哀宗惟嗟叹良久，不以此罪。性颇倨傲，朝士以此非之。
天兴二年九月，蔡州被围，亢奏曰： 十二月三日必攻城。 及期果然。末帝问曰： 解围当在何日？ 对曰： 明年正月十三日，城下无一人一骑矣。 帝不知其由，乃喜围解有期，日但密计粮草，使可给至其日不阙者。明年甲午正月十日，蔡州破，十三日，大元兵退。是日，亢赴水死云。
李懋，不知何许人。有异术。正大间，游京兆，行省完颜合达爱其术，与俱至汴京，荐于哀宗。遣近侍密问国运否泰，言无忌避。居之繁台寺，朝士日走问之，或能道隐事及吉凶之变，人以为神。帝恶其言太泄，遣使者杀之。使者乃持酒肴入寺，懋出迎，笑曰： 是矣。 使者曰： 何谓也？ 懋曰： 我数当尽今日，尚复何言。 遂索酒，痛饮就死。
胡德新，河北士族也。寓居南阳，往来宛、叶间，嗜酒落魄不羁，言祸福有奇验。正大七年夏，与燕人王铉邂逅於叶县村落中。与铉初不相识，坐中谬以兵官对，胡曰： 此公在吾法中当登科甲，何以谓之兵官。 众愕然，遂以实告。二人相得甚欢，即命家人具鸡酒以待，酒酣、举大白相属曰： 君此去事业甚远，不必置问。某有所见，久不敢对人言，今欲告子。 遂邀至野田，密谓曰： 某自去年来，行宛、叶道中，见往来者十且八九有死气。今春至陈、许间，见其人亦有大半当死者。若吾目可用，则时事可知矣。 铉惊问应验迟速，曰： 不过岁月间耳，某亦不逃此厄，请密志之。 明年，大元兵由金、房入，取峭石滩渡汉，所过庐舍萧然，胡亦举家及难，其精验如此。
