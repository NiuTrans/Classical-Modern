◎礼三
○宗庙禘袷朝享时享仪
金初无宗庙。天辅七年九月，太祖葬上京宫城之西南，建宁神殿于陵上，以时荐享。自是诸京皆立庙，惟在京师者则曰太庙。天会六年，以宋二帝见太祖庙者，是也。或因辽之故庙，安置御容，亦谓之庙。天眷三年，熙宗幸燕及受尊号，皆亲享恭谢，是也。皇统三年，初立太庙，八年，太庙成，则上京之庙也。贞元初，海陵迁燕，乃增广旧庙，奉迁祖宗神主于新都，三年十一月丁卯，奉安于太庙。正隆中，营建南京宫室，复立宗庙，南渡因之。其庙制，史不载，传志杂记或可概见，今附之。
汴京之庙，在宫南驰道之东。殿规，一屋四注，限其北为神室，其前为通廊。东西二十六楹，为间二十有五，每间为一室。庙端各虚一间为夹室，中二十三间为十一室。从西三间为一室，为始祖庙，祔德帝、安帝、献祖、昭祖、景祖祧主五，余皆两间为一室。(或曰： 惟第二、第二室两间，余止一间为一室，总十有七间。 )世祖室祔肃宗，穆宗室祔康宗，余皆无祔。每室门一、牖一、门在左，牖在右，皆南向。石室之龛于各室之西壁，东向。其始祖之龛六，南向者五、东向者一，其二其三俱二龛，余皆一室一龛，总十八龛。祭日出主于北墉下，南向。禘祫则并出主，始祖东向，群主依昭穆南北相向，东西序列。室户外之通廊，殿阶二级，列陛三，前井亭二。外作重垣四缭，南东西皆有门。内垣之隅有楼，南门五阖，余皆三。中垣之外东北，册宝殿也，太常官一人季视其封缄，谓之点宝。内垣之南曰大次，东南为神庖。庙门翼两庑，各二十有五楹，为斋郎执事之次。西南垣外，则庙署也。神门列戟各二十有四，植以木锜。戟下以板为掌形，画二青龙，下垂五色带长五尺，享前一日则县戟上，祭毕藏之。
室次。大定十二年，议建闵宗别庙，礼官援晋惠、怀、唐中宗、后唐庄宗升祔故事，若依此典，武灵皇帝无嗣亦合升祔。然中宗之祔，始则为虚室，终增至九室。惠、怀之祔乃迁豫章、颍川二庙、庄宗之祔乃祧懿祖一室。今太庙之制，除祧庙外，为七世十一室，如当升祔武灵，既须别祧一庙。《荀子》曰： 有天下者事七世。 若旁容兄弟，上毁祖考，则天子有不得事七世者矣。伏睹宗庙世次，自睿宗上至始祖，凡七世，别无可祧之庙。《晋史》云： 庙以容主为限，无拘常数。 东晋与唐皆用此制，遂增至十一室。康帝承统，以兄弟为一室，故不迁远庙而祔成帝。唐以敬、文、武三宗同为一代，于太庙东间增置两室，定为九代十一室。今太庙已满此数，如用不拘常数之说，增至十二室，可也。然庙制已定，复议增展，其事甚重，又与睿宗皇帝祏室昭穆亦恐更改。《春秋》之义不以亲亲害尊尊，《汉志》云： 父子不并坐，而孙可从王父。 若武灵升祔，太庙增作十二室。依春秋尊尊之典，武灵当在十一室，禘袷合食。依孙从王父之典，当在太宗之下，而居昭位，又当称宗。然前升祔睿宗已在第十一室，累遇袷享，睿宗在穆位，与太宗昭位相对，若更改祏室及昭穆序，非有司所敢轻议，宜取圣裁。十九年四月，禘祔闵宗，遂增展太庙为十二室。二十九年，世宗将祔庙，有司言： 太庙十二室，自始祖至熙宗虽系八世。然世宗与熙宗为兄弟，不相为后，用晋成帝故事，止系七世，若特升世宗、显宗即系九世。 于是五月遂祧献祖、昭祖，升祔世宗、明德皇后，显宗于庙。
贞祐二年，宣宗南迁，庙社诸祀并委中都，自抹拈尽忠弃城南奔，时谒之礼尽废。四年，礼官言： 庙社国之大事，今主上驻跸陪京，列圣神主已迁于此，宜重修太庙社稷，以奉岁时之祭。按中都庙制，自始祖至章宗凡十二室，而今庙室止十一，若增建恐难卒成。况时方多故，礼宜从变，今拟权祔肃宗主世祖室，始祖以下诸神主于随室奉安。 主用栗，依唐制，皇统九年所定也。祏室，旁及上下皆石，门东向，以木为阖，髹以朱。室中有褥，奠主讫，帝主居左，覆以黄罗帕，后主居右，覆以红罗帕。
黼扆。以纸，木为筐，两足如立屏状。覆以红罗三幅，绣金斧五十四，裹以红绢，覆于屏上，其半无文者垂于其后。置北墉下，南向，前设几筵以坐神主。五席，各长五尺五寸，阔二尺五寸。莞筵，粉纯。以蔺为席，缘以红罗，以白绣蕙文及云气之状，复以红绢裹之。每位二。缫席，画纯。以五色绒织青蒲为之，缘以红罗，画藻文及云气状，亦以红绢裹之。每位二，在莞上。次席，黼纯。以轻筠为之，亦曰桃枝席，缘以红绡，绣铁色斧，裹以红绢。每位二，在缫席上。虎席二，大者长同，惟阔增一尺。以虎皮为褥，有厓，以红罗绣金色斧缘之。又有小虎皮褥，制同三席。时喧则用桃枝次席，时寒则去桃枝加虎皮褥。夏、秋享，则用桃枝次席。二冬，则去桃枝加小虎皮褥于缫席上。腊冬，则又添大虎皮褥二于缫席上，迁小虎皮褥二在大褥之上。曲几三足，直几二足，各长尺五寸，以丹漆之。帝主前设曲几，后设直几。
禘祫
大定十一年，尚书省奏禘祫之仪曰： 《礼纬》： 三年一祫，五年一禘。 唐开元中，太常议，禘祫之礼皆为殷祭，祫为合食祖庙，禘谓禘序尊卑。申先君逮下之慈，成群嗣奉亲之孝。自异常享，有时行之。祭不欲数，数则黩。不欲疏，疏则怠。是以王者法诸天道，以制祀典，丞尝象时，禘祫象闰。五岁再闰，天道大成，宗庙法之，再为殷祭。自周以后，并用此礼。自大定九年已行祫礼，若议禘祭，当于袷后十八月孟夏行礼。 诏以 三年冬祫、五年夏禘 为常礼。又言： 海陵时，每岁止以二月、十月遣使两享，三年祫享。按唐礼四时各以孟月享于太庙，季冬又腊享，岁凡五享。若依海陵时岁止两享，非天子之礼，宜从典礼岁五享。 从之。享日并出神主前廊，序列昭穆。应图功臣配享庙廷，各配所事之庙，以位次为序。以太子为亚献，亲王为终献，或并用亲王。或以太尉为亚献，光禄卿为终献。其月则停时享。仪阙。
朝享仪
大定十一年十一月，郊祀前一日，朝享太庙。斋戒如亲郊。享前三日，太庙令帅其属，扫除庙之内外。点检司于庙之前约度，设兵卫旗帜。尚舍于南神门之西设馔幔十一，南向，以西为上。殿中监帅尚舍，陈设大次殿。又设小次于阼阶下，稍南，西向。又设皇帝拜褥位殿上，版位稍西。又设黄道褥于庙门之内外，自玉辂至升辇之所，又自大次至东神门。又设七祀位一于殿下横街之北，西街之西，东向，配享功臣位于殿下道东，横街之南，西向，北上。前二日，大乐令设宫县之乐于庭中，四方各设编钟三、编磬三。东方编钟起北，编磬间之，东向。西方编磬起北，编钟间之，西向。南方编磬起西，编钟间之，北方编钟起西，编磬间之，俱北向。设特磬、大钟、穀钟共十二，于编县之内，各依辰位。树路鼓、路鼗于北县之内，道之左右。晋鼓一，在其后稍南。植建鼓、鞞鼓、应鼓于四隅，建鼓在中，鞞鼓在左，应鼓在右，置柷敔于县内，柷一在道东，敔一在道西。立舞表于酂缀之间。设登歌之乐于殿上前楹间，金钟一在东，太磬一在西，俱北向。柷一在金钟北稍西，敔一在玉磬北稍东。搏拊二，一在柷北，一在敔北，东西相向。琴瑟在前。其匏竹者立于阶间，重行北向。诸工人各位于县后。前一日，太庙令开室，奉礼郎帅其属，设神位于每室内北墉下。各设黼扆一、莞席一、缫席二、次席二、紫绫厚褥一、紫绫蒙褥一、曲几一、直几一。
又设皇帝版位于殿东间门内，西向。又设饮福位于东序，西向。又设亚终献位于殿下横街之北稍东，西向。助祭亲王宗室使相位在亚终献之后，助祭宗室位在横街之南，西向。奉瓒官、奉瓒盘官、进爵酒官、奉爵官等又在其南，奉匜槃巾篚官位于其后。七祀献官位在奉爵官之南，助奠读祝奉罍洗爵洗等官位于其后。司尊彝官位在七祀献官之南，亚终献司罍洗爵洗奉爵酒官等又在其南，并西向，北上。大礼使位于西阶之西稍南，与亚终献相对。太尉、司徒，助祭宰相位在大礼使之南，侍中、执政官又在其南，礼部尚书、太常卿、太仆卿、光禄卿、功臣献官在西，举册、光禄丞、太常博士又在其西，功臣助奠罍洗爵洗等官位于功臣献官之后。又设监祭御史位二于西阶下，俱东向，北上。奉礼郎、太庙令、太官令、太祝、宫闱令、祝史位于亚献终献奉爵酒官之南，荐笾豆簠簋官、荐俎斋郎又在太祝、奉礼郎之南。太庙丞、太官丞各位于令后。协律郎位二，一于殿上前楹间，一于宫县之西北，俱东向。大乐令于登歌乐县之北，大司乐于宫县之北，良酝令于酌尊所，俱北向。又设助祭文武群官位于横街之南，东向北上。又设光禄卿陈牲位于东神门外横街之东，西向，以南为上。设廪牺令位于牲西南，北向。诸太祝位于牲东，各当牲后，祝史各陪其后，俱西向。设礼部尚书省牲位于牲前稍北，又设御史位于礼部尚书之西，俱南向。礼部帅其属，设祝册案于室户外之右。司尊彝帅其属，设尊彝之位于室户之左，每位斝彝一、黄彝一、牺尊二、象尊二、著尊二、山罍二，各加勺、幂、坫为酌尊。又设瓒槃爵坫于篚，置于始祖尊彝所。又设壶尊二、太尊二、山罍四，各有坫、幂，在殿下阶间，北向西上，设而不酌。七祀功臣每位设壶尊二于座之左，皆加幂、坫于内，酌尊加勺，皆藉以席。奉礼郎设祭器，每位四簋在前，四簠次之，次以六醿，次以六鉶，笾豆为后。左十有二笾，右十有二豆，皆濯而陈之，藉以席。笾豆加以巾，盖于内。笾一、豆二、簠一、簋一、并俎四，设于每室馔幔内。又设御洗二于东阶之东。又设亚终献罍洗于东横街下东南，北向，罍在洗东，篚在洗西，南肆，实以巾。又设亚终献爵洗于罍洗之西，罍在洗东，篚在洗西，南肆，实以巾、爵并坫。执巾罍巾篚各位于其后。
享日丑前五刻，太常卿帅执事者，设烛于神位前及户外。光禄卿帅其属，入实笾豆。笾之实，鱼鱐、糗饵、粉餈、乾枣、形盐、鹿脯、榛实、乾裛、桃、菱、芡、栗，以序为次。豆之实，芹菹、笋菹、葵菹、菁菹、韭菹、酏食、鱼醢、兔醢、豚拍、鹿臡、醓醢、糁食，以序为次。又鉶实以羹，加芼滑，登实以大羹，簠实以稻粱，簋实以黍稷，粱在稻前，稷在黍前。良酝令入实尊彝。斝彝、黄彝实以郁鬯，牺尊、象尊、著尊实以玄酒外，皆实以酒(用香药酒)，各加坫、勺、幂。殿下之尊罍，壶尊、太尊、山罍，内除山罍上尊实以玄酒外，皆实以酒，加幂、坫。太庙令帅其属，设七祀功臣席褥于其次，每位各设莞席一、碧绡褥一，又各设版位于其座前，又笾豆簠簋各二、俎一。每位次各设壶尊二于神座之右，北向，玄酒在西。良酝令以法酒实尊如常，加勺、幂，置爵于尊下，加坫。光禄卿实馔。左二笾，栗在前，鹿脯次之。右二豆，菁菹在前，鹿臡次之。俎实以羊熟，簠簋实以黍稷。太庙令又设七祀燎柴，及开瘗坎于西神门外之北。太府监陈异宝、嘉瑞、伐国之宝，户部陈诸州岁贡，金为前列，玉帛次之，余为后，皆于宫县之北，东西相向，各藉以席。凡祀神之物，当时所无者则以时物代之。
省牲器：前一日未后，庙所禁行人。司尊彝、奉礼郎及执事者，升自西阶以俟。少顷，诸太祝与廪牺令，以牲就位。礼直官、赞者引礼部尚书、光禄卿丞诣省牲位，立定。礼直官引礼部尚书，赞引者引御史，入就西阶升，遍视涤濯。讫，执事者皆举幂曰： 洁。 俱降，就省牲位，礼直官稍前曰： 告洁毕，请省牲。 次引礼部尚书侍郎稍前，省牲讫，退复位。次引光禄卿丞出班，巡牲一匝。光禄丞西向曰： 充。 曰： 备。 廪牺令帅诸太祝巡牲一匝，西向躬身曰： 腯。 礼直官稍前曰： 省牲毕，请就省馔位。 引礼部尚书以下各就位，立定。御史省馔具毕，礼直官赞： 省馔讫。 俱还斋所。光禄卿、丞及太祝、廪牺令以次牵牲诣厨，授太官令。礼直官引礼部尚书诣厨，省鼎镬，视濯溉，讫，还斋所。晡后一刻，太官令帅宰人，执鸾刀割牲，祝史各取毛血，每座共实一豆，遂烹牲。祝史洗肝于郁鬯，又取肝惣，每座共实一豆，俱还馔所。
銮驾出宫：前一日，有司设大驾卤簿于应天门外，尚辇进玉辂于应天门内，南向。其日质明，侍臣直卫及导驾官，于致斋殿前，左右分班立俟。通事舍人引侍中俯伏，跪，奏： 请中严。 皇帝服通天冠、绛纱袍。少顷，侍中奏： 外办。 皇帝出斋室，即御座，群官起居讫，尚辇进舆。侍中奏： 请皇帝升舆。 皇帝乘舆，侍卫警跸如常仪。太仆卿先诣玉辂所，摄衣而升，正立执辔。导驾官前导，皇帝至应天门内玉辂所，侍中进当舆前，奏： 请皇帝降舆升辂。 皇帝升辂。太仆卿立授绥，导驾官分左右步导，以里为上。门下侍郎进当辂前，奏： 请车驾进发。 奏讫，俯伏，兴，退复位。侍卫仪物止于应天门内，车驾动，称： 警跸。 至应天门，门下侍郎奏： 请车驾少驻，敕侍臣上马。 侍中奉旨退，称曰： 制可。 门下侍郎退，传制，称： 侍臣上马。 赞者承传： 敕侍臣上马。 导驾官分左右前导，门下侍郎奏： 请车驾进发。 车驾动，称 警跸 ，不鸣鼓吹。将至太庙，礼直官、赞者各引享官，通事舍人分引从享群官、宗室子孙，于庙门外，立班奉迎。驾至庙门，回辂南向，侍中于辂前奏称： 侍中臣某言，请皇帝降辂，步入庙门。 皇帝降辂，导驾官前导，皇帝步入庙门，稍东。侍中奏： 请皇帝升舆。 尚辇奉舆，侍卫如常仪。皇帝乘舆至大次，侍中奏： 请皇帝降舆，入就大次。 皇帝入就次，帘降，伞扇侍卫如常仪。太常卿、太常博士各分立于大次左右。导驾官诣庙庭班位，立俟。
晨稞：享日丑前五刻，诸享官及助祭官，各服其服。太庙令、良酝令帅其属，入实尊罍。光禄卿、太官令、进馔者实笾豆簠簋，并彻去盖幂。奉礼郎、赞者先入，就位。赞者引御史、太庙令、太祝、宫闱令、祝史与执事官等，各自东偏门入，就位。未明二刻，礼直官引太常寺官属并太祝、宫闱令升殿，开始祖祏室。太祝、宫闱令捧出帝后神主，设于座。以次，逐室神主各设于内黼扆前，置定。赞者引御史、太庙令、宫闱令、太祝、祝史与太常官属，于当阶间，重行北向立。奉礼郎于殿上赞： 奉神主。 讫，奉礼曰： 再拜。 赞者承传，御史以下皆再拜，讫，各就位。大乐令帅工人二舞入。就位。礼直官赞者各引享官，通事舍人分引助祭文武群官宗室入就位。符宝郎奉宝，陈于宫县之北。皇帝入大次。
少顷，侍中奏： 请中严。 皇帝服衮冕。侍中奏： 外办。 太常卿俯伏，跪，奏称： 太常卿臣某言，请皇帝行事。 俯伏，兴。帘卷，皇帝出次。太常卿、太常博士前导，伞扇侍卫如常仪，大礼使后从。至东神门外，殿中监跪进镇圭，太常卿奏： 请执圭。 皇帝执镇圭。伞扇仗卫停于门外，近侍者从入。协律郎跪伏举麾，兴。工鼓柷，宫县《昌宁之乐》作。至阼阶下，偃麾，戛敔，乐止。升自阼阶，登歌乐作，左右侍从量人数升至版位，西向立，乐止。前导官分左右侍立。太常卿前奏： 请再拜。 皇帝再拜。奉礼曰： 众官再拜。 赞者承传，凡在位者皆再拜。奉礼又赞： 诸执事者各就位。 礼直官、赞者分引执事者各就殿上下之位。太常卿奏： 请皇帝诣罍洗位。 登歌乐作，至阼阶，乐止。降自阼阶，宫县乐作，至洗位，乐止。内侍跪取匜，兴，沃水。又内侍跪取槃，兴，承水。太常卿奏： 请搢镇圭。 皇帝搢镇圭，盥手，讫，内侍跪取巾于篚，兴，以进。帨手，讫。奉瓒官以瓒跪进，皇帝受瓒，内侍奉匜，沃水，又内侍跪奉槃承水，洗瓒讫。内侍跪奉巾以进，皇帝拭瓒，讫，内侍奠槃匜，又奠巾于篚。奉瓒槃官以槃受瓒。太常卿奏： 请执镇圭。 前导，皇帝升殿，宫县乐作，至阼阶下，乐止。皇帝升自阼阶，登歌乐作，太常卿前导，诣始祖位酌尊所，乐止。奉瓒槃官以瓒莅鬯，执尊者举幂，侍中跪酌郁鬯，讫，太常卿前导，入诣始祖室神位前，北向立。太常卿奏： 请搢镇圭。 跪。奉瓒槃官西向跪，以瓒授奉瓒官，奉瓒西向以瓒跪进。太常卿奏： 请执瓒以鬯稞地。 皇帝执瓒以鬯稞地，讫，以瓒授奉瓒槃官，太常卿奏： 请执镇圭。 俯伏，兴，前导出户外。太常卿奏： 请再拜。 皇帝再拜，太常卿前导诣次位，并如上仪。
祼毕。太常卿奏： 请还版位。 登歌乐作，至版位西向立，乐止。太常卿奏： 请还小次。 前导皇帝行，登歌乐作，降自阼阶，登歌乐止，宫县乐作。将至小次，太常卿奏： 请释镇圭。 殿中监跪受镇圭。皇帝入小次，帘降，乐止。少顷，宫县奏《来宁之曲》，以黄锺为宫，大吕为角，大簇为徵，应锺为羽，作《仁丰道洽之舞》，九成止。黄钟三奏，大吕、太簇、应钟各再奏，送神通用《来宁之曲》。初，晨稞将毕，祝史各奉毛血及肝惣之豆，先于南神门外，斋郎奉炉炭萧蒿黍稷，各立于肝惣之后。皇帝既晨稞毕，至乐作六成，皆入自正门，升自太阶。诸太祝于阶上各迎毛血肝稞，进奠于神座前。祝史立于尊所，斋郎奉炉置于室户外之左，其萧蒿黍稷各置于炉炭下。斋郎降自西阶，诸太祝各取肝燔于炉，还尊所。
进熟：皇帝升稞，太官令帅进馔者，奉陈于南神门外诸馔幔内，以西为上。礼直官引司徒出诣馔所，与荐俎斋郎奉俎，并荐笾豆簠簋官奉笾豆簠簋，礼直官、太官令引以序入自正门，宫县《丰宁之乐》作。(彻豆通用。)至太阶，乐止。祝史俱进彻毛血之豆，降自西阶，以出。馔升，诸太祝迎于阶上，各设于神位前。先荐牛，次荐羊，次荐豕及鱼。礼直官引司徒以下，降自西阶，复位。诸太祝各取萧蒿黍稷擩于脂，燎于炉炭，讫，还尊所。赞者引举册官升自西阶，诣始祖位之右，进取祝册置在版位之西，置讫，于祝册案近南立。太常卿跪奏： 请诣罍洗位。 帘卷，出次，宫县乐作。殿中监跪进镇圭，太常卿奏： 请执镇圭。 前导，诣罍洗位，乐止。盥手，洗爵，并如晨稞之仪。盥洗讫，太常卿奏： 请执镇圭。 前导，升殿，宫县乐作，至阼阶下，乐止。升自阼阶，登歌乐作。太常卿前导，诣始祖位尊彝所，登歌乐作，至尊彝所，登歌乐止，宫县奏《大元之乐》，文舞进。奉爵官以爵莅尊，执尊者举幂，侍中跪酌牺尊之泛齐，讫，太常卿前导，入诣始祖室神位前，北向立。太常卿奏： 请搢镇圭。 跪。奉爵官以爵授进爵酒官。进爵酒官西向以爵跪进，太常卿奏： 请执爵三祭酒。 三祭酒于茅苴，讫，以爵授进爵酒官，进爵酒官以爵授奉爵官。太常卿奏： 请执镇圭。 兴。前导，出户外，太常卿奏： 请少立。 乐止。举册官进举祝册，中书侍郎搢笏跪读祝，举祝官举册奠讫，先诣次位。太常卿奏： 请再拜。 再拜讫，太常卿前导，诣次位行礼，并如上仪。酌献毕，太常卿前导还版位，登歌乐作，至位西向立定，乐止。太常卿奏： 请还小次。 登歌乐作，降自阼阶，登歌乐止，宫县乐作。将至小次，太常卿奏： 请释镇圭。 殿中监跪受镇圭。入小次，帘降，乐止，文舞退，武舞进，宫县奏《肃宁之乐》，作《功成治定之舞》，舞者立定，乐止。
皇帝酌献讫，将诣小次，礼直官引博士，博士引亚献，诣盥洗位，北向立，搢圭，盥手，帨手，执圭。诣爵洗位，北向立，搢圭，洗爵、拭爵以授执事者，执圭。升自西阶，诣始祖位尊彝所，西向立。宫县乐作。执事者以爵授亚献，亚献搢圭，执爵，执尊者举幂，太官令酌象尊之醴齐，讫，诣始祖神位前，搢圭，跪。执事者以爵授亚献，亚献执爵祭酒。三祭酒于茅苴，奠爵，执圭，俯伏，兴，少退，再拜，讫，博士前导，亚献诣次位行礼，并如上仪。礼毕，乐止。终献除本服执笏外，余如亚献之仪。七祀功臣献官行礼毕。太常卿跪奏： 请诣饮福位。 帘卷，出次，宫县乐作。殿中监跪进镇圭，太常卿奏： 请皇帝执镇圭。 前导，至阼阶下，乐止。升自阼阶，登歌乐作，将至饮福位，乐止。
初，皇帝既献讫，太祝分神位前三牲肉，各取前脚第二骨加于俎，又以笾取黍稷饭共置一笾，又酌上尊福酒合置一尊。又礼直官引司徒升自西阶，东行，立于阼阶上前楹间，北向。皇帝既至饮福位，西向立。登歌《福宁之乐》作。太祝酌福酒于爵，以奉侍中，侍中受爵捧以立，太常卿奏： 请皇帝再拜。 讫，奏： 请搢圭。 跪，侍中以爵北向跪以进，太常卿奏： 请执爵。 三祭酒于沙池。又奏： 请啐酒。 皇帝啐酒，讫，以爵授侍中。太常卿奏： 请受胙。 太祝以黍稷饭笾授司徒，司徒跪奉进，皇帝受以授左右。太祝又以胙肉俎跪授司徒，司徒受俎讫跪进，皇帝受以授左右。礼直官引司徒退立，侍中再以爵酒跪进。太常卿奏： 请皇帝受爵饮福。 饮福讫，侍中受虚爵以兴，以授太祝。太常卿奏： 请执圭。 俯伏，兴。又奏： 请皇帝再拜。 再拜讫，乐止。太常卿前导，皇帝还版位，登歌乐作，俟至位，乐止。太祝各进彻笾豆，登歌《丰宁之乐》作，卒彻，乐止。奉礼曰： 赐胙行事，助祭官再拜。 赞者承传，在位官皆再拜，宫县《来宁之乐》作，一成止。太常卿奏： 礼毕。 前导，降自阼阶，登歌乐止，宫县乐作，出门，宫县乐止，伞扇仗卫如常仪。太常卿奏： 请释镇圭。 殿中监跪受镇圭，皇帝还大次。通事舍人、礼直官、赞者各引享官、宗室子孙及从享群官，以次出。及引导驾官东神门外大次前祗候，前导如常仪。赞者引御史已下俱复执事位，立定。奉礼曰： 再拜。 皆再拜。赞者引工人、舞人以次出。大礼使帅诸礼官、太庙令、太祝、官闱令，升纳神主如常仪。礼毕，礼直官引大礼使已下降自西阶，至横街，再拜而退。其祝册藏于匮。七祀功臣分奠，如祫享之仪。
时享
有司行事。前期，太常寺举申礼部，关学士院司天堂台，择日。以其日报太常寺。前七日，受誓戒于尚书省。其日质明，礼直官设位版于都堂之下，依已定《誓戒图》，礼直官引三献官，并应行事执事官等，各就位，立定，赞： 揖。 在位官皆对揖，讫，礼直官以誓文奉初献官，初献官搢笏，读誓文： 某月，某日，孟春，荐享太庙，各扬其职。不恭其事，国有常刑。 读讫，执笏。七品以下官先退，余官对拜讫乃退。散斋四日，治事如故，宿于正寝，唯不吊丧、问疾、作乐、判署刑杀文字决罚罪人及预秽恶。致斋，三日于本司，唯享事得行，其余悉禁，一日于享所。已斋而阙者，通摄行事。前三日，兵部量设兵卫，列于庙之四门。前一日，禁断行人。仪鸾司设馔幔十一所于南神门外西，南向。又设七祀司命、户二位于横街之北，道西，东向。又设群官斋宿次于庙门之东西舍。前二日，大乐局设登歌之乐于殿上。太庙令帅其属，扫除庙殿门之内外，于室内铺设神位于北墉下，当户南向。设几于筵上，又设三献官拜褥位二。(一在室内，一在室外。)学士院定撰祝文讫，计会通进司请御署，降付礼部，置于祝案。祠祭局濯溉祭器与尊彝讫，铺设如仪。内太尊二、山罍二在室。牺尊五、象尊五、鸡彝一、鸟彝一在室户外之左，炉炭稍前。著尊二、牺尊二在殿上，象尊二、壶尊六在下。俱北向西上，加幂，皆设而不酌。并设献官罍洗位。礼部设祝案于室户外之右。礼直官设位版并省牲位，如式。前一日，诸太祝与廪牺令以牲就东神门外。司尊彝与礼直官及执事皆入，升自西阶，以俟。礼直官引太常卿，赞者引御史，自西阶升，遍视涤濯。执尊者举幂告洁，讫，引降就省牲位。廪牺令少前，曰： 请省牲。 退复位。太常卿省牲，廪牺令及太祝巡牲告备，皆如郊社仪。既毕，太祝与廪牺令以次牵牲诣厨，授太官令。赞者引光禄卿诣厨，请省鼎镬，申视涤溉。赞者引御史诣厨，省馔具，讫，与太常卿等各还斋所。太官令帅宰人以鸾刀割牲，祝史各取毛血，每室共实一豆，又取肝惣共实一豆，置馔所，遂烹牲。光禄卿帅其属，入实祭器。良酝令人实尊彝。
享日质明，百官各服其品服。礼直官、赞者先引御史、博士、太庙令、太官令、诸太祝、祝史、司尊彝与执罍篚官等，入自南门，当阶间，北面西上，立定。奉礼曰： 再拜。 赞者承传，皆再拜，讫，赞者引太祝与宫闱令，升自西阶，诣始祖室，开祏室，太祝捧出帝主，宫闱令捧出后主，置于座。(帝主在西，后主在东。)赞者引太祝与宫闱令，降自西阶，俱复位。奉礼曰： 再拜。 赞者承传，在位官皆再拜，讫，俱各就执事位。大乐令帅工人入。礼直官、赞者分引三献官与百官，俱自南东偏门入，至庙庭横街上，三献官当中，北向西上，应行事执事官并百官，依品，重行立。奉礼曰： 拜。 赞者承传，应北向在位官皆再拜。(其先拜者不拜。)拜讫，赞者引三献官诣庙殿东阶下西向位，其余行事执事官与百官，俱各就位。讫，礼直官诣初献官前，称： 请行事。 协律郎跪，俯伏，兴，乐作。礼直官引初献诣盥洗位，北向立定，乐止。搢笏，盥手，帨手，执笏。诣爵洗位，北向立，搢笏，洗瓒，拭瓒，以瓒授执事者，执笏，升殿，乐作。至始祖室尊彝所，西向立，乐止。执事者以瓒奉初献官，初献官搢笏，执瓒。执尊者举幂，太官令酌郁鬯，讫，初献以瓒授执事者，执笏，诣始祖室神位前，乐作，北向立，搢笏，跪。执事者以瓒授初献官。初献官执瓒，以鬯稞地，讫，以瓒授执事者，执笏，俯伏，兴，出户外，北向，再拜，讫，乐止。每室行礼，并如上仪。礼直官引初献降复位。初献将升稞，祝史各奉毛血肝惣豆，及斋郎奉炉炭萧蒿黍稷篚，各于馔幔内以俟。初献晨稞讫，以次入正门，升自太阶。诸太祝皆迎毛血肝惣豆于阶上，俱入奠于神座前。斋郎所奉炉炭萧蒿篚，皆置于室户外之左，与祝史俱降自西阶以出。诸太祝取肝惣，洗于郁鬯，燔于炉炭，讫，还尊所。享日，有司设羊鼎十一、豕鼎十一于神厨，各在镬右，初献既升稞，光禄卿帅斋郎诣厨，以匕升羊于镬，实于一鼎，肩、臂、臑、肫、胳、正脊一、横脊一、长胁一、短胁一、代胁一，皆二骨以并。次升豕如羊，实于一鼎。每室羊豕各一鼎，皆设扃幂。斋郎对举，入镬，放馔幔前。斋郎抽扃，委于鼎右，除幂，光禄卿帅太官令，以匕升羊，载于一俎。肩臂臑在上端，肫胳在下端，脊胁在中。次升豕如羊，各载于一俎。每室羊豕各一俎。斋郎既以扃举鼎先退，置于神厨，讫，复还馔幔所。礼直官引司徒出诣馔幔前，立以俟。光禄卿帅其属，实笾以粉餈，实豆以糁食，实簠以粱，实簋以稷。俟初献稞毕，复位，祝史俱进彻毛血之豆，降自西阶以出。礼直官引司徒，帅荐笾豆簠簋官，奉俎斋郎，各奉笾豆簠簋羊豕俎，每室以序而进，立于南神门之外以俟，羊俎在前，豕俎次之，笾豆簠簋又次之。入自正门，乐作，升自太阶，诸太祝迎引于阶上，乐止。各设于神位前，讫，礼直官引司徒以下，降自西阶，乐作，复位，乐止。诸太祝各取萧蒿黍稷扌需于脂，燔于炉炭，还尊所。
礼直官引初献诣罍洗位，乐作，至位，北向立，乐止，搢笏，盥手，帨手，执笏。诣爵洗位，北向立，搢笏，洗爵，拭爵，以爵授执事者，执笏，升殿，乐作，诣始祖室酌尊所，西向立，乐止。执事者以爵授初献。初献搢笏执爵，执事者举幂，太官令酌牺尊之泛齐，讫，次诣第二室酌尊所，如上仪。诣始祖神位前，乐作，北向立，搢笏跪，执事者以爵授初献，初献执爵，三祭酒于茅苴，奠爵，执笏，俯伏，兴，出室户外，北向立，乐止。赞者引太祝诣室户外，东向，搢笏，跪读祝文。读讫，执笏，兴。次诣第二室。次诣每室行礼，并如上仪。初献降阶，乐作，复位，乐止。礼直官次引亚献诣盥洗位，北向立，搢笏，盥手，帨手，执笏。诣爵洗位，北向立，搢笏，洗爵，拭爵以授执事官。执笏，升殿，诣始祖酌尊所，西向立，执事者以爵授亚献。亚献搢笏，执爵，执尊者举幂，太官令酌象尊之醴齐，讫，次诣第二室酌尊所，如上仪。诣始祖神位前，乐作，北向立，搢笏，跪，执事者以爵授亚献。亚献执爵，三祭酒于茅苴，尊爵，执笏，俯伏，兴，出户外，北向再拜，讫，乐止。次诣每室行礼，并如上仪。降阶，乐作，复位，乐止。礼直官次引终献诣盥洗、及升殿行礼，并如亚献之仪，降复位。次引太祝彻笾豆(少移故处)，乐作，卒彻，乐止。俱复位。礼直官曰： 赐胙。 赞者承传曰： 赐胙，再拜。 在位者皆再拜。礼直官引太祝、宫闱令奉神主，太祝搢笏，纳帝主于匮，奉入祏室，执笏，退复位。次引宫闱令纳后主于匮，奉入祏室，并如上仪，退复位。礼直官、赞者引行事、执事官各就位，奉礼曰： 再拜。 赞者承传，应在位官皆再拜。礼直官、赞者引百官次出，大乐令帅工人次出，太官令帅其属，彻礼馔，次引监祭御史诣殿监视卒彻，讫，还斋所。太庙令阖户以降。太常藏祝版于匮。光禄以胙奉进，监祭御史就位展视，光禄卿望阙再拜，乃退。其七祀，夏灶、中霤，秋门、厉，冬行，铺设祭器，入实酒馔，俟终献将升献，献官行礼，并读祝文。每岁四孟月并腊五享，并如上仪。
