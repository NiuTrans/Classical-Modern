◎乐下
○宗庙乐歌殿庭乐歌鼓吹导引曲采茨曲
禘祫亲飨，皇帝入门。宫县无射宫《昌宁之曲》：(出、入步武同。)
惟时升平，礼仪肇兴。鸣銮至止，穆穆造庭。百辟卿士，恪谨迎承。恭款祖考，神宇攸宁。
皇帝升殿，登歌夹钟宫《昌宁之曲》：(升阶及将还板位，皆同登歌。)
笙镛既陈，罍樽在户。升降有容，惟规惟矩。恭敬明神，上仪交举。永言保之，承天之祜。
皇帝盥洗，宫县无射宫《昌宁之曲》：
惟水之功，洁净精微。洗爵奠斝，于德有辉。皇皇穆穆，宗庙之威。宜其感格，福祉交归。
皇帝降阶，宫县无射宫《昌宁之曲》：
于皇神宫，象天清明。有来肃肃，相维公卿。礼仪卒度，君子攸宁。孔时孔惠，绥我思成。
迎神，宫县《来宁之曲》。黄钟宫三奏，大吕角二奏，大蔟徵二奏，应钟羽二奏，词同：
八音克谐，百礼具举。明德维清，至诚永慕。神之格思，云軿风驭。来止来临，千祀燕处。
司徒引俎，宫县无射宫《丰宁之曲》：
维牲维牺，齐明致祠。我将我享，吉蠲奉之。博硕肥腯，神嗜为宜。千秋歆此，永绥黔黎。
始祖酌献，宫县无射宫《大元之曲》：
惟酒既清，惟肴既馨。苾芬孝祀，在庙之庭。羞于皇祖，来燕来宁。象功昭德，先祖是听。
德皇帝，《大熙之曲》：
万方欣戴，鸿业创基。瑶源垂裕，绵瓞重熙。式崇毖祀，爰考成规。笾豆有楚，益臻皇仪。
安皇帝，《大安之曲》：
爰图造邦，载德其昌。皇仪允穆，诞集嘉祥。明诚昭格，积厚流光。祇严清庙，钟石琅琅。
献祖，《大昭之曲》：
惟圣兴邦，经始之初。鸠民化俗，还定攸居。迪德纯俭，志规远图。时哉显祀，精诚有孚。
昭祖，《大成之曲》：
天启璇源，贻庆定基。率义为勇，施德为威。耀武拓境，功烈巍巍。永昌皇祚，均福黔黎。
景祖，《大昌之曲》：
丕显鸿烈，基绪降昌。圣期诞集，邦宇斯张。尊严庙祏，昭格休祥。煌煌缛典，亿载弥光。
世祖，《大武之曲》：
桓桓伐功，天监其明。惟威震叠，惟德绥宁。神策无遗，鸿图以兴。会孙孝祀，遹昭厥成。
肃宗，《大明之曲》：
于皇神人，武烈文谟。左右世祖，怀柔扫除。威震遐迩，化渐虫鱼。垂光绵永，成帝之孚。
穆宗，《大章之曲》：
烝哉文祖，钦圣弘渊。慈爱忠信，典策昭然。歆此明祀，繁祉绵绵。时纯熙矣，流庆万年。
康宗，《大康之曲》：
惟明惟听，晔晔神功。仪刑世业，昭格上穹。持盈孝孙，荐芳斯丰。锡我祉福，皇化益隆。
太祖，《大定之曲》：
功超殷周，德配唐虞。天人协应，平统寰区。开祥垂裕，肇基永图。明明天子，敬承典谟。
太宗，《大惠之曲》：
巍巍德鸿，无为端扆。祚承神功，究驯俗美。清宫缉熙，孝毖时祀。钦奠羞诚，牺樽嘉旨。
熙宗《大同之曲》：
昭显令德，神基丕承。对越在天，享用跻升。于穆清庙，来燕来宁。神其醉止，惟钦克诚。
睿宗，《大和之曲》：
皇祖开基，周武殷汤。猗欤圣考，嗣德弥光。启佑洪绪，长发其祥。严恭庙享，万世烝尝。
世宗，《大钧之曲》：
神之来思，甫登于堂。稞圭有瓒，秬鬯芬芳。巍巍先功，启祐无疆。万年肆祀，孝心不忘。
显宗，《大宁之曲》：
于皇神宫，有严惟清。吉蠲孝祀，惟神之宁。对越在天，绥我思诚。敷祐亿年，邦家之庆。
章宗，《大隆之典》：
两纪践阼，万方宁康。文经天地，武服遐荒。礼备制定，德隆业昌。居歆典祀，亿载无疆。
宣宗，《大庆之曲》：
猗欤圣皇，三代之英。功光先后，德被群生。牲粢惟馨，鼓钟其铿。神兮来思，歆于克诚。
文舞退，武舞进，宫县无射宫《肃宁之曲》：
明明先皇，神武维扬。开基垂统，万世无疆。干戚象功，威仪有光。神保是飨，昭哉降康。
亚终献，无射宫《肃宁之曲》：
涓辰之休，昭祀惟恭。威仪陟降，惟礼是从。笾豆静嘉，于论鼓钟。惟皇受祉，监斯德容。
皇帝饮福，登歌夹钟宫《福宁之曲》：
牺牲充洁，粢盛馨香。来格来享，精神用彰。饮此纯禧，简简穰穰。文明天子，万寿无疆。
彻豆，登歌夹钟宫《丰宁之曲》：
孝祀肃睦，明德以荐。乐奏九成，礼终三献。百辟卿士，进彻以时。小大稽首，神保聿归。
送神，宫县黄钟宫《来宁之曲》：
洁兹牛羊，清兹酒醴。三献攸终，神既燕喜。神之去兮，载锡繁祉。万寿无疆，永保禋祀。
郊祀前，朝享太庙乐歌。
皇帝入门，宫县无射宫《昌宁之曲》：
郊将升禋，庙当告虔。锡銮戾止，孝实奉先。祀事斯举，有序无愆。祗见祖考，神意欢然。
皇帝升殿，登歌夹钟宫《昌宁之曲》：
皇皇天子，升自阼阶。奠见祖祢，肃然有怀。百礼已洽，八音克谐。既昌且宁，万福沓来。
迎神，宫县《来宁之曲》。黄钟宫三奏，大吕角二奏，太蔟徵二奏，应钟羽二奏，词同：
以实应天，报本反始。洁粢丰盛，礼先肆祀。风马云车，神之吊矣。来止来宜，而燕翼子。
皇帝盥洗，宫县无射宫《昌宁之曲》：
有水于罍，有巾于篚。帨手拭爵，圭衮有炜。玄酒大羹，德磬维菲。万年昌宁，皇皇负扆。
皇帝升阶，宫县无射宫《昌宁之曲》：(降阶，同。)
巍巍京师，有严神宫。圣主戾止，多士云从。来享来献，肃肃其容。将昭大报，庸示推崇。
司徒奉俎，宫县无射宫《丰宁之曲》：
陈其牺牲，惟纯与精。苾芬孝祀，于昭克诚。不疾瘯蠡，或剥或亨。洋洋在上，以交神明。
始祖酌献，宫县《大元之曲》：
猗欤初基，兆我王迹。其命维新，贻谋丕赫。绵绵瓜瓞，国步日辟。堂构之成，焜煌今昔。
献祖，《大昭之曲》：
以圣继兴，成王之孚。民从其化，咸奠攸居。清庙观德，猗欤伟欤。金石备乐，以奉神娱。
昭祖，《大成之曲》：
东夷不庭，皇祖震怒。神武削平，贻厥圣绪。犹室有基，垣墉乃树。亿万斯年，天保孔固。
景祖，《大昌之曲》：
于皇艺祖，其智如神。修法施令，百度惟新。疆宇日广，海隅咸宾。功高德厚，耀耀震震。
世祖，《大武之曲》：
于皇先王，昭假于天。长驾远驭，麾斥无前。王业犹生，孙谋有传。圆坛展礼，敢先告虔。
肃宗，《大明之曲》：
猗欤前人，简惠昭融。相我世祖，成兹伐功。敷佑来叶，帝图其隆。将修熙事，先款神宫。
穆宗，《大章之曲》：
仁慈忠信，惟祖之休。功光岐下，迹掩商丘。言瞻清庙，怀想前修。神其来格，歆兹庶羞。
康宗，《大康之曲》：
猗欤前王，惠我无疆。仪刑典法，日靖四方。永言孝思，于乎不忘。昭告大祀，祗率旧章。
太祖，《大定之曲》：
天生聪明，俾乂蒸人。惟此二国，为我驱民。挞彼威武，万邦咸宾。明昭大报，推而配神。
太宗，《大惠之曲》：
维清缉熙，于昭明德。我其收之，骏奔万国。南郊肇修，大典增饰。清庙吉蠲，纯禧申锡。
睿宗，《大和之曲》：
维时祖功，肇开神基。昭哉圣考，其德增辉。上动天监，明命攸归。谋贻翼子，无疆之辞。
文舞退，武舞进，宫县《肃宁之曲》：
先皇开基，比迹殷汤，功加天下，武德弥光。容舞象成，干戈戚扬。于昭报本，怀哉不忘。
亚终献，宫县《肃宁之曲》：
于皇宗祊，朝献维时。芬芬酒醴，棣棣威仪。诚则有余，神之格思。神孙千亿，神其相之。
皇帝饮福，登歌夹钟宫《福宁之曲》：
皇皇穆穆，丕承丕基。躬亲于禋，载肃载祗。对越在天，神歆其诚。于以饮酒，如川之增。
彻豆，登歌夹钟宫《丰宁之曲》：
物维其时，既丰且旨。苾苾德馨，或将或肆。神之居歆，洽于百礼。于万斯年，穰穰介祉。
送神，宫县黄钟宫《来宁之曲》：
济济多仪，皇皇雅奏。献终反爵，荐余彻豆。神监昭回，有秩斯祐。无疆之福，申锡厥后。
昭德皇后别庙，郊祀前荐享，登歌乐曲。
初献盥洗，夷则宫《肃宁之曲》：
神无常享，时歆精诚。惟诚惟洁，感通神明。先事盥涤，注兹清冷。巾篚既奠，尊彝荐馨。
初献升、降殿，中吕宫《嘉宁之曲》：
有来肃肃，登降以敬。粲粲袨服，锵锵佩声。金石节奏，既协且平。其仪不忒，乃终有庆。
司徒奉俎，奏夷则宫《丰宁之曲》：
馨我黍稷，洁我牲牷。降升有节，荐是吉蠲。工祝致告，威仪肃然。神之吊矣，元吉其旋。
酌献，奏夷则宫《仪坤之曲》：
伣天之妹，坤德利贞。圆丘有事，先荐以诚。我酒既旨，我肴既盈。神其居飨，福禄来成。
彻豆，奏中吕宫《丰宁之曲》：
明昭祀事，旧典无违。乐既云阕，神其聿归。礼之克成，神保斯飨。于万斯年，迓续丕贶。
祫禘有司摄事。
初献盥洗，宫县无射宫《肃宁之曲》：
祀事之大，齐栗为先。洁精以献，沃盥于前。既灌以升，乃荐豆笾。神其感格，歆于吉蠲。
升自西阶，登歌奏夹钟宫《嘉宁之曲》：(余并同亲祀。)
国有太宫，合食以礼。跻阶肃肃，降陛济济。锵然纯音，节乃容止。神之格思，永绥福履。
时享，摄事登歌乐章。
初献盥洗，无射宫《肃宁之曲》：
酌彼行潦，维挹其请。洁齐以祀，祀事昭明。显允辟公，沃盥乃升。神之至止，歆于克诚。
初献升殿，夹钟宫《嘉宁之曲》：(余同亲祀，惟不用宫县。)
济济在庭，祗荐有序。雍容令仪，旋规折矩。爰徂于基，鸣佩接武。敬恭神明，来宁来处。
昭德皇后时享，登歌乐章。
初献盥洗，无射宫《肃宁之曲》：
时祀有章，礼备乐举。爰洁其盥，亦丰其俎。俯仰升降，中规中矩。神其来格，百神是与。
初献升殿，夹钟宫《嘉宁之曲》：(三献及司徒降，同。)
假哉神宫，神宫有侐。惟时吉蠲，登降翼翼。歌钟锵煌，笙磬翕绎。于昭肃恭，灵釐来格。
司徒奉俎，无射宫《丰宁之曲》：
宫庭枚枚，钟磬喤喤。既仪圭鬯，既奠惣芗。齐庄奉馈，笾豆大房。灵之右飨，流庆无疆。
酌献，无射宫《仪坤之曲》：
于皇坤德，作合乾仪。涂山懿范，京室芳徽，容声如在，典祀惟时。神其克享，荐祉来宜。
亚终献，无射宫《仪坤之曲》：
嘉羞实俎，高张在庭。申献合礼(终献改申为三)，坤德仪刑。神其是听，用鬯清明。清明既鬯，来享来宁。
彻豆，夹钟宫《丰宁之曲》：
礼成于终，神心禗禗。惣萧发馨，乐阙献已。徒驭孔多，灵舆载轙。青玄悠悠，归且亿矣。
宣孝太子别庙，登歌乐章。
初献升殿，夹钟宫《承安之曲》：
有腯斯牲，有馨斯齐。美哉洋洋，升降以礼。礼容既庄，乐亦谐止。神之格思，式歆明祀。
酌献，无射宫《和宁之曲》：
于惟光灵，孝德昭宣。高丽有奕，来宁来燕。于荐惟祫，既时既蠲。从我烈祖，载享亿年。
亚终献，《和宁之曲》：
金石和奏，豆笾惟丰。祠宫奉事，齐敬精衷。笙吟伊浦，鹤驻缑峰。是保是飨，灵德无穷。
彻豆，夹钟宫《和安之曲》：
寝成奕奕，今兹其时。明称肇祀，将礼之仪。侯安以怿，羞嘉且时。乐阕献已，神其飨思。
大定三年十月，追上睿宗册宝，应钟宫《显宁之曲》：
天开休运。积仁而昌。命兹昭考，敢忘显扬。上仪肇举，涓日之良。来格来享，惠我无疆。
大定十九年，升祔熙宗册宝乐曲：
恢大帝业，敉宁多方。懿德茂烈，金书发扬。肇举上仪，涓择吉日。鸿名赫赫，与天无极。
上册宝，宫县《静宁之曲》：
日卜其吉，承祀孔肃。广号追崇，孝心克笃。于乎悠哉，来思晬穆。宝册既陈，委于宗祝。
皇帝降殿，宫县《鸿宁之曲》：
继世隆昌，临朝静默。追谥鸿名，发辉潜德。玉质金章，煌煌简册。涓辰展仪，永传无极。
殿庭乐歌。
大定七年正月，上册宝，皇帝将升御座，宫县奏太蔟宫《泰宁之曲》：(降座，同。)
德隆帝位，承天而兴。侯邦来庭，民居安宁。归美以报，传之无极。鸿名徽称，寿时万亿。
册宝入门，奏《天保报上之曲》：
四方既平，功归圣明。定功巍巍，丕享鸿名。股肱良哉，揄扬元首。储精优游，南山等寿。
奉册宝官将复班位，奏《归美扬功之曲》：
圣德高明，万邦咸休。锱铢唐虞，糠骰商周。维时群臣，对扬稽首。天子明明，令闻不朽。
册宝初行，奏《和宁之曲》：(册宝将升殿，皇太子自侍立位至降阶，曲并同。)
四方攸同，昭哉成功。时和年丰，诸福来崇。英声昭腾，和气充塞。于乎皇王，维寿时亿。
皇太子升殿贺，奏《同心戴圣之曲》：
穆清皇风，遐方来同。于昭于天，物和岁丰。丕受鸿名，对扬伟迹。纯厘穰穰，敷锡罔极。
上寿，皇帝将升御座，宫县《和宁之曲》。(同前。)
举酒，《万寿无疆之曲》：
四海太平，吾皇之功。群臣对扬，诞受鸿名。霞觞琼腴，君王乐岂。皇天垂休，万寿无极。
皇太子升阶、降阶，及与宴官升殿，并奏《和宁之曲》。(同前。)
进第一爵，登歌奏《王道昌明之曲》：
对天鸿休，于以铺张。巍巍煌煌，超冠百王。皇图皇纲，时维明昌。祉福无疆，于民敷扬。
行群官酒，宫县《和宁之曲》。文舞入，设群官食，奏《功成治定之舞》，三成止：
圣德高明，如天强名。多方治平，功大有成。流于声音，形于蹈舞。颁觞群臣。以昭礼遇。
进第二爵，登歌奏《天子万年之曲》：
惟明后，驭寰瀛。跻升平，飞英声。功三王，德五帝。游岩廊，亿万岁。
行群官酒，宫县《和宁之曲》。武舞入，设群官食，奏《四海会同之舞》，三成止：
地平天成，时和岁丰。迓衡弗迷，率惟敉功。受天之祜，四方来荷。于万斯年，不遐有佐。
进第三爵，登歌《嘉禾之曲》：
景命赫斯归吾皇，仁风洋洋被远荒。琛贽旅庭趋明光，气和薰蒸为嘉祥。殊本合穗真异常，庾如坻京岁且穰。猗欤鸿休超前王，播为声诗传无疆。(行群官酒、设群官食、群官降阶，宫县并奏《和宁之曲》，皇帝将降御座，奏《泰宁之曲》，并用太簇宫。)
大定十一年十一月，行册礼，皇帝升御座，宫县《泰宁之曲》：
皇皇穆穆，衮服玉趾，如日之升，如山仰止。九宾在列，媚兹天子。愿言无疆，介以繁祉。
册宝入门，奏《天保报上之曲》：
穆穆元圣，天迪子保。相维臣工，以奏丕号。扬于路朝，玉牒神宝。于万斯年，吾君寿考。
奉册宝官将复班位，奏《归美扬功之曲》：
玉册玉宝，尊圣天子，丕扬鸿名，昭受帝祉。闳休对天，其隆孰比。臣下同心，翼戴归美。
皇太子升殿贺，奏《同心戴圣之曲》：
大矣我后，徽册膺受。欢趋彤庭，拜手稽首。休明御辰，无疆万寿。灵贶沓来，天地长久。
举酒，奏《万寿无疆之曲》：
圣德懋昭，民归天祐。煌煌金书，典册光受。备乐在庭，八音谐奏。群公奉觞，天子万寿。
进第一爵，登歌《王道昌明之曲》：
明明我皇，道光化溥。百度惟新，礼修乐举。藻饰太平，烂然可睹。超跻三王，晖映千古。
设群官食，奏《和宁之曲》、《功成治定之舞》：
穆穆我君，威折群丑。辉光日新，仁洽九有。容典葳蕤，超前绝后。端拱深严，宝册膺受。
第二爵，登歌奏《天子万年之曲》：
典礼修，惟明后。扬鸿名，灿琼玖。罗华绅，为万寿。歌南山，坚且久。
行群官酒，奏《和宁之曲》、《四海会同之舞》：
道隆政平，天开有德。万国和宁，来王来极。昭受鸿名，俯徇列辟。锡饮行觞，欢心各得。
第三爵，登歌奏《嘉禾之曲》：
众瑞毕至昭升平，爰生嘉禾乃合穗。膴膴大田无南东，稼茂如云成丰岁。既刈既获百室盈，击壤歌沸野老声。陶唐之民兹其比，帝力何有若自遂。
大定十八年十二月，上受命宝，皇帝将升御座，宫县奏《泰宁之曲》。并大吕宫：
上帝有赫，怀此明德。畀之神宝，庸镇万国。临轩是膺，登降维则。群臣拜首，年卜万亿。
宝入门，奏《天保报上之曲》：
受命大宝，昭答眷佑。珍符明贶，人为天授。文物具举，《韶》、《濩》迭奏。群臣上之，天子万寿。
群臣合班，奏《归美扬功之曲》：
德冒生民，明明元后。端冕临轩，神宝是受。群工来贺，咸拜稽首。无疆无期，享祚长久。
皇太子升殿、并自侍立位降阶，宫县《称觞介寿之曲》：
上仪昭举，膺时瑞玉。群辟在列，跄跄肃肃。衮衣桓圭，归美稽首。升降惟时，天子万寿。
举酒，登歌奏《万寿无疆之曲》：
上帝眷命，纯休兹至。诞膺洪宝，光临大器。称觞对扬，嵩岳万岁。其宁惟永，无疆卜世。
天德二年十月，册立中宫，皇帝将升御座，宫县奏《乾宁之曲》：(降座，同。)
人道大伦，王化所基。明圣稽古，阴教欲施。临轩发册，备举彝仪。《麟趾》《关雎》，宜播声诗。
册宝入门，奏《昌宁之曲》：(出门，同。)
羽卫充庭，淑旗徽章。礼仪具举，涓辰以良。相我内训，来仪椒房。亿万斯年，邦家之光。
将受册宝、以册宝入门，宫县奏《肃宁之曲》：(命妇升、降，同。)
涂山兴夏，《关雎》美周。坤仪之尊，母临九州。瑶册祎衣，光配凝旒。地久天长。福禄是遒。
后出阁，奏《顺宁之曲》：(升、降座，同。)
天立厥配，任姒比隆。母仪四海，化行六宫。日月并明，乾坤合德。于万斯年，作俪宸极。
受册，奏《坤宁之曲》：
风化之始，由于壶闱。礼文斯备，爰正坤仪。维顺以慈，俪圣同德。则百斯男，垂统无极。
天德四年二月，册皇太子，皇帝将升御座，宫县奏《乾宁之曲》：(皆用夹钟宫。)
大君有为，先图本固。涓辰之吉，礼成储副。文物备陈，声乐皆具。人心载宁，克昌福祚。
册使入门，《昌宁之曲》：
在天成象，焕乎前星。惟圣时宪，典礼以行。一人有庆，万邦以贞。社稷之福，浸昌浸明。
皇太子入门，奏《元宁之曲》：(出门，同。)
皇矣上帝，纯佐明圣。笃生元良，日跻德性，册命主器，万邦以正。龙楼问寝，亿年之庆。
大定八年正月，册皇太子，皇帝将升御座，宫县《洪宁之曲》：(并用太簇宫。)
会朝清明，临轩备礼。天威皇皇，臣工济济。于昭元良，膺兹典册。对扬闳休，卜年万亿。
皇太子入门，奏《肃宁之曲》：
光昭前星，惟天垂象。稽古而行，主器以长。曲礼告成，迩遐属望。国本既隆，繁厘永享。
群臣合班，奏《嘉宁之曲》：
于皇临轩，礼崇上嗣，维眷之祺，傃方正位。言观其仪，翔翔济济。美归吾君，太平万岁。
皇太子复受册位，奏《和宁之曲》：
祖功艰难，经营缔构。基牢根深，枝繁叶茂。于昭贻谋，骈休集佑。元良斯贞，吾皇万寿。
大定二十七年三月，册皇太孙，皇帝将升御座，宫县《泰宁之曲》：(并姑洗宫。)
上天丛休，申锡祚胤。孙谋有诒，临轩体正。煌煌上仪，欣欣众听。隆我邦本，无疆惟庆。
皇太孙入门，奏《庆宁之曲》：(出门，同。)
宝源流光，流光惟远。孙谋有贻，庆序昭衍。于乐众望，于皇备典。动容周旋，承兹嘉羡。
群臣合班，奏《顺宁之曲》：
冕旒当宁，徽章备举。彩仗充庭，金石列虡，济济多士，翼翼就序。海润山晖，倾听乐府。
皇太孙复受册位，奏《保宁之曲》：
礼之攸闻，丕建世嫡。众论协从，天心不易。名崇震宫，辞著瑞册。社稷宗庙，无疆夷怿。
鼓吹导引曲
天眷三年九月，驾幸燕京，导引曲：(无射宫。)
五年一狩，仙仗到人间，问稼穑艰难。苍生洗眼秋光里，今日见天颜。金戈玉斧临香火，驰道六龙闲。歌谣到处皆相似，天子寿南山。
天德二年三月，祫享回銮，导引曲：
礼成庙享，御卫拱飞龙，诸道起祥风。太平天子多受福，孝德与天通。凤箫龙管《韶》音奏，声在五云中。粲然文物昭治世，万亿祀无穷。
贞元元年三月，驾幸中都，导引曲：(并姑洗宫。)
銮舆顺动，嘉气满神京，辇路宿尘清。钩陈万旅随天仗，缥缈转霓旌。都人望幸倾尧日，鳌扑溢欢声。临观八极辰居正，寰宇庆升平。
《采茨曲》：
新都春色满，华盖定全燕。时运千龄协，星辰五纬连。六龙承晓日，丹凤倚中天。王气盘山海，皇居亿万年。
贞元三年十一月，祫享回銮，《采茨曲》：(并用。)
庆成回大驾，仙仗紫云深。龙衮辉千骑，嵩呼间八音。太平兴缛礼，万国得欢心。孝格迎遐福，穰穰永降临。
正隆六年六月，驾幸南京，导引曲：(并林钟宫。)
神宫壮丽，宫殿压蓬莱，向晓九门开。圣明天子初巡幸，遥驾六龙来。五云影里排仙仗，清跸绝纤埃。都人齐唱升平曲，更进万年杯。
《采茨曲》：
双阙层云表，澄景开清晓。六龙天上来，驰道平如扫。虞巡五载合，夏谚一游同。都人欣豫意，写入颂声中。
大定三年十月，祫享回銮，《采茨》、导引曲：(皆应钟宫。自后亲祀，二曲并用。)
太宫崇烈考，大礼庆初成。彩仗回云步，天阶严跸声。舜宫合至孝，周《颂》咏维清。介福应穰简，欢交万国情。
导引曲：
礼行清庙，华黍荐年丰，圣孝与天通。六龙回驭千官卫，玉振珮环风。黄麾金辂严天仗，非雾郁葱葱。工歌叠奏升平曲，福禄自来崇。
大定二十七年三月，皇太孙受册，谢庙，导引曲：
璇源浚发，衍庆自灵长，圣运日隆昌。震闱显册遵彝典，基绪焕重光。练时庙见严昭报，礼乐粲成章。精诚潜格神明助，福禄永无疆。
