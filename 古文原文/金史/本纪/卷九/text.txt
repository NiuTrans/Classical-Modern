◎章宗一
章宗宪天光运仁文义武神圣英孝皇帝，讳璟，小字麻达葛，显宗嫡子也。母曰孝懿皇后徒单氏。大定八年，世宗幸金莲川，秋七月丙戌，次冰井，上生。翌日，世宗幸东宫，宴饮欢甚，语显宗曰： 祖宗积庆而有今日，社稷之福也。 又谓司徒李石、枢密使纥石烈志宁等曰： 朕子虽多，皇后止有太子一人。幸见嫡孙又生于麻达葛山，朕尝喜其地衍而气清，其以山名之。 群臣皆称万岁。十八年，封金源郡王。始习本朝语言小字，及汉字经书，以进士完颜匡、司经徐孝美等侍读。二十四年，世宗东巡，显宗守国，上奉表诣上京问安，仍请车驾还都，世宗嘉其意，赐敕书答谕。二十五年三月，万春节，复奉表朝贺。六月，显宗崩，世宗遣滕王府长史、御院通进来护视。十二月，进封原王，判大兴府事。入以国语谢，世宗喜，且为之感动，谓宰臣曰： 朕当命诸王习本朝语，惟原王语甚习，朕甚嘉之。 谕旨曰： 朕固知汝年幼，服制中未可付以职，然政事亦须学，京辇之任，姑试尔才，其勉力。 二十六年四月，诏赐名璟。五月，拜尚书右丞相。世宗谓曰： 宫中有《舆地图》，观之可以具知天下远近厄塞。 又谓宰臣曰： 朕所以置原王于近辅者，欲令亲见朝廷议论，习知政事之体故也。 十一月，诏立为皇太孙，称谢於庆和殿。世宗谕之曰： 尔年尚幼，以明德皇后嫡孙惟汝一人，试之以事，甚有可学之资。朕从正立汝为皇太孙，建立在朕，保守在汝，宜行正养德，勿近邪佞，事朕必尽忠孝，无失众望，则惟汝嘉。 二十七年三月，世宗御大安殿，授皇太孙册，赦中外。丁巳，谒谢太庙及山陵。始受百官笺贺。二十八年十二月乙亥，世宗不豫，诏摄政，听授五品以下官。丁亥，受 摄政之宝 。
二十九年春正月癸巳，世宗崩，即皇帝位于柩前。丙申，诏中外。赐丙外官覃恩两重，三品已上者一重，免今岁租税，并自来悬欠系官等钱，鳏寡孤独人绢一匹、米两石。己亥，迁大行皇帝梓宫于大安殿。癸卯，以皇太后命为令旨。甲辰，以大理卿王元德等报哀于宋、高丽、夏。乙卯，白虹贯日亘天。丁巳，参知政事宗浩罢。山东统军裔以私过都城不赴哭临，笞五十，降授彰化军节度使。戊午，名皇太后宫曰仁寿，设卫尉等官。
二月辛酉朔，日有食之。癸亥，始听政。追尊皇考为皇帝，尊母为皇太后。甲子，命学士院进呈汉、唐便民事，及当今急务。乙丑，白虹亘天。敕登闻鼓院所以达冤枉，旧尝锁户，其令开之。戊辰，更仁寿宫名隆庆。诏宫籍监户旧系睿宗及大行皇帝、皇考之奴婢者，悉放为良。己巳，敕御史台，自今监察令本台辟举，任内不称职亦从奏罢。丁丑，增定百官俸。乙酉，诏有司稽考典故，许引用宋事。是月，宋主内禅，子惇嗣立。
三月壬辰，朝于隆庆宫，是月凡五朝。己酉，诏以生辰为天寿节。癸丑，夏国遣使来吊。夏四月己巳，夏国遣使来祭。辛未，宋遣使来吊祭。乙酉，葬世宗光天兴运文德武功圣明仁孝皇帝于兴陵。戊子，朝于隆庆宫。
五月庚寅朔，太白昼见。壬寅，宋主遣使来报嗣位。夏国遣使来贺即位。丙午，以祔庙礼成，大赦。丁未，地生白毛。庚戌，诏罢送宣钱，今后诸护卫考满赐官钱二千贯。壬子，敕收录功臣子孙，量材于分承应。戊午，朝于隆庆宫。以东北路招讨使温迪罕速可等为贺宋主即位使。河溢曹州。
闰月庚申朔，封兄珣为丰王，琮郓王，瑰瀛王，从彝沂王，弟从宪寿王，玠温王。辛酉，制诸饥民卖身已赎放为良，复与奴生男女，并听为良。丙寅，观稼于近郊。庚午，以枢密副使唐括贡为御史大夫。壬申，封乳母孙氏萧国夫人，姚氏莘国夫人。丙子，进封赵王永中汉王，曹王永功冀王，豳王永成吴王，虞王永升随王，徐王永蹈卫王，滕王永济潞王，薛王永德潘王。庚辰，宋遣使来贺即位。癸未，朝于隆庆宫。诏学士院，自今诰词并用四六。乙酉，诏诸有出身承应人，系将来受亲民之职，可命所属谕使为学。其护卫、符宝、奉御、奉职，侍直近密，当选有德行学问之人为之教授。
六月己丑朔，有司言： 律科举人止知读律，不知教化之原，必使通治《论语》、《孟子》，涵养器度。遇府、会试，委经义试官出题别试，与本科通定去留为宜。 从之。诏有司，请亲王到任各给钱二十万。辛卯，修起居注完颜乌者、同知登闻检院孙铎皆上书谏罢围猎，上纳其言。拾遗马升上《俭德箴》。乙未，初置提刑司，分按九路，并兼劝农采访事，屯田、镇防诸军皆属焉。丁酉，幸庆寿寺。作泸沟石桥。己亥，朝于隆庆官。甲辰，罢送赦礼物钱，朝于隆庆官。乙卯，高丽国王皓遣使来吊祭及会葬。敕有司移报宋、高丽、夏，天寿节于九月一日来贺。丁巳，命提刑官除后于便殿听旨，每十月使副内一员入见议事，如止一员则令判官入见，其判官所掌烦剧可升同随朝职任。秋七月辛酉，减民地税十之一，河东南、北路十之二，下田十之三。甲子，朝于隆庆宫。乙丑，敕近侍官授外任三品、四品、赐金带一，重币有差。丁卯，以太尉、尚书令东平郡王徒单克宁为太傅，改封金源郡王。辛未，高丽遣使来贺即位。甲戌，奉皇太后幸寿安宫。辛巳，诏京、府、节镇、防御州设学养士。初设经童科。御史大夫唐括贡罢。礼部尚书移剌履为参知政事。以刑部尚书完颜守贞等为贺宋生日使。
八月戊子朔，奉皇太后幸寿安宫。辛卯，敕有司，京、府、州、镇设学校处，其长贰幕职内各以进士官提控其事，仍具入衔。壬辰，初定品官子孙试补令史格，及提刑部司所掌三十二条。左司谏敦安民上疏论三事：曰崇节俭，去嗜欲，广学问。丁酉，如大房山。戊戌，谒奠诸陵。己亥，还都。庚子，朝于隆庆宫，是月凡三朝。壬寅，制提刑司设女直、契丹、汉儿知法各一人。甲辰，参知政事刘玮罢。丙辰，宋、高丽、夏遣使来贺天寿节。
九月戊午朔，天寿节，以世宗丧，不受朝。庚申，诏增守山陵为二十丁，给地十顷。壬戌，诏罢告捕乱言人赏。甲子，制诸盗贼聚集至十人，或骑五人以上，所属移捕盗官捕之，仍递言省部，三十人以上闻奏，违者杖百。是日，朝于隆庆宫。是月凡四朝。丁卯，制强族大姓不得与所属官吏交往，违者有罪。戊辰，以隆庆宫卫尉把思忠为夏国生日使。庚午，以尚辇局使崇德为横赐高丽使。丙子，猎于近郊。戊寅，监察御史焦旭劾奏太傅克宁、右丞相襄不应请车驾田猎，上曰： 此小事，不须治之。 乙酉，如大房山。冬十月丁亥朔，谒奠诸陵。己丑，还都。庚寅，朝于隆庆宫，是月凡四朝。辛卯，上顾谓宰臣曰： 翰林阙人。 平章政事汝霖对曰： 凤翔治中郝俣可。 汝霖谏止田猎，诏答曰： 卿能每事如此，朕复何忧？然时异事殊，得中为当。 丙申，冬猎。己亥，次罗山。庚子，次玉田。辛丑，沁州、丹州进嘉禾。丁未，次宝坻。庚戌，中侍石抹阿古误带刀入禁门，罪应死，诏杖八十。癸丑，至自宝坻。
十一月己未，朝于隆庆宫。辛酉，以右宣徽院使裴满余庆等为贺宋正旦使。癸亥，上谓宰臣曰： 今之用人，太拘资历。循资之法，起于唐代，如此何以得人？ 平章政事汝霖对曰： 不拘资格，所以待非常之材。 上曰： 崔祐甫为相，未逾年荐八百人，岂皆非常之材欤？ 甲子，谕尚书省曰： 太傅年高，每趋朝而又赴省，恐不易。自今旬休外，四日一居休，庶得调摄。常事他相理问，惟大事白之可也。 戊辰，谕尚书省，自今五品以上官各举所知，岁限所举之数，如不举者坐以蔽贤之罪。仍依唐制，内五品以上官到任即举自代，并从提刑司采访之。己巳，初制转递文字法。壬申，朝于隆庆宫。乙亥，命参知政事移剌履提控刊修《辽史》。丁丑，以西上阁门使移剌邴为高丽生日使。御史台奏： 故事，台官不得与人相见。盖为亲王、宰执、形势之家，恐有私徇。然无以访知民间利病、官吏善恶。 诏自今许与四品以下官相见，三品以上如故。辛巳，诏有司，今后诸处或有饥馑，令总管、节度使或提刑司先行赈贷或赈济，然后言上。
十二月丙戌朔，朝于隆庆宫，是月凡五朝。诏罢铸钱。丁亥，密州进白雉。壬辰，谕有司，女直人及百姓不得用网捕野物，及不得放群雕枉害物命，亦恐女直人废射也。戊戌，复置北京、辽东盐使司，仍罢西京、解盐巡捕使。以河东南、北路提刑司言，赈宁化、保德、岚州饥，其流移复业，给复一年。是日，禁宫中上直官及承应人毋得饮酒。乙巳，祭奠兴陵。壬子，谕台臣曰： 提刑司所举劾多小过，行则失大体，不行则恐有所沮，其以此意谕之。 甲寅，宋、高丽、夏遣使来贺正旦。是冬，无雪。
明昌元年春正月丙辰朔，改元。以世宗丧，不受朝贺。上朝于隆庆宫，是月凡四朝。丁巳，制诸王任外路者许游猎五日，过此禁之，仍令戒约人从，毋扰民。辛酉，谕尚书省： 宰执所以总持国家，不得受人馈遗。或遇生辰，受所献毋过万钱。若緦大功以上亲，及二品以上官，不禁。 壬戌，以知河中府事王蔚为尚书右丞，刑部尚书完颜守贞为参知政事。甲子，如大房山。乙丑，奠谒兴陵、裕陵。丙寅，还都。戊辰，制禁自披剃为僧道者。敕外路求世宗御书。辛未，如近畿春水。己卯，如春水。
二月丁卯朔，太白昼见。丙申，遣谕诸王，凡出猎毋越本境。壬寅，谕有司，寒食给假五日，著于令。甲辰，至自春水。朝于隆庆宫，是月凡四朝。癸丑，地生白毛。甲寅，如大房山。
三月乙卯朔，谒奠兴陵。丙辰，还都。朝于隆庆宫，是月凡六朝。己未，敕点检司，诸试护卫人须身形及格，若功臣子孙善射出众，虽不及格，亦令入见。癸亥，礼官言： 民或一产三男，内有才行可用者可令察举，量材叙用。其驱婢所生，旧制官给钱百贯，以资乳哺，尚书省请更给钱四十贯，赎以为良。 制可。丙寅，有司言： 旧制，朝官六品以下从人输庸者听，五品以上不许输庸，恐伤官体。其有官职俱至三品、年六十以上致仕者，人力给半，乞不分内外，愿令输庸者听。 从之。己巳，击球于西苑，百僚会观。癸酉，诏内外五品以上，岁举廉能官一员，不举者坐蔽贤罪。乙亥，初设应制及宏词科。丁丑，制内外官并诸局承应人，遇祖父母、父母忌日并给假一日。辛巳，诏修曲阜孔子庙学。壬午，如寿安宫。夏四月甲申朔，朝于隆庆宫，是月凡四朝。戊戌，如寿安宫。
五月，不雨。乙卯，祈于北郊及太庙。朝于隆庆宫，是月凡三朝。丙辰，以鹰坊使移剌宁为横赐夏国使。戊午，拜天于西苑。射柳、击球，纵百姓观。壬戌，祈雨于社稷。甲子，制省元及四举终场人许该恩。己巳，复祈雨于太庙。庚午，置知登闻鼓院事一人。丙子，以祈雨，望祭岳镇海渎于北郊。戊寅，命内外官五品以上，任内举所知才能官一员以自代。壬午，以参政事移剌履为尚书右丞，御史中丞徒单镒为参知政事，尚书右丞相襄罢。
六月己丑，制定亲王家人有犯，其长史府掾失觉察、故纵罪。壬辰，奉皇太后幸庆寿寺。甲辰，敕僧、道三年一试。秋七月己巳，以礼部尚书王翛等为贺宋生日使。庚午，朝于隆庆宫。丁丑，诏罢西北路虾〈虫麻〉山市场。
八月癸未朔，禁指托亲王、公主奴隶占纲船、侵商旅及妄征钱债。乙酉，诏设常平仓。丁亥，至自寿安宫。戊子，朝于隆庆宫，是月凡三朝。己丑，以判大睦亲府事宗宁为平章政事。壬辰，幸玉泉山，即日还宫。癸巳，罢诸府镇流泉务。选才干之官为诸州刺史，皆召见谕戒之。戊戌，上谕宰臣曰： 何以使民弃末而务本，以广储蓄？ 令集百官议。户部尚书邓俨等曰： 今风俗侈靡，宜定制度，辨上下，使服用居室，各有差等。抑昏丧过度之礼，禁追逐无名之费。用度有节，蓄积自广矣！ 右丞履、参知政事守贞、镒曰： 凡人之情，见美则愿，若不节以制度，将见奢侈无极，费用过多，民之贫乏，殆由此致。方今承平之际，正宜讲究此事，为经久法。 上是履议。壬寅，敕麻吉以皇家袒免之亲，特收充尚书省祗候郎君，仍为永制。丁未，猎于近郊。巳酉，宋、高丽、夏遣使来贺天寿节。
九月壬子朔，天寿节，以世宗丧，不受朝。丙辰，为廉能进擢北海县令张翱等十八人官。己未，以武卫军副都指挥使乌林答谋甲为夏国生日使。庚申，朝于隆庆宫。壬戌，如秋山。冬十月丁亥，至自秋山。戊子，朝于隆庆宫。丙申，诏赐贵德州孝子翟单、遂州节妇张氏各绢十匹、粟二十石。戊戌，以有司言，登闻鼓院同记注院，勿有所隶。制民庶聘财为三等，上百贯，次五十贯，次二十贯。丁未，猎于近郊。
十一月乙卯，朝于隆庆宫。是月凡五朝。以惑众乱民，禁罢全真及五行毗卢。以佥书枢密院事把德固等为贺宋正旦使。丁巳，制诸职官让荫兄弟子侄者，从其所请。戊辰，召礼部尚书王翛、谏议大夫张暐诣殿门，谕之曰： 朝廷可行之事，汝谏官、礼官即当辩析。小民之言，有可采者朕尚从之，况卿等乎？自今所议毋但附合于尚书省。 辛未，以西上阁门使移剌挞不也为高丽生日使。丙子，冬猎。巳卯，次雄州。判真定府事吴王永成、判定武军节度使隋王永升来朝。
十二月壬午，免猎地今年税。丁亥，次饶阳。己丑，平章政事张汝霖薨。丁酉，至自饶阳。甲辰，幸太傅徒单克宁第视疾。以克宁为太师、尚书令，封淄王，赐银千五百两，绢二千匹。乙巳，朝于隆庆宫。丙午，诏有司，正旦可先贺隆庆宫，然后进酒。丁未，宋、高丽、夏遣使来贺正旦。
二年春正月庚戌朔，以世宗丧，不受朝。癸丑，谕有司，夏国使可令馆内贸易一日。尚书省言，故事许贸易三日，从之。甲寅，始许宫中称圣主。乙卯，皇太后不豫，自是日往侍疾，丙夜乃还。辛酉，皇太后崩。丙寅，以左副都点检皞等报哀于宋、高丽、夏。庚午，太师、尚书令淄王徒单克宁薨。甲戌，百官表请听政，不许。戊寅，诏赐陀括里部羊三万口、重币五百端、绢二千匹，以振其乏。吴王永成、隋王永升以闻国丧奔赴失期，罚其俸一月，其长史笞五十。己卯，在司言，汉王永中以疾失期，上谕使回。
二月壬午，百官复听政，不许。壬辰，上始视朝。敕亲王及三品官之家，毋许僧尼道士出入。谕有司： 进士程文但合格者即取之，毋限人数。 丙申，以枢密副使夹谷清臣为尚书左丞。戊戌，更定奴诱良人法。丙午，初设王传府尉官。
三月丁巳，夏国遣使来吊。癸亥，敕有司，国号犯汉、辽、唐、宋等名不得封臣下。有司议： 以辽为恒，宋为汴，秦为镐，晋为并，汉为益，梁为邵，齐为彭，殷为谯，唐为绛，吴为鄂，蜀为夔，陈为宛，隋为泾，虞为泽。 制可，丁卯，夏国遣使来祭。乙亥，高丽遣使来吊祭。丁丑，宋遣使来吊祭。
四月戊寅朔，尚书省言： 齐民与屯田户往往不睦，若令递相婚姻，实国家长久安宁之计。 从之。乙酉，葬孝懿皇太后于裕陵。戊子，制诸部内灾伤，主司应言而不言及妄言者杖七十，检视不以实者罪如之，因而有伤人命者以违制论，致枉有征免者坐赃论，妄告者户长坐诈不以实罪，计赃重从诈匿不输法。庚寅，禁民庶不得服纯黄银褐色，妇人勿禁，著为永制。辛卯，上幸寿安宫，谏议大夫张暐等上疏请止其行，不允。癸巳，谕有司： 自今女直字直译为汉字，国史院专写契丹字者罢之。 甲午，改封永中为并王，永功为鲁王，永成衮王，永升曹王，永蹈郑王，永济韩王，永德豳王。戊戌，增太学博士助教员。己亥，学士院新进唐杜甫、韩愈、刘禹锡、杜牧、贾岛、王建，宋王禹备、欧阳修、王安石、苏轼、张耒、秦观等集二十六部。庚子，改寿安宫名万宁。壬寅，如万宁宫。诏袭封衍圣公孔元措视四品秩。
五月庚戌，敕自今四日一奏事，仍免朝。戊辰，诏诸郡邑文宣王庙、风雨师、社稷神坛隳废者，复之。诏御史台令史并以终场举人充。
六月戊子，平章政事宗宁薨。癸巳，禁称本朝人及朝言语为 蕃 ，违者杖之。丙午，尚书右丞移剌履薨。秋七月丁巳，以参知政事徒单镒为尚书右丞，御史中丞夹谷衡为参知政事。己未，观稼于近郊。己巳，禁职官元日、生辰受所属献遗，仍为永制。以同佥大睦亲府事衮等为贺宋生日使。庚午，谕有司： 自今外路公主应赴阙，其驸马都尉非奉旨，毋擅离职。 八月癸未，至自万宁宫。己亥，敕山东、河北阙食等处，许纳粟补官。谕有司： 自今亲王所领，如有军处，令佐贰总押军事。 乙巳，宋、高丽、夏遣使来贺天寿节。
九月丁未朔，天寿节，以皇太后丧，不受朝。甲寅，如大房山。乙卯，谒奠裕陵。丙辰，还都。丁巳，以西上阁门使白琬为夏国生日使。己未，定诈为制书未施行制。以尚书左丞夹谷清臣为平章政事，封芮国公，参知政事完颜守贞为尚书左丞，知大兴府事张万公为参知政事。庚申，如秋山。冬十月己丑，至自秋山。甲午，敕司狱毋得与府州司县官筵宴远往，违者罪之。禁以太一混元受箓私建庵室者。壬寅，以河北、山东旱，应杂犯及强盗已未发觉减死一等，释徒以下。
十一月丙午朔，制诸女直人不得以姓氏释为汉字。甲寅，禁伶人不得以历代帝王为戏，及称万岁，犯者以不应为事重法科。丁巳，以豳王傅宗璧等为贺宋正旦使。戊午，夏人杀我边将阿鲁带。甲子，制投匿名书者，徒四年。丙寅，以近侍局副使完颜匡为高丽生日使。壬申，敕提刑司官自今每十五日一朝。
十二月乙亥朔，敕三品致仕官所得傔从毋令输庸。己卯，定镇边守将致盗贼罪。甲申，猎于近郊。乙酉，诏罢契丹字。己丑，尚书右丞徒单镒罢。癸卯，宋、高丽、夏遣使来贺正旦。
三年春正月乙巳朔，以皇太后丧，不受朝。丙辰，以孝懿皇后小祥，尚书省请依明昌元年世宗忌辰例，诸王陪位，服惨紫，去金玉之饰，百官不视事，禁音乐屠宰，从之。壬戌，如春水。
二月甲戌朔，敕猛安谋克许于冬月率所属户畋猎二次，每出不得过十日。壬辰，至自春水。丁酉，猎于近郊。辛丑，诏追复田瑴等官爵。
闰月甲子，以山东路统军使乌林答愿为御史大夫。
三月乙亥，更定强盗征赃、品官及诸人亲获强盗官赏制。辛巳，初设左右卫副将军。癸未，泸沟石桥成。幸熙春园。丁亥，如万宁宫。辛卯，诏赐棣州孝子刘瑜、锦州孝子刘庆祐绢、粟，旌其门闾，复其身。上因问宰臣曰： 从来孝义之人曾官使者几何？ 左丞守贞对曰： 世宗时有刘政者尝官之，然若辈多淳质不及事。 上曰： 岂必尽然。孝义之人素行已备，稍可用既当用之，后虽有希觊作伪者，然伪为孝义，犹不失为善。可检勘前后所申孝义之人，如有可用者，可具以闻。 癸巳，尚书省奏： 言事者谓，释道之流不拜父母亲属，败坏风俗，莫此为甚。礼官言唐开元二年敕云： 闻道士、女冠、僧、尼不拜二亲，是为子而忘其生，傲亲而徇于末。自今以后并听拜父母，其有丧纪轻重及尊属礼数，一准常仪。 臣等以为宜依典故行之。 制可。左丞守贞言： 上尝命臣问忻州陈毅上书所言事，其一极论守令之弊，臣面问所以救之之道，竟不能言。 上曰： 方今政欲知其弊也。彼虽无救弊之术，但能言其弊，亦足嘉矣。如毅言及随处有司不能奉行条制，为人佣雇尚须出力，况食国家禄而乃如是，得无亏臣子之行乎？其令检会前后所降条理举行之。 是日，温王玠薨。丁酉，命有司祈雨，望祀岳镇海渎于北郊。
四月壬寅朔，定宣圣庙春秋释奠，三献官以祭酒、司业、博士充，祝词称 皇帝谨遣 ，及登歌改用太常乐工。其献官并执事与享者并法服，陪位学官公服，学生儒服。尚书省奏： 提刑司察与涿州进士刘器博、博州进士张安行、河中府胡光谦，光谦年虽八十三，尚可任用。 敕刘器博、张安行特赐同进士出身，胡光谦召赴阙。甲辰，祈雨于社稷。丙午，罢天山北界外采铜。戊申，瀛王环薨。戊午，诏集百官议北边开壕事。诏赐云内孝子孟兴绢十匹、粟二十石，赐同州贞妇师氏谥曰 节 。丙寅，以旱灾，下诏责躬。丁卯，复以祈雨，望祀岳镇海渎山川于北郊。戊辰，敕亲王衣领用银褐紫绿。遣御史中丞吴鼎枢等审决中都冤狱，外路委提刑司处决。左丞守贞以旱，上表乞解职，不允。参知政事衡、万公皆入谢。上曰： 前诏所谓罢不急之役、省无名之费、议冗官、决滞狱四事，其速行之。 
五月壬申朔，以尚书礼部员外郎孛术鲁子元为横赐高丽使。癸酉，罢北边开壕之役。甲戌，祈雨于社稷。是日，雨。戊寅，出宫女百八十三人。尚书省奏： 近以山东、河北之饥，已委宣差所至安抚赈济。 复遣右三部司正范文渊往视之。乙酉，以雨足，致祭社稷。戊子，百官贺雨足。尚书左丞完颜守贞罢。己丑，以雨足，望祀岳镇海渎。
六月癸卯，宰臣请罢提刑司，上曰： 诸路提刑司官止三十余员，犹患不得其人，州郡三百余处，其能尽得人乎？ 弗许。甲寅，以久雨，命有司祈晴。丁巳，定提刑司条制。辛酉，诏定内外所司公事故疑申呈罪罚格。乙丑，以知大名府事刘玮为尚书右丞。有司言： 河州灾伤，民乏食，而租税有未输。 诏免之。谕户部： 可预给百官冬季俸，令就仓以时直粜与贫民，秋成各以其赀籴之，其所得必多矣，而上下便之。其承应人不愿者，听。 秋七月戊寅，敕尚书省曰： 饥民如至辽东，恐难遽得食，必有饥死者。其令散粮官问其所欲居止，给以文书，命随处官长计口分散，令富者出粟养之，限以两月，其粟充秋税之数。 己卯，祁州刺史顿长寿、安武军节度副使胡剌坐赈济不及四县，各杖五十。癸未，诏增北边军千二百人，分置诸堡。丁亥，胡光谦至阙，命学士院以杂文试之，称旨。上曰： 朕欲亲问之。 辛卯，以殿前都点检仆散端等为贺宋生日使。己亥，上谓宰臣曰： 闻诸王傅尉多苛细，举动拘防，亦非朕意。是职之设，本欲辅导诸王，使归之正，得其大体而已。 平章政事清臣曰： 请以圣意遍行之。 曰： 已谕之矣。 
八月癸卯，敕诸职官老病不肯辞避，有司谕使休闲者，不在给俸之列，格前勿论。上以军民不和、吏员奸弊，诏四品以下、六品以上集议于尚书省，各述所见以闻。甲辰，集三品以下、六品以上官，问以朝政得失及民间利害，令各书所对。丁未，以有司奏宁海州文登县王震孝行，以尝业进士，并试其文，特赐同进士出身，仍注教授一等职任。辛亥，至自万宁宫。特赐胡光谦明昌二年进士第三甲及第，授将仕郎、太常寺奏礼郎。官制旧设是职，未尝除人，以光谦德行才能，故特授之。己未，以乌林答愿为尚书左丞。辛酉，猎于近郊。乙丑，上谓宰臣曰： 朕欲任官，令久于其事。若今日作礼官，明日司钱谷，虽间有异材，然事能悉办者鲜矣！ 对曰： 使中材之人久于其职，事既熟，终亦得力。 上问太常卿张暐： 古有三恪，今何无之？ 暐具典故以闻。丁亥，宋、高丽、夏遣使来贺天寿节。
九月庚午朔，天寿节，以皇太后丧，不受朝。谕尚书省： 去岁山东、河北被灾伤处所阁租税及借贷钱粟，若便征之，恐贫民未苏，俟丰收日以分数带征可也。 又谕宰臣曰： 随路提刑司旧止察老病不任职及不堪亲民者，如得其实，即改除他路。若他路提刑司覆察得实，勿复注亲民之职。卿等其议行之。 甲戌，以郊社署令唐括合达为夏国生日使。己卯，如秋山。免围场经过人户今岁夏秋租税之半，曾当差役者复一年。冬十月壬寅，至自秋山。丙午，敕御史台，提刑司自今保申廉能官，勿复有乞升品语。壬子，有司奏增修曲阜宣圣庙毕，敕： 党怀英撰碑文，朕将亲行释奠之礼，其检讨典故以闻。 甲寅，敕置常平仓处，并令州、府官以本职提举，县官兼管勾其事，以所籴多寡约量升降，以为永制。赐河南路提刑司所举逸民游总同进士出身，以年老不乐仕进，授登仕郎，给正八品半俸终身。戊午，谕尚书省访求博物多知之士。癸亥，遣谕诸王府傅尉曰： 朕分命诸王出镇，盖欲政事之暇，安便优逸，有以自适耳。然虑其举措之间或违于理，所以分置傅尉，使劝导弥缝，不入于过失而已。若公余游宴不至过度，亦复何害。今闻尔等或用意太过，凡王门细碎之事无妨公道者，一一干与，赞助之道，岂当如是？宜各思职分，事举其中，无失礼体。仍就谕诸王，使知朕意。 丙寅，敕应保举官及试中书判者委官覆察，言行相副者量与升除，随朝及六品以上各随所长用之。己巳，猎于近郊。
十一月庚午朔，尚书省奏： 翰林侍讲学士党怀英举孔子四十八代孙端甫，年德俱高，该通古学。济南府举魏汝翼有文章德谊，苦学三十余年，已四举终场。蔚州举刘震亨学行俱优，尝充举首。益都府举王枢博学善书，事亲至孝。 敕魏汝翼特赐进士及第，刘震亨等同进士出身，并附王泽榜。孔端甫俟春暖召之。丙子，诏臣庶名犯古帝王而姓复同者禁之，周公、孔子之名亦令回避。戊寅，升相州为彰德府。以前右副都点检温敦忠等为贺宋正旦使。壬午，尚书省奏： 知河南府事程峄乞进封父祖。 权尚书礼部郎中党怀英言： 凡宰执改除外任长官，其佐官以下相见礼仪皆与他长官不同，其子亦得试补省令史。其子且尔，父祖封赠理当不同，合举宰执一例封赠。 从之。甲申，改提刑司令为书史。丙申，以有司言： 河州定羌民张显孝友力田，焚券已责，又献粟千石以赈饥。棣州民荣楫赈米七百石、钱三百贯，冬月散柴薪三千束。皆别无希觊。 特各补两官，仍正班叙。
十二月癸卯，以东上阁门使张汝猷为高丽生日使。辛亥，谕有司祈雪。癸丑，猎于近郊。丙辰，有赤气见于北方。丁巳，敕华州下邽县置武定镇仓，京兆栎阳县置粟邑镇仓，许州舞阳县置北舞渡仓，各设仓草都监一人，县官兼领之。乙丑，定到任告致仕格。丁卯，宋、高丽、夏遣使来贺正旦。
