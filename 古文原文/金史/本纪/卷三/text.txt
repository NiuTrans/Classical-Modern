◎太宗
太宗体元应运世德昭功哲惠仁圣文烈皇帝，讳晟，本讳吴乞买，世祖第四子，母曰翼简皇后拏懒氏，太祖母弟也。辽太康元年乙卯岁生。初为穆宗养子。收国元年十月，命为谙班勃极烈。太祖征伐，常居守。天辅五年，赐诏曰： 汝惟朕之母弟，义均一体，是用汝贰我国政。凡军事违者，阅实其罪，从宜处之。其余事无大小，一依本朝旧制。 
天辅七年六月，太祖次鸳鸯泺，有疾。至斡独山驿，召赴行在。诏曰： 今辽主尽丧其师，奔于夏国。辽官特列、遥设等劫其子雅里而立之，已留宗翰等措画。朕亲巡已久，功亦大就，所获州部，政须绥抚，是用还都。
八月中旬，可至春州，汝率内戚迎我，若至豹子崖尤善。 八月乙未，会于浑河北。戊申，太祖崩。
九月乙卯，葬太祖于宫城西。国论勃极烈杲、郓王昂、宗峻、宗干率宗亲百宫请正帝位，不许，固请，亦不许。宗干率诸弟以赭袍被体，置玺怀中。丙辰，即皇帝位。己未，告祀天地。丙寅，大赦中外。改天辅七年为天会元年。癸酉，发春州粟，赈降人之徙于上京者。戊寅，诏诸猛安赋米，给户口在内地匮乏者。南路军帅阇母，败张觉于楼峰口。
十月壬辰，诏以空名宣头百道给西南、西北两路都统宗翰，曰： 今寄尔以方面，如当迁授必待奏请，恐致稽滞，其以便宜从事。 己亥，上京庆元寺僧献佛骨，却之。阇母及张觉战于兔耳山，阇母败绩。
十一月壬子，命宗望问阇母罪，以其兵讨张觉。壬戌，复以空名宣头及银牌给上京路军帅实古乃、婆卢火等。癸亥，宗望以阇母军发广宁，下濒海诸郡县。诏谕南京，割武、朔二州入于宋。娄室破朔州西山，擒其帅赵公直。勃堇斡鲁别及勃剌速破走乙室白答于归化。己巳，徙迁、润、来、显四州之民于渖州。庚午，宗望及张觉战于南京东，大败之。张觉奔宋，城中人执其父及二子以献，戮之军中。壬申，张忠嗣、张敦固以南京降，遣使与张敦固入谕城中，复杀其使者以叛。己卯，诏女直人，先有附于辽，今复虏获者，悉从其所欲居而复之。其奴婢部曲，昔虽逃背，今能复归者，并听为民。
十二月辛巳，蠲民间贷息。诏以咸州以南，苏、复州以北，年谷不登，其应输南京军粮免之。甲午，诏曰： 此闻民间乏食，至有鬻其子者，其听以丁力等者赎之。 是日，以国论勃极烈杲为谙班勃极烈，宗干为国论勃极烈。遣勃堇李靖如宋告哀。
二年春正月庚戌朔，以谩都诃为阿舍勃极烈，参议国政。壬子，命赏宗望及将士克南京之功，赦阇母罪。甲寅，以空名宣头五十、银牌十给宗望。戊午，诏孛堇完颜阿实赉曰： 先帝以同姓之人有自育及典质其身者，命官为赎。今闻尚有未复者，其悉阅赎之。 癸亥，以东京比岁不登，诏减田租、市租之半。甲戌，西南、西北两路都统宗翰、宗望请勿割山西郡县与宋，上曰： 是违先帝之命也，其速与之。 夏国奉表称藩，以下寨以北，阴山以南、乙室耶剌部吐禄泺西之地与之。丙子，贻宋书，索俘虏叛亡。丁丑，始自京师至南京每五十里置驿。
二月，诏有盗发辽诸陵者，罪死。庚寅，诏命给宗翰马七百匹、田种千石、米七千石，以赈新附之民。丁酉，命徙移懒路都勃堇完颜忠于苏濒水。乙巳，诏谕南京官僚，小大之事，必关白军帅，无得专达朝廷。丙午，宗翰乞济师，诏有司选精兵五千给之。丁未，命宗望，凡南京留守及诸阙员，可选勋贤有人望者就注拟之，具姓名官阶以闻。
三月己酉朔，命宗望以宋岁币银绢分赐将士之有功者。庚戌，叛人活孛带降，诏释之。宗望请选良吏招抚迁、润、来、显之民保山寨者，从之。己未，宗望以南京反覆，凡攻取之行，乞与知枢密院事刘彦宗裁决之。刘公胄、王永福弃家逾城来降，以公胄为广宁尹，永福为奉先军节度使。辛未，夏国王李乾顺遣使上誓表。
闰月戊寅朔，赐夏国誓诏。辛巳，命置驿上京、春、泰之间。己丑，乌虎里、迪烈底两部来降。丙午，既许割山西诸镇与宋，以宗翰言罢之。
是月，斜野袭遥辇昭古牙，走之，获其妻孥群从及豪族。勃堇浑啜等破奚七崖而抚其民人。
四月己酉，以宗翰经略西夏及破辽功，赐以十马，使自择其二，余以分诸帅。赈上京路、西北路降者及新徙岭东之人。戊午，以实古乃所筑上京新城名会平州。乙亥，诏赎上京路新迁宁江州户口卖身者六百余人。宋遣使来吊丧。以高术仆古等充遗留国信使，高兴辅、刘兴嗣等充告即位国信使，如宋。
五月丁丑朔，上京军帅实古乃以所获印绶二十二及银牌来上。癸未，诏曰： 新降之民，诉讼者众，今方农时，或失田业，可俟农隙听决。 丁亥，婆速路猛安仆卢古以赃罢，以谋克习泥烈代之。乙巳，曷懒路军帅完颜忽剌古等言： 往者岁捕海狗、海东青、鸦、鹘于高丽之境，近以二舟往，彼乃以战舰十四要而击之，尽杀二舟之人，奋其兵杖。 上曰： 以小故起战争，甚非所宜。今后非奉命，毋辄往。阇母克南京，杀都统张敦固。
七月壬午，皇子宗峻薨。丙戌，禁外方使介冗从多者。壬辰，鹘实答言： 高丽约吾叛亡，增其边备，必有异图。 诏曰： 纳我叛亡而弗归，其曲在彼。凡有通问，毋违常式。或来侵略，整尔行列，与之从事。敢先犯彼，虽捷必罚。 乙未，以乌虎部及诸营叛，以昊勃极烈昱等讨平之。
八月乙巳朔，以孛堇乌爪乃等为贺宋生辰使。丁巳，撒离改部猛安雏思以赃罢，以奚金家奴代之。六部都统挞懒击走昭古牙，杀其队将曷鲁燥、白撒曷等。又破降骆驼山、金源、兴中诸军，诏增给银牌十。
十月甲辰朔，夏国遣使谢誓诏。戊午，天清节，宋、夏遣使来贺。甲子，诏发宁江州粟，赈泰州民被秋潦者。遥辇昭古牙率众来降。兴中府降。丙寅，诏有司运米五万石于广宁，以给南京、润州戍卒。命南路军帅阇母，以甲士千人益合苏馆路孛堇完颜阿实赉，以备高丽。戊辰，西南、西北两路权都统斡鲁言： 辽祥稳挞不野来奔，言耶律大石自称为王，置南北官属，有战马万匹。辽主从者不过四千户，有步骑万余，欲趋天德，驻余都谷。 诏曰： 追袭辽主，必酌事宜。其讨大石，则俟报下。 
十一月癸未，阇母下宜州，拔杈丫山，杀节度使韩庆民。癸卯，诏以米五万石给挞懒、实古乃。
十二月戊申，以孛堇高居庆等为贺宋正旦使。
三年正月癸酉朔，宋、夏遣使来贺。戊子，同知宣徽院事韩资正加尚书左仆射，为诸宫都部署。乙未，夏国遣使奠币及贺即位。宋遣使贺即位。
二月壬戌，娄室获辽主于余睹谷，丁卯，以厖葛城地分授所徙乌虎里、迪烈底二部及契丹民。
三月乙亥，阿舍勃极烈谩都诃薨。丙子，赈奚、契丹新附之民。辛巳，建乾元殿。斡鲁献传国宝，以谋葛失来附，请授印绶。是日，赐完颜娄室铁券。
四月壬寅朔，诏以辽主赴京师。丁巳，南路军帅察剌以罪罢。
五月己丑，萧八斤获辽玉宝来献。
六月庚申，以获辽主，遣李用和等充告庆使如宋。
七月壬申，禁内外官、宗室毋私役百姓。己卯，南京帅以锦州野蚕成茧，奉其丝绵来献，命赏其长吏。诏权势之家毋买贫民为奴。其胁买者一人偿十五人，诈买者一人偿二人，皆杖一百。甲申，诏南京括官豪牧马，以等第取之，分给诸军。以耶律固等为宋报谢使。
八月癸卯，斡鲁以辽主至京师。甲辰，告于太祖庙。丙午，辽主延禧入见，降封海滨王。壬子，诏有司拣阅善射勇健之士以备宋。
九月壬午，广宁府献嘉禾。癸巳，保州路都孛堇加古撒曷有罪伏诛，以孛堇徒单乌烈代之。
十月甲辰，诏诸将伐宋。以谙班勃极烈杲兼领都元帅，移赉勃极烈宗翰兼左副元帅先锋，经略使完颜希尹为元帅右监军，左金吾上将军耶律余睹为元帅右都临，自西京入太原。六部路军帅挞懒为六部路都统，斜也副之，宗望为南京路都统，阇母副之，知枢密院事刘彦宗兼领汉军都统，自南京入燕山。诏建太祖庙于西京。召耶鲁赴京师教授女直字。戊申，有司言权南路军帅鹘实荅官吏贪纵，诏鞫之。壬子，天清节，宋、夏遣使来贺。丁巳，以阇母为南京路都统，埽喝副之，宗望为阇母、刘彦宗两军监战。壬戌，诏曰： 今大有年，无储蓄则何以备饥馑，其令牛一具赋粟一石，每谋克为一廪贮之。 宋易州戍将韩民毅以军降，处之蔚州。
十一月庚辰，以降封辽主为海滨王诏中外。辛卯，南路军帅司请禁契丹、奚、汉人挟兵器，诏勿禁。以张忠嗣权签南京中书枢密院事。
十二月庚子，宗翰下朔州。甲辰，宗望诸军及宋郭药师、张企徽、刘舜仁战于白河。大破之。蒲苋败宋兵于古北口。丙午，郭药师降，燕山州县悉平。戊申，宗翰克代州。乙卯，中山降。丙辰，宗望破宋兵五千于真定。戊午，宗翰围太原。耶律余睹破宋河东、陕西援兵于汾河北。甲子，宗望克信德府。
四年春正月丁卯朔，始朝日。降臣郭药师、董才皆赐姓完颜氏。戊辰，宗弼取汤阴，大抃攻下浚州，迪古补取黎阳。己巳，诸军渡河。庚午，取滑州。宗望使吴孝民等入汴，问宋取首谋平山者童贯、谭稹、詹度及张觉等。宋太上皇帝出奔。癸酉，诸军围汴。甲戌，宋使李棁来谢罪，且请修好。宗望许宋修好，约质，割三镇地，增岁币，载书称伯侄。戊寅，宋以康王构、少宰张邦昌为质。辛巳，宋上誓书、地图，称侄大宋皇帝、伯大金皇帝。癸未，诸军解围。
二月丁酉朔，夜，宋将姚平仲兵四十万来袭宗望营，败之。己亥，复进师围汴。宋使宇文虚中以书来，改以肃王枢为质，遣康王构归。师还。壬子，以滑、浚二州与宋。宗翰定威胜军，攻下隆德府。丁巳，次泽州。海滨王家奴诬其主欲亡去，诏诛其首恶，余并杖之。
三月癸未，银术可围太原，宗翰还西京。
四月癸卯，宗望使宗弼来奏捷。乙丑，耿守忠等大败宋兵于西都谷。
五月辛未，宋种师中以兵出井陉。癸酉，完颜活女败之于杀熊岭，斩师中于阵。是日，拔离速败宋姚古军于隆州谷。
六月丙申朔，高丽国王王楷奉表称藩。庚戌，宗望献所获三象。庚申，以宗望为右副元帅。
七月丙寅，遣高伯淑等宣谕高丽。壬申，出金牌，命孛堇大抃以所领渤海军八猛安为万户。戊子，以铁勒部长夺离剌不从其兄夔里本叛，赐马十一、豕百、钱五百万。萧仲恭使宋还，以所持宋帝与耶律余睹蜡书自陈。
八月庚子，诏左副元帅宗翰、右副元帅宗望伐宋。宋张灏率兵出汾州，拔离速击走之。刘臻以兵出寿阳，娄室破之。庚戌，宗翰发西京。辛亥，娄室等破宋张灏军于文水。癸丑，宗望发保州。是日，耶律铎破宋兵于雄州，那野等败宋兵于中山。甲寅，新城县进白乌。庚申，突拈取新乐。
九月丙寅，宗翰克太原，执经略使张孝纯。鹘沙虎取平遥、灵石、孝义、介休诸县。己巳，复以南京为平州。辛未，宗望破宋种师闵于井陉，取天威军，克真定，杀其守李邈。
十月，娄室克汾州，石州降。蒲察克平定军，辽州降。丁未，天清节，高丽、夏遣使来贺，中京进嘉禾。
十一月甲子，宗翰自太原趋汴。丙寅，宗望自真定趋汴。戊辰，宗翰下威胜军。癸酉，撒剌荅破天井关。乙亥，宗翰克隆德府。活女渡盟津。西京、永安军、郑州皆降。庚辰，宗翰克泽州。宗望诸军渡河，临河、大名二县、德清军、开德府皆下。丙戌，克怀州。是日，宗望至汴。
闰月壬辰朔，宋出兵拒战，宗望等击败之。癸巳，宗翰至汴。丙辰，克汴城。庚申，以高随充高丽生日使。辛酉，宋主桓出居青城。
十二月癸亥，宋主桓降，是日，归于汴城。庚辰，诏曰： 朕惟国家，四境虽远而兵革未息，田野虽广而畎亩未辟，百工略备而禄秩未均，方贡仅修而宾馆未赡。是皆出乎民力，苟不务本业而抑游手，欲上下皆足，其可得乎？其令所在长吏，敦劝农功。 
五年正月辛卯朔，高丽、夏遣使来贺。癸巳，宗翰、宗望使使以宋降表来上。乙未，知枢密院事刘彦宗上表，请复立赵氏，不听。丁巳，回鹘喝里可汗遣使入贡。
二月丙寅，诏降宋二帝为庶人。三月丁酉，立宋太宰张邦昌为大楚皇帝。割地赐夏国。四月乙酉，克陕府，取虢州。丙戌，以六部路都统挞懒为元帅左监军，南京路都统阇母为元帅左都监。宗翰、宗望以宋二帝归。己丑，诏曰： 合苏馆诸部与新附人民，其在降附之后同姓为婚者，离之。 五月庚寅朔，宋康王构即位于归德。宋杀张邦昌。娄室降解、绛、慈、显、石、河中、岢岚，宁化、保德、火山诸城。挞懒徇地山东，下密州。迪虎下单州，广信军降。
六月庚申，诏曰： 自河之北，今既分画，重念其民或见城邑有被残者，不无疑惧，遂命坚守。若即讨伐，生灵可愍。其申谕以理，招辑安全之。傥执不移，自当致讨。若诸军敢利于俘掠辄肆荡毁者，底于罚。 庚辰，右副元帅宗望薨。汉国王宗杰继薨。
七月甲午，赐宗翰券书，除反逆外，咸贳勿论。以石州戍将乌虎弃城丧师，杖之，削其宫。八月戊寅，以宋捷，遣耶律居谨等充宣庆使使高丽。丙戌，以宗辅为右副元帅。诏曰： 河北、河东郡县职员多阙，宜开贡举取士，以安新民。其南北进士，各以所业试之。 
九月丁未，诏曰： 内地诸路，每耕牛一具赋粟五斗，以备歉岁。 辛亥，赐元帅右监军完颜希尹、万户银术可券书，除赦所不原，余并勿论。阇母取河间，大败宋兵于莫州，雄州降。挞懒克祁州，永宁军、保州、顺安军皆降。
冬十月丁卯，沙州回鹘活剌散可汗遣使入贡。辛未，天清节，高丽、夏遣使来贺。宋二帝自燕徙居于中京。
十二月丙寅，右副元帅宗辅伐宋，徇地淄、青。乌林荅泰欲败宋将李成于淄州。赵州降。阿里刮徇地浚州，败敌兵，遂取滑州。乙亥，西南路都统斡鲁薨。己卯，赛里下汝州。
六年正月丙戌朔，高丽、夏遣使来贺。宗弼破宋郑宗孟军于青州。银术可取邓州。萨谋鲁入襄阳。拔离速入均州。马五取房州。癸巳，克青州。癸卯，阇母克濰州。丁未，迪古补败宋将赵子昉兵。撒离喝败宋于河上。甲寅，宋将马括兵次乐安，宗辅击败之，闻宋主在维扬，以农时还师。宗弼败宋兵于河上。
二月乙卯朔，拔离速取唐州，癸亥，取蔡州。己巳，移剌古败宋将台宗隽等兵于大名。庚午，再破其军，获台宗隽及宋忠。甲戌，拔离速取陈州。癸未，克颖昌府。郑州叛入于宋，复取郑州。迁洛阳、襄阳、颖昌、汝、郑、均、房、唐、邓、陈、蔡之民于河北。宗翰复遣娄室攻下同、华、京兆、凤翔，擒宋经制使傅亮。阿邻破河中。斡鲁入冯翊。
三月壬辰，命南路军帅实古乃，籍节度使完颜慎思所领诸部及未置猛安谋克户来上。己酉，挞懒下恩州。五月戊戌，移沙土古思以本部来附。六月己未，诏求祖宗遗事。挞懒遣兵徇下磁州、信德府。真定贼自称元帅，秦王撒离喝讨平之。七月乙巳，宋主遣使奉表请和，诏进兵伐之。以宋二庶人赴上京。八月乙卯，娄室败宋兵于华州，讹特剌破敌于渭水，遂取下邽。丁丑，以宋二庶人素服见太祖庙，遂入见于乾元殿。封其父昏德公、子重昏侯。是日，告于太祖庙。以州郡职员名称及俸给因革诏中外。
九月辛丑，绳果等败宋兵于蒲城，甲申，又破敌于同州。乙丑，取丹州。十月丙寅，天清节，高丽、夏遣使来贺。癸酉，知枢密院事刘彦宗薨。丁丑，蒲察、娄室败宋兵于临真。戊寅，徙昏德公、重昏侯于韩州。庚辰，宗翰、宗辅会于濮，伐宋。
十一月庚寅，蒲察、娄室取延安府。壬辰，赈移懒路。乙未，取濮州，绥德军降。娄室再攻晋宁军，其守徐徽言固守，不能克。十二月丙辰，宗弼取开德府。丁卯，宗辅克大名府。鹘沙虎败宋兵于巩。
七年正月庚辰朔，高丽、夏遣使来贺。辛巳，吴国王阇母薨。甲午，以西京留守韩企先同中书门下平章事、知枢密院事。
二月戊辰，宋麟府路安抚使折可求以麟、府、丰三州降。己巳，娄室、塞里、鹘沙虎等破晋宁军，其守徐徽言据子城拒战。庚午，率众溃围走，擒之。使之拜，不拜。临之以兵，不动。命降将折可求谕之降，指可求大骂，出不逊语，遂杀之。其统制孙昂及士卒皆不屈，尽杀之。甲戌，诏禁医巫闾山辽代陵樵采。
三月己卯朔，日中有黑子。壬寅，诏军兴以来，良人被略为驱者，听其父母夫妻子赎之。尚书左仆射高桢罢。四月，蒲察、娄室取鄜、坊二州。五月乙卯，拔离速等袭宋主于扬州。九月丙午朔，日有食之。庚午，宗弼败宋兵于睢阳。辛未，降其城。是月，曹州降。十月丙子朔，京兆府降。丁丑，巩州降。庚寅，天清节，高丽、夏遣使来贺。丁酉，阿里、当海、大抃破敌于寿春。己亥，安抚使马世元以城降。甲辰，庐州降。十一月庚戌，徙曷苏馆都统司治宁州。乙卯，高丽遣使来贡。丙辰，宗弼取和州。壬戌，宗弼渡江，败宋副元帅杜充军于江宁。丁卯，守臣陈邦光以城降。
十二月丙戌，宗弼取湖州。丁亥，克杭州。阿里、蒲卢浑追宋主于明州。越州降。大抃败宋枢密使周望于秀州，又败宋兵于杭州东北。戊戌，阿里、蒲卢浑败宋兵于东关，遂济曹娥江。壬寅，败宋兵于高桥。宋主入于海。
八年正月甲辰朔，高丽、夏遣使来贺。丁巳，以同中书门下平章事韩企先为尚书左仆射兼侍中。己未，阿里、蒲卢浑克明州，执其守臣赵伯谔。庚申，诏曰 避役之民，以微直鬻身权贵之家者，悉出还本贯。 阿鲁补、斜里也下太平、顺昌及濠州。
是月，宋副元帅杜充以其众降。二月乙亥，宗弼还自杭州。庚寅，取秀州。戊戌，取平江。汴京乱，三月丁卯，大迪里复取之。宗弼及宋韩世忠战于镇江，不利。四月丙申，复战于江宁，败之。诸军渡江。是日，阿鲁补战于拓皋，己亥，周企战于寿春，辛丑，娄室战于淳化，皆胜之。醴州降，遂克邠州。
五月癸卯，禁私度僧尼及继父继母之男女无相嫁娶。戊申，诏曰： 河北、河东签军。其家属流寓河南被俘掠为奴婢者，官为赎之，俾复其业。 六月壬申，诏遣辽统军使耶律曷礼质、节度使萧别离剌等十人。分治新附州镇。癸酉，诏以昏德公六女为宗妇。七月辛亥，诏给泰州都统婆卢火所部诸谋克甲胄各五十。先遣娄室经略陕西，所下城邑叛服不常，其监战阿卢补请益兵。帅府会诸将议曰： 兵威非不足，绥怀之道有所未尽。诚得位望隆重、恩威兼济者以往，可指日而定。若以皇子右副元帅宗辅往，为宜。 以闻。诏曰： 娄室往者所向辄克，今使专征陕西，淹延未定，岂倦于兵而自爱耶？关、陕重地，卿等其戮力焉。 丁卯，上如东京温汤。徙昏德公、重昏侯于鹘里改路。
九月戊申，立刘豫为大齐皇帝，世修子礼，都大名府。辛酉，谙班勃极烈、都元帅杲薨。癸亥，宗辅等败宋张浚军于富平。耀州降。乙丑，凤翔府降。十月乙亥，上至自东京。齐帝刘豫遣使谢封册。甲申，天清节，齐、高丽、夏遣使来贺。以铁骊突离剌同中书门下平章事。诏辽、宋官上本国诰命，等第换授。
十一月甲辰，宗辅下泾州。丁未，渭州降。败宋刘倪军于瓦亭。戊申，原州降。宋泾原路统制张中孚、知镇戎军李彦琦以众降。马五等击宋吴玠军于陇州。庚戌，以遥镇节度使乌克寿等为齐刘豫生日使。癸亥，宗辅以陕西事状闻，诏奖谕之。十二月丁丑，完颜娄室薨。乙酉，宗辅败宋刘维辅军。壬辰，熙州降。
九年正月己亥朔，齐、高丽、夏遣使来贺。戊申，命以徒门水以西，浑疃、星显、僝蠢三水以北闲田，给曷懒路诸谋克。辛亥，蒲察鹘拔鲁、完颜忒里讨张万敌于白马湖，陷于敌。癸丑，以同中书门下平章事时立爱为侍中，知枢密院张忠嗣为宣政殿大学士、知三司使事。宗弼、阿卢补抚定巩、洮、河、乐、西宁、兰、廓、积石等州。泾原、熙河两路皆平。
四月己卯，诏 新徙戍边户，匮于衣食，有典质其亲属奴婢者，官为赎之。户计其口而有二三者，以官奴婢益之，使户为四口。又乏耕牛者，给以官牛，别委官劝督田作。戍户及边军资粮不继，伞粟于民而与赈恤。其续迁戍户在中路者，姑止之，即其地种艺，俟毕获而行，及来春农时，以至戍所。 五月丙午，分遣使者诸路劝农。
六月壬辰，赐昏德公、重昏侯时服各两袭。八月辛巳，回鹘隈欲遣使来贡。九月己酉，和州回鹘执耶律大石之党撒八、迪里、突迭来献。十月戊寅，天清节，齐、高丽、夏遣使来贺。撒离喝攻下庆阳。慕洧以环州降。宗弼与宋吴玠战于和尚原，败绩。十一月己未，迁赵氏疏属于上京。以陕西地赐齐。
十年正月癸巳朔，齐、高丽、夏遣使来贺。己酉，齐表谢赐地。壬子，诏曰： 昔辽人分士庶之族，赋役皆有等差，其悉均之。 二月庚午，赈上京路戍边猛安民。
四月丁卯，诏： 诸良人知情嫁奴者，听如故为妻，其不知而嫁者，去住悉从所欲。 移赉勃极烈，左副元帅宗翰朝京师。庚午，以太祖孙亶为谙班勃极烈，皇子宗磐为国论忽鲁勃极烈，国论勃极烈宗干为国论左勃极烈，移赉勃极烈、左副元帅宗翰为国论右勃极烈兼都元帅，右副元帅宗辅为左副元帅。庚寅，闻鸭绿、混同江暴涨，命赈徙戍边户在混同江者。
闰月辛卯，诏分遣鹘沙虎等十三人阅诸路丁壮，调赴军。七月甲午，赈泰州路戍边户。上如中京。九月，元帅右都监耶律余睹谋反，出奔。其党燕京统军使萧高六伏诛，蔚州节度使萧特谋葛自杀。
十月壬寅，天清节，大赦。齐、高丽、夏遣使来贺。上如兴中府。齐使使来告母丧。十一月癸亥，以武良谟为齐吊祭使。癸未，撒离喝请取剑外十三州，从之。部族节度使土古厮捕斩余睹及其诸子，函其首来献。十二月庚子，撒离喝克金州。上至自兴中府。
十一年正月丁巳朔，齐、高丽、夏遣使来贺。丁卯，撒离喝败吴玠于饶峰关。戊辰，取洋州。甲戌，入兴元府。二月己亥，元帅府言： 承诏赈军士，臣恐有司钱币将不继。请自元帅以下有禄者出钱助给之。 诏曰： 官有府库而取于臣下，此何理耶？其悉从官给。 八月甲申，黄龙府置钱帛司。戊子，赵〈木咢〉诬告其父昏德公谋反，〈木咢〉及其婿刘文彦伏诛。戊戌，诏曰： 比以军旅未定，尝命帅府自择人授官，今并从朝廷选注。 十月丙申，天清节，齐、高丽、夏遣使来贺。十一月丙寅，赈移懒路。宗弼克和尚原。十二月癸未，赈曷懒路。
十二年正月辛亥朔，齐、高丽、夏遣使来贺。甲子，初改定制度，诏中外。丙寅，如东京。二月丁酉，撒离喝败宋吴玠军于固镇。四月，至自东京。六月甲午，以阿卢补为元帅右都监。十月庚寅，天清节，齐、高丽、夏遣使来贺。
十三年正月丙午朔，日有食之。己巳，上崩于明德宫，年六十一。庚午，谙班勃极烈即皇帝位于柩前。三月庚辰，上尊谥曰文烈皇帝，庙号太宗。乙酉，葬和陵。皇统四年，改号恭陵。五年，增上尊谥曰体元应运世德昭功哲惠仁圣文烈皇帝。贞元三年十一月戊申，改葬于大房山，仍号恭陵。
赞曰：天辅草创，未遑礼乐之事。太宗以斜也、宗干知国政，以宗翰、宗望总戎事。既灭辽举宋，即议礼制度，治历明时，缵以武功，述以文事，经国规摹，至是始定。在位十三年，宫室苑瑽无所增益。末听大臣计，传位熙宗，使太祖世嗣不失正绪，可谓行其所甚难矣！
