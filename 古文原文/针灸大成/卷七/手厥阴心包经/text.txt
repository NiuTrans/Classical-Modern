<strong>手厥阴经穴主治</strong>
滑氏曰： 手厥阴心主，又曰心包络，何也？ 曰： 君火以名，相火以位，手厥阴代君火行事，以用而言，故曰手心主；以经而言，曰心包络，一经而二名，实相火也。 
<strong>手厥阴心包络经穴歌</strong>
九穴心包手厥阴，天池天泉曲泽深，郄门间使内关对，大陵劳宫中冲侵（左右一十八穴）。
此一经起于天池，终于中冲，取中冲、劳宫、大陵、间使、曲泽，与井荥俞经合也。
脉起胸中，出属心包，下膈，历络三焦；其支者，循胸出胁，下腋三寸，上抵腋下，下循臑内，行太阴、少阴之间，入肘中，下臂，行两筋之间，入掌中，循中指出其端；其支别者，从掌中循小指次指出其端。多血少气，戌时气血注此。
受足少阴之交，其系与三焦之系连属，故指相火之脏，实乃裹心之膜，此实安身立命之地，尤宜详察，默会其真。其调剂也，莫执一方；其针灸也，必循其道。达者慎焉，几于神矣。
<strong>手厥阴心包经考正穴法</strong>
天池（一名天会）：
腋下三寸，乳后一寸，着胁直腋撅肋间。手足厥阴、少阳之会。《铜人》灸三壮，针三分。《甲乙》针七分。
主胸中有声，胸膈烦满，热病汗不出，头痛，四肢不举，腋下肿，上气，寒热痎疟，臂痛，目佴佴不明。
天泉（一名天湿）：
曲腋下二寸，举臂取之。《铜人》针六分，灸三壮。
主目佴佴不明，恶风寒，心病，胸胁支满，咳逆，膺背胛间、臂内廉痛。
曲泽：
肘内廉陷中，大筋内侧横纹中动脉是。心包络脉所入为合水。《铜人》灸三壮，针三分，留七呼。
主心痛，善惊，身热，烦渴口干，逆气呕涎血，心下澹澹，身热，风疹，臂肘手腕不时动摇，头清汗出不过肩，伤寒，逆气呕吐。
郄门：
掌后去腕五寸，手厥阴心包络脉隙。《铜人》针三分，灸五壮。
主呕血，衄血，心痛，呕，哕，惊恐畏人，神气不足。
间使：
掌后三寸，两筋间陷中。心包络脉所行为经金。《素注》针六分，留七呼。《铜人》针三分，灸五壮。《明堂》灸七壮。《甲乙》灸三壮。
主伤寒结胸，心悬如饥，卒狂，胸中澹澹，恶风寒，呕沫，怵惕，寒中少气，掌中热，腋肿肘挛，卒心痛，多惊，中风气塞，涎上昏危，喑不得语，咽中如梗，鬼邪，霍乱干呕，妇人月水不调，血结成块，小儿客忤。
内关：
掌后去腕二寸两筋间，与外关相抵。手心主之络，别走少阴。《铜人》针五分，灸三壮。
主手中风热，失志，心痛，目赤，支满肘挛。实则心暴痛泻之，虚则头强补之。
大陵：
掌后骨下，两筋间陷中。手厥阴心包络脉所注为俞土。心包络实泻之。《铜人》针五分。《素注》针六分，留七呼，灸三壮。
主热病汗不出，手心热，肘臂挛痛，腋肿，善笑不休，烦心，心悬若饥，心痛掌热，喜悲泣惊恐，目赤目黄，小便如血，呕?无度，狂言不乐，喉痹，口干，身热头痛，短气，胸胁痛，瘑疮疥癣。
劳宫（一名五里，一名掌中）：
掌中央动脉。《铜人》屈无名指取之。《资生》屈中指取之。滑氏云： 以今观之，屈中指、无名指两者之间取之为允。 心包络脉所溜为荥火。《素注》针三分，留六呼。《铜人》灸三壮。《明堂》针二分，得气即泻，只一度，针过两度，令人虚。禁灸，灸令人息肉日加。
主中风，善怒，悲笑不休，手痹，热病数日汗不出，怵惕，胁痛不可转侧，大小便血，衄血不止，气逆呕哕，烦渴食饮不下，大小人口中腥臭，口疮，胸胁支满，黄疸目黄，小儿龈烂。
中冲：
手中指端，去爪甲角如韭叶陷中。心包络脉所出为井木。心包络虚补之。《铜人》针一分，留三呼。《明堂》灸一壮。
主热病烦闷，汗不出，掌中热，身如火，心痛烦满，舌强。
