<strong>足厥阴经穴主治</strong>
《内经》曰： 肝者，将军之官，谋虑出焉。 
肝者，罢极之本，魂之居也。其华在爪，其充在筋，以生血气，为阳中之少阳，通于春气。
东方青色，入通于肝，开窍于目，藏精于肝，故病发惊骇，其味酸，其类草木，其畜鸡，其谷麦，其应四时，上为岁星，是以知病之在筋也。其音角，其数八，其臭臊，其液泣。
东方生风，风生木，木生酸，酸生肝。肝主筋，筋生心，肝主目。其在天为玄，在人为道，在地为化，化生五味。道生知，玄生神，在天为风，在地为木，在体为筋，在脏为肝。在色为苍，在声为呼，在变动为握，在志为怒，怒伤肝，悲胜怒，风伤筋，燥胜风，酸伤筋，卒胜酸。
<strong>足厥阴肝经穴歌</strong>
一十三穴足厥阴，大敦行间太冲侵，中封蠡沟中都近，膝关曲泉阴包临，五里阴廉羊矢穴，章门常对期门深（二十六穴）。
此一经起于大敦，终于期门。取大敦、行间、太冲、中封、曲泉，与井荥俞经合也。
脉起大指聚毛之际，上循足跗上廉，去内踝一寸，上踝八寸，交出太阴之后，上腘内廉，循股，入阴中，环阴器，抵小腹，侠胃，属肝，络胆，上贯膈，布胁肋，循喉咙之后，上入颃颡，连目系，上出额，与督脉会于巅；其支者，从目系下颊里，环唇内；其支者，复从肝，别贯膈，上注肺。多血少气，丑时气血注此。乙木之脏，脉在左关。是肝实则脉实，两胁痛而目眦肿痛；虚则脉虚，七叶薄而汪汪昏泪。资心火以补肝虚，抑阳光而泻本实。故味辛补而酸泻，气凉泻而温补。姜橘细辛补之宜，芎芍大黄泻之可。目胜离娄，君神曲而佐磁石；手开瞽盲，捣羊肝以丸连未。气疼两胁，君枳实芍药参芎；痰攻双臂，施木草橘半附苓。右胁胀痛，桂心枳壳草姜黄；左胁刺痛，粉草川芎和枳实。悲怒伤肝双胁痛，芎辛枳梗，防风干葛草姜煎；风寒撼水囊茎痛，茴香乌药，青橘良姜调酒饮。疝本肝经，何药可疗？附子山栀力最高，全蝎玄胡功不小。上燥下寒，梅膏捣丸归鹿；头痛气厥，乌药末细川芎。寒湿脚痹踏椒囊，风热膝痛煎柏朮。欲上行引经柴胡川芎；下行须要去穰青皮。温则木香肉桂，凉则菊花车前。补用阿胶酸枣仁，泻用柴前犀牛角。勿胶柱而鼓瑟，当加减以随宜。
《导引本经》： 肝以眼为穴，人眠则血归肝，眼受之而能视也。夫眠乃无名惑复之火，不可纵之使眠，亦不可不眠。若胆虚寒不眠，则精神困倦，志虑不安；肝实热眠过多，则慧镜生尘，善根埋灭，皆非调肝胆，伏睡魔之道也。举其要而言，勿嗔怒，勿昼寝，睡其形而不睡其神是也。盖睡之精，乃身之灵，人能少睡，则主翁惺惺，智识明净，不惟神气清爽，梦寐亦安也，若贪眠则心中血潮，元神离舍，不惟云掩性天，神亦随境昏迷。三丰有云：「捉取梦中之梦，搜求玄上之玄，自从识得娘生面，笑指蓬莱在目前。」此之谓也。《内经》曰：「春三月，此谓发陈，天地俱生，万物以荣，夜卧早起，广步于庭，披发缓形，以使志生，此春气之应，养生之道也。逆之则伤肝，此又不可不知。」 
<strong>足厥阴肝经考正穴法</strong>
大敦：
足大趾端，去爪甲如韭叶，及三毛中。足厥阴肝脉所出为井木。《铜人》针三分，留十呼，灸三壮。
主五淋，卒疝七疝，小便数遗不禁，阴头中痛，汗出，阴上入小腹，阴偏大，腹脐中痛，悒悒不乐，病左取右，病右取左。腹胀肿病，小腹痛，中热喜寐，尸厥状如死人，妇人血崩不止，阴挺出，阴中痛。
行间：
足大趾缝间，动脉应手陷中。足厥阴肝脉所溜为荥火。肝实则泻之。《素注》针三分。《铜人》灸三壮，针六分，留十呼。
主呕逆，洞泄，遗溺癃闭，消渴嗜饮，善怒，四肢满，转筋，胸胁痛，小腹肿，咳逆呕血，茎中痛，腰疼不可俯仰，腹中胀，小肠气，肝心痛，色苍苍如死状，终日不得息，口喎，癫疾，短气，四肢逆冷，嗌干烦渴，瞑不欲视，目中泪出，太息，便溺难，七疝寒疝，中风，肝积肥气，发痎疟，妇人小腹肿，面尘脱色，经血过多不止，崩中，小儿急惊风。
太冲：
足大趾本节后二寸。或云一寸半内间动脉应手陷中。足厥阴肝脉所注为俞土。《素问》女子二七，太冲脉盛，月事以时下，故能有子。又诊病人太冲脉有无可以决死生。《铜人》针三分，留十呼，灸三壮。
主心痛脉弦，马黄，瘟疫，肩肿吻伤，虚劳浮肿，腰引小腹痛，两丸骞缩，溏泄，遗溺，阴痛，面目苍色，胸胁支满，足寒、肝心痛，苍然如死状，终日不得息，大便难，便血，小便淋，小肠疝气痛，颓疝，小便不利，呕血呕逆，发寒，嗌干善渴，肘肿，内踝前痛，淫泺，胻酸，腋下马刀疡瘘，唇肿，女子
漏下不止，小儿卒疝。
中封（一名悬泉）：
足内踝骨前一寸，筋里宛宛中。《素注》一寸半，仰足取陷中，伸足乃得之。足厥阴肝脉所行为经金。《铜人》针四分，留七呼，灸三壮。
主痎疟，色苍苍，发振寒，小腹肿痛，食怏怏绕脐痛，五淋不得小便，足厥冷，身黄有微热，不嗜食，身体不仁，寒疝，腰中痛，或身微热，痿厥失精，筋挛，阴缩入腹相引痛。
蠡沟（一名交仪）：
内踝上五寸。足厥阴络，别走少阳。《铜人》针二分，留三呼，灸三壮。《下经》灸七壮。
主疝痛，小腹胀满，暴痛如癃闭，数噫，恐悸，少气不足，悒悒不乐，咽中闷如有息肉，背拘急不可俯仰，小便不利，脐下积气如石，足胫寒酸，屈伸难，女子赤白带下，月水不调，气逆则睪丸卒痛，实则挺长，泻之；虚则暴痒，补之。
中都（一名中郄）：
内踝上七寸，胻骨中，与少阴相直。《铜人》针三分，灸五壮。
主肠澼，颓疝，小腹痛不能行立，胫寒，妇人崩中，产后恶露不绝。
膝关：
犊鼻下二寸旁陷中。《铜人》针四分，灸五壮。
主风痹，膝内廉痛引膑，不可屈伸，咽喉中痛。
曲泉：
膝股上内侧，辅骨下，大筋上，小筋下陷中，屈膝横纹头取之。足厥阴肝脉所入为合水。肝虚则补之。《铜人》针六分，留十呼，灸三壮。
主颓疝，阴股痛，小便难，腹胁支满，癃闭，少气，泄利，四肢不举，实则身目眩痛，汗不出，目佴佴，膝关痛，筋挛不可屈伸，发狂，衄血下血，喘呼，小腹痛引咽喉，房劳失精，身体极痛，泄水下痢脓血，阴肿，阴茎痛，胻肿，膝胫冷疼，女子血瘕，按之如汤浸股内，小腹肿，阴挺出，阴痒。
阴包：
膝上四寸，股内廉两筋间，蜷足取之。看膝内侧，必有槽中。《铜人》针六分，灸三壮。《下经》针七分。
主腰尻引小腹痛，小便难，遗溺，妇人月水不调。
五里：
气冲下三寸，阴股中动脉应手。《铜人》针六分，灸五壮。
主腹中满，热闭不得溺，风劳嗜卧。
阴廉：
羊矢下，去气冲二寸动脉中。《铜人》针八分，留七呼，灸三壮。
主妇人绝产，若未经生产者，灸三壮，即有子。
章门（一名长平，一名胁髎）：
大横外，直季胁肋端，当脐上二寸，两旁六寸，侧卧，屈上足，伸下足，举臂取之。又云： 肘尖尽处是穴。 脾之募。足少阳厥阴之会。《难经》曰： 脏会章门。 疏曰： 脏病治此。 《铜人》针六分，灸百壮。《明堂》日七壮，止五百壮。《素注》针八分，留六呼，灸三壮。
主肠鸣盈盈然，食不化，胁痛不得卧，烦热口干，不嗜食，胸胁痛支满，喘息，心痛而呕，吐逆，饮食却出，腰痛不得转侧，腰脊冷疼，溺多白浊，伤饱身黄瘦，贲豚积聚，腹肿如鼓，脊强，四肢懈惰，善恐，少气厥逆，肩臂不举。
东垣曰： 气在于肠胃者，取之太阴、阳明。不下，取三里、章门、中脘。 
魏士珪妻徐病疝，自脐下上至于心皆胀满，呕吐烦闷，不进饮食。滑伯仁曰： 此寒在下廉，为灸章门、气海。 
期门：
直乳二肋端，不容旁一寸五分。又曰： 乳旁一寸半，直下又一寸半。 肝之募。足厥阴、太阴、阴维之会。《铜人》针四分，灸五壮。
主胸中烦热，贲豚上下，目青而呕，霍乱泄利，腹坚硬，大喘不得安卧，胁下积气，伤寒心切痛，喜呕酸，食饮不下，食后吐水，胸胁痛支满，男子妇人血结胸满，面赤火燥，口干消渴，胸中痛不可忍。伤寒过经不解，热入血室，男子则由阳明而伤，下血谵语，妇人月水适来，邪乘虚而入，及产后余疾。
一妇人患热入血室，许学士云： 小柴胡已迟，当刺期门。 针之，如言而愈。
太阳与少阳并病，头项强痛，或眩冒，时如结胸，心下痞硬者，留刺大椎第二行肺俞、肝俞、慎不可发汗，发汗则谵语，五六日谵语不止，当刺期门。
