手太阴之别络，名曰列缺。起于腕上分间，并太阴之经，直入掌中，散入鱼际。其病实则手锐掌热，泻之；虚则欠呿，小便遗数，补之。去腕寸半，别走阳明也。
手少阴之别络，名曰通里。去腕一寸，别走太阳，循经入于心中，系舌本，属目系，实则支膈，泻之；虚则不能言，补之。
手厥阴之络，名曰内关。去掌二寸两筋间，别走少阳，循经上系于心包络心系。实则心痛，泻之；虚则头强，补之。
手太阳之别络，名曰支正。上腕五寸，别走少阴，其别者，上走肘，络肩髃。实则节弛肘废，泻之；虚则生疣，小者如指痂疥，补之。
手阳明之别络，名曰偏历。去腕三寸，别走太阴；其别者，上循臂，乘肩髃，上曲颊偏齿；其别者，入耳，合于宗脉。实则龋聋，泻之；虚则齿寒痹膈，补之。
手少阳之别络，名曰外关。去腕二寸，外绕臂，注胸中，别走手厥阴。实则肘挛，泻之；虚则不收，补之。
足太阳之别络，名曰飞扬。去踝七寸，别走少阴。实则鼽窒，头背痛，泻之；虚则鼽衄，补之。
足少阳之别络，名曰光明，去踝五寸，别走厥阴，下络足跗。实则厥，泻之；虚则痿躄，坐不能起，补之。
足阳明之别络，名曰丰隆。去踝八寸，别走太阴。其别者，循胫骨外廉，上络头项，合诸经之气，下络喉嗌。其病气逆则喉痹，卒喑，实则狂癫，泻之；虚则足不收，胫枯，补之。
足太阴之别络，名曰公孙。去本节之后一寸，别走阳明。其别者，入络肠胃，厥气上逆则霍乱。实则肠中切痛，泻之；虚则鼓胀，补之。
足少阴之别络，名曰大钟。当踝后绕跟，别走太阳；其别者，并经上走于心包下，外贯腰脊。其病气逆烦闷，实则闭癃，泻之；虚则腰痛，补之。
足厥阴之别络，名曰蠡沟。去内踝五寸，别走少阳；其别者，经胫上睪，结于茎。其病气逆则睪肿，卒疝，实则挺长，泻之；虚则暴痒，补之。
任脉之别络，名曰尾翳，下鸠尾，散于腹。实则腹皮痛，泻之；虚则痒搔，补之。
督脉之别络，名曰长强，侠膂上项，散头上，下当肩胛左右，别走太阳，入贯膂。实则脊强，泻之；虚则头重高摇，补之。
脾之大络，名曰大包。出渊液下三寸，布胸胁，实则身尽痛，泻之；虚则百节尽皆纵，补之。
凡此十五络者，实则必见，虚则必下，视之不见，求之上下。人经不同，络脉异所别也。
