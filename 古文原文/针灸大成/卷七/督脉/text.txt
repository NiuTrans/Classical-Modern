<strong>督脉经穴歌</strong>
督脉中行二十七，长强腰俞阳关密，命门悬枢接脊中，筋缩至阳灵台逸，神道身柱陶道长，大椎平肩二十一，哑门风府脑户深，强间后顶百会率，前顶顖会上星圆，神庭素髎水沟窟，兑端开口唇中央，龈交唇内任督毕（二十七穴）。
此经不取井荥俞合也。
脉起下极之腧，并于脊里，上至风府，入脑上巅，循额至鼻柱，属阳脉之海。以人之脉络，周流于诸阳之分，譬犹水也，而督脉则为之都纲，故名曰海焉。用药难拘定法，针灸贵察病源。
要知任督二脉一功，先将四门外闭，两目内观。默想黍米之珠，权作黄庭之主。却乃徐徐咽气一口，缓缓纳入丹田。冲起命门，引督脉过尾闾，而上升泥丸；追动性元，引任脉降重楼，而下返气海。二脉上下，旋转如圆；前降后升，络绎不绝。心如止水，身似空壶，即将谷道轻提，鼻息渐闭。倘或气急，徐徐咽之；若仍神昏，勤加注想。意倦放参。久而行之，关窍自开，脉络流通，百病不作。广成子曰： 丹灶河车休矻矻。 此之谓也。督任原是通真路，丹经设作许多言，余今指出玄机理，但愿人人寿万年！
<strong>督脉经考正穴法</strong>
长强（一名气之阴邪，一名橛骨）：
脊骶骨端计三分，伏地取之。足少阴、少阳之会。督脉络，别走任脉。《铜人》针三分，转针以大痛为度。灸不及针，日灸三十壮，止二百壮，此痔根本。《甲乙》针二分，留七呼。《明堂》灸五壮。
主肠风下血，久痔瘘，腰脊痛、狂病，大小便难，头重，洞泄，五淋，疳蚀下部，小儿囟陷，惊痫瘛瘲，呕血，惊恐失精，瞻视不正。慎冷食，房劳。
腰俞（一名背解，一名髓孔，一名腰柱，一名腰户）：
二十一椎下宛宛中，以挺身伏地舒身，两手相重支额，纵四体后，乃取其穴。《铜人》针八分，留三呼，泻五吸。灸七壮，至七七壮。慎房劳、举重强力。《明堂》灸三壮。
主腰髋腰脊痛，不得俯仰，温疟汗不出，足痹不仁，伤寒四肢热不已，妇人月水闭，溺赤。
阳关：
十六椎下，坐而取之。《铜人》针五分，灸三壮。
主膝外不可屈伸，风痹不仁，筋挛不行。
命门（一名属累）：
十四椎下，伏而取之。《铜人》针五分，灸三壮。
主头痛如破，身热如火，汗不出，寒热痎疟，腰脊相引痛，骨蒸五脏热，小儿发痫，张口摇头，身反折角弓。
悬枢：
十三椎下，伏而取之。《铜人》针三分，灸三壮。
主腰脊强不得屈伸，积气上下行，水谷不化，下利，腹中留积。
脊中（一名神宗，一名脊俞）：
十一椎下，俯而取之。《铜人》针五分，得气即泻。禁灸，灸之令人腰伛偻。
主风痫癫邪，黄疸，腹满，不嗜食，五痔便血，温病，积聚，下利，小儿脱肛。
筋缩：
九椎下，俯而取之。《铜人》针五分，灸三壮。《明下》灸七壮。
主癫疾狂走，脊急强，目转反戴，上视，目瞪，痫病多言，心痛。
至阳：
七椎下，俯而取之。《铜人》针五分，灸三壮。《明下》灸七壮。
主腰脊痛，胃中寒气，不能食，胸胁支满，身羸瘦，背中气上下行，腹中鸣，寒热解筩，淫泺胫酸，四肢重痛，少气难言，卒疰忤，攻心胸。
灵台：
六椎下，俯而取之。《铜人》缺治病。见《素问》。今俗灸之，以治气喘不能卧，火到便愈。禁针。
神道：
五椎下，俯而取之。《铜人》灸七七壮，止百壮，禁针。《明下》灸三壮，针五分。《千金》灸五壮。
主伤寒发热，头痛，进退往来，痎疟，恍惚，悲愁健忘，惊悸。失欠、牙车蹉，张口不合。小儿风瘑，瘛瘲，可灸七壮。
身柱：
三椎下，俯而取之。《铜人》针五分，灸七七壮，止百壮，《明堂》灸五壮。《下经》灸三壮。
主腰脊痛，癫病狂走，瘛瘲，怒欲杀人。身热，妄言见鬼，小儿惊痫。
《难经》云： 治洪长伏三脉。风痫发狂，恶人与火，灸三椎，九椎。 
陶道：
一椎下，俯而取之。足太阳、督脉之会。《铜人》灸五壮，针五分。
主痎疟寒热，洒淅脊强，烦满，汗不出，头重，目瞑，瘛瘲，恍惚不乐。
大椎：
一椎上，陷者宛宛中。手足三阳、督脉之会。《铜人》针五分，留三呼，泻五吸，灸以年为壮。
主肺胀胁满，呕吐上气，五劳七伤，乏力，温疟痎疟，气注背膊拘急，颈项强不得回顾，风劳食气、骨热，前板齿燥。
仲景曰： 太阳与少阳并病，颈项强痛或眩冒，时如结胸，心下痞硬者，当刺大椎第一间。 
哑门（一名舌厌，一名舌横，一名喑门）：
项后入发际五分，项中央宛宛中，仰头取之。督脉，阳维之会。入系舌本。《素注》针四分；《铜人》针二分，可绕针八分，留三呼，泻五吸，泻尽更留针取之。禁灸，灸之令人哑。
主舌急不语，重舌，诸阳热气盛，衄血不止，寒热风哑，脊强反折，瘛瘲癫疾，头重风汗不出。
风府（一名舌本）：
项后入发际一寸，大筋内宛宛中，疾言其肉立起，言休立下。足太阳、督脉、阳维之会。《铜人》针三分，禁灸，灸之使人失音。《明堂》针四分，留三呼。《素注》针四分。
主中风，舌缓不语，振寒汗出，身重恶寒，头痛，项急不得回顾，偏风半身不遂，鼻衄，咽喉肿痛，伤寒狂走欲自杀，目妄视。头中百病，马黄黄疸。
疟论曰： 邪客于风府，循膂而下。卫气一日夜大会于风府，明日日下一节，故其作晏。每至于风府，则腠理开；腠理开，则邪气入；邪气入，则病作，以此日作稍益晏也。其出于风府，日下一节，二十五日下至骨，二十六日入于脊内，故日作益晏也。 
昔魏武帝患伤风项急，华佗治此穴得效。
脑户（一名合颅）：
枕骨上，强间后一寸半。足太阳、督脉之会。《铜人》禁灸，灸之令人哑。《明堂》针三分。《素注》针四分。《素问》刺脑户，入脑立死。
主面赤目黄，面痛，头重肿痛，瘿瘤。此穴针灸俱不宜。
强间（一名大羽）：
后顶后一寸半。《铜人》针二分，灸七壮。《明堂》灸五壮。
主头痛目眩。脑旋烦心，呕吐涎沫。项强左右不得回顾，狂走不卧。
后顶（一名交冲）：
百会后一寸半，枕骨上。《铜人》灸五壮，针二分，《明堂》针四分。《素注》针三分。
主头项强急，恶风寒，风眩，目佴佴，额颅上痛，历节汗出，狂走癫疾不卧，痫发瘛瘲，头偏痛。
百会（一名三阳，一名五会，一名巅上，一名天满）：
前顶后一寸五分，顶中央旋毛中，可容豆，直两耳尖。性理北溪陈氏曰： 略退些子，犹天之极星居北。 手足三阳，督脉之会。《素注》针二分。《铜人》灸七壮，止七七壮。凡灸头顶，不得过七壮，缘头顶皮薄，灸不宜多。针二分，得气即泻。又《素注》针四分。
主头风中风，言语謇涩，口噤不开，偏风半身不遂，心烦闷，惊悸健忘，忘前失后，心神恍惚，无心力，痎疟，脱肛，风痫，青风，心风，角弓反张，羊鸣多哭，语言不择，发时即死，吐沫，汗出而呕，饮酒面赤，脑重鼻塞，头痛目眩，食无味，百病皆治。
虢太子尸厥，扁鹊取三阳五会，有间太子苏。唐高宗头痛，秦鸣鹤曰： 宜刺百会出血。 武后曰： 岂有至尊头上出血之理。已而刺之，微出血，立愈。 
前顶：
顖会后一寸半，骨间陷中。《铜人》针一分，灸三壮，止七七壮。《素注》针四分。
主头风目眩，面赤肿，水肿，小儿惊痫，瘛瘲，发即无时，鼻多清涕，顶肿痛。
顖会：
上星后一寸陷中。《铜人》灸二七壮，至七七壮。初灸不痛，病去即痛，痛止灸。若是鼻塞，灸至四日渐退，七日顿愈。针二分，留三呼，得气即泻。八岁以下不可针，缘囟门未合，刺之恐伤其骨，令人夭。《素注》针四分。
主脑虚冷，或饮酒过多，脑疼如破，衄血，面赤暴肿，头皮肿。生白屑风，头眩，颜青目眩，鼻塞不闻香臭，惊悸目戴上不识人。
上星（一名神堂）：
神庭后，入发际一寸陷中，容豆。《素注》针三分，留六呼，灸五壮。《铜人》灸七壮。以细三棱针，宣泄诸阳热气，无令上冲头目。
主面赤肿，头风，头皮肿，面虚，鼻中息肉，鼻塞头痛，痎疟振寒，热病汗不出。目眩，目睛痛，不能远视。口鼻出血不止。不宜多灸。恐拔气上，令人目不明。
神庭：
直鼻上入发际五分。足太阳、督脉之会。《素注》灸三壮。《铜人》灸二七壮，止七七壮。禁针，针则发狂，目失睛。
主登高而歌，弃衣而走。角弓反张，吐舌，癫疾风痫，目上视不识人，头风目眩，鼻出清涕不止，目泪出。惊悸不得安寝，呕吐烦满。寒热头痛，喘渴。
歧伯曰： 凡欲疗风，勿令灸多。缘风性轻，多即伤，惟宜灸七壮，至三七壮止。 张子和曰： 目肿、目翳，针神庭，上星，顖会，前顶，翳者可使立退，肿者可使立消。 
素髎（一名面正）：
鼻柱上端准头。此穴诸方阙治。《外台》不宜灸，针一分。《素注》针三分。
主鼻中息肉不消，多涕，生疮鼻窒，喘息不利，鼻喎噼，鼽衄。
水沟（一名人中）：
鼻柱下，沟中央，近鼻孔陷中。督脉、手足阳明之会。《素注》针三分，留六呼，灸三壮。《铜人》针四分，留五呼，得气即泻，灸不及针，日灸三壮。《明堂》日灸三壮，至二百壮。《下经》灸五壮。
主消渴，饮水无度，水气遍身肿。失笑无时，癫痫语不识尊卑，乍哭乍喜，中风口噤，牙关不开。面肿唇动，状如虫行。卒中恶，鬼击，喘喝，目不可视，黄疸马黄，瘟疫，通身黄，口喎噼。灸不及针，艾炷小雀粪大。水面肿，针此一穴，出水尽即愈。
兑端：
唇上端。《铜人》针二分，灸三壮。
主癫疾吐沫，小便黄，舌干消渴，衄血不止，唇吻强，齿龈痛，鼻塞，痰涎，口噤鼓颔。炷如大麦。
龈交：
唇内齿上龈缝中。任、督、足阳明之会。《铜人》针三分，灸三壮。
主鼻中息肉，蚀疮，鼻塞不利，额頞中痛，颈项强，目泪眵汁，牙疳肿痛，内眦赤痒痛，生白翳，面赤心烦，马黄，黄疸，寒暑瘟疫，小儿面疮癣，久不除，点烙亦佳。
