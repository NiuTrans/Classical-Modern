督脉者，起于少腹以下骨中央，女子入系廷孔，其孔溺孔之端也，其络循阴器，合篡间，绕篡后，别绕臀，至少阴，与巨阳中络者合少阴，上股内后廉，贯脊属肾；与太阳起于目内眦，上额，交巅上，入络脑，还出别下项，循肩膊内，侠脊抵腰中，入循膂络肾，其男子循茎下至篡，与女子等；其少腹直上者，贯脐中央，上贯心，入喉，上颐环唇，上系两目之下中央。
督脉起于下极之腧，并于脊里，上至风府，入脑上巅，循额至鼻柱，属阳脉之海。其为病也，脊强而厥，凡二十七穴。穴见前。
任脉与冲脉，皆起于胞中，循脊里，为经络之海。其浮而外者，循腹上行，会于咽喉，别而络唇口。血气盛，则肌肉热。血独盛，则渗灌皮肤生毫毛。妇人有余于气，不足于血，以其月事数下，任冲并伤故也。任冲之交脉，不营于唇口，故髭须不生。
任脉起于中极之下，以上毛际，循腹里，上关元，至喉咽，属阴脉之海。其为病也，苦内结，男子为七疝，女子为瘕聚。凡二十四穴。穴见前。
冲脉者，与任脉皆起于胞中，上循脊里，为经络之海。其浮于外者，循腹上行，会于咽喉，别而络唇口；故曰：『冲脉者，起于气冲，并足少阴之经，侠脐上行，至胸中而散；其为病也，令人逆气而里急。』《难经》则曰：『并足阳明之经。』以穴考之，足阳明侠脐左右各二寸而上行。足少阴侠脐左右各一寸而上行。《针经》所载。冲任与督脉，同起于会阴，其在腹也，行乎幽门、通谷、阴都、石关、商曲、肓俞、中柱、四满、气穴、大赫、横骨，凡二十二穴，皆足少阴之分也。然则冲脉，并足少阴之经明矣。
幽门（巨阙旁）通谷（上脘旁）阴都（通谷下）石关（阴注下）商曲（石关下）肓俞（商曲下）中注（肓俞下）四满（中注下）气穴（四满下）大赫（气穴下）横骨（大赫下）
带脉者，起于季胁，回身一周。其为病也，腹满，腰溶溶如坐水中。其脉气所发，正名带脉，以其回身一周如带也。又与足少阳会于带脉、五枢、维道，此带脉所发。凡六穴。
带脉（季胁下一寸八分）五枢（带脉下三寸）维道（章门下五寸三分）
阳蹻脉者，起于跟中，循外踝上行，入风池。其为病也，令人阴缓而阳急。两足蹻脉，本太阳之别，合于太阳，其气上行，气并相还，则为濡目，气不营则目不合；男子数其阳，女子数其阴。当数者为经，不当数者为络也。蹻脉长八尺。所发之穴，生于申脉，本于仆参，郄于附阳，与足少阳会于居髎，又与手阳明会于肩髃及巨骨，又与手太阳、阳维会于臑俞，又与手足阳明会与地仓及巨髎，又与任脉、足阳明会于承泣。凡二十穴。
申脉（外踝下）仆参（跟骨下）附阳（外跟上）居髎（章门下）肩髃（肩端）巨骨（肩端）臑俞（肩后甲骨上廉）地仓（口吻旁）巨髎（鼻两旁）承泣（目下七分）
阴蹻脉者，亦起于跟中，循内踝上行，至咽喉，交贯冲脉。其为病也，令人阳缓而阴急。故曰：『蹻脉者，少阴之别，起于然谷之后，上内踝之上，直上阴，循阴股入阴，上循胸里，入缺盆，上出人迎之前，入鼻，属目内眦，合于太阳。女子以之为经，男子以之为络。』两足蹻脉，长八尺，而阴蹻之郄在交信，阴蹻病者取此，凡四穴。
照海（足内踝下）交信（内踝上）
阳维脉者，维于阳，其脉起于诸阳之会，与阴维皆维络于身。若阳不能维于阳，则溶溶不能自收持。其脉气所发，别于金门，郄于阳交，与手太阳及阳蹻脉会于臑俞，又与手少阳会于臑会，又与手足少阳会于天髎，又与手足少阳、足阳明会于肩井。其在头也，与足少阳会于阳白，上于本神及临泣、目窗、上至正营、承灵，循于脑空，下至风池、日月；其与督脉会，则在风府及哑门。其为病也，苦寒热。凡三十二穴。
金门（足外踝下）阳交（外踝上）臑俞（肩后胛上）臑会（肩前廉）天髎（缺盆上）肩井（肩头上）阳白（眉上）本神（曲差旁）临泣（目上）目窗（临泣后）正营（目窗后）承灵（正营后）脑空（承灵后）风池（脑空下）日月（期门下）风府哑门
阴维脉者，维于阴，其脉起于诸阴之交，若阴不能维于阴，则怅然失志。其脉气所发，阴维之郄，名曰筑宾，与足太阴会于腹哀、大横，又与足太阴、厥阴会于府舍、期门，与任脉会于天突、廉泉，其为病也，苦心痛。凡一十二穴。
筑宾（内踝上）腹哀（日月下）大横（腹哀下）府舍（腹结下）期门（乳下）天突（结喉下）廉泉（结喉上）
