<strong>手少阳经穴主治</strong>
《内经》曰：『三焦者，决渎之官，水道出焉。』又云：『上焦如雾，中焦如沤，下焦如渎。』人心湛寂，欲想不兴，则精气散在三焦，荣华百脉。及其想念一起，欲火炽然，翕撮三焦，精气流溢，并与命门输泻而出，故号此府为三焦。
<strong>手少阳三焦经穴歌</strong>
二十三穴手少阳，关冲液门中渚旁，阳池外关支沟正，会宗三阳四渎长，天井清冷渊消泺，臑会肩髎天髎堂，天牖翳风瘈脉青，颅息角孙丝竹张，和髎耳门听有常（左右四十六穴）。
此一经起于关冲，终于耳门，取关冲、液门、中渚、阳池、支沟、天井、与井荥俞原经合也。
脉起手小指次指之端，上出次指之间，循手表腕，出臂外两骨之间，上贯肘，循臑外，上肩，交出足少阳之后，入缺盆，布膻中，散络心包，下膈，遍属三焦；其支者，从膻中上出缺盆，上项，侠耳后直上，出耳上角，以屈下颊至雜；其支者，从耳后入耳中，至目锐眦。多气少血，亥时气血注此。
受手厥阴之交，中清之府，引道阴阳，开通闭塞，用药动似盘珠，毋使刻舟求剑，聊著述于前篇，俟同志之再辨。
<strong>手少阳三焦经考正穴法</strong>
关冲：
手小指次指外侧，去爪甲角如韭叶。手少阳三焦脉所出为井金。《铜人》针一分，留三呼，灸一壮。《素注》灸三壮。
主喉痹喉闭，舌卷口干，头痛，霍乱，胸中气噎，不嗜食，臂肘痛不可举，目生翳膜，视物不明。
液门：
手小次指歧骨间陷中，握拳取之。手少阳三焦脉所溜为荥水。《素注铜人》针二分，留二呼，灸三壮。
主惊悸妄言，咽外肿，寒厥，手臂痛不能自上下，痎疟寒热，目赤涩，头痛，暴得耳聋，齿龈痛。
中渚：
手小指次指本节后陷中。在液门下一寸，手少阳三焦脉所注为俞木。三焦虚补之。《素注》针二分，留三呼。《铜人》灸三壮，针三分。《明堂》灸二壮。
主热病汗不出，目眩头痛，耳聋，目生翳膜，久疟，咽肿，肘臂痛，手五指不得屈伸。
阳池（一名别阳）：
手表腕上陷中，从指本节直摸下至腕中心。手少阳三焦脉所过为原。三焦虚、实皆拔之。《素注》针二分，留六呼，灸三壮。《铜人》禁灸。《指微赋》云：『针透抵大陵穴，不可破皮，不可摇手，恐伤针转曲。』
主消渴，口干烦闷，寒热疟，或因折伤手腕，捉物不得，肩臂痛不得举。
外关：
腕后二寸两骨间，与内关相对。手少阳络，别走手心主。《铜人》针三分，留七呼，灸二壮。《明堂》灸三壮。
主耳聋，浑浑焞焞无闻，五指尽痛，不能握物。实则肘挛，泻之；虚则不收，补之。又治手臂不得屈伸。
支沟（一名飞虎）：
腕后臂外三寸，两骨间陷中。手少阳脉所行为经火。《铜人》针二分，灸二七壮。《明堂》灸五壮。《素注》针二分，留七呼，灸三壮。
主热病汗不出，肩臂酸重，胁腋痛，四肢不举，霍乱呕吐，口噤不开，暴喑不能言，心闷不已，卒心痛，鬼击，伤寒结胸，瘑疮疥癣，妇人妊脉不通，产后血晕，不省人事。
会宗：
腕后三寸，空中一寸。《铜人》灸七壮。《明堂》灸五壮，禁针。
主五痫，肌肤痛，耳聋。
三阳络（一名过门）：
臂上大交脉，支沟上一寸。《铜人》灸七壮。《明堂》灸五壮，禁针。
主暴喑哑，耳聋，嗜卧，四肢不欲动摇。
四渎：
在肘前五寸，外廉陷中。《铜人》灸三壮，针六分，留七呼。
主暴气耳聋，下齿龋痛。
天井：
肘外大骨后，肘上一寸，辅骨上两筋叉骨罅中，屈肘拱胸取之。甄权云：『曲肘后一寸，叉手按膝头取之。』手少阳三焦脉所入为合土。三焦实泻之。《素注》针一寸，留七呼。《铜人》灸三壮，《明堂》灸五壮，针二分。
主心胸痛，咳嗽上气，短气不得语，唾脓，不嗜食，寒热凄凄不得卧，惊悸，瘛瘲，癫疾，五痫，风痹，耳聋嗌肿，喉痹汗出，目锐眦痛，颊肿痛，耳后臑臂肘痛，捉物不得，嗜卧，扑伤腰髋疼，振寒颈项痛，大风默默不知所痛，悲伤不乐，脚气上攻。
清冷渊：
肘上二寸，伸肘举臂取之。《铜人》针二分，灸三壮。
主肩痹痛，臂臑不能举，不能带衣。
消泺：
肩下臂外间，腋斜肘分下。《铜人》针一分，灸三壮。《明堂》针六分。《素注》针五分。
主风痹，颈项急，肿痛寒热，头痛，癫疾。
臑会（一名交）：
肩前廉，去肩头三寸宛宛中。手少阳、阳维之会。《素注》针五分，灸五壮。《铜人》针七分，留十呼，得气即泻，灸七壮。
主臂痛酸无力，痛不能举，寒热，肩肿引胛中痛，项瘿气瘤。
肩髎：
肩端腨上陷中，斜举臂取之。《铜人》针七分，灸三壮。《明堂》灸五壮。
主臂痛，肩重不能举。
天髎：
肩缺盆中，上毖骨际陷中央，须缺盆陷处，上有空，起肉上是穴。手足少阳、阳维之会。《铜人》针八分，灸三壮。当缺盆陷上突起肉上针之，若误针陷处，伤人五脏气，令人卒死。
主胸中烦闷，肩臂酸疼，缺盆中痛，汗不出，胸中烦满，颈项急，寒热。
天牖：
颈大筋外缺盆上，天容后，天柱前，完骨下，发际上。《铜人》针一寸，留七呼，不宜补，不宜灸。灸即令人面肿眼合。先取譩嘻，后取天容、天池，即瘥；若不针譩嘻，即难疗。《明堂》针五分，得气即泻，泻尽更留三呼，泻三吸，不宜补。《素注》、《下经》灸三壮。《资生》云：『宜灸一壮、三壮。』
主暴聋气，目不明，耳不聪，夜梦颠倒，面青黄无颜色，头风面肿，项强不得回顾，目中痛。
翳风：
耳后尖角陷中，按之引耳中痛。《针经》先以铜钱二十文，令患人咬之，寻取穴中。手足少阳之会。《素注》针三分。《铜人》针七分，灸七壮。《明堂》灸三壮。针灸俱令人咬钱，令口开。
主耳鸣、耳聋，口眼喎斜，脱颔颊肿，口噤不开，不能言，口吃，牙车急，小儿喜欠。
瘈脉（一名资脉）：
耳本后鸡足青络脉。《铜人》刺出血如豆汁，不宜多出。针一分，灸三壮。
主头风耳鸣，小儿惊痫瘛瘲，呕吐，泄利无时，惊恐，眵瞢目睛不明。
颅息：
耳后间青络脉中。《铜人》灸七壮，禁针。《明堂》灸三壮，针一分，不得多出血，多出血杀人。
主耳鸣痛，喘息，小儿呕吐涎沫，瘛瘲发痫，胸胁相引，身热头痛，不得卧，耳肿及脓汁。
角孙：
耳廓中间，开口有空。手太阳、手足少阳之会。《铜人》灸三壮。《明堂》针八分。
主目生翳肤，齿龈肿，唇吻强，齿牙不能嚼物，龋齿，头项强。
丝竹空（一名目髎）：
眉后陷中，手足少阳脉气所发。《素注》针三分，留六呼。《铜人》禁灸，灸之不幸，使人目小及盲。针三分，留三呼，宜泻不易补。
主目眩头痛，视物佴佴不明，恶风寒，风痫，目戴上不识人，眼睫毛倒，发狂吐涎沫，发即无时，偏正头痛。
和髎：
耳前锐发下横动脉中是穴。手足少阳，手太阳三脉之会。《铜人》针七分，灸三壮。
主头重痛，牙车引急，颈颔肿，耳中嘈嘈，鼻涕，面风寒，鼻准上肿，痈痛，招摇视瞻，瘛瘲，口噼。
耳门：
耳前起肉，当耳缺者陷中。《铜人》针三分，留三呼，灸三壮。《下经》禁灸，病宜灸者，不过三壮。
主耳鸣如蝉声，聤耳脓汁出，耳生疮，重听无所闻，齿龋，唇吻强。
