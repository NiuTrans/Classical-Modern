中府（肺募）巨阙（心募）期门（肝募）章门（脾募）京门（肾募）
按《难经》云： 阳病行阴，故令募在阴（腹曰阴，募皆在腹）。 
东垣曰： 凡治腹之募，皆为原气不足，从阴引阳，勿误也。 又曰： 六淫客邪，及上热下寒，筋骨皮肉血脉之病，错取于胃之合及诸腹之募者，必危。 
五脏俞穴：（俞，犹委输之输，言经气由此而输于彼也。）
肺俞（三椎下各开寸半。）心俞（五椎下各开寸半。）肝俞（九椎下各开寸半。）脾俞（十一椎下各开一寸半。）肾俞（十四椎下各开寸半。）
按《难经》云： 阴病行阳，故令俞在阳（背曰阳，俞皆在背）。 
东垣曰： 天外风寒之邪，乘中而入。在人之背上，腑俞脏俞，是人之受天外风邪。亦有二说。中于阳则流于经，此病始于外寒，终归外热，收治风寒之邪，治其各脏之俞。 
