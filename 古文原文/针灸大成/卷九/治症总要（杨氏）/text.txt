一论中风，但未中风时，一两月前，或三四个月前，不时足胫上发酸重麻，良久方解，此将中风之候也。便宜急灸三里、绝骨四处，各三壮，后用生葱、薄荷、桃柳叶，四味煎汤淋洗，灸令祛逐风气自疮口出。如春交夏时，夏交秋时，俱宜灸，常令二足有灸疮为妙。但人不信此法，饮食不节，色酒过度，卒忽中风，可于七处一齐俱灸各三壮，偏左灸右，偏右灸左，百会、耳前穴也。
〔第一〕阳症，中风不语，手足瘫痪者：合谷肩髎手三里百会肩井风市环跳足三里委中阳陵泉（先针无病手足，后针有病手足）。
〔第二〕阴症，中风，半身不遂，拘急，手足拘挛，此是阴症也。亦依治之，但先补后泻。
〔第三〕中暑不省人事：人中合谷内庭百会中极气海。
问曰： 中暑当六、七月间有此症，八、九月，十月亦有此症，从何而得？ <br/><br/>答曰： 此症非一，医者不省，当以六、七月有之，如何八、九、十月亦有之？皆因先感暑气，流入脾胃之中，窜入经络，灌溉相并，或因怒气触动，或因过饮、恣欲伤体，或外感风，至八、九月方发，乃难治也。六、七月受病浅，风疾未盛，气血未竭，体气未衰，此为易治。复刺后穴：中冲行间曲池少泽。 
〔第四〕中风不省人事：人中中冲合谷。
问曰： 此病如何而来？以上穴法，针之不效，奈何？ 
答曰： 针力不到，补泻不明，气血错乱，或去针速，故不效也。前穴未效，复刺后穴：哑门大敦。 
〔第五〕中风口噤不开：颊车人中百会承浆合谷（俱宜泻）。
问曰： 此症前穴不效，何也？ 
答曰： 此皆风痰灌注，气血错乱，阴阳不升降，致有此病，复刺后穴：廉泉人中。 
〔第六〕半身不遂，中风：绝骨昆仑合谷肩髃曲池手三里足三里。
问曰： 此症针后再发，何也？ 
答曰： 针不知分寸，补泻不明，不分虚实，其症再发。再针前穴，复刺后穴：肩井上廉委中。 
〔第七〕口眼喎斜，中风：地仓颊车人中合谷。
问曰： 此症用前穴针效，一月或半月复发，何也？ 
答曰： 必是不禁房劳，不节饮食，复刺后穴，无不效也。听会承浆翳风。 
〔第八〕中风，左瘫右痪：三里阳溪合谷中渚阳辅昆仑行间。
问曰： 数穴针之不效，何也？ 
答曰： 风痰灌注经络，血气相搏，再受风寒湿气入内，凝滞不散，故刺不效，复刺后穴。先针无病手足，后针有病手足。风市丘墟阳陵泉。 
〔第九〕正头大痛及脑顶痛：百会合谷上星。
问曰： 此症针后，一日、二日再发，甚于前，何也？ 
答曰： 诸阳聚会头上，合用先补后泻，宜补多泻少，其病再发，愈重如前，法宜泻之，无不效也。复针后穴，真头痛，旦发夕死，夕发旦死，医者当用心救治，如不然，则难治。神庭太阳。 
〔第十〕偏正头风：风池合谷丝竹空。
问曰： 以上穴法，刺如不效，何也？ 
答曰： 亦有痰饮停滞胸膈，贼风窜入脑户，偏正头风，发来连臂内痛，或手足沉冷，久而不治，变为瘫痪，亦分阴阳针之。或针力不到，未效，可刺中脘，以疏其下疾，次针三里，泻去其风，后针前穴。中脘三里解溪。 
〔第十一〕头风目眩：解溪丰隆。
问曰： 此症刺效复发，何也？ 
答曰： 此乃房事过多，醉饱不避风寒而卧，贼风窜入经络，冷症再发，复针后穴：风池上星三里。 
〔第十二〕头风顶痛：百会后顶合谷。
问曰： 头顶痛针入不效者，再有何穴可治？ 
答曰： 头顶痛，乃阴阳不分，风邪窜入脑户，刺故不效也。先取其痰，次取其风，自然有效。中脘三里风池合谷。 
〔第十三〕醉头风：攒竹印堂三里。
问曰： 此症前穴针之不效，何也？ 
答曰： 此症有痰饮停于胃脘，口吐清涎，眩晕，或三日、五日，不省人事，不进饮食，名曰醉头风。先去其气，化痰调胃进食，然后去其风痛也。中脘膻中三里风门。 
〔第十四〕目生翳膜：睛明合谷四白。
问曰： 以上穴法，刺之不效，何也？ 
答曰： 此症受病既深，未可一时便愈，须是二、三次针之，方可有效。复刺后穴：太阳光明大骨空小骨空。 
〔第十五〕迎风冷泪：攒竹大骨空小骨空。
问曰： 此症缘何而得？ 
答曰： 醉酒当风，或暴赤，或痛，不忌房事，恣意好餐，烧煎肉物；妇人多因产后不识回避，当风坐视，贼风窜入眼目中，或经事交感，秽气冲上头目，亦成此症。复刺后穴：小骨空（治男妇醉后当风）三阴交（治妇人交感症）泪孔上（米大艾七壮效）中指半指尖（米大艾三壮）。 
〔第十六〕目生内障：瞳子髎合谷临泣睛明。
问曰： 此症从何而得？此数穴针之不效，何也？ 
答曰： 怒气伤肝，血不就舍，肾水枯竭，气血耗散，临患之时，不能节约，恣意房事，用心过多，故得此症，亦难治疗。复针后穴：光明天府风池。 
〔第十七〕目患外瘴：小骨空太阳睛明合谷。
问曰： 此症缘何而得？ 
答曰： 头风灌注瞳人，血气涌溢，上盛下虚，故有此病。刺前不效，复刺后穴二三次方愈。临泣攒竹三里内眦尖（灸五壮，即眼头尖上）。 
〔第十八〕风沿眼红涩烂：睛明四白合谷临泣二间。
问曰： 针之不效，何也？ 
答曰： 醉饱行房，血气凝滞，痒而不散，用手揩摸，贼风乘时窜入，故得此症。刺前不效，复刺后穴：三里光明。 
〔第十九〕眼赤暴痛：合谷三里太阳睛明。
问曰： 此症从何而得？ 
答曰： 时气所作，血气壅滞，当风睡卧，饥饱劳役，故得此症。复刺后穴：太阳攒竹丝竹空。 
〔第二十〕眼红肿痛：睛明合谷四白临泣。
问曰： 此症从何而得？ 
答曰： 皆因肾水受亏，心火上炎，肝不能制，心肝二血不能归元，血气上壅，灌注瞳人，赤脉贯睛，故不散。复刺后穴：太溪肾俞行间劳宫。 
〔第二十一〕努肉侵睛：风池睛明合谷太阳。
问曰： 此症从何而得？ 
答曰： 或因伤寒未解，却有房室之事，上盛下虚，气血上壅；或头风不早治，血贯瞳人；或暴下赤痛；或因气伤肝，心火炎上，故不散也。及妇人产后，怒气所伤，产后未满，房事触动心肝二经，饮食不节，饥饱醉劳，皆有此症，非一时便可治疗，渐而为之，无不效也。复针后穴：风池期门行间太阳。 
〔第二十二〕怕日羞明：小骨空合谷攒竹二间。
问曰： 此症缘何而得？ 
答曰： 皆因暴痛未愈，在路迎风，窜入眼中，血不就舍，肝不藏血，风毒贯入，睹灯光冷泪自出，见日影干涩疼痛。复针后穴：睛明行间光明。 
〔第二十三〕鼻窒不闻香臭：迎香上星五处禾髎。
问曰： 此症缘何而得？针数穴皆不效。 
答曰： 皆因伤寒不解，毒气冲脑，或生鼻痔，脑中大热，故得此症。复刺后穴：水沟风府百劳太渊。 
〔第二十四〕鼻流清涕：上星人中风府。
问曰： 此症缘何而得？ 
答曰： 此因伤风不解，食肉饮酒太早，表里不解，咳嗽痰涎，及脑寒疼痛，故得此症。复针后穴：百会风池风门百劳。 
〔第二十五〕脑寒泻臭：上星曲差合谷。
问曰： 此症缘何而得？ 
答曰： 皆因鼻衄不止，用药吹入脑户，毒气攻上脑顶，故流鼻臭也。复刺后穴：水沟迎香。 
〔第二十六〕鼻渊鼻痔：上星风府。
问曰： 针此穴未效，复刺何穴？ 
答曰： 更刺后穴：禾髎风池人中百会百劳风门。 
〔第二十七〕鼻衄不止：合谷上星百劳风府。
问曰： 此症缘何而得？出血不止。 答曰： 血气上壅，阴阳不能升降，血不宿肝，肝主藏血，血热妄行，故血气不顺也。针前不效，复刺后穴：迎香人中印堂京骨。 
〔第二十八〕口内生疮：海泉人中承浆合谷。
问曰： 此症缘何而得？ 
答曰： 上盛于虚，心火上炎，脾胃俱败，故成此症。复刺后穴：金津、玉液长强。 
〔第二十九〕口眼喎斜：颊车合谷地仓人中。
问曰： 此症从何而得？ 
答曰： 醉后卧睡当风，贼风窜入经络，痰饮流注，或因怒气伤肝，房事不节，故得此症。复刺后穴：承浆百会地仓瞳子髎。 
〔第三十〕两颊红肿生疮（一名枯曹风、猪腮风）：合谷列缺地仓颊车。
问曰： 此症从何而得？ 
答曰： 热气上壅，痰滞三焦，肿而不散，两腮红肿生疮，名曰枯曹风。复刺后穴；承浆三里金津玉液。 
〔第三十一〕舌肿难语：廉泉金津玉液。
问曰： 此症从何而得？ 
答曰： 皆因酒痰滞于舌根，宿热相搏，不能言语，故令舌肿难言。复刺后穴：天突少商。 
〔第三十二〕牙齿肿痛：吕细颊车龙玄合谷。
〔第三十三〕上片牙疼：吕细太渊人中。
〔第三十四〕下片牙疼：合谷龙玄承浆颊车。
问曰： 牙疼之症，缘何而得？ 
答曰： 皆因肾经虚败，上盛下虚，阴阳不升降，故得此症。复刺后穴：肾俞三间二间。 
〔第三十五〕耳内虚鸣：肾俞三里合谷。
问曰： 此症从何而得？ 
答曰： 皆因房事不节，肾经虚败，气血耗散，故得此症。复刺后穴：太溪听会三里。 
〔第三十六〕耳红肿痛：听会合谷颊车。
问曰： 此症肿痛，何也？ 
答曰： 皆因热气上壅，或因剔耳触伤，热气不散，伤寒不解，故有此症。不可一例针灸，须辨问端的，针之，无不效也。复刺后穴：三里合谷翳风。 
〔第三十七〕聤耳生疮，出脓水：翳风合谷耳门。
问曰： 聤耳生疮，出脓水，尝闻小儿有此症。 
答曰： 洗浴水归耳内，故有。大人或因剔耳触伤，耳黄有水误入耳内，故如此。复刺后穴：听会三里。 
〔第三十八〕耳聋气闭：听宫听会翳风。
问曰： 此症从何而得？ 
答曰： 伤寒大热，汗闭，气不舒，故有此症。前针不效，复刺后穴：三
里合谷。 
〔第三十九〕手臂麻木不仁：肩髃曲池合谷。
问曰： 此症从何而得？ 
答曰： 皆因寒湿相搏，气血凝滞，故麻木不仁也。复刺后穴：肩井列缺。 
〔第四十〕手臂冷风酸痛：肩井曲池手三里下廉。
问曰： 此症从何而得？ 
答曰： 寒邪之气，流入经络，夜卧凉枕、竹簟、漆凳冷处睡着，不知风湿，流入经络，故得此症。复刺后穴：手五里经渠上廉。 
〔第四十一〕手臂红肿疼痛：五里曲池通里中渚。
问曰： 此症缘何而得？ 
答曰： 气血壅滞，流而不散，闭塞经脉不通，故得此症。复刺后穴：合谷尺泽。 
〔第四十二〕手臂红肿及疽：中渚液门曲池合谷。
问曰： 此症从何而得？ 
答曰： 血气壅滞，皮肤瘙痒，用热汤泡洗，而伤红肿，故得此症；久而不治，变成手背疽。复刺后穴：上都阳池。 
〔第四十三〕手臂拘挛，两手筋紧不开：阳池合谷尺泽曲池中渚。
问曰： 此症从何而得？ 
答曰： 皆因湿气处卧，暑月夜行，风湿相搏，或酒醉行房之后，露天而眠，故得此症。复针后穴：肩髃中渚少商手三里。 
〔第四十四〕肩背红肿疼痛：肩髃风门中渚大杼。
问曰： 此症从何而得？ 
答曰： 皆因腠理不密，风邪窜入皮肤，寒邪相搏，血气凝滞。复刺后穴：膏肓肺俞肩髃。 
〔第四十五〕心胸疼痛：大陵内关曲泽。
问曰： 心胸痛从何而得？ 
答曰： 皆因停积，或因食冷，胃脘冷积作楚。心痛有九种，有虫、食痛者，有心痹冷痛者，有阴阳不升降者，有怒气冲心者，此症非一，推详其症治之。中脘上脘三里。 
〔第四十六〕胁肋疼痛：支沟章门外关。
问曰： 此症从何而得？ 
答曰： 皆因怒气伤肝，血不归元，触动肝经，肝藏血，怒气甚，肝血不归元，故得是症。亦有伤寒后胁痛者，有挫闪而痛者，不可一例治也，宜推详治之。复刺后穴：行间（泻肝经，治怒气）中封期门（治伤寒后胁痛）阳陵泉。 
〔第四十七〕腹内疼痛：内关三里中脘。
问曰： 腹内疼痛，如何治疗？ 
答曰： 失饥伤饱，血气相争，荣卫不调，五脏不安，寒湿中得此。或冒风被雨，饱醉行房，饮食不化，亦有此症，必急治疗，为肾虚败，毒气冲归脐腹，故得此症。如不愈，复刺后穴：关元水分天枢（寒湿饥饱）。 
〔第四十八〕小腹胀满：内庭三里三阴交。
问曰： 此症针入穴法不效，何也？ 
答曰： 皆因停饮不化，腹胀。此症非一，有膀胱疝气，冷筑疼痛；小便不利，胀满疼痛；大便虚结，胀满疼痛，推详治之。再刺后穴：照海大敦中脘（先补后泻）气海（专治妇人血块攻筑疼痛，小便不利，妇人诸般气痛）。 
〔第四十九〕两足麻木：阳辅阳交绝骨行间。
问曰： 此症因何而得？ 
答曰： 皆因湿气相搏，流入经络不散，或因酒后房事过多，寒暑失盖，致有此症。复针后穴：昆仑绝骨丘墟。 
〔第五十〕两膝红肿疼痛：膝关委中。
问曰： 此症从何而来？ 
答曰： 皆因脾家受湿，痰饮流注，此疾非一，或因痢后寒邪入于经络。复刺后穴：阳陵泉中脘丰隆。 
〔第五十一〕足不能行：丘墟行间昆仑太冲。
问曰： 此症从何而得？ 
答曰： 皆因醉后行房，肾经受亏，以致足弱无力，遂致不能行步。前治不效，复刺后穴：三里阳辅三阴交复溜。 
〔第五十二〕脚弱无力：公孙三里绝骨申脉。
问曰： 此症从何而得？ 
答曰： 皆因湿气流入经络，血气相搏，或因行房过损精力，或因行路有损筋骨，致成此疾。复针后穴：昆仑阳辅。 
〔第五十三〕红肿脚气生疮：照海昆仑京骨委中。
问曰： 此症前穴不愈，何也？ 
答曰： 气血凝而不散，寒热久而不治，变成其疾。再针后穴：三里三阴交。 
〔第五十四〕脚背红肿痛：太冲临泣行间内庭。
问曰： 此症从何而得？ 
答曰： 皆因劳役过多，热汤泡洗，血气不散，以致红肿疼痛，宜针不宜灸。丘墟昆仑。 
〔第五十五〕穿跟草鞋风：照海丘墟商丘昆仑。
问曰： 此症缘何而得？ 
答曰： 皆因劳役过度，湿气流滞而冷，或因大热行路，冷水浸洗，而成此症。复刺后穴：太冲解溪。 
〔第五十六〕风痛不能转侧，举步艰难：环跳风市昆仑居髎三里阳陵泉。
问曰： 此症缘何而得？ 
答曰： 皆因房事过多，寒湿地上睡卧，流注经络，挫闪后腰疼痛，动止艰难。前穴不效，复刺后穴：五枢阳辅支沟。 
〔第五十七〕腰脚疼痛：委中人中。
〔第五十八〕肾虚腰痛：肾俞委中太溪白环俞。
〔第五十九〕腰脊强痛；人中委中。
〔第六十〕挫闪腰胁痛：尺泽委中人中。
问曰： 此症从何而得？ 
答曰： 皆因房事过多，劳损肾经，精血枯竭，肾虚腰痛，负重远行，血气错乱，冒热血不归元，则腰痛。或因他事所关，气攻两胁疼痛，故有此症。复刺后穴：昆仑束骨支沟阳陵泉。 
〔第六十一〕浑身浮肿生疮：曲池合谷三里三阴交行间内庭。
问曰： 此症从何而感？ 
答曰： 伤饥失饱，房事过度，或食生冷。 
〔第六十二〕四肢浮肿：中都合谷曲池中渚液门。
问曰： 此症从何而得？ 
答曰： 皆因饥寒，邪入经络，饮水过多，流入四肢。或饮酒过多，不避
风寒，致有此症。复针后穴：行间内庭三阴交阴陵泉。 
〔第六十三〕单蛊胀：气海行间三里内庭水分食关。
〔第六十四〕双蛊胀：支沟合谷曲池水分。
问曰： 此症从何而得？ 
答曰： 皆因酒色过多，内伤脏腑，血气不通，遂成蛊胀。饮食不化，痰积停滞，浑身浮肿生水，小便不利，血气不行，则四肢浮肿，胃气不足，酒色不节，则单蛊胀也。肾水俱败，水火不相济，故令双蛊。此症本难疗治，医者当详细推之。三里三阴交行间内庭。 
〔第六十五〕小便不通：阴陵泉气海三阴交。
问曰： 此症缘何得之？ 
答曰： 皆因膀胱邪气，热气不散。或劳役过度，怒气伤胞，则气闭入窍中；或妇人转胞，皆有此症。复刺后穴：阴谷大陵。 
〔第六十六〕小便滑数：中极肾俞阴陵泉。
问曰： 此症为何？ 
答曰： 此膀胱受寒，肾经滑数，小便冷痛，频频淋沥。复针后穴：三阴交气海。 
〔第六十七〕大便秘结，不通：章门太白照海。
问曰： 此症从何而得？ 
答曰： 此症非一，有热结，有冷结，宜先补后泻。 
〔第六十八〕大便泄泻不止：中脘天枢中极。
〔第六十九〕赤白痢疾。如赤：内庭天枢隐白气海照海内关。如白，里急后重，大痛者：外关中脘隐白天枢申脉。
〔第七十〕脏毒下血：承山脾俞精宫长强。
〔第七十一〕脱肛久痔：二白百会精宫长强。
〔第七十二〕脾寒发疟：后溪间使大椎身柱三里绝骨合谷膏肓。
〔第七十三〕疟，先寒后热：绝骨百会膏肓合谷。
〔第七十四〕疟，先热后寒：曲池（先补后泻）绝骨（先泻后补）膏肓百劳。
〔第七十五〕热多寒少：后溪间使百劳曲池。
〔第七十六〕寒多热少：后溪百劳曲池。
问曰： 此症从何感来？ 
答曰： 皆因脾胃虚弱，夏伤于暑，秋必成疟，有热多寒少，单寒单热，气盛则热多，痰盛则寒多，是皆痰饮停滞，气血耗散，脾胃虚败，房事不节所致。有一日一发，间日一发，或三日一发者，久而不治，变成大患。疟后有浮肿，有虚劳，有大便利，有腹肿蛊胀者，或饮水多，腹内有疟母者，须用调脾进食化痰饮。穴法依前治之。 
〔第七十七〕翻胃吐食：中脘脾俞中魁三里。
〔第七十八〕饮水不能进，为之五噎：劳宫中魁中脘三里大陵支沟上脘。
问曰： 翻胃之症，从何而得？针法所能疗否？ 
答曰： 此症有可治，有不可治者。病初来时，皆因酒色过度，房事不节，胃家受寒，呕吐酸水。或食物实时吐出，或饮食后一日方吐者，二、三日方吐者。随时吐者可疗，三两日吐者，乃脾绝胃枯，不能克化水谷。故有五噎者：气噎、水噎、食噎、劳噎、思噎，宜推详治之。复刺后穴：脾俞胃俞（以上补多泻少）膻中太白下脘食关。 
〔第七十九〕哮吼嗽喘：俞府天突膻中肺俞三里中脘。
问曰： 此症从何而得？ 
答曰： 皆因好饮热酸鱼腥之物，及有风邪痰饮之类，窜入肺中，怒气伤肝，乘此怒气，食物不化，醉酒行房，不能节约。此亦非一也，有水哮，饮水则发；有气哮，怒气所感，寒邪相搏，痰饮壅满则发；咸哮，则食咸物发；或食炙爆之物则发，医当用意推详。小儿此症尤多。复刺后穴：膏肓气海关元乳根。 
〔第八十〕咳嗽红痰：百劳肺俞中脘三里。
问曰： 此症缘何感得？ 
答曰： 皆因色欲过多，脾肾俱败，怒气伤肝，血不归元，作成痰饮，窜入肺经，久而不治，变成痨瘵。复刺后穴：膏肓肾俞肺俞乳根。 
〔第八十一〕吐血等症：膻中中脘气海三里乳根支沟。
问曰： 此症缘何而得？何法可治？ 
答曰： 皆因忧愁思虑，七情所感，内动于心，即伤于神，外劳于形，即伤于精。古人言：「心生血，肝纳血。」心肝二经受克，心火上炎，气血上壅，肾水枯竭不交济，故有此症。须分虚实，不可概治。肺俞肾俞肝俞膏肓关元。 
〔第八十二〕肺壅咳嗽：肺俞膻中支沟大陵。
问曰： 此症从何而得？ 
答曰： 因而伤风，表里未解，咳嗽不止，吐脓血，是肺痈也。复刺后穴：风门三里支沟。 
〔第八十三〕久嗽不愈：肺俞三里膻中乳根风门缺盆。
问曰： 此症从何而得？ 
答曰： 皆因食咸物伤肺，酒色不节，或伤风不解，痰流经络，咳嗽不已。可刺前穴。 
〔第八十四〕传尸痨瘵：鸠尾肺俞中极四花（先灸）。
问曰： 此症从何而来？ 
答曰： 皆因饱后行房，气血耗散，痨瘵传尸，以致灭门绝户者有之。复刺后穴：膻中涌泉百会膏肓三里中脘。 
〔第八十五〕消渴：金津玉液承浆。
问曰： 此症从何而得？ 
答曰： 皆为肾水枯竭，水火不济，脾胃俱败，久而不治，变成背疽，难治矣。复刺后穴：海泉人中廉泉气海肾俞。 
〔第八十六〕遗精白浊：心俞肾俞关元三阴交。
问曰： 此症从何而得？ 
答曰： 因房事失宜，惊动于心，内不纳精，外伤于肾，忧愁思虑，七情所感，心肾不济，人渐尪羸，血气耗散，故得此症，复刺后穴。命门白环俞。 
〔第八十七〕阴茎虚痛：中极太溪复溜三阴交。
问曰： 此症因何而得？ 
答曰： 皆因少年之时，妄用金石他药，有伤茎孔，使令阴阳交感，不能发泄，故生此症。复刺后穴：血郄中极海底内关阴陵泉。 
〔第八十八〕阴汗偏坠：阑门三阴交。
〔第八十九〕木肾不痛，肿如升：归来大敦三阴交。
〔第九十〕贲豚乳弦：关门关元水道三阴交。
问曰： 此三症因何而得？ 
答曰： 皆为酒色过度，肾水枯竭，房事不节，精气无力，阳事不举，强而为之，精气不能泄外，流入胞中。此症非一，或肿如升，或偏坠疼痛，如鸡子之状，按上腹中则作声，此为乳弦疝气也。宜针后穴：海底归来关元三阴交。 
〔第九十一〕妇女赤白带下：气海中极白环俞肾俞。
问曰： 此症从何而得？ 
答曰： 皆因不惜身体，恣意房事，伤精血。或经行与男子交感，内不纳精，遗下白水，变成赤白带下。宜刺后穴：气海三阴交阳交（补多泻少）。 
〔第九十二〕妇女无子：子宫中极。
〔第九十三〕妇女多子：石门三阴交。
〔第九十四〕经事不调：中极肾俞气海三阴交。
〔第九十五〕妇女难产：独阴合谷三阴交。
〔第九十六〕血崩漏下：中极子宫。
〔第九十七〕产后血块痛：气海三阴交。
〔第九十八〕胎衣不下：中极三阴交。
〔第九十九〕心烦热，头目昏沉：合谷百劳中泉心俞劳宫涌泉。
问曰： 此症因何而得？ 
答曰： 皆因产后劳役，邪风窜入经络或因辛勤太过而得。 
 亦有室女得此症，何也？ 
答曰： 或阴阳不和，气血壅满而得之者，或忧愁思虑而得之者。复刺后穴：少商曲池肩井心俞。 
〔第一百〕阴门忽然红肿疼：会阴中极三阴交。
〔第一百一〕妇女血崩不止：丹田中极肾俞子宫。
问曰： 此症因何而得？ 
答曰： 乃经行与男子交感而得，人渐羸瘦，外感寒邪，内伤于精，寒热往来，精血相搏，内不纳精，外不受血，毒气冲动子宫，风邪窜入肺中，咳嗽痰涎，故得此症。如不明脉之虚实，作虚劳治之，非也。或有两情交感，百脉错乱，血不归元，以致如斯者。再刺后穴：百劳风池膏肓曲池绝骨三阴交。 
〔第一百二〕妇人元乳：少泽合谷膻中。
〔第一百三〕乳痈：针乳疼处膻中大陵委中少泽俞府。
〔第一百四〕月水断绝：中极肾俞合谷三阴交。
问曰： 妇人之症，如何不具后穴？ 
答曰： 妇人之症，难以再具，止用此穴，法无不效。更宜辨脉虚实，调之可也。 
〔第一百五〕浑身生疮：曲池合谷三里行间。
〔第一百六〕发背痈疽：肩井委中天应骑竹马。
或问： 阴症疽，满背无头，何法治之？ 
答曰： 可用湿泥涂之，先干处，用蒜钱贴之，如法灸，可服五香连翘散
数帖发出。 
〔第一百七〕肾脏风疮：血郄三阴交。
〔第一百八〕疔疮（以针挑，有血可治；无血不可治）：合谷曲池三里委中。
〔第一百九〕夹黄（胁退毒也）：支沟委中肩井阳陵泉。
〔第一百一十〕伤寒头痛：合谷攒竹太阳（眉后紫脉上）。
〔第一百十一〕伤寒胁痛：支沟章门阳陵泉委中（出血）。
〔第一百十二〕伤寒胸胁痛：大陵期门膻中劳宫。
〔第一百十三〕伤寒大热不退：曲池绝骨三里大椎涌泉合谷（俱宜泻）。
〔第一百十四〕伤寒热退后余热：风门合谷行间绝骨。
〔第一百十五〕发狂，不识尊卑：曲池绝骨百劳涌泉。
〔第一百十六〕伤寒发痉，不省人事：曲池合谷人中复溜。
〔第一百十七〕伤寒无汗：内庭（泻）合谷（补）复溜（泻）百劳。
〔第一百十八〕伤寒汗多：内庭合谷（泻）复溜（补）百劳。
〔第一百十九〕大便不通：章门照海支沟太白。
〔第一百二十〕小便不通：阴谷阴陵泉。
〔第一百二十一〕六脉俱无：合谷复溜中极（阴症多有此）。
〔第一百二十二〕伤寒发狂：期门气海曲池。
〔第一百二十三〕伤寒发黄：腕骨申脉外关涌泉。
〔第一百二十四〕咽喉肿痛：少商天突合谷。
〔第一百二十五〕双乳蛾症：少商金津玉液。
〔第一百二十六〕单乳蛾症：少商合谷海泉。
〔第一百二十七〕小儿赤游风：百会委中。
〔第一百二十八〕浑身发红丹：百会曲池三里委中。
〔第一百二十九〕黄胆发虚浮：腕骨百劳三里涌泉（治浑身黄）中脘膏肓丹田（治色黄）阴陵泉（治酒黄）。
〔第一百三十〕肚中气块、痞块、积块：三里块中块尾。
〔第一百三十一〕五痫等症：上星鬼禄鸠尾涌泉心俞百会。
〔第一百三十二〕马痫：照海鸠尾心俞。
〔第一百三十三〕风痫：神庭素髎涌泉。
〔第一百三十四〕食痫：鸠尾中脘少商。
〔第一百三十五〕猪痫：涌泉心俞三里鸠尾中脘少商巨阙。
问曰： 此症从何而得？ 
答曰： 皆因寒痰结胃中，失志不定，遂成数症，医者推详治之，无不效也。 
〔第一百三十六〕失志痴呆：神门鬼眼百会鸠尾。
〔第一百三十七〕口臭难近：龈交承浆。
问曰： 此症从何而得？ 
答曰： 皆因用心过度，劳役不已，或不漱牙，藏宿物，以致秽臭。复刺：金津玉液。 
〔第一百三十八〕小儿脱肛：百会长强大肠俞。
〔第一百三十九〕霍乱转筋：承山中封。
〔第一百四十〕霍乱吐泻：中脘天枢。
〔第一百四十一〕咳逆发噫：膻中中脘大陵。
问曰： 此症从何而得？ 
答曰： 皆因怒气伤肝，胃气不足。亦有胃受风邪，痰饮停滞得者；亦有气逆不顺者，故不一也。刺前未效，复刺后穴：三里肺俞行间（泻肝经怒气）。 
〔第一百四十二〕健忘失记：列缺心俞神门少海。
问曰： 此症缘何而得？ 
答曰： 忧愁思虑，内动于心，外感于情，或有痰涎灌心窍，七情所感，
故有此症。复刺后穴：中脘三里。 
〔第一百四十三〕小便淋沥：阴谷关元气海三阴交阴陵泉。
问曰： 此症因何而得？ 
答曰： 皆为酒色嗜欲不节，勉强为之，少年之过。或用金石热剂，或小便急行房，或交感之际，被人冲破，不能完事，精不得施泄，阴阳不能舒通。缘此症非一，有砂淋，有血淋，有热淋，有冷淋，有气淋，请审详治之。 
〔第一百四十四〕重舌，腰痛：合谷承浆金津玉液海泉人中。
〔第一百四十五〕便毒痈疽：昆仑承浆三阴交。
〔第一百四十六〕瘰疬结核：肩井曲池天井三阳络阴陵泉。
〔第一百四十七〕发痧等症：水分百劳大陵委中。
〔第一百四十八〕牙关脱臼：颊车百会承浆合谷。
〔第一百四十九〕舌强难言：金津玉液廉泉风府。
〔第一百五十〕口吐清涎：大陵膻中中脘劳宫。
〔第一百五十一〕四肢麻木：肩髃曲池合谷腕骨风市昆仑行间三里绝骨委中通里阳陵泉（此症宜补多泻少。如手足红肿，宜泻多补少）。
