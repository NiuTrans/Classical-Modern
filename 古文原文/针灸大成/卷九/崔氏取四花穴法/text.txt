治男妇五劳七伤，气虚血弱，骨蒸潮热，咳嗽痰喘，尪羸痼疾，用蜡绳量患人口长，照绳裁纸四方，中剪小孔，别用长蜡绳踏脚下，前齐大趾，后上曲（月秋）横纹截断，如妇人缠足，比量不便，取右膊肩髃穴贴肉，量至中指头截断。却络在结喉下双垂向背后，绳头尽处，用笔点记，即以前纸小孔安点中，分四方，灸纸角上各七壮。
按：四花穴，古人恐人不知点穴，故立此捷法，当必有合于五脏俞也。今依此法点穴，果合足太阳膀胱经行背二行：膈俞、胆俞四穴。《难经》曰：『血会膈俞。』疏曰：『血病治此。』盖骨蒸劳热，血虚火旺，故取此以补之。胆者，肝之腑，肝能藏血，故亦取是俞也。崔氏止言四花，而不言膈俞、胆俞四穴者，为粗工告也。但人口有大小、阔狭不同，故比量四花亦不准，莫若只揣摸脊骨膈俞、胆俞为正，再取膏肓二穴灸之，无不应矣。
膈俞：在七椎下两旁，去脊各一寸五分。
胆俞：在十椎下两旁，去脊各一寸五分。
膏肩俞：在四椎下一分，五椎上二分两旁，去脊各三寸，四肋三间。
