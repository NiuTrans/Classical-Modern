<strong>壮数多少</strong>
《千金》云： 凡言壮数者，若丁壮病根深笃，可倍于方数，老少羸弱可减半。扁鹊灸法，有至三五百壮、千壮，此亦太过。曹氏灸法，有百壮，有五十壮。《小品》诸方亦然。惟《明堂本经》云：「针入六分，灸三壮。」更无余论。故后人不准，惟以病之轻重而增损之。 
凡灸头项，止于七壮，积至七七壮止。
《铜人》治风，灸上星、前顶、百会，至二百壮，腹背灸五百壮。若鸠尾、巨阙，亦不宜多灸，灸多则四肢细而无力。《千金方》于足三里穴，乃云多至三百壮。心俞禁灸。若中风则急灸至百壮。皆视其病之轻重而用之，不可泥一说，而不通其变也。
<strong>灸法</strong>
《千金方》云： 凡灸法，坐点穴，则坐灸；卧点穴，则卧灸；立点穴，则立灸，须四体平直，毋令倾侧。若倾侧穴不正，徒破好肉耳。 
《明堂》云： 须得身体平直，毋令蜷缩，坐点毋令俯仰，立点毋令倾侧。 
<strong>炷火先后</strong>
《资生》云： 凡灸当先阳后阴，言从头向左而渐下，次从头向右而渐下，先上后下。 
《明堂》云： 先灸上，后灸下，先灸少，后灸多，皆宜审之。 王节斋曰： 灸火须自上而下，不可先灸下，后灸上。 
