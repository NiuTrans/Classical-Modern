疮毒
《原病式》曰： 凡人初觉发背，背欲结未结，赤热肿痛，先用湿纸复其上，立候之，其纸先干处，即是结，痈头也。取大蒜切成片，如三铜钱厚，安于头上，用大艾炷灸三壮，即换一蒜片，痛者灸至不痛，不痛灸至痛时，方住。最要早觉早灸，若一日二日，十灸七活；三日四日，六七活；五日六日，三四活。过七日，则不可灸。若有十数头作一处生者，即用大蒜研成膏，作薄饼铺其上，聚艾于蒜饼上烧之，亦能活也。若背上初发赤肿一片，中间有一片黄米头子，便用独蒜切去两头，取中间半寸厚，安于疮上，用艾灸十四壮，多至四十九壮。 又曰： 痛者灸至不痛而止，谓先及其未（疒貴），所以痛，次及将（疒貴），所以不痛也。不痛灸至痛而止，谓先及其（疒貴），所以不痛，次及良肉，所以痛也。此痈疽初发之治也。若诸疮患久成漏者，常有脓水不绝，其脓不臭，内无歹肉，尤宜用附子浸透，切作大片，厚二三分，于疮上着艾灸之，仍服内托之药。隔三二日再灸之，不五七次，自然肌肉长满矣。至有脓水恶物，渐溃根深者，郭氏治用白面、硫黄、大蒜三物一处捣烂，看疮大小，捻作饼子，厚约三分，于疮上用艾灸二十一壮，一灸一易饼子，后四五日，方用翠霞锭子，并信效锭子，互相用之，纴入疮内，歹肉尽去，好肉长平，然后外贴收敛之药，内服应病之剂，调理即瘥矣。 
喉痹
《原病式》曰： 痹，不仁也。俗作闭；闭，壅也。火主肿胀，故热客上焦而咽嗌肿胀也。 张戴仁曰： 手少阴、少阳二脉并于喉、气热则内结肿胀，痹而不通则死。 后人强立八名曰： 单乳蛾、双乳蛾、单闭喉、双闭喉、子舌胀、木舌胀、缠喉风、走马喉闭。 热气上行，故传于喉之两旁。近外肿作，以其形似，是谓乳蛾，一为单，二为双也。其比乳蛾差小者，名闭喉。热结舌下，复生一小舌，名子舌胀。热结于舌中为之肿，名木舌胀。木者，强而不柔和也。热结于咽喉，肿绕于外，且麻且痒，肿而大者，名曰缠喉风。暴发暴死者，名走马喉闭。八名虽详，皆归之火。微者咸软之，大者下散之。至于走马喉闭，生死人在反掌间，砭刺出血则病已。尝治一妇人木舌胀，其舌满口，令以陫针锐而小者砭之，五七度，三日方平。计所出血几盈斗。喉痹急用吹药，刺宜少商、合谷、丰隆、涌泉、关冲。 
淋闭
《原病式》曰： 淋，小便涩痛也。热客膀胱，郁结不能渗泄故也。 严氏曰： 气淋者，小便涩，常有余沥。石淋者，茎中痛，尿不得卒出。膏淋者，尿似膏出。劳淋者，劳倦即发，痛引气冲。血淋者，热即发，甚则溺血。以上五淋，皆用盐炒热，填满病人脐中，却用筋头大艾，灸七壮，或灸三阴交即愈。 
眼目
东垣曰： 五脏上注于目，而为之精，精之窠为眼。骨之精为黑眼，血之精为络其窠，气之精为白眼，肌肉之精为约束。裹撷筋骨血气之精，而与脉并为系。目者，五脏六腑之精，荣卫魂魄之所常营也，神之所主也。 子和曰： 目之五轮，乃五脏六腑之精华，宗脉之所聚。其白属肺金，肉属脾土，赤属心火，黑水神光属肾水，兼属肝木。目不因火则不病，白轮变赤，火乘肺也；肉轮赤肿，火乘脾也；黑水神光被翳，火乘肝与肾也；赤脉贯目，火自甚也。凡目暴赤肿起，羞明隐涩，泪出不止，暴寒目眶眶，大热之所为也。宜针神庭、上星、顖会、前顶、百会，翳者可使立退，肿者可使立消，惟小儿不可刺顖会，肉分浅薄，恐伤其骨。目之内眦，太阳膀胱之所过，血多气少。目之锐眦，少阳胆经，血少气多。目之上网，太阳小肠经也，亦血多气少。目之下网，阳明胃经也，血气俱多。然阳明经起于目两旁，交頞中，与太阳、少阳交会于目，惟足厥阴肝经，连于目系而已。故血太多者，太阳、阳明之实也；血不及者，厥阴之虚也。故出血者，宜太阳、阳明，盖此二经，血多故也。少阳一经，不宜出血，血少故也。刺太阳、阳明出血，则目愈明；刺少阳出血，则目愈昏。要知无使太过不及，以血养目而已。雀目不能夜视，乃因暴怒大忧所致，皆肝血少，禁出血，止宜补肝养胃。 
刘氏曰： 内障有因于痰热、气郁、血热、阳陷、阴脱者所致。种种病因，古人皆不议，况外障之翳，有起于内眦、外眦、睛上、睛下、睛中，当视其翳色从何经而来。如东垣治魏邦彦夫人目翳，绿色从下而上，病自阳明来也。绿非五之正，殆肺、肾合而成病也。乃就画工家以墨调腻粉合成色，与翳同矣。如议治之，疾遂不作。眼生倒睫拳毛者，两目紧急，皮缩之所致也。盖内伤热，阴气外行，当去其内热并邪火。眼皮缓则毛出，翳膜亦退，用手法攀出内睑向外，速以三棱针出血，以左手爪甲迎其针锋立愈。目眶久赤烂，俗呼为赤瞎。当以三棱针刺目眶外，以泻湿热而愈。偷针眼，视其背上有细红点如疮，以针刺破即瘥，实解太阳之郁热也。 
损伤
《内经》云： 人有所坠，恶血留于腹中，腹满不得前后，先饮利药。若上伤厥阴之脉，下伤少阴之络，当刺足内踝下然谷之前出血，刺足跗上动脉；不已，刺三毛，各一痏，见血立已。左刺右，右刺左。其脉坚强者生，小弱者死。 
针邪秘要
凡男妇或歌或笑，或哭或吟，或多言，或久默，或朝夕嗔怒，或昼夜妄行，或口眼俱邪，或披头跣足，或裸形露体，或言见鬼神。如此之类，乃飞虫精灵，妖孽狂鬼，百邪侵害也。欲治之时，先要:
愉悦：谓病家敬信医人，医人诚心疗治，两相喜悦，邪鬼方除，若主恶砭石，不可以言治，医贪货财，不可以言德。
书符：先用朱砂书太乙灵符二道，一道烧灰酒调，病人服，一道贴于病人房内，书符时念小天罡咒。
太乙灵符
念咒：先取气一口，次念天罡大神，日月常轮，上朝金阙，下覆昆仑，贪狼巨门，禄存文曲，廉贞武曲，破军辅弼，大周天界，细入微尘，玄黄正气，速赴我身，所有凶神恶煞，速赴我魁之下，毋动毋作，急急如律令。
定神：谓医与病人，各正自己之神，神不定勿刺，神已定可施。
正色：谓持针之际，目无邪视，心无外想，手如握虎，势若擒龙。
祷神：谓临针之时，闭目，存想一会针法，心思神农黄帝孙韦真人俨然在前。
密言：从吾针后，病不许复。乃搯穴呪曰： 大哉干元，威统神天，金针到处，万病如拈，吾奉太上老君急急如律令。 
咒针：谓下手入针时，呵气一口于穴上，默存心火烧过，用力徐徐插入。乃呪曰： 布气玄真，万病不侵，经络接续龙降虎升，阴阳妙道，插入神针，针天须要开，针地定教裂，针山须即崩，针海还应竭，针入疾便安，针鬼悉馘减，吾奉太上老君急急如律令摄。 又呪曰： 手提金鞭倒骑牛，喝得黄河水倒流，一口吸尽千江水，运动人身血脉流，南斗六星，北斗七星。太上老君急急如律令。 
