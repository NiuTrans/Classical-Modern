东垣曰： 《黄帝针经》： 胃病者，胃脘当心而痛，上肢两胁，膈咽不通，饮食不下，取三里以补之。 脾胃虚弱，感湿成痿，汗大泄，妨食。三里、气冲，以三棱针出血，若汗不减、不止者，于三里穴下三寸上廉穴出血。禁酒，忌湿面。 
东垣曰： 《黄帝针经》云： 从下上者，引而去之。上气不足，推而扬之。 盖上气者，心肺上焦之气，阳病在阴，从阴引阳，去其邪气于腠理皮毛也。又云： 视前痛者，当先取之。 是先以缪刺，泻其经络之壅者，为血凝而不流，故先去之，而治他病。 
东垣曰： 胃气下溜，五脏气皆乱，其为病互相出见。黄帝曰： 五乱刺之有道乎？ 歧伯曰： 有道以来，有道以去，审知其道，是谓身宝。 帝曰： 愿闻其道！ 歧伯曰： 气在于心者，取之手少阴、心主之俞：神门、大陵，同精导气，以复其本位。气在于肺者，取之手太阴荥、俞：鱼际、太渊。成痿者以导湿热，引胃气出阳道，不令湿土克肾，其穴在太溪。气在于肠胃者，取之足太阴、阳明。不下者，取之三里、章门、中脘。因足太阴虚者，于募穴中导引之，于穴中有一说，腑俞去腑病也。胃虚而致太阴无所禀者，于足阳明之募穴中引导之，如气逆为霍乱者，取三里，气下乃止，不下复治。气在于头，取之天柱、大杼。不足，取之足太阳荥、俞：通谷、束骨。先取天柱、大杼，不补不泻，以导气而已。取足太阳膀胱经中，不补不泻，深取通谷、束骨，丁心火，己脾土穴，以引导去之。气在于臂，足取之，先去血脉，后取其手足阳明之荥、俞：二间、三间，深取之；内庭、陷谷，深取之。视其足臂之血络尽取之，后治其痿厥，皆不补不泻，从阴深取，引而上之。上者出也，去也。皆阴火有余，阳气不足，伏匿于地中者，荣血也。当从阴引阳，先于地中升举阳气，次泻阴火，乃导气同精之法。 帝曰： 补泻奈何？ 曰： 徐入徐出，谓之导气。补泻无形，谓之同精。是非有余不足也，乱气之相逆也。 帝曰： 允乎哉道，明乎哉问，请着之玉版，命曰治乱也。  
东垣曰： 阴病治阳，阳病治阴。阴阳应象论云： 审其阴阳，以别柔刚，阴病治阳，阳病治阴，定其血脉，各守其乡，血实宜决之，气虚宜导引之。 夫阴病在阳者，是天外风寒之邪，乘中而外入，在人之背上腑俞、脏俞。是人之受天外客邪，亦有二说。中于阳则流于经，此病始于外寒，终归外热，故以治风寒之邪，治其各脏之俞，非止风寒而已。六淫湿暑燥火。皆五脏所受，乃筋骨血脉受邪，各有背上五脏俞以除之。伤寒一说从仲景，中八风者有风论。中暑者治在背上小肠俞，中湿者治在胃俞，中燥者治在大肠俞，此皆六淫客邪有余之病，皆泻其背之腑俞，若病久传变，有虚有实，各随病之传变，补泻不定，治只在背腑俞。另有上热下寒。经曰： 阴病在阳者，当从阳引阴，必须先去络脉经隧之血。 若阴中火旺，上腾于天，致六阳反不衰而上充者，先去五脏之血络，引而下行，天气降下，则下寒之病自去矣。慎勿独泻其六阳，此病阳亢，乃阴火之邪滋之，只去阴火，只损脉络经隧之邪，勿误也。阳病在阴者，当从阴引阳，是水谷之寒热，感则害人六腑。又曰： 饮食失节，又劳役形质，阴火乘于坤土之中，致谷气、荣气、清气、胃气、元气不得上升，滋于六腑之阳气，是五阳之气先绝于外。 外者天也，下流伏于坤土阴火之中，皆先由喜怒悲忧恐为五贼所伤，而后胃气不行，劳役饮食不节继之，则元气乃伤，当从胃合三里穴中，推而扬之，以伸元气，故曰从阴引阳。若元气愈不足，治在腹上诸腑之募穴，若传在五脏，为九窍不通，随各窍之病，治其各脏之募穴于腹，故曰五脏不平，乃六腑元气闭塞之所生也。又曰： 五脏不和，九窍不通，皆阳气不足，阴气有余，故曰阳不胜其阴。 凡治腹之募，皆为元气不足，从阴引阳，勿误也。若错补四末之俞，错泻四末之荥，错泻者，差尤甚矣。按歧伯所说，只取穴于天上。天上者，人之背上五脏六腑之俞，不当泻而泻，岂有生者乎？兴言及此，寒心切骨，若六淫客邪，及上热下寒，筋骨皮肉血脉之病，错取穴于胃之合，及诸腹之募者，必危。亦歧伯之言，下工岂可不慎哉！ 
东垣曰： 三焦元气衰王。《黄帝针经》云： 上气不足，脑为之不满，耳为之苦鸣，头为之倾，目为之瞑。中气不足，溲便为之变，肠为之苦结。下气不足，则为痿厥心闷，补足外踝，留之。  
东垣曰： 一富者前阴臊臭，又因连日饮酒，腹中不和，求先师治之，曰： 夫前阴足厥阴之脉络，循阴器出其挺。凡臭者，心之所主，散入五方为五臭，入肝为臊，此其一也。当于肝经中泻行间，是治其本；后于心经中泻少冲，乃治其标。  
