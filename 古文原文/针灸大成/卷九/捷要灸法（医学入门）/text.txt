鬼哭穴：治鬼魅狐惑，恍惚振噤。以患人两手大指，相并缚定，用艾炷于两甲角及甲后肉四处骑缝，着火灸之，则患者哀告：我自去。为效。
灸卒死：一切急魇暴绝，灸足两大趾内，去甲一韭叶。
灸精宫：专主梦遗。十四椎下各开三寸，灸七壮效。
鬼眼穴：专祛痨虫。令病人举手向上，略转后些，则腰上有两陷可见，即腰眼也。以墨点记，于六月癸亥夜亥时灸，勿令人知。四花、膏肓、肺俞、亦能祛虫。
痞根穴：专治痞块。十三椎下各开三寸半，多灸左边。如左右俱有，左右俱灸。又法：用秆心量患人足大趾齐，量至足后跟中截断，将此秆从尾骨尖量至秆尽处，两旁各开二韭叶许，在左灸右，在右灸左，针三分，灸七壮，神效。又法：于足第二趾歧骨处灸五七壮，左患灸右，右患灸左，灸后一晚夕，觉腹中响动，是验。
肘尖穴：治瘰疬。左患灸右，右患灸左，如初生时，男左女右，灸风池。又法：用秆心比患人口两角为则，折作两段，于手腕窝中量之，上下左右四处尽头是穴，灸之亦效。
灸疰忤：尸疰客忤，中恶等症。乳后三寸，男左女右灸之。或两大拇指头。
灸疝痛偏坠：用秆心一条，量患人口两角为则，折为三段，如△字样，以一角安脐中心，两角安脐下两旁，尖尽处是穴。左患灸右，右患灸左，左右俱患，左右俱灸。炷艾如粟米大，灸四十壮神效。又法：取足大趾次趾下，中节横纹当中，男左女右灸之。兼治诸气，心腹痛，外肾吊肿，小腹急痛。
灸翻胃：两乳下一寸，或内踝下三指，稍斜向前。
灸肠风诸痔：十四椎下各开一寸，年深者最效。
灸肿满：两大手指缝，或足二趾上一寸半。
灸癜风：左右手指节宛宛中。凡赘疵诸痣，灸之无不立效。
