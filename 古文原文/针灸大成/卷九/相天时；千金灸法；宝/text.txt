<strong>相天时</strong>
《千金》云： 正午以后乃可灸，谓阴气未至，灸无不着，午前平旦谷气虚，令人癫痃，不可针灸。卒急者，不用此例。 
《下经》云： 灸时若遇阴雾、大风雪、猛雨、炎暑、雷电虹霓停，候晴明再灸。急难亦不拘此。 
按日正午，气注心经，未时注小肠经，止可灸极泉、少海、灵道、通里、神门、少府、少冲、少泽、前谷、后溪、腕骨等穴，其余经络，各有气至之时。故《宝鉴》云： 气不至，灸之不发。 《千金》所云： 午后灸之言，恐非孙真人口诀也。 
<strong>《千金》灸法</strong>
《千金方》云： 宦游吴蜀，体上常须三两处灸之，切令疮暂瘥，则瘴疠温疟毒不能着人，故吴蜀多行灸法。故云：「若要安，三里常不干。」有风者，尤宜留意。 
<strong>《宝鉴》发灸法</strong>
《宝鉴》云： 气不至而不效，灸亦不发。盖十二经应十二时，其气各以时而至，故不知经络气血多少，应至之候，而灸之者，则疮不发，世医莫之知也。 
