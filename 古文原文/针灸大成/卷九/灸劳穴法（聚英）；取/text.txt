灸劳穴法（《聚英》）
《资生经》云： 久劳，其状手脚心热，盗汗，精神困顿，骨节疼寒，初发咳嗽，渐吐脓血，肌瘦面黄，减食少力，令身正直，用草于男左女右自脚中指尖量过脚心下，向上至曲（月秋）大纹处截断；却将此草，自鼻尖量从头正中，分开发，量至脊，以草尽处，用墨点记；别用草一条，令病人自然合口量阔狭截断；却将此草墨点上平折两头，尽处量穴。灸时随年纪多灸一壮。如人三十岁，灸三十一壮，累效。 
按此穴，合五椎两旁，各一寸五分，心俞二穴也。心主血，故灸之。
取肾俞法
在平处立，以杖子约量至脐，又以此杖，当背脊骨上量之，知是与脐平处也。然后左右各寸半，取其穴，则肾俞也。
