<strong>灸寒热</strong>
灸寒热之法：先灸大椎，以年为壮数，次灸撅骨，以年为壮数。视背俞陷者灸之，臂肩上陷者灸之，两季胁之间灸之，外踝上绝骨之端灸之，足小趾次趾间灸之，腨下陷脉灸之，外踝后灸之，缺盆骨上切之坚动如筋者灸之，膺中陷骨间灸之，脐下关元三寸灸之，毛际动脉灸之，膝下三寸分间灸之，足阳明跗上动脉灸上。巅上一穴灸之。
<strong>灸疮要法</strong>
《资生》云： 凡着艾得疮发，所患即瘥，若不发，其病不愈。 《甲乙经》云： 灸疮不发者，用故履底灸令热，熨之，三日即发。今人用赤皮葱三五茎去青，于于青灰中煨热，拍破，热熨上十余遍，其疮三日遂发，又以生麻油渍之而发，亦有用皂角煎汤，候冷频点之，而亦有恐血气衰不发，服四物汤滋养血气，不可一概论也。有复灸一二壮遂发，有食热灸之物，如烧鱼煎豆腐羊肉之类而发，在人以意取助，不可顺其自然，终不发矣! 
<strong>贴灸疮</strong>
古人贴灸疮，不用膏药，要得脓出多而疾除。《资生》云： 春用柳絮，夏用竹膜，秋用新绵，冬用兔腹下白细毛，或猫腹毛。今人多以膏药贴之，日两三易。而欲其速愈，此非治疾之本意也。但今世贴膏药，亦取其便，不可易速，若膏药不坏，惟久久贴之可也。若速易，即速愈，恐病根未尽除也。 
