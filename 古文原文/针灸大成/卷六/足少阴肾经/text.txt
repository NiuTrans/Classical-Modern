<strong>足少阴经穴主治</strong>
《内经》曰： 肾者，作强之官，伎巧出焉。 
肾者，主蛰，封藏之本，精之处也。其华在发，其充在骨，为阴中之太阴，通于冬气。
北方黑色，入通于肾，开窍于耳，藏精于肾。故病在溪。其味咸，其类水，其畜彘，其谷豆，其应四时，上为辰星。是以知病之在骨也。其音羽，其数六，其臭腐，其液唾。
北方生寒，寒生水，水生咸，咸在肾，肾生骨髓。髓生肝，肾主耳，其在天为寒，在地为水，在体为骨，在脏为肾。在声为呻，在变动为栗，在志为恐，恐伤肾。思胜恐，寒伤血，燥胜寒，咸伤血，甘胜咸。
<strong>足少阴肾经穴歌</strong>
足少阴穴二十七，涌泉然谷太溪溢，大钟水泉通照海，复溜交信筑宾实，阴谷膝内跗骨后，以上从足走至膝。横骨大赫联气穴，四满中注肓俞脐，商曲石关阴都密，通谷幽门寸半辟。折量腹上分十一，步廊神封膺灵墟，神藏彧中俞府毕（左右五十四穴）。
此一经起于涌泉，终于俞府。取涌泉、然谷、太溪、复溜、阴谷、与井荥俞经合也。
脉起小指之下，斜趋足心，出然谷之下，循内踝之后，别入跟中，上腨内，出腘内廉，上股内后廉，贯脊，属肾，络膀胱；其直行者，从肾上贯肝膈，入肺中，循喉咙侠舌本；其支者，从肺出络心，注胸中。多气少血，酉时气血注此。
癸水之脏，脉居左尺。一脏而二形，左名肾，男子以藏精；右名命门，女子以系胞。元气之根，精神之舍。受病同归于膀胱，诊候两分于水火。实则脉实，小腹胀满而腰背急强，便黄舌燥者，泻肾汤可以广推；虚则脉虚，气寒阳痿而言音混浊，胫弱脉代者，苁蓉散宜加寻讨。肾气不和腰胁痛，散号异香；阳经郁滞背肩疼，汤名通气。腰痛散八角茴香，精泄末一升韭子。气滞腰间堪顺气，血凝臂痛，可舒经。五味能交心肾，须茯神远志川归，山药苁蓉枸杞；龙骨赡养精神，与益智茴香故纸，鹿茸牛膝黄耆。地黄补肾益阴，加当归而补髓；附子驱寒去湿，倍人参而壮阳。龙骨治骨虚酸痛，猪肾济肾弱腰亏。大抵咸能走肾，秋石须明配合；寒能败命，春茗要别陈新，渗淡泻水之剂宜慎，烧炼助火之丹勿餐。东垣曾谓肉桂独活报使，钱氏独用地黄枸杞引经。抑又闻竹破须将竹补，胞鸡还要卵为。谁知人人本有长生药，自是迷徒枉摆抛。甘露降时天地合，黄芽生处坎离交。井蛙应谓无龙窟，篱鹤争知有风巢。丹熟自然金满屋，何须寻草学烧茅。
《导引本经》： 人禀天地之气以有生，而太极之精寓焉，比吾之所固有，而充塞乎两间者也。人惟志以情诱，念以物牵，以有限之天真，纵无穷之逸欲，消耗日甚，中无所主，则群邪乘之，而百病作。是洞开四门以纳盗，几何不至于败哉！然自古圣人率多令考，岂其浑蒙沕穆，得于天者独厚，嘘吸偃仰，成于人者有异术耶。亦以志宁道一，神爽不漓，俾吾固有之真，常为一身之主，则荣卫周流，邪无自入。彼风寒暑湿，譬之坚城，外盗虽踵至迭窥，其何以得其隙而肆之虐哉？鸣医者家，辨症循方，按脉施剂，倏忽收功，固所不废。然盗至而遏之，孰若无盗之可遏也；病至而疗之，孰若无病之可疗也。与其求金石之饵，而常患其不足，孰若求吾身之精，而恒自有余也。故黄帝、歧伯问答曰，百体从令，惟于保太和而泰天君得之。盖此意也。先贤云：「天地之大宝珠玉，人身之大宝精神。」《内经》曰：「男女人之大欲存焉。诚能以理制欲，以义驭情，虽美色在前，不过悦目畅志而已，奚可恣情丧精，所谓油尽灯灭，髓竭人亡；添油灯壮，补髓人强也。」又曰：「冬月天地闭，血气藏，伏阳在内，心膈多热，切忌发汗，以泄阳气，此谓之闭藏。水冰地坼，无扰乎阳，早卧晚起，必待日光，使志若伏若匿，若有私意，若已有得，去寒就温，勿泄皮肤，使气亟夺，此冬气之应，养藏之道也。逆之则伤肾，春为痿厥。」人宜服固本益肾酒，以迎阳气耳。不可过暖致伤目，而亦不可太醉冒寒。如冬伤于寒，春必病温，故先王于是月闭关，俾寒热适中可也。尝闻之曰：「湛然诚一守精玄，得象忘言辨道看，好把牝门凭理顾，子前午后用神占。是则以元精炼交感之精，三物混合，与道合真，自然元精固，而交感之精不漏，卫生之法，先此而已。前肾所谓精全不思欲，气全不思食，神全不思睡，斯言尽矣。」 
<strong>足少阴肾经考正穴法</strong>
涌泉（一名地冲）：
足心陷中，屈足卷指宛宛中，白肉际，跪取之。足少阴肾脉所出为井木。实则泻之。《铜人》针五分，无令出血，灸三壮。《明堂》灸不及针。《素注》针三分，留三呼。
主尸厥，面黑如炭色。咳吐有血，渴而喘，坐欲起，目佴佴无所见，善恐，惕惕如人将捕之，舌干咽肿，上气嗌干，烦心，心痛，黄疸，肠澼，股内后廉痛，痿厥，嗜卧，善悲欠，小腹急痛，泄而下重，足胫寒而逆，腰痛，大便难，心中结热，风疹，风痫，心病饥不嗜食，咳嗽身热，喉闭舌急失音，卒心痛，喉痹，胸胁满闷，头痛目眩，五指端尽痛，足不践地，足下热，男子如蛊，女子如娠，妇人无子，转胞不得尿。
《千金翼》云： 主喜喘，脊胁相引，忽忽喜忘，阴痹，腹胀，腰痛，不欲食，喘逆，足下冷至膝，咽中痛不可纳食，喑不能言，小便不利，小腹痛，风入肠中，癫病，侠脐痛，鼻衄不止，五疝，热病先腰酸、喜渴数引饮，身项痛而寒且酸，足热不欲言，头痛癫癫然，少气，寒厥，霍乱转筋，肾积贲豚。 
汉，济北王阿母，病患热厥，足热，淳于意刺足心，立愈。
然谷（一名龙渊）：
足内踝前起大骨下陷中。一云内踝前直下一寸，别于足太阴之郄，足少阴肾脉所溜为荥火。《铜人》灸三壮，针三分，留五呼，不宜见血，令人立饥欲食。刺足下布络，中脉，血不出为肿。
主咽内肿，不能内唾，时不能出唾，心恐惧如人将捕，涎出喘呼少气，足跗肿不得履地，寒疝，小腹胀，上抢胸胁，咳唾血，喉痹，淋沥白浊，胻酸不能久立，足一寒一热，舌纵，烦满，消渴，自汗，盗汗出，痿厥，洞泄，心痛如锥刺，坠堕恶血留内腹中，男子精泄，妇人无子，阴挺出，月事不调，阴痒，初生小儿脐风口噤。
太溪（一名吕细）：
足内踝后五分，跟骨上动脉陷中。男子、妇人病，有此脉则生，无则死。足少阴肾脉所注为俞土。《素注》针三分，留七呼，灸三壮。
主久疟咳逆，心痛如锥刺，心脉沉，手足寒至节，喘息，呕吐，痰实，口中如胶，善噫，寒疝，热病汗不出，默默嗜卧，溺黄，消瘅，大便难，咽肿唾血，痃癖寒热，咳嗽不嗜食，腹胁痛，瘦脊，伤寒手足厥冷。
东垣曰： 成痿者，以导湿热，引胃气出行阳道，不令湿土克肾水，其穴在太溪。 《流注赋》云： 牙齿痛堪治。 
大钟：
足跟后踵中，大骨上两筋间。足少阴络，别走太阳，《铜人》灸三壮，针二分，留七呼。《素注》留三呼。
主呕吐，胸胀喘息，腹满便难，腰脊痛，少气，淋沥洒淅，腹脊强，嗜卧，口中热，多寒，欲闭户而处，少气不足，舌干、咽中食噎不得下，善惊恐不乐，喉中鸣，咳唾气逆，烦闷。实则闭癃泻之，虚则腰痛补之。
水泉：
太溪下一寸，内踝下。少阴郄。《铜人》灸五壮，针四分。
主目佴佴不能远视，女子月事不来，来即心下多闷痛，阴挺出，小便淋沥，腹中痛。
照海：
足内踝下四分，前后有筋，上有踝骨，下有软骨，其穴居中。阴蹻脉所生。《素注》针四分，留六呼，灸三壮。《铜人》针三分，灸七壮。《明堂》灸三壮。
主咽干，心悲不乐，四肢懈惰，久疟，卒疝，呕吐嗜卧，大风默默不知所痛，视如见星，小腹痛，妇女经逆，四肢淫泺，阴暴跳起或痒，漉清汁，小腹偏痛，淋，阴挺出，月水不调。
洁古曰： 痫病夜发灸阴蹻，照海穴也。 
复溜（一名昌阳，一名伏白）：
足内踝上二寸，筋骨陷中，前傍骨是复溜，后傍筋是交信，二穴止隔一条筋。足少阴肾脉所行为经金。肾虚补之。《素注》针三分，留七呼，灸五壮。《明堂》灸七壮。
主肠澼，腰脊内引痛，不得俯仰起坐，目视佴佴，善怒多言，舌干，胃热，虫动涎出，足痿不收履，胻寒不自温，腹中雷鸣，腹胀如鼓，四肢肿，五肿水病（青、赤、黄、白、黑，青取井、赤取荥，黄取俞，白取经，黑取合），血痔，泄后重，五淋，血淋，小便如散火，骨寒热，盗汗，汗注不止，齿龋，脉微细不见，或时无脉。
交信：
足内踝骨上二寸，少阴前，太阴后廉筋骨间。阴蹻脉之郄。《铜人》针四分，留十呼，灸三壮，《素注》留五呼。
主气淋，颓疝，阴急，阴汗，泻利赤白，气热癃，股枢内痛，大小便难，淋，女子漏血不止，阴挺出，月水不来，小腹偏痛，四肢淫泺，盗汗出。
筑宾：
内踝上五寸，腨分中，阴维之郄。《铜人》针三分，留五呼，灸五壮。《素注》针三分，灸五壮。
主颓疝，小儿胎疝，痛不得乳，癫疾狂易，妄言怒骂，吐舌，呕吐涎沫，足腨痛。
阴谷：
膝下内辅骨后，大筋下，小筋上，按之应手，屈膝乃得之。足少阴肾脉所入为合水。《铜人》针四分，留七呼，灸三壮。
主膝痛如锥，不得屈伸。舌纵涎下，烦逆，溺难，小便急引阴痛，阴痿，股内廉痛，妇人漏下不止，腹胀满不得息，小便黄，男子如蛊，女子如娠。
横骨：
大赫下一寸，阴上横骨中，宛曲如仰月中央，去腹中行各一寸。足少阴、冲脉之会。《铜人》灸三壮，禁针。
主五淋，小便不通，阴器下纵引痛，小腹满，目赤痛内眦始，五脏虚竭，失精（自肓俞至横骨六穴，《铜人》去腹中行各一十五分，录之以备参考）。
大赫（一名阴维，一名阴关）：
气穴下一寸，去腹中行各一寸。足少阴、冲脉之会。《铜人》灸五壮，针三分，《素注》针一寸，灸三壮。
主虚劳失精，男子阴器结缩，茎中痛，目赤痛从内眦始，妇人赤带。
气穴（一名胞门，一名子户）：
四满下一寸，去腹中行各一寸。足少阴、冲脉之会。《铜人》灸五壮，针三分，《素注》针一寸，灸五壮。
主贲豚，气上下引腰脊痛，泄利不止，目赤痛从内眦始，妇人月事不调。
四满（一名髓府）：
中注下一寸，去腹中行各一寸。足少阴、冲脉之会。《铜人》针三分，灸三壮。
主积聚疝瘕，肠澼，大肠有水，脐下切痛，振寒，目内眦赤痛，妇人月水不调，恶血疞痛，贲豚上下，无子。
中注：
肓俞下一寸，去腹中行各一寸。足少阴、冲脉之会。《铜人》针一寸，灸五壮。
主小腹有热，大便坚燥不利，泄气，上下引腰脊痛，目内眦赤痛，女子月事不调。
肓俞：
商曲下一寸，去腹中行各一寸。足少阴、冲脉之会。《铜人》针一寸，灸五壮。
主腹切痛，寒疝，大便燥，腹满响响然不便，心下有寒，目赤痛从内眦始。按诸家俱以疝主于肾，故足少阴经窌穴多兼治疝，丹溪以疝本肝经，与肾绝无相干。足以正千古之讹。
商曲：
石关下一寸，去腹中行各一寸五分，足少阴、冲脉之会。《铜人》针一寸，灸五壮。
主腹痛，腹中积聚，时切痛，肠中痛不嗜食，目赤痛从内眦始（自幽门至商曲，《铜人》去腹中行五分，《素注》一寸）。
石关：
阴都下一寸，去腹中行各一寸五分。足少阴、冲脉之会。《铜人》针一寸，灸三壮。
主哕噫呕逆，腹痛气淋，小便黄，大便不通，心下坚满，脊强不利，多唾，目赤痛从内眦始，妇人无子，脏有恶血，血上冲腹，痛不可忍。
阴都（一名食宫）：
通谷下一寸，去腹中行各一寸五分。足少阴、冲脉之会。《铜人》针三分，灸三壮。
主身寒热疟病，心下烦满，逆气，肠鸣，肺胀气抢，胁下热痛，目赤痛从内眦始。
通谷：
幽门下一寸，去腹中行各一寸五分。足少阴、冲脉之会。《铜人》针五分，灸五壮。《明堂》灸三壮。
主失欠口呿，食饮善呕，暴喑不能言，结积留饮，痃癖胸满，食不化，心恍惚，喜呕，目赤痛从内眦始。
幽门：
侠巨阙两旁各一寸五分陷中，足少阴、冲脉之会。《铜人》针五分，灸五壮。
主小腹胀满，呕吐涎沫，喜唾，心下烦闷，胸中引痛，满不嗜食，里急数咳，健忘，泄利脓血，目赤痛从内眦始，女子心痛，逆气，善吐食不下。
步廊：
神封下一寸六分陷中，去胸中行各二寸，仰而取之。《素注》针四分，《铜人》针三分，灸五壮。
主胸胁支满，痛引胸，鼻塞不通，呼吸少气，咳逆呕吐，不嗜食，喘息不得举臂。
神封：
灵墟下一寸六分陷中，去胸中行各二寸，仰而取之。《素注》针四分。《铜人》针三分，灸五壮。
主胸满不得息，咳逆，乳痈，呕吐，洒淅恶寒，不嗜食。
灵墟：
神藏下一寸六分陷中，去胸中行各二寸，仰而取之。《素注》针四分。《铜人》针三分，灸五壮。
主胸胁支满，痛引胸不得息，咳逆，呕吐，不嗜食。
神藏：
彧中下一寸六分陷中，去胸中行各二寸，仰而取之。《铜人》灸五壮，针三分。《素注》针四分。
主呕吐，咳逆，喘不得息，胸满，不嗜食。
彧中：
俞府下一寸六分陷中，去胸中行各二寸，仰而取之。《铜人》针四分，灸五壮。《明堂》灸三壮。
主咳逆喘息不能食，胸胁支满，涎出多唾。
俞府：
气舍下，璇玑旁，各二寸陷中，仰而取之。《素注》针四分，灸三壮。《铜人》针三分，灸五壮。
主咳逆上气，呕吐，喘嗽，腹胀不下食饮，胸中痛久喘，灸七壮效。
