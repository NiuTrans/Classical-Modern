<strong>足太阳经穴主治</strong>
《内经》曰： 膀胱者，州都之官，津液藏焉。气化则能出矣。 又曰： 膀胱为黑肠。 
诸书辨膀胱不一，有云： 有上口，无下口。 有云： 上下皆有口。 或云： 有小窍注泄。 皆非也。惟有下窍以出溺，上皆由泌别渗入膀胱，其所以入也、出也，由于气之施也。在上之气不施，则注入大肠而为泄；在下之气不施，则急胀涩涩，苦不出而为淋。
<strong>足太阳膀胱经穴歌</strong>
足太阳经六十七，睛明目内红肉藏，攒竹眉冲与曲差，五处上寸半承光，通天络却玉枕昂，天柱后际大筋外，大杼背部第二行，风门肺俞厥阴四，心俞督俞膈俞强，肝胆脾胃俱挨次，三焦肾气海大肠，关元小肠到膀胱，中膂白环仔细量，自从大杼至白环，各各节外寸半长。上髎次髎中复下，一空二空腰髁当，会阳阴尾骨外取，附分侠脊第三行，魄户膏盲与神堂，譩嘻膈关魂门九，阳纲意舍仍胃仓，肓门志室胞肓续，二十椎下秩边场。承扶臀横纹中央，殷门浮郄到委阳，委中合阳承筋是，承山飞扬踝附阳，昆仑仆参连申脉，金门京骨束骨忙，通谷至阴小指旁（一百三十四穴）。
此一经起于睛明，终于至阴，取至阴、通谷、束骨、京骨、昆仑、委中，与井荥俞原经合也。
脉起目内眦，上额交巅上；其支者，从巅至耳上角；其直行者，从巅入络脑，还出别下项，循肩膊内侠脊抵腰中，入循膂，络肾属膀胱；其支别者，从腰中下贯臀，入腘中；其支别者，从膊内左右别，下贯胛，侠脊内，过髀枢，循髀外后廉，下合腘中，以下贯腨内，出外踝之后，循京骨至小指外侧端。多血少气，申时气血注此。
壬水之腑，脉居左寸是。膀胱实则脉实，病胞转不得小便，苦烦满难于俯仰，药用寒凉通利窍，石膏栀子蜜同煎；虚则脉虚，肠痛引腰难屈伸，脚筋紧急耳重听，补磁石五味黄耆，配苓朮石英杜仲。大腑热蒸肠内涩，木通生地黄芩；小便不利茎中痛，葶苈茯苓通草。肾大如斗，青支荔核小茴香；胞转如塞，葵子滑石寒水石。冷热熨可利便难，屈伸导能和腰痛。风热相乘，囊肿服三白而立消；虫蚁吹着阳蹻，敷蝉蜕而即散。羌活藳本行于上，黄柏法制走于下。补用橘核益智仁，泻滇滑石车前子。加茴香乌药能温，添黄柏生地清凉也。
<strong>足太阳膀胱经考正穴法</strong>
睛明（一名泪孔）：
目内眦。《明堂》云： 内眦头外一分，宛宛中。手足太阳、足阳明、阴蹻、阳蹻五脉之会。针一分半，留三呼。雀目者，可久留针，然后速出针。禁灸。 
主目远视不明，恶风泪出，憎寒头痛，目眩内眦赤痛，佴佴无见，眦痒，淫肤白翳，大眦攀睛努肉，侵睛雀目，瞳子生瘴，小儿疳眼，大人气眼冷泪。
按东垣曰： 刺太阳、阳明出血，则目愈明。 盖此经多血少气，故目翳与赤痛从内眦起者，刺睛明、攒竹，以宣泄太阳之热。然睛明刺一分半，攒竹刺一分三分，为适浅深之宜。今医家刺攒竹，卧针直抵睛明，不补不泻，而又久留针，非古人意也。
攒竹（一名始光，一名员柱，一名光明）：
两眉头陷中。《素注》针二分，留六呼，灸三壮。《铜人》禁灸，针一分，留三呼，泻三吸，徐徐出针。宜以细三棱针刺之，宣泄热气，三度刺，目大明。《明堂》宜细三棱针三分，出血，灸一壮。
主目佴佴，视物不明，泪出目眩，瞳子痒，目瞢，眼中赤痛及睑瞤动不得卧，颊痛，面痛，尸厥癫邪，神狂鬼魅，风眩，嚏。
眉冲：
直眉头上神庭、曲差之间。针三分，禁灸。
主五痫，头痛，鼻塞。
曲差：
神庭旁一寸五分，入发际。《铜人》针二分，灸三壮。
主目不明，鼽衄，鼻塞，鼻疮，心烦满，汗不出，头顶痛，项肿，身体烦热。
五处：
侠上星旁一寸五分。《铜人》针三分，留七呼，灸三壮。《明堂》灸五壮。
主脊强反折，瘛瘲癫疾，头风热，目眩，目不明，目上戴不识人。
承光：
五处后一寸五分。《铜人》针三分，禁灸。
主风眩头痛，呕吐心烦，鼻塞不闻香臭，口喎，鼻多清涕，目生白翳。
通天：
承光后一寸五分。《铜人》针三分，留七呼，灸三壮。
主颈项转侧难，瘿气，鼻衄，鼻疮，鼻窒，鼻多清涕，头旋，尸厥，口喎，喘息，头重，暂起僵仆，瘿瘤。
络却（一名强阳、一名脑盖）：
通天后一寸五分。《素注》刺三分，留五呼，《铜人》灸三壮。
主头旋耳鸣，狂走瘛瘲，恍惚不休，腹胀，青盲内障，目无所见。
玉枕：
络却后一寸五分，侠脑户旁一寸三分，起肉枕骨上，入发际二寸。《铜人》灸三壮，针三分，留三呼。
主目痛如脱，不能远视，内连系急，头风痛不可忍。鼻窒不闻。
天柱：
侠项后发际，大筋外廉陷中。《铜人》针五分，得气即泻。《明堂》针二分，留三呼，泻五吸。灸不及针。日七壮至百壮。《下经》灸三壮。《素注》针二分，留六呼。
主足不任身体，肩背痛欲折。目瞑视，头旋脑痛，头风，鼻不知香臭，脑重如脱，顶如拔，项强不可回顾。
大杼：
项后第一椎下，两旁相去脊各一寸五分陷中，正坐取之，督脉别络，手足太阳、少阳之会。《难经》曰： 骨会大杼。 疏曰： 骨病治此。 袁氏曰： 肩能负重，以骨会大杼也。 《铜人》针五分，灸七壮。《明堂》禁灸。《下经》、《素注》针三分，留七呼，灸七壮。《资生》云： 非大急不灸。 
主膝痛不可屈伸，伤寒汗不出，腰脊痛，胸中郁郁，热甚不已，头风振寒，项强不可俯仰，痎疟，头旋，劳气咳嗽，身热目眩，腹痛，僵仆不能久立，烦满里急，身不安，筋挛癫疾，身蜷急大。东垣曰： 五脏气乱，在于头，取之天柱、大杼、不补不泻，以导气而已。 
风门（一名热府）：
二椎下两旁相去脊各一寸五分，正坐取之。《铜人》针五分。《素注》针三分，留七呼。《明堂》灸五壮。若频刺，泄诸阳热气，背永不发痈疽，灸五壮。
主发背痈疽，身热，上气喘气，咳逆胸背痛，风劳呕吐，多嚏，鼻鼽出清涕，伤寒头项强，目瞑，胸中热，卧不安。
肺俞：
第三椎下两旁相去脊各一寸五分。《千金》对乳引绳度之。甄权以搭手，左取右，右取左，当中指末是，正坐取之。《甲乙》针三分，留七呼，得气即泻。甄权灸百壮。《明下》灸三壮。《素问》刺中肺三日死，其动为咳。
主瘿气，黄疸，劳瘵，口舌干，劳热上气，腰脊强痛，寒热喘满，虚烦，传尸骨蒸，肺痿咳嗽，肉痛皮痒，呕吐，支满不嗜食，狂走，欲自杀，背偻，肺中风，偃卧，胸满短气，瞀闷汗出，百毒病，食后吐水，小儿龟背。
仲景曰： 太阳与少阳并病，头项强痛或眩冒，时如结胸，心下痞硬者，当刺太阳肺俞、肝俞。 
厥阴俞（一名厥俞）：
四椎下两旁相去脊各一寸五分，正坐取之。《铜人》针三分，灸七壮。
主咳逆牙痛，心痛，胸满呕吐，留结烦闷。
或曰： 脏腑皆有俞在背，独心包络无俞，何也？ 曰： 厥阴俞即心包络俞也。 
心俞：
五椎下两旁相去脊各一寸五分，正坐取之。《铜人》针三分，留七呼，得气即泻，不可灸。《明堂》灸三壮。《资生》云： 刺中心一日死，其动为噫，岂可妄针。 《千金》言： 中风心急，灸心俞百壮，当权其缓急可也。 
主偏风半身不遂，心气乱恍惚，心中风，偃卧不得倾侧，汗出唇赤，狂走发痫，语悲泣，心胸闷乱，咳吐血，黄疸，鼻衄，目瞤目昏，呕吐不下食，健忘，小儿心气不足，数岁不语。
督俞：
六椎下两旁相去脊各一寸五分，正坐取之。灸三壮。
主寒热心痛，腹痛，雷鸣气逆。
膈俞：
七椎下两旁相去脊各一寸五分，正坐取之。《难经》曰： 血会膈俞。 疏曰： 血病治此。 盖上则心俞，心生血，下则肝俞，肝藏血，故膈俞为血会。又足太阳多血，血乃水之象也。《铜人》针三分，留七呼，灸三壮。《素问》刺中膈，皆为伤中，其病难愈，不过一岁必死。
主心痛，周痹，吐食，翻胃，骨蒸，四肢怠惰，嗜卧，痃癖，咳逆，呕吐，膈胃寒痰，食饮不下，热病汗不出，身重常温。不能食，食则心痛，身痛肿胀，胁腹满，自汗盗汗。
肝俞：
九椎下两旁相去脊各一寸五分，正坐取之。经曰： 东风伤于春，病在肝。 《铜人》针三分，留六呼，灸三壮。《明堂》灸七壮。《素问》刺中肝五日死，其动为欠。
主多怒，黄疸，鼻酸，热病后目暗泪出，目眩，气短咳血，目上视，咳逆，口干，寒疝，筋寒，热痉，筋急相引，转筋入腹将死。
《千金》云： 咳引两胁急痛不得息，转侧难，撅肋下与脊相引而反折，目戴上，目眩循眉头，惊狂，鼽衄，起则目佴佴，生白翳，咳引胸中痛，寒疝小腹痛，唾血短气，热病瘥后，食五辛目暗，肝中风，踞坐不得低头，绕两目连额上色微青。积聚痞痛。 
胆俞：
十椎下两旁相去脊各一寸五分，正坐取之。《铜人》针五分，留七呼，灸三壮。《明堂》针三分。《下经》灸五壮。《素问》刺中胆一日半死，其动为呕。
主头痛，振寒汗不出，腋下肿胀，口苦舌干，咽痛干呕吐，骨蒸劳热食不下，目黄。按《资生经》所载，崔知悌平取四花穴，上二穴是膈俞，下二穴是胆俞，四穴主血，故取此以治劳瘵。后世误以四花为斜取，非也。
脾俞：
十一椎下两旁相去脊各一寸五分，正坐取之。《铜人》针三分，留七呼，灸三壮。《明堂》灸五壮。《素问》刺中脾十日死，其动为吞。
主腹胀，引胸背痛，多食身瘦，痃癖积聚，胁下满，泄利，痰疟寒热，水肿气胀引脊痛，黄疸，善欠，不嗜食。
胃俞：
十二椎下两旁相去脊各一寸五分，正坐取之。《铜人》针三分，留七呼，灸随年为壮。《明堂》灸三壮。《下经》灸七壮。
主霍乱，胃寒，腹胀而鸣，翻胃呕吐，不嗜食，多食羸瘦，目不明，腹痛，胸胁支满，脊痛筋挛，小儿羸瘦，不生肌肤。
东垣曰： 中湿者，治在胃俞。 
三焦俞：
十三椎下两旁相去脊各一寸五分，正坐取之。《铜人》针五分，留七呼，灸三壮。《明堂》针三分，灸五壮。
主脏腑积聚，胀满羸瘦，不能饮食，伤寒头痛，饮食吐逆，肩背急，腰脊强不得俯仰，水谷不化，泄注下利，腹胀肠鸣，目眩头痛。
肾俞：
十四椎下两旁相去脊各一寸五分，前与脐平，正坐取之。《铜人》针三分，留七呼，灸以年为壮。《明堂》灸三壮。《素问》刺中肾六日死，其动为嚏。
主虚劳羸瘦，耳聋肾虚，水脏久冷，心腹满胀急，两胁满引小腹急痛，胀热，小便淋，目视佴佴，少气，溺血，小便浊，出精梦泄，肾中风，踞坐而腰痛，消渴，五劳七伤，虚惫，脚膝拘急，腰寒如冰，头重身热，振栗，食多羸瘦，面黄黑，肠鸣，膝中四肢淫泺，洞泄食不化，身肿如水，女人积冷气成劳，乘经交接羸瘦，寒热往来。
气海俞：
十五椎下两旁相去脊各一寸五分。针三分，灸五壮。
主腰痛痔漏。
大肠俞：
十六椎下两旁相去脊各一寸五分，伏而取之。《铜人》针三分，留六呼，灸三壮。
主脊强不得俯仰，腰痛，腹中气胀，绕脐切痛，多食身瘦，肠鸣，大小便不利，洞泄食不化，小腹绞痛。
东垣云： 中燥治在大肠俞。 
关元俞：
十七椎下两旁相去脊各一寸五分，伏而取之。
主风劳腰痛，泄痢，虚胀，小便难，妇人瘕聚诸疾。
小肠俞：
十八椎下两旁相去脊各一寸五分，伏而取之。《铜人》针三分，留六呼，灸三壮。
主膀胱、三焦津液少，大、小肠寒热，小便赤不利，淋沥遗溺，小腹胀满，疞痛，泄利脓血。五色赤痢下重，肿痛。脚肿。五痔，头痛，虚乏消渴，口干不可忍，妇人带下。
膀胱俞：
十九椎下两旁相去脊各一寸五分，伏而取之。《铜人》针三分，留六呼，灸三壮。《明堂》灸七壮。
主风劳脊急强。小便赤黄，遗溺，阴生疮。少气，胫寒拘急，不得屈伸，腹满，大便难，泄利腹痛，脚膝无力，女子瘕聚。
中膂俞（一名脊内俞）：
二十椎下两旁相去脊各一寸五分，侠脊伸起肉，伏而取之。《铜人》针三分，留十呼，灸三壮。《明堂》云： 腰痛侠脊里痛，上下按之应者，从项至此穴痛，皆宜灸。 
主肾虚消渴，腰脊强不得俯仰，肠冷赤白痢，疝痛，汗不出，腹胀胁痛。
白环俞：
二十一椎下两旁相去脊各一寸五分，伏而取之。一云： 挺伏地，端身，两手相重支额，纵息令皮肤俱缓，乃取其穴。 《素注》针五分，得气则先泻，泻讫多补之，不宜灸。《明堂》云灸三壮。
主手足不仁，腰脊痛，疝痛，大小便不利，腰髋疼，脚膝不遂，温疟，腰脊冷痛，不得久卧，劳损虚风，腰背不便，筋挛臂缩，虚热闭塞。
上髎：
第一空腰髁下一寸，侠脊陷中。足太阳、少阳之络。《铜人》针三分，灸七壮。
主大小便不利，呕逆，膝冷痛，鼻衄，寒热疟，阴挺出，妇人白沥，绝嗣。大理赵卿患偏风，不能起跪，甄权针上髎、环跳、阳陵泉、巨虚下廉，即能起跪。
八髎总治腰痛。
次髎：
第二空侠脊陷中。《铜人》针三分，灸七壮。
主小便赤淋，腰痛不得转摇，急引阴器痛不可忍，腰以下至足不仁，背腠寒，小便赤，心下坚胀，疝气下坠，足清气痛，肠鸣注泻，偏风，妇人赤白带下。
中髎：
三空侠脊陷中。足厥阴、少阳所结之会。《铜人》针二分，留十呼，灸三壮。
主大小便不利，腹胀下利，五劳七伤六极，大便难，小便淋沥，飧泄，妇人绝子带下，月事不调。
下髎：
四空侠脊陷中。《铜人》针二分，留十呼，灸三壮。
主大小便不利，肠鸣注泻，寒湿内伤，大便下血，腰不得转，痛引卵。女子下苍汁不禁，中痛引小腹急痛。
会阳（一名利机）：
阴尾尻骨两旁。《铜人》针八分，灸五壮。
主腹寒，热气冷气，泄泻，肠癖下血，阳气虚乏，阴汗湿，久痔。
附分：
二椎下，附项内廉，两旁相去脊各三寸，正坐取之。手足太阳之会。《铜人》针三分。《素注》刺八分，灸五壮。
主肘不仁，肩背拘急，风冷客于腠理，颈痛不得回顾。
魄户：
直附分下，三椎下两旁相去脊各三寸，正坐取之。《铜人》针五分，得气即泻，又宜久留针，日灸七壮至百壮。《素注》五壮。
主背膊痛，虚劳肺痿，三尸走疰，项强急不得回顾，喘息咳逆，呕吐烦满。
膏肓俞：
四椎下一分，五椎上二分，两旁相去脊各三寸，四肋三间，正坐屈脊，伸两手，以臂着膝前令端直，手大指与膝头齐，以物支肘，毋令摇动取之。《铜人》灸百壮，多至五百壮。当觉气下砻砻然似水流之状，亦当有所下，若无停痰宿饮，则无所下也。如病人已困，不能正坐，当令侧卧，挽上臂，令取穴灸之。又当灸脐下气海、丹田、关元、中极，四穴中取一穴。又灸足三里，以引火气实下。
主无所不疗。羸瘦，虚损，传尸骨蒸，梦中失精，上气咳逆，发狂，健忘，痰病。
《左传》：成公十年，晋侯疾病，求医于秦，秦使医缓（秦医名缓）为之，未至。公梦疾为二竖子曰： 彼良医也，惧伤我，焉逃之？ 其一曰： 居肓之上，膏之下，若我何？ 医至曰： 疾不可为也，在肓之上，膏之下，攻之不可，达之不及，药不至焉，不可为也。 公曰： 良医也，厚为之礼而归之。 
孙思邈曰： 时人拙，不能得此穴，所以宿疴难遣，若能用心方便，求得灸之，疾无不愈矣。 
按此二穴，世皆以为起死回生之妙穴，殊不知病有浅深，而医有难易，浅者针灸，可保十全，深者亦未易为力。扁鹊云： 病有六不治。 经云： 色脉不顺而莫针也。 肓，膈也，心下为膏。又曰： 凝者为脂，释者为膏。 又曰： 膏，连心脂膏也。 人年二旬后，方可灸此二穴，仍灸三里二穴，引火气下行，以固其本。若未出幼而灸之，恐火气盛，上焦作热。每见医家不分老少，又多不针泻三里，以致虚火上炎，是不经口授而妄作也。岂能瘳其疾哉！患者灸此，必针三里或气海，更清心绝欲，参阅前后各经调摄，何患乎疾之不瘳也！
神堂：
五椎下两旁相去脊各三寸陷中，正坐取之。《铜人》针三分，灸五壮。《明堂》灸三壮。《素注》针五分。
主腰背脊强急不可俯仰，洒淅寒热，胸满气逆上攻，时噎。
譩嘻：
肩膊内廉，侠六椎下两旁相去脊各三寸，正坐取之。以手重按，病人言：
  譩嘻 ，譩嘻应手。 《素注》针七分。《铜人》针六分，留三呼，泻五吸。灸二七壮，止百壮。《明堂》灸五壮。
主大风汗不出，劳损不得卧，温疟寒疟，背闷气满，腹胀气眩，胸中痛引腰背，腋拘胁痛，目眩，目痛，鼻衄，喘逆，臂膊内廉痛，不得俯仰，小儿食时头痛，五心热。
膈关：
七椎下两旁相去脊各三寸陷中，正坐开臂取之。《铜人》针五分，灸三壮。
主背痛恶寒，脊强俯仰难，食饮不下，呕哕多涎唾，胸中噎闷，大便不节，小便黄。
魂门：
九椎下两旁相去脊各三寸陷中，正坐取之。《铜人》针五分，灸三壮。
主尸厥走疰，胸背连心痛，食饮不下，腹中雷鸣，大便不节，小便赤黄。
阳纲：
十椎下两旁相去脊各三寸，正坐阔肩取之。《铜人》针五分，灸三壮。
主肠鸣腹痛，饮食不下，小便赤涩，腹胀身热，大便不节，泄痢赤黄，不嗜食，怠惰。
意舍：
十一椎下两旁相去脊各三寸，正坐取之。《铜人》针五分，灸五十壮至百壮。《明堂》灸五十壮。《下经》灸七壮。《素注》灸二壮。《甲乙》灸三壮，针五分。
主腹满虚胀，大便滑泄，小便赤黄，背痛，恶风寒，食饮不下，呕吐消渴，身热目黄。
胃仓：
十二椎下两旁相去脊各三寸，正坐取之。《铜人》针五分，灸五十壮。《甲乙》灸三壮。
主腹满虚胀，水肿，食饮不下，恶寒，背脊痛不得俯仰。
肓门：
十三椎下两旁相去脊各三寸陷中，正坐取之。《铜人》灸三十壮，针五分。
主心下痛，大便坚，妇人乳疾。
志室：
十四椎下两旁相去脊各三寸陷中，正坐取之。《铜人》针九分，灸三壮。《明堂》灸七壮。
主阴肿，阴痛，背痛，腰脊强直，俯仰不得，饮食不消，腹强直，梦遗失精，淋沥，吐逆，两胁急痛，霍乱。
胞肓：
十九椎下两旁相去脊各三寸陷中，伏而取之。《铜人》针五分，灸五七壮。《明堂》灸三七壮。《甲乙》灸三壮。
主腰脊急痛，食不消，腹坚急，肠鸣，淋沥，不得大小便，癃闭下肿。
秩边：
二十椎下两旁相去脊各三寸陷中，伏取之。《铜人》针五分。《明堂》灸三壮，针三分。
主五痔发肿，小便赤，腰痛。
承扶（一名肉郄，一名阴关，一名皮部）：
尻臀下阴股上纹中。又曰： 尻臀下陷纹中。 《铜人》针七分，灸三壮。
主腰脊相引如解，久痔尻臀肿，大便难，阴胞有寒，小便不利。
殷门：
肉郄下六寸。《铜人》针七分。
主腰脊不可俯仰，举重，恶血，泄注，外股肿。
浮郄：
委阳上一寸，展膝得之。《铜人》针五分，灸三壮。
主霍乱转筋，小肠热，大肠结，胫外筋急，髀枢不仁，小便热，大便坚。
委阳：
承扶下一尺六寸，穴在足太阳之前，少阳之后，出于腘中外廉两筋间，三焦下辅俞，足太阳之别络。《素注》针七分，留五呼，灸三壮。
主腋下肿痛，胸满膨膨，筋急身热。飞尸遁疰，痿厥不仁。小便淋沥。
委中（一名血郄）：
腘中央约纹动脉陷中。令人面挺伏地，卧取之。足太阳膀胱脉所入为合土。《素注》针五分，留七呼。《铜人》针八分，留三呼，泻七吸。《甲乙》针五分，禁灸。《素问》刺委中大脉，令人仆脱色。
主膝痛及拇指，腰侠脊沉沉然，遗溺，腰重不能举体，小腹坚满，风痹，髀枢痛，可出血，痼疹皆愈。伤寒四肢热，热病汗不出，取其经血立愈。
委中者，血郄也。大风发眉堕落，刺之出血。
合阳：
膝约纹下三寸。《铜人》针六分，灸五壮。
主腰脊强引腹痛，阴股热，胻酸肿，步履难，寒疝阴偏痛，女子崩中带下。
承筋（一名腨肠，一名直肠）：
腨肠中央陷中，胫后从脚跟上七寸。《铜人》灸三壮，禁针。
主腰背拘急，大便秘，腋肿，痔疮，胫痹不仁，腨酸，脚急跟痛，腰痛，鼻鼽衄，霍乱转筋。
承山（一名鱼腹，一名肉柱，一名肠山）：
锐腨肠下分肉间陷中，一云腿肚下分肉间。《针经》云： 取穴须用两手高托，按壁上，两足指离地，用足大趾尖竖起，上看足锐腨肠下分肉间。 《铜人》灸五壮，针七分。《明堂》针八分，得气即泻，速出针，灸不及针，止六七壮。《下经》灸五壮。
主大便不通，转筋，痔肿，战栗不能立，脚气膝肿，胫酸脚跟痛，筋急痛，霍乱，急食不通，伤寒水结。
飞扬（一名厥阳）：
外踝骨上七寸。足太阳络脉，别走少阴。《铜人》针三分，灸三壮。《明堂》灸五壮。
主痔肿痛，体重起坐不能，步履不收，脚腨酸肿，战栗不能久立坐，足趾不能屈伸，目眩痛，历节风，逆气，癫疾，寒疟。实则鼽窒，头背痛，泻之；虚则鼽衄，补之。
附阳：
外踝上三寸，太阳前，少阳后，筋骨之间。阳蹻脉郄。《铜人》针五分，灸三壮，留七呼。《素注》针六分，留七呼，灸三壮。《明堂》灸五壮。
主霍乱转筋，腰痛不能久立，坐不能起，髀枢股胻痛，痿厥，风痹不仁，头重雜痛，时有寒热，四肢不举。
昆仑：
足外踝后五分，跟骨上陷中，细脉动应手。足太阳膀胱脉所行为经火。《素注》针五分，留十呼。《铜人》针三分，灸三壮。妊妇刺之落胎。
主腰尻脚气，足腨肿不得履地，鼽衄，腘如结，踝如裂，头痛，肩背拘急，咳喘满，腰脊内引痛，伛偻，阴肿痛，目眩痛如脱，疟多汗，心痛与背相接，妇人孕难，胞衣不出，小儿发痫瘛瘲。
仆参（一名安邪）：
足跟骨下陷中，拱足取之。阳蹻之本。《铜人》针三分，灸七壮。《明堂》灸三壮。
主足痿，失履不收，足跟痛不得履地，霍乱转筋，吐逆，尸厥癫痫，狂言见鬼，脚气膝肿。
申脉（即阳蹻）：
外踝下五分陷中，容爪甲白肉际，前后有筋，上有踝骨，下有软骨，其穴居中。阳蹻脉所出。《铜人》针三分，留七呼，灸三壮。
主风眩。腰脚痛，胻酸不能久立，如在舟中。劳极。冷气逆气，腰髋冷痹，脚膝屈伸难，妇人血气痛。
洁古曰： 痫病昼发，灸阳蹻。 
金门（一名梁关）：
外踝下少后，丘墟后，申脉前，足太阳郄，阳维别属。《铜人》针一分，灸三壮。炷如小麦大。
主霍乱转筋，尸厥癫痫，暴疝，膝胻酸，身战不能久立。小儿张口摇头，身反折。
京骨：
足外侧大骨下，赤白肉际陷中，按而得之，小指本节后大骨名京骨，其穴在骨下。足太阳脉所过为原，膀胱虚实皆拔之。《铜人》针三分，留七呼，灸七壮。《明堂》五壮。《素注》三壮。
主头痛如破，腰痛不可屈伸，身后侧痛，目内眦赤烂。白翳侠内眦起，目反白，目眩。发疟寒热，喜惊，不饮食，筋挛，足胻，髀枢痛，颈项强，腰背不可俯仰，伛偻，鼻鼽不止，心痛。
束骨：
足小趾外侧本节后，赤白肉际陷中。足太阳脉所注为俞木。膀胱实泻之。《铜人》灸三壮，针三分，留五呼。
主腰脊痛如折，髀不可曲，腘如结，腨如裂，耳聋，恶风寒，头囟项痛，目眩身热，目黄泪出，肌肉动，项强不可回顾，目内眦赤烂，肠澼，泄，痔，疟，癫狂，发背，痈疽，背生疔疮。
通谷：
足小趾外侧本节前陷中。足太阳脉所溜为荥水。《铜人》针二分，留三呼，灸三壮。
主头重目眩，善惊，引鼽衄，项痛，目佴佴，留饮胸满，食不化，失欠。
东垣曰： 胃气下溜，五脏气乱，在于头，取天柱、大杼；不知，深取通谷、束骨。 
至阴：
足小趾外侧，去爪甲角如韭叶。足太阳脉所出为井金。膀胱虚补之。《铜人》针二分，灸三壮。《素注》针一分，留五呼。
主目生翳，鼻塞头重，风寒从足小趾起，脉痹上下带胸胁痛无常处，转筋，寒疟，汗不出，烦心，足下热，小便不利，失精，目痛，大眦痛。
根结篇云： 太阳根于至阴，结于命门；命门者，目也。 
