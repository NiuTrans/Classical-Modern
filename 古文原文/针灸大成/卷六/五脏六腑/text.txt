五脏：脏者，藏也。心藏神，肺藏魄，肝藏魂，脾藏意与智，肾藏精与志，故为五脏。
六腑：腑者，府也。胆、胃、大肠、小肠、三焦、膀胱，受五脏浊气，名传化之府，故为六腑。
五脏藏精而不泻，故满而不实。六腑输泻而不藏，故实而不满。如水谷入口，则胃实而肠虚，食下，则肠实而胃虚。故曰：『实而不满。』
肺重三斤三两，六叶两耳，四垂如盖，附脊第三椎，中有二十四孔，行列，分布诸脏清浊之气，为五脏华盖云。
心重十二两，七孔三毛，形如未敷莲花，居肺下膈上，附脊第五椎。
心包络，在心下横膜之上，竖膜之下，与横膜相粘而黄脂幔裹者，心也。外有细筋膜如丝，与心肺相连者，包络也。
三焦者，水谷之道路，气之所终始也。上焦在心下、胃上，其治在膻中，直两乳间陷中者。中焦在胃中脘，当脐上四寸，其治在脐旁。下焦当膀胱上际，其治在脐下一寸。
肝重二斤四两，左三叶，右四叶，其治在左，其脏在右胁、右肾之前，并胃，附脊第九椎。
胆在肝之短叶间，重三两三铢，包精汁三合。
膈膜前齐鸠尾，后齐十一椎，周围着脊，以遮隔浊气，不使上熏心肺也。
脾重二斤三两，广三寸，长五寸，掩乎太仓，附脊十一椎。
胃重二斤一两，大一尺五寸，径五寸，纡曲屈伸，长二尺六寸。
小肠重二斤十四两，长三丈二尺，左回迭积十六曲。小肠上口，即胃之下口，在脐上二寸；复下一寸水分穴，为小肠下口，至是而泌别清浊，水液入膀胱，滓秽入大肠。
大肠重二斤十二两，长二丈一尺，广四寸，右回迭十六曲，当脐中心。大肠上口，即小肠下口也。
肾有两枚，重一斤一两；状如石卵，色黄紫，当胃下两旁，入脊膂，附脊十四椎，前与脐平。
膀胱重九两二铢，广九寸，居肾下之前，大肠之侧，膀胱上际，即小肠下口，水液由是渗入焉。
脊骨二十一节，取穴之法，以平肩为大椎，即百劳穴也。
