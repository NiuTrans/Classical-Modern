<strong>手阳明经穴主治</strong>
《内经》曰： 大肠者，传道之官，变化出焉 。又云： 大肠为白肠。 
手阳明大肠经穴歌
手阳明穴起商阳，二间三间合谷藏，阳溪偏历温溜长，下廉上廉手三里，曲池肘髎五里近，臂臑肩髃巨骨当，天鼎扶突禾髎接，鼻旁五分号迎香（左右四十穴）。
此一经起于商阳，终于迎香，取商阳、二间、三间、合谷、阳溪、曲池，与井荥俞原经合也。
其脉起于大指次指之端，循指上廉出合谷两骨之间，上入两筋之中，循臂上廉，入肘外廉，上循臑外前廉，上肩，出髃骨之前廉，上出柱骨之会上，下入缺盆，络肺，下膈，属大肠；其支者，从缺盆上颈贯颊，入下齿中，还出挟口，交人中，左之右，右之左，上挟鼻孔，循禾髎，迎香而终，以交于足阳明也。是经气血俱多，卯时气血注此，受手太阴之交。
庚金之腑，脉详右寸。实则脉实，伤热而肠满不通，辛温可泻。虚则脉虚，伤寒而肠鸣泄痛，补必酸凉。蒸黄连而解酒毒，炒厚朴而止便红。肠风妙川乌荆芥，脏毒奇卷柏黄耆。痢中六神丸，宜调则调；带下百中散，可止则止。润肠通秘，麻仁丸果有神效，行滞推坚，六磨汤岂无奇功。痔疮热痛，脑麝研入蜗牛，胆冰磨敷井水；痢疾腹痛，姜茶煎治出坡仙，梅蜜饮方书登父，肠内生痈，返魂汤而加减随宜，十宣散去增适可。尝闻食石饮水，可作充肠之馔；饵松食柏，亦成清腑之方。是以疗饥者不在珍馐，调肠者何烦异术，能穷针里阴阳，自获殊常效验。
<strong>手阳明大肠经考正穴法</strong>
商阳（一名绝阳）：
手大指次指内侧，去爪甲角如韭叶。手阳明大肠脉所出为井金。《铜人》灸三壮，针一分，留一呼。
主胸中气满，喘咳支肿，热病汗不出，耳鸣聋，寒热痎疟，口干，颐颔肿，齿痛，恶寒，肩背急相引缺盆中痛，目青盲，灸三壮，左取右，右取左，如食顷立已。
二间（一名间谷）：
食指本节前内侧陷中。手阳明大肠脉所溜为荥水。大肠实泻之。《铜人》针三分，留六呼，灸三壮。
主喉痹，颔肿，肩背痛，振寒，鼻鼽衄血，多惊，齿痛，目黄，口干，口喎，急食不通，伤寒水结。
三间（一名少谷）：
食指本节后内侧陷中。手阳明大肠脉所注为俞木。《铜人》针三分，留三呼，灸三壮。
主喉痹，咽中如梗，下齿龋痛，嗜卧，胸腹满，肠鸣洞泄，寒热疟，唇焦口干，气喘，目眦急痛，吐舌，戾颈，喜惊多唾，急食不通，伤寒气热，身寒结水。
东垣曰： 气在于臂足取之，先去血脉，后深取手阳明之荥俞二间、三间。 
合谷（一名虎口）：
手大指次指歧骨间陷中。手阳明大肠脉所过为原。虚实皆拔之。《铜人》针三分，留六呼，灸三壮。
主伤寒大渴，脉浮在表，发热恶寒，头痛脊强，无汗，寒热疟，鼻衄不止，热病汗不出，目视不明，生白翳，下齿龋，耳聋，喉痹，面肿，唇吻不收，喑不能言，口噤不开，偏风，风疹，痂疥，偏正头痛，腰脊内引痛，小儿单乳鹅。
按：合谷，妇人妊娠可泻不可补，补即堕胎，详见足太阴脾经三阴交下。
阳溪（一名中魁）：
腕中上侧两筋间陷中。手阳明大肠脉所行为经火。《铜人》针三分，留七呼，灸三壮。
主狂言喜笑见鬼，热病烦心，目风赤烂有翳，厥逆头痛，胸满不得息，寒热疟疾，寒嗽呕沫，喉痹，耳鸣，耳聋，惊掣，肘臂不举，痂疥。
<strong>偏历：</strong>
腕中后三寸。手阳明络脉，别走太阴。《铜人》针三分，留七呼，灸三壮。《明下》灸五壮。
主肩膊肘腕酸疼，瞇目佴佴，齿痛，鼻衄，寒热疟，癫疾多言，咽喉干，喉痹，耳鸣，风汗不出，利小便。实则龋聋，泻之，虚则齿寒痹膈，补之。
<strong>温溜（一名逆注，一名池头）：</strong>
腕后大士五寸，小士六寸。《明堂》在腕后五寸、六寸间。《铜人》针三分，灸三壮。
主肠鸣腹痛，伤寒哕逆噫，膈中气闭，寒热，头痛，喜笑，狂言，见鬼，吐涎沫，风逆四肢肿，吐舌，口舌痛，喉痹。
<strong>下廉：</strong>
辅骨下，去上廉一寸，辅脱肉分外。《铜人》斜针五分，留五呼，灸三壮。
主飧泄，劳瘵，小腹满，小便黄，便血，狂言，偏风，热风，冷痹不遂，风湿痹，小肠气不足，面无颜色，痃癖，腹痛若刀刺不可忍，腹胁痛满，狂走，侠脐痛，食不化，喘息不能行，唇干涎出，乳痈。
<strong>上廉：</strong>
三里下一寸，其分独抵阳明之会外。《铜人》斜针五分，灸五壮。
主小便难黄赤，肠鸣，胸痛，偏风，半身不遂，骨髓冷，手足不仁，喘息，大肠气，脑风头痛。
<strong>三里（一名手三里）：</strong>
曲池下二寸，按之肉起，锐肉之端。《铜人》灸三壮，针二分。
主霍乱遗矢，失音气，齿痛，颊颔肿，瘰疬，手臂不仁，肘挛不伸，中风口喎，手足不随。
<strong>曲池：</strong>
肘外辅骨，屈肘横纹头陷中，以手拱胸取之。手阳明大肠脉所入为合土。《素注》针五分，留七呼。《铜人》针七分，得气先泻后补，灸三壮。《明堂》日灸七壮，至二百壮，且停十余日，更灸止二百壮。
主绕踝风，手臂红肿，肘中痛，偏风，半身不遂，恶风邪气，泣出喜忘，风瘾疹，喉痹不能言，胸中烦满，臂膊疼痛，筋缓捉物不得，挽弓不开，屈伸难，风痹，肘细无力，伤寒余热不尽，皮肤干燥，瘛瘲癫疾，举体痛痒如虫啮，皮脱作疮，皮肤痂疥，妇人经脉不通。
<strong>肘髎：</strong>
肘大骨外廉陷中。《铜人》灸三壮，针三分。
主风劳嗜卧，肘节风痹，臂痛不举，屈伸挛急，麻木不仁。
<strong>五里：</strong>
肘上三寸，行向里大脉中央。《铜人》灸十壮。《素问》大禁针。
主风劳惊恐，吐血咳嗽，肘臂痛，嗜卧，四肢不得动，心下胀满，上气，身黄，时有微热，瘰疬，目视佴佴，痎疟。
<strong>臂臑：</strong>
肘上七寸，臑肉端，肩髃下一夫，两筋两骨罅陷宛宛中，举臂取之。手阳明络，手足太阳、阳维之会。《铜人》灸三壮，针三分。《明堂》宜灸不宜针；日灸七壮，至二百壮；若针，不得过三、五分。
主寒热臂痛，不得举，瘰疬，颈项拘急。
<strong>肩髃（一名中肩井，一名偏肩）：</strong>
膊骨头肩端上，两骨罅间陷者宛宛中，举臂取之有空。手阳明、阳蹻之会。《铜人》灸七壮，至二七壮，以瘥为度；若灸偏风，灸七七壮，不宜多，恐手臂细。若风病，筋骨无力，久不瘥，灸不畏细；刺即泄肩臂热气。《明堂》针八分，留三呼，泻五吸；灸不及针，以平手取其穴，灸七壮，增至二七壮。《素注》针一寸，灸五壮；又云： 针六分，留六呼。 
主中风手足不随，偏风，风痪，风痿，风病，半身不遂，热风，肩中热，头不可回顾，肩臂疼痛臂无力，手不能向头，挛急，风热瘾疹，颜色枯焦，劳气泄精，伤寒热不已，四肢热，诸瘿气。
唐鲁州刺史库狄嵚风痹，不能挽弓，甄权针肩髃，针进即可射。
<strong>巨骨：</strong>
肩尖端上行，两叉骨罅间陷中。手阳明、阳蹻之会。《铜人》灸五壮，针一寸半。《明堂》灸三壮至七壮。《素注》禁针。针则倒悬，一食顷，乃得下针，针四分，泻之勿补，针出始得正卧，《明堂》灸三壮。
主惊痫，破心吐血，臂膊痛，胸中有瘀血，肩臂不得屈伸。
<strong>天鼎：</strong>
颈缺盆上，直扶突后一寸。《素注》针四分。《铜人》灸三壮，针三分，《明堂》灸七壮。
主暴喑气哽，喉痹嗌肿，不得息，饮食不下，喉中鸣。
<strong>扶突（一名水穴）：</strong>
气舍上一寸五分，在颈当曲颊下一寸，人迎后一寸五分，仰而取之。《铜人》灸三壮，针三分。《素注》针四分。
主咳嗽多唾，上气，咽引喘息，喉中如水鸡声，暴喑气哽。
<strong>禾髎（一名长髎）：</strong>
鼻孔下，挟水沟旁五分。手阳明脉气所发。《铜人》针三分，禁灸。
主尸厥及口不可开，鼻疮息肉，鼻塞不闻香臭，鼽衄不止。
<strong>迎香：</strong>
禾髎上一寸，鼻下孔旁五分。手足阳明之会。针三分，留三呼，禁灸。
主鼻塞不闻香臭，偏风口喎，面痒浮肿，风动叶落，状如虫行，唇肿痛，喘息不利，鼻喎多涕，鼽衄骨疮，鼻有息肉。
