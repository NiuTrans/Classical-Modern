<strong>手太阳经穴主治</strong>
《内经》曰： 小肠者，受盛之官，化物出焉。 又云： 小肠为赤肠。 
胃之下口，小肠之上口也，在脐上二寸，水谷于是分焉。大肠上口，小肠之下口也。至是而泌别清浊，水液渗入膀胱，滓秽流入大肠。
<strong>手太阳小肠经穴歌</strong>
手太阳穴一十九，少泽前谷后溪薮，腕骨阳谷养老绳，支正小海外辅肘，肩贞臑俞接天宗，髎外秉风曲垣首，肩外俞连肩中俞，天窗乃与天容偶，锐骨之端上颧髎，听宫耳前珠上走（左右三十八穴）。
此一经起于少泽，终于听宫。取少泽、前谷、后溪、腕骨、阳谷、少海，与井荥俞原经合也。
脉起小指之端，循手外侧上腕，出踝中直上，循臂骨下廉，出肘内侧两骨之间，上循臑外后廉，出肩解，绕肩胛，交肩上，入缺盆，络心，循咽下膈抵胃，属小肠；其支者，从缺盆贯颈上颊，至目锐眦，却入耳中；其支别者，别循颊上雜（雜音拙）抵鼻，至目内眦也。多血少气，未时气血注此。
丙火之腑，脉详左寸。是经之为病也，面白耳前热，苦寒，肩臂廉内外肿痛。沉诊为心，实则脉实，烦满而口舌生疮；浮取小肠，虚则脉虚，懊憹而唇青下白。颔肿不可转，清痰降火；腰折难动履，渗湿利热。倘小便数频，乌药益智丸，用酒煮山药；若精气不固，白茯猪苓和，须蜡化津液。小肠疝气，茴香姜浸入青盐；肾宫精冷，川楝炒成加木破。滑石寒而能治诸淋，沉香温而能行诸气。尿血煮苦苋菜根，血淋煎车前子叶。清泉旋汲饮发灰，薄荷时煎调琥珀。热入小肠为赤带，茴香苦楝当归；邪归大腑变膏淋，滑石金砂甘草。尝考牡蛎石斛补，续随金砂泻。巴戟乌药茴香温，黄芩通草花粉凉。羌活藳本引于
上，黄柏二苓行于下，细阅本草之旨，略为理治之阶，毋执己见，妙在言传。
<strong>手太阳小肠经考正穴法</strong>
少泽（一名小吉）：
手小指端外侧，去爪甲角下一分陷中。手太阳小肠脉所出为井金。《素注》灸三壮。《铜人》灸一壮，针一分，留二呼。
主疟寒热，汗不出，喉痹舌强，口干心烦，臂痛瘛瘲，咳嗽，口中涎唾，颈项急不得回顾，目生肤翳复瞳子，头痛。
前谷：
手小指外侧本节前陷中。手太阳小肠脉所溜为荥水。《铜人》针一分，留三呼，灸一壮。《明堂》灸三壮。
主热病汗不出，痎疟癫疾，耳鸣，颈项肿，喉痹，颊肿引耳后，鼻塞不利，咳嗽吐衄，臂痛不得举，妇人产后无乳。
后溪：
手小指外侧本节后陷中，握拳取之。手太阳小肠脉所注为俞木。小肠虚补之。《铜人》针一分，留二呼，灸一壮。
主疟寒热，目赤生翳，鼻衄，耳聋，胸满，颈项强，不得回顾，癫疾，臂肘挛急，痂疥。
腕骨：
手外侧腕前起骨下陷中。手太阳小肠脉所过为原。小肠虚实皆拔之。《铜人》针二分，留三呼，灸三壮。
主热病汗不出，胁下痛不得息，颈颔肿，寒热，耳鸣，目冷泪生翳，狂惕，偏枯，肘不得屈伸，痎疟头痛，烦闷，惊风，瘛瘲，五指掣，头痛。
阳谷：
手外侧腕中，锐骨下陷中。手太阳小肠脉所行为经火。《素注》灸三壮，针二分，留三呼。《甲乙》留二呼。
主癫疾狂走，热病汗不出，胁痛，颈颔肿，寒热，耳聋耳鸣，齿龋痛，臂外侧痛不举，吐舌，戾颈，妄言，左右顾，目眩，小儿瘛瘲，舌强不嗍乳。
养老：
手踝骨前上，一云腕骨后一寸陷中。手太阳郄。《铜人》针三分，灸三壮。主
肩臂酸疼，肩欲折，臂如拔，手不能自上下，目视不明。
支正：
腕后五寸，手太阳络脉，别走少阴。《铜人》针三分，灸三壮。《明堂》灸五壮。
主风虚，惊恐悲愁，癫狂，五劳，四肢虚弱，肘臂挛难屈伸，手不握，十指尽痛，热痛先腰颈酸，喜渴，强项，疣目。实则节弛肘废，泻之，虚则生疣小如指，痂疥，补之。
小海：
肘外大骨外，去肘端五分陷中，屈手向头取之。手太阳小肠脉所入为合土。小肠实泻之。《素注》针二分，留七呼，灸三壮。
主颈颔、肩臑、肘臂外后廉痛，寒热齿龈肿，风眩颈项痛，疡肿振寒，肘腋痛肿，小腹痛，痫发羊鸣，戾颈，瘛瘲狂走，颔肿不可回顾，肩似拔，臑似折，耳聋，目黄，颊肿。
肩贞：
曲胛下两骨解间，肩髎后陷中。《铜人》针五分。《素注》针八分，灸三壮。
主伤寒寒热，耳鸣耳聋，缺盆肩中热痛，风痹，手足麻木不举。
臑俞：
侠肩髃（手阳明穴）后大骨下，胛上廉陷中，举臂取之。手太阳、阳维、阳蹻三脉之会。《铜人》针八分，灸三壮。
主臂酸无力，肩痛引胛，寒热气肿胫痛。
天宗：
秉风后大骨下陷中。《铜人》灸三壮，针五分，留六呼。
主肩臂酸疼，肘外后廉痛，颊颔肿。
秉风：
天髎外肩上小髃后，举臂有空。手太阳、阳明、手足少阳四脉之会。《铜人》灸五壮，针五分。
主肩痛不能举。
曲垣：
肩中央曲胛陷中，按之应手痛。《铜人》灸三壮，针五分，《明堂》针五分。
主肩痹热痛，气注肩胛，拘急痛闷。
肩外俞：
肩胛上廉，去脊三寸陷中。《铜人》针六分，灸三壮。《明堂》灸一壮。
主肩胛痛，周痹寒至肘。
肩中俞：
肩胛内廉，去脊二寸陷中。《素注》针六分，灸三壮。《铜人》针三分，留七呼，灸十壮。
主咳嗽，上气唾血，寒热，目视不明。
天窗（一名窗笼）：
颈大筋间前曲颊下，扶突后动脉应手陷中。《铜人》灸三壮，针三分。《素注》针六分。
主痔瘘、颈痛、肩痛引项不得回顾，耳聋颊肿，喉中痛，暴喑不能言，齿禁中风。
天容：
耳下曲颊后。针一寸，灸三壮。
主喉痹寒热，咽中如梗，瘿颈项痈，不可回顾，不能言，胸痛，胸满不得息，呕逆吐沫，齿噤，耳聋耳鸣。
颧髎：
面頄骨下廉锐骨端陷中。手少阳、太阳之会。《素注》针三分。《铜人》针二分。
主口喎，面赤目黄，眼瞤动不止，雜肿齿痛。
听宫（一名多所闻）：
耳中珠子，大如赤小豆。手足少阳、手太阳三脉之会。《铜人》针三分，灸三壮。《明堂》针一分。《甲乙》针三分。
主失音，癫疾，心腹满，聤耳，耳聋如物填塞无闻，耳中嘈嘈憹憹蝉鸣。
