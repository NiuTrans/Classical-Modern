《内经》曰： 肺者，相傅之官，治节出焉。 
肺者，气之本，魄之处也。其华在毛，其充在皮，为阳中之太阴，通于秋气。
西方白色，入通于肺，开窍于鼻，藏精与肺，故病在背。其味辛，其类金，其畜马，其谷稻，其应四时，上为太白星，是以知病之在皮毛也。其音商，其数九，其臭腥，其液涕。
西方生燥，燥生金，金生辛，辛生肺，肺生皮毛，皮毛生肾。肺主鼻，其在天为燥，在地为金，在体为皮毛，在脏为肺，在声为哭，在变动为咳，在志为忧，忧伤肺，喜胜忧，热伤皮毛，寒胜热，辛伤皮毛，苦胜辛。
手太阴肺经穴歌（《医学入门》）
手太阴肺十一穴，中府云门天府诀，侠白尺泽孔最存，列缺经渠太渊涉，鱼际少商如韭叶（左右二十二穴）。
此一经起于中府，终始少商，取少商、鱼际、太渊、经渠、尺泽与井荥俞经合也。
脉起中焦，下络大肠，还循胃口，上膈属肺。从肺系横出腋下，循臑内行少阴心主之前，下肘中，循臂内上骨下廉，入寸口，上鱼。循鱼际出大指端。其支者，从腕后列缺穴，直出次指内廉出其端，交手阳明也。多气少血，寅时注此。
辛金之脏，脉居右寸，实则脉实，上热气粗兼鼻壅，泻必辛凉。虚则脉虚，少气不足息低微，补须酸热，橘甘下痰气之神方，姜除去气嗽之圣药。七情郁结因而喘，沉香乌药参槟；胸痞喘急彻而痛，半夏栝蒌桔梗。鼻塞不通，丸荆穗澄茄薄荷；鼻渊不止，末龙脑苍芷辛夷。百花却去红痰，二母偏除热嗽。黄连赤茯阿胶，抑心火而清肺脏，诃子杏仁通草，利久嗽以出喉音，流注疼痛因痰饮，半夏倍于朴硝；瘾疹痒痛为风热，苦参少于皂荚。哮嗽齁齁，兜铃蝉蜕杏（除尖）砒霜（少入），热壅咽喉，鸡苏荆芥桔防风，参牛甘草消酒疸，轻粉硫黄去鼻痔。白矾甘遂白砒霜性情实重，入豆豉偏治吼喘；百草霜气味虽轻，和海盐却消舌肿。甜葶苈良治肺痈，苦熊胆寒涂肠痔。琼玉膏理嗽调元，流金丹清痰降火。人参非大剂不补，少则凝滞，大则流通；黄芩非枯薄不泻，细则凉肠，枯则清金，升麻白芷，东垣曾云报使；葱白麻黄，仲景常用引经。紫菀五味能补敛，桑白防风实开通。寒热温凉，名方选辨，轻重缓急，指下详明，更参一字之秘，价值千金之重，会得其中旨，草木总皆空。
《导引本经》： 肺为五脏之华盖，声音之所从出，皮肤赖之而润泽者也。人惟内伤七情，外感六淫，而呼吸出入不定，肺金于是乎不清矣。然欲清金，必先调息，息调则动患不生，而心火自静，一者下着安心，二者宽中体，三者想气遍毛孔出入，通用无障，而细其心，令息微微，此为真息也。盖息从心起，心静气调，息息归根，金丹之母。 《心印经》曰： 回风混合，百日通灵。 《内经》曰： 秋三月，此谓容平，天气以急，地气以明，早卧早起，与鸡俱兴，使志安宁，以缓秋刑，收敛神气，使秋气平。无外其志，使肺气清。逆之则伤肺。 若过食瓜果，宜微利一行，静息二日，以薤白粥加羊肾空心补之；如无羊肾，以猪腰代之，胜服补剂。秋当温足凉头，其时清肃之气，与体收敛也。自夏至以来，阴气渐旺，当薄衽席，以培寿基。其或夏伤于暑，至秋发为痎疟，阳上阴下，交争为寒；阳下阴上，交争为热。寒热交争，皆肺之受病，如二少阳脉微弦，即是夏食生冷，积滞留中，至秋变为痢疾。如足阳明、太阴微弦濡而紧，乃反时之脉，病恐危急。然秋脉当如毫毛，治法详后与前也。《素问》云： 秋伤于湿，冬生咳嗽，纯阳归空。 《秘法》云： 行住坐卧常噤口，呼吸调息定音声，甘津玉液频频咽。 无非润肺，使邪火下降，而清肺金也。
<strong>手太阴肺经考正穴法</strong>
中府（一名膺俞）：
云门下一寸六分，乳上三肋间，动脉应手陷中，去胸中行各六寸。肺之募①，手足太阴二脉之会。针三分，留五呼，灸五壮。
募犹结募也，言经气聚此。
主腹胀，四肢肿，食不下，喘气胸满，肩背痛，呕?，咳逆上气，肺系急，肺寒热，胸悚悚，胆热呕逆，咳唾浊涕，风汗出，皮痛面肿，少气不得卧，伤寒胸中热，飞尸遁疰，瘿瘤。
<strong>云门：</strong>
巨骨下，侠气户旁二寸陷中，动脉应手，举臂取之，去胸中行各六寸。《素注》针七分，《铜人》针三分，灸五壮。
主伤寒四肢热不已，咳逆，喘不得息，胸胁短气，气上冲心，胸中烦满，胁彻背痛，喉痹，肩痛臂不举，瘿气。
<strong>天府：</strong>
腋下三寸，肘腕上五寸，动脉中，用鼻尖点墨，到处是穴。禁灸，针四分，留七呼。主暴痹，口鼻衄血，中风邪，泣出，喜忘，飞尸恶疰，鬼语，喘息，寒热疟，目眩，远视佴佴，瘿气。
<strong>侠白：</strong>
天府下，去肘五寸动脉中。针三分，灸五壮。主心痛，短气，干呕逆，烦满。
<strong>尺泽：</strong>
肘中约纹上，动脉中，屈肘横纹，筋骨罅陷中。手太阴肺脉所入为合水，肺实泻之。针三分，留三呼，灸五壮。
主肩臂痛，汗出中风，小便数，善嚏，悲哭，寒热风痹，臑肘挛，手臂不举，喉痹，上气呕吐，口干，咳嗽唾浊，痎疟，四肢暴肿，心疼臂寒，短气，肺膨胀，心烦闷，少气，劳热，喘满，腰脊强痛，小儿慢惊风。
<strong>孔最：</strong>
去腕上七寸，侧取之。灸五壮，针三分。
主热病汗不出，咳逆，肘臂厥痛屈伸难，手不及头，指不握，吐血，失音，咽肿头痛。
<strong>列缺：</strong>
手太阴络，别走阳明。去腕侧上一寸五分，以两手交叉，食指尽处，两筋骨罅中。针二分，留五呼，泻五吸，灸七壮。
主偏风口面喎斜，手腕无力，半身不遂，掌中热，口噤不开，寒热疟，呕沫，咳嗽，善笑，纵唇口，健忘，溺血精出，阴茎痛，小便热，痫惊妄见，面目四肢臃肿，肩痹，胸背寒栗，少气不足以息，尸厥寒热，交两手而瞀。实则胸背热，汗出，四肢暴肿；虚则胸背寒栗，少气不足以息。
《素问》曰： 实则手锐掌热，泻之。虚则欠呿，则便遗数，补之。 直行者谓之经，旁出者谓之络。手太阴之支，从腕后直出次指内廉出其端，是列缺为太阴别走阳明之络。人或有寸、关、尺三部脉不见，自列缺至阳溪脉见者，俗谓之反关脉。此经脉虚而络脉满。《千金翼》谓阳脉逆，反大于寸口三倍。惜叔和尚未之及，而况高阳生哉。
<strong>经渠：</strong>
寸口动脉陷中。肺脉所行为经金。针入二分，留三呼，禁灸，灸伤神明。主疟寒热，胸背拘急，胸满膨，喉痹，掌中热，咳逆上气，伤寒，热病汗不出，暴痹喘促，心痛呕吐。
太渊（一名太泉，避唐祖讳）：
掌后内侧横纹头，动脉中。肺脉所注为俞土。肺虚补之。《难经》曰： 脉会太渊。 疏曰： 脉病治此。 平旦寅时，气血从此始，故曰寸口者，脉之大要会，手太阴之动脉也。灸三壮，针二分，留三呼。
主胸痹逆气，善哕，呕饮食，咳嗽，烦闷不得眠，肺胀膨，臂内廉痛，目生白翳，眼痛赤，乍寒乍热，缺盆中引痛，掌中热，数欠，肩背痛寒，喘不得息，噫气上逆，心痛，脉涩，咳血呕血，振寒，咽干，狂言，口噼，溺色变，卒遗矢无度。
<strong>鱼际：</strong>
大指本节后，内侧白肉际陷中。又云： 散脉中。 肺脉所溜为荥火。针二分，留二呼，禁灸。
主酒病，恶风寒，虚热，舌上黄，身热头痛，咳嗽，哕，伤寒汗不出，痹走胸背痛不得息，目眩，心烦少气，腹痛不下食，肘挛肢满，喉中干燥，寒栗鼓颔，咳引尻痛，溺血呕血，心痹悲恐，乳痈。东垣曰： 胃气下溜，五脏气皆乱，在于肺者，取之手太阴鱼际，足少阴俞。 
<strong>少商：</strong>
大指内侧，去爪甲角如韭叶。肺脉所出为井木。宜以三棱针刺之，微出血，泄诸脏热，凑不宜灸。
主颔肿喉闭，烦心善哕，心下满，汗出而寒，咳逆，痎疟振寒，腹满，唾沫，唇干引饮，食不下，膨膨，手挛指痛，掌热，寒栗鼓颔，喉中鸣，小儿乳鹅。
唐刺史成君绰，忽颔肿，大如升，喉中闭塞，水粒不下三日。甄权以三棱针刺之，微出血，立愈，泻脏热也。《素注》留一呼。《明堂》灸三壮。《甲乙》灸一壮。
