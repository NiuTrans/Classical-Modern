<strong>足太阴经穴主治</strong>
《内经》曰： 脾者，谏议之官，智周出焉。 
脾者，仓禀之本，荣之居也；其华在唇四白，其充在肌，至阴之类，通于土气，孤脏以灌四旁。脾主四肢，为胃行津液。
中央黄色，入通于脾，开窍于口，藏精于脾，故病在舌本。其味甘，其类土，其畜牛，其谷稷，其应四时，上为镇星，是以知病之在肉也。其音宫，其数五，其臭香，其液涎。
中央生湿，湿生土，土生甘，甘生脾，脾生肉，肉生肺，肺主口。其在天为湿，在地为土，在体为肉，在脏为脾，在声为歌，在变动为哕，在志为思，思伤脾，怒胜思，湿伤肉，风胜湿。甘伤肉，酸胜甘。
<strong>足太阴脾经穴歌</strong>
二十一穴脾中州，隐白在足大趾头，大都太白公孙盛，商丘三阴交可求，漏谷地机阴陵穴，血海箕门冲门开，府舍腹结大横排，腹哀食窦连天溪，胸乡周荣大包随（左右四十二穴）。
此一经起于隐白，终于大包，取隐白、大都、太白、商丘、阴陵泉，与井荥俞经合也。
脉起大指之端，循指内侧白肉际，过核骨后，上内踝前廉，上腨内，循胫骨后，交出厥阴之前，上循膝股内前廉，入腹，属脾络胃，上膈，侠咽，连舌本，散舌下；其支别者，复从胃别上膈，注心中。少血多气，巳时气血注此。
巳土之脏，脉在右关，实则饮食消而肌肤滑泽，虚则身体瘦而四肢不举。脐凸肢浮生之难，口青唇黑死之易。去病安生，理宜调摄，戒满意之食，省爽口之味，因饮食劳倦之灾，修温多辛少之剂，饮食审寒热之伤，汤药兼补泻之置。气别寒热温凉，用适其宜；味辨甘补苦泻，行当熟记。如白朮健脾消食，必青皮枳实；人参缓土和气，须半夏橘红。柴胡除不足之热，佐之甘草升麻；黄耆去有汗之火，辅之芍药川芎。气虚呕而人参茱萸，脾寒吐而丁香半夏。泄泻手足冷而不渴兮，附子干姜，霍乱吐泻兼而不药兮，胡椒绿豆。脾冷而食不磨兮，平胃宜加砂蔻；胃寒而饮不消兮，本方更入参苓。香附微寒，与缩砂消食化气，更妙安胎；沉香少温，共藿香助土调中，奇消水肿，破血消症兮，三棱莪朮；去瘀除疼兮，蒲黄五灵。茴香治霍乱转筋，共济木瓜乌药；辣桂主中焦气滞，相扶枳壳生姜。心腹疼痛兮，延胡索入胡椒；胸满咳逆兮，良姜炒同香附。肚实胀兮，大黄滑石朴牵牛，木香苓泻；腹虚胀兮，参苓朴木橘辰砂，曲蘗附子。大抵物滞气伤，补益兼行乎消导，橘皮枳朮丸，加减随宜；食多胃壅，推陈并贵乎和中，巴豆备急丸，荡涤何伤。四君子平善，与人处也，使人道德进而功名轻，忽不知其入于圣贤之域；二陈汤纯和，能消痰也，致令脾胃健而中气顺，自不觉其进于仁寿之乡。抑又闻东垣悯生民夭枉，凡治疾必先扶植脾胃，诚不刊之妙典；王安道发前贤未发，辨内伤不足中有有余，实得传之秘旨，万物从土而归出，补肾又不若补脾。
《导引本经》： 脾居五脏之中，寄旺四时之内，五味藏之而滋长，五神因之而彰着，四肢百骸，赖之而运动也。人惟饮食不节，劳倦过甚，则脾气受伤矣。脾胃一伤，则饮食不化，口不知味，四肢困倦，心腹痞满，为吐泄，为肠澼，此其见之《内经》诸书，盖班班俱载，可考而知者。然不饥强食则脾劳，不渴强饮则胃胀。食若过饱，则气脉不通，令心塞闭；食若过少，则身羸心悬，意虑不固。食秽浊之物，则心识昏迷，坐念不安；食不宜之物，则四大违反，而动宿疾，皆非卫生之道也。举要言之，食必以时，饮必以节，不饱不饥是也。人能饮食如是，不惟脾胃清纯，而五脏六腑，亦调和矣。盖人之饮食入口，由胃脘入于胃中，其滋味渗入五脏，其质入于小肠乃化之。至小肠下口，始分清浊，浊者为渣滓，入于大肠；清者为津液，入于膀胱，乃津液之府也。至膀胱又分清浊，浊者入于溺中，清者入于胆，胆引入于脾，散于五脏，为涎，为唾，为涕，为泪，为汗，其滋味渗入五脏，乃成五汗，同归于脾，脾和乃化血，复归于脏腑也。经曰：「脾土旺能生万物，衰生百病。」昔东坡调脾土，饮食不过一爵一肉，有召饮者，预以此告：一曰安分以养福，二曰宽胃以养气，三曰省费以养财。善卫生者养内，不善卫生者养外；养内者安恬脏腑，调顺血脉，养外者极滋味之美，穷饮食之乐，虽肌体充腴，而酷烈之气，内蚀脏腑矣。 
<strong>足太阴脾经考正穴法</strong>
隐白：
足大趾端内侧，去爪甲角如韭叶。脾脉所出为井木。《素注》针一分，留三呼。《铜人》针三分，灸三壮。
主腹胀，喘满不得安卧，呕吐食不下，胸中热，暴泄，衄血，尸厥不识人，足寒不能温，妇人月事过时不止，小儿客忤，慢惊风。
大都：
足大趾本节后，内侧陷中，骨缝赤白肉际。脾脉所溜为荥火。脾虚补之。《铜人》针三分，灸三壮。
主热病汗不出，不得卧，身重骨疼，伤寒手足逆冷，腹满善呕，烦热闷乱，吐逆目眩，腰痛不可俯仰，绕踝风，胃心痛，腹胀胸满，心蛔痛，小儿客忤。
太白：
足大趾内侧，内踝前核骨下陷中。脾脉所注为俞土。《铜人》针三分，灸三壮。
主身热烦满，腹胀食不化，呕吐，泄泻脓血，腰痛大便难，气逆，霍乱腹中切痛，肠鸣，膝股胻酸转筋，身重骨痛，胃心痛，腹胀胸满，心痛脉缓。
公孙：
足大趾本节后一寸，内踝前。足太阴络脉，别走阳明胃经。《铜人》针四分，灸三壮。
主寒疟，不嗜食，痫气，好太息，多寒热汗出，病至则喜呕，呕已乃衰。头面肿起，烦心狂言，多饮，胆虚，厥气上逆则霍乱，实则肠中切痛泻之，虚则鼓胀补之。
商丘：
足内踝骨下微前陷中，前有中封，后有照海，其穴居中。脾脉所行为经金，脾实泻之。《铜人》灸三壮，针三分。
主腹胀，肠中鸣，不便，脾虚令人不乐，身寒善太息，心悲，骨痹，气逆，痔疾，骨疽蚀，魇梦，痫瘛，寒热好呕，阴股内痛。气壅，狐疝走上下，引小腹痛、不可俯仰、脾积痞气，黄疸，舌本强痛，腹胀，寒疟，溏瘕泄水，面黄，善思善味，食不消，体重节痛，怠惰嗜卧，妇人绝子，小儿慢风。
三阴交：
内踝上三寸，骨下陷中。足太阴少阴厥阴之会。《铜人》针三分，灸三壮。
主脾胃虚弱，心腹胀满，不思饮食，脾痛身重，四肢不举，腹胀肠鸣，溏泄食不化，痃癖，腹寒，膝内廉痛，小便不利，阴茎痛，足痿不能行，疝气，小便遗，胆虚，食后吐水，梦遗失精，霍乱，手足逆冷，呵欠，颊车蹉开，张口不合，男子阴茎痛，元脏发动，脐下痛不可忍，小儿客忤，妇人临经行房，羸瘦，症瘕，漏血不止，月水不止，妊娠胎动横生，产后恶露不行，去血过多，血崩晕，不省人事。
如经脉塞闭不通，泻之立通。经脉虚耗不行者，补之，经脉益盛则通。
按宋太子出苑，逢妊妇，诊曰： 女。 徐文伯曰： 一男一女。 太子性急欲视。文伯泻三阴交，补合谷，胎应针而下，果如文伯之诊。后世遂以三阴交、合谷为妊妇禁针。然文伯泻三阴交，补合谷而堕胎，今独不可补三阴交，泻合谷，而安胎乎？盖三阴交、肾肝脾三脉之交会，主阴血，血当补不当泻；合谷为大肠之原，大肠为肺之腑，主气，当泻不当补。文伯泻三阴交，以补合谷，是血衰气旺也。今补三阴交，泻合谷，是血旺气衰矣。故刘元宾亦曰： 血衰气旺定无妊，血旺气衰应有体。 
漏谷（一名太阴络）：
内踝上六寸，胻骨下陷中。《铜人》针三分，禁灸。
主肠鸣，强欠，心悲逆气，腹胀满急，痃癖冷气，食饮不为肌肤，膝痹足不能行。
地机（一名脾舍）：
膝下五寸，膝内侧辅骨下陷中，伸足取之。足太阴郄，别走上一寸有空。《铜人》灸三壮，针三分。
主腰痛不可俯仰，溏泄，腹胁胀，水肿腹坚，不嗜食，小便不利，精不足，女子症瘕，按之如汤沃股内至膝。
阴陵泉：
膝下内侧辅骨下陷中，伸足取之；或屈膝取之。在膝横纹头下，与阳陵泉穴相对，稍高一寸。足太阴脾脉所入为合水。《铜人》针五分。
主腹中寒不嗜食，胁下满，水胀腹坚，喘逆不得卧，腰痛不可俯仰，霍乱，疝瘕，遗精，尿失禁不自知，小便不利，气淋，寒热不节，阴痛，胸中热，暴泄飧泄。
血海：
膝膑上内廉，白肉际二寸半。《铜人》针五分，灸三壮。
主气逆腹胀，女子漏下恶血，月事不调。
东垣曰： 女子漏下恶血，月事不调，暴崩不止，多下水浆之物，皆由饮食不节，或劳伤形体，或素有气不足，灸太阴脾经七壮。 
箕门：
鱼腹上越筋间，阴股内动脉应手。一云股上起筋间。《铜人》灸三壮。
主淋小便不通，遗溺，鼠鼷肿痛。
冲门（一名上慈宫）：
府舍下一寸，横骨两端约中动脉，去腹中行各四寸半。《铜人》针七分，灸五壮。
主腹寒气满，腹中积聚疼，癃，淫泺，阴疝，妇人难乳，妊娠子冲心，不得息。
府舍：
腹结下三寸，去腹中行各四寸半。足太阴、厥阴、阴维之会。三脉上下一一入腹，络脾肝，结心肺，从胁上至肩，此太阴郄，三阴阳明之别。《铜人》灸五壮，针七分。
主疝瘕，痹中急疼，循胁上下抢心，腹满积聚，厥气霍乱。
腹结（一名肠窟）：
大横下一寸三分，去腹中行各四寸半。《铜人》针七分，灸五壮。
主咳逆，绕脐痛，腹寒泻利，上抢心，咳逆。
大横：
腹哀下三寸五分，去腹中行各四寸半。足太阴、阴维之会。《铜人》针七分，灸五壮。
主大风逆气，多寒善悲，四肢不可举动，多汗洞痢。
腹哀：
日月下一寸五分，去腹中行各四寸半。足太阴、阴维之会。《铜人》针三分。
主寒中食不化，大便脓血，腹中痛。
食窦：
天溪下一寸六分，去胸中行各六寸，举臂取之。《铜人》针四分，灸五壮。
主胸胁支满，膈间雷鸣，常有水声，膈痛。
天溪：
胸乡下一寸六分陷中，去胸中行各六寸，仰而取之。《铜人》针四分，灸五壮。
主胸中满痛，贲膺，咳逆上气，喉中作声，妇人乳肿（疒貴）痈。
胸乡：
周荣下一寸六分，去胸中行各六寸，仰而取之。《铜人》针四分，灸五壮。
主胸胁支满，引胸背痛不得卧，转侧难。
周荣：
中府下一寸六分，去胸中行各六寸，仰而取之。《铜人》针四分。
主胸胁满不得俯仰，食不下，喜饮。咳唾秽脓，咳逆，多淫。
大包：
渊液下三寸，布胸胁中出九肋间。脾之大络，总统阴阳诸络，由脾灌溉五脏。《铜人》灸三壮，针三分。
主胸胁中痛，喘气，实则身尽痛，泻之；虚则百节尽皆纵，补之。
