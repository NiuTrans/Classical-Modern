疾居荣卫，扶救者针。观虚实于肥瘦，辨四时之浅深。
是见取穴之法，但分阴阳而溪谷；迎随逆顺，须晓气血而升沉。
原夫指微论中，赜义成赋，知本时之气开，说经络之流注。
每披文而参其法，篇篇之旨审寻；复按经而察其言，字字之功明谕。
疑隐皆知，虚实总附。移疼住痛如有神，针下获安；暴疾沉疴至危笃，刺之勿误。
详夫阴日血引，值阳气留口温针；阳日气引，逢阴血暖牢寒濡。
深求诸经十二作数，络脉十五为周；阴俞六十脏主，阳穴七二腑收。
刺阳经者，可卧针而取；夺血络者，先俾指而柔。
逆为迎而顺为随，呼则泻而吸则补。
浅恙新疴，用针之因，淹疾延患，着灸之由。
躁烦药饵而难拯，必取八会；痈肿奇经而畜邪，歼镵砭瘳。
况夫甲胆乙肝，丁火壬水，生我者号母，我生者名子。
春井夏荥乃邪在，秋经冬合方刺矣。
犯禁忌而病复，用日衰而难已。
孙络在于肉分，血行出于支里。
闷昏针晕，经虚补络须然；痛实痒虚，泻子随母要指。
想夫先贤迅效，无出于针；今人愈疾，岂难于医。
徐文伯泻孕于苑内，斯由甚速；范九思疗咽于江夏，闻见言稀。
大抵古今遗迹，后世皆师。
王纂针魅而立康，獭从彼出；秋夫疗鬼而获效，魂免伤悲。
既而感指幽微，用针真诀。
孔窍详于筋骨肉分，刺要察于久新寒热。
接气通经，短长依法；里外之绝，羸盈必别。
勿刺大劳，使人气乱而神隳；慎妄呼吸，防他针昏而闭血。
又以常寻古义，由有藏机。
遇高贤真趣，则超然得悟；逢达人示教，则表我扶危。
男女气脉，行分时合。
度养子时刻注，穴须依今；详定疗病之宜，神针法式。
广搜难素之秘密文辞，深考诸家之肘函妙臆。
故称庐江流注之指微，以为后学之模规。
