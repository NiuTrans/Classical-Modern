担截之中数几何？有担有截起沉疴。我今咏此兰江赋，何用三车五辐歌。
先将八法为定例，流注之中分次第。胸中之病内关担，脐下公孙用法拦。
头部须还寻列缺，痰涎壅塞及咽干。噤口咽风针照海，三棱出血刻时安。
伤寒在表并头痛，外关泻动自然安。眼目之症诸疾苦，更须临泣用针担。
后溪专治督脉病，癫狂此穴治还轻。申脉能除寒与热，头风偏正及心惊。
耳鸣鼻衄胸中满，好把金针此穴寻。但遇痒麻虚即补，如逢疼痛泻而迎。
更有伤寒真妙诀，三阴须要刺阳经。无汗更将合谷补，复溜穴泻好施针。
倘若汗多流不绝，合谷收补效如神。四日太阴宜细辨，公孙照海一同行。
再用内关施截法，七日期门妙用针。但治伤寒皆用泻，要知素问坦然明。
流注之中分造化，常将水火土金平。水数亏兮宜补肺，水之泛滥土能平。
春夏井荥刺宜浅，秋冬经合更宜深。天地四时同此数，三才常用记心胸。
天地人部次第入，仍调各部一般匀。夫弱妇强亦有克，妇弱夫强亦有刑。
皆在本经担与截，泻南补北亦须明。经络明时知造化，不得师传枉费心。
不遇至人应莫度，天宝岂可付非人。按定气血病人呼，撞搓数十把针扶。
战提摇起向上使，气自流行病自无。
