<strong>拯救之法，妙用者针。</strong>
劫病之功，莫捷于针灸。故《素问》诸书，为之首载，缓、和、扁、华，俱以此称神医。盖一针中穴，病者应手而起，诚医家之所先也。近世此科几于绝传，良为可叹！经云：『拘于鬼神者，不可与言至德；恶于砭石者，不可与言至巧。』此之谓也。又语云：『一针、二灸、三服药。』则针灸为妙用可知。业医者，奈之何不亟讲乎？
<strong>察岁时于天道，定形气于余心。</strong>
夫人身十二经，三百六十节，以应一岁十二月，三百六十日。岁时者，春暖、夏热、秋凉、冬寒，此四时之正气。苟或春应暖而反寒，夏应热而反凉，秋应凉而反热，冬应寒而反暖，是故冬伤于寒，春必温病；春伤于风，夏必飧泄；夏伤于暑，秋必痎疟；秋伤于湿，上逆而咳。歧伯曰：『凡刺之法，必候日月星辰四时八正之气，气定乃刺焉。是故天温日阳，则人血淖液而卫气浮，故血易泻，气易行；天寒日阴，则人血凝泣而卫气沉。月始生，则气血始清，卫气始行；月廓满，则气血实，肌肉坚；月廓空，则肌肉减，经络虚，卫气去，形独居。是以因天时而调血气也。天寒无刺，天温无灸，月生无泻，月满无补，月廓空无治，是谓得天时而调之。若月生而泻，是谓脏虚；月满而补，血气洋溢；络有留血，名曰重实。月廓空而治，是谓乱经。阴阳相错，真邪不别，沉以留止，外虚内乱，淫邪乃起。』又曰：『天有五运，金水木火土也；地有六气，风寒暑湿燥热也。』
经云：『凡用针者，必先度其形之肥瘦，以调其气之虚实，实则泻之，虚则补之，必先定其血脉，而后调之。形盛脉细，少气不足以息者危。形瘦脉大，胸中多气者死。形气相得者生，不调者病，相失者死。』是故色脉不顺而莫针。戒之戒之！
<strong>春夏瘦而刺浅，秋冬肥而刺深。</strong>
经云：『病有沉浮，刺有浅深，各至其理，无过其道，过之则内伤，不及则外壅，壅则贼邪从之，浅深不得，反为大贼。内伤五脏，后生大病。』故曰：『春病在毫毛腠理，夏病在皮肤。故春夏之人，阳气轻浮，肌肉瘦薄，血气未盛宜刺之浅；秋病在肉脉，冬病在筋骨，秋冬则阳气收藏，肌肉肥厚，血气充满，刺之宜深。』又云：『春刺十二井，夏刺十二荥，季夏刺十二俞，秋刺十二经，冬刺十二合。』以配木火土金水，理见子午流注。
<strong>不穷经络阴阳，多逢刺禁。</strong>
经有十二，手太阴肺，少阴心，厥阴心包络，太阳小肠，少阳三焦，阳明大肠，足太阴脾，少阴肾，厥阴肝，太阳膀胱，少阳胆，阳明胃也。络有十五，肺络列缺，心络通里，心包络内关，小肠络支正，三焦络外关，大肠络偏历，脾络公孙，肾络大钟，肝络蠡沟，膀胱络飞扬，胆络光明，胃络丰隆，阴蹻络照海，阳蹻络申脉，脾之大络大包，督脉络长强，任脉络尾翳也。阴阳者，天之阴阳，平旦至日中，天之阳，阳中之阳也。日中至黄昏，天之阳，阳中之阴也。合夜至鸡鸣，天之阴，阴中之阴也。鸡鸣至平旦，天之阴，阴中之阳也。故人亦应之。至于人身，外为阳，内为阴，背为阳，腹为阴，手足皆以赤白肉分之。五脏为阴，六腑为阳，春夏之病在阳，秋冬之病在阴。背固为阳，阳中之阳，心也；阳中之阴，肺也。腹固为阴，阴中之阴，肾也；阴中之阳，肝也；阴中之至阴，脾也。此皆阴阳表里，内外雌雄，相输应也，是以应天之阴阳。学者苟不明此经络，阴阳升降，左右不同之理，如病在阳明，反攻厥阴，病在太阳，反攻太阴，遂致贼邪未除，本气受蔽，则有劳无功，反犯禁刺。
<strong>既论脏腑虚实，须向经寻。</strong>
欲知脏腑之虚实，必先诊其脉之盛衰，既知脉之盛衰，又必辨其经脉之上下。脏者，心、肝、脾、肺、肾也。腑者，胆、胃、大小肠、三焦、膀胱也。如脉之衰弱者，其气多虚，为痒为麻也。脉之盛大者，其血多实，为肿为痛也。然脏腑居位乎内，而经络播行乎外，虚则补其母也，实则泻其子也。若心病，虚则补肝木也，实则泻脾土也。至于本经之中，而亦有子母焉。假如心之虚者，取本经少冲以补之，少冲者井木也，木能生火也；实取神门以泻之，神门者俞土也，火能生土也。诸经莫不皆然，要之不离乎五行相生之理，当细思之！
<strong>原夫起自中焦，水初下漏，太阴为始，至厥阴而方终；穴出云门，抵期门而最后。</strong>
此言人之气脉，行于十二经为一周，除任、督之外，计三百九十三穴。一日一夜有百刻，分于十二时，每一时有八刻二分，每一刻计六十分，一时共计五百分。每日寅时，手太阴肺经生自中焦中府穴，出于云门起，至少商穴止；卯时手阳明大肠经，自商阳起至迎香止；辰时足阳明胃经，自头维至厉兑；巳时足太阴脾经，自隐白至大包；午时手太阴心经，自极泉至少冲；未时手太阳小肠经，自少泽至听宫；申时足太阳膀胱经，自睛明至至阴；酉时足少阴肾经，自涌泉至俞府；戌时手厥阴心包络经，自天池至中冲；亥时手少阳三焦经，自关冲至耳门；子时足少阳胆经，自瞳子髎至窍阴；丑时足厥阴肝经，自大敦至期门而终。周而复始，与滴漏无差也。
<strong>正经十二，别络走三百余支；</strong>
十二经者，即手足三阴、三阳之正经也。别络者，除十五络，又有横络、孙络，不知其纪，散走于三百余支脉也。
<strong>正侧仰伏，气血有六百余候。</strong>
此言经络，或正或侧，或仰或伏，而气血循行孔穴，一周于身，荣行脉中三百余候，卫行脉外三百余候。
手足三阳，手走头而头走足；手足三阴，足走腹而胸走手。
此言经络，阴升阳降，气血出入之机，男女无以异。
<strong>要识迎随，须明逆顺。</strong>
迎随者，要知荣卫之流注，经脉之往来也。明其阴阳之经，逆顺而取之。迎者以针头朝其源而逆之，随者以针头从其流而顺之。是故逆之者为泻、为迎，顺之者为补、为随。若能知迎知随，令气必和，和气之方，必在阴阳，升降上下，源流往来，逆顺之道明矣。
<strong>况夫阴阳，气血多少为最。厥阴、太阳，少气多血；太阴、少阴，少血多气；而又气多血少者，少阳之分；气盛血多者，阳明之位。</strong>
此言三阴、三阳，气血多少之不同，取之必记为最要也。
<strong>先详多少之宜，次察应至之气。</strong>
凡用针者，先明上文气血之多少，次观针气之来应。
<strong>轻滑慢而未来，沉涩紧而已至。</strong>
轻浮、滑虚、慢迟，入针之后值此三者，乃真气之未到；沉重、涩滞、紧实，入针之后值此三者，是正气之已来。
<strong>既至也，量寒热而留疾；未至也，据虚实而候气。</strong>
留，住也；疾，速也。此言正气既至，必审寒热而施之。故经云：『刺热须至寒者，必留针，阴气隆至，乃呼之，去徐，其穴不闭；刺寒须至热者，阳气隆至，针气必热，乃吸之，去疾，其穴急扪之。』
气之未至，或进或退，或按或提，导之引之，候气至穴而方行补泻。经曰：『虚则推内进搓，以补其气；实则循扪弹努，以引其气。』
<strong>气之至也，如鱼吞钩饵之沉浮；气未至也，如闲处幽堂之深邃。</strong>
气既至，则针有涩紧，似鱼吞钩，或沉或浮而动；其气不来，针自轻滑，如闲居静室之中，寂然无所闻也。
<strong>气速至而速效，气迟至而不治。</strong>
言下针若得气来速，则病易痊，而效亦速也。气若来迟，则病难愈，而有不治之忧。故赋云：『气速效速，气迟效迟，候之不至，必死无疑矣。』
<strong>观夫九针之法，毫针最微，七星上应，众穴主持。</strong>
言九针之妙，毫针最精，上应七星，又为三百六十穴之针。
<strong>本形金也，有蠲邪扶正之道；短长水也，有决凝开滞之机。</strong>
本形，言针也。针本出于金，古人以砭石，今人以铁代之。蠲，除也。邪气盛，针能除之。扶，辅也。正气衰，针能辅之。
此言针有长短，犹水之长短，人之气血凝滞而不通，犹水之凝滞而不通也。水之不通，决之使流于湖海，气血不通，针之使周于经脉，故言针应水也。
<strong>定刺象木，或斜或正；口藏比火，进阳补羸。</strong>
此言木有斜正，而用针亦有或斜或正之不同。刺阳经者，必斜卧其针，无伤其卫；刺阴分者，必正立其针，毋伤其荣，故言针应木也。
口藏，以针含于口也。气之温，如火之温也。羸，瘦也。凡下针之时，必口内温针暖，使荣卫相接，进己之阳气，补彼之瘦弱，故言针应火也。
<strong>循机扪而可塞，以象土，实应五行而可知。</strong>
循者，用手上下循之，使气血往来也。机扪者，针毕以手扪闭其穴，如用土填塞之义，故言针应土也。
五行者，金、水、木、火、土也。此结上文，针能应五行之理也。
<strong>然是三寸六分，包含妙理；虽细桢于毫发，同贯多歧。</strong>
言针虽但长三寸六分，能巧运神机之妙，中含水火，回倒阴阳，其理最玄妙也。桢，针之干也。歧，气血往来之路也。言针之干，虽如毫发之微小，能贯通诸经血气之道路也。
<strong>可平五脏之寒热，能调六腑之虚实。</strong>
平，治也。调，理也。言针能调治脏腑之疾，有寒则温之，热则清之，虚则补之，实则泻之。
<strong>拘挛闭塞，遣八邪而去矣；寒热痹痛，开四关而已之。</strong>
拘挛者，筋脉之拘束。闭塞者，气血之不通。八邪者，所以候八风之虚邪，言疾有挛闭，必驱散八风之邪也。寒者，身作颤而发寒也。热者，身作潮而发热也。四关者，六脏有十二原，出于四关，太冲、合谷是也。故太乙移宫之日，主八风之邪，令人寒热疼痛，若能开四关者，两手两足，刺之而已。立春一日起艮，名曰天留宫，风从东北来为顺令；春分一日起震，名曰仓门宫，风从正东来为顺令；立夏一日起巽，名曰阴洛宫，风从东南来为顺令，夏至一日起离，名曰上天宫，风从正南来为顺令；立秋一日起坤，名曰玄委宫，风从西南来为顺令；秋分一日起兑，名曰仓果宫，风从正西来为顺令；立冬一日起干，名曰新洛宫，风从西北来为顺令；冬至一日起坎，名曰叶蛰宫，风从正北来为顺令。其风着人爽神气，去沉疴。背逆谓之恶风毒气，吹形骸即病，名曰时气留伏。流入肌骨脏腑，虽不即患，后因风寒暑湿之重感，内缘饥饱劳欲之染着，发患曰内外两感之痼疾，非刺针以调经络，汤液引其荣卫，不能已也。中宫名曰招摇宫，共九宫焉。此八风之邪，得其正令，则人无疾，逆之，则有病也。
<strong>凡刺者，使本神朝而后入；既刺也，使本神定而气随。神不朝而勿刺，神已定而可施。</strong>
凡用针者，必使患者精神已朝，而后方可入针，既针之，必使患者精神才定，而后施针行气。若气不朝，其针为轻滑，不知疼痛，如插豆腐者，莫与进之，必使之候。如神气既至，针自紧涩，可与依法察虚实而施之。
<strong>定脚处，取气血为主意；下手处，认水木是根基。</strong>
言欲下针之时，必取阴阳气血多少为主，详见上文。
下手，亦言用针也。水者母也，木者子也，是水能生木也。是故济母裨其不足，夺子平其有余，此言用针，必先认子母相生之义。举水木而不及土金火者，省文也。
<strong>天地人三才也，涌泉同璇玑、百会；上中下三部也，大包与天枢、地机。</strong>
百会一穴在头，以应乎天；璇玑一穴在胸，以应乎人；涌泉一穴在足心，以应乎地，是谓三才也。
大包二穴在乳后，为上部；天枢二穴在脐旁，为中部；地机二穴在足腨，为下部，是谓三部也。
<strong>阳蹻、阳维并督带，主肩背腰腿在表之病；阴蹻、阴维、任、冲脉，去心腹胁肋在里之疑。</strong>
疑者，疾也。
阳蹻脉，起于足跟中，循外踝，上入风池，通足太阳膀胱经，申脉是也（腿）。阳维脉者，维持诸阳之会，通手少阳三焦经，外关是也（肩）。督脉者，起于下极之腧，并于脊里，上行风府过脑循额，至鼻入龈交，通手太阳小肠经，后溪是也（背）。带脉起于季胁，回身一周，如系带然，通足少阳胆经，临泣是也（腰）。言此奇经四脉属阳，主治肩背腰腿在表之病。
阴蹻脉，亦起于足跟中，循内踝，上行至咽喉，交贯冲脉，通足少阴肾经，照海是也。阴维脉者，维持诸阴之交，通手厥阴心包络经，内关是也。任脉起于中极之下，循腹上至咽喉，通手太阴肺经，列缺是也。冲脉起于气冲，并足少阴之经，侠脐上行至胸中而散，通足太阴脾经，公孙是也。言此奇经四脉属阴，能治心腹胁肋在里之疑。
<strong>二陵、二蹻、二交，似续而交五大；两间、两商、两井，相依而别两支。</strong>
二陵者，阴陵泉、阳陵泉也。二蹻者，阴蹻、阳蹻也；二交者，阴交、阳交也。续，接续也。五大者，五体也。言此六穴，递相交接于两手、两足并头也。
两间者，二间、三间也。两商者，少商、商阳也。两井者，天井、肩井也。言六穴相依而分别于手之两支也。
<strong>大抵取穴之法，必有分寸，先审自意，次观肉分；或伸屈而得之，或平直而安定。</strong>
此言取量穴法，必以男左女右中指，与大指相屈如环，取内侧纹两角为一寸，各随长短大小取之，此乃同身之寸。先审病者是何病？属何经？用何穴？审于我意；次察病者，瘦肥长短，大小肉分，骨节发际之间，量度以取之。
伸屈者，如取环跳之穴，必须伸下足，屈上足，以取之，乃得其穴。平直者，或平卧而取之，或正坐而取之，或正立而取之，自然安定，如承浆在唇下宛宛中之类也。
<strong>在阳部筋骨之侧，陷下为真；在阴分郄腘之间，动脉相应。</strong>
阳部者，诸阳之经也，如合谷、三里、阳陵泉等穴，必取侠骨侧指陷中为真也。阴分者，诸阴之经也，如手心、脚内、肚腹等穴，必以筋骨郄腘动脉应指，乃为真穴也。
取五穴用一穴而必端，取三经用一经而可正。
此言取穴之法，必须点取五穴之中，而用一穴，则可为端的矣。若用一经，必须取三经而正一经之是非矣。
<strong>头部与肩部详分，督脉与任脉易定。</strong>
头部与肩部，则穴繁多，但医者以自意详审，大小肥瘦而分之。督、任二脉，直行背腹中，而有分寸，则易定也。
<strong>明标与本，论刺深刺浅之经；住痛移疼，取相交相贯之径。</strong>
标本者，非止一端也，有六经之标本，有天地阴阳之标本，有传病之标本。以人身论之，则外为标，内为本；阳为标，阴为本；腑阳为标，脏阴为本；脏腑在内为本，经络在外为标也。六经之标本者，足太阳之本，在足跟上五寸，标在目；足少阳之本在窍阴，标在耳之类是也。更有人身之脏腑、阳气阴血、经络，各有标本。以病论之，先受病为本，后传变为标，凡治病者，先治其本，后治其标，余症皆除矣。谓如先生轻病，后滋生重病，亦先治其轻病也。若有中满，无问标本，先治中满为急。若中满、大小便不利，亦无标本，先利大小便，治中满充急也。除此三者之外，皆治其本，不可不慎也。从前来者实邪，从后来者虚邪，此子能令母实，母能令子虚也。治法虚则补其母，实则泻其子，假令肝受心之邪，是从前来者，为实邪也，当泻其火；然直泻火，十二经络中，各有金、木、水、火、土也。当木之本，分其火也。故标本论云：『本而标之，先治其本，后治其标。』既肝受火之邪，先于肝经五穴，泻荥火行间也。以药论，入肝经药为引，用泻心药为君也。是治实邪病矣。又假令肝受肾邪，是为从后来者，为虚邪，当补其母，故《标本论》云：『标而本之，先治其标，后治其本。』肝木既受水邪，当先于肾经涌泉穴补木，是先治其标，后于肝经曲泉穴泻水，是后治其本，此先治其标者，推其至理，亦是先治其本也。以药论之，入肾经药为引，用补肝经药为君，是也。以得病之日为本，传病之日为标，亦是。
此言用针之法，有住痛移疼之功者也。先以针左行左转，而得九数，复以针右行右转，而得六数，此乃阴阳交贯之道也。经脉亦有交贯，如手太阴肺之列缺，交于阳明之路，足阳明胃之丰隆，走于太阴之径，此之类也。
<strong>岂不闻脏腑病，而求门、海、俞、募之微；经络滞，而求原、别、交、会之道。</strong>
门海者，如章门、气海之类。俞者，五脏六腑之俞也，俱在背部二行。募者，脏腑之募，肺募中府，心募巨阙，肝募期门，脾募章门，肾募京门，胃募中脘，胆募日月，大肠募天枢，小肠募关元，三焦募石门，膀胱募中极。此言五脏六腑之有病，必取此门、海、俞、募之最微妙矣。
原者，十二经之原也。别，阳别也。交，阴交也。会，八会也。夫十二原者，胆原丘墟，肝原太冲，小肠原腕骨，心原神门，胃原冲阳，脾原太白，大肠原合谷，肺原太渊，膀胱原京骨，肾原太溪，三焦原阳池，包络原大陵。八会者，血会膈俞，气会膻中，脉会太渊，筋会阳陵泉，骨会大杼，髓会绝骨，脏会章门，腑会中脘也。此言经络血气凝结不通者，必取此原、别、交、会之穴而刺之。
<strong>更穷四根、三结，依标本而刺无不痊；但用八法，五门，分主客而针无不效。</strong>
根结者，十二经之根结也。《灵枢经》云：『太阴根于隐白，结于太仓也；少阴根于涌泉，结于廉泉也；厥阴根于大敦，结于玉堂也；太阳根于至阴，结于目也；阳明根于厉兑，结于钳耳也；少阳根于窍阴，结于耳也；手太阳根于少泽，结于天窗、支正也；手少阳根于关冲，结于天牖、外关也；手阳明根于商阳，结于扶突、偏历也。』手三阴之经不载，不敢强注。又云：『四根者，耳根、鼻根、乳根、脚根也。三结者，胸结、肢结、便结也。』
此言能究根结之理，依上文标本之法刺之，则疾无不愈也。
针之八法，一迎随，二转针，三手指，四针投，五虚实，六动摇，七提按，八呼吸。身之八法，奇经八脉，公孙、冲脉、胃心胸，八句是也。五门者，天干配合，分于五也。甲与己合，乙与庚合之类是也。主客者，公孙主，内关客之类是也。或以井荥俞经合为五门，以邪气为宾客，正气为主人。先用八法，必以五门推时取穴，先主后客，而无不效之理。
<strong>八脉始终连八会，本是纪纲；十二经络十二原，是为枢要。</strong>
八脉者，奇经八脉也。督脉、任脉、冲脉、带脉、阴维、阳维、阴蹻、阳蹻也。八会者，即上文血会膈俞等是也。此八穴通八脉起止，连及八会，本是人之纲领也。如网之有纲也。十二经、十五络、十二原已注上文。枢要者，门户之枢纽也。言原出入十二经也。
<strong>一日取六十六穴之法，方见幽微，一时取一十二经之原，始知要妙。</strong>
六十六穴者，即子午流注井荥俞原经合也。阳于注腑，三十六穴，阴于注脏，三十穴，共成六十六穴，具载五卷子午流注图中。此言经络一日一周于身，历行十二经穴，当此之时，酌取流注之中一穴用之，以见幽微之理。
十二经原，俱注上文。此言一时之中，当审此日是何经所主，当此之时，该取本日此经之原穴而刺之，则流注之法，玄妙始可知矣。
<strong>原夫补泻之法，非呼吸而在手指；速效之功，要交正而识本经。</strong>
此言补泻之法，非但呼吸，而在乎手之指法也。法分十四者，循、扪、提、按、弹、捻、搓、盘、推、内、动、摇、爪、切、进、退、出、摄者是也。法则如斯，巧拙在人，详备《金针赋》内。
交正者，如大肠与肺为传送之府，心与小肠为受盛之官，脾与胃为消化之宫，肝与胆为清净之位，膀胱合肾，阴阳相通，表里相应也。本经者，受病之经，如心之病，必取小肠之穴兼之，余仿此。言能识本经之病，又要认交经正经之理，则针之功必速矣。故曰：『宁失其穴，勿失其经；宁失其时，勿失其气。』
<strong>交经缪刺，左有病而右畔取；泻络远针，头有病而脚上针。</strong>
缪刺者，刺络脉也。右痛而刺左，左痛而刺右，此乃交经缪刺之理也。
三阳之经，从头下足，故言头有病，必取足穴而刺之。
<strong>巨刺与缪刺各异，微针与妙刺相通。</strong>
巨刺者，刺经脉也。痛在于左而右脉病者，则巨刺之，左痛刺右，右痛刺左，中其经也。缪刺者，刺络脉也。身形有痛，九候无病，则缪刺之，右痛刺左，左痛刺右，中其络也。此刺法之相同，但一中经，一中络之异耳。
微针者，刺之巧也。妙刺者，针之妙也。言二者之相通也。
<strong>观部分而知经络之虚实，视沉浮而辨脏腑之寒温。</strong>
言针入肉分，以天、人、地三部而进，必察其得气则内外虚实可知矣，又云：『察脉之三部，则知何经虚，何经实也。』
言下针之后，看针气缓急，可决脏腑之寒热也。
<strong>且夫先令针耀，而虑针损；次藏口内，而欲针温。</strong>
言欲下针之时，必先令针光耀，看针莫有损坏；次将针含于口内，令针温暖与荣卫相接，无相触犯也。目无外视，手如握虎；心无内慕，如待贵人。
此戒用针之士，贵乎专心诚意，而自重也。令目无他视，手如握虎，恐有伤也；心无他想，如待贵人，恐有责也。
<strong>左手重而多按，欲令气散；右手轻而徐入，不痛之因。</strong>
下针之时，必先以左手大指爪甲于穴上切之，则令其气散，以右手持针，轻轻徐入，此乃不痛之因也。
<strong>空心恐怯，直立侧而多晕；背目沉掐，坐卧平而没昏。</strong>
空心者，未食之前，此言无刺饥人，其气血未定，则令人恐惧，有怕怯之心，或直立，或侧卧，必有眩晕之咎也。
此言欲下针之时，必令患人莫视所针之处，以手爪甲重切其穴，或卧或坐，而无昏闷之患也。
<strong>推于十干、十变，知孔穴之开阖；论其五行、五脏，察日时之旺衰。</strong>
十干者，甲、乙、丙、丁、戊、己、庚、辛、壬、癸也。十变者，逐日临时之变也。备载《灵龟八法》中，故得时谓之开，失时谓之阖。
五行五脏，俱注上文。此言病于本日时之下，得五行生者旺，受五行克者衰。如心之病，得甲乙之日时者生旺，遇壬癸之日时者克衰，余仿此。
<strong>伏如横弩，应若发机。</strong>
此言用针刺穴，如弩之视正而发矢，取其捷效，如射之中的也。
<strong>阴交阳别而定血晕，阴跷阳维而下胎衣。</strong>
阴交穴有二，一在脐下一寸，一在足内踝上三寸，名三阴交也，言此二穴，能定妇人之血晕。又言照海、外关二穴，能下产妇之胎衣也。
<strong>痹厥偏枯，迎随俾经络接续；漏崩带下，温补使气血依归。</strong>
痹厥者，四肢厥冷麻痹。偏枯者，中风半身不遂也。言治此症，必须接气通经，更以迎随之法，使血气贯通，经络接续也。
漏崩带下者，女子之疾也。言有此症，必须温针待暖以补之，使荣卫调和而归依也。
<strong>静以久留，停针待之。</strong>
此言下针之后，必须静而久停之。
<strong>必准者，取照海治喉中之闭塞，端的处，用大钟治心内之呆痴。大抵疼痛实泻，痒麻虚补。</strong>
此言疼痛者，热宜泻之以凉；痒麻者，冷宜补之以暖。
<strong>体重节痛而俞居，心下痞满而井主。</strong>
俞者，十二经中之俞。井者，十二经中之井也。
<strong>心胀咽痛，针太冲而必除；脾冷胃疼，泻公孙而立愈。胸满腹痛刺内关，胁疼肋痛针飞虎。</strong>
飞虎穴即支沟穴，以手于虎口一飞，中指尽处是穴也。
<strong>筋挛骨痛而补魂门，体热劳嗽而泻魄户。</strong>
<strong>头风头痛，刺申脉与金门；眼痒眼疼，泻光明于地五。</strong>
<strong>泻阴郄止盗汗，治小儿骨蒸；刺偏历利小便，医大人水蛊。</strong>
<strong>中风环跳而宜刺，虚损天枢而可取。</strong>
地五者，即地五会也。
<strong>由是午前卯后，太阴生而疾温；离左酉南，月朔死而速冷。</strong>
此以月生死为期，午前卯后者，辰、巳二时也。当此之时，太阴月之生也。是故月廓空无泻，宜疾温之。离左酉南者，未、申二时也。当此时分，太阴月之死也。是故月廓盈无补，宜速冷之。将一月而比一日也。经云：『月生一日一痏，二日二痏，至十五日十五痏，十六日十四痏，十七日十三痏，渐退，至三十日二痏。』月望以前谓之生，月望以后谓之死，午前谓之生，午后谓之死也。
<strong>循扪弹怒，留吸母而坚长；爪下伸提，疾呼子而嘘短。</strong>
循者，用针之后，以手上下循之，使血气往来也。扪者，出针之后，以手扪闭其穴，使气不泄也。弹努者，以手轻弹而补虚也。留吸母者，虚则补其母，须待热至之后，留吸而坚长也。
爪下者，切而下针也。伸提者，施针轻浮豆许曰提。疾呼子者，实则泻其子，务待寒至之后，去之速，而嘘且短矣。
<strong>动退空歇，迎夺右而泻凉；推内进搓，随济左而补暖。</strong>
动退，以针摇动而退，如气不行，将针伸提而已。空歇，撒手而停针，迎以针逆而迎夺，即泻其子也。如心之病，必泻脾子，此言欲泻必施此法也。推内进者，用针推内而入也。搓者，犹如搓线之状，慢慢转针，勿令太紧。随，以针顺而随之；济，则济其母也。如心之病，必补肝母，此言欲补必用此法也。此乃远刺寒热之法，故凡病热者，先使气至病所，次微微提退豆许，以右旋夺之，得针下寒而止。凡病寒者，先使气至病所，次徐徐进针，以左旋搓提和之，得针下热而止。
<strong>慎之！大患危疾，色脉不顺而莫针；寒热风阴，饥饱醉劳而切忌。</strong>
慎之者，戒之也。此言有危笃之疾，必观其形色，更察其脉若相反者，莫与用针，
恐劳而无功，反获罪也。此言无针大寒、大热、大风、大阴雨、大饥、大饱、大醉、大劳，凡此之类，决不可用针，实大忌也。
<strong>望不补而晦不泻，弦不夺而朔不济。</strong>
望，每月十五日也。晦，每月三十日也。弦有上、下弦，上弦或初七、或初八，下弦或廿二、廿三也。朔，每月初一日也。凡值此日，不可用针施法也。如暴急之疾，则不拘矣。
<strong>精其心而穷其法，无灸艾而坏其皮；正其理而求其原，免投针而失其位。</strong>
此言灸也，勉医者宜专心究其穴法，无误于着艾之功，庶免于犯于禁忌，而坏人之皮肉矣。
此言针也，勉学者要明其针道之理，察病之原，则用针不失其所也。
<strong>避灸处而加四肢，四十有九；禁刺处而除六腧，二十有二。</strong>
禁灸之穴四十五，更加四肢之井，共四十九也。禁针之穴二十二，外除六腑之腧也。
<strong>抑又闻高皇抱疾未瘥，李氏刺巨阙而后苏；太子暴死为厥，越人针维会而复醒。肩井、曲池，甄权刺臂痛而复射；悬钟、环跳，华佗刺躄足而立行。秋夫针腰俞而鬼免沉，王纂针交俞而妖精立出。取肝俞与命门，使瞽士视秋毫之末；刺少阳与交别，俾聋夫听夏蚋之声。</strong>
此引先师用针，有此立效之功，以励学者用心之诚。
<strong>嗟夫！去圣逾远，此道渐坠。或不得意而散其学，或愆其能而犯禁忌。愚庸智浅，难契于玄言，至道渊深，得之者有几？偶述斯言，不敢示诸明达者焉，庶几乎童蒙之心启。</strong>
