必欲治病，莫如用针。巧运神机之妙，工开圣理之深。
夫治病之法，有针灸，有药饵，然药饵或出于幽远之方，有时缺少，而又有新陈之不等，真伪之不同，其何以奏肤功，起沉疴也？惟精于针，可以随身带用，以备缓急。
巧者，功之善也；运者，变之理也。神者，望而知之。机者，事之微也。妙者，治之应也。
工者，治病之体。圣者，妙用之端。故《难经》云： 问而知之谓之工，闻而知之谓之圣。 夫医者意也，默识心通，贯融神会，外感内伤，自然觉悟，岂不谓圣理之深也。
外取砭针，能蠲邪而扶正；中含水火，善回阳而倒阴。
砭针者，砭石是也。此针出东海，中有一山，名曰高峰，其山有石，形如玉簪，生自圆长，磨之有锋尖，可以为针，治病疗邪无不愈。
水火者，寒热也。惟针之中，有寒邪补泻之法，是进退水火之功也。回阳者，谓阳盛则极热，故泻其邪气，其病自得清凉矣。倒阴者，谓阴盛则极寒，故补其虚寒，其病自得温和矣。此回阳倒阴之理，补泻盛衰之功。
原夫络别支殊，经交错综，或沟池溪谷以歧异，或山海丘陵而隙共．
别者，辨也。支者，络之分派也。《素问》云： 络穴有一十五，于十二经中每经各有一络。外有三络：阳蹻络，在足太阳经；阴蹻络，在足少阴经；脾之大络，在足太阴经。 此是十五络也，各有支殊之处，有积络，有浮络，故言络别支殊。
经交者，十二经也。错者，交错也。综者，总聚也。言足厥阴肝经，交出足太阴脾经之后，足太阴脾经，交出厥阴肝经之前，此是经络交错，总聚之理也。
歧者，路也。其脉穴之中，有呼为沟、池、溪、谷之名者，如歧路之各异也。若水沟、风池、后溪、合谷之类是也。一云《铜人经》乃分四穴。沟者水沟穴，池者天池穴，溪者太溪穴，谷者阳谷穴。所谓四穴同治，而分三路，皆皈于一原。
隙者，孔穴或取山、海、丘、陵而为名者，其孔穴之同共也。如承山、照海、商丘、阴陵之类是也。一云《铜人经》亦分四穴、山者承山穴，海者气海穴，丘者丘墟穴，陵者阴陵穴。四经相应，包含万化之众也。斯流派以难揆，在条纲而有统。
此言经络贯通，如水流之分派，虽然难以揆度，在条目纲领之提挈，亦有统绪也。故书云： 若纲有条而不紊。 一云经言： 井荥俞原经合，甲日起甲戌时，乃胆受病，窍阴所出为井金，侠溪所溜为荥水，临泣所注为俞木，丘墟所过为原，阳辅所行为经火，阳陵泉所入为合土。凡此流注之道，须看日脚，阴日刺五穴，阳日刺六穴。 
理繁而昧，纵补泻以何功？法捷而明，自迎随而得用。
盖圣人立意，垂法于后世，使其自晓也。若心无主持，则义理繁乱，而不能明解，纵依补泻之法，亦有何效？或云： 假如小肠实则泻小海，虚则补后溪；大肠实则泻二间，虚则补曲池；胆实则泻阳辅，虚则补侠溪。 此之谓也。中工治病已成之后，惟不知此理，不明虚实，妄投针药，此乃医之误也。
夫用针之法，要在识其通变，捷而能明，自然于迎随之间，而得施为之妙也。
且如行步难移，太冲最奇。
人中除脊膂之强痛；神门去心性之呆痴。
风伤项急，始求于风府；头晕目眩，要觅于风池。
耳闭须听会而治也，眼痛则合谷以推之。
胸结身黄，取涌泉而即可；脑昏目赤，泻攒竹以便宜。
但见两肘之拘挛，仗曲池而平扫；四肢之懈惰，凭照海以消除。
牙齿痛，吕细堪治；头项强，承浆可保。
太白宣通于气冲，阴陵开通于水道。
腹膨而胀，夺内庭以休迟；筋转而疼，泻承山而在早。
大抵脚腕痛，昆仑解愈；股膝疼，阴市能医。
痫发癫狂兮，凭后溪而疗理；疟生寒热兮，仗间使以扶持。
期门罢胸满血膨而可已，劳宫退胃翻心痛亦何疑。
太白脾家真土也，能生肺金。阴陵泉，真水也，滋济万物。
稽夫大敦去七疝之偏坠，王公谓此；三里却五劳之羸瘦，华佗言斯。
固知腕骨祛黄；然骨泻肾
行间治膝肿目疾；尺泽去肘疼筋紧。
目昏不见，二间宜取；鼻窒无闻，迎香可引。
肩井除两臂难任；丝竹疗头疼不忍。
咳嗽寒痰，列缺堪治；眵覩冷泪，临泣尤准。
头临泣穴。
髋骨将腿痛以祛残；肾俞把腰疼而泻尽。
髋骨二穴，在委中上三寸，髀枢中，垂手取之，治腿足疼痛，针三分。一云： 跨骨在膝膑上一寸，两筋空处是穴，刺入五分，先补后泻，其病自除。 此即梁丘穴也，更治乳痈。按此两解，俱与经外奇穴不同，并存，以俟知者。
以见越人治尸厥于维会，随手而苏；文伯泻死胎于阴交，应针而陨。
维会二穴，在足外踝上三寸（阳辅穴），内应足少阳胆经。尸厥者，卒丧之症，其病口噤气绝，状如死，不识人。昔越人过虢，虢太子死未半日，越人诊太子脉曰： 太子之病为尸厥也。脉乱故形如死，太子实未死也。 乃使弟子子阳，镵针砥石，以取外三阳、五会，有间，太子苏，二旬而复。故天下尽以扁鹊能生死人。鹊闻之曰： 此自当生者，吾能使之生耳。 又云： 乃玉泉穴，在脐下四寸是穴（中极穴），手之三阳脉，维于玉泉，是足三阳脉会。治卒中尸厥，恍惚不省人事，血淋下瘕，小便赤涩，失精梦遗，脐腹疼痛，结如盆杯，男子阳气虚惫，疝气水肿，贲豚抢心，气急而喘。 经云： 太子尸厥，越人刺维会而复苏。此即玉泉穴。真起死回生奇术。妇人血气症瘕坚积，脐下冷痛，子宫断绪，四度刺有孕，使胞和暖，或产后恶露不止，月事不调，血结成块，尽能治之。针八分，留五呼，得气即泻，更宜多灸为妙。 
灸三壮，针三分。昔宋太子善医术，出苑游，逢一怀娠女人，太子诊之曰： 是一女子。 令徐文伯诊之，文伯曰： 是一男一女。 太子性暴，欲剖腹视之。文伯止曰： 臣请针之。 于是泻足三阴交，补手阳明合谷，其胎应针而落，果如文伯之言。故今言妊妇不可针此穴。昔文伯见一妇人临产症危，视之，乃子死在腹中，刺足三阴交二穴，又泻足太冲二穴，其子随手而下。此说与《铜人》之文又不相同。
圣人于是察麻与痛，分实与虚。实则自外而入也，虚则自内而出欤！
虽云诸疼痛皆以为实，诸痒麻皆以为虚，此大略也，未尽其善。其中有丰肥坚硬，而得其疼痛之疾者；亦有虚羸气弱，而感其疼痛之病者。非执而断之，仍要推其得病之原，别其内外之感，然后真知其虚实也。实者泻之，虚者补之。
夫冒风寒，中暑湿，此四时者，或因一时所感而受病者，谓实邪，此疾盖是自外而入于内也。多忧虑，少心血，因内伤而致病者，谓虚邪，此疾盖是自内而出于外也。此分虚实内外之理也。一云： 夫疗病之法，全在识见，痒麻为虚，虚当补其母；疼痛为实，实当泻其子。且如肝实，泻行间二穴，火乃肝木之子；肝虚，补曲泉二穴，水乃肝木之母。胃实，泻厉兑二穴，金乃胃土之子；胃虚，补解溪二穴，火乃胃土之母。三焦实，泻天井二穴；三焦虚，补中渚二穴。膀胱实，泻束骨二穴；膀胱虚，补至阴二穴。故经云： 虚羸痒麻，气弱者补之；丰肥坚硬，疼痛肿满者泻之。 凡刺之要，只就本经，取井荥俞原经合，行子母补泻之法，乃为枢要。深知血气往来多少之道，取穴之法，各明其部分，即依本经而刺，无不效也。
故济母而裨其不足；夺子而平其有余。
裨者，补也。济母者，盖补其不足也。夺子者，夺去其有余也。此补母泻子之法，按《补泻经》云： 只非刺一经而已。假令肝木之病，实则泻心火之子，虚则补肾水之母，其肝经自得安矣。五脏仿此。 一云： 虚当补其母，实当泻其子。 故知肝胜脾，肝有病必传与脾，圣人治未病，当先实脾，使不受肝之贼邪，子母不许相传，大概当实其母，正气以增，邪气必去。气血往来，无偏伤，伤则疾蜂起矣。
观二十七之经络，一一明辨；据四百四之疾症，件件皆除。
经者，十二经也。络者，十五络也。共计二十七之经络相随，上下流行。观之者，一一明辨也。
歧伯云： 凡人禀乾坤而立身，随阴阳而造化，按八节而荣，顺四时而易，调神养气，习性咽津，故得安和，四大舒缓。或一脉不调，则众疾俱动，四大不和，百病皆生。 凡人之一身，总计四百四病，不能一一具载，然变症虽多，但依经用法，件件皆除也。
故得夭枉都无，跻斯民于寿域；几微已判，彰往古之玄书。
跻者，登也。夭者，短也。枉者，误伤其命也。夫医之道，若能明此用针之理，除疼痛迅若手捻，破郁结涣如冰释。既得如此之妙，自此之后，并无夭枉之病。故斯民皆使登长寿之域矣。
几微者，奥妙之理也。判，开也。彰，明也。玄，妙也。令奥妙之理，已焕然明着于前，使后学易晓。
抑又闻心胸病，求掌后之大陵；肩背患，责肘前之三里。
冷痹肾败，取足阳明之土；连脐腹痛，泻足少阴之水。
脊间心后者，针中渚而立痊；胁下肋边者，刺阳陵而即止。
头项痛，拟后溪以安然；腰脚疼，在委中而已矣。
夫用针之士，于此理苟能明焉，收祛邪之功，而在乎捻指。
夫用针之士，先要明其针法，次知形气所在，经络左右所起，血气所行，逆顺所会，补虚泻实之法，去邪安正之道，方能除疼痛于目前，疗疾病于指下也。
