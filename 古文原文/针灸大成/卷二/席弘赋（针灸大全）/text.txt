凡欲行针须审穴，要明补泻迎随诀，胸背左右不相同，呼吸阴阳男女别。
气刺两乳求太渊，未应之时泻列缺；列缺头痛及偏正，重泻太渊无不应。
耳聋气痞听会针，迎香穴泻功如神。谁知天突治喉风，虚喘须寻三里中。
手连肩脊痛难忍，合谷针时要太冲。曲池两手不如意，合谷下针宜仔细。
心疼手颤少海间，若要除根觅阴市。但患伤寒两耳聋，金门听会疾如风。
五般肘痛寻尺泽，太渊针后却收功。手足上下针三里，食癖气块凭此取。
鸠尾能治五般痫，若下涌泉人不死。胃中有积刺璇玑，三里功多人不知。
阴陵泉治心胸满，针到承山饮食思。大杼若连长强寻，小肠气痛即行针。
委中专治腰间痛，脚膝肿时寻至阴。气滞腰疼不能立，横骨大都宜救急。
气海专能治五淋，更针三里随呼吸。期门穴主伤寒患，六日过经尤未汗，
但向乳根二肋间，又治妇人生产难。耳内蝉鸣腰欲折，膝下明存三里穴，
若能补泻五会间，且莫向人容易说。睛明治眼未效时，合谷、光明安可缺。
人中治癫功最高，十三鬼穴不须饶，水肿水分兼气海，皮内随针气自消。
冷嗽先宜补合谷，却须针泻三阴交。牙疼腰痛并咽痹，二间阳溪疾怎逃。
更有三间肾俞妙，善除肩背浮风劳。若针肩井须三里，不刺之时气未调。
最是阳陵泉一穴，膝间疼痛用针烧。委中腰痛脚挛急，取得其经血自调。
脚痛膝肿针三里，悬钟二陵三阴交。更向太冲须引气，指头麻木自轻飘。
转筋目眩针鱼腹，承山昆仑立便消。肚疼须是公孙妙，内关相应必然瘳。
冷风冷痹疾难愈，环跳腰间针与烧。风府风池寻得到，伤寒百病一时消。
阳明二日寻风府，呕吐还须上脘疗。妇人心痛心俞穴，男子痃癖三里高。
小便不禁关元好，大便闭涩大敦烧。髋骨腿疼三里泻，复溜气滞便离腰。
从来风府最难针，却用工夫度浅深，倘若膀胱气未散，更宜三里穴中寻。
若是七疝小腹痛，照海阴交曲泉针。又不应时求气海，关元同泻效如神。
小肠气撮痛连脐，速泻阴交莫在迟。良久涌泉针取气，此中玄妙少人知。
小儿脱肛患多时，先灸百会次鸠尾。久患伤寒肩背痛，但针中渚得其宜。
肩上痛连脐不休，手中三里便须求。下针麻重即须泻，得气之时不用留。
腰连胯痛急必大，便于三里攻其隘。下针一泻三补之，气上攻噎只管在。
噎不住时气海灸，定泻一时立便瘥。补自卯南转针高，泻从卯北莫辞劳，
逼针泻气令须吸，若补随呼气自调。左右拈针寻子午，抽针行气自迢迢，
用针补泻分明说，更用搜穷本与标。咽喉最急先百会，太冲照海及阴交。
学者潜心宜熟读，席弘治病名最高。
