<strong>九针式</strong>
帝曰： 针之长短有数乎？ 
歧伯对曰： 一曰镵针，取法于巾针，头大末锐，末平半寸卒锐之，长一寸六分。二曰圆针，取法于絮针，筒其身而卵其锋，针如卵形，圆其末，长一寸六分。三曰鍉针，取法于黍粟之锐，长三寸半。四曰锋针，取法于絮针，筒其身锋其末，刃三隅，长一寸六分。五曰铍针，取法于剑，锋末如剑，广二寸半，长四寸。六曰圆利针，取法于牦针，且圆且锐，微大其末，反小其身，又曰中身微大，长一寸六分。七曰毫针，取法于毫毛，尖如蚊虻喙，长三寸六分。八曰长针，取法于綦针，锋利身薄，长七寸。九曰大针，取法于锋针，尖如挺，其锋微圆，长四寸。此九针之长短也。 
<strong>九针图</strong>
镵针：平半寸，长一寸六分，头大末锐，病在皮肤，刺热者用此，今之名箭头针是也。
九针式——镵针
圆针：其身圆，锋如卵形，长一寸六分。揩摩分肉用此。
九针式——圆针
鍉针：其锋如黍粟之锐，长三寸五分，脉气虚少用此。
九针式——鍉针
锋针：其刃三隅，长一寸六分，发痼疾刺大者用此，今之所谓三棱针是也。
九针式——锋针
陫针：一名铍针。末如剑锋，广二寸半，长四寸，破痈肿出浓，今名剑针是也。
九针式——陫针
圆利针：尖如牦，且圆且利，其末微大，长一寸六分，取暴痹刺小者用此。
九针式——圆利针
毫针：法象毫，尖如蚊虻喙，长三寸六分，取痛痹刺寒者用此。
九针式——毫针
长针：锋如利，长七寸，痹深居骨解腰脊节腠之间者用此，今之名跳针是也。
九针式——长针
大针：一名燔针，长四寸，风虚肿毒，解肌排毒用此。
九针式——大针
<strong>制针法</strong>
《本草》云： 马衔铁无毒。 《日华子》云： 古旧铤者好，或作医工针。 
按：本草柔铁即熟铁，有毒，故用马衔则无毒。以马属午，属火，火克金，解铁毒，故用以作针。古曰： 金针者，贵之也。 又金为总名，铜、铁、金银之属皆是也。若用金针更佳。
<strong>煮针法</strong>
先将铁丝于火中煅红，次截之，或二寸，或三寸，或五寸，长短不拘。次以蟾酥涂针上，仍入火中微煅，不可令红，取起，照前涂酥煅二次，至第三次，乘热插入腊肉皮之里、肉之外，将后药先以水三碗煎沸，次入针肉在内，煮至水干，倾于水中，待冷，将针取出。于黄土中插百余下，色明方佳，以去火毒，次以铜丝缠上，其针尖要磨圆，不可用尖刃。
麝香（五分），胆矾、石斛（各一钱），穿山甲、当归尾、朱砂、没药、郁金、川芎、细辛（各三钱），甘草节、沉香（各五钱），磁石（一两能引诸药入铁内）。
又法：用乌头、巴豆各一两，硫黄、麻黄各五钱，木鳖子、乌梅各十个，同针入水，用瓷罐内煮一日，洗择之，再用止痛没药、乳香、当归、花乳石各半两，又如前水煮一日，取出，用皂角水洗，再于犬肉内煮一日，仍用瓦屑打磨净端直，用松子油涂之，常近人气为妙。
<strong>暖针</strong>
《素问》遗篇注云： 用圆利针、长针，未刺之时，先口内温针，暖而用之。 又曰： 毫针于人近体，暖针至温方刺。 
按：口体温针，欲针入经络，气得温而易行也。今或投针于热汤中，亦此意耳。口温与体温微有不同，口温者针头虽热，而柄尚寒，不若着身温之，则针通身皆热矣。
<strong>火针</strong>
火针即淬针，频以麻油蘸其针，灯上烧令通红，用方有功。若不红，不能去病，反损于人。烧时令针头低下，恐油热伤手，先令他人烧针，医者临时用之，以免手热。先以墨点记穴道，使针时无差。火针甚难，须有临阵之将心，方可行针。先以左手按穴，右手用针，切忌太深，恐伤经络，太浅不能去病，惟消息取中耳。凡行火针，必先安慰病人，令勿惊惧，较之与灸一般，灸则疼久，针则所疼不久，一针之后，速便出针，不可久留，即以左手速按针孔，则能止疼。人身诸处皆可行火针，惟面上忌之。火针不宜针脚气，反加肿痛，宜破痈疽发背，溃脓在内，外面皮无头者，但按毒上软处以溃脓，其阔大者，按头尾及中以墨点记，宜下三针，决破出脓，一针肿上，不可按之，即以手指从两旁捺之。令脓随手而出，或肿大脓多，针时须侧身回避，恐脓射出污身也。
<strong>温针</strong>
王节斋曰： 近有为温针者，乃楚人之法。其法针穴上，以香白芷作圆饼，套针上，以艾灸之，多以取效。然古者针则不灸，灸则不针。夫针而加灸，灸而且针，此后人俗法。此法行于山野贫贱之人，经络受风寒致病者，或有效，只是温针通气而已。于血宜衍，于疾无与也。古针法最妙，但今无传，恐不得精高之人，误用之则危拙出于顷刻。惟灸得穴，有益无害，允宜行之。近风衰弱之人，针灸并用，亦无妨。 
<strong>治折针法</strong>
一用磁石（即吸铁石）引其肉中，针即出。
一用象牙屑碾细，水和涂上即出。
一用车脂成膏子，摊纸上如钱大，日换三五次，即出。
一用鸟翎三五枝，火炙焦为末，好醋调成膏，涂上，纸盖一二次，其针自出。
一用腊姑脑子，捣烂涂上即出。
一用硫黄研细，调涂上，以纸花贴定，觉痒时，针即出。
一用双杏仁捣烂，以鲜脂调匀，贴针疮上，针自出。倘经络有伤，脓血不止，用黄耆、当归、肉桂、木香、乳香、沉香，别研绿豆粉糊丸，每五十丸，热水服之。
