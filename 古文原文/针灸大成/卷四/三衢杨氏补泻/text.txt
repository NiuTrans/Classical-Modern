一、爪切者：
凡下针，用左手大指爪甲，重切其针之穴，令气血宣散，然后下针，不伤于荣卫也。取穴先将爪切深，须教毋外慕其心，致令荣卫无伤碍，医者方堪入妙针。
二、指持者：
凡下针，以右手持针，于穴上着力旋插，直至腠理，吸气三口，提于天部，依前口气，徐徐而用。正谓持针者手如握虎，势若擒龙，心无他慕，若待贵人之说也。持针之士要心雄，势如握虎与擒龙，欲识机关三部奥，须将此理再推穷。
三、口温者：
凡下针，入口中必须温热，方可与刺，使血气调和，冷热不相争斗也。温针一理最为良，口内调和纳穴场，毋令冷热相争搏，荣卫宣通始得祥。
四、进针者：
凡下针，要病人神气定，息数匀，医者亦如之，切不可太忙。又须审穴在何部分，如在阳部，必取筋骨之间陷下为真；如在阴分，郄腘之内，动脉相应，以爪重切经络，少待方可下手。进针理法取关机，失经失穴岂堪施，阳经取陷阴经脉，三思已定再思之。
五、指循者：
凡下针，若气不至，用指于所属部分经络之路，上下左右循之，使气血往来，上下均匀，针下自然气至沉紧，得气即泻之故也。循其部分理何明，只为针头不紧沉，推则行之引则止，调和血气两来临。
六、爪摄者：
凡下针，如针下邪气滞涩不行者，随经络上下，用大指爪甲切之，其气自通行也。摄法应知气滞经，须令爪切勿交轻，上下通行随经络，故教学者要穷精。
七、针退者：
凡退针，必在六阴之数，分明三部之用，斟酌不可不诚心着意，混乱差讹，以泻为补，以补为泻，欲退之际，一部一部以针缓缓而退也。退针手法理谁知，三才诀内总玄机，一部六阴三气吸，须臾疾病愈如飞。
八、指搓者：
凡转针如搓线之状，勿转太紧，随其气而用之。若转太紧，令人肉缠针，则有大痛之患。若气滞涩，即以第六摄法切之，方可施也。搓针泄气最为奇，气至针缠莫急移，浑如搓线攸攸转，急转缠针肉不离。
九、指捻者：
凡下针之际，治上大指向外捻，治下大指向内捻。外捻者，令气向上而治病；内捻者，令气至下而治病。如出至人部，内捻者为之补，转针头向病所，令取真气以至病所。如出至人部，外捻者为之泻，转针头向病所，令侠邪气退至针下出也。此乃针中之秘旨也。捻针指法不相同，一般在手两般穷，内外转移行上下，邪气逢之疾岂容。
十指留者：
如出针至于天部之际，须在皮肤之间留一豆许，少时方出针也。留针取气候沉浮，出容一豆入容侔，致令荣卫纵横散，巧妙玄机在指头。
十一针摇者：
凡出针三部，欲泻之际，每一部摇一次，计六摇而已。以指捻针，如扶人头摇之状，庶使孔穴开大也。摇针三部六摇之，依次推排指上施，孔穴大开无窒碍，致令邪气出如飞。
十二指拔者：
凡持针欲出之时，待针下气缓不沉紧，便觉轻滑，用指捻针，如拔虎尾之状也。拔针一法最为良，浮沉涩滑任推详，势犹取虎身中尾，此诀谁知蕴锦囊。
总歌曰： 针法玄机口诀多，手法虽多亦不过，切穴持针温口内，进针循摄退针搓，指捻泻气针留豆，摇令穴大拔如梭，医师穴法叮咛说，记此便为十二歌。 
（口诀）
烧山火，能除寒，三进一退热涌涌，鼻吸气一口，呵五口。
烧山之火能除寒，一退三飞病自安，始是五分终一寸，三番出入慢提看。
凡用针之时，须拈运入五分之中，行九阳之数，其一寸者，即先浅后深也。若得气，便行运针之道。运者男左女右，渐渐运入一寸之内，三出三入，慢提紧按，若觉针头沉紧，其针插之时，热气复生，冷气自除；未效，依前再施也。
四肢似水最难禁，憎寒不住便来临，医师运起烧山火，患人时下得安宁。
（口诀）
透天凉，能除热，三退一进冷冰冰，口吸气一口，鼻出五口。
凡用针时，进一寸内，行六阴之数，其五分者，即先深后浅也。若得气，便退而伸之，退至五分之中，三入三出，紧提慢按，觉针头沉紧，徐徐举之，则凉气自生，热病自除；如不效，依前法再施。
一身浑似火来烧，不住之时热上潮，若能加入清凉法，须臾热毒自然消。
（口诀）
阳中隐阴，能治先寒后热，浅而深。
阳中隐个阴，先寒后热人，五分阳九数，一寸六阴行。
凡用针之时，先运入五分，乃行九阳之数，如觉微热，便运一寸之内，却行六阴之数，以得气，此乃阳中隐阴，可治先寒后热之症，先补后泻也。
先寒后热身如疟，医师不晓实和弱，叮咛针要阴阳刺，祛除寒热免灾恶。
（口诀）
阴中隐阳，能治先热后寒，深而浅。
凡用针之时，先运一寸，乃行六阴之数，如觉病微凉，即退至五分之中，却行九阳之数，以得气，此乃阴中隐阳，可治先热后寒之症，先泻后补也。
先热后寒如疟疾，先阴后阳号通天，针师运起云雨泽，荣卫调和病自痊。
补者直须热至，泻者直待寒侵，犹如搓线，慢慢转针，法在浅则当浅，法在深则当深，二者不可兼而紊乱也。
（口诀）
留气法，能破气，伸九提六。
留气运针先七分，纯阳得气十分深，伸时用九提时六，症瘕消溶气块匀。
凡用针之时，先运入七分之中，行纯阳之数，若得气，便深刺一寸中，微伸提之，却退至原处；若未得气，依前法再行，可治症瘕气块之疾。
喎癖症瘕疾宜休，却在医师志意求，指头手法为留气，身除疾痛再无忧。
（口诀）
运气法，能泻，先直后卧。
运气用纯阴，气来便倒针，令人吸五口，疼痛病除根。
凡用针之时，先行纯阴之数，若觉针下气满，便倒其针，令患人吸气五口，使针力至病所，此乃运气之法，可治疼痛之病。
运气行针好用工，遍身疼痛忽无踪，此法密传堪济世，论金宜值万千钟。
（口诀）
提气法，提气从阴微拈提，冷麻之症一时除。
凡用针之时，先从阴数，以觉气至，微拈轻提其针，使针下经络气聚，可治冷麻之症。
提气从阴六数同，堪除顽痹有奇功，欲知奥妙先师诀，取次机关一掌中。
（口诀）
中气法，能除积，先直后卧，泻之。
凡用针之时，先行运气之法，或阳或阴，便卧其针，向外至痛疼，立起其针，不与内气回也。
中气须知运气同，一般造化两般功，手中运气叮咛使，妙理玄机起疲癃。
若关节阻涩，气不通者，以龙虎大段之法，通经接气，驱而运之，仍以循摄切摩，无不应矣。又按扪摩屈伸，导引之法而行。
（口诀）
苍龙摆尾手法，补。
苍龙摆尾行关节，回拨将针慢慢扶，一似江中舡上舵，周身遍体气流普。
或用补法而就得气，则纯补；补法而未得气，则用泻，此亦人之活变也。凡欲下针之时，飞气至关节去处，便使回拨者，将针慢慢扶之，如舡之舵，左右随其气而拨之，其气自然交感，左右慢慢拨动，周身遍体，夺流不失其所矣。
苍龙摆尾气交流，气血夺来遍体周，任君体有千般症，一插须教疾病休。
（口诀）
赤凤摇头手法，泻。
凡下针得气，如要使之上，须关其下，要下须关其上，连连进针，从辰至巳，退针，从巳至午，拨左而左点，拨右而右点，其实只在左右动，似手摇铃，退方进圆，兼之左右摇而振之。
针似舡中之橹，犹如赤凤摇头，辨别迎随逆顺，不可违理胡求。
（口诀）
龙虎交战手法，三部俱一补一泻。
龙虎交争战，虎龙左右施，阴阳互相隐，九六住疼时。
凡用针时，先行左龙则左拈，凡得九数，阳奇零也。却行右虎则右拈，凡得六数，阴偶对也。乃先龙后虎而战之，以得气补之，故阳中隐阴，阴中隐阳，左捻九而右捻六，是亦住痛之针，乃得返复之道，号曰龙虎交战，以得邪尽，方知其所，此乃进退阴阳也。
青龙左转九阳宫，白虎右旋六阴通，返复玄机随法取，消息阴阳九六中。
（口诀）
龙虎升降手法。
凡用针之法，先以右手大指向前拈之，入穴后，以左手大指向前捻，经络得气行，转其针向左向右，引起阳气，按而提之，其气自行，如气未满，更依前法再施。
龙虎升腾捻妙法，气行上下合交迁，依师口诀分明说，目下教君疾病痊。
（口诀）
五脏交经。
五脏交经须气溢，候他气血散宣时，苍龙摆尾东西拨，定穴五行君记之。
凡下针之时，气行至溢，须要候气血宣散，乃施苍龙左右拨之可也。五行定穴分经络，如船解缆自通亨，必在针头分造化，须交气血自纵横。
（口诀）
通关交经。通关交经、苍龙摆尾、赤凤摇头，补泻得理。
先用苍龙摆尾，后用赤凤摇头，运入关节之中，后以补则用补中手法，泻则用泻中手法，使气于其经便交。
先用苍龙来摆尾，后用赤凤以摇头，再行上下八指法，关节宣通气自流。
（口诀）
膈角交经。膈角交经，相克相生。
凡用针之时，欲得气相生相克者，或先补后泻，或先泻后补，随其疾之虚实，病之寒热，其邪气自泻除，真气自补生。
膈角要相生，水火在君能，有症直任取，无病手中行，仰卧须停稳，法得气调均，飞经疗入角，便是一提金。
（口诀）
关节交经。关节交经，气至关节，立起针来，施中气法。
凡下针之时，走气至关节去处，立起针，与施中气法纳之可也。
关节交经莫大功，必令气走纳经中，手法运之三五度，须知其气自然通。
（口诀）
子午补泻总歌。
补则须弹针，爪甲切宜轻，泻时甚切忌，休交疾再侵。
凡用针者，若刺针时，先用口温针，次用左手压穴，其下针之处，弹而努之，爪而下之，扪而循之，通而取之，却令病人咳嗽一声，右手持针而刺之，春夏二十四息，秋冬三十六息，徐出徐入，气来如动脉之状，针下微紧，留待气至后，宜用补泻之法若前也。
动与摇一例，其中不一般，动为补之气，摇为泻即安。
（口诀）
子午捣臼法，水蛊膈气。
子午捣臼，上下针行，九入六出，左右不停。
且如下针之时，调气得均，以针行上下，九入六出，左右转之不已，必按阴阳之道，其症即愈。
子午捣臼是神机，九入六出会者稀，万病自然合大数，要教患者笑嘻嘻。
（口诀）
子午前后交经换气歌。
子后要知寒与热，左转为补右为泻，提针为热插针寒，女人反此要分别；午后要知寒与热，右转为补左为泻，顺则为左逆为右，此是神仙真妙诀。
（口诀）
子午补泻歌。
每日午前皮上揭，有似滚汤煎冷雪，若要寒时皮内寻，不枉教君皮破裂。阴阳返复怎生知？虚实辨别临时诀，针头如弩似发机，等闲休与非人说。
（口诀）
子午倾针。
子午倾针，要识脉经，病在何脏，补泻法行。
凡欲下针之时，先取六指之诀，须知经络，病在何脏，用针依前补泻，出入内外，如有不应者何也？答曰： 一日之内，有阴有阳，有阳中隐阴，有阴中隐阳，有日为阳，夜为阴，子一刻一阳生，午一刻一阴生，从子至午，故曰：「子午之法也。」 
左转为男补之气，右转却为泻之记，女人反此不为真，此是阴阳补泻义。热病不瘥泻之须，冷病缠身补是奇，哮吼气来为补泻，气不至时莫急施。
补：随其经脉纳而按之，左手闭针穴，徐出针而疾按之。泻：迎其经脉动
而伸之，左手开针穴，疾出针而徐入之。经曰： 随而济之，是为之补。迎而夺之，是为之泻。 《素问》云： 刺实须其虚者，留针待阴气至，乃去针也。刺虚须其实者，留针待阳气备，乃去针也。 
（口诀）
十二经络之病，欲针之时，实则泻之，虚则补之，热则疾之，寒则留之，陷则灸之，不虚不实，以经取之。经云： 虚则补其母而不足，实则泻其子而有余，当先补而后泻。 假令人气在足太阳膀胱经，虚则补其阳，所出为井，属金，下针得气，随而济之，右手取针，徐出而疾扪之，是谓补也。实则泻其阳所注为俞，属木，下针得气，迎而夺之，左手开针穴，疾出针而徐扪之，是谓之泻也。
脏腑阴阳，呼吸内外，捻针补泻手法：<br/>外拈随呼补脏虚，吸来里转泻实肥，六腑病加颠倒用，但依呼吸病还除。
女人补虚呵内转，吸来外转泻实肥，依经三度调病气，但令呼吸莫令疏。
（男子补虚呵外转）（女人吸来外转泻实肥）
捻针补泻
（男子吸来内转泻实肥）（女人补虚呵内转）
捻针补泻
进火：补。初进针一分，呼气一口，退三退，进三进，令病人鼻中吸气，口中呼气三次，把针摇动，自然热矣。如不应，依前导引。
进水：泻。初进针一分，吸气一口，进三进，退三退，令病人鼻中出气，口中吸气三次，把针摇动，自然冷矣。如不应，依前导引之；再不应，依生成息数，按所病脏腑之数，自觉冷热应手。
下手八法口诀：<br/>揣：
揣而寻之。凡点穴，以手揣摸其处，在阳部筋骨之侧，陷者为真。在阴部郄腘之间，动脉相应。其肉厚薄，或伸或屈，或平或直，以法取之，按而正之，以大指爪切掐其穴，于中庶得进退，方有准也。《难经》曰： 刺荣毋伤卫，刺卫毋伤荣。 又曰： 刺荣无伤卫者，乃掐按其穴，令气散，以针而刺，是不伤其卫气也。刺卫无伤荣者，乃撮起其穴，以针卧而刺之，是不伤其荣血也。 此乃阴阳补泻之大法也。
爪：
爪而下之，此则《针赋》曰： 左手重而切按，欲令气血得以宣散，是不伤于荣卫也。右手轻而徐入，欲不痛之因，此乃下针之秘法也。 
搓：
搓而转者，如搓线之貌，勿转太紧，转者左补右泻，以大指次指相合，大指往上，进为之左，大指往下，退为之右，此则迎随之法也。故经曰： 迎夺右而泻凉，随济左而补暖。 此则左右补泻之大法也。
弹：
弹而努之，此则先弹针头，待气至，却退一豆许，先浅而后深，自外推内，补针之法也。
摇：
摇而伸之，此乃先摇动针头，待气至，却退一豆许，乃先深而后浅，自内引外，泻针之法也。故曰： 针头补泻。 
扪：
扪而闭之。经曰： 凡补必扪而出之。 故补欲出针时，就扪闭其穴，不令气出，使血气不泄，乃为真补。
循：
循而通之。经曰： 凡泻针，必以手指于穴上四旁循之，使令气血宣散，方可下针，故出针时，不闭其穴，乃为真泻。 此提按补泻之法，男女补泻，左右反用。
捻：
捻者，治上大指向外捻，治下大指向内捻。外捻者令气向上而治病，内捻者令气向下而治病。如出针，内捻者令气行至病所，外捻者令邪气至针下而出也。此下手八法口诀也。
