《素问》补肾俞注云： 用圆利针，临刺时，呪曰： 五帝上真，六甲玄灵，气符至阴，百邪闭理。 念三遍，先刺二分，留六呼，次入针至三分，动气至而徐徐出针，以手扪之，令患人咽气三次，又可定神魂。 泻脾俞注云： 欲下针时，呪曰： 帝扶天形，护命神灵。 诵三遍，刺三分，留七呼，动气至而急出针。 
按：呪法非《素问》意，但针工念呪，则一心在针。
《拔萃》云： 泻法先以左手揣按得穴，以右手置针于穴上，令病人咳嗽一声，拈针入腠理，令病人吸气一口，针至六分，觉针沉涩，复退至三分，再觉沉涩，更退针一豆许，仰手转针头向病所，以手循经络，扪循至病所，以合手回针，引气直过针所三寸，随呼徐徐出针，勿闭其穴，命之曰泻。补法先以左手揣按得穴，以右手置针于穴上，令病人咳嗽一声，拈针入腠理，令病人呼气一口，纳针至八分，觉针沉紧，复退一分，更觉沉紧，仰手转针头向病所，依前循扪其病所，气至病已，随吸而走出针，速按其穴，命之曰补。 
《明堂》注云： 寒热补泻，假令补冷，先令病人咳嗽一声，得入腠理，复令吹气一口，随吹下针至六七分，渐进肾肝之部，停针徐徐，良久复退针一豆许，乃捻针问病人觉热否？然后针至三四分，及心肺之部，又令病人吸气，先内捻针，使气下行至病所，却外捻针，使气上行，直过所针穴一二寸，乃吸而外捻针出，以手速按其穴，此为补。 
病热者，治之以寒，何如？须其寒者，先刺入阳之分，候得气推内至阴之分，后令病人地气入而天气出，谨按生成之息数足，其病人自觉清凉矣。
病恶寒者，治之以热，何如？须其热者，先刺入阴之分，候得气，徐引针至阳之分，后令病人天气入而地气出，亦谨按生成之息数足，其病人自觉和暖矣。
<strong>呼吸：</strong>
《素问》注云： 按经之旨，先补真气，乃泻其邪也，何以言之？补法呼则内针，静以久留。泻法吸则内针，又静以久留。然呼则次其吸，吸则不兼呼，内针之候既同，久留之理复一，先补之义，昭然可知。 《拔萃》云： 呼不过三，吸不过五。 《明堂》云： 当补之时，候气至病所，更用生成之息数，令病人鼻中吸气，口中呼气，内自觉热矣。当泻之时，使气至病所，更用生成之息数，令病人鼻中出气，口中吸气，按所病脏腑之处，内自觉清凉矣。 
<strong>神针八法：</strong>
心无内慕，如待贵宾，心为神也。医者之心，病者之心，与针相随上下，先虑针损，次将针尖含在口内，而令其温，又以左手按摩受疾之穴，如握虎之状，右手拈针，如持无力之刃，是用针之一法也。左拈九而右拈六，此乃住痛之二法也。进针之时，令病人咳嗽而针进，进针之三法也。针沉良久，待内不胀，气不行，照前施之，如气来裹针不下，乃实也，宜左捻而泻其实，如不散，令病人呼气三口，医者用手抓针自散；如针进无滞无胀，乃气虚也，令病人吸气，针宜右捻而补其虚，此补泻之四法也。其泻者有凤凰展翅：用右手大指、食指捻针头，如飞腾之象，一捻一放，此泻之五法也。其补者有饿马摇铃：用右手大指、食指捻针头，如饿马无力之状，缓缓前进则长，后退则短，此补之六法也。如病人晕针，用袖掩之，热汤饮之即醒，补之七法也。如针至深处，而进不能，退不能，其皮上四围起皱纹，其针如生在内，此气实之极也，有苍蝇丛咬之状，四围飞延，用右手食指，向皱纹皮处，离针不远四围前进三下，后退其一，乃泻之八法也。出针时，即扪其穴，此补之要诀。
