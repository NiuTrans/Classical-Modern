<strong>头部：</strong>
前发际至后发际，折作十二节，为一尺二寸。前发际不明者，取眉心直上行三寸。后发际不明者，取大椎上行三寸。前后俱不明者，折作一尺八寸。头部直寸，并依此法取。眼内眦角至外眦角为一寸，头部横穴，并依此穴寸法取。
神庭穴至曲差穴、曲差穴至本神穴、本神穴至头维穴各一寸半，自神庭至头维共四寸半。
<strong>背部：</strong>
大椎穴至尾骶骨穴，共计二十一椎，通作三尺，故谓人为三尺之躯者，此也。上七椎，每椎一寸四分一厘，共九寸八分七厘。中七椎，每椎一寸六分一厘，共一尺一寸二分七厘。下七椎，每椎一寸二分六厘，共八寸八分二厘。
第二行，侠脊各一寸半，除脊一寸，共折作四寸，分两旁。
第三行，侠脊各三寸，除脊一寸，共折作七寸，分两旁。
<strong>腹部：</strong>
膺部腹部横寸，并用对乳间横折作八寸。膺腹横寸取穴，悉依上法。直寸取穴，依中行心蔽骨下至脐，共折八寸。人无蔽骨者，取歧骨下至脐心，共折九寸取之。脐下至毛际横骨，折作五寸。天突至膻中，折作八寸，下行一寸六分为中庭，上取天突，下至中庭，共折九寸六分。
手足部、并背部横寸，并用中指寸取之。
男左女右，手中指第二节内廷，两横纹头相去为一寸。取稻秆心量，或用薄篾量，皆易折而不伸缩为准，用绳则伸缩不便，故多不准。
