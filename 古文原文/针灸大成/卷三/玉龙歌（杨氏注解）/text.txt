扁鹊授我玉龙歌，玉龙一试绝沉疴，玉龙之歌真罕得，流传千载无差讹。
我今歌此玉龙诀，玉龙一百二十穴，医者行针殊妙绝，但恐时人自差别。
补泻分明指下施，金针一刺显明医，伛者立伸偻者起，从此名扬天下知。
凡患伛者，补曲池，泻人中；患偻者，补风池，泻绝骨。
中风不语最难医，发际顶门穴要知，更向百会明补泻，实时苏醒免灾危。
顶门即顖会也，禁针，灸五壮。百会先补后泻，灸七壮，艾如麦大。
鼻流清涕名鼻渊，先泻后补疾可痊，若是头风并眼痛，上星穴内刺无偏。
上星穴流涕并不闻香臭者，泻俱得气补。
头风呕吐眼昏花，穴取神庭始不瘥，孩子慢惊何可治，印堂刺入艾还加。
神庭入三分，先补后泻。印堂入一分，沿皮透左右攒竹，大哭效，不哭难。急惊泻，慢惊补。
头项强痛难回顾，牙疼并作一般看，先向承浆明补泻，后针风府实时安。
承浆宜泻，风府针不可深。
偏正头风痛难医，丝竹金针亦可施，沿皮向后透率谷，一针两穴世间稀。
偏正头风有两般，有无痰饮细推观，若然痰饮风池刺，倘无痰饮合谷安。
风池刺一寸半，透风府穴，此必横刺方透也，宜先补后泻，灸十一壮。合谷穴针至劳宫，灸二七壮。
口眼喎斜最可嗟，地仓妙穴连颊车，喎左泻右依师正，喎右泻左莫令斜。
灸地仓之艾，如绿豆，针向颊车，颊车之针，向透地仓。
不闻香臭从何治？迎香两穴可堪攻，先补后泻分明效，一针未出气先通。
耳聋气闭痛难言，须刺翳风穴始痊，亦治项上生瘰疬，下针泻动即安然。
耳聋之症不闻声，痛痒蝉鸣不快情，红肿生疮须用泻，宜从听会用针行。
偶尔失音言语难，哑门一穴两筋间，若知浅针莫深刺，言语音和照旧安。
眉间疼痛苦难当，攒竹沿皮刺不妨，若是眼昏皆可治，更针头维即安康。
攒竹宜泻，头维入一分，沿皮透两额角，疼泻，眩晕补。
两睛红肿痛难熬，怕日羞明心自焦，只刺睛明、鱼尾穴，太阳出血自然消。
睛明针五分，后略向鼻中，鱼尾针透鱼腰。太阳即童子髎，俱禁灸。如虚肿不宜去血。
眼痛忽然血贯睛，羞明更涩最难睁，须得太阳针血出，不用金刀疾自平。
心血炎上两眼红，迎香穴内刺为通，若将毒血搐出后，目内清凉始见功。
内迎香二穴，在鼻孔中，用芦叶或竹叶，搐入鼻内，出血为妙，不愈再针合谷。
强痛脊背泻人中，挫闪腰酸亦可攻，更有委中之一穴，腰间诸疾任君攻。
委中禁灸，四畔紫脉上皆可出血，弱者慎之。
肾弱腰疼不可当，施为行止甚非常，若知肾俞二穴处，艾火频加体自康。
环跳能治腿股风，居髎二穴认真攻，委中毒血更出尽，愈见医科神圣功。
居髎灸则筋缩。
膝腿无力身立难，原因风湿致伤残，倘知二市穴能灸，步履悠然渐自安。
俱先补后泻。二市者，风市、阴市也。
髋骨能医两腿疼，膝头红肿不能行，必针膝眼、膝关穴，功效须臾病不生。
膝关在膝盖下，犊鼻内，横针透膝眼。
寒湿脚气不可熬，先针三里及阴交，再将绝骨穴兼刺，肿痛登时立见消。
即三阴交也。
肿红腿足草鞋风，须把昆仑二穴攻，申脉、太溪如再刺，神医妙诀起疲癃。
外昆仑针透内吕细（太溪）。
脚背疼起丘墟穴，斜针出血实时轻，解溪再与商丘识，补泻行针要辨明。
行步艰难疾转加，太冲二穴效堪夸，更针三里、中封穴，去病如同用手爪。
膝盖红肿鹤膝风，阳陵二穴亦堪攻，阴陵针透尤收效，红肿全消见异功。
腕中无力痛艰难，握物难移体不安，腕骨一针虽见效，莫将补泻等闲看。
急疼两臂气攻胸，肩井分明穴可攻，此穴元来真气聚，补多泻少应其中。
此二穴针二寸效，乃五脏真气所聚之处，倘或体弱针晕，补足三里。
肩背风气连臂疼，背缝二穴用针明，五枢亦治腰间痛，得穴方知疾顿轻。
背缝二穴，在背肩端骨下，直腋缝尖，针二寸，灸七壮。
两肘拘挛筋骨连，艰难动作欠安然，只将曲池针泻动，尺泽兼行见圣传。
尺泽宜泻不灸。
肩端红肿痛难当，寒湿相争气血旺，若向肩髃明补泻，管君多灸自安康。
筋急不开手难伸，尺泽从来要认真，头面纵有诸样症，一针合谷效通神。
腹中气块痛难当，穴法宜向内关防，八法有名阴维穴，腹中之疾永安康。
先补后泻，不灸。如大便不通，泻之即通。
腹中疼痛亦难当，大陵、外关可消详，若是胁疼并闭结，支沟奇妙效非常。
脾家之症最可怜，有寒有热两相煎，间使二穴针泻动，热泻寒补病俱痊。
间使透针支沟，如脾寒可灸。
九种心痛及脾疼，上脘穴内用神针，若还脾败中脘补，两针神效免灾侵。
痔漏之疾亦可憎，表里急重最难禁，或痛或痒或下血，二白穴在掌中寻。
二白四穴，在掌后，去横纹四寸，两穴相对，一穴在大筋内，一穴大筋外，针五分，取穴用稻心从项后围至结喉，取草折齐，当掌中大指虎口纹，双围转两筋头，点到掌后臂草尽处是，即间使后一寸，郄门穴也。灸二七壮，针宜泻，如不愈，灸骑竹马。
三焦热气壅上焦，口苦舌干岂易调，针刺关冲出毒血，口生津液病俱消。
手臂红肿连腕疼，液门穴内用针明，更将一穴名中渚，多泻中间疾自轻。
液门沿皮针向后，透阳池。
中风之症症非轻，中冲二穴可安宁，先补后泻如无应，再刺人中立便轻。
中冲禁灸，惊风灸之。
胆寒心虚病如何？少冲二穴最功多，刺入三分不着艾，金针用后自平和。
时行疟疾最难禁，穴法由来未审明，若把后溪穴寻得，多加艾火实时轻。
热泻寒补。
牙疼阵阵苦相煎，穴在二间要得传，若患翻胃并吐食，中魁奇穴莫教偏。
乳蛾之症少人医，必用金针疾始除，如若少商出血后，实时安稳免灾危。
三棱针刺之。
如今瘾疹疾多般，好手医人治亦难，天井二穴多着艾，纵生瘰疬灸皆安。
宜泻七壮。
寒痰咳嗽更兼风，列缺二穴最可攻，先把太渊一穴泻，多加艾火即收功。
列缺刺透太渊，担穴也。
痴呆之症不堪亲，不识尊卑枉骂人，神门独治痴呆病，转手骨开得穴真。
宜泻灸。
连日虚烦面赤妆，心中惊悸亦难当，若须通里穴寻得，一用金针体便康。
惊恐补，虚烦泻，针五分，不灸。
风眩目烂最堪怜，泪出汪汪不可言，大、小骨空皆妙穴，多加艾火疾应痊。
大、小骨空不针，俱灸七壮，吹之。
妇人吹乳痛难消，吐血风痰稠似胶，少泽穴内明补泻，应时神效气能调。
刺沿皮向后三分。
满身发热痛为虚，盗汗淋淋渐损躯，须得百劳椎骨穴，金针一刺疾俱除。
忽然咳嗽腰背疼，身柱由来灸便轻，至阳亦治黄疸病，先补后泻效分明。
针俱沿皮三分，灸二七壮。
肾败腰虚小便频，夜间起止苦劳神，命门若得金针助，肾俞艾灸起邅迍。
多灸不泻。
九般痔漏最伤人，必刺承山效若神，更有长强一穴是，呻吟大痛穴为真。
伤风不解嗽频频，久不医时劳便成，咳嗽须针肺俞穴，痰多宜向丰隆寻。
灸方效。
膏肓二穴治病强，此穴原来难度量，斯穴禁针多着艾，二十一壮亦无妨。
腠理不密咳嗽频，鼻流清涕气昏沉，须知喷嚏风门穴，咳嗽宜加艾火深。
针沿皮向外。
胆寒由是怕惊心，遗精白浊实难禁，夜梦鬼交心俞治，白环俞治一般针。
更加脐下气海两旁效。
肝家血少目昏花，宜补肝俞力便加，更把三里频泻动，还光益血自无瘥。
多补少泻，灸。
脾家之症有多般，致成翻胃吐食难，黄疸亦须寻腕骨，金针必定夺中脘。
无汗伤寒泻复溜，汗多宜将合谷收，若然六脉皆微细，金针一补脉还浮。
针复溜入三分，沿皮向骨下一寸。
大便闭结不能通，照海分明在足中，更把支沟来泻动，方知妙穴有神功。
小腹胀满气攻心，内庭二穴要先针，两足有水临泣泻，无水方能病不侵。
针口用油，不闭其孔。
七般疝气取大敦，穴法由来指侧间，诸经具载三毛处，不遇师传隔万山。
传尸劳病最难医，涌泉出血免灾危，痰多须向丰隆泻，气喘丹田亦可施。
浑身疼痛疾非常，不定穴中细审详，有筋有骨须浅刺，灼艾临时要度量。
不定穴即痛处。
劳宫穴在掌中寻，满手生疮痛不禁，心胸之病大陵泻，气攻胸腹一般针。
哮喘之症最难当，夜间不睡气遑遑，天突妙穴宜寻得，膻中着艾便安康。
鸠尾独治五般痫，此穴须当仔细观，若然着艾宜七壮，多则伤人针亦难。
非高手毋轻下针。
气喘急急不可眠，何当日夜苦忧煎，若得璇玑针泻动，更取气海自安然。
气海先补后泻。
肾强疝气发甚频，气上攻心似死人，关元兼刺大敦穴，此法亲传始得真。
水病之疾最难熬，腹满虚胀不肯消，先灸水分并水道，后针三里及阴交。
肾气冲心得几时，须用金针疾自除，若得关元并带脉，四海谁不仰明医。
赤白妇人带下难，只因虚败不能安，中极补多宜泻少，灼艾还须着意看。
赤泻，白补。
吼喘之症嗽痰多，若用金针疾自和，俞府、乳根一样刺，气喘风痰渐渐磨。
伤寒过经尤未解，须向期门穴上针，忽然气喘攻胸膈，三里泻多须用心。
期门先补后泻。
脾泄之症别无他，天枢二穴刺休瘥，此是五脏脾虚疾，艾火多添病不加。
多灸宜补。
口臭之疾最可憎，劳心只为苦多情，大陵穴内人中泻，心得清凉气自平。
穴法深浅在指中，治病须臾显妙功，劝君要治诸般疾，何不当初记玉龙。
