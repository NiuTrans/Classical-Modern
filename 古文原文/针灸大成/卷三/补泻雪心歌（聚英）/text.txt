行针补泻分寒热，泻寒补热须分别。拈指向外泻之方，拈指向内补之诀。
泻左须当大指前，泻右大指当后曳。补左次指向前搓，补右大指往上曳。
如何补泻有两般，盖是经从两边发。补泻又要识迎随，随则为补迎为泻。
古人补泻左右分，今人乃为男女别。男女经脉一般生，昼夜循环无暂歇。
两手阳经上走头，阴经胸走手指辍。两足阳经头走足，阴经上走腹中结。
随则针头随经行，迎则针头迎经夺。更为补泻定吸呼，吸泻呼补真奇绝。
补则呼出却入针，要知针用三飞法。气至出针吸气入，疾而一退急扪穴。
泻则吸气方入针，要知阻气通身达。气至出针呼气出，徐而三退穴开禁。
此诀出自梓桑君，我今授汝心已雪。正是补泻玄中玄，莫向人前轻易说。
