诸暴强直支痛，里急筋缩腰戾，本足肝胆二经，厥阴风木之气。
诸病喘呕及吐酸，暴注下迫转筋难，小便浑浊血溢泄，瘤气结核疡疹斑。
痈疽吐下霍乱症，瞀郁肿胀鼻塞干，鼽衄淋泌身发热，恶寒战栗惊惑间。
笑悲谵妄衄蔑污，腹胀鼓之有声和，少阴君火手二经，真心小肠气之过。
痓与强直积饮殢，霍乱中满诸膈痞，体重吐下跗肿痿，肉如泥之按不起。
太阴湿土二足经，脾与从中胃之气。
诸热瞀瘛筋惕惕，悸动搐搦瘛瘲极，暴喑冒昧躁扰狂，骂詈惊骇气上逆。
跗肿疼酸嚏呕疮，喉痹耳鸣聋欲闭，呕痛溢食下不能，目昧不明瞤瘛翳。
或禁栗之如丧神，暴病暴死暴注利，少阳相火手二经，心包络与三焦气。
诸涩枯涸闭，干劲揭皴起，阳明之燥金，肺与大肠气。
上下水液出澄冷，症瘕颓疝坚痞病，腹满急痛痢白清，食已不饥吐痢腥。
屈伸不便与厥逆，厥逆禁固太阳经。肾与膀胱为寒水，阴阳标本六气里。
