手之太阴经属肺，尺泽肘中约纹是，列缺侧腕寸有半，经渠寸口陷脉记。太渊掌后横纹头，鱼际节后散脉里，少商大指内侧寻，爪甲如韭此为的。
手阳明经属大肠，食指内侧号商阳，本节前取二间定，本节后勿三间忘。歧骨陷中寻合谷，阳溪腕中上侧详，三里、曲池下二寸，曲池曲肘外辅当，肩髃肩端两骨觅，五分侠孔取迎香。
足阳明兮胃之经，头维、本神寸五分，颊车耳下八分是，地仓侠吻四分临，伏兔、阴市上三寸，阴市膝上三寸针。三里膝下三寸取，上廉里下三寸主，下廉上廉下三寸，解溪腕上系鞋处，冲阳陷谷上二寸，陷谷庭后二寸举，内庭次指外间求，厉兑如韭足次趾。
足之太阴经属脾，隐白大趾内角宜，大都节后白肉际，太白核骨下陷为。公孙节后一寸得，商丘踝下前取之，内踝三寸阴交穴，阴陵膝内辅下施。
手少阴兮心之经，少海肘内节后明，通里掌后才一寸，神门掌后锐骨精。
手太阳兮小肠索，小指之端取少泽，前谷外侧本节前，后溪节后仍外侧。腕骨腕前起骨下，阳谷锐下腕中得，小海肘端去五分，听宫耳珠如菽侧。
太阳膀胱何处看，睛明目眦内角畔，攒竹两眉头陷中，络却后发四寸半。肺俞三椎膈俞七，肝俞九椎之下按，肾俞十四椎下旁，膏肓四五三分算。委中膝腘约纹中，承山腨下分肉断，昆仑踝下后五分，金门踝下陷中撰。申脉踝下筋骨间，可容爪甲慎勿乱。
少阴肾兮安所觅？然谷踝前骨下识，太溪内踝后五分，照海踝下四分的。复溜内踝上二寸，向后五分太溪直。
手厥阴兮心包络，曲泽肘内横纹作，间使掌后三寸求，内关二寸始无错，大陵掌后两筋间，中冲中指之端度。
手少阳兮三焦论，小次指间名液门，中渚次指本节后，阳池表腕有穴存。腕后二寸外关络，支沟腕后三寸闻，天井肘上一寸许，角孙耳廓开口分。丝竹眉后陷中按，耳门耳缺非虚文。
足少阳胆取听会，耳前陷中分明揣，目上入发际五分，临泣之穴于斯在。目窗泣上寸半存，风池发后际中论，肩井骨前看寸半，带脉肋下寸八分。环跳髀枢寻宛宛，风市髀外两筋显，阳陵膝下一寸求，阳辅踝上四寸远。绝骨踝上三寸从，丘墟踝前有陷中，临泣侠溪后寸半，侠溪小次歧骨缝。
厥阴肝经果何处？大敦拇指有毛聚，行间骨尖动脉中，太冲节后有脉据，中封一寸内踝前，曲泉纹头两筋着。章门脐上二寸量，横取六寸看两旁，期门乳旁一寸半，直下寸半二肋详。
督脉水沟鼻柱下，上星入发一寸者，百会正在顶之巅，风府后发一寸把。哑门后发际五分，大椎第一骨上存，腰俞二十一椎下，请君仔细详经文。
任脉中行正居腹，关元脐下三寸录，气海脐下一寸半，神阙脐中随所欲。水分脐上一寸求，中脘脐上四寸取，膻中两乳中间索，承浆宛宛唇下搜。
