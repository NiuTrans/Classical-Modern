攒竹丝空主头疼，偏正皆宜向此针。更去大都除泻动，风池针刺三分深。
曲池合谷先针泻，永与除疴病不侵。依此下针无不应，管教随手便安宁。
头风头痛与牙疼，合谷三间两穴寻。更向大都针眼痛，太渊穴内用针行。
牙疼三分针吕细，齿痛依前指上明。更推大都左之右，交互相迎仔细穷。
听会兼之与听宫，七分针泻耳中聋。耳门又泻三分许，更加七壮灸听宫。
大肠经内将针泻，曲池合谷七分中。医者若能明此理，针下亡时便见功。
肩背并和肩臑痛，曲池合谷七分深。未愈尺泽加一寸，更于三间次第行。
各入七分于穴内，少风二府刺心经。穴内浅深依法用，当时蠲疾两之轻。
咽喉以下至于脐，胃脘之中百病危。心气痛时胸结硬，伤寒呕哕闷涎随。
列缺下针三分许，三分针泻到风池。二指三间并三里，中冲还刺五分依。
汗出难来到腕骨，五分针泻要君知。鱼际经渠并通里，一分针泻汗淋漓。
二指三间及三里，大指各刺五分宜。汗至如若通遍体，有人明此是良医。
四肢无力中邪风，眼涩难开百病攻。精神昏倦多不语，风池合谷用针通。
两手三间随后泻，三里兼之与太冲。各入五分于穴内，迎随得法有奇功。
风池手足指诸间，右痪偏风左曰瘫。各刺五分随后泻，更灸七壮便身安。
三里阴交行气泻，一寸三分量病看。每穴又加三七壮，自然瘫痪实时安。
肘痛将针刺曲池，经渠合谷共相宜。五分针刺于二穴，疟病缠身便得离。
未愈更加三间刺，五分深刺莫忧疑。又兼气痛憎寒热，间使行针莫用迟。
腿胯腰疼痞气攻，髋骨穴内七分穷。更针风市兼三里，一寸三分补泻同。
又去阴交泻一寸，行间仍刺五分中。刚柔进退随呼吸，去疾除病拈指功。
肘膝疼时刺曲池，进针一寸是相宜。左病针右右针左，依此三分泻气奇。
膝痛二寸针犊鼻，三里阴交要七次。但能仔细寻其理，劫病之功在片时。
