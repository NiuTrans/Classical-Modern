黄帝金针法最奇，短长肥瘦在临时，但将他手横纹处，分寸寻求审用之。
身体心胸或是短，身体心胸或是长，求穴看纹还有理，医工此理要推详。
定穴行针须细认，瘦肥短小岂同群，肥人针入三分半，瘦体须当用二分。
不肥不瘦不相同，如此之人但着中，只在二三分内取，用之无失且收功。
大饥大饱宜避忌，大风大雨亦须容，饥伤荣气饱伤腑，更看人神俱避之。
妙针之法世间稀，多少医工不得知，寸寸人身皆是穴，但开筋骨莫狐疑。
有筋有骨傍针去，无骨无筋须透之，见病行针须仔细，必明升降合开时，
邪入五脏须早遏，祟侵六脉浪翻飞，乌乌稷稷空中堕，静意冥冥起发机。
先补真阳元气足，次泻余邪九度嘘，同身逐穴歌中取，捷法昭然径不迷。
百会三阳顶之中，五会天满名相同，前顶之上寸五取，百病能祛理中风，
灸后火燥冲双目，四畔刺血令宣通，井泉要洗原针穴，针刺无如灸有功。
前顶寸五三阳前，甄权曾云一寸言，棱针出血头风愈，盐油楷根病自痊。
顖会顶前寸五深，八岁儿童不可针，囟门未合那堪灸，二者须当记在心。
上星会前一寸斟，神庭星前发际寻，诸风灸庭为最妙，庭星宜灸不宜针。
印堂穴并两眉攒，素髎面正鼻柱端，动脉之中定禁灸，若燃此穴鼻鼾酸。
水沟鼻下名人中，兑端张口上唇宫，龈交二龈中间取，承浆下唇宛内踪。
炷艾分半悬浆灸，大则阳明脉不隆，廉泉宛上定结喉，一名舌本立重楼，
同身捷法须当记，他日声名播九州岛岛。
