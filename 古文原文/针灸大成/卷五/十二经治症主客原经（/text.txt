<strong>肺之主大肠客：</strong>
太阴多气而少血，心胸气胀掌发热，喘咳缺盆痛莫禁，咽肿喉干身汗越，肩内前廉两乳疼，痰结膈中气如缺，所生病者何穴求，太渊、偏历与君说。
可刺手太阴肺经原，复刺手阳明大肠络。
原者，太渊穴，肺脉所过为原。掌后内侧横纹头，动脉相应寸口是。络者，偏历穴，去腕三寸，别走太阴。
<strong>大肠主肺之客：</strong>
阳明大肠侠鼻孔，面痛齿疼腮颊肿，生疾目黄口亦干，鼻流清涕及血涌，喉痹肩前痛莫当，大指次指为一统，合谷、列缺取为奇，二穴针之居病总。
可刺手阳明大肠原，复刺手太阴肺经络。
原者，合谷穴，大肠脉所过为原，歧骨间。络者，列缺穴，去腕侧上寸半，交叉盐指尽是，别走阳明。
<strong>脾主胃客：</strong>
脾经为病舌本强，呕吐胃翻疼腹脏，阴气上冲噫难瘳，体重不摇心事妄，疟生振栗兼体羸，秘结疸黄手执杖，股膝内肿厥而疼，太白丰隆取为尚。
可刺足太阴脾经原，复刺足阳明胃经络。
原者，太白穴，脾脉所过为原，足大趾内踝前，核骨下隐中。络者，丰隆穴，去踝八寸，别走太阴。
<strong>胃主脾客：</strong>
腹（月真）心闷意凄怆，恶人恶火恶灯光，耳闻响动心中惕，鼻衄唇喎疟又伤，弃衣骤步身中热，痰多足痛与疮疡，气蛊胸腿疼难止，冲阳、公孙一刺康。
可刺足阳明胃经原，复刺足太阴脾经络。
原者，冲阳穴，胃脉所过为原，足跗上五寸，骨间动脉。络者，公孙穴，去足大趾本节后一寸，内踝前，别走阳明。）
<strong>真心主小肠客：</strong>
少阴心痛并嗌干，渴欲饮兮为臂厥，生病目黄口亦干，胁臂疼兮掌发热，若人欲治勿差求，专在医人心审察，惊悸呕血及怔忡，神门、支正何堪缺。
可刺手少阴心经原，复刺手太阳小肠络。
原者，神门穴，心脉所过为原，手掌后锐骨端陷中。络者，支正穴，腕上五寸，别走少阴。）
<strong>小肠主真心客：</strong>
小肠之病岂为良，颊肿肩疼两臂旁，项颈强疼难转侧，嗌颔肿痛甚非常，肩似拔兮臑似折，生病耳聋及目黄，臑肘臂外后廉痛，腕骨、通里取为详。
可刺手太阳小肠原，复刺手少阴心经络。
原者，腕骨穴，小肠脉所过为原，手外侧腕前起骨下陷中。络者，通里穴，去腕一寸，别走太阳。
<strong>肾之主膀胱客：</strong>
脸黑嗜卧不欲粮，目不明兮发热狂，腰痛足疼步难履，若人捕获难躲藏，心胆战兢气不足，更兼胸结与身黄，若欲除之无更法，太溪、飞扬取最良。
可刺足少阴肾经原，复刺足太阳膀胱络。
原者，太溪穴，肾脉所过为原，内踝下后跟骨上，动脉陷中，屈五指乃得穴。络者，飞扬穴，外踝上七寸，别走少阴。
<strong>膀胱主肾之客：</strong>
膀胱颈病目中疼，项腰足腿痛难行，痢疟狂颠心胆热，背弓反手额眉棱，鼻衄目黄筋骨缩，脱肛痔漏腹心膨，若要除之无别法，京骨、大钟任显能。
可刺足太阳膀胱原，复刺足少阴肾经络。
原者，京骨穴，膀胱脉所过为原，足小趾大骨下，赤白肉际陷中。络者，大钟穴，当踝后绕跟，别走太阳。
<strong>三焦主包络客：</strong>
三焦为病耳中聋，喉痹咽干目肿红，耳后肘疼并出汗，脊间心后痛相从，肩背风生连膊肘，大便坚闭及遗癃，前病治之何穴愈，阳池、内关法理同。
可刺手少阳三焦经原，复刺手厥阴心包经络。
原者，阳池穴，三焦脉所过为原，手表腕上横断处陷中。络者，内关穴，去掌二寸两筋间，别走少阳。
<strong>包络主三焦客：</strong>
包络为病手挛急，臂不能伸痛如屈，胸膺胁满腋肿平，心中淡淡面色赤，目黄善笑不肯休，心烦心痛掌热极，良医达士细推详，大陵、外关病消释。
可刺手厥阴心包经原，复刺手少阳三焦经络。
原者，大陵穴，包络脉所过为原，掌后横纹中。络者，外关穴，去腕二寸，别走厥阴。
<strong>肝主胆客：</strong>
气少血多肝之经，丈夫颓疝苦腰疼，妇人腹膨小腹肿，甚则嗌干面脱尘。所生病者胸满呕，腹中泄泻痛无停，癃闭遗溺疝瘕痛，太、光二穴即安宁。
可刺足厥阴肝经原，复刺足少阳胆经络。
原者，太冲穴，肝脉所过为原，足大趾节后二寸，动脉陷是。络者，光明穴，去外踝五寸，别走厥阴。
<strong>胆主肝客：</strong>
胆经之穴何病主？胸胁肋疼足不举，面体不泽头目疼，缺盆腋肿汗如雨，颈项瘿瘤坚似铁，疟生寒热连骨髓，以上病症欲除之，须向丘墟、蠡沟取。
可刺足少阳胆经原，复刺足厥阴肝经络。
原者，丘墟穴，胆脉所过为原，足外踝下从前陷中，去临泣三寸。络者，蠡沟穴，去内踝五寸，别走少阳。
