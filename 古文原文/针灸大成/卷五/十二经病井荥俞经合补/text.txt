手太阴肺经，属辛金。起中府，终少商，多气少血，寅时注此。是动病：肺胀满膨膨而喘咳，缺盆中痛，甚则交两手而瞀，是谓臂厥。所生病：咳嗽上气，喘渴烦心，胸满，臑臂内前廉痛厥，掌中热。气盛有余，则肩背痛，风寒汗出中风，小便数而欠。寸口大三倍于人迎。虚则肩背痛寒，少气不足以息，溺色变，卒遗矢无度，寸口反小于人迎也。补用卯时，太渊，为俞土，土生金，为母。经曰：『虚则补其母。』泻用寅时，尺泽，为合水，金生水，为子，实则泻其子。
邪在气，气留而不行，为是动病。邪在血，血壅而不濡，为所生病。疑寒字衍。虚则补之。随而济之。盛则泻之。迎而夺之。
手阳明大肠经，为庚金。起商阳，终迎香，气血俱多，卯时气血注此。是动病：齿痛，雜肿。是主津液所生病：目黄，口干，鼽衄，喉痹，肩前臑痛，大指次指不用。气有余则当脉所过者热肿，人迎大三倍于寸口；虚则寒栗不复，人迎反小于寸口也。补用辰时，曲池，为合土。土生金，虚则补其母。泻用卯时，二间，为荥水，金生水，实则泻其子。
足阳明胃经，属戊土。起头维，终厉兑，气血俱多，辰时注此。是动病：洒洒然振寒，善呻数欠，颜黑。病至恶人与火，闻木音则惕然而惊，心欲动，独闭户牖而处。甚则欲登高而歌，弃衣而走，贲响腹胀，是谓骭厥。是主血所生病：狂疟温淫，汗出鼽衄，口喎唇疹，颈肿，喉痹，大腹水肿，膝膑肿痛。循膺乳、气街、伏兔、腨外廉、足跗上皆痛。中指不用。气盛则身以前皆热，其有余于胃，则消谷善饥，溺色黄。人迎大三倍于寸口。气不足，则身以前皆寒栗，胃中寒则胀满，人迎反小于寸口也。补用巳时，解溪，为经火。火生土，虚则补其母。泻用辰时，厉兑，为井金。土生金，实则泻其子。
足太阴脾经，属己土。起隐白，终大包，多气少血，巳时注此。是动病：舌本强，食则呕，胃脘痛，腹胀善噫，得后出与气则快然如衰，身体皆重。是主脾所生病：舌本痛，体不能动摇，食不下，烦心，心下急痛，寒疟，溏瘕泄，水闭黄疸不能卧，强立股膝内肿、厥，足大趾不用。盛者，寸口大三倍于人迎。虚者，寸口反小于人迎也。补用午时，大都，为荥火。火生土，虚则补其母。泻用巳时，商丘，为经金。土生金，实则泻其子。
手少阴心经，属丁火。起极泉，终少冲。多气少血，午时注此。是动病：嗌干心痛，渴而欲饮，是为臂厥。是主心所生病：目黄胁痛，臑臂内后廉痛、厥，掌中热痛。盛者，寸口大再倍于人迎。虚者，寸口反小于人迎也。补用未时，少冲，为井木。木生火，虚则补其母。泻用午时，神门，为俞土。火生土，实则泻其子。
手太阳小肠经，属丙火。起少泽，终听宫。多血少气，未时注此。是动病：嗌痛，颔肿，不可回顾，肩似拔，臑似折。是主液所生病：耳聋目黄，颊肿，颈、颔、肩、臑、肘、臂外后廉痛。盛者，人迎大再倍于寸口。虚者，人迎反小于寸口也。补用申时，后溪，为俞木。木生火，虚则补其母。泻用未时，小海，为合土。火生土，实则泻其子。
足太阳膀胱经，属壬水。起睛明，终至阴。多血少气，申时注此。是动病：头痛，目似脱，项似拔，脊痛，腰似折，髀不可以曲，腘如结，腨似裂，是为踝厥。是主筋所生病：痔，疟，狂，癫疾，头囟项痛，目黄，泪出，鼽衄，项、背、腰、尻、腘、腨、脚皆痛，小指不用。盛者，人迎大再倍于寸口。虚者，人迎反小于寸口也。补用酉时，至阴，为井金。金生水，虚则补其母。泻用申时，束骨，为俞木。水生木，实则泻其子。
足少阴肾经，属癸水。起涌泉，终俞府。多气少血，酉时注此。是动病：饥不欲食，面黑如炭色，咳唾则有血，喝喝而喘，坐而欲起，目佴佴然如无所见，心悬如饥状，气不足则善恐，心惕然如人将捕之，是谓骨厥。是主肾所生病：口热，舌干，咽肿，上气，嗌干及痛，烦心，心痛，黄疸，肠澼，脊、股内廉痛，痿厥嗜卧，足下热而痛。盛者，寸口大再倍于人迎。虚者，寸口反小于人迎也。补用戌时，复溜，为经金。金生水，虚则补其母。泻用酉时，涌泉，为井木。水生木，实则泻其子。
手厥阴心包络经，配肾，属相火。起天池，终中冲。多血少气，戌时注此。是动病：手心热，肘臂挛急，腋肿。甚则胸胁支满，心中澹澹，或大动，面赤，目黄，喜笑不休。是主脉所生病：烦心，心痛，掌中热。盛者，寸口大一倍于人迎。虚者，寸口反小于人迎也。补用亥时，中冲，为井木。木生火，虚则补其母。泻用戌时，大陵，为俞土。火生土，实则泻其子。
手少阳三焦经，配心包络，属相火。起关冲，终耳门，多气少血，亥时注此。是动病：耳聋，浑浑焞焞，咽肿喉痹。是主气所生病：汗出，目锐眦痛，颊痛，耳后、肩、臑、肘、臂外皆痛，小指次指不用。盛者，人迎大一倍于寸口。虚者，人迎反小于寸口也。补用子时，中渚，为俞木。木生火，虚则补其母。泻用亥时，天井，为合土。火生土，实则泻其子。
足少阳胆经，属甲木。起瞳子髎，终窍阴。多气少血，子时注此。是动病：口苦，善太息，心胁痛，不能转侧，甚则面微有尘，体无膏泽，足外反热，是为阳厥。是主骨所生病：头角颔痛，目锐眦痛，缺盆中肿痛，腋下肿，马刀挟瘿，汗出振寒，疟，胸胁、肋、髀、膝外至胫绝骨、外踝前及诸节皆痛，小指次指不用。盛者，人迎大一倍于寸口。虚者，人迎反小于寸口也。补用丑时，侠溪，为荥水。水生木，虚则补其母。丘墟为原，皆取之。泻用子时，阳辅，为经火。木生火，实则泻其子。
足厥阴肝经，属乙木。起大敦，终期门。多血少气，丑时注此。是动病：腰痛不可俯仰，丈夫颓疝，妇人小腹肿，甚则咽干，面尘脱色。是主肝所生病：胸满，呕逆，洞泄，狐疝，遗溺，癃闭。盛者，寸口脉大一倍于人迎，虚者，寸口脉反小于人迎也。补用寅时，曲泉，为合水。水生木，虚则补其母。泻用丑时，行间，为荥火。木生火，实则泻其子。
