<strong>手太阴井：少商</strong>
人病膨胀，喘咳，缺盆痛，心烦，掌热，肩背疼，咽痛喉肿。斯乃以脉循上膈肺中，横过腋关，穿过尺泽入少商，故邪客于手太阴之络，而生是病。
可刺手太阴肺经井穴少商也，手大指侧。刺同身寸之一分，行六阴之数各一痏，左取右，右取左，如食顷已。灸三壮。
<strong>手阳明井：商阳</strong>
人病气满，胸中紧痛，烦热，喘而不已息。斯乃以其脉自肩端入缺盆，络肺；其支别者从缺盆中直而上颈，故邪客于手阳明之络，而有是病。
可刺手阳明大肠井穴商阳也，在手大指次指爪甲角。刺入一分，行六阴之数，左取右，右取左，如食顷已。灸三壮。
<strong>足阳明井：厉兑</strong>
人病腹心闷，恶人火，闻响心惕，鼻衄唇喎，疟狂，足痛，气蛊，疮疥，齿寒。乃脉起于鼻交頞中，下循鼻外，入上齿中，还出侠口环唇，下交承浆。却循颐后下廉，出大迎，循颊车，上耳前，故邪客于足阳明之络，而有是病。
可刺足阳明胃经井厉兑，足次指爪甲上与肉交者韭许。刺一分，行六阴数，左取右，食顷已。
<strong>足太阴井：隐白</strong>
人病尸厥暴死，脉犹如常人而动，然阴盛于上，则邪气重上，而邪气逆，阳气乱，五络闭塞，结而不通，故状若尸厥，身脉动，不知人事，邪客手足少阴、太阴、足阳明络，此五络，命所关。
可初刺足太阴脾隐白，二刺足少阴肾涌泉，三刺足阳明胃厉兑，四刺手太阴肺少商，五刺手少阴心少冲，五井穴各二分，左右皆六阴数。不愈，刺神门；不愈，以竹管吹两耳，以指掩管口，勿泄气，必须极吹蹙，才脉络通，每极三度。甚者灸维会三壮。针前后各二分，泻二度，后再灸。
<strong>手少阴井：少冲</strong>
人病心痛烦渴，臂厥，胁肋疼，心中热闷，呆痴忘事，颠狂。斯乃以其脉起于心，支从心系侠喉咙，出向后腕骨之下，直从肺，行腋下臑内，循廉肘内通臂，循廉抵腕，直过神门脉，入少冲。
可刺手心经井少冲，手小指内侧交肉者如韭叶。刺一分，行六阴数，右取左，若灸三炷，如麦大，不已，复刺神门穴。
<strong>手太阳井：少泽</strong>
人病颔肿，项强难顾，肩似拔，臑似折，肘臂疼，外廉痛。斯乃以其脉起小指，自少泽过前谷，上循臂内至肩入缺盆，向腋，络心间，循咽下膈，抵胃；支从缺盆上颈颊，至目锐眦入耳，复循颊入鼻雜，斜贯于颧，故邪客于太阳络，生是病。
可刺手小肠井少泽，小指外侧与肉相交如韭叶。刺一分，六阴数各一痏，左病右取。若灸如小麦炷，三壮止。
<strong>足太阳井：至阴</strong>
人病头项肩背腰目疼，脊痛，痔疟，颠狂，目黄泪出，鼻流血。斯乃经之正者，从脑出，别下项；支别者，从膊内左右别下，又其络从上行，循眦上额，故邪客于足太阳络，而有是病。
可刺足太阳膀胱井至阴，小指外侧韭叶。行六阴数，不已，刺金门五分，灸三壮；不已，刺申脉三分，如人行十里愈。有所坠，瘀血留腹内，满胀不得行，先以利药，次刺然谷前脉出血立已。不已，刺冲阳三分（胃之原）及大敦见血（肝之井）。
<strong>足少阴井：涌泉</strong>
人病卒心痛，暴胀，胸胁支满。斯乃脉上贯肝膈，走于心内，故邪客于足少阴之络，而有是病。
可刺足少阴肾井涌泉，足心中。刺三分，行六阴数，见血出，令人立饥欲食，左取右，素有此病，新发，刺五日愈，灸三壮。
<strong>手厥阴井：中冲</strong>
人病卒然心痛，掌中热，胸满膨，手挛臂痛，不能伸屈，腋下肿平，面赤目黄，善笑，心胸热，耳聋响。斯乃以其包络之脉，循胁过腋下，通臑内，至间使入劳宫，循经直入中冲；支别从掌循小指，过次指关冲，故邪客于手厥阴络，生是病。
可刺手厥阴心包井中冲，中指内端去甲韭叶。刺一分，行六阴数，左取右，如食顷已。若灸可三壮，如小麦炷。
<strong>手少阳井：关冲</strong>
人病耳聋痛，浑浑目疼，肘痛，脊间心后疼甚。斯乃以其脉上臂，贯臑外循肩上，交出少阳缺盆、膻中、膈内；支出颈项耳后，直入耳中；循遍目内眦，故邪气客于少阳之络，生是病。
可刺手少阳三焦井穴关冲也，手小指次指去爪甲与肉交者如韭叶许。刺一分，各一痏，右取左，如食顷已。如灸三壮不已，复刺少阳俞中渚穴。
<strong>足少阳井：窍阴</strong>
人病胸胁足痛，面滞，头目疼，缺盆腋肿汗多，颈项瘿瘤强硬，疟生寒热。乃脉支别者，从目锐下大迎，合手少阳抵项，下颊车，下颈合缺盆以下胸，交中贯膈，络肝胆，循胁，故邪客于足少阳之络，而有是病。
可刺足少阳胆井窍阴，在次指与肉交者如韭叶许。刺一分，行六阴数，各一痏，左病右取，如食顷已。灸可三壮。
<strong>足厥阴井：大敦</strong>
人病卒疝暴痛，及腹绕脐上下急痛。斯乃肝络去内踝上五寸，别走少阳；其支别者，循胫上睪，结于茎，故邪客于足厥阴之络，而有是病。
可刺足厥阴肝经井穴大敦，大指端。行六阴数，左取右，素有此病，再发，刺之三日已。若灸者，可五壮止。
