少商、鱼际、与太渊，经渠、尺泽肺相连，商阳、二三间、合谷，阳溪、曲池大肠牵。隐白、大都、太白脾，商丘、阴陵泉要知，厉兑、内庭、陷谷胃，冲阳、解溪、三里随。少冲、少府属于心，神门、灵道、少海寻，少泽、前谷、后溪腕，阳谷、小海小肠经。涌泉、然谷与太溪，复溜、阴谷肾所宜，至阴、通谷、束京骨，昆仑、委中膀胱知。中冲、劳宫心包络，大陵、间使传曲泽，关冲、液门、中渚焦，阳池、支沟、天井索。大敦、行间、太冲看，中封、曲泉属于肝，窍阴、侠溪、临泣胆，丘墟、阳辅、阳陵泉。
井荥俞原经合图：
项氏曰： 所出为井，井象水之泉。所溜为荥，荥象水之陂。所注为俞，俞象水之窬。所行为经，经象水之流。所入为合，合象水之归。皆取水义也。 又曰： 春刺井，井者东方春也，万物之始生，故言井。冬刺合，合者北方冬也，阳气入藏，故言合。举始终而言，荥、俞、经在其中矣。 又曰： 诸井肌肉浅薄，泻井当泻荥。 滑氏曰： 补井当补合。 
歧伯曰： 春刺井者，邪在肝。夏刺荥者，邪在心。季夏刺俞者，邪在脾。秋刺经者，邪在肺。冬刺合者，邪在肾，故也。 
帝曰： 五脏而系于四时，何以知之？ 
歧伯曰： 五脏一病，辄有五验，假如肝病，色青者肝也，臊臭者肝也，喜酸者肝也，喜呼者肝也，喜泣者肝也。其病象多，不可尽言也。四脏有验，并系于四时者也。针之要妙，在于秋毫。 
四明陈氏曰： 春气在毛，夏气在皮，秋气在分肉，冬气在骨髓，是浅深之应也。 
