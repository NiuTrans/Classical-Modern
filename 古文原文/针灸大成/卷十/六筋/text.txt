手六筋，从大指边，向里数也。
第一、赤筋：乃浮阳属火，以应心与小肠。主霍乱，外通舌；反则燥热，却向干位掐之，则阳自然即散也。又于横门下本筋掐之，下五筋仿此。
第二、青筋：乃纯阳属木，以应肝与胆。主温和，外通两目；反则赤涩多泪，却向坎位掐之，则两目自然明矣。
第三、总筋：位居中属土，总五行，以应脾与胃。主温暖，外通四大板门；反则主肠鸣霍乱，吐泻痢症，却在中界掐之，四肢舒畅矣。
第四、赤淡黄筋：居中分界，火土兼备，以应三焦。主半寒半热，外通四大板门，周流一身；反则主壅塞之症，却向中宫掐之，则元气流通，除其壅塞之患矣。
第五、白筋：乃浊阴属金，以应肺与大肠。主微凉，外通两鼻孔；反则胸膈胀满，脑昏生痰，却在界后掐之。
第六、黑筋：乃重浊纯阴，以应肾与膀胱。主冷气，外通两耳；反则主尪羸昏沉，却在坎位掐之。
内热外寒，掐浮筋止。作冷，掐阳筋即出汗。
诸惊风，掐总筋可治。作寒，掐心筋即转热。
作热，掐阴筋即转凉。内热外热，掐肾筋止。<br/><br/><strong>手面图</strong>
脾土赤色，主食热，青色主食寒。
大肠经赤红色，主泻痢，青色主膨胀。
小肠经赤色，主小便不通，青色主气结。
心经赤红色，主伤寒，青色主多痘。
三焦经青红色，主上焦火动，一寒一热。
紫色主中焦火动发热。青色主下焦动阴也。
肺经筋见多嗽，主痰热。
肝经赤红色，主伤食，青紫色主痞块。
肾经筋见，主小便涩，赤轻青重。
命门青红色，主元气虚，青黑色主惊。
五指梢头冷，主惊。中指热，伤寒。中指冷，主麻痘疹。
掌中五色属五脏。
诸经脉俱隐不见，是伏于掌心，当以灯照之，则可辨症候，宜发汗表出。亦有掌心关上下有筋者，无定形定色，临推验看治。
<strong>掐足诀</strong>
凡掐男左手右足，女右手左足。
大敦穴：治鹰爪惊，本穴掐之就揉。
解溪穴：治内吊惊，（一名鞋带风）。往后仰，本穴掐之就揉。
中廉穴：治惊来急，掐之就揉。
涌泉穴：治吐泻，男左转揉之，止吐；右转揉之，止泻。女反之。
仆参穴：治脚掣跳，口咬，左转揉之补吐，右转补泻。又惊又泻又吐，掐此穴及脚中指效。
承山穴：治气吼发热，掐之又揉。
委中穴：治望前扑，掐之。
