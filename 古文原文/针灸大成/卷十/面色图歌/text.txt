额印堂、山根：
额红大热燥，青色有肝风，印堂青色见，人惊火则红，山根青隐隐，惊遭是两重，若还斯处赤，泻燥定相攻。
年寿：
年上微黄为正色，若平更陷夭难禁，急因痢疾黑危候，霍乱吐泻黄色深。
鼻准、人中：
鼻准微黄赤白平，深黄燥黑死难生，人中短缩吐因痢，唇反黑候蛔必倾。
正口：
正口常红号曰平，燥干脾热积黄生，白主失血黑绕口，青黑惊风尽死形。
承浆、两眉：
承浆青色食时惊，黄多吐逆痢红形，烦躁夜啼青色吉，久病眉红死症真。
两眼：
白睛赤色有肝风，若是黄时有积攻，或见黑睛黄色现，伤寒病症此其踪。
风池、气池、两颐：
风气二池黄吐逆，躁烦啼叫色鲜红，更有两颐胚样赤，肺家客热此非空。
两太阳：
太阳青色惊方始，红色赤淋萌孽起，要知死症是何如，青色从兹生入耳。
两脸：
两脸黄为痰实咽，青色客忤红风热，伤寒赤色红主淋，二色请详分两颊。
两颐金匮、风门：
吐虫青色滞颐黄，一色颐间两自详，风门黑疝青惊水，纹青金匮主惊狂。
辨小儿五色受病症：
面黄青者，痛也。色红者，热也。色黄者，脾气弱也。色白者，寒也。色黑者，肾气败也。
哭者，病在肝也。汗者主心，笑者主脾而多痰；啼者主肺有风，睡者主肾有亏。
