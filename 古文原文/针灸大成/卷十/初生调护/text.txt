怀娠：
怀娠之后，必须饮食有常，起居自若，使神全气和，则胎常安，生子必伟。最忌食热毒等物，庶生儿免有脐突疮痈。
初诞：
婴儿在胎，必借胎液以滋养之。初离母体，口有液毒，啼声未出，急用软绵裹大人指，拭儿口中恶汁，得免痘疮之患。或有时气侵染，只出肤疮，易为调理。
回气（俗谓草迷）：
初生气欲绝，不能啼者，必是难产。或冒寒所致，急以绵絮包裹抱怀中，未可断脐，且将胞衣置炭火炉中烧之，仍作大纸捻，蘸清油点着于脐带上，往来遍燎之。盖脐带得火气，由脐入腹，更以热醋汤洗脐带，须臾气回，啼声如常，方可浴洗毕，断脐带。
便结：
小儿初生，大小便不通，腹胀欲绝者，急令大人以温水漱了口，吸咂儿前后心，并脐下手足心，共七处，每处咂三五次，每次要漱口，以红赤为度，须臾自通。
浴儿：
浴儿用猪胆一枚，投汤中，免生疮疥。浴时看汤冷热，无令儿惊而成疾也。
断脐：
断脐不可用刀剪，须隔单衣咬断，后将暖气呵七遍，缠结所留脐带，令至儿足附上，当留六寸，长则伤肌，短则中寒，令儿肚中不调，或成内吊。若先断后浴，恐水入脐中，令儿腹痛。断讫，连脐带中多有虫者，宜急剔去，不然，虫自入腹成疾。断脐之后，宜用热艾厚裹，包用白绵。若浴儿将水入脐中，或尿在裙包之内，湿气伤脐；或解脱裙包，为风冷邪气所侵，皆令儿脐肿，多啼不乳，即成脐风。
脐风：
儿初生六七日，患脐风，百无一活。用青绢包大人指，蘸温水于儿上下牙根上，将如粟米大红泡子，拭破即愈。
剃头：
小儿月满剃头，须就温暖避风处。剃后以杏仁三枚，去皮尖研碎，入薄荷三叶同研，却入生麻油三四滴，腻粉拌和头上拭，以避风伤，免生疮疥热毒。
护养：
小儿脾胃嫩弱，父母或以口物饲之，不能克化，必致成疾。小儿于天气和暖，宜抱出日中嬉戏，频见风日，则血凝、气刚、肉坚，可耐风寒，不致疾病。
抱小儿勿泣，恐泪入儿眼，令眼枯。
小儿夜啼，用灯心烧灰，涂乳上与吃，即止。
小儿腹胀，用韭菜根捣汁和猪脂煎服。
小儿头疮，用生芝麻口中嚼烂，涂之，切忌不可搽药。
小儿患秋痢，与枣食之良，或与柿饼子食。
小儿宜以菊花为枕，则清头目。
小儿入夏，令缝囊盛杏仁七个去皮尖，佩之，闻雷声不俱。
小儿一期之内，衣服宜以故帛、故绵为之。用新太暖，令肌内缓弱，蒸热成病。不可裹足复顶，致阳气不出，多发热。
小儿不宜食肉太早，伤及脾胃，免致虫积、疳积，鸡肉能生蛔虫，宜忌之，非三岁以上勿食。
忍三分寒，吃七分饱，多揉肚，少洗澡。
小儿不可令就瓢及瓶饮水，语言多讷。
小儿勿令入神庙中，恐神精闪灼，生怖畏。
