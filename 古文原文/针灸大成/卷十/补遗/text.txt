孩儿惊：手足缩住，先笑后哭，眼光、筋红白难治，紫黄不妨。于太阴太阳穴掐之，用黄麻一束，烧灰，吹鼻中；不醒，中指掐之。
脐风惊：将太阴、太阳掐之，太阳日起而红，酽醋一钟，韶粉炼之，红脉各处治之。太阴日起而红，将龟尾骨煅之，天心穴一壮，吐则横门掐之，泻则中指掐之。初一为太阳日，初二为太阴日，余仿此。用黄麻烧灰，吹鼻中，掐中指。
水惊：眼翻白睛，眼角起黄丹者。将韶粉飞盐，清油煎干，五心揉之，眼角、天心、太阳、太阴、掐抠三五次，即愈。
肚胀惊：夜啼，肚上起青筋，肚胀如膨。将生姜、韶粉、桃皮、飞盐、和同拭眉梁心，煅眉心、太阳、囟门各四壮，喉下一壮，心中三壮，绕脐四壮。
凡看惊，掐筋之法，看在何穴，先将主病穴，起手掐三遍，后将诸穴，俱做三遍，掐揉之，每日掐三四次，其病即退。
诸穴治法
中指头一节内纹掐之，止泻，掐二次就揉。
阳溪穴，往下推拂，治儿泻，女反之。
大陵穴后五分，为总心穴，治天吊惊，往下掐抠；看地惊往上掐抠。女子同。
板门穴，往外推之，退热，除百病；往内推之，治四肢掣跳。用医之手大拇指，名曰： 龙入虎口。 用手拈小儿小指，名曰： 苍龙摆尾。 
惊，揉大脚趾，掐中脚趾爪甲少许。
病症死生歌
手足皆符脾胃气，眼精却与肾通神，两耳均匀牵得匀，要知上下理分明。
孩儿立醒方无事，中指将来掌内寻，悠悠青气人依旧，口关眼光命难当。
口眼歪斜人易救，四肢无应不须忙，天心一点掣膀胱，膀胱气馁痛难当。
丹田斯若绝肾气，闭涩其童命不长，天河水遍清水好，眼下休交黑白冲。
掌内如寒难救兆，四肢麻冷定人亡。阴硬气冷决昏沉，紫上筋纹指上寻，
阴硬气粗或大小，眼黄指冷要调停。肾经肝胆肾相连，寒暑交加作楚煎，
脐轮上下全凭火，眼翻手掣霎时安。口中气出热难当，吓得旁人叹可伤，
筋过横纹人易救，若居坎离定人亡。吐泻皆因筋上转，横门四板火来提，
天心穴上分高下，再把螺蛳骨上煨。鼻连肺经不知多，惊死孩儿脸上过，
火盛伤经心上刺，牙黄口白命门疴。口嗌心拽并气喘，故知死兆采人缘，
鼻水口黑筋无脉，命在南柯大梦边。
辨三关
凡小儿三关青，四足惊；三关赤，水惊；三关黑，人惊。有此通度三关候脉，是急惊之症，必死。余症可知。
风关青如鱼刺易治，是初惊，色黑难治。气关青如鱼刺，主疳劳身热易治，用八宝丹，每服加柴胡黄芩；色黑难治。命关青如鱼刺，主虚风邪附脾，用紫金锭，每服加白朮、茯苓；色黑难治。
风关青黑色如悬针，乃水惊，易治。气关如悬针，主疳，兼肺脏积热，用保命丹，每服加灯心、竹叶。命关有此是死症。
风关如水字，主膈上有痰，并虚积停滞，宜下。气关如水字，主惊风入肺，咳嗽面赤，用体前丹。命关如水字，主惊风疳症，极力惊，用芦荟丸。通过三关，黑色不治。
风关如乙字，主肝惊风。气关如乙字，主急惊风。命关如乙字，主慢惊脾风。青黑难治。
风关如曲虫，主疳病积聚。
婴童杂症
潮热方：不拘口内生疮，五心烦热，将吴茱萸八分，灯心一束，和水捣烂成一饼，贴在男左女右脚心里，裹住，退药后，推三关十下。
一、虚疟：补脾土四百，推三关、运八卦、推肾经、肺经、清天河水各三百．
二、食疟：推三关、运八卦各一百，清天河水二百，推脾土三百，肺经四百。
三、痰疟：推肺经四百，推三关、运八卦、补脾土、清天河水各二百。
四、邪疟：推肺经四百，推三关、六腑各三百，运八卦、补脾土、清天河水各二百，各随症加减，五脏四指，六腑一截二指。
五、痢赤白相兼，寒热不调，感成此疾：用姜汁车前草汁，略推三关、退六腑、清天河水，水底捞月，分阴阳。
六、禁口痢：运八卦，开胸，阴阳，揉脐为之。推三关，退六腑，大肠经各一百，清天河水四十，推脾土五十，水底捞月一十，凤凰展翅，泻用蒜推。补脾土，用姜推。
七、头疼：推三关、分阴阳、补脾土、揉大肠经各一百，煅七壮，揉阴池一百；不止，掐阳池。
八、肚痛：推三关、分阴阳、推脾土各一百，揉脐五十，腹胀推大肠；不止，掐承山穴。
九、湿泻不响：退六腑、揉脐及龟尾各二百，分阴阳、推脾土各一百，水底捞月三十。
十、冷泻响：推三关二百，分阴阳一百，推脾土五十，黄蜂入洞，揉脐及龟尾各三百，天门入虎口、揉斗肘各三十。
十一、治口内走马疳：牙上有白泡，退六腑、分阴阳各一百，水底捞月、清天河水各三十，凤凰展翅，先推，后用黄连、五倍子煎水，鸡毛口中洗。
小儿眼光指冷：将醋一钟，皂角一片，烧灰为末，贴心窝。若吐即去药，用绿豆七粒，水浸研细，和尿碱为饼，贴囟门。
小儿四肢冷：将明矾钱半，炒盐三钱，黄蜡二钱，贴脐上。若气急，取竹沥服之。
小儿遍身热不退：用明矾一钱，鸡清调匀，涂四心即退。若不退，用桃仁七个，酒半钟，擂烂，贴在鬼眼便好。
小儿肚胀作渴、眼光：用生姜，葱白一根，酒半钟，擂烂吞下，则眼不光，又将雄黄不拘多少，烧热放在脐上，揉之即安。脚麻用散麻煎水，四心揉之。
小儿膀胱气：将黄土一块，皂角七个，焙为末，用醋和黄土炒过为饼，贴尾闾好。
小儿遍身肿：用胡椒，糯米，绿豆各七粒，黄土七钱，醋一钟，通炒过，袱包遍身拭之，即消。
小儿不开口：将朱砂一钱研末，吹入鼻中即安。
小儿咳嗽：掐中指第一节三下，若眼垂，掐四心。
小儿身跳：推肾筋后四心揉之。
小儿喉中气响：掐大指第二节。
诊脉歌
小儿有病须凭脉，一指三关定其息，浮洪风盛数多惊，虚冷沉迟实有积。
小儿一岁至三岁，呼吸须将八至看，九至不安十至困，短长大小有邪干。
小儿脉紧是风痫，沉脉须至气化难，腹痛紧弦牢实秘，沉而数者骨中寒。
小儿脉大多风热，沉重原因乳食结，弦长多是胆肝风，紧数惊风四指掣。
浮洪胃口似火烧，沉紧腹中痛不竭，虚濡有气更兼惊，脉乱多痢大便血。
前大后小童脉顺，前小后大必气咽，四至洪来若烦满，沉细腹中痛切切。
滑主露湿冷所伤，弦长客忤分明说，五至夜深浮大昼，六至夜细浮昼别，
息数中和八九至，此是仙人留妙诀。
识病歌
要知虎口气纹脉，倒指看纹分五色，黄红安乐五脏和，红紫依稀有损益，
紫青伤食气虚烦，青色之时症候逆。忽然纯黑在其间，好手医人心胆寒，
若也直上到风关，迟速短长分两端，如枪衡射惊风至，分作枝叶有数般，
弓反里顺外为逆，顺逆交连病已难，叉头长短尤可救，如此医工仔细看。
男儿两岁号为婴，三岁四岁幼为名，五六次第年少长，七龆八龄朝论文，
九岁为童十稚子，百病关格辨其因。十一痫疾方癫风，疳病还同劳病攻，
痞癖定为沉积候，退他潮热不相同，初看掌心中有热，便知身体热相从，
肚热身冷伤食定，脚冷额热是感风，额冷脚热惊所得，疮疹发时耳后红。
小儿有积宜与塌，伤寒两种解为先，食泻之时宜有积，冷泻须用与温脾，
小儿宜与涩脏腑，先将带伤散与之。孩儿无事忽大叫，不是惊风是天吊，
大叫气促长声粗，误食热毒闷心窍，急后肚下却和脾，若将惊痫真堪笑。
痢疾努气眉头皱，不努不皱肠有风，冷热不调分赤白，脱肛因毒热相攻，
十二种痢何为恶，禁口刮肠大不同。孩儿不病不可下，冷热自汗兼自下，
神因囟陷四肢冷，干呕气虚神却怕，吐虫面白毛焦枯，疳气潮热食不化，
鼻塞咳嗽及虚痰，脉细肠鸣烦躁讶，若还有疾宜速通。下了之时心上脱。
孩儿食热下无妨，面赤青红气壮强，脉弦红色肚正热，痄腮喉痛尿如汤，
屎硬腹胀胁肋满，四肢浮肿夜啼长，遍身生疮肚隐痛，下之必愈是为良。
诸症治法
胎寒：
孩儿百日胎寒后，足屈难伸两手拳，口冷腹胀身战栗，昼啼不已夜嗷煎。
胎热：
三朝旬外月余儿，目闭泡浮症百推，常作呻吟火燥起，此为胎热定无疑。
脐风：
风邪早受入脐时，七日之间验吉凶，若见肚脐口中色，恶声口气是为凶。
脐突：
孩儿生下旬余日，脐突先浮非大疾，秽水停中自所因，徐徐用药令消释。
夜啼：
夜啼四症惊为一，无泪见灯心热烦，面莹夹青脐下寒，睡中顿哭是神干。
急惊：
面红卒中浑身热，唇黑牙关气如绝，目翻搐搦喉有痰，此是急惊容易决。
急惊：
急惊之后传如疟，外感风邪为气虚，略表气和脾与胃，然后寒热得消除。
慢惊：
阴盛阳虚病已深，吐泻后睡扬撑睛，神昏按缓涎流甚，此症分明是慢惊。
搐症：
搐症须分急慢惊，亦由气郁致昏沉，良医亦治宜宽气，气下之时搐自停。
诸风：
诸风夹热引皮肤，凝结难为预顿除，颊肿须防喉舌内，要除风热外宜涂。
伤积：
头疼身热腹微胀，足冷神昏只爱眠，因食所伤脾气弱，不宜迟缓表为先。
吐泻：
脾虚胃弱病源根，食谷水和运化行，清浊邪干成吐泻，久传虚弱便生风。
伤寒：
伤寒之候有多般，一概相推便救难，两目见红时喷嚏，气粗身热是伤寒。
伤风：
伤风发热头应痛，两颊微红鼻涕多，汗出遍身兼咳嗽，此伤风症易调和。
夹食：
鼻涕头疼时吐逆，面红面白变不一，此因夹食又伤寒，发表有功方下积。
夹惊：
身微有热生烦躁，睡不安兮神不清，此是伤风感寒症，亦宜先表次宁心。
赤白：
小儿之痢细寻推，不独成之积所为，冷热数般虽各异，宽肠调胃在明医。
五痢：
痢成五色岂堪闻，日久传来神气昏，头痛肚疼苦为最，便知小儿命难存。
五疳：
五疳之脏五般看，治法推详事不难，若见面黄肌肉瘦，齿焦发落即为疳。
走马疳：
走马疳似伤寒毒，面色光浮气喘胸，若见牙焦腮有血，马疳如此是真形。
脱肛：
肛门脱露久难收，再成风伤是可忧，沉自先传脾胃得，更详冷热易为瘳。
诸疝：
诸疝原来各有名，盖因伤热气侵成，始分芍药乌梅散，匀气金铃与五灵。
咳嗽：
咳嗽虽然分冷热，连风因肺感风寒，眼浮痰盛喉中响，戏水多因汗未干。
齁（鼻合）：
小儿齁（鼻合）为声啼，吃以酸咸又乱之，或自肺风伤水湿，风冷热聚为良医。
腹痛：
大凡腹痛初非一，不独症瘕与痃癖，分条析类症多般，看此语中最详悉。
口疮：
心脾胃热蒸于上，舌与牙根肉腐伤，口臭承浆分两处，有疮虽易治四方。
目症：
生下余旬目见红，盖因腹受热兼风，凉肝心药最为妙，疝气痘疮宜别攻。
重舌：
孩儿受胎诸邪热，热壅三焦作重舌，或成鹅口症堪忧，用药更须针刺裂。
陈氏经脉辨色歌
小儿须看三关脉，风气命中审端的，青红紫黑及黄纹，屈曲开了似针直。
三关通青四足惊，水惊赤色谁能明，人惊黑色紫泻痢，色黄定是被雷惊①。
或青红纹只一线，娘食伤脾惊热见，左右三条风肺痰，此时伤寒咳嗽变。
火红主泻黑相兼，痢疾之色亦如然，若是乱纹多转变，沉疴难起促天年。
赤色流珠主膈热，三焦不和心烦结，吐泻肠鸣自利下，六和汤中真口诀。
环珠长珠两样形，脾胃虚弱心胀膨，积滞不化肚腹痛，消食化气药堪行。
来蛇去蛇形又别，冷积脏寒神困极，必须养胃倍香砂，加减临时见药力。
弓反里形纹外形，感寒邪热少精神，小便赤色夹惊风，痫症相似在人明。
枪形鱼刺水字纹，风痰发搐热如焚，先进升麻连壳散，次服柴胡大小并。
针形穿关射指甲，一样热惊非齁呷，防风通圣凉膈同，次第调之休乱杂。
医者能明此一篇，小儿症候无难然，口传心授到家地，遇地收功即近仙。
按此与仙授诀不同，再验之。
此诀即徐氏水镜诀之意，陈氏敷演之，取其便诵也。
论虚实二症歌
实症：
两腮红赤便坚秘，小便黄色赤不止，上气喘急脉息多，当行冷药方可治。
虚症：
面光白色粪多青，腹虚胀大呕吐频，眼珠青色微沉细，此为冷痰热堪行。
五言歌
心惊在印堂，心积额两广，心冷太阳位，心热面颊装。
肝惊起发际，脾积唇焦黄，脾冷眉中岳，脾热大肠侵。
肺惊发际形，肺积发际当，肺冷人中见，肺热面腮旁。
肾惊耳前穴，肾积眼胞厢，肾冷额上热，肾热赤苍苍。
附辩（《医统》）
或问： 《铜人》、《千金》等书空穴多，《十四经发挥》所载空穴少，如风市、督俞、金津玉液等，彼有此无，不同何也？ 曰： 《十四经发挥》据《素问》骨空篇论及王注，若《铜人》、《千金》等皆偏书，非黄歧正经也。 
或问： 睛明、迎香、承泣、丝竹空，皆禁灸何也？ 曰： 四穴近目，目畏火，故禁灸也。以是推之，则知睛明不可灸，王注误矣。 
或问： 用针浑是泻而无补，古人用之，所以导气，治之以有余之病也。今人鲜用之，或知其无补而不用欤？抑元气禀赋之薄而不用欤？或斫丧之多而用针无益欤？抑不善用而不用欤？ 经曰： 阳不足者温之以气，精不足者补之以味。针乃砭石所制，即无气，又无味，破皮损肉，发窍于身，气皆从窍出矣，何得为补？ 经曰： 气血阴阳俱不足，勿取以针，和以甘药，是也。 又曰： 形气不足，病气不足，此阴阳皆不足也，不可刺之；刺之重竭其气，老者绝灭，壮者不复矣。若此谓者，皆是有泻而无补也。 
或问： 病有在气分者，有在血分者，不知针家，亦分气与血否？ 曰： 气分、血分之病，针家亦所当知。病在气分，游行不定；病在血分，沉着不移。以积块言之，腹中或上或下，或有或无者，是气分也；或在两胁，或在心下，或在脐上下左右，一定不移，以渐而长者，是血分也。以病风言之，或左手移于右手，右足移于左足，移动不常者，气分也；或常在左足，或偏在右手，着而不走者，血分也。凡病莫不皆然。须知在气分者，上有病，下取之，下有病，上取之；在左取右，在右取左。在血分者，随其血之所在，应病取之。苟或血病泻气，气病泻血，是谓诛伐无过，咎将谁归！ 
或问： 今医用针，动辄以袖复手，暗行指法，谓其法之神秘，弗轻示人，惟恐盗取其法者，不知果何法耶？ 曰： 《金针赋》十四法，与夫青龙摆尾等法，可谓已尽之矣；舍此而求他法之神秘，吾未之信也。今若此者，不过过为诡妄，以欺人耳。纵为至巧，殆必神亦不佑，针亦不灵也。奚足尚哉！ 
或问： 有医置针于穴，略不加意，或谈笑，或饮酒，半饷之间，又将针拈几拈，令呼几呼，仍复登筵以饮，然后起针，果能愈病否乎？ 曰： 经云：「凡刺之真，必先治神。」又云：「手动若务，针耀而匀，静意视义，观适之变。」又云：「如临深渊，手如握虎，神无营于众物。」又云：「如侍所贵，不知日暮。」凡此数说，敬乎怠乎？若谈笑饮酒，不敬孰甚，安能愈病哉？业医者，当深长思矣！ 
益
一、医官逸林刘氏云： 凡针痰气，先转针头向上，令痰散动，然后转针头向下，令气泄。 
一、针痞块，先将痞根按之，如指大坚硬者，用针频频刺烂，庶块易消。
一、太医院医官继洲杨氏云： 凡针腹上穴，令患人仰卧，使五脏垂背，以免刺患。 又云： 前面深似井，后面薄似饼。用针前面宜深，后面宜浅。 
