掐心经，二掐劳宫，推上三关，发热出汗用之。如汗不来，再将二扇门揉之，掐之，手心微汗出，乃止。
掐脾土，曲指左转为补，直推之为泻，饮食不进，人瘦弱，肚起青筋，面黄，四肢无力用之。
掐大肠，倒推入虎口，止水泻痢疾，肚膨胀用之。红痢补肾水，白多推三关。
掐肺经，二掐离宫起至干宫止，当中轻，两头重，咳嗽化痰，昏迷呕吐用之。
掐肾经，二掐小横纹，退六腑，治大便不通，小便赤色涩滞，肚作膨胀，气急，人事昏迷，粪黄者，退凉用之。
推四横纹，和上下之气血，人事瘦弱，奶乳不思，手足常掣，头偏左右，肠胃湿热，眼目翻白者用之。
掐总筋，过天河水，能清心经，口内生疮，遍身潮热，夜间啼哭，四肢常掣，去三焦六腑五心潮热病。
运水入土，因水盛土枯，五谷不化用之。运土入水，脾土太旺，水火不能即济用之。如儿眼红能食，则是火燥土也。宜运水入土，土润而火自克矣。若口干，眼翻白，小便赤涩，则是土盛水枯，运土入水，以使之平也。
掐小天心，天吊惊风，眼翻白偏左右，及肾水不通，用之。
分阴阳，止泄泻痢疾，遍身寒热往来，肚膨呕逆用之。
运八卦，除胸肚膨闷，呕逆气吼噫，饮食不进用之。
运五经，动五脏之气，肚胀，上下气血不和，四肢掣，寒热往来，去风除腹响。
揉板门，除气促气攻，气吼气痛，呕胀用之。
揉劳宫，动心中之火热，发汗用之，不可轻动。
推横门向板门，止呕吐；板门推向横门，止泻。如喉中响，大指掐之。
总位者，诸经之祖，诸症掐效。嗽甚，掐中指一节。痰多，掐手背一节。手指甲筋之余，掐内止吐，掐外止泻。
