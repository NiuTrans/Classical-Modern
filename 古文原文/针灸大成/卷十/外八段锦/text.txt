先望孩儿眼色青，次看背上冷如冰，阳男搐左无防事，搐右令人甚可惊。
女搐右边犹可治，若逢搐左疾非轻，歪邪口眼终无害，纵有仙丹也莫平。
囟门肿起定为风，此候应知是必凶，忽陷成坑如盏足，未过七日命须终。
鼻门青燥渴难禁，面黑唇青命莫存，肚大青筋俱恶候，更兼腹肚有青纹。
忽见眉间紫带青，看来立便见风生，青红碎杂风将起，必见疳症膈气形。
乱纹交错紫兼青，急急求医免命倾，盛紫再加身体热，须知脏腑恶风生。
紫少红多六畜惊，紫红相等即疳成，紫黑有红如米粒，伤风夹食症堪评。
紫散风传脾脏间，紫青口渴是风痫，紫隐深沉难疗治，风痰祛散命须还。
黑轻可治死还生，红赤浮寒痰积停，赤青皮受风邪症，青黑脾风作慢惊。
红赤连兮风热轻，必然乳母不相应，两手忽然无脉见，定知冲恶犯神灵。
