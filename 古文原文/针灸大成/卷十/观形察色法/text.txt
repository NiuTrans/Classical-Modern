凡看小儿病，先观形色，切脉次之。盖面部气色，总见五位色青者，惊积不散，欲发风候；五位色红者，痰积壅盛，惊悸不宁；五位色黄者，食积症伤，疳候痞癖；五位色白者，肺气不实，滑泄吐利；五位色黑者，脏腑欲绝，为疾危。面青眼青肝之病，面赤心之病，面黄脾之病，面白肺之病，面黑肾之病。先别五脏，各有所主，次探表里虚实病之由。肝病主风，实则目直大叫，项急烦闷；虚则咬牙呵欠，气热则外生，气温则内生。心病主惊，实则叫哭，发热饮水而搐，手足动摇；虚则困卧，惊悸不安。脾病主困，实则困睡，身热不思乳食；虚则吐泻生风。肺病主喘，实则喘乱喘促，有饮水者，不饮水者；虚则哽气长，出气短，喘息。肾病主虚无实，目无精光，畏明，体骨重，痘疹黑陷。以上之症，更当别其虚实症候，假如肺病，又见肝症，咬牙多呵欠者易治，肝虚不能胜肺故也。若目直大叫哭，项急烦闷难治。盖肺久病则虚冷，肝强实而胜肺也。视病之虚实，虚则补其母，实则泻其子也。
论色歌
眼内赤者心实热，淡红色者虚之说，青者肝热浅淡虚，黄者脾热无他说，白面混者肺热侵，目无精光肾虚诀。
儿子人中青，多因果子生，色若人中紫，果食积为痞。人中现黄色，宿乳蓄胃成。龙角青筋起，皆因四足惊。若然虎角黑，水扑是其形。赤色印堂上，其惊必是人。眉间赤黑紫，急救莫沉吟。红赤眉毛下，分明死不生。
认筋法歌
囟门八字甚非常，筋透三关命必亡，初关乍入或进退，次部相侵亦何妨。赤筋只是因膈食，筋青端被水风伤，筋连大指是阴症，筋若生花定不祥（此有祸祟之筋）。筋带悬针主吐泻，筋纹关外命难当，四肢痰染腹膨胀，吐乳却因乳食伤。鱼口鸦声并气急，犬吠人諕自惊张，诸风惊症宜推早，如若推迟命必亡，神仙留下真奇法，后学能通第一强。
凡看鼻梁上筋，直插天心一世惊。
初生时，一关有白，谨防三朝。二关有白，谨防五日之内。三关有白，谨防一年之外。
凡筋在坎上者即死，坎下者三年。又有四季本色之筋，虽有无害。
青者是风，白者是水，红者是热，赤者乳食所伤。
凡慢惊将危，不能言，先灸三阴交，二泥丸，三颊车，四少商，五少海穴，看病势大小，或三壮、五壮、一壮、至七七壮、辨男女右左，十有十活。如急惊、天吊惊，掐手上青筋，煅脐上下，掐两耳，又掐总心穴。
内吊惊，掐天心穴。
慢惊不省人事，亦掐总心穴。
急惊如死，掐两手筋。
眼闭，瞳子髎泻。
牙关紧，颊车泻。
口眼俱闭，迎香泻。
以上数法，乃以手代针之神术也。亦分补泻。
