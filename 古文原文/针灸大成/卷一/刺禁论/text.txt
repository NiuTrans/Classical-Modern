黄帝问曰： 愿闻禁数？ 
歧伯曰： 脏有要害，不可不察。肝生于左，肺藏于右，心部于表，肾治于里，脾谓之使，胃为之市。膈肓之上，中有父母，七节之旁，中有小心，谓肾神，从之有福，逆之有咎。
刺中心，一日死，其动为噫；刺中肝，五日死，其动为语；刺中肾，六日死，其动为嚏；刺中肺，三日死，其动为咳；刺中脾，十日死，其动为吞；刺中胆，一日半死，其动为呕。刺足跗上，中大脉，血出不止，死；刺面，中溜脉，不幸为盲；刺头，中脑户，入脑立死；刺舌下，中脉太过，血出不止为喑；刺足下布络，中脉，血不出为肿；刺郄，中大脉，令人仆脱色；刺气街，中脉，血不出，为肿鼠仆；刺脊间，中髓为伛；刺乳上，中乳房，为肿根蚀；刺缺盆中内陷，气泄，令人喘咳逆；刺手鱼腹内陷，为肿。
一作欠。一作三日。
刺阴股，中大脉，血出不止，死；刺客主人内陷，中脉，为内漏耳聋；刺膝膑，出液为跛；刺臂太阴脉，出血多，立死；刺足少阴脉，重虚出血，为舌难以言；刺膺中陷，中肺，为喘逆仰息。刺肘中内陷，气归之，为不屈伸；刺阴股下三寸内陷，令人遗溺；刺腋下胁间内陷，令人咳；刺少腹，中膀胱，溺出，令人少腹满；刺腨肠内陷，为肿；刺眶上陷骨，中脉，为漏为盲；刺关节中，液出，不得屈伸。
无刺大醉，令人气乱。无刺大怒，令人气逆；无刺大劳人；无刺新饱人；无刺大饥人；无刺大渴人；无刺大惊人；新内无刺，已刺勿内；已醉勿刺，已刺勿醉；新怒勿刺，已刺勿怒；新劳勿刺，已刺勿劳；已饱勿刺，已刺勿饱；已饥勿刺，已刺勿饥；已渴勿刺，已刺勿渴；乘车来者，卧而休之，如食顷乃刺之；出行来者，坐而休之，如行十里乃刺之；大惊大恐，必定其气乃刺之。
一作脉乱。
五夺不可泻：
歧伯曰： 形容已脱，是一夺也。大脱血之后，是二夺也。大汗之后，是三夺也。大泄之后，是四夺也。新产大血之后，是五夺也，此皆不可泻。 
