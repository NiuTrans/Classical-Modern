黄帝问曰： 愿闻虚实之要？ 
歧伯对曰： 气实形实，气虚形虚，此其常也，反此者病。谷盛气盛，谷虚气虚，此其常也，反此者病；脉实血实，脉虚血虚，此其常也，反此者病。 
帝曰： 如何而反？ 
歧伯曰： 气虚身热，此谓反也；谷入多而气少，此谓反也；谷不入而气多，此谓反也；脉盛血少，此谓反也；脉小血多，此谓反也。气盛身寒，得之伤寒；气虚身热，得之伤暑；谷入多而气少者，得之有所脱血，湿居下也；谷入少而气多者，邪在胃及与肺也；脉小血多者，饮中热也；脉大血少者，脉有风气，水浆不入，此之谓也。 
