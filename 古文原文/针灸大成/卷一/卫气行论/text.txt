黄帝问曰： 卫气之在于身也，上下往来不以期，候气而刺之，奈何？ 
伯高曰： 分有多少，日有长短，春秋冬夏，各有分理，然后常以平旦为纪，以夜尽为始。是故一日一夜水下百刻，二十五刻者，半日之度也，常如是无已。日入而止，随日之长短，各以为纪而刺之，谨候其时，病可与期。失时反候者，百病不治。故曰：「刺实者，刺其来也；刺虚者，刺其去也。」此言气存亡之时，以候虚实而刺之。是故谨候气之所在而刺之，是谓逢时。病在于三阳，必候其气在于阳而刺之；病在于三阴，必候其气在阴分而刺之。水下一刻人气在太阳；水下二刻，气在少阳；水下三刻，气在阳明；水下四刻，气在阴分；水下五刻，气在太阳；水下六刻，气在少阳；水下七刻，气在阳明；水下八刻，气在阴分；水下九刻，气在太阳；水下十刻，气在少阳；水下十一刻，气在阳明；水下十二刻，气在阴分；水下十三刻，气在太阳；水下十四刻，气在少阳；水下十五刻，气在阳明；水下十六刻，气在阴分；水下十七刻，气在太阳；水下十八刻，气在少阳；水下十九刻，气在阳明；水下二十刻，气在阴分。水下二十一刻，气在太阳；水下二十二刻，气在少阳；水下二十三刻，气在阳明；水下二十四刻，气在阴分；水下二十五刻，气在太阳，此半日之度也。从房至毕一十四舍，水下五十刻，日行半度，回行一舍，水下三刻与七分刻之四。大要曰：「常以日之加于宿上也。」人气在太阳，是故日行一舍，人气行三阳，行与阴分，常如是无已，天与地同纪，纷纷煑煑终而复始，一日一夜，水下百刻而尽矣。 
