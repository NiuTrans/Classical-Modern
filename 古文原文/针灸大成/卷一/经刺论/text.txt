歧伯曰： 夫邪之客于形也，必先舍于皮毛，留而不去，入舍于孙脉，留而不去，入舍于络脉，留而不去，入舍于经脉，内连五脏，散于肠胃，阴阳俱感，五脏乃伤，此邪之从皮毛而入，极于五脏之次也。如此则治其经焉。凡刺之数，先视其经脉，切而从之，审其虚实而调之，不调者，经刺之。盛则泻之，虚则补之，不盛不虚以经取之。 
