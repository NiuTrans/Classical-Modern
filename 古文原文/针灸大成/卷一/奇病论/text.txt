黄帝曰： 人有重身，九月而喑，此为何也？ 
歧伯曰： 名曰胞之络脉绝也，无治，当十月复。病胁下满，气逆，二三岁不已，名曰息积，不可灸刺积，为导引服药。人身体髀股胻皆肿，环脐而痛，名曰伏梁，不可动之，动之为水溺涩之病也。人有尺脉数甚，筋急而见，名曰疹筋，是人腹必急，白色黑色见，则病甚。人有病头痛，数岁不已，名曰厥逆，谓所犯大寒，内至骨髓，髓以脑为主，脑逆，故令头痛，齿亦痛。有病口甘者，名曰脾瘅，谓人数食甘美而多肥，肥者令人内热，甘者令人中满，故气上溢，转为消渴，治之以兰，除陈气也。有病口苦，名曰胆瘅，治之以胆募俞。有癃者，日数十溲，此不足也。身热如炭，颈膺如格，人迎躁盛，喘息气逆，此有余也。太阴脉细微如发者，此不足也。五有余，二不足，名曰厥，死不治。人初生病癫疾者，名曰胎痫，谓在母腹中感惊，令子发为癫也。有病痝然如有水状，切其脉大紧，身无痛者，形不瘦，不能食，食少，名曰肾风，肾风而不能食，善惊，惊已，心气痿者死。有病怒狂者，名曰阳厥，谓阳气因暴折而难决，故善怒也，治之当夺其食，即已，使之服以生铁洛为饮，夫生铁洛者，下气疾也。 
动谓齐其毒药，而击动之。瘅，谓热也。募即日月穴，俞即胆俞穴。铁洛、铁浆。
