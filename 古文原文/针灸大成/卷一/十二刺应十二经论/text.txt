歧伯曰： 凡刺有十二，以应十二经。一曰偶刺者，以手直心若背，直痛所，一刺前，一刺后，以治心痹。二曰报刺者，刺痛无常处。上下行者，直内无拔针，以左手随病所按之，乃出针复刺也。三曰恢刺者，直刺傍之举之前后，恢筋急，以治筋痹。四曰齐刺者，直入一，傍入二，以治寒气少深者。五曰扬刺者，正内一，傍内四而浮之，以治寒气博大者。六曰直针刺者，引皮乃刺之，以治寒气之浅者。七曰输刺者，直入直出，稀发针而深之，以治气盛而热者。八曰短刺者，刺骨痹，稍摇而深之，置针骨所，以上下摩骨也。九曰浮刺者，傍入而浮之，以治肌急而寒者。十曰阴刺者，左右率刺之，以治寒厥、中寒厥，足踝后少阴也。十一曰傍针刺者，宜傍刺各一，以治留痹久居者。十二曰赞刺者，直入直出，数发针而浅之出血，是谓治痈肿也。 
刺宜傍针。
