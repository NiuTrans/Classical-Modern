黄帝问曰： 夫络脉之见也，其五色各异，青、黄、赤、白、黑不同，其故何也？ 
歧伯对曰： 经有常色，而络无常变也。 
帝曰： 经之常色何如？ 
曰： 心赤，肺白，肝青，脾黄，肾黑，皆亦应其经脉之色也。 
帝曰： 络之阴阳，亦应其经乎？ 
曰： 阴络之色应其经，阳络之色变无常，随四时而行也。寒多则凝泣，凝泣则青黑；热多则淖泽，淖泽则黄赤，此皆常色，谓之无病。五色具见者，谓之寒热。 
