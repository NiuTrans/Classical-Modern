一难曰：十二经皆有动脉。独取寸口，以决五脏六腑死生吉凶之法，何谓也？
十二经皆有动脉者，如手太阴脉动：中府、云门、天府、侠白；手阳明脉动：合谷、阳溪；手少阴脉动：极泉；手太阳脉动：天窗；手厥阴脉动：劳宫；手少阳脉动：耳禾髎；足太阴脉动：箕门、冲门；足阳明脉动：冲阳、大迎、人迎、气冲；足少阴脉动：太溪、阴谷；足太阳脉动：委中；足厥阴脉动：太冲、五里、阴廉；足少阳脉动：下关、听会之类也。谓之经者，以荣卫之流行经常不息者而言；谓之脉者，以血理之分袤行体者而言也。故经者径也，脉者陌也。越人之意，盖谓凡此十二经，经皆有动脉，如上文所云者，今置不取，乃独取寸口以决脏腑死生吉凶何耶？
然，寸口者，脉之大会，手太阴之脉动也。
然者答词，余仿此。
寸口，谓气口也。居手太阴鱼际却行一寸之分，气口之下曰关、曰尺云者。而荣卫之行于阳者，二十五度，行于阴者，亦二十五度，出入阴阳，参交互注，无少间断，五十度毕，适当漏下百刻，为一晬时，又明日之平旦矣。乃复会于手太阴，此寸口所以为五脏六腑之所终始，而法有取于是焉。人一呼一吸为一息、每刻一百三十五息，每时八刻，计一千八十息，十二时九十六刻，计一万二千九百六十息，刻之余分，得五百四十息，合一万三千五百息也。一息脉行六寸，每二刻二百七十息，脉行一十六丈二尺，每时八刻，脉行六十四丈八尺。荣卫四周于身，十二时，计九十六刻，脉行七百七十七丈六尺，为四十八周身；刻之余分，行二周身，得三十二丈四尺，总之为五十度周身，脉得八百一十丈也。此呼吸之息，脉行之数，周身之度，合昼夜百刻之详也。行阳行阴，谓行昼行夜。
七难曰：经言少阳之至，乍大乍小，乍短乍长；阳明之至，浮大而短；太阳之至，洪大而长；太阴之至，紧大而长；少阴之至，紧细而微；厥阴之至，沉短而敦。此六者，是平脉邪？将病脉邪？然，皆王脉也。
六脉者之王，说见下文。
其气以何月各王几日？然，冬至之后，得甲子少阳王，复得甲子阳明王，复得甲子太阳王，复得甲子太阴王，复得甲子少阴王，复得甲子厥阴王，王各六十日，六六三百六十日，以成一岁。此三阳三阴之王时日大要也。
上文言三阳、三阴之王脉，此言三阳三阴之王时，当其时，则见其脉也。
刘温舒曰： 至真要大论云：「厥阴之至其脉弦，少阴之至其脉钩，太阴之至其脉沉，少阳之至大而浮，阳明之至短而涩。太阳之至大而长。」亦随天地之气卷舒也。如春弦、夏洪、秋毛、冬石之类，则五运六气四时亦皆应之，而见于脉耳。若平人气象论：「太阳脉至洪大而长，少阳脉至乍数乍疏，乍短乍长，阳明脉至浮大而短。」《难经》引之以论三阴，三阳之脉者，以阴阳始生之浅深而言之也。 
十二难曰：经言五脏脉已绝于内，用针者反实其外，五脏脉已绝于外，用针者反实其内。内外之绝，何以别之？然，五脏脉已绝于内者，肾肝气已绝于内也，而医反补其心肺；五脏脉已绝于外者，其心肺脉已绝于外也，而医反补其肾肝。阳绝补阴，阴绝补阳，是谓实实虚虚，损不足而益有余。如此死者，医杀之耳。
《灵枢》云： 凡将用针，必先诊脉，视气之剧易，乃可以治也。 又云： 所谓五脏之气，已绝于内者，脉口气内绝不至，反取其外之病处，与阳经之合，有留针以致阳气，阳气至则内重竭，重竭则死。其死也，无气以动，故静；所谓五脏之气，已绝于外者，脉口气外绝不至，反取其四末之输，有留针以致其阴气、阴气至则阳气反入，入则逆，逆则死矣。其死也，阴气有余，故躁。 此《灵枢》以脉口内外言阴阳也。越人以心、肺、肾、肝内外别阴阳，其理亦由是也。
二十二难曰：经言脉有是动，有所生病。一脉变为二病者，何也？然，经言是动者气也，所生病者血也，邪在气，气为是动；邪在血，血为所生病。气主昫之，血主濡之，气留而不行，为气先病，血壅而不濡，为血后病也，故先为是动，后所生也。
三十五难曰：五脏各有所腑，皆相近，而心、肺独去大肠、小肠远者，何谓也？然，经言心荣肺卫，通行阳气，故居在上。大肠，小肠传阴气而下，故居在下，所以相去而远也。
四十难曰：经言肝主色，心主臭，脾主味，肺主声，肾主液。鼻者肺之候，而反知香臭，耳者肾之候，而反闻声，其义何也？然，肺者，西方金也，金生于巳，巳者，南方火也，火者心，心主臭，故令鼻知香臭。肾者，北方水也。水生于申，申者，西方金，金者肺，肺主声，故令耳闻声。
四明陈氏曰： 臭者心所主，鼻者肺之窍，心之脉上肺，故令鼻能知香臭也。声者肺所主，耳者肾之窍，肾之脉上肺，故令耳能闻声也。愚按越人此说，盖以五行相生之义而言，且见其相因而为用也。 
四十三难曰：人不食饮，七日而死者，何也？然，人胃中当有留谷二斗，水一斗五升。故平人日再至圊，一行二升半，日中五升，七日，五七三斗五升，而水谷尽矣。故平人不食饮七日而死者，水谷津液俱尽，即死矣。
水去则荣散，谷消则卫亡，荣散卫亡，神无所依，故死。
四十六难曰：老人卧而不寐，少壮寐而不寤者，何也？然，经言少壮者血气盛，肌肉滑，气道通，荣卫之行，不失于常，故昼日精，夜不寤也。老人血气衰，肌肉不滑，荣卫之道涩，故昼日不能精，夜不得寐也。
老卧不寐，少寐不寤，系乎荣卫血气之有余，不足也。
四十七难曰：人面独能耐寒者，何也？然，人头者，诸阳之会也，诸阴脉皆至颈胸中而还，独诸阳脉皆上至头耳，故令面耐寒也。
四十九难曰：有正经自病，有五邪所伤，何以别之？然，忧愁思虑则伤心；形寒饮冷则伤肺；恚怒气逆，上而不下，则伤肝；饮食劳倦则伤脾；久坐湿地，强力入水则伤肾。是正经之自病也。
何谓五邪？然，有中风，有伤暑，有饮食劳倦，有伤寒，有中湿，此之谓五邪。
谢氏曰： 饮食劳倦，自是二事，饮食得者，饥饱失时，此外邪伤也。劳倦得者，劳形力而致倦怠，此正经自病也。 
假令心病，何以知中风得之？然，其色当赤。何以言之？肝主色，自入为青，入心为赤，入脾为黄，入肺为白，入肾为黑。故知肝邪入心当赤色。其病身热胁下满痛，其脉浮大而弦。
何以知伤暑得之？然，当恶臭。何以言之？心主臭，自入为焦臭，入脾为香臭，入肝为臊臭，入肾为腐臭，入肺为腥臭。故知心病当恶臭。其病身热而烦，心痛，其脉浮大而散。
何以知饮食劳倦得之？然，当喜苦味也。虚为不欲食，实为饮食。何以言之？脾主味，入肝为酸，入心为苦，入肺为辛，入肾为咸，自入为甘，故知脾邪入心，为喜苦味也。其病身热而体重嗜卧，四肢不收，其脉浮大而缓。
何以知伤寒得之？然，当谵言妄语。何以言之？肺主声，入肝为呼，入心为言，入脾为歌，入肾为呻，自入为哭，故知肺邪入心，为谵言妄语也。其病身热，洒洒恶寒，甚则喘咳，其脉浮大而涩。
何以知中湿得之？然，当喜汗出不可止。何以言之？肾主湿，入肝为泣，入心为汗，入脾为涎，入肺为涕，自入为唾。故知肾邪入心，为汗出不可止也。其病身热而少腹痛，足胫寒而逆。其脉沉濡而大，此五邪之法也。
此篇越人盖言阴阳脏腑经络之偏虚偏实者也。由偏实也，故内邪得而生；由偏虚也，故外邪得而入。
五十难曰：病有虚邪，有实邪，有微邪，有贼邪，有正邪，何以别之？然，从后来者为虚邪，从前来者为实邪，从所不胜来者为贼邪，从所胜来者为微邪，自病者为正邪。
何以言之？假令心病，中风得之为虚邪，伤暑得之为正邪，饮食劳倦得之为实邪，伤寒得之为微邪，中湿得之为贼邪。
五行之道，生我者休，其气虚也，居吾之后而来为邪，故曰虚邪；我生者相，气方实也，居吾之前而来为邪，故曰实邪。正邪，则本经自病者也。
五十一难曰：病有欲得温者，有欲得寒者，有欲得见人者，有不欲得见人者，而各不同，病在何脏腑也？然，病欲得寒而欲见人者，病在腑也；病欲得温而不欲见人者，病在脏也。何以言之？腑者阳也，阳病欲得寒，又欲见人；脏者阴也，阴病欲得温，又欲闭户独处，恶闻人声，故以别知脏腑之病也。
五十二难曰：腑脏发病，根本等否？然，不等也。其不等奈何？然，脏病者，止而不移，其病不离其处；腑病者，仿佛贲向，上下行流，居处无常。故以此知脏腑根本不同也。
五十五难曰：病有积、有聚，何以别之？然，积者阴气也，聚者阳气也。故阴沉而伏，阳浮而动。气之所积，名曰积，气之所聚，名曰聚。故积者五脏所生，聚者六腑所成也。积者，阴气也，其始发有常处，其痛不离其部，上下有所终始，左右有所穷处；聚者，阳气也，其始发无根本，上下无所留止，其痛无常处，谓之聚。故以是别知积聚也。
五十六难曰：五脏之积，各有名乎？以何月，何日得之？然，肝之积名曰肥气。在左胁下，如覆杯，有头足。久不愈，令人发咳逆痎疟，连岁不已。以季夏戊巳日得之。何以言之？肺病传于肝，肝当传脾，脾季夏适王，王不受邪，肝复欲还肺，肺不肯受，故留结为积。故知肥气以季夏戊巳日得之。
盛也。
心之积名曰伏梁。起脐上，大如臂，上至心下。久不愈，令人病烦心。以秋庚辛日得之。何以言之？肾病传心，心当传肺，肺以秋适王，王不受邪，心复欲还肾，肾不肯受，故留结为积。故知伏梁以秋庚辛日得之。
伏而不动，如梁木然。
脾之积名曰痞气。在胃脘，覆大如盘。久不愈，令人四肢不收，发黄疸，饮食不为肌肤。以冬壬癸日得之。何以言之？肝病传脾，脾当传肾，肾以冬适王，王不受邪，脾复欲还肝，肝不肯受，故留结为积。故知痞气以冬壬癸日得之。
痞塞不通。
肺之积名曰息贲。在右胁下，覆大如杯，久不已，令人洒淅寒热而咳，发肺痈。以春甲乙日得之。何以言之？心病传肺，肺当传肝，肝以春适王，王不受邪，肺复欲还心，心不肯受，故留结为积。故知息贲以春甲乙日得之。
或息或贲。
肾之积名曰贲豚。发于少腹，上至心下，若豚状，或上或下无时。久不已，令人喘逆，骨痿、少气，以夏丙丁日得之。何以言之？脾病传肾，肾当传心，心以夏适王，王不受邪，肾复欲还脾，脾不肯受，故留结为积。故知贲豚以夏丙丁日得之。此五积之要法也。
若豚之贲，不常定也。豚性躁，故名之。
五十九难曰：狂癫之病，何以别之？然，狂疾之始发，少卧而不饥，自高贤也，自辨智也，自倨贵也，妄笑好歌乐，妄行不休是也。癫疾始发，意不乐，僵仆直视，其脉三部阴阳俱盛是也。
六十难曰：头、心之病，有厥痛，有真痛，何谓也？然，手三阳之脉受风寒，伏留而不去者，则名厥头痛；入连在脑者，名真头痛。其五脏气，相干，名厥心痛；其痛甚，但在心，手足青者，即名真心痛。其真头、心痛者，旦发夕死，夕发旦死。
邪气。
六十一难曰：经言望而知之谓之神，闻而知之谓之圣，问而知之谓之工，切脉而知之谓之巧，何谓也？然，望而知之者，望见其五色以知其病。
《素问》五脏生成篇云： 色见青如草滋，黄如枳实，黑如炲，赤如衃血，白如枯骨者，皆死；青如翠羽，赤如鸡冠，黄如蟹腹，白如豕膏，黑如乌翎者，皆生。 《灵枢》云： 青黑为痛，黄赤为热，白为寒。 又云： 赤色出于两颧，大如拇指者，病虽小愈，必卒死；黑色出于庭（颜色），大如拇指，必不病而卒。 又云： 诊血脉者，多赤多热，多青多痛，多黑为久痹，多黑、多赤、多青、皆见者，为寒热身痛，面色微黄，齿垢黄，爪甲上黄，黄疸也。 又如验产妇，面赤舌青，母活子死，面青舌赤沫出，母死子活，唇口俱青，子母俱死之类也。
闻而知之者，闻其五音以别其病。
四明陈氏曰： 五脏有声，而声有音，肝声呼，音应角，调而直，音声相应则无病，角乱则病在肝；心声笑，音应征，和而长，音声相应则无病，征乱则病在心，脾声歌，音应宫，大而和，音声相应则无病，宫乱则病在脾；肺声哭，音应商，轻而劲，音声相应则无病，商乱则病在肺；肾声呻，音应羽，沉而深，音声相应则无病，羽乱则病在肾。 
问而知之者，问其所欲五味，以知其病所起所在也。
《灵枢》云： 五味入口，各有所走，各有所病。酸走筋，多食之，令人癃；咸走血，多食之，令人渴；辛走气，多食之，令人洞心。辛与气俱行，故辛入心而与汗俱出；苦走骨，多食之，令人变呕；甘走肉，多食之，令人悗心（悗音闷）。推此，则知问其所欲五味，以知其病之所起所在也。 
袁氏曰： 问其所欲五味中偏嗜偏多食之物，则知脏气有偏胜偏绝之候也。 
切脉而知之者，诊其寸口，视其虚实，以知其病，病在何脏腑也。
诊寸口，即第一难之义。王氏脉法赞曰： 脉有三部，尺、寸及关，荣卫流行，不失衡权，肾沉、心洪、肺浮、肝弦、此自常经，不失铢钱，出入升降，漏刻周旋，水下二刻，脉一周身，旋复寸口，虚实见焉。 
经言以外知之曰圣，以内知之曰神，此之谓也。
以外知之望闻，以内知之问切也。神，微妙也。圣，通明也。
