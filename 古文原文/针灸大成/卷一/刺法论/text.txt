黄帝问曰： 人虚即神游失守位，使鬼神外干，是致夭亡，何以全真？愿闻刺法。 
歧伯曰： 神移失守，虽在其体，然不致死，或有邪干，故令夭寿。只如厥阴失守，天已虚，人气肝虚，感天重虚，即魂游于上。邪干厥阴大气，身温犹可刺之，刺足少阳之所过。咒曰：「太上元君，郁郁青龙，常居其左，制之三魂。」诵三遍，次呼三魂名：「爽灵、胎光、幽精。」诵三遍，次想青龙于穴下，刺之可徐徐出针，亲令人按气于口中，腹中鸣者可活；次刺肝之俞，咒曰：「太微帝君，元英制魂，贞元及本，令人青云」。又呼三魂名如前三遍。
肝虚、天虚、又遇出汗，是谓三虚。神游上位，左无英君，神光不聚，白尸鬼至，令人卒亡。目有神采，心腹尚温，口中无涎，舌卵不缩。丘墟穴、针三分。九椎下两旁。针三分，留三呼，次进一分，留三呼，复退二分，留一呼，徐徐出针，气及复活。
人病心虚，又遇君相二火，司天失守，感而三虚，遇火不及，黑尸鬼犯之，
令人暴亡。可刺手少阳之所过。咒曰：「太乙帝君，泥丸总神，丹无黑气，来复其真。」诵三遍，想赤凤于穴下。复刺心俞，咒曰：「丹房守灵，五帝上清，阳和布体，来复黄庭。」诵三遍。
舌卵不缩、目神不变。阳池。刺三分，留一呼，次进一分，留三呼，复退留一呼，徐出扪穴，即令复活。五椎两旁。刺法同前。
人脾病，又遇太阴司天失守，感而三虚。又遇土不及，青尸鬼犯之，令人暴亡。可刺足阳明之所过。咒曰：「常在魂庭，始清太宁，元和布气，六甲及真。」诵三遍，先想黄庭于穴下。复刺脾俞，咒曰：「大始干位，总统坤元，黄庭真气，来复游全。」诵三遍。
智意二神，游于上位，故曰失守。冲阳。刺三，留三，次进二，留一呼，徐徐出，以手扪。十一椎下两旁。刺三，留二，进五，动气至，徐出针。
人肺病，遇阳明司天失守，感而三虚。又遇金不及，有赤尸鬼干人，令人
暴亡。可刺手阳明之所过。咒曰：「青气真全，帝符日元，七魄归右，今复本田。」诵三遍，想白虎于穴下。复刺肺俞，咒曰：「左元真人，六合气宾，天符帝力，来入其门。」诵三遍。
合谷。刺三，留三，次进二，留三，复退，留一，徐出，手扪。三椎下两旁。针一分半，留三呼，次进二分，留一呼，徐出，手扪。
人肾病，又遇太阳司天失守，感而三虚。又遇水运不及之年，有黄尸鬼干人正气，吸人神魂，致暴亡。可刺足太阳之所过。咒曰：「元阳肓婴，五老及真，泥丸玄华，补精长存。」想黑气于穴下。复刺肾俞，咒曰：「天玄日晶，太和昆灵，贞元内守，持入始清。」诵三遍。
京骨。刺一分半，留三呼，进三分，留一呼，徐出针扪穴。十四椎下两旁。刺三分，留三呼，进三分，留三呼，徐徐出针扪穴。
