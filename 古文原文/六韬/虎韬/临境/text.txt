武王问太公曰： 吾与敌人临境相拒，彼可以来，我可以往，陈皆坚固，莫敢先举，我欲往而袭之，彼亦可来，为之奈何？ 
太公曰： 分兵三处，令军前军深沟增垒而无出列旌旗，击鼙鼓，宛为守备；令我后军，多积粮食，无使敌人知我意；发我锐士，潜袭其中，击其不意，攻其无备，敌人不知我情，则止不来矣。 
武王曰： 敌人知我之情，通我之谋，动而得我事，其锐士伏于深草，要隘路，击我便处，为之奈何？ 
太公曰： 令我前军，日出挑战，以劳其意；令我老弱，曳柴扬尘，鼓呼而往来，或出其左，或出其右，去敌无过百步，其将必劳，其卒必骇。如此，则敌人不敢来。吾往者不止，或袭其内，或击其外，三军疾战，敌人必败。 
