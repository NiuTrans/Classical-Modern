武王问太公曰： 引兵深入诸侯之地，遇深草蓊秽，周吾军前后左右，三军行数百里，人马疲倦休止。敌人因天燥疾风之利，燔吾上风，车骑锐士，坚伏吾后，吾三军恐怖，散乱而走，为之奈何？ 
太公曰： 若此者，则以云梯、飞楼，远望左右，谨察前后。见火起，即燔吾前，而广延之，又燔吾后。敌人若至，则引军而却，按黑地而坚处。敌人之来，犹在吾后，见火起，必远走。吾按黑地而处，强弩材士，卫吾左右，又燔吾前后。若此，则敌不能害我。 
武王曰： 敌人燔吾左右，又燔吾前后，烟复吾军，其大兵按黑地而起，为之奈何？ 
太公曰： 若此者，为四武冲陈，强弩翼吾左右。其法无胜亦无负。 
