武王问太公曰： 兵道如何？ 
太公曰： 凡兵之道莫过乎一，一者能独往独来。黄帝曰： 一者阶于道，几于神 。用之在于机，显之在于势，成之在于君。故圣王号兵为凶器，不得已而用之。今商王知存而不知亡，知乐而不知殃，夫存者非存，在于虑亡；乐者非乐，在于虑殃。今王已虑其源，岂忧其流乎！ 
武王曰： 两军相遇，彼不可来，此不可往，各设固备，未敢先发，我欲袭之，不得其利，为之奈何？ 
太公曰： 外乱而内整，示饥而实饱，内精而外钝，一合一离，一聚一散，阴其谋，密其机，高其垒，伏其锐。士寂若无声，敌不知我所备。欲其西，袭其东。 
武王曰： 敌知我情，通我谋，为之奈何？ 太公曰： 兵胜之术，密察敌人之机而速乘其利，复疾击其不意。 
