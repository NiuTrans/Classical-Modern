文王问太公曰： 君务举贤而不获其功，世乱愈甚，以致危亡者，何也？ 
太公曰： 举贤而不用，是有举贤之名，而无用贤之实也。 
文王曰： 其失安在？ 
太公曰： 其失在君好用世俗之所誉，而不得真贤也。 
文王曰： 何如？ 
太公曰： 君以世俗之所誉者为贤，以世俗之所毁者为不肖，则多党者进，少党者退。若是，则群邪比周而蔽贤，忠臣死于无罪，奸臣以虚誉取爵位，是以世乱愈甚，则国不免于危亡。 
文王曰： 举贤奈何？ 
太公曰： 将相分职，而各以官名举人，按名督实。选才考能，令实当其名，名当其实，则得举贤之道矣。 
