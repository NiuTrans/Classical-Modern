武王问太公曰： 引兵深入诸侯之地，敌人相遇于险厄之中。吾左山而右水，敌右山而左水，与我分险相拒，吾欲与以守则固，以战则胜，为之奈何？ 
太公曰； 处山之左，急备山之右；处山右，急备山左。险有大水，无舟楫者，以天潢济吾三军；已济者，亟广吾道，以便战所。以武冲为前后，列其强弩，令行阵皆固。衢道谷口，以武冲绝之。高置旌旗，是谓军城。
 凡险战之法，以武冲为前，大橹为卫；材士强驽，翼吾左右。三千人为屯，必置冲陈，便兵所处。左军以左，右军以右，中军以中，并攻而前。已战者，还归屯所，更战更息，必胜乃已。 武王曰； 善哉！ 
