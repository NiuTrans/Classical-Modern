武王问太公曰： 敌人深入长驱，侵掠我地，驱我牛马，其三军大至，薄我城下，吾士卒大恐，人民系累，为敌所虏，吾欲以守则固，以战则胜，为之奈何？ 
太公曰： 如此者，谓之突兵。其牛马必不得食，士卒绝粮，暴击而前，令我远邑别军，选其锐士，疾击其后；审其期日，必会于晦，三军疾战，敌人虽众，其将可虏。 
武王曰： 敌人分为三四，或战而侵掠我地，或止而收我牛马，其大军未尽至，而使寇薄我城下，至吾三军恐惧，为之奈何？ 
太公曰： 谨候敌人未尽至，则设备而待之。去城四里而为垒，金鼓旌旗，皆列而张，别队为伏兵；令我垒上多积强弩，百步一突门，门有行马，车骑居外，勇力锐士，隐伏而处。敌人若至，使我轻卒合战而佯走；令我城上立旌旆，击鼙鼓，完为守备。敌人以我为守城，必薄我城下。发吾伏兵，以冲其内，或击其外；三军疾战，或击其前，或击其后。勇者不得斗，轻者不及走。名曰突战。敌人虽众，其将必走。 武王曰： 善哉！ 
