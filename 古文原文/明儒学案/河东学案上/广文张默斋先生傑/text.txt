张傑字立夫，号默斋，陕之凤翔人。正统辛酉乡荐，授赵城训导，以讲学为事。文清过赵城，先生以所得质之，文清为之证明，由是其学益深。丁外艰服阕，遂以养母不出。母丧毕，为责躬诗曰： 年纪四十四，此理未真知。昼夜不勤勉，迁延到几时？ 无复有仕进意。其工夫以 涵养须用敬，进学在致知 二语为的。用《五经》教授，名重一时。当道聘摄城固学事，先生以乡党从游颇众，不能远及他方辞之。段容思赠诗 圣贤心学真堪学，何用奔驰此外寻 。先生答诗亦有 今宵忘寝论收心 之句，学者争传诵焉。有劝先生著书者，曰： 吾年未艾，犹可进也，俟有所得，为之未晚。 成化壬辰十月卒，年五十二。
