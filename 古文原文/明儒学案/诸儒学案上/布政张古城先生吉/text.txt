张吉字克修，别号古城，江西余干人。成化辛丑进士。授工部主事。以劾左道李孜省、妖僧继晓、谪判广东。以《诗》《书》变其俗，土官陶氏遣子从学，即能以礼自处。历肇庆同知，梧州知府，转广西按察副使。备兵府江，搜贼勦平之。正德初，进正使，转布政使，历山东、广西，忤逆瑾，降两浙盐运使。瑾诛，更河南、广西参政，至贵州左布政使。以疾归，十三年九月卒，年六十八。初从乡先生学，见诸生简择经传，以资捷径，谓士当兼治《五经》，今业一经而所遗如此，岂圣人之言，亦当有去取耶？遂屏绝人事，穷诸经及宋儒之书，久之见其大意，叹曰： 道在是矣。 语学者曰： 不读《五经》，遇事便觉窒碍。 先生在岭外，访白沙问学，白沙以诗示之： 沧溟几万里，山泉未盈尺，到海观会同，乾坤谁眼碧？ 先生不契也。终以象山为禅，作《陆学订疑》，盖《居业录》之余论也。
