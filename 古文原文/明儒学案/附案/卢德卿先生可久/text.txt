卢可久字德卿，永康人。从阳明子於越，三月，既得良知之学，辞归。处一松山房，端默静坐，恍觉浮翳尽扫，皎月中天之象。再见阳明，商证益密，同门王畿、钱德洪，皆相许可。阳明子殁，归而聚徒讲学於五峰。曰： 本体工夫，不落阶级，不涉有无。悟者超於凡俗，不悟即落迷途。 又曰： 原无所存，更有何亡？原无所得，更有何失？默而识之，神而明之。 又曰： 省愆改过，是真实下工夫处，见得己过日密，则用工益精。 或问学之实功。曰： 非礼勿视听言动，充之而手舞足蹈，充之而动容周旋中礼。 其论学如此。可久负荷斯道，笃实精进，汲引提撕，至老不倦。孝事二亲，居丧尽礼。室人早丧，鳏居四十年，守严一介，芥视千乘，襟怀洒落，略无撄滞。享年七十有七，卒。所著有《光余或问》、《望洋日录》、《草窗巷语》、《文录》等书。（附案）
