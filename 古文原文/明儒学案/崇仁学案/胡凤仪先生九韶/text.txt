胡九韶字凤仪，金溪人，自少从学康斋。家甚贫，课儿力耕，仅给衣食。每日晡，焚香谢天一日清福，其妻笑之曰： 齑粥三厨，何名清福！ 先生曰： 幸生太平之世，无兵祸；又幸一家乐业，无饥寒；又幸榻无病人，狱无囚人，非清福而何？ 康斋奔丧金陵，先生同往，凡康斋学有进益，无不相告，故康斋赠之诗云： 顽钝淬磨还有益，新功频欲故人闻。 康斋语学者曰： 吾平生每得力於患难。 先生曰： 惟先生遇患难能进学，在他人则隳志矣。 成化初卒。
