许世卿字伯勋，号静余，常州人。万历乙酉举于乡，放榜日与同志清谈，竟夕未尝见其有喜色也。揭安贫五戒曰： 诡收田粮，干谒官府，借女结婚，多纳僮仆，向人乞觅。 省事五戒曰： 无故拜客，轻赴酒席，妄荐馆宾，替人称贷，滥与义会。 有强之者，辄指其壁曰： 此吾之息壤也。 一日亲串急赎金，求援於先生，先生鬻婢应之，终不破干谒戒也。守令罕见其面。欧阳东凤请修郡志，先生曰： 欧公，端人也。 为之一出。东林之会，高忠宪以前辈事之，饮酒吟诗，终日不倦，门屏落然，不容一俗客。尝曰： 和风未学油油惠，清节宁希望望夷。 勅其子曰： 人何可不学？但口不说欺心话，身不做欺心事，出无惭朋友，入无惭妻子，方可名学人耳。 疾革，谓某逋未偿，某施未执，某券未还，言毕而逝。
