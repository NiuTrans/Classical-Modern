南大吉字元善，号瑞泉，陕之渭南人。正德辛未进士。授户部主事，历员外郎、郎中，出守绍兴府，致仕。嘉靖辛丑卒，年五十五。先生幼颖敏绝伦，稍长读书为文，即知求圣贤之学，然犹豪旷不拘小节。及知绍兴府，文成方倡道东南，四方负笈来学者，至於寺观不容。先生故文成分房所取士也，观摩之久，因悟人心自有圣贤，奚必他求？一日质於文成曰： 大吉临政多过，先生何无一言？ 文成曰： 何过？ 先生历数其事。文成曰： 吾言之矣。 先生曰： 无之。 文成曰： 然则何以知之？ 曰： 良知自知之。 文成曰： 良知独非我言乎？ 先生笑谢而去。居数日，数过加密，谓文成曰： 与有其过而悔，不若先言之，使其不至於过也。 文成曰： 人言不如自悔之真。 又笑谢而去。居数日，谓文成曰： 身过可免，心过奈何？ 文成曰： 昔镜未开，可以藏垢，今镜明矣，一尘之落，自难住脚，此正入圣之机也。勉之！ 先生谢别而去。闢稽山书院，身亲讲习，而文成之门人益进。入觐以考察罢官。先生治郡以循良重一时，而执政者方恶文成之学，因文成以及先生也。先生致书文成，惟以不得闻道为恨，无一语及於得丧荣辱之间。文成叹曰： 此非真有朝闻夕死之志者不能也。 家居搆湭西书院，以教四方来学之士。其示门人诗云： 昔我在英龄，驾车词赋场。朝夕工步骤，追踪班与杨。中岁遇达人，授我大道方。归来三秦地，坠绪何茫茫。前访周公迹，后窃横渠芳。愿言偕数子，教学此相将。 
