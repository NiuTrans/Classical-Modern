陈庸字秉常，南海人。举成化甲午科。游白沙之门，白沙示以自得之学，谓： 我否子亦否，我然子亦然，然否苟由我，於子何有焉。 先生深契之。张东所因先生以见白沙，有问东所何如？白沙曰： 余知庸，庸知诩。 年五十以荆门州同入仕。莅任五日，不能屈曲，即解官，杜门不入城郭。督学王弘欲见之，不可得。同门谢祐卒而贫，先生葬之。病革，设白沙像，焚香再拜而逝，年八十六。
