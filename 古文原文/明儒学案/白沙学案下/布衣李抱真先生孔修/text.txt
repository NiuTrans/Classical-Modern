李孔修字子长，号抱真子。居广州之高第街，混迹闤闠，张东所识之，弔入白沙门下。先生尝输粮於县，县令异其容止，问姓名不答，第拱手。令叱之曰： 何物小民，乃与上官为礼。 复拱手如前。令怒，笞五下，竟无言而出。白沙诗 驴背推敲去，君知我是谁？如何叉两手，刚被长官笞 所由作也。父殁，庶母出嫁，诬先生夺其产。县令鞫之，先生操笔置对曰： 母言是也。 令疑焉。徐得其情，乃大礼敬。诗字不蹈前人，自为户牖。白沙与之论诗，谓其具眼。尝有诗曰： 月明海上开樽酒，花影船头落钓簑。 白沙曰： 后廿年，恐子长无此句。 性爱山水，即见之图画，人争酬之。平居，管宁帽，朱子深衣，入夜不违。二十年不入城，儿童妇女皆称曰 子长先生 。间出门，则远近圜视，以为奇物。卒，无子，葬於西樵山。西樵人祭社，以先生配。先生性不凿，相传不慧之事，世多附益之。或问： 子长废人，有诸？ 陈庸曰： 子长诚废，则颜子诚愚。 霍韬曰： 白沙抗节振世之志，惟子长、张诩、谢祐不失。 
