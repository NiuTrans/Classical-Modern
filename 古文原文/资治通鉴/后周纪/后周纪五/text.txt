起著雍敦牂，尽屠维协洽，凡二年。
世宗睿武孝文皇帝下显德五年（戊午，公元九五八年）
春，正月，乙酉，废匡国军。
唐改元中兴。
丁亥，右龙武将军王汉璋奏克海州。
己丑，以侍卫马军都指挥使韩令坤权扬州军府事。
上欲引战舰自淮入江，阻北神堰，不得渡；欲凿楚州西北鹳水以通其道，遣使行视，还言地形不便，计功甚多。上自往视之，授以规画，发楚州民夫浚之，旬日而成，用功甚省。巨舰百艘皆达于江，唐人大惊，以为神。
壬辰，拔静海军，始通吴越之路。先是帝遣左谏议大夫长安尹日就等使吴越，语之曰： 卿今去虽泛海，比还，淮南已平，当陆归耳。 已而果然。
甲辰，蜀右补阙章九龄见蜀主，言政事不治，由奸佞在朝。蜀主问奸佞为谁，指李昊、王昭远以对。蜀主怒，以九龄为毁斥大臣，贬维州录事参军。周兵攻楚州，逾四旬，唐楚州防御使张彦卿固守不下。乙巳，帝自督诸将攻之，宿于城下。丁未，克之。彦卿与都监郑昭业犹帅众拒战，矢刃皆尽，彦卿举绳床以斗而死，所部千馀人，至死无一人降者。
高保融遣指挥使魏璘将战船百艘东下会伐唐，至于鄂州。
庚戌，蜀置永宁军于果州，以通州隶之。
唐以天长为雄州，以建武军使易文赟为刺史。二月，甲寅，文赟举城降。
戊午，帝发楚州。丁卯，至扬州，命韩令坤发丁夫万馀，筑故城之东南隅为小城以治之。
乙亥，黄州刺史司超奏与控鹤右厢都指挥使王审琦攻唐舒州，擒其刺史施仁望。
丙子，建雄节度使真定杨廷璋奏败北汉兵于隰州城下。时隰州刺史孙议暴卒，廷璋谓都监、闲厩使李谦溥曰： 今大驾南征，泽州无守将，河东必生心。若奏请待报，则孤城危矣！ 即牒谦溥权隰州事，谦溥至则修守备。未几，北汉兵果至，诸将请速救之。廷璋曰： 隰州城坚将良，未易克也。 北汉攻城久不下，廷璋度其疲困无备，潜与谦溥约，各募死士百馀夜袭其营，北汉兵惊溃，斩首千馀级，北汉兵遂解去。
三月，壬午朔，帝如泰州。
丁亥，唐大赦，改元交泰。
唐太弟景遂前后凡十表辞位，且言： 今国危不能扶，请出就籓镇。燕王弘冀嫡长有军功，宜为嗣，谨奉上太弟宝册。 齐王景达亦以败军辞元帅。唐主乃立景遂为晋王，加天策上将军、江南西道兵马元帅、洪州大督都、太尉、尚书令，以景达为浙西道元帅、润州大都督。景达以浙西方用兵，固辞，改抚州大都督。立弘冀为皇太子，参决庶政。弘冀为人猜忌严刻，景遂左右有未出东宫者，立斥逐之。其弟安定公从嘉畏之，不敢预事，专以经籍自娱。
辛卯，上如迎銮镇，屡至江口，遣水军击唐兵，破之。上闻唐战舰数百艘泊东氵布州，将趣海口扼苏、杭路，遣殿前都虞候慕容延钊将步骑，右神武统军宋延渥将水军，循江而下。甲午，延钊奏大破唐兵于东氵布州。上遣李重进将兵趣庐州。唐主闻上在江上，恐遂南渡，又耻降号称籓，乃遣兵部侍郎陈觉奉表，请传位于太子弘冀，使听命于中国。时淮南惟庐、舒、蕲、黄未下。丙申，觉至迎銮，见周兵之盛，白上，请遣人度江取表，献四州之地，画江为境，以求息兵，辞指甚哀。上曰： 朕本兴师止取江北，今尔主能举国内附，朕复何求！ 觉拜谢而退。丁酉，觉请遣其属閤门承旨刘承遇如金陵，上赐唐主书，称 皇帝恭问江南国主 ，慰纳之。戊戌，吴越奏遣上直都指挥使、处州刺史邵可迁、秀州刺史路彦铢以战舰四百艘、士卒万七千人屯通州南岸。
唐主复遣刘承遇奉表称唐国主，请献江北四州，岁输贡物数十万。于是江北悉平，得州十四，县六十。
庚子，上赐唐主书，谕以： 缘江诸军及两浙、湖南、荆南兵并当罢归，其庐、蕲、黄三道，亦令敛兵近外。俟彼将士及家属皆就道，可遣人召将校以城邑付之。江中舟舰有须往来者，并令就北岸引之。 辛丑，陈觉辞行，又赐唐主书，谕以不必传位于子。
壬寅，上自迎銮复如扬州。
癸卯，诏吴越、荆南军又归本道；赐钱弘亻叔犒军帛三万匹，高保融一万匹。
甲辰，置保信军于庐州，以右龙武统军赵匡赞为节度使。
丙午，唐主遣冯延己献银、绢、钱、茶、谷共百万以犒军。
己酉，命宋延渥将水军三千溯江巡警。
庚戌，敕故淮南节度使杨行密、故升府节度使徐温等墓并量给守户。其江南群臣墓在江北者，亦委长吏以时检校。
辛亥，唐主遣其临汝公徐辽代己来上寿。
是月，浚汴口，导河流达于淮，于是江、淮舟楫始通。
夏，四月，乙卯，帝自扬州北还。
新作太庙成。庚申，神主入庙。
辛酉夜，钱唐城南火，延及内城，官府庐舍几尽。壬戌旦，火将及镇国仓。吴越王弘亻叔久疾，自强出救火。火止，谓左右曰： 吾疾因灾而愈。 众心稍安。
帝之南征也，契丹乘虚入寇。壬申，帝至大梁，命镇宁节度使张永德将兵备御北边。
五月，辛巳朔，日有食之。
诏赏劳南征士卒及淮南新附之民。
辛卯，以太祖皇帝领忠武节度使，徙安审琦为平卢节度使。
成德节度使郭崇攻契丹东城，拔之，以报其入寇也。
唐主避周讳，更名景，下令去帝号，称国主，凡天子仪制皆有降损，去年号，用周正朔，仍告于太庙。左仆射、同平章事冯延己罢为太子太傅，门下侍郎、同平章事严续罢为少傅、枢密使，兵部侍郎陈觉罢守本官。初，冯延己以取中原之策说唐主，由是有宠。延己尝笑烈祖戢兵为龌龊，曰： 安陆所丧才数千兵，为之辍食咨嗟者旬日，此田舍翁识量耳，安足与成大事！岂如今上暴师数万于外，而击球宴乐无异平日，真英主也！ 延己与其党谈论，常以天下为己任，更相唱和。翰林学士常梦锡屡言延己等浮诞，不可信，唐主不听。梦锡曰： 奸言似忠，陛下不悟，国必亡矣！ 及臣服于周，延己之党相与言，有谓周为大朝者，梦锡大笑曰： 诸公常欲致君尧、舜，何意今日自为小朝邪！ 众默然。
自唐主内附，帝止因其使者赐书，未尝遣使至其国。己酉，始命太仆卿冯延鲁、卫尉少卿钟谟使于唐，赐以御衣、玉带等及犒军帛十万，并今年《钦天历》。
刘承遇之还自金陵也，唐主使陈觉白帝，以江南无卤田，愿得海陵盐监南属以赡军。帝曰： 海陵在江北，难以交居，当别有处分。 至是，诏岁支盐三十万斛以给江南，所俘获江南士卒，稍稍归之。
六月，壬子，昭义节度使李筠奏击北汉石会关，拔其六寨。乙卯，晋州奏都监李谦溥击北汉，破孝义。
高保融遣使劝蜀主称籓于周，蜀主报以前岁遣胡立致书于周而不答。
秋，七月，丙戌，初行《大周刑统》。
帝欲均田租，丁亥，以元稹《均田图》遍赐诸道。
闰月，唐清源节度使兼中书令留从效遣牙将蔡仲赟衣商人服，以绢表置革带中，间道来称籓。唐江西元帅晋王景遂之赴洪州也，以时方用兵，启求大臣以自副，唐主以枢密副使、工部侍郎李征古为镇南节度副使。征古傲很专恣，景遂虽宽厚，久而不能堪，常欲斩征古，自拘于有司，左右谏而止，景遂忽忽不乐。
太子弘冀在东宫多不法，唐主怒，尝以球杖击之曰： 吾当复召景遂。 昭庆宫使袁从范从景遂为洪州都押牙，或谮从范之子于景遂，景遂欲杀之，从范由是怨望。弘冀闻之，密遣从范毒之。八月，庚辰，景遂击球渴甚，从范进浆，景遂饮之而卒。未殡，体已溃。唐主不之知，赠皇太弟，谥曰文成。
辛巳，南汉中宗殂，长子卫王继兴即帝位，更名鋹，改元大宝。鋹年十六，国事皆决于宦官玉清宫使龚澄枢及女侍中卢琼仙等，台省官备位而已。
甲申，唐始置进奏院于大梁。
壬辰，命西上阁门使灵寿曹彬使于吴越，赐吴越王弘亻叔骑军钢甲二百，步军甲五千及他兵器。彬事毕亟返，不受馈遗，吴越人以轻舟追与之，至于数四，彬曰： 吾终不受，是窃名也。尽籍其数，归而献之。帝曰： 曏之奉使者，乞丐无厌，使四方轻朝命，卿能如是，甚善。然彼以遗卿，卿自取之。 彬始拜受，悉以散于亲识，家无留者。
辛丑，冯延鲁、钟谟来自唐，唐主手表谢恩，其略曰： 天地之恩厚矣，父母之恩深矣，子不谢父，人何报天！惟有赤心，可酬大造。 又乞比籓方，赐诏书。又称： 有情事令钟谟上奏，乞令早还。 唐主复令谟白帝，欲传位太子。九月，丁巳，以延鲁为刑部侍郎、谟为给事中。己未，先遣谟还，赐书谕以 未可传位 之意。唐主复遣吏部尚书、知枢密院殷崇义来贺天清节。
帝谋伐蜀，冬，十月，己卯，以户部侍郎高防为西南面水陆制置使，右赞善大夫李玉为判官。甲午，帝归冯延鲁及左监门卫上将军许文稹、右千牛卫上将军边镐、卫尉卿周廷构于唐。唐主以文稹等皆败军之俘，弃不复用。
高保融再遗蜀主书，劝称臣于周，蜀主集将相议之，李昊曰： 从之则君父之辱，违之则周师必至，诸将能拒周乎？ 诸将皆曰： 以陛下圣明，江山险固，岂可望风屈服！秣马厉兵，正为今日。臣等请以死卫社稷！ 丁酉，蜀主命昊草书，极言拒绝之。
诏左散骑常侍须城艾颍等三十四人分行诸州，均定田租。庚子，诏诸州并乡村，率以百户为团，团置耆长三人。帝留心农事，刻木为耕夫、蚕妇，置之殿庭。命武胜节度使宋延渥以水军巡江。
高保融奏，闻王师将伐蜀，请以水军趣三峡，诏褒之。
十一月，庚戌，敕窦俨编集《大周通礼》、《大周正乐》。
辛亥，南汉葬文武光明孝皇帝于昭陵，庙号中宗。
乙丑，唐主复遣礼部侍郎钟谟入见。
李玉至长安，或言 蜀归安镇在长安南三百馀里，可袭取也。 玉信之，牒永兴节度使王彦超，索兵二百，彦超以为归安道阻隘难取，玉曰： 吾自奉密旨。 彦超不得已与之。玉将以往，十二月，蜀归安镇遏使李承勋据险邀之，斩玉，其众皆没。
乙酉，蜀主以右卫圣步军都指使赵崇韬为北面招讨使，丙戌，以奉銮肃卫都指挥使、武信节度使兼中书令孟贻业为昭武、文州都招讨使，左卫圣马军都指挥使赵思进为东面招讨使，山南西道节度使韩保贞为北面都招讨使，将兵六万，分屯要害以备周。
丙戌，诏凡诸色课户及俸户并勒归州县，其幕职、州县官自今并支俸钱及米麦。
初，唐太傅兼中书令楚公宋齐丘多树朋党，欲以专固朝权，躁进之士争附之，推奖以为国之元老。枢密使陈觉、副使李征古恃齐丘之势，尤骄慢。及许文稹等败于紫金山，觉与齐丘、景达自濠州遁归，国人忷惧。唐主尝叹曰： 吾国家一朝至此！ 因泣下。征古曰： 陛下当治兵以扞敌，涕泣何为！岂饮酒过量邪，将乳母不至邪？ 唐主色变，而征古举止自若。会司天奏： 天文有变，人主宜避位禳灾。 唐主乃曰： 祸难方殷，吾欲释去万机，栖心冲寂，谁可以托国者？ 征古曰： 宋公，造国手也，陛下如厌万机，何不举国授之！ 觉曰： 陛下深居禁中，国事皆委宋公，先行后闻，臣等时入侍，谈释、老而已。 唐主心愠，即命中书舍人豫章陈乔草诏行之。乔惶恐请见，曰： 陛下一署此诏，臣不复得见矣！ 因极言其不可。唐主笑曰： 尔亦知其非邪？ 乃止。由是因晋王出镇，以征古为之副，觉自周还，亦罢近职。钟谟素与李德明善，以德明之死怨齐丘。及奉使归唐，言于唐主曰： 齐丘乘国之危，遽谋篡窃，陈觉、李征古为之羽翼，理不可容。 陈觉之自周还，矫以帝命谓唐主曰： 闻江南连岁拒命，皆宰相严续之谋，当为我斩之。 唐主知觉素与续有隙，固未之信。钟谟主覆之于周。唐主乃因谟复命，上言： 久拒王师，皆臣愚迷，非续之罪。 帝闻之，大惊曰： 审如此，则续乃忠臣，朕为天下主，岂教人杀忠臣乎！ 谟还，以白唐主。唐主欲诛齐丘等，复遣谟入禀于帝。帝以异国之臣，无所可否。己亥，唐主命知枢密院殷崇义草诏暴齐丘、觉、征古罪恶，听齐丘归九华山旧隐，官爵悉如故；觉责授国子博士，宣州安置；征古削夺官爵，赐自尽；党与皆不问。遣使告于周。
丙午，蜀以峡路巡检制置使高彦俦为招讨使。
平卢节度使、太师、中书令陈王安审琦仆夫安友进与其嬖妾通，妾恐事泄，与友进谋杀审琦，友进不可，妾曰： 不然，我当反告汝。 友进惧而从之。
世宗睿武孝文皇帝下显德六年（己未，公元九五九年）
春，正月，癸丑，审琦醉熟寝，妾取审琦所枕剑授友进而杀之，仍尽杀侍婢在帐下者以灭口。后数日，其子守忠始知之，执友进等剐之。
初，有司将立正仗，宿设乐县于殿庭，帝观之，见钟磬有设而不击者，问乐工，皆不能对。乃命窦俨讨论古今，考正雅乐。王朴素音律，帝以乐事询之，朴上疏，以为： 礼以检形，乐以治心；形顺于外，心和于内，然而天下不治者未之有也。是以礼乐修于上，而万国化于下，圣人之教不肃而成，其政不严而治，用此道也。夫乐生于人心而声成于物，物声既成，复能感人之心。昔者黄帝吹九寸之管，得黄钟正声，半之为清声，倍之为缓声，三分损益之以生十二律。十二律旋相为宫以生七调，为一均。凡十二均，八十四调而大备。遭秦灭学，历代治乐者罕能用之。唐太宗之世，祖孝孙、张文收考正大乐，备八十四调。安、史之乱，器与工什亡八九；至于黄巢，荡尽无遗。时有太常博士殷盈孙，按《考工记》，铸镈钟十二，编钟二百四十。处士萧承训校定石磬，今之在县者是也。虽有钟磬之状，殊无相应之和，其镈钟不问音律，但循环而击，编钟、编磬徒悬而已。丝、竹、匏、土仅有七声，名为黄钟之宫，其存者九曲。考之三曲协律，六曲参涉诸调。盖乐之废缺，无甚于今。
 陛下武功既著，垂意礼乐，以臣尝学律吕，宣示古今乐录，命臣讨论。臣谨如古法，以秬黍定尺，长九寸径三分为黄钟之管，与今黄钟之声相应，因而推之，得十二律。以为众管互吹，用声不便，乃作律准，十有三弦，其长九尺，皆应黄钟之声，以次设柱，为十一律，及黄钟清声，旋用七律以为一均。为均之主者，宫也，征、商、羽、角、变宫、变征次焉。发其均主之声，归于本音之律，迭应不乱，乃成其调，凡八十一调。此法久绝，出臣独见，乞集百官校其得失。 诏从之，百官皆以为然，乃行之。
唐宋齐丘至九华山，唐主命锁其第，穴墙给饮食。齐丘叹曰： 吾昔献谋幽让皇帝族于泰州，宜其及此！ 乃缢而死。谥曰丑缪。
初，翰林学士常梦锡知宣政院，参预机政，深疾齐丘之党，数言于唐主曰： 不去此属，国必危亡。 与冯延己、魏岑之徒日有争论。久之，罢宣政院，梦锡郁郁不得志，不复预事，日纵酒成疾而卒。及齐丘死，唐主曰： 常梦锡平生欲杀齐丘，恨不使见之！ 赠梦锡左仆射。
二月，丙子朔，命王朴如河阴按行河堤，立斗门于汴口。壬午，命侍卫都指挥使韩通、宣徽南院使吴廷祚，发徐、宿、宋、单等州丁夫数万浚汴水。甲申，命马军都指挥使韩令坤自大梁城东导汴水入于蔡水，以通陈、颍之漕，命步军都指挥使袁彦浚五丈渠东过曹、济、梁山泊，以通青、郓之漕，发畿内及滑、亳丁夫数千以供其役。
丁亥，开封府奏田税旧一十万二千馀顷，今按行得羡田四万二千馀顷，敕减三万八千顷。诸州行田使还，所奏羡田，减之仿此。
淮南饥，上命以米贷之。或曰： 民贫，恐不能偿。 上曰： 民吾子也，安有子倒悬而父不为之解哉！安在责其必偿也！ 
庚申，枢密使王朴卒。上临其丧，以玉钺卓地，恸哭数四，不能自止。朴性刚而锐敏，智略过人，上以是惜之。
甲子，诏以北鄙未复，将幸沧州，命义武节度使孙行友扞西山路，以宣徽南院使吴廷祚权东京留守、判开封府事，三司使张美权大内都部署。丁卯，命侍卫亲军都虞侯韩通等将水陆军先发。甲戌，上发大梁。
夏，四月，庚寅，韩通奏自沧州治水道入契丹境，栅于乾宁军南，补坏防，开游口三十六，遂通瀛、莫。
辛卯，上至沧州，即日帅步骑数万发沧州，直趋契丹之境。河北州县非车驾所过，民间皆不之知。壬辰，上至乾宁军，契丹宁州刺史王洪举城降。
乙未，大治水军，分命诸将水陆俱下，以韩通为陆路都部署，太祖皇帝为水路都部署。丁酉，上御龙舟沿流而北，舳舻相连数十里。己亥，至独流口，溯流而西。辛丑，至益津关，契丹守将终廷晖以城降。自是以西，水路渐隘，不能胜巨舰，乃舍之。壬寅，上登陆而西，宿于野次，侍卫之士不及一旅，从官皆恐惧。胡骑连群出其左右，不敢逼。
癸卯，太祖皇帝先至瓦桥关，契丹守将姚内斌举城降，上入瓦桥关。内斌，平州人也。
甲辰，契丹莫州刺史刘楚信举城降。正月，乙巳朔，侍卫亲军都挥使、天平节度使李重进等始引兵继至，契丹瀛州刺史高彦晖举城降。彦晖，蓟州人也。于是关南悉平。
丙午，宴诸将于行宫，议取幽州。诸将以为： 陛下离京四十二日，兵不血刃，取燕南之地，此不世之功也，今虏骑皆聚幽州之北，未宜深入。 上不悦。是日，趣先锋都指挥使刘重进先发，据固安。上自至安阳水，命作桥，会日暮，还宿瓦桥，是日，上不豫而止。契丹主遣使者日驰七百里诣晋阳，命北汉主发兵挠周边，闻上南归，乃罢兵。
戊申，孙行友奏拔易州，擒契丹刺史李在钦，献之，斩于军市。
己酉，以瓦桥关为雄州，割容城、归义二县隶之。以益津关为霸州，割文安、大城二县隶之。发滨、棣丁夫数千城霸州，命韩通董其役。
庚戌，命李重进将兵出土门，击北汉。辛亥，以侍卫马步都指挥使韩令坤为霸州都部署，义成节度留后陈思让为雄州都部署，各将部兵以戍之。壬子，上自雄州南还。己巳，李重进奏败北汉兵于北井，斩首二千馀级。甲戌，帝至大梁。
六月，乙亥朔，昭义节度使李筠奏击北汉，拔辽州，获其刺史张丕。丙子，郑州奏河决原武，命宣徽南院使吴延祚发近县二万馀夫塞之。
唐清源节度使留从效遣使入贡，请置进奏院于京师，直隶中朝。戊寅，诏报以 江南近服，方务绥怀，卿久奉金陵，未可改图。若置邸上都，与彼抗衡，受而有之，罪在于朕。卿远修职贡，足表忠勤，勉事旧君，且宜如故。如此，则于卿笃始终之义，于朕尽柔远之宜，惟乃通方，谅达予意， 唐主遣其子纪公从善与钟谟俱入负，上问谟曰： 江南亦治兵，修守备乎？ 对曰： 既臣事大国，不敢复尔。 上曰： 不然，曏时则为仇敌，今日则为一家，吾与汝国大义已定，保无它虞。然人生难期，至于后世，则事不可知。归语汝主：可及吾时完城郭，缮甲兵，据守要害，为子孙计。 谟归，以告唐主。唐主乃城金陵，凡诸州城之不完者葺之，戍兵少者益之。
臣光曰：或问臣：五代帝王，唐庄宗、周世宗皆称英武，二主孰贤？臣应之曰：夫天子所以统治万国，讨其不服，抚其微弱，行其号令，壹其法度，敦明信义，以兼爱兆民者也。庄宗既灭梁，海内震动，湖南马氏遣子希范入贡，庄宗曰： 比闻马氏之业，终为高郁所夺。今有儿如此，郁岂能得之哉？ 郁，马氏之良佐也。希范兄希声闻庄宗言，卒矫其父命而杀之，此乃市道商贾之所为，岂帝王之体哉！盖庄宗善战者也，故能以弱晋胜强梁，既得之，曾不数年，外内离叛，置身无所。诚由知用兵之术，不知为天下之道故也。世宗以信令御群臣，以正义责诸国，王环以不降受赏，刘仁赡以坚守蒙褒，严续以尽忠获存，蜀兵以反覆就诛，冯道以失节被弃，张美以私恩见疏。江南未服，则亲犯矢石，期于必克，既服，则爱之如子，推诚尽言，为之远虑。其宏规大度，岂得与庄宗同日语哉！《书》曰： 无偏无党，王道荡荡。 又曰： 大邦畏其力，小邦怀其德。 世宗近之矣！
辛巳，建雄节度使杨廷璋奏出北汉，降堡寨一十三。
癸未，立皇后符氏，宣懿皇后之女弟也。
立皇子宗训为梁王，领左卫上将军，宗让为燕王，领左骁卫上将军。
上欲相枢密使魏仁浦，议者以仁浦不由科第，不可为相。上曰： 自古用文武才略为辅佐，岂尽由科第邪！ 己丑，加王溥门下侍郎，与范质皆参知枢密院事。以仁浦为中书侍郎、同平章事，枢密使如故。仁浦虽处权要而能谦谨，上性严急，近职有忤旨者，仁浦多引罪归己以救之，所全活什七八。故虽起刀笔吏，致位宰相，时人不以为忝。又以宣徽南院使吴延祚为左骁卫上将军，充枢密使。加归德节度使、侍卫亲军都虞候韩通、镇宁节度使兼殿前都点检张永德并同平章事，仍以通充侍卫亲军副都指挥使；以太祖皇帝兼殿前都点检。
上尝问大臣可为相者于兵部尚书张昭，昭荐李涛。上愕然曰： 涛轻薄无大臣体，朕问相而卿首荐之，何也？ 对曰： 陛下所责者细行也，臣所举者大节也。昔晋高祖之世，张彦泽虐杀不辜，涛累疏请诛之，以为不杀必为国患；汉隐帝之世，涛亦上疏请解先帝兵权。夫国家安危未形而能见之，此真宰相器也，臣是以荐之。 上曰： 卿言甚善且至公，然如涛者，终不可置之中书。 涛喜诙谐，不修边幅，与弟澣俱以文学著名，虽甚友爱，而多谑浪，无长幼体，上以是薄之。上以翰林学士单父王著幕府旧僚，屡欲相之，以其嗜酒无检而罢。
癸巳，大渐，召范质等入受顾命。上曰： 王著籓邸故人，朕若不起，当相之。 质等出，相谓曰： 著终日游醉乡，岂堪为相！慎毋泄此言。 是日，上殂。
上在籓，多务韬晦，及即位，破高平之寇，人始服其英武。其御军，号令严明，人莫敢犯，攻城对敌，矢石落其左右，人皆失色，而上略不动容。应机决策，出人意表。又勤于为治，百司簿籍，过目无所忘。发奸擿伏，聪察如神。闲暇则召儒者读前史，商榷大义。性不好丝竹珍玩之物，常言太祖养成王峻、王殷之恶，致君臣之分不终，故群臣有过则面质责之，服则赦之，有功则厚赏之。文武参用，各尽其能，人无不畏其明而怀其惠，故能破敌广地，所向无前。然用法太严，群臣职事小有不举，往往置之极刑，虽素有才干声名，无所开宥，寻亦悔之，末年浸宽。登遐之日，远迩哀慕焉。
甲午，宣遗诏，命梁王宗训即皇帝位，生七年矣。
秋，七月，壬戌，以侍卫亲军都指挥使李重进领淮南节度使，副都指挥使韩通领天平节度使，太祖皇帝领归德节度使。以山南东道节度使、同平章事向拱为西京留守。庚申，加拱兼侍中。拱，即向训也，避恭帝名改焉。
丙寅，大赦。
唐主以金陵去周境才隔一水，洪州险固居上游，集群臣议徙都之。群臣多不欲徙，惟枢密副使、给事中唐镐劝之，乃命经营豫章为都城之制。
唐自淮上用兵及割江北，臣事于周，岁时贡献，府藏空竭，钱益少，物价腾贵。礼部侍郎钟谟请铸大钱，一当五十。中书舍人韩熙载请铸铁钱。唐主始皆不从，谟陈请不已，乃从之。是月，始铸当十大钱，文曰 永通泉货 ，又铸当二钱，文曰 唐国通宝 ，与开元钱并行。
八月，戊子，蜀主以李昊领武信节度使，右补阙李起上言： 故事，宰相无领方镇者。 蜀主曰： 昊家多冗费，以厚禄优之耳。 起，邛州人，性婞直，李昊尝语之曰： 以子之才，苟能慎默，当为翰林学士。 起曰： 俟无舌，乃不言耳。 
庚寅，立皇弟宗让为曹王，更名熙让；熙谨为纪王，熙诲为蕲王。
九月，丙午，唐太子弘冀卒，有司引浙西之功，谥曰武宣。句容尉全椒张洎上言： 太子之德，主于孝敬，今谥以武功，非所以防微而慎德也。 乃更谥曰文献，擢洎为上元尉。
唐礼部侍郎、知尚书省事钟谟数奉使入周，传世宗命于唐主，世宗及唐主皆厚待之，恃此骄横于其国，三省之事皆预焉。文献太子总朝政，谟求兼东宫官不得，乃荐其所善阎式为司议郎，掌百司关启。李德明之死也，唐镐预其谋，谟闻镐受赇，尝面诘之，镐甚惧。谟与天威都虞候张峦善，数于弘第屏人语至夜分，镐谮诸唐主曰： 谟与峦气类不同，而过相亲狎，谟屡使上国，峦北人，恐其有异谋。 又言： 永通大钱民多盗铸，犯法者众。 及文献太子卒，唐主欲方其母弟郑王从嘉，谟尝与纪公从善同奉使于周，相厚善，言于唐主曰： 从嘉德轻志懦，又酷信释氏，非人主才。从善果敢凝重，宜为嗣。 唐主由是怒。寻徙从嘉为吴王、尚书令、知政事，居东宫。冬，十月，谟请令张峦以所部兵巡徼都城。唐主乃下诏暴谟侵官之罪，贬国子司业，流饶州，贬张峦为宣州副使，未几，皆杀之。废永通钱。
十一月，壬寅朔，葬睿武孝文皇帝于庆陵，庙号世宗。
南汉主以中书舍人钟允章，籓府旧僚，擢为尚书右丞、参政事，甚委任之。允章请诛乱法者数人以正纲纪，南汉主不能从，宦官闻而恶之。南汉主将祀圜丘，前三日，允章帅礼官登坛，四顾指挥设神位，内侍监许彦真望之曰： 此谋反也！ 即带剑登坛，允章叱之。彦真驰入宫，告允章欲于郊祀日作乱。南汉主曰： 朕待允章厚，岂有此邪！ 玉清宫使龚澄枢、内侍监李托等共证之，以彦真言为然，乃收允章，系含章楼下，命宦者与礼部尚书薛用丕杂治之。用丕素与允章善，告以必不免，允章执用丕手泣曰： 老夫今日犹机上肉耳，分为仇人所烹。但恨邕、昌幼，不知吾冤，及其长也，公为我语之。 彦真闻之，骂曰： 反贼欲使其子报仇邪！ 复白南汉主曰： 允章与二子共登坛，潜有所祷。 俱斩之。自是宦官益横。李托，封州人也，辛亥，南汉主祀圜丘，大赦。未几，以龚澄枢为左龙虎观军容使、内太师，军国之事皆取决焉。凡群臣有才能及进士状头或僧道可与谈者，皆先下蚕室，然后得进，亦有自宫以求进者，亦有免死而宫者，由是宦者近二万人。贵显用事之人，大抵皆宦者也，谓士人为门外人，不得预事，卒以此亡国。
唐更命洪州曰南昌府，建南都，以武清节度使何敬洙为南都留守，以兵部尚书陈继善为南昌尹。
周人之攻秦、凤也、蜀中忷惧。都官郎中徐及甫自负才略，仕不得志，阴结党与，谋奉前蜀高祖之孙少府少监王令仪为主以作乱，会周兵退而止。至是，其党有告者，收捕之，及甫自杀。十二月，甲午，赐令仪死。
端明殿学士、兵部侍郎窦仪使于唐，天雨雪，唐主欲受诏于庑下。仪曰： 使者奉诏而来，不敢失旧礼。若雪沾服，请俟它日。 唐主乃拜诏于庭。
契丹主遣其舅使于唐，泰州团练使荆罕儒募刺客使杀之。唐人夜宴契丹使者于清风驿，酒酣，起更衣。久不返，视之，失其首矣。自是契丹与唐绝。罕儒，冀州人也。
臣光言：先奉敕编集历代君臣事迹，又奉圣旨赐名《资治通鉴》，今已了毕者。伏念臣性识愚鲁，学术荒疏，凡百事为，皆出人下。独于前史，粗尝尽心，自幼至老，嗜之不厌。每患迁、固以来，文字繁多，自布衣之士，读之不遍，况于人主，日有万机，何暇周览！臣常不自揆，欲删削冗长，举撮机要，专取关国家兴衰，系生民休戚，善可为法，恶可为戒者，为编年一书。使先后有伦，精粗不杂，私家力薄，无由可成。伏遇英宗皇帝，资睿智之性，敷文明之治，思历览古事，用恢张大猷，爱诏下臣，俾之编集。臣夙昔所愿，一朝获伸，踊跃奉承，惟惧不称。先帝仍命自选辟官属，于崇文院置局，许借龙图、天章阁、三馆、秘阁书籍，赐以御府笔墨缯帛及御前钱以供果饵，以内臣为承受，眷遇之荣，近臣莫及。不幸书未进御，先帝违弃群臣。陛下绍膺大统，钦承先志，宠以冠序，锡之嘉名，每开经筵，常令进读。臣虽顽愚，荷两朝知待如此其厚，陨身丧元，未足报塞，苟智力所及，岂敢有遗！会差知永兴军，以衰疾不任治剧，乞就冗官。陛下俯从所欲，曲赐容养，差判西京留司御史台及提举嵩山崇福宫，前后六任，仍听以书局自随，给之禄秩，不责职业。臣既无他事，得以研精极虑，穷竭所有，日力不足，继之以夜。遍阅旧史，旁采小说，简牍盈积，浩如烟海，抉擿幽隐，校计豪厘。上起战国，下终五代，凡一千三百六十二年，修成二百九十四卷。又略举事目，年经国纬，以备检寻，为目录三十卷。又参考群书，评其同异，俾归一涂，为《考异》三十卷。合三百五十四卷。自治平开局，迨今始成，岁月淹久，其间抵牾，不敢自保，罪负之重，固无所逃。臣光诚惶诚惧，顿首顿首。
