起柔兆摄提格，尽玄黓涒滩，凡七年。
邵陵厉公中正始七年（丙寅，公元二四六年）
春，二月，吴车骑将军硃然寇柤中，杀略数千人而去。
幽州刺史毌丘俭以高句骊王位宫数为侵叛，督诸军讨之；位宫败走，俭遂屠丸都，斩获首虏以千数。句骊之臣得来数谏位宫，位宫不从，得来叹曰： 立见此地将生蓬蒿。 遂不食而死。俭令诸军不坏其墓，不伐其树，得其妻子皆放遣之。位宫单将妻子逃窜，俭引军还。未几，复击之，位宫遂奔买沟。俭遣玄菟太守王颀追之，过沃沮千有馀里，至肃慎氏南界，刻石纪功而还，所诛、纳八千馀口。论功受赏，侯者百馀人。
秋，九月，吴主以骠骑将军步骘为丞相，车骑将军硃然为左大司马，卫将军全琮为右大司马。分荆州为二部：以镇南将军吕岱为上大将军，督右部，自武昌以西至蒲圻；以威北将军诸葛恪为大将军，督左部，代陆逊镇武昌。
汉大赦，大司农河南孟光于众中责费祎曰： 夫赦者，偏枯之物，非明世所宜有也。衰敝穷极，必不得已，然后乃可权而行之耳。今主上仁贤，百僚称职，何有旦夕之急，而数施非常之恩，以惠奸宄之恶乎！ 祎但顾谢，踧踖而已。
初，丞相亮时，有言公惜赦者，亮答曰： 治世以大德，不以小惠，故匡衡、吴汉不愿为赦。先帝亦言： 吾周旋陈元方、郑康成间，每见启告治乱之道悉矣，曾不语赦也。若刘景升、季玉父子，岁岁赦宥，何益于治！  由是蜀人称亮之贤，知祎不及焉。
陈寿评曰：诸葛亮为政，军旅数兴而赦不妄下，不亦卓乎？
吴人不便大钱，乃罢之。
汉主以凉州刺史姜维为卫将军，与大将军费祎并录尚书事。汶山平康夷反，维讨平之。
汉主数出游观，增广声乐。太子家令巴西谯周上疏谏曰： 昔王莽之败，豪杰并起以争神器，才智之士思望所归，未必以其势之广狭，惟其德之薄厚也。于时更始、公孙述等多已广大，然莫不快情恣欲，怠于为善。世祖初入河北，冯异等劝之曰： 当行人所不能为者。 遂务理冤狱，崇节俭，北州歌叹，声布四远。于是邓禹自南阳追之，吴汉、寇恂素未之识，举兵助之，其馀望风慕德，邳肜、耿纯、刘植之徒，至于舆病赍棺，襁负而至，不可胜数，故能以弱为强而成帝业。及在洛阳，尝欲小出，铫期进谏，即时还车。及颍川盗起，寇恂请世祖身往临贼，闻言即行。故非急务，欲小出不敢；至于急务，欲自安不为；帝者之欲善也如此！故《传》曰： 百姓不徒附 ，诚以德先之也。今汉遭厄运，天下三分，雄哲之士思望之时也。臣愿陛下复行人所不能为者，以副人望。且承事宗庙，所以率民尊上也，今四时之祀或有不临，而池苑之观或有仍出，臣之愚滞，私不自安。夫忧责在身者，不暇尽乐，先帝之志，堂构未成，诚非尽乐之时。愿省减乐官、后宫，凡所增造，但奉修先帝所施，下为子孙节俭之教。 汉主不听。
邵陵厉公中正始八年（丁卯，公元二四七年）
春，正月，吴全琮卒。
二月，日有食之。
时尚书何晏等朋附曹爽，好变改法度。太尉蒋济上疏曰： 昔大舜佐治，戒在比周；周公辅政，慎于其朋。夫为国法度，惟命世大才，乃能张其纲维以垂于后，岂中下之吏所宜改易哉！终无益于治，适足伤民。宜使文武之臣，各守其职，率以清平，则和气祥瑞可感而致也！ 
吴主诏徙武昌宫材瓦缮修建业宫。有司奏言： 武昌宫已二十八岁，恐不堪用，宜下所在，通更伐致。 吴主曰： 大禹以卑宫为美。今军事未已，所在赋敛，若更通伐，妨损农桑，徙武昌材瓦，自可用也。 乃徙居南宫。三月，改作太初宫，令诸将及州郡皆义作。
大将军爽用何晏、邓飏、丁谧之谋，迁太后于永宁宫；专擅朝政，多树亲党，屡改制度。太傅懿不能禁，与爽有隙。五月，懿始称疾，不与政事。
吴丞相步骘卒。
帝好亵近群小，游宴后园。秋，七月，尚书何晏上言： 自今御幸式乾殿及游豫后园，宜皆从大臣，询谋政事，讲论经义，为万世法。 冬，十二月，散骑常侍、谏议大夫孔乂上言： 今天下已平，陛下可绝后园习骑乘马，出必御辇乘车，天下之福，臣子之愿也。 帝皆不听。
吴主大发众集建业，扬声欲入寇。扬州刺史诸葛诞使安丰太守王基策之，基曰： 今陆逊等已死，孙权年老，内无贤嗣，中无谋主。权自出则惧内衅卒起，痈疽发溃；遣将则旧将已尽，新将未信。此不过欲补䘺支党，还自保护耳。 已而吴果不出。
是岁，雍、凉羌胡叛降汉，汉姜维将兵出陇右以应之，与雍州刺史郭淮、讨蜀护军夏侯霸战于洮西。胡王白虎文、治无戴等率部落降维，维徙之入蜀。淮进击羌胡馀党，皆平之。
邵陵厉公中正始九年（戊辰，公元二四八年）
春，二月，中书令孙资，癸巳，中书监刘放，三月，甲午，司徒卫臻各逊位，以侯就第，位特进。
夏，四月，以司空高柔为司徒，光禄大夫徐邈为司空。邈叹曰： 三公论道之官，无其人则缺，岂可以老病忝之哉！ 遂固辞不受。
五月，汉费祎出屯汉中。自蒋琬及祎，虽身居于外，庆赏威刑，皆遥先咨断，然后乃行。祎雅性谦素，当国功名，略与琬比。
秋，九月，以车骑将军王凌为司空。
陪陵夷反，汉车骑将军邓芝讨平之。
大将军爽，骄奢无度，饮食衣服，拟于乘舆；尚方珍玩，充牣其家；又私取先帝才人以为伎乐。作窟室，绮疏四周，数与其党何晏等纵酒其中。弟羲深以为忧，数涕泣谏止之，爽不听。爽兄弟数俱出游，司农沛国桓范谓曰： 总万机，典禁兵，不宜并出。若有闭城门，谁复内入者？ 爽曰： 谁敢尔邪！ 
初，清河、平原争界，八年不能决。冀州刺史孙礼请天府所藏烈祖封平原时图以决之。爽信清河之诉，云图不可用，礼上疏自辨，辞颇刚切。爽大怒，劾礼怨望，结刑五岁。久之，复为并州刺史，往见太傅懿，有忿色而无言。懿曰： 卿得并州少邪？恚理分界失分乎？ 礼曰： 何明公言之乖也！礼虽不德，岂以官位往事为意邪！本谓明公齐踪伊、吕，匡辅魏室，上报明帝之托，下建万世之勋。今社稷将危，天下凶凶，此礼之所以不悦也！ 因涕泣横流。懿曰： 且止，忍不可忍！ 
冬，河南尹李胜出为荆州刺史，过辞太傅懿。懿令两婢侍，持衣，衣落；指口言渴，婢进粥，懿不持杯而饮，粥皆流出沾胸。胜曰： 众情谓明公旧风发动，何意尊体乃尔！ 懿使声气才属，说： 年老枕疾，死在旦夕。君当屈并州，并州近胡，好为之备！恐不复相见，以子师、昭兄弟为托。 胜曰： 当还忝本州，非并州。 懿乃错乱其辞曰： 君方到并州？ 胜复曰： 当忝荆州。 懿曰： 年老意荒，不解君言。今还为本州，盛德壮烈，好建功勋！ 胜退，告爽曰： 司马公尸居馀气，形神已离，不足虑矣。 他日，又向爽等垂泣曰： 太傅病不可复济，令人怆然！ 故爽等不复设备。
何晏闻平原管辂明于术数，请与相见。十二月，丙戌，辂往诣晏，晏与之论《易》。时邓飏在坐，谓辂曰： 君自谓善《易》，而语初不及《易》中辞义，何也？ 辂曰： 夫善《易》者不言《易》也。 晏含笑赞之曰： 可谓要言不烦也！ 因谓辂曰： 试为作一卦，知位当至三公不？ 又问： 连梦见青蝇数十，来集鼻上，驱之不去，何也？ 辂曰： 昔元、凯辅舜，周公佐周，皆以和惠谦恭，享有多福，此非卜筮所能明也。今君侯位尊势重，而怀德者鲜，畏威者众，殆非小心求福之道也。又，鼻者天中之山， 高而不危，所以长守贵。 今青蝇臭恶而集之，位峻者颠，轻豪者亡，不可不深思也！愿君侯裒多益寡，非礼不履，然后三公可至，青蝇可驱也。 飏曰： 此老生之常谭。 辂曰： 夫老生者见不生，常谭者见不谭。 辂还邑舍，具以语其舅。舅责辂言太切至，辂曰： 与死人语，何所畏邪！ 舅大怒，以辂为狂。
吴交趾、九真夷贼攻没城邑，交部骚动。吴主以衡阳督军都尉陆胤为交州刺史、安南校尉。胤入境，喻以恩信，降者五万馀家，州境复清。
太傅懿阴与其子中护军师、散骑常侍昭谋诛曹爽。
邵陵厉公中嘉平元年（己巳，公元二四九年）
春，正月，甲午，帝谒高平陵，大将军爽与弟中领军羲、武卫将军训、散骑常侍彦皆从。太傅懿以皇太后令，闭诸城门，勒兵据武库，授兵出屯洛水浮桥，召司徒高柔假节行大将军事，据爽营，太仆王观行中领军事，据羲营。因奏爽罪恶于帝曰； 臣昔从辽东还，先帝诏陛下、秦王及臣升御床，把臣臂，深以后事为念。臣言 太祖、高祖亦属臣以后事，此自陛下所见，无所忧苦。万一有不如意，臣当以死奉明诏。 今大将军爽，背弃顾命，败乱国典，内则僭拟，外则专权，破坏诸营，尽据禁兵，群官要职，皆置所亲，殿中宿卫，易以私人，根据盘互，纵恣日甚，又以黄门张当为都监，伺察至尊，离间二宫，伤害骨肉，天下汹汹，人怀危惧。陛下便为寄坐，岂得久安！此非先帝诏陛下及臣升御床之本意也。臣虽朽迈，敢忘往言！太尉臣济等皆以爽为有无君之心，兄弟不宜典兵宿卫，奏永宁宫，皇太后令敕臣如奏施行。臣辄敕主者及黄门令 罢爽、羲、训吏兵，以侯就第，不得逗留，以稽车驾；敢有稽留，便以军法从事！ 臣辄力疾将兵屯洛水浮桥，伺察非常。 爽得懿奏事，不通；迫窘不知所为，留车驾宿伊水南，伐木为鹿角，发屯田兵数千人以为卫。
懿使侍中高阳、许允及尚书陈泰说爽宜早自归罪，又使爽所信殿中校尉尹大目谓爽，唯免官而已，以洛水为誓。泰，群之子也。
初，爽以桓范乡里老宿，于九卿中特礼之，然不甚亲也。及懿起兵，以太后令召范，欲使行中领军。范欲应命，其子止之曰： 车驾在外，不如南出。 范乃出。至平昌城门，城门已闭。门候司蕃，故范举吏也，范举手中版以示之，矫曰： 有诏召我，卿促开门！ 蕃欲求见诏书，范呵之曰： 卿非我故吏邪？何以敢尔！ 乃开之。范出城，顾谓蕃曰： 太傅图逆，卿从我去！ 蕃徒行不能及，遂避侧。懿谓蒋济曰： 智囊往矣！ 济曰： 范则智矣，然驽马恋栈豆，爽必不能用也。 
范至，劝爽兄弟以天子诣许昌，发四方兵以自辅。爽疑未决，范谓羲曰： 此事昭然，卿用读书何为邪！于今日卿等门户，求贫贱复可得乎！且匹夫质一人，尚欲望活；卿与天子相随，令于天下，谁敢不应也！ 俱不言。范又谓羲曰： 卿别营近在阙南，洛阳典农治在城外，呼召如意。今诣许昌，不过中宿，许昌别库，足相被假；所忧当在谷食，而大司农印章在我身。 羲兄弟默然不从，自甲夜至五鼓，爽乃投刀于地曰： 我亦不失作富家翁！ 范哭曰： 曹子丹佳人，生汝兄弟，㹠犊耳！何图今日坐汝等族灭也！ 
爽乃通懿奏事，白帝下诏免己官，奉帝还宫。爽兄弟归家，懿发洛阳吏卒围守之；四角作高楼，令人在楼上察视爽兄弟举动。爽挟弹到后园中，楼上便唱言： 故大将军东南行！ 爽愁闷不知为计。
戊戌，有司奏： 黄门张当私以所择才人与爽，疑有奸。 收当付廷尉考实，辞云： 爽与尚书何晏、邓飏、丁谧、司隶校尉毕轨、荆州刺史李胜等阴谋反逆，须三月中发。 于是收爽、羲、训、晏、飏、谧、轨、胜并桓范皆下狱，劾以大逆不道，与张当俱夷三族。
初，爽之出也，司马鲁芝留在府，闻有变，将营骑斫津门出赴爽。及爽解印绶，将出，主簿杨综止之曰： 公挟主握权，舍此以至东市乎？ 有司奏收芝、综治罪，太傅懿曰： 彼各为其主也。宥之。 顷之，以芝为御史中丞，综为尚书郎。
鲁芝将出，呼参军辛敞欲与俱去。敞，毘之子也，其姊宪英为太常羊耽妻，敞与之谋曰： 天子在外，太傅闭城门，人云将不利国家，于事可得尔乎？ 宪英曰： 以吾度之，太傅此举，不过以诛曹爽耳。 敞曰： 然则事就乎？ 宪英曰： 得无殆就！爽之才非太傅之偶也。 敞曰： 然则敞可以无出乎？ 宪英曰： 安可以不出！职守，人之大义也。凡人在难，犹或恤之；为人执鞭而弃其事，不祥莫大焉。且为人任，为人死，亲昵之职也，从众而已。 敞遂出。事定之后，敞叹曰： 吾不谋于姊，几不获于义。 
先是，爽辟王沈及太山羊祜，沈劝祜应命。祜曰： 委质事人，复何容易！ 沈遂行。及爽败，沈以故吏免，乃谓祜曰： 吾不忘卿前语。 祜曰： 此非始虑所及也！ 
爽从弟文叔妻夏侯令女，早寡而无子，其父文宁欲嫁之；令女刀截两耳以自誓，居常依爽。爽诛，其家上书绝昏，强迎以归，复将嫁之；令女窃入寝室，引刀自断其鼻，其家惊惋，谓之曰： 人生世间，如轻尘栖弱草耳，何至自苦乃尔！且夫家夷灭已尽，守此欲谁为哉！ 令女曰： 吾闻仁者不以盛衰改节，义者不以存亡易心。曹氏前盛之时，尚欲保终，况今衰亡，何忍弃之！此禽兽不行，吾岂为乎！ 司马懿闻而贤之，听使乞子字养为曹氏后。
何晏等方用事，自以为一时才杰，人莫能及。晏尝为名士品目曰： 唯深也故能通天下之志，夏侯泰初是也。唯几也故能成天下之务，司马子元是也。唯神也不疾而速，不行而至，吾闻其语，未同凶其人。 盖欲以神况诸己也。
选部郎刘陶，晔之子也，少有口辩，邓飏之徒称之以为伊、吕。陶尝谓傅玄是 仲尼不圣。何以知之？智者于群愚，如弄一丸于掌中；而不能得天下，何以为圣！ 玄不复难，但语之曰： 天下之变无常也，今见卿穷。 及曹爽败，陶退居里舍，乃谢其言之过。
管辂之舅谓辂曰： 尔前何以知何、邓之败？ 辂曰： 邓之行步，筋不束骨，脉不制肉，起立倾倚，若无手足，此为鬼躁。何之视候则魂不守宅，血不华色，精爽烟浮，容若槁木，此为鬼幽。二者皆非遐福之象也。 
何晏性自喜，粉白不去手，行步顾影。尤好老、庄之书，与夏侯玄、荀粲及山阳王弼之徒，竞为清谈，祖尚虚无，谓《六经》为圣人糟粕。由是天下士大夫争慕效之，遂成风流，不可复制焉。粲，彧之子也。
丙午，大赦。
丁未，以太傅懿为丞相，加九锡，懿固辞不受。
初，右将军夏侯霸为曹爽所厚，以其父渊死于蜀，常切齿有报仇之志，为讨蜀护军，屯于陇西，统属征西。征西将军夏侯玄，霸之从子，爽之外弟也。爽既诛，司马懿召玄诣京师，以雍州刺史郭淮代之。
霸素与淮不叶，以为祸必相及，大惧，遂奔汉。汉主谓曰： 卿父自遇害于行间耳，非我先人之手刃也。 遇之甚厚。姜维问于霸曰： 司马懿既得彼政，当复有征伐之志不？ 霸曰： 彼方营立家门，未遑外事。有钟士季者，其人虽少，若管朝政，吴、蜀之忧也。 士季者，钟繇之子尚书郎会也。
三月，吴左大司马硃然卒。然长不盈七尺，气候分明，内行修洁，终日钦钦，常若在战场，临急胆定，过绝于人。虽世无事，每朝夕严鼓，兵在营者，咸行装就队。以此玩敌，使不知所备，故出辄有功。然寝疾增笃，吴主昼为减膳，夜为不寐，中使医药口食之物，相望于道。然每遣使表疾病消息，吴主辄召见，口自问讯，入赐酒食，出赐布帛。及卒，吴主为之哀恸。
夏，四月，乙丑，改元。
曹爽之在伊南也，昌陵景侯蒋济与之书，言太傅之旨，不过免官而已。爽诛，济进封都乡侯，上疏固辞，不许。济病其言之失，遂发病，丙子，卒。
秋，汉卫将军姜维寇雍州，依麹山筑二城，使牙门将句安、李歆等守之，聚羌胡质任，侵逼诸郡。征西将军郭淮与雍州刺史陈泰御之。泰曰： 麹城虽固，去蜀险远，当须运粮；羌夷患维劳役，必未肯附。今围而取之，可不血刃而拔其城；虽其有救，山道阻险，非行兵之地也。 淮乃使泰率讨蜀护军徐质、南安太守邓艾进兵围麹城，断其运道及城外流水。安等挑战，不许，将士困窘，分粮聚雪以引日月。维引兵救之，出自牛头山，与泰相对。泰曰： 兵法贵在不战而屈人。今绝牛头，维无反道，则我之禽也。 敕诸军各坚垒勿与战，遣使白淮，使淮趣牛头截其还路。淮从之，进军洮水。维惧，遁走，安等孤绝，遂降。淮因西击诸羌。邓艾曰： 贼去未远，或能复还，宜分诸军以备不虞。 于是留艾屯白水北。三日，维遣其将廖化自白水南向艾结营。艾谓诸将曰： 维今卒还，吾军人少，法当来渡；而不作桥，此维使化持吾令不得还，维必自东袭取洮城。 洮城在水北，去艾屯六十里，艾即夜潜军径到。维果来渡，而艾先至据城，得以不败，汉军遂还。兗州刺史令狐愚，司空王凌之甥也，屯于平阿，甥舅并典重兵，专淮南之任。凌与愚阴谋，以帝暗弱，制于强臣，闻楚王彪有智勇，欲共立之，迎都许昌。九月，愚遣其将张式至白马，与楚王相闻。凌又遣舍人劳精诣洛阳，语其子广。广曰： 凡举大事，应本人情。曹爽以骄奢失民，何平叔虚华不治，丁、毕、桓、邓虽并有宿望，皆专竞于世。加变易朝典，政令数改，所存虽高而事不下接，民习于旧，众莫之从，故虽势倾四海，声震天下，同日斩戮，名士减半，而百姓安之。莫之或哀，失民故也。今司马懿情虽难量，事未有逆，而擢用贤能，广树胜己，修先朝之政令，副众心之所求。爽之所以为恶者，彼莫不必改，夙夜菲懈，以恤民为先，父子兄弟，并握兵要，未易亡也。 凌不从。
冬，十一月，令狐愚复遣张式诣楚王，未还，会愚病卒。
十二月，辛卿，即拜王凌为太尉。庚子，以司隶校尉孙礼为司空。
光禄大夫徐邈卒。邈以清节著名，卢钦尝著书称邈曰： 徐公志高行洁，才博气猛，其施之也，高而不狷，洁而不介，博而守约，猛而能宽。圣人以清为难，而徐公之所易也。 或问钦： 徐公当武帝之时，人以为通；自为凉州刺史，及还京师，人以为介，何也？ 钦答曰： 往者毛孝先、崔季珪用事，贵清素之士，于时皆变易车服以求名高，而徐公不改其常，故人以为通。比来天下奢靡，转相仿效，而徐公雅尚自若，不与俗同，故前日之通，乃今日之介也。是世人之无常而徐公之有常也。 钦，毓之子也。
邵陵厉公中嘉平二年（庚午，公元二五零年）
夏，五月，以征西将军郭淮为车骑将军。
初，会稽潘夫人有宠于吴主，生少子亮，吴主爱之。全公主既与太子和有隙，欲豫自结，数称亮美，以其夫之兄子尚女妻之。吴主以鲁王霸结朋党以害其兄，心亦恶之，谓侍中孙峻曰： 子弟不睦，臣下分部，将有袁氏之败，为天下笑。若使一人立者，安得不乱乎！ 遂有废和立亮之意，然犹沉吟者历年。峻，静之曾孙也。
秋，吴主遂幽太子和。骠骑将军硃据谏曰： 太子，国之本根。加以雅性仁孝，天下归心。昔晋献用骊姬而申生不存，汉武信江充而戾太子冤死，臣窃惧太子不堪其忧，虽立思子之宫，无所复及矣！ 吴主不听。据与尚书仆射屈晃率诸将吏泥头自缚，连日诣阙请和；吴主登白爵观，见，甚恶之，敕据、晃等 无事匆匆 。无难督陈正、五营督陈象各上书切谏，据、晃亦固谏不已；吴主大怒，族诛正、象。牵据、晃入殿，据、晃犹口谏，叩头流血，辞气不挠。吴主杖之各一百，左迁据为新都郡丞，晃斥归田里，群司坐谏诛放者以十数。遂废太子和为庶人，徙故鄣，赐鲁王霸死。杀杨竺，流其尸于江，又诛全寄、吴安、孙奇，皆以其党霸谮和故也。初，杨竺少获声名，而陆逊谓之终败，劝竺兄穆令与之别族。及竺败，穆以数谏戒竺得免死。硃据未至官，中书令孙弘以诏书追赐死。
冬，十月，庐江太守谯郡文钦伪叛，以诱吴偏将军硃异，欲使异自将兵迎己。异知其诈，表吴主，以为钦不可迎。吴主曰： 方今北土未一，钦欲归命，宜且辽之。若嫌其有谲者，但当设计网以罗之，盛重兵以防之耳。 乃遣偏将军吕据督二万人，与异并力至北界，钦果不降。异，桓之子；据，范之子也。
十一月，大利景侯孙礼卒。
吴主立子亮为太子。
吴主遣军十万作堂邑涂塘以淹北道。
十二月，甲辰，东海定王霖卒。
征南将军王昶上言： 孙权流放良臣，適庶分争，可乘衅击吴。 朝廷从之，遣新城太守南阳州泰袭巫、秭归，荆州刺史王基向夷陵，昶向江陵。昶引竹絙为桥，渡水击之，吴大将施绩，夜遁入江陵。昶欲引致平地与战，乃先遣五军案大道发还，使吴望见而喜；又以所获铠马甲首环城以怒之，设伏兵以待之。绩果来追，昶与战，大破之，斩其将钟离茂、许旻。
汉姜维复寇西平，不克。
邵陵厉公中嘉平三年（辛未，公元二五一年）
春，正月，王基、州泰击吴兵，皆破之，降者数千口。
三月，以尚书令司马孚为司空。
夏，四月，甲申，以王昶为征南大将军。
壬辰，大赦。
太尉王凌闻吴人塞涂水，欲因此发兵，大严诸军，表求讨贼：诏报不听。凌遣将军杨弘以废立事告兗州刺史黄华，华、弘连名以白司马懿，懿将中军乘水道讨凌，先下赦赦凌罪，又为书谕凌，已而大军掩至百尺。凌自知势穷，乃乘船单出迎懿，遣掾王彧谢罪，送印绶、节钺。懿军到丘头，凌面缚水次，懿承诏遣主簿解其缚。
凌既蒙赦，加恃旧好，不复自疑，径乘小船欲趋懿。懿使人逆止之，住船淮中，相去十馀丈。凌知见外，乃遥谓懿曰： 卿直以折简召我，我当敢不至邪，而乃引军来乎！ 懿曰： 以卿非肯逐折简者故也。 凌曰： 卿负我！ 懿曰： 我宁负卿，不负国家！ 遂遣步骑六百送凌西诣京师，凌试索棺钉以观懿意，懿命给之。五月，甲寅，凌行到项，遂饮药死。
懿进至寿春，张式等皆自首。懿穷治其事，诸相连者悉夷三族。发凌、愚冢，剖棺暴尸于所近市三日，烧其印绶、朝服，亲土埋之。
初，令狐愚为白衣时，常有高志，众人谓愚必兴令狐氏。族父弘农太守邵独以为： 愚性倜傥，不修德而愿大，必灭我宗。 愚闻之，心甚不平。及邵为虎贲中郎将，而愚仕进已多所更历，所在有名称。愚从容谓邵曰： 先时闻大人谓愚为不继，今竟云何邪？ 邵熟视而不答，私谓妻子曰： 公治性度，犹如故也。以吾观之，终当败灭，但不知我久当坐之不邪，将逮汝曹耳。 邵没后十馀年而愚族灭。
愚在兗州，辟山阳单固为别驾，与治中杨康并为愚腹心。及愚卒，康应司徒辟，至洛阳，露愚阴事，愚由是败。懿至寿春，见单固，问曰： 令狐反乎？ 曰： 无有。 杨康白事，事与固连，遂收捕固及家属皆系廷尉，考实数十，固固云无有。懿录杨康，与固对相诘，固辞穷，乃骂康曰： 老佣！既负使君，又灭我族，顾汝当活邪！ 康初自冀封侯，后以辞颇参错，亦并斩之。临刑，俱出狱，固又骂康曰： 老奴！汝死自分耳。若令死者有知，汝何面目以行地下乎！ 
诏以扬州刺史诸葛诞为镇东将军，都督扬州诸军事。
吴主立潘夫人为皇后，大赦，改元太元。
六月，赐楚王彪死。尽录诸王公置鄴，使有司察之，不得与人交关。
秋，七月，壬戌，皇后甄氏殂。
辛未，以司马孚为太尉。
八月，戊寅，舞阳宣文侯司马懿卒。诏以其子卫将军师为抚军大将军，录尚书事。
初，南匈奴自谓其先本汉室之甥，因冒姓刘氏。太祖留单于呼厨泉之鄴，分其众为五部，居并州境内。左贤王豹，单于于扶罗之子也，为左部帅，部族最强。城阳太守邓艾上言： 单于在内，羌夷失统，合散无主。今单于之尊日疏而外土之威日重，则胡虏不可不深备也。闻刘豹部有叛胡，可因叛割为二国，以分其势。去卑功显前朝而子不继业，宜加其子显号，使居雁门。离国弱寇，追录旧勋，此御边长计也。 又陈 羌胡与民同处者，宜以渐出之，使居民表，以崇廉耻之教，塞奸宄之路。 司马师皆从之。
吴立节中郎将陆抗屯柴桑，诣建业治病。病差，当还，吴主涕泣与别，谓曰： 吾前听用谗言，与汝父大义不笃，以此负汝；前后所问，一焚灭之，莫令人见也。 
是时，吴主颇寤太子和之无罪，冬，十一月，吴主祀南郊还，得风疾，欲召和还；全公主及侍中孙峻、中书令孙弘固争之，乃止。吴主以太子亮幼少，议所付托，孙峻荐大将军诸葛恪可付大事。吴主嫌恪刚很自用，峻曰： 当今朝臣之才，无及恪者。 乃召恪于武昌。恪将行，上大将军吕岱戒之曰： 世方多难，子每事必十思。 恪曰： 昔季文子三思而后行，夫子曰： 再思可矣。 今君令恪十思，明恪之劣也！ 岱无以答，时咸谓之失言。
虞喜论曰：夫托以天下，至重也；以人臣行主威，至难也。兼二至而管万机，能胜之者鲜矣。吕侯，国之元耆，志度经远，甫以十思戒之，而便以示劣见拒；此元逊之疏，机神不俱者也！若因十思之义，广咨当世之务，闻善速于雷动，从谏急于风移，岂得殒首殿堂，死于凶竖之刃！世人奇其英辩，造次可观，而哂吕侯无对为陋，不思安危终始之虑，是乐春藻之繁华，而忘秋实之甘口也。昔魏人伐蜀，蜀人御之，精严垂发，而费祎方与来敏对棋，意无厌倦。敏以为必能办贼，言其明略内定，貌无忧色也。况长宁以为君子临事而惧，好谋而成，蜀为蕞尔之国，而方向大敌，所规所图，唯守与战，何可矜己有馀，晏然无戚！斯乃祎性之宽简，不防细微，卒为降人郭循所害，岂非兆见于彼而祸成于此哉！往闻长宁之甄文伟，今睹元逊之逆吕侯，二事体同，皆足以为世鉴也。
恪至建业，见吴主于卧内，受诏床下，以大将军领太子太傅，孙弘领少傅；诏有司诸事一统于恪，惟杀生大事，然后以闻。为制群官百司拜揖之仪，各有品序。又以会稽太守北海滕胤为太常。胤，吴主婿也。
十二月，以光禄勋荥阳郑冲为司空。
汉费祎还成都，望气者云： 都邑无宰相位。 乃复北屯汉寿。
是岁，汉尚书令吕乂卒，以侍中陈祗守尚书令。
邵陵厉公中嘉平四年（壬申，公元二五二年）
春，正月，癸卯，以司马师为大将军。
吴主立故太子和为南阳王，使居长沙；仲姬子奋为齐王，居武昌；王夫人子休为琅邪王，居虎林。
二月。立皇后张氏，大赦。后，故凉州刺史既之孙，东莞太守缉之女也。召缉拜光禄大夫。
吴人改元神凤，大赦。
吴潘后性刚戾，吴主疾病，后使人问孙弘以吕后称制故事。左右不胜其虐，伺其昏睡，缢杀之，托言中恶。后事泄，坐死者六七人。
吴主病困，召诸葛恪、孙弘、滕胤及将军吕据、侍中孙峻入卧内，属以后事。夏，四月，吴主殂。孙弘素与诸葛恪不平，惧为恪所治，秘不发丧，欲矫诏诛恪。孙峻以告恪，恪请弘咨事，于坐中杀之。乃发丧。谥吴主曰大皇帝。太子亮即位，大赦，改元建兴。闰月，以诸葛恪为太傅，滕胤为卫将军，吕岱为大司马。恪乃命罢视听，息校官，原逋责，除关税，崇恩泽，众莫不悦。恪每出入，百姓延颈思见其状。
恪不欲诸王处滨江兵马之地，乃徙齐王奋于豫章，琅邪王休于丹杨。奋不肯徙，又数越法度，恪为笺以遗奋曰： 帝王之尊，与天同位，是以家天下，臣父兄；仇雠有善，不得不举，亲戚有恶，不得不诛，所以承天理物，先国后身，盖圣人立制，百代不易之道也。昔汉初兴，多王子弟，至于太强，辄为不轨，上则几危社稷，下则骨肉相残，其后惩戒以为大讳。自光武以来，诸王有制，惟得自娱于宫内，不得临民，干与政事，其与交通，皆有重禁，遂以全安，各保福祚，此则前世得失之验也。大行皇帝览古戒今，防牙遏萌，虑于千载，是以寝疾之日，分遣诸王各早就国，诏策勤渠，科禁严峻，其所戒敕，无所不至。诚欲上安宗庙，下全诸王，使百世相承，无凶国害家之悔也。大王宜上惟太伯顺父之志，中念河间献王、东海王强恭顺之节，下存前世骄恣荒乱之王以为警戒。而闻顷至武昌以来，多违诏敕，不拘制度，擅发诸将兵治护宫室。又左右常从有罪过者，当以表闻，公付有司；而擅私杀，事不明白。中书杨融，亲受诏敕，所当恭肃，乃云 正自不听禁，当如我何！ 闻此之日，小大惊怪，莫不寒心。里语曰： 明鉴所以照形，古事所以知今。 大王宜深以鲁王为戒，改易其行，战战兢兢，尽礼朝廷，如此，则无求不得。若弃忘先帝法教，怀轻慢之心，臣下宁负大王，不敢负先帝遗诏；宁为大王所怨疾，岂敢忘尊主之威而令诏敕不行于籓臣邪！向使鲁王早纳忠直之言，怀惊惧之虑，则享祚无穷，岂有灭亡之祸哉！夫良药苦口，唯病者能甘之；忠言逆耳，唯达者能受之。今者恪等㥪㥪，欲为大王除危殆于萌芽，广福庆之基原，是以不自知言至，愿蒙三思！ 王得笺，惧，遂移南昌。
初，吴大帝筑东兴堤以遏巢湖，其后入寇淮南，败，以内船，遂废不复治。冬，十月，太傅恪会众于东兴，更作大堤，左右结山，侠筑两城，各留千人，使将军全端守西城，都尉留略守东城，引军而还。
镇东将军诸葛诞言于大将军师曰： 今因吴内侵，使文舒逼江陵，仲恭向武昌，以羁吴之上流；然后简精卒攻其两城，比救至，可大获也。 是时征南大将军王昶、征东将军胡遵、镇南将军毋丘俭等各献征吴之计。朝廷以三征计异，诏问尚书傅嘏。嘏对曰： 议者或欲泛舟径济，横行江表；或欲四道并进，攻其城垒；或欲大佃疆场，观衅而动；诚皆取贼之常计也。然自治兵以来，出入三载，非掩袭之军也。贼之为寇，几六十年矣，君臣相保，吉凶共患，又丧其元帅，上下忧危，设令列船津要，坚城据险，横行之计，其殆难捷。今边壤之守，与贼相远，贼设罗落，又特重密，间谍不行，耳目无闻。夫军无耳目，校察未详，而举大众以临巨险，此为希幸徼功，先战而后求胜，非全军之长策也。唯有进军大佃，最差完牢；可诏昶、遵等择地居险，审所错置，及令三方一时前守。夺其肥壤，使还脊土，一也；兵出民表，寇钞不犯，二也；招怀近路，降附日至，三也；罗落远设，间构不来，四也；贼退其守，罗落必浅，佃作易立，五也；坐食积谷，士不运输，六也；衅隙时闻，讨袭速决，七也；凡此七者，军事之急务也。不据则贼擅便资，据之则利归于国，不可不察也。夫屯垒相逼，形势已交，智勇得陈，巧拙得用，策之而知得失之计，角之而知有馀不足，虏之情伪，将焉所逃！夫以小敌大，则役烦力竭；以贫敌富，则敛重财匮。故曰： 敌逸能劳之，饱能饥之 ，此之谓也。 司马师不从。
十一月，诏王昶等三道击吴。十二月，王昶攻南郡，毋丘俭向武昌，胡遵、诸葛诞率众七万攻东兴。甲寅，吴太傅恪将兵四万，晨夜兼行，救东兴。胡遵等敕诸军作浮桥以度，陈于坻上，分兵攻两城。城在高峻，不可卒拔。诸葛恪使冠军将军丁奉与吕据、留赞、唐咨为前部，从山西上。奉谓诸将曰： 今诸军行缓，若贼据便地，则难以争锋，我请趋之。 乃辟诸军使下道，奉自率麾下三千人径进。时北风，奉举帆二日，即至东关，遂据徐塘。时天雪，寒，胡遵等方置酒高会。奉见其前部兵少，谓其下曰： 取封侯爵赏，正在今日！ 乃使兵皆解铠，去矛戟，但兜鍪刀楯，倮身缘堨。魏人望见，大笑之，不即严兵。吴兵得上，便鼓噪，斫破魏前屯，吕据等继至。魏军惊扰散走，争渡浮桥，桥坏绝，自投于水，更相蹈藉。前部督韩综、乐安太守桓嘉等皆没，死者数万。综故吴叛将，数为吴害，吴大帝常切齿恨之，诸葛恪命送其首以白大帝庙。获车乘、牛马、骡驴各以千数，资器山积，振旅而归。
初，汉姜维寇西平，获中郎将郭循，汉人以为左将军。循欲刺汉主，不得亲近，每因上寿，且拜且前，为左右所遏，事辄不果。
