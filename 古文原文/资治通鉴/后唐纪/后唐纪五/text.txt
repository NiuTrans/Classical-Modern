起强圉大渊献七月，尽屠维赤奋若，凡二年有奇。
明宗圣德和武钦孝皇帝中之上天成二年（丁亥，公元九二七年）
秋，七月，以归德节度使王晏球为北面副招讨使。
丙寅，升夔州为宁江军，以西方鄴为节度使。
癸酉，以与高季兴夔、忠、万三州为豆卢革、韦说之罪，皆赐死。
流段凝于辽州，温韬于德州，刘训于濮州。
任圜请致仕居磁州，许之。
八月，己卯朔，日有食之。
册礼使至长沙，楚王殷始建国，立宫殿，置百官，皆如天子，或微更其名：翰林学士曰文苑学士，知制诰曰知辞制，枢密院曰左右机要司，群下称之曰殿下，令曰教。以姚彦章为左丞相，许德勋为右丞相，李鐸为司徒，崔颖为司空，拓跋恒为仆射，张彦瑶、张迎判机要司。然管内官属皆称摄，惟朗、桂节度使先除后请命。恒本姓元，避殷父讯改焉。九月，帝谓安重诲曰： 从荣左右有矫宣朕旨，令勿接儒生，恐弱人志气者。朕以从荣年少临大籓，故择名儒使辅导之，今奸人所言乃如此！ 欲斩之；重诲请严戒而已。
北都留守李彦超请复姓符，从之。
丙寅，以枢密使孔循兼东都留守。
壬申，契丹来请修好，遣使报之。
冬，十月，乙酉，帝发洛阳，将如汴州；丁亥，至荥阳。民间讹言帝欲自击吴，又云欲制置东方诸侯。宣武节度使、检校侍中硃守殷疑惧，判官高密孙晨劝守殷反，守殷遂乘城拒守。帝遣宣徽使范延光往谕之，延光曰： 不早击之，则汴城坚矣；愿得五百骑与俱。 帝从之。延光暮发，未明行二百里，抵大梁城下，与汴人战，汴人大惊。戊子，帝至京水，遣御营使石敬瑭将亲兵倍道继之。或谓安重诲曰： 失职在外之人，乘贼未破，或能为患，不如除之。 重诲以为然，奏遣使赐任圜死。端明殿学士赵凤哭胃重诲曰： 任圜义士，安肯为逆！公滥刑如此，何以赞国！ 使者至磁州，圜聚其族酣饮，然后死，神情不挠。
己丑，帝至大梁，四面进攻，吏民缒城出降者甚众。守殷知事不济，尽杀其族，引颈命左右斩之。乘城者望见乘舆，相帅开门降。孙晟奔吴，徐知诰客之。
戊戌，诏免三司逋负近二百万缗。
辛丑，吴大丞相、都督中外诸军事、诸道都统、镇海、宁国节度使兼中书令东海王徐温卒。初，温子行军司马、忠义节度使、同平章事知询以其兄知诰非徐氏子，数请代之执吴政，温曰： 汝曹皆不如也。 严可求及行军副使徐玠屡劝温以知询代知诰，温以知诰孝谨，不忍也。陈夫人曰： 知诰自我家贫贱时养之，奈何富贵而弃之！ 可求等言之不已。温欲帅诸籓镇入朝，劝吴王称帝，将行，有疾，乃遣知询奉表劝进，因留代知诰执政。知诰草表欲求洪州节度使，俟旦上之，是夕，温凶问至，乃止。知询亟归金陵。吴主赠温齐王，谥曰忠武。
山南西道节度使张筠久疾，将佐请见，不许。副使苻彦琳等疑其已死，恐左右有奸谋，请权交符印；筠怒，收彦琳及判官都指挥使下狱，诬以谋反。诏取彦琳等诣阙，按之无状，释之；徙筠为西都留守。
癸卯，以保义节度使石敬瑭为宣武节度使，兼侍卫亲军马步都指挥使。
十一月，庚戌，吴王即皇帝位，追尊孝武王曰武皇帝，景王曰景皇帝，宣王曰宣皇帝。安重诲议伐吴，帝不从。
甲子，吴大赦，改元乾贞。
丙子，吴主尊太妃王氏曰皇太后，以徐知询为诸道副都统、镇海宁国节度使兼侍中，加徐知诰都督中外诸军事。
十二月，戊寅朔，孟知祥发民丁二十万修成都城。
吴主立兄庐江公濛为常山王，弟鄱阳公澈为平原王，兄子南昌公珙为建安王。
初，晋阳相者周玄豹尝言帝贵不可言，帝即位，欲召诣阙。赵凤曰： 玄豹言陛下当为天子，今已验矣，无所复询。若置之京师，则轻躁狂险之人必辐辏其门，争问吉凶。自古术士妄言，致人族灭者多矣，非所以靖国家也。 帝乃就除光禄卿致仕，厚赐金帛而已。
中书舍人马缟请用汉光武故事，七庙之外别立亲庙；中书门下奏请如汉孝德、孝仁皇例，称皇不称帝。帝欲兼称帝，群臣乃引德明、玄元、兴圣皇帝例，皆立庙京师；帝令立于应州旧宅，自高祖考妣以下皆追谥曰皇帝、皇后，墓曰陵。
汉主如康州。
是岁，蔚、代缘边粟斗不过十钱。
明宗圣德和武钦孝皇帝中之上天成三年（戊子，公元九二八年）
春，正月，丁巳，吴主立子琏为江都王，璘为江夏王，璆为宜春王，宣帝子庐陵公玢为南阳王。
昭义节度使毛璋所为骄僭，时报赭袍，纵酒为戏，左右有谏者，剖其心而视之。帝闻之，征为右金吾卫上将军。
契丹陷平州。
二月，丁丑朔，日有食之。
帝将如鄴都，时扈驾诸军家属甫迁大梁，又闻将如鄴都，皆不悦，詾詾有流言。帝闻之，不果行。
吴自庄宗灭梁以来，使者往来不绝。庚辰，吴使者至，安重诲以为杨敢与朝廷抗礼，遣使窥觇，拒而不受，自是遂与吴绝。
张筠至长安，守兵闭门拒之；筠单骑入朝，以为左卫上将军。
壬辰，宁江节度使西方鄴攻拔归州；未几，荆南复取之。
枢密使、同平章事孔循，性狡佞，安重诲亲信之。帝欲为皇子娶重诲女，循谓重诲曰： 公职居近密，不宜复与皇子为婚。 重诲辞之。久之，或谓重诲曰： 循善离间人，不可置之密地。 循知之，阴遣人结王德妃，求纳其女；德妃请娶循女为从厚妇，帝许之。重诲大怒，乙未，以循同平章事，充忠武节度使兼东都留守。重诲性强愎。秦州节度使华温琪入朝，请留阙下，帝嘉之，除左骁卫上将军，月别赐钱谷。岁馀，帝谓重诲曰： 温琪旧人，宜择一重镇处之。 重诲对以无阙。他日，帝屡言之，重诲愠曰： 臣累奏无阙，惟枢密使可代耳。 帝曰： 亦可。 重诲无以对。温琪闻之惧，数月不出。重诲恶成德节度使、同平章事王建立，奏建立与王都交结，有异志。建立亦奏重诲专权，求入朝面言其状，帝召之。既至，言重诲与宣徽使判三司张延朗结婚，相表里，弄威福。三月，辛亥，帝见重诲，气色甚怒，谓曰： 今与卿一镇自休息，以王建立代卿，张延朗亦除外官。 重诲曰： 臣披荆棘事陛下数十年，值陛下龙飞，承乏机密，数年间天下幸无事。今一旦弃之外镇，臣愿闻其罪！ 帝不怿而起，以语宣徽使硃弘昭，弘昭曰： 陛下平日待重诲如左右手，奈何以小忿弃之！愿垂三思。 帝寻召重诲慰抚之。明日，建立辞归镇，帝曰： 卿比奏欲入分朕忧，今复去何之！ 会门下侍郎兼刑部尚书、同平章事郑珏请致仕；己未，以珏为左仆射致仕，癸亥，以建立为右仆射兼中书侍郎、同平章事、判三司。
孟知祥屡与董璋争盐利，璋诱商旅贩东川盐入西川，知祥患之，乃于汉州置三场重征之，岁得钱七万缗，商旅不复之东川。
楚王殷如岳州，遣六军使袁诠、副使王环、监军马希瞻将水军击荆南，高季兴以水军逆战。至刘郎洑，希瞻夜匿战舰数十艘于港中；诘旦，两军合战，希瞻出战舰横击之，季兴大败，俘斩以千数，进逼江陵。季兴请和，归史光宪于楚。军还，楚王殷让环不遂取荆南，环曰： 江陵在中朝及吴、蜀之间，四战之地也，宜存之以为吾扞蔽。 殷说。环每战，身先士卒，与从同甘苦；常置针药于座右，战罢，索伤者于帐前，自傅治之。士卒隶环麾下者相贺曰： 吾属得死所矣。 故所向有功。楚大举水军击汉，围封州。汉主以《周易》筮之，遇《大有》，于是大赦，改元大有；命左右街使苏章将神弩三千、战舰百艘救封州。章至贺江，沉铁纟亘于水，两岸作巨轮挽纟亘，筑长堤以隐之，伏壮士于堤中。章以轻舟逆战，阳不利，楚人逐之，入堤中；挽轮举絙，楚舰不能进退，以强弩夹水射之，楚兵大败，解围遁去。汉主以章为封州团练使。
夏，四月，以鄴都留守从荣为河东节度使、北都留守，以客省使太原冯赟为副留守，夹马指挥使新平杨思权为步军都指挥使以佐之。戊寅，以宣武节度使石敬瑭为鄴都留守、天雄节度使，加同平章事；以枢密使范延光为成德节度使。丙戌，以枢密使安重诲兼河南尹，以河南尹从厚为宣武节度使，仍判六军诸卫事。吴右雄武军使苗璘、静江统军王彦章将水军万人攻楚岳州，至君山，楚王殷遣右丞相许德勋将战舰千艘御之。德勋曰： 吴人掩吾不备，见大军，必惧而走。 乃潜军角子湖，使王环夜帅战舰三百，屯杨林浦，绝吴归路。迟明，吴人进军荆江口，将会荆南兵攻岳州，丁亥，至道人矶。德勋命战棹都虞侯詹信以轻舟三百出吴军后，德勋以大军当其前，夹击之，吴军大败，虏璘及彦章以归。
初，义武节度使兼中书令王都镇易定十馀年，自除刺史以下官，租赋皆赡本军。及安重诲用事，稍以法制裁之；帝亦以都篡父位，恶之。时契丹数犯塞，朝廷多屯兵于幽、易间，大将往来，都阴为之备，浸成猜阻。都恐朝迁移之它镇，腹心和昭训劝都为自全之计，都乃求婚于卢龙节度使赵德钧。又知成德节度使王建立与安重诲有隙，遣使结为兄弟，阴与之谋复河北故事，建立阳许而密奏之。都又以蜡书遗青、徐、潞、益、梓五帅，离间之。又遣人说北面副招讨使归德节度使王晏球，晏球不从；乃以金遗晏球帐下，使图之，不克；癸巳，晏球以都反状闻，诏宣徽使张延朗与北面诸将议讨之。
戊戌，吴徙常山王濛为临川王。
庚子，诏削夺王都官爵。壬寅，以王晏球为北面讨使，权知定州行州事，以横海节度使安审通为副招讨使，以郑州防御使张虔钊为都监，发诸道兵会讨定州。是日，晏球攻定州，拔其北关城。都以重赂求救于奚酋秃馁，五月，秃馁以万骑突入定州，晏球退保曲阳，都与秃馁就攻之。晏球与战于嘉山下，大破之。秃馁以二千骑奔还定州。晏球追至城门，因进攻之，得其西关城。定州城坚，不可攻，晏球增修西关城以为行府，使三州民输税供军食而守之。
辛酉，以天雄节度副使赵敬怡为枢密使。
王晏球闻契丹发兵救定州，将大军趣望都，遣张延朗分兵退保新乐，延朗遂之真定，留赵州刺史硃建丰将兵修新乐城。契丹已自他道入定州，与王都夜袭新乐，破之，杀建丰。乙丑，王晏球、张延朗会于行唐，丙寅，至曲阳。王都乘胜，悉其众与契丹五千骑合万馀人，邀晏球等于曲阳，丁卯，战于城南。晏球集诸将校令之曰： 王都轻而骄，可一战擒也。今日，诸君报国之时也。悉去弓矢，以短兵击之，回顾者斩！ 于是骑兵先进，奋，楇挥剑，直冲其陈，大破之，僵尸蔽野；契丹死者过半，馀众北走；都与秃馁得数骑，仅免。卢龙节度使赵德钧邀击契丹，北走者殆无孑遗。
吴遣使求和于楚，请苗璘、王彦章；楚王殷归之，使许德勋饯之。德勋谓二人曰： 楚国虽小，旧臣宿将犹在，愿吴朝勿以措怀。必俟众驹争皁栈，然后可图也。 时殷多内宠，嫡庶无别，诸子骄奢，故德勋语及之。六月，辛巳，高季兴复请称籓于吴，吴进季兴爵秦王，帝诏楚王殷讨之。殷遣许德勋将兵攻荆南，以其子希范为监军，次沙头。季兴从子云猛指挥使从嗣单骑造楚壁，请与希范挑战决胜，副指挥使廖匡齐出与之斗，拉杀之。季兴惧，明日，请和，德勋还。匡齐，赣人也。
王晏球知定州有备，未易急攻，硃弘昭、张虔钊宣言大将畏怯，有诏促令攻城。晏球不得已，乙未，攻之，杀伤将士三千人。
先是，诏发西川兵戍夔州，孟知祥遣左肃边指挥使毛重威将三千人往。顷之，知祥奏 夔、忠、万三州已平，请召戍兵还，以省馈运。 帝不许。知祥阴使人诱之，重威帅其众鼓噪逃归。帝命按其罪，知祥请而免之。
陕州行军司马王宗寿请葬故蜀主王衍，秋，七月，乙巳，赠衍顺正公，以诸侯礼葬之。
北面招讨使安审通卒。
东都民有犯私麹者，留守孔循族之。或请听民造麹，而于秋税亩收五钱；己未，敕从之。
壬戌，契丹复遣其酋长惕隐将七千骑救定州，王晏球逆战于唐河北，大破之；甲子，追至易州，时久雨水涨，契丹为唐所俘斩及陷溺死者，不可胜数。
戊辰，北威武节度使王延钧为闽王。
契丹北走，道路泥泞，人马饥疲，入幽州境。八月，甲戌，赵德钧遣牙将武从谏将精骑邀击之，分兵扼险要，生擒惕隐等数百人；馀众散投村落，村民以白梃击之，其得脱归国者不过数十人。自是契丹沮气，不敢轻犯塞。
初，庄宗徇地河北，获小儿，畜之宫中，及长，赐姓名曰李继陶；帝即位，纵遣之。王都得之，使衣黄袍坐堞间，谓王晏球曰： 此庄宗皇帝子也，已即帝位。公受先朝厚恩，曾不念乎！ 晏球曰： 此公作小数竟何益！吾今教公二策，不悉众决战，则束手出降耳，自馀无以求生也。 
王建立以目不知书，请罢判三司，不许。
乙未，吴大赦。
吴越王镠欲立中子传瓘为嗣，谓诸子曰： 各言汝功，吾择多者而立之。 传瓘兄传璹、传瓘、传璟皆推传瓘，乃奏请以两镇授传瓘。闰月，丁未，诏以传瓘为镇海、镇东节度使。
戊申，赵德钧献契丹俘惕隐等，诸将皆请诛之，帝曰： 此曹皆虏中之骁将，杀之则虏绝望，不若存之以纾边患。 乃赦惕隐等酋长五十人，置之亲卫，馀六百人悉斩之。
契丹遣梅老季素等入贡。
初，卢文进来降，契丹以籓汉都提举使张希崇代之为卢龙节度使，守平州，遣亲将以三百骑监之。希崇本书生，为幽州牙将，没于契丹，性和易，契丹将稍亲信之，因与其部曲谋南归。部曲泣曰： 归固寝食所不忘也，然虏众我寡，奈何？ 希崇曰： 吾诱其将杀之，兵必溃去。此去虏帐千馀里，比其知而征兵，吾属去远矣。 众曰： 善！ 乃先为阱，实以石灰，明日，召虏将饮，醉，并从者杀之，投诸阱中。其营在城北，亟发兵攻之，契丹众皆溃去。希崇悉举其所部二万馀口来奔，诏以为汝州刺史。
吴王太后殂。
九月，辛巳，荆南败楚兵于白田，执楚岳州刺史李廷规，归于吴。
乙未，敕以温韬发诸陵，段凝反覆，令所在赐死。
己亥，以武宁节度使房知温兼荆南行营招讨使，知荆南行府事；分遣中使发诸道兵赴襄阳，以讨高季兴。
辛丑，徙庆州防御使窦廷琬为金州刺史；冬，十月，廷琬据庆州拒命。
丙午，以横海节度使李从敏兼北面行营副招讨使。从敏，帝之从子也。
戊申，诏静难节度使李敬周发兵讨窦廷琬。
王都据定州，守备固，伺察严，诸将屡有谋翻城应官军者，皆不果。帝遣使者促王宴球攻城，晏球与使者联骑巡城，指之曰： 城高峻如此，借使主人听外兵登城，亦非梯冲所及。徒多杀精兵，无损于贼，如此何为！不若食三州之租，爱民养兵以俟之，彼必内溃。 帝从之。
十一月，有司请为哀帝位庙，诏立庙于曹州。
平卢节度使晋忠武公霍彦威卒。
忠州刺史王雅取归州。
庚寅，皇子从厚纳孔循女为妃，循因之得之大梁，厚结王德妃之党，乞留。安重诲具奏其事，力排之，礼毕，促令归镇。
甲午，以中书侍郎、同平章事王建立同平章事，充平卢节度使。
丙申，上问赵凤： 帝王赐人铁券，何也？ 对曰： 与之立誓，令其子孙长享爵禄耳。 上曰： 先朝受此赐者让三人，崇韬、继麟寻皆族灭，朕得脱如毫厘耳。 因叹息久之。赵凤曰： 帝王心存大信，固不必刻之金石也。 
十二月，甲辰，李敬周奏拔庆州，族窦廷琬。
荆南节度使高季兴寝疾，命其子行军司马、忠义节度使、同平章事从诲权知军府事；丙辰，季兴卒。吴主以从诲为荆南节度使兼侍中。
史馆修撰张昭远上言： 臣窃见先朝时，皇弟、皇子皆喜俳优，入则饰姬妾，出则夸仆马；习尚如此，何道能贤！诸皇子宜精择师傅，令皇子屈身师事之，讲礼义之经，论安危之理。古者人君即位则建太子，所以明嫡庶之分，塞祸乱之源。今卜嗣建储，臣未敢轻议。至于恩泽赐与之间，婚姻省侍之际，嫡庶长幼，宜有所分，示以等威，绝其侥冀。 帝赏叹其言而不能用。
闽王延钧度民二万为僧，由是闽中多僧。
河东节度使、北都留守从荣，年少骄很，不亲政务，帝遣左右素与从荣善者往与之处，使从容讽导之。其人私谓从荣曰： 河南相公恭谨好善，亲礼端士，有老成之风；相公齿长，宜自策励，勿令声问出河南之下。 从荣不悦，退，告步军都指挥使杨思权曰： 朝廷之人皆推从厚而短我，我其废乎！ 思权曰： 相公手握强兵，且有思权在，何忧？ 因劝从荣多募部曲，缮甲兵，阴为自固之备。又谓帝左右曰： 君每誉弟而抑其兄，我辈岂不能助之邪！ 其人惧，以告副留守冯赟，赟密奏之。帝召思权诣阙，以从荣故，亦弗之罪也。
明宗圣德和武钦孝皇帝中之上天成四年（己丑，公元九二九年）
春，正月，冯赟入为宣徽使，谓执政曰： 从荣刚僻而轻易，宜选重德辅之。 
王都、秃馁欲突围走，不得出。二月，癸丑，定州都指挥使马让能开门纳官军，都举族自焚，擒秃馁及契丹二千人。辛亥，以王晏球为天平节度使，与赵德钧并加兼侍中。秃馁至大梁，斩于市。
枢密使赵敬怡卒。
甲子，帝发大梁。
丁卯，门下侍郎、同平章事崔协卒于须水。
庚午，帝至洛阳。
王宴球在定州城下，日以私财飨士，自始攻至克城未尝戮一卒。三月，辛巳，晏球入朝，帝美其功；晏球谢久烦馈运而已。
皇子右卫大将军从璨性刚，安重诲用事，从璨不为之屈。帝东巡，以从璨为皇城使。从璨与客宴于会节园，酒酣，戏登御榻，重诲奏请诛之；丙戌，赐从璨死。横山蛮寇邵州。
楚王殷命其子武安节度副使、判长沙府希声知政事，总录内外诸军事，自是国政先历希声，乃闻于殷。
夏，四月，庚子朔，禁铁锡钱。时湖南专用锡钱，铜钱一直锡钱百，流入中国，法不能禁。
丙午，楚六军副使王环败荆南兵于石首。
初令缘边置场市党项马，不令诣阙。先是，党项皆诣阙，以贡马为名，国家约其直酬之，加以馆谷赐与，岁费五十馀万缗。有司苦其耗蠹，故止之。
壬子，以皇子从荣为河南尹、判六军诸卫事，从厚为河东节度使、北都留守。
契丹寇云州。
甲寅，以端明殿学士、兵部侍郎赵凤为门下侍郎、同平章事。
五月，乙酉，中书言： 太常改谥哀帝日昭宣光烈孝皇帝，庙号景宗。既称宗则应入太庙，在别庙则不应称宗。 乃去庙号。
帝将祀南郊，遣客省使李仁矩以诏谕两川，今西川献钱一百万缗，东川五十万缗；皆辞以军用不足，西川献五十万缗，东川献十万缗。仁矩，帝在籓镇时客将也，为安重诲所厚，恃恩骄慢。至梓州，董璋置宴召之，日中不往，方拥妓酣饮。璋怒，从卒徒执兵入驿，立仁矩于阶下而诟之曰： 公但闻西川斩李客省，谓我独不能邪！ 仁矩流涕拜请，仅而得免；既而厚赂仁矩以谢之。仁矩还，言璋不法。未几，帝复遣退事舍人李彦珣诣东川，入境，失小礼，璋拘其从者，彦珣奔还。
高季兴之叛也，其子从诲节谏，不听。从诲既袭位，谓僚佐曰： 唐近而吴远，舍近臣远，非计也。 乃因楚王殷以谢罪于唐。又遗山南东道节度使安元信书，求保奏，复修职贡。丙申，元信以从诲书闻，帝许之。
六月，戊申，复以鄴都为魏州，留守、皇城使并停。
庚申，高从诲自称前荆南行军司马、归州刺史，上表求内附。秋，七月，甲申，以从诲为荆南节度使兼侍中。己丑，罢荆南招讨使。
八月，吴武昌节度使兼侍中李简以疾求还江都，癸丑，卒于采石。徐知询，简婿也，擅留简亲兵二千人于金陵，表荐简子彦忠代父镇鄂州，徐知诰以龙武统军柴再用为武昌节度使；知询怒曰： 刘崇俊，兄之亲，三世为濠州；彦忠吾妻族，独不得邪！ 
初，楚王殷用都军判官高郁为谋主，国赖以富强，邻国皆疾之。庄宗入洛，殷贵其子希范入贡，庄宗爱其警敏，曰： 比闻马氏当为高郁所夺，今有子如此，郁安能得之！ 高季兴亦以流言间郁于殷，殷不听；乃遣使遗节度副使、知政事希声书，盛称郁功名，愿为兄弟。使者言于希声曰： 高公常云 马氏政事皆出高郁 ，此子孙之忧也。 希声信之。行军司马杨昭遂，希声之妻族也，谋代郁任，日谮之于希声。希声屡言于殷，称郁奢僭，且外交邻籓，请诛之。殷曰： 成吾功业，皆郁力也；汝勿为此言！ 希声固请罢其兵柄，乃左迁郁行军司马。郁谓所亲曰： 亟营西山，吾将归老。猘子渐大，能咋人矣。 希声闻之，益怒，明日，矫以殷命杀郁于府舍，榜谕中外，诬郁谋叛，并诛其族党。至暮，殷尚未知，是日，大雾，殷谓左右曰： 吾昔从孙儒渡淮，每杀不辜，多致兹异。马步院岂有冤死者乎？ 明日，吏以郁死告，殷拊膺大恸曰： 吾老耄，政非己出，使我勋旧横罹冤酷！ 既而顾左右曰： 吾亦何可久处此乎！ 
九月，上与冯道从容语及年谷屡登，四方无事。道曰： 臣常记昔在先皇幕府，奉使中山，历井陉之险，臣忧马蹶，执辔甚谨，幸而无失；逮至平路，放辔自逸，俄至颠陨。凡为天下者亦犹是也。 上深以为然。上又问道： 今岁虽丰，百姓赡足否？ 道曰： 农家岁凶则死于流殍，岁丰则伤于谷贱，丰凶皆病者，惟农家为然。臣记进士聂夷中诗云： 二月卖新丝，五月粜新谷；医得眼下疮，剜却心头肉。 语虽鄙俚，曲尽田家之情状。农于四人之中最为勤苦，人主不可不知也。 上悦，命左右录其诗，常讽诵之。
鄜州兵戍东川者归本道，董璋擅留其壮者，选赢老归之，仍收其甲兵。
癸巳，西川右都押牙孟容弟为资州税官，坐自盗抵死，观察判官冯璩、中门副使王处回为之请，孟知祥曰： 虽吾弟犯法，亦不可贷，况他人乎！ 
吴越王镠居其国好自大，朝廷使者曲意奉之则赠遗丰厚，不然则礼遇疏薄。尝遗安重诲书，辞礼颇倨。帝遣供奉官乌昭遇、韩玫使吴越，昭遇与玫有隙，使还，玫奏： 昭遇见镠，称臣拜舞，谓镠为殿下，及私以国事告镠。 安重诲奏赐昭遇死。癸巳，制镠以太师致仕，自馀官爵皆削之，凡吴越进奏官、使者、纲吏，令所在系治之。镠令子传瓘等上表讼冤，皆不省。
初，朔方节度使韩洙卒，弟澄为留后。未几，定远军使李匡宾聚党据保静镇作乱，朔方不安；冬，十月，丁酉，韩澄遣使赍绢表乞朝廷命帅。前磁州刺史康福，善胡语，上退朝，多召入便殿，访以时事，福以胡语对；安重诲恶之，常戒之曰： 康福，汝但妄奏事，会当斩汝！ 福惧，求外补。重诲以灵州深入胡境，为帅者多遇害，戊戌，以福为朔方、河西节度使。福见上，涕泣辞之；上命重诲为福更他镇，重诲曰： 福自刺史无功建节，尚复何求！且成命已行，难以复改。 上不得已，谓福曰： 重诲不肯，非朕意也。 福辞行，上遣将军牛知柔、河中都指挥使卫审余等将兵万人卫送之。审余，徐州人也。
辛亥，割阆、果二州置保宁军，壬子，以内客省使李仁矩为节度使。
先是，西川常发刍粮馈峡路，孟知祥辞以本道兵自多，难以奉它镇，诏不许，屡督之；甲寅，知祥奏称财力乏，不奉诏。
吴诸道副都统、镇海宁国节使兼侍中徐知询自以握兵据上流，意轻徐知诰，数与知诰争权，内相猜忌，知诰患之，内枢密使王令谋曰： 公辅政日久，挟天子以令境内，谁敢不从！知询年少，恩信未洽于人，无能为也。 知询待诸弟薄，诸弟皆怨之。徐玠知知询不可辅，反持其短以附知诰。吴越王镠遗知询金玉鞍勒、器皿，皆饰以龙凤；知询不以为嫌，乘用之。知询典客周廷望说知询曰： 公诚能捐宝华以结朝中勋旧，使皆归心于公，则彼谁与处！ 知询从之，使廷望如江都谕意。廷望与知诰亲吏周宗善，密输款于知诰，亦以知诰阴谋告知询。知询召知诰诣金陵除父温丧，知诰称吴主之命不许，周宗谓廷望曰： 人言侍中有不臣七事，宜亟入谢！ 廷望还，以告知询。十一月，知询入朝，知诰留知询为统军，领镇海节度使，遣右雄武都指挥使柯厚征金陵兵还江都，知诰自是始专吴政。知询责知诰曰： 先王违世，兄为人子，初不临丧，可乎？ 知诰曰： 尔挺剑待我，我何敢往！尔为人臣，畜乘舆服御物，亦可乎！ 知询又以廷望所言诰知诰，知诰曰： 以尔所为告我者，亦廷望也。 遂斩廷望。
壬辰，吴主加尊号曰睿圣文明光孝皇帝，大赦，改元大和。
康福行至方渠，羌胡出兵邀福，福击走之；至青刚峡，遇吐蕃野利、大虫二族数千帐，皆不觉唐兵至，福遣卫审余掩击，大破之，杀获殆尽。由是威声大振，遂进至灵州，自是朔方始受代。
十二月，吴加徐知诰兼中书令，领宁国节度使。知诰召徐知询饮，以金钟酌酒赐之，曰： 愿弟寿千岁。 知询疑有毒，引他器均之，跽献知诰曰： 愿与兄各享五百岁。 知诰变色，左右顾，不肯受，知询捧酒不退。左右莫知所为，伶人申渐高径前为诙谐语，掠二酒合饮之，怀金钟趋出，知诰密遣人以良药解之，已脑溃而卒。
奉国节度使、知建州王廷禀称疾退居里第，请以建州授其子继雄；庚子，诏以继雄为建州刺史。
安重诲既以李仁矩镇阆州，使与绵州刺史武虔裕皆将兵赴治。虔裕，帝之故吏，重诲之外兄也。重诲使仁矩诇董璋反状，仁矩增饰而奏之。朝廷又使武信节度使夏鲁奇治遂州城隍，缮甲兵，益兵戍之。璋大惧。时道路传言，又将割绵、龙为节镇，孟知祥亦惧。璋素与知祥有隙，未尝通问，至是，璋遣使诣成都，请为其子娶知祥女；知祥许之，谋并力以拒朝廷。
