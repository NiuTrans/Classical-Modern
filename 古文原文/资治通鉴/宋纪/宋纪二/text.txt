起阏逢困敦，尽强圉单阏，凡四年。
太祖文皇帝上之上元嘉元年（甲子，公元四二四年）
春，正月，魏改元始光。
丙寅，魏安定殇王弥卒。
营阳王居丧无礼，好与左右狎昵，游戏无度。特进致仕范泰上封事曰： 伏闻陛下时在后园，颇习武备，鼓鞞在宫，声闻于外。黩武掖庭之内，喧哗省闼之间，非徒不足以威四夷，只生远近之怪。陛下践祚，委政宰臣，实用高宗谅暗之美；而更亲狎小人，惧非社稷至计，经世之道也。 不听。泰，宁之子也。
南豫州刺史庐陵王义真，警悟爱文义，而性轻易，与太子左卫率谢灵运、员外常侍颜延之、慧琳道人情好款密。尝云： 得志之日，以灵运、延之为宰相，慧琳为西豫州都督。 灵运，玄之孙也，性褊傲，不遵法度，朝廷但以文义处之，不以为有实用。灵运自谓才能宜参权要，常怀愤邑。延之，含之曾孙也，嗜酒放纵。徐羡之等恶义真与灵运等游，义真故吏范晏从容戒之，义真曰： 灵运空疏，延之隘薄，魏文帝所谓 古今文人类不护细行 者也；但性情所得，未能忘言于悟赏耳。 于是羡之等以为运、延之构扇异同，非毁执政，出灵运为永嘉太守，延之为始安太守。
义真至历阳，多所求索，执政每裁量不尽与。义真深怨之，数有不平之言，又表求还都。咨议参军庐江何尚之屡谏，不听。时羡之等已密谋废为庶人，徙新安郡。前吉阳令堂邑张约之上疏曰： 庐陵王少蒙先皇优慈之遇，长受陛下睦受之恩，故在心必言，所怀必亮，容犯臣子之道，致招骄瓷之愆。至于天恣夙成，实有卓然之美，宜在容养，灵善掩瑕，训尽议方，进退以渐。今猥加剥辱，幽徙远郡，上伤陛下常棣之笃，下令远近恇然失图。臣伏思大宋开基造次，根条未繁，宜广树籓戚，敦睦以道。人谁无过，贵能自新；以武皇之爱子，陛下之懿弟，岂可以其一眚，长致沦弃哉！ 书奏，以约之为梁州府参军，寻杀之。
夏，四月，甲辰，魏主东巡大宁。
秦王炽磐遣镇南将军吉毘等帅步骑一万，南伐白苟、车孚、崔提、旁为四国，皆降之。
徐羡之等以南兗州刺史檀道济先朝旧将，威服殿省，且有兵众，乃召道济及江州刺史王弘入朝；五月，皆至建康，废立之谋告之。
甲申，谢晦以领军府屋败，悉令家人出外，聚将士于府内；又使中书舍人邢安泰、潘盛为内应。夜，邀檀道济同宿，晦悚动不得眠，道济就寝便熟，晦以此服之。
时帝于华林园为列肆，亲自沽卖，以与左右引船为乐，夕，游天渊池，即龙舟而寝。乙酉诘旦，道济引兵居前，羡之等继其后，入自云龙门；安泰等先诫宿卫，莫有御者。帝未兴，军士进杀二侍者，伤帝指，扶出东阁，收玺绶，群臣拜辞，卫送故太子宫。
侍中程道惠劝羡之等立皇弟南豫州刺史义恭。羡之等以宜都王义隆素有令望，又多符瑞，乃称皇太后令，数帝过恶，废为营阳王，以宜都王辰承大统，赦死罪以下。又称皇大后令，奉还玺绶；并废皇后为营阳王妃，迁营阳王于吴。使檀道济入守朝堂。王至吴，止金昌亭；六月，癸丑，羡之等使邢安泰就弑之。王多力，突走出昌门，追者以门关踣而弑之。
裴子野论曰：古者人君养子，能言而师授之辞，能行而傅相之礼。宋之教诲，雅异于斯，居中则任仆妾，处外则近趋走。太子、皇子，有帅，有侍，是二职者，皆台皁也。制其行止，授其法则，导达臧否，罔弗由之；言不及于礼义，识不达于今古，谨敕者能劝之以吝啬，狂愚者或诱之以凶慝。虽有师傅，多以耆艾大夫为之；虽有友及文学，多以膏粱年少为之；具位而已，亦弗与游。幼王临州，长史行事；宣传教命，又有典签；往往专恣，窃弄威权，是以本枝虽茂而端良甚寡。嗣君冲幼，世继奸回，虽恶物丑类，天然自出，然习则生常，其流远矣。降及太宗，举天下而弃之，亦昵比之为也。呜呼！有国有家，其鉴之矣！
傅亮帅行台百官奉法驾迎宜都王于江陵。 祠部尚书蔡廓至寻阳，遇疾不堪前；亮与之别。廓曰： 营阳在吴，宜厚加供奉；一旦不幸，卿诸人有弑主之名，欲立于世，将可得邪！ 时亮已与羡之议害营阳王，乃驰信止之，不及。羡之大怒曰： 与人共计议，如何旋背即卖恶于人邪？ 羡之等以遣使者杀前庐陵王义真于新安。
羡之以荆州地重，恐宜都王至，或别用人，乃亟以录命除领军将军谢晦行都督荆、湘等七州诸军事、荆州刺史，欲令居外为援，精兵旧将，悉以配之。
秋，七月，行台至江陵，立行门于城南，题曰 大司马门 。傅亮帅百僚诣门上表，进玺绂，仪物甚盛，宜都王时年十八，下教曰： 猥以不德，廖降大命，顾己兢悸，何以克堪！辄当暂归朝廷，展哀陵寝，并与贤彦申写所怀。望体其心，勿为辞费。府州佐史并称臣，请题榜诸门，一依宫省；王皆不许。教州、府、国纲纪宥所统内见刑，原逋责。
诸将佐闻营阳、庐陵王死，皆以为疑，劝王不可东下。司马王华曰： 先帝有大功于天下，四海所服；虽嗣主不纲，人望未改。徐羡之中才寒士，傅亮布衣诸生，非有晋宣帝、王大将军之心明矣；受寄崇重，未容遽敢背德。畏庐陵严断，将来必不自容；以殿下宽睿慈仁，远近所知，且越次奉迎，冀以见德；悠悠之论，殆必不然。又，羡之等五人，同功并位，孰肯相让！就怀不轨，势必不行。废主若存，虑其将来受祸，致此杀害；盖由贪生过深，宁敢一朝顿怀逆志！不过欲握权自固，以少主仰待耳。殿下但当长驱六辔，以副天人之心。 王曰： 卿复欲为宋昌邪！ 长史王昙首、南蛮校尉到彦之皆劝王行，昙首仍陈天人符应。王乃曰： 诸公受遗，不容背义。且劳臣旧将，内外充满，今兵力又足以制物，夫何所疑！ 乃命王华总后任，留镇荆州。王欲使到彦之将兵前驱，彦之曰： 了彼不反，便应朝服顺流；若使有虞，此师既不足恃，更开嫌隙之端，非所以副远迩之望也。 会雍州刺史褚叔度卒，乃遣彦之权镇襄阳。
甲戌，王发江陵，引见傅亮，号泣，哀动左右。既而问义真及少帝薨废本末，悲哭呜咽，侍侧都莫能仰视。亮流汗沾背，不能对；乃布腹心于到彦之、王华等，深自结纳。王以府州文武严兵自卫，台所遣百官众力不得近部伍。中兵参军硃容子抱刀处王所乘舟户外，不解带者累旬。魏主还宫。
秦王炽磐遣太子暮末帅征北将军木弈干等步骑三万，出貂渠谷，攻河西白草岭、临松郡，皆破之，徙民二万馀口而还。
八月，丙申，宜都王至建康，群臣迎拜于新亭。徐羡之问傅亮曰： 王可方谁？ 亮曰： 晋文、景以上人。 羡之曰： 必能明我赤心。 亮曰： 不然。 
丁酉，王谒初宁陵，还，止中堂。百官奉玺绶，王辞让数四，乃受之，即皇帝位于中堂。备法驾入宫，御太极前殿，大赦，改元，文武赐位二等。
戊戌，谒太庙。诏复庐陵王先封，迎其柩及孙修华、谢妃还建康。
庚子，以行荆州刺史谢晦为真。晦将行，与蔡廓别，屏人问曰： 吾其免乎？ 廓曰： 卿受先帝顾命，任以社稷，废昏立明，义无不可。但杀人二兄而以之北面，挟震主之威，据上流之重，以古推今，自免为难。 晦始惧不得去，既发，顾望石头城，喜曰： 今得脱矣！ 
癸卯，徐羡之进位司徒，王弘进位司空，傅亮加开府仪同三司，谢晦进号卫将军，檀道济进号征北将军。
有司奏车驾依故事临华林园听讼。诏曰： 政刑多所未悉；可如先者，二公推讯。 
帝以王昙首、王华为侍中，昙首领右卫将军。华领骁骑将军，硃容子为右军将军。
甲辰，追尊帝母胡婕妤曰章皇后。封皇弟义恭为江夏王，义宣为竟陵王，义季为衡阳王；仍以义宣为左将军，镇石头。
徐羡之等欲即以到彦之为雍州，帝不许；征彦之为中领军，委以戎政。彦之自襄阳南下，谢晦已至镇，虑彦之不过己。彦之至杨口，步往江陵，深布诚款，晦亦厚自结纳；彦之留马及利剑、名刀以与晦，晦由此大安。
柔然纥升盖可汗闻魏太宗殂，将六万骑入云中，杀掠吏民，攻拔盛乐宫。魏世祖自将轻骑讨之，三日二夜至云中。纥升盖引骑围魏主五十馀重，骑逼马首，相次如堵。将士大惧，魏主颜色自若，众情乃安。纥升盖以弟子於陟斤为大将，魏人射杀之；纥升盖惧，遁去。尚书令刘絜言于魏主曰： 大檀自恃其众，必将复来，请俟收田毕，大发兵为二道，东西并进以讨之。 魏主然之。
九月，丙子，立妃袁氏为皇后；耽之曾孙也。
冬，十月，吐谷浑威王阿柴卒。阿柴有子二十人，疾病，召诸子弟谓之曰： 先公车骑，以大业之故，舍其子拾虔而授孤；孤敢私于纬代而忘先君之志乎！我死，汝曹当奉慕璝为主。 纬代者，阿柴之长子；慕璝者，阿柴之母弟、叔父乌纥提之子也。阿柴又命诸子各献一箭，取一箭授其弟慕利延使折之，慕利延折之；又取十九箭使折之，慕利延不能折。阿柴乃谕之曰： 汝曹知之乎？孤则易折，众则难摧。汝曹当戮力一心，然后可以保国宁家。 言终而卒。
慕璝亦有才略，抚纳秦、凉失业之民及氐、羌杂种至五六百落，部众转盛。
十二月，魏主命安集将军长孙翰、安北将军尉眷北击柔然，魏主自将屯柞山。柔然北遁，诸军追之，大获而还。翰，肥之子也。
诏拜营阳王母张氏为营阳太妃。
林邑王范阳迈寇日南、九德诸郡。
宕昌王梁弥怱遣子弥黄入见于魏。宕昌，羌之别种也。羌地东接中国，西通西域，长数千里，各有酋帅，部落分地，不相统摄；而宕昌最强，有民二万馀落，诸种畏之。
夏主将废太子璝而立少子酒泉公伦。璝闻之，将兵七万北伐伦。伦将骑三万拒之，战于高平，伦败死。伦兄太原公昌将骑一万袭璝，杀之，并其众八万五千，归于统万。夏主大悦，立昌为太子。夏主好自矜大，名其四门：东曰招魏，南曰朝宋，西曰服凉，北曰平朔。
太祖文皇帝上之上元嘉二年（乙丑，公元四二五年）
春，正月，徐羡之、傅亮上表归政，表三上，帝乃许之。丙寅，始亲万机。羡之仍逊位还第，徐羡之、程道惠及吴兴太守王韶之等并谓非宜，敦劝甚苦，乃复奉诏视事。
辛未，帝祀南郊，大赦。
己卯，魏主还平城。
二月，燕有女子化为男。燕主以问群臣，沿书左丞傅权对曰： 西汉之末，雌鸡化为雄，犹有王莽之祸。况今女化为男，臣将为君之兆也。 
三月，丙寅，魏主尊保母窦氏为保太后。密后之殂也，世祖尚幼，太宗以窦氏慈良，有操行，使保养之。窦氏抚视有恩，训导有礼，世神德之，故加以尊号，奉养不异所在。
丁巳，魏以长孙嵩为太尉，长孙翰为司徒，奚斤为司空。
夏，四月，秦王炽磐遣平远将军叱卢犍等，袭河西镇南将军沮渠白蹄于临松，擒之，徙其民五千馀户于枹罕。
魏主遣龙骧将军步堆等来聘，始复通好。
六月，武都惠文王杨盛卒。初，盛闻晋亡，不改义熙年号，谓世子玄曰： 吾老矣，当终为晋臣，汝善事宋帝。 及盛卒，玄自称都督陇右诸军事、征西大将军、开府仪同三司、秦州刺史、武都王，遣使来告丧，始用元喜年号。
秋，七月，秦王炽磐镇南将军吉毘等南击黑水羌酋丘担，大破之。
八月，夏武烈帝殂，葬嘉平陵，庙号世祖；太子昌即皇帝位。大赦，改元承光。
王弘自以始不预定策，不受司空；表让弥年，乃许之。乙酉，以弘为车骑大将军、开府仪同三司。
冬，十月，丘担以其众降秦，秦以担为归善将军；拜折冲将军乞伏信帝为平羌校尉以镇之。
癸卯，魏主大举伐柔然，五道并进。长孙翰等从东道出黑漠，廷尉卿长孙道生等出白、黑二漠之间，魏主从中道，东平公娥清出栗园，奚斤等从西道，出尔寒山。诸军至漠南，舍辎重，轻骑，赍十五日粮，度漠击之。柔然部落大惊，绝迹北走。
十一月，以武都世子玄为北秦州刺史、武都王。
初，会稽孔宁子为帝镇西咨议参军，及即位，以宁子为步兵校尉；与侍中王华并有富贵之愿，疾徐羡之、傅亮专权，日夜构之于帝。会谢晦二女当适彭城王义康、新野侯义宾，遣其妻曹氏及长子世休送女至建康。帝欲诛羡之、亮，并发兵讨晦，声言当伐魏，取河南，又言拜京陵，治行装舰。亮与晦书曰： 薄伐河朔，事犹未已，朝野之虑，忧惧者多。 又言： 朝士多谏北征，上当遣外监万幼宗往相咨访。 时朝廷处分异常，其谋颇泄。
太祖文皇帝上之上元嘉三年（丙寅，公元四二六年）
春，正月，谢晦弟黄门侍郎爵驰使告晦，晦犹谓不然，以傅亮书示咨议参军何承天曰； 外间所闻，咸谓西讨已定，幼宗岂有上理！ 晦尚谓虚妄，使承天豫立答诏启草，言伐虏宜须明年。江夏内史程道惠得寻阳人书，言 朝廷将有大处分，其事已审 ，使其辅国府中兵参军乐冏封以示晦。晦问承天曰： 若果尔，卿令我云何？ 对曰： 蒙将军殊顾，常思报德。事变至矣，何敢隐情！然明日戒严，动用军法，区区所怀，惧不得尽。 晦惧曰： 卿岂欲我自裁邪？ 承天曰： 尚未至此。以王者之重，举天下以攻一州，大小既殊，逆顺又异。境外求全，上计也。其次以腹心将兵屯义阳，将军自帅大众战于夏口；若败，即趋义阳以出北境，其次也。 晦良久曰： 荆州用武之地，兵粮易给，聊且决战，走复何晚！ 乃使承天造立表檄，又与卫军咨议参军琅邪颜邵谋举兵，邵饮药而死。
晦立幡戒严，谓司马庾登之曰： 今当自下，欲屈卿以三千人守城，备御刘粹。 登之曰： 下官亲老在都，又素无部众，情计二三，不敢受此旨。 晦仍问诸将佐： 战士三千足守城否？ 南蛮司马周超对曰： 非徒守城而已，若有外寇，可以立功。 登之因曰： 超必能力，下官请解司马、南郡以授之。 晦即于坐命超为司马，领南义阳太守；转登之为长史，南郡如故。登之，蕴之孙也。
帝以王弘、檀道济始不预废弑之谋，弘弟昙首又为帝所亲委，事将发，密使报弘，且召道济，欲使讨晦。王华等皆以为不可，帝曰： 道济止于胁从，本非创谋。杀害之事，又所不关。吾抚而使之，必将无虑。 乙丑，道济至建康。
丙寅，下诏暴羡之、亮、晦杀营阳、庐陵王之罪，命有司诛之，且曰： 晦据有上流，或不即罪，朕当亲帅六师为其过防。可遣中领军在彦之即日电发，征北将军檀道济骆驿继路，符卫军府州，以时收翦，已命雍州刺史刘粹等断其走伏。罪止元凶，馀无所问。 
是日，诏召羡之、亮。羡之行至西明门外，谢爵正直，遣报亮云： 殿内有异处分。 亮辞以嫂病暂还，遣信报羡之，羡之还西州，乘内人问讯车出郭，步走至新林，入陶灶中自经死。亮乘车出郭门，乘马奔兄迪墓，屯骑校尉郭泓收之。至广莫门，上遣中书舍人以诏书示亮，并谓曰： 以公江陵之诚，当使诸子无恙。 亮读诏书讫，曰： 亮受先帝布衣之眷，遂蒙顾托。黜昏立明，社稷之计也。欲加之罪，其无辞乎！ 于是诛亮而徙其妻子于建安；诛羡之二子，而宥其兄子佩之。诛晦子世休，收系谢爵。
帝将讨谢晦，问策于檀道济，对曰： 臣昔与晦同从北征，入关十策，晦有其九，才略明练，殆为少敌。然未尝孤军决胜，戎事恐非其长。臣悉晦智，晦悉臣勇。今奉王命以讨之，可未陈而擒也。 丁卯，征王弘为侍中、司徒、录尚书事、扬州刺史，以彭城王义康为都督荆、湘等八州诸军事、荆州刺史。
乐冏复遣使告谢晦以徐、傅及爵等已诛。晦先举羡之、亮哀，次发子弟凶问，既而自出射堂勒兵。晦从高祖征讨，指麾处分，莫不曲尽其宜，数日间，四远投集，得精兵三万人。乃奉表称羡之、亮等忠贞，横被冤酷。且言： 臣等若志欲执权，不专为国，初废营阳，陛下在远，武皇之子尚有童幼，拥以号令，谁敢非之！岂得溯流三千里，虚馆七旬，仰望鸾旗者哉！故庐陵王，于营阳之世积怨犯上，自贻非命。不有所废，将何以兴！耿弇不以贼遗君、父，臣亦何负于宋室邪！此皆王弘、王昙首、王华险躁猜忌，谗构成祸。今当举兵以除君侧之恶。 
秦王炽磐复遣使如魏，请用师于夏。
初，袁皇后生皇子劭，后自详视，使驰白帝曰： 此儿形貌异常，必破国亡家，不可举。 即欲杀之。帝狼狈至后殿户外，手拨幔禁之，乃止。以尚在谅暗，故秘之。闰月，丙戌，始言劭生。
帝下诏戒严，大赦，诸军相次进路以讨谢晦。晦以弟遯为竟陵内史，将万人总留任，帅众二万发江陵，列舟舰自江津至于破冢，旌旗蔽日，叹曰： 恨不得以此为勤王之师！ 
晦欲遣兵袭湘州刺史张邵，何承天以邵兄益州刺史茂度与晦善，曰： 邵意趣未可知，不宜遽击之。 晦以书招邵，邵不从。
二月，戊午，以金紫光禄大夫王敬弘为尚书左仆射，建安太守郑鲜之为右仆射。敬弘，廙之曾孙也。
庚申，上发建康。命王弘与彭城王义康居守，入居中书下省；侍中殷景仁参掌留任；帝姊会稽长公主留止台内，总摄六宫。
谢晦自江陵东下，何承天留府不从。晦至江口，到彦之已至彭城洲。庾登之据巴陵，畏懦不敢进；会霖雨连日，参军刘和之曰： 彼此共有雨耳；檀征北寻至，东军方强，唯宜速战。 登之恇怯，使小将陈祐作大囊，贮茅悬于帆樯，云可以焚舰，用火宜须晴，以缓战期。晦然之，停军十五日。乃使中兵参军孔延秀攻将军萧欣于彭城洲，破之。又攻洲口栅，陷之。诸将咸欲退还夏口，到彦之不可。乃保隐圻。晦又上表自讼，且自矜其捷，曰： 陛下若枭四凶于庙庭，悬三监于降阙，臣便勒众旋旗，还保所任。 
初，晦与徐羡之、傅亮为自全之计，以为晦据上流，而檀道济镇广陵，各有强兵，足以制朝廷；羡之、亮居中秉权，可得持久。及闻道济帅众来上，惶惧无计。
道济既至，与到彦之军合，牵舰缘岸。晦始见舰数不多，轻之，不即出战。至晚，因风帆上，前后连咽；西人离沮，无复斗心，戊辰，台军至，忌置洲尾，列舰过江，晦军一时皆溃。晦夜出，投巴陵，得小船还江陵。
先是，帝遣雍州刺史刘粹自陆道帅步骑袭江陵，至沙桥；周超帅万馀人逆战，大破之，士众伤死者过半。俄而晦败问至。初，晦以粹善，以粹子旷之为参军；帝疑之，王弘曰： 粹无私，必无忧也。 及受命南讨，一无所顾，帝以此嘉之。晦亦不杀旷之，遣还粹所。
丙子，帝自芜湖东还。
晦至江陵，无它处分，唯愧谢周超而已。其夜，超舍军单舸诣到彦之降。晦从散略尽，乃携其弟遯等七骑北走。遯肥壮，不能乘马，晦每待之，行不得速。己卯，至安陆延头，为戍主光顺之所执，槛送建康。
到彦之至马头，何承天自归。彦之因监荆州府事，以周超为参军；刘粹以沙桥之败告，乃执之。于是诛晦、爵、遯及其兄弟之子，并同党孔延秀、周超等。晦女彭城王妃被发徒跣，与晦诀曰： 大丈夫当横尸战场，奈何狼藉都市！ 庾登之以无任，免官禁锢；何承天及南蛮行参军新兴王玄谟等皆见原。晦之走也，左右皆弃之。唯延陵盖追随不舍，帝以盖为镇军功曹督护。
晦之起兵，引魏南蛮校尉王慧龙为授。慧龙帅众一万拔思陵戍，进围项城。闻晦败，乃退。
益州刺史张茂度受诏袭江陵；晦败，茂度军始至白帝。议者疑茂度有贰心，帝以茂度弟邵有诚节，赦不问，使还。
三月，辛己，帝还建康，征谢灵运为秘书监，颜延之为中书侍郎，赏遇甚厚。
帝以慧琳道人善谈论，因与议朝廷大事，遂参权要，宾客辐凑，门车常有数十两，四方赠赂相系，方筵七八，座上恒满。琳著高屐，披貂裘，置通呈、书佐。会稽孔觊尝诣之，遇宾客填咽，暄凉而已。觊慨然曰： 遂有黑衣宰相，可谓冠屦失所矣！ 
夏，五月，乙未，以檀道济为征南大将军、开府仪同三司、江州刺史，到彦之为南豫州刺史。遣散骑常待袁渝等十六人分行诸州郡县，观察吏政，访求民隐；又使郡县各言损益。丙午，上临延贤堂听讼，自是每岁三讯。
左仆射王敬弘，性恬淡，有重名；关署文案，初不省读。尝预听讼，上问以疑狱，敬弘不对。上变色，问左右： 何故不以讯牒副仆射？ 敬弘曰： 臣乃得讯牒读之，正自不解。 上甚不悦，虽加礼敬，不复以时务及之。
六月，以右卫将军王华为中护军，待中如故。华以王弘辅政，王昙首为上所亲任，与己相埒，自谓力用不尽，每叹息曰： 宰相顿有数人，天下何由得治！ 是时，宰相无常官，唯人主所与议论政事、委以机密者，皆宰相也，故华有是言。亦有任侍中而不为宰相者；然尚书令、仆，中书监、令，侍中，侍郎，给事中，皆当时要官也。
华与刘湛、王昙首、殷景仁俱为侍中，风力局干，冠冕一时。上尝与四人于合殿宴饮，甚悦。既罢出，上目遂良久，叹曰： 此四贤，一时之秀，同管喉脣，恐后世难继也！ 
黄门侍郎谢弘微与华等皆上所重，当时号曰五臣。弘微，琰之从孙也。精神端审，时然后言，婢仆之前不妄语笑，由是尊卑大小，敬之若神。从叔混特重之，常曰： 微子异不伤物，同不害正，吾无间然。 
上欲封王昙首、王华等，拊御床曰： 此坐非卿兄弟，无复今日。 因出封诏以示之。昙首固辞曰： 近日之事，赖陛下英明，罪人斯得。臣等岂可因国之灾以为身幸！ 上乃止。
魏主诏问公卿： 今当用兵，赫连、蠕蠕，二国何先？ 长孙嵩、长孙翰、奚斤皆曰： 赫连土著，未能为患。不如先伐蠕蠕，若追而及之，可以大获；不及则猎于阴山，取其禽兽皮角以充军实。 太常崔浩曰： 蠕蠕鸟集兽逃，举大众追之则不能及，轻兵追之又不足以制敌。赫连氏土地不过千里，政刑残虐，人神所弃，宜先伐之。 尚书刘絜、武京候安原请先伐燕。于是魏主自云中西巡至五原，因畋于阴山，东至和兜山。秋，八月，还平城。
诏殿中将军吉恒聘于魏。燕太子永卒，立次子翼为太子。
秦王炽磐伐河西，至廉川，遣太子暮末等步骑三万攻西安，不克，又攻番禾。河西王蒙逊发兵御之，用遣使说夏主，使乘虚袭枹罕。夏主遣征南大将军呼卢古将骑二万攻苑川，车骑大将军韦伐将骑三万攻南安。炽磐闻之，引归。九月，徙其境内老弱、畜产于浇河及莫河仍寒川，留左丞相昙达守枹罕。韦伐攻拔南安，获秦秦州刺史翟爽、南安太守李亮。
吐谷浑握逵等帅部众二万馀落叛秦，奔昂川，附于吐谷浑王慕璝。
大旱，蝗。
左光禄大夫范泰上表曰： 妇人有三从之义，无自专之道。谢晦妇女犹在尚方，唯陛下留意。 有诏原之。
魏主闻夏世祖殂，诸子相图，国人不安，欲伐之。长孙嵩等皆曰： 彼若城守，以逸待劳，大檀闻之，乘虚入寇，此危道也。 
崔浩曰： 往年以来，荧惑再守羽林、钩己而行，其占秦亡。今年五星并出东方，利于西伐。天人相应，不可失也。 嵩固争之，帝大怒，责嵩在官贪污，命武士顿辱之。于是遣司空奚斤帅四万五千人袭蒲阪，宋兵将军周几是由万人袭陕城，以河东太守薛谨为乡导。谨，辨之子也。
魏主欲以中书博士平棘李顺总前驱之兵，访于崔浩，浩曰： 顺诚有筹略，然臣与之婚姻，深知其为人果于去就，不可专委。 帝乃止。浩与顺由是有隙。
冬，十月，丁巳，魏主发平城。
秦左丞相昙达与夏呼卢古战于嵻良山，昙达兵败。十一月，呼卢古、韦伐进攻枹罕。秦王炽磐迁保定连。呼卢古入南城，镇京将军赵寿生帅死士三百人力战却之。呼卢古、韦伐又攻沙州刺史出连虔于湟河，虔遣后将军乞伏万年击败之。又攻西平，执安西将军库洛干，坑战士五千馀人，掠民二万馀户而去。仇池氐杨兴平求内附。梁、南秦二州刺史吉翰遣始平太守宠咨据武兴。氐王杨产遣其弟难当将兵拒咨，咨击走之。
魏主行至君子津，会天暴寒，冰合，戊寅，师轻骑二万济河袭统万。壬午，冬至，夏主方燕群臣，魏师奄至，上下惊扰。魏主军于黑水，去城三十馀里。夏主出战而败，退走入城。门未及闭，内三郎豆代田帅众乘胜入西宫，焚其西门；宫门闭，代田逾宫垣而出。魏主拜代田勇武将军。魏军夜宿城北，癸未，分兵四掠，杀获数万，得牛马十馀万。魏主谓诸将曰： 统万未可得也，它年当与卿等取之。 乃徙其民万馀家而还。
夏弘农太守曹达闻周几将至，不战而走。魏师乘胜长驱，遂入三辅。会几卒于军中，蒲阪守将东平公乙斗闻奚斤将至，遣使诣统万告急。使者至统万，魏军已围其城；还，告乙斗曰： 统万已败矣。 乙斗惧，弃城西奔长安，斤遂克蒲坂。夏主之弟助兴先守长安，乙斗至，与助兴弃长安，西奔安定。十二月，斤入长安，秦、雍氐羌皆诣斤降。河西王蒙逊及氐王杨玄闻之，皆遣使附魏。
前吴郡太守徐佩之聚党百馀人，谋以明年正会于殿中作乱，事觉，壬戌，收斩之。
营阳太妃张氏卒。
秦征南将军吉毘镇南漒，陇西人辛澹帅户三千据城逐毘，毘走还枹罕，澹南奔亿池。
魏初得中原，民多逃隐。天兴中，诏采诸漏户，令输缯帛；于是自占为茧罗觳户者甚众，不隶郡县，赋役不均。是岁，始诏一切罢之，以属郡县。
太祖文皇帝上之上元嘉四年（丁卯，公元四二七年）
春，正月，辛巳，帝祀南郊。
乙酉，魏主还平城。统万徙民在道多死，能至平城者什才六七。
己亥，魏主如幽州。夏主遣平原公定帅众二万向长安。魏主闻之，伐木阴山，大造攻具，再谋伐夏。
山羌叛秦。二月，秦王炽磐遣左丞相昙达招慰武始诸羌，征南将军吉毘招慰洮阳诸羌。羌人执昙达送夏；吉毘为羌所击，奔还，士马死伤者什八九。
魏主还平城。
乙卯，帝如丹徒，己巳，谒京陵。初，高祖既贵，命藏微时耕具以示子孙。帝至故宫见之，有惭色。近侍或进曰： 大舜躬耕历山，伯禹亲事水土。陛下不睹遗物，安知先帝之至德，稼穑之艰难乎！ 
三月，丙子，魏主遣高凉王礼镇长安。礼，斤之孙也。又诏执金吾桓贷造桥于君子津。
丁丑，魏广平王连卒。
丁亥，帝还建康。
戊子，尚书右仆射郑鲜之卒。秦王炽磐以辅国将军段晖为凉州刺史，镇乐都；平西将军麹景为沙州刺史，镇四平；宁朔将军出连辅政为梁州刺史，镇赤水。
夏，四月，丁未，魏员外散骑常侍步堆等来聘。
庚戌，以廷尉王徽之为交州刺史，征前刺史杜弘文。弘文有疾，自舆就路；或劝之待病愈，弘文曰： 吾杖节三世，常欲投躯帝庭，况被征乎！ 遂行，卒于广州。弘文，慧度之子也。
魏奚斤与夏平原公定相持于长安。魏主欲乘虚伐统万，简兵练士，部分诸将，命司徒长孙翰等将三万骑为前驱，常山五素等将步兵三万为后继，南阳王伏真等将步兵三万部送攻具，将军贺多罗将精骑三千为前候。素，遵之子也。五月，魏主发平城，命龙骧将军代人陆俟督诸军镇大碛以备柔然。辛巳，济君子津。
壬午，中护军王华卒。
魏主至拔邻山，筑城，舍辎重，以轻骑三万倍道先行。群臣咸谏曰： 统万城坚，非朝夕可拔。今轻车讨之，进不可克，退无所资，不若与步兵、攻具一时俱往。 帝曰： 用兵之术，攻城最下。必不得已，然后用之。今以步兵、攻具皆进，彼必惧而坚守。若攻不时拔，食尽兵疲，外无所掠，进退无地。不如以轻骑直抵其城，彼见步兵未至，意必宽弛；吾羸形以诱之，彼或出战，则成擒矣。所以然者，吾之军士去家二千馀里，又隔大河，所谓 置之死地而后生 者也。故以之攻城则不足，决战则有馀矣。 遂行。
六月癸卯朔，日有食之。
魏主至统万，分军伏于深谷，以少众至城下。夏将狄子玉降魏。言： 夏主闻有魏师，遣使召平原公定，定曰： 统万坚峻，未易攻拔。待我擒奚斤，然后徐往。内外击之，蔑不济矣。 故夏主坚守以待之。 魏主患之。乃退军以示弱，遣娥清及永昌王健帅骑五千西掠居民。
魏军士有得罪亡奔夏者，言魏军粮尽，士卒食菜，辎重在后，步兵未至，宜急击之。夏主从之。甲辰，将步骑三万出城。长孙翰等皆言： 夏兵步陈难陷，宜避其锋。 魏主曰： 吾远来求贼，惟恐不出。今既出矣。乃避而不击，彼奋我弱，非计也。遂收众伪遁，引而疲之。夏兵为两翼，鼓噪追之，行五六里，会有风雨从东南来，扬沙晦冥。宦者赵倪，颇晓方术，言于魏主曰： 今风雨从贼上来，我向之，彼背之，天不助人；且将士饥渴，愿陛下摄骑避之，更待后日。 崔浩叱之曰： 是何言也！吾千里制胜，一日之中，岂得变易！贼贪进不止，后军已绝，宜隐军分出，奄击不意。风道在人，岂有常也！ 魏主曰： 善！ 乃分骑为左右队以掎之。魏主马蹶而坠，几为夏兵所获；拓跋齐以身捍蔽，决死力战，夏兵乃退。魏主腾马得上，刺夏尚书斛黎文，杀之，又杀骑兵十馀人，身中流矢，奋击不辍，夏众大溃。齐，翳槐子玄孙也。
魏人乘胜逐夏主至城北，杀夏主之弟河南公满及兄子蒙逊，死者万馀人。夏主不及入城，遂奔上邽。魏主微服逐奔者，入其城；拓跋齐固谏，不听。夏人觉之，诸门悉闭；魏主因与齐等入其宫中，得妇人裙，系之槊上，魏主乘之而上，仅乃得免。会日暮，夏尚书仆射问至奉夏主之母出走，长孙翰将八千骑追夏主至高平，不及而还。
乙巳，魏主入城，获夏王、公、卿、将、校及诸母、后妃、姊妹、宫人以万数，马三十馀万匹，牛羊数千万头，府库珍宝、车旗、器物不可胜计，颁赐将士有差。
初，夏世祖性豪侈，筑统万城，高十仞，基厚三十步，上广十步，宫墙高五仞，其坚可以厉刀斧。台榭壮大，皆雕镂图画，被以绮绣，穷极文采。魏主顾谓左右曰： 蕞尔国而用民如此，欲不亡，得乎！ 
得夏太史令张渊、徐辩，复以为太史令。得故晋将毛修之、秦将军库洛干，归库洛干于秦，以毛修之善烹调，用为太官令。魏主见夏著作郎天水赵逸所为文，誉夏主太过，怒曰： 此竖无道，何敢如是！谁所为邪？当速推之！ 崔浩曰： 文士褒贬，多过其实，盖非得已，不足罪也。 乃止。魏主纳夏世祖三女为贵人。
奚斤与夏平原公定犹相拒于长安。魏主命宗正娥清、太仆丘堆帅骑五千略地关右。定闻统万已破，遂奔上邽；斤追至雍，不及而还。清、堆攻夏贰城，拔之。
魏主诏斤等班师。斤上疏言： 赫连昌亡保上邽，鸠合馀烬，未有蟠据之资；今因其危，灭之为易。请益铠马，平昌而还。 魏主不许。斤固请，乃许之，给斤兵万人，遣将军刘拔送马三千匹，并留娥清、丘堆使共击夏。
辛酉，魏主自统万东还，以常山王素为征南大将军、假节，与执金吾桓贷、莫云留镇统万。云，题之弟也。
秦王炽磐还枹罕。
秋，七月，己卯，魏主至柞岭。柔然寇云中，闻魏已克统万，乃遁去。
秦王炽磐谓群臣曰： 孤知赫连氏必无成，昌险归魏，今果如孤言。 八月，遣其叔父平远将军渥头等入贡于魏。
壬子，魏主还至平城，以所获颁赐留台百官有差。
魏主为人，壮健鸷勇，临城对阵，亲犯矢石，左右死伤相继，神色自若；由是将士畏服，咸尽死力。性俭率，服御饮膳，取给而已。群臣请增峻京城及修宫室曰： 《易》云： 王公设险，以守其国。 又萧何云： 天子以四海为家，不壮不丽，无以重威。  帝曰： 古人有言： 在德不在险。 屈丐蒸土筑城而朕灭之。岂在城也？今天下未平，方须民力，土功之事，朕所未为。萧何之对，非雅言也。 每以为财者军国之本，不可轻费。至于赏赐，皆死事勋绩之家，亲戚贵宠未尝横有所及。命将出师，指授节度，违之者多致负败。明于知人，或拔干于卒伍之中，唯其才用所长，不论本末。听察精敏，下无遁情，赏不遗贱，罚不避贵，虽所甚爱之人，终无宽假。常曰： 法者，朕与天下共之，何敢轻也。 然性残忍，果于杀戮，往往已杀而复悔之。
九月，丁酉，安定民举城降魏。
氐王杨玄遣将军苻白作围秦梁州刺史出连辅政于赤炎。城中粮尽，民执辅政以降。辅政至骆谷，逃还。冬，十月，秦以骁骑将军吴汉为平南将军、梁州刺史，镇南漒。
十一月，魏主遣司马公孙轨兼大鸿胪，持节策拜杨玄为都督荆、梁等四州诸军事、梁州刺史、南秦王。及境，玄不出迎；轨责让之，欲奉策以还，玄惧而郊迎。魏主善之，以轨为尚书。轨，表之子也。
十二月，秦梁州刺史吴汉为群羌所攻，帅户二千还于枹罕。
