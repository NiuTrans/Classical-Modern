起柔兆困敦，尽重光大荒落，凡六年。
太祖文皇帝中之上元嘉十三年（丙子，公元四三六年）
春，正月，癸丑朔，上有疾，不朝会。
甲寅，魏主还宫。
二月，戊子，燕王遣使入贡于魏，请送侍子，魏主不许，将举兵讨之，壬辰，遣使才十馀辈诣东方高丽等诸国告谕之。
司空、江州刺史、永修公檀道济，立功前朝，威名甚重，左右腹心并经百战，诸子又有才气，朝廷疑畏之。帝久疾不愈，刘湛说司徒义康，以为： 宫车一日晏驾，道济不复可制。 会帝疾笃，义康言于帝，召道济入朝。其妻向氏谓道济曰： 高世之勋，自古所忌。今无事相召，祸其至矣。 既至，留之累月。帝稍间，将遣还，已下渚，未发；会帝疾动，义康矫诏召道济入祖道，因执之。三月，己未，下诏称： 道济潜散金货，招诱剽猾，因朕寝疾，规肆祸心。 收付廷尉，并其子给事黄门侍郎植等十一人诛之，唯宥其孙孺。又杀司空参军薛彤、高进之。二人皆道济腹心，有勇力，时人比之关、张。
道济见收，愤怒，目光如炬，脱帻投地曰： 乃坏汝万里长城！ 魏人闻之，喜曰： 道济死，吴子辈不足复惮！ 
庚申，大赦；以中军将军南谯王义宣为江州刺史。
辛未，魏平东将军娥清、安西将军古弼将精骑一万伐燕，平州刺史拓跋婴帅辽西诸军会之。
氐王杨难当自称大秦王，改元建义，立妻为王后，世子为太子，置百官皆如天子之制，然犹贡奉宋、魏不绝。
夏，四月，魏娥清、古弼攻燕白狼城，克之。高丽遣其将葛卢孟光将众数万随阳伊至和龙迎燕王。高丽屯于临川。燕尚书令郭生因民之惮迁，开城门纳魏兵；魏人疑之，不入。生遂勒兵攻燕王，王引高丽兵入自东门，与生战于阙下，生中流矢死。葛卢孟光入城，命军士脱弊褐，取燕武库精仗以给之，大掠城中。
五月，乙卯，燕王帅龙城见户东徙，焚宫殿，火一旬不灭；令妇人被甲居中，阳伊等勒精兵居外，葛卢孟光帅骑殿后，方轨而进，前后八十馀里。古弼部将高苟子帅骑欲追之，弼醉，拔刀止之，故燕王得逃去。魏主闻之，怒，槛车征弼及娥清至平城，皆黜为门卒。戊午，魏主遣散骑常侍封拨使高丽，令送燕王。
丁卯，魏主如河西。
六月，诏宁朔将军萧汪之将兵讨程道养。军至郪口，帛氐奴请降。道养兵败，还入郪山。
赫连定之西迁也，杨难当遂据上邽。秋，七月，魏主遣骠骑大将军乐平王丕、尚书令刘絜督河西、高平诸军以讨之，先遣平东将军崔赜赍诏书谕难当。
魏散骑侍郎游雅来聘。
己未，零陵王太妃褚氏卒，追谥曰晋恭思皇后，葬以晋礼。
八月，魏主畋于河西。
魏主遣广平公张黎发定州兵一万二千通莎泉道。
九月，庚戌，魏乐平王丕等至略阳；杨难当惧，请奉诏，摄上邽守兵还仇池。诸将议，以为： 不诛其豪帅，军还之后，必相聚为乱。又，大众远出，不有所掠，无以充军实，赏将士。 丕将从之，中书侍郎高允参丕军事，谏曰： 如诸将之谋，是伤其向化之心；大军既还，为乱必速。 丕乃止，抚慰初附，秋毫不犯，秦、陇遂安。难当以其子顺为雍州刺史，守下辨。高丽不送燕王于魏，遣使奉表，称 当与冯弘俱奉王化 。魏主以高丽违诏，议击之，将发陇右骑卒。刘絜曰： 秦、陇新民，且当优复，俟其饶实，然后用之。 乐平王丕曰： 和龙新定，宜广修农桑以丰军实，然后进取，则高丽一举可灭也。 魏主乃止。
癸丑，封皇子浚为始兴王，骏为武陵王。
冬，十一月，己酉，魏主如稒阳，驱野马于云中，置野马苑。闰月，壬子，还宫。
初，高祖克长安，得古铜浑仪，仪状虽举，不缀七曜。是岁，诏太史令钱乐之更铸浑仪，径六尺八分，以水转之，昏明中星与天相应。
柔然与魏绝和亲，犯魏边。
吐欲浑惠王慕璝卒，弟慕利延立。
太祖文皇帝中之上元嘉十四年（丁丑，公元四三七年）
春，正月，戊子，魏北平宣王长孙嵩卒。
辛卯，大赦。
二月，乙卯，魏主如幽州。三月，丁丑，魏主以南平王浑为镇东大将军、仪同三司，镇和龙。己卯，还宫。
帝遣散骑常侍刘熙伯如魏议纳币，会帝女亡而止。
夏，四月，赵广、张寻、梁显等各帅众降。别将王道恩斩程道养，送首，馀党悉平。丁未，以辅国将军周籍之为益州刺史。
魏主以民官多贪，夏，五月，己丑，诏吏民得举告守令不如法者。于是奸猾专求牧宰之失，迫胁在位，横于闾里；而长吏咸降心待之，贪纵如故。
丙申，魏主如云中。
秋，七月，戊子，魏永昌王健等讨山胡白龙馀党于西河，灭之。
八月，甲辰，魏主如河西。九月，甲申，还宫。
丁酉，魏主遣使者拜吐谷浑王慕利延为镇西大将军、仪同三司，改封西平王。
冬，十月，癸卯，魏主如云中。十一月，壬申，还宫。
魏主复遣散骑侍郎董琬、高明等多赍金帛，使西域，招抚九国。琬等至乌孙，其王甚喜，曰： 破洛那、者舌二国皆欲称臣致贡于魏，但无路自致耳，今使君宜过抚之。 乃遣导译送琬诣破落那，明诣者舌。帝国闻之，争遣使者随琬等入贡，凡十六国。自是每岁朝贡不绝。
魏主以其妹武威公主妻河西王牧犍，河西王遣宋繇奉表诣平城谢，且问其母及公主所宜称。魏主使群臣议之，皆曰： 母以子贵，妻从夫爵。牧犍母宜称河西国太后，公主于其国称王后，于京师则称公主。 魏主从之。
初，牧犍娶凉武昭王之女，及魏公主至，李氏与其母尹氏迁居酒泉。顷之，李氏卒，尹氏抚之，不哭，曰： 汝国破家亡，今死晚矣。 牧犍之弟无讳镇酒泉，谓尹氏曰： 后诸孙在伊吾，后欲就之乎？ 尹氏未测其意，绐之曰： 吾子孙漂荡，托身异域，馀生无几，当死此，不复为氈裘之鬼也。 未几，潜奔伊吾。无讳遣骑追及之，尹氏谓追骑曰： 沮渠酒泉许吾归北，何为复追！汝取吾首以往，吾不复还矣。 追骑不敢逼，引还。尹氏卒于伊吾。
牧犍遣将军沮渠旁周入贡于魏，魏主遣侍中古弼、尚书李顺赐其侍臣衣服，并征世子封坛入侍。是岁，牧犍遣封坛如魏，亦遣使诣建康，献杂书及敦煌赵匪攵所撰《甲寅元历》，并求杂书数十种，帝皆与之。
李顺自河西还，魏主问之曰： 卿往年言取凉州之策，朕以东方有事，未遑也。今和龙己平，吾欲即以此年西征，可乎？ 对曰： 臣畴昔所言，以今观之，私谓不谬。然国家戎车屡动，士马疲劳，西征之义，请俟它年。 魏主乃止。
太祖文皇帝中之上元嘉十五年（戊寅，公元四三八年）
春，二月，丁未，以吐谷浑王慕利延为都督西秦、河、沙三州诸军事、镇西大将军、西秦、河二州刺史、陇西王。
三月，癸未，魏主诏罢沙门年五十已下者。
初，燕王弘至辽东，高丽王琏遣使劳之曰： 龙城王冯君，爱适野次，士马劳乎？ 弘惭怒，称制让之。高丽处之平郭，寻徙北丰。弘素侮高丽，政刑赏罚，犹如其国。高丽乃夺其侍人，取其太子王仁为质。弘怨高丽，遣使来上表求迎，上遣使者王白驹等迎之，并令高丽资遣。高丽王不欲使弘南来，遣将孙漱、高仇等杀弘于北丰，并其子孙十馀人，谥弘曰昭成皇帝。白驹等帅所领七千馀人掩讨漱、仇，杀仇，生擒漱。高丽王以白驹等专杀，遣使执送之。上以远国，不欲违其意，下白驹等狱；已而原之。
夏，四月，纳故黄门侍郎殷淳女为太子劭妃。
五月，戊寅，魏大赦。
丙申，魏主如五原。秋，七月，自五原北伐柔然。命乐平王丕督十五将出东道，永昌王健督十五将出西道，魏主自出中道。至浚稽山，复分中道为二：陈留王崇从大泽向涿邪山，魏主从浚稽北向天山，西登白阜，不见柔然而还。时漠北大旱，无水草，人马多死。冬，十一月，丁卯朔，日有食之。
十二月，丁巳，魏主至平城。
豫章雷次宗好学，隐居庐山。尝征为散骑侍郎，不就。是岁，以处士征至建康，为开馆于鸡笼山，使聚徒教授。帝雅好艺文，使丹阳尹庐江何尚之立玄学，太子率更令何承天立史学，司徒参军谢元立文学，并次宗儒学为四学。元，灵运之从祖弟也。帝数幸次宗学馆，令次宗以巾褠侍讲，资给甚厚。又除给事中，不就。久之，还庐山。
臣光曰：《易》曰： 君子多识前言往行，以畜其德。 孔子曰： 辞达而已矣。 然则史者儒之一端，文者儒之馀事；至于老、庄虚无，固非所以为教也。夫学者所以求道；天下无二道，安有四学哉！
帝性仁厚恭俭，勤于为政，守法而不峻，容物而不弛。百官皆久于其职，守宰以六期为断，吏不苟免，民有所系。三十年间，四境之内，晏安无事，户口蕃息；出租供徭，止于岁赋，晨出暮归，自事而已。闾阎之内，讲诵相闻；士敦操尚，乡耻轻薄。江左风俗，于斯为美。后之言政治者，皆称元嘉焉。
太祖文皇帝中之上元嘉十六年（己卯，公元四三九年）
春，正月，庚寅，司徒义康进位大将军、领司徒，南衮州刺史、江夏王义恭进位司空。
魏主如定州。
初，高祖遣诏，令诸子次第居荆州。临川王义庆在荆州八年，欲为之选代，其次应在南谯王义宣。帝以义宣人才凡鄙，置不用；二月，己亥，以衡阳王义季为都督荆、湘等八州诸军事、荆州刺史。义季尝春月出畋，有老父被苫而耕，左右斥之，老父曰： 盘于游畋，古人所戒。今阳和布气，一日不耕，民失其时，奈何以从禽之乐而驱斥老农也！ 义季止马曰： 贤者也！ 命赐之食，辞曰： 大王不夺农时，则境内之民皆饱大王之食，老夫何敢独受大王之赐乎！ 义季问其名，不告而退。
三月，魏雍州刺史葛那寇上洛，上洛太守镡长生弃郡走。
辛未，魏主还宫。
杨保宗与兄保显自童亭奔魏。庚寅，魏主以保宗为都督陇西诸军事、征西大将军、开府仪同三司、秦州牧、武都王，镇上邽，妻以公主；保显为镇西将军、晋寿公。
河西王牧犍通于其嫂李氏，兄弟三人传嬖之。李氏与牧犍之姊共毒魏公主，魏主遣解毒医乘传救之，得愈。魏主征李氏，牧犍不遣，厚资给，使居酒泉。
魏每遣使者诣西域，常诏牧犍发导护送出流沙。使者自西域还，至武威，牧犍左右有告魏使者曰： 我君承蠕蠕可汗妄言云： 去岁魏天子自来伐我，士马疫死，大败而还；我擒其长弟乐平王丕。 我君大喜，宣言于国。又闻可汗遣使告西域诸国，称： 魏已削弱，今天下唯我为强，若更有魏使，勿复供奉。 西域诸国颇有贰心。 使还，具以状闻。魏主遣尚书贺多罗使凉州观虚实，多罗还，亦言牧犍虽外修臣礼，内实乖悖。
魏主欲讨之，以问崔浩。对曰： 牧犍逆心已露，不可不诛。官军往年北伐，虽不克获，实无所损。战马三十万匹，计在道死伤不满八千，常岁羸死亦不减万匹。而远方乘虚，遽谓衰耗不能复振。今出其不意，大军猝至，彼必骇扰，不知所为，擒之必矣。 魏主曰： 善！吾意亦以为然。 于是大集公卿议于西堂。
弘农王奚斤等三十馀人皆曰： 牧犍，西垂下国，虽心不纯臣，然继父位以来，职贡不乏。朝廷待以籓臣，妻以公主；今其罪恶未彰，宜加恕宥。国家新征蠕蠕，士马疲弊，未可大举。且闻其土地卤瘠，难得水草，大军既至，彼必婴城固守。攻之不拔，野无所掠，此危道也。 
初，崔浩恶尚书李顺，顺使凉州凡十二返，魏主以为能。凉武宣王数与顺游宴，对其群下时为骄慢之语；恐顺泄之，随以金宝纳于顺怀，顺亦为之隐。浩知之，密以白魏主，魏主未之信。及议伐凉州，顺与尚书古弼皆曰： 自温圉水以西至姑臧，地皆枯石，绝无水草。彼人言，姑臧城南天梯山上，冬有积雪，深至丈馀，春夏消释，下流成川，居民引以溉灌。彼闻军至，决此渠口，水必乏绝。环城百里之内，地不生草，人马饥渴，难以久留。斤等之议是也。 魏主乃命浩与斤等相诘难。众无复它言，但云 彼无水草 。浩曰： 《汉书·地理志》称 凉州之畜为天下饶 ，若无水草，畜何以蕃？又，汉人终不于无水草之地筑城郭，建郡县也。且雪之消释，仅能敛尘，何得通渠溉灌乎！此言大为欺诬矣。 李顺曰： 耳闻不如目见，吾尝目见，何可共辩 浩曰： 汝受人金钱，欲为之游说，谓我目不见便可欺邪！ 帝隐听，闻之，乃出见斤等，辞色严厉，群臣不敢复言，唯唯而已。
群臣既出，振威将军代人伊馛言于帝曰： 凉州若果无水草，彼何以为国？众议皆不可用，宜从浩言。 帝善之。
夏，五月，丁丑，魏主治兵于西郊；六月，甲辰，发平城。使侍中宜都王穆寿辅太子晃监国，决留台事，内外听焉。又使大将军长乐王稽敬、辅国大将军建宁王崇将二万人屯漠南以备柔然。命公卿为书以让河西王牧犍，数其十二罪，且曰： 若亲帅群臣委贽远迎，谒拜马首，上策也。六军既临，面缚舆榇，其次也。若守迷穷城，不时悛悟，身死族灭，为世大戮。宜思厥中，自求多福！ 
己酉，改封陇西王吐谷浑慕利延为河南王。
魏主自云中济河，秋，七月，己巳，至上郡属国城。壬午，留辎重，部分诸军，使抚军大将军永昌王健、尚书令刘絜与常山王素为前锋，两道并进；骠骑大将军乐平王丕、太宰阳平王杜超为后继；以平西将军源贺为乡导。
魏主问贺以取凉州方略，对曰： 姑臧城旁有四部鲜卑，皆臣祖父旧民，臣愿处军前，宣国威信，示以祸福，必相帅归命。外援既服，然后取其孤城，如反掌耳。 魏主曰： 善！ 
八月，甲午，永昌王健获河西畜产二十馀万。
河西王牧犍闻有魏师，惊曰： 何为乃尔！ 用左丞姚定国计，不肯出迎，求救于柔然。遣其弟征南大将军董来将兵万馀人出战于城南，望风奔溃。刘絜用卜者言，以为日辰不不利，敛兵不追，董来遂得入城。魏主由是怒之。
丙申，魏主至姑臧，遣使谕牧犍令出降。牧犍闻柔然欲入魏边为寇，冀幸魏主东还，遂婴城固守；其兄子祖逾城出降，魏主具知其情，乃分军围之。源贺引兵招慰诸部下三万馀落，故魏主得专攻姑臧，无复外虑。
魏主见姑臧城外水草丰饶，由是恨李顺，谓崔浩曰： 卿之昔言，今果验矣。 对曰： 臣之言不敢不实，类皆如此。 
魏主之将伐凉州也，太子晃亦以为疑。至是，魏主赐太子诏曰： 姑臧城东、西门外，涌泉合于城北，其大如河。自馀沟渠流入漠中，其间乃无燥地。故有此敕，以释汝疑。 
庚子，立皇子铄为南平王。
九月，丙戌，河西王牧犍兄子万年帅所领降魏。姑臧城溃，牧犍帅其文武五千人面缚请降，魏主释其缚而礼之。收其城内户口二十馀万，仓库珍宝不可胜计。使张掖王秃发保周、龙骑将军穆罢、安远将军源贺分徇诸郡，杂胡降者又数十万。
初，牧犍以其弟无讳为沙州刺史、都督建康以西诸军事、领酒泉太守，宜得为秦州刺史、都督丹岭以西诸军事、领张掖太守，安周为乐都太守，从弟唐儿为敦煌太守。及姑臧破，魏主遣镇南将军代人奚眷击张掖，镇北将军封沓击乐都。宜得烧仓库，西奔酒泉；安周南奔吐谷浑，封沓掠数千户而还。奚眷进攻酒泉，无讳、宜得收遗民奔晋昌，遂就唐儿于敦煌。魏主使弋阳公元絜守酒泉，及武威、张掖皆置将守之。
魏主置酒姑臧，谓群臣曰： 崔公智略有馀，吾不复以为奇。伊馛弓马之士，而所见乃与崔公同，深可奇也！ 馛善射，能曳牛却行，走及奔马，而性忠谨，故魏主特爱之。
魏主之西伐也，穆寿送至河上，魏主敕之曰： 吴提与牧犍相结素深，闻朕讨牧犍，吴提必犯塞，朕故留壮兵肥马，使卿辅佐太子。收田既毕，即发兵诣漠南，分伏要害以待虏至。引使深入，然后击之，无不克矣。凉州路远，朕不得救，卿勿违朕言！ 寿顿首受命。寿雅信中书博士公孙质，以为谋主。寿、质皆信卜筮，以为柔然必不来，不为之备。质，轨之弟也。
柔然敕连可汗闻魏主向姑臧，乘虚入寇，留其兄乞列归与嵇敬、建宁王崇相拒于北镇，自帅精骑深入，至善无七介山，平城大骇，民争走中城。穆寿不知所为，欲塞西郭门，请太子避保南山，窦太后不听而止。遣司空长孙道生、征北大将军张黎拒之于吐颓山。会嵇敬、建宁王崇击破乞列归于阴山之北，擒之，并其伯父他吾无鹿胡及将帅五百人，斩首万馀级。敕连闻之，遁去；追至漠南而还。
冬，十月，辛酉，魏主东还，留乐平王丕及征西将军贺多罗镇凉州，徙沮渠牧犍宗族及吏民三万户于平城。
癸亥，秃发保周帅诸部鲜卑据张掖叛魏。
十二月，乙亥，太子劭加元服，大赦。劭美鬓眉，好读书，便弓马，喜延宾客；意之所欲，上必从之，东宫置兵与羽林等。
壬午，魏主至平城，以柔然入寇，无大失亡，故穆寿等得不诛。魏主犹以妹婿待沮渠牧犍，征西大将军、河西王如故。牧犍母卒，葬以太妃礼；为武宣王置守冢三十家。
凉州自张氏以来，号为多士。沮渠牧犍尤喜文学，以敦煌阚骃为姑臧太守，张湛为兵部尚书，刘昞、索敞、阴兴为国师助教，金城宋钦为世子洗马，赵柔为金部郎，广平程骏、骏从弟弘为世子侍讲。魏主克凉州，皆礼而用之，以阚骃、刘昞为乐平王丕从事中郎。安定胡叟，少有俊才，往从牧犍，牧犍不甚重之，叟谓程弘曰： 贵主居僻陋之国而淫名僭礼，以小事大而心不纯壹，外慕仁义而实无道德，其亡可翘足待也。吾将择木，先集于魏；与子暂违，非久阔也。 遂适魏。岁馀而牧犍败。魏主以叟为先识，拜虎威将军，赐爵始复男。河内常爽，世寓凉州，不受礼命，魏主以为宣威将军。河西右相宋繇从魏主至平城而卒。
魏主以索敞为中书博士。时魏朝方尚武功，贵游子弟以讲学为意。敞为博士十馀年，勤于诱导，肃而有礼，贵游皆严惮之，多所成立，前后显达至尚书、牧守者数十人。常爽置馆于温水之右，教授七百馀人；爽立赏罚之科，弟子事之如严君。由是魏之儒风始振。高允每称爽训厉有方，曰： 文翁柔胜，先生刚克，立教虽殊，成人一也。 
陈留江强，寓居凉州，献经、史、诸子千馀卷及书法，亦拜中书博士。魏主命崔浩监秘书事，综理史职；以中书侍郎高允、散骑侍郎张伟参典著作。浩启称： 阴仲达、段承根，凉土美才，请同修国史。 皆除著作郎。仲达，武威人；承根，晖之子也。
浩集诸历家，考校汉元以来日月薄食、五星行度，并讥前史之失，别为《魏历》，以示高允。允曰： 汉元年十月，五星聚东井，此乃历术之浅事；今讥汉史而不觉此谬，恐后人之讥今犹今之讥古也。 浩曰： 所谬云何？ 允曰： 案《星传》： 太白、辰星常附日而行。 十月，日在尾、箕，昏没于申南，而东井方出于寅北，二星何得背日而行？是史官欲神其事，不复推之于理也。 浩曰： 天文欲为变者，何所不可邪？ 允曰： 此不可以空言争，宜更审之。 坐者咸怪允之言，唯东宫少傅游雅曰： 高君精于历数，当不虚也。 后岁馀，浩谓允曰： 先所论者，本不经心；乃更考究，果如君言。五星乃以前三月聚东井，非十月也。 众乃叹服。允虽明历，初不推步及为人论说，唯游雅知之。雅数以灾异问允，允曰： 阴阳灾异，知之甚难；既已知之，复恐漏泄，不如不知也。天下妙理至多，何遽问此！ 雅乃止。魏主问允： 为政何先？ 时魏多封禁良田，允曰： 臣少贱，唯知农事。若国家广田积谷，公私有备，则饥馑不足忧矣。 帝乃命悉除田禁以赋百姓。
吐谷浑王慕利延闻魏克凉州，大惧，帅众西遁，逾沙漠。魏主以其兄慕璝有擒赫连定之功，遣使抚谕之，慕利延乃还故地。
氐王杨难当将兵数万寇魏上邽，秦州人多应之。东平吕罗汉说镇将拓跋意头曰： 难当众甚，今不出战，示之以弱，众情离沮，不可守也。 意头遣罗汉将精骑千馀出冲难当陈，所向披靡，杀其左右骑八人，难当大惊。会魏主以玺书责让难当，难当引还仇池。
南丰太妃司马氏卒，故营阳王之后也。
赵广、张寻等复谋反，伏诛。
太祖文皇帝中之上元嘉十七年（庚辰，公元四四零年）
春，正月，己酉，沮渠无讳寇魏酒泉，元絜轻之，出城与语；壬子，无讳执絜以围酒泉。
二月，魏假通直常侍邢颖来聘。
三月，沮渠无讳拔酒泉。
夏，四月，戊午朔，日有食之。庚辰，沮渠无讳寇魏张掖，秃发保周屯删丹；丙戌，魏主遣抚军大将军永昌王健督诸将讨之。
司徒义康专总朝权。上羸疾积年，心劳辄发，屡至危殆；义康尽心营奉，药食非口所亲尝不进，或连夕不寐，内外众事皆专决施行。性好吏职，纠剔文案，莫不精尽。上由是多委以事，凡所陈奏，入无不可；方伯以下，并令义康选用，生杀大事，或以录命断之。势倾远近，朝野辐凑，每旦府门常有车数百乘，义康倾身引接，未尝懈倦。复能强记，耳目所经，终身不忘；好于稠人广席，标题所忆以示聪明。士之干练者，多被意遇。尝谓刘湛曰： 王敬弘、王球之属，竟何所堪！坐取富贵，复那可解！ 然素无学术，不识大体，朝士有才用者皆引入己府，府僚无施及忤旨者乃斥为台官。自谓兄弟至亲，不复存君臣形迹，率心而行，曾无猜防。私置僮六千馀人，不以言台，四方献馈，皆以上品荐义康，而以次者供御；上尝冬月啖甘，叹其形味并劣，义康曰： 今年甘殊有佳者。 遣人还东府取甘，大供御者三寸。
领军刘湛与仆射殷景仁有隙，湛欲倚义康之重以倾之。义康权势已盛，湛愈推崇之，无复人臣之礼，上浸不能平。湛初入朝，上恩礼甚厚。湛善论治道，谙前代故事，叙致铨理，听者忘疲。每入云龙门，御者即解驾，左右及羽仪随意分散，不夕不出，以此为常。及晚节驱煽义康，上意虽内离而接遇不改，尝谓所亲曰： 刘班方自西还，吾与语，常视日早晚，虑其将去；比入，吾亦视日早晚，苦其不去。 
殷景仁密言于上曰： 相王权重，非社稷计，宜少加裁抑。 上阴然之。
司徒左长史刘斌，湛之宗也；大将军从事中郎王履，谧之孙也；及主簿刘敬文，祭酒鲁郡孔胤秀，皆以倾谄有宠于义康；见上多疾，皆谓 宫车一日晏驾，宜立长君。 上尝疾笃，使义康具顾命诏。义康还省，流涕以告湛及景仁。湛曰： 天下艰难，讵是幼主所御！ 义康、景仁并不答。而胤秀等辄就尚书义曹索晋咸康末立康帝旧事，义康不知也；及上疾瘳，微闻之。而斌等密谋，欲使大业终归义康，遂邀结朋党，伺察禁省，有不与己同者，必百方构陷之，又采拾景仁短长，或虚造异同以告湛。自是主、相之势分矣。
义康欲以刘斌为丹阳尹，言次，启上陈其家贫。言未卒，上曰： 以为吴郡。 后会稽太守羊玄保求还，义康又欲以斌代之，启上曰： 养玄保欲还，不审以谁为会稽？ 上时未有所拟，仓猝曰： 我已用王鸿。 自去年秋，上不复往东府。
五月，癸巳，刘湛遭母忧去职。湛自知罪衅已彰，无复全地，谓所亲曰： 今年必败。常日正赖口舌争之，故得推迁耳；今既穷毒，无复此望，祸至其能久乎！ 乙巳，沮渠无讳复围张掖，不克，退保临松。魏主不复加讨，但以诏谕之。
六月，丁丑，魏皇孙浚生，大赦，改元太平真君，取寇谦之《神书》云 辅佐北方太平真君 故也。
太子劭诣京口拜京陵，司徒义康、竟陵王诞等并从，南兗州刺史、江夏王义恭自江都会之。
秋，七月，己丑，魏永昌王健击破秃发保周于番禾；保周走，遣安南将军尉眷追之。
丙申，魏太后窦氏殂。
壬子，皇后袁氏殂。
癸丑，秃发保周穷迫自杀。
八月，甲申，沮渠无讳使其中尉梁伟诣魏永昌王健请降，归酒泉郡及所虏将士元絜等。魏主使尉眷留镇凉州。
九月，壬子，葬元皇后。
上以司徒彭城王义康嫌隙已著，将成祸乱。冬，十月，戊申，收刘湛付廷尉，下诏暴其罪恶，就狱诛之，并诛其子黯、亮、俨及其党刘斌、刘敬文、孔胤秀等八人；徙尚书库部郎何默子等五人于广州，因大赦。是日，敕义康入宿，留止中书省。其夕，分收湛等；青州刺史杜骥勒兵殿内以备非常，遣人宣旨告义康以湛等罪状。义康上表逊位，诏以义康为江州刺史，侍中、大将军如故，出镇豫章。
初，殷景仁卧疾五年，虽不见上，而密函去来，日以十数，朝政大小，必以咨之；影迹周密，莫有窥其际者。收湛之日，景仁使拂拭衣冠，左右皆不晓其意。其夜，上出华林园延贤堂，召景仁。景仁犹称脚疾，以小床舆就坐；诛讨处分，一皆委之。
初，檀道济荐吴兴沈庆之忠谨晓兵，上使领队防东掖门。刘湛为领军，尝谓之曰： 卿在省岁久，比当相论。 庆之正色曰： 下官在省十年，自应得转，不复以此仰累！ 收湛之夕，上开门召庆之，庆之戎服缚袴而入，上曰： 卿何意乃尔急装？ 庆之曰： 夜半唤队主，不容缓服。 上遣庆之收刘斌，杀之。
骁骑将军徐湛之，逵之之子也，与义康尤亲厚，上深衔之。义康败，湛之被收，罪当死。其母会稽公主，于兄弟为长嫡，素为上所礼，家事大小，必咨而后行。高祖征时，尝自于新洲伐荻，有纳布衫袄，臧皇后手所作也；既贵，以付公主曰： 后世有骄奢不节，可以此衣示之。 至是，公主入宫见上，号哭，不复施臣妾之礼，以锦囊盛纳衣掷地曰： 汝家本贫贱，此是我母为汝父所作；今日得一饱餐，遽欲杀我儿邪！ 上乃赦之。
吏部尚书王球，履之叔父也，以简淡有美名，为上所重。履性进利，深结义康及湛；球屡戒之，不从。诛湛之夕，履徒跣告球，球命左右为取履，先温酒与之，谓曰： 常日语汝云何？ 履怖惧不得答。球徐曰： 阿父在，汝亦何忧！ 上以球故，履得免死，废于家。
义康方用事，人争求亲昵，唯司徒主簿江湛早能自疏，求出为武陵内史。檀道济尝为其子求婚于湛，湛固辞，道济因义康以请之，湛拒之愈坚，故不染于二公之难。上闻而嘉之。湛，夷之子也。
彭城王义康停省十馀日，见上奉辞，便下渚；上唯对之恸哭，馀无所言。上遣沙门慧琳视之，义康曰： 弟子有还理不？ 慧琳曰： 恨公不读数百卷书！ 
初，吴兴太守谢述，裕之弟也。累佐义康，数有规益，早卒。义康将南，叹曰： 昔谢述唯劝吾退，刘班唯劝吾进；今班存而述死，其败也宜哉！ 上亦曰： 谢述若存，义康必不至此！ 
以征虏司马萧斌为义康咨议参军，领豫章太守，事无大小，皆以委之。斌，摹之之子也。使龙骧将军萧承之将兵防守。义康左右爱念者，并听随从；资奉优厚，信赐相系，朝廷大事皆报示之。
久之，上就会稽公主宴集，甚欢；主起，再拜叩头，悲不自胜。上不晓其意，自起扶之。主曰： 车子岁暮必不为陛下所容，今特请其命。 因恸哭。上亦流涕，指蒋山曰： 必无此虑。若违今誓，便是负初宁陵。 即封所饮酒赐义康，并书曰： 会稽姊饮宴忆弟，所馀酒今封送。 故终主之身，义康得无恙。
臣光曰：文帝之于义康，友爱之情，其始非不隆也。终于失兄弟之欢，亏君臣之义，迹其乱阶，正由刘湛权利之心无有厌已。《诗》云： 贪人败类。 其是之谓乎！
征南衮州刺史江夏王义恭为司徒、录尚书事。戊寅，以临川王义庆为南衮州刺史，殷景仁为扬州刺史，仆射、吏部尚书如故。义恭惩彭城之败，虽为总录，奉行文书而已，上乃安之。上年给相府钱二千万，它物称此；而义恭性奢，用常不足，上又别给钱，年至千万。
十一月，丁亥，魏主如山北。
殷景仁既拜扬州，羸疾遂笃，上为之敕西州道上不得有车声。癸丑，卒。十二月，癸亥，以光禄大夫王球为仆射。戊辰，以始兴王浚为扬州刺史。时浚尚幼，州事悉委后军长史范晔、主簿沈璞。晔，泰之子；璞，林子之子也。晔寻迁左卫将军，以吏部郎沈演之为右卫将军，对掌禁旅；又以庾炳之为吏部郎，俱参机密。演之，劲之曾孙也。
晔有俊才，而薄情浅行，数犯名教，为士流所鄙。性躁竞，自谓才用不尽，常怏怏不得志。吏部尚书何尚之言于帝曰： 范晔志趋异常，请出为广州刺史；若在内衅成，不得不加鈇钺。鈇钺亟行，非国家之美也。 帝曰： 始诛刘湛，复迁范晔，人将谓卿等不能容才，朕信受谗言。但共知其如此，无能为害也。 
是岁，魏宁南将军王慧龙卒，吕玄伯留守其墓，终身不去。
魏主欲以伊馛为尚书，封郡公，馛辞曰： 尚书务殷，公爵至重，非臣年少愚近所宜膺受。 帝问其所欲，对曰： 中、秘二省多诸文士，若恩矜不已，请参其次。 帝善之，以为中护国将军、秘书监。
大秦王杨难当复称武都王。
太祖文皇帝中之上元嘉十八年（辛巳，公元四四一年）
春，正月，癸卯，魏以沮渠无讳为征西大将军、凉州牧、酒泉王。
彭城王义康至豫章，辞刺史；甲辰，以义康都督江、交、广三州诸军事。前龙骧参军巴东扶令育诣阙上表，称： 昔袁盎谏汉文帝曰： 淮南王若道路遇霜露死，陛下有杀弟之名。 文帝不用，追悔无及。彭城王义康，先朝之爱子，陛下之次弟，若有迷谬之愆，正可数之以善恶，导之以义方，奈何信疑似之嫌，一旦黜削，远送南垂！草莱黔首，皆为陛下痛之。庐陵往事，足为龟鉴。恐义康年穷命尽，奄忽于南，臣虽微贱，窃为陛下羞之。陛下徒知恶枝之宜伐，岂知伐枝之伤树！伏愿亟召义康返于京甸，兄弟协和，君臣辑睦，则四海之望塞，多言之路绝矣。何必司徒公、扬州牧然后可以置彭城王哉！若臣所言于国为非，请伏重诛以谢陛下。 表奏，即收付建康狱，赐死。
裴子野论曰：夫在上为善，若云行雨施，万物受其赐；及其恶也，若天裂地震，万物所惊骇，其谁弗知，其谁弗见！岂戮一人之身，钳一夫之口，所能禳逃，所能弭灭哉？是皆不胜其忿怒而有增于疾疹也。以太祖之含弘，尚掩耳于彭城之戮，自斯以后，谁易由言！有宋累叶，罕闻直谅，岂骨鲠之气，俗愧前古？抑时王刑政使之然乎？张约陨于权臣，扶育毙于哲后，宋之鼎镬，吁，可畏哉！
魏新兴王俊荒淫不法，三月，庚戌，降爵为公。俊母先得罪死，俊积怨望，有逆谋；事觉，赐死。辛亥，魏赐郁久闾乞列归爵为朔方王，沮渠万年为张掖王。
夏，四月，沮渠唐儿叛沮渠无讳；无讳留从弟天周守酒泉，与弟宜得引兵击唐儿，唐儿败死。魏以无讳终为边患，庚辰，遣镇南将军奚眷击酒泉。
秋，八月，辛亥，魏遣散骑侍郎张伟来聘。
九月，戊戌，魏永昌王健卒。
冬，十一月，戊子，王球卒。己亥，以丹阳尹孟顗为尚书仆射。
酒泉城中食尽，万馀口皆饿死，沮渠天周杀妻以食战士。庚子，魏奚眷拔酒泉，获天周，送平城，杀之。沮渠无讳乏食，且畏魏兵之盛，乃谋西度流沙，遣其弟安周西击郪善。郪善王欲降，会魏使者至，劝令拒守；安周不能克，退何东城。
氐王杨难当倾国入寇，谋据蜀土，遣其建忠将军苻冲出东洛以御梁州兵；梁、秦二州刺史刘真道击冲，斩之。真道，怀敬之子也。难当攻拔葭萌，获晋寿太守申坦，遂围涪城。巴西、梓潼二郡太守刘道锡婴城固守，难当攻之十馀日，不克，乃还。道锡，道产之弟也。十二月，癸亥，诏龙骧将军裴方明等帅甲士三千人，又发荆、雍二州兵以讨难当，皆受刘真道节度。
晋宁太守爨松子反，宁州刺史徐循讨平之。
天门蛮田向求等反，破溇中；荆州刺史衡阳王义季遣行参军曹孙念讨破之。
魏寇谦之言于魏主曰： 今陛下以真君御世，建静轮天宫之法，开古以来，未之有也。应登受符书，以彰圣德。 帝从之。
