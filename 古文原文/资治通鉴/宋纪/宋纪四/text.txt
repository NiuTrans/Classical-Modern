起重光协洽，尽旃蒙大渊献，凡五年。
太祖文皇帝上之下元嘉八年（辛未，公元四三一年）
春，正月，壬午朔，燕大赦，改元大兴。
丙申，檀道道济等自清水救滑台，魏叔孙建、长孙道生拒之。丁酉，道济至寿张，遇魏安平公乙谢眷，道济帅宁塑将军王仲德、骁骑将军段宏奋击，大破之；转战至高梁亭，斩魏济州刺史悉烦库结。
夏主击秦将姚献，败之；遂遣其叔父北平公韦伐帅众一万攻南安。城中大饥，人相食。秦侍中、征虏将军出连辅政，侍中、右卫将军乞伏延祚，吏部尚书乞伏跋跋，逾城奔夏；秦王暮末穷蹙，舆榇出降，并沮渠兴国送于上邽。秦太子司直焦楷奔广宁，泣谓其父遗曰： 大人荷国宠灵，居籓镇重任。今本朝颠覆，岂得不率见众唱大义以殄寇仇！ 遗曰： 今主上已陷贼庭，吾非爱死而忘义，顾以大兵追之，是趣绝其命也。不如择王族之贤者，奉以为主而伐之，庶有济也。 楷乃筑誓众，二旬之间，赴者万馀人。会遗病卒，楷不能独举事，亡奔河西。二月，戊午，以尚书右仆射江夷为湘州刺史。
檀道济等进至济上，二十馀日间，前后与魏三十馀战，道济多捷。军至历城，叔孙建等纵轻骑邀其前后，焚烧谷草。道济军乏食，不能进。由是安颉、司马楚之等得专力攻滑台，魏主复使楚兵将军王慧龙助之。硃修之坚守数月，粮尽，与士卒熏鼠食之。辛酉，魏克滑台，执修之及东郡太守申谟，虏获万馀人。谟，钟之曾孙也。
癸酉，魏主还平城，大飨，告庙，将帅及百官皆受赏，战士赐复十年。
于是魏南鄙大水，民多饿死。尚书令刘絜言于魏主曰： 自顷边寇内侵，戎车屡驾；天赞圣明，所在克殄；方难既平，皆蒙优锡。而郡国之民，虽不征讨，服勤农桑，以供军国，实经世之大本，府库之所资。今自山以东，遍遭水害，应加哀矜，以弘覆育。 魏主从之，复境内一岁租赋。
檀道济等食尽，自历城引还；军士有亡降魏者，具告之。魏人追之，众恟惧，将溃。道济夜唱筹量沙，以所馀少米覆其上。及旦，魏军见之，谓道济资粮有馀，以降者为妄而斩之。时道济兵少，魏兵甚盛，骑士四合。道济命军士皆被甲，己白服乘舆，引兵徐出。魏人以为有伏兵，不敢逼，稍稍引退，道济全军而返。
青州刺史萧思话闻道济南归，欲委镇保险，济南太守萧承之固谏，不从。丁丑，思话弃镇奔平昌；参军刘振之戍下邳，闻之，亦委城走。魏军竟不至，而东阳积聚已为百姓所焚。思话坐征，系尚方。
燕王立夫人慕容氏为王后。
庚戌，魏安颉等还平城。魏主嘉硃修之守节，拜侍中，妻以宗女。
初，帝之遣到彦之也，戒之曰： 若北国兵动，先其未至，径前入河；若其不动，留彭城勿进。 及安颉得宋俘，魏主始闻其言。谓公卿曰： 卿辈前谓我用崔浩计为谬，惊怖固谏。常胜之家，始皆自谓逾人，至于归终，乃不能及。 
司马楚之上疏，以为诸方已平，请大举伐宋，魏主以兵久劳，不许。徽楚之为散骑常侍，以王慧龙为荥阳太守。
慧龙在郡十年，农战并修，大著声绩，归附者万馀家。帝纵反间于魏，云 慧龙自以功高位下，欲引宋人入寇，因执司马楚之以叛。 魏主闻之，赐慧龙玺书曰： 刘义隆畏将军如虎，欲相中害，朕自知之。风尘之言，想不足介意。 帝复遣客吕玄伯刺之，曰： 得慧龙首，封二百户男，赏绢千匹。 玄伯诈为降人，求屏人有所论；慧龙疑之，使人探其怀，得尺刀。玄伯叩头请死，慧龙曰： 各为其主耳。 释之。左右谏曰： 宋人为谋未已，不杀玄伯，无以制将来。 慧龙曰： 死生有命，彼亦安能害我！我以仁义为扞蔽，又何忧乎！ 遂舍之。
夏五月，庚寅，魏主如云中。
六月，乙丑，大赦。
夏主杀乞伏暮末及其宗族五百人。
夏主畏魏人之逼，拥秦民十馀万口，自治城济河，欲击河西王蒙逊而夺其地。吐谷浑王慕璝遣益州刺史慕利延、宁州刺史拾虔帅骑三万，乘其半济，邀击之，执夏主定以归，沮渠兴国被创而死。拾虔，树洛干之子也。
魏之边吏获柔然逻者二十馀人，魏主赐衣服而遣之，柔然悦。闰月，乙未，柔然敕连可汗遣使诣魏，魏主厚礼之。
魏主遣散骑侍郎周绍来聘，且求昏；帝依违答之。
荆州刺史江夏王义恭，年寝长，欲专政事，长史刘湛每裁抑之，遂与湛有隙。帝心重湛，使人诘让义恭，且和解之。是时，王华、王昙首皆卒，领军将军殷景仁素与湛善，白帝以时贤零落，征湛为太子詹事，加给事中，共参政事。以雍州刺史张邵代湛为抚军长史、南蛮校尉。顷之，邵坐在雍州营私畜聚，赃满二百四十五万，下廷尉，当死。左卫将军谢述上表，陈邵先朝旧勋，蒙优贷。帝手诏酬纳，免邵官，削爵土。述谓其子综曰： 主上矜邵夙诚，特加曲恕，吾所言谬会，故特见酬纳耳。若此迹宣布，则为侵夺主恩，不可之大者也。 使综对前焚之。帝后谓邵曰： 卿之获免，谢述有力焉。 
秋，七月，己酉，魏主如河西。
八月，乙酉，河西王蒙逊遣子安周入待于魏。
吐谷浑王慕璝遣侍郎谢太宁奉表于魏，请送赫连定。己丑，魏以慕璝为大将军，封西秦王。
左仆射临川王义庆固求解职；甲辰，以义庆为中书令，丹阳尹如故。
九月，癸丑，魏主还宫。庚申，加太尉长孙嵩柱国大将军。以左光禄大夫崔浩为司徒，征西大将军长孙道生为司空。道生性清俭，一熊皮鄣泥，数十年不易。魏主使歌工历颂群臣曰： 智如崔浩，廉若道生。 
魏主欲选使者诣河西，崔浩荐尚书李顺，乃以顺为太常。拜河西王蒙逊为侍中、都督凉州、西域、羌、戎诸军事、太傅、行征西大将军、凉州牧、凉王，王武威、张掖、敦煌、酒泉、西海、金城、西平七郡。册曰： 盛衰存亡，与魏升降。北尽穷发，南极庸、昬，西被崐岭，东至河曲，王实征之，以夹辅皇室。 置将相、群卿、百官，承制假授，建天子旌旗，出入警跸，如汉初诸侯王故事。
壬申，魏主诏曰： 今二寇摧殄，将偃武修文，理废职，举逸民。范阳卢玄、博陵崔绰、赵郡李灵、河间邢颍、勃海高允、广平游雅、太原张伟等，皆贤俊之胄，冠冕州邦。《易》曰： 我有好爵，吾与尔縻之。 如玄之比者，尽敕州郡以礼发遣。 遂征玄等及州郡所遣至者数百人，差次叙用。崔绰以母老固辞。玄等皆拜中书博士。玄，谌之曾孙；灵，顺之从父兄也。
玄舅崔浩，每与玄言，辄叹曰： 对子真使我怀古之情更深。 浩欲大整流品，明辨姓族。玄止之曰： 夫创制立事，各有其时；乐为此者，讵有几人！宜加三思。 浩不从，由是得罪于众。
初，魏昭成帝始制法令： 反逆者族。其馀当死者听入金、马赎罪。杀人者听与死家马牛、葬具以平之。盗官物，一备五；私物，一备十。 四部大人共坐王庭决辞讼，无系讯连逮之苦，境内安之。太祖入中原，患前代律令峻密，命三公郎王德删定，务崇简易。季年被疾，刑罚滥酷；太宗承之，吏文亦深。冬，十月，戊寅，世祖命崔浩更定律令，除五岁、四岁刑，增一年刑；巫蛊者，负羖羊、抱犬沉诸渊。初令官阶九品者得以官爵除刑。妇人当刑而孕，产后百日乃决。阙左悬登闻鼓，以达冤人。
魏主如漠南，十一月，丙辰，北部敕勒莫弗库若干帅所部数万骑，驱鹿数百万头，诣魏主行在。魏主大猎以赐从官。十二月，丁丑，还宫。
是岁，凉王改元义和。
林邑王范阳迈寇九德，交州兵击却之。
太祖文皇帝上之下元嘉九年（壬申，公元四三二年）
春，正月，丙午，魏主尊保太后窦氏为皇太后，立贵人赫连氏为皇后，子晃为皇太子。大赦，改元延和。
燕王立慕容后之子王仁为太子。
三月，庚戌，卫将军王弘进位太保，加中书监。丁巳，征南大将军檀道济进位司空，还镇寻阳。
壬申，吐谷浑王慕璝送赫连定于魏，魏人杀之。慕璝上表曰： 臣俘擒僭逆，献捷王府，爵秩虽崇而士不增廓，车旗既饰而财不周赏，愿垂鉴察。 魏主下其议。公卿以为： 慕璝所致唯定而已，塞外之民皆为己有，而贪求无厌，不可许也。 魏主乃诏曰： 西秦王所得金城、枹罕、陇西之地，朕即与之，乃是裂土，何须复廓。西秦款至，绵绢随使疏数，临时增益，非一赐而止也。 自是慕璝贡使至魏者稍简。魏方士祁纤奏改代为万年，以代尹为万年尹，代令为万年令。崔浩曰： 昔太祖应天受命，兼称代、魏以法殷商。国家积德，当享年万亿，不待假名以为益也。纤之所闻，皆非正义，复旧号。 魏主从之。
夏，五月，壬申，华容文昭公王弘卒。弘明敏有思致，而轻率少威仪，性褊隘，好折辱人，人以此少之。虽贵显，不营财利；及卒，家无馀业。帝闻之，特赐钱百万，米千斛。
魏主治兵于南郊，谋伐燕。
帝遣使者赵道生聘于魏。
六月，戊寅，司徒、南徐州刺史彭城王义康改领扬州刺史。
诏分青州置冀州，治历城。
吐谷浑王慕璝遣其司马赵叔入贡，且来告捷。
庚寅，魏主伐燕。命太子晃录尚书事，时晃才五岁。又遣左仆射安原、建宁王崇等屯漠南以备柔然。
辛卯，魏主遣散骑常侍邓颖来聘。
乙未，以吐谷浑王慕璝为都督西秦、河、沙三州诸军事、征西大将军、西秦、河二州刺史，进爵陇西王，且命慕璝悉归南方将士先没于夏者，得百五十馀人。
又加北秦州刺史杨难当征西将军。难当以兄子保宗为镇将军，镇宕昌；以其子为秦州刺史，守上邽。保宗谋袭难当，事泄，难当囚之。
壬寅，以江夏王义恭为都督南衮等六州诸军事、开府仪同三司、南衮州刺史，临川王义庆为都督荆、雍等七州诸军事、荆州刺史，竟陵王义宣为中书监，衡阳王义秀为南徐州刺史。初，高祖以刑州居上流之重，土地广远，资实兵甲居朝廷之半，故遗诏令诸子居之。上以义庆宗室令美，且烈武王有大功于社稷，故特用之。
秋，七月，己未，魏主至濡水。庚申，遣安东将军奚斤发幽州民及密云丁零万馀人，运攻具，出南道，会和龙。魏主至辽西，燕王遣其侍御史崔聘奉牛酒犒师。己巳，魏主至和龙。
庚午，以领军将军殷景仁为尚书仆射，太子詹事刘湛为领军将军。
益州刺史刘道济，粹之弟也，信任长史费谦、别驾张熙等，聚敛兴利，伤政害民，立官冶，禁民鼓铸而贵卖铁器，商贾失业，吁嗟满路。
流民许穆之，变姓名称司马飞龙，自云晋室近亲，往依氐王杨难当。难当因民之怨，资飞龙以兵，使侵扰益州。飞龙招合蜀人，得千馀人，攻杀巴兴令，逐阴平太守；道济遣军击斩之。道济欲以五城人制氐奴、梁显为参军督护，费谦固执不与。氐奴等与乡人赵广构扇县人，诈言司马殿下犹在阳泉山中，聚众得数千人，引向广汉；道济参军程展会治中李抗之，将五百人击之，皆败死。巴西人诏唐频聚众应之，赵广等进攻涪城，陷之。于是涪陵、江阳、遂宁诸郡守皆弃城走，蜀土侨、旧俱反。
燕石城太守李崇等十郡降于魏。魏主发其民三万穿围暂以守和龙。崇，绩之子也。
八月，燕王使数万人出战，魏昌黎公丘等击破之，死者万馀人。燕尚书高绍帅万馀家保羌胡固；辛巳，魏主攻绍，斩之。平东将军贺多罗攻带方，抚军大将军永昌王健攻建德，骠骑大将军乐平王丕攻冀阳，皆拔之。九月，乙卯，魏主引兵西还，徙营丘、成周、辽东、乐浪、带方、玄菟六郡民三万家于幽州。
燕尚书郭渊劝燕王送款献女于魏，乞为附庸。燕王曰： 负衅在前，结忿已深，降附取死，不如守志更图也。 
魏主之围和龙也，宿卫之士多在战陈，行宫人少。云中镇将硃受之谋与南人袭杀魏主，因入和龙，浮海南归；以告冠军将军毛修之，毛修之不从，乃止。既而事泄，硃修之逃奔燕。魏人数伐燕，燕王遣修之南归求救。修之泛海至东莱，遂还建康，拜黄门侍郎。
赵广等进攻成都，刘道济婴城自守。贼众顿聚日久，不见司马飞龙，欲散去。广惧，将三千人及羽仪诣阳泉寺，诈云迎飞龙。至则谓道人枹罕程道养曰： 汝但自言是飞龙，则坐享富贵；不则断头！ 道养惶怖许诺。广乃推道养为蜀王、车骑大将军、益、梁二州牧，改元泰始，备置百官。以道养弟道助为骠骑将军、长沙王，镇涪城；赵广、帛氐奴、梁显及其党张寻、严遐皆为将军，奉道养还成都，众至十馀万，四面围城，使人谓道济曰： 但送费谦、张熙来，我辈自解去。 道济遣中兵参军裴方明、任浪之各将千馀人出战，皆败还。
冬，十一月，乙巳，魏主还平城。
壬子，以少府中山甄法崇为益州刺史。
初，燕王嫡妃王氏，生长乐公崇，崇于兄弟为最长。及即位，立慕容氏为王后，王氏不得立，又黜崇，使镇肥如。崇母弟广平公朗、乐陵公邈相谓曰： 今国家将亡，人无愚智皆知之。王复受慕容后谮，吾兄弟死无日矣！ 乃相与亡奔辽西，说崇使降魏，崇从之。会魏主使给事郎王德招崇，十二月，己丑，崇使邈如魏，请举郡降。燕王闻之，使其将封羽围崇于辽西。
魏主征诸名士之未仕者，州郡多逼遣之。魏主闻之，下诏令守宰以礼申谕，任其进退，毋得逼遣。
初，帝以少子绍为庐陵孝献王嗣，以江夏王义恭子郎为营阳王嗣；庚寅，封绍为庐陵王，郎为南丰县王。
裴方明等复出击程道养营，破之，焚其积聚。
贼党江阳杨孟子将千馀人屯城南，参军梁俊之统南楼，投书说谕孟子，邀使入城见刘道济，道济版为主簿，克期讨贼。赵广知其谋，孟子惧，将所领奔晋原，晋原太守文仲兴与之同拒守。赵广遣帛氐奴攻晋原，破之，仲兴、孟子皆死。裴方明复出击贼，屡战，破之，贼遂大溃；程道养收众得七千人，还广汉，赵广别将五千馀人还涪城。
先是，张熙说道济粜仓谷，故自九月末围城至十二月，粮储俱尽。方明将二千人出城求食，为贼所败，单马独还，贼众复大集。方明夜缒而上，道济为设食，涕泣不能食。道济曰： 卿非大丈夫，小败何苦！贼势既衰，台兵垂至，但令卿还，何忧于贼！ 即减左右以配之。贼于城外扬言，云 方明已死 ，城中大恐。道济夜列炬火，出方明以示众，众乃安。道济悉出财物于北射堂，令方明募人。时城中或传道济已死，莫有应者。梁俊之说道济遣左右给使三十馀人出外，且告之曰： 吾病小损，各听归家休息。 给使既出，城中乃安，应募者日有千馀人。
初，晋谢混尚晋陵公主。混死，诏公主与谢氏绝婚；公主悉以混家事委混从子弘微。混仍世宰辅，僮仆千人，唯有二女，年数岁，弘微为之纪理生业，一钱尺帛有文簿。九年而高祖即位，公主降号东乡君，听还谢氏。入门，室宇仓廪，不异平日，田畴垦辟，有加于旧。东乡君叹曰： 仆射平生重此子，可谓知人；仆射为不亡矣！ 亲旧见者为之流涕。是岁，东乡君卒，公私咸谓赀财宜归二女，田宅、僮役应属弘微。弘微一无所取，自以私禄葬东乡君。
混女夫殷睿好樗蒲，闻弘微不取财物，乃夺其妻妹及伯母、两姑之分以还戏责。内人皆化弘微之让，一无所争。或讥之曰： 谢氏累世财产，充殷君一朝戏责。理之不允，莫此为大。卿视而不言，譬弃物江海以为廉耳。设使立清名而令家内不足，亦吾所不取也。 弘微曰： 亲戚争财，为鄙之甚。今内人尚能无言，岂可导之使争乎！分多共少，不至有乏，身死之后，岂复见关也！ 
秃发保周自凉奔魏，魏封保周为张掖公。
魏李顺复奉使至凉。凉王蒙逊遣中兵校郎杨定归谓顺曰： 年衰多疾，腰髀不随，不堪拜伏；比三五日消息小差，当相见。 顺曰： 王之老疾，朝廷所知；岂得自安，不见诏使！ 明日，蒙逊延顺入至庭中，蒙逊箕坐隐几，无动起之状。顺正色大言曰： 不谓此叟无礼乃至于此！今不忧覆而敢陵侮天地，魂魄逝矣，何用见之！ 握节将出。凉王使定归追止之，曰： 太常既雅恕衰疾，传闻朝廷有不拜之诏，是以敢自安耳。 顺曰： 齐桓公九合诸侯，一匡天下，周天下赐胙，命无下拜，桓公犹不敢失臣礼，下拜登受。今王虽功高，未如齐桓；朝廷虽相崇重，未有不拜之诏；而遽自偃蹇，此岂社稷之福邪！ 蒙逊乃起，拜授诏。
使还，魏主问以凉事。顺曰： 蒙逊控制河右逾三十年，经涉艰难，粗识机变，绥集荒裔，群下畏服；虽不能贻厥孙谋，犹足以终其一世。然礼者德之舆，敬者身之基也；蒙逊无礼，不敬，以臣观之，不复年矣。 魏主曰： 易世之后，何时当灭？ 顺曰： 蒙逊诸子，臣略见之，皆庸才也。如闻敦煌太守牧犍，器性粗立，继蒙逊者，必此人也。然比之于父，皆云不及。此殆天之所以资圣明也。 魏主曰： 朕方有事东方，未暇西略。如卿所言，不过数年之外，不为晚也。 
初，罽宾沙门昙无谶，自云能使鬼治病，且有秘术。凉王蒙逊甚重之，谓之 圣人 ，诸女及子妇皆往受术。魏主闻之，使李顺往征之。蒙逊留不遣，仍杀之。魏主由是怒凉。蒙逊荒淫猜虐，群下苦之。
太祖文皇帝上之下元嘉十年（癸酉，公元四三三年）
春，正月，乙卯，魏主遣永昌王健督诸军救辽西。
己未，大赦。
丙寅，魏以乐安王范为都督秦、雍等五州诸军事、卫大将军、开府仪同三司、长安镇都大将。魏主以范年少，更选旧德平西将军崔徽、征北大将军雁门张黎为之副，共镇长安。徽，宏之弟也。范廉恭宽惠，徽务敦大体，黎清约公平，政刑简易，轻徭薄赋，关中遂安。
二月，庚午，魏主以冯崇为都督幽、平、东夷诸军事、车骑大将军、幽、平二州牧，封辽西王，隶其国尚书事，食辽西十郡，承制假授尚书、刺史、征虏已下官。
魏平凉休屠征西将军金崖、羌泾州刺史狄子玉与安定镇将延普争权，崖、子玉举兵攻普，不克，退保胡空谷。魏主以虎牢镇大将陆俟为安定镇大将，击崖等，皆擒之。
魏主征陆俟为散骑常侍，出为怀荒镇大将，未期岁，高车诸莫弗讼俟严急无恩，复请前镇将郎孤。魏主征俟还，以孤代之。俟既至，言于帝曰： 不过期年，郎孤必败，高车必叛。 帝怒，切责之，使以建业公归第。明年，诸莫弗果杀郎孤而叛。帝大惊，立召俟问之曰： 卿何以知其然也？ 俟曰： 高车不知上下之礼，故臣临之以威，制之以法，欲以渐训导，使知分限。而诸莫弗恶臣所为，讼臣无恩，称孤之美。臣以罪去，孤获还镇，悦其称誉，益收名声，专用宽恕待之。无礼之人，易生骄慢，不过期年，无复上下，孤所不堪，必将复以法裁之。如此，则众心怨怼，必生祸乱矣。 帝笑曰： 卿身虽短，思虑何长也！ 即日复以为散骑常侍。
壬午，魏主如河西，遣兼散骑常侍宋宣来聘，且为太子晃求婚；帝依违答之。
刘道济卒，梁俊之、裴方明等密埋其尸于斋后，诈为道济教命以答签疏，虽其母、妻亦不知也。程道养于毁金桥登坛郊天，方明将三千人出击之，道养等大败，退保广汉。
荆州刺史临川王义庆以巴东太守周籍之督巴西等五郡诸军事，将二千人救成都。
三月，亡人司马天助降于魏，自称晋会稽世子元显之子；魏人以为青、徐二州刺史、东海公。
壬子，魏主还宫。
赵广等自广汉至郫，连营百数。周籍之与裴方明等合兵攻郫，克之，进击广等于广汉，广等走还涪及五城。夏，四月，戊寅，始发刘道济丧。
帝闻梁、南秦二州刺史甄法护刑政不治，失氐、羌之和，乃自徒中起萧思话为梁、南秦二州刺史。法护，法崇之兄也。
凉王蒙逊病甚，国人共议，以世子菩提幼弱，立菩提之兄敦煌太守牧犍为世子，加中外都督、大将军、录尚书事。蒙逊卒，谥曰武宣王，庙号太祖。牧犍即河西王位，大赦，改元永和，立子封坛为世子，加抚军大将军、录尚书事，遣使请命于魏。牧犍聪颖好学，和雅有度量，故国人立之。
先是，魏主遣李顺迎武宣王女为夫人。会卒，牧犍称先王遗意，遣左丞宋繇送其妹兴平公主于魏，拜右昭仪。
魏主谓李顺曰： 卿言蒙逊死，今则验矣；又言牧犍立，何其妙哉！朕克凉州，亦当不远。 于是赐绢千匹，厩马一乘，进号安西将军，宠待弥厚，政事无巨细，皆与之参议。
遣顺拜牧犍都督凉沙河三州、西域羌戎诸军事、车骑将军、开府仪同三司、凉州刺史、河西王，以宋繇为河西王右相。牧犍以无功受赏，留顺，上表乞安、平一号；优诏不许。
牧犍尊敦煌刘昞为国师，亲拜之，命官属以下皆北面受业。
五月，己亥，魏主如山北。林邑王范阳迈遣使入贡，求领交州；诏答以道远，不许。裴方明进军向涪城，破张寻、唐频、擒程道助，斩严遐，于是赵广等皆奔散。
六月，魏永昌王健、左仆射安原督诸军击和龙，将军楼孛攵别将五千骑围凡城。燕守将封羽以凡城降，收其三千馀家而还。辛巳，魏人发秦、雍兵一万，筑小城于长安城内。
秋，八月，冯崇上表请说降其父，魏主不听。
九月，益州刺史甄法崇至成都，收费谦，诛之。程道养、张寻将二千馀家逃入郪山，馀党各拥众藏窜山谷，时出为寇不绝。
戊午，魏主遣兼大鸿胪崔赜持节，拜氐王相难当为征南大将军、开府仪同三司、秦、梁二州牧、南秦王。赜，逞之子。
杨难当因萧思话未至，甄法护将下，举兵袭梁州，破白马，获晋昌太守张范，败法护参军鲁安期等；又攻葭萌，获晋寿太守范延郎。冬，十一月，丁未，法护弃城奔洋川之西城。难当遂有汉中之地，以其司马赵温为梁、秦二州刺史。
甲寅，魏主还宫。
十二月，己巳，魏大赦。
辛未，魏主如阴山之北。
魏宁朔将军卢玄来聘。
前秘书监谢灵运，好为山泽之游，穷幽极险。从者数百人，伐木开径；百姓惊扰，以为山贼。会稽太守孟顗与灵运有隙，表其有异志，发兵自防。灵运诣自陈，上以为临川内史。灵运游放自若，废弃郡事，为有司所纠。是岁，司徒遣使随州从事郑望生收灵运；灵运执望生，兴兵逃逸，作诗曰： 韩亡子房奋，秦帝鲁连耻。 追讨，擒之。廷尉奏灵运帅众反叛，论正斩刑。上爱其才，欲免官而已。袁城王义康坚执，谓不恕。乃降死一等，徙广州。久之，或告灵运令人买兵器，结健儿，欲于三江口篡取之，不果。诏于广州弃市。灵运恃才放逸，多所陵忽，故及于祸。
魏立徐州于外黄，以刁雍为刺史。
太祖文皇帝上之下元嘉十一年（甲戌，公元四三四年）
春，正月，戊戌，燕王遣使请和于魏，魏主不许。
杨难当以克汉中告捷于魏，送雍州流民七千家于长安。萧思话至襄阳，遣横野司马萧承之为前驱。承之缘道收兵，得千人，进据磝头。杨难当焚掠汉中，引众西还，留赵温守梁州；又遣其魏兴太守薛健据黄金山。思话遣阴平太守萧坦攻铁城戍，拔之。
二月，赵温、薛健与其冯翊太守蒲甲子合攻坦营，坦击破之，温等退保西水。临川王义庆遣龙骧将军裴方明将三千人助承之，拔黄金戍而据之。温弃州城，退据小城，健、甲子退保下桃城。思话继至，与承之共击赵温等，屡破之。行参军王灵济别将出洋川，攻南城，拔之，擒其守将赵英。南城空无所资，灵济引兵还，与承之合。
魏主以西海公主妻柔然敕连可汗，又纳其妹为夫人，遣颍川王提往逆之。丁卯，敕连遣其异母兄秃鹿傀送妹，并献马二千匹。魏主以其妹为左昭仪。提，曜之子也。
辛卯，魏主还宫；三月，甲寅，复如河西。
杨难当遣其子和将兵与蒲甲子等共击萧承之，相拒四十馀日，围承之数十重，短兵接，弓矢无所复施。氐悉衣犀甲，戈矛所不能入。承之断槊长数尺，以大斧椎之，一槊辄贯数人。氐不能当，烧营走，据大桃。闰月，承之等追击之，至南城，氐败走，斩获甚众，悉收汉中故地，置戍于葭萌水。
初，桓希既败，氐王杨盛据汉中，梁州刺史范元之、傅歆皆治魏兴，唯得魏兴、上庸、新城三郡。及索邈为刺史，乃治南城。至是，南城为氐所焚，不可复固，萧思话徙镇南郑。
甲戌，赫连昌叛魏西走；丙子，河西候将格杀之。魏人并其群弟诛之。
己卯，魏主还宫。
辛巳，燕王遣尚书高颙上表称籓，请罪于魏，乞以季女充掖庭；魏主乃许之，征其太子王仁入朝。燕王送魏使者于什门还平城。什门在燕二十一年，不屈节。魏主下诏褒称，以比苏武，拜治书御史，赐羊千口，帛千匹，策告宗庙，颁示天下。
戊子，休屠金当川围魏阴密。夏，四月，乙未，魏征西大将军常山王素击之。丁未，魏主行如河西。壬戌，获当川，斩之。
甄法护坐委镇，赐死于狱。杨难当遣使奉表谢罪，帝下诏赦之。
河西王牧犍遣使上表，告嗣位。戊寅，诏以牧犍为都督凉、秦等四州诸军事、征西大将军、凉州刺史、河西王。
六月，甲辰，魏主还宫。
燕王不遣太子质魏，散骑常侍刘滋谏曰： 昔刘禅有重山之险，孙皓有长江之阻，皆为晋擒。何则？强弱之势异也。今吾弱于吴、蜀而魏强于晋，不从其欲，将有危亡之祸。愿亟遣太子，而修政事，抚百姓，收离散，赈饥穷，劝农桑，省赋役，社稷犹庶几可保。 燕王怒，杀之，辛亥，魏主遣抚军大将军永昌王健等伐燕，收其禾稼，徙民而还。
秋，七月，壬午，魏主如美稷，遂至隰城，命阳平王它督诸军击山胡白龙于西河。它，熙之子也。
魏主轻山胡，日引数十骑登山临视之。白龙伏壮士十馀处掩击之，魏主坠马，几为所擒。内和行长代人陈建以身扞之，大呼奋击，杀胡数人，身被十馀疮，魏主乃免。
九月，戊子，大破胡众，斩白龙，屠其城。冬，十月，甲午，魏人破白龙馀党于五原，诛数千人，以其妻子赐将士。
直一月，魏主还宫。十二月，甲辰，复如云中。
太祖文皇帝上之下元嘉十二年（乙亥，公元四三五年）
春，正月，己未朔，日有食之。
辛酉，大赦。
辛未，上祀南郊。
燕王数为魏所攻，遣使诣建康称籓奉贡。癸酉，诏封为燕王，江南谓之黄龙国。
甲申，魏大赦，改元太延。
有老父投书于敦煌东门，求之，不获。书曰： 凉王三十年若七年。 河西王牧犍以问奉常张慎，对曰： 昔虢之将亡，神降于莘。愿殿下崇德修政，以享三十年之祚；若盘于游田，荒于酒色，臣恐七年将有大变。 牧犍不悦。
二月，丁未，魏主还宫。
三月，癸亥，燕王遣大将汤烛入贡于魏，辞以太子王仁有疾，故未之遣。
领军将军刘湛与仆射殷景仁素善，湛之入也，景仁实引之。湛既至，以景仁位遇本不逾己，而一旦居前，意甚愤愤；俱被时遇，以景仁专管内任，谓为间己，猜隙渐生。知帝信仗景仁，不可移夺，时司徒义康专秉朝权，湛尝为义康上佐，遂委心自结，欲因宰相之力以回上意，倾黜景仁，独当时务。
夏，四月，己巳，帝加景仁中书令、中护军，即家为府；湛加太子詹事。湛愈愤怒，使义康毁景仁于帝；帝遇之益隆。景仁对亲旧叹曰： 引之令入，入便噬人！ 乃称疾解职，表疏累上。帝不许，使停家养病。
湛议遣人若劫盗者于外杀之，以为帝虽知，当有以解之，不能伤义康至亲之爱。帝微闻之，迁护军府于西掖门外，使近宫禁，故湛谋不行。
义康僚属及诸附丽湛者，潜相约勒，无敢历殷氏之门。彭城王主簿沛郡刘敬文父成，未悟其机，诣景仁求郡。敬文遽往谢湛曰： 老父悖耄，遂就殷铁干禄。由敬文暗浅，上负生成，阖门惭惧，无地自处。 唯后将军司马庾炳之游二人之间，皆得其欢心，而密输忠于朝廷。景仁卧家不朝谒，帝常使炳之衔命往来，湛不疑也。炳之，登之之弟也。
燕王遣右卫将军孙德来乞师。
五月，庚申，魏主进宜都公穆寿爵为王，汝阴公长孙道生为上党王，宜城公奚斤为恒农王，广陵公楼伏连为广陵王；加寿征东大将军。寿辞曰： 臣祖父崇所以得效功前朝，流福于后者，由梁眷之忠也。今眷元勋未录，而臣独弈世受赏，心实愧之。 魏主悦，求眷后，得其孙，赐爵郡公。寿，观之子也。
龟兹、疏勒、乌孙、悦般、渴槃陁、鄯善、焉耆、车师、粟持九国入贡于魏。魏主以汉世虽通西域，有求则卑辞而来，无求则骄慢不服。盖自知去中国绝远，大兵不能至故也。今报使往来，徒为劳费，终无所益，欲不遣使。有司固请，以为： 九国不惮险远，慕义入贡，不宜拒绝，以抑将来。 乃遣使者王恩生等二十辈使西域。恩生等始度流沙，为柔然所执，恩生所敕连可汗，持魏节不屈。魏主闻之，切责敕连，敕连乃遣恩生等还。竟不能达西域。
甲戌，魏主如云中。
六月，甲午，魏主以时和年丰，嘉瑞沓臻，诏大酺五日，遍祭百神，用答天贶。
丙午，高句丽王琏遣使入贡于魏，且请国讳。魏主使录帝系及讳以与之；拜琏都督辽海诸军事、征东将军、辽东郡公、高句丽王。琏，钊之曾孙也。
戊申，魏主命骠骑大将军乐平王丕、镇东大将军徒河屈垣等帅骑四万伐燕。
扬州诸郡大水，己酉，运徐、豫、南兗谷以赈之。扬州西曹主簿沈亮建议，以为酒糜谷而不足疗饥，请权禁止；诏从之。亮，林子之子也。
秋，七月，魏主畋于稒阳。
己卯，魏乐平王丕等至和龙。燕王以牛酒犒军，献甲三千。屈垣责其不送侍子，掠男女六千口而还。
八月，丙戌，魏主如河西。九月，甲戌，还宫。
魏左仆射河间公安原，恃宠骄恣；或告原谋为逆，冬，十月，癸卯，原坐族诛。
甲辰，魏主如定州；十一月，乙丑，如冀州；己巳，败于广川；丙子，如鄴。
魏人数伐燕，燕日危蹙，上下忧惧。太常杨㟭复劝燕王速遣太子入侍。燕王曰： 吾未忍为此。若事急，且东依高丽以图后举。 㟭曰： 魏举天下以击一隅，理无不克。高丽无信，始虽相亲，终恐为变。 燕王不听，密遣尚书阳伊请迎于高丽。
丹阳尹萧摹之上言： 佛化被于中国，已历四代，形像塔寺，所在千数。自顷以来，情敬浮末，不以精诚为至，更为奢竞为重，材竹铜彩，糜损无极；无关神祗，有累人事，不为之防，流遁未息。请自今欲铸铜像及造塔寺者，皆当列言，须报乃得为之。 诏从之。摹之，思话从叔也。
魏秦州刺史薛谨击吐没骨，灭之。
杨难当释杨保宗之囚，使镇童亭。
