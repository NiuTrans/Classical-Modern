起重光赤奋若，尽昭阳单阏三月，凡二年有奇。
太宗文武大圣大广孝皇帝中之中
贞观十五年辛丑，公元六四一年
春，正月，甲戌，以吐蕃禄东赞为右卫大将军。上嘉禄东赞善应对，以琅邪公主外孙段氏妻之。辞曰： 臣国中自有妇，父母所聘，不可弃也。且赞普未得谒公主，陪臣何敢先娶！ 上益贤之，然欲抚以厚恩，竟不从其志。丁丑，命礼部尚书江夏王道宗持节送文成公主于吐蕃。赞普大喜，见道宗，尽子婿礼，慕中国衣服、仪卫之美，为公主别筑城郭宫室而处之，自服纨绮以见公主。其国人皆以赭涂面，公主恶之，赞普下令禁之；亦渐革其猜暴之性，遣子弟入国学，受《诗》、《书》。
乙亥，突厥侯利苾可汗始帅部落济河，建牙于故定襄城，有户三万，胜兵四万，马九万匹，仍奏言： 臣非分蒙恩，为部落之长，愿子子孙孙为国家一犬，守吠北门。若薛延陀侵逼，请从家属入长城。 诏许之。
上将幸洛阳，命皇太子监国，留右仆射高士廉辅之。辛巳，行及温汤，卫士崔卿、刁文懿惮于行役，冀上惊而止，乃夜射行宫，矢及寝庭者五；皆以大逆论。三月，戊辰，幸襄城宫，地既烦热，复多毒蛇；庚午，罢襄城宫，分赐百姓，免阎立德官。
夏，四月，辛卯朔，诏以来年二月有事于泰山。
上以近世阴阳杂书，讹伪尤多，命太常博士吕才与诸术士刊定可行者，凡四十七卷。己酉，书成，上之；才皆为之叙，质以经史。其叙《宅经》，以为： 近世巫觋妄分五姓，如张、王为商，武、庾为羽，似取谐韵；至于以柳为宫，以赵为角，又复不类。或同出一姓，分属宫商；或复姓数字，莫辨征羽。此则事不稽古，义理乖僻者也。 叙《禄命》，以为： 禄命之书，多言或中，人乃信之。然长平坑卒，未闻共犯三刑；南阳贵士，何必俱当六合！今亦有同年同禄而贵贱悬殊，共命共胎而寿夭更异。按鲁庄公法应贫贱，又尪弱短陋，惟得长寿；秦始皇法无官爵，纵得禄，少奴婢，为人无始有终；汉武帝、后魏孝文帝皆法无官爵；宋武帝禄与命并当空亡，唯宜长子，虽有次子，法当早夭；此皆禄命不验之著明者也。 其叙《葬》，以为： 《孝经》云： 卜其宅兆而安厝之。 盖以窀穸既终，永安体魄，而朝市迁变，泉石交侵，不可前知，故谋之龟筮。近代或选年月，或相墓田，以为一事失所，祸及死生。按《礼》，天子、诸侯、大夫葬皆有月数。是古人不择年月也。《春秋》： 九月丁巳，葬定公，雨，不克葬，戊午，日下昃，乃克葬。 是不择日也。郑葬简公，司墓之室当路，毁之则朝而窆，不毁则日中而窆，子产不毁，是不择时也。古之葬者皆于国都之北，兆域有常处，是不择地也。今葬书以为子孙富贵、贫贱、寿夭，皆因卜葬所致。夫子文为令尹而三已，柳下惠为士师而三黜，计其丘陇，未尝改移。而野俗无识，妖巫妄言，遂于擗踊之际，择葬地而希官爵；荼毒之秋，选葬时而规财利。或云辰日不可哭泣，遂莞尔而对吊客；或云同属忌于临圹，遂吉服不送其亲。伤教败礼，莫斯为甚！ 术士皆恶其言，而识者皆以为确论。
丁巳，果毅都尉席君买帅精骑百二十，袭击吐谷浑丞相宣王，破之，斩其兄弟三人。初，丞相宣王专国政，阴谋袭弘化公主，劫其王诺曷钵奔吐蕃。诺曷钵闻之，轻骑奔鄯善城，其臣威信王以兵迎之，故君买为之讨诛宣王。国人犹惊扰，遣户部尚书唐俭等慰抚之。
五月，壬申，并州父老诣阙请上封泰山毕，还幸晋阳，上许之。
丙子，百济来告其王扶馀璋之丧，遣使册命其嗣子义慈。
己酉，有星孛于太微，太史令薛颐上言 未可东封 。辛亥，起居郎褚遂良亦言之。丙辰，诏罢封禅。太子詹事于志宁遭母丧，寻起复就职。太子治宫室，妨农功；又好郑、卫之乐；志宁谏，不听。又宠昵宦官，常在左右，志宁上书，以为： 自易牙以来，宦官覆亡国家者非一。今殿下亲宠此属，使陵易衣冠，不可长也。 太子役使司驭等，半岁不许分番，又私引突厥达哥友入宫，志宁上书切谏，太子大怒，遣刺客张师政、纥干承基杀之。二人入其第，见志宁寝处苫塊，竟不忍杀而止。
西突厥沙钵罗叶护可汗数遣使入贡。秋，七月，甲戌，命左领军将军张大师持节即其所号立为可汗，赐以鼓纛。上又命使者多赍金帛，历诸国市良马，魏征谏曰： 可汗位未定而先市马，彼必以为陛下志在市马，以立可汗为名耳。使可汗得立，荷德必浅；若不得立，为怨实深。诸国闻之，亦轻中国。市或不得，得亦非美。苟能使彼安宁，则诸国之马，不求自至矣。 上欣然止之。
乙毘咄陆可汗与沙钵罗叶护互相攻，乙毘咄陆浸强大，西域诸国多附之。未几，乙毘咄陆使石国吐屯击沙钵罗叶护，擒之以归，杀之。
丙子，上指殿屋谓侍臣曰： 治天下如建此屋，营构既成，勿数改移；苟易一榱，正一瓦，践履动摇，必有所损。若慕奇功，变法度，不恒其德，劳扰实多。 
上遣职方郎中陈大德使高丽；八月，己亥，自高丽还。大德初入其境，欲知山川风俗，所至城邑，以绫绮遗其守者，曰： 吾雅好山水，此有胜处，吾欲观之。 守者喜，导之游历，无所不至，往往见中国人，自云 家在某郡，隋末从军，没于高丽，高丽妻以游女，与高丽错居，殆将半矣。 因问亲戚存没，大德绐之曰： 皆无恙。 咸涕泣相告。数日后，隋人望之而哭者，遍于郊野。大德言于上曰： 其国闻高昌亡，大惧，馆候之勤，加于常数。 上曰： 高丽本四郡地耳，吾发卒数万攻辽东，彼必倾国救之。别遣舟师出东莱，自海道趋平壤，水陆合势，取之不难。但山东州县凋瘵未复，吾不欲劳之耳。 
乙巳，上谓侍臣曰： 朕有二喜一惧。比年丰稔，长安斗粟直三、四钱，一喜也；北虏久服，边鄙无虞，二喜也。治安则骄侈易生，骄侈则危亡立至，此一惧也。 
冬，十月，辛卯，上校猎伊阙；壬辰，幸嵩阳；辛丑，还宫。
并州大都督长史李世勣在州十六年，令行禁止，民夷怀服。上曰： 隋炀帝劳百姓，筑长城以备突厥，卒无所益。朕唯置李世勣于晋阳而边尘不惊，其为长城，岂不壮哉！ 十一月，庚申，以世勣为兵部尚书。
壬申，车驾西归长安。
薛延陀真珠可汗闻上将东封，谓其下曰： 天子封泰山，士马皆从，边境必虚，我以此时取思摩，如拉朽耳。 乃命其子大度设发同罗、仆骨、回纥、靺鞨、等兵合二十万，度漠南，屯白道川，据善阳岭以击突厥。俟利苾可汗不能御，帅部落入长城，保朔州，遣使告急。
癸酉，上命营州都督张俭帅所部骑兵及奚、、契丹压其东境；以兵部尚书李世勣为朔州道行军总管，将兵六万，骑千二百，屯羽方；右卫大将军李大亮为灵州道行军总管，将兵四万，骑五千，屯灵武；右屯卫大将军张士贵将兵一万七千，为庆州道行军总管，出云中；凉州都督李袭誉为凉州道行军总管，出其西。
诸将辞行，上戒之曰： 薛延陀负其强盛，逾漠而南，行数千里，马已疲瘦。凡用兵之道，见利速进，不利速退。薛延陀不能掩思摩不备，急击之，思摩入长城，又不速退。吾已敕思摩烧剃秋草，彼粮糗日尽，野无所获。顷侦者来，云其马啮林木枝皮略尽。卿等当与思摩共为掎角，不须速战，俟其将退，一时奋击，破之必矣。 
十二月，戊子，车驾至京师。
己亥，薛延陀遣使入见，请与突厥和亲。甲辰，李世勣败薛延陀于诺真水。初，薛延陀击西突厥沙钵罗及阿史那社尔，皆以步战取胜；及将入寇，乃大教步战，使五人为伍，一人执马，四人前战，战胜则授以马追奔。于是大度设将三万骑逼长城，欲击突厥，而思摩已走，知不可得，遣人登城骂之。会李世勣引唐兵至，尘埃涨天，大度设惧，将其众自赤柯泺北走。世勣选麾下及突厥精骑六千自直道邀之，逾白道川，追及于青山。大度设走累日，至诺真水，勒兵还战，陈亘十里。突厥先与之战，不胜，还走。大度设乘胜追之，遇唐兵。薛延陀万矢俱发，唐马多死。世勣命士卒皆下马，执长槊直前冲之。薛延陀众溃，副总管薛万彻以数千骑收其执马者。薛延陀失马，不知所为，唐兵纵击，斩首三千馀级，捕虏五万馀人。大度设脱身走，万彻追之不及。其众至漠北，值大雪，人畜冻死者什八九。
李世勣还军定襄，突厥思结部居五台者叛走，州兵追之；会世勣军还，夹击，悉诛之。
丙子，薛延陀使者辞还，上谓之曰： 吾约汝与突厥以大漠为界，有相侵者，我则讨之。汝自恃其强，逾漠攻突厥。李世勣所将才数千骑耳，汝已狼狈如此！归语可汗：凡举措利害，可善择其宜。 
上问魏征： 比来朝臣何殊不论事！ 对曰： 陛下虚心采纳，必有言者。凡臣徇国者寡，爱身者多，彼畏罪，故不言耳。 上曰： 然。人臣关说忤旨，动及刑诛，与夫蹈汤火冒白刃者亦何异哉！是以禹拜昌言，良为此也。 房玄龄、高士廉遇少府少监窦德素于路，问： 北门近何营缮？ 德素奏之。上怒，让玄龄等曰： 君但知南牙政事，北门小营缮，何预君事！ 玄龄等拜谢。魏征进曰： 臣不知陛下何以责玄龄等，而玄龄等亦何所谢！玄龄等为陛下股肱耳目，于中外事岂有不应知者！使所营为是，当助陛下成之；为非，当请陛下罢之。问于有司，理则宜然。不知何罪而责，亦何罪而谢也！ 上甚愧之。
上尝临朝谓侍臣曰： 朕为人主，常兼将相之事。 给事中张行成退而上书，以为： 禹不矜伐而天下莫与之争。陛下拨乱反正，群臣诚不足望清光；然不必临朝言之。以万乘之尊，乃与群臣校功争能，臣窃为陛下不取。 上甚善之。
贞观十六年壬寅，公元六四二年
春，正月，乙丑，魏王泰上《括地志》。泰好学，司马苏勖说泰，以古之贤王皆招士著书，故泰奏请修之。于是大开馆舍，广延时俊，人物辐凑，门庭如市。泰月给逾于太子，谏议大夫褚遂良上疏，以为： 圣人制礼，尊嫡卑庶，世子用物不会，与王者共之。庶子虽爱，不得逾嫡，所以塞嫌疑之渐，除祸乱之源也。若当亲者疏，当尊者卑，则佞巧之奸，乘机而动矣。昔汉窦太后宠梁孝王，卒以忧死；宣帝宠淮阳宪王，亦几至于败。今魏王新出阁，宜示以礼则，训以谦俭，乃为良器，此所谓 圣人之教不肃而成 者也。 上从之。
上又令泰徙居武德殿。魏征上疏，以为： 陛下爱魏王，常欲使之安全，宜每抑其骄奢，不处嫌疑之地。今移居此殿，乃在东宫之西，海陵昔尝居之，时人不以为可；虽时异事异，然亦恐魏王之心不敢安息也。 上曰： 几致此误。 遽遣泰归第。
辛未，徙死罪者实西州，其犯流徒则充戍，各以罪轻重为年限。
敕天下括浮游无籍者，限来年末附华。
以兼中书侍郎岑文本为中书侍郎，专知机密。
夏，四月，壬子，上谓谏议大夫褚遂良曰； 卿犹知起居注，所书可得观乎？ 对曰： 史官书人君言动，备记善恶，庶几人君不敢为非，未闻自取而观之也！ 上曰： 朕有不善，卿亦记之邪？ 对曰： 臣职当载笔，不敢不记。 黄门侍郎刘洎曰： 借使遂良不记，天下亦皆记之。 上曰： 诚然。 
六月，庚寅，诏息隐王可追复皇太子，海陵剌王元吉追封巢王，谥并依旧。
甲辰，诏自今皇太子出用库物，所司勿为限制。于是太子发取无度，左庶子张玄素上书，以为： 周武帝平定山东，隋文帝混一江南，勤俭爱民，皆为令主；有子不肖，卒亡宗祀。圣上以殿下亲则父子，事兼家国，所应用物不为节限，恩旨未逾六旬，用物已过七万，骄奢之极，孰云过此！况宫臣正士，未尝在侧；群邪淫巧，昵近深宫。在外瞻仰，已有此失；居中隐密，宁可胜计！苦药利病，苦言利行，伏惟居安思危，日慎一日。 太子恶其书，令户奴伺玄素早朝，密以大马棰击之，几毙。
秋，七月，戊午，以长孙无忌为司徒，房玄龄为司空。
庚申，制： 自今有自伤残者，据法加罪，仍从赋役。 隋末赋役重数，人往往自折支体，谓之 福手 、 福足 ；至是遗风犹存，故禁之。
特进魏征有疾，上手诏问之，且言： 不见数日，朕过多矣。今欲自往，恐益为劳。若有闻见，可封状进来。 征上言： 比者弟子陵师，奴婢忽主，下多轻上，皆有为而然，渐不可长。 又言： 陛下临朝，常以至公为言，退而行之，未免私僻。或畏人知，横加威怒，欲盖弥彰，竟有何益！ 征宅无堂，上命辍小殿之材以构之，五日而成，仍赐以素屏风、素褥、几、杖等以遂其所尚。征上表谢，上手诏称： 处卿至此，盖为黎元与国家，岂为一人，何事过谢！ 
八月，丁酉，上曰： 当今国家何事最急？ 谏议大夫褚遂良曰： 今四方无虞，唯太子、诸王宜有定分最急。 上曰： 此言是也。 时太子承乾失德，魏王泰有宠，群臣日有疑议，上闻而恶之，谓侍臣曰： 方今群臣，忠直无逾魏征，我遣傅太子，用绝天下之疑。 九月，丁巳，以魏征为太子太师。征疾小愈，诣朝堂表辞，上手诏谕以 周幽、晋献，废嫡立庶，危国亡家。汉高祖几废太子，赖四皓然后安。我今赖公，即其义也。知公疾病，可卧护之。 征乃受诏。
癸亥，薛延陀真珠可汗遣其叔父沙钵罗泥孰俟斤来请昏，献马三千，貂皮三万八千，马脑镜一。
癸酉，以凉州都督郭孝恪行安西都护、西州刺史，高昌旧民与镇兵及谪徙者杂居西州，孝恪推诚抚御，咸得其欢心。
西突厥乙毘咄陆可汗既杀沙钵罗叶护，并其众，又击吐火罗，灭之。自恃强大，遂骄倨，拘留唐使者，侵暴西域，遣兵寇伊州；郭孝恪将轻骑二千自乌骨邀击，败之。乙毘咄陆又遣处月、处密二部围天山；孝恪击走之，乘胜进拔处月俟斤所居城，追奔至遏索山，降处密之众而归。
初，高昌既平，岁发兵千馀人戍守其地。褚遂良上疏，以为： 圣王为治，先华夏而后夷狄。陛下兴兵取高昌，数郡萧然，累年不复；岁调千馀人屯戍，远去乡里，破产办装。又谪徙罪人，皆无赖子弟，适足骚扰边鄙，岂能有益行陈！所遣多复逃亡，徒烦追捕。加以道涂所经，沙碛千里，冬风如割，夏风如焚，行人往来，遇之多死。设使张掖、酒泉有烽燧之警，陛下岂得高昌一夫斗粟之用？终当发陇右诸州兵食以赴之耳。然则河西者，中国之心腹；高昌者，他人之手足；奈何糜弊本根以事无用之土乎！且陛下得突厥、吐谷浑，皆不有其地，为之立君长以抚之，高昌独不得与为比乎！叛而执之，服而封之，刑莫威焉，德莫厚焉。愿更择高昌子弟可立者，使君其国，子子孙孙，负荷大恩，永为唐室籓辅，内安外宁，不亦善乎！ 上弗听。及西突厥入寇，上悔之，曰： 魏征、褚遂良劝我复立高昌，吾不用其言，今方自咎耳。 
乙毘咄陆西击康居，道过米国，破之。虏获甚多，不分与其下，其将泥孰啜辄夺取之，乙毘咄陆怒，斩泥孰啜以徇，众皆愤怨。泥孰啜部将胡禄屋袭击之，乙毘咄陆众散，走保白水胡城。于是弩失毕诸部及乙毘咄陆所部屋利啜等遣使诣阙，请废乙毘咄陆，更立可汗。上遣使赍玺书，立莫贺咄之子为乙毘射匮可汗。乙毘射匮既立，悉礼遣乙毘咄陆所留唐使者，帅诸部击乙毘咄陆于白水胡城。乙毘咄陆出兵击之，乙毘射匮大败。乙毘咄陆遣使招其故部落，故部落皆曰： 使我千人战死，一人独存，亦不汝从！ 乙毘咄陆自知不为众所附，乃西奔吐火罗。
冬，十月，丙申，殿中监郢纵公宇文士及卒。上尝止树下，爱之，士及从而誉之不已，上正色曰： 魏征常劝我远佞人，我不知佞人为谁，意疑是汝，今果不谬！ 士及叩头谢。
上谓侍臣曰： 薛延陀屈强漠北，今御之止有二策，苟非发兵殄灭之，则与之婚姻以抚之耳。二者何从？ 房玄龄对曰： 中国新定，兵凶战危，臣以为和亲便。 上曰： 然。朕为民父母，苟可利之，何爱一女！ 
先是，左领军将军契苾何力母姑臧夫人及弟贺兰州都督沙门皆在凉州，上遣何力归觐，且抚其部落。时薛延陀方强，契苾部落皆欲归之，何力大惊曰： 主上厚恩如是，奈何遽为叛逆！ 其徒曰： 夫人、都督先已诣彼，若之何不往！ 何力曰： 沙门孝于亲，我忠于君，必不汝从。 其徒执之诣薛延陀，置真珠牙帐前。何力箕踞，拔佩刀东向大呼曰： 岂有唐烈士而受屈虏庭，天地日月，愿知我心！ 因割左耳以誓。真珠欲杀之，其妻谏而止。
上闻契苾叛，曰： 必非何力之意。 左右曰： 戎狄气类相亲，何力入薛延陀，如鱼趋水耳。 上曰： 不然。何力心如铁石，必不叛我！ 会有使者自薛延陀来，具言其状，上为之下泣，谓左右曰： 何力果如何！ 即命兵部侍郎崔敦礼持节谕薛延陀，以新兴公主妻之，以求何力。何力由是得还，拜右骁卫大将军。
十一月，丙辰，上校猎于武功。丁巳，营州都督张俭奏高丽东部大人泉盖苏文弑其王武。盖苏文凶暴，多不法，其王及大臣议诛之。盖苏文密知之，悉集部兵若校阅者，并盛陈酒馔于城南，召诸大臣共临视，勒兵尽杀之，死者百馀人。因驰入宫，手弑其王，断为数段，弃沟中，立王弟子藏为王；自为莫离支，其官如中国吏部兼兵部尚书也。于是号令远近，专制国事。盖苏文状貌雄伟，意气豪逸，身佩五刀，左右莫敢仰视。每上下马，常令贵人、武将伏地而履之。出行必整队伍，前导者长呼，则人皆奔迸，不避坑谷，路绝行者，国人甚苦之。
壬戌，上校猎于岐阳，因幸庆善宫，召武功故老宴赐，极欢而罢。庚午，还京师。
壬申，上曰： 朕为兆民之主，皆欲使之富贵。若教以礼义，使之少敬长、妇敬夫，则皆贵矣。轻徭薄敛，使之各治生业。则皆富矣。若家给人足，朕虽不听管弦，乐在其中矣。 
亳州刺史裴庄奏请伐高丽，上曰： 高丽王武职贡不绝，为贼臣所弑，朕哀之甚深，固不忘也。但因丧乘乱而取之，虽得之不贵。且山东凋弊，吾未忍言用兵也。 
高祖之入关也，隋武勇郎将冯翊党仁弘将兵二千馀人，归高祖于蒲坂，从平京城，寻除陕州总管，大军东讨，仁弘转饷不绝，历南宁、戎、广州都督。仁弘有才略，所至著声迹，上甚器之。然性贪，罢广州，为人所讼，赃百馀万，罪当死。上谓侍臣曰： 吾昨见大理五奏诛仁弘，哀其白首就戮，方晡食，遂命撤案；然为之求生理，终不可得。今欲曲法就公等乞之。 十二月，壬午朔，上复召五品已上集太极殿前，谓曰： 法者，人君所受于天，不可以私而失信。今朕私党仁弘而欲赦之，是乱其法，上负于天。欲席藁于南郊，日一进蔬食，以谢罪于天三日。 房玄龄等皆曰： 生杀之柄，人主所得专也，何至自贬责如此！ 上不许，群臣顿首固请于庭，自旦至日昃，上乃降手诏，自称： 朕有三罪：知人不明，一也；以私乱法，二也；善善未赏，恶恶未诛，三也。以公等固谏，且依来请。 于是黜仁弘为庶人，徙钦州。
癸卯，上幸骊山温汤；甲辰，猎于骊山。上登山，见围有断处，顾谓左右曰： 吾见其不整而不刑，则堕军法；刑之，则是吾登高临下以求人之过也。 乃托以道险，引辔入谷以避之。乙巳，还宫。
刑部以反逆缘坐律兄弟没官为轻，请改从死。敕八座议之，议者皆以为 秦、汉、魏、晋之法，反者皆夷三族，今宜如刑部请为是。 给事中崔仁师驳曰： 古者父子兄弟罪不相及，奈何以亡秦酷法变隆周中典！且诛其父子，足累其心，此而不顾，何爱兄弟！ 上从之。
上问侍臣曰： 自古或君乱而臣治，或君治而臣乱，二者孰愈？ 魏征对曰： 君治则善恶赏罚当，臣安得而乱之！苟为不治，纵暴愎谏，虽有良臣，将安所施！ 上曰： 齐文宣得杨遵彦，非君乱而臣治乎？ 对曰： 彼才能救亡耳，乌足为治哉！ 
贞观十七年癸卯，公元六四三年
春，正月，丙寅，上谓群臣曰： 闻外间士民以太子有足疾，魏王颖悟，多从游幸，遽生异议，徼幸之徒，已有附会者。太子虽病足，不废步履。且《礼》：嫡子死，立嫡孙。太子男已五岁，朕终不以孽代宗，启窥窬之源也。 
郑文贞公魏征寝疾，上遣使者问讯，赐以药饵，相望于道。又遣中郎将李安俨宿其第，动静以闻。上复与太子同至其第，指衡山公主，欲以妻其子叔玉。戊辰，征薨，命百官九品以上皆赴丧，给羽葆鼓吹，陪葬昭陵。其妻裴氏曰： 征平生俭素，今葬以一品羽仪，非亡者之志。 悉辞不受，以布车载柩而葬。上登苑西楼，望哭尽哀。上自制碑文，并为书石。上思征不已，谓侍臣曰： 人以铜为镜，可以正衣冠，以古为镜，可以见兴替，以人为镜，可以知得失；魏征没，朕亡一镜矣！ 
鄠尉游文芝告代州都督刘兰成谋反，戊申，兰成坐腰斩。右武侯将军丘行恭探兰成心肝食之；上闻而让之曰： 兰成谋反，国有常刑，何至如是！若以为忠孝，则太子诸王先食之矣，岂至卿邪！ 行恭惭而拜谢。
二月，壬午，上问谏议大夫褚遂良曰： 舜造漆器，谏者十馀人。此何足谏？ 对曰： 奢侈者，危亡之本；漆器不已，将以金玉为之。忠臣爱君，必防其渐，若祸乱已成，无所复谏矣。 上曰： 然。朕有过，卿亦当谏其渐。朕见前世帝王拒谏者，多云 业已为之 ，或云 业已许之 ，终不为改。如此，欲无危亡，得乎？ 
时皇子为都督、刺史者多幼稚，遂良上疏，以为： 汉宣帝云： 与我共治天下者，其惟良二千石乎？ 今皇子幼稚，未知从政，不若且留京师，教以经术，俟其长而遣之。 上以为然。
壬辰，以太子詹事张亮为洛州都督。侯君集自以有功而下吏，怨望，有异志。亮出为洛州，君集激之曰： 何人相排？ 亮曰： 非公而谁！ 君集曰： 我平一国来，逢嗔如屋大，安能仰排！ 因攘袂曰： 郁郁殊不聊生！公能反乎？与公反！ 亮密以闻。上曰： 卿与君集皆功臣，语时旁无它人，若下吏，君集必不服。如此，事未可知，卿且勿言。 待君集如故。
鄜州都督尉迟敬德表乞骸骨；乙巳，以敬德为开府仪同三司，五日一参。
丁未，上曰： 人主惟有一心，而攻之者甚众。或以勇力，或以辩口，或以谄谀，或以奸诈，或以嗜欲，辐凑攻之，各求自售，以取宠禄。人主少懈，而受其一，则危亡随之，此其所以难也。 
戊申，上命图画功臣赵公长孙无忌、赵郡元王孝恭、莱成公杜如晦、郑文贞公魏征、梁公房玄龄、申公高士廉、鄂公尉迟敬德、卫公李靖、宋公萧瑀、褒忠壮公段志玄、夔公刘弘基、蒋忠公屈突通、郧节公殷开山、谯襄公柴绍、邳襄公长孙顺德、郧公张亮、陈公侯君集、郯襄公张公谨、卢公程知节、永兴文懿公虞世南、渝襄公刘政会、莒公唐俭、英公李世勣、胡壮公秦叔宝等于凌烟阁。
齐州都督齐王祐，性轻躁，其舅尚乘直长阴弘智说之曰： 王兄弟既多，陛下千秋万岁后，宜得壮士以自卫。 祐以为然。弘智因荐妻兄燕弘信，祐悦之，厚赐金玉，使阴募死士。
上选刚直之士以辅诸王，为长史、司马，诸王有过以闻。祐昵近群小，好畋猎，长史权万纪骤谏，不听。壮士昝君謩、梁猛彪得幸于祐，万纪皆劾逐之，祐潜召还，宠之逾厚。上数以书切责祐，万纪恐并获罪，谓祐曰： 王审能自新，万纪请入朝言之。 乃条祐过失，迫令表首，祐惧而从之。万纪至京师，言祐必能悛改。上甚喜，勉万纪，而数祐前过，以敕书戒之。祐闻之，大怒曰： 长史卖我！劝我而自以为功，必杀之。 上以校尉京兆韦文振谨直，用为祐府典军，文振数谏，祐亦恶之。
万纪性褊，专以刻急拘持祐，城门外不听出，悉解纵鹰犬，斥君谟、猛彪不得见祐。会万纪宅中有塊夜落，万纪以为君謩、猛彪谋杀己，悉收系，发驿以闻，并劾与祐同为非者数十人。上遣刑部尚书刘德威往按之，事颇有验，诏祐与万纪俱入朝。祐既积忿，遂与燕弘信兄弘亮等谋杀万纪。万纪奉诏先行，祐遣弘亮等二十馀骑追射杀之。祐党共逼韦文振欲与同谋，文振不从，驰走数里，追及，杀之。寮属股栗，稽首伏地，莫敢仰视。祐因私署上柱国、开府等官，开库物行赏，驱民入城，缮甲兵、楼堞，置拓东王、拓西王等官。吏民弃妻子夜缒出亡者相继，祐不能禁。三月，丙辰，诏兵部尚书李世勣等发怀、洛、汴、宋、潞、滑、济、郓、海九州兵讨之。上赐祐手敕曰： 吾常戒汝勿近小人，正为此耳。 
祐召燕弘亮等五人宿于卧内，馀党分统士众，巡城自守。祐每夜与弘亮等对妃宴饮，以为得志；戏笑之际，语及官军，弘亮等曰： 王不须忧！弘亮等右手持酒卮，左手为王挥刀拂之！ 祐喜，以为信然。传檄诸县，皆莫肯从。时李世勣兵未至，而青、淄等数州兵已集其境。齐府兵曹杜行敏等阴谋执祐，祐左右及吏民非同谋者无不响应。庚申，夜，四面鼓噪，声闻数十里。祐党有居外者，众皆攒刃杀之。祐问何声，左右绐云： 英公统飞骑已登城矣。 行敏分兵凿垣而入，祐与弘亮等被甲执兵之室，闭扉拒战，行敏等千馀人围之，自旦至日中，不克。行敏谓祐曰： 王昔为帝子，今乃国贼，不速降，立为煨烬矣。 因命积薪，欲焚之。祐自牖间谓行敏曰： 即启扉，独虑燕弘亮兄弟死耳。 行敏曰： 必相全。 祐等乃出。或抉弘亮目，投睛于地，馀皆挝折其股而杀之。执祐出牙前示吏民，还，锁之于东厢，齐州悉平。乙丑，敕李世勣等罢兵。祐至京师，赐死于内侍省，同党诛者四十四人，馀皆不问。
祐之初反也，齐州人罗石头面数其罪，援枪前，欲刺之，为燕弘亮所杀。祐引骑击高村，村人高君状遥责祐曰： 主上提三尺剑取天下，亿兆蒙德，仰之如天。王忽驱城中数百人欲为逆乱以犯君父，无异一手摇泰山，何不自量之甚也！ 祐纵击，虏之，惭不能杀。敕赠石头亳州刺史。以君状为榆社令，以杜行敏为巴州刺史，封南阳郡公；其同谋执祐者官赏有差。
上检祐家文疏，得记室郏城孙处约谏书，嗟赏之，累迁中书舍人。庚午，赠权万纪齐州都督，赐爵武都郡公，谥曰敬；韦文振左武卫将军，赐爵襄阳县公。
初，太子承乾喜声色及畋猎，所为奢靡，畏上知之，对宫臣常论忠孝，或至于涕泣，退归宫中，则与群小相亵狎。宫臣有欲谏者，太子先揣知其意，辄迎拜，敛容危坐，引咎自责，言辞辩给，宫臣拜答不暇。宫省秘密，外人莫知，故时论初皆称贤。
太子作八尺铜炉、六隔大鼎，募亡奴盗民间马牛，亲临烹者，与所幸厮役共食之。又好效突厥语及其服饰，选左右貌类突厥者五人为一落，辫发羊裘而牧羊，作五狼头纛及幡旗，设穹庐，太子自处其中，敛羊而烹之，抽佩刀割肉相啖。又尝谓左右曰： 我试作可汗死，汝曹效其丧仪。 因僵卧于地，众悉号哭，跨马环走，临其身，剺面。良久，太欻起，曰： 一朝有天下，当帅数万骑猎于金城西，然后解发为突厥，委身思摩，若当一设，不居人后矣。 
左庶子于志宁、右庶子孔颖达数谏太子，上嘉之，赐二人金帛以风励太子，仍迁志宁为詹事。志宁与左庶子张玄素数上书切谏，太子阴使人杀之，不果。
汉王元昌所为多不法，上数谴责之，由是怨望。太子与之亲善，朝夕同游戏，分左右为二队，太子与元昌各统其一，被氈甲，操手槊，布陈大呼交战，击刺流血，以为娱乐。有不用命者，披树挝之，至有死者。且曰： 使我今日作天子，明日于苑中置万人营，与汉王分将，观其战斗，岂不乐哉！ 又曰： 我为天子，极情纵欲，有谏者辄杀之，不过杀数百人，众自定矣。 
魏王泰多艺能，有宠于上，见太子有足疾，潜有夺嫡之志，折节下士以求声誉。上命黄门侍郎韦挺摄泰府事，后命工部尚书杜楚客代之，二人俱为泰要结朝士。楚客或怀金以赂权贵，因说以魏王聪明，宜为上嗣；文武之臣，各有附托，潜为朋党。太子畏其逼，遣人诈为泰府典签上封事，其中皆言泰罪恶，敕捕之，不获。
太子私幸太常乐童称心，与同卧起。道士秦英、韦灵符挟左道，得幸太子。上闻之，大怒，悉收称心等杀之，连坐死者数人，诮让太子甚至。太子意泰告之，怨怒逾甚，思念称心不已，于宫中构室，立其像，朝夕奠祭，徘徊流涕。又于苑中作冢，私赠官树碑。上意浸不怿，太子亦知之，称疾不朝谒者动涉数月；阴养刺客纥干承基等及壮士百馀人，谋杀魏王泰。
吏部尚书侯君集之婿贺兰楚石为东宫千牛，太子知君集怨望，数令楚石引君集入东宫，问以自安之术。君集以太子暗劣，欲乘衅图之，因劝之反，举手谓太子曰： 此好手，当为殿下用之。 又曰： 魏王为上所爱，恐殿下有庶人勇之祸，若有敕召，宜密为之备。 太子大然之。太子厚赂君集及左屯卫中郎将顿丘李安俨，使诇上意，动静相语。安俨先事隐太子，隐太子败，安俨为之力战，上以为忠，故亲任之，使典宿卫。安俨深自托于太子。
汉王元昌亦劝太子反，且曰： 比见上侧有美人，善弹琵琶，事成，愿以垂赐。 太子许之。洋州刺史开化公赵节，慈景之子也，母曰长广公主；驸马都尉杜荷，如晦之子也，尚城阳公主；皆为太子所亲昵，预其反谋。凡同谋者皆割臂，以帛拭血，烧灰和酒饮之，誓同生死，潜谋引兵入西宫。杜荷谓太子曰： 天文有变，当速发以应之，殿下但称暴疾危笃，主上必亲临视，因兹可以得志。 太子闻齐王祐反于齐州，谓纥干承基等曰： 我宫西墙，去大内正可二十步耳，与卿为大事，岂比齐王乎！ 会治祐反事，连承基，承基坐系大理狱，当死。
