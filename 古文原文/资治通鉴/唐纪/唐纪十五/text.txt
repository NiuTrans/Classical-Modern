起著雍涒滩四月，尽阏蒙单阏九月，凡七年有奇。
太宗文武大圣大广孝皇帝下之下
贞观二十二年戊申，公元六四八年
夏，四月，丁巳，右武候将军梁建方击松外蛮，破之。
初，巂州都督刘伯英上言： 松外诸蛮暂降复叛，请出师讨之，以通西洱、天竺之道。 敕建方发巴蜀十二州兵讨之。蛮酋双舍帅众拒战，建方击败之，杀获千馀人。群蛮震慑，亡窜山谷。建方分遣使者谕以利害，皆来归附，前后至者七十部，户十万九千三百，建方署其酋长蒙和等为县令，各统所部，莫不感悦。因遣使诣西洱河，其帅杨盛大骇，具船将遁，使者晓谕以威信，盛遂请降。其地有杨、李、赵、董等数十姓，各据一州，大者六百，小者二、三百户，无大君长，不相统壹，语虽小讹，其生业、风俗，大略与中国同，自云本皆华人，其所异者以十二月为岁首。
己未，契丹辱纥主曲据帅众内附。以其地置玄州，以曲据为刺史，隶营州都督府。
甲子，乌胡镇将古神感将兵浮海击高丽，遇高丽步骑五千，战于易山，破之。其夜，高丽万馀人袭神感船，神感设伏，又破之而还。初，西突厥乙毘咄陆可汗以阿史那贺鲁为叶护，居多逻斯水，在西州北千五百里，统处月、处密、始苏、歌逻禄、失毕五姓之众。乙毘咄陆奔吐火罗，乙毘射匮可汗遣兵迫逐之，部落亡散。乙亥，贺鲁帅其馀众数千帐内属，诏处之于庭州莫贺城，拜左骁卫将军。贺鲁闻唐兵讨龟兹，请为乡导，仍从数十骑入朝。上以为昆丘道行军总管，厚宴赐而遣之。
五月，庚子，右卫率长史王玄策击帝那伏帝王阿罗那顺，大破之。
初，中天竺王尸罗逸多兵最强，四天竺皆臣之，玄策奉使至天竺，诸国皆遣使入贡。会尸罗逸多卒，国中大乱，其臣阿罗那顺自立，发胡兵攻玄策；玄策帅从者三十人与战，力不敌，悉为所擒，阿罗那顺尽掠诸国贡物。玄策脱身宵遁，抵吐蕃西境，以书征邻国兵，吐蕃遣精锐千二百人、泥婆国遣七千馀骑赴之。玄策与其副蒋师仁帅二国之兵，进至中天竺所居茶馎和罗城，连战三日，大破之，斩首三千馀级，赴水溺死者且万人。阿罗那顺弃城走，更收馀众，还与师仁战；又破之，擒阿罗那顺。馀众奉其妃及王子，阻乾陀卫江，师仁进击之，众溃，获其妃及王子，虏男女万二千人。于是天竺响震，城邑聚落降者五百八十馀所，俘阿罗那顺以归。以玄策为朝散大夫。
六月，乙丑，以白别部为居延州。
癸酉，特进宋公萧瑀卒，太常议谥曰 德 ，尚书议谥曰 肃 。上曰： 谥者，行之迹，当得其实，可谥曰贞褊公。 子锐嗣，尚上女襄城公主。上欲为之营第，公主固辞，曰： 妇事舅姑，当朝夕侍侧，若居别第，所阙多矣。 上乃命即瑀第而营之。
上以高丽困弊，议以明年发三十万众，一举灭之。或以为大军东征，须备经岁之粮，非畜乘所能载，宜具舟舰为水运。隋末剑南独无寇盗，属者辽东之役，剑南复不预及，其百姓富庶，宜使之造舟舰。上从之。秋，七月，遣右领左右府长史强伟于剑南道伐木造舟舰，大者或长百尺，其广半之。别遣使行水道，自巫峡抵江、扬，趣莱州。
庚寅，西突厥相屈利啜请帅所部从讨龟兹。
初，左武卫将军武连县公武安李君羡直玄武门，时太白屡昼见，太史占云： 女主昌。 民间又传《秘记》云： 唐三世之后，女主武王代有天下。 上恶之。会与诸武臣宴宫中，行酒令，使各言小名。君羡自言名五娘，上愕然，因笑曰： 何物女子，乃尔勇健！ 又以君羡官称封邑皆有 武 字，深恶之，后出为华州刺史。有布衣员道信，自言能绝粒，晓佛法，君羡深敬信之，数相从，屏人语。御史奏君羡与妖人交通，谋不轨。壬辰，君羡坐诛，籍没其家。
上密问太史令李淳风： 《秘记》所云，信有之乎？ 对曰： 臣仰稽天象，俯察历数，其人已在陛下宫中，为亲属，自今不过三十年，当王天下，杀唐子孙殆尽，其兆既成矣。 上曰： 疑似者尽杀之，何如？ 对曰： 天之所命，人不能违也。王者不死，徒多杀无辜。且自今以往三十年，其人已老，庶几颇有慈心，为祸或浅。今借使得而杀之，天或生壮者肆其怨毒，恐陛下子孙，无遗类矣。 上乃止。
司空梁文昭公房玄龄留守京师，疾笃，上微赴玉华宫，肩舆入殿，至御座侧乃下，相对流涕，因留宫下，闻其小愈则喜形于色，加剧则忧悴。玄龄谓诸子曰： 吾受主上厚恩，今天下无事，唯东征未已，群臣莫敢谏，吾知而不言，死有馀责。 乃上表谏，以为： 《老子》曰： 知足不辱，知止不殆。 陛下功名威德亦可足矣，拓地开疆亦可止矣。且陛下每决一重囚，必令三覆五奏，进素膳，止音乐者，重人命也。今驱无罪之士卒，委之锋刃之下，使肝脑涂地，独不足愍乎！向使高丽违失臣节，诛之可也；侵扰百姓，灭之可也；他日能为中国患，除之可也。今无此三条而坐烦中国，内为前代雪耻，外为新罗报仇，岂非所存者小，所损者太乎！愿陛下许高丽自新，焚陵波之船，罢应募之众，自然华、夷庆赖，远肃迩安。臣旦夕入地，傥蒙录此哀鸣，死且不朽！ 玄龄之遗爱尚上女高阳公主，上谓公主曰： 彼病笃如此，尚能忧我国家。 上自临视，握手与诀，悲不自胜。癸卯，薨。
柳芳曰：玄龄佐太宗定天下，及终相位，凡三十二年，天下号为贤相；然无迹可寻，德亦至矣。故太宗定祸乱而房、杜不言功，王、魏善谏诤而房、杜让其贤，英、卫善将兵而房、杜行其道，理致太平，善归人主。为唐宗臣，宜哉！
八月，己酉朔，日有食之。
丁丑，敕越州都督府及婺、洪等州造海船及双舫千一百艘。
辛未，遣左领军大将军执失思力出金山道击薛延陀馀寇。
九月，庚辰，昆丘道行军大总管阿史那社尔击处月、外密，破之，馀众悉降。
癸未，薛万彻等伐高丽还。万彻在军中，使气陵物，裴行方奏其怨望，坐除名，流象州。
己丑，新罗奏为百济所攻，破其十三城。
己亥，以黄门侍郎褚遂良为中书令。
强伟等发民造船，役及山獠，雅、邛、眉三州獠反。壬寅，遣茂州都督张士贵、右卫将军梁建方发陇右、峡中兵二万馀人以击之。蜀人苦造船之役，或乞输直雇潭州人造船；上许之。州县督迫严急，民至卖田宅、鬻子女不能供，谷价踊贵，剑外骚然。上闻之，遣司农少卿长孙知人驰驿往视之。知人奏称： 蜀人脆弱，不耐劳剧。大船一艘，庸绢二千二百三十六匹。山谷已伐之木，挽曳未毕，复征船庸，二事并集，民不能堪，宜加存养。 上乃敕潭州船庸皆从官给。
冬，十月，癸丑，车驾还京师。
回纥吐迷度兄子乌纥蒸其叔母。乌纥与俱陆莫贺达官俱罗勃，皆突厥车鼻可汗之婿也，相与谋杀吐迷度以归车鼻。乌纥夜引十馀骑袭吐迷度，杀之。燕然副都护元礼臣使人诱乌纥，许奏以为瀚海都督，乌纥轻骑诣礼臣谢，礼臣执而斩之，以闻。上恐回纥部落离散，遣兵部尚书崔敦礼往安抚之。久之，俱罗勃入见，上留之不遣。
阿史那社尔既破处月、处密，引兵自焉耆之西趋龟兹北境，分兵为五道，出其不意，焉耆王薛婆阿那支弃城奔龟兹，保其东境。社尔遣兵追击，擒而斩之，立其从父弟先那准为焉耆王，使修职贡。龟兹大震，守将多弃城走。社尔进屯碛口，去其都城三百里，遣伊州刺史韩威帅千馀骑为前锋，骁卫将军曹继叔次之。至多褐城，龟兹王诃利布失毕、其相那利、羯猎颠帅众五万拒战。锋刃甫接，威引兵伪遁，龟兹悉众追之，行三十里，与继叔军合。龟兹惧，将却，继叔乘之，龟兹大败，逐北八十里。
甲戌，以回纥吐迷度子翊左郎将婆闰为左骁卫大将军、大俟利发、瀚海都督。
十一月，庚子，契丹帅窟哥、奚帅可度者并帅所部内属。以契丹部为松漠府，以窟哥为都督；又以其别帅达稽等部为峭落等九州，各以其辱纥主为刺史。以奚部为饶乐府，以可度者为都督；又以其别帅阿会等部为弱水等五州，亦各以其辱纥主为刺史。辛丑，置东夷校尉官于营州。
十二月，庚午，太子为文德皇后作大慈恩寺成。
龟兹王布失毕既败，走保都城，阿史那社尔进军逼之，布失毕轻骑西走。社尔拔其城，使安西都护郭孝恪守之。沙州刺史苏海政、尚辇奉御薛万备帅精骑追布失毕，行六百里，布失毕窘急，保拨换城，社尔进军攻之四旬，闰月，丁丑，拔之，擒布失毕及羯猎颠。那利脱身走，潜引西突厥之众并其国兵万馀人，袭击孝恪。孝恪营于城外，龟兹人或告之，孝恪不以为意。那利奄至，孝恪帅所部千馀人将入城，那利之众已登城矣。城中降胡与之相应，共击孝恪，矢刃如雨。孝恪不能敌，将复出，死于西门。城中大扰，仓部郎中崔义超召募得二百人，卫军资财物，与龟兹战于城中，曹继叔、韩威亦营于城外，自城西北隅击之。那利经宿乃退，斩首三千馀级，城中始定。后旬馀日，那利复引山北龟兹万馀人趣都城，继叔逆击，大破之，斩首八千级。那利单骑走，龟兹人执之，以诣军门。
阿史那社尔前后破其大城五，遣左卫郎将权祗甫诣诸城，开示祸福，皆相帅请降，凡得七百馀城，虏男女数万口。社尔乃召其父老，宣国威灵，谕以伐罪之意，立其王之弟叶护为主，龟兹人大喜。西域震骇，西突厥、于阗、安国争馈驼马军粮，社尔勒石纪功而还。
戊寅，以昆丘道行军总管、左骁卫将军阿史那贺鲁为泥伏沙钵罗叶护，赐以鼓纛，使招讨西突厥之未服者。
癸未，新罗相金春秋及其子文王入见。春秋，真德之弟也。上以春秋为特进，文王为左武卫将军。春秋请改章服从中国，内出冬服赐之。
贞观二十三年己酉，公元六四九年
春，正月，辛亥，龟兹王布失毕及其相那利等至京师，上责让而释之，以布失毕为左武卫中郎将。
西南徒莫祗等蛮内附，以其地为傍、望、览、丘四州，隶朗州都督府。
上以突厥车鼻可汗不入朝，遣右骁卫郎将高侃发回纥、仆骨等兵袭击之。兵入其境，诸部落相继来降。拔悉密吐屯肥罗察降，以其地置新黎州。
二月，丙戌，置瑶池都督府，隶安西都护；戊子，以左卫将军阿史那贺鲁为瑶池都督。
三月，丙辰，置丰州都督府，使燕然都护李素立兼都督。
去冬旱，至是始雨。辛酉，上力疾至显道门外，赦天下。丁卯，敕太子于金液门听政。
夏，四月，乙亥，上行幸翠微宫。
上谓太子曰： 李世勣才智有馀，然汝与之无恩，恐不能怀服。我今黜之，若其即行，俟我死，汝于后用为仆射，亲任之；若徘徊顾望，当杀之耳。 五月，戊午，以同中书门下三品李世勣为叠州都督；世勣受诏，不至家而去。
辛酉，开府仪同三司卫景武公李靖薨。
上苦利增剧，太子昼夜不离侧，或累日不食，发有变白者。上泣曰： 汝能孝爱如此，吾死何恨！ 丁卯，疾笃，召长孙无忌入含风殿。上卧，引手扪无忌颐，无忌哭，悲不自胜；上竟不得有所言，因令无忌出。己巳，复召无忌及褚遂良入卧内，谓之曰： 朕今悉以后事付公辈。太子仁孝，公辈所知，善辅导之！ 谓太子曰： 无忌、遂良在，汝勿忧天下！ 又谓遂良曰： 无忌尽忠于我，我有天下，多其力也。我死，勿令谗人间之。 仍令遂良草遗诏。有顷，上崩。
太子拥无忌颈，号恸将绝。无忌揽涕，请处分众事以安内外。太子哀号不已，无忌曰： 主上以宗庙社稷付殿下，岂得效匹夫唯哭泣乎！ 乃秘不发丧。庚午，无忌等请太子先还，飞骑、劲兵及旧将皆从。辛未，太子入京城；大行御马舆，侍卫如平日，继太子而至，顿于两仪殿。以太子左庶子于志宁为侍中，少詹事张行成兼侍中，以检校刑部尚书、右庶子、兼吏部侍郎高季辅兼中书令。壬申，发丧太极殿，宣遗诏，太子即位。军国大事，不可停阙；平常细务，委之有司。诸王为都督、刺史者，并听奔丧，濮王泰不在来限。罢辽东之役及诸土木之功。四夷之人入仕于朝及来朝贡者数百人，闻丧皆恸哭，剪发、剺面、割耳，流血洒地。
六月，甲戌朔，高宗即位，赦天下。
丁丑，以叠州都督李勣为特进、检校洛州刺史、洛阳宫留守。
先是，太宗二名，令天下不连言者勿避；至是，始改官名犯先帝讳者。
癸未，以长孙无忌为太尉，兼检校中书令，知尚书、门下二省事。无忌固辞知尚书省事，帝许之，仍令以大尉同中书门下三品。
癸巳，以李勣为开府仪同三司、同中书门下三品。
阿史那社尔之破龟兹也，行军长史薛万备请因兵威说于阗王伏阇信入朝，社尔从之。秋，七月，己酉，伏阇信随万备入朝，诏入谒梓宫。
八月，癸酉，夜，地震，晋州尤甚，压杀五千馀人。
庚寅，葬文皇帝于昭陵，庙号太宗。阿史那社尔、契苾何力请杀身殉葬，上遣人谕以先旨不许。蛮夷君长为先帝所擒服者颉利等十四人，皆琢石为其像，刻名列于北司马门内。
丁酉，礼部尚书许敬宗奏弘农府君庙应毁，请藏主于西夹室；从之。
九月，乙卯，以李勣为左仆射。
冬，十月，以突厥诸部置舍利等五州隶云中都督府，苏农等六州隶定襄都督府。
乙亥，上问大理卿唐临系囚之数，对曰： 见囚五十馀人，唯二人应死。 上悦。上尝录系囚，前卿所处者多号呼称冤，临所处者独无言。上怪，问其故。囚曰： 唐卿所处，本自无冤。 上叹息良久，曰： 治狱者不当如是邪！ 
上以吐蕃赞普弄赞为驸马都尉，封西海郡王。赞普致书于长孙无忌等云： 天子初即位，臣下有不忠者，当勒兵赴国讨除之。 
十二月，诏濮王泰开府置僚属，车服珍膳，特加优异。
高宗天皇大圣大弘孝皇帝上之上
永徽元年庚戌，公元六五零年
春，正月，辛丑朔，改元。
丙午，立妃王氏为皇后。后，思政之孙也。以后父仁祐为特进、魏国公。
己未，以张行成为侍中。
辛酉，上召朝集使，谓曰： 朕初即位，事有不便于百姓者悉宜陈，不尽者更封奏。 自是日引刺史十人入阁，问以百姓疾苦，及其政治。
有洛阳人李弘泰诬告长孙无忌谋反，上立命斩之。无忌与褚遂良同心辅政，上亦尊礼二人，恭己以听之，故永徽之政，百姓阜安，有贞观之遗风。
太宗女衡山公主应适长孙氏，有司以为服既公除，欲以今秋成昏。于志宁上言： 汉文立制，本为天下百姓。公主服本斩衰，纵使服随例除，岂可情随例改，请俟三年丧毕成昏。 上从之。
二月，辛卯，立皇子孝为许王，上金为杞王，素节为雍王。
夏，五月，壬戌，吐蕃赞普弄赞卒，其嫡子早死，立其孙为赞普。赞普幼弱，政事皆决于国相禄东赞。禄东赞性明达严重，行兵有法，吐蕃所以强大，威服氐、羌，皆其谋也。
六月，高侃击突厥，至阿息山。车鼻可汗召诸部兵皆不赴，与数百骑遁去。侃帅精骑追至金山，擒之以归，其众皆降。
初，阿史那社尔虏龟兹王布失毕，立其弟为王。唐兵既还，其酋长争立，更相攻击。秋，八月，壬午，诏复以布失毕为龟兹王，遣归国，抚其众。
九月，庚子，高侃执车鼻可汗至京师，释之，拜左武卫将军，处其馀众于郁督军山，置狼山都督府以统之。以高侃为卫将军。于是突厥尽为封内之臣，分置单于、瀚海二都护府。单于领狼山、云中、桑干三都督，苏农等一十四州；瀚海领瀚海、金徽、新黎等七都督，仙萼等八州；各以其酋长为都督、刺史。
癸亥，上出畋，遇雨，问谏议大夫昌乐谷那律曰： 油衣若为则不漏？ 对曰： 以瓦为之，必不漏。 上悦，为之罢猎。
李勣固求解职；冬，十月，戊辰，解勣左仆射，以开府仪同三司、同中书门下三品。
己未，监察御史阳武韦思谦劾奏中书令褚遂良抑买中书译语人地。大理少卿张睿册以为准估无罪。思谦奏曰： 估价之设，备国家所须，臣下交易，岂得准估为定！睿册舞文，附下罔上，罪当诛。 是日，左迁遂良为同刺史，睿册循州刺史。思谦名仁约，以字行。
十二月，庚午，梓州都督谢万岁、兗州都督谢法兴与黔州都督李孟尝讨琰州叛獠；万岁、法兴入洞招慰，为獠所杀。
永徽二年辛亥，公元六五一年
春，正月，乙巳，以黄门侍郎宇文节、中书侍郎柳奭并同中书门下三品。奭，亨之兄子，王皇后之舅也。
左骁卫将军、瑶池都督阿史那贺鲁招集离散，庐帐渐盛，闻太宗崩，谋袭取西、庭二州。庭州刺史骆弘义知其谋，表言之，上遣通事舍人桥宝明驰往慰抚。宝明说贺鲁，令长子咥运入宿卫，授右骁卫中郎将，寻复遣归。咥运乃说其父拥众西走，击破乙毘射匮可汗，并其众，建牙于双河及千泉，自号沙钵罗可汗，咄陆五啜、努失毕五俟斤皆归之，胜兵数十万，与乙毘咄陆可汗连兵，处月、处密及西域诸国多附之。以咥运为莫贺咄叶护。
焉耆王婆伽利卒，国人表请复立故王突骑支；夏，四月，诏加突骑支右武卫将军，遣还国。
金州刺史滕王元婴骄奢纵逸，居亮阴中，畋游无节，数夜开城门，劳扰百姓，或引弹弹人，或埋人雪中以戏笑。上赐书切让之，且曰： 取适之方，亦应多绪，晋灵荒君，何足为则！朕以王至亲，不能致王于法，今书王下上考以愧王心。 
元婴与蒋王恽皆好聚敛，上尝赐诸王帛各五百段，独不及二王，敕曰： 滕叔、蒋兄自能经纪，不须赐物；给麻两车以为钱贯。 二王大惭。
秋，七月，西突厥沙钵罗可汗寇庭州，攻陷金岭城及蒲类县，杀略数千人。诏左武候大将军梁建方、右骁卫大将军契苾何力为弓月道行军总管，右骁卫将军高德逸、右武候将军薛孤吴仁为副，发秦、成、岐、雍府兵三万人及回纥五万骑以讨之。
癸巳，诏诸礼官学士议明堂制度，以高祖配五天帝，太宗配五人帝。
八月，己巳，以于志宁为左仆射，张行成为右仆射，高季辅为侍中；志宁、行成仍同中书门下三品。
己卯，郎州白水蛮反，寇麻州，遣左领军将军赵孝祖等发兵讨之。
九月，癸巳，废玉华宫为佛寺。戊戌，更命九成宫为万年宫。
庚戌，左武候引驾卢文操逾墙盗左藏物，上以引驾职在纠绳，乃自为盗，命诛之。谏议大夫萧钧谏曰： 文操情实难原，然法不至死。 上乃免文操死，顾侍臣曰： 此真谏议也！ 闰月，长孙无忌等上所删定律令式，甲戌，诏颁之四方。
上谓宰相曰： 闻所在官司，行事犹互观颜面，多不尽公。 长孙无忌对曰： 此岂敢言无；然肆情曲法，实亦不敢。至于小小收取人情，恐陛下尚不能免。 无忌以元舅辅政，凡有所言，上无不嘉纳。
冬，十一月，辛酉，上祀南郊。
癸酉，诏： 自今京官及外州有献鹰隼及犬马者，罪之。 
戊寅，特浪羌酋董悉奉求、辟惠羌酋卜檐莫各帅种落万馀户诣茂州内附。
窦州、义州蛮酋李宝诚等反，桂州都督刘伯英讨平之。
郎州道总管赵孝祖讨白水蛮，蛮酋秃磨蒲及俭弥于帅众据险拒战，孝祖皆击斩之。会大雪，蛮饥冻，死亡略尽。孝祖奏言： 贞观中讨昆州乌蛮，始开青蛉、弄栋为州县。弄栋之西有小勃弄、大勃弄二川，恒扇诱弄栋，欲使之反。其勃弄以西与黄瓜、叶榆、西洱河相接，人众殷实，多于蜀川，无大酋长，好结仇怨，今因破白水之兵，请随便四讨，抚而安之。 敕许之。
十二月，壬子，处月硃邪孤注杀招慰使单道惠，与突厥贺鲁相结。
是岁，百济遣使入贡，上戒之，使 勿与新罗、高丽相攻，不然，吾将发兵讨汝矣。 
永徽三年壬子，公元六五二年
春，正月，己未朔，吐谷浑、新罗、高丽、百济并遣使入贡。
癸亥，梁建方、契苾何力等大破处月硃邪孤注于牢山。孤注夜遁，建方使副总管高德逸轻骑追之，行五百馀里，生擒孤注，斩首九千级。军还，御史劾奏梁建方兵力足以追讨，而逗留不进；高德逸敕令市马，自取骏者。上以建方等有功，释不问。大理卿李道裕奏言： 德逸所取之马，筋力异常，请实中厩。 上谓侍臣曰： 道裕法官，进马非其本职，妄希我意；岂朕行事不为臣下所信邪！朕方自咎，故不复黜道裕耳。 
己巳，以同州刺史褚遂良为吏部尚书、同中书门下三品。
丙子，以飨太庙；丁亥，飨先农，躬耕籍田。
二月，甲寅，上御安福门楼，观百戏。乙卯，上谓侍臣曰： 昨登楼，欲以观人情及风谷奢俭，非为声乐。朕闻胡人善为击鞠之戏，尝一观之。昨初升楼，即有群胡击鞠，意谓朕笃好之也。帝王所为，岂宜容易。朕已焚此鞠，冀杜胡人窥望之情，亦因以自诫。 
三月，辛巳，以宇文节为侍中，柳奭为中书令，以兵部侍郎三原韩瑷守黄门侍郎、同中书门下三品。
夏，四月，赵孝祖大破西南蛮，斩小勃弄酋长殁盛，擒大勃弄酋长杨承颠。自馀皆屯聚保险，大者有众数万，小者数千人，孝祖皆破降之，西南蛮遂定。
甲午，澧州刺史彭思王元则薨。
六月，戊申，遣兵部尚书崔敦礼等将并、汾步骑万人往茂州。发薛延陀馀众渡河，置祁连州以处之。
秋，七月，丁巳，立陈王忠为皇太子，赦天下。王皇后无子，柳奭为后谋，以忠母刘氏微贱，劝后立忠为太子，冀其亲己；外则讽长孙无忌等使请于上。上从之。乙丑，以于志宁兼太子少师，张行成兼少傅，高季辅兼少保。
丁丑，上问户部尚书高履行： 去年进户多少？ 履行奏： 去年进户总一十五万。 因问隋代及今日见户，履行奏： 隋开皇中，户八百七十万，即今户三百八十万。 履行，士廉之子也。
九月，守中书侍郎来济同中书门下三品。
冬，十一月，庚寅，弘化长公主自吐谷浑来朝。
癸巳，濮恭王泰薨于均州。
散骑常侍房遗爱尚太宗女高阳公主，公主骄恣甚，房玄龄薨，公主教遗爱与兄遗直异财，既而反谮遗直。遗直自言，太宗深责让主，由是宠衰，主怏怏不悦。会御史劾盗，得浮屠辩机宝枕，云主所赐。主与辩机私通，饷遗亿计，更以二女子侍遗爱。太宗怒，腰斩辩机，杀奴婢十馀人；主益怨望，太宗崩，无戚容。上即位，主又令遗爱与遗直更相讼，遗爱坐出为房州刺史，遗直为隰州刺史。又，浮屠智勖等数人私侍主，主使掖庭令陈玄运伺宫省禨祥。
先是，驸马都尉薛万彻坐事除名，徙宁州刺史，入朝，与遗爱款昵，对遗爱有怨望语，且曰： 今虽病足，坐置京师，鼠辈犹不敢动。 因与遗爱谋： 若国家有变，当奉司徒荆王元景为主。 元景女适遗爱弟遗则，由是与遗爱往来。元景尝自言，梦手把日月。驸马都尉柴令武，绍之子也，尚巴陵公主，除卫州刺史，托以主疾留京师求医，因与遗爱谋议相结。高阳公主谋黜遗直，夺其封爵，使人诬告遗直无礼于己。遗直亦言遗爱及主罪，云： 罪盈恶稔，恐累臣私门。 上令长孙无忌鞫之，更获遗爱及主反状。
司空、安州都督吴王恪母，隋炀帝女也。恪有文武才，太宗常以为类己，欲立为太子，无忌固争而止，由是与无忌相恶。恪名望素高，为物情所向，无忌深忌之，欲因事诛恪以绝众望。遗爱知之，因言与恪同谋，冀如纥干承基得免死。
永徽四年癸丑，公元六五三年
春，二月，甲申，诏遗爱、万彻、令武皆斩，元景，恪、高阳、巴陵公主并赐自尽。上润谓侍臣曰： 荆王，朕之叔父，吴王，朕兄，欲匄其死，可乎？ 兵部尚书崔敦礼以为不可，乃杀之。万彻临刑大言曰： 薛万彻大健儿，留为国家效死力，岂不佳，乃坐房遗爱杀之乎！ 吴王恪且死，骂曰： 长孙无忌窃弄威权，构害良善，宗社有灵，当族灭不久！ 
乙酉，侍中兼太子詹事宇文节，特进、太常卿江夏王道宗、左骁卫大将军驸马都尉执失思力并坐与房遗爱交通，流岭表。节与遗爱亲善，及遗爱下狱，节颇左右之。江夏王道宗素与长孙无忌、褚遂良不协，故皆得罪。戊子，废恪母弟蜀王愔为庶人，置巴州；房遗直贬春州铜陵尉，万彻弟万备流交州；罢房玄龄配飨。
开府仪同三司李勣为司空。
初，林邑王范头利卒，子真龙立，大臣伽独弑之，尽灭范氏。伽独自立，国人弗从，乃立头利之婿婆罗门为王。国人咸思范氏，复罢婆罗门，立头利之女为王。女不能治国，有诸葛地者，头利之姑子也，父为头利所杀，南奔真腊，大臣可伦翁定遣使迎而立之，妻以女王，众然后定。夏，四月，戊子，遣使入贡。
秋，九月，壬戌，右仆射北平定公张行成薨。甲戌，以褚遂良为右仆射，同中书门下三品如故，仍知选事。
冬，十月，庚子，上幸骊山温汤；乙巳，还宫。
初，睦州女子陈硕贞以妖言惑众，与妹夫章叔胤举兵反，自称文佳皇帝，以叔胤为仆射。甲子夜，叔胤帅众攻桐庐，陷之。硕真撞钟焚香，引兵二千攻陷睦州及於潜，进攻歙州，不克。敕扬州刺史房仁裕发兵讨之。硕真遣其党童文宝将四千人寇婺州，刺史崔义玄发兵拒之。民间讹言硕真有神，犯其兵者必灭族，士众凶惧。司功参军崔玄籍曰： 起兵仗顺，犹且无成，况凭妖妄，其能久乎！ 义玄以玄籍为前锋，自将州兵继之，至下淮戍，遇贼，与战。左右以楯蔽义玄，义玄曰： 刺史避箭，人谁致死！ 命撤之。于是士卒齐奋，贼众大溃，斩首数千级。听其馀众归首；进至睦州境，降者万计。十一月，庚戌，房仁裕军合，获硕真、叔胤，斩之，馀党悉平。义玄以功拜御史大夫。
癸丑，以兵部尚书崔敦礼为侍中。
十二月，庚子，侍中蓚宪公高季辅薨。
是岁，西突厥乙毘咄陆可汗卒，其子颉苾达度设号真珠叶护，始与沙钵罗可汗有隙，与五弩失毕共击沙钵罗，破之，斩首千馀级。
永徽五年甲寅，公元六五四年
春，正月，壬戌，羌酋冻就内附，以其地置剑州。
三月，戊午，上行幸万年宫。
庚申，加赠武德功臣屈突通等十三人官。
初，王皇后无子，萧淑妃有宠，王后疾子。上之为太子也，入侍太宗，见才人武氏而悦之。太宗崩，武氏随众感业寺为尼。忌日，上诣寺行香，见之，武氏泣，上亦泣。王后闻之，阴令武氏长发，劝上内之后宫，欲以间淑妃之宠。武氏巧慧，多权数，初入宫，卑辞屈体以事后。后爱之，数称其美于上。未几大幸，拜为昭仪，后及淑妃宠皆衰，更相与共谮之，上皆不纳。昭仪欲追赠其父而无名，故托以褒赏功臣，遍赠屈突通等，而武士彟预焉。
乙丑，上幸凤泉汤；己巳，还万年宫。
夏，四月，大食发兵击波斯，杀波斯王伊嗣侯，伊嗣侯之子卑路斯奔吐火罗。大食兵去，吐火罗发兵立卑路斯为波斯王而还。
闰月，丙子，以处月部置金满州。
丁丑，夜，大雨，山水涨溢，冲玄武门，宿卫士皆散走。右领军郎将薛仁贵曰： 安有宿卫之士，天子有急而敢畏死乎！ 乃登门桄大呼以警宫内。上遽出乘高，俄而水入寝殿，水漂溺卫士及麟游居人，死者三千馀人。
壬辰，新罗女王金真德卒，诏立其弟春秋为新罗王。
六月，丙午，恒州大水，呼沱溢，漂溺五千三百家。
中书令柳奭以王皇后宠衰，内不自安，请解政事；癸亥，罢为吏部尚书。
秋，九月，丁酉，车驾至京师。
戊戌，上谓五品以上曰： 顷在先帝左右，见五品以上论事，或仗下面陈，或退上封事，终日不绝；岂今日独无事邪，何公等皆不言也？ 
冬，十月，雇雍州四万一千人筑长安外郭，三旬而毕。癸丑，雍州参军薛景宣上封事，言： 汉惠帝城长安，寻晏驾；今复城之，必有大咎。 于志宁等以景宣言涉不顺，请诛之。上曰： 景宣虽狂妄，若因上封事得罪，恐绝言路。 遂赦之。
高丽遣其将安固将高丽、靺鞨兵击契丹；松漠都督李窟哥御之，大败高丽于新城。
是岁大稔，洛州粟米斗两钱半，粳米斗十一钱。
王皇后、萧淑妃与武昭仪更相谮诉，上不信后、淑妃之语，独信昭仪。后不能曲事上左右，母魏国夫人柳氏及舅中书令柳奭入见六宫，又不为礼。武昭仪伺后所不敬者，必倾心与相结，所得赏赐分与之。由是后及淑妃动静，昭仪必知之，皆以闻于上。
后宠虽衰，然上未有意废也。会昭仪生女，后怜而弄之，后出，昭仪潜扼杀之，覆之以被。上至，昭仪阳欢笑，发被观之，女已死矣，即惊啼。问左右，左右皆曰： 皇后适来此。 上大怒曰： 后杀吾女！ 昭仪因泣诉其罪。后无以自明，上由是有废立之志。又畏大臣不从，乃与昭仪幸太尉长孙无忌第，酣饮极欢，席上拜无忌宠姬子三人皆为朝散大夫，仍载金宝缯锦十车以赐无忌。上因从容言皇后无子以讽无忌，无忌对以他语，竟不顺旨，上及昭仪皆不悦而罢。昭仪又令母杨氏诣无忌第，屡有祈请，无忌终不许。礼部尚书许敬宗亦数劝无忌，无忌厉色折之。
永徽六年乙卯，公元六五五年
春，正月，壬申朔，上谒昭陵；甲戌，还宫。
己丑，巂州道行军总管曹继叔破胡丛、显养、车鲁等蛮于斜山，拔十余城。
庚寅，立皇子弘为代王，贤为潞王。
高丽与百济、靺鞨连兵，侵新罗北境，取三十三城；新罗王春秋遣使求援。二月，乙丑，遣营州都督程名振、左卫中郎将苏定方发兵击高丽。
夏，五月，壬午，名振等渡辽水，高丽见其兵少，开门渡贵端水逆战。名振等奋击，大破之，杀获千馀人，焚其外郭及村落而还。
癸未，以右屯卫大将军程知节为葱山道行军大总管，以讨西突厥沙钵罗可汗。
壬辰，以韩瑗为侍中，来济为中书令。
六月，武昭仪诬王后与其母魏国夫人柳氏为厌胜，敕禁后母柳氏不得入宫。秋，七月，戊寅，贬吏部尚书柳奭为遂州刺史。奭行至扶风，岐州长史于承素希旨奏奭漏泄禁中语，复贬荣州刺史。
唐因隋制，后宫有贵妃、淑妃、德妃、贤妃皆视一品。上欲特置宸妃，以武昭仪为之，韩瑗、来济谏，以为故事无之，乃止。
中书舍人饶阳李义府为长孙无忌所恶，左迁壁州司马。敕未至门下，义府密知之，问计于中书舍人幽州王德俭，德俭曰： 上欲立武昭仪为后，犹豫未决者，直恐宰臣异议耳。君能建策立之，则转祸为福矣。 义府然之，是日，代德俭直宿，叩阁上表，请废皇后王氏，立武昭仪，以厌兆庶之心。上悦，召见，与语，赐珠一斗，留居旧职。昭仪又密遣使劳勉之，寻超拜中书侍郎。于是卫尉卿许敬宗、御义大夫崔义玄、中丞袁公瑜皆潜布腹心于武昭仪矣。乙酉，以侍中崔敦礼为中书令。
八月，尚药奉御蒋孝璋员外特置，仍同正员。员外同正自孝璋始。
长安令裴行俭闻将立武昭仪为后，以国家之祸必由此始，与长孙无忌、褚遂良私议其事。袁公瑜闻之，以告昭仪母杨氏，行俭坐左迁西州都督府长史。行俭，仁基之子也。
九月，戊辰，以许敬宗为礼部尚书。
上一日退朝，召长孙无忌、李勣、于志宁、褚遂良入内殿。遂良曰： 今日之召，多为中宫，上意既决，逆之必死。太尉元舅，司空功臣，不可使上有杀元舅及功臣之名。遂良起于草茅，无汗马之劳，致位至此，且受顾托，不以死争之，何以下见先帝！ 勣称疾不入。无忌等至内殿，上顾谓无忌曰： 皇后无子，武昭仪有子，今欲立昭仪为后，何如？ 遂良对曰： 皇后名家，先帝为陛下所娶。先帝临崩，执陛下手谓臣曰： 朕佳儿佳妇，今以付卿。 此陛下所闻，言犹在耳。皇后未闻有过，岂可轻废！臣不敢曲从陛下，上违先帝之命！ 上不悦而罢。明日又言之，遂良曰： 陛下必欲易皇后，伏请妙择天下令族，何必武氏！武氏经事先帝，众所共知，天下耳目，安可蔽也。万代之后，谓陛下为如何！愿留三思！臣今忤陛下，罪当死！ 因置笏于殿阶，解巾叩头流血曰： 还陛下笏，乞放归田里。 上大怒，命引出。昭仪在帘中大言曰： 何不扑杀此獠！ 无忌曰： 遂良受先朝顾命，有罪不可加刑！ 于志宁不敢言。
韩瑗因间奏事，涕泣极谏，上不纳。明日又谏，悲不自胜，上命引出。瑗又上疏谏曰： 匹夫匹妇，犹相选择，况天子乎！皇后母仪万国，善恶由之，故嫫母辅佐黄帝，妲己倾覆殷王，《诗》云： 赫赫宗周，褒姒灭之。 每览前古，常兴叹息，不谓今日尘黩圣代。作而不法，后嗣何观！愿陛下详之，无为后人所笑！使臣有以益国，菹醢之戮，臣之分也！昔吴王不用子胥之言而麋鹿游于姑苏。臣恐海内失望，棘荆生于阙庭，宗庙不血食，期有日矣！ 来济上表谏曰： 王者立后，上法乾坤，必择礼教名家，幽闲令淑，副四海之望，称神祇之意。是故周文造舟以迎太姒，而兴《关雎》之化，百姓蒙祚；孝成纵欲，以婢为后，使皇统亡绝，社稷倾沦。有周之隆既如彼，大汉之祸又如此，惟陛下详察！ 上皆不纳。
它日，李勣入见，上问之曰： 朕欲立武昭仪为后，遂良固执以为不可。遂良既顾命大臣，事当且已乎？ 对曰： 此陛下家事，何必更问外人！ 上意遂决。许敬宗宣言于朝曰： 田舍翁多收十斛麦，尚欲易妇；况天子欲立一后，何豫诸人事而妄生异议乎！ 昭仪令左右以闻。庚午，贬遂良为潭州都督。
