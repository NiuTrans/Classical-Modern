起重光协洽，尽旃蒙大渊献，凡五年。
太宗简文皇帝咸安元年（辛未，公元三七一年）
春，正月，袁瑾、硃辅求救于秦，秦王坚以瑾为扬州刺史，辅为交州刺史，遣武卫将军武都王鉴、前将军张蚝帅步骑二万救之。大司马温遣淮南太守桓伊、南顿太守桓石虔等击鉴、蚝于石桥，大破之，秦兵退屯慎城。伊，宣之子也。丁亥，温拔寿春。擒瑾及辅并其宗族，送建康斩之。
秦王坚徙关东豪杰及杂夷十五万户于关中，处乌桓于冯翊、北地，丁零翟斌于新安、渑池。诸因乱流移、欲还旧业者，悉听之。
二月，秦以魏郡太守韦钟为青州刺史，中垒将军梁成为兗州刺史，射声校尉徐成为并州刺史，武卫将军王鉴为豫州刺史，左将军彭越为徐州刺史，太尉司马皇甫覆为荆州刺史，屯骑校尉天水姜宇为凉州刺史，扶风内史王统为益州刺史，秦州刺史西县侯雅为使持节、都督秦、晋、凉、雍州诸军事、秦州牧，吏部尚书杨安为使持节、都督益、梁州诸军事、梁州刺史。复置雍州，治蒲阪；以长乐公丕为使持节、征东大将军、雍州刺史。成，平老之子；统，擢之子也。坚以关东初平，守令宜得人，令王猛以便宜简召英俊，补六州守令，授讫，言台除正。
三月，壬辰，益州刺史建成定公周楚卒。
秦后将军金城俱难攻兰陵太守张闵子于桃山，大司马温遣兵击却之。
秦西县侯雅、杨安、五统、徐成及羽林左监硃肜、扬武将军姚苌帅步骑七万伐仇池公杨纂。
代将长孙斤谋弑代王什翼犍，世子寔格之，伤胁，遂执斤，杀之。
夏，四月，戊午，大赦。
秦兵至鹫峡，杨纂帅众五万拒之。梁州刺史弘农杨亮遣督护郭宝、卜靖帅千馀骑助纂，与秦兵战于峡中；纂兵大败，死者什三、四。宝等亦没，纂收散兵遁还。西县侯雅进攻仇池，杨统帅武都之众降秦。纂惧，面缚出降，雅送纂于长安。以统为南秦州刺史；加杨安都督南秦州诸军事，镇仇池。
王猛之破张天锡于枹罕也，获其将敦煌阴据及甲士五千人。秦王坚既克杨纂，遣据帅其甲士还凉州，使著作郎梁殊、阎负送之，因命王猛为书谕天锡曰： 昔贵先公称籓刘、石者，惟审于强弱也。今论凉土之力，则损于往时；语大秦之德，则非二赵之匹；而将军翻然自绝，无乃非宗庙之福也欤！以秦之威，旁振无外，可以回弱水使东流，返江、河使西注。关东既平，将移兵河右，恐非六郡士民所能抗也。刘表谓汉南可保，将军谓西河可全，吉凶在身，元龟不远，宜深算妙虑，自求多福，无使六世之业一旦而坠地也！ 天锡大惧，遣使谢罪称籓。坚拜天锡使持节、都督河右诸军事、骠骑大将军、开府仪同三司、凉州刺史、西平公。
吐谷浑王辟奚闻杨纂败，五月，遣使献马千匹、金银五百斤于秦。秦以辟奚为安远将军、漒川侯。辟奚，叶延之子也，好学，仁厚而无威断。三弟专恣，国人患之。长史钟恶地，西漒羌豪也，谓司马乞宿云曰： 三弟纵横，势出王右，几亡国矣。吾二人位为元辅，岂得坐而视之！诘朝月望，文武并会，吾将讨焉。王之左右皆吾羌子，转目一顾，立可擒也。 宿云请先白王，恶地曰： 王仁而无断，白之必不从。万一事泄，吾属无类矣。事已出口，何可中变！ 遂于坐收三弟，杀之。辟奚惊怖，自投床下，恶地、宿云趋而扶之曰： 臣昨梦先王刺臣云： 三弟将为逆，不可不讨。 故诛之耳。 辟奚由是发病恍惚，命世子视连曰： 吾祸及同生，何以见之于地下！国事大小，任汝治之，吾馀年残命，寄食而已。 遂以忧卒。
视连立，不饮酒游畋者七年，军国之事，委之将佐。钟恶地谏，以为： 人主当自娱乐，建威布德。 视连泣曰： 孤自先世以来，以仁孝忠恕相承。先王念友爱之不终，悲愤而亡。孤虽纂业，尸存而已，声色游娱，岂所安也！威德之建，当付之将来耳。 
代世子寔病伤而卒。
秋，七月，秦王坚如洛阳。
代世子寔娶东部大人贺野干之女，有遗腹子，甲戌，生男，代王什翼犍为之赦境内，名曰涉圭。
大司马温以梁、益多寇，周氏世有威名，八月，以宁州刺史周仲孙监益、梁二州诸军事，领益州刺史。仲孙，光之子也。
秦以光禄勋李俨为河州刺史，镇武始。
王猛以潞川之功，请以邓羌为司隶。秦王坚下诏曰： 司隶校尉，董牧皇畿，吏责甚重，非所以优礼名将。光武不以吏事处功臣，实贵之也。羌有廉、李之才，朕方委以征伐之事，北平匈奴，南荡扬、越，羌之任也，司隶何足以婴之！其进号镇军将军，位特进。 
九月，秦王坚还长安。归安元侯李俨卒于上邽，坚复以俨子辩为河州刺史。
冬，十月，秦王坚如鄴，猎于西山，旬馀忘返。伶人王洛叩马谏曰： 陛下群生所系，今久猎不归，一旦患生不虞，奈太后、天下何！ 坚为之罢猎还宫。王猛因进言曰： 畋猎诚非急务，王洛之言，不可忘也。 坚赐洛帛百匹，拜官箴左右，自是不复猎。
大司马温恃其材略位望，阴蓄不臣之志，尝抚枕叹曰： 男子不能流芳百世，亦当遗臭万年！ 术士杜炅能知人贵贱，温问炅以己禄位所至，炅曰： 明公勋格宇宙，位极人臣。 温不悦。温欲先立功河朔，以收时望，还受九锡。及枋头之败，威名顿挫。既克寿春，谓参军郗超曰： 足以雪枋头之耻乎？ 超曰： 未也。 久之，超就温宿，中夜，谓温曰： 明公都无所虑乎？ 温曰： 卿欲有言邪？ 超曰： 明公当天下重任，今以六十之年，败于大举，不建不世之勋，不足以镇惬民望！ 温曰： 然则奈何？ 超曰： 明公不为伊、霍之举者，无以立大威权，镇压四海。 温素有心，深以为然，遂与之定议。以帝素谨无过，而床第易诬，乃言 帝早有痿疾，嬖人相龙、计好、硃炅宝等，参侍内寝，二美人田氏、孟氏生三男，将建储立王，倾移皇基。 密播此言于民间，时人莫能审其虚实。
十一月，癸卯，温自广陵将还姑孰，屯于白石。丁未，诣建康，讽褚太后，请废帝，立丞相会稽王昱，并作令草呈之。太后方在佛屋烧香，内侍启云： 外有急奏。 太后出，倚户视奏数行，乃曰： 我本自疑此！ 至半，便止，索笔益之曰： 未亡人不幸罹此百忧，感念存没，心焉如割。 
己酉，温集百官于朝堂。废立既旷代所无，莫有识其故典者，百官震忄栗。温亦色动，不知所为。尚书仆射王彪之知事不可止，乃谓温曰： 公阿衡皇家，当倚傍先代。 乃命取《霍光传》，礼度仪制，定于须臾。彪之朝服当阶，神彩毅然，曾无惧容。文武仪准，莫不取定，朝廷以此服之。于是宣太后令，废帝为东海王，以丞相、录尚书事、会稽王昱统承皇极。百官入太极前殿，温使督护竺瑶、散骑侍郎刘亨收帝玺绶。帝著白帢单衣，步下西堂，乘犊车出神虎门，群臣拜辞，莫不歔欷。侍御史、殿中监将兵百人卫送东海第。温帅百官具乘舆法驾，迎会稽王于会稽邸。王于朝堂变服，著平巾帻、单衣，东向流涕，拜受玺绶，是日，即皇帝位，改元。温出次中堂，分兵屯卫。温有足疾，诏乘舆入殿。温撰辞，欲陈述废立本意，帝引见，便泣下数十行，温兢惧，竟不能一言而出。
太宰武陵王晞，好习武事，为温所忌，欲废之，以事示王彪之。彪之曰： 武陵亲尊，未有显罪，不可以猜嫌之间便相废徙。公建立圣明，当崇奖王室，与伊、周同美；此大事，宜更深详。 温曰： 此已成事，卿勿复言！ 乙卯，温表 晞聚纳轻剽，息综矜忍；袁真叛逆，事相连染。顷日猜惧，将成乱阶。请免晞官，以王归籓。 从之，并免其世子综、梁王逢等官。温使魏郡太守毛安之帅所领宿卫殿中。安之，虎生之弟也。
庚戌，尊褚太后曰崇德太后。
初，殷浩卒，大司马温使人赍书吊之。浩子涓不答，亦不诣温，而与武陵王晞游。广州刺史庾蕴，希之弟也，素与温有隙。温恶殷、庾宗强，欲去之。辛亥，使其弟祕逼新蔡王晃诣西堂叩头自列，称与晞及子综、著作郎殷涓、太宰长史庾倩、掾曹秀、舍人刘强、散骑常侍庾柔等谋反；帝对之流涕，温皆收付廷尉。倩、柔，皆蕴之弟也。癸丑，温杀东海王三子及其母。甲寅，御史中丞谯王恬承温旨，请依律诛武陵王晞。诏曰： 悲惋惶怛，非所忍闻，况言之哉！其更详议！ 恬，承之孙也。乙卯，温重表固请诛晞，词甚酷切。帝乃赐温手诏曰： 若晋祚灵长，公便宜奉行前诏；如其大运去矣，请避贤路。 温览之，流汗变色，乃奏废晞及三子，家属皆徙新安郡。丙辰，免新蔡王晃为庶人，徙衡阳；殷涓、庾倩、曹秀、刘强、庾柔皆族诛，庾蕴饮鸩死。蕴兄东阳太守友子妇，桓豁之女也，故温特赦之。庾希闻难，与弟会稽王参军邈及子攸之逃于海陵陂泽中。温既诛殷、庾，威势翕赫，侍中谢安见温遥拜。温惊曰： 安石，卿何事乃尔？ 安曰： 未有君拜于前，臣揖于后。 
戊午，大赦，增文武位二等。
己未，温如白石，上书求归姑孰。庚申，诏进温丞相，大司马如故，留京师辅政；温固辞，仍请还镇。辛酉，温自白石还姑孰。
秦王坚闻温废立，谓群臣曰： 温前败灞上，后败枋头，不能思愆自贬以谢百姓，方更废君以自说，六十之叟，举动如此，将何以自容于四海乎！谚曰： 怒其室而作色于父。 其桓温之谓矣。 
秦车骑大将军王猛，以六州任重，言于秦王坚，请改授亲贤；及府选便宜，辄已停寝，别乞一州自效。坚报曰： 朕之于卿，义则君臣，亲逾骨肉，虽复桓、昭之有管、乐，玄德之有孔明，自谓逾之。夫人主劳于求才，逸于得士。既以六州相委，则朕无东顾之忧，非所以为优崇，乃朕自求安逸也。夫取之不易，守之亦难，苟任非其人，患生虑表，岂独朕之忧，亦卿之责也，故虚位台鼎而以分陕为先。卿未照朕心，殊乖素望。新政俟才，宜速铨补；俟东方化洽，当衮衣西归。 仍遣侍中梁谠诣鄴谕旨，猛乃视事如故。
十二月，大司马温奏： 废放之人，屏之以远，不可以临黎元。东海王宜依昌邑故事，筑第吴郡。 太后诏曰： 使为庶人，情有不忍，可特封王。 温又奏： 可封海西县侯。 庚寅，封海西县公。
温威振内外，帝虽处尊位，拱默而已，常惧废黜。先是，荧惑守太微端门，逾月而海西废。辛卯，荧惑逆行入太微，帝甚恶之。中书侍郎郗超在直，帝谓超曰： 命之修短，本所不计，故当无复近日事邪？ 超曰： 大司马臣温，方内固社稷，外恢经略，非常之事，臣以百口保之。 及超请急省其父，帝曰： 致意尊公，家国之事，遂至于此，由吾不能以道匡卫，愧叹之深，言何能谕！ 因咏庾阐诗云： 志士痛朝危，忠臣哀主辱。 遂泣下沾襟。帝美风仪，善容止，留心典籍，凝尘满席，湛如也。虽神识恬畅，然无济世大略，谢安以为惠帝之流，但清谈差胜耳。
郗超以温故，朝中皆畏事之。谢安尝与左卫将军王坦之共诣超，日旰未得前，坦之欲去，安曰： 独不能为性命忍须臾邪？ 
秦以河州刺史李辩领兴晋太守，还镇枹罕。徙凉州治金城。张天锡闻秦有兼并之志，大惧，立坛于姑臧南，刑三牲。帅其官属，遥与晋三公盟。遣从事中郎韩博奉表送盟文，并献书于大司马温，期以明年夏同大举，会于上邽。是岁，秦益州刺史王统攻陇西鲜卑乞伏司繁于度坚山，司繁帅骑三万拒统于苑川。统潜袭度坚山，司繁部落五万馀皆降于统；其众闻妻子已降秦，不战而溃。司繁无所归，亦诣统降。秦王坚以司繁为南单于，留之长安；以司繁从叔吐雷为勇士护军，抚其部众。
太宗简文皇帝咸安二年（壬申，公元三七二年）
春，二月，秦以清河房旷为尚书左丞，征旷兄默及清河崔逞、燕国韩胤为尚书郎，北平阳陟、田勰、阳瑶为著作佐郎，郝略为清河相，皆关东士望，王猛所荐也。瑶，骛之子也。
冠军将军慕容垂言于秦王坚曰： 臣叔父评，燕之恶来辈也，不宜复污圣朝，愿陛下为燕戮之。 坚乃出评为范阳太守，燕之诸王悉补边郡。
臣光曰：古之人，灭人之国而人悦，何哉？为人除害故也。彼慕容评者，蔽君专政，忌贤疾功，愚暗贪虐，以丧其国，国亡不死，逃遁见擒。秦王坚不以为诛首，又从而宠秩之，是爱一人而不爱一国之人也，其失人心多矣。是以施恩于人而人莫之恩，尽诚于人而人莫之诚。卒于功名不遂，容身无所，由不得其道故也。
三月，戊年，遣侍中王坦之征大司马温入辅，温复辞。
秦王坚诏： 关东之民学通一经，才成一艺者，在所郡县以礼送之。在官百石以上，学不通一经，才不成一艺者，罢遣还民。 
夏，四月，徙海西公于吴县西柴里，敕吴国内史刁彝防卫，又遣御史顾允监察之。彝，协之子也。
六月，癸酉，秦以王猛为丞相、中书监、尚书令、太子太傅、司隶校尉，特进、常侍、持节、将军、侯如故；阳平公融为使持节、都督六州诸军事、镇东大将军、冀州牧。
庾希、庾邈与故青州刺史武沈之子遵，聚众夜入京口城，晋陵太守卞眈逾城奔曲阿。希诈称受海西公密旨诛大司马温。建康震扰，内外戒严。卞眈发诸县兵二千人击希，希败，闭城自守。温遣东海内史周少孙讨之。秋，七月，壬辰，拔其城，擒希、邈及其亲党，皆斩之。眈，壶之子也。
甲寅，帝不豫，急召大司马温入辅，一日一夜发四诏。温辞不至。初，帝为会稽王，娶王述从妹为妃，生世子道生及弟俞生。道生疏躁无行，母子皆以幽废死。馀三子，郁、硃生、天流，皆早夭。诸姬绝孕将十年，王使善相者视之，皆曰： 非其人。 又使视诸婢媵，有李陵容者，在织坊中，黑而长，宫人谓之 昆仑 ，相者惊曰： 此其人也！ 王召之侍寝，生子昌明及道子。己未，立昌明为皇太子，生十年矣。以道子为琅邪王，领会稽国，以奉帝母郑太妃之祀。遗诏： 大司马温依周公居摄故事。 又曰： 少子可辅者辅之，如不可，君自取之。 侍中王坦之自持诏入，于帝前毁之。帝曰： 天下，倘来之运，卿何所嫌！ 坦之曰： 天下，宣、元之天下，陛下何得专之！ 帝乃使坦之改诏曰： 家国事一禀大司马，如诸葛武侯、王丞相故事。 是日，帝崩。
群臣疑惑，未敢立嗣，或曰： 当须大司马处分。 尚书仆射王彪之正色曰： 天子崩，太子代立，大司马何容得异！若先面咨，必反为所责。 朝议乃定。太子即皇帝位，大赦。崇德太后令，以帝冲幼，加在谅闇，令温依周公居摄故事。事已施行，王彪之曰： 此异常大事，大司马必当固让，使万机停滞，稽废山陵，未敢奉令，谨具封还。 事遂不行。
温望简文临终禅位于己，不尔便当居摄。既不副所望，甚愤怨，与弟冲书曰： 遗诏使吾依武侯、王公故事耳。 温疑王坦之、谢安所为，心衔之。诏谢安征温入辅，温又辞。
八月，秦丞相猛至长字，复加都督中外诸军事。猛辞曰： 元相之重，储傅之尊，端右事繁，京牧任大，总督戎机，出纳帝命，文武两寄，巨细并关，以伊、吕、萧、邓之贤，尚不能兼，况臣猛之无似！ 章三四上，秦王坚不许，曰： 朕方混壹四海，非卿谁可委者？卿之不得辞宰相，犹朕不得辞天下也。 
猛为相，坚端拱于上，成官总己于下，军国内外之事，无不由之。猛刚明清肃，善恶著白，放黜尸素，显拔幽滞，劝课农桑，练习军旅，官必当才，刑必当罪。由是国富兵强，战无不克，秦国大治。坚敕太子宏及长乐公丕等曰： 汝事王公，如事我也。 
阳平公融在冀州，高选纲纪，以尚书郎房默、河间相申绍为治中别驾，清河崔宏为州从事，管记室。融年少，为政好新奇，贵苛察；申绍数规正，导以宽和，融虽敬之，未能尽从。后绍出为济北太守，融屡以过失闻，数致谴让，乃自恨不用绍言。
融尝坐擅起学舍为有司所纠，遣主簿李纂诣长安自理；纂忧惧，道卒。融问申绍： 谁可使者？ 绍曰： 燕尚书郎高泰，清辩有胆智，可使也。 先是丞相猛及融屡辟泰，泰不起；至是，融谓泰曰： 君子救人之急，卿不得复辞！ 泰乃从命。至长安，丞相猛见之，笑曰： 高子伯于今乃来，何其迟也！ 泰曰： 罪人来就刑，何问迟速！ 猛曰： 何谓也？ 泰曰： 昔鲁僖公以泮宫发颂，刘宣王以稷下垂声。今阳平公开建学宫，追踪刘、鲁，未闻明诏褒美，乃更烦有司举劾。明公阿衡圣朝，惩劝如此，下吏何所逃其罪乎！ 猛曰： 是吾过也。 事遂得释。猛因叹曰： 高子伯岂阳平所宜吏乎！ 言于秦王坚。坚召见，悦之，问以为治之本，对曰： 治本在得人，得人在审举，审举在核真，未有官得其人而国家不治者也。 坚曰： 可谓辞简而理博矣。 以为尚书郎。秦固请还州，坚许之。
九月，甲寅，追尊故会稽王妃王氏曰顺皇后，尊帝母李氏为淑妃。
冬，十月，丁卯，葬简文帝于高平陵。
彭城妖人卢悚自称大道祭酒，事之者八百馀家。十一月，遣弟子许龙如吴，晨，到海西公门，称太后密诏，奉迎兴复；公初欲从之，纳保母谏而止。龙曰： 大事垂捷，焉用儿女子言乎！ 公曰： 我得罪于此，幸蒙宽宥，岂敢妄动！且太后有诏，便应官属来，何独使汝也？汝必为乱！ 因叱左右缚之，龙惧而走。甲午，悚帅众三百人，晨攻广莫门。诈称海西公还，由云龙门突入殿庭，略取武库甲仗，门下吏士骇愕不知所为。游击将军毛安之闻难，帅众直入云龙门，手自奋击；左卫将军殷康，中领军桓秘入止车门，与安之并力讨诛之，并党与死者数百人。海西公深虑横祸，专饮酒，恣声色，有子不育，时人怜之。朝廷以其安于屈辱，故不复为虞。
秦都督北蕃诸军事、镇北大将军、开府仪同三司、朔方桓侯梁平老卒。平老在镇十馀年，鲜卑、匈奴惮而爱之。
三吴大旱，饥，人多饿死。
烈宗孝武皇帝上之上
太宗简文皇帝宁康元年（癸酉，公元三七三年）
春，正月，己丑朔，大赦，改元。
二月，大司马温来朝。辛巳，诏吏部尚书谢安、侍中王坦之迎于新亭。是时，都下人情恟恟，或云欲诛王、谢，因移晋室。坦之甚惧，安神色不变，曰： 晋祚存亡，决于此行。 温既至，百官拜于道侧。温大陈兵卫，延见朝士，有位望者皆战慑失色，坦之流汗沾衣，倒执手版。安从容就席，坐定，谓温曰： 安闻诸侯有道，守在四邻，明公何须壁后置人邪！ 温笑曰： 正自不能不尔。 遂命左右撤之，与安笑语移日。郗超常为温谋主，安与坦之见温，温使超卧帐中听其言。风动帐开，安笑曰： 郗生可谓入幕之宾矣。 时天子幼弱，外有强臣，安与坦之尽忠辅卫，卒安晋室。
温治卢悚入宫事，收尚书陆始付廷尉，免桓秘官，连坐者甚众；迁毛安之为右卫将军，桓秘由是怨温。三月，温有疾，停建康十四日，甲午，还姑孰。
夏，代王什翼犍使燕凤入贡于秦。
秋，七月，己亥，南郡宣武公桓温薨。初，温疾笃，讽朝廷求九锡，屡使人趣之。谢安、王坦之故缓其事，使袁宏具草。宏以示王彪之，彪之叹其文辞之美，因曰： 卿固大才，安可以此示人！ 谢安见其草，辄改之，由是历旬不就。宏密谋于彪之，彪之曰： 闻彼病日增，亦当不复支久，自可更小迟回。 宏从之。温弟江州刺史冲，问温以谢安、王坦之所任，温曰： 渠等不为汝所处分。 其意以为，己存，彼必不敢立异，死则非冲所制；若害之，无益于冲，更失时望故也。温以世子熙才弱，使冲领其众。于是桓秘与熙弟济谋共杀冲，冲密知之，不敢入。俄顷，温薨，冲先遣力士拘录熙、济而后临丧。秘遂被废弃，熙、济俱徙长沙。诏葬温依汉霍光及安平献王故事。冲称温遗命，以少子玄为嗣，时方五岁，袭封南郡公。
庚戌，加右将军、荆州刺史桓豁征西将军，督荆、杨、雍、交、广五州诸军事。以江州刺史桓冲为中军将军、都督扬、豫、江三州诸军事、扬、豫二州刺史，镇姑孰；竟陵太守桓石秀为宁远将军、江州刺史，镇寻阳。石秀，豁之子也。冲既代温居任，尽忠王室，或劝冲诛除时望，专执时权，冲不从。始，温在镇，死罪皆专决不请。冲以为生杀之重，当归朝廷，凡大辟皆先上，须报，然后行之。
谢安以天子幼冲，新丧元辅，欲请崇德太后临朝。王彪之曰： 前世人主幼在襁褓，母子一体，故可临朝；太后亦不能决事，要须顾问大臣。今上年出十岁，垂及冠婚，反令从嫂临朝，示人君幼弱，岂所以光扬圣德乎！诸公必欲行此，岂仆所制，所惜者大体耳。 安不欲委任桓冲，故使太后临朝，己得以专献替裁决，遂不从彪之之言。八月，壬子，太后复临朝慑政。
梁州刺史杨亮遣其子广袭仇池，与秦梁州刺史杨安战，广兵败，沮水诸戌皆委城奔溃。亮惧，退守磬险。九月，安进攻汉川。
丙申，以王彪之为尚书令，谢安为仆射，领吏部，共掌朝政。安每叹曰： 朝廷大事，众所不能决者，以咨王公，无不立决。 
以吴国内史刁彝为徐、兗二州刺史，镇广陵。
冬，秦王坚使益州刺史王统、秘书监硃肜帅卒二万出汉川，前禁将军毛当、鹰扬将军徐成帅卒三万出剑门，入寇梁、益；梁州刺史杨亮帅巴獠万馀拒之，战于青谷。亮兵败，奔回西城。肜遂拔汉中。徐成攻剑门，克之。杨安进攻梓潼，梓潼太守周飏固守涪城，遣步骑数千送母、妻自汉水趣江陵，硃肜邀而获之，飏遂降于安。十一月，安克梓潼。荆州刺史桓豁遣江夏相竺瑶救梁、益；瑶闻广汉太守赵长战死，引兵退。益州刺史周仲孙勒兵拒硃肜于绵竹，闻毛当将至成都，仲孙帅骑五千奔于南中。奉遂取梁、益二州，邛、莋、夜郎皆附于秦。秦王坚以杨安为益州牧，镇成都；毛当为州刺史，镇汉中；姚苌为宁州刺史，屯垫江；王统为南秦州刺史，镇仇池。
秦王坚欲以周飏为尚书郎。飏曰： 蒙晋厚恩，但老母见获，失节于此，母子获全，秦之惠也。虽公侯之贵，不以为荣，况郎官乎！ 遂不仕。每见坚，或箕踞而坐，呼为氐贼。尝值元会，仪卫甚盛，坚问之曰： 晋朝元会，与此何如？ 飏攘袂厉声曰： 犬羊相聚，何敢比拟天朝！ 秦人以飏不逊，屡请杀之，坚待之弥厚。
周仲孙坐失守免官。桓冲以冠军将军毛虎生为益州刺史，领建平太守，以虎生子球为梓潼太守。虎生与球伐秦，至巴西，以粮乏，退屯巴东。
以侍中王坦之为中书令，领丹杨尹。
是岁，鲜卑勃寒寇掠陇右，秦王坚使乞伏司繁讨之。勃寒请降，遂使司繁镇勇士川。
有彗星出于尾箕，长十馀丈，经太微，扫东井；自四月始见，及秋冬不灭。秦太史令张孟言于秦王坚曰： 尾、箕，燕分；东井，秦分也。令彗起尾、箕而扫东井，十年之后，燕当灭秦；二十年之后，代当灭燕。慕容父子兄弟，我之仇敌，而布列朝廷，贵盛莫二，臣窃忧之，宜翦其抱魁桀者，以消天变。 坚不听。
阳平公融上疏曰： 东胡跨据六州，南面称帝，陛下劳师累年，然后得之，本非慕义而来。今陛下亲而幸之，使其父子兄弟森然满朝，执权履职，势倾勋旧。臣愚以为狼虎之心，终不可养，星变如此，愿少留意。 坚报曰： 朕方混六合为一家，视夷狄为赤子。汝宜息虑，勿怀耿介。夫惟修德可以禳灾，苟能内求诸己，何惧外患乎！ 
太宗简文皇帝宁康二年（甲戌，公元三七四年）
春，正月，癸未朔，大赦。
己酉，刁彝卒。二月，癸丑，以王坦之为都督徐、兗、青三州诸军事、徐、兗二州刺史，镇广陵。诏谢安总中书。安好声律，期功之惨，不废丝竹，士大夫效之，遂以成俗。王坦之屡以书苦谏之曰： 天下之宝，当为天下惜之。 安不能从。
三月，秦太尉建宁列公李威卒。
夏，五月，蜀人张育、杨光起兵击秦，有众二万，遣使来请兵。秦王坚遣镇军将军邓羌帅甲士五万讨之。益州刺史竺瑶、威远将军桓石虔帅众三万攻垫江，姚苌兵败，退屯五城。瑶、石虔屯巴东。张育自号蜀王，与巴獠酋帅张重、尹万等五万馀人进围成都。六月，育改元黑龙。秋，七月，张育与张重等争权，举兵相攻，秦杨安、邓羌袭育，败之，育与杨光退屯绵竹。八月，邓羌败晋兵于涪西。九月，杨安败张重、尹万于成都南，重死，斩首二万三千级。邓羌击张育、杨光于绵竹，皆斩之。益州复入于秦。
冬，十二月，有人入秦明光殿大呼曰： 甲申、乙酉，鱼羊食人，悲哉无复遗！ 秦王坚命执之，不获。秘书监硃肜、秘书侍郎略阳赵整固请诛诸鲜卑，坚不听。整，宦官也，博闻强记，能属文，好直言，上书及面谏，前后五十馀事。慕容垂夫人得幸于坚，坚与之同辇游于后庭，整歌曰： 不见雀来入燕室，但见浮云蔽白日。 坚改容谢之，命夫人下辇。
是岁，代王什翼犍击刘卫辰，南走。
太宗简文皇帝宁康三年（乙亥，公元三七五年）
春，正月，辛亥，大赦。
夏，五月，丙午，蓝田献侯王坦之卒；临终与谢安、桓冲书，惟以国家为忧，言不及私。
桓冲以谢安素有重望，欲以扬州让之，自求外出。桓氏族党皆以为非计，莫不扼腕苦谏，郗超亦深止之，冲皆不听，处之澹然。甲寅，诏以冲都督徐、豫、兗、青、扬五州诸军事、徐州刺史，镇京口；以安领扬州刺史，并加侍中。
六月，秦清河武侯王猛寝疾，秦王坚亲为之祈南、北郊及宗庙、社稷，分遣侍臣遍祷河、岳诸神。猛疾少疗，为之赦殊死以下。猛上疏曰： 不图陛下以臣之命而亏天地之德，开辟已来，未之有也。臣闻报德莫如尽言，谨以垂没之命，窃献遗款。伏惟陛下，威烈振乎八荒，声教光乎六合，九州百郡，十居其七，平燕定蜀，有如拾芥。夫善作者不必善成，善始者不必善终，是以古先哲王，知功业之不易，战战兢兢，如临深谷。伏惟陛下，追踪前圣，天下幸甚！ 坚览之悲恸。秋，七月，坚亲至猛第视疾，访以后事。猛曰： 晋虽僻处江南，然正朔相承，上下安和，臣没之后，愿勿以晋为图。鲜卑、西羌，我之仇敌，终为人患，宜渐除之，以便社稷。 言终而卒。坚比敛，三临哭，谓太子宏曰： 天不欲使吾平壹六合耶！何夺吾景略之速也！ 葬之如汉霍光故事。
八月，癸巳，立皇后王氏，大赦。后，濛之孙也。以后父晋陵太守蕴为光禄大夫，领五兵尚书，封建昌县侯，蕴固辞不受。
九月，帝讲《孝经》，始览典和籍，延儒士。谢安荐东莞徐邈补中书舍人，每被顾问，多所匡益。帝或宴集，酣乐之后，好为手诏诗章以赐侍臣，或文词率尔，所言秽杂；邈应时收敛还省刊削，皆使可观，经帝重览，然后出之，时议以此多邈。
冬，十月，癸酉朔，日有食之。
秦王坚下诏曰： 新丧贤辅，百司或未称朕心，可置听讼观于未央南，朕五日一临，以求民隐。今天下虽未大定，权可偃武修文，以称武侯雅旨。其增崇儒教，禁老、庄、图谶之学，犯者弃市。 妙简学生，太子及公侯百僚之子皆就学受业；中外四禁、二卫、四军长上将士，皆令受学。二十人给一经生，教读音句，后宫置典学以教掖庭，选阉人及女隶敏慧者诣博士授经。尚书郎王佩读谶，坚杀之，学谶者遂绝。
