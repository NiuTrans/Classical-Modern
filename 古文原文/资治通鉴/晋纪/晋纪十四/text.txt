起玄黓敦牂，尽昭阳协洽，凡二年。
中宗元皇帝下永昌元年（壬午，公元三二二年）
春，正月，郭璞复上疏，请因皇孙生，下赦令，帝从之。乙卯，大赦，改元。
王敦以璞为记室参军。璞善卜筮，知敦必为乱，己预其祸，甚忧之。大将军掾颖川陈述卒，璞哭之极哀，曰： 嗣祖，焉知非福也！ 
敦既与朝廷乖离，乃羁录朝士有时望者，置己幕府，以羊曼及陈国谢鲲为长史。曼，祜之兄孙也。曼、鲲终日酣醉，故敦不委以事。敦将作乱，谓鲲曰： 刘隗奸邪，将危社稷，吾欲除君侧之恶，何如？ 鲲曰： 隗诚始祸，然城狐社鼠。 敦怒曰： 君庸才，岂达大体！ 出为豫章太守，又留不遣。
戊辰，敦举兵于武昌，上疏罪状刘隗，称： 隗佞邪谗贼，威福自由，妄兴事役，劳扰士民，赋役烦重，怨声盈路。臣备位宰辅，不可坐视成败，辄进军致讨。隗首朝悬，诸军夕退。昔太甲颠覆厥度，幸纳伊尹之忠，殷道复昌。愿陛下深垂三思，则四海乂安，社稷永固矣。 沈充亦起兵于吴兴以应敦，敦以充为大都督、督护东吴诸军事。敦至芜湖，又上表罪状刁协。帝大怒，乙亥，诏曰： 王敦凭恃宠灵，敢肆狂逆，方朕太甲，欲见幽囚。是可忍也，孰不可忍！今亲帅六军以诛大逆，有杀敦者，封五千户侯。 敦兄光录勋含乘轻舟逃归于敦。
太子中庶子温峤谓仆射周顗曰： 大将军此举似有所在，当无滥邪？ 顗曰： 不然。人主自非尧、舜，何能无失，人臣安可举兵以胁之！举动如此，岂得云非乱乎！处仲狼抗无上，其意宁有限邪！ 
敦初起兵，遣使告梁州刺史甘卓，约与之俱下，卓许之。及敦升舟，而卓不赴，使参军孙双诣武昌谏止敦。敦惊曰： 甘侯前与吾语云何，而更有异？正当虑吾危朝廷耳！吾今但除奸凶，若事济，当以甘侯作公。 双还报，卓意狐疑。或说卓： 且伪许敦，待敦至都而讨之。 卓曰： 昔陈敏之乱，吾先从而后图之，论者谓吾惧逼而思变，心常愧之。今若复尔，何以自明！ 卓使人以敦旨告顺阳太守魏该，该曰： 我所以起兵拒胡贼者，正欲忠于王室耳。今王公举兵向天子，非吾所宜与也。 遂绝之。
敦遣参军桓罴说谯王承，请承为军司。承叹曰： 吾其死矣！地荒民寡，势孤援绝，将何以济！然得死忠义，夫复何求！ 承檄长沙虞悝为长史，会悝遭母丧，承往吊之，曰： 吾欲讨王敦，而兵少粮乏，且新到，恩信未洽。卿兄弟，湘中之豪俊，王室方危，金革之事，古人所不辞，将何以教之？ 悝曰： 大王不以悝兄弟猥劣，亲屈临之，敢不致死！然鄙州荒弊，难以进讨；宜且收众固守，传檄四方，敦势必分，分而图之，庶几可捷也。 承乃囚桓罴，以悝为长史，以其弟望为司马，督护诸军，与零陵太守尹奉、建昌太守长沙王循、衡阳太守淮陵刘翼、舂陵令长沙易雄，同举兵讨敦。雄移檄远近，列敦罪恶，于是一州之内皆应承。惟湘东太守郑澹不从，承使虞望讨斩之，以徇四境。澹，敦姊夫也。
承遣主簿邓骞至襄阳，说甘卓曰： 刘大连虽骄蹇失众心，非有害于天下。大将军以其私憾，称兵向阙，此忠臣义士竭节之时也。公受任方伯，奉辞伐罪，乃桓、文之功也。 卓曰： 桓、文则非吾所能，然志在徇国，当共详思之。 参军李梁说卓曰： 昔隗嚣跋扈，窦融保河西以奉光武，卒受其福。今将军有重望于天下，但当按兵坐以待之，使大将军事捷，当委将军以方面，不捷，朝廷必以将军代之。何忧不富贵，而释此庙胜，决存亡于一战邪？ 骞谓梁曰： 光武当创业之初，故隗、窦可以文服从容顾望。今将军之于本朝，非窦融之比也；襄阳之于太府，非河西之固也。使大将军克刘隗，还武昌，增石城之戍，绝荆、湘之粟，将军欲安归乎！势在人手，而曰我处庙胜，未之闻也。且为人臣，国家有难，坐视不救，于义安乎！ 卓尚疑之。骞曰： 今既不为义举，又不承大将军檄，此必至之祸，愚智所见也。且议者之所难，以彼强而我弱也。今大将军兵不过万馀，其留者不能五千；而将军见众既倍之矣。以将军之威名，帅此府之精锐，杖节鸣鼓，以顺讨逆，岂王含所能御哉！溯流之众，势不自救，将军之举武昌，若摧枯拉朽，尚何顾虑邪！武昌既定，据其军实，镇抚二州，以恩意招怀士卒，使还者如归，此吕蒙所以克关羽也。今释必胜之策，安坐以待危亡，不可以言智矣。 
敦恐卓于后为变，又遣参军丹杨乐道融往邀之，必欲与之俱东。道融虽事敦，而忿其悖逆，乃说卓曰： 主上亲临万机，自用谯王为湘州，非专任刘隗也。而王氏擅权日久，卒见分政，便谓失职，背恩肆逆，举兵向阙。国家遇君至厚，今与之同，岂不违负大义！生为逆臣，死为愚鬼，永为宗党之耻，不亦惜乎！为君之计，莫若伪许应命，而驰袭武昌，大将军士众闻之，必不战自溃，大勋可就矣。 卓雅不欲从敦，闻道融之言，遂决，曰： 吾本意也。 乃与巴东监军柳纯、南平太守夏侯承、宜都太守谭该等露檄数敦逆状，帅所统致讨。遣参军司马赞、孙双奉表诣台，罗英至广州约陶侃同进。戴渊在江西，先得卓书，表上之，台内皆称万岁。陶侃得卓信，即遣参军高宝帅兵北下。武昌城中传卓军至，人皆奔散。
敦遣从母弟南蛮校尉魏乂、将军李恒帅甲卒二万攻长沙。长沙城池不完，资储又阙，人情震恐。或说谯王承，南投陶侃或退据零、桂。承曰： 吾之起兵，志欲死于忠义，岂可贪生苟免，为奔败之将乎！事之不济，令百姓知吾心耳。 乃婴城固守。未几，虞望战死，甘卓欲留邓骞为参军，骞不可。卓乃遣参军虞冲与骞偕至长沙，遗谯王承书，劝之固守，当以兵出沔口，断敦归路，则湘围自解。承复书称： 江左中兴，草创始尔，岂图恶逆萌自宠臣！吾以宗室受任，志在陨命；而至止尚浅，凡百茫然。足下能卷甲电赴，犹有所及；若其狐疑，则求我于枯鱼之肆矣。 卓不能从。
二月，甲午，封皇子昱为琅邪王。
后赵王勒立子弘为世子。遣中山公虎将精卒四万击徐龛。龛坚守不战，虎筑长围守之。
赵主曜自将击杨难敌，难敌逆战，不胜，退保仇池。仇池诸氐、羌及故晋王保将杨韬、陇西太守梁勋皆降于曜。曜迁陇西万馀户于长安，进攻仇池。会军中大疫，曜亦得疾，将引兵还；恐难敌蹑其后，乃遣光国中郎将王犷说难敌，谕以祸福，难敌遣使称籓。曜以难敌为假黄钺，都督益、宁、南秦、凉、梁、巴六州、陇上、西域诸军事，上大将军、益、宁、南秦三州牧、武都王。
秦州刺史陈安求朝于曜，曜辞以疾。安怒，以为曜已卒，大掠而归。曜疾甚，乘马舆而还。使其将呼延寔监辎重于后，安邀击，获之，谓寔曰： 刘曜已死，子尚谁佐！吾当与子共定大业。 寔叱之曰： 汝受人宠禄而叛之，自视智能何如主上？吾见汝不日枭首于上邽市，何谓大业！宜速杀我！ 安怒，杀之，以寔长史鲁凭为参军。安遣其弟集帅骑三万追曜，卫将军呼延瑜逆击，斩之。安乃还上邽，遣将袭汧城，拔之。陇上氐、羌皆附于安，有众十馀万，自称大都督、假黄钺、大将军、雍、凉、秦、梁四州牧、凉王，以赵募为相国。鲁凭对安大哭曰： 吾不忍见陈安之死也！ 安怒，命斩之。凭曰： 死自吾分，悬吾头于上邽市，观赵之斩陈安也！ 遂杀之。曜闻之，恸哭曰： 贤人，民之望也。陈安于求贤之秋而多杀贤者，吾知其无所为也！ 
休屠王石武以桑城降赵，赵以武为秦州刺史，封酒泉王。
帝征戴渊、刘隗入卫建康。隗至，百官迎于道，隗岸帻大言，意气自若。及入见，与刁协劝帝尽诛王氏；帝不许，隗始有惧色。
司空导帅其从弟中领军邃、左卫将军廙、侍中侃、彬及诸宗族二十馀人，每旦诣台待罪。周顗将入，导呼之曰： 伯仁，以百口累卿！ 顗直入不顾。既见帝，言导忠诚，申救甚至；帝纳其言。顗喜饮酒，至醉而出，导犹在门，又呼之。顗不与言，顾左右曰： 今年杀诸贼奴，取金印如斗大，系肘后。 既出，又上表明导无罪，言甚切至。导不之知，甚恨之。
帝命还导朝服，召见之。导稽首曰： 逆臣贼子，何代无之，不意今者近出臣族！ 帝跣而执其手曰： 茂弘，方寄卿以百里之命，是何言邪！ 
三月，以导为前锋大都督，加戴渊骠骑将军。诏曰： 导以大义灭亲，可以吾为安东时节假之。 以周顗为尚书左仆射，王邃为右仆射。帝遣王廙往谕止敦；敦不从而留之，廙更为敦用。征虏将军周札，素矜险好利，帝以为右将军、都督石头诸军事。敦将至，帝使刘隗军金城，札守石头，帝亲被甲徇师于郊外。以甘卓为镇南大将军、侍中、都督荆、梁二州诸军事，陶侃领江州刺史；使各帅所统以蹑敦后。
敦至石头，欲攻刘隗。杜弘言于敦曰： 刘隗死士众多，未易可克，不如攻石头。周札少恩，兵不为用，攻之必败，札败则隗自走矣。 敦从之，以弘为前锋，攻石头，札果开门纳弘。敦据石头。叹曰： 吾不复得为盛德事矣！ 谢鲲曰： 何为其然也！但使自今已往，日忘日去耳。 
帝命刁协、刘隗、戴渊帅众攻石头，王导、周顗、郭逸、虞潭等三道出战，协等兵皆大败。太子绍闻之，欲自帅将士决战；升车将出，中庶子温峤执鞚谏曰： 殿下国之储副，奈何以身轻天下！ 抽剑斩鞅，乃止。敦拥兵不朝，放士卒劫掠，宫省奔散，惟安东将军刘超按兵直卫，及侍中二人侍帝侧。帝脱戎衣，着朝服，顾而言曰： 欲得我处，当早言！何至害民如此！ 又遣使谓敦曰： 公若不忘本朝，于此息兵，则天下尚可共安。如其不然，朕当归琅邪以避贤路。 
刁协、刘隗既败，俱入宫，见帝于太极东除。帝执协、隗手，流涕呜咽，劝令避祸。协曰： 臣当守死，不敢有贰。 帝曰： 今事逼矣，安可不行！ 乃令给协、隗人马，使自为计。协老，不堪骑乘，素无恩纪，募从者，皆委之，行至江乘，为人所杀，送首于敦。隗奔后赵，官至太子太傅而卒。
帝令公卿百官诣石头见敦，敦谓戴渊曰： 前日之战，有馀力乎？ 渊曰： 岂敢有馀，但力不足耳！ 敦曰： 吾今此举，天下以为何如？ 渊曰： 见形者谓之逆，体诚者谓之忠。 敦笑曰： 卿可谓能言。 又谓周顗曰： 伯仁，卿负我！ 顗曰： 公戎车犯顺，下官亲帅六军，不能其事，使王旅奔败，以此负公。 
辛未，大赦。以敦为丞相、都督中外诸军、录尚书事、江州牧，封武昌郡公；并让不受。
初，西都覆没，四方皆劝进于帝。敦欲专国政，忌帝年长难制，欲更议所立，王导不从。及敦克建康，谓导曰： 不用吾言，几至覆族。 
敦以太子有勇略，为朝野所向，欲诬以不孝而废之。大会百官，问温峤曰： 皇太子以何德称？ 声色俱厉。峤曰： 钩深致远，盖非浅局所量。以礼观之，可谓孝矣。 众皆以为信然，敦谋遂沮。
帝召周顗于广室，谓之曰： 近日大事，二宫无恙，诸人平安，大将军固副所望邪？ 顗曰： 二宫自如明诏，臣等尚未可知。 护军长史郝嘏等劝顗避敦，顗曰： 吾备位大臣，朝廷丧败，宁可复草间求活，外投胡、越邪！敦参军吕猗，尝为台郎，性奸谄，戴渊为尚书，恶之。猗说敦曰： 周顗、戴渊，皆有高名，足以惑众，近者之言，曾无怍色，公不除之，恐必有再举之忧。 敦素忌二人之才，心颇然之，从容问王导曰： 周、戴南北之望，当登三司无疑也。 导不答。又曰： 若不三司，止应令仆邪？ 又不答。敦曰： 若不尔，正当诛尔！ 又不答。丙子，敦遣部将陈郡邓岳收顗及渊。先是，敦谓谢鲲曰： 吾当以周伯仁为尚书令，戴若思为仆射。 是日，又问鲲： 近来人情何如？ 鲲曰： 明公之举，虽欲大存社稷，然悠悠之言，实未达高义。若果能举用周、戴，则群情贴然矣！ 敦怒曰： 君粗疏邪！二子不相当，吾已收之矣！ 鲲愕然自失。参军王峤曰：  济济多士，文王以宁。 奈何戮诸名士！ 敦大怒，欲斩峤，众莫敢言。鲲曰： 明公举大事，不戮一人。峤以献替忤旨，便以衅鼓，不亦过乎！ 敦乃释之，黜为领军长史。峤，浑之族孙也。
顗被收，路经太庙，大言曰： 贼臣王敦，倾覆社稷，枉杀忠臣。神祇有灵，当速杀之！ 收人以戟伤其口，血流至踵，容止自若，观者皆为流涕。并戴渊杀之于石头南门之外。
帝使侍中王彬劳敦。彬素与顗善，先往哭顗，然后见敦。敦怪其容惨，问之。彬曰： 向哭伯仁，情不能已。 敦怒曰： 伯仁自致刑戮；且凡人遇汝，汝何哀而哭之？ 彬曰： 伯仁长者，兄之亲友；在朝虽无謇愕，亦非阿党，赦后加之极刑，所以伤惋也。 因勃然数敦曰： 兄抗旌犯顺，杀戮忠良，图为不轨，祸及门户矣！ 辞气慷慨，声泪俱下。敦大怒，厉声曰： 尔狂悖乃至此，以吾为不能杀汝邪！ 时王导在坐，为之惧，劝彬起谢。彬曰： 脚痛不能拜！且此复何谢！ 敦曰： 脚痛孰若颈痛！ 彬殊无惧容，竟不肯拜。
王导后料检中书故事，乃见顗救己之表，执之流涕曰： 吾虽不杀伯仁，伯仁由我而死，幽冥之中，负此良友！ 
沈充拔吴国，杀内史张茂。
初，王敦闻甘卓起兵，大惧。卓兄子卬为敦参军，敦使卬归卓曰： 君此自是臣节，不相责也。吾家计急，不得不尔。想便旋军襄阳，当更结好。 卓虽慕忠义，性多疑少决，军于猪口，欲待诸方同出军，稽留累旬不前。敦既得建康。乃遣台使以驺虞幡驻卓军。卓闻周顗、戴渊死，流涕谓卬曰： 吾之所忧，正为今日。且使圣上元吉，太子无恙，吾临敦上流，亦未敢遽危社稷。适吾径据武昌，敦势逼，必劫天子以绝四海之望，不如还襄阳，更思后图。 即命旋军。都尉秦康与乐道融说卓曰： 今分兵断彭泽，使敦上下不得相赴，其众自然离散，可一战擒也。将军起义兵而中止，窃为将军不取。且将军之下，士卒各求其利，欲求西还，亦恐不可得也。 卓不从。道融昼夜泣谏，卓不听；道融忧愤而卒。卓性本宽和，忽更强塞，径还襄阳，意气骚扰，举动失常，识者知其将死矣。
王敦以西阳王羕为太宰，加王导尚书令，王廙为荆州刺史；改易百官及诸军镇，转徙黜免者以百数；或朝行暮改，惟意所欲。敦将还武昌，谢鲲言于敦曰： 公至都以来，称疾不朝，是以虽建勋而人心实有未达。今若朝天子，使君臣释然，则物情皆悦服矣。 敦曰： 君能保无变乎？ 对曰： 鲲近日入觐，主上侧席，迟得见公，宫省穆然，必无虞也。公若入朝，鲲请侍从。 敦勃然曰： 正复杀君等数百人，亦复何损于时！ 竟不朝而去。夏，四月，敦还武昌。初，宜都内史天门周级闻谯王承起兵，使其兄子该潜诣长沙，申款于承。魏乂等攻湘州急，承遣该及从事邵陵周崎间出求救，皆为逻者所得。又使崎语城中，称大将军已克建康，甘卓还襄阳，外援理绝。崎伪许之，既至城下，大呼曰： 援兵寻至，努力坚守！ 乂杀之。乂考该至死，竟不言其故，周级由是获免。
乂等攻战日逼，敦又送所得台中人书疏，令乂射以示承。城中知朝廷不守，莫不怅惋。相持且百日，刘翼战死，士卒死伤相枕。癸巳，乂拔长沙，承等皆被执。乂将杀虞悝，子弟对之号泣。悝曰： 人生会当有死，今阖门为忠义之鬼，亦复何恨！ 
乂以槛车载承及易雄送武昌，佐吏皆奔散，惟主簿桓雄、西曹书佐韩阶、从事武延，毁服为僮，从承，不离左右。乂见桓雄姿貌举止非凡人，惮而杀之。韩阶、武延执志愈固。荆州刺史王廙承敦旨，杀承于道中，阶、延送承丧至都，葬之而去。易雄至武昌，意气忼慨，曾无惧容。敦遣人以檄示雄而数之，雄曰： 此实有之，惜雄位微力弱，不能救国难耳。今日之死，固所愿也！ 敦惮其辞正，释之，遣就舍。众人皆贺之，雄笑曰： 吾安得生！ 既而敦遣人潜杀之。
魏乂求邓骞甚急，乡人皆为之惧，骞笑曰： 此欲用我耳，彼新得州，多杀忠良，故求我以厌人望也。 乃往诣乂。乂喜曰： 君，古之解扬也。 以为别驾。
诏以陶侃领湘州刺史；王敦上侃复还广州，加散骑常侍。
甲午，前赵羊后卒，谥曰献文。
甘卓家人皆劝卓备王敦，卓不从，悉散兵佃作，闻谏，辄怒。襄阳太守周虑密承敦意，诈言湖中多鱼，劝卓遣左右悉出捕鱼。五月，乙亥，虑引兵袭卓于寝室，杀之，传首于敦，并杀其诸子。敦以从事中郎周抚督沔北诸军事，代卓镇沔中。抚，访之子也。
敦既得志，暴慢滋甚，四方贡献多入其府，将相岳牧皆出其门。以沈充、钱凤为谋主，唯二人之言是从，所谮无不死者。以诸葛瑶、邓岳、周抚、李恒、谢雍为爪牙。充等并凶险骄恣，大起营府，侵人田宅，剽掠市道，识者咸知其将败焉。
秋，七月，后赵中山公虎拔泰山，执徐龛送襄国；后赵王勒盛之以囊，于百尺楼上扑杀之，命王伏都等妻子刳而食之，坑其降卒三千人。
兗州刺史郗鉴在邹山三年，有众数万。战争不息，百姓饥馑，掘野鼠、蛰燕而食之，为后赵所逼，退屯合肥。尚书右仆射纪瞻，以鉴雅望清德，宜从容台阁，上疏请征之；乃征拜尚书。徐、兗间诸坞多降于后赵，后赵置守宰以抚之。
王敦自领宁、益二州都督。
冬，十月，己丑，荆州刺史武陵康侯王廙卒。王敦以下邳内史王邃都督青、徐、幽、平四州诸军事，镇淮阴；卫将军王含都督沔南诸军事，领荆州刺史；武昌太守丹杨王谅为交州刺史。使谅收交州刺史脩湛、新昌太守梁硕杀之。谅诱湛。斩之。硕举兵围谅于龙编。
祖逖既卒，后越屡寇河南，拔襄城、城父，围谯。豫州刺史祖约不能御，退屯寿春。后赵遂取陈留，梁、郑之间复骚然矣。
十一月，以临颖元公荀组为太尉；辛酉，薨。
罢司徒，并丞相府。王敦以司徒官属为留府。
帝忧愤成疾，闰月，己丑，崩。司空王导受遗诏辅政。帝恭俭有馀而明断不足，故大业未复而祸乱内兴。庚寅，太子即皇帝位，大赦，尊所生母荀氏为建安君。
十二月，赵主曜葬其父母于粟邑，大赦。陵下周二里，上高百尺，计用六万夫，作之百日乃成。役者夜作，继以脂烛，民甚苦之。游子远谏，不听。
后赵濮阳景侯张宾卒，后赵王勒哭之恸，曰： 天不欲成吾事邪？何夺吾右侯之早也！ 程遐代为右长史。遐，世子弘之舅也，勒每与遐议，有所不合，辄叹曰： 右侯舍我去，乃令我与此辈共事，岂非酷乎！ 因流涕弥日。
张茂使将军韩璞帅众取陇西、南安之地，置秦州。
慕容廆遣其世子皝袭段末柸，入令支，掠其居民千馀家而还。
肃宗明皇帝上
中宗元皇帝下太宁元年（癸未，公元三二三年）
春，正月，成李骧、任回寇台登，将军司马玖战死，越巂太守李钊、汉嘉太守王载皆以郡降于成。
二月，庚戌，葬元帝于建平陵。
三月，戊寅朔，改元。
饶安、东光、安陵三县灾，烧七千馀家，死者万五千人。
后赵寇彭城、下邳，徐州刺史卞敦与征北将军王邃退保盱眙。敦，壸之从父兄也。
王敦谋篡位，讽朝廷征己；帝手诏征之。夏，四月，加敦黄钺、班剑，奏事不名，入朝不趋，剑履上殿。敦移镇姑孰，屯于湖，以司空导为司徒，敦自领扬州牧。敦欲为逆，王彬谏之甚苦。敦变色，目左右，将收之。彬正色曰： 君昔岁杀兄，今又杀弟邪！ 敦乃止，以彬为豫章太守。
后赵王勒遣使结好于慕容廆，廆执送建康。
成李骧等进攻宁州，刺史褒中壮公王逊使将军姚岳等拒之，战于螗良，成兵大败。岳追至泸水，成兵争济，溺死者千馀人。岳以道远，不敢济而还。逊以岳不穷追，大怒，鞭之，怒甚，冠裂而卒。逊在州十四年，威行殊俗，州人立其子坚行州府事。诏除坚宁州刺史。
广州刺史陶侃遣兵救交州；未至，梁硕拔龙编，夺刺史王谅节，谅不与，硕断其右臂。谅曰： 死且不避，断臂何为！ 逾旬而卒。
六月，壬子，立妃庾氏为皇后；以后兄中领军亮为中书监。
梁硕据交州，凶暴失众心。陶侃遣参军高宝攻硕，斩之。诏以侃领交州刺史，进号征南大将军、开府仪同三司。未几，吏部郎阮放求为交州刺史，许之。放行至宁浦，遇高宝，为宝设馔，伏兵杀之。宝兵击放，放走，得免，至州。少时，病卒。放，咸之族子也。
陈安围赵征西将军刘贡于南安，休屠王石武自桑城引兵趣上邽以救之，与贡合击安，大破之。安收馀骑八千，走保陇城。秋，七月，赵主曜自将围陇城，别遣兵围上邽。安频出战，辄败。右军将军刘干攻平襄，克之，陇上诸县悉降。安留其将杨伯支、姜冲儿守陇城，自帅精骑突围，出奔陕中。曜遣将军平先等追之。安左挥七尺大刀，右运丈八蛇矛，近则刀矛俱发，辄殪五六人，远则左右驰射而走。先亦勇捷如飞，与安搏战，三交，遂夺其蛇矛。会日暮雨甚，安弃马与左右匿于山中；赵兵索之，不知所在。明日，安遣其将石容觇赵兵，赵辅威将军呼延青人获之，拷问安所在，容卒不肯言，青人杀之。雨霁，青人寻其迹，获安于涧曲，斩之。安善抚将士，与同甘苦，及死，陇上人思之，为作《壮士之歌》。杨伯支斩姜冲儿，以陇城降；别将宋亭斩赵募，以上邽降。曜徙秦州大姓杨、姜诸族二千馀户于长安。氐、羌皆送任请降；以赤亭羌酋姚弋仲为平西将军，封平襄公。
帝畏王敦之逼，欲以郗鉴为外援，拜鉴兗州刺史，都督扬州江西诸军事，镇合肥。王敦忌之，表鉴为尚书令。八月，诏征鉴还，道经姑孰，敦与之论西朝人士，曰： 乐彦辅，短才耳。考其实，岂胜满武秋邪！ 鉴曰： 彦辅道韵平淡，愍怀之废，柔而能正。武秋失节之士，安得拟之！ 敦曰： 当是时，危机交急。 鉴曰： 丈夫当死生以之。 敦恶其言，不复相见，久留不遣。敦党皆劝敦杀之，敦不从。鉴还台，遂与帝谋讨敦。
后赵中山公虎帅步骑四万击安东将军曹嶷，青州郡县多降之，遂围广固。嶷出降，送襄国杀之，坑其众三万。虎欲尽杀嶷众，青州刺史刘征曰： 今留征，使牧民也，无民焉牧！征将归耳！ 虎乃留男女七百口配征，使镇广固。
赵主曜自陇上西击凉州，遣其将刘咸攻韩璞于冀城，呼延晏攻宁羌护军阴鉴于桑壁，曜自将戎卒二十八万军于河上，列营百馀里，金鼓之声动地，河水为沸，张茂临河诸戍，皆望风奔溃。曜扬声欲百道俱济，直抵姑臧，凉州大震。参军马岌劝茂亲出拒战，长史汜祎怒，请斩之。岌曰： 汜公糟粕书生，刺举小才，不思家国大计。明公父子欲为朝廷诛刘曜有年矣，今曜自至，远近之情，共观明公此举，当立信勇之验以副秦、陇之望。力虽不敌，势不可以不出。 茂曰： 善！ 乃出屯石头。茂谓参军陈珍曰： 刘曜举三秦之众，乘胜席卷而来，将若之何？ 珍曰： 曜兵虽多，精卒至少，大抵皆氐、羌乌合之众，恩信未洽，且有山东之虞，安能舍其腹心之疾，旷日持久，与我争河西之地邪！若二旬不退，珍请得弊卒数千，为明公擒之。 茂喜，使珍将兵救韩璞。赵诸将争欲济河，赵主曜曰： 吾军势虽盛，然畏威而来者三分有二，中军疲困，其实难用。今但按甲勿动，以吾威声震之，若出中旬张茂之表不至者，吾为负卿矣。 茂寻遣使称籓，献马、牛、羊、珍宝不可胜纪。曜拜茂侍中、都督凉、南北秦、梁、益、巴、汉、陇右、西域杂夷、匈奴诸军事、太师、凉州牧，封凉王，加九锡。
杨难敌闻陈安死，大惧，与弟坚头南奔汉中，赵镇西将军刘厚追击之，大获而还。赵主曜以大鸿胪田崧为镇南大将军、益州刺史，镇仇池。难敌送任请降于成，成安北将军李稚受难敌赂，不送难敌于成都。赵兵退，即遣不武都，难敌遂据险不服。稚自悔失计，亟请讨之。雄遣稚兄侍中、中领军琀与稚出白水，征东将军李寿及琀弟玝出阴平，以击难敌；群臣谏，不听。难敌遣兵拒之，寿、玝不得进，而琀、稚长驱至下辨。难敌遣兵断其归路，四面攻之。琀、稚深入无继，皆为难敌所杀，死者数千人。琀，荡之长子，有才望，雄欲以为嗣，闻其死，不食者数日。
初，赵主曜长子俭，次子胤。胤年十岁，长七尺五寸，汉主聪奇之，谓曜曰： 此儿神气，非义真之比也，当以为嗣。 曜曰： 籓国之嗣，能守祭祀足矣，不敢乱长幼之序。 聪曰： 卿之勋德，当世受专征之任，非他臣之比也，吾当更以一国封义真。 乃封俭为临海王，立胤为世子。既长，多力善射，骁捷如风。靳准之乱，没于黑匿郁鞠部。陈安既败，胤自言于郁鞠，郁鞠大惊，礼而归之。曜悲喜，谓君臣曰： 义光虽已为太子，然冲幼儒谨，恐不堪今之多难。义孙，故世子也，材器过人，且涉历艰难。吾欲法周文王、汉光武，以固社稷而安义光，何如？ 太傅呼延晏等皆曰： 陛下为国家无穷之计，岂惟臣等赖之，实宗庙四海之庆。 左光禄大夫卜泰、太子太保韩广进曰： 陛下以废立为是，不应更问群臣；若以为疑，固乐闻异同之言。臣窃以为废太子，非也。昔文王定嗣于未立之前，则可也；光武以母失恩而废其子，岂足为圣朝之法！向以东海为嗣，未必不如明帝也。胤文武才略，诚高绝于世。然太子孝友仁慈，亦足为承平贤主。况东宫者，民、神所系，岂可轻动！陛下诚欲如是，臣等有死而已，不敢奉诏， 曜默然。胤进曰： 父之于子，当爱之如一，今黜熙而立臣，臣何敢自安！陛下苟以臣为颇堪驱策，岂不能辅熙以承圣业乎！必若以臣代熙，臣请效死于此，不敢闻命。 因歔欷流涕。曜亦以熙羊后所生，不忍废也，乃追谥前妃卜氏为元悼皇后。泰，即胤之舅也，曜喜其公忠，以为上光禄大夫、仪同三司、领太子太傅；封胤为永安王，拜侍中、卫大将军、都督二宫禁卫诸军事、开府仪同三司、录尚书事，命熙于胤尽家人之礼。
张茂大城姑臧，修灵钧台。别驾吴绍谏曰： 明公所以修城筑台者，盖惩既往之患耳。愚以为苟恩未洽于人心，虽处层台，亦无所益，适足以疑群下忠信之志，失士民系托之望，示怯弱之形，启邻敌之谋，将何以佐天子、霸诸候乎！愿亟罢兹役，以息劳费。 茂曰： 亡兄一旦失身于物，岂无忠臣义士欲尽节者哉！顾祸生不意，虽有智勇，无所施耳。王公设险，勇夫重闭，古之道也。今国家未靖，不可以太平之理责人于屯邅之世也。 卒为之。
王敦从子允之，方总角，敦爱其聪警，常以自随。敦常夜饮，允之辞醉先卧。敦与钱凤谋为逆，允之悉闻其言。即于卧处大吐，衣面并污。凤出，敦果照视，见允之卧于吐中，不复疑之。会其父舒拜廷尉，允之求归省父，悉以敦、凤之谋白舒。舒与王导俱启帝，阴为之备。敦欲强其宗族，陵弱帝室，冬，十一月，徙王含为征东将军、都督扬州江西诸军事，王舒为荆州刺史、监荆州沔南诸军事，王彬为江州刺史。
后赵王勒以参军樊坦为章武内史，勒见其衣冠弊坏，问之。坦率然对曰： 倾为羯贼所掠，资财荡尽。 勒笑曰： 羯贼乃尔无道邪！今当相偿。 坦大惧，叩头泣谢。勒赐车马、衣服、装钱三百万而遣之。
是岁，越巂斯叟攻成将任回，成主雄遣征南将军费黑讨之。
会稽内史周札，一门五候，宗族强盛，吴士莫与为比，王敦忌之。敦有疾，钱凤劝敦早除周氏，敦然之。周嵩以兄顗之死，心常愤愤。敦无子，养王含之子应为嗣，嵩尝于众中言应不宜统兵，敦恶之。嵩与札兄子莛皆为敦从事中郎。会道士李脱以妖术惑众，士民颇信事之。
