起旃蒙赤奋若，尽著雍执徐，凡四年。
孝惠皇帝下永兴二年（乙丑，公元三零五年）
夏，四月，张方废羊后。
游楷等攻皇甫重，累年不能克，重遣其养子昌求救于外。昌诣司空越，越以太宰颙新与山东连和，不肯出兵。昌乃与故殿中人杨篇诈称越命，迎羊后于金墉城。入宫，以后令发兵讨张方，奉迎大驾。事起仓猝，百官初皆从之；俄知其诈，相与诛昌。颙请遣御史宣诏喻重令降，重不奉诏。先是城中不知长沙厉王及皇甫商已死，重获御史驺人，问曰： 我弟将兵来，欲至未？ 驺人曰： 已为河间王所害。 重失色，立杀驺人。于是城中知无外救，共杀重以降。颙以冯翊太守张辅为秦州刺史。
六月，甲子，安丰元侯王戎薨于郏。
张辅至秦州，杀天水太守封尚，欲以立威；又召陇西太守韩稚，稚子朴勒兵击辅。辅军败，死。凉州司马杨胤言于张轨曰： 韩稚擅杀刺史，明公杖钺一方，不可以不讨。 轨从之，遣中督护汜瑗帅众二万讨稚，稚诣轨降。未几，鲜卑若罗拔能寇凉州，轨遣司马宋配击之，斩拔能，俘十馀万口，威名大振。
汉王渊攻东赢公腾，腾复乞师于拓跋猗㐌，卫操劝猗㐌助之。猗㐌帅轻骑数千救腾，斩汉将綦毋豚。诏假猗㐌大单于，加操右将军。甲申，猗㐌卒，子普根代立。
东海中尉刘洽以张方劫迁车驾，劝司空越起兵讨之。秋，七月，越传檄山东征、镇、州、郡云： 欲纠帅义旅，奉迎天子，还复旧都。 东平王楙闻之，惧；长史王修说楙曰： 东海，宗室重望；今兴义兵，公宜举徐州以授之，则免于难，且有克让之美矣。 楙从之。越乃以司空领徐州都督，楙自为兗州刺史；诏即遣使者刘虔授之。是时，越兄弟并据方任，于是范阳王虓及王浚等共推越为盟主，越辄选置刺史以下，朝士多赴之。
成都王颖既废，河北人多怜之。颖故将公师籓等自称将军，起兵于赵、魏，众至数万。初，上党武乡羯人石勒，有胆力，善骑射。并州大饥，建威将军阎粹说东嬴公腾执诸胡于山东，卖充军实。勒亦被掠，卖为茌平人师懽奴，懽奇其状貌而免之。懽家邻于马牧，勒乃与牧帅汲桑结壮士为群盗。及公师籓起，桑与勒帅数百骑赴之。桑始命勒以石为姓，勒为名。籓攻陷郡县，杀二千石、长史，转前，攻鄴。平昌公模甚惧；范阳王虓遣其将苟晞救鄴，与广平太守谯国丁绍共击籓，走之。
八月，辛丑，大赦。
司空越以琅邪王睿为平东将军，监徐州诸军事，留守下邳。睿请王导为司马，委以军事。越帅甲士三万，西屯萧县，范阳王虓自许屯于荥阳。越承制以豫州刺史刘乔为冀州刺史，以范阳王虓领豫州刺史；乔以虓非天子命，发兵拒之。虓以刘琨为司马，越以刘蕃为淮北护军，刘舆为颍川太守。乔上尚书，列舆兄弟罪恶，因引兵攻许，遣其长子祐将兵拒越于萧县之灵壁，越兵不能进。东平王楙在兗州，征求不已，郡县不堪命。范阳王虓遣苟晞还兗州，徙楙都督青州。楙不受命，背山东诸侯，与刘乔合。
太宰颙闻山东兵起，甚惧。以公师籓为成都王颖起兵，壬午，表颖为镇军大将军、都督河北诸军事，给兵千人；以卢志为魏郡太守，随颖镇鄴，欲以抚安之；又遣建武将军吕朗屯洛阳。
颙发诏，令东海王越等各就国，越等不从。会得刘乔上事，冬，十月，丙子，下诏称： 刘舆迫胁范阳王虓，造构凶逆。其令镇南大将军刘弘、平南将军彭城王释、征东大将军刘准，各勒所统，与刘乔并力；以张方为大都督，统精卒十万，与吕朗共会许昌，诛舆兄弟。 释，宣帝弟子穆王权之孙也。丁丑，颙使成都王颖领将军楼褒等，前车骑将军石超领北中郎将王阐等，据河桥，为刘乔继援。进乔镇东将军，假节。
刘弘遗乔及司空越书，欲使之解怨释兵，同奖王室，皆不听。弘又上表曰： 自顷兵戈纷乱，猜祸锋生，疑隙构于群王，灾难延于宗子。今夕为忠，明旦为逆，翩其反而，互为戎首。载籍以来，骨肉之祸未有如今者也，臣窃悲之！今边陲无备豫之储，中华有杼轴之困，而股肱之臣，不惟国体，职竞寻常，自相楚剥。万一四夷乘虚为变，此亦猛虎交斗自效于卞庄者矣。臣以为宜速发明诏诏越等，令两释猜嫌，各保分局。自今以后，其有不被诏书，擅兴兵马者，天下共伐之。 时太宰颙方拒关东，倚乔为助，不纳其言。
乔乘虚袭许，破之。刘琨将兵救许，不及，遂与兄舆及范阳王虓俱奔河北；琨父母为乔所执。刘弘以张方残暴，知颙必败，乃遣参军刘盘为督护，帅诸军受司空越节度。
时天下大乱，弘专督江、汉，威行南服。谋事有成者，则曰 某人之功 ；如有负败，则曰 老子之罪 。每有兴发，手书守相，丁宁款密。所以人皆感悦，急赴之，咸曰： 得刘公一纸书，贤于十部从事。 前广汉太守辛冉说弘以从横之事，弘怒，斩之。
有星孛于北斗。
平昌公模遣将军宋胄趣河桥。
十一月，立节将军周权，诈被檄，自称平西将军，复立羊后。洛阳令何乔攻权，杀之，复废羊后。太宰颙矫诏，以羊后屡为奸人所立，遣尚书田淑敕留台赐后死。诏书累至，司隶校尉刘暾等上奏，固执以为： 羊庶人门户残破，废放空宫，门禁峻密，无缘得与奸人构乱。众无愚智，皆谓其冤。今杀一枯穷之人，而令天下伤惨，何益于治！ 颙怒，遣吕朗收暾。暾奔青州，依高密王略。然羊后亦以是得免。
十二月，吕朗等东屯荥阳，成都王颖进据洛阳。
刘琨说冀州刺史太原温羡，使让位于范阳王虓。虓领冀州，遣琨诣幽州乞师于王浚；浚以突骑资之，击王阐于河上，杀之。琨遂与虓引兵济河，斩石超于荥阳。刘乔自考城引退。虓遣琨及督护田徽东击东平王楙于廪丘，楙走还国。琨、徽引兵东迎越，击刘祐于谯；祐败死，乔众遂溃，乔奔平氏。司空越进屯阳武，王浚遣其将祁弘帅突骑鲜卑、乌桓为越先驱。
初，陈敏既克石冰，自谓勇略无敌，有割据江东之志。其父怒曰： 灭我门者，必此儿也！ 遂以忧卒。敏以丧去职。司空越起敏为右将军、前锋都督。越为刘祐所败，敏请东归收兵，遂据历阳叛。吴王常侍甘卓，弃宫东归，至历阳，敏为子景娶卓女，使卓假称皇太弟令，拜敏扬州刺史。敏使弟恢及别将钱端等南略江州，弟斌东略诸郡，江州刺史应邈、扬州刺史刘机、丹杨太守壬旷皆弃官走。
敏遂据有江东，以顾荣为右将军，贺循为丹杨内史，周𤣱为安丰太守，凡江东豪杰、名士，咸加收礼，为将军、郡守者四十馀人；或有老疾，就加秩命。循诈为狂疾，得免，乃以荣领丹杨内史。𤣱亦称疾，不之郡。敏疑诸名士终不为己用，欲尽诛之。荣说敏曰： 中国丧乱，胡夷内侮。观今日之势，不能复振，百姓将无遗种。江南虽经石冰之乱，人物尚全，荣常忧无孙、刘之主有以存之。今将军神武不世，勋效已著，带甲数万，舳舻山积，若能委信君子，使各得尽怀，散蒂芥之嫌，塞谗谄之口，则上方数州，可传檄而定；不然，终不济也。 敏乃止。敏命僚佐推己为都督江东诸军事、大司马、楚公，加九锡，列上尚书，称被中诏，自江入沔、汉，奉迎銮驾。
太宰颙以张光为顺阳太守，帅步骑五千诣荆州讨敏。刘弘遣江夏太守陶侃、武陵太守苗光屯夏口，又遣南平太守汝南应詹督水军以继之。侃与敏同郡，又同岁举吏。随郡内史扈怀言于弘曰： 侃居大郡，统强兵，脱有异志，则荆州无东门矣！ 弘曰： 侃之忠能，吾得之已久，必无是也。 侃闻之，遣子洪及兄子臻诣弘以自固，弘引为参军，资而遣之。曰： 贤叔征行，君祖母年高，便可归也。匹夫之交，尚不负心，况大丈夫乎！ 
敏以陈恢为荆州刺史，寇武昌；弘加侃前锋督护以御之。侃以运船为战舰，或以为不可。侃曰： 用官船击官贼，何为不可！ 侃与恢战，屡破之；又与皮初、张光、苗光共破钱端于长岐。
南阳太守卫展说弘曰： 张光，太宰腹心，公既与东海，宜斩光以明向背。 弘曰： 宰辅得失，岂张光之罪！危人自安，君子弗为也。 乃表光殊勋，乞加迁擢。
是岁，离石大饥，汉王渊徙屯黎亭，就邸阁谷；留太尉宏守离石，使大司农卜豫运粮以给之。
孝惠皇帝下光熙元年（丙寅，公元三零六年）
春，正月，戊子朔，日有食之。
初，太弟中庶子兰陵缪播有宠于司空越；播从弟右卫率胤，太宰颙前妃之弟也。越之起兵，遣播、胤诣长安说颙，令奉帝还洛，约与颙分陕为伯。颙素信重播兄弟，即欲从之。张方自以罪重，恐为诛首，谓颙曰： 今据形胜之地，国富兵强，奉天子以号令，谁敢不从，奈何拱手受制于人！ 颙乃止。及刘乔败，颙惧，欲罢兵，与山东和解。恐张方不从，犹豫未决。
方素与长安富人郅辅亲善，以为帐下督。颙参军河间毕垣，尝为方所侮，因说颙曰： 张方久屯霸上，闻山东兵盛，盘桓不进，宜防其未萌。其亲信郅辅县具其谋。 缪播、缪胤复说颙： 宜急斩方以谢，山东可不劳而定。 颙使人召辅，垣迎说辅曰： 张方欲反，人谓卿知之。王若问卿，何辞以对？ 辅惊曰： 实不闻方反，为之奈何？ 垣曰： 王若问卿，但言尔尔；不然，必不免祸。 辅入，颙问之曰： 张方反，卿知之乎？ 辅曰： 尔。 颙曰： 遣卿取之，可乎？ 又曰： 尔。 颙于是使辅送书于方，因杀之。辅既昵于方，持刀而入，守阁者不疑。方火下发函，辅斩其头。还报，颙以辅为安定太守。送方头于司空越以请和；越不许。
宋胄袭河桥，楼褒西走。平昌公模遣前锋督护冯嵩会宋胄逼洛阳。成都王颖西奔长安，至华阴，闻颙已与山东和亲，留不敢进。吕朗屯荥阳，刘琨以张方首示之，遂降。甲子，司空越遣祁弘、宋胄、司马纂帅鲜卑西迎车驾，以周馥为司隶校尉、假节，都督诸军，屯渑池。
三月，惤令刘柏根反，众以万数，自称惤公。王弥帅家僮从之，柏根以弥为长史，弥从父弟桑为东中郎将。柏根寇临淄，青州都督高密王略使刘暾将兵拒之；暾兵败，奔洛阳，略走保聊城。王浚遣将讨柏根，斩之。王弥亡入长广山为群盗。
宁州频岁饥疫，死者以十万计。五苓夷强盛，州兵屡败。吏民流入交州者甚众，夷遂围州城。李毅疾病，救援路绝，乃上疏言： 不能式遏寇虐，坐待殄毙。若不垂矜恤，乞降大使，及臣尚存，加臣重辟；若臣已死，陈尸为戮。 朝廷不报，积数年，子钊自洛往省之，未至，毅卒。毅女秀，明达有父风，众推秀领宁州事。秀奖厉战士，婴城固守。城中粮尽，炙鼠拔草而食之。伺夷稍怠，辄出兵掩击，破之。
范长生诣成都，成都王雄门迎，执版，拜为丞相，尊之曰范贤。
夏，四月，己巳，司空越引兵屯温。初，太宰颙以为张方死，东方兵必可解。既而东方兵闻方死，争入关，颙悔之，乃斩郅辅，遣弘农太守彭随、北地太守刁默将兵拒祁弘等于湖。五月，壬辰，弘等击随、默，大破之。遂西入关，又败颙将马瞻、郭伟于霸水，颙单马逃入太白山。弘等入长安，所部鲜卑大掠，杀二万馀人，百官奔散，入山中，拾橡实食之。己亥，弘等奉帝乘牛车东还。以太弟太保梁柳为镇西将军，守关中。六月，丙辰朔，帝至洛阳，复羊后。辛未，大赦，改元。
马瞻等入长安，杀梁柳，与始平太守梁迈共迎太宰颙于南山。弘农太守裴廙、秦国内史贾龛、安定太守贾疋等起兵击颙，斩马瞻、梁迈。疋，诩之曾孙也。司空越遣督护麋晃将兵击颙，至郑，颙使平北将军牵秀屯冯翊。颙长史杨腾，诈称颙命，使秀罢兵，腾遂杀秀，关中皆服于越，颙保城而已。
成都王雄即皇帝位，大赦，改元曰晏平，国号大成。追尊父特曰景皇帝，庙号始祖；尊王太后曰皇太后。以范长生为天地太师；复其部曲，皆不豫征税。诸将恃恩，互争班位，尚书令阎式上疏，请考汉、晋故事，立百官制度，从之。
秋，七月，乙酉朔，日有食之。
八月，以司空越为太傅，录尚书事；范阳王虓为司空，镇鄴；平昌公模为镇东大将军，镇许昌；王浚为骠骑大将军、都督东夷、河北诸军事，领幽州刺史。越以吏部郎颍川庚敳为军谘祭酒，前太弟中庶子胡母辅之为从事中郎，黄门侍郎河南郭象为主簿，鸿胪丞阮修为行参军，谢鲲为掾。辅之荐乐安光逸于越，越亦辟之。敳等皆尚虚玄，不以世务婴心，纵酒放诞；敳殖货无厌；象薄行，好招权；越皆以其名重于世，故辟之。
祁弘之入关也，成都王颖自武关奔新野。会新城元公刘弘卒，司马郭劢作乱，欲迎颖为主，治中顺阳；郭舒奉弘子璠以讨劢，斩之。诏南中郎将刘陶收颖。颖北渡河，奔朝歌，收故将士，得数百人，欲赴公师籓。九月，顿丘太守冯嵩执之，送鄴；范阳王虓不忍杀而幽之。公师籓自白马南渡河，兗州刺史苟晞讨斩之。
进东赢公腾爵为东燕王，平昌公模为南阳王。
冬，十月，范阳王虓薨。长史刘舆以成都王颖素为鄴人所附，秘不发丧，伪令人为台使称诏，夜，赐颖死，并杀其二子。颖官属先皆逃散，惟卢志随从，至死不怠，收而殡之。太傅越召志为军谘祭酒。
越将召刘舆，或曰： 舆犹腻也，近则污人。 及至，越疏之。舆密视天下兵簿及仓库、牛马、器械、水陆之形，皆默识之。时军国多事，每会议，自长史潘滔以下，莫知所对；舆应机辨画，越倾膝酬接，即以为左长史，军国之务，悉以委之。舆说越遣其弟琨镇并州，以为北面之重；越表琨为并州刺史，以东燕王腾为车骑将军、都督鄴城诸军事，镇鄴。
十一月，己巳，夜，帝食饼中毒，庚午，崩于显阳殿。羊后自以于太弟炽为嫂，恐不得为太后，将立清河王覃。侍中华混谏曰： 太弟在东宫已久，民望素定，今日宁可易乎！ 即露版驰告太傅越，召太弟入宫。后已召覃至尚书阁，疑变，托疾而返。癸酉，太弟即皇帝位，大赦，尊皇后曰惠皇后，居弘训宫；追尊母王才人曰皇太后；立妃梁氏为皇后。
怀帝始遵旧制，于东堂听政。每至宴会，辄与群官论众务，考经籍。黄门侍郎傅宣叹曰： 今日复见武帝之世矣！ 
十二月，壬午朔，日有食之。
太傅越以诏书征河间王颙为司徒，颙乃就征。南阳王模遣其将梁臣邀之于新安，车上扼杀之，并杀其三子。
辛丑，以中书监温羡为左光禄大夫，领司徒；尚书左仆射王衍为司空。
己酉，葬惠帝于太阳陵。
刘琨至上党，东燕王腾即自井陉东下。时并州饥馑，数为胡寇所掠，郡县莫能自保。州将田甄、甄弟兰、任祉、祁济、李恽、薄盛等及使民万馀人，悉随腾就谷冀州，号为 乞活 ，所馀之户不满二万，寇贼纵横，道路断塞。琨募兵上党，得五百人，转斗而前。至晋阳，府寺焚毁，邑野萧条，琨抚循劳徠，流民稍集。
孝怀皇帝上
永嘉元年（丁卯，公元三零七年）
春，正月，癸丑，大赦，改元。
吏部郎周穆，太傅越之姑子也，与其妹夫御史中丞诸葛玫说越曰： 主上之为太弟，张方意也。清河王本太子，公宜立之。 越不许。重言之，越怒，斩之。
二月，王弥寇青、徐二州，自称征东大将军，攻杀二千石。太傅越以公车令东莱鞠羡为本郡太守，以讨弥，弥击杀之。
陈敏刑政无章，不为英俊所附；子弟凶暴，所在为患；顾荣、周等忧之。庐江内史华谭遗荣等书曰： 陈敏盗据吴、会，命危朝露。诸君或剖符名郡，或列为近臣，而更辱身奸人之朝，降节叛逆之党，不亦羞乎！吴武烈父子皆以英杰之才，继承大业。今以陈敏凶狡，七弟顽冗，欲蹑桓王之高踪，蹈大皇之绝轨，远度诸贤，犹当未许也。皇舆东返，俊彦盈朝，将举六师以清建业，诸贤何颜复见中州之士邪？ 荣等素有图敏之心，及得书，甚惭，密遣使报征东大将军刘准，使发兵临江。己为内应，剪发为信。准遣扬州刺史刘机等出历阳讨敏。
敏使其弟广武将军昶将兵数万屯乌江，历阳太守宏屯牛渚。敏弟处知顾荣等有贰心，劝敏杀之，敏不从。
昶司马钱广，周同郡人也，密使广杀昶，因宣言州下已杀敏，敢动者诛三族。广勒兵硃雀桥南；敏遣甘卓讨广，坚甲精兵尽委之。顾荣虑敏疑之，故往就敏。敏曰： 卿当四出镇卫，岂得就我邪！ 荣乃出，与周共说甘卓曰： 若江东之事可济，当共成之。然卿观兹事势，当有济理不？敏既常才，政令反覆，计无所定，其子弟各已骄矜，其败必矣。而吾等安然受其官禄，事败之日，使江西诸军函首送洛，题曰 逆贼顾荣、甘卓之首 ，此万世之辱也！ 卓遂诈称疾，迎女，断桥，收船南岸，与、荣及前松滋侯相丹杨纪瞻共攻敏。敏自帅万馀人讨卓，军人隔水语敏众曰： 本所以戮力陈公者，正以顾丹杨、周安丰耳；今皆异矣，汝等何为！ 敏众狐疑未决，荣以白羽扇麾之，众皆溃去。敏单骑北走，追获之于江乘，叹曰： 诸人误我，以至今日！ 谓弟处曰： 我负卿，卿不负我！ 遂斩敏于建业，夷三族。于是会稽等郡尽杀敏诸弟。
时平东将军周馥代刘准镇寿春。三月，己未朔，馥传敏首至京师。诏征顾荣为侍中，纪瞻为尚书郎。太傅越辟周为参军，陆玩为扌彖。玩，机之从弟也。荣等至徐州，闻北方愈乱，疑不进，越与徐州刺史裴盾书曰： 若荣等顾望，以军礼发遣！ 荣等惧，逃归。盾，楷之兄子，越妃兄也。
西阳夷寇江夏，太守杨珉请督将议之。诸将争献方略，骑督硃伺独不言。珉曰： 硃将军何以不言？ 伺曰： 诸人以舌击贼，伺惟以力耳。 珉又问： 将军前后击贼，何以常胜？ 伺曰： 两敌共对，惟当忍之；彼不能忍，我能忍，是以胜耳。 珉善之。
诏追复杨太后尊号；丁卯，改葬之，谥曰武悼。
庚午，立清河王覃弟豫章王诠为皇太子。辛未，大赦。
帝亲览大政，留心庶事；太傅越不悦，固求出籓。庚辰，越出镇许昌。
以高密王略为征南大将军，都督荆州诸军事，镇襄阳；南阳王模为征西大将军，都督秦、雍、梁、益四州诸军事，镇长安；东燕王腾为新蔡王，都督司、冀二州诸军事，仍镇鄴。
公师籓既死，汲桑逃还苑中，更聚众劫掠郡县，自称大将军，声言为成都王报仇；以石勒为前驱，所向辄克，署勒扫虏将军，遂进攻鄴。时鄴中府库空竭，而新蔡武哀王腾资用甚饶。腾性吝啬，无所振惠，临急，乃赐将士米各数升，帛各丈尺，以是人不为用。夏，五月，桑大破魏郡太守冯嵩，长驱入鄴，腾轻骑出奔，为桑将李丰所杀。桑出成都王颖棺，载之车中，每事启而后行。遂烧鄴宫，火旬日不灭；杀士民万馀人，大掠而去。济自延津，南击兗州。太傅越大惧，使苟晞及将军王赞等讨之。
秦州流民邓定、訇氐等据成固，寇掠汉中，梁州刺史张殷遣巴西太守张燕讨之。邓定等饥窘，诈降于燕，且赂之，燕为之缓师。定密遣訇氐求救于成，成主雄遣太尉离、司徒云、司空璜将兵二万救定。与燕战，大破之，张殷及汉中太守杜孟治弃城走。积十馀日，离等引还，尽徙汉中民于蜀。汉中人句方、白落帅吏民还守南郑。
石勒与苟晞等相持于平原、阳平间，数月，大小三十馀战，互有胜负。秋，七月，己酉朔，太傅越屯官渡，为晞声援。
己未，以琅邪王睿为安东将军，都督扬州江南诸军事，假节，镇建业。
八月，己卯朔，苟晞击汲桑于东武阳，大破之。桑退保清渊。
分荆州、江州八郡为湘州。
九月，戊申，琅邪王睿至建业。睿以安东司马王导为谋主，推心亲信，每事咨焉。睿名论素轻，吴人不附，居久之，士大夫莫有至者，导患之。会睿出观禊，导使睿乘肩舆，具威仪，导与诸名胜皆骑从，纪瞻、顾荣等见之惊异，相帅拜于道左。导因说睿曰： 顾荣、贺循，此土之望，宜引之以结人心。二子既至，则无不来矣。 睿乃使导躬造循、荣，二人皆应命而至。以循为吴国内史；荣为军司，加散骑常侍，凡军府政事，皆与之谋议。又以纪瞻为军祭酒，卞壶为从事中郎，周为仓曹属，琅邪刘超为舍人，张闿及鲁国孔衍为参军。壶，粹之子；闿，昭之曾孙也。王导说睿： 谦以接士，俭以足用，用清静为政，抚绥新旧。 故江东归心焉。睿初至，颇以酒废事；导以为言。睿命酌，引觞覆之，于此遂绝。
苟晞追击汲桑，破其八垒，死者万馀人。桑与石勒收馀众，将奔汉，冀州刺史谯国丁绍邀之于赤桥，又破之。桑奔马牧，勒奔乐平。太傅越还许昌，加苟晞抚军将军、都督青、兗诸军事，丁绍宁北将军，监冀州诸军事，皆假节。
晞屡破强寇，威名甚盛，善治繁剧，用法严峻。其从母依之，晞奉养甚厚。从母子求为将，晞不许，曰： 吾不以王法贷人，将无后悔邪！ 固求之，晞乃以为督护；后犯法，晞杖节斩之，从母叩头救之，不听。既而素服哭之曰： 杀卿者，兗州刺史；哭弟者，苟道将也。 
胡部大张㔨督、冯莫突等，拥众数千，壁于上党，石勒往从之，因说㔨督等曰： 刘单于举兵击晋，部大拒而不从，自度终能独立乎？ 曰： 不能。 勒曰： 然则安可不早有所属！今部落皆已受单于赏募，往往聚议，欲叛部大而归单于矣。 㔨督等以为然。冬，十月，督等随勒单骑归汉，汉王渊署㔨督为亲汉王，莫突为都督部大，以勒为辅汉将军、平晋王，以统之。
乌桓张伏利度有众二千，壁于乐平，渊屡招，不能致。勒伪获罪于渊，往奔伏利度；伏利度喜，结为兄弟，使勒帅诸胡寇掠，所向无前，诸胡畏服。勒知众心之附己，乃因会执伏利度，谓诸胡曰： 今起大事，我与伏利度谁堪为主？ 诸胡咸推勒。勒于是释伏利度，帅其众归汉。渊加勒督山东征诸军事，以伏利度之众配之。
十一月，戊申朔，日有食之。
甲寅，以尚书右仆射和郁为征北将军，镇鄴。
乙亥，以王衍为司徒。衍说太傅越曰： 朝廷危乱，当赖方伯，宜得文武兼资以任之。 乃以弟澄为荆州都督，族弟敦为青州刺史，语之曰： 荆州有江、汉之固，青州有负海之险，卿二人在外而吾居中，足以为三窟矣。 澄至镇，以郭舒为别驾，委以府事。澄日夜纵酒，不亲庶务，虽寇戎交急，不以为怀。舒常切谏，以为宜爱民养兵，保全州境，澄不从。
十二月，戊寅，乞活田甄、田兰、薄盛等起兵，为新蔡王腾报仇，斩汲桑于乐陵。弃成都王颖棺于故井中，颖故臣收葬之。
甲午，以前太傅刘实为太尉，实以老固辞，不许。庚子，以光禄大夫高光为尚书令。
前北军中候吕雍、度支校尉陈颜等，谋立清河王覃为太子；事觉，太傅越矫诏囚覃于金墉城。初，太傅越与苟晞亲善，引升堂，结为兄弟。司马潘滔说越曰： 兗州冲要，魏武以之创业。苟晞有大志，非纯臣也，久令处之，则患生心腹矣。若迁于青州，厚其名号，晞必悦。公自牧兗州，经纬诸夏，籓卫本朝，此所谓为之于未乱者也。 越以为然。癸卯，越自为丞相，领兗州牧，都督兗、豫、司、冀、幽、并诸军事。以晞为征东大将军、开府仪同三司，加侍中、假节、都督青州诸军事，领青州刺史，封东平郡公。越、晞由是有隙。
晞至青州，以严刻立威，日行斩戮，州人胃之 屠伯 。顿丘太守魏植为流民所逼，众五六万，大掠兗州，晞出屯无盐以讨之。以弟纯领青川，刑杀更甚于晞。晞讨植，破之。
初，阳平刘灵，少贫贱，力制奔牛，走及奔马，时人虽异之，莫能举也。灵抚膺叹曰： 天乎，何当乱也！ 及公师籓起，灵自称将军，寇掠赵、魏。会王弥为苟纯所败，灵亦为王赞所败，遂俱遣使降汉。汉拜弥镇东大将军、青徐二州牧、都督缘海诸军事，封东莱公；以灵为平北将军。
李钊至宁州，州人奉钊领州事。治中毛孟诣京师，求刺史，累上奏，不见省。孟曰： 君亡亲丧，幽闭穷城，万里诉哀，精诚无感，生不如死！ 欲自刎，朝廷怜之，以魏兴大守王逊为宁州刺史，仍诏交州出兵救李钊。交州刺史吾彦遣其子咨将兵救之。
慕容廆自称鲜卑大单于。拓跋禄官卒，弟猗卢总摄三部，与廆通好。
永嘉二年（戊辰，公元三零八年）
春，正月，丙午朔，日有食之。
丁未，大赦。
汉王渊遣抚军将军聪等十将南据太行，辅汉将军石勒等十将东下赵、魏。
二月，辛卯，太傅越杀清河王覃。
庚子，石勒寇常山，王浚击破之。
凉州刺史张轨病风，口不能言，使其子茂摄州事。陇西内史晋昌张越，凉州大族，欲逐轨而代之，与其兄酒泉太守镇及西平太守曹祛，谋遣使诣长安告南阳王模，称轨废疾，请以秦州刺史贾龛代之。龛将受之，其兄让龛曰： 张凉州一时名士，威著西州，汝何德以代之！ 龛乃止。镇、祛上疏，更请刺史，未报；遂移檄废轨，以军司杜耽摄州事，使耽表越为刺史。
轨下教，欲避位，归老宜阳。长史王融、参军孟畅蹋折镇檄，排阁入言曰： 晋室多故，明公抚宁西夏，张镇兄弟敢肆凶逆，当鸣鼓诛之。 遂出，戒严。会轨长子实自京师还，乃以实为中督护，将兵讨镇。遣镇甥太府主簿令狐亚先往说镇，为陈利害，镇流涕曰： 人误我！ 乃诣实归罪。实南击曹祛，走之。朝廷得镇、祛疏，以侍中袁瑜为凉州刺史。治中杨澹驰诣长安，割耳盘上，诉轨之被诬。南阳王模表请停瑜，武威太守张琠亦上表留轨；诏依模所表，且命诛曹祛。轨于是命实帅步骑三万讨祛，斩之。张越奔鄴，凉州乃定。
三月，太傅越自许昌徙镇鄄城。
王弥收集亡散，兵复大振。分遣诸将攻掠青、徐、兗、豫四州，所过攻陷郡县，多杀守令，有众数万；苟晞与之连战，不能克。夏，四月，丁亥，弥入许昌。
太傅越遣司马王斌帅甲士五千人入卫京师，张轨亦遣督护北宫纯将兵卫京师。五月，弥入自轘辕，败官军于伊北，京师大震，宫城门昼闭。壬戌，弥至洛阳，屯于津阳门。诏以王衍都督征讨诸军事。甲子，衍与王斌等出战，北宫纯募勇士百馀人突陈，弥兵大败。乙丑，弥烧建春门而东，衍遣左卫将军王秉追之，战于七里涧，又败之。弥走渡河，与王桑自轵关如平阳。汉王渊遣侍中兼御史大夫郊迎，令曰： 孤亲行将军之馆，拂席洗爵，敬待将军。 及至，拜司隶校尉，加侍中、特进，以桑为散骑侍郎。
北宫纯等与汉刘聪战于河东，败之。
诏封张轨西平郡公，轨辞不受。时州郡之使，莫有至者，轨独遣使贡献，岁时不绝。
秋，七月，甲辰，汉王渊寇平阳，太守宋抽弃郡走，河东太守路述战死；渊徙都蒲子。上郡鲜卑陆逐延、氐酋单征并降于汉。
八月，丁亥，太傅越自鄄城徙屯濮阳；未几，又徙屯荥阳。
九月，汉王弥、石勒寇鄴，和郁弃城走。诏豫州刺史裴宪屯白马以拒弥，车骑将军王堪屯东燕以拒勒，平北将军曹武屯大阳以备蒲子。宪，楷之子也。
冬，十月，甲戌，汉王渊即皇帝位，大赦，改元永凤。十一月，以其子和为大将军，聪为车骑大将军，族子曜为龙骧大将军。
壬寅，并州刺史刘琨使上党太守刘惇帅鲜卑攻壶关，汉镇东将军綦毋达战败亡归。
丙午，汉都督中外诸军事、大司马、领丞相右贤王宣卒。
石勒、刘灵帅众三万寇魏郡、汲郡、顿丘，百姓望风降附者五十馀垒；皆假垒主将军、都尉印绶，简其强壮五万为军士，老弱安堵如故。己酉，勒执魏郡太守王粹于三台，杀之。
十二月，辛未朔，大赦。
乙亥，汉主渊以大将军和为大司马，封梁王；尚书令欢乐为大司徒，封陈留王；后父御史大夫呼延翼为大司空，封雁门郡公；宗室以亲疏悉封郡县王，异姓以功伐悉封郡县公侯。
成尚书令杨褒卒。褒好直言，成主雄初得蜀，用度不足，诸将有以献金银得官者，褒谏曰： 陛下设官爵，当网罗天下英豪，何有以官买金邪！ 雄谢之。雄尝醉，推中书令杖太官令，褒进曰： 天子穆穆，诸侯皇皇。安有天子而为酗也！ 雄惭而止。
成平寇将军李凤屯晋寿，屡寇汉中，汉中民东走荆沔。诏以张光为梁州刺史。荆州寇盗不禁，诏起刘璠为顺阳刺史，江、汉间翕然归之。
