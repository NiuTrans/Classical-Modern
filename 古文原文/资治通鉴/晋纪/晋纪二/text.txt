起昭阳大荒落，尽屠维大渊献，凡七年。
世祖武皇帝上之下泰始九年（癸巳，公元二七三年）
春，正月，辛酉，密陵元侯郑袤卒。
二月，癸巳，乐陵武公石苞卒。
三月，立皇子祗为东海王。
吴以陆抗为大司马、荆州牧。
夏，四月，戊辰朔，日有食之。
初，邓艾之死，人皆冤之，而朝廷无为之辨者。及帝即位，议郎敦煌段灼上疏曰： 邓艾心怀至忠，而荷反逆之名，平定巴、蜀而受三族之诛。艾性刚急，矜功伐善，不能协同朋类，故莫肯理之。臣窃以为艾本屯田掌犊人，宠位已极，功名已成，七十老公，复何所求！正以刘禅初降，远郡未附，矫令承制，权安社稷。钟会有悖逆之心。畏艾威名，因其疑似，构成其事。艾被诏书，即遣强兵，束身就缚，不敢顾望，诚自知奉见先帝，必无当死之理也。会受诛之后，艾官属将吏，愚戆相聚，自共追艾，破坏槛车，解其囚执。艾在困地，狼狈失据，未尝与腹心之人有平素之谋，独受腹背之诛，岂不哀哉！陛下龙兴，阐弘大度，谓可听艾归葬旧墓，还其田宅，以平蜀之功继封其后，使艾阖棺定谥，死无所恨，则天下徇名之士，思立功之臣，必投汤火，乐为陛下死矣！ 帝善其言而未能从。会帝问给事中樊建以诸葛亮之治蜀，曰： 吾独不得如亮者而臣之乎？ 建稽首曰： 陛下知邓艾之冤而不能直，虽得亮，得无如冯唐之言乎！ 帝笑曰： 卿言起我意。 乃以艾孙朗为郎中。
吴人多言祥瑞者，吴主以问侍中韦昭，昭曰： 此家人筐箧中物耳！ 昭领左国史，吴主欲为其父作纪，昭曰： 文皇不登帝位，当为传，不当为纪。 吴主不悦，渐见责怒。昭忧惧，自陈衰老，求去侍、史二官，不听。时有疾病，医药监护，持之益急。吴主饮群臣酒，不问能否，率以七升为限。至昭，独以茶代之，后更见逼强。又酒后常使侍臣嘲弄公卿，发摘私短以为欢；时有愆失，辄见收缚，至于诛戮。昭以为外相毁伤，内长尤恨，使群臣不睦，不为佳事，故但难问经义而已。吴主以为不奉诏命，意不忠尽，积前后嫌忿，遂收昭付狱。昭因狱吏上辞，献所著书，冀以此求免。而吴主怪其书垢故，更被诘责，遂诛昭，徙其家于零陵。
五月，以何曾领司徒。
六月，乙未，东海王祗卒。
秋，七月，丁酉朔，日有食之。
诏选公卿以下女备六宫，有蔽匿者以不敬论。采择未毕，权禁天下嫁娶。帝使杨后择之，后惟取洁白长大而舍其美者。帝爱卞氏女，欲留之。后曰： 卞氏三世后族，不可屈以卑位。 帝怒，乃自择之，中选者以绛纱系臂，公卿之女为三夫人、九嫔、二千石、将、校女补良人以下。
九月，吴主悉封其子弟为十一王，王给三千兵。大赦。
是岁，郑冲以寿光公罢。
吴主爱姬遣人至市夺民物，司市中郎将陈声素有宠于吴主，绳之以法。姬诉于吴主，吴主怒，假他事烧锯断声头，投其身于四望之下。
世祖武皇帝上之下泰始十年（甲午，公元二七四年）
春，正月，乙未，日有食之。
闰月，癸酉，寿光成公郑冲卒。
丁亥，诏曰： 近世以来，多由内宠以登后妃，乱尊卑之序；自今不得以妾媵为正嫡。 分幽州置平州。
三月，癸亥，日有食之。
诏又取良家及小将吏女五千馀人入宫选之，母子号哭于宫中，声闻于外。
夏，四月，己未，临淮康公荀顗卒。
吴左夫人王氏卒。吴主哀念，数月不出，葬送甚盛。时何氏以太后故，宗族骄横。吴主舅子何都貌类吴主，民间讹言： 吴主已死，立者何都也。 会稽又讹言： 章安侯奋当为天子。 奋母仲姬墓在豫章，豫章太守张俊为之扫除。临海太守奚熙与会稽太守郭诞书，非议国政；诞但白熙书，不白妖言。吴主怒，收诞系狱，诞惧。功曹邵畴曰： 畴在，明府何忧？ 遂诣吏自列曰： 畴厕身本郡，位极朝右，以噂沓之语，本非事实，疾其丑声，不忍闻见，欲含垢藏疾，不彰之翰墨，镇躁归静，使之自息。故诞屈其所是，默以见从。此之为愆，实由于畴。不敢逃死，归罪有司。 因自杀。吴主乃免诞死，送付建安作船。遣其舅三郡督何植收奚熙。熙发兵自守，其部曲杀熙，送首建业。又车裂张俊，皆夷三族。并诛章安侯奋及其五子。
秋，七月，丙寅，皇后杨氏殂。初，帝以太子不慧，恐不堪为嗣，常密以访后。后曰： 立子以长不以贤，岂可动也！ 镇军大将军胡奋女为贵嫔，有宠于帝，后疾笃，恐帝立贵嫔为后，致太子不安，枕帝膝泣曰： 叔父骏女芷有德色，愿陛下以备六宫。 帝流涕许之。
以前太常山涛为吏部尚书。涛典选十馀年，每一官缺，辄择才资可为者启拟数人，得诏旨有所向，然后显奏之。帝之所用，或非举首，众情不察，以涛轻重任意，言之于帝，帝益亲爱之。涛甄拔人物，各为题目而奏之，时称 山公启事 。
涛荐嵇绍于帝，请以为秘书郎，帝发诏征之。绍以父康得罪，屏居私门，欲辞不就。涛谓之曰： 为君思之久矣，天地四时，犹有消息，况于人乎！ 绍乃应命，帝以为秘书丞。
初，东关之败，文帝问僚属曰： 近日之事，谁任其咎？ 安东司马王仪，修之子也，对曰： 责在元帅。 文帝怒曰： 司马欲委罪孤邪！ 引出斩之。仪子裒痛父非命，隐居教授，三征七辟，皆不就。未尝西向而坐，庐于墓侧，旦夕攀柏悲号，涕泪著树，树为之枯。读《诗》至 哀哀父母，生我劬劳 ，未尝不三复流涕，门人为之废《蓼莪》。家贫，计口而田，度身而蚕；人或馈之，不受；助之，不听。诸生密为刈麦，裒辄弃之。遂不仕而终。
臣光曰：昔舜诛鲧而禹事舜，不敢废至公也。嵇康、王仪，死皆不以其罪，二子不仕晋室可也。嵇绍苟无荡阴之忠，殆不免于君子之讥乎！
吴大司马陆抗疾病，上疏曰： 西陵、建平，国之蕃表，即处上流，受敌二境。若敌泛舟顺流，星奔电迈，非可恃援他部以救倒县也。此乃社稷安危之机，非徒封疆侵陵小害也。臣父逊，昔在西垂上言： 西陵，国之西门，虽云易守，亦复易失。若有不守，非但失一郡，荆州非吴有也。如其有虞，当倾国争之。 臣前乞屯精兵三万，而主者循常，未肯差赴。自步阐以后，益更损耗。今臣所统千里，外御强对，内怀百蛮，而上下见兵，财有数万，羸敝日久，难以待变。臣愚，以为诸王幼冲，无用兵马以妨要务；又，黄门宦官开立占募，兵民避役，逋逃入占。乞特诏简阅，一切料出，以补疆场受敌常处，使臣所部足满八万，省息众务，并力备御，庶几无虞。若其不然，深可忧也！臣死之后，乞以西方为属。 及卒，吴主使其子晏、景、玄、机、云分将其兵。机、云皆善属文，名重于世。
初，周鲂之子处，膂力绝人，不修细行，乡里患之。处尝问父老曰： 今时和岁丰而人不乐，何邪？ 父老叹曰： 三害不除，何乐之有！ 处曰： 何谓也？ 父老曰： 南山白额虎，长桥蛟，并子为三矣。 处曰： 若所患止此，吾能除之。 乃入山求虎，射杀之，因投水，搏杀蛟。遂从机、云受学，笃志读书，砥节砺行，比及期年，州府交辟。
八月，戊申，葬元皇后于峻阳陵。帝及群臣除丧即吉，博士陈逵议，以为： 今时所行，汉帝权制；太子无有国事，自宜终服。 尚书杜预以为： 古者天子、诸侯三年之丧，始同齐、斩，既葬除服，谅闇以居，心丧终制。故周公不言高宗服丧三年而云谅闇，此服心丧之文也；叔向不讥景王除丧而讥其宴乐已早，明既葬应除，而违谅闇之节也。君子之于礼，存诸内而已。礼非玉帛之谓，丧岂衰麻之谓乎！太子出则抚军，守则监国，不为无事，宜卒哭除衰麻，而以谅闇终三年。 帝从之。
臣光曰：规矩主于方圆，然庸工无规矩，则方圆不可得而制也；衰麻主于哀戚，然庸人无衰麻，则哀戚不可得而勉也。《素冠》之诗，正为是矣。杜预巧饰《经》、《传》以附人情，辩则辩矣，臣谓不若陈逵之言质略而敦实也。
九月，癸亥，以大将军陈骞为太尉。
杜预以孟津渡险，请建河桥于富平津。议者以为： 殷、周所都，历圣贤而不作者，必不可立故也。 预固请为之。及桥成，帝从百寮临会，举觞属预曰： 非君，此桥不立。 对曰： 非陛下之明，臣亦无所施其巧。 
是岁，邵陵厉公曹芳卒。初，芳之废迁金墉也，太宰中郎陈留范粲素服拜送，哀动左右。遂称疾不出，阳狂不言，寝所乘车，足不履地。子孙有婚宦大事，辄密谘焉，合者则色无变，不合则眠寝不安，妻子以此知其旨。子乔等三人，并弃学业，绝人事，侍疾家庭，足不出邑里。及帝即位，诏以二千石禄养病，加赐帛百匹，乔以父疾笃，辞不敢受。粲不言凡三十六年，年八十四，终于所寝之车。
吴比三年大疫。
世祖武皇帝上之下咸宁元年（乙未，公元二七五年）
春，正月，戊午朔，大赦，改元。
吴掘地得银尺，上有刻文。吴主大赦，改元天册。
吴中书令贺邵，中风不能言，去职数月，吴主疑其诈，收付酒藏，掠考千数，卒无一言，乃烧锯断其头，徙其家属于临海。又诛楼玄子孙。
夏，六月，鲜卑拓跋力微复遣其子沙漠汗入贡，将还，幽州刺史卫瓘表请留之，又密以金赂其诸部大人离间之。
秋，七月，甲申晦，日有食之。
冬，十二月，丁亥，追尊宣帝庙曰高祖，景帝曰世宗，文帝曰太祖。
大疫，洛阳死者以万数。
世祖武皇帝上之下咸宁二年（丙申，公元二七六年）
春，令狐丰卒，弟宏继立，杨欣讨斩之。
帝得疾，甚剧，及愈，群臣上寿。诏曰： 每念疫气死亡者，为之怆然。岂以一身之休息，忘百姓之艰难邪！ 诸上礼者，皆绝之。
初，齐王攸有宠于文帝，每见攸，辄抚床呼其小字曰： 此桃符座也！ 几为太子者数矣。临终，为帝叙汉淮南王、魏陈思王事而泣，执攸手以授帝。太后临终，亦流涕谓帝曰： 桃符性急，而汝为兄不慈，我若不起，必恐汝不能相容，以是属汝，勿忘我言！ 及帝疾甚，朝野皆属意于攸。攸妃，贾充之长女也，河南尹夏侯和谓充曰： 卿二婿，亲疏等耳。立人当立德。 充不答。攸素恶荀勖及左卫将军冯紞倾谄，勖乃使紞说帝曰： 陛下前日疾苦不愈，齐王为公卿百姓所归，太子虽欲高让，其得免乎！宜遣还籓，以安社稷。 帝阴纳之，乃徙和为光禄勋，夺充兵权，而位遇无替。
吴施但之乱，或谮京下督孙楷于吴主曰： 楷不时赴讨，怀两端。 吴主数诘让之，征为宫下镇、骠骑将军。楷自疑惧，夏，六月，将妻子来奔；拜车骑将军，封丹杨侯。
秋，七月，吴人或言于吴主曰： 临平湖自汉末薉塞，长老言： 此湖塞，天下乱；此湖开，开下平。 近无故忽更开通，此天下当太平，青盖入洛之祥也。 吴主以问奉禁都尉历阳陈训，对曰： 臣止能望气，不能达湖之开塞。 退而告其友曰： 青盖入洛者，将有衔璧之事，非吉祥也。 
或献小石刻 皇帝 字，云得于湖边。吴主大赦，改元天玺。
湘东太守张咏不出算缗，吴主就在所斩之，徇首诸郡。会稽太守车浚公清有政绩，值郡旱饥，表求振贷。吴主以为收私恩，遣使枭首。尚书熊睦微有所谏，吴主以刀镮撞杀之，身无完肌。
八月，已亥，以何曾为太傅，陈骞为大司马，贾充为太尉，齐王攸为司空。
吴历阳山有七穿骈罗，穿中黄赤，俗谓之石印，云： 石印封发，天下当太平。 历阳长上言石印发，吴主遣使者以太牢祠之。使者作高梯登其上，以硃书石曰： 楚九州渚，吴九州都。扬州士，作天子，四世治，太平始。 还以闻。吴主大喜，封其山神为王，大赦，改明年元曰天纪。
冬，十月，以汝阴王骏为征西大将军，羊祜为征南大将军，皆开府辟召，仪同三司。
祜上疏请伐吴，曰： 先帝西平巴、蜀，南和吴、会，庶几海内得以休息。而吴复背信，使边事更兴。夫期运虽天所授，而功业必因人而成，不一大举扫灭，则兵役无时得息也。蜀平之时，天下皆谓吴当并亡，自是以来，十有三年矣。夫谋之虽多，决之欲独。凡以险阻得全者，谓其势均力敌耳。若轻重不齐，强弱异势，虽有险阻，不可保也。蜀之为国，非不险也，皆云一夫荷戟，千人莫当。及进兵之日，曾无籓篱之限，乘胜席卷，径至成都，汉中诸城，皆鸟栖而不敢出，非无战心，诚力不足以相抗也。及刘禅请降，诸营堡索然俱散。今江、淮之险不如剑阁，孙皓之暴过于刘禅，吴人之困甚于巴、蜀，而大晋兵力盛于往时。不于此际平壹四海，而更阻兵相守，使天下困于征戍，经历盛衰，不可长久也。今若引梁、益之兵水陆俱下，荆、楚之众进临江陵，平南、豫州直指夏口，徐、扬、青、兗并会秣陵，以一隅之吴当天下之众，势分形散，所备皆急。巴、汉奇兵出其空虚，一处倾坏则上下震荡，虽有智者不能为吴谋矣。吴缘江为国，东西数千里，所敌者大，无有宁息。孙皓恣情任意，与下多忌，将疑于朝，士困于野，无有保世之计，一定之心；平常之日，犹怀去就，兵临之际，必有应者，终不能齐力致死已可知也。其俗急速不能持久，弓弩戟楯不如中国，唯有水战是其所便，一入其境，则长江非复所保，还趣城池，去长入短，非吾敌也。官军县进，人有致死之志，吴人内顾，各有离散之心，如此，军不逾时，克可必矣。 帝深纳之。而朝议方以秦、凉为忧，祜复表曰： 吴平则胡自定，但当速济大功耳。 议者多有不同，贾充、荀勖、冯紞尤以伐吴为不可。祜叹曰： 天下不如意事十常居七、八。天与不取，岂非更事者恨于后时哉！ 唯度支尚书杜预、中书令张华与帝意合，赞成其计。
丁卯，立皇后杨氏，大赦。后，元皇后之从妹也，美而有妇德。帝初聘后，后叔父珧上表曰： 自古一门二后，未有能全其宗者，乞藏此表于宗庙，异日如臣之言，得以免祸。 帝许之。
十二月，以后父镇军将军骏为车骑将军，封临晋侯。尚书褚略、郭弈皆表骏小器，不可任社稷之重，帝不从。骏骄傲自得，胡奋谓骏曰： 卿恃女更益豪邪！历观前世，与天家婚，未有不灭门者，但早晚事耳。 骏曰： 卿女不在天家乎？ 奋曰： 我女与卿女作婢耳，何能为损益乎！ 
世祖武皇帝上之下咸宁三年（丁酉，公元二七七年）
春，正月，丙子朔，日有食之。
立皇子裕为始平王；庚寅，裕卒。
三月，平虏护军文鸯督凉、秦、雍州诸军讨树机能，破之，诸胡二十万口来降。
夏，五月，吴将邵顗、夏祥帅众七千馀人来降。
秋，七月，中山王睦坐招诱逋亡，贬为丹水县侯。
有星孛于紫宫。
卫将军杨珧等建议，以为： 古者封建诸候，所以籓卫王室；今诸王公皆在京师，非扞城之义。又，异姓诸将居边，宜参以亲戚。 帝乃诏诸王各以户邑多少为三等，大国置三军五千人，次国二军三千人，小国一军一千一百人；诸王为都督者，各徙其国使相近。八月，癸亥，徙扶风王亮为汝南王，出为镇南大将军，都督豫州诸军事；琅邪王伦为赵王，督鄴城守事；勃海王辅为太原王，监并州诸军事；以东莞王亻由在徐州，徙封琅邪王；汝阴王骏在关中，徙封扶风王；又徙太原王颙为河间王，汝南王柬为南阳王。辅，孚之子；颙，孚之孙也。其无官者，皆遣就国。诸王公恋京师，皆涕泣而去。又封皇子玮为始平王，允为濮阳王，该为新都王，遐为清河王。
其异姓之臣有大功者，皆封郡公、郡侯。封贾充为鲁郡公，追封王沈为博陵郡公。徙封巨平侯羊祜为南城郡侯，祜固辞不受。祜每拜官爵，常多避让，至心素著，故特见申于分列之外。祜历事二世，职典枢要，凡谋议损益，皆焚其草，世莫得闻，所进达之人皆不知所由。常曰： 拜官公朝，谢恩私门，吾所不敢也。 
兗、豫、徐、青、荆、益、梁七州大水。
冬，十二月，吴夏口督孙慎入江夏、汝南，略千馀家而去。诏遣侍臣诘羊祜不追讨之意，并欲移荆州。祜曰： 江夏去襄阳八百里，比知贼问，贼已去经日，步军安能追之！劳师以免责，非臣志也。昔魏武帝置都督，类皆与州相近，以兵势好合恶离故也。疆场之间，一彼一此，慎守而已。若辄徙州，贼出无常，亦未知州之所宜据也。 
是岁，大司马陈骞自扬州入朝，以高平公罢。
吴主以会稽张俶多所谮白，甚见宠任，累迁司直中郎将，封侯。其父为山阴县卒，知俶不良，上表曰： 若用俶为司直，有罪，乞不从坐。 吴主许之。俶表置弹曲二十人，专纠司不法，于是吏民各以爱憎互相告讦，狱犴盈溢，上下嚣然。俶大为奸利，骄奢暴横，事发，父子皆车裂。
卫瓘遣拓跋沙漠汗归国。自沙漠汗入质，力微可汗诸子在侧者多有宠。及沙漠汗归，诸部大人共谮而杀之。既而力微疾笃，乌桓王库贤亲近用事，受卫瓘赂，欲扰动诸部，乃砺斧于庭，谓诸大人曰： 可汗恨汝曹谗杀太子，欲尽收汝曹长子杀之。 诸大人惧，皆散走。力微以忧卒，时年一百四。子悉禄立，其国遂衰。
初，幽、并二州皆与鲜卑接，东有务桓，西有力微，多为边患。卫瓘密以计间之，务桓降而力微死。朝廷嘉瓘功，封其弟为亭侯。
世祖武皇帝上之下咸宁四年（戊戌，公元二七八年）
春，正月，庚午朔，日有食之。
司马督东平马隆上言： 凉州刺史杨欣失羌戎之和，必败。 夏，六月，欣与树机能之党若罗拔能等战于武威，败死。
弘训皇后羊氏殂。
羊祜以病求入朝，既至，帝命乘辇入殿，不拜而坐。祜面陈伐吴之计，帝善之。以祜病，不宜数入，更遣张华就问筹策。祜曰： 孙皓暴虐已甚，于今可不战而克。若皓不幸而没，吴人更立令主，虽有百万之众，长江未可窥也，将为后患矣！ 华深然之。祜曰： 成吾志者，子也。 帝欲使祜卧护诸将，祜曰： 取吴不必臣行，但既平之后，当劳圣虑耳。功名之际，臣不敢居。若事了，当有所付授，愿审择其人也。 
秋，七月，己丑，葬景献皇后于峻平陵。
司、冀、兗、豫、荆、扬州大水，螟伤稼。诏问主者： 何以佐百姓？ 度支尚书杜预上疏，以为： 今者水灾，东南尤剧，宜敕兗、豫等诸州留汉氏旧陂，缮以蓄水外，馀皆决沥，令饥者尽得鱼菜螺蜯之饶，此目下日给之益也。水去之后，填淤之田，亩收数钟，此又明年之益也。典牧种牛有四万五千馀头，不供耕驾，至有老不穿鼻者，可分以给民，使及春耕；谷登之后，责其租税，此又数年以后之益也。 帝从之，民赖其利。预在尚书七年，损益庶政，不可胜数，时人谓之 杜武库 ，言其无所不有也。
九月，以何曾为太宰；辛巳，以侍中、尚书令李胤为司徒。
吴主忌胜己者，侍中、中书令张尚，纮之孙也，为人辩捷，谈论每出其表，吴主积以致恨。后问： 孤饮酒可以方谁？ 尚曰： 陛下有百觚之量。 吴主曰： 尚知孔丘不王，而以孤方之。 因发怒，收尚。公卿已下百馀人，诣宫叩头，请尚罪，得减死，送建安作船，寻就杀之。
冬，十月，征征北大将军卫瓘为尚书令。是时，朝野咸知太子昏愚，不堪为嗣，瓘每欲陈启而未敢发。会侍宴陵云台，瓘阳醉，跪帝床前曰： 臣欲有所启。 帝曰： 公所言何邪？ 瓘欲言而止者三，因以手抚床曰： 此座可惜！ 帝意悟，因谬曰： 公真大醉邪？ 瓘于此不复有言。帝悉召东宫官属，为设宴会，而密封尚书疑事，令太子决之。贾妃大惧，倩外人代对，多引古义。给使张泓曰： 太子不学，陛下所知，而答诏多引古义，必责作草主，更益谴负，不如直以意对。 妃大喜，谓泓曰： 便为我好答，富贵与汝共之。 泓即具草令太子自写。帝省之，甚悦，先以示瓘，瓘大踧踖，众人乃知瓘尝有言也。贾充密遣人语妃云： 卫瓘老奴，几破汝家！ 
吴人大佃皖城，欲谋入寇。都督扬州诸军事王浑遣扬州刺史应绰攻破之，斩首五千级，焚其积谷百八十馀万斛，践稻田四千馀顷，毁船六百馀艘。
十一月，辛巳，太医司马程据献雉头裘，帝焚之于殿前。甲申。敕内外敢有献奇技异服者，罪之。
羊祜疾笃，举杜预自代。辛卯，以预为镇南大将军、都督荆州诸军事。祜卒，帝哭之甚哀。是日，大寒，涕泪沾须鬓皆为冰。祜遗令不得以南城侯印入柩。帝曰： 祜固让历年，身没让存，今听复本封，以彰高美。 南州民闻祜卒，为之罢市，巷哭声相接。吴守边将士亦为之泣。祜好游岘山，襄阳人建碑立庙于其地，岁时祭祀，望其碑者无不流涕，因谓之堕泪碑。
杜预至镇，简精锐，袭吴西陵督张政，大破之。政，吴之名将也，耻以无备取败，不以实告吴主。预欲间之，乃表还其所获。吴主果召政还，遣武昌监留宪代之。
十二月，丁未，朗陵公何曾卒。曾厚自奉养，过于人主。司隶校尉东莱刘毅数劾奏曾侈汰无度，帝以其重臣，不问。及卒，博士新兴秦秀议曰： 曾骄奢过度，名被九域。宰相大臣，人之表仪，若生极其情，死又无贬，王公贵人复何畏哉！谨按《谥法》， 名与实爽曰缪，怙乱肆行曰丑 ，宜谥缪丑公。 帝策谥曰孝。
前司隶校尉傅玄卒。玄性峻急，每有奏劾，或值日暮，捧白简，整簪带，竦踊不寐，坐而待旦。由是贵游震慑，台阁生风。玄与尚书左丞博陵崔洪善，洪亦清厉骨鲠，好面折人过，而退无后言，人以是重之。
鲜卑树机能久为边患，仆射李憙请发兵讨之，朝议皆以为出兵重事，虏不足忧。
世祖武皇帝上之下咸宁五年（己亥，公元二七九年）
春，正月，树机能攻陷凉州。帝甚悔之，临朝而叹曰： 谁能为我讨此虏者？ 司马督马隆进曰： 陛下能任臣，臣能平之。 帝曰： 必能平贼，何为不任，顾方略何如耳！ 隆曰： 臣愿募勇士三千人，无问所从来，帅之以西，虏不足平也。 帝许之。乙丑，以隆为讨虏护军、武威太守。公卿皆曰： 见兵已多，不宜横设赏募，隆小将妄言，不足信也。 帝不听。隆募能引弓四钧、挽弩九石者取之，立标简试。自旦至日中，得三千五百人。隆曰： 足矣。 又请自至武库选仗，武库令与隆忿争，御史中丞劾奏隆。隆曰： 臣当毕命战场，武库令乃给以魏时朽仗，非陛下所以使臣之意也。 帝命惟隆所取，仍给三年军资而遣之。
初，南单于呼厨泉以兄于扶罗子豹为左贤王，及魏武帝分匈奴为五部，以豹为左部帅。豹子渊，幼而俊异，师事上党崔游，博习经史。尝谓同门生上党硃纪、雁门范隆曰： 吾常耻随、陆无武，绛、灌无文。随、陆遇高帝而不能建封侯之业，降、灌遇文帝而不能兴庠序之教，岂不惜哉！ 于是兼学武事。及长，猿臂善射，膂力过人，姿貌魁伟。为任子在洛阳，王浑及子济皆重之，屡荐于帝，帝召与语，悦之。济曰： 渊有文武长才，陛下任以东南之事，吴不足平也。 孔恂、杨珧曰： 非我族类，其心必异。渊才器诚少比，然不可重任也。 及凉州覆没，帝问将于李憙，对曰： 陛下诚能发匈奴五部之众，假刘渊一将军之号，使将之而西，树机能之首可指日而枭也。 孔恂曰： 渊果枭树机能，则凉州之患方更深耳。 帝乃止。
东莱王弥家世二千石，弥有学术勇略，善骑射，青州人谓之 飞豹 。然喜任侠，处士陈留董养见而谓之曰： 君好乱乐祸，若天下有事，不作士大夫矣。 渊与弥友善，谓称曰： 王、李以乡曲见知，每相称荐，适足为吾患耳。 因歔欷流涕。齐王攸闻之，言于帝曰： 陛下不除刘渊，臣恐并州不得久安。 王浑曰： 大晋方以信怀殊俗，奈何以无形之疑杀人侍子乎？何德度之不弘也！ 帝曰： 浑言是也。 会豹卒，以渊代为左部帅。
夏，四月，大赦。
除部曲督以下质任。
吴桂林太守修允卒，其部曲应分给诸将。督将郭马、何典、王族等累世旧军，不乐离别，会吴主料实广州户口，马等因民心不安，聚众攻杀广州督虞授，马自号都督交、广二州诸军事，使典攻苍梧，族攻始兴。秋，八月，吴以军师张悌为丞相，牛渚都督何植为司徒，执金吾滕修为司空。未拜，更以修为广州牧，帅万人从东道讨郭马。马杀南海太守刘略，逐广州刺史徐旗。吴主又遣徐陵督陶浚将七千人，从西道与交州牧陶璜共击马。
吴有鬼目菜，生工人黄耇家；有买菜，生工人吴平家。东观案图书，名鬼目曰芝草，买菜曰平虑草。吴主以耇为侍芝郎，平为平虑郎，皆银印青缓。
吴主每宴群臣，咸令沉醉。又置黄门郎十人为司过，宴罢之后，各奏其阙失，迕视谬言，罔有不举。大者即加刑戮，小者记录为罪，或剥人面，或凿人眼。由是上下离心，莫为尽力。
益州刺史王濬上疏曰： 孙皓荒淫凶逆，宜速征伐，若一旦皓死，更立贤主，则强敌也；臣作船七年，日有朽败；臣年七十，死亡无日。三者一乖，则难图也。诚愿陛下无失事机。 帝于是决意伐吴。会安东将军王浑表孙皓欲北上，边戍皆戒严，朝廷乃更议明年出师。王濬参军何攀奉使在洛，上疏称： 皓必不敢出，宜因戒严，掩取其易。
杜预上表曰： 自闰月以来，贼但敕严，下无兵上。以理势推之，贼之穷计，力不两完，必保夏口以东以延视息，无缘多兵西上，空其国都。而陛下过听，便用委弃大计，纵敌患生，诚可惜也。向使举而有败，勿举可也。今事为之制，务从完牢，若或有成，则开太平之基，不成不过费损日月之间，何惜而不一试之！若当须后年，天时人事，不得如常，臣恐其更难也。今有万安之举，无倾败之虑，臣心实了，不敢以暖昧之见自取后累，惟陛下察之。 旬月未报，预复上表曰： 羊祜不先博谋于朝臣，而密与陛下共施此计，故益令朝臣多异同之议。凡事当以利害相校，今此举之利十有八、九，而其害一、二，止于无功耳。必使朝臣言破败之形，亦不可得，直是计不出己，功不在身，各耻其前言之失而固守之也。自顷朝廷事无大小，异意锋起，虽人心不同，亦由恃恩不虑后患，故轻相同异也。自秋已来，讨贼之形颇露，今若中止，孙皓或怖而生计，徙都武昌，更完修江南诸城，远其居民，城不可攻，野无所掠，则明年之计或无所及矣。 帝方与张华围棋，预表适至，华推枰敛手曰： 陛下圣武，国富兵强，吴主淫虐，诛杀贤能。当今讨之，可不劳而定，愿勿以为疑！ 帝乃许之。以华为度支尚书，量计运漕。贾充、荀勖、冯紞争之，帝大怒，充免冠谢罪。仆射山涛退而告人曰： 自非圣人，外宁必有内忧，今释吴为外惧，岂非算乎！ 
冬，十一月，大举伐吴，遣镇军将军琅邪王亻由出涂中，安东将军王浑出江西，建威将军王戎出武昌，平南将军胡奋出夏口，镇南大将军杜预出江陵，龙骧将军王濬、巴东监军鲁国唐彬下巴、蜀，东西凡二十馀万。命贾充为使持节、假黄钺、大都督，以冠军将军杨济副之。充固陈伐吴不利，且自言衰老，不堪元帅之任。诏曰： 君若不行，吾便自出。 充不得已，乃受节钺，将中军南屯襄阳，为诸军节度。
马隆西渡温水，树机能等以众数万据险拒之。隆以山路狭隘，乃作扁箱车，为木屋，施于车上，转战而前，行千馀里，杀伤甚众。自隆之西，音问断绝，朝廷忧之，或谓已没。后隆使夜到，帝抚掌欢笑，诘朝，召群臣谓曰： 若从诸卿言，无凉州矣。 乃诏假隆节，拜宣威将军。隆至武威，鲜卑大人猝跋韩且万能等帅万馀落来降。十二月，隆与树机能大战，斩之，凉州遂平。
诏问朝臣以政之损益，司徒左长史傅咸上书，以为： 公私不足，由设官太多。旧都督有四，今并监军乃盈于十；禹分九州，今之刺史几向一倍；户口比汉十分之一，而置郡县更多；虚立军府，动有百数，而无益宿卫；五等诸侯，坐置官属；诸所廪给，皆出百姓。此其所以困乏者也。当今之急，在于并官息役，上下务农而已。 咸，玄之子也。时又议省州、郡、县半吏以赴农功，中书监荀勖以为： 省吏不如省官，省官不如省事，省事不如清心。昔萧、曹相汉，载其清静，民以宁壹，所谓清心也。抑浮说，简文案，略细苛，宥小失，有好变常以徼利者，必行其诛，所谓省事也。以九寺并尚书，兰台付三府，所谓省官也。若直作大例，凡天下之吏皆减其半，恐文武众官，郡国职业，剧易不同，不可以一概施之。若有旷阙，皆须更复，或激而滋繁，亦不可不重也。 
