起屠维大荒落，尽上章敦牂，凡二年。
海西公下太和四年（己巳，公元三六九年）
春，三月，大司马温请与徐、兗二州刺史郗愔、江州刺史桓冲、豫州刺史袁真等伐燕。初，愔在北府，温常云： 京口酒可饮，兵可用。 深不欲愔居之；而愔暗于事机，乃遗温笺，欲共奖王室，请督所部出河上。愔子超为温参军，取视，寸寸毁裂，乃更作愔笺，自陈非将帅才，不堪军旅，老病，乞闲地自养，劝温并领己所统。温得笺大喜，即转愔冠军将军、会稽内史，温自领徐、兗二州刺史。夏，四月，庚戌，温帅步骑五万发姑孰。
甲子，燕主暐立皇后可足浑氏，太后从弟尚书令豫章公翼之女也。
大司马温自兗州伐燕。郗超曰： 道远，汴水又浅，恐漕运难通。 温不从。六月，辛丑，温至金乡，天旱，水道绝，温使冠军将军毛虎生凿巨野三百里，引汶水会于清水。虎生，宝之子也。温引舟师自清水入河，舳舻数百里。郗超曰： 清水入河，难以通运。若寇不战，运道又绝，因敌为资，复无所得，此危道也。不若尽举见众直趋鄴城，彼畏公威名，必望风逃溃，北归辽、碣。若能出战，则事可立决。若欲城鄴而守之，则当此盛夏，难为功力。百姓布野，尽为官有，易水以南必交臂请命矣。但恐明公以此计轻锐，胜负难必，欲务持重，则莫若顿兵河、济，控引漕运，俟资储充备，至来夏乃进兵；虽如赊迟，然期于成功而已。舍此二策而连军北上，进不速决，退必愆乏。贼因此势以日月相引，渐及秋冬，水更涩滞。且北土早寒，三军裘褐者少，恐于时所忧，非独无食而已。 温又不从。
温遣建威将军檀玄攻湖陆，拔之，获燕宁东将军慕容忠。燕主暐以下邳王厉为征讨大都督，帅步骑二万逆战于黄墟，厉兵大败，单马奔还。高平太守徐翻举郡来降。前锋邓遐、硃序败燕将傅颜于林渚。复遣乐安王臧统诸军拒温，臧不能抗；乃遣散骑常侍李凤求救于秦。
秋，七月，温屯武阳，燕故兗州刺史孙元帅其族党起兵应温。温至枋头，及太傅评大惧，谋奔和龙。吴王垂曰： 臣请击之；若其不捷，走未晚也。 乃以垂代乐安王臧为使持节、南讨大都督，帅征南将军范阳王德等众五万以拒温。垂表司徒左长史申胤、黄门侍郎封孚、尚书郎悉罗腾皆从军。胤，钟之子；孚，放之子也。
又遣散骑侍郎乐嵩请救于秦，许赂以虎牢以西之地。秦王坚引群臣议于东堂，皆曰： 昔桓温伐我，至灞上，燕不我救。今温伐燕，我何救焉！且燕不称籓于我，我何为救之！ 王猛密言于坚曰： 燕虽强大，慕容评非温敌也。若温举山东，进屯洛邑，收幽、冀之兵，引并、豫之粟，观兵崤、渑，则陛下大事去矣。今不如与燕合兵以退温；温退，燕亦病矣，然后我承其弊而取之，不亦善乎！ 坚从之。八月，遣将军苟池、洛州刺史邓羌帅步骑二万以救燕，出自洛阳，军至颍川；又遣散骑侍郎姜抚报使于燕。以王猛为尚书令。
太子太傅封孚问于申胤曰： 温众强士整，乘流直进，今大军徒逡巡高岸，兵不接刃，未见克殄之理，事将何如？ 胤曰： 以温今日声势，似能有为。然在吾观之，必无成功。何则？晋室衰弱，温专制其国，晋之朝臣未必皆与之同心。故温之得志，众所不愿也，必将乖阻以败其事。又，温骄而恃众，怯于应变。大众深入，值可乘之会，反更逍遥中流，不出赴利，欲望持久，坐取全胜；若粮廪愆悬，情见势屈，必不战自败，此自然之数也。 
温以燕降人段思为乡导，悉罗腾与温战，生擒思。温使故赵将李述徇赵、魏，腾又与虎贲中郎将染干津击斩之，温军夺气。
初，温使豫州刺史袁真攻谯、梁，开石门以通水运，真克谯、梁而不能开石门，水运路塞。
九月，燕范阳王德帅骑一万、兰台治书侍御史刘当帅骑五千屯石门，豫州刺史李邽帅州兵五千断温粮道。当，佩之子也。德使将军慕容宙帅骑一千为前锋，与晋兵遇。宙曰： 晋人轻剽，怯于陷敌，勇于乘退，宜设饵以钓之。 乃使二百骑挑战，分馀骑为三伏。挑战者兵未交而走，晋兵追之；宙帅伏以击之，晋兵死者甚众。
温战数不利，粮储复竭，又闻秦兵将至，丙申，焚舟，弃辎重、铠仗，自陆道奔还。以毛虎生督东燕等四郡诸军事，领东燕太守。
温自东燕出仓垣，凿井而饮，行七百馀里。燕之诸将争欲追之，吴王垂曰： 不可。温初退惶恐，必严设警备，简精锐为后拒，击之未必得志，不如缓之。彼幸吾未至，必昼夜疾趋；俟其士众力尽气衰，然后击之，无不克矣。 乃帅八千骑徐行蹑其后。温果兼道而进。数日，垂告诸将曰： 温可击矣。 乃急追之，及温于襄邑。范阳王德先帅劲骑四千伏于襄邑东涧中，与垂夹击温，又破之，死者复以万计。孙元遂据武阳以拒燕，燕左卫将军孟高讨擒之。
冬，十月，己巳，大司马温收散卒，屯于山阳。温深耻丧败，乃归罪于袁真，奏免真为庶人；又免冠军将军邓遐官。真以温诬己，不服，表温罪状，朝廷不报。真遂据寿春叛，降燕，且请救；亦遣使如秦。温以毛虎生领淮南太守，守历阳。
燕、秦既结好，使者数往来。燕散骑侍郎太原郝晷、给事黄门侍郎梁琛相继如秦。晷与王猛有旧，猛接以平生，问晷东方之事。晷见燕政不修而秦大治，知燕将亡，阴欲自托于猛，颇泄其实。
琛至长安，秦王坚方畋于万年，欲引见琛，琛曰： 秦使至燕，燕之君臣朝服备礼，洒扫宫庭，然后敢见。今秦王欲野见之，使臣不敢闻命！ 尚书郎辛劲谓琛曰： 宾客入境，惟主人所以处之，君焉得专制其礼！且天子称乘舆，所至曰行在所，何堂居之有！又，《春秋》亦有遇礼，何为不可乎！ 琛曰： 晋室不纲，灵祚归德，二方承运，俱受明命。而桓温猖狂，窥我王略，燕危秦孤，势不独立，是以秦主同恤时患，要结好援。东朝君臣，引领西望，愧其不竞，以为邻忧，西使之辱，敬待有加。今强寇既退，交聘方始，谓宜崇礼笃义以固二国之欢；若忽慢使臣，是卑燕也，岂修好之义乎！夫天子以四海为家，故行曰乘舆，止曰行在。今寓县瓜裂，天光分曜，安得以乘舆、行在为言哉！礼，不期而见曰遇；盖因事权行，其礼简略，岂平居容与之所为哉！客使单行，诚势屈于主人；然苟不以礼，亦不敢从也。 坚乃为之设行宫，百僚倍位，然后延客，如燕朝之仪。事毕，坚与之私宴，问： 东朝名臣为谁？ 琛曰： 太傅上庸王评，明德茂亲，光辅王室；车骑大将军吴王垂，雄略冠世，折冲御侮；其馀或以文进，或以武用，官皆称职，野无遗贤。 
琛从兄弈为秦尚书郎，坚使典客馆琛于弈舍。琛曰： 昔诸葛瑾为吴聘蜀，与诸葛亮惟公朝相见，退无私面，余窃慕之。今使之即安私室，所不敢也。 乃不果馆。弈数来就邸舍，与琛卧起，闲问琛东国事。琛曰： 今二方分据，兄弟并蒙荣庞，论其本心，各有所在。琛欲言东国之美，恐非西国之所欲闻；欲言其恶，又非使臣之所得论也。兄何用问为！ 
坚使太子延琛相见。秦人欲使琛拜太子，先讽之曰： 邻国之君，犹其君也；邻国之储君，亦何以异乎！ 琛曰： 天子之子视元士，欲其由贱以登贵也。尚不敢臣其父之臣，况它国之臣乎！苟无纯敬，则礼有往来，情岂忘恭，但恐降屈为烦耳。 乃不果拜。
王猛劝坚留琛，坚不许。
燕主暐遣大鸿胪温统拜袁真使持节、都督淮南诸军事、征南大将军、扬州刺史，封宣城公。统未逾淮而卒。
吴王垂自襄邑还鄴，威名益振，太傅评愈忌之。垂奏： 所募将士忘身立效，将军孙盖等摧锋陷陈，应蒙殊赏。 评皆抑而不行。垂数以为言，与评廷争，怨隙愈深。太后可足浑氏素恶垂，毁其战功，与评密谋诛之。太宰恪之子楷及垂舅兰建知之，以告垂曰： 先发制人，但除评及乐安王臧，馀无能为矣。 垂曰： 骨肉相残而首乱于国，吾有死而已，不忍为也。 顷之，二人又以告，曰： 内意已决，不可不早发。 垂曰： 必不可弥缝，吾宁避之于外，馀非所议。 
垂内以为忧，而未敢告诸子。世子令请曰： 尊比者如有忧色，岂非以主上幼冲，太傅疾贤，功高望重，愈见猜邪？ 垂曰： 然。吾竭力致命以破强寇，本欲保全家国，岂知功成之后，返令身无所容。汝既知吾心，何以为吾谋？ 令曰： 主上暗弱，委任太傅，一旦祸发，疾于骇机。今欲保族全身，不失大义，莫若逃之龙城，逊辞谢罪，以待主上之察，若周公之居东，庶几可以感寤而得还，此幸之大者也。如其不然，则内抚燕、代，外怀群夷，守肥如之险以自保，亦其次也。 垂曰： 善！ 
十一月，辛亥朔，垂请畋于大陆，因微服出鄴，将趋龙城。至邯郸，少子麟，素不为垂所爱，逃还告状，垂左右多亡叛。太傅评白燕主暐，遣西平公强帅精骑追之，及于范阳。世子令断后，强不敢逼。会日暮，令谓垂曰： 本欲保东都以自全，今事已泄，谋不及设。秦主方招延英杰，不如往归之。 垂曰： 今日之计，舍此安之！ 乃散骑灭迹，傍南山复还鄴，隐于赵之显原陵。俄有猎者数百骑四面而来，抗之则不能敌，逃之则无路，不知所为。会猎者鹰皆飞扬，众骑散去。垂乃杀白马以祭天，且盟从者。
世子令言于垂曰： 太傅忌贤疾能，构事以来，人尤忿恨。今鄴城之中，莫知尊处，如婴儿之思母，夷、夏同之。若顺众心，袭其无备，取之如指掌耳。事定之后，革弊简能，大匡朝政，以辅主上，安国存家，功之大者也。今日之便，诚不可失，愿给骑数人，足以办之。 垂曰： 如汝之谋，事成诚为大福，不成悔之何及！不如西奔，可以万全。 子马奴潜谋逃归，杀之而行。至河阳，为津吏所禁，斩之而济。遂自洛阳与段夫人、世子令、令弟宝、农、隆、兄子楷、舅兰建、郎中令高弼俱奔秦，留妃可足浑氏于鄴。乙泉戌主吴归追及于閺乡，世子令击之而退。
初，秦王坚闻太宰恪卒，阴有图燕之志，惮垂威名，不敢发。及闻垂至，大喜，郊迎，执手曰： 天生贤杰，必相与共成大功，此自然之数也。要当与卿共定天下，告成岱宗，然后还卿本邦，世封幽州，使卿去国不失为子之孝，归朕不失事君之忠，不亦美乎！ 垂谢曰； 羁旅之臣，免罪为幸。本邦之荣，非所敢望！ 坚复爱世子令及慕容楷之才，皆厚礼之，赏赐巨万，每进见，属目观之。关中士民素闻垂父子名，皆向慕之。王猛言于坚曰： 慕容垂父子，譬如龙虎，非可驯之物，若借以风云，将不可复制，不如早除之。 坚曰： 吾方收揽英雄以清四海，奈何杀之！且其始来，吾已推诚纳之矣。匹夫犹不弃言，况万乘乎！ 乃以垂为冠军将军，封宾徒侯，楷为积弩将军。
燕魏尹范阳王德素与垂善，及车骑从事中郎高泰等，皆坐免官。尚书右丞申绍言于太傅评曰： 今吴王出奔，外口籍籍，宜征王僚属之贤者显进之，粗可消谤。 评曰： 谁可者？ 绍曰： 高泰其领袖也。 乃以泰为尚书郎。泰，瞻之从子；绍，胤之兄也。
秦留梁琛月馀，乃遣归。琛兼程而进，比至鄴，吴王垂已奔秦。琛言于太傅评曰： 秦人日阅军旅，多聚粮于陕东。以琛观之，为和必不能久。今吴王又往归之，秦必有窥燕之谋，宜早为之备。 评曰： 秦岂肯受叛臣而败和好哉！ 琛曰： 今二国分据中原，常有相吞之志。桓温之入寇，彼以计相救，非爱燕也。若燕有衅，彼岂忘其本志哉！ 评曰： 秦主何如人？ 琛曰： 明而善断。 问王猛，曰： 名不虚得。 评皆不以为然。琛又以告燕主暐，暐亦不然之。以告皇甫真，真深忧之，上疏言： 苻坚虽聘问相寻，然实有窥上国之心，非能慕乐德义，不忘久要也。前出兵洛川，及使者继至，国之险易虚实，彼皆得之矣。今吴王垂又往从之，为其谋主；伍员之祸，不可不备。洛阳、太原、壶关，皆宜选将益兵，以防未然。 暐召太傅评谋之，评曰： 秦国小力弱，恃我为援；且苻坚庶几善道，终不肯纳叛臣之言，绝二国之好。不宜轻自惊扰以启寇心。 卒不为备。
秦遣黄门郎石越聘于燕，太傅评示之以奢，欲以夸燕之富盛。高泰及太傅参军河间刘靖言于评曰： 越言诞而视远，非求好也，乃观衅也。宜耀兵以示之，用折其谋。今乃示之以奢，益为其所轻矣。 评不从。泰遂谢病归。
是时太后可足浑氏侵桡国政，太傅评贪昧无厌，货赂上流，官非才举，群下怨愤。尚书左丞申绍上疏，以为： 守宰者，致治之本。今之守宰，率非其人，或武人出于行伍，或贵戚生长绮纨，既非乡曲之选，又不更朝廷之职。加之黜陟无法，贪惰者无刑罚之惧，清修者无旌赏之劝。是以百姓困弊，寇盗弃斥，纲颓纪紊，莫相纠摄。又官吏猥多，逾于前世，公私纷然，不胜烦扰。大燕户口，数兼二寇，弓马之劲，四方莫及；而比者战则屡北，皆由守宰赋调不平，侵渔无已，行留俱窘，莫肯致命故也。后宫之女四千馀人，僮侍厮役尚在其外，一日之费，厥直万金。士民承风，竞为奢靡。彼秦、吴僭僻，犹能条治所部，有兼并之心，而我上下因循，日失其序。我之不修，彼之愿也。谓宜精择守宰，并官省职，存恤兵家，使公私两遂，节抑浮靡，爱惜用度，赏必当功，罚必当罪。如此，则温、猛可枭，二方可取，岂特保境安民而已哉！又，索头什翼犍疲病昏悖，虽乏贡御，无能为患；而劳兵远戍，有损无益。不若移于并土，控制西河，南坚壶关，北重晋阳，西寇来则拒守，过则断后，犹愈于戌孤城守无用之地也。 疏奏，不省。
辛丑，丞相昱与大司马温会涂中，以谋后举；以温世子熙为豫州刺史、假节。
初，燕人许割虎牢以西赂秦。晋兵既退，燕人悔之，谓秦人曰： 行人失辞。有国有家者，分灾救患，理之常也。 秦王坚大怒，遣辅国将军王猛、建威将军梁成、洛州刺史邓羌帅步骑三万伐燕。十二月，进攻洛阳。
大司马温发徐、兗州民筑广陵城，徙镇之。时征役既频，加之疫疠，死者什四五，百姓嗟怨。秘书监太原孙盛作《晋春秋》，直书时事；大司马温见之，怒，谓盛子曰： 枋头诚为失利，何至乃如尊君所言！若此史遂行，自是关君门户事！ 其子遽拜谢，请改之。时盛年老家居，性方严，有轨度，子孙虽斑白，待之愈峻。至是诸子乃共号泣稽颡，请为百口切计。盛大怒，不许，诸子遂私改之。盛先已写别本，传之外国。及孝武帝购求异书，得之于辽东人，与见本不同，遂两存之。
海西公下太和五年（庚午，公元三七零年）
春，正月，己亥，袁真以梁国内史沛郡硃宪及弟汝南内史斌阴通大司马温，杀之。
秦王猛遗燕荆州刺史武威王筑书曰： 国家今已塞成皋之险，杜盟津之路，大驾虎旅百万，自轵关取鄴都，金墉穷戍，外无救援，城下之师，将军所监，岂三百弊卒所能支也！ 筑惧，以洛阳降，猛陈师受之。燕卫大将军乐安王臧城新乐，破秦兵于石门，执秦将杨猛。
王猛之发长安也，请慕容令参其军事，以为乡导。将行，造慕容垂饮酒，从容谓垂曰： 今当远别，卿何以赠我，使我睹物思人？ 垂脱佩刀赠之。猛至洛阳，赂垂所亲金熙，使诈为垂使者，谓令曰： 吾父子来此，以逃死也。今王猛疾人如仇，谗毁日深；秦王虽外相厚善，其心难知。丈夫逃死而卒不免，将为天下笑。吾闻东朝比来始更悔悟，主、后相尤。吾今还东，故遣告汝；吾已行矣，便可速发。 令疑之，踌躇终日，又不可审覆。乃将旧骑，诈为出猎，遂奔乐安王臧于石门。猛表令叛状，垂惧而出走，及蓝田，为追骑所获。秦王坚引见东堂，劳之曰： 卿家国失和，委身投朕。贤子心不忘本，犹怀首丘，亦各其志，不足深咎。然燕之将亡，非令所能存，惜其徒入虎口耳。且父子兄弟，罪不相及，卿何为过惧而狼狈如是乎！ 待之如旧。燕人以令叛而复还，其父为秦所厚，疑令为反间，徙之沙城，在龙都东北六百里。
臣光曰：昔周得微子而革商命，秦得由余而霸西戎，吴得伍员而克强楚，汉得陈平而诛项籍，魏得许攸而破袁绍。彼敌国之材臣，来为己用，进取之良资也。王猛知慕容垂之心久而难信，独不念燕尚未灭，垂以材高功盛，无罪见疑，穷困归秦，未有异心，遽以猜忌杀之，是助燕为无道而塞来者之门也，如何其可哉！故秦王坚礼以收燕望，亲之以尽燕情，宠之以倾燕众，信之以结燕心，未为过矣。猛何汲汲于杀垂，至乃为市井鬻卖之行，有如嫉其宠而谗之者，岂雅德君子所宜为哉！
乐安王臧进屯荥阳，王猛遣建威将军梁成、洛州刺史邓羌击走之；留羌镇金墉，以辅国司马桓寅为弘农太守，代羌戍陕城而还。
秦王坚以王猛为司徒，录尚书事，封平阳郡侯。猛固辞曰： 今燕、吴未平，戎车方驾，而始得一城，即受三事之赏，若克殄二寇，将何以加之！ 坚曰： 苟不暂抑朕心，何以显卿谦光之美！已诏有司权听所守；封爵酬庸，其勉从朕命！ 
二月，癸酉，袁真卒。陈郡太守硃辅立真子瑾为建威将军，豫州刺史，以保寿春，遣其子乾之及司马爨亮如鄴请命。燕人以瑾为扬州刺史，辅为荆州刺史。
三月，秦王坚以吏部尚书权翼为尚书右仆射。夏，四月，复以王猛为司徒，录尚书事；猛固辞，乃止。燕、秦皆遣兵助袁瑾，大司马温遣督护竺瑶等御之。燕兵先至，瑶等与战于武丘，破之。南顿太守桓石虔克其南城。石虔，温之弟子也。
秦王坚复遣王猛督镇南将军杨安等十将步骑六万以伐燕。
慕容令自度终不得免，密谋起兵，沙城中谪戍士数千人，令皆厚抚之。五月，庚午，令杀牙门孟妫。城大涉圭惧，请自效。令信之，引置左右。遂帅谪戍士东袭威德城，杀城郎慕容仓，据城部署，遣人招东西诸戍，翕然皆应之。镇东将军勃海王亮镇龙城，令将袭之；其弟麟以告亮，亮闭城拒守。癸酉，涉圭因侍直击令，令单马走，其党皆溃。涉圭追令至薛黎泽，擒而杀之，诣龙城白亮。亮为之诛涉圭，收令尸而葬之。
六月，乙卯，秦王坚送王猛于灞上，曰： 今委卿以关东之任，当先破壶关，平上党，长驱取鄴，所谓 疾雷不及掩耳 。吾当亲督万众，继卿星发，舟车粮运，水陆俱进，卿勿以为后虑也。 猛曰： 臣杖威灵，奉成算，荡平残胡，如风扫叶，愿不烦銮舆亲犯尘雾，但愿速敕所司部置鲜卑之所。 坚大悦。
秋，七月，癸酉朔，日有食之。
秦王猛攻壶关，杨安攻晋阳。八月，燕主暐命太傅上庸王评将中外精兵三十万以拒秦。暐以秦寇为忧，召散骑侍郎李凤、黄门侍郎梁琛、中书侍郎乐嵩问曰： 秦兵众寡何如？今大军既出，秦能战乎？ 凤曰： 秦国小兵弱，非王师之敌；景略常才，又非太傅之比，不足忧也。 琛、嵩曰： 胜败在谋，不在众寡。秦远来为寇，安肯不战！且吾当用谋以求胜，岂可冀其不战而已乎！ 暐不悦。王猛克壶关，执上党太守南安王越，所过郡县，皆望风降附，燕人大震。
黄门侍郎封孚问司徒长史申胤曰： 事将何如？ 胤叹曰： 鄴必亡矣，吾属今兹将为秦虏。然越得岁而吴伐之，卒受其祸。今福德在燕，秦虽得志，而燕之复建，不过一纪耳。 
大司马温自广陵帅众二万讨袁瑾；以襄城太守刘波为淮南内史，将五千人镇石头。波，隗之孙也。癸丑，温败瑾于寿春，遂围之。燕左卫将军孟高将骑兵救瑾，至淮北，未渡，会秦伐燕，燕召高还。
广汉妖贼李弘，诈称汉归义侯势之子，聚众万馀人，自称圣王，年号凤凰。陇西人李高，诈称成主雄之子，攻破涪城，逐梁州刺史杨亮。九月，益州刺史周楚遣子琼讨高，又使琼子梓潼太守飏讨弘，皆平之。
秦杨安攻晋阳，晋阳兵多粮足，久之未下。王猛留屯骑校尉苟长戍壶关，引兵助安攻晋阳。为地道，使虎牙将军张蚝帅壮士数百潜入城中，大呼斩关，纳秦兵。辛巳，猛、安入晋阳，执燕并州刺史东海王庄。太傅评畏猛，不敢进，屯于潞川。冬，十月，辛亥，猛留将军武都毛当戍晋阳，进兵潞川，与慕容评相持。
壬戌，猛遣将军徐成觇燕军形要，期以日中；及昏而返，猛怒，将斩之。邓羌请之曰： 今贼众我寡，诘朝将战；成，大将也，宜且宥之。 猛曰： 若不杀成，军法不立。 羌固请曰： 成，羌之郡将也，虽违期应斩，羌愿与成效战以赎之。 猛弗许。羌怒，还营，严鼓勒兵，将攻猛。猛问其故，羌曰： 受诏讨远贼；今有近贼，自相杀，欲先除之！ 猛谓羌义而有勇，使语之曰： 将军止，吾今赦之。 成既免，羌诣猛谢。猛执其手曰： 吾试将军耳，将军于郡将尚尔，况国家乎！吾不复忧贼矣！ 
太傅评以猛悬军深入，欲以持久制之。评为人贪鄙，鄣固山泉，鬻樵及水，积钱帛如丘陵；士卒怨愤，莫有斗志。猛闻之，笑曰： 慕容评真奴才，虽亿兆之众不足畏，况数十万乎！吾今兹破之必矣。 乃遣游击将军郭庆帅骑五千，夜从间道出评营后，烧评辎重，火见鄴中。燕主暐惧，遣侍中兰伊让评曰： 王，高祖之子也，当以宗庙社稷为忧，奈何不抚战士而榷卖樵水，专以货殖为心乎！府库之积，朕与王共之，何忧于贫！若贼兵遂进，家国丧亡，王持钱帛欲安所置之！ 乃命悉以其钱帛散之军士，且趋使战。评大惧，遣使请战于猛。
甲子，猛陈于渭源而誓之曰： 王景略受国厚恩，任兼内外，今与诸君深入贼地，当竭力致死，有进无退，共立大功，以报国家。受爵明君之朝，称觞父母之室，不亦美乎！ 众皆踊跃，破釜弃粮，大呼竞进。
猛望燕兵之众，谓邓羌曰： 今日之事，非将军不能破勍敌。成败之机，在兹一举，将军勉之！ 羌曰： 若能以司隶见与者，公勿以为忧。 猛曰： 此非吾所及也，必以安定太守、万户侯相处。 羌不悦而退。俄而兵交，猛召羌，羌寝弗应。猛驰就许之，羌乃大饮帐中，与张蚝、徐成等跨马运矛，驰赴燕陈；出入数四，旁若无人，所杀伤数百。及日中，燕兵大败，俘斩五万馀人，乘胜追击，所杀及降者又十万馀人，评单骑走还鄴。
崔鸿曰：邓羌请郡将以挠法，徇私也；勒兵欲攻王猛，无上也；临战豫求司隶，邀君也。有此三者，罪孰大焉！猛能容其所短，收其所长，若驯猛虎，驭悍马，以成大功。《诗》云： 采葑采菲，无以下体。 猛之谓矣。
秦兵长驱而东，丁卯，围鄴。猛上疏称： 臣以甲子之日，大歼丑类。顺陛下仁爱之志，使六州士庶，不觉易主，自非守迷违命，一无所害。 秦王坚报之曰： 将军役不逾时，而元恶克举，勋高前古。朕今亲帅六军，星言电赴。将军其休养将士，以待朕至，然后取之。 
猛之未至也，鄴帝剽劫公行，及猛至，远近贴然。号令严明，军无私犯，法简政宽，燕民各安其业，更相谓曰： 不图今日复见太原王！ 猛闻之，叹曰： 慕容玄恭信奇士也，可谓古之遗爱矣！ 设太牢以祭之。
十一月，秦王坚留李威辅太子守长安，阳平公融镇洛阳，自帅精锐十万赴鄴，七日而至安阳，宴祖父时故老。猛潜如安阳谒坚，坚曰： 昔周亚夫不迎汉文帝，今将军临敌而弃军，何也？ 猛曰： 亚夫前却人主以求名，臣窃少之。且臣奉陛下威灵，击垂亡之虏，譬如釜中之鱼，何足虑也！监国冲幼，鸾驾远临，脱有不虞，悔之何及！陛下忘臣灞上之言邪！ 
初，燕宜都王桓帅众万馀屯沙亭，为太傅评后继，闻评败，引兵屯内黄。坚使邓羌攻信都。丁丑，桓帅鲜卑五千奔龙城。戊寅，燕散骑侍郎馀蔚帅扶馀、高句丽及上党质子五百馀人，夜，开鄴北门，纳秦兵，燕主暐与上庸王评、乐安王臧、字襄王渊、左卫将军孟高、殿中将军艾朗等奔龙城。辛巳，秦王坚入鄴宫。
慕容垂见燕公卿大夫及故时僚吏，有愠色。高弼言于垂曰： 大王凭祖宗积累之资，负英杰高世之略，遭值迍阨，栖集外邦。今虽家国倾覆，安知其不为兴运之始邪！愚谓国之旧人，宜恢江海之量，有以慰结其心，以立覆篑之基，成九仞之功，奈何以一怒捐之？愚窃为大王不取也！ 垂悦，从之。
燕主暐之出鄴也，卫士犹千馀骑，既出城，皆散，惟十馀骑从行；秦王坚使游击将军郭庆追之。时道路艰难，孟高扶侍暐，经护二王，极其勤瘁，又所在遇盗，转斗而前。数日，行至福禄，依冢解息，盗二十馀人猝至，皆挟弓矢，高持刀与战，杀伤数人。高力极，自度必死，乃直前抱一贼，顿击于地，大呼曰： 男儿穷矣！ 馀贼从帝射高，杀之。艾朗见高独战，亦还趋贼，并死。失马步走，郭庆追及于高阳，部将巨武将缚之，曰： 汝何小人，敢缚天子！ 武曰： 我受诏追贼，何谓天子！ 执以诣秦王坚。坚诘其不降而走之状，对曰： 狐死首丘，欲归死于先人坟墓耳。 坚哀而释之，令还宫，帅文武出降。称孟高、艾朗之忠于坚，坚命厚加敛葬，拜其子为郎中。
郭庆进至龙城，太傅评奔高句丽，高句丽执评，送于秦。宜都王桓杀镇东将军勃海王亮，并其众，奔辽东。辽东太守韩稠，先已降秦，桓至，不得入，攻之，不克。郭庆遣将军硃嶷击之，桓充众单走，嶷获而杀之。
诸州牧守及六夷渠帅尽降于秦，凡得郡百五十七，户二百四十六万，口九百九十九万。以燕宫人、珍宝分赐将士。下诏大赦曰： 朕以寡薄，猥承休命，不能怀远以德，柔服四维，至使戎车屡驾，有害斯民，虽百姓之过，然亦朕之罪也。其大赦天下，与之更始。 
初，梁琛之使秦也，以侍辇苟纯为副。琛每应对，不先告纯；纯恨之，归，言于燕主暐曰： 琛在长安，与王猛甚亲善，疑有异谋。 琛又数称秦王坚及王猛之美，且言秦将兴师，宜为之备。已而秦果伐燕，皆如琛言，乃疑琛知其情。及慕容评败，遂收琛系狱。秦王坚入鄴而释之，除中书著作郎，引见，谓之曰： 卿昔言上庸王、吴王皆将相奇材，何为不能谋画，自使亡国？ 对曰： 天命废兴，岂二人所能移也！ 坚曰： 卿不能见几而作，虚称燕美，忠不自防，返为身祸，可谓智乎？ 对曰： 臣闻 几者动之微，吉凶之先见者也。 如臣愚暗，实所不及。然为臣莫如忠，为子莫如孝，自非有一至之心者，莫能保忠孝之始终。是以古之烈士，临危不改，见死不避，以徇君亲。彼知几者，心达安危，身择去就，不顾家国，臣就使知之，尚不忍为，况非所及邪！ 
坚闻悦绾之忠，恨不及见，拜其子为郎中。
坚以王猛为使持节、都督关东六州诸军事、车骑大将军、开府仪同三司、冀州牧，镇鄴，进爵清河郡侯，悉以慕容评第中之物赐之。赐杨安爵博平县侯；以邓羌为使持节、征虏将军、安定太守，赐爵真定郡侯；郭庆为持节、都督幽州诸军事、幽州刺史，镇蓟，赐爵襄城侯。其馀将士封赏各有差。
坚以京兆韦钟为魏郡太守，彭豹为阳平太守；其馀州县牧、守、令、长，皆因旧而授之。以燕常山太守申绍为散骑侍郎，使与散骑侍郎京兆韦儒俱为绣衣使者，循行关东州郡，观省风俗，劝课农桑，振恤穷困，收葬死亡，旌显节行，燕政有不便于民者，皆变除之。
十二月，秦王坚迁慕容及燕后妃、王公、百官并鲜卑四万馀户于长安。
王猛表留梁琛为主簿，领记室督。它日，猛与僚属宴，语及燕朝使者，猛曰： 人心不同。昔梁君至长安，专美本朝；乐君但言桓温军盛；郝君微说国弊。 参军冯诞曰： 今三子皆为国臣，敢问取臣之道何先？ 猛曰： 郝君知几为先。 诞曰： 然则明公赏丁公而诛季布也。 猛大笑。
秦王坚自鄴如枋头，宴父老，改枋头为永昌，复之终世。甲寅，至长安，封慕容为新兴侯；以燕故臣慕容评为给事中，皇甫真为奉车都尉，李洪为驸马都尉，皆奉朝请。李邽为尚书，封衡为尚书郎，慕容德为张掖太守，燕国平睿为宣威将军，悉罗腾为三署郎。其馀封授各有差。衡，裕之子也。
燕故太史黄泓叹曰： 燕必中兴，其在吴王乎！恨吾老，不及见耳！ 汲郡赵秋曰： 天道在燕，而秦灭之。不及十五年，秦必复为燕有。 
慕容桓之子凤，年十一，阴有复仇之志。鲜卑、丁零有气干者，皆倾身与之交结。权翼见而谓之曰： 儿方以才望自显，勿效尔父不识天命！ 凤厉色曰： 先王欲建忠而不遂，此乃人臣之节；君侯之言，岂奖劝将来之义乎！ 翼改容谢之，言于秦王坚曰： 慕容凤忼慨有才器，但狼子野心，恐终不为人用耳。 
秦省雍州。
是岁，仇池公杨世卒，子纂立，始与秦绝。叔父武都太守统与之争国，起兵相攻。
