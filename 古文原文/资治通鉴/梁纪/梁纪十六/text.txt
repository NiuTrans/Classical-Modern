强圉单阏，一年。
高祖武皇帝十六太清元年（丁卯，公元五四七年）
春，正月朔，日有食之，不尽如钩。
壬寅，荆州刺史庐陵威王续卒。以湘东王绎为都督荆、雍等九州诸军事、荆州刺史。续素贪婪，临终，有启遣中录事参军谢宣融献金银器千馀件，上方知其富，因问宣融曰： 王之金尽此乎？ 宣融曰： 此之谓多，安可加也！大王之过如日月之食，欲令陛下知之，故终而不隐。 上意乃解。
初，湘东王绎为荆州刺史，有微过，续代之，以状闻，自此二王不通书问。绎闻其死，入阁而跃，屟为之破。
丙午，东魏勃海献武王欢卒。欢性深密，终日俨然，人不能测，机权之际，变化若神。制驭军旅，法令严肃。听断明察，不可欺犯。擢人受任，在于得才，苟其所堪，无问厮养；有虚声无实者，皆不任用。雅尚俭素，刀剑鞍勒无金玉之饰。少能剧饮，自当大任，不过三爵。知人好士，全护勋旧；每获敌国尽节之臣，多不之罪。由是文武乐为之用。世子澄秘不发丧，唯行台左丞陈元康知之。
侯景自念已与高氏有隙，内不自安。辛亥，据河南叛，归于魏，颍州刺史司马世云以城应之。景诱执豫州刺史高元成、襄州刺史李密、广州刺史怀朔暴显等。遣军士二百人载仗，暮入西兗州，欲袭取之。刺史邢子才觉之，掩捕，尽获之。因散檄东方诸州，各为之备，由是景不能取。
诸将皆以为景之叛由崔暹，澄不得已，欲杀暹以谢景。陈元康谏曰： 今虽四海未清，纲纪已定；若以数将在外，苟悦其心，枉杀无辜，亏废刑典，岂直上负天神，何以下安黎庶！晁错前事，愿公慎之。 澄乃止，遣司空韩轨督诸军讨景。
辛酉，上祀南郊，大赦；甲子，祀明堂。
二月，魏诏： 自今应宫刑者，直没官，勿刑。 
魏以开府仪同三司若于惠为司空，侯景为太傅、河南大行台、上谷公。
庚辰，景又遣其行台郎中丁和来，上表言： 臣与高澄有隙，请举函谷以东，瑕丘以西，豫、广、颍、荆、襄、兗、南兗、济、东豫、洛、阳、北荆、北扬等十三州内附，惟青、徐数州，仅须折简。且黄河以南，皆臣所职，易同反掌。若齐、宋一平，徐事燕、赵。 上召群臣廷议。尚书仆射谢举等皆曰： 顷岁与魏通和，边境无事，今纳其叛臣，窃谓非宜。 上曰： 虽然，得景则塞北可清；机会难得，岂宜胶柱！ 
是岁，正月，乙卯，上梦中原牧守皆以地来降，举朝称庆。旦，见中书舍人硃异，告之，旦曰： 吾为人少梦，若有梦，必实。 异曰： 此乃宇内混壹之兆也。 及丁和至，称景定计以正月乙卯，上愈神之。然意犹未决，尝独言： 我国家如金瓯，无一伤缺，今忽受景地，讵是事宜？脱致纷纭，悔之何及？ 硃异揣知上意，对曰： 圣明御宇，南北归仰，正以事无机会，未达其心。今侯景分魏土之半以来，自非天诱其衷，人赞其谋，何以至此！若拒而不内，恐绝后来之望。此诚易见，愿陛下无疑。 上乃定议纳景。壬午，以景为大将军，封河南王，都督河南北诸军事、大行台，承制如邓禹故事。平西咨议参军周弘正，善占候，前此谓人曰： 国家数年后当有兵起。 及闻纳景，曰： 乱阶在此矣！ 
丁亥，上耕藉田。
三月，庚子，上幸同泰寺，舍身如大通故事。
甲辰，遣司州刺史羊鸦仁督兗州刺史桓和、仁州刺史湛海珍等，将兵三万趣悬瓠，运粮食应接侯景。
魏大赦。东魏高澄虑诸州有变，乃自出巡抚。留段韶守晋阳，委以军事；以丞相功曹赵彦深为大行台都官郎中。使陈元康豫作丞相欢条教数十纸付韶及彦深，在后以次行之。临发，握彦深手泣曰： 以母、弟相托，幸明此心！ 夏，四月，壬申，澄入朝于鄴。东魏主与之宴，澄起舞，识者知其不终。
丙子，群臣奉赎。丁亥，上还宫，大赦，改元，如大通故事。
甲午，东魏遣兼散骑常侍李系来聘。系，绘之弟也。
五月，丁酉朔，东魏大赦。
戊戌，东魏以襄城王旭为太尉。高澄遣武卫将军元柱等将数万众昼夜兼行以袭侯景，遇景于颍川北，柱等大败。景以羊鸦仁等军犹未至，乃退保颍川。
甲辰，东魏以开府仪同三司库狄干为太师，录尚书事孙腾为太傅，汾州刺史贺拔仁为太保，司徒高隆之录尚书事，司空韩轨为司徒，青州刺史尉景为大司马，领军将军可硃浑道元为司空，仆射高洋为尚书令、领中书监，徐州刺史慕容绍宗为尚书左仆射，高阳王斌为右仆射。戊午，尉景卒。
韩轨等围侯景于颍川。景惧，割东荆、北兗州、鲁阳、长社四城赂魏以求救。尚书左仆射于谨曰： 景少习兵，奸诈难测，不如厚其爵位以观其变，未可遣兵也。 荆州刺史王思政以为： 若不因机进取，后悔无及。 即以荆州步骑万馀从鲁阳关向阳翟。丞相泰闻之，加景大将军兼尚书令，遣太尉李弼、仪同三司赵贵将兵一万赴颍川。
景恐上责之，遣中兵参军柳开奉启于上，以为： 王旅未接，死亡交急，遂求援关中，自救目前。臣既不安于高氏，岂见容于宇文！但螫手解腕，事不得已，本图为国，愿不赐咎！臣获其力，不容即弃，今以四州之地为饵敌之资，已令宇文遣人入守。自豫州以东，齐海以西，悉臣控压；见有之地，尽归圣朝，悬瓠、项城、徐州、南兗，事须迎纳。愿陛下速敕境上，各置重兵，与臣影响，不使差互！ 上报之曰： 大夫出境，尚有所专；况始创奇谋，将建大业，理须适事而行，随方以应。卿诚心有本，何假词费！ 
魏以开府仪同三司独孤信为大司马。
六月，戊辰，以鄱阳王范为征北将军，总督汉北征讨诸军事，击穰城。
东魏韩轨等围颍川，闻魏李弼、赵贵等将至，己巳，引兵还鄴。侯景欲因会执弼与贵，夺其军；贵疑之，不往。贵欲诱景入营而执之，弼止之。羊鸦仁遣长史邓鸿将兵至汝水，弼引兵还长安。王思政入据颍川。景阳称略地，引军出屯悬瓠。
景复乞兵于魏，丞相泰使同轨防主韦法保及都督贺兰愿德等将兵助之。大行台左丞蓝田王悦言于泰曰： 侯景之于高欢，始敦乡党之情，终定君臣之契，任居上将，位重台司；今欢始死，景遽外叛，盖所图甚大，终不为人下故也。且彼能背德于高氏，岂肯尽节于朝廷！今益之以势，援之以兵，窃恐朝廷贻笑将来也。 泰乃召景入朝。
景阴谋叛魏，事计未成，厚抚韦法保等，冀为己用，外示亲密无猜间，每往来诸军间，侍从至少，魏军中名将，皆身自造诣。同轨防长史裴宽谓法保曰： 侯景狡诈，必不肯入关，欲托款于公，恐未可信。若伏兵斩之，此亦一时之功也。如其不尔，即应深为之防，不得信其诳诱，自贻后悔。 法保深然之，不敢图景，但自为备而已；寻辞还所镇。王思政亦觉其诈，密召贺兰愿德等还，分布诸军，据景七州、十二镇。景果辞不入朝，遗丞相泰书曰： 吾耻与高澄雁行，安能比肩大弟！ 泰乃遣行台郎中赵士宪悉召前后所遣诸军援景者。景遂决意来降。魏将任约以所部千馀人降于景。
泰以所授景使持节、太傅、大将军、兼尚书令、河南大行台、都督河南诸军事回授王思政，思政并让不受；频使敦谕，唯受都督河南诸军事。
高澄将如晋阳，以弟洋为京畿大都督，留守于鄴，使黄门侍郎高德政佐之。德政，颢之子也。丁丑，澄还晋阳，始发丧。
秋，七月，魏长乐武烈公若于惠卒。
丁酉，东魏主为丞相欢举哀，服缌缞，凶礼依汉霍光故事，赠相国、齐王，备九锡殊礼。戊戌，以高澄为使持节、大丞相、都督中外诸军、录尚书事、大行台、勃海王；澄启辞爵位。壬寅，诏太原公洋摄理军国，遣中使敦谕澄。
庚申，羊鸦仁入悬瓠城。甲子，诏更以悬瓠为豫州，寿春为南豫州，改合肥为合州。以鸦仁为司、豫二州刺史，镇县瓠；西阳太守羊思达为殷州刺史，镇项城。
八月，乙丑，下诏大举伐东魏。遣南豫州刺史贞阳侯渊明、南兗州刺史南康王会理分督诸将。渊明，懿之子；会理，绩之子也。始，上欲以鄱阳王范为元帅；硃异取急在外，闻之，遽入曰： 鄱阳雄豪盖世，得人死力，然所至残暴，非吊民之材。且陛下昔登北顾亭以望，谓江右有反气，骨肉为戎首。今日之事，尤宜详择。 上默然，曰： 会理何如？ 对曰： 陛下得之矣。 会理懦而无谋，所乘襻舆，施板屋，冠以牛皮。上闻，不悦。贞阳侯渊明时镇寿阳，屡请行，上许之。会理自以皇孙，复为都督，自渊明已下，殆不对接。渊明与诸将密告硃异，追会理还，遂以渊明为都督。
辛未，高澄入朝于鄴，固辞大丞相；诏为大将军如故，馀如前命。
甲申，虚葬齐献武王于漳水之西；潜凿成安鼓山石窟佛顶之旁为穴，纳其柩而塞之，杀其群匠。及齐之亡也，一匠之子知之，发石取金而逃。戊子，武州刺史萧弄璋攻东魏碛泉、吕梁二戍，拔之。
或告东魏大将军澄云： 侯景有北归之志。 会景将蔡道遵北归，言 景颇知悔过 。景母及妻子皆在鄴，澄乃以书谕之，语以阖门无恙，若还，许以豫州刺史终其身，还其宠妻、爱子，所部文武，更不追摄。景使王伟复书曰： 今已引二邦，扬旌北讨，熊豹齐奋，克复中原，幸自取之，何劳恩赐！昔王陵附汉，母在不归，太上囚楚，乞羹自若，矧伊妻子，而可介意！脱谓诛之有益，欲止不能，杀之无损，徒复坑戮，家累在君，何关仆也！ 
戊子，诏以景录行台尚书事。
东魏静帝，美容仪，旅力过人，能挟石师子逾宫墙，射无不中；好文学，从容沉雅。时人以为有孝文风烈，大将军澄深忌之。
始，献武王自病逐君之丑，事静帝礼甚恭，事无大小必以闻，可否听旨。每侍宴，俯伏上寿；帝设法会，乘辇行香，欢执香炉步从，鞠躬屏气，承望颜色，故其下奉帝莫敢不恭。
及澄当国，倨慢顿甚，使中书黄门郎崔季舒察帝动静，小大皆令季舒知之。澄与季舒书曰： 痴人比复何似？痴势小差未？宜用心检校。 帝尝猎于鄴东，驰逐如飞，监卫都督乌那罗受工伐从后呼曰： 天子勿走马，大将军嗔！ 澄尝侍饮酒，举大觞属帝曰： 臣澄劝陛下酒。 帝不胜忿，曰： 自古无不亡之国，朕亦何用此生为！ 澄怒曰： 朕，朕，狗脚朕！ 使崔季舒殴帝三拳，奋衣而出。明日，澄使季舒入劳帝。帝亦谢焉，赐季舒绢百匹。
帝不堪忧辱，咏谢灵运诗曰： 韩亡子房奋，秦帝鲁连耻。本自江海人，忠义动君子。 常侍、侍讲颍川荀济知帝意，乃与祠部郎中元瑾、长秋卿刘思逸、华山王大器、淮南王宣洪、济北王徽等谋诛澄。大器，鸷之子也。帝谬为敕问济曰： 欲以何日开讲？ 乃诈于宫中作土山，开地道向北城。至千秋门，门者觉地下响，以告澄。澄勒兵入宫，见帝，不拜而坐，曰： 陛下何意反？臣父子功存社稷，何负陛下邪！此必左右妃嫔辈所为。 欲杀胡夫人及李嫔。帝正色曰： 自古唯闻臣反君，不闻君反臣。王自欲反，何乃责我！我杀王则社稷安，不杀则灭亡无日，我身且不暇惜，况于妃嫔！必欲弑逆，缓速在王！ 澄乃下床叩头，大啼谢罪。于是酣饮，夜久乃出。居三日，幽帝于含章堂。壬辰，烹济等于市。
初，济少居江东，博学能文。与上有布衣之旧，知上有大志，然负气不服，常谓人曰： 会于盾鼻上磨墨檄之。 上甚不平。及即位，或荐之于上，上曰： 人虽有才，乱俗好反，不可用也。 济上书谏上崇信佛法、为塔寺奢费，上大怒，欲集朝众斩之；硃异密告之，济逃奔东魏。澄为中书监，欲用济为侍读，献武王曰： 我爱济，欲全之，故不用济。济入宫，必败。 澄固请，乃许之。及败，侍中杨遵彦谓之曰： 衰暮何苦复尔？ 济曰： 壮气在耳！ 因下辨曰： 自伤年纪摧颓，功名不立，故欲挟天子，诛权臣。 澄欲宥其死，亲问之曰： 荀公何意反？ 济曰： 奉诏诛高澄，何谓反！ 有司以济老病，鹿车载诣东市，并焚之。
澄疑咨议温子升知瑾等谋，方使之作献武王碑，既成，饿于晋阳狱，食弊襦而死。弃尸路隅，没其家口，太尉长史宋游道收葬之。澄谓游道曰： 吾近书与京师诸贵，论及朝士，以卿僻于朋党，将为一病。今乃知卿真是重故旧、尚节义之人，天下人代卿怖者，是不知吾心也。 九月，辛丑，澄还晋阳。
上命萧渊明堰泗水于寒山以灌彭城，俟得彭城，乃进军与侯景掎角。癸卯，渊明军于寒山，去彭城十八里，断流立堰。侍中羊侃监作堰，再旬而成。东魏徐州刺史太原王则婴城固守，侃劝渊明乘水攻彭城，不从。诸将与渊明议军事，渊明不能对，但云 临时制宜 。
冬，十一月，魏丞相泰从魏主狩于歧阳。
东魏大将军澄使大都督高岳救彭城，欲以金门郡公潘乐为副。陈元康曰： 乐缓于机变，不如慕容绍宗；且先王之命也。公但推赤心于斯人，景不足忧也。 时绍宗在外，澄欲召见之，恐其惊叛；元康曰： 绍宗知元康特蒙顾待，新使人来饷金；元康欲安其意，受之而厚答其书，保无异也。 乙酉，以绍宗为东南道行台，与岳、乐偕行。初，景闻韩轨来，曰： 啖猪肠儿何能为！ 闻高岳来，曰： 兵精人凡。 诸将无不为所轻者。及闻绍宗来，叩鞍有惧色，曰： 谁教鲜卑儿解遣绍宗来！若然，高王定未死邪？ 
澄以廷尉卿杜弼为军司，摄行台左丞，临发，问以政事之要、可为戒者，使录一二条。弼请口陈之，曰： 天下大务，莫过赏罚。赏一人使天下之人喜，罚一人使天下之人惧，苟二事不失，自然尽美。 澄大悦，曰： 言虽不多，于理甚要。 
绍宗帅众十万据橐驼岘。羊侃劝贞阳侯渊明乘其远来击之，不从，旦日，又劝出战，亦不从；侃乃帅所领出屯堰上。
丙午，绍宗至城下，引步骑万人攻潼州刺史郭凤营，矢下如雨。渊明醉，不能起，命诸将救之，皆不敢出。北兗州刺史胡贵孙谓谯州刺史赵伯超曰： 吾属将兵而来，本欲何为，今遇敌而不战乎？ 伯超不能对。贵孙独帅麾下与东魏战，斩首二百级。伯超拥众数千不敢救，谓其下曰： 虏盛如此，与战必败，不如全军早归，可以免罪。 皆曰： 善！ 遂遁还。
初，侯景常戒梁人曰： 逐北勿过二里。 绍宗将战，以梁人轻悍，恐其众不能支，一一引将卒谓之曰： 我当阳退，误吴儿使前，尔击其背。 东魏兵实败走，梁人不用景言，乘胜深入。魏将卒以绍宗之言为信，争共掩击之，梁兵大败，贞阳侯渊明及胡贵孙、赵伯超等皆为东魏所虏，失亡士卒数万人。羊侃结陈徐还。
上方昼寝，宦者张僧胤白硃异启事，上骇之，遽起升舆，至文德殿阁。异曰： 寒山失律。 上闻之，恍然将坠床。僧胤扶而就坐，乃叹曰： 吾得无复为晋家乎！ 
郭凤退保潼州，慕容绍宗进围之。十二月，甲子朔，凤弃城走。
东魏使军司杜弼作檄移梁朝曰： 皇家垂统，光配彼天，唯彼吴、越，独阻声教。元首怀止戈之心，上宰薄兵车之命，遂解絷南冠，喻以好睦。虽嘉谋长算，爰自我始，罢战息民，彼获其利。侯景竖子，自生猜贰，远托关、陇，依凭奸伪，逆主定君臣之分，伪相结兄弟之亲，岂曰无恩，终成难养，俄而易虑，亲寻干戈。衅暴恶盈，侧首无托，以金陵逋逃之薮，江南流寓之地，甘辞卑礼，进孰图身，诡言浮说，抑可知矣。而伪朝大小，幸灾忘义，主荒于上，臣蔽于下，连结奸恶，断绝邻好，征兵保境，纵盗侵国。盖物无定方，事无定势，或乘利而受害，或因得而更失。是以吴侵齐境，遂得句践之师，赵纳韩地，终有长平之役。矧乃鞭挞疲民，侵轶徐部，筑垒拥川，舍舟徼利。是以援枹秉麾之将，拔距投石之士，含怒作色，如赴私仇。彼连营拥众，依山傍水，举螳蜋之斧，被蛣蜣之甲，当穷辙以待轮，坐积薪而候燎。及锋刃暂交，埃尘且接，已亡戟弃戈，土崩瓦解，掬指舟中，衿甲鼓下，同宗异姓，缧绁相望。曲直既殊，强弱不等，获一人而失一国，见黄雀而忘深穽，智者所不为，仁者所不向。诚既往之难逮，犹将来之可追。侯景以鄙俚之夫，遭风云之会，位班三事，邑启万家，揣身量分，久当止足。而周章向背，离披不已，夫岂徒然，意亦可见。彼乃授之以利器，诲之以慢藏，使其势得容奸，时堪乘便。今见南风不竞，天亡有征，老贼奸谋，将复作矣。然推坚强者难为功，摧枯朽者易为力。计其虽非孙、吴猛将，燕、赵精兵，犹是久涉行陈，曾习军旅，岂同剽轻之师，不比危脆之众。拒此则作气不足，攻彼则为势有馀，终恐尾大于身，踵粗于股，倔强不掉，狼戾难驯。呼之则反速而衅小，不征则叛迟而祸大。会应遥望廷尉，不肯为臣，自据淮南，亦欲称帝。但恐楚国亡猨，祸延林木，城门失火，殃及池鱼。横使江、淮士子，荆、扬人物，死亡矢石之下，夭折雾露之中。彼梁主，操行无闻，轻险有素，射雀论功，荡舟称力，年既老矣，耄又及之，政散民流，礼崩乐坏。加以用舍乖方，废立失所，矫情动俗，饰智惊愚，毒螫满怀，妄敦戒业，躁竞盈胸，谬治清净。灾异降于上，怨讟兴于下，人人厌苦，家家思乱，履霜有渐，坚冰且至。传险躁之风俗，任轻薄之子孙。朋党路开，兵权在外。必将祸生骨肉，衅起腹心，强弩冲城，长戈指阙；徒探雀鷇，无救府藏之虚，空请熊蹯，讵延晷刻之命。外崩中溃，今实其时。鹬蚌相持，我乘其弊。方使骏骑追风，精甲辉日，四七并列，百万为群，以转石之形，为破竹之势。当使钟山渡江，青盖入洛，荆棘生于建业之宫，糜鹿游于姑苏之馆。但恐革车之所轥轹，剑骑之所蹂践，杞梓于焉倾折，竹箭以此摧残。若吴之王孙，蜀之公子，归款军门，委命下吏，当即授客卿之秩，特加骠骑之号。凡百君子，勉求多福。 其后梁室祸败，皆如弼言。
侯景围谯城，不下。退攻城父，拔之。壬申，遣其行台左丞王伟等诣建康说上曰： 鄴中文武合谋，召臣共讨高澄。事泄，澄幽元善见于金墉，杀诸元六十馀人。河北物情，俱念其主，请立元氏一人以从人望，如此，则陛下有继绝之名，臣景有立功之效。河之南北，为圣朝之邾、莒；国之男女，为大梁之臣妾。 上以为然，乙亥，下诏以太子舍人元贞为咸阳王，资以兵力，使还北主魏，须渡江，许即位，仪卫以乘舆之副给之。贞，树之子也。
萧渊明至鄴，东魏主升阊阖门受俘，让而释之，送于晋阳，大将军澄待之甚厚。
慕容绍宗引军击侯景，景辎重数千两，马数千匹，士卒四万人，退保涡阳。绍宗士卒十万，旗甲耀日，鸣鼓长驱而进。景使谓之曰： 公等为欲送客，为欲定雌雄邪？ 绍宗曰： 欲与公决胜负。 遂顺风布陈。景闭垒，俟风止乃出。绍宗曰： 侯景多诡计，好乘人背。 使备之，果如其言。景命战士皆被短甲，执短刀，入东魏陈，但低视，斫人胫马足。东魏兵遂败，绍宗坠马，仪同三司刘丰生被伤，显州刺史张遵业为景所擒。
绍宗、丰生俱奔谯城，裨将斛律光、张恃显尤之，绍宗曰： 吾战多矣，未见如景之难克者也。君辈试犯之！ 光等被甲将出，绍宗戒之曰： 勿渡涡水。 二人军于水北，光轻骑射之。景临涡水谓光曰： 尔求勋而来，我惧死而去。我，汝之父友，何为射我？汝岂自解不渡水南？慕容绍宗教汝也！ 光无以应。景使其徒田迁射光马，洞胸；光易马隐树，又中之，退入于军。景擒恃显，既而舍之。光走入谯城，绍宗曰： 今定何如，而尤我也！ 光，金之子也。
开府仪同三司段韶夹涡而军，潜于上风纵火，景帅骑入水，出而却走，草湿，火不复然。魏岐州久经丧乱，刺史郑穆初到，有户三千，穆抚循安集，数年之间，至四万馀户，考绩为诸州之最；丞相泰擢穆为京兆尹。
侯景与东魏慕容绍宗相持数月，景食尽，司马世云降于绍宗。
