起著雍敦牂，尽阏逢困敦，凡七年。
高祖武皇帝十四大同四年（戊午，公元五三八年）
春，正月，辛酉朔，日有食之。
东魏砀郡获巨象，送鄴。丁卯，大赦，改元元象。
二月，己亥，上耕藉田。
东魏大都督善无贺拔仁攻魏南汾州，刺史韦子粲降之，丞相泰灭子粲之族。东魏大行台侯景等治兵于虎牢，将复河南诸州，魏梁回、韦孝宽、赵继宗皆弃城西归。侯景攻广州，数旬，未拔，闻魏救兵将至，集诸将议之，行洛州事卢勇请进观形势。乃帅百骑至大隗山，遇魏师。日已暮，勇多置幡旗于树颠；夜，分骑为十队，鸣角直前，擒魏仪同三司程华，斩仪同三司王征蛮而还。广州守将骆超遂以城降东魏，丞相欢以勇行广州事。勇，辩之从弟也。于是南汾、颍、豫、广四州复入东魏。
初，柔然头兵可汗始得返国，事魏尽礼。及永安以后，雄据北方，礼渐骄倨，虽信使不绝，不复称臣。头兵尝至洛阳，心慕中国，乃置侍中、黄门等官；后得魏汝阳王典签淳于覃，亲宠任事，以为秘书监，使典文翰。及两魏分裂，头兵转不逊，数为边患。魏丞相泰以新都关中，方有事山东，欲结婚以抚之，以舍人元翌女为化政公主，妻头兵弟塔寒。又言于魏主，请废乙弗后，纳头兵之女。甲辰，以乙弗后为尼，使扶风王孚迎头兵女为后。头兵遂留东魏使者元整，不报其使。
三月，辛酉，东魏丞相欢以沙苑之败，请解大丞相，诏许之；顷之，复故。
柔然送悼后于魏，车七百乘、马万匹、驼二千头。至黑盐池，遇魏所遣卤簿仪卫。柔然营幕，户席皆东向，扶风王孚请正南面，后曰： 我未见魏主，固柔然女也。魏仗南面，我自东向。 丙子，立皇后郁久闾氏。丁丑，大赦。以王盟为司徒。丞相泰朝于长安，还屯华州。
夏，四月，庚寅，东魏高欢朝于鄴；壬辰，还晋阳。
五月，甲戌，东魏遣兼散骑常侍郑伯猷来聘。
秋，七月，东魏荆州刺史王则寇淮南。
癸亥，诏以东冶徒李胤之得如来舍利，大赦。
东魏侯景、高敖曹等围魏独孤信于金墉，太师欢帅大军继之；景悉烧洛阳内外官寺民居，存者什二三。魏主将如洛阳拜园陵，会信等告急，遂与丞相泰俱东，命尚书左仆射周惠达辅太子钦守长安，开府仪同三司李弼、车骑大将军达奚武帅千骑为前驱。
八月，庚寅，丞相泰至谷城，侯景等欲整陈以待其至，仪同三司太安莫多娄贷文请帅所部击其前锋，景等固止之。贷文勇而专，不受命，与可硃浑道元以千骑前进。夜，遇李弼、达奚武于孝水。弼命军士鼓噪，曳柴扬尘，贷文走，弼追斩之，道元单骑获免，悉俘其众送恒农。
泰进军瀍东，侯景等夜解围去。辛卯，泰帅轻骑追景至河上，景为陈，北据河桥，南属邙山，与泰合战。泰马中流矢惊逸，遂失所之。泰坠地，东魏兵追及之，左右皆散，都督李穆下马，以策抶泰背骂曰： 笼东军士！尔曹主何在，而独留此？ 追者不疑其贵人，舍之而过。穆以马授泰，与之俱逸。
魏兵复振，击东魏兵，大破之，东魏兵北走。京兆忠武公高敖曹，意轻泰，建旗盖以陵陈，魏人尽锐攻之，一军皆没，敖曹单骑走投河阳南城。守将北豫州刺史高永乐，欢之从祖兄子也，与敖曹有怨，闭门不受。敖曹仰呼求绳，不得，拔刀穿阖未彻而追兵至。敖曹伏桥下，追者见其从奴持金带，问敖曹所在，奴指示之。敖曹知不免，奋头曰： 来！与汝开国公。 追者斩其首去。高欢闻之，如丧肝胆，杖高永乐二百，赠敖曹太师、大司马、太尉。泰赏杀敖曹者布绢万段，岁岁稍与之，比及周亡，犹未能足。魏又杀东魏西兗州刺史宋显等，虏甲士万五千人，赴河死者以万数。初，欢以万俟普尊老，特礼之，尝亲扶上马。其子洛免冠稽首曰： 愿出死力以报深恩。 及邙山之战，诸军北度桥，洛独勒兵不动，谓魏人曰： 万俟受洛干在此，能来可来也！ 魏人畏之而去，欢名其所营地为回洛。
是日，东、西魏置陈既大，首尾悬远，从旦至未，战数十合，氛雾四塞，莫能相知。魏独孤信、李远居右，赵贵、怡峰居左，战并不利；又未知魏主及丞相泰所在，皆弃其卒先归。开府仪同三司李虎、念贤等为后军，见信等退，即与俱去。泰由是烧营而归，留仪同三司长孙子彦守金墉。
王思政下马，举长槊左右横击，一举辄踣数人。陷陈既深，从者尽死，思政被重创，闷绝。会日暮，敌亦收兵。思政每战常著破衣弊甲，敌不知其将帅，故得免。帐下督雷五安于战处哭求思政，会其已苏，割衣裹创，扶思政上马。夜久，始得还营。
平东将军蔡祐下马步斗，左右劝乘马以备仓猝，祐怒曰： 丞相爱我如子，今日岂惜生乎！ 帅左右十馀人合声大呼，击东魏兵，杀伤甚众。东魏人围之十馀重，祐弯弓持满，四面拒之。东魏人募厚甲长刀者直进取之，去祐可三十步，左右劝射之，祐曰： 吾曹之命，在此一矢，岂可虚发！ 将至十步，祐乃射之，应弦而倒，东魏兵稍却，祐徐引还。魏主至恒农，守将已弃城走，所虏降卒在恒农者相与闭门拒守，丞相泰攻拔之，诛其魁首数百人。蔡祐追及泰于恒农，夜，见泰，泰曰： 承先，尔来，吾无忧矣。 泰惊不得寝，枕祐股，然后安。祐每从泰战，常为士卒先。战还，诸将皆争功，祐终无所言。泰每叹曰： 承先口不言勋，我当代其论叙。 泰留王思政镇恒农，除侍中、东道行台。
魏之东伐也，关中留守兵少，前后所虏东魏士卒散在民间，闻魏兵败，谋作乱。李虎等至长安，计无所出，与太尉王盟、仆射周惠达等奉太子钦出屯渭北。百姓互相剽掠，关中大扰。于是沙苑所虏东魏都督赵青雀、雍州民于伏德等遂反，青雀据长安子城，伏德保咸阳，与咸阳太守慕容思庆各收降卒以拒还兵。长安大城民相帅以拒青雀，日与之战。大都督侯莫陈顺击贼，屡破之，贼不敢出。顺，崇之兄也。
扶风公王罴镇河东，大开城门，悉召军士谓曰： 今闻大军失利，青雀作乱，诸人莫有固志。王罴受委于此，以死报恩。有能同心者可共固守；必恐城陷，任自出城。 众感其言，皆无异志。
魏主留阌乡。丞相泰以士马疲弊，不可速进，且谓青雀等乌合，不能为患，曰： 我至长安，以轻骑临之，必当面缚。 通直散骑常侍吴郡陆通谏曰： 贼逆谋久定，必无迁善之心。蜂虿有毒，安可轻也！且贼诈言东寇将至，今若以轻骑临之，百姓谓为信然，益当惊扰。今军虽疲弊，精锐尚多。以明公之威，总大军以临之，何忧不克！ 泰从之，引兵西入。父老见泰至，莫不悲喜，士女相贺。华州刺史宇文导引兵袭咸阳，斩思庆，擒伏德。南度渭，与泰会攻青雀，破之。太保梁景睿以疾留长安，与青雀通谋，泰杀之。
东魏太师欢自晋阳将七千骑至孟津，未济，闻魏师已循，遂济河，遣别将追魏师至崤，不及而还。欢攻金墉，长孙子彦弃城走，焚城中室屋俱尽，欢毁金墉而还。
东魏之迁鄴也，主客郎中裴让之留洛阳。独孤信之败也，让之弟诹之随丞相泰入关，为大行台仓曹郎中。欢囚让之兄弟五人，让之曰： 昔诸葛亮兄弟，事吴、蜀各尽其心，况让之老母在此，不忠不孝，必不为也。明公推诚待物，物亦归心；若用猜忌，去霸业远矣。 欢皆释之。
九月，魏主入长安，丞相泰还屯华州。
东魏大都督贺拔仁击邢磨纳、卢仲礼等，平之。
卢景裕本儒生，太师欢释之，召馆于家，使教诸子。景裕讲论精微，难者或相诋诃，大声厉色，言至不逊，而景裕神采俨然，风调如一，从容往复，无际可寻。性清静，历官屡有进退，无得失之色；弊衣粗食，恬然自安，终日端严，如对宾客。
冬，十月，魏归高敖曹、窦泰、莫多娄贷文之首于东魏。
散骑常侍刘孝仪等聘于东魏。
十二月，魏是云宝袭洛阳，东魏洛州刺史王元轨弃城走。都督赵刚袭广州，拔之。于是自襄、广已西城镇复为魏。
魏自正光以后，四方多事，民避赋役，多为僧尼，至二百万人，寺有三万馀区。至是，东魏始诏 牧守、令长擅立寺者，计其功庸，以枉法论。 
初，魏伊川土豪李长寿为防蛮都督，积功至北华州刺史。孝武帝西迁，长寿帅其徒拒东魏，魏以长寿为广州刺史。侯景攻拔其壁，杀之。其子延孙复收集父兵以拒东魏，魏之贵臣广陵王欣、录尚书长孙稚等皆携家往依之，延孙资遣卫送，使达关中。东魏高欢患之，数遣兵攻延孙，不能克。魏以延孙为京南行台、节度河南诸军事、广州刺史。延孙以澄清伊、洛为己任，魏以延孙兵少，更以长寿之婿京兆韦法保为东洛州刺史，配兵数百以助之。法保名祐，以字行，既至，与延孙连兵置栅于伏流。独孤信之入洛阳也，欲缮修宫室，使外兵郎中天水权景宣帅徒兵三千出采运。会东魏兵至，河南皆叛，景宣间道西走，与李延孙相会，攻孔城，拔之，洛阳以南寻亦西附。丞相泰即留景宣守张白坞，节度东南诸军应关西者。是岁，延孙为其长史杨伯兰所杀，韦法保即引兵据延孙之栅。
东魏将段琛等据宜阳，遣阳州刺史牛道恒诱魏边民。魏南兗州刺史韦孝宽患之，乃诈为道恒与孝宽书，论归款之意，使谍人遗之于琛营，琛果疑道恒。孝宽乘其猜阻，出兵袭之，擒道恒及琛，崤、渑遂清。东道行台王思政以玉壁险要，请筑城，自恒农徙镇之，诏加都督汾、晋、并州诸军事、并州刺史，行台如故。
东魏以高澄摄吏部尚书，始改崔亮年劳之制，铨擢贤能；又沙汰尚书郎，妙选人地以充之。凡才名之士，虽未荐擢，皆引致门下，与之游宴、讲论、赋诗，士大夫以是称之。
高祖武皇帝十四大同五年（己未，公元五三九年）
春，正月，乙卯，以尚书左仆射萧渊藻为中卫将军，丹杨尹何敬容为尚书令，吏部尚书张缵为仆射。缵，弘策之子也。自晋、宋以来，宰相皆以文义自逸，敬容独勤簿领，日旰不休，为时俗所嗤鄙。自徐勉、周舍既卒，当权要者，外朝则何敬容，内省则硃异。敬容质悫无文，以纲维为己任；异文华敏洽，曲营世誉。二人行异而俱得幸于上。异善伺候人主意为阿谀，用事三十年，广纳货赂，欺罔视听，远近莫不忿疾。园宅、玩好、饮膳、声色穷一时之盛。每休下，车马填门，唯王承、王稚及褚翔不往。承、稚，暕之子；翔，渊之曾孙也。
丁巳，御史中丞参礼仪事贺琛奏： 南、北二郊及藉田，往还并宜御辇，不复乘辂。 诏从之，祀宗庙仍乘玉辇。琛，瑒之弟子也。
辛酉，东魏以尚书令孙腾为司徒。
辛未，上祀南郊。
魏丞相泰于行台置学，取丞郎、府佐德行明敏者充学生，悉令旦治公务，晚就讲习。
东魏丞相欢，以徐州刺史房谟、广平太守羊孰、广宗太守窦瑗、平原太守许惇有政绩清能，与诸刺史书，褒称谟等以劝之。
夏，五月，甲戌，东魏立丞相欢女为皇后；乙亥，大赦。
魏以开府仪同三司李弼为司空。
秋，七月，魏以扶风王孚为太尉。
九月，甲子，东魏发畿内十万人城鄴，四十日罢。冬，十月，癸亥，以新宫成，大赦，改元兴和。
魏置纸笔于阳武门外以求得失。
十一月，乙亥，东魏使散骑常侍王元景、魏收来聘。
东魏人以《正光历》浸差，命校书郎李业兴更加修正，以甲子为元，号曰《兴光历》，既成，行之。
散骑常侍硃异奏： 顷来置州稍广，而小大不伦，请分为五品，其位秩高卑，参僚多少，皆以是为差。 诏从之。于是上品二十州，次品十州，次品八州，次品二十三州，下品二十一州。时上方事征伐，恢拓境宇，北逾淮、汝，东距彭城，西开牂柯，南平俚洞，建置州郡，纷纶甚众，故异请分之。其下品皆异国之人来归附者，徒有州名而无土地，或因荒徼之民所居村落置州及郡县，刺史守令皆用彼人为之，尚书不能悉领，山川险远，职贡罕通。五品之外，又有二十馀州不知处所。凡一百七州。又以边境镇戍，虽领民不多，欲重其将帅，皆建为郡，或一人领二三郡太守，州郡虽多而户口日耗矣。
魏自西迁以来，礼乐散逸，丞相泰命左仆射周惠达、吏部郎中北海唐瑾损益旧章，至是稍备。
高祖武皇帝十四大同六年（庚申，公元五四零年）
春，正月，壬申，东魏以广平公库狄干为太保。
丁丑，东魏主入新宫，大赦。
魏扶风王孚卒。
魏铸五铢钱。
东魏大行台侯景出三鵶，将复荆州，魏丞相泰遣李弼、独孤信各将五千骑出武关，景乃还。
魏文后既为尼，居别宫，悼后犹忌之，乃以其子武都王戊为秦州刺史，使文后随之官。魏主虽限以大计，而恩好不忘，密令养发，有追还之意。会柔然举国度河南侵，时颇有言柔然以悼后故兴师者，帝曰： 岂有兴百万之众为一女子邪！虽然，致人此言，朕亦何颜以见将帅！ 乃遣中常侍曹宠赍手敕赐文后自尽。文后泣谓宠曰： 愿至尊千万岁，天下康宁，死无恨也！ 遂自杀。凿麦积崖而葬之，号曰寂陵。
夏，丞相泰召诸军屯沙苑以备柔然。右仆射周惠达发士马守京城，堑诸街巷，召雍州刺史王罴议之，罴不应召，谓使者曰： 若蠕蠕至渭北者，王罴自帅乡里破之，不烦国家兵马，何为天子城中作如此惊扰！由周家小儿恇怯致此。 柔然至夏州而退。未几，悼后遇疾殂。
五月，乙酉，魏行台宫延和、陕州刺史宫延庆降于东魏，东魏以河北马场为义州以处之。
东魏阳州武公高永乐卒。
闰月，丁丑朔，日有食之。
己丑，东魏封皇兄景植为宜阳王，皇弟威为清河王，谦为颍川王。
六月，壬子，东魏华山王鸷卒。
秋，七月，丁亥，东魏使兼散骑常侍李象等来聘。八月，戊午，大赦。
九月，戊戌，司空袁昂卒，遗疏不受赠谥，敕诸子勿上行状及立铭志。上不许，赠本官，谥穆正公。
冬，十一月，魏太师念贤卒。
吐谷浑自莫折念生之乱，不通于魏。伏连筹卒，子夸吕立，始称可汗，居伏俟城。其地东西三千里，南北千馀里，官有王、公、仆射、尚书、郎中、将军之号。是岁，始遣使假道柔然，聘于东魏。
高祖武皇帝十四大同七年（辛酉，公元五四一年）
春，正月，辛巳，上祀南郊，大赦。辛丑，祀明堂。
宕昌王梁企定为其下所杀，弟弥定立。二月，乙巳，以弥定为河、梁二州刺史、宕昌王。
辛亥，上耕藉田。
魏幽州刺史顺阳王仲景坐事赐死。
三月，魏夏州刺史刘平伏据上郡反，大都督于谨讨擒之。
夏，五月，遣兼散骑常侍明少遐等聘于东魏。
秋，七月，己卯，东魏宜阳王景植卒。
魏以侍中宇文测为大都督、行汾州事。测，深之兄也，为政简惠，得士民心。地接东魏，东魏人数来寇抄，测擒获之，命解缚，引与相见，为设酒殽，待以客礼，并给粮饩，卫送出境。东魏人大惭，不复为寇，汾、晋之间遂通庆吊，时论称之。或告测交通境外者，丞相泰怒曰： 测为我安边，我知其志，何得间我骨肉！ 命斩之。
魏丞相泰欲革易时政，为强国富民之法，大行台度支尚书兼司农卿苏绰尽其智能，赞成其事，减官员，置二长，并置屯田以资军国。又为六条诏书，九月，始奏行之：一曰清心，二曰敦教化，三曰尽地利，四曰擢贤良，五曰恤狱讼，六曰均赋役。泰甚重之，尝置诸坐右，又令百司习诵之，其牧守令长非通六条及计帐者，不得居官。
东魏诏群官于麟趾阁议定法制，谓之《麟趾格》，冬，十月，甲寅，颁行之。
乙巳，东魏发夫五万筑漳滨堰，三十五日罢。
十一月，丙戌，东魏以彭城王韶为太尉，度支尚书胡僧敬为司空。僧敬名虔，以字行，国珍之兄孙，东魏主之舅也。
十二月，东魏遣兼散骑常侍李骞来聘。
交趾李贲世为豪右，仕不得志。有并韶者，富于词藻，诣选求官，吏部尚书蔡撙以并姓无前贤，除广阳门郎；韶耻之。贲与韶还乡里，谋作乱，会交州刺史武林侯咨以刻暴失众心，时贲监德州，因连结数州豪杰俱反。咨输贿于贲，奔还广州。上遣咨与高州刺史孙冏、新州刺史卢子雄将兵击之。咨，恢之子也。
是岁，魏又益新制十二条。
东魏丞相欢以诸州调绢不依旧式，民甚苦之，奏令悉以四十尺为匹。
魏自丧乱以来，农商失业，六镇之民相帅内徙，就食齐、晋，欢因之以成霸业。东西分裂，连年战争，河南州郡鞠为茂草，公私困竭，民多饿死。欢命诸州滨河及津、梁皆置仓积谷以相转漕，供军旅，备饥馑，又于幽、瀛、沧、青四州傍海煮盐。军国之费，粗得周赡。至是，东方连岁大稔，谷斛至九钱，山东之民稍复苏息矣。
东魏尚书令高澄尚静帝妹冯翊长公主，生子孝琬，朝贵贺之，澄曰： 此至尊之甥，先贺至尊。 三日，帝幸其第，赐锦彩布绢万匹。于是诸贵竞致礼遗，货满十室。
东魏临淮王孝友表曰： 令制百家为族，二十五家为闾，五家为比。百家之内有帅二十五，征发皆免，苦乐不均，羊少狼多，复有蚕食，此之为弊久矣。京邑诸坊，或七八百家唯一里正、二史，庶事无阙，而况外州乎！请依旧置三正之名不改，而每闾止为二比，计族省十二丁，赀绢、番兵，所益甚多。 事下尚书，寝不行。
安成望族刘敬躬以妖术惑众，人多信之。
高祖武皇帝十四大同八年（壬戌，公元五四二年）
春，正月，敬躬据郡反，改元永汉，署官属，进攻庐陵，逼豫章。南方久不习兵，人情扰骇，豫章内史张绾募兵以拒之。绾，缵之弟也。二月，戊戌，江州刺史湘东王绎遣司马王僧辩、中兵曹子郢讨敬躬，受绾节度。三月，戊辰，擒敬躬，送建康，斩之。僧辩，神念之子也，该博辩捷，器宇肃然，虽射不穿札，而志气高远。
魏初置六军。
夏，四月，丙寅，东魏使兼散骑常侍李绘来聘。绘，元忠之从子也。
东魏丞相欢朝于鄴。司徒孙腾坐事免；乙酉，以彭城王韶录尚书事，侍中广阳王湛为太尉，尚书右仆射高隆之为司徒。初，太傅尉景与丞相欢同归尔硃荣，其妻，欢之姊也，自恃勋戚，贪纵不法，为有司所劾，系狱；欢三诣阙泣请，乃得免死。丁亥，降为骠骑大将军、开府仪同三司。欢往造之，景卧不起，大叫曰： 杀我时趣邪！ 欢抚而拜谢之。辛卯，以库狄干为太傅，以领军将军娄昭为大司马，封祖裔为尚书右仆射。六月，甲辰，欢还晋阳。
八月，庚戌，东魏以开府仪同三司、吏部尚书侯景为兼尚书仆射、河南道大行台，随机防讨。
魏以王盟为太保。东魏丞相欢击魏，入自汾、绛，连营四十里，丞相泰使王思政守玉壁以断其道。欢以书招思政曰： 若降，当授以并州。 思政复书曰： 可硃浑道元降，何以不得？ 冬，十月，己亥，欢围玉壁，凡九日，遇大雪，士卒饥冻，多死者，遂解围去。魏遣太子钦镇蒲坂。丞相泰出军蒲坂，至皁荚，闻欢退渡汾，追之不及。十一月，东魏以可硃浑道元为并州刺史。
十二月，魏主狩于华阴，大享将士，丞相泰帅诸将朝之。起万寿殿于沙苑北。
辛亥，东魏遣兼散骑常侍杨斐来聘。
孙冏、卢子雄讨李贲，以春瘴方起，请待至秋；广州刺史新渝侯映不许，武林侯咨又趣之。冏等至合浦，死者什六七，众溃而归。映，憺之子也。武林侯咨奏冏及子雄与贼交通，逗留不进，敕于广州赐死。子雄弟子略、子烈、主帅广陵杜天合及弟僧明、新安周文育等帅子雄之众攻广州，欲杀映、咨，为子雄复冤。西江督护、高要太守吴兴陈霸先帅精甲三千救之，大破子略等，杀天合，擒僧明、文育。霸先以僧明、文育骁勇过人，释之，以为主帅。诏以霸先为直阁将军。
魏丞相泰妻冯翊公主生子觉。
东魏以光州刺史李元忠为侍中。元忠虽处要任，不以物务干怀，唯饮酒自娱。丞相欢欲用为仆射，世子澄言其放达常醉，不可委以台阁。其子搔闻之，请节酒，元忠曰： 我言作仆射不胜饮酒乐，尔爱仆射，宜勿饮酒。 
高祖武皇帝十四大同九年（癸亥，公元五四三年）
春，正月，壬戌，东魏大赦，改元武定。
东魏御史中尉高仲密取吏部郎崔暹之妹，既而弃之，由是与暹有隙。仲密选用御史，多其亲戚乡党，高澄奏令改选；暹方为澄所宠任，仲密疑其构己，愈恨之。仲密后妻李氏艳而慧，澄见而悦之，李氏不从，衣服皆裂，以告仲密，仲密益怨。寻出为北豫州刺史，阴谋外叛。丞相欢疑之，遣镇城奚寿兴典军事，仲密但知民务。仲密置酒延寿兴，伏壮士，执之，二月，壬申，以虎牢叛，降魏。魏以仲密为侍中、司徒。
欢以仲密之叛由崔暹，将杀之，高澄匿暹，为之固请，欢曰： 我匄其命，须与苦手。 澄乃出暹，而谓大行台都官郎陈元康曰： 卿使崔暹得杖，勿复相见。 元康为之言于欢曰： 大王方以天下付大将军，大将军有一崔暹不能免其杖，父子尚尔，况于它人！ 欢乃释之。
高季式在永安戍，仲密遣信报之；季式走告欢，欢待之如旧。
魏丞相泰帅诸军以应仲密，以太子少傅李远为前驱，至洛阳，遣开府仪同三司于谨攻柏谷，拔之；三月，壬申，围河桥南城。东魏丞相欢将兵十万至河北，泰退军瀍上，纵火船于上流以烧河桥。斛律金使行台郎中张亮以小艇百馀载长锁，伺火船将至，以钉钉之，引锁向岸，桥遂获全。
欢渡河，据邙山为陈，不进者数日。泰留辎重于瀍曲，夜，登邙山以袭欢。候骑白欢曰： 贼距此四十馀里，蓐食乾饮而来。 欢曰： 自当渴死！ 乃正阵以待之。戊申，黎明，泰军与欢军遇。东魏彭乐以数千骑为右甄，冲魏军之北垂，所向奔溃，遂驰入魏营。人告彭乐叛，欢甚怒。俄而西北尘起，乐使来告捷，虏魏侍中、开府仪同三司、大都督临洮王柬、蜀郡王荣宗、江夏王升、巨鹿王阐、谯郡王亮、詹事赵善及督将僚佐四十八人。诸将乘胜击魏，大破之，斩首三万馀级。
欢使彭乐追泰，泰窘，谓乐曰： 汝非彭乐邪？痴男子！今日无我，明日岂有汝邪！何不急还营，收汝金宝！ 乐从其言，获泰金带一囊以归，言于欢曰： 黑獭漏刃，破胆矣！ 欢虽喜其胜而怒其失泰，令伏诸地，亲捽其头，连顿之，并数以沙苑之败，举刃将下者三，噤齘良久。乐曰： 乞五千骑，复为王取之。 欢曰： 汝纵之何意？而言复取邪！ 命取绢三千匹压乐背，因以赐之。明日，复战，泰为中军，中山公赵贵为左军，领军若干惠等为右军。中军、右军合击东魏，大破之，悉俘其步卒。欢失马，赫连阳顺下马以授欢。欢上马走，从者步骑七人，追兵至，亲信都督尉兴庆曰： 王速去，兴庆腰有百箭，足杀百人。 欢曰： 事济，以尔为怀州刺史；若死，用尔子！ 兴庆曰： 儿小，愿用兄！ 欢许之。兴庆拒战，矢尽而死。
东魏军士有逃奔魏者，告以欢所在，泰募勇敢三千人，皆执短兵，配大都督贺拔胜以攻之。胜识欢于行间，执槊与十三骑逐之，驰数里，槊刃垂及，因字之曰： 贺六浑，贺拔破胡必杀汝！ 欢气殆绝，河州刺史刘洪徽从傍射胜，中其二骑，武卫将军段韶射胜马，毙之。比副马至，欢已逸去。胜叹曰： 今日不执弓矢，天也！ 
魏南郢州刺史耿令贵，大呼，独入敌中，锋刃乱下，人皆谓已死，俄奋刀而还。如是数四，当令贵前者死伤相继。乃谓左右曰： 吾岂乐杀人！壮士除贼，不得不尔。若不能杀贼，又不为贼所伤，何异逐坐人也！ 
左军赵贵等五将战不利，东魏兵复振。泰与战，又不利。会日暮，魏兵遂遁，东魏兵追之；独孤信、于谨收散卒自后击之，追兵惊扰，魏诸军由是得全。若于惠夜引去，东魏兵追之；惠徐下马，顾命厨人营食，食毕，谓左右曰： 长安死，此中死，有以异乎？ 乃建旗鸣角，收散卒徐还；追骑疑有伏兵，不敢逼。泰遂入关，屯渭上。
欢进至陕，泰使开府仪同三司达奚武等拒之。行台郎中封子绘言于欢曰： 混壹东西，正在今日。昔魏太祖平汉中，不乘胜取巴、蜀，失在迟疑，后悔无及。愿大王不以为疑。 欢深然之，集诸将议进止，咸以为 野无青草，人马疲瘦，不可远追。 陈元康曰： 两雄交争，岁月已久。今幸而大捷，天授我也，时不可失，当乘胜追之。 欢曰： 若遇伏兵，孤何以济？ 元康曰： 王前沙苑失利，彼尚无伏；今奔败若此，何能远谋！若舍而不追，必成后患。 欢不从，使刘丰生将数千骑追泰，遂东归。
泰召王思政于玉壁，将使镇虎牢，未至而泰败，乃使守恒农。思政入城，令开门解衣而卧，慰勉将士，示不足畏。后数日，刘丰生至城下，惮之，不敢进，引军还。思政乃修城郭，起楼橹，营农田，积刍粟，由是恒农始有守御之备。
丞相泰求自贬，魏主不许。是役也，魏诸将皆无功，唯耿令贵与太子武卫率王胡仁、都督王文达力战功多。泰欲以雍、岐、北雍三州授之，以州有优劣，使探筹取之。仍赐胡仁名勇，令贵名豪，文达名信，用彰其功。于是广募关、陇豪右以增军旅。
高仲密之将叛也，阴遣人扇动冀州豪杰，使为内应，东魏遣高隆之驰驿慰抚，由是得安。高澄密书与隆之曰： 仲密枝党与之俱西者，宜悉收其家属，以惩将来。 隆之以为恩旨既行，理无追改，若复收治，示民不信，脱致惊扰，所亏不细，乃启丞相欢而罢之。
以太子詹事谢举为尚书仆射。
夏，四月，林邑王攻李贲，贲将范修破林邑于九德。
清水氐酋李鼠仁，乘魏之败，据险作乱；陇右大都督独孤信屡遣军击之，不克。丞相泰遣典签天水赵昶往谕之，诸酋长聚议，或从或否；其不从者欲加刃于昶，昶神色自若，辞气逾厉，鼠仁感悟，遂相帅降。氐酋梁道显叛，泰复遣昶谕降之，徙其豪帅四十馀人并部落于华州，泰即以昶为都督，使领之。
泰使谍潜入虎牢，令守将魏光固守。侯景获之，改其书云： 宜速去。 纵谍入城，光宵遁。景获高仲密妻子送鄴，北豫、洛二州复入于东魏。五月，壬辰，东魏以克复虎牢，降死罪已下囚，唯不赦高仲密家。丞相欢以高乾有义勋，高昂死王事，季式先自告，皆为之请，免其从坐。仲密妻李氏当死，高澄盛服见之，曰： 今日何如？ 李氏默然，遂纳之。乙未，以侯景为司空。
秋，七月，魏大赦。以王盟为太傅，广平王赞为司空。
八月，乙丑，东魏以汾州刺史斛律金为大司马。
东魏遣兼散骑常侍李浑等来聘。
冬，十一月，甲午，东魏主狩于西山；乙巳，还宫。高澄启解侍中，东魏主以其弟并州刺史太原公洋代之。丞相欢筑长城于肆州北山，西自马陵，东至土登，四十日罢。
魏诸牧守共谒丞相泰，泰命河北太守裴侠别立，谓诸牧守曰： 裴侠清慎奉公，为天下最。有如侠者，可与俱立！ 众默然，无敢应者。泰乃厚赐侠，朝野叹服，号为 独立君 。
高祖武皇帝十四大同十年（甲子，公元五四四年）
春，正月，李贲自称越帝，置百官，改元天德。
三月，癸巳，东魏丞相欢巡行冀、定二州，校河北户口损益，因朝于鄴。
甲午，上幸兰陵，谒建宁陵，使太子入守宫城；辛丑，谒脩陵。
丙午，东魏以开府仪同三司孙腾为太保。
己酉，上幸京口城北固楼，更名北顾；庚戌，幸回宾亭，宴乡里故老及所经近县迎候者，少长数千人，各赉钱二千。
壬子，东魏以高澄为大将军、领中书监，元弼为录尚书事，左仆射司马子如为尚书令，侍中高洋为左仆射。
丞相欢多在晋阳，孙腾、司马子如、高岳、高隆之，皆欢之亲旧，委以朝政，鄴中谓之四贵，其权势熏灼中外，率多专恣骄贪。欢欲损夺其权，故以澄为大将军、领中书监，移门下机事总归中书，文武赏罚皆禀于澄。孙腾见澄，不肯尽敬，澄叱左右牵下于床，筑以刀环，立之门外。太原公洋于澄前拜高隆之，呼为叔父，澄怒骂之。欢谓群公曰： 儿子浸长，公宜避之。 于是公卿以下，见澄无不耸惧。库狄干，澄姑之婿也，自定州来谒，立于门外，三日乃得见。
澄欲置腹心于东魏主左右，擢中兵参军崔季舒为中书侍郎。澄每进书于帝，有所谏请，或文辞繁杂，季舒辄修饰通之。帝报澄父子之语，常与季舒论之，曰： 崔中书，我乳母也。 季舒，挺之从子也。
夏，四月，乙卯，上还自兰陵。
五月，甲申朔，魏丞相泰朝于长安。
甲午，东魏遣散骑常侍魏季景来聘。季景，收之族叔也。
尚书令何敬容妾弟盗官米，以书属领军河东王誉；丁酉，敬容坐免官。
东魏广阳王湛卒。
魏琅邪贞献公贺拔胜诸子在东者，丞相欢尽杀之，胜愤恨发疾而卒。丞相泰常谓人曰： 诸将对敌神色皆动，唯贺拔公临陈如平时，真大勇也！ 
秋，七月，魏更权衡度量，命尚书苏绰损益三十六条之制，总为五卷，颁行之。搜简贤才为牧守令长，皆依新制而遣焉。数年之间，百姓便之。
魏自正光以后，政刑弛纵，在位多贪污。丞相欢启以司州中从事宋游道为御史中尉，澄固请以吏部郎崔暹为之，以游道为尚书左丞。澄谓暹、游道曰： 卿一人处南台，一人处北省，当使天下肃然。 暹选毕义云等为御史，时称得人。义云，众敬之曾孙也。澄欲假暹威势，诸公在坐，令暹后至，通名，高视徐步，两人挈裾而入；澄分庭对揖，暹不让而坐，觞再行，即辞去。澄留之食，暹曰： 适受敕在台检校。 遂不待食而去，澄降阶送之。它日，澄与诸公出，之东山，遇暹于道，前驱为赤棒所击，澄回马避之。
尚书令司马子如以丞相欢故人，当重任，意气自高，与太师咸阳王坦贪黩无厌；暹前后弹子如、坦及并州刺史可硃浑道元等罪状，无不极笔。宋游道亦劾子如、坦及太保孙腾、司徒高隆之、司空侯景、尚书元羡等。澄收子如系狱，一宿，发尽白，辞曰： 司马子如从夏州策杖投相王，王给露车一乘，豢牸牛犊，犊在道死，唯豢角存，此外皆取之于人。 丞相欢以书敕澄曰： 司马令，吾之故旧，汝宜宽之。 澄驻马行街，出子如，脱其锁；子如惧曰： 非作事邪？ 八月，癸酉，削子如官爵。九月，甲申，以济阴王晖业为太尉；太师咸阳王坦以王还第，元羡等皆免官，其馀死黜者甚众。久之，欢见子如，哀其憔悴，以膝承其首，亲为择虱，赐酒百瓶，羊五百口，米五百石。
高澄对诸贵极言褒美崔暹，且戒属之。丞相欢书与鄴下诸贵曰： 崔暹居宪台，咸阳王、司马令皆吾布衣之旧，尊贵亲昵，无过二人，同时获罪，吾不能救，诸君其慎之！ 
宋游道奏驳尚书违失数百条，省中豪吏王儒之徒并鞭斥之，令、仆已下皆侧目。高隆之诬游道有不臣之言，罪当死。给事黄门侍郎杨愔曰： 畜狗求吠；今以数吠杀之，恐将来无复吠狗。 游道竟坐除名。澄谓游道曰： 卿早从我向并州，不尔，彼经略杀卿。 游道从澄至晋阳，以为大行台吏部。
己丑，大赦。
东魏以丧乱之后，户口失实，徭赋不均。冬，十月，丁巳，以太保孙腾、大司徒高隆之为括户大使，分行诸州，得无籍之户六十馀万，侨居者皆勒还本属。十一月，甲申，以高隆之录尚书事，以前大司马娄昭为司徒。
庚子，东魏主祀圜丘。
东魏丞相欢袭击山胡，破之，俘万馀户，分配诸州。
是岁，东魏以散骑常侍魏收兼中书侍郎，修国史。自梁、魏通好，魏书每云： 想彼境内宁静，此率土安和。 上复书，去 彼 字而已。收始定书云： 想境内清晏，今万里安和。 上亦效之。
