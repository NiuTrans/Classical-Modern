面部如命，气色如运。大命固宜整齐，小运亦当亨泰。是故光焰不发，珠玉与瓦砾同观；藻绘未扬，明光与布葛齐价。大者主一生祸福，小者亦三月吉凶。
人以气为主，于内为精神，于外为气色。有终身之气色， 少淡、长明、壮艳、老素 是也。有一年之气色， 春青、夏红、秋黄、冬白 是也。有一月之气色， 朔后森发，望后隐跃 是也。有一日之气色， 早青、昼满、晚停、暮静 是也。
科名中人，以黄为主，此正色也。黄云盖顶，必掇大魁；黄翅入鬓，进身不远；印堂黄色，富贵逼人；明堂素净，明年及第。他如眼角霞鲜，决利小考；印堂垂紫，动获小利，红晕中分，定产佳儿；两颧红润，骨肉发迹。由此推之，足见一斑矣。
色忌青，忌白。青常见于眼底，白常见于眉端。然亦不同：心事忧劳，青如凝墨；祸生不测，青如浮烟；酒色惫倦，白如卧羊；灾晦催人，白如傅粉。又有青而带紫，金形遇之而飞扬，白而有光，土庚相当亦富贵，又不在此论也。最不佳者： 太白夹日月，乌鸟集天庭，桃花散面颊，预尾守地阁。 有一于此，前程退落，祸患再三矣。
