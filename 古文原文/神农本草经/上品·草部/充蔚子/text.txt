味辛微温。
主明目益精，除水气。久服轻身，茎生瘾疹痒，可作浴汤。一名益母，一名益明，一名大札。生池泽。
《名医》曰：一名贞蔚，生海滨，五月采。
案《说文》云：蓷，萑也，《广雅》云：益母，充蔚也，《尔雅》云：萑，蓷；郭璞云：今茺蔚也；《毛诗》云：中谷有蓷，《传》云，蓷；鵻也；陆玑云：旧说及魏博士济阴周元明，皆云庵闾，是也，韩诗及三苍说，悉云益母，故曾子见益母而感；刘歆曰蓷，臭秽，臭秽即茺蔚也，旧作茺，非。
