味苦平。
主诸暴风湿偏痹，强骨髓，杀三虫，去伏尸。久服轻身，益气延年。一名颠勒（《尔雅》注引云，门冬一名满冬，今无文）。生山谷。
《名医》曰：生奉高山，二月七月八月采根，暴干。
案《说文》云墙，墙蘼，满冬也；《中山经》云：条谷之山，其草多宜冬；《尔雅》云：墙蘼，满冬；《列仙传》云：赤须子食天门冬；《抱朴子·仙药》云：天门冬，或名地门冬，或名筵门冬，或名颠棘，或名淫羊食，或名管松。
