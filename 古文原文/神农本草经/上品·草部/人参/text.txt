味甘微寒。
主补五脏，安精神，定魂魄，止惊悸，除邪气，明目，开心益智。久服，轻身延年。一名人衔，一名鬼盖。生山谷。
《吴普》曰：人参一名土精，一名神草，一名黄参，一名血参，一名人微，一名玉精，神农甘小寒，桐君雷公苦，岐伯黄帝甘无毒，扁鹊有毒，生邯郸，三月生叶，小兑，核黑，茎有毛，三月九月采根，根有头足手面目如人（《御览》）。
《名医》曰：一名神草，一名人微，一名土精，一名血参，如人形者有神，生上党及辽东，二月四月八月上旬采根，竹刀刮，暴干，无令见风。
案《说文》云：参，人参，药草，出上党；《广雅》云：地精，人参也；《范子计然》云：人参出上党，状类人者善。刘敬叔异苑云：人参一名土精，生上党者佳，人形皆具，能作儿啼。
