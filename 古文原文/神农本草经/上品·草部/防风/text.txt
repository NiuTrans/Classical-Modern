味甘温，无毒。
主大风，头眩痛，恶风，风邪，目盲无所见，风行周身，骨节疼痹（《御览》作痛），烦满。久服轻身。一名铜芸（《御览》作芒）。生川泽。
《吴普》曰：防风一名回云，一名回草，一名百枝，一名蕳根，一名百韭，一名百种，神农黄帝岐伯桐君雷公扁鹊甘无毒，李氏小寒，或生邯郸上蔡，正月生叶，细圆，青黑黄白，五月花黄，六月实黑，三月十月采根，日干，琅邪者良（《御览》）。
《名医》曰：一名茴草，一名百枝，一名屏风，一名蕳根，一名百蜚，生沙苑，及邯郸，琅邪，上蔡，二月十月采根，暴干。
案《范子计然》云：防风出三辅，白者善。
