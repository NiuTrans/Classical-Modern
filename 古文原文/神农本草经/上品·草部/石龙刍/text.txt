味苦微寒。
主心腹邪气，小便不利，淋闭，风湿，鬼注，恶毒。久服，补虚羸，轻身，耳目聪明，延年。一名龙须，一名草续断，一名龙珠。生山谷。
《吴普》曰：龙刍，一名龙多，一名龙须，一名续断，一名龙本，一名草毒，一名龙华，一名悬莞，神农李氏小寒，雷公黄帝苦无毒，扁鹊辛无毒，生梁州，七月七日采（《御览》此条，误附续断）。
《名医》曰：一名龙华，一名悬莞，一名草毒，生梁州湿地，五月七月，采茎，暴干。
案《广雅》云：龙木，龙须也；《中山经》云：贾超之山，其中多龙修；郭璞云：龙须也，似莞而细，生山石穴中，茎列垂，可以为席；别录云：一名方宾；郑樵云：《尔雅》所为鼠莞也，旧作ú，非。
