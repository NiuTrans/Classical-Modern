味辛温。
主杀鬼，精物蛊毒恶气。久服益气力，长阴，肥健，轻身，增年。一名离母，一名鬼督邮。生川谷。
《吴普》曰：鬼督邮，一名神草，一名阎狗，或生太山，或少室，茎箭赤无叶，根如芋子，三月四月八月，采根，日干，治痈肿（《御览》）。
《名医》曰：生陈仓雍州，及太山少室，三月四月八月采根，暴干。
案《抱朴子》云：按仙方中，有合离草，一名独摇，一名离母，所以谓之合离，离母者，此草为物，下根如芋魁，有游子十二枚，周环之，去大魁数尺，虽相须，而实不相连，但以气相属耳，别说云，今医家见用天麻，即是此赤箭根。
