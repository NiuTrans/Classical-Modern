味苦温。
主风热，死肌，痈伤，口干舌焦，痈肿不消，喉舌肿，水浆不下。久服，轻身明目，润泽，好颜色，不老延年。一名百鲮。生川谷。
《吴普》曰：落石，一名鳞石，一名明石，一名县石，一名云华，一名云珠，一名云英，一名云丹，神农苦小温，雷公苦无毒，扁鹊桐君甘无毒，李氏大寒，云药中君，采无时（《御览》）。
《名医》曰：一名石磋，一名略石，一名明石，一名领石，一名县石，生太山或石山之阴，或高山岩石上，或生人间，正月采。
案《西山经》云：上申之山多硌石，疑即此；郭璞云：硌，磊硌大石儿，非也；《唐本》注云：俗名耐冬，山南人谓之石血，以其包络石木而生，故名络石，别录谓之石龙藤，以石上生者良。
