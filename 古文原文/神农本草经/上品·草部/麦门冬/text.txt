味甘平。
主心腹，结气伤中伤饱，胃络脉绝，羸瘦短气。久服轻身，不老不饥。生川谷及堤阪。
《吴普》曰：一名马韭，一名衅冬，一名忍冬，一名忍陵，一名不死药，一名仆垒，一名随脂（太平《御览》引云，一名羊韭，秦，一名马韭，一名禹韭，韭，越一名羊齐，一名麦韭，一名禹韭，一名衅韭，一名禹余粮），神农岐伯甘平，黄帝桐君雷公甘无毒，李氏甘小温，扁鹊无毒，生山谷肥地，叶如韭，肥泽丛生，采无时，实青黄。
《名医》曰：秦名羊韭，齐名麦韭，楚名马韭，越名羊蓍，一名禹葭，一名禹余粮，叶如韭，冬夏长生，生函谷肥土，石间久废处，二月三月八月十月采，阴干。
案《说文》云：荵，荵冬草；《中山经》云：青要之山，是多仆累，据《吴普》说，即麦门冬也，忍，荵，垒，累，音同；陶宏景云：实如青珠，根似穬麦，故谓麦门冬。
