味辛温。
主风寒湿痹，咳逆上气，开心孔，补五脏，通九窍，明耳目，出声音。久服轻身，不忘不迷或延年。一名昌阳（《御览》引云，生石上，一寸九节者，久服轻身云云，《大观本》，无生石上三字，有云一寸九节者良，作黑字），生池泽。
《吴普》曰：菖蒲一名尧韭（艺文类聚引云，一名昌阳）。
《名医》曰：生上洛，及蜀郡严道，五月十二日采根，阴干。
案《说文》云：（上艹下左工右阝），菖蒲也，益州生，□□□也，《广雅》云，邛昌阳，菖蒲也，《周礼》醢人云，菖本，郑云菖本，菖蒲根，切之四寸为菹，春秋左《传》云，食以菖歜；杜预云：菖歜，菖蒲菹；吕氏春秋云：冬至后五旬七日，菖始生，菖者百草之先，于是始耕；《淮南子》说山训云：菖羊去蚤虱而来蛉穷；高诱云：菖羊，菖蒲；《列仙传》云：商邱子胥食菖蒲根，务光服蒲韭根，《离骚》草木疏云，沈存中云：所谓兰荪，即今菖蒲是也。
