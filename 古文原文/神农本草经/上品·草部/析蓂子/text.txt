味辛微湿。
主明目，目痛泪出，除痹，补五脏，益精光。久服，轻易不老。一名蔑析，一名大蕺，一名马辛。生川泽及道旁。
《吴普》曰：析蓂一名析目，一名荣冥，一名马骍，雷公神农扁鹊辛，李氏小温，四月采干，二十日生道旁，得细辛良，畏干姜，苦参荠实，神农无毒，生野田，五月五日采阴干，治腹胀（《御览》）。
《名医》曰：一名大荠，生咸阳，四月五月采，暴干。
案《说文》云：蓂，析蓂，大荠也；《广雅》云：析蓂，马辛也；《尔雅》云：析蓂大荠；郭璞云：荠叶细，俗呼之曰老荠，旧作菥，非。
