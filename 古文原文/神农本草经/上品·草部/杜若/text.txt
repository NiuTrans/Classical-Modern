味辛微温。
主胸胁下逆气，温中，风入脑户，头肿痛，多涕泪出。
久服，益精（艺文类聚引作益气），明目轻身。一名杜衡（艺文类聚引作蘅，非）。生川泽。
《名医》曰：一名杜连，一名白连，一名白苓，一名若芝，生武陵及冤句，二月八月采根，暴干。
案《说文》云：若，杜若，香草；《广雅》云：楚蘅，杜蘅也；《西山经》云：天帝之上有草焉，其状如葵，其臭如蘼芜，名曰杜蘅；《尔雅》云：杜，土卤；郭璞云：杜蘅也，似葵而香；《楚词》云：采芳州兮杜若；《范子计然》云：杜若生南郡汉中又云秦蘅，出于陇西天水；沈括补笔谈云：杜若，即今之高良姜，后人不识，又别出高良姜条，按经云一名杜蘅，是《名医》别出杜蘅条，非也，衡正字，俗加草。
