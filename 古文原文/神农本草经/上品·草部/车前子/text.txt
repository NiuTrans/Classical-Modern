味甘寒无毒。
主气癃，止痛，利水道小便，除湿痹。久服轻身耐老。一名当道（《御览》有云一名牛舌，《大观本》作牛遗，黑字），生平泽。
《名医》曰：一名芣苢，一名虾蟆衣，一名牛遗，一名胜舄，生真定邱陵阪道中，五月五日采，阴干。
案《说文》云：芣一曰芣苢，苢，芣苢，一名马舄，其实如李，令人宜子，周书所说，《广雅》云当道马舄也；《尔雅》云：舄莒马，舄，马舄车前；郭璞云：今车前草，大叶长穗，好生道边，江东呼为虾蟆衣，又藬，牛蘈；孙炎云：车前一名牛蘈，《毛诗》云采采芣苢，《传》云芣苢，马舄，马舄，车前也；陆玑云：马舄一名车前，一名当道，喜在牛迹中生，故曰车前当道也，今药中车前子，是也，幽州人谓之牛舌草。
