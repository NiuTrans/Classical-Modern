赤芝，味苦平。主胸中结，益心气，补中，增慧智，不忘。久食，轻身不老，延年神仙。一名丹芝。
黑芝，味咸平。主癃，利水道，益肾气，通九窍，聪察。久食，轻身不老，延年神仙。一名元芝。
青芝，味酸平。主明目，补肝气，安精魂，仁恕，久食，轻身不老延年神仙。一名龙芝。
白芝，味辛平。主咳逆上气，益肺气，通利口鼻，强志意，勇悍，安魄。久食，轻身不老延年神仙。一名玉芝。
黄芝，味甘平。主心腹五邪，益脾气，安神，忠信和乐。久食，轻身不老延年神仙。一名金芝。
紫芝，味甘温。主耳聋，利关节，保神，益精气，坚筋骨，好颜色。久服，轻身不老延年。一名木芝。生山谷（旧作六种，今并）。
《吴普》曰：紫之一名木芝。
《名医》曰：赤芝生霍山，黑芝生恒山，青芝生太山，白芝生华山，黄芝生嵩山，紫芝生高夏地上，色紫，形如桑（《御览》），六芝皆无毒，六月八月采。
案《说文》云：芝，神草也；《尔雅》云：苬芝；郭璞云：芝一岁三华，瑞草；礼内则云：芝栭；卢植注云：芝，木芝也；《楚词》云：采三秀于山间；王逸云：三秀谓芝草；后汉书华陀传：有漆叶青面；注引陀传曰：青面者，一名地节，一名黄芝，主理五脏，益精气，本字书无面字，相传音女廉反；《列仙传》云：吕尚服泽芝；《抱朴子·仙药》云：赤者如珊瑚，白者如截肪，黑者如泽漆，青者如翠羽，黄者如紫金，而皆光明洞彻如坚冰也。
