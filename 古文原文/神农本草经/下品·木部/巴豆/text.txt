味辛温。
主伤寒，温疟，寒热，破症瘕结聚，坚积，留饮，淡癖，大腹水张，荡练五藏六府，开通闭塞，利水谷道，去恶内，除鬼毒蛊注邪物（《御览》作鬼毒邪注），杀虫鱼，一名巴叔（旧作椒，《御览》作菽），生川谷。
《吴普》曰：巴豆，一名巴菽，神农岐伯桐君辛有毒，黄帝甘有毒，李氏主温热寒，叶如大豆，八月采（《御览》）。
《名医》曰：生巴郡，八月采，阴干，用之，去心皮。
案《广雅》云：巴菽，巴豆也。《列仙传》云：元俗饵巴豆。《淮南子》说林训云：鱼食巴菽而死，人食之而肥。
