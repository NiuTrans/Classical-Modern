味苦平。
主蛊毒鬼注，鬼魅，邪气在臧中，除咳逆寒热。一名凌泉，一名大就。生山谷。
《吴普》曰：蜀黄环，一名生刍，一名根韭，神农黄帝岐伯桐君扁鹊辛，一经，味苦有毒，二月生，初出，正赤，高二尺，叶黄，员端，大茎，叶有汗，黄白，五月实员，三月采根，根黄，从理如车辐，解，治蛊毒（《御览》）。
《名医》曰：生蜀郡，三月采根，阴干。
案蜀都赋，有黄环，刘逵云：黄环出蜀郡。沈括补笔谈云：黄环即今朱藤也，天下皆有，叶如槐，其花穗悬紫色如葛，花，可作菜食，火不熟，亦有小毒，京师人家园圃中，作大架种之，谓之紫藤花者，是也。
