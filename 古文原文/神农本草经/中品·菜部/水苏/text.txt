味辛微温。
主下气，辟口臭，去毒，辟恶。久服，通神明，轻身，耐老。生池泽。
《吴普》曰：荞蒩一名水苏，一名劳祖（《御览》）。
《名医》曰：一名鸡苏，一名劳祖，一名芥蒩，一名芥苴，生九真，七月采。
案《说文》云：苏，桂荏也。《广雅》云：芥蒩，水苏也。《尔雅》云：苏、桂、荏。
郭璞云：苏荏类，故名桂荏。方言云：苏、亦荏也，关之东西或谓之苏或谓之荏，周郑之间，谓之公贲，沅湘之南，谓之（上艹下害），其小者谓之（艹酿）葇，按（艹酿）葇，即香薷也，亦名香葇，《名医》别出香薷条，非，今紫苏薄荷等，皆苏类也，《名医》俱别出之。
上菜，中品三种，旧四种，考葱实宜与同条，今并假苏，宜入草部。
