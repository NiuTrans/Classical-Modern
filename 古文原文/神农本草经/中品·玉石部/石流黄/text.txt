（流旧作硫，《御览》引作流，是）
味酸温。
主妇人阴蚀，疽痔恶血，坚筋骨，除头秃，能化金银铜铁奇物（《御览》引云：石流青、白色，主益肝气明目，石流赤，生羌道山谷）。生山谷。
《吴普》曰：硫黄一名石留黄，神农黄帝雷公咸有毒，医和扁鹊苦无毒，或生易阳，或河西，或五色，黄是潘水石液也（潘，即矾，古字），烧令有紫焰者，八月九日采，治妇人血结（《御览》云：治妇人绝阴，能合金银铜铁）。
《名医》曰：生东海牧羊山，及太山河西山，矾石液也。
案《范子计然》云：石流黄出汉中，又云刘冯饵石流黄而更少。刘逵注吴都赋云：流黄，土精也。
