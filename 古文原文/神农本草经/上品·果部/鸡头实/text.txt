味甘平。
主湿痹，腰脊膝痛，补中除暴疾，益精气，强志令耳目聪明。久服，轻身不饥，耐老，神仙。一名雁啄实。生池泽。
《名医》曰：一名芡，生雷泽，八月采。
案《说文》云：芡，鸡头也。《广雅》云：芡，鸡头也，《周礼》，笾人加笾之实芡。郑元云：芡，鸡头也。方言云：芡，鸡头也，北燕谓之，青徐淮泗之间，谓之芡。
南楚江湘之间，谓之鸡头，或谓之雁头，或谓之乌头。《淮南子》说山川云：鸡头已瘘。高诱云：水中芡，幽州谓之雁头。古今注云：叶似荷而大，叶上蹙绉如沸，实有芒刺，其中有米，可以度饥，即今茑子也。
上果，上品五种，旧六种，今以橘柚入木。
