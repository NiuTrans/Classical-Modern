味甘温。
主风头，寒痛，风湿，周痹，四肢拘挛，痛，恶肉死肌。久服益气，耳目聪明，强志轻身。一名胡枲，一名地葵。生川谷。
《名医》曰：一名葹，一名常思，生安陆及六安田野，实熟时采。
案《说文》云：荪，卷耳也。苓，卷耳也。《广雅》云：苓，耳葹，常枲，胡枲，枲耳也。《尔雅》云：苍耳，苓耳。郭璞云：江东呼为常枲，形似鼠耳，丛生如盘。《毛诗》云：采采卷耳。《传》云：卷耳，苓耳也。陆玑云：叶青，白色，似胡荽，白华，细茎蔓生，可煮为茹，滑而少味，四月中生子，正如妇人耳珰，今或谓之耳珰草，郑康成谓是白胡荽，幽州人谓之爵耳。《淮南子》览冥训云：位贱尚枲。高诱云：枲者，枲耳，菜名也。幽冀谓之檀菜，雒下谓之胡枲。
