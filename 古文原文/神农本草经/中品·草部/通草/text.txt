（《御览》作蓪草）
味辛平。
主去恶虫，除脾胃寒热，通利九窍，血脉关节，今人不忘。一名附支。生山谷。
《吴普》曰：蓪草，一名丁翁，一名附支，神农黄帝辛，雷公苦，生石城山谷，叶菁蔓延，止汗，自正月采（《御览》）。
《名医》曰：一名丁翁，生石城及山阳，正月采枝，阴干。
案《广雅》云：附支，蓪草也。《中山经》云：升山其草多寇脱。郭璞云：寇脱草，生南方，高丈许，似荷叶，而茎中有瓤，正白，零陵人植而日灌之，以为树也。《尔雅》云：离南活莌.郭璞注同，又倚商，活脱。郭璞云：即离南也。《范子计然》云：蓪草，出三辅。
