味辛温。
主腹中大坚症，破积聚，息肉，恶创，白秃。一名百足。生川谷。
《吴普》曰：一名马轴，（《御览》）。
《名医》曰：一名马轴，生元菟。
案《说文》云：蠲，马蠲也，从虫皿，益声，勹象形。明堂月令曰：腐草为蠲。《广雅》云，蛆蟝，马，马蚿也，又马践，蛆也。《尔雅》云：蛝，马践。郭璞云：马蠲匀，俗呼马蟝，《淮南子》时则训云：季夏之月，腐草化为蚈.高诱云：蚈，马蚈也，幽冀谓之秦渠，又蚈论训云：蚈足众，而走不若蛇，又兵略训云：若蚈之足。高诱云：蠸，马蚿也，方言云，马蚿，北燕谓之蛆渠，其大者谓之马蚰。《博物志》云：马蚿，一名百足，中断成两段，名行而去。
