味苦寒。
主熛热，身暴赤色，风水积聚，恶疡，除小儿热。一名鬼桃，一名羊肠。生川谷。
《名医》曰：一名苌楚，一名御弋，一名铫弋，生山林及田野，二月采，阴干。
案《说文》云：苌，苌楚铫弋，一名羊桃。《广雅》云：鬼桃铫戈羊桃也。《中山经》云：丰山多羊桃，状如桃而方，茎可以为皮张。《尔雅》云：长楚姚铫。郭璞云：今羊桃也，或曰鬼桃，叶似桃华，白子如小麦，亦似桃。《毛诗》云：隰有铫楚。《传》云：苌楚，铫弋也。陆玑云：今羊桃是也，叶长而狭，华紫赤色，其枝茎弱过一尺，引蔓于草上，今人以为汲灌，重而善没，不如杨柳也，近下根，刀切其皮，著热灰中，脱之，可韬笔管。
