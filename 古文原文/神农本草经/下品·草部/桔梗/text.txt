味辛微温。
主胸胁痛如刀刺，腹满，肠鸣，幽幽惊恐悸气（《御览》引云：一名利如，《大观本》，作黑字）。生山谷。
《吴普》曰：桔梗，一名符扈，一名白药，一名利如，一名梗草，一名卢如，神农医和苦无毒，扁鹊黄帝咸，岐伯雷公甘无毒，李氏大寒，叶如荠苨，茎如笔管，紫赤，二月生（《御览》）。
《名医》曰：一名利如，一名房图，一名白药，一名梗草，一名荠苨，生蒿高及冤句，二八月采根，暴干。
案《说文》云：桔，桔梗，药名。《广雅》云：犁如。桔梗也。战国策云：今求柴胡，及之睾黍梁父之阴，则郄车而载耳。桔梗于沮泽，则累世不得一焉。
《尔雅》云：苨，菧苨。郭璞云：荠苨。据《名医》云是此别名，下又出荠苨条，非，然陶宏景亦别为二矣。
