味辛平。
主蛊毒，逐邪恶气，杀鬼温疟，辟不祥。一名雀瓢（《御览》作翾）。
《吴普》曰：女青一名霍由祗，神农黄帝辛（《御览》）。
《名医》曰：蛇衔根也，生朱崖，八月采，阴干。
案《广雅》云：女青，乌葛也。《尔雅》云：雚芄兰。郭璞云：雚芄蔓生。断之，有白汁可啖。《毛诗》云：芄兰之支。《传》云：芄兰草也。陆玑云：一名萝摩，幽州人，谓之雀瓢。别录云：雀瓢白汁，注虫蛇毒，即女青苗汁也，《唐本》草，别出萝摩条，非。
