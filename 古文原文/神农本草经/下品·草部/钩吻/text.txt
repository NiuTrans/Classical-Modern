（《御览》作肠）
味辛温。
主金创乳痓，中恶风，咳逆上气，水肿，杀鬼注（旧作，《御览》作注，是）蛊毒。一名野葛。生山谷。
《吴普》曰：秦钩肠一名毒根，一名野葛，神农辛，雷公有毒杀人，生南越山，或益州，叶如葛，赤茎大如箭、方、根、黄，或生会稽东冶，正月采（《御览》）。
《名医》曰：生傅高山，及会稽东野。
案《广雅》云：莨钩吻也。《淮南子》说林训云：蝮蛇螫人，傅以和堇则愈。高诱云：和堇，野葛，毒药。《博物志》云：钩吻毒，桂心葱叶沸解之。陶弘景云：或云钩吻是毛莨。沈括补笔谈云：闽中人呼为吻莽，亦谓之野葛，岭南人谓之胡蔓，俗谓之断肠草，此草人间至毒之物，不入药用，恐本草所出别是一物，非此钩吻也。
