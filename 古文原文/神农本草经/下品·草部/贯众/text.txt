味苦微寒。
主腹中邪，热气，诸毒，杀三虫。一名贯节，一名贯渠，一名百头（《御览》作白），一名虎卷，一名扁符。生山谷。
《吴普》曰：贯众一名贯来，一名贯中，一名渠母，一名贯钟，一名伯芹，一名药藻，一名扁符，一名黄钟，神农岐伯苦有毒，桐君扁鹊苦，一经甘有毒，黄帝咸酸，一经苦无毒，叶黄，两两相对，茎，黑毛聚生，冬夏不老，四月花，八月实，黑聚相连，卷旁行生，三月八月采根，五月采药（《御览》）。
《名医》曰：一名伯萍，一名药藻，此谓草鸱头，生元山及冤句，少室山，二月八月，采根阴干。
案《说文》云：（上艹下中）草也。《广雅》云：贯节、贯众也。《尔雅》云：泺贯众。郭璞云：叶，圆锐，茎，毛黑，布地，冬夏不死，一名贯渠。又上云：扁符止。郭璞云：未详。据经云：一名篇符，即此也。《尔雅》当云：篇符，止，泺贯众。
