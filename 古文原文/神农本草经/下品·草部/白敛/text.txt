味苦平。
主痈肿疽创，散结气，止痛除热，目中赤，小儿惊痫，温疟，女子阴中肿痛。一名免核，一名白草，生山谷。
《名医》曰：一名白根，一名昆仑，生衡山，二月八月，采根暴干。
案《说文》云：莶，白莶也，或作蔹。《毛诗》云：蔹蔓于野。陆玑疏云：蔹似栝楼，叶盛而细，其子正黑，如燕薁，不可食也，幽人谓之乌服，其茎叶鬻以哺牛，除热。《尔雅》云：萰，菟菄。郭璞云：未详。据玉篇云：菄，白蔹也。经云：一名菟核，核与荄声相近，即此矣。
