味苦寒。
主下淤血，血闭，寒热，破症瘕积聚，留饮，宿食，荡涤肠胃，推陈致新，通利水杀（《御览》，此下有道字），调中化食，安和五脏。生山谷。
《吴普》曰：大黄一名黄良，一名火参，一名肤如，神农雷公苦有毒，扁鹊苦无毒，李氏小寒，为中将军，或生蜀郡，北部，或陇西，二月花生，生黄赤叶，四四相当，黄茎高三尺许，三月华黄，五月实黑，三月采根，根有黄汁，切，阴干。（《御览》）
《名医》曰：一名黄良，生河西及陇西，二月八月采根，火干。
案《广雅》云：黄良大黄也。
