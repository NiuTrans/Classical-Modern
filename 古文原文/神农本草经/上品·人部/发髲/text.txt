味苦温。
主五癃，关格不通，利小便水道，疗小儿痫，大人痓，仍自还神化。
案《说文》云：发，根也。髲鬄也。鬄髲也。或作髢。《毛诗》云：不屑髢。《笺》云：髢髲也。仪礼云：主妇被锡。注云：被锡，读为髲鬄。古者或剔贱者刑者之发，以被妇人之为饰，因名髲鬄焉。李当之云：是童男发，据汉人说：发髲，当是剃刑人发，或童男发本经不忍取人发用之。故用剃余也。方家至用天灵盖，害及枯骨，卒不能治病。古人所无矣。
右人一种，旧同。
