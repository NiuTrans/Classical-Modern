味甘平。
主胸胁逆气（《御览》作疝气），忧恚，惊邪，恐悸，心下结痛，寒热烦满，咳逆，口焦舌干，利小便。久服安魂养神，不饥延年。一名茯菟，（《御览》作茯神，案元本云：其有抱根者，名茯神，作黑字）生山谷。
《吴普》曰：茯苓通神，桐君甘，雷公扁鹊甘无毒，或生茂州，大松根下，人地三丈一尺，二月七月采。（《御览》）
《名医》曰：其有抱根者名茯神，生太山大松下，二月八月采，阴干。
案《广雅》云：茯神，茯苓也；《范子计然》云：茯苓，出嵩高三辅，《列仙传》云：昌容采茯苓，饵而食之；《史记》褚先生云：传曰，下有伏灵，上有兔丝，所谓伏灵者，在兔丝之下，状似飞鸟之形，伏灵者，千岁松根也，食之不死；《淮南子》说林训云：茯苓掘，兔丝死，旧作茯，非。
