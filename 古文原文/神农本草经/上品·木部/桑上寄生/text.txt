味苦平。
主腰痛，小儿背强，痈肿，安胎，充肌肤，坚发齿，长须眉，其实明目，轻身通神。一名寄屑，一名寓木，一名宛童。生川谷。
《名医》曰：一名茑，生宏农桑树上，三月三日，采茎，阴干。
案《说文》云：茑，寄生也；诗曰：茑与女萝，或作樢；《广雅》云：宛童，寄生樢也，又寄屏，寄生也；《中山经》云：龙山上多寓木；郭璞云：寄生也；《尔雅》云：寓木宛童；郭璞云：寄生树一名茑；《毛诗》云：茑与女萝；《传》云：茑，寄生山也；陆玑云：茑，一名寄生，叶似当卢，子如覆盆子，赤黑甜美。
