味辛温。
主五脏，身体寒风，头脑痛，面皯。久服，下气轻身，明目，增年耐老。一名辛矧（《御览》作引），一名侯桃，一名房木。生川谷。
《名医》曰：九月采实，暴干。
案汉书扬雄赋云：列新雉于林薄；师古云：新雉即辛夷耳，为树甚大，其木枝叶皆芳，一名新矧；《史记·司马相如传》：杂以流夷；注《汉书音义》曰：流夷，新夷也；陶宏景云：小时气辛香，即《离骚》所呼辛夷者；陈藏起云：初发如笔，北人呼为木笔，其花最早，南人呼为迎春。按唐人名为玉蕊，又曰玉兰。
