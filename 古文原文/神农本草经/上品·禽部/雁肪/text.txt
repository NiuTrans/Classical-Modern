味甘平。主风挛，拘急，偏枯，气不通利，久服，益气不饥，轻身耐老。一名鹜肪。生池泽。
《吴普》曰：雁肪神农岐伯雷公甘无毒（《御览》有鹜肪二字，当作一名鹜肪），杀诸石药毒。（《御览》引云：采无时）
《名医》曰：生江南，取无时。
案《说文》云：雁，鹅也。鹜，舒凫，也。《广雅》云：鹅，仓雁也。凫，鹜鸭也。《尔雅》云：舒雁，鹅。郭璞云：礼《记》曰，出如舒雁。今江东呼，又舒凫，鹜。郭璞
云：鸭也。方言云：雁，自关而东，谓之鹅。南楚之外，谓之鹅，或谓之仓。据《说文》云：别有雁，以为鸿雁字无鸭字，鸭，即雁之急音，此雁肪，即鹅鸭脂也。当作雁字，《名医》不晓，别出鹜肪条，又出白鸭鹅条，反疑此为鸿雁，何其谬也。陶苏皆乱说之。
上禽，上品二种，旧同。
