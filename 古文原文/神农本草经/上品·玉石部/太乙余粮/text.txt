味甘平。
主咳逆上气，症瘕，血闭，漏下，余邪气。久服耐寒署，不饥，轻身，飞行千里，神仙（《御览》引作若神仙）。一名石脑，生山谷。
《吴普》曰：太一禹余粮，一名禹哀，神农岐伯雷公甘平，李氏小寒，扁鹊甘无毒，生太山上，有甲，甲中有白，白中有黄，如鸡子黄色，九月采，或无时。
《名医》曰：生太白，九月采。
案《抱朴子》金丹篇云：灵丹经，用丹沙，雄黄，雌黄，石硫黄，曾青，矾石，磁石，戎盐，太一禹余粮，亦用六一泥，及神室祭醮，合之，三十六日成。
