味甘温。
主咳逆上气，明目益精，安五藏，通百节，利九窍，下乳汁（《御览》引云，一名留公乳，《大观本》，作一名公乳，黑字）。生山谷。
《吴普》曰：钟乳，一名虚中，神农辛，桐君黄帝医和甘，扁鹊甘无毒（《御览》引云李氏，大寒）。生山谷（《御览》引云，太山山谷）。阴处岸下，溜汁成（《御览》引作溜汁所成聚），如乳汁，黄白色，空中相通。二月三月采，阴干（凡《吴普》本草，掌禹锡所引者不复注，惟注其出《御览》诸书者）。
《名医》曰：一名公乳，一名芦石，一名夏石，生少室及太山，采无时。
案《范子计然》云：石钟乳出武都，黄白者善（凡引计然，多出事文类聚，文选注，《御览》，及《大观本草》）。《列仙传》云：卬疏，煮石髓而服之，谓之石钟乳，钟当为潼，《说文》云乳汁也，钟假音字。
