味甘平。
主身皮死肌，中风寒热，如在车船上，除邪气，安五脏，益子精，明目，久服轻身延年。一名云珠，一名云华，一名云英，一名云液，一名云沙，一名磷石，生山谷。
《名医》曰：生太山，齐卢山，及琅邪，北定山石间，二月采（此录《名医》说者，即是仲景元化，及普所说，但后人合之，无从别耳，亦以补普书不备也）。
案《列仙传》云：方回，炼食云母。《抱朴子·仙药》云：云母有五种，五色并具，而多青者，名云英，宜以春服之。五色并具，而多赤者，名云珠，宜以夏服之。五色并具，而多白者，名云液，宜以秋服之。五色并具，而多黑者，名云母，宜以冬服之。但有青黄二色者，名云沙，宜以季夏服之。晶晶纯白名磷石，可以四时长服之也。李善文选注：引异物志，云母一名云精，人地万岁不朽，《说文》无磷字。玉篇云：磷薄也，云母之别名。
