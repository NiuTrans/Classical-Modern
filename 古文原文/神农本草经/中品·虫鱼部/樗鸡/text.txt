味苦平。
主心腹邪气，阴痿，益精，强志，生子好色，补中轻身。生川谷。
《名医》曰：生河内樗树上，七月采，暴干。
案《广雅》云：樗鸠，樗鸡也。《尔雅》云：螒、天鸡。李巡云：一名酸鸡。郭璞云：小虫，黑身赤头，一名莎鸡，又曰樗鸡。《毛诗》云：六月莎鸡振羽。陆玑云：莎鸡，如蝗而班色，毛翅数重，某翅正赤，或谓之天鸡，六月中，飞而振羽，索索作声，幽州人谓之蒲错，是也。
