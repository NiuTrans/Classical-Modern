味咸平。
主目瞑，明目，夜视有精光。久服，令人喜乐，媚好无忧。一名蝙蝠。生川谷，（旧作禽部，今移）。
《吴普》曰：伏翼，或生人家屋间，立夏后，阴干。治目冥，令人夜视有光。（艺文类聚）。
《名医》曰：生太山，及人家屋间，立夏后采，阴干。
案《说文》云：蝙、蝙蝠也，蝠、蝙蝠，服翼也。《广雅》云，伏翼，飞鼠，仙鼠，（口式）（口墨）也。《尔雅》云：蝙蝠服翼。方言云：蝙蝠，自关而东，谓之伏翼，或谓之飞鼠，或谓之老鼠，或谓之仙鼠，自关而西，秦陇之间，谓之蝙蝠，北燕谓之（虫只）（虫厘），李当之云：即天鼠。
上虫、鱼，中品一十七种。旧十六种，考禽部伏翼宜入此。
