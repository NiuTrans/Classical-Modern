味苦寒。
主五脏邪气，厌谷，胃痹。久服，安心益气，聪察少卧，轻身耐老。一名荼草，一名选。生川谷。
《名医》曰：一名游冬，生益州山陵道旁，凌冬不死，三月三日采，阴干。
案《说文》云：荼，苦菜也。《广雅》云：游冬，苦菜也。《尔雅》云：荼，苦菜，又槚，苦荼。郭璞云：树小如栀子，冬生叶，可煮作羹，今呼早莱者为荼，晚取者为茗，一名荈，蜀人名之苦菜。陶宏景云：此即是今茗，茗一名荼又令人不眠，亦凌冬不凋而兼其止，生益州，《唐本》注驳之非矣，选与荈，音相近。
上菜，上品五种旧同。
