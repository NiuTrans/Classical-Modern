味酸，（《御览》作咸）微寒。
主妇人产乳余疾，崩中，症瘕，血闭，寒热，羸瘦，养胎。生川谷。
《吴普》曰，紫葳一名武威，一名瞿麦，一名陵居腹，一名鬼目，一名茏华，神农雷公酸，岐伯辛，扁鹊苦咸，黄帝甘无毒，如麦根黑，正月八月采，或生真定（《御览》）。
《名医》曰，一名陵苕，一名茏华，生西海及山阳。
案《广雅》云：茈葳，陵苕，蘧麦也。《尔雅》云：苕。陵苕，郭璞云：一名陵时。本草云：又黄华蔈，白华茏。郭璞云：苕、华、色异，名亦不同。《毛诗》云：苕之华。《传》云：苕，陵苕也。《范子计然》云：紫葳出三辅。李当之云：是瞿麦根据李说与《广雅》合，而《唐本》注引《尔雅》注，有一名陵霄四字，谓即陵霄花，陆玑以为鼠尾，疑皆非，故不采之。
