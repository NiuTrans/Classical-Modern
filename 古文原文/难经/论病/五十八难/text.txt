曰：伤寒有几？其脉有变不？
然：伤寒有五，有中风，有伤寒，有湿温，有热病，有温病，其所苦各不同。
中风之脉，阳浮而滑，阴濡而弱；湿温之脉，阳濡而弱，阴小而急；伤寒之脉，阴阳俱盛而紧涩；热病之脉，阴阳俱浮，浮之而滑，沉之散涩；温病之脉，行在诸经，不知何经之动也，各随其经所在而取之。
伤寒有汗出而愈，下之而死者；有汗出而死，下之而愈者，何也？
然：阳虚阴盛，汗出而愈，下之即死；阳盛阴虚，汗出而死，下之而愈。
寒热之病，候之如何也？
然：皮寒热者，皮不可近席，毛发焦，鼻槁，不得汗；肌寒热者，肌痛，唇舌槁，无汗；骨寒热者，病无所安，汗注不休，齿本槁痛。
