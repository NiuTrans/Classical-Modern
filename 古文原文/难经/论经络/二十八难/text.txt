曰：其奇经八脉者，既不拘于十二经，皆何起何继也？
然：督脉者，起于下极之俞，并于脊里，上至风府，入属于脑。
任脉者，起于中极之下，以上毛际，循腹里，上关元，至咽喉。
冲脉者，起于气冲，并足阳明之经，夹脐上行，至胸中而散也。
带脉者，起于季胁，回身一周。阳跷脉者，起于跟中，循外踝上行，入风池。
阴跷脉者，亦起于跟中，循内踝上行，至咽喉，交贯冲脉。
阳维、阴维者，维络于身，溢蓄，不能环流灌溉诸经者也，故阳维起于诸阳会也，阴维起于诸阴交也。
比于圣人图设沟渠，沟渠满溢，流于深湖，故圣人不能拘通也。而人脉隆盛，入于八脉，而不还周，故十二经亦有不能拘之。其受邪气，畜则肿热，砭射之也。
