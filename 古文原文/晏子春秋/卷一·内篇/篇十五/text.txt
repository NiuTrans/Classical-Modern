<strong>景公欲祠灵山河伯以祷雨晏子谏</strong>
齐大旱逾时，景公召群臣问曰： 天不雨久矣，民且有饥色。吾使人卜，云，祟在高山广水。寡人欲少赋敛以祠灵山，可乎？ 群臣莫对。晏子进曰： 不可！祠此无益也。夫灵山固以石为身，以草木为发，天久不雨，发将焦，身将热，彼独不欲雨乎？祠之无益。 
公曰： 不然，吾欲祠河伯，可乎？ 
晏子曰： 不可！河伯以水为国，以鱼鳖为民，天久不雨，泉将下，百川竭，国将亡，民将灭矣，彼独不欲雨乎？祠之何益！ 
景公曰： 今为之柰何？ 
晏子曰： 君诚避宫殿暴露，与灵山河伯共忧，其幸而雨乎！ 于是景公出野居暴露，三日，天果大雨，民尽得种时。
景公曰： 善哉！晏子之言，可无用乎！其维有德。 
