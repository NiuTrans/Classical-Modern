<strong>景公怒封人之祝不逊晏子谏</strong>
景公游于麦丘，问其封人曰： 年几何矣？ 对曰： 鄙人之年八十五矣。 公曰： 寿哉！子其祝我。 封人曰： 使君之年长于胡，宜国家。 公曰： 善哉！子其复之。 曰： 使君之嗣，寿皆若鄙臣之年。 公曰： 善哉！子其复之。 封人曰： 使君无得罪于民。 公曰： 诚有鄙民得罪于君则可，安有君得罪于民者乎？ 
晏子谏曰： 君过矣！彼疏者有罪，戚者治之，贱者有罪，贵者治之；君得罪于民，谁将治之？敢问：桀纣，君诛乎，民诛乎？ 
公曰： 寡人固也。 于是赐封人麦丘以为邑。
