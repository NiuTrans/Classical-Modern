<strong>景公从畋十八日不返国晏子谏</strong>
景公畋于署梁，十有八日而不返。晏子自国往见公。比至，衣冠不正，不革衣冠，望游而驰。
公望见晏子，下而急带曰： 夫子何为遽？国家无有故乎？ 晏子对曰： 不亦急也！虽然，婴愿有复也。国人皆以君为安野而不安国，好兽而恶民，毋乃不可乎？ 
公曰： 何哉？吾为夫妇狱讼之不正乎？则泰士子牛存矣；为社稷宗庙之不享乎？则泰祝子游存矣；为诸侯宾客莫之应乎？则行人子羽存矣；为田野之不僻，仓库之不实？则申田存焉；为国家之有余不足聘乎？则吾子存矣。寡人之有五子，犹心之有四支，心有四支，故心得佚焉。今寡人有五子，故寡人得佚焉，岂不可哉！ 
晏子对曰： 婴闻之，与君言异。若乃心之有四支，而心得佚焉，可；得令四支无心，十有八日；不亦久乎！ 公于是罢畋而归。
