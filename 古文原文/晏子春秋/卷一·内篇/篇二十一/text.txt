<strong>景公异荧惑守虚而不去晏子谏</strong>
景公之时，荧惑守于虚，期年不去。公异之，召晏子而问曰： 吾闻之，人行善者天赏之，行不善者天殃之。荧惑，天罚也，今留虚，其孰当之？ 
晏子曰： 齐当之。 公不说，曰： 天下大国十二，皆曰诸侯，齐独何以当？ 
晏子曰： 虚，齐野也。且天之下殃，固干富彊，为善不用，出政不行，贤人使远，谗人反昌，百姓疾怨，自为祈祥，录录彊食，进死何伤！是以列舍无次，变星有芒，荧惑回逆，孽星在旁，有贤不用，安得不亡！ 公曰： 可去乎？ 
对曰： 可致者可去，不可致者不可去。 公曰： 寡人为之若何？ 
对曰： 盍去冤聚之狱，使反田矣；散百官之财，施之民矣；振孤寡而敬老人矣。夫若是者，百恶可去，何独是孽乎！ 公曰： 善。 行之三月，而荧惑迁。
