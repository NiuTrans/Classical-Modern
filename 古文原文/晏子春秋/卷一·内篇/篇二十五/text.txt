<strong>景公所爱马死欲诛圉人晏子谏</strong>
景公使圉人养所爱马，暴死，公怒，令人操刀解养马者。是时晏子侍前，左右执刀而进，晏子止而问于公曰： 尧舜支解人，从何躯始？ 公矍然曰： 从寡人始。 遂不支解。
公曰： 以属狱。 
晏子曰： 此不知其罪而死，臣为君数之，使知其罪，然后致之狱。 公曰： 可。 
晏子数之曰： 尔罪有三：公使汝养马而杀之，当死罪一也；又杀公之所最善马，当死罪二也；使公以一马之故而杀人，百姓闻之必怨吾君，诸侯闻之必轻吾国，汝杀公马，使怨积于百姓，兵弱于邻国，汝当死罪三也。今以属狱。 
公喟然叹曰： 夫子释之！夫子释之！勿伤吾仁也。 
