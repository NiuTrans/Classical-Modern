<strong>景公游公阜一日有三过言晏子谏</strong>
景公出游于公阜，北面望睹齐国曰： 呜呼！使古而无死，何如？ 晏子曰： 昔者上帝以人之殁为善，仁者息焉，不仁者伏焉。若使古而无死，丁公、太公将有齐国，桓、襄、文、武将皆相之，君将戴笠衣褐，执铫耨以蹲行畎亩之中，孰暇患死！ 公忿然作色，不说。无几何而梁丘据御六马而来，公曰： 是谁也？ 晏子曰： 据也。 公曰： 何如？ 曰： 大暑而疾驰，甚者马死，薄者马伤，非据孰敢为之！ 公曰： 据与我和者夫！ 晏子曰： 此所谓同也，所谓和者，君甘则臣酸，君淡则臣咸。今据也甘君亦甘，所谓同也，安得为和！ 公忿然作色，不说。无几何，日暮，公西面望睹彗星，召伯常骞，使禳去之。晏子曰： 不可！此天教也。日月之气，风雨不时，彗星之出，天为民之乱见之，故诏之妖祥，以戒不敬。今君若设文而受谏，谒圣贤人，虽不去彗，星将自亡。今君嗜酒而并于乐，政不饰而宽于小人，近谗好优，恶文而疏圣贤人，何暇在彗！茀又将见矣。 公忿然作色，不说。及晏子卒，公出，背而泣曰： 呜呼！昔者从夫子而游公阜，夫子一日而三责我，今谁责寡人哉！ 
