<strong>景公游寒涂不恤死胔晏子谏</strong>
景公出游于寒涂，睹死胔，默然不问。晏子谏曰： 昔吾先君桓公出游，睹饥者与之食，睹疾者与之财，使令不劳力，籍敛不费民。先君将游，百姓皆说曰： 君当幸游吾乡乎！ 今君游于寒涂，据四十里之氓，殚财不足以奉敛，尽力不能周役，民氓饥寒冻馁，死胔相望，而君不问，失君道矣。财屈力竭，下无以亲上；骄泰奢侈，上无以亲下。上下交离，君臣无亲，此三代之所以衰也。今君行之，婴惧公族之危，以为异姓之福也。 公曰： 然！为上而忘下，厚藉敛而忘民，吾罪大矣。 于是敛死胔，发粟于民，据四十里之氓不服政其年，公三月不出游。
