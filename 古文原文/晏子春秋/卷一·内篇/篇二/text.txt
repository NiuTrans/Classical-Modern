<strong>景公饮酒酣愿诸大夫无为礼晏子谏</strong>
景公饮酒酣，曰： 今日愿与诸大夫为乐饮，请无为礼。 晏子蹴然改容曰： 君之言过矣！群臣固欲君之无礼也。力多足以胜其长，勇多足以弑君，而礼不使也。禽兽以力为政，彊者犯弱，故日易主，今君去礼，则是禽兽也。群臣以力为政，彊者犯弱，而日易主，君将安立矣！凡人之所以贵于禽兽者，以有礼也；故诗曰： 人而无礼，胡不遄死。 礼不可无也。 
公湎而不听。少间，公出，晏子不起，公入，不起；交举则先饮。公怒，色变，抑手疾视曰： 向者夫子之教寡人无礼之不可也，寡人出入不起，交举则先饮，礼也？ 
晏子避席再拜稽首而请曰： 婴敢与君言而忘之乎？臣以致无礼之实也。君若欲无礼，此是已！ 
公曰： 若是，孤之罪也。夫子就席，寡人闻命矣。 觞三行，遂罢酒。盖是后也，饬法修礼以治国政，而百姓肃也。
