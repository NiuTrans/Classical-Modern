<strong>景公使晏子予鲁地而鲁使不尽受</strong>
景公予鲁君地，山阴数百社，使晏子致之，鲁使子叔昭伯受地，不尽受也。晏子曰： 寡君献地，忠廉也，曷为不尽受？ 
子叔昭伯曰： 臣受命于君曰： 诸侯相见，交让，争处其卑，礼之文也；交委多，争受少，行之实也。礼成文于前，行成章于后，交之所以长久也。 且吾闻君子不尽人之欢，不竭人之忠，吾是以不尽受也。 晏子归报公，公喜笑曰： 鲁君犹若是乎。 
晏子曰： 臣闻大国贪于名，小国贪于实，此诸侯之通患也。今鲁处卑而不贪乎尊，辞实而不贪乎多，行廉不为苟得，道义不为苟合，不尽人之欢，不竭人之忠，以全其交，君之道义，殊于世俗，国免于公患。 
公曰： 寡人说鲁君，故予之地，今行果若此，吾将使人贺之。 
晏子曰： 不！君以欢予之地，而贺其辞，则交不亲，而地不为德矣。 公曰： 善。 于是重鲁之币，毋比诸侯，厚其礼，毋比宾客。君子于鲁，而后明行廉辞地之可为重名也。
