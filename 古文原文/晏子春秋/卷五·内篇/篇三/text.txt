<strong>崔庆劫齐将军大夫盟晏子不与</strong>
崔杼既弑庄公而立景公，杼与庆封相之，劫诸将军大夫及显士庶人于太宫之坎上，令无得不盟者。为坛三仞，陷其下，以甲千列环其内外，盟者皆脱剑而入。维晏子不肯，崔杼许之。有敢不盟者，戟拘其颈，剑承其心，令自盟曰： 不与崔庆而与公室者，受其不祥。言不疾，指不至血者死。 所杀七人。次及晏子，晏子奉杯血，仰天叹曰： 呜呼！崔子为无道，而弑其君，不与公室而与崔庆者，受此不祥。 俛而饮血。
崔子谓晏子曰： 子变子言，则齐国吾与子共之；子不变子言，戟既在脰，剑既在心，维子图之也。 
晏子曰： 劫吾以刃，而失其志，非勇也；回吾以利，而倍其君，非义也。崔子！子独不为夫诗乎！诗云： 莫莫葛藟，施于条枚，恺恺君子，求福不回。 今婴且可以回而求福乎？曲刃钩之，直兵推之，婴不革矣。 
崔杼将杀之，或曰： 不可！子以子之君无道而杀之，今其臣有道之士也，又从而杀之，不可以为教矣。 崔子遂舍之。晏子曰： 若大夫为大不仁，而为小仁，焉有中乎！ 趋出，授绥而乘。其仆将驰，晏子抚其手曰： 徐之！疾不必生，徐不必死，鹿生于野，命县于厨，婴命有系矣。 按之成节而后去。诗云： 彼己之子，舍命不渝。 晏子之谓也。
