<strong>晏子饮景公酒公呼具火晏子称诗以辞</strong>
晏子饮景公酒，日暮，公呼具火，晏子辞曰： 诗云： 侧弁之俄 ，言失德也。 屡舞傞傞 ，言失容也。 既醉以酒，既饱以德，既醉而出，并受其福 ，宾主之礼也。 醉而不出，是谓伐德 ，宾之罪也。婴已卜其日，未卜其夜。 
公曰： 善。 举酒祭之，再拜而出。曰： 岂过我哉，吾讬国于晏子也。以其家货养寡人，不欲其淫侈也，而况与寡人谋国乎！ 
