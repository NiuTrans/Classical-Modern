<strong>晏子再治阿而见信景公任以国政</strong>
景公使晏子为东阿宰，三年，毁闻于国。景公不说，召而免之。
晏子谢曰： 婴知婴之过矣，请复治阿，三年而誉必闻于国。 景公不忍，复使治阿，三年而誉闻于国。景公说，召而赏之。景公问其故。
对曰： 昔者婴之治阿也，筑蹊径，急门闾之政，而淫民恶之；举俭力孝弟，罚偷窳，而惰民恶之；决狱不避，贵彊恶之；左右所求，法则予，非法则否，而左右恶之；事贵人体不过礼，而贵人恶之。是以三邪毁乎外，二谗毁于内，三年而毁闻乎君也。今臣谨更之，不筑蹊径，而缓门闾之政，而淫民说；不举俭力孝弟，不罚偷窳，而惰民说；决狱阿贵彊，而贵彊说；左右所求言诺，而左右说；事贵人体过礼，而贵人说。是以三邪誉乎外，二谗誉乎内，三年而誉闻于君也。昔者婴之所以当诛者宜赏，今所以当赏者宜诛，是故不敢受。 
景公知晏子贤，迺任以国政，三年，而齐大兴。
