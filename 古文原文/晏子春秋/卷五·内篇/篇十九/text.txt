<strong>景公游纪得金壶中书晏子因以讽之</strong>
景公游于纪，得金壶，乃发视之，中有丹书，曰： 食鱼无反，勿乘驽马。 
公曰： 善哉！知若言，食鱼无反，则恶其鱢也；勿乘驽马，恶其取道不远也。 
晏子对曰： 不然。食鱼无反，毋尽民力乎！勿乘驽马，则无置不肖于侧乎！ 
公曰： 纪有书，何以亡也？ 
晏子对曰： 有以亡也。婴闻之，君子有道，悬之闾。纪有此言，注之壶，不亡何待乎！ 
