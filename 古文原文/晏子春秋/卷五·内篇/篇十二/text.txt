<strong>景公夜从晏子饮晏子称不敢与</strong>
景公饮酒，夜移于晏子，前驱款门曰： 君至！ 
晏子被元端，立于门曰： 诸侯得微有故乎？国家得微有事乎？君何为非时而夜辱？ 
公曰： 酒醴之味，金石之声，愿与夫子乐之。 
晏子对曰： 夫布荐席，陈簠簋者，有人，臣不敢与焉。 
公曰： 移于司马穣苴之家。 前驱款门，曰： 君至！ 
穣苴介胄操戟立于门曰： 诸侯得微有兵乎？大臣得微有叛者乎？君何为非时而夜辱？ 
公曰： 酒醴之味，金石之声，愿与将军乐之。 
穣苴对曰： 夫布荐席，陈簠簋者，有人，臣不敢与焉。 
公曰： 移于梁丘据之家。 前驱款门，曰： 君至！ 
梁丘据左操瑟，右挈竽，行歌而出。公曰： 乐哉！今夕吾饮也。微此二子者，何以治吾国；微此一臣者，何以乐吾身。 
君子曰： 圣贤之君，皆有益友，无偷乐之臣，景公弗能及，故两用之，仅得不亡。 
