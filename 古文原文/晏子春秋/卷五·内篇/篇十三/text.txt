<strong>景公使进食与裘晏子对以社稷臣</strong>
晏子侍于景公，朝寒，公曰： 请进暖食。 
晏子对曰： 婴非君奉馈之臣也，敢辞。 公曰： 请进服裘。 
对曰： 婴非君茵席之臣也，敢辞。 公曰： 然夫子之于寡人何为者也？ 
对曰： 婴，社稷之臣也。 公曰： 何谓社稷之臣？ 
对曰： 夫社稷之臣，能立社稷，别上下之义，使当其理；制百官之序，使得其宜；作为辞令，可分布于四方。 自是之后，君不以礼，不见晏子。
