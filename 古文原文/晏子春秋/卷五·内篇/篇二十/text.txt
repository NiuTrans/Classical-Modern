<strong>景公贤鲁昭公去国而自悔晏子谓无及已</strong>
鲁昭公弃国走齐，齐公问焉，曰： 君何年之少，而弃国之蚤？奚道至于此乎？ 
昭公对曰： 吾少之时，人多爱我者，吾体不能亲；人多谏我者，吾志不能用；好则内无拂而外无辅，辅拂无一人，谄谀我者甚众。譬之犹秋蓬也，孤其根而美枝叶，秋风一至，根且拔矣。 
景公辩其言，以语晏子，曰： 使是人反其国，岂不为古之贤君乎？ 
晏子对曰： 不然。夫愚者多悔，不肖者自贤，溺者不问坠，迷者不问路。溺而后问坠，迷而后问路，譬之犹临难而遽铸兵，噎而遽掘井，虽速亦无及已。 
