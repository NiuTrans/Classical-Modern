<strong>景公怜饥者晏子称治国之本以长其意</strong>
景公游于寿宫，睹长年负薪者，而有饥色。公悲之，喟然叹曰： 令吏养之！ 
晏子曰： 臣闻之，乐贤而哀不肖，守国之本也。今君爱老，而恩无所不逮，治国之本也。 
公笑，有喜色。晏子曰： 圣王见贤以乐贤，见不肖以哀不肖。今请求老弱之不养，鳏寡之无室者，论而共秩焉。 
公曰： 诺。 于是老弱有养，鳏寡有室。
