<strong>景公使鲁有事已仲尼以为知礼</strong>
晏子使鲁，仲尼命门弟子往观。子贡反，报曰： 孰谓晏子习于礼乎？夫礼曰： 登阶不历，堂上不趋，授玉不跪。 今晏子皆反此，孰谓晏子习于礼者？ 晏子既已有事于鲁君，退见仲尼，仲尼曰： 夫礼，登阶不历，堂上不趋，授玉不跪。夫子反此乎？ 
晏子曰： 婴闻两槛之闲，君臣有位焉，君行其一，臣行其二。君之来速，是以登阶历堂上趋以及位也。君授玉卑，故跪以下之。且吾闻之，大者不逾闲，小者出入可也。 晏子出，仲尼送之以宾客之礼，不计之义，维晏子为能行之。
