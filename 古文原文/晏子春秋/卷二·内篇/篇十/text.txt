<strong>景公猎逢蛇虎以为不祥晏子谏</strong>
景公出猎，上山见虎，下泽见蛇。归，召晏子而问之曰： 今日寡人出猎，上山则见虎，下泽则见蛇，殆所谓不祥也？ 
晏子对曰： 国有三不祥，是不与焉。夫有贤而不知，一不祥；知而不用，二不祥；用而不任，三不祥也。所谓不祥，乃若此者。今上山见虎，虎之室也；下泽见蛇，蛇之穴也。如虎之室，如蛇之穴，而见之，曷为不祥也！ 
