<strong>景公逐得斩竹者囚之晏子谏</strong>
景公树竹，令吏谨守之。公出，过之，有斩竹者焉，公以车逐，得而拘之，将加罪焉。晏子入见，曰： 君亦闻吾先君丁公乎？ 公曰： 何如？ 晏子曰： 丁公伐曲沃，胜之，止其财，出其民。公日自莅之，有舆死人以出者，公怪之，令吏视之，则其中金与玉焉。吏请杀其人，收其金玉。公曰： 以兵降城，以众图财，不仁。且吾闻之，人君者，宽惠慈众，不身传诛。 令舍之。 公曰： 善！ 晏子退，公令出斩竹之囚。
