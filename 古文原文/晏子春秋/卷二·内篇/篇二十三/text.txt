<strong>景公欲以人礼葬走狗晏子谏</strong>
景公走狗死，公令外共之棺，内给之祭。晏子闻之，谏。
公曰： 亦细物也，特以与左右为笑耳。 
晏子曰： 君过矣！夫厚藉敛不以反民，弃货财而笑左右，傲细民之忧，而崇左右之笑，则国亦无望已。且夫孤老冻馁，而死狗有祭，鳏寡不恤，死狗有棺，行辟若此，百姓闻之，必怨吾君，诸侯闻之，必轻吾国。怨聚于百姓，而权轻于诸侯，而乃以为细物，君其图之。 公曰： 善。 趣庖治狗，以会朝属。
