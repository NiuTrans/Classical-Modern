<strong>景公为履而饰以金玉晏子谏</strong>
景公为履，黄金之綦，饰以银，连以珠，良玉之絇，其长尺，冰月服之，以听朝。
晏子朝，公迎之，履重，仅能举足，问曰： 天寒乎？ 
晏子曰： 君奚问天之寒也？古圣人制衣服也，冬轻而暖，夏轻而凊，今君之履，冰月服之，是重寒也，履重不节，是过任也，失生之情矣。故鲁工不知寒温之节，轻重之量，以害正生，其罪一也；作服不常，以笑诸侯，其罪二也；用财无功，以怨百姓，其罪三也。请拘而使吏度之。 公苦，请释之。
晏子曰： 不可。婴闻之，苦身为善者，其赏厚；苦身为非者，其罪重。 公不对。晏子出，令吏拘鲁工，令人送之境，使不得入。公撤履，不复服也。
