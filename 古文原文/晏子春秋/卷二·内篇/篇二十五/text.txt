<strong>景公登射思得勇力士与之图国晏子谏</strong>
景公登射，晏子修礼而侍。公曰： 选射之礼，寡人厌之矣！吾欲得天下勇士，与之图国。 
晏子对曰： 君子无礼，是庶人也；庶人无礼，是禽兽也。夫勇多则弑其君，力多则杀其长，然而不敢者，维礼之谓也。礼者，所以御民也，辔者，所以御马也，无礼而能治国家者，晏未之闻也。 
景公曰： 善。 迺饰射更席，以为上客，终日问礼。
