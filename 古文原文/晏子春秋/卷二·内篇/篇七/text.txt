<strong>景公为邹之长涂晏子谏</strong>
景公筑路寝之台，三年未息；又为长庲之役，二年未息；又为邹之长涂。晏子谏曰： 百姓之力勤矣！公不息乎？ 公曰： 涂将成矣，请成而息之。 对曰： 明君不屈民财者，不得其利；不穷民力者，不得其乐。昔者楚灵王作顷宫，三年未息也；又为章华之台，五年又不息也；干溪之役，八年，百姓之力不足而自息也。灵王死于干溪，而民不与君归。今君不遵明君之义，而循灵王之迹，婴惧君有暴民之行，而不睹长庲之乐也，不若息之。 公曰： 善！非夫子者，寡人不知得罪于百姓深也。 于是令勿委坏，余财勿收，斩板而去之。
