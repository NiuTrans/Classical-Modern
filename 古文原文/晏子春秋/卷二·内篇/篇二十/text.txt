<strong>景公路寝台成逢于何愿合葬晏子谏而许</strong>
景公成路寝之台，逢于何遭丧，遇晏子于途，再拜乎马前。晏子下车挹之，曰： 子何以命婴也？ 对曰： 于何之母死，兆在路寝之台牖下，愿请命合骨。 
晏子曰： 嘻！难哉！虽然，婴将为子复之，适为不得，子将若何？ 对曰： 夫君子则有以，如我者侪小人，吾将左手拥格，右手梱心，立饿枯槁而死，以告四方之士曰： 于何不能葬其母者也。  
晏子曰： 诺。 遂入见公，曰： 有逢于何者，母死，兆在路寝，当如之何？愿请合骨。 公作色不说，曰： 古之及今，子亦尝闻请葬人主之宫者乎？ 
晏子对曰： 古之人君，其宫室节，不侵生民之居，台榭俭，不残死人之墓，故未尝闻诸请葬人主之宫者也。今君侈为宫室，夺人之居，广为台榭，残人之墓，是生者愁忧，不得安处，死者离易，不得合骨。丰乐侈游，兼傲生死，非人君之行也。遂欲满求，不顾细民，非存之道。且婴闻之，生者不得安，命之曰蓄忧；死者不得葬，命之曰蓄哀。蓄忧者怨，蓄哀者危，君不如许之。 公曰： 诺。 
晏子出，梁丘据曰： 自昔及今，未尝闻求葬公宫者也，若何许之？ 公曰： 削人之居，残人之墓，凌人之丧，而禁其葬，是于生者无施，于死者无礼。诗云： 谷则异室，死则同穴。 吾敢不许乎？ 逢于何遂葬其母路寝之牖下，解衰去绖，布衣縢履，元冠茈武，踊而不哭。躄而不拜，已乃涕洟而去。
