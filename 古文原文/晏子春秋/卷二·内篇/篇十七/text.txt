<strong>景公朝居严下不言晏子谏</strong>
晏子朝，复于景公曰： 朝居严乎？ 
公曰： 严居朝，则曷害于治国家哉？ 
晏子对曰： 朝居严则下无言，下无言则上无闻矣。下无言则吾谓之喑，上无闻则吾谓之聋。聋喑，非害国家而如何也！且合升斗之微以满仓廪，合疏缕之绨以成帏幕，大山之高，非一石也，累卑然后高，天下者，非用一士之言也，固有受而不用，恶有拒而不受者哉！
