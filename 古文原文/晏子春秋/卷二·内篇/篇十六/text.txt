<strong>景公为巨冠长衣以听朝晏子谏</strong>
景公为巨冠长衣以听朝，疾视矜立，日晏不罢。晏子进曰： 圣人之服中，侻而不驵，可以导众，其动作，侻顺而不逆，可以奉生，是以下皆法其服，而民争学其容。今君之服，驵华不可以导众民，疾视矜立，不可以奉生，日晏矣，君不若脱服就燕。 公曰： 寡人受命。 退朝，遂去衣冠、不复服。
