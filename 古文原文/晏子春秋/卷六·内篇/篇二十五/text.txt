<strong>景公以晏子乘弊车驽马使梁丘据遗之三返不受</strong>
晏子朝，乘弊车，驾驽马。景公见之曰： 嘻！夫子之禄寡耶？何乘不任之甚也？ 
晏子对曰： 赖君之赐，得以寿三族，及国游士，皆得生焉。臣得暖衣饱食，弊车驽马，以奉其身，于臣足矣。 
晏子出，公使梁丘据遗之辂车乘马，三返不受。公不说，趣召晏子。晏子至，公曰： 夫子不受，寡人亦不乘。 
晏子对曰： 君使臣临百官之吏，臣节其衣服饮食之养，以先国之民；然犹恐其侈靡而不顾其行也。今辂车乘马，君乘之上，而臣亦乘之下，民之无义，侈其衣服饮食而不顾其行者，臣无以禁之。 遂让不受。
