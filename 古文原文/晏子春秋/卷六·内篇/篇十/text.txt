<strong>楚王欲辱晏子指盗者为齐人晏子对以橘</strong>
晏子将至楚，楚闻之，谓左右曰： 晏婴，齐之习辞者也，今方来，吾欲辱之，何以也？ 
左右对曰： 为其来也，臣请缚一人，过王而行，王曰： 何为者也？ 对曰： 齐人也。 王曰： 何坐？ 曰： 坐盗。  
晏子至，楚王赐晏子酒，酒酣，吏二缚一人诣王，王曰： 缚者曷为者也？ 对曰： 齐人也，坐盗。 
王视晏子曰： 齐人固善盗乎？ 
晏子避席对曰： 婴闻之，橘生淮南则为橘，生于淮北则为枳，叶徒相似，其实味不同。所以然者何？水土异也。今民生长于齐不盗，入楚则盗，得无楚之水土使民善盗耶？ 
王笑曰： 圣人非所与熙也，寡人反取病焉。 
