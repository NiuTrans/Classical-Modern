<strong>景公欲更晏子宅晏子辞以近市得求讽公省刑</strong>
景公欲更晏子之宅，曰： 子之宅近市湫隘，嚣尘不可以居，请更诸爽垲者。 
晏子辞曰： 君之先臣容焉，臣不足以嗣之，于臣侈矣。且小人近市，朝夕得所求，小人之利也。敢烦里旅！ 
公笑曰： 子近市，识贵贱乎？ 
对曰： 既窃利之，敢不识乎！ 
公曰： 何贵何贱？ 是时也，公繁于刑，有鬻踊者。故对曰： 踊贵而屦贱。 公愀然改容。公为是省于刑。君子曰： 仁人之言，其利博哉！晏子一言，而齐侯省刑。诗曰： 君子如祉，乱庶遄已。 其是之谓乎。 
