<strong>田无宇胜栾氏高氏欲分其家晏子使致之公</strong>
栾氏、高氏欲逐田氏、鲍氏，田氏、鲍氏先知而遂攻之。高彊曰： 先得君，田、鲍安往？ 遂攻虎门。二家召晏子，晏子无所从也。从者曰： 何为不助田、鲍？ 
晏子曰： 何善焉，其助之也。  何为不助栾、高？ 曰： 庸愈于彼乎？ 门开，公召而入。栾、高不胜而出，田桓子欲分其家，以告晏子。
晏子曰： 不可！君不能饬法，而群臣专制，乱之本也。今又欲分其家，利其货，是非制也。子必致之公。且婴闻之，廉者，政之本也；让者，德之主也。栾、高不让，以至此祸，可毋慎乎！廉之谓公正，让之谓保德，凡有血气者，皆有争心，怨利生孽，维义可以为长存。且分争者不胜其祸，辞让者不失其福，子必勿取。 
桓子曰： 善。 尽致之公，而请老于剧。
