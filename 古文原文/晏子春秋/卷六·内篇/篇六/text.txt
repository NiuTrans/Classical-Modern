<strong>景公病水瞢与日斗晏子教占瞢者以对</strong>
景公病水，卧十数日，夜瞢与二日斗，不胜。晏子朝，公曰： 夕者瞢与二日斗，而寡人不胜，我其死乎？ 
晏子对曰： 请召占瞢者。 出于闺，使人以车迎占瞢者。至，曰： 曷为见召？ 
晏子曰： 夜者，公瞢二日与公斗，不胜。公曰： 寡人死乎？ 故请君占瞢，是所为也。 占瞢者曰： 请反具书。 
晏子曰： 毋反书。公所病者，阴也，日者，阳也。一阴不胜二阳，故病将已。以是对。 占瞢者入，公曰： 寡人瞢与二日斗而不胜，寡人死乎？ 占瞢者对曰： 公之所病，阴也，日者，阳也。一阴不胜二阳，公病将已。 
居三日，公病大愈，公且赐占瞢者。占瞢者曰： 此非臣之力，晏子教臣也。 公召晏子，且赐之。晏子曰： 占瞢者以占之言对，故有益也。使臣言之，则不信矣。此占瞢之力也，臣无功焉。 
公两赐之，曰： 以晏子不夺人之功，以占瞢者不蔽人之能。 
