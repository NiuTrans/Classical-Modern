<strong>柏常骞禳枭死将为景公请寿晏子识其妄</strong>
景公为路寝之台，成，而不踊焉。柏常骞曰： 君为台甚急，台成，君何为而不踊焉？ 公曰： 然！有枭昔者鸣，声无不为也，吾恶之甚，是以不踊焉。 
柏常骞曰： 臣请禳而去。 公曰： 何具？ 对曰： 筑新室，为置白茅。 公使为室，成，置白茅焉。柏常骞夜用事。明日，问公曰： 今昔闻鸮声乎？ 公曰： 一鸣而不复闻。 使人往视之，鸮当陛，布翌，伏地而死。公曰： 子之道若此其明，亦能益寡人之寿乎？ 对曰： 能。 公曰： 能益几何？ 对曰： 天子九，诸侯七，大夫五。 公曰： 子亦有征兆之见乎？ 对曰： 得寿，地且动。 公喜，令百官趣具骞之所求。柏常骞出，遭晏子于涂，拜马前，骞辞曰： 为禳君鸮而杀之，君谓骞曰： 子之道若此其明也，亦能益寡人寿乎？ 骞曰： 能。 今且大祭，为君请寿，故将往，以闻。 晏子曰： 嘻！亦善能为君请寿也。虽然，吾闻之，维以政与德而顺乎神，为可以益寿，今徒祭，可以益寿乎？然则福兆有见乎？ 对曰： 得寿，地将动。 
晏子曰： 骞！昔吾见维星绝，枢星散，地其动，汝以是乎？ 柏常骞俯有闲，仰而对曰： 然。 晏子曰： 为之无益，不为无损也。汝薄敛，毋费民，且无令君知之。 
