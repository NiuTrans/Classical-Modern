<strong>景公成柏寝而师开言室夕晏子辨其所以然</strong>
景公新成柏寝之台，使师开鼓琴，师开左抚宫，右弹商，曰： 室夕。 公曰： 何以知之？ 
师开对曰： 东方之声薄，西方之声扬。 公召大匠曰： 室何为夕？ 
大匠曰： 立室以宫矩为之。 于是召司空曰： 立宫何为夕？ 
司空曰： 立宫以城矩为之。 明日，晏子朝公，公曰： 先君太公以营丘之封立城，曷为夕？ 
晏子对曰： 古之立国者，南望南斗，北戴枢星，彼安有朝夕哉！然而以今之夕者，周之建国，国之西方，以尊周也。 公蹙然曰： 古之臣乎！ 
