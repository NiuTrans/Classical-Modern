<strong>景公置酒泰山四望而泣晏子谏</strong>
公置酒于泰山之阳，酒酣，公四望其地，喟然叹，泣数行而下，曰： 寡人将去此堂堂国者而死乎！ 左右佐哀而泣者三人，曰： 吾细人也，犹将难死，而况公乎！弃是国也而死，其孰可为乎！ 
晏子独搏其髀，仰天而大笑曰： 乐哉！今日之饮也。 公怫然怒曰： 寡人有哀，子独大笑，何也？ 晏子对曰： 今日见怯君一，谀臣三人，是以大笑。 公曰： 何谓谀怯也？ 晏子曰： 夫古之有死也，令后世贤者得之以息，不肖者得之以伏。若使古之王者毋知有死，自昔先君太公至今尚在，而君亦安得此国而哀之？夫盛之有衰，生之有死，天之分也。物有必至，事有常然，古之道也。曷为可悲？至老尚哀死者，怯也；左右助哀者，谀也。怯谀聚居，是故笑之。 公惭而更辞曰： 我非为去国而死哀也。寡人闻之，彗星出，其所向之国君当之，今彗星出而向吾国，我是以悲也。 晏子曰： 君之行义回邪，无德于国，穿池沼，则欲其深以广也；为台榭，则欲其高且大也；赋敛如撝夺，诛僇如仇雠。自是观之，茀又将出。天之变，彗星之出，庸可悲乎！ 于是公惧，迺归，窴池沼，废台榭，薄赋敛，缓刑罚，三十七日而彗星亡。
