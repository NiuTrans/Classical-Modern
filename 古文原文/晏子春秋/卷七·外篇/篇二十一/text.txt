<strong>太卜绐景公能动地晏子知其妄使卜自晓公</strong>
公问太卜曰： 汝之道何能？ 对曰： 臣能动地。 公召晏子而告之，曰： 寡人问太卜曰： 汝之道何能？ 对曰： 能动地。 地可动乎？ 晏子默然不对，出，见太卜曰： 昔吾见钩星在四心之闲，地其动乎？ 太卜曰： 然。 晏子曰： 吾言之，恐子死之也；默然不对，恐君之惶也。子言，君臣俱得焉。忠于君者，岂必伤人哉！ 晏子出，太卜走入见公，曰： 臣非能动地，地固将动也。 陈子阳闻之，曰： 晏子默而不对者，不欲太卜之死也；往见太卜者，恐君之惶也。晏子，仁人也，可谓忠上而惠下也。 
