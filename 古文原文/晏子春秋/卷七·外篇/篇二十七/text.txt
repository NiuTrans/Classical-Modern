<strong>仲尼称晏子行补三君而不有果君子也</strong>
仲尼曰： 灵公污，晏子事之以整齐；庄公壮，晏子事之以宣武；景公奢，晏子事之以恭俭：君子也！相三君而善不通下，晏子细人也。 
晏子闻之，见仲尼曰： 婴闻君子有讥于婴，是以来见。如婴者，岂能以道食人者哉！婴之宗族待婴而祀其先人者数百家，与齐国之闲士待婴而举火者数百家，臣为此仕者也。如臣者，岂能以道食人者哉！ 晏子出，仲尼送之以宾客之礼，再拜其辱。反，命门弟子曰： 救民之姓而不夸，行补三君而不有，晏子果君子也。 
