<strong>高子问子事灵公庄公景公皆敬子晏子对以一心</strong>
高子问晏子曰： 子事灵公、庄公、景公，皆敬子，三君之心一耶？夫子之心三也？ 
晏子对曰： 善哉！问事君，婴闻一心可以事百君，三心不可以事一君。故三君之心非一也，而婴之心非三心也。且婴之于灵公也，尽复而不能立之政，所谓仅全其四支以从其君者也。及庄公陈武夫，尚勇力，欲辟胜于邪，而婴不能禁，故退而野处。婴闻之，言不用者，不受其禄，不治其事者，不与其难，吾于庄公行之矣。今之君，轻国而重乐，薄于民而厚于养，藉敛过量，使令过任，而婴不能禁，庸知其能全身以事君乎！ 
