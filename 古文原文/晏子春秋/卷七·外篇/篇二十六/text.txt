<strong>晏子衣鹿裘以朝景公嗟其贫晏子称有饰</strong>
晏子相景公，布衣鹿裘以朝。公曰： 夫子之家，若此其贫也，是奚衣之恶也！寡人不知，是寡人之罪也。 
晏子对曰： 婴闻之，盖顾人而后衣食者，不以贪昧为非；盖顾人而后行者，不以邪僻为累。婴不肖，婴之族又不如婴也，待婴以祀其先人者五百家，婴又得布衣鹿裘而朝，于婴不有饰乎！ 再拜而辞。
