<strong>景公见道殣自惭无德晏子谏</strong>
公赏赐及后宫，文绣被台榭，菽粟食凫雁；出而见殣，谓晏子曰： 此何为而死？ 
晏子对曰： 此喂而死。 公曰： 嘻！寡人之无德也甚矣。 
对曰： 君之德着而彰，何为无德也？ 景公曰： 何谓也？ 
对曰： 君之德及后宫与台榭，君之玩物，衣以文绣；君之凫雁，食以菽粟；君之营内自乐，延及后宫之族，何为其无德！顾臣愿有请于君：由君之意，自乐之心，推而与百姓同之，则何殣之有！君不推此，而苟营内好私，使财货偏有所聚，菽粟币帛腐于囷府，惠不遍加于百姓，公心不周乎万国，则桀纣之所以亡也。夫士民之所以叛，由偏之也，君如察臣婴之言，推君之盛德，公布之于天下，则汤武可为也。一殣何足恤哉！ 
