<strong>有献书谮晏子退耕而国不治复召晏子</strong>
晏子相景公，其论人也，见贤而进之，不同君所欲；见不善则废之，不辟君所爱；行己而无私，直言而无讳。
有纳书者曰： 废置不周于君前，谓之专；出言不讳于君前，谓之易。专易之行存，则君臣之道废矣，吾不知晏子之为忠臣也。 公以为然。
晏子入朝，公色不说，故晏子归，备载，使人辞曰： 婴故老悖无能，毋敢服壮者事。 辞而不为臣，退而穷处，东耕海滨，堂下生藜藿，门外生荆棘。七年，燕、鲁分争，百姓惛乱，而家无积。公自治国，权轻诸侯，身弱高、国。
公恐，复召晏子。晏子至，公一归七年之禄，而家无藏。晏子立，诸侯忌其威，高、国服其政，燕、鲁贡职，小国时朝。晏子没而后衰。
