<strong>景公欲诛断所爱橚者晏子谏</strong>
公登箐室而望，见人有断雍门之橚者，公令吏拘之，顾谓晏子趣诛之。晏子默然不对。公曰： 雍门之橚，寡人所甚爱也，此见断之，故使夫子诛之，默然而不应，何也？ 
晏子对曰： 婴闻之，古者人君出，则辟道十里，非畏也；冕前有旒，恶多所见也；纩纮珫耳，恶多所闻也；大带重半钧，舄履倍重，不欲轻也。刑死之罪，日中之朝，君过之，则赦之，婴未尝闻为人君而自坐其民者也。 公曰： 赦之，无使夫子复言。 
景公坐路寝曰谁将有此晏子谏第十
公坐于路寝，曰： 美哉其室，将谁有此乎？ 晏子对曰： 其田氏乎，田无宇为圻矣。 
公曰： 然则柰何？ 晏子对曰： 为善者，君上之所劝也，岂可禁哉！夫田氏国门击柝之家，父以讬其子，兄以讬其弟，于今三世矣。山木如市，不加于山；鱼盐蚌蜃，不加于海；民财为之归。今岁凶饥，蒿种芼敛不半，道路有死人。齐旧四量而豆，豆四而区，区四而釜，釜十而钟。田氏四量，各加一焉。以家量贷，以公量收，则所以籴百姓之死命者泽矣。今公家骄汰，而田氏慈惠，国泽是将焉归？田氏虽无德而施于民。公厚敛而田氏厚施焉。诗曰： 虽无德与汝，式歌且舞。 田氏之施，民歌舞之也，国之归焉，不亦宜乎！ 
