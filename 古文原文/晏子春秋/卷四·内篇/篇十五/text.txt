<strong>晏子使晋晋平公问先君得众若何晏子对以如美渊泽</strong>
晏子使晋，晋平公飨之文室，既静矣，晏以，平公问焉，曰： 昔吾先君得众若何？ 
晏子对曰： 君飨寡君，施及使臣，御在君侧，恐惧不知所以对。 
平公曰： 闻子大夫数矣，今迺得见，愿终闻之。 
晏子对曰： 臣闻君子如美，渊泽容之，众人归之，如鱼有依，极其游泳之乐；若渊泽决竭，其鱼动流，夫往者维雨乎，不可复已。 
公又问曰： 请问庄公与今孰贤？ 
晏子曰： 两君之行不同，臣不敢不知也。
公曰： 王室之正也，诸侯之专制也，是以欲闻子大夫之言也。 
对曰： 先君庄公不安静处，乐节饮食，不好钟鼓，好兵作武，士与同饥渴寒暑，君之彊，过人之量，有一过不能已焉，是以不免于难。今君大宫室，美台榭，以辟饥渴寒暑，畏祸敬鬼神，君之善，足以没身，不足以及子孙矣。 
