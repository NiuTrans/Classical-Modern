<strong>晏子使吴吴王问可处可去晏子对以视国治乱</strong>
晏子聘于吴，吴王曰： 子大夫以君命辱在敝邑之地，施贶寡人，寡人受贶矣，愿有私问焉。 
晏子巡遁而对曰： 婴，北方之贱臣也，得奉君命，以趋于末朝，恐辞令不审，讥于下吏，惧不知所以对者。 
吴王曰： 寡人闻夫子久矣，今乃得见，愿终其问。 
晏子避席对曰： 敬受命矣。 
吴王曰： 国如何则可处，如何则可去也？ 
晏子对曰： 婴闻之，亲疏得处其伦，大臣得尽其忠，民无怨治，国无虐刑，则可处矣。是以君子怀不逆之君，居治国之位。亲疏不得居其伦，大臣不得尽其忠，民多怨治，国有虐刑，则可去矣。是以君子不怀暴君之禄，不处乱国之位。 
