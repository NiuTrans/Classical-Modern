<strong>景公问何修则夫先王之游晏子对以省耕实</strong>
景公出游，问于晏子曰： 吾欲观于转附、朝舞，遵海而南，至于琅玡，寡人何修，则夫先王之游？ 
晏子再拜曰： 善哉！君之问也。闻天子之诸侯为巡狩，诸侯之天子为述职。故春省耕而补不足者谓之游，秋省实而助不给者谓之豫。夏谚曰： 吾君不游，我曷以休？吾君不豫，我曷以助？一游一豫，为诸侯度。 今君之游不然，师行而粮食，贫苦不补，劳者不息。夫从南历时而不反谓之流，从下而不反谓之连，从兽而不归谓之荒，从乐而不归谓之亡。古者圣王无流连之游，荒亡之行。 
公曰： 善。 命吏计公掌之粟，藉长幼贫氓之数。吏所委发廪出粟，以予贫民者三千钟，公所身见癃老者七十人，振赡之，然后归也。
