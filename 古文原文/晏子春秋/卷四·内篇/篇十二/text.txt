<strong>晏子使鲁鲁君问何事回曲之君晏子对以庇族</strong>
晏子使鲁，见昭公，昭公说曰： 天下以子大夫语寡人者众矣，今得见而羡乎所闻，请私而无为罪。寡人闻大国之君，盖回曲之君也，曷为以子大夫之行，事回曲之君乎？ 
晏子逡循对曰： 婴不肖，婴之族又不若婴，待婴而祀先者五百家，故婴不敢择君。 
晏子出，昭公语人曰： 晏子，仁人也。反亡君，安危国，而不私利焉；僇崔杼之尸，灭贼乱之徒，不获名焉；使齐外无诸侯之忧，内无国家之患，不伐功焉；鍖然不满，退讬于族，晏子可谓仁人矣。 
