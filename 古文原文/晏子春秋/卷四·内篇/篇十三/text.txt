<strong>鲁昭公问鲁一国迷何也晏子对以化为一心</strong>
晏子聘于鲁，鲁昭公问焉： 吾闻之，莫三人而迷，今吾以鲁一国迷虑之，不免于乱，何也？ 
晏子对曰： 君之所尊举而富贵，入所以与图身，出所与图国，及左右逼迩，皆同于君之心者也。犒鲁国化而为一心，曾无与二，其何暇有三？夫逼迩于君之侧者，距本朝之势，国之所以治也；左右谗谀，相与塞善，行之所以衰也；士者持禄，游者养交，身之所以危也。诗曰： 芃芃棫朴，薪之槱之，济济辟王，左右趋之。 此言古者圣王明君之使以善也。故外知事之情，而内得心之诚，是以不迷也。 
