<strong>叔向问啬吝爱之于行何如晏子对以啬者君子之道</strong>
叔向问晏子曰： 啬吝爱之于行何如？ 
晏子对曰： 啬者，君子之道；吝爱者，小人之行也。 
叔向曰： 何谓也？ 
晏子曰： 称财多寡而节用之，富无金藏，贫不假贷，谓之啬；积多不能分人，而厚自养，谓之吝；不能分人，又不能自养，谓之爱。故夫啬者，君子之道；吝爱者，小人之行也。 
