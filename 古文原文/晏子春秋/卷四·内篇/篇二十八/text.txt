<strong>曾子问不谏上不顾民以成行义者晏子对以何以成也</strong>
曾子问晏子曰： 古者尝有上不谏上，下不顾民，退处山谷，以成行义者也？ 晏子对曰： 察其身无能也，而讬乎不欲谏上，谓之诞意也。上惛乱，德义不行，而邪辟朋党，贤人不用，士亦不易其行，而从邪以求进，故有隐有不隐。其行法，士也，迺夫议上，则不取也。夫上不谏上，下不顾民，退处山谷，婴不识其何以为成行义者也。 
