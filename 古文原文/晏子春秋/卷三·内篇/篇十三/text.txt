<strong>景公问善为国家者何如晏子对以举贤官能</strong>
公问晏子曰： 莅国治民，善为国家者何如？ 
晏子对曰： 举贤以临国，官能以敕民，则其道也。举贤官能，则民与若矣。 
公曰： 虽有贤能，吾庸知乎？ 
晏子对曰： 贤而隐，庸为贤乎，吾君亦不务乎是，故不知也。 
公曰： 请问求贤。 
对曰： 观之以其游，说之以其行，君无以靡曼辩辞定其行，无以毁誉非议定其身，如此，则不为行以扬声，不掩欲以荣君。故通则视其所举，穷则视其所不为，富则视其所不取。夫上士，难进而易退也；其次，易进易退也；其下，易进难退也。以此数物者取人，其可乎！ 
