<strong>庄公问威当世服天下时耶晏子对以行也</strong>
庄公问晏子曰： 威当世而服天下，时耶？ 
晏子对曰： 行也。 
公曰： 何行？ 对曰： 能爱邦内之民者，能服境外之不善；重士民之死力者，能禁暴国之邪逆；听赁贤者，能威诸侯；安仁义而乐利世者，能服天下。不能爱邦内之民者，不能服境外之不善；轻士民之死力者，不能禁暴国之邪逆；愎谏傲贤者之言，不能威诸侯；倍仁义而贪名实者，不能威当世。而服天下者，此其道也已。 
而公不用，晏子退而穷处。公任勇力之士，而轻臣仆之死，用兵无休，国罢民害，期年，百姓大乱，而身及崔氏祸。君子曰： 尽忠不豫交，不用不怀禄，其晏子可谓廉矣！ 
