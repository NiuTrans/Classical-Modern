<strong>景公问古者君民用国不危弱晏子对以文王</strong>
公问晏子曰： 古者君民而不危，用国而不弱，恶乎失之？ 
晏子对曰： 婴闻之，以邪莅国，以暴和民者危；修道以要利，得求而返邪者弱。古者文王修德，不以要利，灭暴不以顺纣，干崇侯之暴，而礼梅伯之醢，是以诸侯明乎其行，百姓通乎其德，故君民而不危，用国而不弱也。 
