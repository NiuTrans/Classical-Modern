<strong>景公问圣人之不得意何如晏子对以不与世陷乎邪</strong>
公问晏子曰： 圣人之不得意何如？ 
晏子对曰： 上作事反天时，从政逆鬼神，藉敛殚百姓；四时易序，神祇并怨；道忠者不听，荐善者不行，谀过者有赉，救失者有罪。故圣人伏匿隐处，不干长上，洁身守道，不与世陷乎邪，是以卑而不失义，瘁而不失廉。此圣人之不得意也。  圣人之得意何如？ 
对曰： 世治政平，举事调乎天，藉敛和乎百姓；乐及其政，远者怀其德；四时不失序，风雨不降虐；天明象而赞，地长育而具物；神降福而不靡，民服教而不伪；治无怨业，居无废民；此圣人之得意也。 
