<strong>景公问治国何患晏子对以社鼠猛狗</strong>
公问于晏子曰： 治国何患？ 
晏子对曰： 患夫社鼠。 
公曰： 何谓也？ 
对曰： 夫社，束木而涂之，鼠因往讬焉，熏之则恐烧其木，灌之则恐败其涂，此鼠所以不可得杀者，以社故也。夫国亦有焉，人主左右是也。内则蔽善恶于君上，外则卖权重于百姓，不诛之则乱，诛之则为人主所案据，腹而有之，此亦国之社鼠也。
人有酤酒者，为器甚洁清，置表甚长，而酒酸不售，问之里人其故，里人云： 公狗之猛，人挈器而入，且酤公酒，狗迎而噬之，此酒所以酸而不售也。 夫国亦有猛狗，用事者是也。有道术之士，欲干万乘之主，而用事者迎而龁之，此亦国之猛狗也。左右为社鼠，用事者为猛狗，主安得无壅，国安得无患乎？ 
