<strong>景公问佞人之事君何如晏子对以愚君所信也</strong>
公问： 佞人之事君如何？ 
晏子对曰： 意难，难不至也。明言行之以饰身，伪言无欲以说人，严其交以见其爱；观上之所欲，而微为之偶，求君逼迩，而阴为之与；内重爵禄，而外轻之以诬行，下事左右，而面示正公以伪廉；求上采听，而幸以求进；傲禄以求多，辞任以求重；工乎取，鄙乎予；欢乎新，慢乎故；吝乎财，薄乎施；睹贫穷若不识，趋利若不及；外交以自扬，背亲以自厚；积丰义之养，而声矜恤之义；非誉乎情，而言不行身，涉时所议，而好论贤不肖；有之己，不难非之人，无之己，不难求之人；其言彊梁而信，其进敏逊而顺；此佞人之行也。明君之所诛，愚君之所信也。 
