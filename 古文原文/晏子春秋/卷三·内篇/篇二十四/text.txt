<strong>景公问古之莅国者任人如何晏子对以人不同能</strong>
公问晏子曰： 古之莅国治民者，其任人何如？ 
晏子对曰： 地不同生，而任之以一种，责其俱生不可得；人不同能，而任之以一事，不可责遍成。责焉无已，智者有不能给，求焉无餍，天地有不能赡也。故明王之任人，谄谀不迩乎左右，阿党不治乎本朝；任人之长，不彊其短，任人之工，不彊其拙。此任人之大略也。 
