<strong>景公问圣王其行若何晏子对以衰世而讽</strong>
公外傲诸侯，内轻百姓，好勇力，崇乐以从嗜欲，诸侯不说，百姓不亲。公患之，问于晏子曰： 古之圣王，其行若何？ 
晏子对曰： 其行公正而无邪，故谗人不得入；不阿党，不私色，故群徒之卒不得容；薄身厚民，故聚敛之人不得行；不侵大国之地，不秏小国之民，故诸侯皆欲其尊；不劫人以甲兵，不威人以众彊，故天下皆欲其彊；德行教训加于诸侯，慈爱利泽加于百姓，故海内归之若流水。今衰世君人者，辟邪阿党，故谗谄群徒之卒繁；厚身养，薄视民，故聚敛之人行；侵大国之地，秏小国之民，故诸侯不欲其尊；劫人以兵甲，威人以众彊，故天下不欲其彊；灾害加于诸侯，劳苦施于百姓，故雠敌进伐，天下不救，贵戚离散，百姓不兴。 
公曰： 然则何若？ 
对曰： 请卑辞重币，以说于诸侯，轻罪省功，以谢于百姓，其可乎？ 
公曰： 诺。 
于是卑辞重币，而诸侯附，轻罪省功，而百姓亲，故小国入朝，燕鲁共贡。墨子闻之曰： 晏子知道，道在人为，而失为己。为人者重，自为者轻。景公自为，而小国不与，为人，而诸侯为役，则道在为人，而行在反己矣，故晏子知道矣。 
