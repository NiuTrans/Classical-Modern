<strong>景公问忠臣之行何如晏子对以不与君行邪</strong>
公问晏子曰： 忠臣之行何如？ 
对曰： 不掩君过，谏乎前，不华乎外；选贤进能，不私乎内；称身就位，计能定禄；睹贤不居其上，受禄不过其量；不权居以为行，不称位以为忠；不掩贤以隐长，不刻下以谀上；君在不事太子，国危不交诸侯；顺则进，否则退，不与君行邪也。 
