<strong>景公问君臣身尊而荣难乎晏子对以易</strong>
公问晏子曰： 为君，身尊民安，为臣，事治身荣，难乎，易乎？ 
晏子对曰： 易。 
公曰： 何若？ 
对曰： 为君节养其余以顾民，则君尊而民安；为臣忠信而无逾职业，则事治而身荣。 
公又问： 为君何行则危？为臣何行则废？ 
晏子对曰： 为君，厚藉敛而讬之为民，进谗谀而讬之用贤，远公正而托之不顺，君行此三者则危；为臣，比周以求进，逾职业，防下隐利而求多，从君，不陈过而求亲，人臣行此三者则废。故明君不以邪观民，守则而不亏，立法仪而不犯，苟有所求于民，而不以身害之，是故刑政安于下，民心固于上。故察士不比周而进，不为苟而求，言无阴阳，行无内外，顺则进，否则退，不与上行邪，是以进不失廉，退不失行也。 
