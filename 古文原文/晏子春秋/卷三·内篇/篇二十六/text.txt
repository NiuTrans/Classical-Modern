<strong>景公问欲和臣亲下晏子对以信顺俭节</strong>
公问晏子曰： 吾欲和民亲下奈何？ 
晏子对曰： 君得臣而任使之，与言信，必顺其令，赦其过，任大无多责焉，使迩臣无求嬖焉，无以嗜欲贫其家，无亲谗人伤其心，家不外求而足，事君不因人而进，则臣和矣。俭于藉敛，节于货财，作工不历时，使民不尽力，百官节适，关市省征，山林陂泽，不专其利，领民治民，勿使烦乱，知其贫富，勿使冻馁，则民亲矣。 
公曰： 善！寡人闻命矣。 故令诸子无外亲谒，辟梁丘据无使受报，百官节适，关市省征，陂泽不禁，冤报者过，留狱者请焉。
