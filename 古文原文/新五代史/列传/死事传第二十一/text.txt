呜呼甚哉！自开平讫于显德，终始五十三年，而天下五代。士之不幸而生其时，欲全其节而不二者，固鲜矣。于此之时，责士以死与必去，则天下为无士矣。然其习俗，遂以苟生不去为当然。至于儒者，以仁义忠信为学，享人之禄，任人之国者，不顾其存亡，皆恬然以苟生为得，非徒不知愧，而反以其得为荣者，可胜数哉！故吾于死事之臣，有所取焉。君子之于人也，乐成其美而不求其备，况死者人之所难乎？吾于五代，得全节之士三人而已。其初无卓然之节，而终以死人之事者，得十有五人焉，而战没者不得与也。然吾取王清、史彦超者，其有旨哉！其有旨哉！作《死事传》。
○张源德
张源德者，不知其世家，或曰本晋人也。少事晋，无所称。从李罕之以潞州叛晋降梁，罕之遣源德见梁太祖。太祖时，源德自金吾卫将军为蔡州刺史。梁贞明三年，魏博节度使杨师厚卒，末帝分魏、相等六州为两镇，惧魏军不从，乃遣刘鄩将兵万人，屯于魏以虞变。魏军果叛，迫其节度使贺德伦以魏、博二州降晋。当是时，源德为鄩守贝州。晋王入魏，诸将欲先击贝州，晋王曰： 贝城小而坚，攻之难卒下。且源德虽恃刘鄩之兵，然与沧州相首尾，今德州居其中而无备，不如先取之，则沧、贝之势分而易图也。 乃先袭破德州，然后以兵五千攻源德，源德坚守不下，晋军堑而围之。
已而刘鄩大败于故元城，南走黎阳，晋军攻破洺州，而卫州刺史来昭、邢州节度使阎宝皆以城降晋，磁州刺史靳昭、相州张筠、沧州戴思远皆弃城走。当此时，晋已先下全燕，而镇、定皆附于晋，自河以北、山以东，四面千里，六镇数十州之地皆归晋，独贝一州，围之逾年不可下。源德守既坚，而贝人闻晋已尽有河北，城中食且尽，乃劝源德出降，源德不从，遂见杀。
源德已死，贝人谋曰： 晋围吾久，吾穷而后降，惧皆不免也。 乃告于晋曰： 吾欲被甲执兵而降，得赦而后释之，如何？ 晋军许诺，贝人三千出降，已释甲，晋兵四面围而尽杀之。
○夏鲁奇
夏鲁奇，字邦杰，青州人也。唐庄宗时，赐姓名曰李绍奇，其后庄宗赐姓名者，皆复其故。鲁奇初事梁为宣武军校，后奔于晋，为卫护指挥使。从周德威攻刘守光于幽州，守光将单廷珪、元行钦以骁勇自负，鲁奇每与二将斗，辄不能解，两军皆释兵而观之。晋已下魏博，梁将刘鄩军于洹水，庄宗以百骑觇敌，遇寻阝伏兵，围之数重，几不得脱，鲁奇力战，手杀百馀人，身被二十馀创，与庄宗决围而出。庄宗益奇之，以为磁州刺史。从战中都，擒王彦章，庄宗壮之，赐绢千疋，拜郑州防御使。迁河阳节度使，为政有惠爱。徙镇忠武，河阳之人遮留不得行，父老诣京师乞留，明宗遣中使往谕之，鲁奇乃得去。唐师伐荆南，以鲁奇为招讨副使，无功而还。徙镇武信，东川董璋反，攻遂州，鲁奇闭城拒之，旬月救兵不至，城中食尽，鲁奇自刎死，年四十九。
○姚洪
姚洪，本梁之小校也。自董璋为梁将，洪尝事璋，后事唐为指挥使。长兴中，遣洪将千人戍阆州。董璋反，遣人以书招洪，洪得璋书，辄投厕中。后璋兵攻破阆州，执洪，璋曰： 尔为健兒，我遇汝厚，奈何负我邪？ 洪骂曰： 老贼！尔昔为李七郎奴，扫马粪，得一脔残炙，感恩不已。今天子用尔为节度使，何苦反邪？吾能为国家死，不能从人奴以生！ 璋怒，然镬于前，令壮士十人刲其肉而食，洪至死大骂。明宗闻之泣下，录其二子，而厚恤其家。
○王思同
王思同，幽州人也。其父敬柔，娶刘仁恭女，生思同。思同事仁恭为银胡录指挥使，仁恭为其子守光所囚，思同奔晋，以为飞胜指挥使。梁、晋相距于莘，遣思同筑垒杨刘，以功迁神武十军都指挥使，累迁郑州防御使。思同为人敢勇，善骑射，好学，颇喜为诗，轻财重义，多礼文士，然未尝有战功。
明宗时，以久次为匡国军节度使，徙镇雄武。是时，吐蕃数为寇，而秦州无亭障，思同列四十馀栅以御之。居五年，来朝，明宗问以边事，思同指画山川，陈其利害。思同去，明宗顾左右曰： 人言思同不管事，能若是邪？ 于是始知其材，以为右武卫上将军、京兆尹、西京留守。石敬瑭讨董璋，思同为先锋指挥使，兵入剑门，而后军不继，思同与璋战，不胜而却。敬瑭兵罢，思同徙镇山南西道，已而复为京兆尹、西京留守。
应顺元年二月，潞王从珂反凤翔，驰檄四邻，言奸臣幸先帝疾病，贼杀秦王而立幼嗣，侵弱宗室，动摇籓方，陈己所以兴兵讨乱之状。因遣伶奴安十十以五弦谒思同，欲因其欢以通意。是时，诸镇皆怀向背，所得潞王书檄，虽以上闻，而不绝其使。独思同执十十及从珂所使推官郝诩等送京师。愍帝嘉其忠，即以思同为西面行营马步军都部署。三月，会诸镇兵围凤翔，破东西关城。从珂兵弱而守甚坚，外兵伤死者众，从珂登城呼外兵而泣曰： 吾从先帝二十年，大小数百战，甲不解体，金疮满身，士卒固尝从我矣。今先帝新弃天下，而朝廷信用奸人，离间骨肉，我实何罪而见伐乎？ 因恸哭。士卒闻者，皆悲怜之。兴元张虔钊攻城西，督战甚急，士卒苦之，反兵攻虔钊，虔钊走。羽林指挥使杨思权呼曰： 潞王，吾主也！ 乃引军自西门入降从珂。而思同硃知，犹督战。严卫指挥使尹晖麾其众曰： 城西军入城受赏矣！何用战邪？ 士卒解甲弃仗，声闻数里，遂皆入城降。诸镇之兵皆溃。思同挺身走，至长安，西京副留守刘遂雍闭门不纳，乃走潼关。从珂引兵东，至昭应，前锋追执思同。从珂责曰： 罪可逃乎？ 思同曰： 非不知从王而得生，恐终死不能见先帝于地下。 从珂愧其言，乃杀之。汉高祖即位，赠侍中。
○张敬达
张敬达，字志通，代州人也，小字生铁。少以骑射事唐庄宗为直军使。明宗时，为河东马步军都指挥使，领钦州刺史，累迁彰国、大同军节度使，徙镇武信、晋昌。清泰二年，契丹数犯边，废帝以河东节度使石敬瑭兼大同、彰国、振武、威塞等军蕃汉马步军都总管，屯于忻州，屯兵聚噪遮敬瑭呼 万岁 ，敬瑭斩三十馀人以止之。废帝疑敬瑭有异志，乃以敬达为北面副总管，以分其兵。明年夏，徙敬瑭镇天平，遂以敬达为大同、彰国、振武、威塞等军蕃汉马步军都部署，敬瑭因此遂反。即以敬达为太原四面招讨使。六月，兵围太原，敬达为长城连栅，云梯飞砲以攻之，所为城栅将成，辄有大风雨水暴至以坏之。
敬瑭求救于契丹。九月，契丹耶律德光自雁门入，旌旗相属五十馀里。德光先遣人告敬瑭曰： 吾欲今日破敌可乎？ 敬瑭报曰： 大兵远来，而贼势方盛，要在成功，不必速也。 使者未复命，而兵已交。敬达阵于西山，契丹以羸骑三千，革鞭木登，人马皆不甲胄，以趋唐军。唐军争驰之，契丹兵走。追至汾曲，伏发，断唐军为二，其在北者皆死，死者万馀人。敬达收军栅晋安，契丹围之。废帝遣赵延寿、范延光等救之。延寿屯团柏谷，延光屯辽州，相去皆百馀里。契丹兵围敬达者，自晋安寨南，长百馀里，阔五十里，敬达军中望之，但见穹庐连属如冈阜，四面亘以毛索，挂铃为警，纵犬往来。敬达军中有夜出者，辄为契丹所得，由是闭壁不敢复出。延寿等皆有二心，无救敬达意。敬达犹有兵五万人、马万匹，久之食尽，削木筛粪以饲其马，马死者食之，已而马尽。副招讨使杨光远劝敬达降晋，敬达自以不忍背唐，而救兵且至，光远促之不已，敬达曰： 诸公何相迫邪！何不杀我而降？ 光远即斩敬达降。契丹耶律德光闻敬达死，哀其忠，遣人收葬之。
○翟进宗张万迪附
翟进宗、张万迪者，皆不知其何人也。初皆事唐，后事晋，进宗为淄州刺史，万迪为登州刺史。杨光远反，以骑兵数百胁取二刺史至青州，万迪听命，而进宗独不屈，光远遂杀进宗。出帝赠进宗左武卫上将军。及光远平，曲赦青州，虽光远子孙皆见慰释，而独不赦万迪，暴其罪而斩之。诏求进宗尸，加礼归葬，葬事官给，以其子仁钦为东头供奉官。
○沈斌
沈斌，字安时，徐州下邳人也。少为军卒，事梁为拱辰都指挥使。后事唐，从魏王继岌破蜀，平康延孝，以功为虢州刺史，历随、赵等八州刺史。晋开运元年，为祁州刺史。契丹犯塞至于榆林，过祁州，斌以谓契丹深入晋地而归兵羸乏可击，即以州兵邀之。契丹以精骑划门，斌兵多死，城中无备，虏将赵延寿留兵急攻之，延寿招斌降，斌从城上骂延寿曰： 公父子误计，陷于腥膻，忍以犬羊之众，残贼父母之邦，斌能为国死尔，不能效公所为也！ 已而城陷，斌自尽，其家属皆没于虏。
○王清
王清，字去瑕，洺州曲周人也。初事唐为宁卫指挥使。后事晋为奉国都虞候。安从进叛襄州，从高行周攻之，逾年不能下，清谓行周曰： 从进闭孤城以自守，其势岂得久邪？ 因请先登，遂攻破之。开运二年冬，从杜重威战阳城，清以力战功为步军之最，加检校司徒。是冬，重威军中渡桥南，虏军其北以相拒，而虏以精骑并西山出晋军后，南击栾城，断晋饷道。清谓重威曰： 晋军危矣！今去镇州五里，而守死于此，营孤食尽，将若之何？请以步兵二千为先锋，夺桥开路，公率诸军继进以入镇州，可以守也。 重威许之，遣与宋彦筠俱前，清与虏战，败之，夺其桥。是时，重威已有二志，犹豫不肯进，彦筠亦退走，清曰： 吾独死于此矣！ 因力战而死。年五十三。汉高祖立，赠清太傅。
○史彦超
史彦超，云州人也。为人勇悍骁捷。周太祖起魏时，彦超为汉龙捷都指挥使，以兵从。太祖入立，迁虎捷都指挥使，戍于晋州。刘旻攻晋州，州无主帅，知州王万敢不能拒，彦超以戍兵坚守月馀，太祖遣王峻救之，旻兵解去。以功迁龙捷右厢都指挥使，领郑州防御使。周、汉战高平，彦超为前锋，先登陷阵，以功拜感德军节度使。周兵围汉太原，契丹救汉，出忻、代。世宗遣符彦卿拒之，以彦超为先锋，战忻口，彦超勇愤俱发，左右驰击，解而复合者数四，遂殁于阵。
是时，世宗败汉高平，乘胜而进，围城之役，诸将议不一，故久无成功。世宗欲解去而未决，闻彦超战死，遽班师，仓卒之际，亡失甚众。世宗既惜彦超而愤无成功，忧忿不食者数日。赠彦超太师，优恤其家焉。
○孙晟
孙晟，初名凤，又名忌，密州人也。好学，有文辞，尤长于诗。少为道士，居庐山简寂宫。常画唐诗人贾岛像置于屋壁，晨夕事之。简寂宫道士恶晟，以为妖，以杖驱出之。乃儒服北之赵、魏，谒唐庄宗于镇州，庄宗以晟为著作佐郎。天成中，硃守殷镇汴州，辟为判官。守殷反，伏诛，晟乃弃其妻子，亡命陈、宋之间。安重诲恶晟，以谓教守殷反者晟也，画其像购之，不可得，遂族其家。
晟奔于吴。是时，李昪方篡杨氏，多招四方之士，得晟，喜其文辞，使为教令，由是知名。晟为人口吃，遇人不能道寒暄，已而坐定，谈辩锋生，听者忘倦。昪尤爱之，引与计议，多合意，以为右仆射，与冯延巳并为昪相。晟轻延巳为人，常曰： 金碗玉杯而盛狗屎可乎？ 晟事昪父子二十馀年，官至司空，家益富骄，每食不设几案，使众妓各执一器，环立而侍，号 肉台盘 ，时人多效之。
周世宗征淮，李景惧，始遣泗州牙将王知朗至徐州，奉书以求和，世宗不答。又遣翰林学士钟谟、文理院学士李德明奉表称臣，不答。乃遣礼部尚书王崇质副晟奉表，谟与晟等皆言景愿割寿、濠、泗、楚、光、海六州之地，岁贡百万以佐军。而世宗已取滁、扬、濠、泗诸州，欲尽取淮南乃止，因留使者不遣，而攻寿州益急。谟等见世宗英武非景敌，而师甚盛，寿春且危，乃曰： 愿陛下宽臣五日之诛，容臣还取景表，尽献淮北诸州。 世宗许之，遣供奉官安弘道押德明、崇质南还，而谟与晟皆见留。德明等既还，景悔，不肯割地。世宗亦以暑雨班师，留李重进、张永德等分攻庐、寿，周兵所得扬、泰诸州，皆不能守，景兵复振。重进与永德两军相疑，有隙，永德上书言重进反，世宗不听。景知二将之相疑也，乃以蜡丸书遗重进，劝其反。
初，晟之奉使也，语崇质曰： 吾行必不免，然吾终不负永陵一抷土也。 永陵者，昪墓也。及崇质还，而晟与钟谟俱至京师，馆于都亭驿，待之甚厚，每朝会入阁，使班东省官后，召见必饮以醇酒。已而周兵数败，尽失所得诸州，世宗忧之，召晟问江南事，晟不对，世宗怒，未有以发。会重进以景蜡丸书来上，多斥周过恶以为言，由是发怒曰： 晟来使我，言景畏吾神武，愿得北面称臣，保无二心，安得此指斥之言乎？ 亟召待卫军虞候韩通收晟下狱，及其从者二百馀人皆杀之。晟临死，世宗犹遣近臣问之，晟终不对，神色怡然，正其衣冠南望而拜曰： 臣惟以死报国尔！ 乃就刑。晟既死，钟谟亦贬耀州司马。其后，世宗怒解，怜晟忠，悔杀之，召拜钟谟卫尉少卿。景已割江北，遂遣谟还，而景闻晟死，亦赠鲁国公。
