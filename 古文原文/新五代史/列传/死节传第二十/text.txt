语曰： 世乱识忠臣。 诚哉！五代之际，不可以为无人，吾得全节之士三人焉，作《死节传》。
○王彦章裴约刘仁赡附
王彦章，字子明，郓州寿张人也。少为军卒，事梁太祖，为开封府押衙、左亲从指挥使、行营先锋马军使。末帝即位，迁濮州刺史，又徙澶州刺史。彦章为人骁勇有力，能跣足履棘行百步。持一铁枪，骑而驰突，奋疾如飞，而佗人莫能举也，军中号王铁枪。
梁、晋争天下为劲敌，独彦章心常轻晋王，谓人曰： 亚次斗鸡小兒耳，何足惧哉！ 梁分魏、相六州为两镇，惧魏军不从，遣彦章将五百骑入魏，屯金波亭以虞变。魏军果乱，夜攻彦章。彦章南走，魏人降晋。晋军攻破澶州，虏彦章妻子归之太原，赐以第宅，供给甚备，间遣使者招彦章，彦章斩其使者以自绝。然晋人畏彦章之在梁也，必欲招致之，待其妻子愈厚。
自梁失魏、博，与晋夹河而军，彦章常为先锋。迁汝郑二州防御使、匡国军节度使、北面行营副招讨使，又徙宣义军节度使。是时，晋已尽有河北，以铁锁断德胜口，筑河南、北为两城，号 夹寨 。而梁末帝昏乱，小人赵岩、张汉杰等用事，大臣宿将多被谗间，彦章虽为招讨副使，而谋不见用。龙德三年夏，晋取郓州，梁人大恐，宰相敬翔顾事急，以绳内靴中，入见末帝，泣曰： 先帝取天下，不以臣为不肖，所谋无不用。今强敌未灭，陛下弃忽臣言，臣身不用，不如死！ 乃引绳将自经。末帝使人止之，问所欲言。翔曰： 事急矣，非彦章不可！ 末帝乃召彦章为招讨使，以段凝为副。末帝问破敌之期，彦章对曰： 三日。 左右皆失笑。
彦章受命而出，驰两日至滑州，置酒大会，阴遣人具舟于杨村，命甲士六百人皆持巨斧，载冶者，具鞴炭，乘流而下。彦章会饮，酒半，佯起更衣，引精兵数千，沿河以趋德胜。舟兵举锁烧断之，因以巨斧斩浮桥，而彦章引兵急击南城。浮桥断，南城遂破，盖三日矣。是时庄宗在魏，以硃守殷守夹寨，闻彦章为招讨使，惊曰： 彦章骁勇，吾尝避其锋，非守殷敌也。然彦章兵少，利于速战，必急攻我南城。 即驰骑救之，行二十里，而得夹寨报者曰： 彦章兵已至。 比至，而南城破矣。庄宗彻北城为筏，下杨刘，与彦章俱浮于河，各行一岸，每舟抃相及辄战，一日数十接。彦章至杨刘，攻之几下。晋人筑垒博州东岸，彦章引兵攻之，不克，还击杨刘，战败。
是时，段凝已有异志，与赵岩、张汉杰交通，彦章素刚，愤梁日削，而嫉岩等所为，尝谓人曰： 俟吾破贼还，诛奸臣以谢天下。 岩等闻之惧，与凝叶力倾之。其破南城也，彦章与凝各为捷书以闻，凝遣人告岩等匿彦章书而上己书，末帝初疑其事，已而使者至军，独赐劳凝而不及彦章，军士皆失色。及杨刘之败也，凝乃上书言： 彦章使酒轻敌而至于败。 赵岩等从中日夜毁之，乃罢彦章，以凝为招讨使。彦章驰至京师入见，以笏画地，自陈胜败之迹，岩等讽有司劾彦章不恭，勒还第。
唐兵攻兗州，末帝召彦章使守捉东路。是时，梁之胜兵皆属段凝，京师只有保銮五百骑，皆新捉募之兵，不可用，乃以属彦章，而以张汉杰监之。彦章至递坊，以兵少战败，退保中都；又败，与其牙兵百馀骑死战。唐将夏鲁奇素与彦章善，识其语音，曰： 王铁枪也！ 举槊刺之，彦章伤重，马踣，被擒。庄宗见之，曰： 尔常以孺子待我，今日服乎？ 又曰： 尔善战者，何不守兗州而守中都？中都无壁垒，何以自固？ 彦章对曰： 大事已去，非人力可为！ 庄宗恻然，赐药以封其创。彦章武人不知书，常为俚语谓人曰： 豹死留皮，人死留名。 其于忠义，盖天性也。庄宗爱其骁勇，欲全活之，使人慰谕彦章，彦章谢曰： 臣与陛下血战十馀年，今兵败力穷，不死何待？且臣受梁恩，非死不能报，岂有朝事梁而暮事晋，生何面目见天下之人乎！ 庄宗又遣明宗往谕之，彦章病创，卧不能起，仰顾明宗，呼其小字曰： 汝非邈佶烈乎？我岂苟活者？ 遂见杀，年六十一。晋高祖时，追赠彦章太师。
与彦章同时有裴约者，潞州之牙将也。庄宗以李嗣昭为昭义军节度使，约以裨将守泽州。嗣昭卒，其子继韬以泽、潞叛降于梁，约召其州人泣而谕曰： 吾事故使二十馀年，见其分财飨士，欲报梁仇，不幸早世。今郎君父丧未葬，违背君亲，吾能死于此，不能从以归梁也！ 众皆感泣。
梁遣董璋率兵围之，约与州人拒守，求救于庄宗。是时，庄宗方与梁人战河上，而已建大号，闻继韬叛降梁，颇有忧色，及闻约独不叛，喜曰： 吾于继韬何薄？于约何厚？而约能分逆顺邪！ 顾符存审曰： 吾不惜泽州与梁，一州易得，约难得也。尔识机便，为我取约来。 存审以五千骑驰至辽州，而梁兵已破泽州，约见杀。
至周世宗时，又有刘仁赡者焉。仁赡字守惠，彭城人也。父金，事杨行密，为濠、滁二州刺史，以骁勇知名。仁赡为将，轻财重士，法令严肃，少略通兵书。事南唐，为左监门卫将军、黄袁二州刺史，所至称治。李景使掌亲军，以为武昌军节度使。周师征淮，先遣李穀攻自寿春，景遣将刘彦贞拒周兵，以仁赡为清淮军节度使，镇寿州。李穀退守正阳浮桥，彦贞见周兵之却，意其怯，急追之。仁赡以为不可，彦贞不听，仁赡独按兵城守。彦贞果败于正阳。
世宗攻寿州，围之数重，以方舟载砲，自淝河中流击其城；又束巨竹数十万竿，上施版屋，号为 竹龙 ，载甲士以攻之，又决其水砦入于淝河。攻之百端，自正月至于四月不能下，而岁大暑，霖雨弥旬，周兵营寨水深数尺，淮、淝暴涨，砲舟竹龙皆飘南岸，为景兵所焚，周兵多死。世宗东趋濠梁，以李重进为庐、寿都招讨使。景亦遣其元帅齐王景达等列砦紫金山下，为夹道以属城中。而重进与张永德两军相疑不协，仁赡屡请出战，景达不许，由是愤惋成疾。
明年正月，世宗复至淮上，尽破紫金山砦，坏其夹道，景兵大败，诸将往往见擒，而景之守将广陵冯延鲁、光州张绍、舒州周祚、泰州方讷、泗州范再遇等，或走或降，皆不能守，虽景君臣亦皆震慑，奉表称臣，愿割土地、输贡赋，以效诚款，而仁赡独坚守，不可下。世宗使景所遣使者孙晟等至城下示之，仁赡子崇谏幸其父病，谋与诸将出降，仁赡立命斩之，监军使周廷构哭于中门救之，不得，于是士卒皆感泣，愿以死守。
三月，仁赡病甚，已不知人，其副使孙羽诈为仁赡书，以城降。世宗命舁仁赡至帐前，叹嗟久之，赐以玉带、御马，复使入城养疾，是日卒。制曰： 刘仁赡尽忠所事，抗节无亏，前代名臣，几人可比！予之南伐，得尔为多。 乃拜仁赡检校太尉兼中书令、天平军节度使。仁赡不能受命而卒，年五十八。
世宗遣使吊祭，丧事官给，追封彭城郡王，以其子崇赞为怀州刺史，赐庄宅各一区。李景闻仁赡卒，亦赠太师。寿州故治寿春，世宗以其难克，遂徙城下蔡，而复其军曰忠正军，曰： 吾以旌仁赡之节也。 
呜呼，天下恶梁久矣！然士之不幸而生其时者，不为之臣可也，其食人之禄者，必死人之事，如彦章者，可谓得其死哉！仁赡既杀其子以自明矣，岂有垂死而变节者乎？今《周世宗实录》载仁赡降书，盖其副使孙羽等所为也。当世宗时，王环为蜀守秦州，攻之久不下，其力屈而降，世宗颇嗟其忠，然止于为大将军。视世宗待二人之薄厚而考其制书，乃知仁赡非降者也。自古忠臣义士之难得也！五代之乱，三人者，或出于军卒，或出于伪国之臣，可胜叹哉！可胜叹哉！
