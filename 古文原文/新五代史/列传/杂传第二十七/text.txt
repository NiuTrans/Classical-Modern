○王镕
王镕，其先回鹘阿布思之遗种，曰没诺干，为镇州王武俊骑将，武俊录以为子，遂冒姓王氏。没诺干子曰末垣活，末垣活子曰升，升子曰廷凑，廷凑子曰元达，元达子曰绍鼎、绍懿，绍鼎子曰景崇。自升以上三世，常为镇州骑将，自景崇以上四世五人，皆为成德军节度使。景崇官至守太尉，封常山郡王，唐中和二年卒。子镕立，年十岁。是时，晋新有太原，李匡威据幽州，王处存据中山，赫连鐸据大同，孟方立据邢台，四面豪杰并起而交争。镕介于其间，而承祖父百年之业，士马强而畜积富，为唐累世籓臣。故镕年虽少，藉其世家以取重，四方诸镇废立承继，有请于唐者，皆因镕以闻。
自晋兵出山东，已破孟迁，取邢、洺、磁三州，景福元年，乃大举击赵，下临城。镕求救于李匡威，匡威来救，晋军解去。明年，晋会王处存攻镕坚固、新市。晋王与处存皆自将，而镕未尝临军，遣追风都团练使段亮、翦寇都团练使马珂等，以兵属匡威而已。匡威战磁河，晋军大败。明年春，晋攻天长军，镕出兵救之，败于叱日岭，晋军遂出井陉。镕又求救于匡威，晋军解去。
初，匡威悦其弟匡俦之妇美而淫之，匡俦怒，及其救镕也，诱其军乱而自立。匡威内惭不敢还，乃以符印归其弟，而将奔于京师。行至深州，镕德匡威救己，使人邀之，馆于梅子园，以父事之。
匡威客李正抱者，少游燕、赵间，每徘徊常山，爱之不能去。正抱、匡威皆失国无聊，相与登城西高阁，顾览山川，泫然而泣，乃与匡威谋劫牜而代之。因诈为忌日，镕去卫从，晨诣馆慰，坐定，甲士自幕后出，持镕两袖，镕曰： 吾国赖公而存，诚无以报厚德，今日之事，是所甘心。 因叩头以位与匡威。匡威素少镕，以谓无能为也，因与镕方辔诣府，将代其位。行过亲事营，军士闭门大噪，天雨震电，暴风拔木，屋瓦皆飞。屠者墨君和望见镕，识之，从缺垣中跃出，挟镕于马，负之而走，乱军击杀匡威、正抱，燕人皆死。匡俦虽憾其兄，而阳以大义责镕甚急。镕既失燕援，而晋军急攻平山，劫镕以盟，镕遂与晋和。
其后梁太祖下晋邢、洺、磁三州，乃为书诏镕，使绝晋而归梁，镕依违不决。晋将李嗣昭复取洺州，梁太祖击败嗣昭，嗣昭弃洺州走。梁获其辎重，得镕与嗣昭书，多道梁事，太祖怒，因移兵常山，顾谓葛从周曰： 得镇州以与尔，尔为我先锋。 从周至临城，中流矢，卧舆中，梁军大沮。梁太祖自将傅城下，焚其南关，镕惧，顾其属曰： 事急矣！奈何？ 判官周式，辨士也，对曰： 此难与力争，而可以理夺也。 式与梁太祖有旧，因请入梁军。太祖望见式，骂曰： 吾常以书招镕不来，今吾至此，而尔为说客，晚矣！且晋吾仇也，而镕附之，吾知李嗣昭在城中，可使先出。 乃以所得镕与嗣昭书示式，式进曰： 梁欲取一镇州而止乎，而欲成霸业于天下也？且霸者责人以义而不私，今天子在上，诸侯守封睦邻，所以息争，且休民也。昔曹公破袁绍，得魏将吏与绍书，悉焚之，此英雄之事乎！今梁知兵举无名，而假嗣昭以为辞。且王氏五世六公抚有此士，岂无死士，而待嗣昭乎？ 太祖大喜，起牵式衣而抚之曰： 吾言戏耳。 因延式于上坐，议与镕和。镕以子昭祚为质，梁太祖以女妻之。太祖即位，封镕赵王。
镕祖母丧，诸镇皆吊，梁使者见晋使在馆，还言赵王有二志。是时，魏博罗绍威卒，梁因欲尽取河北，开平四年冬，遣供奉官杜廷隐监魏博将夏諲，以兵三千袭深、冀二州，以王景仁为北面行营招讨使。镕惧，乞兵于晋。晋人击败景仁于柏乡，梁遂失镇、定，而庄宗由此益强，北破幽、燕，南并魏博，镕常以兵从。镕德晋甚。明年，会庄宗于承天军，奉觞为寿，庄宗以镕父友，尊礼之，酒酣为镕歌，拔佩刀断衣而盟，许以女妻镕子昭诲。
镕为人仁而不武，未尝敢为兵先，佗兵攻赵，常藉邻兵为救。当是时，诸镇相弊于战争，而赵独安，乐王氏之无事，都人士女褒衣博带，务夸侈为嬉游。镕尤骄于富贵，又好左道，炼丹药，求长生，与道士王若讷留游西山，登王母祠，使妇人维锦绣牵持而上。每出，逾月忘归，任其政于宦者。宦者石希蒙与镕同卧起。天祐十八年冬，镕自西山宿鹘营庄，将还府，希蒙止之。宦者李弘规谏曰： 今晋王身自暴露以亲矢石，而大王竭军国之用为游畋之资，开城空宫，逾月不返，使一失闭门不纳从者，大王欲何归乎？ 镕惧，促驾，希蒙固止之。弘规怒，遣亲事军将苏汉衡率兵擐甲露刃于帐前曰： 军士劳矣！愿从王归。 弘规继而进曰： 惑王者希蒙也，请杀之以谢军士！ 镕不答，弘规呼镕甲士斩希蒙首，掷于镕前，镕惧，遽归。使其子昭祚与大将张文礼族弘规、汉衡，收其偏将下狱，穷究反状，亲军皆惧。文礼诱以为乱，夜半，亲军千馀人逾垣而入，镕方与道士焚香受箓，军士斩镕首，袖之而出，因纵火焚其宫室，遂灭王氏之族。
镕小子昭诲，年十岁，其军士有德镕者，藏之穴中，乱定，髡其发，被以僧衣，遇湖南人李震，匿昭诲于茶笼中，载之湖南，依南岳为浮图，易名崇隐。明宗时，昭诲已长，思归，而镕故将符习为宣武军节度使，震以归习，习表于朝。昭诲自称前成德军中军使以见，拜考功郎中、司农少卿。周显德中，犹为少府监云。
张文礼者，狡狯人也，镕惑爱之，以为子，号王德明。镕已死，文礼自为留后。庄宗初纳之，后知其通于梁也，遣赵故将符习与阎宝击之。文礼家鬼夜哭，野河水变为血，游鱼皆死，文礼惧，病疽卒。子处瑾秘丧拒守，击败习等。以李嗣昭代之，嗣昭中流矢卒，以李存进代之，存进辄复战殁，乃以符存审为招讨使，遂破之。执文礼妻及子处瑾、处球、处琪等，折足归于晋。赵人请而醢之，磔文礼尸于市。
○罗绍威
罗绍威，字端己，其先长沙人。祖让，北迁为魏州贵乡人。父弘信，为牧监卒。文德元年，魏博牙军乱，遂杀其帅乐彦贞，立其将赵文建为留后，已而又杀之。牙将未知所立，乃聚呼曰： 孰能为我帅者？ 弘信从众中出应曰： 我可为君等帅也。 弘信状貌奇怪，面色青黑，军中异之，共立为留后。唐昭宗即位，拜弘信节度使。
梁太祖将攻晋，乞籴于弘信，弘信不与，由是有隙。梁兵攻魏，取黎阳、淇门、卫县。战于内黄，魏兵五战五败，弘信惧，请盟，乃止。是时，梁方东攻兗、郓，北敌晋，晋遣李存信救硃宣，假道于魏。太祖闻，遣使语弘信曰： 晋人志在河朔，兵还灭魏矣。 弘信以为然，乃发兵击存信于莘县，太祖遣葛从周助之。梁兵擒晋王子落落，送于魏，弘信杀之，乃与晋绝。太祖犹疑弘信有二心，乃以兄事弘信，常为卑辞厚币以聘魏。魏使者至梁，太祖北面拜而受币，谓使者曰： 六兄于我有倍年之长，吾何敢慢之。 弘信大喜，以为厚己。以故太祖往来燕、赵之间，卒有河北者，魏不为之患也。弘信死，绍威立。
绍威好学工书，颇知属文，聚书数万卷，开馆以延四方之士。弘信在唐，以其先长沙人，故封长沙郡王，绍威袭父爵长沙。绍威新立，幽州刘仁恭以兵十万攻魏，屠贝州，绍威求救于梁，大败燕军于内黄。明年，梁太祖遣葛从周会魏兵攻沧州，取其德州，遂败燕军于老鸦堤，绍威以故德梁助己。
魏博自田承嗣始有牙军，牙军岁久益骄，至绍威时已二百年，父子世相婚姻以自结。前帅史宪诚、何全皞、韩君雄、乐彦贞等，皆由牙军所立，怒辄遂杀之。绍威为人精悍明敏，通习吏事，为政有威严，然其家世由牙军所立。天祐二年，魏州城中地陷，绍威惧有变。已而牙校李公牷作乱，绍威诛之，乃间遣使告梁乞兵，欲尽诛牙军。梁太祖许之，为遣李思安等攻沧州，召兵于魏，绍威因悉发魏兵以从，独牙军在。
绍威子廷规娶梁女，会梁女卒，太祖阴遣客将马嗣勋选良兵实舆中，以长直军千人杂舆夫入魏，诈为助葬，太祖以兵继其后。绍威夜以奴兵数百，会嗣勋兵击牙军，并其家属尽杀之。太祖自内黄驰至魏，魏兵从攻沧州者行至历亭，闻之皆反，入澶、博诸州，魏境大乱，数月，太祖为悉平之。牙军死，魏兵悉叛，绍威势益孤，太祖乃欲夺其地，绍威始大悔。是岁，太祖复攻沧州，宿兵长芦，绍威馈给梁兵，自沧至魏五百里，起亭堠，供帐什物自具，梁兵数十万皆取足，绍威以此重困。昭宗东迁洛阳，诏诸镇缮理京师，绍威营太庙成，加拜守侍中，进封鄴王。
太祖围沧州未下，刘守光会晋军破梁潞州。太祖自长芦归，过魏，疾作，卧府中，诸将莫得见，绍威惧太祖终袭己，乃乘间入见曰： 今四方称兵，为梁患者，以唐在故也；唐家天命已去，不如早自取之。 太祖大喜，乃急归。太祖即位，将都洛阳，绍威取魏良材为五凤楼、朝元前殿，浮河而上，立之京师。太祖叹曰： 吾闻萧何守关中，为汉起未央宫，岂若绍威越千里而为此，若神化然，功过萧何远矣！ 赐以宝带名马。
燕王刘守光囚其父仁恭，与其兄守文有隙，绍威驰书劝守光等降梁。太祖闻之笑曰： 吾常攻燕不能下，今绍威折简，乃胜用兵十万。 太祖每有大事，多遣使者问之，绍威时亦驰简入白，使者相遇道中，其事往往相合。
绍威自以魏久不用兵，愿伐木安阳淇门为船，自河入洛，岁漕谷百万石，以供京师。太祖益以绍威尽忠，遣将程厚、卢凝督其役。舟未成而绍威病，乃表言： 魏故大镇，多外兵，愿得梁一有功重臣临之，请以骸骨就第。 太祖亟命其子周翰监府事，语使者曰： 亟行，语而主，为我强饭，如有不讳，当世世贵尔子孙。今使周翰监府事，尚冀卿复愈耳。 绍威仕梁，累拜太师兼中书令，卒年三十四，赠尚书令，谥曰贞壮。
子三人，廷规，官至司农卿卒。周翰袭父位，乾化二年八月为杨师厚所逐，徙为宣义军节度使，卒于官，年十四。周敬代为宣义军节度使，年十岁，徙镇忠武。明年，为秘书监、驸马都尉、光禄卿。唐庄宗时为金吾大将军，明宗以为匡国军节度使，罢为上将军。晋天福二年卒，年三十二。廷规娶梁太祖二女，一曰安阳公主，一曰金华公主。周翰娶末帝女，曰寿春公主，周敬亦娶末帝女，曰晋安公主。
○王处直
王处直，字允明，京兆万年人也。父宗，善殖财货，富拟王侯，为唐神策军吏，官至金吾大将军，领兴元节度使，子处存、处直。处存以父任为骁卫将军、定州已来制置内闲厩宫苑等使。乾符六年，即拜义武军节度使。黄巢陷长安，处存感愤流涕，率镇兵入关讨贼。巢败第功，而收城击贼，李克用为第一；勤王倡义，处存为第一。乾宁二年，处存卒于镇，三军以河朔故事，推处存子郜为留后，即拜节度使，加检校司空、同中书门下平章事。处直为后院中军都知兵马使。
光化三年，梁兵攻定州，郜遣处直率兵拒之，战于沙河，为梁兵所败。兵返入城逐郜，郜出奔晋，乱兵推处直为留后。梁兵围之，处直遣人告梁，请绝晋而事梁，出绢十万匹犒军，乃与梁盟。梁太祖表处直义武军节度使，累封太原王。太祖即位，封处直北平王。其后梁兵攻王镕，镕求救于晋，处直亦遣人至晋，愿绝梁以自效。晋兵救镕，处直以兵五千从，破梁军于柏乡。其后晋北破燕，南取魏博，与梁战河上，十馀年，处直未尝不以兵从。
处直好巫，而客有李应之者，妖妄人也。处直有疾，应之以左道治之而愈，处直益以为神，使衣道士服，以为行营司马，军政无大小，咸取决焉。初，应之于陉邑阑得小兒刘云郎，养以为子，而处直未有子，乃以云郎与处直，而绐曰： 此子生而有异。 处直养以为子，更名曰都，甚爱之。应之由此益横，乃籍管内丁壮，别立新军，自将之，治第博陵坊，四面开门，皆用左道。处直将吏知其必为患，而莫能谏也。是时，幽州李匡俦假道中山以如京师，处直伏甲城外，以备不虞。匡俦已去，甲士入城围应之第，执而杀之，因诣处直请杀都，处直不与。明日，第功行赏，因阴疏甲士姓名，自队长已上藏于别籍，其后因事诛之，凡二十年，无一人免者，而处直终为都所杀。
都为人狡佞多谋，处直以为节度副使。张文礼弑王镕，庄宗发兵讨文礼，处直与左右谋曰： 镇，定之蔽也，文礼虽有罪，然镇亡定不独存。 乃遣人请庄宗毋发兵，庄宗取所获文礼与梁蜡书示处直曰： 文礼负我，师不可止。 处直有孽子郁，当郜之亡于晋也，郁亦奔焉，晋王以女妻之，为新州防御使。处直见庄宗必讨文礼，益自疑，乃阴与郁交通，使郁北招契丹入塞以牵晋兵，且许召郁为嗣，都闻之不说。而定人皆言契丹不可召，恐自贻患，处直不听。郁自奔晋，常恐处直不容，因此大喜，以为乘其隙可取之，乃以厚赂诱契丹阿保机。阿保机举国入寇，定人皆不欲契丹之举，小吏和昭训劝都举事，都因执处直，囚之西宅，自为留后，凡王氏子孙及处直将校杀戮殆尽。明年正月朔旦，都拜处直于西宅，处直奋起揕其胸而呼曰： 逆贼！吾何负尔？ 然左右无兵，遂欲啮其鼻，都掣袖而走，处直遂见杀。
初，有黄蛇见于碑楼，处直以为龙，藏而祠之，又有野鹊数百，巢麦田中，处直以为己德所致，而定人皆知其不祥，曰： 蛇穴山泽，而处人室，鹊巢乌，降而田居，小人窃位，而在上者失其所居之象也。 已而处直果被废死。
庄宗已败契丹于沙河，追奔过定州，与都相得欢甚，以其子继岌娶都女，以都为义武军节度使。同光二年，庄宗幸鄴，都来朝，赐与巨万。庄宗以继岌故，待都甚厚，所请无不从。及明宗立，颇恶都为人，而安重诲每以法绳之，都始有异志。是时，唐兵击契丹，数往来定州，都供馈多阙，益不自安。和昭训为都谋曰： 天子新立，四方未附，其势易离，可为自安之计。 已而硃守殷反于汴州，都遂亦反，遣人以蜡书招青、徐、岐、潞、梓五镇，约皆举兵，而五镇不应。明宗遣王晏球讨之。都复与王郁招契丹为援，契丹遣秃馁将万骑救都。都遣指挥使郑季璘、龙泉镇将杜弘寿以二千人迎契丹，为晏球所败。季璘、弘寿被执，晏球责曰： 吾尝使人招汝，何故不降？ 弘寿对曰： 受恩中山两世矣，不敢有二心。 遂见杀，弘寿临刑，神色自若。晏球屯军望都，与都及契丹战，大败之曲阳，都及秃馁得数骑遁去，闭城不复出。
初，庄宗军中阑得一男子，爱之，使冒姓李，名继陶，养于宫中以为子。明宗即位，安重诲出以乞段徊，徊亦恶而逐之。都使人求得之。至是，绐其众曰： 此庄宗太子也。 被以天子之服，使巡城上，以示晏球军，军士识者曰： 继陶也。 共诟之。都居城中，兵少，惟以契丹二千人守城，呼秃馁为馁王，屈身事之。诸将有欲出降者，都伺察严密，杀戮无虚日，以故坚守经年。天成四年二月，城破，都与家属皆自焚死，王氏遂绝于中山。而处存有子鄴，鄴子廷胤，与庄宗连外姻，为人骁勇，自为军校，能与士卒同辛苦，明宗时，历贝、忻、密、澶、隰州刺史。范延光反于鄴，晋高祖以廷胤为杨光远行营中军使。破延光有功，拜彰德军节度使。
初，处直为都所囚，幼子威北走契丹。契丹谓晋高祖曰： 吾欲使威袭其先人爵士，如何？ 高祖对曰： 中国之法，自将校为刺史，升团练防御而至节度使，请送威归中国，渐进之。 契丹怒曰： 尔自诸侯为天子，岂有渐乎？ 高祖闻之，遽徙廷胤镇义武，曰： 此亦王氏之后也。 后徙镇海而卒。
○刘守光
刘守光，深州乐寿人也。其父仁恭，事幽州李可举，能穴地为道以攻城，军中号 刘窟头。 稍以功迁军校。仁恭为人有勇，好大言。可举死，子匡威恶其为人，不欲使居军中，徙为瀛州景城县令。瀛州军乱，杀刺史，仁恭募县中得千人，讨平之，匡威喜，复以为将，使戍蔚州。戍兵过期不得代，皆思归，出怨言。匡威为弟匡俦所逐，仁恭闻乱，乃拥戍兵攻幽州，行至居庸关，战败，奔晋、晋以为寿阳镇将。
仁恭多智诈，善事人，事晋王爱将盖寓尤谨，每对寓涕泣，自言： 居燕无罪，以谗见逐。 因道燕虚实，陈可取之谋，晋王益信而爱之。乾宁元年，晋击破匡俦，乃以仁恭为幽州留后，留其亲信燕留得等十馀人监其军，为之请命于唐，拜检校司空、卢龙军节度使。
其后晋攻罗弘信，求兵于仁恭，仁恭不与，晋王以书微责诮之，仁恭大怒，执晋使者，杀燕留得等以叛。晋王自将讨之，战于安塞，晋王大败。光化元年，遣其子守文袭沧州，逐节度使卢彦威，遂取沧、景、德三州。为其子请命于唐，昭宗迟之，未即从，仁恭怒，语唐使者曰： 为我语天子，旌节吾自有，但要长安本色尔，何屡求而不得邪！ 昭宗卒以守文为横海军节度使。
仁恭父子率两镇兵十万，号称三十万以击魏，屠贝州。罗绍威求救于梁，梁遣李思安救魏，大败守文于内黄，斩首五万。仁恭走，梁军追击之，自魏至长河，横尸数百里。梁军自是连岁攻之，破其瀛、漠二州，仁恭惧，复附晋。
天祐三年，梁攻沧州，仁恭调其境内凡男子年十五已上、七十已下，皆黥其面，文曰 定霸都 ，得二十万人，兵粮自具，屯于瓦桥。梁军壁长芦，深沟高垒，仁恭不能近。沧州被围百馀日，城中食尽，人自相食，析骸而爨，或丸墐土而食，死者十六七。仁恭求救于晋，晋王为之攻潞州以牵梁围，晋破潞州，梁军乃解去。
然仁恭幸世多故，而骄于富贵，筑宫大安山，穷极奢侈，选燕美女充其中。又与道士炼丹药，冀可不死。令燕人用墐土为钱，悉敛铜钱，銮山而藏之，已而杀其工以灭口，后人皆莫知其处。
仁恭有爱妾罗氏，其子守光烝之，仁恭怒，笞守光，逐之。梁开平元年，遣李思安攻仁恭，仁恭在大安，守光自外将兵以入，击走思安，乃自称卢龙节度使，遣李小喜、元行钦以兵攻大安山，执仁恭而幽之。其兄守文闻父且囚，即率兵讨守光，至于卢台，为守光所败，进战玉田，又败，乃乞兵于契丹。明年，守文将契丹、吐浑兵四万人战于鸡苏，守光兵败，守文阳为不忍，出于阵而呼其众曰： 毋杀吾弟！ 守光将元行钦识守文，跃马而擒之，又囚之于别室，既而杀之。守文将吏孙鹤、吕兗等，立守文子延祚以距守光，守光围之百馀日，城中食尽，米斛直钱三万，人相杀而食，或食墐土，马相食其骏尾，兗等率城中饥民食以麹，号 宰务 ，日杀以饷军。久之，延祚力穷，遂降。
守光素庸愚，由此益骄，为铁笼、铁刷，人有过者，坐之笼中，外燎以火，或刷剔其皮肤以死，燕之士逃祸于佗境。守光身衣赭黄，谓其将吏曰： 我衣此而南面，可以帝天下乎？ 孙鹤切谏以为不可。梁攻赵，赵王王镕求救于守光，孙鹤曰： 今赵无罪，而梁伐之，诸侯救赵之兵，先至者霸，臣恐燕军未出，而晋已先破梁矣，此不可失之时也。 守光曰： 赵王尝与我盟而背之，今急乃来归我；且两虎方斗，可待之，吾当为卞庄子也。 遂不出兵。晋王果救赵，大败梁兵于柏乡，进掠邢、洺，至于黎阳。守光闻晋空国深入梁，乃治兵戒严，遣人以语动镇、定曰： 燕有精兵三十万，率二镇以从晋，然谁当主此盟者？ 晋人患之，谋曰： 昔夫差争黄池之会，而越入吴；项羽贪伐齐之利，而汉败楚。今吾越千里以伐人，而强燕在其后，此腹心之患也。 乃为之班师。
守光益以为诸镇畏其强，乃讽诸镇共推尊己，于是晋王率天德宋瑶、振武周德威、昭义李嗣昭、义武王处直、成德王镕等，以墨制册尊守光为尚书令、尚父。守光又遣告于梁，请授己河北兵马都统，以讨镇、定、河东。梁遣阁门使王瞳拜守光河北采访使。有司白守光，尚父受册，用唐册太尉礼仪，守光问曰： 此仪注何不郊天改元？ 有司曰： 此天子之礼也，尚父虽尊，乃人臣耳。 守光怒曰： 我为尚父，谁当帝者乎？且今天下四分五裂，大者称帝，小者称王，我以二千里之燕，独不能帝一方乎？ 乃械梁、晋使者下狱，置斧钅质于其庭，令曰： 敢谏者死！ 孙鹤进曰： 沧州之败，臣蒙王不杀之恩，今日之事，不敢不谏。 守光怒，推之伏钅质，令军士割而啖之。鹤呼曰： 不出百日，大兵当至！ 命窒其口而醢之。守光遂以梁乾化元年八月自号大燕皇帝，改元曰应天，以王瞳、齐涉为左右相。晋遣太原少尹李承勋贺册尚父，至燕，而守光已僭号。有司迫承勋称臣，承勋不屈，以列国交聘礼入见，守光怒，杀之。
明年，晋遣周德威将三万人，会镇、定之兵以攻燕，自祈沟关入，其澶、涿、武、顺诸州皆迎降。守光被围经年，累战常败，乃遣客将王遵化致书于德威曰： 予得罪于晋，迷而不复，今其病矣，公善为我辞焉。 德威谓遵化曰： 大燕皇帝尚未郊天，何至此邪？予受命以讨僭乱，不知其佗也。 守光益窘，乃献绢千匹、银千两、锦百段，遣其将周遵业谓德威曰： 吾王以情告公，富贵成败，人之常理；录功宥过，霸者之事也。守光去岁妄自尊崇，本不能为硃温下耳，岂意大国暴师经年，幸少宽之。 德威不许。守光登城呼德威曰： 公三晋贤士，独不急人之危乎？ 遣人以所乘马易德威马而去，因告曰： 俟晋王至则降。 晋王乃自临军，守光登城见晋王，晋王问将如何？守光曰： 今日俎上肉耳，惟王所为也！ 守光有嬖者李小喜，劝其毋降，守光因请俟佗日。是夕，小喜叛降于晋军。明旦，晋军攻破其城，执仁恭及其家族三百口。
守光与其妻李氏、祝氏，子继珣、继方、继祚等，南走沧州，迷失道，至燕乐界中，数日不得食，遣其妻祝氏乞食于田家，田家怪而诘之，祝氏以实告，乃被擒送幽州。晋王方大飨军，客将引守光见，晋王戏之曰： 主人何避客之遽也？ 守光叩头请死，命械守光并其父仁恭以从军。军还过赵，赵王王镕会晋王，置酒，酒酣请曰： 愿见仁恭父子。 晋王命破械出之，引置下坐。饮食自若，皆无惭色。
晋王至太原，仁恭父子曳以组练，献于太庙。守光将死，泣曰： 臣死无恨，然教臣不降者，李小喜也，罪人不死，臣将诉于地下。 晋王使召小喜，小喜真目曰： 囚父弑兄，蒸其骨肉，亦小喜教尔邪？ 晋王怒，命先斩小喜。守光知不免，呼曰： 王将复唐室以成霸业，何不赦臣使自效？ 其二妇从旁骂曰： 事已至此，生复何为？愿先死！ 乃俱死。晋王命李存霸执仁恭至雁门，刺其心血以祭先王墓，然后斩之。
