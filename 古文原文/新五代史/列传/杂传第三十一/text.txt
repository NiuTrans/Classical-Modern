○氏叔琮
氏叔琮，开封尉氏人也。为梁骑兵伍长，梁兵击黄巢陈、许间，叔琮战数有功，太祖壮之，使将后院马军，从攻徐、兗，表宿州刺史。使攻襄阳，战数败，降为阳翟镇遏使。久之，迁曹州刺史。太祖下河中，取晋、绛，晋王遣使致书太祖求成，太祖以晋书词嫚，乃遣叔琮与贺德伦等攻之。叔琮自太行入，取泽、潞，出石会，营于洞涡，久之粮尽，乃旋。表晋州刺史。晋人复取绛州，攻临汾，叔琮选壮士二人深目而胡须者，牧马襄陵道旁，晋人以为晋兵，杂行道中，伺其怠，擒晋二人而归。晋人大惊，以为有伏兵，乃退屯于蒲县。太祖遣友宁兵万人会叔琮御晋，友宁欲休兵以待，叔琮曰： 敌闻救至必走，走则何功邪？ 乃夜击之，晋人大败，逐之至于太原。太祖大喜曰： 破太原非氏老不可。 已而兵大疫，叔琮班师，令曰： 病不能行者焚之。 病者惧，皆言无恙，乃以精卒为殿而还至石会，留数骑，以大将旗帜立于高冈，晋兵疑其有伏，乃不敢追。久之，徙保大军节度使。昭宗迁洛，拜右龙武统军。太祖遣叔琮与李彦威等弑昭宗，已而杀之。
○李彦威
李彦威，寿州人也。少事梁太祖，为人颖悟，善揣人意，太祖怜之，养以为子，冒姓硃氏，名友恭。历汝、颍二州刺史。昭宗迁洛，拜右龙武统军。初，刘季述废昭宗，立皇太子裕为天子。昭宗反正，以为太子幼，为贼所立，赦之，复其始封为德王。昭宗自岐还，太祖见裕眉目疏秀，恶之，谓宰相崔胤曰： 德王尝为季述所立，安得犹在乎？公白天子杀之。 胤奏之，昭宗不许，佗日以问太祖，太祖曰： 臣安敢及之，胤欲卖臣尔。 昭宗迁洛，谓蒋玄晖曰： 德王，朕爱子也，全忠何为欲杀之？ 因泣下，啮指流血。玄晖具以白太祖，太祖益恶之。是时，昭宗改元天祐，迁于东都，为梁所迫，而晋人、蜀人以为天祐之号非唐所建，不复称之，但称天复。王建亦传檄天下，举兵诛梁。太祖大惧，恐昭宗奔佗镇，以兵七万如河中，阴遣敬翔至洛，告彦威与氏叔琮等，使行弑逆。八月壬辰，彦威、叔琮以龙武兵宿禁中，夜二鼓，以兵百人叩宫门奏事，夫人裴正一开门问曰： 奏事安得以兵入？ 龙武牙官史太杀之，趋椒兰殿，问昭宗所在，昭宗方醉，起走，太持剑逐之，昭宗单衣旋柱而走，太剑及之，昭宗崩。讣至河中，太祖阳为惊骇，投地号哭，骂曰： 奴辈负我，俾我被恶名于后世邪！ 太祖至洛，流彦威、叔琮岭南，使张廷范杀之。彦威临刑大呼曰： 卖我以灭口，其如神理何？ 顾廷范曰： 勉之，公行自及。 遂见杀。已而还其姓名。
庄宗时，得故唐内人景姹，言当彦威等弑昭宗时，诸王宗属数百人皆遇害，而同为一坑，瘗于龙兴寺北，请合为一冢而改葬之。诏以故濮王为首，葬以一品礼云。
○李振
李振，字兴绪，其祖抱真，唐潞州节度使。振为唐金吾卫将军，拜台州刺史。盗起浙东，不果行，乃西归。过梁，以策干太祖，太祖留之。太祖兼领郓州，表振节度副使。
振奏事长安，舍梁邸。宦官刘季述谋废昭宗，遣其侄希正因梁邸吏程岩见振曰： 今主上严急，诛杀不辜，中尉惧及祸，将行废立，请与诸邸吏协力以定中外，如何？ 振骇然曰： 百岁奴事三岁主，而敢尔邪！今梁王百万之师，方仗大义尊天子，君等无为此不祥也！ 振还，季述卒与岩等废昭宗，幽之东宫，号太上皇，立皇太子裕为天子。是时，太祖用兵在邢、洺间，季述诈为太上皇诰告太祖，太祖犹豫，未知所为，振曰： 夫竖刁、伊戾之乱，所以为霸者资也。今阉宦作乱，天子危辱，此正仗义立功之时。 太祖大悟，乃囚季述使者，遣振诣京师见崔胤，谋出昭宗。昭宗返正，太祖大喜，执振手曰： 卿谋得之矣！ 
王师范以青州降梁，遣振往代师范，师范疑惧，不知所为，振曰： 独不闻汉张绣乎？绣与曹公为敌，然不归袁绍而归曹公者，知其志大，不以私雠杀人也。今梁王方欲成大事，岂以故怨害忠臣乎？ 师范洗然自释，乃西归梁。
昭宗迁洛，振往来京师，朝臣皆侧目，振视之若无人。有所小怒，必加谴谪。故振一至京师，朝廷必有贬降。时人目振为鸱枭。太祖之弑昭宗也，遣振至京师与硃友恭、氏叔琮谋之。昭宗崩，太祖问振所以待友恭等宜如何？振曰： 昔晋司马氏杀魏君而诛成济，不然，何以塞天下口？ 太祖乃归罪友恭等而杀之。
振尝举进士咸通、乾符中，连不中，尤愤唐公卿，及裴枢等七人赐死白马驿，振谓太祖曰： 此辈尝自言清流，可投之河，使为浊流也。 太祖笑而从之。
太祖即位，累迁户部尚书。友珪时，以振代敬翔为崇政院使。庄宗灭梁入汴，振谒见郭崇韬，崇韬曰： 人言李振一代奇才，吾今见之，乃常人尔！ 已而伏诛。
○裴迪
裴迪，字升之，河东闻喜人也。为人明敏，善治财赋，精于簿书。唐司空裴璩判度支，辟为出使巡官。都统王鐸镇滑州，奏迪汴、宋、郓等州供军院使。鐸为租庸使，辟租庸招纳使。梁太祖镇宣武，辟节度判官。太祖用兵四方，常留迪以调兵赋。太祖乃榜门，以兵事自处，而以货财狱讼一切任迪。太祖西攻岐，王师范谋袭汴，遣健卒苗公立持书至汴，阴伺虚实。迪召公立问东事，公立色动，乃屏人密诘之，具得其事。迪不暇启，遣硃友宁以兵巡兗、郓，以故师范虽窃发而事卒不成。太祖自岐还，将吏皆赐 迎銮叶赞功臣 ，将吏入见，太祖目迪曰： 叶赞之功，惟裴公有之，佗人不足当也。 迪入唐，累迁太常卿。太祖即位，召拜右仆射，居一岁告老，以司空致仕，卒于家。
○韦震
韦震，字东卿，雍州万年人也。初名肇。为人强敏，有口辩。事梁太祖为都统判官。申丛执秦宗权，欲送于太祖，又欲自献于京师，又欲挟宗权夺其兵。太祖遣震入蔡州视之，丛遣骑兵三百迎震，欲杀之，震以计得免。还白太祖曰： 丛不足虑，为其谋者牙将裴涉，妄庸人也。 丛后果为郭璠所杀。璠以宗权归于太祖，太祖欲大其事，请献俘于唐，唐以时溥破黄巢，献馘而已，宗权不足俘，左拾遗徐彦枢亦疏请所在斩决。太祖遣震奏事京师，往复论列，卒俘宗权。太祖德之，表为节度副使。昭宗幸石门，太祖遣震由虢略间道奉表行在，昭宗赐其名震。太祖已破兗、郓，遂攻吴，大败于清口。太祖惧诸镇乘间图己，乃讽杜洪、钟传、王师范、钱镠等荐己为元帅，且求兼领郓州。昭宗初不许，震强辩，敢大言，语数不逊，昭宗卒许梁以郓州，太祖遂兼四镇，表震郓州留后。昭宗迁洛，震入为河南尹、六军诸卫副使，以病喑，守太子太保致仕。太祖受禅，改太子太傅。末帝即位，加太师，卒。
○孔循
孔循，不知其家世何人也。少孤，流落于汴州，富人李让阑得之，养以为子。梁太祖镇宣武，以李让为养子，循乃冒姓硃氏。稍长，给事太祖帐下，太祖诸兒乳母有爱之者，养循为子，乳母之夫姓赵，循又冒姓为赵氏，名殷衡。昭宗东迁洛阳，太祖尽去天子左右，悉以梁人代之，以王殷为宣徽使，循为副使。
循与蒋玄晖、张廷范等共与弑昭宗之谋，其后循与玄晖有隙，哀帝即位，将有事于南郊，循因与王殷谗于太祖曰： 玄晖私侍何太后，与廷范等奉天子郊天，冀延唐祚。 太祖大怒。是时，梁兵攻寿春，大败而归，哀帝遣裴迪劳军，太祖见迪，怒甚，迪还，哀帝不敢郊。封太祖魏王，备九锡，太祖拒而不受。玄晖与宰相柳璨相次驰至梁自解，璨曰： 自古王者之兴，必有封国，而唐所以不即逊位者，当先建国备九锡，然后禅也。 太祖曰： 我不由九锡作天子可乎？ 璨惧，驰去。太祖遣循与王殷弑何皇后，因杀璨及玄晖、廷范等，以循为枢密副使。
唐亡，事梁为汝州防御使、左卫大将军、租庸使，始改姓孔，名循。庄宗时，权知汴州。明宗自魏兵反而南，庄宗东出汜水，循持两端，遣迎明宗于北门，迎庄宗于西门，供帐牲饩，其礼如一，而戒其人曰： 先至者入之。 明宗先至，遂纳之。
明宗即位，以为枢密使。明宗幸汴州，循留守东都，民有犯曲者，循族杀其家，明宗知其冤，因诏天下除曲禁，许民得造曲。循为人柔佞而险猾，安重诲尤亲信之，凡循所言，无不听用。明宗尝欲以皇子娶重诲女，重诲以问循，循曰： 公为机密之臣，不宜与皇子婚。 重诲信之，乃止。而循阴使人白明宗，求以女妻皇子，明宗即以宋王从厚娶循女。重诲始恶其为人，出循为忠武军节度使，徙镇横海，卒于镇，年四十八，赠太尉。
○孙德昭
孙德昭，盐州五原人也。其父惟最，有材略。黄巢陷长安，惟最率其乡里子弟，得义兵千人，南攻巢于咸阳，兴平州将壮其所为，益以州兵二千。与破贼功，拜右金吾卫大将军。硃玫乱京师，僖宗幸兴元，惟最率兵击贼。累迁鄜州节度使，留京师宿卫。鄜州将吏诣阙请惟最之镇，京师民数万与神策军复遮留不得行，改荆南节度使，在京制置，分判神策军，号 扈驾都 。是时，京师数乱，民皆赖以为保。
德昭以父任为神策军指挥使。光化三年，刘季述废昭宗，幽之东宫，宰相崔胤谋反正，阴使人求义士可共成事者，德昭乃与孙承诲、董从实应胤，胤裂衣襟为书以盟。天复元年正月朔，未旦，季述将朝，德昭伏甲士道旁，邀其舆斩之，承诲等分索馀党皆尽。昭宗闻外喧哗，大恐。德昭驰至，扣门曰： 季述诛矣，皇帝当反正！ 何皇后呼曰： 汝可进逆首！ 德昭掷其首入。已而承诲等悉取馀党首以献，昭宗信之。德昭破锁出昭宗，御丹凤楼反正，以功拜静海军节度使，赐姓李，号 扶倾济难忠烈功臣 ，与承诲等皆拜节度使、同中书门下平章事，图形凌烟阁，俱留京师，号 三使相 ，恩宠无比。
是时，崔胤方欲诛唐宦官，外交梁以为恃，而宦官亦倚李茂贞为捍蔽，梁、岐交争。冬十月，宦者韩全诲劫昭宗幸凤翔，承诲、从实皆从，而德昭独与梁，乃率兵卫胤及百官保东街，趣梁兵以西，梁太祖颇德其附己，以龙凤剑、斗鸡纱遗之。太祖至华州，德昭以军礼迎谒道旁。太祖至京师，表同州留后，将行，京师民复请留，遂为两街制置使。梁兵围凤翔，德昭以其兵八千属太祖，太祖益德之，使先之洛阳，赐甲第一区。昭宗东迁，拜左威卫上将军，以疾免。太祖即位，以乌银带、袍、笏、名马赐之。疾少间，以为左卫大将军。末帝立，拜左金吾大将军以卒。承诲、从实至凤翔，与宦者俱见杀。
○王敬荛
王敬荛，颍州汝阴人也。事州为牙将。唐末，王仙芝等攻劫汝、颍间，刺史不能拒，敬荛遂代之，即拜刺史。敬荛为人状貌魁杰，而沈勇有力，善用铁枪，重三十斤。颍州与淮西为邻境，数为秦宗权所攻，力战拒之，宗权悉陷河南诸州，独敬荛不可下，由是颍旁诸州民，皆依敬荛避贼。是时，所在残破，独颍州户二万。梁太祖攻淮南，道过颍州，敬荛供馈梁兵甚厚，太祖大喜，表敬荛沿淮指挥使。其后梁兵攻吴，庞师古死清口，败兵亡归，过颍，大雪，士卒饥冻，敬荛乃沿淮积薪为作糜粥餔之，亡卒多赖以全活，太祖表敬荛武宁军留后，遂拜节度使。天祐三年，为左卫上将军。太祖即位，敬荛以疾致仕，后卒于家。
○蒋殷
蒋殷，幼为王重盈养子，冒姓王氏。梁太祖取河中，以王氏旧恩录其子孙，表殷牙将，太祖尤爱之。唐迁洛阳，殷为宣徽北院使。太祖已下襄阳，转攻淮南，还屯正阳，哀帝遣殷劳军。是时，哀帝方卜郊，殷与枢密使蒋玄晖等有隙，因谮之太祖，言玄晖等教天子卜郊祈天，且待诸侯助祭者以谋兴复，太祖大怒，哀帝为改卜郊。是时，太祖将有篡弑之谋，何太后尝泣涕叩头为玄晖等言： 梁王禅位后，愿全唐家子母。 殷乃诬玄晖尝私侍太后，太祖斩玄晖及张廷范、柳璨等，遣殷弑太后于积善宫。哀帝下诏惭愧，自言以母后故无以奉天，乃卒不郊。庶人友珪与殷善，友珪弑太祖自立，拜殷武宁军节度使。末帝即位，以福王友璋代殷，殷不受代。王瓚亦王氏子，惧为殷所累，乃言殷非王氏子，本姓蒋。末帝诏削官爵，还其姓，遣牛存节讨之，殷举族自燔死。
