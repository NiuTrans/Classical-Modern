○太祖刘太妃贞简皇后曹氏
太祖正室刘氏，代北人也；其次妃曹氏，太原人也。太祖封晋王，刘氏封秦国夫人。自太祖起兵代北，刘氏常从征伐。为人明敏多智略，颇习兵机，常教其侍妾骑射，以佐太祖。太祖东追黄巢，还军过梁，馆于封禅寺。梁王邀太祖入城，置酒上源驿，夜半以兵攻之。太祖左右有先脱归者，以难告夫人，夫人神色不动，立斩告者，阴召大将谋保军以还。迟明，太祖还，与夫人相向恸哭，因欲举兵击梁。夫人曰： 公本为国讨贼，今梁事未暴，而遽反兵相攻，天下闻之，莫分曲直。不若敛军还镇，自诉于朝。 太祖从之。
其后，太祖击刘仁恭，败归。梁遣氏叔琮、康怀英等连岁攻晋，围太原，晋兵屡败，太祖忧窘，不知所为。大将李存信等劝太祖亡入北边，收兵以图再举，太祖然之。入以语夫人，夫人问谁为此谋者，曰： 存信也。 夫人骂曰： 存信，代北牧羊兒耳，安足与计成败邪！且公尝笑王行瑜弃邠州走，卒为人擒，今乃自为此乎？昔公亡在达靼，几不能自脱，赖天下多故，乃得南归。今屡败之兵，散亡无几，一失其守，谁肯从公？北边其可至乎？ 太祖大悟而止。已而亡兵稍稍复集。
夫人无子，性贤，不妒忌，常为太祖言： 曹氏相，当生贵子，宜善待之。 而曹氏亦自谦退，因相得甚欢。
曹氏封晋国夫人，后生子，是谓庄宗，太祖奇之，曹氏由是专宠。太祖性暴，怒多杀人，左右无敢言者，惟曹氏从容谏譬，往往见听。及庄宗立，事曹氏尤谨，其救赵破燕取魏博，与梁战河上十余岁，岁尝驰省其母至三四，人皆称其孝。庄宗即位，册尊曹氏为皇太后，而以嫡母刘氏为皇太妃。太妃往谢太后，太后有惭色。太妃曰： 愿吾兒享国无穷，使吾获没于地以从先君，幸矣，复何言哉！ 
庄宗灭梁入汴，使人迎太后归洛，居长寿宫，而太妃独留晋阳。同光三年五月，太妃薨。七月，太后薨，谥曰贞简，葬于坤陵。而太妃无谥，葬魏县。太妃与太后甚相爱，其送太后于洛也，涕泣而别，归而相思慕，遂至不起。太后闻之，欲驰至晋阳视疾，及其卒也，又欲自往葬之，庄宗泣谏，群臣交章请留，乃止。而太后自太妃卒，悲哀不饮食，逾月亦崩。
○庄宗敬皇后刘氏
庄宗神闵敬皇后刘氏，魏州成安人也。庄宗正室曰卫国夫人韩氏，其次燕国夫人伊氏，其次后也，初封魏国夫人。后父刘叟，黄须，善医卜，自号刘山人。后生五六岁，晋王攻魏，掠成安，裨将袁建丰得后，纳之晋宫，贞简太后教以吹笙歌舞。既笄，甚有色，庄宗见而悦之。庄宗已为晋王，太后幸其宫，置酒为寿，自起歌舞，太后欢甚，命刘氏吹笙佐酒，酒罢去，留刘氏以赐庄宗。先时，庄宗攻梁军于夹城，得符道昭妻侯氏，宠专诸宫，宫中谓之 夹寨夫人 。庄宗出兵四方，常以侯氏从军。其后，刘氏生子继岌，庄宗以为类己，爱之，由是刘氏宠益专，自下魏博、战河上十余年，独以刘氏从。刘氏多智，善迎意承旨，其他嫔御莫得进见。
其父闻刘氏已贵，诣魏宫上谒。庄宗召袁建丰问之，建丰曰： 臣始得刘氏于成安北坞，时有黄须丈人护之。 乃出刘叟示建丰，建丰曰： 是也。 然刘氏方与诸夫人争宠，以门望相高，因大怒曰： 妾去乡时，略可记忆，妾父不幸死于乱兵，妾时环尸恸哭而去。此田舍翁安得至此！ 因命笞刘叟于宫门。
庄宗已即皇帝位，欲立刘氏为皇后，而韩夫人正室也，伊夫人位次在刘氏上，以故难其事而未发。宰相豆卢革、枢密使郭崇韬希旨，上章言刘氏当立，庄宗大悦。同光二年四月已卯，皇帝御文明殿，遣使册刘氏为皇后。皇后受册，乘重翟车，卤簿、鼓吹，见于太庙。韩夫人等皆不平之，乃封韩氏为淑妃，伊氏为德妃。
庄宗自灭梁，志意骄怠，宦官、伶人乱政，后特用事于中。自以出于贱微，逾次得立，以为佛力。又好聚敛，分遣人为商贾，至于市肆之间，薪刍果茹，皆称中宫所卖。四方贡献，必分为二，一以上天子，一以入中宫，宫中货贿山积。惟写佛书，馈赂僧尼，而庄宗由此亦佞佛。有胡僧自于阗来，庄宗率皇后及诸子迎拜之。僧游五台山，遣中使供顿，所至倾动城邑。又有僧诚惠，自言能降龙。尝过镇州，王镕不为之礼，诚惠怒曰： 吾有毒龙五百，当遣一龙揭片石，常山之人，皆鱼鳖也。 会明年滹沱河大水，坏镇州关城，人皆以为神。庄宗及后率诸子、诸妃拜之，诚惠端坐不起，由是士无贵贱皆拜之，独郭崇韬不拜也。
是时，皇太后及皇后交通籓镇，太后称 诰令 ，皇后称 教命 ，两宫使者旁午于道。许州节度使温韬以后佞佛，因请以私第为佛寺，为后荐福。庄宗数幸郭崇韬、元行钦等私第，常与后俱。其後幸张全义第，酒酣，命后拜全义为养父。全义日遣姬妾出入中宫，问遗不绝。
庄宗有爱姬，甚有色而生子，后心患之。庄宗燕居宫中，元行钦侍侧，庄宗问曰： 尔新丧妇，其复娶乎？吾助尔聘。 后指爱姬请曰： 帝怜行钦，何不赐之？ 庄宗不得已，阳诺之。后趣行钦拜谢，行钦再拜，起顾爱姬，肩舆已出宫矣。庄宗不乐，称疾不食者累日。
同光三年秋大水，两河之民，流徙道路，京师赋调不充，六军之士，往往殍踣，乃预借明年夏、秋租税，百姓愁苦，号泣于路，庄宗方与后荒于畋游。十二月己卯腊，畋于白沙，后率皇子、后宫毕从，历伊阙，宿龛涧，癸未乃还。是时大雪，军士寒冻，金枪卫兵万骑，所至责民供给，坏什器，彻庐舍而焚之，县吏畏惧，亡窜山谷。
明年三月，客星犯天库，有星流于天棓。占星者言： 御前当有急兵，宜散积聚以禳之。 宰相请出库物以给军，庄宗许之，后不肯，曰： 吾夫妇得天下，虽因武功，盖亦有天命。命既在天，人如我何！ 宰相论于延英，后于屏间耳属之，因取妆奁及皇幼子满喜置帝前曰： 诸侯所贡，给赐已尽，宫中所有惟此耳，请鬻以给军！ 宰相惶恐而退。及赵在礼作乱，出兵讨魏，始出物以赍军，军士负而诟曰： 吾妻子已饥死，得此何为！ 
庄宗东幸汴州，从驾兵二万五千，及至万胜，不得进而还，军士离散，所亡太半。至罂子谷，道路隘狭，庄宗见从官执兵仗者，皆以好言劳之曰： 适报魏王平蜀，得蜀金银五十万，当悉给尔等。 对曰： 陛下与之太晚，得者亦不感恩。 庄宗泣下，因顾内库使张容哥索袍带以赐之，容哥对曰： 尽矣。 军士叱容哥曰： 致吾君至此，皆由尔辈！ 因抽刀逐之，左右救之而免。容哥曰： 皇后惜物，不以给军，而归罪于我。事若不测，吾身万段矣！ 乃投水而死。
郭从谦反，庄宗中流矢，伤甚，卧绛霄殿廓下，渴欲得饮，后令宦官进飧酪，不自省视。庄宗崩，后与李存渥等焚嘉庆殿，拥百骑出师子门。后于马上以囊盛金器宝带，欲于太原造寺为尼。在道与存渥奸，及至太原，乃削发为尼。明宗入立，遣人赐后死。晋天福五年，追谥曰神闵敬皇后。
自唐末丧乱，后妃之制不备，至庄宗时，后宫之数尤多，有昭容、昭仪、昭媛、出使、御正、侍真、懿才、咸一、瑶芳、懿德、宣一等，其余名号，不可胜纪。庄宗遇弑，后宫散走，硃守殷入宫，选得三十余人。虢国夫人夏氏以尝幸于庄宗，守殷不敢留。明宗立，悉放庄宗时宫人还其家，独夏氏无所归，乃以河阳节度使夏鲁奇同姓也，因以归之，后嫁契丹突欲李赞华。赞华性酷毒，喜杀人，婢妾微过，常加刲灼。夏氏惧，求离婚，及削发为尼以卒。而韩淑妃、伊德妃皆居太原，晋高祖反时，为契丹所虏。
○太祖四弟
唐自硃邪得姓而为李氏，得国而为晋，得天下而为唐。其始出于夷狄，而终以乱亡，故其世次不可详见。其可见者，曰太祖四弟、八子、五孙，三世而绝。太祖四弟，曰克让、克修、克恭、克宁，皆不知其父母名号。
克让，少善骑射，为振武军校，从讨王仙芝，以功拜金吾卫将军，留京师。李氏自宪宗时以部族归唐，唐处之河西，尝遣一子宿卫京师，赐第于亲仁坊。其后太祖起兵云中，杀唐守将段文楚。唐发兵讨太祖，遣王处存以兵围亲仁坊，捕宿卫子克让。克让与其仆何相温、石的历等十余骑，弯弧跃马，突围而出。处存以千余人追至渭桥，克让等射杀百余人，追兵乃止，克让奔于雁门。明年，太祖复归唐，克让还宿卫京师。黄巢犯长安，克让守潼关，为贼所败，奔于南山，匿佛寺，为寺僧所杀。
克修字崇远，从讨庞勋，以功拜朔州刺史。太祖镇雁门，以为奉诚军使。从入关，讨黄巢，为先锋，迁左营军使。潞州孟方立迁于邢州，晋取潞州，表克修昭义军节度使。数出山东击方立，又与李罕之攻寇怀、孟之间。其后，太祖自将击方立，还军过潞，克修性俭啬，供馈甚薄，太祖大怒，诟而击笞之。克修惭愤，发疾卒。二子：嗣弼、嗣肱。嗣弼为涿州刺史，天祐十九年，契丹攻破涿州，嗣弼殁于虏。嗣肱少有胆略，从周德威数立战功，为马步军都虞候。李存审败梁军于胡壁，嗣肱获梁将一人。梁太祖围蓚县，嗣肱从存审救蓚，梁军解去，嗣肱功为多，超拜蔚州刺史、雁门以北都知兵马使。累迁泽、代二州刺史。新州王郁叛晋，亡入契丹，山后诸州皆叛，嗣肱取妫、儒、武三州，拜新州刺史、山北都团练使。同光元年春，卒于官。
克恭，初为决胜军使。克修卒，以克恭代为昭义军节度使。克修为人简俭，潞人素安其政，且哀其见笞以死。克恭横暴不法，又不习军事，由是潞人皆怨。克恭选后院劲兵五百人，献于太祖，行至铜鞮，其将冯霸以其徒叛。太祖遣李元审讨之，战于沁水，元审大败被伤，奔入潞州。牙将安居受亦叛，杀克恭及元审，使人召霸，霸不受命，居受惧而出奔，行至长子，为野人所杀，传首于霸。霸乃入潞州，自称留后，以附于梁。
克宁，为人仁孝，居诸兄弟中最贤，事太祖小心不懈。太祖与赫连鐸、李可举战云、蔚间，后奔达靼，入破黄巢，克宁未尝不从行。太祖镇太原，以为内外制置蕃汉都知兵马使，检校太保、振武军节度使，军中之事，无大小皆决克宁。
太祖病，召庄宗侍侧，属张承业与克宁曰： 以亚子属公等。 太祖崩，庄宗告于克宁曰： 兒年孤稚，未通庶政，虽有先王之命，恐不足以当大事。叔父勋德俱高，先王尝任以政矣，敢以军府烦季父，以待兒之有立。 克宁曰： 吾兄之命，以兒属我，谁敢易之！ 因下而北面再拜称贺，庄宗乃即晋王位。
初，太祖起于云、朔之间，所得骁勇之士，多养以为子，而与英豪战争，卒就霸业，诸养子之功为多，故尤宠爱之，衣服礼秩如嫡。诸养子麾下皆有精兵，恃功自恣，自先王时常见优假。及新王立，年少，或托疾不朝，或见而不拜。养子存颢、存实告克宁曰： 兄亡弟及，古之道也。以叔拜侄，理岂安乎？人生富贵，当自取之。 克宁曰： 吾家三世，父慈子孝，先王土宇，苟有所归，吾复何求也！ 
克宁妻孟氏素刚悍，存颢等各遣其妻入说孟氏，孟氏数以迫克宁。克宁仁而无断，惑于群言，遂至于祸。都虞候李存质得罪于克宁，克宁杀之，而与张承业，李存璋有隙，又求兼领大同军节度使。于是幸臣史敬熔见太后，告克宁与存颢谋执王及太后以降梁。庄宗召承业、存璋告之曰： 季父所为如此，奈何？然骨肉不可自相鱼肉，吾当避贤路以纾祸于吾家。 承业等请诛克宁。乃伏兵于府，置酒大会，克宁既至，执而杀之。
○太祖七子
太祖子八人：庄宗长子也，次曰存美、存霸、存礼、存渥、存乂、存确、存纪。同光三年十二月辛亥，诏封存美等七人为王。盖存霸、存渥、存纪与庄宗同母也，存美、存乂、存确、存礼不知其母名氏号位。存美封邕王，存霸永王，存礼薛王，存渥申王，存乂睦王，存确通王，存纪雅王。
存乂历建雄、保大二军节度使。娶郭崇韬女。是时，魏州妖人杨千郎用事，自言有墨子术，能役使鬼神，化丹砂、水银。庄宗颇神之，拜千郎检校尚书郎，赐紫，其妻出入宫禁，承恩宠，而士或因之以求官爵，存乂及存渥等往往朋淫于其家。及崇韬被族，庄宗遣宦官阴察外议以为如何，而宦官因欲尽诛崇韬亲党以绝后患，乃诬言： 存乂过千郎，酒酣，攘臂号泣，为妇翁称冤，言甚怨望。 庄宗大怒，以兵围其第而诛之，并诛千郎。
存霸历昭义、天平、河中三军节度使，存渥义成、天平二军节度使，皆居京师，食其俸禄而已。赵在礼作乱，乃遣存霸于河中。李嗣源兵反，向京师，庄宗再幸汜水，徙存霸北京留守，存渥河中节度使，宣麻未讫，郭从谦反，攻兴教门，存渥从庄宗拒贼。庄宗中流矢崩，存渥与刘皇后同奔于太原，行至风谷，为部下所杀。存霸闻京师乱，亦自河中奔太原，比至，麾下皆散走，惟使下康从弁不去。存霸乃剪发、衣僧衣，谒符彦超曰： 愿为山僧，冀公庇护。 彦超欲留之，为军众所杀。
存纪、存确闻郭从谦反，奔于南山，匿民家。明宗诏河南府及诸道： 诸王出奔，所至送赴阙；如不幸物故者，收瘗以闻。 存纪等所匿民家以告安重诲，重诲谓霍彦威曰： 二王逃难，主上寻求，恐其所失。今上既监国典丧，此礼如何？ 彦威曰： 上性仁慈，不可闻奏。宜密为之所，以安人情。 乃即民家杀之。
存美素病风，居太原，与存礼皆不知其所终。
○庄宗五子
庄宗五子、长曰继岌，其次继潼、继嵩、继蟾、继峣。继岌母曰刘皇后，其四皆不著其母名号。
庄宗即位，继岌为北都留守，判六军诸卫事。迁检校太尉、同中书门下平章事。豆卢革为相，建言：唐故事，皇子皆为宫使。因以鄴宫为兴圣宫，以继岌为使。同光三年，封魏王。是岁伐蜀，以继岌为西南面行营都统，郭崇韬为都招讨使，工部尚书任圜、翰林学士李愚皆参军事。九月戊申，将兵六万自凤翔入大散关，军无十日之粮，而所至州镇皆迎降，遂食其粟。至兴州，蜀将程奉琏以五百骑降，因以其兵修阁道，以过唐军。王衍将兵万人屯利州，分其半逆战于三泉，为先锋康延孝所败，衍惧，断吉柏江浮桥，奔归成都。唐军自文州间道以入。十月己酉，继岌至绵州，衍上笺请降。丙辰，入成都。王衍乘竹舆至升仙桥，素衣、牵羊，草索系首，肉袒、衔璧、舆榇，群臣衰绖，徒跣以降。继岌下而取璧，崇韬解缚，焚榇。自出师至降衍，凡七十五日，兵不血刃，自古用兵之易，未有如此。然继岌虽为都统，而军政号令一出崇韬。
初，庄宗遣宦者供奉官李从袭监中军，高品李廷安、吕知柔为典谒。从袭等素恶崇韬，又见崇韬专任军事，益不平之。及破蜀，蜀之贵臣大将，自王宗弼已下，皆争以蜀宝货，妓乐奉崇韬父子，而魏王所得，匹马、束帛、唾壶、麈柄而已；崇韬日决军事，将吏宾客趋走盈庭，而都统府惟大将晨谒，牙门阗然。由是从袭等不胜其愤。已而宗弼率蜀人见继岌，请留崇韬镇蜀，从袭等因言崇韬有异志，劝继岌为备。继岌谓崇韬曰： 陛下倚侍中如衡、华，尊之庙堂之上，期以一天下而制四夷，必不弃元老于蛮夷之地。此事非予敢知也。 
庄宗闻崇韬欲留蜀，亦不悦，遣宦者向延嗣趣继岌班师。延嗣至成都，崇韬不出迎，及见，礼益慢，延嗣怒，从袭等因告延嗣崇韬有异志，恐危魏王。延嗣还，具言之。刘皇后涕泣请保全继岌，庄宗遣宦官马彦珪往视崇韬去就。是时，两川新定，孟知祥未至，所在盗贼聚山林，崇韬方遣任圜等分出招集，恐后生变，故师未即还。而彦珪将行，见刘皇后曰： 臣见延嗣言蜀中事势已不可，祸机之作，间不容发，安能三千里往复廪命乎！ 刘皇后以彦珪语告庄宗，庄宗曰： 传言未审，岂可便令果决？ 皇后不得请，因自为教与继岌，使杀崇韬。明年正月，崇韬留任圜守蜀，以待知祥之至，崇韬期班师有日。彦珪至蜀，出皇后教示继岌，继岌曰： 今大军将发，未有衅端，岂可作此负心事！ 从袭等泣曰： 今有密敕，王苟不行，使崇韬知之，则吾属无类矣！ 继岌曰： 上无诏书，徒以皇后手教，安能杀招讨使？ 从袭等力争，继岌不得已而从之。诘旦，从袭以都统命召崇韬，继岌登楼以避之。崇韬入，升阶，继岌从者李环挝碎其首。
继岌遂班师。二月，军至泥溪，先锋康延孝叛，据汉州，继岌遣任圜讨平之。四月辛卯，至兴平，闻明宗反，兵入京师，继岌欲退保凤翔。至武功，李从袭劝继岌驰趋京师，以救内难。行至渭河，西都留守张抃断浮桥，继岌不得度，乃循河而东，至渭南，左右皆溃。从袭谓继岌曰： 大事已去，福不可再，王宜自图。 继岌徘徊泣下，谓李环曰： 吾道尽途穷，子当杀我。 环迟疑久之，谓继岌乳母曰： 吾不忍见王，王若无路求生，当踣面以俟。 继岌面榻而卧，环缢杀之。任圜从后至，葬继岌华州之西南。继岌少病阉，无子。明宗已即位，圜率征蜀之师二万至京师，明宗抚慰久之，问圜继岌何在，圜具言继岌死状。
同光三年，诏以皇子继嵩、继潼、继蟾、继峣皆为光禄大夫，检校司徒。盖其皆幼，故不封。当庄宗遇弑时，太祖子孙在者十有一人，明宗入立，其四人见杀，其余皆不知所终，太祖之后遂绝。
