○李茂贞
李茂贞，深州博野人也。本姓宋，名文通，为博野军卒，戍凤翔。黄巢犯京师，郑畋以博野军击贼，茂贞以功自队长迁军校。光启元年，硃玫反，僖宗出居兴元。玫遣王行瑜攻大散关，茂贞与保銮都将李钅延等败行瑜于大唐峰。明年，玫遂败死。茂贞以功自扈跸都头拜武定军节度使，赐以姓名。扈跸东归，至凤翔，凤翔节度使李昌符与天威都头杨守立争道，以兵相攻，昌符不胜，走陇州。僖宗遣茂贞击杀昌符，以功拜凤翔陇右节度使。大顺元年，封陇西郡王。
二年，枢密使杨复恭得罪，奔于兴元，兴元节度使杨守亮，复恭之养子也，纳之。茂贞乃上书言复恭父子罪皆当诛，因自请为山南招讨使。昭宗以宦者故，难之，未许。茂贞擅发兵攻破兴元，复恭父子见杀。茂贞表其子继密权知兴元军府事，昭宗乃徙茂贞山南西道节度使，以宰相徐彦若镇凤翔。茂贞不奉诏，上表自论曰： 但虑军情忽变，戎马难羁。徒令甸服生灵，因兹受币；未审乘舆播越，自此何之？ 昭宗以茂贞表辞不逊，不能忍，以问宰相杜让能，让能以谓： 茂贞地大兵强，而唐力未可以致讨；凤翔又近京师，易以自危而难于后悔，佗日虽欲诛晁错以谢诸侯，恐不能也。 昭宗怒曰： 吾不能孱孱坐受凌弱！ 乃责让能治兵，而以覃王嗣周为京西招讨使。令下，京师市人皆知不可，相与聚承天门，遮宰相请无举兵，争投瓦石击宰相，宰相下舆而走，亡其堂印，人情大恐，昭宗意益坚。覃王率扈驾军五十四都战于盩厔，唐军败溃，茂贞遂犯京师，屯于三桥。昭宗御安福门，杀两枢密以谢茂贞，使罢兵。茂贞素与让能有隙，因曰： 谋举兵者非两枢密，乃让能也。 陈兵临皋驿，请杀让能。让能曰： 臣故先言之矣，惟杀臣可以纾国难。 昭宗泣下沾襟，贬让能雷州司户参军，赐死，茂贞乃罢兵。
明年，河中节度使王重盈卒，其诸子珂、珙争立。晋王李克用请立珂，茂贞与韩建、王行瑜请立珙，昭宗不许。茂贞等怒，率三镇兵犯京师，谋废昭宗，立吉王保。未果，而晋王亦举兵，茂贞惧，乃杀宰相韦昭度、李磎，留其养子继鹏以兵二千宿卫而去。晋兵至河中，继鹏与行瑜弟行实等争劫昭宗出奔，京师大乱，昭宗出居于石门。茂贞以兵至鄠县，斩继鹏自赎。晋兵已破王行瑜，还军渭北，请击茂贞。昭宗以谓晋远而茂贞近，因欲庇之以为德，而冀缓急之可恃也；且茂贞已杀其子自赎矣，乃诏罢归晋军。克用叹曰： 唐不诛茂贞，忧未已也！ 
昭宗自石门还，益募安圣、捧宸等军万馀人，以诸王将之。茂贞谓唐将讨己，亦治兵请觐，京师大恐，居人亡入山谷。茂贞遂犯京师，昭宗遣覃王拒之，覃王至三桥，军溃，昭宗出居于华州。遣宰相孙偓以兵讨茂贞，韩建为茂贞请，乃已。久之，加拜茂贞尚书令，封岐王。其后，昭宗为宦者所废，既反正，宰相崔胤欲借梁兵诛诸宦者，阴与梁太祖谋之。中尉韩全诲等，亦倚茂贞之强，以为外援，茂贞遣其子继筠以兵数千宿卫京师，宦者恃岐兵，益骄不可制。
天复元年，胤召梁太祖以西，梁军至同州，全诲等惧，与继筠劫昭宗幸凤翔。梁军围之逾年，茂贞每战辄败，闭壁不敢出。城中薪食俱尽，自冬涉春，雨雪不止，民冻饿死者日以千数。米斗直钱七千，至烧人屎煮尸而食。父自食其子，人有争其肉者，曰： 此吾子也，汝安得而食之！ 人肉斤直钱百，狗肉斤直钱五百。父甘食其子，而人肉贱于狗。天子于宫中设小磨，遣宫人自屑豆麦以供御，自后宫、诸王十六宅，冻馁而死者日三四。城中人相与邀遮茂贞，求路以为生。茂贞穷急，谋以天子与梁以为解。昭宗谓茂贞曰： 朕与六宫皆一日食粥，一日食不托，安能不与梁和乎？ 三年正月，茂贞与梁约和，斩韩全诲等二十馀人，传首梁军，梁围解。天子虽得出，然梁遂劫东迁而唐亡，茂贞非惟亡唐，亦自困矣。
及梁太祖即位，诸侯之强者皆相次称帝，独茂贞不能，但称岐王，开府置官属，以妻为皇后，鸣梢羽扇视朝，出入拟天子而已。茂贞居岐，以宽仁爱物，民颇安之，尝以地狭赋薄，下令搉油，因禁城门无内松薪，以其可为炬也，有优者诮之曰： 臣请并禁月明。 茂贞笑而不怒。
初，茂贞破杨守亮取兴元，而邠、宁、鄜坊皆附之，有地二十州，其被梁围也，兴元入于蜀；开平已后，邠、宁、鄜、坊入于梁，秦、凤、阶、成又入于蜀；当梁末年，所有七州而已。
庄宗已破梁，茂贞称岐王，上笺以季父行自处。及闻入洛，乃上表称臣，遣其子从严来朝。庄宗以其耆老，甚尊礼之，改封秦王，诏书不名。同光二年，以疾卒，年六十九，谥曰忠敬。
从严为人柔而善书画，茂贞承制拜从严彰义军节度使。茂贞卒，拜凤翔节度使。魏王继岌征蜀，为供军转运应接使。蜀平，继岌遣从严部送王衍，行至凤翔，监军使柴重厚拒而不纳，从严遂东至华州，闻庄宗之难乃西归。明宗入立，闻重厚尝拒从严，遣人诛之。从严上书，言重厚守凤翔，军民无所扰，愿贷其过。虽不许，士人以此多之。历镇宣武、天平。从严有田千顷、竹千亩在凤翔，惧侵民利，未尝省理，凤翔人爱之。废帝起凤翔，将行，凤翔人叩马乞从严。废帝入立，复以从严为凤翔节度使，卒年四十九。
○韩建
韩建，字佐时，许州长社人也。少为蔡州军校，隶忠武军将鹿晏弘。从杨复光攻黄巢于长安，巢已破，复光亦死，晏弘与建等无所属，乃以麾下兵西迎僖宗于蜀，所过攻劫。行至兴元，逐牛丛，据山南。已而不能守，晏弘东走许州，建乃奔于蜀，拜金吾卫将军。僖宗还长安，建为潼关防御使、华州刺史。华州数经大兵，户口流散，建少贱，习农事，乃披荆棘，督民耕植，出入闾里，问其疾苦。建初不知书，乃使人题其所服器皿床榻，为其名目以视之，久乃渐通文字。见《玉篇》，喜曰： 吾以类求之，何所不得也。 因以通音韵声偶，暇则课学书史。是时，天下已乱，诸镇皆武夫，独建抚缉兵民，又好学。荆南成汭时冒姓郭，亦善缉荆楚。当时号为 北韩南郭 。
大顺元年，以兵属张浚伐晋，浚败，建自含山遁归。河中王重盈死，诸子珂、珙争立，晋人助珂，建与王行瑜、李茂贞助珙。昭宗不许，建等大怒，以三镇兵犯京师。昭宗见建等责之，行瑜、茂贞惶恐战汗不能语，独建前自陈述。乃杀宰相韦昭度、李磎等，谋废昭宗。会晋举兵且至，建等惧，乃还。晋兵问罪三镇，兵傅华州，建登城呼曰： 弊邑未常失礼于大国，何为见攻？ 晋人曰： 君以兵犯天子，杀大臣，是以讨也。 已而与晋和。
乾宁三年，李茂贞复犯京师，昭宗将奔太原，次渭北，建遣子允请幸华州。昭宗又欲如鄜州，建追及昭宗于富平，泣曰： 籓臣倔强，非止茂贞，若舍近畿而巡极塞，乘舆渡河，不可复矣！ 昭宗亦泣，遂幸华州。
是时，天子孤弱，独有殿后军及定州三都将李筠等兵千馀人为卫，以诸王将之。建已得昭宗幸其镇，遂欲制之，因请罢诸王将兵，散去殿后诸军，累表不报。昭宗登齐云楼，西北顾望京师，作《菩萨蛮辞》三章以思归，其卒章曰： 野烟生碧树，陌上行人去。安得有英雄，迎归大内中？ 酒酣，与从臣悲歌泣下，建与诸王皆属和之。建心尤不悦，因遣人告诸王谋杀建、劫天子幸佗镇。昭宗召建，将辨之，建称疾不出，乃遣诸王自诣，建不见。请送诸王十六宅，昭宗难之。建乃率精兵数千围行宫，请诛李筠。昭宗大惧，遽诏斩筠，悉散殿后及三都卫兵，幽诸王于十六宅。昭宗益悔幸华，遣延王戒丕使于晋，以谋兴复。戒丕还，建与中尉刘季述诬诸王谋反，以兵围十六宅，诸王皆登屋叫呼，遂见杀。昭宗无如之何，为建立德政碑以慰安之。
建已杀诸王，乃营南庄，起楼阁，欲邀昭宗游幸，因以废之而立德王裕。其父叔丰谓建曰： 汝陈、许间一田夫尔，遭时之乱，蒙天子厚恩至此，欲以两州百里之地行大事，覆族之祸，吾不忍见，不如先死！ 因泣下歔欷。李茂贞、梁太祖皆欲发兵迎天子，建稍恐惧，乃止。光化元年，昭宗还长安，自为建画像，封建颍川郡王，赐以铁券。建辞王爵，乃封建许国公。
梁太祖以兵向长安，遣张存敬攻同州，建判官司马鄴以城降，太祖使鄴召建，建乃出降。太祖责建背己，建曰： 判官李巨川之谋也。 太祖怒，即杀巨川，以建从行。
昭宗东迁，建从至洛，昭宗举酒属太祖与建曰： 迁都之后，国步小康，社稷安危，系卿两人。 次何皇后举觞，建蹑太祖足，太祖乃阳醉去。建出，谓太祖曰： 天子与宫人眼语，幕下有兵仗声，恐公不免也。 太祖以故尤德之，表建平卢军节度使。
太祖即位，拜司徒同中书门下平章事。太祖性刚暴，臣下莫敢谏诤，惟建时有言，太祖亦优容之。太祖郊于洛，建为大礼使。罢相，出镇许州，太祖崩，许州军乱，见杀，年五十八。
○李仁福
李仁福，不知其世家。当唐僖宗时，有拓拔思敬者，为夏州偏将，后以与破黄巢功，赐姓李氏，拜夏州节度使。思敬卒，乾宁二年，以其弟思谏为节度使。
自唐末天下大乱，史官实录多阙，诸镇因时倔起，自非有大善恶暴著于世者，不能纪其始终。是时，兴元、凤翔、邠宁、鄜坊、河中、同华诸镇之兵，四面并起而交争，独灵夏未尝为唐患，而亦无大功。硃玫之乱，思敬与鄜州李思孝皆以兵屯渭桥。其后，黄巢陷京师，王重荣、李克用等会诸镇兵讨贼，思敬与破巢复京师，然皆未尝有所可称，故思敬之世次、功过不显而无传。
梁开平二年，思谏卒，军中立其子彝昌为留后，梁即拜彝昌节度使。明年，其将高宗益作乱，杀彝昌。是时，仁福为蕃部指挥使，戍兵于外，军中乃迎仁福立之，不知其于思谏为亲疏也。是岁四月，拜仁福检校司空、定难军节度使。终梁之世，奉正朔而已。是时，岐王李茂贞，晋王李克用，数会兵攻仁福，梁辄出兵救之。仁福累官至检校太师兼中书令，封朔方王。长兴四年三月卒，其子彝超自立为留后。
自仁福时，边将多言仁福通于契丹，恐为边患。明宗因其卒，乃以彝超为延州刺史、彰武军节度使，而徙彰武安从进代之。恐彝超不受代，遣邠州药彦稠以兵五万送从进之镇。彝超果不受代，从进与彦稠以兵围之，百馀日不克。夏州城壁素坚，故老传言赫连勃勃蒸土筑之，从进等穴地道，至城下坚如铁石，凿不能入。彝超外招党项，抄掠从进等粮道，自陕以西，民运斗粟束刍，其费数千，人不堪命，道路愁苦。明宗遂释不攻，以彝超为定难军节度使。清泰二年卒。
其弟彝兴，累官检校太师兼侍中，周显德中，封西平王，其后事具国史。
○韩逊
韩逊，不知其世家。初为灵武军校，当唐末之乱，据有灵盐，唐即以为节度使，而史失不录，不见其事。梁开平三年，封朔方节度使韩逊为颍川王，始见于史。是时，邠宁杨崇本、鄜延李周彝、凤翔李茂贞，皆与梁争战，独逊与夏州李思谏臣属于梁，未尝以兵争。李茂贞尝遣刘知俊攻逊，不能克，逊亦善抚其部，人皆爱之，为逊立生祠。
贞明中，逊卒，军中立其子洙为留后，梁即以为节度使。至庄宗时，又以洙兼河西节度。天成四年，洙卒，即以洙子澄为朔方军留后。其将李宾作乱，澄乃上章请师于朝，明宗以康福为朔方河西节度使以代澄，由是命吏而相代矣。韩氏自逊有灵武，传世皆无所称述，澄后不知其所终。
○杨崇本
杨崇本，幼事李茂贞，养以为子，冒姓李，名曰继徽，茂贞表崇本静难军节度使。梁太祖攻岐未下，乃移兵攻邠州，崇本迎降，太祖使复其姓，赐名崇本，迁其家于河中以为质。崇本妻有美色，太祖用兵，往来河中，尝幸之。崇本妻颇愧耻，间遣人诮崇本曰： 大丈夫不能庇其伉俪，我已为硃公妇矣，无面视君，有刀绳而已！ 崇本涕泣愤怒。其后梁兵解岐围，崇本妻得归，崇本乃复背梁归茂贞。茂贞西连蜀兵会崇本攻雍、华，关西大震。太祖以兵西至河中，遣郴王友裕击之，友裕至永寿而卒，梁兵乃旋。崇本屯美原，太祖复遣刘知俊、康怀英等击之，崇本大败，自此不复东。乾化四年，为其子彦鲁所杀。崇本养子李保衡，杀彦鲁以降梁。
○高万兴
高万兴，河西人也。唐末，河西属李茂贞，茂贞将胡敬璋为延州刺史，万兴与其弟万金俱事敬璋为骑将。敬璋死，其将刘万子代为刺史。梁开平二年，葬于州南，万子在会，其将许从实杀万子，自为延州刺史。是时，万兴兄弟皆将兵戍境上，闻万子死，以其部下数千人，降梁。
梁太祖兵屯河中，遣同州刘知俊以兵应万兴，攻丹州，执其刺史崔公实。进攻延州，执许从实。鄜州李彦容、坊州李彦昱皆弃城走。梁太祖乃以万兴为延州刺史、忠义军节度使，以牛存节为保大军节度使。已而刘知俊叛，乃徙存节守同州，以万金为保大军节度使。万兴累迁检校太师兼中书令，渤海郡王。贞明四年，万金卒，乃以万兴为鄜延节度使，进封延安郡王，徙封北平王。梁亡，庄宗入洛，万兴尝一来朝。同光三年，卒于镇。
万兴兄弟皆骁勇，而未尝立战功，然以戍兵降梁，梁取鄜、坊、丹、延自万兴始，故其兄弟世守其土。
万兴死，子允韬代立，长兴元年徙镇安国，又徙义成，清泰中卒。
万金子允权，开运中为肤施令，罢居于家。是时，周密为彰信军节度使，契丹灭晋，延州军乱，逐密，密守东城，而西城之兵以允权为留后。闻汉高祖起太原，遂归汉，即拜节度使，广顺三年卒。
○温韬
温韬，京兆华原人也。少为盗，后事李茂贞，为华原镇将，冒姓李，名彦韬。茂贞以华原县为耀州，以韬为刺史。梁太祖围茂贞于凤翔，韬以耀州降梁，已而复叛归茂贞。茂贞又以美原县为鼎州，建义胜军，以韬为节度使。末帝时，韬复叛茂贞降梁，梁改耀州为崇州，鼎州为裕州，义胜为静胜军，即以韬为节度使，复其姓温，更其名曰昭图。
韬在镇七年，唐诸陵在其境内者，悉发掘之，取其所藏金宝，而昭陵最固，韬从埏道下，见宫室制度闳丽，不异人间，中为正寝，东西厢列石床，床上石函中为铁匣，悉藏前世图书，钟、王笔迹，纸墨如新，韬悉取之，遂传人间，惟乾陵风雨不可发。
其后硃友谦叛梁，取同州，晋王以兵援友谦而趋华原，韬惧，求徙佗镇，遂徙忠武。庄宗灭梁，韬自许来朝，因伶人景进纳赂刘皇后，皇后为言之，庄宗待韬甚厚，赐姓名曰李绍冲。郭崇韬曰： 此劫陵贼尔，罪不可赦！ 庄宗曰： 已宥之矣，不可失信。 遽遣还镇。明宗入洛，与段凝俱收下狱，已而赦之，勒归田里。明年，流于德州，赐死。
呜呼，厚葬之弊，自秦汉已来，率多聪明英伟之主，虽有高谈善说之士，极陈其祸福，有不能开其惑者矣！岂非富贵之欲，溺其所自私者笃，而未然之祸，难述于无形，不足以动其心欤？然而闻温韬之事者，可以少戒也！五代之君，往往不得其死，何暇顾其后哉！独周太祖能鉴韬之祸，其将终也，为书以遗世宗，使以瓦棺、纸衣而敛。将葬，开棺示人，既葬，刻石以告后世，毋作下宫，毋置守陵妾。其意丁宁切至，然实录不书其葬之薄厚也。又使葬其平生所服衮冕、通天冠、绛纱袍各二，其一于京师，其一于澶州；又葬其剑、甲各二，其一于河中，其一于大名者，莫能原其旨也。
