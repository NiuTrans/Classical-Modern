刘旻，汉高祖母弟也。初名崇，为人美须髯，目重瞳子。少无赖，嗜酒好博，尝黥为卒。高祖事晋为河东节度使，以旻为都指挥使。高祖即帝位，以为太原尹、北京留守、同中书门下平章事。隐帝时，累加中书令。
隐帝少，政在大臣，周太祖为枢密使，新讨三叛，立大功，而与旻素有隙，旻颇不自安，谓判官郑珙曰： 主上幼弱，政在权臣，而吾与郭公不叶，时事如何？ 珙曰： 汉政将乱矣！晋阳兵雄天下，而地形险固，十州征赋足以自给。公为宗室，不以此时为计，后必为人所制。 旻曰： 子言，乃吾意也。 乃罢上供征赋，收豪杰，籍丁民以益兵。三年，周太祖起魏，隐帝遇弑，旻乃谋举兵。
周太祖之自魏入也，反状已白，而汉大臣不即推尊之，故未敢即立，乃白汉太后，立旻子赟为汉嗣，遣宰相冯道迎赟于徐州。当是时，人皆知太祖之非实意也，旻独喜曰： 吾兒为帝矣，何患！ 乃罢兵，遣人至京师。周太祖少贱，黥其颈上为飞雀，世谓之郭雀兒。太祖见旻使者，具道所以立赟之意，因自指其颈以示使者曰： 自古岂有雕青天子？幸公无以我为疑。 旻喜，益信以为然。太原少尹李骧曰： 郭公举兵犯顺，其势不能为汉臣，必不为刘氏立后。 因劝旻以兵下太行，控孟津以俟变，庶几赟得立，赟立而罢兵可也。旻大骂曰： 骧腐儒，欲离间我父子！ 命左右牵出斩之。骧临刑叹曰： 吾为愚人画计，死诚宜矣！然吾妻病，不可独存，愿与之俱死。 旻闻之，即并戮其妻于市，以其事白汉，以明无他。已而周太祖果代汉，降封赟湘阴公。旻遣牙将李鋋奉书周太祖，求赟归太原，而赟已死。旻恸哭，为李骧立祠，岁时祠之。
乃以周广顺元年正月戊寅即皇帝位于太原，以子承钧为太原尹，判官郑珙、赵华为宰相，都押衙陈光裕为宣徽使，遣通事舍人李鋋间行使于契丹。契丹永康王兀欲与旻约为父子之国，旻乃遣宰相郑珙致书兀欲，称侄皇帝，以叔父事之而已。兀欲遣燕王述轧、政事令高勋以册尊旻为大汉神武皇帝，并册旻妻为皇后。兀欲性豪俊，汉使者至，辄以酒肉困之，珙素有疾，兀欲强之饮，一夕而以醉卒。然兀欲闻旻自立，颇幸中国多故，乃遣其贵臣述轧、高勋以自爱黄骝、九龙十二稻玉带报聘。
已而兀欲为述轧所弑，述律代立。旻遣枢密直学士王得中聘于述律，求兵以攻周。述律遣萧禹厥率兵五万助旻。旻出阴地攻晋州，为王峻所败。是岁大寒，旻军冻馁，亡失过半。明年，又攻府州，为折德扆所败，德扆因取岢岚军。
周太祖崩，旻闻之喜，遣使乞兵于契丹。契丹遣杨衮将铁马万骑及奚诸部兵五六万人号称十万以助旻。旻以张元徽为先锋，自将骑兵三万攻潞州。潞州李筠遣穆令钧以步骑三千拒元徽于太平驿，元徽击败之，益围潞州。
是时，世宗新即位，以谓旻幸周有大丧，而天子新立，必不能出兵，宜自将以击其不意。自宰相冯道等多言不可，世宗意甚锐。显德元年三月亲征，甲午，战于高平，李重进、白重赞将左，樊爱能、何徽将右，向训、史彦超居中军，张永德以禁兵卫跸。旻亦列为三阵，张元徽居东偏，杨衮居西偏，旻居其中。衮望周师谓旻曰： 勍敌也，未可轻动。 旻奋髯曰： 时不可失，无妄言也！ 衮怒而去。旻号令东偏先进，王得中叩马谏曰： 南风甚急，非北军之利也，宜少待之。 旻怒曰： 老措大，毋妄沮吾军！ 即麾元徽，元徽击周右军，兵始交，爱能、徽退走，其骑军乱，步卒数千弃甲叛降元徽，呼万岁声振川谷。世宗大骇，躬督战士，士皆奋命争先，而风势愈盛，旻自麾赤帜收军，军不可遏，旻遂败。日暮，旻收余兵万人阻涧而止。
是时，周之后军，刘词将之，在后未至，而世宗锐于速战，战已胜，词军继至，因乘胜追击之，旻又大败，辎重器甲、乘舆服御物皆为周师所获。旻独乘契丹黄骝，自雕窠岭间道驰去，夜失道山谷间，得村民为乡导，误趋平阳，得他道以归，而张元徽战殁于阵。杨衮怒旻，按兵西偏不战，故独全军而返。旻归，为黄骝治厩，饰以金银，食以三品料，号 自在将军 。
世宗休军潞州，大宴将士，斩败将樊爱能、何徽等七十余人，军威大振。进攻太原，遣符彦卿、史彦超北控忻口，以断契丹援路。太原城方四十里，周师去城三百步，围之匝，自四月至于六月，攻之不克，而彦卿等为契丹所败，彦超战殁，世宗遽班师。
初，周师围城也，旻遣王得中送杨衮以归，因乞援兵于契丹，契丹发数万骑助旻，遣得中先还。至代州，代州将桑珪杀防御使郑处谦，以城降周，并送得中于周。世宗召问得中虏助兵多少，得中言送衮归，无所求也，世宗信之。已而契丹败符彦卿于忻口，得中遂见杀。
旻自败于高平，已而被围，以忧得疾，明年十一月卒，年六十，子承钧立。
承钧，旻次子也。少颇好学，工书。旻卒，承钧遣人奉表契丹，自称男。述律答之以诏，呼承钧为兒，许其嗣位。初，旻常谓张元徽等曰： 吾以高祖之业，赟之冤，义不为郭公屈尔，期与公等勉力以复家国之仇。至于称帝一方，岂获已也，顾我是何天子，尔亦是何节度使？ 故其僭号仍称乾祐，不改元，不立宗庙，四时之祭，用家人礼。承钧既立，始赦境内，改乾祐十年曰天会元年，立七庙于显圣宫。
契丹遣高勋助承钧，承钧遣李存瑰与勋攻上党，无所得而还。明年，世宗北伐契丹，下三关，契丹使来告急，承钧将发兵，而世宗班师，乃已。
宋兴，昭义节度使李筠叛命，遣其将刘继冲、判官孙孚奉表称臣，执其监军周光逊、李廷玉送于太原，乞兵为援。承钧欲谋于契丹，继冲道筠意，请无用契丹兵。承钧即率其国兵自将出团柏谷，群臣饯之汾水。仆射赵华曰： 李筠举事轻易，陛下不图成败，空国兴师，臣实忧之。 承钧至太平驿，封筠陇西郡王。筠见承钧仪卫不备，非如王者，悔臣之，筠因自陈受周氏恩，不忍背德。而承钧与周世仇也，闻筠言亦不悦。遣宣徽使卢赞监其军，筠心益不平，与赞多不叶，承钧遣宰相卫融和解之。
已而筠败死，卫融被执至京师，太祖皇帝问融承钧所以助筠反状，融言不逊，太祖命以铁楇击其首，流血被面，融呼曰： 臣得死所矣！ 太祖顾左右曰： 此忠臣也。 释之，命以良药傅其疮。遣融致书于承钧，求周光逊等，约亦归融太原。承钧不报，融遂留京师。承钧谓赵华曰： 不听公言，几至于败。然失卫融、卢赞，吾以为恨尔。 
承钧由此益重儒者，以抱腹山人郭无为参议国政。无为，棣州人，方颡鸟喙，好学多闻，善谈辩。尝衣褐为道士，居武当山。周太祖讨李守贞于河中，无为诣军门上谒，询以当世之务，太祖奇之。或谓太祖曰： 公为汉大臣，握重兵居外，而延纵横之士，非所以防微虑远之道也。 由是太祖不纳。无为去，隐抱腹山。承钧内枢密使段常识之，荐其材，承钧以谏议大夫召之，遂以为相。五年，宿卫殿直行首王隐、刘绍、赵鸾等谋作乱，事觉被诛，其词连段常，乃罢常枢密为汾州刺史，缢杀之。
自旻世凡举事必禀契丹，而承钧之立多略。契丹遣使者责承钧改元、援李筠、杀段常不以告，承钧惶恐谢罪。使者至契丹辄见留，承钧奉之愈谨，而契丹待承钧益薄。承钧自李筠败而失契丹之援，无复南侵之意。地狭产薄，以岁输契丹，故国用日削，乃拜五台山僧继颙为鸿胪卿。继颙，故燕王刘守光之子，守光之死，以孽子得不杀，削发为浮图，后居五台山，为人多智，善商财利，自旻世颇以赖之。继颙能讲《华严经》，四方供施，多积畜以佐国用。五台当契丹界上，继颙常得其马以献，号 添都马 ，岁率数百匹。又于柏谷置银冶，募民凿山取矿，烹银以输，刘氏仰以足用，即其冶建宝兴军。继颙后累官至太师、中书令，以老病卒，追封定王。
太祖皇帝尝因界上谍者谓承钧曰： 君家与周氏为世仇，宜其不屈，今我与尔无所间，何为困此一方之人也？若有志于中国，宜下太行以决胜负。 承钧遣谍者复命曰： 河东土地兵甲，不足以当中国之十一；然承钧家世非叛者，区区守此，盖惧汉氏之不血食也。 太祖哀其言，笑谓谍者曰： 为我语承钧，开尔一路以为生。 故终其世不加兵。
承钧立十三年病卒，其养子继恩立。
继恩本姓薛氏，父钊为卒，旻以女妻之，生继恩。汉高祖以钊婿也，除其军籍，置之门下。钊无材能，高祖衣食之而无所用。妻以旻女常居中，钊罕得见，钊常怏怏，因醉拔佩刀刺之，伤而不死，钊即自裁。旻女后适何氏，生子继元，而何氏及旻女皆卒。旻以其子承钧无子，乃以二子命承钧养为子。承钧立，以继恩为太原尹。承钧尝谓郭无为曰： 继恩纯孝，然非济世之才，恐不能了我家事。 无为不对。承钧病卧勤政阁，召无为，执手以后事付之。
承钧卒，继恩告哀于契丹而后立。继恩服缞裳视事，寝处皆居勤政阁，而承钧故执事百司宿卫者皆在太原府廨。九月，继恩置酒会诸大臣宗子，饮罢，卧阁中。供奉官侯霸荣率十余人挺刃入阁，闭户而杀之。郭无为遣人以梯登屋入，杀霸荣并其党。
初，承钧之语郭无为也，继恩怨无为不助己，及立，欲逐之而未果，故霸荣之乱，人皆以谓无为之谋，霸荣死，口灭而无知者。无为迎继元而立之。
继元为人忍。旻子十余人，皆无可称者。当继元时，有镐、锴、锜、锡、铣，于继元为诸父，皆为继元所杀，独铣以佯愚获免。承钧妻郭氏，继元兄弟自少母之。继元妻段氏，尝以小过为郭氏所责，既而以它疾而卒，继元疑其杀之。及立，遣嬖者范超图杀郭氏，郭氏方缞服哭承钧于柩前，超执而缢杀之，于是刘氏之子孙无遗类矣。
继元立，改元曰广运。王师北征，继元闭城拒守，太祖皇帝以诏书招继元出降，许以平卢军节度使，郭无为安国军节度使。无为捧诏色动，而并人及继元左右皆欲坚守以拒命。无为仰天恸哭，拔佩刀欲自裁，为左右所持。继元自下执其手，延之上坐，无为曰： 奈何以孤城拒百万之王师？ 盖欲摇动并人，而并人守意益坚。宦者卫德贵察无为有异志，以告继元，继元遣人缢杀之。
初，太祖皇帝命引汾水浸其城，水自城门入，而有积草自城中飘出塞之。是时，王师顿兵甘草地中，会岁暑雨，军士多疾，乃班师。王师已去，继元决城下水注之台骀泽，水已落而城多摧圮。契丹使者韩知璠时在太原，叹曰： 王师之引水浸城也，知其一而不知其二，若先浸而后涸，则并人无类矣！ 
太平兴国四年，王师复北征，继元穷窘，而并人犹欲坚守。其枢密副使马峰老疾居于家，舁入见继元，流涕以兴亡谕之，继元乃降。太宗皇帝御城北高台受降，以继元为右卫上将军，封彭城公。其后事具国史。
旻年世兴灭，诸书皆同，自周广顺元年建号，至皇朝太平兴国四年灭，凡二十八年，余具年谱注。
