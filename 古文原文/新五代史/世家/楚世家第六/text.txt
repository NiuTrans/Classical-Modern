马殷，字霸图，许州鄢陵人也。唐中和三年，蔡州秦宗权遣孙儒、刘建峰将兵万人属其弟宗衡，略地淮南，殷初为儒裨将。宗衡等攻杨行密于扬州，未克，梁兵方急攻宗权，宗权数召儒等，儒不欲还，宗衡屡趋之，儒怒，杀宗衡，自将其兵取高邮，遂逐行密。行密据宣州，儒以兵围之，久不克，遣殷与建峰掠食旁县。儒战败死，殷等无所归，乃推建峰为帅，殷为先锋，转攻豫章，略虔、吉，有众数万。乾宁元年，入湖南，次醴陵。潭州刺史邓处讷发邵州兵戍龙回关，建峰等至关，降其戍将蒋勋。建峰取勋铠甲被先锋兵，张其旗帜，直趋潭州，至东门，东门守者以为关兵戍还，开门内之，遂杀处讷，建峰自称留后。僖宗授建峰湖南节度使、殷为马步军都指挥使。蒋勋求为邵州刺史，建峰不与，勋率兵攻湘乡，建峰遣殷击勋于邵州。
建峰庸人，不能帅其下，常与部曲饮酒欢呼。军卒陈赡妻有色，建峰私之，赡怒，以铁楇击杀建峰。军中推行军司马张佶为帅，佶将入府，乘马辄踶啮，伤佶髀。佶卧病，语诸将曰： 吾非汝主也，马公英勇，可共立之。 诸将乃共杀赡，磔其尸，遣姚彦章迎殷于邵州。殷至，佶乘肩舆入府，殷拜谒于廷中，佶召殷上，乃率将吏下，北面再拜，以位与之，时乾宁三年也。
唐拜殷潭州刺史。殷遣其将秦彦晖、李琼等攻连、邵、郴、衡、道、永六州，皆下之。桂管刘士政惧，遣其将陈可璠、王建武等率兵守全义岭。殷遣使聘于士政，使者至境上，可璠等不纳。殷怒，遣琼等以兵七千攻之，擒可璠等及其兵二千余人，悉坑之，遂围桂管，虏士政，尽取其属州。殷表琼桂管观察使。四年，拜殷武安军节度使。
初，孙儒败于宣州，殷弟賨为杨行密所执，行密收儒余兵为 黑云都 ，以賨为指挥使。賨从行密攻战，数有功，为人质重，未尝自矜，行密爱之，问賨谁家子，賨曰： 马殷弟也。 行密大惊曰： 汝兄贵矣，吾今归汝可乎？ 賨不对。他日又问之，賨谢曰： 臣，孙儒败卒也，幸公待以不死，非杀身不足报。湖南邻境，朝夕闻殷动静足矣，不愿去也。 行密叹曰： 昔吾爱子之貌，今吾得子之心矣。然勉为吾合二国之欢，通商贾、易有无以相资，亦所以报我也！ 乃厚礼遣賨归。殷大喜，表賨节度副使。
行密遣将刘存等攻杜洪，围鄂州，殷遣秦彦晖、许德勋以舟兵救之，已而杜洪败死，存等遂攻殷。殷遣彦晖拒于上流，偏将黄璠以舟三百伏浏阳口。存等屡战不胜，乃致书于殷以求和，殷欲许之，彦晖曰： 淮人多诈，将怠我师，不可信。 急击之，存等退走，黄璠以浏阳舟截江合击，大败之，刘存及陈知新战死，彦晖取岳州。
梁太祖即位，殷遣使修贡，太祖拜殷侍中兼中书令，封楚王。荆南高季昌以兵断汉口，邀殷贡使，殷遣许德勋攻其沙头，季昌求和，乃止。杨行密袁州刺史吕师周来奔。师周，勇健豪侠，颇通纬候、兵书，自言五世将家，惧不能免，常与酒徒聚饮，醉则起舞，悲歌慷慨泣下。行密闻之，疑其有异志，使人察其动静。师周益惧，谓其裨将綦毋章曰： 吾与楚人为敌境，吾常望其营上云气甚佳，未易败也。吾闻马公仁者，待士有礼，吾欲逃死于楚可乎？ 章曰： 公自图之，章舌可断，语不泄也。 师周以兵猎境上，乃奔于楚，綦毋章纵其家属随之。殷闻师周至，大喜曰： 吾方南图岭表而得此人，足矣。 以为马步军都指挥使，率兵攻岭南，取昭、贺、梧、蒙、龚、富等州。殷表师周昭州刺史。
朗州雷彦恭召吴人攻平江，许德勋击败之。殷遣秦彦晖攻朗州，彦恭奔于吴，执其弟彦雄等七人送于梁。于是澧州向瑰、辰州宋鄴、溆州昌师益等率溪洞诸蛮皆附于殷。殷请升朗州为永顺军，表张佶节度使。殷乃请依唐太宗故事，开天册府，置官属。太祖拜殷天册上将军，殷以其弟賨为左相，存为右相，廖光图等十八人为学士。末帝时，加殷武昌、静江、宁远等军节度使，洪、鄂四面行营都统。
唐庄宗灭梁，殷遣其子希范修贡京师，上梁所授都统印。庄宗问洞庭广狭，希范对曰： 车驾南巡，才堪饮马尔。 庄宗嘉之。庄宗平蜀，殷大惧，表求致仕，庄宗下玺书慰劳之。明宗即位，遣使修贡，并贺明年正月，荆南高季昌执其贡使史光宪。殷遣袁诠、王环等攻之，至其城下，季昌求和，乃止。
殷初兵力尚寡，与杨行密、成汭、刘等为敌国，殷患之，问策于其将高郁，郁曰： 成汭地狭兵寡，不足为吾患，而刘志在五管而已，杨行密，孙儒之仇，虽以万金交之，不能得其欢心。然尊王仗顺，霸者之业也，今宜内奉朝廷以求封爵而外夸邻敌，然后退修兵农，畜力而有待尔。 于是殷始修贡京师，然岁贡不过所产茶茗而已。乃自京师至襄、唐、郢、复等州置邸务以卖茶，其利十倍。郁又讽殷铸铅铁钱，以十当铜钱一。又令民自造茶以通商旅，而收其算，岁入万计。由是地大力完，数邀封爵。
天成二年，请建行台。明宗封殷楚国王，有司言无封国王礼，请如三公用竹册，乃遣尚书右丞李序持节以竹册封之。殷以潭州为长沙府，建国承制，自置官属，以其弟賨为静江军节度使，子希振武顺军节度使，次子希声判内外诸军事，姚彦章为左相，许德勋为右相，李鐸为司徒，崔颖为司空，拓拔常为仆射，马珙为尚书，文武皆进位。谥其曾祖筠曰文肃、祖正曰庄穆、父元丰曰景庄，立三庙于长沙。长兴元年，殷卒，年七十九，诏曰 马殷官爵俱高，无以为赠，谥曰武穆 而已。子希声立。
希声字若讷，殷次子也。殷建国，以希声判内外诸军事。荆南高季昌闻殷将高郁素教殷以计策而楚以强，患之，尝使谍者行间于殷，殷不听。希声用事，谍者语希声曰： 季昌闻楚用高郁，大喜，以为亡马氏者必郁也。 希声素愚，以为然，遽夺郁兵职，郁怒曰： 吾事君王久矣，亟营西山，将老焉，犬子渐大，能咋人矣！ 希声闻之，矫殷令杀郁。殷老不复省事，莫知郁死，是日大雾四塞，殷怪之，语左右曰： 吾尝从孙儒，儒每杀不辜，天必大雾，岂马步狱有冤死乎？ 明日，吏以状白，殷拊膺大哭曰： 吾荒耄如此，而杀吾勋旧！ 顾左右曰： 吾亦不久于此矣！ 明年殷薨。
希声立，授武安、静江等军节度使。希声尝闻梁太祖好食鸡，慕之，乃日烹五十鸡以供膳。葬殷上潢，希声不哭泣，顿食鸡肉数器而起。其礼部侍郎潘起讥之曰： 昔阮籍居丧而食蒸豚，世岂乏贤邪！ 长兴三年，希声卒，追封衡阳王。弟希范立。
希范字宝规，殷第四子也。殷子十余人，嫡子希振长而贤，其次希声与希范同日生，而希声母袁夫人有美色，希声以母宠得立，而希振弃官为道士，居于家。希声卒，而希范以次立，袭殷官爵，封楚王。清泰二年，赐以弓矢冠剑。天福四年，加希范天册上将军，开府承制如殷故事。
希范好学，善诗，文士廖光图、徐仲雅、李皋、拓拔常等十八人皆故殷时学士，希范性奢侈，光图等皆薄徒，饮博欢呼，独常沉厚长者，上书切谏，光图等恶之。
襄州安从进、安州李金全叛，晋高祖诏希范出兵。希范遣张少敌以舟兵趋汉阳，漕米五万斛以馈军，金全等败，少敌乃旋。
溪州刺史彭士愁率锦、奖诸蛮攻澧州，希范遣刘勍、刘全明等以步卒五千击之，士愁大败。勍等攻溪州，士愁走奖州，遣其子师暠率诸蛮酋降于勍。溪州西接牂柯、两林，南通桂林、象郡，希范乃立铜柱以为表，命学士李皋铭之。于是，南宁州酋长莫彦殊率其本部十八州、都云酋长尹怀昌率其昆明等十二部、牂柯张万浚率其夷、播等七州皆附于希范。
希范作会春园、嘉宴堂，其费巨万，始加赋于国中，拓拔常切谏以为不可。希范又作九龙殿，以八龙绕柱，自言身一龙也。是时，契丹灭晋，中国大乱，希范牙将丁思觐廷谏希范曰： 先王起卒伍，以攻战而得此州，倚朝廷以制邻敌，传国三世，有地数千里，养兵十万人。今天子囚辱，中国无主，真霸者立功之时。诚能悉国之兵出荆、襄以趋京师，倡义于天下，此桓文、之业也。奈何耗国用而穷土木，为兒女之乐乎？ 希范谢之，思觐真目视希范曰： 孺子终不可教也！ 乃扼喉而死。开运四年，希范卒，年四十九，谥曰文昭。希广立。
希广字德丕，希范同母弟也。希范平生恶拓拔常谏诤，常入谒，希范呼阍者指常曰： 吾不欲见此人，勿复内也。 乃谢绝之。及卧病，始思常言，以为忠，召之托以希广。希范卒，常数劝希广以位奉其兄希萼，希广不从。
希萼为朗州节度使，希范之卒，希萼自朗州来奔丧。希广将刘彦瑫谋曰： 武陵之来，其意不善，宜出兵迎之，以备非常，使其解甲释兵而后入。 张少敌、周廷诲曰： 王能与之则已，不然宜早除之。 希广泣曰： 吾兄也，焉忍杀之，分国而治可也。 乃以兵迎希萼于砆石，止之于碧湘宫，厚赂以遣之。希萼愤然而去，乃遣使诣京师求封爵，请置邸称籓。汉隐帝不许，降玺书慰劳讲解之。希萼怒，送款于李景，举兵攻长沙。希广遣刘彦瑫、许可琼等御之。
彦瑫败希萼于仆射洲。希萼去，诱溪洞诸蛮寇益阳。希广遣崔珙琏以步卒七千屯湘乡玉潭以遏诸蛮。刘彦瑫以舟兵趋武陵，攻希萼。彦瑫败于湄洲，希广大惧，遣使请兵于京师，汉隐帝不能出师。希萼舟兵沿江而上，自号 顺天将军 ，攻岳州，刺史王赟坚城不战，希萼呼赟曰： 吾昔约君同行，今何异心乎？ 赟曰： 君王兄弟不相容，而责将吏异心乎？愿君王入长沙，不伤同气，臣不敢不尽节。 希萼引兵去，下湘乡，止长沙，屯水西。刘彦瑫、许可琼屯水东。
彭师暠登城望水西军，入白希广曰： 武陵兵骄，杂以蛮蜑，其势易破。请令可琼等阵山前，臣以步兵三千自巴溪渡江趋岳麓，候夜击之。 希广以为可，而可琼已阴送款于希萼，遂沮其议。明日，师暠诣可琼计事，真目叱之曰： 视汝反文在面，岂欲投贼乎！ 拂衣而出，急白希广，请杀之，希广不听。希萼攻长乐门，牙将吴宏、杨涤战于门中，希萼少衄，已而许可琼奔于希萼，宏、涤闻之皆溃。希广率妻子匿于慈堂。明日擒之。希萼见之恻然曰： 此钝夫也，岂能为恶？左右惑之尔。 顾其下曰： 吾欲活之，如何？ 其下皆不对，遂缢死之。
乾祐三年，希萼自立。明年，汉隐帝崩，京师大乱，希萼遂臣于李景，景册封希萼楚王，希萼悉以军政事任其弟希崇。希崇与楚旧将徐威、陆孟俊、鲁绾等谋作乱。希萼置酒端阳门，希崇辞以疾，威等纵恶马十余匹，以壮士执楇随之，突入其府，劫库兵，缚希萼，迎希崇以立。希崇遣彭师暠、廖偃囚希萼于衡山，师暠奉希萼为衡山王，臣于李景。希崇惧，亦请命于景。景遣边镐入楚，尽迁马氏之族于金陵，时周广顺元年也。封希萼楚王，居洪州；希崇领舒州节度使，居扬州。
显德三年，世宗征淮，下扬州，下诏抚安马氏子孙。已而扬州复入于景，希崇率其兄弟十七人归京师，拜右羽林统军，希能左屯卫大将军，希贯右千牛卫大将军，希隐、希浚、希知、希朗皆为节度行军司马。
刘言，吉州庐陵人也。王进逵，武陵人也。言，初事刺史彭玕，从玕奔楚，言事希范为长州刺史。进逵少为静江军卒，事希萼为指挥使。
希萼攻希广，以进逵为先锋，陷长沙。长沙遭乱残毁，希萼使进逵以静江兵营缉之，兵皆愁怨，进逵因拥之，夜以长柯巨斧斫关，奔归武陵。希萼方醉，不能省，明日遣将唐翥追之，及于武陵，翥战大败而还。进逵乃逐出留后马光惠，迎言于辰州以为帅，进逵自为副。已而希萼将徐威等作乱，缚希萼而立希崇，湖南大乱。李景遣边镐入楚，迁马氏于金陵，因并召言。言不从，遣进逵与行军司马何景真等攻镐于长沙，镐败走。
周广顺三年，言奉表京师，以邀封爵。又言长沙残破，不可居，请移治所于武陵。周太祖皆从之，乃升朗州为武平军，在武安军上，以言为节度使，因以武安授进逵，进逵自以言己所迎立，不为之下。言患之，二人始有隙，欲相图。进逵谋曰： 言将可用者不过何景真、硃全琇尔，召而杀之，言可取也。 是时，刘晟取楚梧、桂、宜、蒙等州，进逵因白言召景真等会兵攻晟。言信之，遣景真、全琇往，至皆见杀，乃举兵袭武陵，执言杀之，奉表京师，周太祖即以进逵为武平军节度使。
世宗征淮南，授进逵南面行营都统。进逵攻鄂州，过岳州，岳州刺史潘叔嗣，进逵故时同列，待进逵甚谨。进逵左右就叔嗣求赂，叔嗣不与，左右谗其短，进逵面骂之，叔嗣惭恨，语其下曰： 进逵战胜而还，吾无遗类矣。 进逵入鄂州，方攻下长山，叔嗣以兵袭武陵。进逵闻之，轻舟而归，与叔嗣战武陵城外，进逵败，见杀。
周行逢，武陵人也。与王进逵俱为静江军卒，事希萼为军校。进逵攻边镐，行逢别破益阳，杀李景兵二千余人，擒其将李建期。进逵为武安军节度使，拜行逢集州刺史，为进逵行军司马。进逵与刘言有隙，行逢为画谋策袭杀言。进逵据武陵，行逢据潭州。
显德元年，拜行逢武清军节度使，权知潭州军府事。潘叔嗣杀进逵，或劝其入武陵，叔嗣曰： 吾杀进逵，救死而已，武陵非吾利也。 乃还岳州，遣其客将李简率武陵人迎行逢于潭州。行逢入武陵，或请以潭州与叔嗣，行逢曰： 叔嗣杀主帅，罪当死，以其迎我，未忍杀尔。若与武安，是吾使之杀王公也。 召以为行军司马。叔嗣怒，称疾不至，行逢怒曰： 是又欲杀我矣！ 乃阳以武安与之，召使至府受命，至则杀之。
行逢故武陵农家子，少贫贱无行，多慷慨大言。及居武陵，能俭约自勉励，而性勇敢，果于杀戮，麾下将吏素恃功骄慢者，一以法绳之。大将十余人谋为乱，行逢召宴诸将，酒半，以壮士擒下斩之，一境皆畏服。民过无大小皆死，夫人严氏谏曰： 人情有善恶，安得一概杀之乎！ 行逢怒曰： 此外事，妇人何知！ 严氏不悦，绐曰： 家田佃户，以公贵，颇不力农，多恃势以侵民，请往视之。 至则营居以老，岁时衣青裙押佃户送租入城。行逢往就见之，劳曰： 吾贵矣，夫人何自苦邪！ 严氏曰： 公思作户长时乎？民租后时，常苦鞭扑，今贵矣，宜先期以率众，安得遂忘垅亩间乎！ 行逢强邀之，以群妾拥升肩舆，严氏卒无留意，因曰： 公用法太严而失人心，所以不欲留者，一旦祸起，田野间易为逃死尔。 行逢为少损。
建隆三年，行逢病，召其将吏，以其子保权属之曰： 吾起陇亩为团兵，同时十人，皆以诛死，惟衡州刺史张文表独存，然常怏怏不得行军司马。吾死，文表必叛，当以杨师璠讨之。如其不能，则婴城勿战，自归于朝廷。 
行逢卒，子保权立。文表闻之，怒曰： 行逢与我起微贱而立功名，今日安能北面事小兒乎！ 遂举兵叛，攻下潭州。保权乞师于朝廷，亦命杨师璠讨文表，告以先人之言，感激涕泣，师璠亦泣，顾其军曰： 汝见郎君乎？年未成人而贤若此。 军士奋然，皆思自效。师璠至平津亭，文表出战，大败之。初，保权之乞师也，太祖皇帝遣慕容延钊讨文表，未至而文表为师璠所执。延钊兵入朗州，保权举族朝于京师，其后事具国史。
殷自唐乾宁三年入湖南，至周广顺元年，凡五十七年，余具《年谱》注。
