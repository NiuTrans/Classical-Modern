一、十年，春，公如齐。
二、公至自齐。
三、齐人归我济西田。
公娶齐，齐由以为兄弟反之。不言来，公如齐受之也。
四、夏，四月，丙辰，日有食之。
五、己巳，齐侯元卒。
六、齐崔氏出奔卫。
氏者，举族而出之之辞也。
七、公如齐。
八、公至自齐。
九、癸巳，陈夏征舒弒其君平国。
十、六月，宋师伐滕。
十一、公孙归父如齐，葬齐惠公。
十二、晋人、宋人、卫人、曹人伐郑。
十三、秋，天王使王季子来聘。
其曰王季，王子也。其曰子，尊之也。聘，问也。
十四、公孙归父帅师伐邾，取绎。
十五、大水。
十六、季孙行父如齐。
十七、冬，公孙归父如齐。
十八、齐侯使国佐来聘。
十九、饥。
二十、楚子伐郑。
