一、八年，春，公至自会。
二、夏，六月，公子遂如齐，至黄乃复。
乃者，亡乎人之辞也。复者，事毕也，不专公命也。
三、辛巳，有事于大庙。仲遂卒于垂。壬午，犹绎。万入，去钥。
为若反命而后卒也。此公子也，其曰仲何也？疏之也。何为疏之也？是不卒者也。不疏则无用见其不卒也。则其卒之何也？以讥乎宣也。其讥乎宣何也？闻大夫之丧，则去乐卒事。犹者，可以已之辞也。绎者，祭之旦日之享宾也。以其为之变，讥之也。
四、戊子，夫人熊氏薨。
五、晋师、白狄伐秦。
六、楚人灭舒鄝。
七、秋，七月，甲子，日有食之，既。
八、冬，十月，己丑，葬我小君顷熊。雨，不克葬。庚寅，日中而克葬。
葬既有日，不为雨止，礼也。雨不克葬，丧不以制也。而，缓辞也。足乎日之辞也。
九、城平阳。
十、楚师伐陈。
