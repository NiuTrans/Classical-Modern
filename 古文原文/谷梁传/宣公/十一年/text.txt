一、十有一年，春，王正月。
二、夏，楚子、陈侯、郑伯盟于夷陵。
三、公孙归父会齐人伐莒。
四、秋，晋侯会狄于攒函。
不言及，外狄。
五、冬，十月，楚人杀陈夏征舒。
此入而杀也，其不言入何也？外征舒于陈也。其外征舒于陈何也？明楚之讨有罪也。
六、丁亥，楚子入陈。
入者，内弗受也。日入，恶入者也。何用弗受也？不使夷狄为中国也。
七、纳公孙宁、仪行父于陈。
纳者，内弗受也。辅人之不能民而讨，犹可；入人之国，制人之上下，使不得其君臣之道，不可。
