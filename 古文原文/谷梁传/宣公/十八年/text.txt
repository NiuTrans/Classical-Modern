一、十有八年，春，晋侯、卫世子臧伐齐。
二、公伐杞。
三、夏，四月。
四、秋，七月，邾人戕缯子于缯。
戕犹残也，梲杀也。
五、甲戌，楚子吕卒。
夷狄不卒，卒，少进也。卒而不日，日，少进也。日而不言正，不正，简之也。
六、公孙归父如晋。
七、冬，十月，壬戌，公薨于路寝。
正寝也。
八、归父还自晋，至柽，遂奔齐。
还者，事未毕也，自晋事毕也。与人之子，守其父之殡。损殡而奔其父之使者，是以奔父也。遂，继事也。
