一、元年，春，王正月，公即位。
继故而言即位，与闻乎故也。
二、公子遂如齐逆女。
三、三月，遂以夫人妇姜至自齐。
其不言氏，丧未毕，故略之也。其曰妇，缘姑言之之辞也。遂之挈由上致之也。
四、夏，季孙行父如齐。
五、晋放其大夫胥甲父于卫。
放，犹屏也。称国以放，放无罪也。
六、公会齐侯于平州。
七、公子遂如齐。
八、六月，齐人取济西田。
内不言取，言取，授之也，以是为赂齐也。
九、秋，邾子来朝。
十、楚子、郑人侵陈，遂侵宋。晋赵盾帅师救陈。宋公、陈侯、卫侯、曹伯会晋师于棐林，伐郑。
遂，继事也。善救陈也。列数诸侯而会晋赵盾，大赵盾之事也。其曰师何也？以其大之也。于棐林，地而从伐郑，疑辞也。此其地何？则著其美也。
十一、冬，晋赵穿帅师侵崇。
十二、晋人、宋人伐郑。
