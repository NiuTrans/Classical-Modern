一、九年，春，王正月，公如齐。
二、公至自齐。
三、夏，仲孙蔑如京师。
四、齐侯伐莱。
五、秋，取根牟。
六、八月，滕子卒。
七、九月，晋侯、宋公、卫侯、郑伯、曹伯会于扈。
八、晋荀林父帅师伐陈。
九、辛酉，晋侯黑臀卒于扈。
其地，于外也。其日，未踰竟也。
十、冬，十月，癸酉，卫侯郑卒。
十一、宋人围滕。
十二、楚子伐郑。
十三、晋郄缺帅师救郑。
十四、陈杀其大夫泄冶。
称国以杀其大夫，杀无罪也。泄冶之无罪如何？陈灵公通于夏征舒之家。公孙宁、仪行父亦通其家。或衣其衣，或衷其襦，以相戏于朝。泄冶闻之，入谏曰： 使国人闻之则犹可，使仁人闻之则不可。 君愧于泄冶，不能用其言而杀之。
