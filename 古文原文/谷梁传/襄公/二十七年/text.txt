一、二十有七年，春，齐侯使庆封来聘。
二、夏，叔孙豹会晋赵武、楚屈建、蔡公孙归生、卫石恶、陈孔奂、郑良霄、许人、曹人于宋。
三、卫杀其大夫宁喜。
称国以杀，罪累上也。宁喜弒君，其以累上之辞言之何也？尝为大夫，与之涉公事矣。宁喜由君弒君，而不以弒君之罪罪之者，恶献公也。
四、卫侯之弟专出奔晋。
专，喜之徒也。专之为喜之徒何也？己虽急纳其兄，与人之臣谋弒其君，是亦弒君者也。专其曰弟何也？专有是信者，君赂不入乎喜而杀喜，是君不直乎喜也。故出奔晋，织絇邯郸，终身不言卫。专之去，合乎春秋。
五、秋，七月，辛巳，豹及诸侯之大夫盟于宋。
淏梁之会，诸侯在而不曰诸侯之大夫，大夫不臣也，晋赵武耻之。豹云者，恭也。诸侯不在而曰诸侯之大夫，大夫臣也，其臣恭也。晋赵武为之会也。
六、冬，十有二月，乙亥，朔，日有食之。
