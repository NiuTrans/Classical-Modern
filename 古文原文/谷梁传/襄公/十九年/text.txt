一、十有九年，春，王正月，诸侯盟于祝柯。晋人执邾子。
二、公至自伐齐。
春秋之义，已伐而盟，复伐者则以伐致。盟不复伐者，则以会致。祝柯之盟，盟复伐齐与？曰，非也。然则何为以伐致也？曰，与人同事，或执其君，或取其地。
三、取邾田，自漷水。
轧辞也。其不日，恶盟也。
四、季孙宿如晋。
五、葬曹成公。
六、夏，卫孙林父帅师伐齐。
七、秋，七月，辛卯，齐侯环卒。
八、晋士匄帅师侵齐，至谷，闻齐侯卒，乃还。
还者，事未毕之辞也。受命而诛生，死无所加其怒，不伐丧，善之也。善之则何为未毕也？君不尸小事，臣不专大名，善则称君，过则称己，则民作让矣。士匄外专君命，故非之也。然则为士匄者宜奈何？宜墠帷而归命乎介。
九、八月，丙辰，仲孙蔑卒。
十、齐杀其大夫高厚。
十一、郑杀其大夫公子嘉。
十二、冬，葬齐灵公。
十三、城西郛。
十四、叔孙豹会晋士匄于柯。
十五、城武城。
