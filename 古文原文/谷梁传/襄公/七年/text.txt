一、七年，春，郯子来朝。
二、夏，四月，三卜郊，不从，乃免牲。
夏四月，不时也。三卜，礼也。乃者，亡乎人之辞也。
三、小邾子来朝。
四、城费。
五、秋，季孙宿如卫。
六、八月，螽。
七、冬，十月，卫侯使孙林父来聘，壬戌，及孙林父盟。
八、楚公子贞帅师围陈。
九、十有二月，公会晋侯、宋公、陈侯、卫侯、曹伯、莒子、邾子于鄬。郑伯髠原如会，未见诸侯。丙戌，卒于操。
未见诸侯，其曰如会何也？致其志也。礼，诸侯不生名。此其生名何也？卒之名也。卒之名，则何为加之如会之上？见以如会卒也。其见以如会卒何也？郑伯将会中国，其臣欲从楚，不胜其臣，弒而死。其言不弒何也？不使夷狄之民加乎中国之君也。其地，于外也。其日，未踰竟也。日卒时葬，正也。
十、陈侯逃归。
以其去诸侯，故逃之也。
