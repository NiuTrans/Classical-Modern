一、二十有五年，春，齐崔杼帅师伐我北鄙。
二、夏，五月，乙亥，齐崔杼弒其君光。
庄公失言，淫于崔氏。
三、公会晋侯、宋公、卫侯、郑伯、曹伯、莒子、邾子、滕子、薛伯、杞伯、小邾子于夷仪。
四、六月，壬子，郑公孙舍之帅师入陈。
五、秋，八月，己巳，诸侯同于重丘。
六、公至自会。
七、卫侯入于夷仪。
八、楚屈建帅师灭舒鸠。
九、冬，郑公孙夏帅师伐陈。
十、十有二月，吴子谒伐楚，门于巢，卒。
以伐楚之事，门于巢，卒也。于巢者，外乎楚也。门于巢，乃伐楚也。诸侯不生名，取卒之名，加之伐楚之上者，见以伐楚卒也。其见以伐楚卒何也？古者大国过小邑，小邑必饰城而请罪，礼也。吴子谒伐楚，至巢，入其门，门人射吴子，有矢创，反舍而卒。古者虽有文事，必有武备。非巢之不饰城而请罪，非吴子之自轻也。
