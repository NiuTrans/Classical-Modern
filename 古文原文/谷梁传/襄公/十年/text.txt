一、十年，春，公会晋侯、宋公、卫侯、曹伯、莒子、邾子、滕子、薛伯、杞伯、小邾子、齐世子光，会吴于柤。
会又会，外之也。
二、夏，五月，甲午，遂灭傅阳。
遂，直遂也。其曰遂何？不以中国从夷狄也。
三、公至自会。
会夷狄不致，恶事不致，此其致何也？存中国也。中国有善事，则并焉。无善事，则异之存之也。汲郑，逃归陈侯，柤之会，存中国也。
四、楚公子贞、郑公孙辄帅师伐宋。
五、晋师伐秦。
六、秋，莒人伐我东鄙。
七、公会晋侯、宋公、卫侯、曹伯、莒子、邾子、齐世子光、滕子、薛伯、杞伯、小邾子伐郑。
八、冬，盗杀郑公子斐、公子发、公孙辄。
称盗以杀大夫，弗以上下道，恶上也。
九、戍郑虎牢。
其曰郑虎牢，决郑乎虎牢也。
十、楚公子贞帅师救郑。
十一、公至自伐郑。
