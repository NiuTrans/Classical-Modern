一、三十年，春，王正月，楚子使薳罢来聘。
二、夏，四月，蔡世子般弒其君固。
其不日，子夺父政，是谓夷之。
三、五月，甲午，宋灾，宋伯姬卒。
取卒之日加之灾上者，见以灾卒也。其见以灾卒奈何？伯姬之舍失火，左右曰： 夫人少辟火乎？ 伯姬曰： 妇人之义，傅母不在，宵不下堂。 左右又曰： 夫人少辟火乎？ 伯姬曰： 妇人之义，保母不在，宵不下堂。 遂逮于火而死。妇人以贞为行者也，伯姬之妇道尽矣。详其事，贤伯姬也。
四、天王杀其弟佞夫。
传曰，诸侯且不首恶，况于天子乎？君无忍亲之义。天子、诸侯所亲者，唯长子、母弟耳。天王杀其弟佞夫，甚之也。
五、王子瑕奔晋。
六、秋，七月，叔弓如宋葬共姬。
外夫人不书葬，此其言葬何也？吾女也，卒灾，故隐而葬之也。
七、郑良宵出奔许，自许入于郑，郑人杀良霄。
不言大夫，恶之也。
八、冬，十月，葬蔡景公。
不日卒而月葬，不葬者也。卒而葬之，不忍使父失民于子也。
九、晋人、齐人、宋人、卫人、郑人、曹人、莒人、邾人、滕人、薛人、杞人、小邾人会于澶渊，宋灾故。
会不言其所为，其曰宋灾故何也？不言灾故，则无以见其善也。其曰人何也？救灾以众。何救焉？更宋之所丧财也。澶渊之会，中国不侵伐夷狄，夷狄不入中国，无侵伐八年，善之也。晋赵武、楚屈建之功也。
