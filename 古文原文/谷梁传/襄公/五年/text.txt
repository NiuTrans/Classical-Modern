一、五年，春，公至自晋。
二、夏，郑伯使公子发来聘。
三、叔孙豹、缯世子巫如晋。
外不言如，而言如，为我事往也。
四、仲孙蔑、卫孙林父会吴于善稻。
吴谓善伊，谓稻缓。号从中国，名从主人。
五、秋，大雩。
六、楚杀其大夫公子壬夫。
七、公会晋侯、宋公、陈侯、卫侯、郑伯、曹伯、莒子、邾子、滕子、薛伯、齐世子光、吴人、缯人于戚。
八、公至自会。
九、冬，戍陈。
内辞也。
十、楚公子贞帅师伐陈。
十一、公会晋侯、宋公、卫侯、郑伯、曹伯、莒子、邾子、滕子、薛伯、齐世子光救陈。
十二、十有二月，公至自救陈。
善救陈也。
十三、辛未，季孙行父卒。
