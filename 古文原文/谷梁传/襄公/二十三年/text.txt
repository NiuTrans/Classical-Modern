一、二十有三年，春，王二月，癸酉，朔，日有食之。
二、三月，己巳，杞伯匄卒。
三、夏，邾畀我来奔。
四、葬杞孝公。
五、陈杀其大夫庆虎及庆寅。
称国以杀，罪累上也。及庆寅，庆寅累也。
六、陈侯之弟光自楚归于陈。
七、晋栾盈复入于晋，入于曲沃。
八、秋，齐侯伐卫，遂伐晋。
九、八月，叔孙豹帅师救晋，次于雍渝。
言救后次，非救也。
十、己卯，仲孙速卒。
十一、冬，十月，乙亥，臧孙纥出奔邾。
其日，正臧孙纥之出也。蘧伯玉曰： 不以道事其君者，其出乎！ 
十二、晋人杀栾盈。
恶之，弗有也。
十三、齐侯袭莒。
