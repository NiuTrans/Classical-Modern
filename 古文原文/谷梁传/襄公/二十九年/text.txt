一、二十有九年，春，公在楚。
闵公也。
二、夏，五月，公至自楚。
喜之也。致君者，殆其往，而喜其反，此致君之意义也。
三、庚午，卫侯衎卒。
四、阍弒吴子余祭。
阍，门者也，寺人也。不称名姓，阍不得齐于人。不称其君，阍不得君其君也。礼，君不使无耻，不近刑人，不狎敌，不迩怨。贱人非所贵也，贵人非所刑也，刑人非所近也。举至贱而加之吴，吴子近刑人也。阍弒吴子余祭，仇人也。
五、仲孙羯会晋荀盈、齐高止、宋华定、卫世叔仪、郑公孙段、曹人、莒人、邾人、滕人、薛人、小邾人，城杞。
古者，天子封诸侯，其地足以容其民，其民足以满城以自守也。杞危而不能自守，故诸侯之大夫相帅以城之，此变之正也。
六、晋侯使士鞅来聘。
七、杞子来盟。
八、吴子使札来聘。
吴其称子何也？善使延陵季子，故进之也。身贤，贤也。使贤，亦贤也。延陵季子之贤，尊君也。其名，成尊于上也。
九、秋，九月，葬卫献公。
十、齐高止出奔北燕。
其曰北燕，从史文也。
十一、冬，仲孙羯如晋。
