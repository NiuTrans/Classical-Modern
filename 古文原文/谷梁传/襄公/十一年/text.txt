一、十有一年，春，王正月，作三军。
作，为也。古者天子六师，诸侯一军。作三军，非正也。
二、夏，四月，四卜郊，不从，乃不郊。
夏四月，不时也。四卜，非礼也。
三、郑公孙舍之帅师侵宋。
四、公会晋侯、宋公、卫侯、曹伯、齐世子光、莒子、邾子、滕子、薛伯、杞伯、小邾子伐郑。
五、秋，七月，己未，同盟于京城北。
六、公至自伐郑。
不以后致，盟后复伐郑也。
七、楚子、郑伯伐宋。
八、公会晋侯、宋公、卫侯、曹伯、齐世子光、莒子、邾子、滕子、薛伯、杞伯、小邾子伐郑，会于萧鱼。
九、公至自会。
伐而后会，不以伐郑致，得郑伯之辞也。
十、楚人执郑行人良霄。
行人者，挈国之辞也。
十一、冬，秦人伐晋。
