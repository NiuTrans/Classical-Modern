一、三年，春，楚公子婴齐帅师伐吴。
二、公如晋。夏，四月，壬戌，公及晋侯盟于长樗。
三、公至自晋。
四、六月，公会单子、晋侯、宋公、卫侯、郑伯、莒子、邾子、齐世子光，己未，同盟于鸡泽。
同者，有同也，同外楚也。
五、陈侯使袁侨如会。
如会，外乎会也，于会受命也。
六、戊寅，叔孙豹及诸侯之大夫及陈袁侨盟。
及以及，与之也。诸侯以为可与，则与之；不可与，则释之。诸侯盟，又大夫相与私盟，是大夫张也。故鸡泽之会，诸侯始失正矣，大夫执国权。曰袁侨，异之也。
七、秋，公至自会。
八、冬，晋荀罃帅师伐许。
