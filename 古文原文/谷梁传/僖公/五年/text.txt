一、五年，春，晋侯杀其世子申生。
目晋侯斥杀，恶晋侯也。
二、杞伯姬来朝其子。
妇人既嫁不踰竟，踰竟非礼也。诸侯相见曰朝。伯姬为志乎朝其子也。伯姬为志乎朝其子，则是杞伯失夫之道矣。诸侯相见曰朝，以待人父之道，待人之子，非正也。故曰，杞伯姬来朝其子，参讥也。
三、夏，公孙兹如牟。
四、公及齐侯、宋公、陈侯、卫侯、郑伯、许男、曹伯会王世子于首戴。
及以会，尊之也。何尊焉？王世子云者，唯王之贰也。云可以重之存焉，尊之也。何重焉？天子世子世天下也。
五、秋，八月，诸侯盟于首戴。
无中事而复举诸侯何也？尊王世子，而不敢与盟也。尊则其不敢与盟何也？盟者，不相信也，故谨信也。不敢以所不信而加之尊者。桓，诸侯也，不能朝天子，是不臣也。王世子，子也，块然受诸侯之尊己，而立乎其位，是不子也。桓不臣，王世子不子，则其所善焉何也？是则变之正也。天子微，诸侯不享觐。桓控大国，扶小国，统诸侯，不能以朝天子，亦不敢致天王，尊王世子于首戴，乃所以尊天王之命也。世子含王命会齐桓，亦所以尊天王之命也。世子受之可乎？是亦变之正也。天子微，诸侯不享觐，世子受诸侯之尊己，而天王尊矣，世子受之可也。
六、郑伯逃归，不盟。
以其去诸侯，故逃之也。
七、楚人灭弦，弦子奔黄。
弦，国也。其不曰，微国也。
八、九月，戊申，朔，日有食之。
九、冬，晋人执虞公。
执不言所于地，缊于晋也。其曰公何也？犹曰其下执之之辞也。其犹下执之之辞何也？晋命行乎虞民矣。虞虢之相救，非相为赐也。今日亡虢而明日亡虞矣。
