一、二年，春，王正月，城楚丘。
楚丘者何？卫邑也。国而曰城，此邑也，其曰城何也？封卫也。则其不言城卫何也？卫未迁也。其不言卫之迁焉何也？不与齐侯专封也。其言城之者，专辞也。故非天子不得专封诸侯，诸侯不得专封诸侯。虽通其仁，以义而不与也。故曰，仁不胜道。
二、夏，五月，辛巳，葬我小君哀姜。
三、虞师、晋师灭夏阳。
非国而曰灭，重夏阳也。虞无师，其曰师何也？以其先晋，不可以不言师也。其先者何也？为主乎灭夏阳也。夏阳者，虞虢之塞邑也。灭夏阳而虞虢举矣。虞之为主乎灭夏阳何也？晋献公欲伐虢，荀息曰： 君何不以屈产之乘、垂棘之璧而借道乎虞乎？ 公曰： 此晋国之宝也。如受吾币而不借吾道，则如之何？ 荀息曰： 此小国之所以事大国也。彼不借吾道，必不敢受吾币。如受吾币而借吾道，则是我取之中府而藏之外府，取之中厩而置之外厩也。 公曰： 宫之奇存焉，必不使受之也。 荀息曰： 宫之奇之为人也，达心而懦，又少长于君。达心则其言略，懦则不能强谏，少长于君，则君轻之。且夫玩好在耳目之前，而患在一国之后，此中知以上乃能虑之。臣料虞君，中知以下也。 公遂借道而伐虢。宫之奇谏曰： 晋国之使者，其辞卑而币重，必不便于虞。 虞公弗听，遂受其币而借之道。宫之奇谏曰： 语曰 唇亡则齿寒 ，其斯之谓与！ 挈其妻子以奔曹。献公亡虢，五年而后举虞。荀息牵马操璧而前曰： 璧则犹是也，而马齿加长矣！ 
四、秋，九月，齐侯、宋公、江人、黄人盟于贯。
贯之盟，不期而至者江人、黄人也。江人、黄人者，远国之辞也。中国称齐、宋，远国称江、黄，以为诸侯皆来至也。
五、冬，十月，不雨。
不雨者，勤雨也。
六、楚人侵郑。
