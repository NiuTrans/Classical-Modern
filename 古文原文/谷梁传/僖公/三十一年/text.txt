一、三十有一年，春，取济西田。
二、公子遂如晋。
三、夏，四月，四卜郊，不从，乃免牲，犹三望。
夏四月，不时也。四卜，非礼也。免牲者，为之缁衣熏裳，有司玄端奉送，至于南郊。免牛亦然。乃者，亡乎人之辞也。犹者，可以已之辞也。
四、秋，七月。
五、冬，杞伯姬来求妇。
妇人既嫁不踰竟，杞伯姬来求妇，非正也。
六、狄围卫。十有二月，卫迁于帝丘。
