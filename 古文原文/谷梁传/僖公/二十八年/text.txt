一、二十有八年，春，晋侯侵曹，晋侯伐卫。
再称晋侯，忌也。
二、公子买戍卫，不卒戍，刺之。
先名后刺，杀有罪也。公子启曰： 不卒戍者，可以卒也。可以卒而不卒，讥在公子也，刺之可也。 
三、楚人救卫。
四、三月，丙午，晋侯入曹，执曹伯。畀宋人。
入者，内弗受也。日入，恶入者也。以晋侯而斥执曹伯，恶晋侯也。畀，与也。其曰人何也？不以晋侯畀宋公也。
五、夏，四月，己巳，晋侯、齐师、宋师、秦师及楚人战于城濮，楚师败绩。
六、楚杀其大夫得臣。
七、卫侯出奔楚。
八、五月，癸丑，公会晋侯、齐侯、宋公、蔡侯、郑伯、卫子、莒子，盟于践土。
讳会天王也。
九、陈侯如会。
如会，外乎会也，于会受命也。
十、公朝于王所。
朝不言所，言所者，非其所也。
十一、六月，卫侯郑自楚复归于卫。
自楚，楚有奉焉尔。复者，复中国也。归者，归其所也。郑之名，失国也。卫元咺出奔晋。
十二、陈侯款卒。
十三、秋，杞伯姬来。
十四、公子遂如齐。
十五、冬，公会晋侯、齐侯、宋公、蔡侯、郑伯、陈子、莒子、邾子、秦人于温。
讳会天王也。
十六、天王守于河阳。
全天王之行也。为若将守而遇诸侯之朝也，为天王讳也。水北为阳，山南为阳。温，河阳也。
十七、壬申，公朝于王所。
朝于庙，礼也。于外，非礼也。独公朝？与诸侯尽朝也。其日，以其再致天子，故谨而日之也。主善以内，目恶以外。言曰公朝，逆辞也，而尊天子。会于温，言小诸侯。温，河北地，以河阳言之，大天子也。日系于月，月系于时。壬申，公朝于王所，其不月，失其所系也。以为晋文公之行事，为已颠矣！
十八、晋人执卫侯，归之于京师。卫元咺自晋复归于卫。
此入而执，其不言入何也？不外王命于卫也。归之于京师，缓辞也，断在京师也。自晋，晋有奉焉尔。复者，复中国也。归者，归其所也。
十九、诸侯遂围许。
遂，继事也。
二十、曹伯襄复归于曹，遂会诸侯围许。
复者，复中国也。天子免之，因与之会。其曰复，通王命也。遂，继事也。
