一、九年，春，王三月，丁丑，宋公御说卒。
二、夏，公会宰周公、齐侯、宋子、卫侯、郑伯、许男、曹伯于葵丘。
天子之宰，通于四海。宋其称子何也？未葬之辞也。礼，柩在堂，孤无外事。今背殡而出会，以宋子为无哀矣。
三、秋，七月，乙酉，伯姬卒。
内女也，未适人不卒，此何以卒也？许嫁笄而字之，死则以成人之丧治之。
四、九月，戊辰，诸侯盟于葵丘。
桓盟不日，此何以日？美之也。为见天子之禁，故备之也。葵丘之会，陈牲而不杀，读书加于牲上，壹明天子之禁。曰毋雍泉，毋讫籴，毋易树子，毋以妾为妻，毋使妇人与国事。
五、甲子，晋侯诡诸卒。
六、冬，晋里克杀其君之子奚齐。
其君之子云者，国人不子也。国人不子何也？不正其杀世子申生而立之也。
