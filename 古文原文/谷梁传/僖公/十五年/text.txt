一、十有五年，春，王正月，公如齐。
二、楚人伐徐。
三、三月，公会齐侯、宋公、陈侯、卫侯、郑伯、许男、曹伯盟于牡丘。遂次于匡。公孙敖帅师及诸侯之大夫救徐。
兵车之会也。遂，继事也。次，止也，有畏也。善救徐也。
四、夏，五月，日有食之。
五、秋，七月，齐师、曹师伐厉。
六、八月，螽。
螽，虫灾也。甚则月，不甚则时。
七、九月，公至自会。
八、季姬归于缯。
九、己卯，晦，震夷伯之庙。
晦，冥也。震，雷也。夷伯，鲁大夫也。因此以见天子至于士皆有庙。天子七庙，诸侯五，大夫三，士二。故德厚者流光，德薄者流卑。是以贵始，德之本也。始封必为祖。
十、冬，宋人伐曹。
十一、楚人败徐于娄林。
夷狄相败，志也。
十二、十有一月，壬戌，晋侯及秦伯战于韩，获晋侯。
韩之战，晋侯失民矣，以其民未败而君获也。
