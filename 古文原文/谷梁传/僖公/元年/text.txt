一、元年，春，王正月。
继弒君不言即位，正也。
二、齐师、宋师、曹师次于聂北，救邢。
救不言次，言次，非救也。非救而曰救何也？遂齐侯之意也。是齐侯与？齐侯也。何用见其是齐侯也？曹无师，曹师者，曹伯也。其不言曹伯何也？以其不言齐侯，不可言曹伯也。其不言齐侯何也？以其不足乎扬，不言齐侯也。
三、夏，六月，邢迁于夷仪。
迁者，犹得其国家以往者也。其地，邢复见也。
四、齐师、宋师、曹师城邢。
是向之师也。使之如改事然，美齐侯之功也。
五、秋，七月，戊辰，夫人姜氏薨于夷，齐人以归。
夫人薨不地。地，故也。不言以丧归，非以丧归也，加丧焉。讳以夫人归也，其以归，薨之也。
六、楚人伐郑。
七、八月，公会齐侯、宋公、郑伯、曹伯、邾人于柽。
八、九月，公败邾师于偃。
不日，疑战也。疑战而曰败，胜内也。
九、冬，十月，壬午，公子友帅师败莒师于丽，获莒挐。
莒无大夫，其曰莒挐何也？以吾获之目之也。内不言获，此其言获何也？恶公子之绐。绐者奈何？公子友谓莒挐曰： 吾二人不相说，士卒何罪？ 屏左右而相搏。公子友处下，左右曰 孟劳。 孟劳者，鲁之宝刀也。公子友以杀之。然则何以恶乎绐也？曰弃师之道也。
十、十有二月，丁巳，夫人氏之丧至自齐。
其不言姜，以其杀二子，贬之也。或曰 为齐桓讳杀同姓也 。
