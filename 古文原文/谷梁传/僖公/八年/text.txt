一、八年，春，王正月，公会王人、齐侯、宋公、卫侯、许男、曹伯、陈世子款盟于洮。郑伯乞盟。
王人之先诸侯何也？贵王命民。朝服虽敝，必加于上。弁冕虽旧，必加于首。周室虽衰，必先诸侯。兵车之会也。以向之逃归乞之也。乞者，重辞也，重是盟也。乞者，处其所而请与之也。盖汋之也。
二、夏，狄伐晋。
三、秋，七月，禘于大庙，用致夫人。
用者，不宜用者也。致者，不宜致者也。言夫人必以其氏姓。言夫人而不以氏姓，非夫人也，立妾之辞也，非正也。夫人之，我可以不夫人之乎？夫人卒葬之，我可以不卒葬之乎？一则以宗庙临之而后贬焉，一则以外之弗夫人而见正焉。
四、冬，十有二月，丁未，天王崩。
