一、二十有一年，春，狄侵卫。
二、宋人、齐人、楚人盟于鹿上。
三、夏，大旱。
旱时，正也。
四、秋，宋公、楚子、陈侯、蔡侯、郑伯、许男、曹伯会于雩，执宋公以伐宋。
以，重辞也。
五、冬，公伐邾。
六、楚人使宜申来献捷。
捷，军得也。其不曰宋捷何也？不与楚捷于宋也。
七、十有二月，癸丑，公会诸侯盟于薄。
会者，外为主焉尔，释宋公。外释不志，此其志何也？以公之与之盟目之也。不言楚，不与楚专释也。
