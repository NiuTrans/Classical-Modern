一、二十有六年，春，王正月，己未，公会莒子、卫宁速，盟于向。
公不会大夫，其曰宁速何也？以其随莒子，可以言会也。
二、齐人侵我西鄙，公追齐师，至巂，弗及。
人，微者也。侵，浅事也。公之追之，非正也。至巂，急辞也。弗及者，弗与也，可以及而不敢及也。其侵也曰人，其追也曰师，以公之弗及，大之也。弗及，内辞也。
三、夏，齐人伐我北鄙。
四、卫人伐齐。
五、公子遂如楚乞师。
乞，重辞也，重人之死也，非所乞也。师出不必反，战不必胜，故重之也。
六、秋，楚人灭夔，以夔子归。
夔，国也。不日，微国也。以归，犹愈乎执也。
七、冬，楚人伐宋，围闵。
伐国不言围邑，此其言围何也？以吾用其师，目其事也。非道用师也。
八、公以楚师伐齐，取谷。
以者，不以者也。民者，君之本也。使民以其死，非其正也。
九、公至自伐齐。
恶事不致，此其致之何也？危之也。
