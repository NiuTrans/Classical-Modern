一、三十有三年，春，王二月，秦人入滑。
滑，国也。
二、齐侯使国归父来聘。
三、夏，四月，辛巳，晋人及姜戎败秦师于殽。
不言战而言败何也？狄秦也。其狄之何也？秦越千里之险入虚国，进不能守，退败其师徒，乱人子女之教，无男女之别。秦之为狄，自殽之战始也。秦伯将袭郑，百里子与蹇叔子谏曰： 千里而袭人，未有不亡者也。 秦伯曰： 子之冢木已拱矣，何知？ 师行，百里子与蹇叔子送其子而戒之曰： 女死必于殽之岩唫之下。我将尸女于是。 师行，百里子与蹇叔子随其子而哭之。秦伯怒曰： 何为哭吾师也？ 二子曰： 非敢哭师也，哭吾子也。我老矣，彼不死则我死矣。 晋人与姜戎要而击之殽，匹马倚轮无反者。晋人者，晋子也。其曰人何也？微之也。何为微之？不正其释殡而主乎战也。
四、癸巳，葬晋文公。
日葬，危不得葬也。
五、狄侵齐。
六、公伐邾，取訾楼。
七、秋，公子遂帅师伐邾。
八、晋人败狄于箕。
九、冬，十月，公如齐。
十、十有二月，公至自齐。
十一、乙巳，公薨于小寝。
小寝，非正也。
十二、陨霜不杀草，李梅实。
未可杀而杀，举重也。可杀而不杀，举轻也。实之为言犹实也。
十三、晋人、陈人、郑人伐许。
