一、四年，春，王正月，公会齐侯、宋公、陈侯、卫侯、郑伯、许男、曹伯侵蔡。蔡溃。遂伐楚，次于陉。
溃之为言上下不相得也。侵，浅事也。侵蔡而蔡溃。以桓公为知所侵也，不土其地，不分其民，明正也。遂，继事也。次，止也。
二、夏，许男新臣卒。
诸侯死于国，不地。死于外，地。死于师何为不地？内桓师也。
三、楚屈完来盟于师，盟于召陵。
楚无大夫，其曰屈完何也？以其来会桓，成之为大夫也。其不言使，权在屈完也。则是正乎？曰非正也。以其来会诸侯，重之也。来者何？内桓师也。于师，前定也。于召陵，得志乎桓公也。得志者，不得志也，以桓公得志为仅矣。屈完曰： 大国之以兵向楚何也？ 桓公曰： 昭王南征不反，菁茅之贡不至，故周室不祭。 屈完曰： 菁茅之贡不至，则诺。昭王南征不反，我将问诸江！ 
四、齐人执陈袁涛涂。
齐人者，齐侯也。其人之何也？于是哆然外齐侯也，不正其踰国而执也。
五、秋，及江人、黄人伐陈。
不言其人及之者何？内师也。
六、公至自伐楚。
有二事偶，则以后事致。后事小，则以先事致。其以伐楚致，大伐楚也。
七、葬许穆公。
八、冬，十有二月，公孙兹帅师会齐人、宋人、卫人、郑人、许人、曹人侵陈。
