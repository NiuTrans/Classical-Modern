一、十有九年，春，王三月，宋人执滕子婴齐。
二、夏，六月，宋公、曹人、邾人盟于曹南。
三、缯子会盟于邾。己酉，邾人执缯子，用之。
微国之君，因邾以求与之盟。因己以求与之盟，己迎而执之，恶之，故谨而日之也。用之者，叩其鼻以衈社也。
四、秋，宋人围曹。
五、卫人伐邢。
六、冬，会陈人、蔡人、楚人、郑人盟于齐。
七、梁亡。
自亡也。湎于酒，淫于色，心昏耳目塞。上无正长之治，大臣背叛，民为寇盗。梁亡，自亡也。如加力役焉，湎不足道也。梁亡，郑弃其师。我无加损焉，正名而已矣。梁亡，出恶正也。郑弃其师，恶其长也。
