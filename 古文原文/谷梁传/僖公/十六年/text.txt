一、十有六年，春，王正月，戊申，朔，陨石于宋，五。是月，六鹢退飞，过宋都。
先陨而后石何也？陨而后石也。于宋，四竟之内曰宋。后数，散辞也，耳治也。是月也，决不日而月也。六鹢退飞过宋都，先数，聚辞也，目治也。子曰： 石，无知之物，鶂微有知之物。石无知，故日之。鶂微有知之物，故月之。君子之于物，无所苟而已。 石、鶂且犹尽其辞，而况于人乎？故五石六鶂之辞，不设，则王道不亢矣。民所聚曰都。
二、三月，壬申，公子季友卒。
大夫日卒，正也。称公弟叔仲，贤也。大夫不言公子公孙，疏之也。
三、夏，四月，丙申，缯季姬卒。
四、秋，七月，甲子，公孙兹卒。
大夫日卒，正也。
五、冬，十有二月，公会齐侯、宋公、陈侯、卫侯、郑伯、许男、邢侯、曹伯于淮。
兵车之会也。
