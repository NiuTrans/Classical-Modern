一、二十有五年，春，王正月，丙午，卫侯毁灭邢。
毁之名何也？不正其伐本而灭同姓也。
二、夏，四月，癸酉，卫侯毁卒。
三、宋荡伯姬来逆妇。
妇人既嫁不踰竟。宋荡伯姬来逆妇，非正也。其曰妇何也？缘姑言之之辞也。
四、宋杀其大夫。
其不称名姓，以其在祖之位，尊之也。
五、秋，楚人围陈，纳顿子于顿。
纳者，内弗受也。围一事也，纳一事也，而遂言之，盖纳顿子者陈也。
六、葬卫文公。
七、冬，十有二月，癸亥，公会卫子、莒庆盟于洮。
莒无大夫，其曰莒庆何也？以公之会目之也。
