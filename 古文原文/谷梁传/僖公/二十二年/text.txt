一、二十有二年，春，公伐邾，取须句。
二、夏，宋公、卫侯、许男、滕子伐郑。
三、秋，八月，丁未，及邾人战于升陉。
内讳败，举其可道者也。不言其人，以吾败也。不言及之者，为内讳也。
四、冬，十有一月，己巳，朔，宋公及楚人战于泓。宋师败绩。
日事遇朔曰朔。春秋三十有四战，未有以尊败乎卑，以师败乎人者。以尊败乎卑，以师败乎人，则骄其敌。襄公以师败乎人，而不骄其敌何也？责之也。泓之战，以为复雩之耻也。雩之耻，宋襄公有以自取之。伐齐之丧，执滕子、围曹、为雩之会，不顾其力之不足，而致楚成王。成王怒而执之。故曰，礼人不答，则反其敬。爱人而不亲，则反其仁。治人而不治，则反其知。过而不改，又之，是谓之过，襄公之谓也。古者，被甲婴冑，非以兴国也，则以征无道也，岂曰以报其耻哉？宋公与楚人战于泓水之上。司马子反曰： 楚众我少，鼓险而击之，胜无幸焉。 襄公曰： 君子不推人危，不攻人厄，须其出。 既出，旌旗乱于上，陈乱于下。子反曰： 楚众我少，击之，胜无幸焉。 襄公曰： 不鼓不成列。 须其成列而后击之，则众败而身伤焉，七月而死。倍则攻，敌则战，少则守。人之所以为人者，言也。人而不能言，何以为人？言之所以为言者，信也。言而不信，何以为言？信之所以为信者，道也。信而不道，何以为道？道之贵者时，其行势也。
