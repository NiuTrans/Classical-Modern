一、十年，春，王二月，公会齐侯、郑伯于中丘。
二、夏，翚帅师会齐人、郑人伐宋。
三、六月，壬戌，公败宋师于菅。辛未，取郜，辛巳，取防。
内不言战，举其大者也。取邑不日，此其日何也？不正其乘败人而深为利，取二邑，故谨而日之也。
四、秋，宋人、卫人入郑。宋人、蔡人、卫人伐载，郑伯伐取之。
不正其因人之力而易取之，故主其事也。
五、冬，十月，壬午，齐人、郑人入郕。
入者，内弗受也。日入，恶入者也。郕，国也。
