一、元年，春，王正月。
虽无事，必举正月，谨始也。公何以不言即位？成公志也。焉成之？言君之不取为公也。君之不取为公何也？将以让桓也。让桓正乎？曰：不正。春秋成人之美，不成人之恶。隐不正而成之，何也？将以恶桓也。其恶桓何也？隐将让而桓弒之，则桓恶矣。桓弒而隐让，则隐善矣。善则其不正何也？春秋贵义不贵惠，信道不信邪。孝子扬父之美，不扬父之恶。先君之欲与桓，非正也，邪也。虽然，既胜其邪心以与隐矣，已探先君之邪志，而遂以与桓，则是成父之恶也。兄弟，天伦也，为子受之父；为诸侯受之君。已废天伦而忘君父，以行小惠，曰小道也。若隐者，可谓轻千乘之国，蹈道，则未也。
二、三月，公及邾仪父盟于昧。
及者何？内为志焉尔。仪，字也。父犹傅也，男子之美称也。其不言邾子何也？邾之上古微，未爵命于周也。不日，其盟渝也。昧，地名也。
三、夏，五月，郑伯克段于鄢。
克者何？能也。何能也？能杀也。何以不言杀？见段之有徒众也。段，郑伯弟也。何以知其为弟也？杀世子，母弟目君，以其目君，知其为弟也。段弟也，而弗谓弟；公子也，而弗谓公子，贬之也。段失弟之道矣，贱段而甚郑伯也。何甚乎郑伯？甚郑伯之处心积虑，成于杀也。于鄢，远也。犹曰取之其母之怀中而杀之云尔，甚之也。然则为郑伯者宜奈何？缓追逸贼，亲亲之道也。
四、秋，七月，天王使宰咺来归惠公仲子之赗。
母以子氏。仲子者何？惠公之母，孝公之妾也。礼，赗人之母则可，赗人之妾则不可，君子以其可辞受之。其志，不及事也。赗者何也？乘马曰赗，衣衾曰襚，贝玉曰含，钱财曰赙。
五、九月，及宋人盟于宿。
及者何？内卑者也。宋人，外卑者也。卑者之盟，不日。宿，邑名也。
六、冬，十有二月，祭伯来。
来者，来朝也。其弗谓朝何也？寰内诸侯，非有天子之命，不得出会诸侯，不正其外交，故弗与朝也。聘弓鍭矢，不出竟埸。束修之肉，不行竟中。有至尊者，不贰之也。
七、公子益师卒。
大夫日卒，正也。不日卒，恶也。
