一、十有一年，春，滕侯、薛侯来朝。
天子无事，诸侯相朝，正也。考礼修德，所以尊天子也。诸侯来朝，时正也。犆言，同时也。累数，皆至也。
二、夏，五月，公会郑伯于时来。
三、秋，七月，壬午，公及齐侯、郑伯入许。
四、冬，十有一月，壬辰，公薨。
公薨不地，故也。隐之，不忍地也。其不言葬何也？君弒贼不讨，不书葬，以罪下也。隐十年无正，隐不自正也。元年有正，所以正隐也。
