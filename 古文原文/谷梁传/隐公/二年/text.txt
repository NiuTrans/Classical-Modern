一、二年春，公会戎于潜。
会者外为主焉尔。知者虑，义者行，仁者守，有此三者，然后可以出会。会戎，危公也。
二、夏，五月，莒人入向。
入者，内弗受也。向，我邑也。
三、无侅帅师入极。
入者，内弗受也。极，国也。苟焉以入人为志者，人亦入之矣。不称氏者，灭同姓，贬也。
四、秋，八月，庚辰，公及戎盟于唐。
五、九月，纪履緰来逆女。
逆女，亲者也，使大夫，非正也。以国氏者，为其来交接于我，故君子进之也。
六、冬，十月，伯姬归于纪。
礼，妇人谓嫁曰归，反曰来归。妇从人者也，妇人在家制于父，既嫁制于夫，夫死，从长子。妇人不专行，必有从也。伯姬归于纪，此其如专行之辞，何也？曰：非专行也，吾伯姬归于纪，故志之。其不言使，何也？逆之道微，无足道焉尔。
七、纪子、伯莒子盟于密。
或曰：纪子伯，莒子，而与之盟。或曰：年同，爵同，故纪子以伯先也。
八、十有二月，乙卯，夫人子氏薨。
夫人薨，不地。夫人者，隐之妻也，卒而不书葬。夫人之义，从君者也。
九、郑人伐卫。
