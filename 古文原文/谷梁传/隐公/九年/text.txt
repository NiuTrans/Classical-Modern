一、九年，春，天王使南季来聘。
南，氏姓也。季，字也。聘，问也。聘诸侯，非正也。
二、三月，癸酉，大雨，震电。庚辰，大雨雪。
震，雷也。电，霆也。志疏数也，八日之间，再有大变，阴阳错行，故谨而日之也。雨月，志正也。
三、侠卒。
侠者所侠也。弗大夫者，隐不爵大夫也。隐之不爵大夫何也？曰，不成为君也。
四、夏，城郎。
五、秋，七月。
无事焉，何以书？不遗时也。
六、冬，公会齐侯于防。
会者，外为主焉尔。
