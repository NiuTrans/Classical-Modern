一、七年，春，王三月，叔姬归于纪。
其不言逆何也？逆之道微，无足道焉尔。
二、滕侯卒。
滕侯无名，少曰世子，长曰君，狄道也。其不正者名也。
三、夏，城中丘。
城为保民为之也。民众城小则益城，益城无极。凡城之志，皆讥也。
四、齐侯使其弟年来聘。
诸侯之尊，弟兄不得其属通。其弟云者，以其来接于我，举其贵者也。
五、秋，公伐邾。
六、冬，天王使凡伯来聘，戎伐凡伯于楚丘以归。
凡伯者何也？天子之大夫也。国而曰伐，此一人而曰伐何也？大天子之命也。戎者卫也。戎卫者，为其伐天子之使，贬而戎之也。楚丘，卫之邑也。以归，犹愈于执也。
