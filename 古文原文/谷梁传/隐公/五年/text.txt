一、五年，春，公观鱼于棠。
传曰：常事曰视，非常曰观。礼，尊不亲小事，卑不尸大功。鱼，卑者之事也，公观之非正也。
二、夏，四月，葬卫桓公。
月葬，故也。
三、秋，卫师入郕。
入者，内弗受也。郕，国也。将卑师众曰师。
四、九月，考仲子之宫。初献六羽。
考者何也？考者成之也，成之为夫人也。礼，庶子为君，为其母筑宫，使公子主其祭也。于子祭，于孙止。仲子者，惠公之母，隐孙而修之，非隐也。初，始也。谷梁子曰： 舞夏，天子八佾，诸公六佾，诸侯四佾。初献六羽，始僭乐矣。 尸子曰： 舞夏，自天子至诸侯，皆用八佾。初献六羽，始厉乐矣。 
五、邾人、郑人伐宋。
六、螟。
虫灾也。甚则月，不甚则时。
七、冬，十有二月，辛巳，公子彄卒。
隐不爵命大夫，其曰公子彄，何也？先君之大夫也。
八、宋人伐郑，围长葛。
伐国不言围邑，此其言围何也？久之也。伐不踰时，战不逐奔，诛不填服。苞人民、殴牛马曰侵。斩树木、坏宫室曰伐。
