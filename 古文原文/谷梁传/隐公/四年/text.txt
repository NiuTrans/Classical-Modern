一、四年，春，王二月，莒人伐杞，取牟娄。
传曰：言伐言取，所恶也。诸侯相伐，取地于是始，故谨而志之也。
二、戊申，卫祝吁弒其君完。
大夫弒其君，以国氏者，嫌也，弒而代之也。
三、夏，公及宋公遇于清。
及者，内为志焉尔。遇者，志相得也。
四、宋公、陈侯、蔡人、卫人伐郑。
五、秋，翚帅师会宋公、陈侯、蔡人、卫人伐郑。
翚者何也？公子翚也。其不称公子何也？贬之也。何为贬之也？与于弒公，故贬之也。
六、九月，卫人杀祝吁于濮。
称人以杀，杀有罪也。其月，谨之也。祝吁之挈，失嫌也。于濮者，讥失贼也。
七、冬，十有二月，卫人立晋。
卫人者，众辞也。立者，不宜立者也。晋之名，恶也。其称人以立之何也？得众也。得众则是贤也。贤则其曰不宜立何也？春秋之义，诸侯与正不与贤也。
