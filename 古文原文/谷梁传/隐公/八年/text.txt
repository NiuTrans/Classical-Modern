一、八年，春，宋公、卫侯遇于垂。
不期而会曰遇。遇者，志相得也。
二、三月，郑伯使宛来归邴。庚寅，我入邴。
名宛，所以贬郑伯，恶与地也。入者，内弗受也。日入，恶入者也。邴者，郑伯所受天子而祭泰山之邑也。
三、夏，六月，己亥，蔡侯考父卒。
诸侯日卒，正也。
四、辛亥，宿男卒。
宿，微国也，未能同盟，故男卒也。
五、秋，七月，庚午，宋公、齐侯、卫侯盟于瓦屋。
外盟不日，此其日何也？诸侯之参盟于是始，故谨而日之也。诰誓不及五帝，盟诅不及三王，交质子不及二伯。
六、八月，葬蔡宣公。
月葬，故也。
七、九月，辛卯，公及莒人盟于包来。
可言公及人，不可言公及大夫。
八、螟。
九、冬，十有二月，无侅卒。
无侅之名，未有闻焉。或曰，隐不爵大夫也。或说曰，故贬之也。
