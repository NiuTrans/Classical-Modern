一、三年春，王二月，己巳，日有食之。
言日不言朔，食晦日也。其日有食之何也？吐者外壤，食者内壤，阙然不见其壤有食之者也。有内辞也，有外辞也。有食之者，内于日也。其不言食之者何也？知其不可知，知也。
二、三月，庚戌，天王崩。
高曰崩，厚曰崩，尊曰崩。天子之崩，以尊也。其崩之何也？以其在民上，故崩之。其不名何也？大上，故不名也。
三、夏，四月，辛卯，尹氏卒。
尹氏者何也？天子之大夫也。外大夫不卒，此何以卒之也？于天子之崩为鲁主，故隐而卒之。
四、秋，武氏子来求赙。
武氏子者何？天子之大夫也。天子之大夫，其称武氏子何也？未毕丧，孤未爵。未爵使之，非正也。其不言使何也？无君也。归死者曰赗，归生者曰赙。曰归之者，正也。求之者，非正也。周虽不求，鲁不可以不归；鲁虽不归，周不可以求。求之为言，得不得，未可知之辞也。交讥之。
五、八月，庚辰，宋公和卒。
诸侯日卒，正也。
六、冬，十有二月，齐侯、郑伯盟于石门。
七、癸未，葬宋缪公。
日葬，故也，危不得葬也。
