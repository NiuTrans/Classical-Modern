一、四年，春，王二月，癸巳，陈侯吴卒。
二、三月，公会刘子、晋侯、宋公、蔡侯、卫侯、陈子、郑伯、许男、曹伯、莒子、邾子、顿子、胡子、滕子、薛伯、杞伯、小邾子、齐国夏于召陵，侵楚。
三、夏，四月，庚辰，蔡公孙姓帅师灭沈，以沈子嘉归，杀之。
四、五月，公及诸侯盟于皋鼬。
一事而再会，公志于后会也。后，志疑也。
五、杞伯成卒于会。
六、六月，葬陈惠公。
七、许迁于容城。
八、秋，七月，公至自会。
九、刘卷卒。
此不卒而卒者，贤之也。环内诸侯也，非列土诸侯。此何以卒也？天王崩，为诸侯主也。
十、葬杞悼公。
十一、楚人围蔡。
十二、晋士鞅、卫孔圉帅师伐鲜虞。
十三、葬刘文公。
十四、冬，十有一月，庚午，蔡侯以吴子及楚人战于伯举，楚师败绩。楚囊瓦出奔郑。庚辰，吴入楚。
吴其称子何也？以蔡侯之以之，举其贵者也。蔡侯之以之，则其举贵者何也？吴信中国而攘夷狄，吴进矣。其信中国而攘夷狄奈何？子胥父诛于楚也，挟弓持矢而干阖庐。阖庐曰： 大之甚，勇之甚。 为是欲兴师而伐楚，子胥谏曰： 臣闻之，君不为匹夫兴师。且事君犹事父也，亏君之义，复父之仇，臣弗为也。 于是止。蔡昭公朝于楚，有美裘。正是日，囊瓦求之，昭公不与，为是拘昭公于南郢，数年然后得归。归乃用事乎汉，曰： 苟诸侯有欲伐楚者，寡人请为前列焉。 楚人闻之而怒，为是兴师而伐蔡。蔡请救于吴。子胥曰： 蔡非有罪，楚无道也。君若有忧中国之心，则若此时可矣。 为是兴师而伐楚。何以不言救也？救大也。日入，易无楚也。易无楚者，坏宗庙，徙陈器，挞平王之墓。何以不言灭也？欲存楚也。其欲存楚奈何？昭王之军败而逃，父老送之，曰： 寡人不肖，亡先君之邑，父老反矣，何忧无君？寡人且用此入海矣。 父老曰： 有君如此其贤也，以众不如吴，以必死不如楚。 相与击之，一夜而三败吴人，复立。何以谓之吴也？狄之也。何谓狄之也？君居其君之寝，而妻其君之妻。大夫居其大夫之寝，而妻其大夫之妻。盖有欲妻楚王之母者，不正。乘败人之绩，而深为利，居人之国，故反其狄道也。
