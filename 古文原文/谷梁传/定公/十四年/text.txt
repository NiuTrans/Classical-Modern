一、十有四年，春，卫公叔戍来奔，晋赵阳出奔宋。
二、二月，辛巳，楚公子结、陈公孙佗人帅师灭顿，以顿子牂归。
三、夏，卫北宫结来奔。
四、五月，于越败吴于檇李。
五、吴子光卒。
六、公会齐侯、卫侯于牵。
七、公至自会。
八、秋，齐侯、宋公会于洮。
九、天王使石尚来归脤。
脤者何也？俎实也，祭肉也。生曰脤，熟曰膰。其辞石尚，士也。何以知其士也？天子之大夫不名。石尚欲书春秋，谏曰： 久矣，周之不行礼于鲁也，请行脤。 贵复正也。
十、卫世子蒯聩出奔宋。
十一、卫公孟彄出奔郑。
十二、宋公之弟辰自萧来奔。
十三、大搜于比蒲。
十四、邾子来会公。
十五、城莒父及霄。
