一、八年，春，王正月，公侵齐。
二、公至自侵齐。
三、二月，公侵齐。
四、三月，公至自侵齐。
公如，往时致月，危致也。往月致时，危往也。往月致月，恶之也。
五、曹伯露卒。
六、夏，齐国夏帅师伐我西鄙。
七、公会晋师于瓦。
八、公至自瓦。
九、秋，七月，戊辰，陈侯柳卒。
十、晋士鞅帅师侵郑，遂侵卫。
十一、葬曹靖公。
十二、九月，葬陈怀公。
十三、季孙斯、仲孙何忌帅师侵卫。
十四、冬，卫侯、郑伯盟于曲濮。
十五、从祀先公。
贵复正也。
十六、盗窃宝玉、大弓。
宝玉者，封圭也。大弓者，武王之戎弓也。周公受赐，藏之鲁。非其所以与人而与人，谓之亡；非其所取而取之，谓之盗。
