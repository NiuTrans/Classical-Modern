一、十有五年，春，王正月，邾子来朝。
二、鼷鼠食郊牛，牛死，改卜牛。
不敬莫大焉。
三、二月，辛丑，楚子灭胡，以胡子豹归。
四、夏，五月，辛亥，郊。
五、壬申，公薨于高寝。
高寝，非正也。
六、郑罕达帅师伐宋。
七、齐侯、卫侯次于渠蒢。
八、邾子来奔丧。
丧急，故以奔言之。
九、秋，七月，壬申，弋氏卒。
妾辞也，哀公之母也。
十、八月，庚辰，朔，日有食之。
十一、九月，滕子来会葬。
十二、丁巳，葬我君定公，雨，不克葬。戊午，日下稷，乃克葬。
葬既有日，不为雨止，礼也。雨不克葬，丧不以制也。乃，急辞也，不足乎日之辞也。
十三、辛巳，葬定弋。
十四、冬，城漆。
