一、十年，春，王三月，及齐平。
二、夏，公会齐侯于颊谷。
三、公至自颊谷。
离会不致，何为致也？危之也。危之则以地致何也？为危之也。其危奈何？曰，颊谷之会，孔子相焉。两君就坛，两相相揖。齐人鼓噪而起，欲以执鲁君。孔子历阶而上，不尽一等，而视归乎齐侯，曰： 两君合好，夷狄之民何为来为？ 为命司马止之。齐侯逡巡而谢曰： 寡人之过也。 退而属其二三大夫曰： 夫人率其君与之行古人之道，二三子独率我而入夷狄之俗，何为？ 罢会，齐人使优施舞于鲁君之幕下。孔子曰： 笑君者，罪当死。 使司马行法焉，首足异门而出。齐人来归郓、讙、龟阴之田者，盖为此也。因是以见虽有文事，必在武备。孔子于颊谷之会见之矣。
四、晋赵鞅帅师围卫。
五、齐人来归郓、讙、龟阴田。
六、叔孙州仇、仲孙何忌帅师围郈。
七、秋，叔孙州仇、仲孙何忌帅师围郈。
八、宋乐大心出奔曹。
九、宋公子地出奔陈。
十、冬，齐侯、卫侯、郑游速会于安甫。
十一、叔孙州仇如齐。
十二、宋公之弟辰，暨宋仲佗、石彄出奔陈。
