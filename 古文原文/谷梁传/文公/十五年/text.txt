一、十有五年，春，季孙行父如晋。
二、三月，宋司马华孙来盟。
司马，官也。其以官称，无君之辞也。来盟者何？前定也。不言及者，以国与之也。
三、夏，曹伯来朝。
四、齐人归公孙敖之丧。
五、六月，辛丑，朔，日有食之。鼓，用牲于社。
六、单伯至自齐。
大夫执则致，致则名。此其不名何也？天子之命大夫也。
七、晋郄缺帅师伐蔡。戊申，入蔡。
八、秋，齐人侵我西鄙。
其曰鄙，远之也。其远之何也？不以难介我国也。
九、季孙行父如晋。
十、冬，十有一月，诸侯盟于扈。
十一、十有二月，齐人来归子叔姬。
其曰子叔姬，贵之也。其言来归何也？父母之于子，虽有罪，犹欲其免也。
十二、齐侯侵我西鄙，遂伐曹，入其郛。
