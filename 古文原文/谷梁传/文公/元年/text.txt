一、元年，春，王正月，公即位。
继正即位，正也。
二、二月，癸亥，日有食之。
三、天王使叔服来会葬。
葬曰会，其志重天子之礼也。
四、夏，四月，丁巳，葬我君僖公。
薨称公，举上也。葬我君，接上下也。僖公葬而后举谥，谥所以成德也，于卒事乎加之矣。
五、天王使毛伯来锡公命。
礼有受命，无来锡命。锡命非正也。
六、晋侯伐卫。
七、叔孙得臣如京师。
八、卫人伐晋。
九、秋，公孙敖会晋侯于戚。
十、冬，十月，丁未，楚世子商臣弒其君髠。
日髠之卒，所以谨商臣之弒也。夷狄不言正不正。
十一、公孙敖如齐。
