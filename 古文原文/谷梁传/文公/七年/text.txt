一、七年，春，公伐邾。
二、三月，甲戌，取须句。
取邑不日，此其日何也？不正其再取，故谨而日之也。
三、遂城郚。
遂，继事也。
四、夏，四月，宋公王臣卒。
五、宋人杀其大夫。
称人以杀，诛有罪也。
六、戊子，晋人及秦人战于令狐，晋先蔑奔秦。
不言出，在外也。辍战而奔秦，以是为逃军也。
七、狄侵我西鄙。
八、秋，八月，公会诸侯、晋大夫盟于扈。
其曰诸侯，略之也。
九、冬，徐伐莒。
十、公孙敖如莒莅盟。
莅，位也。其曰位何也？前定也。其不日，前定之盟不日也。
