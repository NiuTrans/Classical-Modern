一、四年，春，公至自晋。
二、夏，逆妇姜于齐。
其曰妇姜，为其礼成乎齐也。其逆者谁也？亲逆而称妇，或者公与？何其速妇之也？曰，公也。其不言公何也？非成礼于齐也。曰妇，有姑之辞也。其不言氏何也？贬之也。何为贬之也？夫人与有贬也。
三、秋，楚人灭江。
四、晋人伐秦。
五、卫侯使宁俞来聘。
六、冬，十有一月，壬寅，夫人风氏薨。
