一、八年，春，王正月。
二、夏，四月。
三、秋，八月，戊申，天王崩。
四、冬，十月，壬午，公子遂会晋赵盾盟于衡雍。
五、乙酉，公子遂会雒戎盟于暴。
六、公孙敖如京师，不至而复。丙戌，奔莒。
不言所至，未如也。未如则未复也。未如而曰如，不废君命也。未复而曰复，不专君命也。其如非如也，其复非复也，唯奔莒之为信，故谨而日之也。
七、螽。
八、宋人杀其大夫司马，宋司城来奔。
司马，官也。其以官称，无君之辞也。司城，官也。其以官称，无君之辞也。来奔者不言出，举其接我也。
