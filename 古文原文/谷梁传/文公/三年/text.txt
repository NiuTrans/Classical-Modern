一、三年，春，王正月，叔孙得臣会晋人、宋人、陈人、卫人、郑人伐沈，沈溃。
二、夏，五月，王子虎卒。
叔服也。此不卒者，何以卒之？以其来会葬，我卒之也。或曰，以其尝执重以守也。
三、秦人伐晋。
四、秋，楚人围江。
五、雨螽于宋。
外灾不志，此何以志也？曰，灾甚也。其甚奈何？茅茨尽矣。著于上见于下谓之雨。
六、公如晋，十有二月，己巳，公及晋侯盟。
七、晋阳处父帅师伐楚救江。
此伐楚，其言救江何也？江远楚近，伐楚所以救江也。
