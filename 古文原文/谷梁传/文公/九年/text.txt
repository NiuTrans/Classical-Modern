一、九年，春，毛伯来求金。
求车犹可，求金甚矣。
二、夫人姜氏如齐。
三、二月，叔孙得臣如京师。辛丑，葬襄王。
京，大也。师，众也。言周，必以众与大言之也。天子志崩不志葬，举天下而葬一人，其道不疑也。志葬，危不得葬也。日之，甚矣，其不葬之辞也。
四、晋人杀其大夫先都。
五、三月，夫人姜氏至自齐。
卑以尊致，病文公也。
六、晋人杀其大夫士縠及箕郑父。
称人以杀，诛有罪也。郑父累也。
七、楚人伐郑。
八、公子遂会晋人、宋人、卫人、许人救郑。
九、夏，狄侵齐。
十、秋，八月，曹伯襄卒。
十一、九月，癸酉，地震。
震，动也，地不震者也。震，故谨而日之也。
十二、冬，楚子使萩来聘。
楚无大夫，其曰荻何也？以其来我，褒之也。
十三、秦人来归僖公、成风之襚。
秦人弗夫人也，即外之弗夫人而见正焉。
十四、葬曹共公。
