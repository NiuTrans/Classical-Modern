一、十有四年，春，王正月，公至自晉。
二、邾人伐我南鄙，叔彭生帥師伐邾。
三、夏，五月，乙亥，齊侯潘卒。
四、六月，公會宋公、陳侯、衞侯、鄭伯、許伯、曹伯、晉趙盾。癸酉，同盟於新城。
同者，有同也，同外楚也。
五、秋，七月，有星孛入於北斗。
孛之為言猶茀也。其曰入北斗，斗有環域也。
六、公至自會。
七、晉人納捷菑於邾，弗克納。
是郤克也，其曰人何也？微之也。何為微之也？長轂五百乘，綿地千里，過宋、鄭、滕、薛，敻入千乘之國，欲變人之主。至城下，然後知，何知之晚也。弗克納。未伐而曰弗克何也？弗克其義也。捷菑，晉出也。貜且，齊出也。貜且，正也。捷菑，不正也。
八、九月，甲申，公孫敖卒於齊。
奔大夫不言卒，而言卒何也？為受其喪，不可不卒也。其地於外也。
九、齊公子商人弒其君舍。
舍未踰年，其曰君何也？成舍之為君，所以重商人之弒也。商人其不以國氏何也？不以嫌代嫌也。舍之不日何也？未成為君也。
十、宋子哀來奔。
其曰子哀，失之也。
十一、冬，單伯如齊。
十二、齊人執單伯。
私罪也。單伯淫於齊，齊人執之。
十三、齊人執子叔姬。
叔姬同罪也。
