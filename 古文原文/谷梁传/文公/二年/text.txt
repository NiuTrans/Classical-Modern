一、二年，春，王二月，甲子，晋侯及秦师战于彭衙，秦师败绩。
二、丁丑，作僖公主。
作，为也，为僖公主也。立主，丧主于虞，吉主于练。作僖公主，讥其后也。作主、坏庙，有时日于练焉。坏庙，坏庙之道，易檐可也，改涂可也。
三、三月，乙巳，及晋处父盟。
不言公，处父伉也，为公讳也。何以知其与公盟？以其日也。何以不言公之如晋？所耻也。出不书，反不致也。
四、夏，六月，公孙敖会宋公、陈侯、郑伯、晋士縠盟于垂陇。
内大夫可以会外诸侯。
五、自十有二月不雨，至于秋七月。
历时而言不雨，文不忧雨也。不忧雨者，无志乎民也。
六、八月，丁卯，大事于大庙，跻僖公。
大事者何？大是事也，着祫、尝。祫祭者，毁庙之主，陈于大祖，未毁庙之主，皆升合祭于大祖。跻，升也。先亲而后祖也，逆祀也。逆祀，则是无昭穆也。无昭穆则是无祖也，无祖则无天也。故曰文无天。无天者，是无天而行也。君子不以亲亲害尊尊，此春秋之义也。
七、冬，晋人、宋人、陈人、郑人伐秦。
八、公子遂如齐纳币。
