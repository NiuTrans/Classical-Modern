一、十有八年，春，王二月，丁丑，公薨于台下。
台下，非正也。
二、秦伯罃卒。
三、夏，五月，戊戌，齐人弒其君商人。
四、六月，癸酉，葬我君文公。
五、秋，公子遂、叔孙得臣如齐。
使举上客，而不称介，不正其同伦而相介，故列而数之也。
六、冬，十月，子卒。
子卒，不日，故也。
七、夫人姜氏归于齐。
恶宣公也。有不待贬绝，而罪恶见者；有待贬绝，而恶从之者。侄娣者，不孤子之意也。一人有子，三人缓带。一曰就贤也。
八、季孙行父如齐。
九、莒弒其君庶其。
