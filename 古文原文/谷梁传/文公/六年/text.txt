一、六年，春，葬许僖公。
二、夏，季孙行父如陈。
三、秋，季孙行父如晋。
四、八月，乙亥，晋侯驩卒。
五、冬，十月，公子遂如晋。
六、葬晋襄公。
七、晋杀其大夫阳处父。
称国以杀，罪累上也。襄公已葬，其以累上之辞言之何也？君漏言也。上泄则下暗，下暗则上聋，且暗且聋，无以相通。夜姑，杀者也。夜姑之杀奈何？曰，晋将与狄战，使狐夜姑为将军，赵盾佐之。阳处父曰： 不可。古者君之使臣也，使仁者佐贤者，不使贤者佐仁者。今赵盾贤，夜姑仁，其不可乎。 襄公曰： 诺。 谓夜姑曰： 吾始使盾佐女，今女佐盾矣。 夜姑曰： 敬诺。 襄公死。处父主竟上，夜姑使人杀之。君漏言也。故士造辟而言，诡辞而出，曰： 用我则可，不用我则无乱其德。 
八、晋狐夜姑出奔狄。
九、闰月不告月，犹朝于庙。
不告月者何也？不告朔也。不告朔则何为不言朔也？闰月者，附月之余日也，积分而成于月者也。天子不以告朔，而丧事不数也。犹之为言可以已也。
