一、二年，春，王二月，季孙斯、叔孙州仇、仲孙何忌帅师伐邾，取漷东田及沂西田。癸巳，叔孙州仇、仲孙何忌及邾子盟于句绎。
漷东，未尽也。沂西，未尽也。三人伐而二人盟何也？各盟其得也。
二、夏，四月，丙子，卫侯元卒。
三、滕子来朝。
四、晋赵鞅帅师纳卫世子蒯聩于戚。
纳者，内弗受也。帅师而后纳者，有伐也。何用弗受也？以輙不受也，以輙不受父之命，受之王父也。信父而辞王父，则是不尊王父也。其弗受，以尊王父也。
五、秋，八月，甲戌，晋赵鞅帅师及郑罕达战于铁。郑师败绩。
六、冬，十月，葬卫灵公。
七、十有一月，蔡迁于州来。蔡杀其大夫公子驷。
