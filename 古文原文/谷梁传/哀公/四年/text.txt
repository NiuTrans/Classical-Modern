一、四年，春，王二月，庚戌，盗弒蔡侯申。
称盗以弒君，不以上下道道也。内其君而外弒者，不以弒道道也。春秋有三盗：微杀大夫谓之盗，非所取而取之谓之盗，辟中国之正道以袭利谓之盗。
二、蔡公孙辰出奔吴。
三、葬秦惠公。
四、宋人执小邾子。
五、夏，蔡杀其大夫公孙姓、公孙霍。
六、晋人执戎蛮子赤归于楚。
七、城西郛。
八、六月，辛丑，亳社灾。
亳社者，亳之社也。亳，亡国也。亡国之社以为庙，屏戒也。其屋亡国之社，不得上达也。
九、秋，八月，甲寅，滕子结卒。
十、冬，十有二月，葬蔡昭公。
十一、葬滕顷公。
