一、十有三年，春，郑罕达帅师取宋师于嵒。
取，易辞也。以师而易取，宋病矣。
二、夏，许男成卒。
三、公会晋侯及吴子于黄池。
黄池之会，吴子进乎哉！遂子矣。吴，夷狄之国也，祝发文身，欲因鲁之礼，因晋之权，而请冠、端而袭。其藉于成周，以尊天王，吴进矣。吴，东方之大国也，累累致小国以会诸侯，以合乎中国。吴能为之，则不臣乎，吴进矣。王，尊称也。子，卑称也。辞尊称而居卑称，以会乎诸侯，以尊天王。吴王夫差曰： 好冠来。 孔子曰： 大矣哉！夫差未能言冠而欲冠也。 
四、楚公子申帅师伐陈。
五、于越入吴。
六、秋，公至自会。
七、晋魏曼多帅师侵卫。
八、葬许元公。
九、九月，螽。
十、冬，十有一月，有星孛于东方。
十一、盗杀陈夏区夫。
十二、十有二月，螽。
