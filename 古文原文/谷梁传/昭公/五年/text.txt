一、五年，春，王正月，舍中军。
贵复正也。
二、楚杀其大夫屈申。
三、公如晋。
四、夏，莒牟夷以牟娄及防、兹来奔。
以者，不以者也。来奔者，不言出。及防、兹，以大及小也。莒无大夫，其曰牟夷何也？以其地来也。以其地来，则何以书也？重地也。
五、秋，七月，公至自晋。
六、戊辰，叔弓帅师败莒于贲泉。
狄人谓贲泉失台，号从中国，名从主人。
七、秦伯卒。
八、冬，楚子、蔡侯、陈侯、许男、顿子、沈子、徐人、越人伐吴。
