一、二十有三年，春，王正月，叔孙婼如晋。
二、癸丑，叔鞅卒。
三、晋人执我行人叔孙婼。
四、晋人围郊。
五、夏，六月，蔡侯东国卒于楚。
六、秋，七月，莒子庚与来奔。
七、戊辰，吴败顿、胡、沈、蔡、陈、许之师于鸡甫，胡子髠、沈子盈灭。获陈夏啮。
中国不言败，此其言败何也？中国不败，胡子髠、沈子盈其灭乎？其言败，释其灭也。获者，非与之辞也，上下之称也。
八、天王居于狄泉。尹氏立王子朝。
始王也。其曰天王，因其居而王之也。立者，不宜立者也。朝之不名何也？别嫌乎尹氏之朝也。
九、八月，乙未，地震。
十、冬，公如晋，至河，有疾，乃复。
疾不志，此其志何也？释不得入乎晋也。
