一、二十年，春，王正月。
二、夏，曹公孙会自梦出奔宋。
自梦者，专乎梦也。曹无大夫，其曰公孙何也？言其以贵取之，而不以叛也。
三、秋，盗杀卫侯之兄辄。
盗，贱也。其曰兄，母兄也。目卫侯，卫侯累也。然则何为不为君也？有天疾者，不得入乎宗庙。辄者何也？曰 两足不能相过 ，齐谓之綦，楚谓之踂，卫谓之辄。
四、冬，十月，宋华亥、向宁、华定出奔陈。
五、十有一月，辛卯，蔡侯庐卒。
