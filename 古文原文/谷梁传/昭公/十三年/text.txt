一、十有三年，春，叔弓帅师围费。
二、夏，四月，楚公子比自晋归于楚，弒其君虔于干溪。
自晋，晋有奉焉尔。归而弒。不言归，言归，非弒也。归一事也，弒一事也，而遂言之，以比之归弒。比不弒也。弒君者日，不日，不弒也。
三、楚公子弃疾杀公子比。
当上之辞也。当上之辞者，谓不称人以杀，乃以君杀之也。讨贼以当上之辞，杀非弒也。比之不弒有四。取国者，称国以弒。楚公子弃疾杀公子比，比不嫌也。春秋不以嫌代嫌，弃疾主其事，故嫌也。
四、秋，公会刘子、晋侯、齐侯、宋公、卫侯、郑伯、曹伯、莒子、邾子、滕子、薛伯、杞伯、小邾子于平丘。
五、八月，甲戌，同盟于平丘，公不与盟。
同者，有同也，同外楚也。公不与盟者，可以与而不与，讥在公也。其日，善是盟也。
六、晋人执季孙意如以归。
七、公至自会。
八、蔡侯庐归于蔡。陈侯吴归于陈。
善其成之会而归之，故谨而日之。此未尝有国也，使如失国辞然者，不与楚灭也。
九、冬，十月，葬蔡灵公。
变之不葬有三：失德不葬，弒君不葬，灭国不葬。然且葬之，不与楚灭，且成诸侯之事也。
十、公如晋，至河乃复。
十一、吴灭州来。
