一、二十有五年，春，叔孙婼如宋。
二、夏，叔倪会晋赵鞅、宋乐大心、卫北宫喜、郑游吉、曹人、邾人、滕人、薛人、小邾人于黄父。
三、有鸜鹆来巢。
一有一亡曰有。来者，来中国也。鸜鹆穴者而曰巢。或曰，增之也。
四、秋，七月，上辛，大雩。季辛，又雩。
季者，有中之辞也。又，有继之辞也。
五、九月，己亥，公孙于齐，次于阳州，齐侯唁公于野井。
孙之为言犹孙也，讳奔也。次，止也。吊失国曰唁，唁公不得入于鲁也。
六、冬，十月，戊辰，叔孙婼卒。
七、十有一月，己亥，宋公佐卒于曲棘。
防公也。
八、十有二月，齐侯取郓。
取，易辞也。内不言取，以其为公取之，故易言之也。
