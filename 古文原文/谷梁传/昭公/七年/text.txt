一、七年，春，王正月，暨齐平。
平者，成也。暨犹暨暨也，暨者，不得已也。以外及内曰暨。
二、三月，公如楚。
三、叔孙婼如齐莅盟。
莅，位也。内之前定之辞谓之莅，外之前定之辞谓之来。
四、夏，四月，甲辰，朔，日有食之。
五、秋，八月，戊辰，卫侯恶卒。
乡曰卫齐恶，今曰卫侯恶，此何为君臣同名也？君子不夺人名，不夺人亲之所名，重其所以来也。王父名子也。
六、九月，公至自楚。
七、冬，十有一月，癸未，季孙宿卒。
八、十有二月，葬卫襄公。
