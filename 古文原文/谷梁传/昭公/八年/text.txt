一、八年，春，陈侯之弟招杀陈世子偃师。
乡曰陈公子招，今曰陈侯之弟招何也？曰，尽其亲，所以恶招也。两下相杀不志乎春秋，此其志何也？世子云者，唯君之贰也。云可以重之存焉志之也。诸侯之尊，弟兄不得以属通。其弟云者，亲之也。亲而杀之，恶也。
二、夏，四月，辛丑，陈侯溺卒。
三、叔弓如晋。
四、楚人执陈行人干征师，杀之。
称人以执大夫，执有罪也。称行人，怨接于上也。
五、陈公子留出奔郑。
六、秋，搜于红。
正也。因搜狩以习用武事，礼之大者也。艾兰以为防，置旃以为辕门，以葛覆质以为槷，流旁握，御轚者不得入。车轨尘，马糇蹄，揜禽旅，御者不失其驰，然后射者能中。过防弗逐，不从奔之道也。面伤不献，不成禽不献。禽虽多，天子取三十焉，其余与士众，以习射于射宫。射而中，田不得禽，则得禽。田得禽而射不中，则不得禽。是以知古之贵仁义而贱勇力也。
七、陈人杀其大夫公子过。
八、大雩。
九、冬，十月，壬午，楚师灭陈，执陈公子招，放之于越，杀陈孔奂。
恶楚子也。
十、葬陈哀公。
不与楚灭，闵之也。
