一、四年，春，王正月，大雨雪。
二、夏，楚子、蔡侯、陈侯、郑伯、许男、徐子、滕子、顿子、胡子、沈子、小邾子、宋世子佐、淮夷会于申。
三、楚人执徐子。
四、秋，七月，楚子、蔡侯、陈侯、许男、顿子、胡子、沈子、淮夷伐吴。执齐庆封，杀之。遂灭厉。
此入而杀，其不言入何也？庆封封乎吴锺离，其不言伐锺离何也？不与吴封也。庆封其以齐氏何也？为齐讨也。灵王使人以庆封令于军中曰： 有若齐庆封弒君者乎？ 庆封曰： 子一息，我亦且一言。 曰： 有若楚公子围弒其兄之子而代之为君者乎？ 军人粲然皆笑。庆封弒其君而不以弒君之罪罪之者，庆封不为灵王服也。不与楚讨也。春秋之义，用贵治贱，用贤治不肖，不以乱治乱也。孔子曰： 怀恶而讨，虽死不服，其斯之谓与。 遂，继事也。
五、九月，取缯。
六、冬，十有二月，乙卯，叔孙豹卒。
