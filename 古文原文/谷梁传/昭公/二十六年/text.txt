一、二十有六年，春，王正月，葬宋元公。
二、三月，公至自齐，居于郓。
公次于阳州，其曰至自齐何也？以齐侯之见公，可以言至自齐也。居于郓者，公在外也。至自齐，道义不外公也。
三、夏，公围成。
非国不言围。所以言围者，以大公也。
四、秋，公会齐侯、莒子、邾子、杞伯、盟于鄟陵。
五、公至自会，居于郓。
六、九月，庚申，楚子居卒。
七、冬，十月，天王入于成周。尹氏、召伯、毛伯以王子朝奔楚。
周有入无出也。远矣，非也。奔，直奔也。
