一、元年，春，王正月，公即位。
继正即位，正也。
二、叔孙豹会晋赵武、楚公子围、齐国弱、宋向戌、卫齐恶、陈公子招、蔡公孙归生、郑罕虎、许人、曹人于郭。
三、三月，取郓。
四、夏，秦伯之弟针出奔晋。
诸侯之尊，弟兄不得以属通。其弟云者，亲之也。亲而奔之，恶也。
五、六月，丁巳，邾子华卒。
六、晋荀吴帅师败狄于大原。
传曰，中国曰大原，夷狄曰大卤，号从中国，名从主人。
七、秋，莒去疾自齐入于莒，莒展出奔吴。
八、叔弓帅师疆郓田。
疆之为言犹竟也。
九、葬邾悼公。
十、冬，十有一月，己酉，楚子卷卒。
十二、楚公子比出奔晋。
