一、二十有二年，春，齐侯伐莒。
二、宋华亥、向宁、华定自宋南里出奔楚。
自宋南里者，专也。
三、大搜于昌间。
秋而曰搜。此春也，其曰搜何也？以搜事也。
四、夏，四月，乙丑，天王崩。
五、六月，叔鞅如京师，葬景王。
六、王室乱。
乱之为言，事未有所成也。
七、刘子、单子以王猛居于皇。
以者，不以者也，王猛嫌也。
八、秋，刘子、单子以王猛入于王城。
以者，不以者也。入者，内弗受也。
九、冬，十月，王子猛卒。
此不卒者也。其曰卒，失嫌也。
十、十有二月，癸酉，朔，日有食之。
