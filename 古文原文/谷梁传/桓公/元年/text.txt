一、元年，春，王正月，公即位。
桓无王，其曰王何也？谨始也。其曰无王何也？桓弟弒兄，臣弒君，天子不能定诸侯，不能救百姓，不能去以为无王之道，遂可以至焉尔。元年有王，所以治桓也。继故不言即位，正也。继故不言即位之为正何也？曰先君不以其道终，则子弟不忍即位也。继故而言即位，则是与闻乎弒也。继故而言即位，是为与闻乎弒何也？曰先君不以其道终，己正即位之道而即位，是无恩于先君也。
二、三月，公会郑伯于垂。郑伯以璧假许田。
会者，外为主焉尔。假不言以，言以，非假也。非假而曰假，讳易地也。礼，天子在上，诸侯不得以地相与也。无田则无许可知矣。不言许，不与许也。许田者，鲁朝宿之邑也。邴者，郑伯之所受命而祭泰山之邑也。用见鲁之不朝于周，而郑之不祭泰山也。
三、夏，四月，丁未，公及郑伯盟于越。
及者，内为志焉尔。越，盟地之名也。
四、秋，大水。
高下有水灾曰大水。
五、冬，十月。
无事焉，何以书？不遗时也。春秋编年，四时具而后为年。
