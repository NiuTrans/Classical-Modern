一、五年，春，正月，甲戌、己丑，陈侯鲍卒。
鲍卒何为以二日卒之？春秋之义，信以传信，疑以传疑。陈侯以甲戌之日出，己丑之日得，不知死之日，故举二日以包也。
二、夏，齐侯、郑伯如纪。
三、天王使任叔之子来聘。
任叔之子者，录父以使子也，故微其君臣而着其父子，不正。父在子代仕之辞也。
四、葬陈桓公。
五、城祝丘。
六、秋，蔡人、卫人、陈人从王伐郑。
举从者之辞也。其举从者之辞何也？为天王讳伐郑也。郑，同姓之国也，在乎冀州，于是不服，为天子病矣。
七、大雩。
八、螽。
虫灾也。甚则月，不甚则时。
九、冬，州公如曹。
外相如不书，此其书何也？过我也。
