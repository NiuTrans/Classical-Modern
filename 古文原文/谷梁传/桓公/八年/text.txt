一、八年，春，正月，己卯，烝。
烝，冬事也。春兴之，志不时也。
二、天王使家父来聘。
三、夏，五月，丁丑，烝。
烝，冬事也。春夏兴之，黩祀也，志不敬也。
四、秋，伐邾。
五、冬，十月，雨雪。
六、祭公来，遂逆王后于纪。
其不言使焉何也？不正，其以宗庙之大事，即谋于我，故弗与使也。遂，继事之辞也。其曰遂逆王后，故略之也。或曰天子无外，王命之则成矣。
