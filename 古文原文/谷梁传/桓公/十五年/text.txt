一、十有五年，春，二月，天王使家父来求车。
古者诸侯时献于天子，以其国之所有。故有辞让，而无征求。求车，非礼也，求金甚矣。
二、三月，乙未，天王崩。
三、四月，己巳，葬齐僖公。
四、五月，郑伯突出奔蔡。
讥夺正也。郑世子忽复归于郑。反正也。
五、许叔入于许。
许叔，许之贵者也，莫宜乎许叔，其曰入何也？其归之道，非所以归也。
六、公会齐侯于蒿。
七、邾人、牟人、葛人来朝。
八、秋，九月，郑伯突入于栎。
九、冬，十有一月，公会宋公、卫侯、陈侯于袳，伐郑。
地而后伐，疑也，非其疑也。
