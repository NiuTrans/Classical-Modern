一、十有四年，春，正月，公会郑伯于曹。
二、无冰。
无冰，时燠也。
三、夏，五，郑伯使其弟御来盟。
诸侯之尊，弟兄不得以属通。其弟云者，以其来我举其贵者也。来盟，前定也。不日，前定之盟不日。孔子曰： 听远音者，闻其疾，而不闻其舒；望远者，察其貌，而不察其形。 立乎定哀，以指隐桓。隐桓之日远矣，夏五传疑也。
四、秋，八月，壬申，御廪灾。
御廪之灾不志，此其志何也？以为唯未易灾之余。
五、乙亥，尝。
而尝，可也，志不敬也。天子亲耕，以共粢盛。王后亲蚕，以共祭服。国非无良农工女也，以为人之所尽，事其祖祢，不若以己所自亲者也。何用见其未易灾之余而尝也？曰甸粟，而内之三宫。三宫米，而藏之御廪，夫尝必有兼甸之事焉。
六、冬，十有二月，丁巳，齐侯禄父卒。
七、宋人以齐人、蔡人、卫人、陈人伐郑。
以者，不以者也。民者，君之本也。使人以其死，非正也。
