一、三年，春，正月，公会齐侯于嬴。
二、夏，齐侯、卫侯胥命于蒲。
胥之为言犹相也。相命而信谕，谨言而退，以是为近古也。是必一人先，其以相言之何也？不以齐侯命卫侯也。
三、六月，公会杞侯于郕。
四、秋，七月，壬辰，朔，日有食之，既。
言日言朔，食正朔也。既者，尽也，有继之辞也。
五、公子翚如齐逆女。
逆女，亲者也。使大夫，非正也。
六、九月，齐侯送姜氏于讙。
送女，父不下堂，母不出祭门，诸母兄弟不出阙门。父戒之曰： 谨慎从尔舅之言。 母戒之曰： 谨慎从尔姑之言。 诸母般申之曰： 谨慎从尔父母之言。 送女踰竟，非礼也。
七、公会齐侯于讙。
无讥乎？曰为礼也。齐侯来也，公之逆而会之可也。
八、夫人姜氏至自齐。
其不言翚之以来何也？公亲受之于齐侯也。子贡曰： 冕而亲迎，不已重乎？ 孔子曰： 合二姓之好，以继万世之后，何谓已重乎？ 
九、冬，齐侯使其弟年来聘。
十、有年。
五谷皆熟为有年。
