一、十有八年，春，王正月，公会齐侯于泺，公与夫人姜氏遂如齐。
泺之会，不言及夫人何也？以夫人之伉，弗称数也。
二、夏，四月，丙子，公薨于齐。
其地，于外也。薨称公，举上也。
三、丁酉，公之丧至自齐。
四、秋，七月。
五、冬，十有二月，己丑，葬我君桓公。
葬我君，接上下也。君弒，贼不讨，不书葬。此其言葬何也？不责踰国而讨于是也。桓公葬而后举谥，谥，所以成德也，于卒事乎加之矣。知者虑，义者行，仁者守，有此三者备，然后可以会矣。
