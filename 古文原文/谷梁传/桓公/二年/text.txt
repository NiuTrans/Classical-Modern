一、二年，春，王正月，戊申，宋督弒其君与夷及其大夫孔父。
桓无王，其曰王何也？正与夷之卒也。孔父先死，其曰及何也？书尊及卑，春秋之义也。孔父之先死何也？督欲弒君而恐不立，于是乎先杀孔父，孔父闲也。何以知其先杀孔父也？曰，子既死，父不忍称其名；臣既死，君不忍称其名，以是知君之累之也。孔氏父字，谥也。或曰：其不称名，盖为祖讳也，孔子故宋也。
二、滕子来朝。
三、三月，公会齐侯、陈侯、郑伯于稷，以成宋乱。
以者，内为志焉尔，公为志乎成是乱也。此成矣，取不成事之辞而加之也。于内之恶，而君子无遗焉尔。
四、夏，四月，取郜大鼎于宋，戊申，纳于太庙。
桓内弒其君，外成人之乱，受赂而退，以事其祖，非礼也。其道以周公为弗受也。郜鼎者，郜之所为也。曰宋，取之宋也。以是为讨之鼎也。孔子曰： 名从主人，物从中国 ，故曰郜大鼎也。
五、秋，七月，纪侯来朝。
朝时，此其月何也？桓内弒其君，外成人之乱，于是为齐侯、陈侯、郑伯讨，数日以赂。己即是事而朝之。恶之，故谨而月之也。
六、蔡侯、郑伯会于邓。
七、九月，入杞。
我入之也。
八、公及戎盟于唐。
九、冬，公至自唐。
桓无会，而其致何也？远之也。
