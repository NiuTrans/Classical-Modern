一、三年，春，王正月，公会晋侯、宋公、卫侯、曹伯伐郑。
二、辛亥，葬卫穆公。
三、二月，公至自伐郑。
四、甲子，新宫灾，三日哭。
新宫者，祢宫也。三日哭，哀也。其哀，礼也。迫近不敢称谥，恭也。其辞恭且哀，以成公为无讥矣。
五、乙亥，葬宋文公。
六、夏，公如晋。
七、郑公子去疾帅师伐许。
八、公至自晋。
九、秋，叔孙侨如帅师围棘。
十、大雩。
十一、晋郄克、卫孙良夫伐廧咎如。
十二、冬，十有一月，晋侯使荀庚来聘。
十三、卫侯使孙良夫来聘。
十四、丙午，及荀庚盟。
十五、丁未，及孙良夫盟。
其日，公也。来聘而求盟，不言及之者，以国与之也。不言其人，亦以国与之也。不言求，两欲之也。
十六、郑伐许。
