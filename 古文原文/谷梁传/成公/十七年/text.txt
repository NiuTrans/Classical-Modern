一、十有七年，春，卫北宫括帅师侵郑。
二、夏，公会尹子、单子、晋侯、齐侯、宋公、卫侯、曹伯、邾人伐郑。
三、六月，乙酉，同盟于柯陵。
柯陵之盟，谋复伐郑也。
四、秋，公至自会。
不曰至自伐郑也，公不周乎伐郑也。何以知公之不周乎伐郑？以其以会致也。何以知其盟复伐郑也？以其后会之人尽盟者也。不周乎伐郑，则何为日也？言公之不背柯陵之盟也。
五、齐高无咎出奔莒。
六、九月，辛丑，用郊。
夏之始可以承春，以秋之末，承春之始，盖不可矣。九月用郊，用者，不宜用也。宫室不设，不可以祭；衣服不修，不可以祭；车马器械不备，不可以祭；有司一人不备其职，不可以祭。祭者，荐其时也，荐其敬也，荐其美也，非享味也。
七、晋侯使荀罃来乞师。
八、冬，公会单子、晋侯、宋公、卫侯、曹伯、齐人、邾人伐郑。
言公不背柯陵之盟也。
九、十有一月，公至自伐郑。
十、壬申，公孙婴齐卒于狸蜃。
十一月无壬申，壬申乃十月也。致公而后录，臣子之义。其地，未踰竟也。
十一、十有二月，丁巳，朔，日有食之。
十二、邾子貜且卒。
十三、晋杀其大夫郄锜、郄犨、郄至。
自祸于是起矣。
十四、楚人灭舒庸。
