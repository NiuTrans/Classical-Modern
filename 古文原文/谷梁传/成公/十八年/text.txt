一、十有八年，春，王正月，晋杀其大夫胥童。
二、庚申，晋弒其君州蒲。
称国以弒其君，君恶甚矣。
三、齐杀其大夫国佐。
四、公如晋。
五、夏，楚子、郑伯伐宋。宋鱼石复入于彭城。
六、公至自晋。
七、晋侯使士匄来聘。
八、秋，杞伯来朝。
九、八月，邾子来朝。
十、筑鹿囿。
筑不志，此其志何也？山林薮泽之利，所以与民共也。虞之，非正也。
十一、己丑，公薨于路寝。
路寝，正也。男子不绝妇人之手，以齐终也。
十二、冬，楚人、郑人侵宋。
十三、晋侯使士鲂来乞师。
十四、十有二月，仲孙蔑会晋侯、宋公、卫侯、邾子、齐崔杼，同盟于虚朾。
十五、丁未，葬我君成公。
