一、九年，春，王正月，杞伯来迎叔姬之丧以归。
夫无逆出妻之丧而为之也。
二、公会晋侯、齐侯、宋公、卫侯、郑伯、曹伯、莒子、杞伯同盟于蒲。
三、公至自会。
四、二月，伯姬归于宋。
五、夏，季孙行父如宋致女。
致者，不致者也。妇人在家制于父，既嫁制于夫。如宋致女，是以我尽之也。不正，故不与内称也。逆者微，故致女详其事，贤伯姬也。
六、晋人来媵。
媵，浅事也，不志。此其志何也？以伯姬之不得其所，故尽其事也。
七、秋，七月，丙子，齐侯无野卒。
八、晋人执郑伯。
九、晋栾书帅师伐郑。
不言战，以郑伯也。为尊者讳耻，为贤者讳过，为亲者讳疾。
十、冬，十有一月，葬齐顷公。
十一、楚公子婴齐帅师伐莒。庚申，莒溃。楚人入郓。
其日，莒虽夷狄，犹中国也。大夫溃莒而之楚，是以知其上为事也。恶之，故谨而日之也。
十二、秦人、白狄伐晋。
十三、郑人围许。
十四、城中城。
城中城者，非外民也。
