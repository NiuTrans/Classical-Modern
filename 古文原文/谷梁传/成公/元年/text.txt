一、元年，春，王正月，公即位。
二、二月，辛酉，葬我君宣公。
三、无冰。
终时无冰则志。此未终时而言无冰何也？终无冰矣，加之寒之辞也。
四、三月，作丘甲。
作，为也，丘为甲也。丘甲，国之事也。丘作甲，非正也。丘作甲之为非正何也？古者，立国家，百官具，农工皆有职以事上。古者，有四民，有士民，有商民，有农民，有工民。夫甲，非人人之所能为也。丘作甲，非正也。
五、夏，臧孙许及晋侯盟于赤棘。
六、秋，王师败绩于贸戎。
不言战，莫之敢敌也。为尊者讳敌不讳败，为亲者讳败不讳敌，尊尊亲亲之义也。然则孰败之？晋也。
七、冬，十月。
八、（无经）
季孙行父秃，晋郄克眇，卫孙良夫跛，曹公子手偻，同时聘于齐。齐侯使秃者御秃者，使眇者御眇者，使跛者御跛者，使偻者御偻者。萧同侄子处台上而笑之。闻于客，客不说而去，相与立胥闾而语，移日不解。齐人有知之者曰： 齐之患，必自此始矣。 
