一、七年，春，王正月，鼷鼠食郊牛角，改卜牛。鼷鼠又食郊牛角，乃免牛。
不言日，急辞也，过有司也。郊牛，日展斛角而知伤，展道尽矣，其所以备灾之道不尽也。又，有继之辞也。其，缓辞也。曰，亡乎人矣，非人之所能也，所以免有司之过也。乃，亡乎人之辞也。免牲者，为之缁衣纁裳，有司玄端，奉送至于南郊。免牛亦然。免牲不日不郊，免牛亦然。
二、吴伐郯。
三、夏，五月，曹伯来朝。
四、不郊，犹三望。
五、秋，楚公子婴齐帅师伐郑。
六、公会晋侯、齐侯、宋公、卫侯、曹伯、莒子、邾子、杞伯救郑。八月，戊辰，同盟于马陵。
七、公至自会。
八、吴入州来。
九、冬，大雩。
雩不月而时，非之也。冬无为雩也。
十、卫孙林父出奔晋。
