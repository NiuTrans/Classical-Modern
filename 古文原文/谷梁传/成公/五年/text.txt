一、五年，春，王正月，杞叔姬来归。
妇人之义，嫁曰归，反曰来归。
二、仲孙蔑如宋。
三、夏，叔孙侨如会晋荀首于谷。
四、梁山崩。
不日何也？高者有崩道也。有崩道则何以书也？曰梁山崩，壅遏河，三日不流，晋君召伯尊而问焉。伯尊来遇辇者，辇者不辟，使车右下而鞭之。辇者曰： 所以鞭我者，其取道远矣。 伯尊下车而问焉，曰： 子有闻乎？ 对曰： 梁山崩，壅遏河，三日不流。 伯尊曰： 君为此召我也，为之奈何？ 辇者曰： 天有山，天崩之。天有河，天壅之。虽召伯尊如之何？ 伯尊由忠问焉，辇者曰： 君亲素缟，帅群臣而哭之，既而祠焉，斯流矣。 伯尊至，君问之曰： 梁山崩，壅遏河，三日不流，为之奈何？ 伯尊曰： 君亲素缟，帅群臣而哭之，既而祠焉，斯流矣。 孔子闻之曰： 伯尊其无绩乎，攘善也。 
五、秋，大水。
六、冬，十一月，己酉，天王崩。
七、十有二月，己丑，公会晋侯、齐侯、宋公、卫侯、郑伯、曹伯、邾子、杞伯同盟于虫牢。
