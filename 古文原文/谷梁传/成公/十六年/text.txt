一、十有六年，春，王正月，雨，木冰。
雨而木冰，志异也。传曰，根枝折。
二、夏，四月，辛未，滕子卒。
三、郑公子喜帅师侵宋。
四、六月，丙寅，朔，日有食之。
五、甲午，晦，晋侯及楚子、郑伯战于鄢陵。楚子、郑师败绩。
日事遇晦曰晦，四体偏断曰败，此其败则目也。楚不言师，君重于师也。
六、楚杀其大夫公子侧。
七、秋，公会晋侯、齐侯、卫侯、宋华元、邾人于沙随，不见公。
不见公者，可以见公也。可以见公而不见公，讥在诸侯也。
八、公至自会。
九、公会尹子、晋侯、齐国佐、邾人伐郑。
十、曹伯归自京师。
不言所归，归之善者也。出入不名，以为不失其国也。归为善，自某归次之。
十一、九月，晋人执季孙行父，舍之于苕丘。
执者不舍，而舍公所也。执者致，而不致，公在也。何其执而辞也？犹存公也。存意公亦存也，公存也。
十二、冬，十月，乙亥，叔孙侨如出奔齐。
十三、十有二月，乙丑，季孙行父及晋郄犨盟于扈。
十四、公至自会。
十五、乙酉，刺公子偃。
大夫日卒，正也。先刺后名，杀无罪也。
