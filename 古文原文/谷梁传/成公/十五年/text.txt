一、十有五年，春，王二月，葬卫定公。
二、三月，乙巳，仲婴齐卒。
此公孙也，其曰仲何也？子由父疏之也。
三、癸丑，公会晋侯、卫侯、郑伯、曹伯、宋世子成、齐国佐、邾人同盟于戚。晋侯执曹伯，归于京师。
以晋侯而斥执曹伯，恶晋侯也。不言之，急辞也。断在晋侯也。
四、公至自会。
五、夏，六月，宋公固卒。
六、楚子伐郑。
七、秋，八月，庚辰，葬宋共公。
月卒日葬，非葬者也。此其言葬何也？以其葬共姬，不可不葬共公也。葬共姬，则其不可不葬共公何也？夫人之义，不可踰君。为贤者崇也。
八、宋华元出奔晋。
九、宋华元自晋归于宋。
十、宋杀其大夫山。
十一、宋鱼石出奔楚。
十二、冬，十有一月，叔孙侨如会晋士燮、齐高无咎、宋华元、卫孙林父、郑公子鳅、邾人，会吴于锺离。
会又会，外之也。
十三、许迁于叶。
迁者，犹得其国家以往者也。其地，许复见也。
