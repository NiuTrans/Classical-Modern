一、二年，春，齐侯伐我北鄙。
二、夏，四月，丙戌，卫孙良夫帅师及齐师战于新筑，卫师败绩。
三、六月，癸酉，季孙行父、臧孙许、叔孙侨如、公孙婴齐帅师会晋郄克、卫孙良夫、曹公子手，及齐侯战于鞌，齐师败绩。
其日，或曰日其战也，或曰日其悉也。曹无大夫，其曰公子何也？以吾之四大夫在焉，举其贵者也。
四、秋，七月，齐侯使国佐如师。乙酉，及国佐盟于爰娄。
鞌，去国五百里。爰娄，去国五十里。一战绵地五百里，焚雍门之茨，侵车东至海。君子闻之曰： 夫甚。 甚之辞焉，齐有以取之也。齐之有以取之何也？败卫师于新筑，侵我北鄙，敖郄献子，齐有以取之也。爰娄在师之外。郄克曰： 反鲁、卫之侵地，以纪侯之甗来，以萧同侄子之母为质，使耕者皆东其亩，然后与子盟。 国佐曰： 反鲁、卫之侵地，以纪侯之甗来，则诺。以萧同侄子之母为质，则是齐侯之母也。齐侯之母，犹晋君之母也，晋君之母犹齐侯之母也。使耕者尽东其亩，则是终士齐也，不可。请一战，一战不克，请再；再不克，请三；三不克，请四；四不克，请五；五不克，举国而授。 于是而与之盟。
五、八月，壬午，宋公鲍卒。
六、庚寅，卫侯速卒。
七、取汶阳田。
八、冬，楚师、郑师侵卫。
九、十有一月，公会楚公子婴齐于蜀。
楚无大夫，其曰公子何也？婴齐亢也。
十、丙申，公及楚人、秦人、宋人、陈人、卫人、郑人、齐人、曹人、邾人、薛人、缯人盟于蜀。
楚其称人何也？于是而后公得其所也。会与盟同月，则地会，不地盟。不同月，则地会地盟。此其地会地盟何也？以公得其所，申其事也。今之屈，向之骄也。
