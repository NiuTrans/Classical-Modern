一、八年，春，晋侯使韩穿来言汶阳之田，归之于齐。
于齐，缓辞也，不使尽我也。
二、晋栾书帅师侵蔡。
三、公孙婴齐如莒。
四、宋公使华元来聘。
五、夏，宋公使公孙寿来纳币。
六、晋杀其大夫赵同、赵括。
七、秋，七月，天子使召伯来锡公命。
礼有受命，无来锡命，锡命，非正也。曰天子何也？曰，见一称也。
八、冬，十月，癸卯，杞叔姬卒。
九、晋侯使士燮来聘。
十、叔孙侨如会晋士燮、齐人、邾人伐郯。
十一、卫人来媵。
媵，浅事也，不志。此其志何也？以伯姬之不得其所，故尽其事也。
