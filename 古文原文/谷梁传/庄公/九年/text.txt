一、九年，春，齐人杀无知。
无知之挈，失嫌也。称人以杀大夫，杀有罪也。
二、公及齐大夫盟于暨。
公不及大夫。大夫不名，无君也。盟，纳子纠也。不日，其盟渝也。当齐无君，制在公矣。当可纳而不纳，故恶内也。
三、夏，公伐齐，纳纠。齐小白入于齐。
当可纳而不纳。齐变而后伐。故干时之战，不讳败，恶内也。大夫出奔反，以好曰归，以恶曰入。齐公孙无知弒襄公，公子纠、公子小白不能存，出亡。齐人杀无知，而迎公子纠于鲁。公子小白不让公子纠先入，又杀之于鲁，故曰齐小白入于齐，恶之也。
四、秋，七月，丁酉，葬齐襄公。
五、八月，庚申，及齐师战于干时，我师败绩。
六、九月，齐人取子纠杀之。
外不言取，言取，病内也。取，易辞也。犹曰取其子纠而杀之云尔。十室之邑可以逃难，百室之邑可以隐死，以千乘之鲁，不能存子纠，以公为病矣。
七、冬，浚洙。
浚洙者，深洙也，着力不足也。
