一、二十有七年，春，公会杞伯姬于洮。
二、夏，六月，公会齐侯、宋公、陈侯、郑伯，同盟于幽。
同者，有同也，同尊周也。于是而后授之诸侯也。其授之诸侯何也？齐侯得众也。桓会不致，安之也。桓盟不日，信之也。信其信，仁其仁。衣裳之会十有一，未尝有歃血之盟也，信厚也。兵车之会四，未尝有大战也，爱民也。
三、秋，公子友如陈，葬原仲。
言葬不言卒，不葬者也。不葬而曰葬，讳出奔也。
四、冬，杞伯姬来。
五、莒庆来逆叔姬。
诸侯之嫁子于大夫，主大夫以与之。来者接内也。不正其接内，故不与夫妇之称也。
六、杞伯来朝。
七、公会齐侯于城濮。
