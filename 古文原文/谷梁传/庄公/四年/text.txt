一、四年，春，王二月，夫人姜氏飨齐侯于祝丘。
飨，甚矣！飨齐侯，所以病齐侯也。
二、三月，纪伯姬卒。
外夫人不卒，此其言卒何也？吾女也，适诸侯则尊同，以吾为之变，卒之也。
三、夏，齐侯、陈侯、郑伯遇于垂。
四、纪侯大去其国。
大去者，不遗一人之辞也，言民之从者四年而后毕也。纪侯贤而齐灭之，不言灭而曰大去其国者，不使小人加乎君子。
五、六月，乙丑，齐侯葬纪伯姬。
外夫人不书葬，此其书葬何也？吾女也。失国，故隐而葬之。
六、秋，七月。
七、冬，公及齐人狩于郜。
齐人者，齐侯也。其曰人何也？卑公之敌，所以卑公也。何为卑公也？不复仇而怨不释，刺释怨也。
