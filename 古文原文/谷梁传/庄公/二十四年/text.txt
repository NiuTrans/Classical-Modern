一、二十有四年，春，王三月，刻桓宫桷。
礼，天子之桷，斫之砻之，加密石焉。诸侯之桷，斫之砻之。大夫斫之，士斫本。刻桷，非正也。夫人，所以崇宗庙也。取非礼与非正，而加之于宗庙，以饰夫人，非正也。刻桓宫桷，丹桓宫楹，斥言桓宫以恶庄也。
二、葬曹庄公。
三、夏，公如齐迎女。
亲迎，恒事也，不志。此其志何也？不其正亲迎于齐也。
四、秋，公至自齐。
迎者，行见诸，舍见诸。先至，非正也。
五、八月，丁丑，夫人姜氏入。
入者，内弗受也。日入，恶入者也。何用不受也？以宗庙弗受也。其以宗庙弗受何也？娶仇人子弟，以荐舍于前，其义不可受也。
六、戊寅，大夫宗妇觌，用币。
觌，见也。礼，大夫不见夫人，不言及不正。其行妇道，故列数之也。男子之贽，羔雁雉腒。妇人之贽，枣栗鍜修。用币，非礼也。用者，不宜用者也。大夫，国体也，而行妇道，恶之，故谨而日之也。
七、大水。
八、冬，戎侵曹。曹羁出奔陈。
九、赤归于曹。郭公。
赤盖郭公也，何为名也？礼，诸侯无外归之义，外归，非正也。
