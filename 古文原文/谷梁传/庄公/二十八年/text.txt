一、二十有八年，春，王三月，甲寅，齐人伐卫，卫人及齐人战，卫人败绩。
于战与伐，安战也？战卫。战则是师也，其曰人何也？微之也。何为微之也？今授之诸侯，而后有侵伐之事，故微之也。其人卫何也？以其人齐，不可不人卫也。卫小齐大，其以卫及之何也？以其微之，可以言及也。其称人以败何也？不以师败于人也。
二、夏，四月，丁未，邾子琐卒。
三、秋，荆伐郑。公会齐人、宋人救郑。
荆者，楚也。其曰荆，州举之也。善救郑也。
四、冬，筑微。
山林薮泽之利，所以与民共也。虞之，非正也。
五、大无麦，禾。臧孙辰告籴于齐。
大者，有顾之辞也。于无禾及无麦也。国无三年之畜，曰国非其国也。一年不升，告籴诸侯。告，请也。籴，籴也，不正。故举臧孙辰以为私行也。国无九年之畜，曰不足。无六年之畜，曰急。无三年之畜，曰国非其国也。诸侯无粟，诸侯相归粟，正也。臧孙辰告籴于齐，告然后与之，言内之无外交也。古者税什一，丰年补败，不外求而上下皆足也。虽累凶年，民弗病也。一年不艾而百姓饥，君子非之。不言如，为内讳也。
