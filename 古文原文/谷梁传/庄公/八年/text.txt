一、八年，春，王正月，师次于郎，以俟陈人、蔡人。
次，止也。俟，待也。
二、甲午，治兵。
出曰治兵，习战也。入曰振旅，习战也。治兵而陈蔡不至矣。兵事以严终，故曰善陈者不战，此之谓也。善为国者不师，善师者不陈，善陈者不战，善战者不死，善死者不亡。
三、夏，师及齐师围郕，郕降于齐师。
其曰降于齐师何？不使齐师加威于郕也。
四、秋，师还。
还者，事未毕也，遁也。
五、冬，十有一月，癸未，齐无知弒其君诸儿。
大夫弒其君，以国氏者，嫌也，弒而代之也。
