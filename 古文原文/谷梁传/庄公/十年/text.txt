一、十年，春，王正月，公败齐师于长勺。
不日，疑战也。疑战而曰败，胜内也。
二、二月，公侵宋。
侵时，此其月何也？乃深其怨于齐，又退侵宋以众其敌，恶之，故谨而月之。
三、三月，宋人迁宿。
迁，亡辞也。其不地，宿不复见也。迁者，犹未失其国家以往者也。
四、夏，六月，齐师、宋师次于郎。公败宋师于乘丘。
次，止也，畏我也。不日，疑战也。疑战而曰败，胜内也。
五、秋，九月，荆败蔡师于莘，以蔡侯献舞归。
荆者，楚也。何为谓之荆？狄之也。何为狄之？圣人立，必后至。天子弱，必先叛，故曰荆，狄之也。蔡侯何以名也？绝之也。何为绝之？获也。中国不言败，此其言败何也？中国不言败，蔡侯见其获乎？其言败何也？释蔡侯之获也。以归，犹愈乎执也。
六、冬，十月，齐师灭谭，谭子奔莒。
