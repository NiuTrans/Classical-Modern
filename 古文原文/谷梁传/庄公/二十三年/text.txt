一、二十有三年，春，公至自齐。
二、祭叔来聘。
其不言使何也？天子之内臣也。不正其外交，故不与使也。
三、夏，公如齐观社。
常事曰视，非常曰观。观，无事之辞也，以是为尸女也。无事不出竟。
四、公至自齐。
公如往时，正也。致月，故也。如往月，致月，有惧焉尔。
五、荆人来聘。
善累而后进之。其曰人何也？举道不待再。
六、公及齐侯遇于谷。
及者，内为志焉尔。遇者，志相得也。
七、萧叔朝公。
微国之君，未爵命者。其不言来，于外也。朝于庙，正也。于外，非正也。
八、秋，丹桓宫楹。
礼，天子、诸侯黝垩，大夫仓，士黈，丹楹，非礼也。
九、冬，十有一月，曹伯射姑卒。
十、十有二月，甲寅，公会齐侯于扈。
