一、二十有二年，春，王正月，肆大眚。
肆，失也。眚，灾也。灾纪也，失故也。为嫌天子之葬也。
二、癸丑，葬我小君文姜。
小君，非君也。其曰君何也？以其为公配，可以言小君也。
三、陈人杀其公子御寇。
言公子而不言大夫，公子未命为大夫也。其曰公子何也？公子之重视大夫，命以执公子。
四、夏，五月。
五、秋，七月，丙申，及齐高傒盟于防。
不言公，高傒伉也。
六、冬，公如齐纳币。
纳币，大夫之事也。礼有纳采，有问名，有纳征，有告期。四者备，而后娶，礼也。公之亲纳币，非礼也，故讥之。
