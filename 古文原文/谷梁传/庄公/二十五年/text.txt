一、二十有五年，春，陈侯使女叔来聘。
其不名何也？天子之命大夫也。
二、夏，五月，癸丑，卫侯朔卒。
三、六月，辛未，朔，日有食之。
言日言朔，食正朔也。鼓，用牲于社。鼓，礼也。用牲，非礼也。天子救日，置五麾，陈五兵五鼓，诸侯置三麾，陈三鼓三兵。大夫系门，士系柝。言充其阳也。
四、伯姬归于杞。
其不言逆何也？逆之道微，无足道焉尔。
五、秋，大水。鼓、用牲于社、于门。
高下有水灾曰大水。既戒鼓而骇众，用牲可以已矣。救日以鼓兵，救水以鼓众。
六、冬，公子友如陈。
