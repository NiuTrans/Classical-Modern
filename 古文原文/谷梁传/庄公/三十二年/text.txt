一、三十有二年，春，城小谷。
二、夏，宋公、齐侯遇于梁丘。
遇者，志相得也。梁丘在曹、邾之间，去齐八百里，非不能从诸侯而往也。辞所遇，遇所不遇，大桓公也。
三、秋，七月，癸巳，公子牙卒。
四、八月，癸亥，公薨于路寝。
路寝，正寝也。寝疾居正寝，正也。男子不绝于妇人之手，以斋终也。
五、冬，十月，乙未，子般卒。
子卒日，正也。不日，故也。有所见则日。
六、公子庆父如齐。
此奔也，其曰如何也？讳莫如深，深则隐。苟有所见，莫如深也。
七、狄伐邢。
