一、元年，春，王正月。
继弒君不言即位，正也。继弒君不言即位之为正，何也？曰先君不以其道终，则子不忍即位也。
二、三月，夫人孙于齐。
孙之为言犹逊也，讳奔也。接练时，录母之变，始人之也。不言氏姓，贬之也。人之于天也，以道受命；于人也，以言受命。不若于道者，天绝之也；不若于言者，人绝之也。臣子大受命。
三、夏，单伯逆王姬。
单伯者何？吾大夫之命乎天子者也。命大夫，故不名也。其不言如何也？其义不可受于京师也。其义不可受于京师何也？曰躬君弒于齐，使之主婚，与齐为礼，其义固不可受也。
四、秋，筑王姬之馆于外。
筑，礼也。于外，非礼也。筑之为礼何也？主王姬者，必自公门出。于庙则已尊，于寝则已卑。为之筑，节矣。筑之外，变之正也。筑之外变之为正何也？仇仇之人，非所以接婚姻也。衰麻非所以接弁冕也。其不言齐侯之来逆何也？不使齐侯得与吾为礼也。
五、冬，十月，乙亥，陈侯林卒。
诸侯日卒，正也。
六、王使荣叔来锡桓公命。
礼有受命，无来锡命。锡命，非正也。生服之，死行之，礼也。生不服，死追锡之，不正甚矣。
七、王姬归于齐。
为之中者归之也。
八、齐师迁纪、郱、鄑、郚。
郱、鄑、郚，国也。或曰：迁纪于郱、鄑、郚。
