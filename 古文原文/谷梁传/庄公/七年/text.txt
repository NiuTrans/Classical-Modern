一、七年，春，夫人姜氏会齐侯于防。
妇人不会，会非正也。
二、夏，四月，辛卯，昔，恒星不见。夜中，星陨如雨。
恒星者，经星也。日入至于星出谓之昔。不见者，可以见也。其陨也如雨，是夜中欤？春秋着以传着，疑以传疑。中之，几也。而曰夜中，着焉尔。何用见其中也？失变而录其时，则夜中矣。其不曰恒星之陨何也？我知恒星之不见，而不知其陨也；我见其陨而接于地者，则是雨说也。著于上见于下谓之雨，著于下不见于上谓之陨，岂雨说哉。
三、秋，大水。
高下有水灾曰大水。
四、无麦、苗。
麦、苗同时也。
五、夫人姜氏会齐侯于谷。
妇人不会，会非正也。
