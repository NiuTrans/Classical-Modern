一、三十年，春，王正月。
二、夏，师次于成。
次，止也，有畏也，欲救鄣而不能也。不言公，耻不能救鄣也。
三、秋，七月，齐人降鄣。
降犹下也。鄣，纪之遗邑也。
四、八月，癸亥，葬纪叔姬。
不日卒而日葬，闵纪之亡也。
五、九月，庚午，朔，日有食之，鼓、用牲于社。
六、冬，公及齐侯遇于鲁济。
及者，内为志焉尔。遇者，志相得也。
七、齐人伐山戎。
齐人者，齐侯也。其曰人何也？爱齐侯乎？山戎也。其爱之何也？桓内无因国，外无从诸侯，而越千里之险，北伐山戎，危之也。则非之乎？善之也。何善乎尔？燕，周之分子也。贡职不至，山戎为之伐矣。
