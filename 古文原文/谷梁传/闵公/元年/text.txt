一、元年，春，王正月。
继弒君不言即位，正也。亲之非父也，尊之非君也，继之如君父也者，受国焉尔。
二、齐人救邢。
善救邢也。
三、夏，六月，辛酉，葬我君庄公。
庄公葬而后举谥，谥所以成德也。于卒事乎加之矣。
四、秋，八月，公及齐侯盟于洛姑。季子来归。
盟纳季子也。其曰季子，贵之也。其曰来归，喜之也。
五、冬，齐仲孙来。
其曰齐仲孙，外之也。其不目而曰仲孙，疏之也。其言齐，以累桓也。
