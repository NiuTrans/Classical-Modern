一、二年，春，王正月，齐人迁阳。
二、夏，五月，乙酉，吉禘于庄公。
吉禘者，不吉者也。丧事未毕而举吉祭，故非之。
三、秋，八月，辛丑，公薨。
不地，故也。其不书葬，不以讨母葬子也。
四、九月，夫人姜氏孙于邾。
孙之为言逊也，讳奔也。
五、公子庆父出奔莒。
其曰出，绝之也，庆父不复见矣。
六、冬，齐高子来盟。
其曰来，喜之也。其曰高子，贵之也，盟立僖公也。不言使何也？不以齐侯使高子也。
七、十有二月，狄入卫。
八、郑弃其师。
恶其长也，兼不反其众，则是弃其师也。
