谓门人学者：舜何人也？我何人也？夫启耳目，载心意，从立移徙，与我同性，而舜独有贤圣之名，明君子之实，而我曾无邻里之闻，宽徇之智者，独何与？然则舜僶俛而加志，我儃僈而弗省耳。
夫以西施之美，而蒙不洁，则过之者莫不睨而掩鼻。尝试傅白黛黑，榆铗陂，杂芷若，虻虱视，益口笑，佳态佻志，从容为说焉，则虽王公大人，孰能无悇憛养心，而巅一视之。今以二三子材，而蒙愚惑之智，予恐过之有掩鼻之容也。
昔者南荣跦丑圣道之忘乎己，故步陟山川，坌冒楚棘，弥道千余，百舍重茧，而不敢久息。既遇老聃，噩若慈父，鴈行避景，夔立蛇进，而后敢问。见教一高言，若饥十日而得大牢焉。是达若天地，行生后世。今夫子之达，佚乎老聃，而诸子之材，不避荣跦，而无千里之远，重茧之患，亲与巨贤连席而坐，对膝相视，从容谈语，无问不应，是天降大命以达吾德也。吾闻之曰： 时难得而易失也。 学者勉之乎！天禄不重。
