纣作梏数千，睨诸侯之不谄己者，杖而梏之。文王桎梏囚于羑里，七年而后得免。及武王克殷，既定，令殷之民投撤桎梏，而流之于河。民输梏者，以手撤之，弗敢坠也，跪之入水，弗敢投也。曰： 昔者文王狱常拥此。 故爱思文王，犹敬其梏，况于其法教乎！
诗曰： 济济多士，文王以宁。 言辅翼贤正，则身必安也。又曰： 弗识弗知，顺帝之则。 言士民说其德义，则效而象之也。文王志之所在，意之所欲，百姓不爱其死，不惮其劳，从之如集。诗曰： 经始灵台，庶民攻之，不日成之，经始勿亟，庶民子来。 文王有志为台，令近境之民闻之者裹粮而至，问业而作之，日日以众，故弗趋而疾，弗期而成，命其台曰灵台，命其囿曰灵囿，谓其沼曰灵沼，爱敬之至也。诗曰： 王在灵囿，麀鹿攸伏，麀鹿濯濯，白鸟皜皜，王在灵沼，于仞鱼跃。 文王之泽，下被禽兽，洽于鱼鳖，故禽兽鱼鳖攸若攸乐，而况士民乎！
诗曰： 恺悌君子，民之父母。 言圣王之德也。易曰： 鸣鹤在阴，其子和之。 言士民之报也。书曰： 大道亶亶，其去身不远，人皆有之，舜独以之。 夫射而不中者，不求之鹄，而反修之于己。君国子民者，反求之己，而君道备矣。
