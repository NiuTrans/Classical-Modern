匈奴侵甚侮甚，遇天子至不敬也，为天下患至无已也。以汉而岁致金絮缯彩，是入贡职于蛮夷也，顾为戎人诸侯也，势既卑辱，而祸且不息，长此何穷？陛下胡忍以帝皇之号，特居此？
臣窃料匈奴之众，不过汉一千石大县。以天下之大，而困于一县之小，甚窃为执事羞之。陛下有意，胡不使臣一试理此？夫胡人于古小诸侯之所铚权而服也，奚宜敢悍若此？以臣为属国之官，以主匈奴，因幸行臣之计，半岁之内，休屠饭失其口矣。少假之闲，休屠系颈以草，膝行顿颡，请归陛下之义，唯上财幸，而后复罢属国之官。臣赐归伏田庐，不复洿末廷，则忠臣之志快矣。今不獦猛兽而獦田彘，不搏反寇而搏蓄菟。所獦得毋小，所搏得毋不急乎？玩细虞，不图大患，非所以为安。
