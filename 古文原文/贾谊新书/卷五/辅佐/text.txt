大相，上承大义而启治道，总百官之要，以调天下之宜。正身行，广教化，修礼乐，以美风俗，兼领而和一之，以合治安。故天下失宜，国家不治，则大相之任也。上执正职。
大拂，秉义立诚，以翼上志，直议正辞，以持上行，批天下之患，匡诸侯之过。令或郁而不通，臣或盭而不义，大拂之任也。中执政职。
大辅，闻善则以献，知善则以献，明号令，正法则，颁度量，论贤良，次官职，以时巡循，使百吏敬率其业。故经义不衷，贤不肖失序，大辅之任也。下执事职。
道行，典知变化，以为规是非，明利害，掌仆及舆马之度，羽旄旌旗之制，步骤徐疾之节，春夏秋冬用之伦色，居车之容，登降之礼。见规宜谕，见过则谰。故职不率义，则道行之任也。<br/><br/>调谇，典博闻以掌驷乘，领时从，比贤能。天子出则为车右，坐立则为位承。圣帝之德，畜民之道，礼义之正，应事之理，则职以箴。刑狱之衷，赏罚之诚，已诺之信，百官之经，丧祭之共，戎事之诫，身行之强，则职以谂。遇大臣之敬，遇小臣之惠，坐立之端，言默之序，音声之适，揖让之容，俯仰之节，立事之色，则职以证。出入不从礼，衣服不从制，御器不以度，迎送非其章，忿说忘其义，取予失其节，安易而乐湛，则职以谏。故善不彻，过不闻，侍从不谏，则调谇之任也。
典方，典容仪以掌诸侯远方之君，撰之班爵列位轨伍之约，朝觐宗遇会同享聘贡职之数，辨其民人之众寡，政之治乱，率意道顺，僻淫犯禁之差第。天子巡狩，则先循于其方，故或有功德而弗举，或有淫僻犯禁而不知，典方之任也。
奉常，典天以掌宗庙社稷之祀，天神、地祇、人鬼，凡山川四望国之诸祭，吉凶妖祥占相之事序，礼乐丧纪，国之礼仪，毕居其宜，以识宗室，观民风俗，审诗商命，禁邪言，息淫声，于四时之交，有事于南郊，以报祈天明。故历天时不得，事鬼神不序，经礼仪人伦不正，奉常之任也。
祧师，典春以掌国之众庶四民之序，以礼义伦理教训人民。方春三月，缓施生遂，动作百物，是时有事于皇祖皇考。
