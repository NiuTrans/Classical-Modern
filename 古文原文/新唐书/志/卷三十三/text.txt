地理七上
岭南道，盖古扬州之南境，汉南海、郁林、苍梧、珠崖、儋耳、交趾、合浦、九真、日南等郡。韶、广、康、端、封、梧、藤、罗、雷、崖以东为星纪分，桂、柳、郁林、富、昭、蒙、龚、绣、容、白、罗而西及安南为鹑尾分。为州七十有三，都护府一，县三百一十四。其名山：黄岭、灵洲。其大川：桂、郁。厥赋：蕉、纻、落麻。厥贡：金、银、孔翠、犀、象、彩藤、竹布。
广州南海郡，中都督府。土贡：银、藤簟、竹席、荔支、皮、鳖甲、蚺蛇胆、石斛、沈香、甲香、詹糖香。户四万二千二百三十五，口二十二万一千五百。县十三：有府二，曰绥南、番禺。有经略军，屯门镇兵。南海，上。有南海祠。山峻水深，民不井汲，都督刘巨麟始凿井四。有牛鼻镇兵，有赤岸、紫石二戍。有灵洲山，在郁水中。番禺，上。增城，中。四会，中。武德五年以四会、化蒙二县置南绥州，并析置新招、化注、化穆三县。贞观元年省新招、化注，以废威州之怀集、废齐州之洊安隶之。八年更名浈州。十三年州废，省化穆，以四会、化蒙、怀集、洊安来属。化蒙，中。有铅穴一。怀集，中。武德五年置威州，并析置兴平、霍清、威成三县。贞观元年州废，省兴平、霍清、威成入怀集。开元二年省永固县入焉。有骠山，有铁。洊水，中。本洊安，武德五年置齐州，并析置宣乐、宋昌二县。贞观元年州废，省宣乐、宋昌入洊安。至德二载更名。东莞，中。本宝安，至德二载更名。有盐，有黄岭山。清远，中。武德六年省政宾县入焉。浛洭，中。武德五年以浛洭、真阳二县置洭州，并析置翁源县。贞观元年州废，以翁源隶韶州，浛洭、真阳来属。浈阳，中。本真阳，贞观元年更名。有铁，西南有洭浦故关。新会，中。武德四年，以南海郡之新会、义宁二县置冈州新会郡，以地有金冈以名州，并析置封平、封乐二县。贞观十三年州废，省封平、封乐，以新会、义宁来属。是年，复以新会、义宁置冈州，又析义宁置封乐县。后省封乐。开元二十三年州废，以新会、义宁复来属。有盐。义宁。中。
韶州始兴郡，下。本番州，武德四年析广州之曲江、始兴、乐昌、翁源置。寻更名东衡州，贞观元年又更名。土贡：竹布、钟乳、石斛。户三万一千，口十六万八千九百四十八。县六：曲江，上。武德四年置临泷、良化二县，贞观八年省。始兴，下。有大庾岭新路，开元十六年，诏张九龄开。东北有安远镇兵。乐昌，下。翁源，下。仁化，下。本隶广州，垂拱四年析曲江置，后来属。浈昌，下。光宅元年析始兴置。
循州海丰郡，下。本龙川郡，天宝元年更名。土贡：布，五色藤盘、镜匣，蚺蛇胆，甲煎，鲛革，荃台，绶草。户九千五百二十五。县六：归善，中下。贞观元年省龙川县入焉。博罗，中下。贞观元年省罗阳县入焉。河源，中下。武德五年析置石城县，贞观元年省。海丰，中下。武德五年析置陆安县，贞观元年省。兴宁，贞观元年省齐昌县入焉。雷乡。中下。天授二年置。
潮州潮阳郡，下。本义安郡。土贡：蕉、鲛革、甲香、蚺蛇胆、龟、石井、银石、水马。户四千四百二十，口二万六千七百四十五。县三：海阳，中下。有盐。潮阳，中下。永徽初省，先天初复置。程乡。中下。
康州晋康郡，下。本南康州，武德六年析端州之端溪置，九年州废。贞观元年复置，十一年又废，十二年复置，更名康州。土贡：金、银。户万五百一十，口万七千二百一十九。县四：端溪，下。武德五年析端州之博林置抚纳县，后省。晋康，下。本遂安，至德二载更名。悦城，下。本乐城，隶端州，武德五年来属，后更名。都城。下。
泷州开阳郡，下。本永熙郡，天宝元年更名。土贡：银、石斛。户三千六百二十七，口九千四百三十九。县四：泷水，下。武德四年析置正义县，并领怀德县。后省正义，以怀德隶窦州。开阳，下。武德四年析泷水置。镇南，下。本安南，武德四年置南建州，以永熙郡之安遂、永熙、永业三县隶之。五年析泷水置安南县。贞观八年更南建州曰药州。十八年州废，省安遂、永业，以永宁、安南来属。至德二载更名。建水。下。本永熙，武德五年曰永宁，天宝元年复更名，以建水在西也。
端州高要郡，下。本信安郡，天宝元年更名。土贡：银、柑。户九千五百，口二万一千一百二十。县二：高要，下。贞观十三年省博林县入焉。东有青岐镇。平兴。下。武德七年析置清泰县，贞观十三年省。
新州新兴郡，下。本新昌郡，武德四年以端州之新兴置。土贡：金、银、蕉。户九千五百。县二：新兴，下。武德四年析置索卢、新昌、单牒、永顺四县。后省新昌、单牒，乾元后又省索卢。永顺。下。
封州临封郡，下。本广信郡，天宝元年更名。土贡：银、鲛革、石斛。户三千九百，口万一千八百二十七。县二：封川，下。武德四年析置封兴县，后省。开建。下。武德四年置。
潘州南潘郡，下。本南宕州南巴郡，武德四年以合浦郡之南昌、定川置。本治南昌，贞观元年徙治定川，八年更名，后徙治茂名。后废，地入高州。永徽元年复以茂名、南巴、毛山三县置。土贡：银。户四千三百，口八千九百六十七。县三：茂名，下。本隶高州，以茂名水名，贞观元年来属。潘水，下。武德五年置，以潘水名，又析南昌、定川置陆川、思城、温水、宕川四县。贞观八年省思成，后以定川、宕川隶牢州，陆川、温水隶禺州，后省南昌。二十三年析潘水置毛山县，以毛山名。其后省潘水县。开元二年改毛山曰潘水。南有博畔镇。南巴。下。本隶高州，武德五年置，永徽元年来属。
春州南陵郡，下。本阳春郡，武德四年以高凉郡之阳春置，天宝元年更郡名。土贡：银、钟乳、石斛。户万一千二百一十八。县二：阳春，下。武德四年并置流南县，五年又置西城县，后皆省。有铅。罗水。下。天宝后置。
勤州云浮郡，下。本铜陵郡，武德四年析春州置，五年州废。万岁通天二年复置，长安中复废。开元十八年平春、泷等州，首领陈行范余党保铜陵北山，广州都督耿仁忠奏复置州，治富林洞，因以为县。乾元元年徙治铜陵。土贡：金、银、石斛。户六百八十二，口千九百三十三。县二：铜陵，下。本隶端州，武德五年隶春州，后来属。有铜。富林。下。武德四年析铜陵置。州废，隶春州，后县亦废，乾元元年复置。
罗州招义郡，下。本石城郡，武德五年以高凉郡之石龙、吴川置，六年徙治石城。土贡：银、孔雀、鹦鹉。户五千四百六十，口八千四十一。县四：廉江，下。本石城，以石城水名。武德五年，析石龙、吴川置南河、石城、招义、零绿、石龙、陵罗、龙化、罗辩、慈廉、罗肥十县。后以石龙而下六县隶南石州。天宝元年更名。大历八年以南河隶顺州。吴川，下。干水，下。本石龙，武德五年曰招义，天宝元年更名，以干水名。零绿。下。以零绿水名。
辩州陵水郡，下。本南石州石龙郡，武德六年，以罗州之石龙、陵罗、龙化、罗辩、慈廉、罗肥置。贞观九年更名。天祐元年，硃全忠以 辩  汴 声近，表更名勋州。土贡：银、竹奚。户四千八百五十八，口万六千二百九。县二：石龙，下。贞观元年省慈廉、罗肥二县入焉。陵罗。下。
高州高凉郡，下。武德六年分广州之电白、连江置。本治高凉，贞观二十三年徙治良德，大历十一年徙治电白。土贡：银、蚺蛇胆。户万二千四百。县三：电白，下。良德，下。本隶泷州，武德中来属。保宁。下。本连江，开元五年曰保安，至德二载更名。
恩州恩平郡，下。本齐安郡，贞观二十三年以高州之西平、齐安、杜陵置。大顺二年徙治恩平。土贡：金、银。户九千。县三：有清海军。恩平，下。本海安，武德五年曰齐安，至德二载更名。有西平县，本高凉，亦武德五年更名，后省。杜陵，下。本杜原，武德五年更名。阳江。下。有银。
雷州海康郡，下。本南合州徐闻郡，武德四年以合浦郡之海康、隋康、铁杷置。贞观元年更名东合州，八年又更名。土贡：丝电、班竹、孔雀。户四千三百二十，口二万五百七十二。县三：海康，中。遂溪，下。本铁杷、椹川二县，后并省，更名。徐闻。下。本隋康，贞观二年更名。
崖州珠崖郡，下。土贡：金、银、珠、玳瑁、高良姜。户八百一十九。县三：舍城，下。以舍城水名。西南有勤连镇兵。有颜城县，本颜卢，贞观元年更名，开元后省。澄迈，下。文昌。下。本平昌，武德五年置，贞观元年更名。
琼州琼山郡，下都督府。贞观五年以崖州之琼山置。自乾封后没山洞蛮，贞元五年，岭南节度使李复讨复之。土贡：金。户六百四十九。县五：琼山，下。贞观十三年析置曾口、颜罗、容琼三县。贞元七年省容琼。有盐。临高，下。本临机，隶崖州，贞观五年来属，州没隶崖州。开元元年更名。曾口，下。乐会，下。显庆五年置。颜罗。下。
振州延德郡，下。本临振郡，又曰宁远郡，天宝元年更名。土贡：金、五色藤盘、班布、食单。户八百一十九，口二千八百二十一。县五：宁远，下。以宁远水名。有盐。延德，下。以延德水名。吉阳，下。贞观二年析延德置。临川，下。落屯。下。天宝后置。
儋州昌化郡，下。本儋耳郡，隋珠崖郡治，天宝元年更名。土贡：金、糖香。户三千三百九。县五：义伦，下。有盐。昌化，下。贞观元年析置吉安县，乾元后省。感恩，下。洛场，下。乾元后置。富罗。下。本毘善，武德五年更名。
万安州万安郡，下。龙朔二年以崖州之万安置。开元九年徙治陵水。至德二载更名万全郡。贞元元年复治万全，后复故名。土贡：金、银。户二千九百九十七。县四：万安，下。本隶琼州，贞观五年析文昌置，并置富云、博辽二县。十三年隶崖州，后来属。至德二载曰万全，后复故名。陵水，下。本隶振州，后来属。富云，下。博辽。下。
邕州朗宁郡，下都督府。本南晋州，武德四年以隋郁林郡之宣化置。贞观八年更名。土贡：金、银。有金坑。户二千八百九十三，口七千三百二。县七：有经略军。宣化，中下。武德五年析置武缘、晋兴、朗宁、横山四县。乾元后省横山。郁水自蛮境七源州流出，州民常苦之，景云中，司马吕仁引渠分流以杀水势，自是无没溺之害，民乃夹水而居。武缘，中下。西有都稜镇。晋兴，中下。朗宁，中下。思笼，中下。乾元后开山洞置。如和，中下。本隶钦州，武德五年析南宾、安京置，景龙二年来属。封陵。中下。乾元后开山洞置。
澄州贺水郡，下。本南方州，武德四年以郁林郡之岭方地置，贞观八年更名。土贡：金、银。户千三百六十八，口八千五百八十。县四：上林，下。武德四年，析岭方县地置无虞、琅邪、思干、上林、止戈五县。无虞，下。止戈，下。贺水。下。本隶柳州，武德四年析马平置，八年来属。
宾州岭方郡，下。本安城郡，贞观五年，析南方州之岭方、思干、琅邪，南尹州之安城置。至德二载更名。土贡：藤器。户千九百七十六，口八千五百八十。县三：岭方，中下。贞观十二年省思干县。琅邪，中下。保城。中下。本安城，至德二载更名。
横州宁浦郡，下。本简州，武德四年以郁林郡之宁浦、乐山置。六年曰南简州，贞观八年更名。土贡：金、银。户千九百七十八，口八千三百四十二。县三：宁浦，中下。武德四年析置蒙泽县。五年以贵州之岭山来属。贞观十二年省蒙泽入焉，后又省岭山。从化，中下。本淳风，武德四年析宁浦置，永贞元年更名。乐山。下。
浔州浔江郡，下。贞观七年以燕州之桂平、大宾置。十三年州废，县隶龚州，后复置。土贡：金、银。户二千五百，口六千八百三十六。县三：桂平，下。本隶贵州，武德五年隶燕州。七年置陵江县，十二年省入焉。皇化，下。本隶绣州，贞观七年来属。大宾，下。
峦州永定郡，下。本淳州，武德四年以故秦桂林郡地置，永贞元年更名。土贡：金、银。户七百七十，口三千八百三。县三：永定，下。武罗，下。灵竹。下。
钦州宁越郡。土贡：金、银、翠羽、高良姜。户二千七百，口万一百四十六。县五：钦江，下。东南有西零戍。保京，下。本安京，至德二载更名，内亭，下。武德五年以内亭、遵化二县置南亭州，贞观二年州废，二县来属。遵化，中下。灵山。下。本南宾，贞观十年更名。
贵州怀泽郡，下。本南定州郁林郡，武德四年曰南尹州，贞观八年曰贵州，天宝元年更郡名。土贡：金、银、铅器、纻布。户三千二十六，口九千三百。县四：有府一，曰龙山。郁林，中下。怀泽，下。武德四年置。潮水，下。武德四年析郁林置。义山。下。武德四年更马岭县曰马度。贞观后省，天宝后更置，曰义山。
龚州临江郡，下。贞观七年，以燕州故治，析浔州之武林、燕州之泰川置，后徙治平南。土贡：银。户九千，口二万一千。县五：平南，下。贞观七年置，又置西平、归政、大同三县。十二年省泰川入平南，又省归政、西平。武林，下。本隶藤州，贞观七年来属。隋建，下。本隶藤州，贞观十三年来属。大同，下。阳川。下。本阳建，后更名。
象州象郡，下。本桂林郡，武德四年以始安郡之阳寿、桂林置，以象山为州名。贞观十三年徙治武化，大历十一年复治阳寿。土贡：银、藤器。户五千五百，口万八百九十。县三：阳寿，下。武德四年析桂林置武德、西宁、武仙三县。贞观十二年省西宁入武德，天宝元年省武德入阳寿。武仙，下。乾封元年省桂林县入焉。武化。下。武德四年析桂州之建陵置，本隶封州，后隶晏州；又析阳寿置长风县，隶晏州。州废，县皆来属，大历十一年省长风入焉。
藤州感义郡，下。本永平郡，天宝元年更名。土贡：银。户三千九百八十。县四：镡津，中下。初州治永平，无镡津，又有隋安、贺川、宁人等县，皆贞观后省并更置，而宁人隶容州，永平隶昭州。有铅。感义，下。本淳民，武德中更名。义昌，下。本安昌，至德二载更名。宁风。下。武德五年以县置燕州，以贵州之桂平隶之。贞观三年又以藤州之大宾隶之，增领长恭、泰川、池阳、龙阳四县，治长恭，五年置新乐、宁风、梁石、罗风四县。七年更名泰州，徙治宁风，更池阳曰承恩，复以藤州之安基隶之；以梁石、罗风隶藤州；省长恭县。八年徙治安基，复为燕州。十二年省龙阳、承恩二县。十八年州废，以宁风来属。后省新乐、安基、梁石、罗风。
岩州常乐郡，下。调露二年析横、贵二州置，以岩冈之北因为名。天宝元年曰安乐郡，至德二载更名。土贡：金。户千一百一十。县四：常乐，下。本安乐，萧铣分兴德县置。贞观元年省，乾封元年复置，隶郁林州，永隆元年来属。至德二载更名。恩封，下。本伏龙洞，当牢、宜二州之境，调露二年与高城、石岩同置。高城，下。以高城水名。石岩。下。
宜州龙水郡，下。唐开置，本粤州，乾封中更名。有银、丹沙。户千二百二十，口三千二百三十。县四：龙水，下。崖山，下。东玺，下。天河，下。邕管所领，又有显州、武州、沈州，后皆废省。
瀼州临潭郡，下。贞观十二年，清平公李弘节开夷獠置。户千六百六十六。县四：瀼江，下。波零，下。鹄山，下。弘远。下。贞元后州、县名存而已。
笼州扶南郡，下。贞观十二年，李弘节招慰生蛮置。户三千六百六十七。县七：武勤，下。武礼，下。罗笼，下。扶南，下。龙额，下。武观，下。武江，下。
田州横山郡，下。开元中开蛮洞置，贞元二十一年废，后复置。户四千一百六十八。县五：都救，下。惠佳，下。武龙，下。横山，下。如赖。下。
环州整平郡，下。贞观十二年，李弘节开拓生蛮置。县八：正平，下。福零，下。龙源，下。饶勉，下。思恩，下。武石，下。歌良，下。都蒙。下。
桂州始安郡，中都督府。至德二载更郡曰建陵，后复故名。土贡：银、铜器、麖皮鞾、簟。户万七千五百，口七万一千一十八。县十一：有经略军。临桂，上。本始安，武德四年置福禄县，贞观八年省入焉，更名。有相思埭，长寿元年筑，分相思水使东西流。又东南有回涛堤，以捍桂水，贞元十四年筑。有侯山。理定，中。本兴安，武德四年置宣风县，贞观十二年省入焉。至德二载更名。西十里有灵渠，引漓水，故秦史禄所凿，后废。宝历初，观察使李渤立斗门十八以通漕，俄又废。咸通九年，刺史鱼孟威以石为铧堤，亘四十里，植大木为斗门，至十八重，乃通巨舟。灵川，中。龙朔二年析始安置。阳朔，中下。武德四年置归义县，贞观元年省入焉。荔浦，中下。武德四年，以始安郡之荔浦、建陵、隋化三县置荔州，又析置崇仁、纯义、东区三县。五年以隋化、东区隶南恭州，贞观元年以建陵隶晏州。十二年州废，以荔浦、崇仁来属。崇仁后省，纯义隶蒙州。丰水，中下。本永丰，隶昭州，武德四年析阳朔置，后来属。长庆三年更名。修仁，中下。本建陵，贞观元年置晏州，并置武龙、武化、长风三县。十二年州废，省武龙，以武化、长风隶象州，建陵来属。长庆三年更名。恭化，中下。本纯化，武德四年析始安置，永贞元年更名。永福，中下。武德四年析始安置。全义，中下。本临源，武德四年析始安置，大历三年更名。古。乾宁二年析慕化置。
梧州苍梧郡，下。武德四年以静州之苍梧、豪静、开江置。土贡：银、白石英。户千二百九。县三：苍梧，下。贞观八年以贺州之绥越来属。十二年省豪静，其后又省绥越，而开江复隶富州。戎城，下。本隶藤州，永徽中来属。光化四年，马殷表以县隶桂州。孟陵。下。本猛陵，隶藤州，萧铣置。贞观八年来属，更名。光化中，马殷表以县隶桂州。
贺州临贺郡，下。本绥越郡，武德四年，以始安郡之富川、熙平郡之桂岭、零陵郡之冯乘、苍梧郡之封阳置。土贡：银。户四千五百五十二，口二万五百七十。县六：临贺，下。武德四年置。东有铜冶，在橘山。桂岭，下。朝冈、程冈皆有铁。冯乘，下。有荔平关，有锡冶三。封阳，下。贞观元年省，九年复置。富川，下。有富水。天宝中更名富水，后复故名。有锡，有钟乳穴三。荡山。下。天宝后置。
连州连山郡，下。本熙平郡，天宝元年更名。土贡：赤钱、竹纻练、白纻细布、钟乳、水银、丹沙、白镴。户三万二千二百一十，口十四万三千五百三十三。县三：桂阳，上。有桂阳山，本灵山，天宝八载更名。有银，有铁。阳山，中下。有铁，有故秦湟溪关。连山。中。有金，有铜，有铁。
柳州龙城郡，下。本昆州，武德四年以始安郡之马平置，是年，更名南昆州，贞观八年又以地当柳星更名。土贡：银、蚺蛇胆。户二千二百三十二，口万一千五百五十。县五：马平，下。武德四年析置新平、文安、贺水、归德四县，寻更名归德曰脩德，文安曰乐沙。八年以贺水隶澄州。贞观七年省乐沙，九年置崖山县，十二年省新平。其后又省崖山，以脩德隶严州。龙城，下。武德四年置龙州，并置柳岭县。贞观七年州废，省柳岭，以龙城来属。象，下。本隶桂州，后来属。洛曹，下。本洛封，元和十三年更名。洛容。下。贞观中置。
富州开江郡，下。本静州龙平郡，武德四年，以始安郡之龙平、豪静，苍梧郡之苍梧置，贞观八年更名。土贡：银、班布。户千四百六十，口八千五百八十六。县三：龙平，下。武德四年析置博劳、归化、安乐、开江四县，寻以苍梧、豪静、开江隶梧州，九年省安乐、归化、博劳。思勤，下。天宝后置。马江。下。本开江，后隶梧州，又复隶柳州。长庆三年更名。
昭州平乐郡，下。本乐州，武德四年以始安郡之平乐置，贞观八年更名。土贡：银。户四千九百一十八，口万二千六百九十一。县三：平乐，下。以平乐水名之。有钟乳穴三。武德四年析置沙亭县，贞观七年省沙亭。恭城，下。萧铣置。有钟乳穴十二，在银帐山。永平。下。本隶藤州，后来属。
蒙州蒙山郡，下。本南恭州，武德五年析荔州之隋化置，贞观八年更名。土贡：麸金、银。户千五十九，口五千九百三十三。县三：立山，下。本隋化，武德五年更名；又析置钦政县，贞观十二年省。东区，下。武德五年析立山置。贞观六年隶燕州，十年来属。正义。下。本纯义，隶燕州，十年来属。永贞元年更名。
严州循德郡，下。乾封二年招致生獠，以秦故桂林郡地置。土贡：银。户千八百五十九，口七千五十一。县三：来宾，下。乾封二年置。循德，下。本隶柳州，后来属。归化。下。乾封二年置。
融州融水郡，下。武德四年析始安郡之义熙置。土贡：金、桂心。户千二百三十二。县二：融水，下。本义熙，武德四年析置临牂、黄水、安脩三县，六年更名。贞观十三年省安脩入临牂。武阳。下。天宝初并黄水、临牂二县更置。
思唐州武郎郡，下。永隆二年析龚、蒙、象三州置。开元二十四年为羁縻州，建中元年为正州。土贡：银。户百四十一。县二：武郎，下。思和。下。本平原，长庆三年更名。
古州乐兴郡，下。贞观十二年，李弘节开夷獠置。土贡：蜡。户二百八十五。县三：乐山，本乐预，宝应元年更名。古书，下。乐兴。下。
容州普宁郡，下都督府。本铜州，武德四年以合浦郡之北流、普宁置。贞观八年更名。元和中徙治普宁。土贡：银、丹沙、水银。户四千九百七十，口万七千八十五。县六：有经略军。普宁，下。北流，下。武德四年析置豪石、宕昌、南流、陵城、新安五县。贞观十一年省新安，后又省豪石、宕昌。北三十里有鬼门关，两石相对，中阔三十步。陵城，下。渭龙，下。武德四年析普宁置。欣道，下。本宁人，隶藤州。贞观二十三年更名，来属。陆川。下。本隶东峨州，唐末来属。
牢州定川郡，下。本义州，武德二年以巴蜀徼外蛮夷地置。贞观十一年以东北有牢石，因更名，徙治南流，后废。乾封三年，将军王杲平蛮獠复置。土贡：布、银。户千六百四十一，口万一千七百五十六。县三：南流，下。本隶容州，武德四年析北流置南流、定川、牢川三县，以南百步有南流江名之，乾封三年皆来属。定川，下。本隶潘州，定川水名之。宕川。下。本隶潘州，因泸宕水名之。
白州南昌郡，下。本南州，武德四年以合浦郡之合浦地置，六年更名。土贡：金、银、珠。户二千五百七十四，口九千四百九十八。县四：博白，下。武德四年置，并置朗平、周罗、龙豪、淳良、建宁五县。贞观六年以廉州之大都隶之。十二年省郎平、淳良，后又省大都。大历八年以龙豪隶顺州。西南百里有北戍滩，咸通中。安南都护高骈募人平其险石，以通舟楫。建宁，下。周罗，下。南昌。下。本隶潘州，后来属。
顺州顺义郡，下。大历八年，容管经略使王翃析禺、罗、辩、白四州置。土贡：银。户五百九。县四：龙化，下。武德四年置，以西有龙化水名之，六年隶辩州。温水，下。本隶禺州。南河，下。武德五年析石龙置，隶罗州。龙豪。武德四年析合浦置，隶白州。
绣州常林郡，下。本林州，武德四年以郁林郡之阿林县及郁平县地置，六年更名。土贡：金。户九千七百七十三。县三：常林，中。武德四年置，又置罗绣、皇化、归诚三县。贞观七年以皇化隶浔州，省归诚。阿林，中下。罗绣。下。武德四年析置卢越县，贞观六年县废入焉。
郁林州郁林郡，下。本郁州，麟德二年析贵州之石南、兴德、郁平置，乾封元年更名。土贡：布。户千九百一十八，口九千六百九十九。县四：郁平，下。本隶贵州，后来属。兴业，下。麟德二年析石南置，建中二年省石南入焉。兴德，下。萧铣析石南置，寻废。武德四年析郁平复置。潭栗。下。
党州宁仁郡，下。本郁林州地，永淳元年开古党洞置。土贡：金、银。户千一百四十九，口七千四百四。县八：抚安，下。古西瓯地。善劳，中下。善文，下。宁仁，下。容山，下。本安仁，永淳二年析党州置平琴州平琴郡，领安仁、怀义、福阳、古符四县。垂拱三年废，神龙三年复置。至德中更安仁曰容山。建中二年州废，县皆来属。怀义，下。福阳，下。古符。下。
窦州怀德郡，下。本南扶州，武德四年以永熙郡之怀德置。以獠叛，侨治泷州，后徙治信义。贞观元年州废，以县隶泷州。二年复置，五年又废，以县隶泷州。六年复置，八年更名。土贡：银。户千一十九，口七千三百三十九。县四：信义，中下。武德四年置，并析置潭峨县，五年又析置特亮县。怀德，中下。潭峨，下。特亮。下。
禺州温水郡，下。本东峨州，乾封三年，将军王杲奏析白、辩、窦、容四州置，总章二年更名。土贡：银。户三千一百八十。县四：峨石，下。总章二年析白州之温水置，以南有峨石名之。罗辩，下。本陆川，隶辩州，后更名。本罗辩洞地。扶莱，下。武德五年析信义县置，隶窦州，以扶莱水名之。贞观中省，后复置。宕昌。下。本隶容州。
廉州合浦郡，下。本合州，武德四年曰越州，贞观八年更名，以本大廉洞地。土贡：银。户三千三十二，口万三千二十九。县四：合浦，中下。武德五年置安昌、高城、大廉、大都四县。贞观六年置珠池县。后以大都隶白州。十二年省珠池、安昌入焉。封山，下。武德五年置姜州，并置东罗、蔡龙二县。贞观十年州废，以封山、东罗、蔡龙来属。后省东罗。蔡龙，下。以蔡龙洞名之。贞观十二年省高城县入焉。大廉。下。
义州连城郡，下。本南义州，武德五年以永熙郡之永业县地置。贞观元年州废，以县隶南建州。二年复置，五年又废，以县隶南建州。六年复置，后第名义州。土贡：银。户千一百一十，口七千三百三。县三：岑溪，下。本龙城，武德五年置，并置安义、义城二县。至德中更龙城曰岑溪。其后又省义城。有郡山。永业，下。本安义，至德中更名。连城。下。武德五年析泷州之正义置。
安南中都护府，本交趾郡，武德五年曰交州，治交趾。调露元年曰安南都护府，至德二载曰镇南都护府，大历三年复为安南。宝历元年徙治宋平。土贡：蕉、槟榔、鲛革、蚺蛇胆、翠羽。户二万四千二百三十，口九万九千六百五十二。县八：有经略军。宋平，上。武德四年置宋州，并置弘教、南定二县。五年析置交趾、怀德二县，隶交州。六年曰南宋州。贞观元年州废，省弘教、怀德，徙交趾于故南慈州，来属。南定，本隶宋州，武德四年析宋平置，五年隶交州。大历五年省，贞元八年复置。太平，中下。本隆平，武德四年置，以县置隆州，并置义廉、封溪二县，治义廉。六年曰南隆州。贞观元年州废，省义廉，以封溪隶峰州，隆平来属。先天元年更名。交趾，中下。武德四年置慈州，并置慈廉、乌延、武立三县，以慈廉水因名之。六年曰南慈州。贞观元年州废，省三县更置。硃鸢，上。武德四年置鸢州，并置高陵、定安二县。贞观元年州废，省高陵、定安，以硃鸢来属。龙编，中下。武德四年置龙州，并置武宁、平乐二县。贞观元年州废，省武宁、平乐，以龙编隶仙州，州废来属。平道，中下。武德四年置道州，并置昌国县。六年曰南道州，是年更名仙州。贞观十年州废，省昌国，以平道来属。武平。中下。本隶道州，武德五年来属。
陆州玉山郡，下。本玉山州，武德五年以宁越郡之安海、玉山置。贞观二年州废，县隶钦州。高宗上元二年复置，更名。土贡：银、玳瑁、裛皮、翠羽、甲香。户四百九十四，口二千六百七十四。县三：乌雷，下。华清，下。本玉山，天宝中更名。宁海。下。本安海。武德四年又置海平县，贞观十二年省。至德二载更名。
峰州承化郡，下都督府。武德四年以交趾郡之嘉宁置。土贡：银、藤器、白镴、蚺蛇胆、豆寇。户千九百二十。县五：嘉宁，下。武德四年置新昌、安仁、竹格、石堤四县，又领封溪县。贞观元年省石堤、封溪入嘉宁，后又省安仁。承化，下。新昌，下。贞观元年省竹格县入焉。嵩山，元和后置。珠绿。元和后置。
爱州九真郡，下。土贡：纱、施、孔雀尾。户万四千七百。县六：九真，下。武德五年置松源、杨山、安预三县。贞观元年省杨山、安预，九年省松源。有金，有石磬。安顺，下。武德五年置顺州，并析置东河、建昌、边河三县。贞观元年州废，省三县入安顺，来属。崇平，下。本隆安。武德五年置安州，并置教山、建道、都握三县，又置山州，并置冈山、真润、古安、西安、建初五县。贞观元年废安州，省教山、建道、都握入隆安，来属；又废山州，省冈山、真润、古安、西安入建初，来属。八年省建初。先天元年更隆安曰崇安，至德二载又更名。军宁，下。本军安，武德五年以县置永州，七年曰都州。贞观元年州废，隶南陵州。至德二载更名。日南，下。武德五年置积州，又置积善、津梧、方载三县；又以移风县地置前真州，并置九皋、建正、真宁三县；又以胥浦县置胥州，并置攀龙、如侯、博犊、镇星四县。九年更积州曰南陵州，贞观元年曰后真州。是年废前真州，省九皋、建正、真宁，以移风隶南陵州；又废胥州，省攀龙、如侯、博犊、镇星，以胥浦隶南陵州。十年州亦废，以军安、日南、移风、胥浦来属，天宝中省移风、胥浦。长林。下。本无编。
驩州日南郡，下都督府。本南德州，武德八年曰德州，贞观元年又更名。土贡：金、金薄、黄屑、象齿、犀角、沈香、班竹。户九千六百一十九，口五万八百一十八。县四：九德，中下。武德五年置安远、昙罗、光安三县。是年，以光安置源州，又置水源、安银、河龙、长江四县。贞观八年更名阿州。十三年州废，省水源、河龙、长江，以光安、安银来属。安远、昙罗、光安、安银后皆省。浦阳，下。越裳，下。武德五年置明州，并置万安、明弘、明定三县；又以日南郡之文谷、金宁二县置智州，并置新镇、阇员二县。贞观元年更曰南智州，省新镇、阇员。十三年废明州，省万安、明弘、明定入越裳，隶智州。后废智州，省文谷、金宁入越裳，来属。初以隋林邑郡置林州，比景郡置七州。又更名七州曰南景州，贞观二年绥怀林邑，乃侨治驩州之南境，领比景、硃吾二县，并置由文县。八年第名景州。九年置林州，亦寄治驩州之南境，领林邑、金龙、海界三县。又置山州，领龙池、盆山二县。有浦阳戍。户千三百二十，口五千二百。后为龙池郡。皆贞元末废。怀驩。下。本咸欢，武德五年置驩州，并置安人、扶演、相景、西源四县，治安人。贞观元年更名演州。十三年省相景。十六年州废，省安人、扶演、西源，以咸驩来属。后更咸驩曰怀驩。
长州文杨郡，下。唐置。土贡：金。户六百四十八。县四：文阳，下。铜蔡，下。长山，下。其常。下。
福禄州唐林郡，下。本福禄郡，总章二年，智州刺史谢法成招慰生獠昆明、北楼等七千余落，以故唐林州地置。大足元年更名安武州，至德二载更郡曰唐林，乾元元年复州故名。土贡：白镴、紫穀。户三百一十七。县三：柔远，本安远，至德二载更名。唐林，唐初以唐林、安远二县置唐林州，后州、县皆废，更置。福禄。下。
汤州汤泉郡，下。唐以故秦象郡地置。土贡：金。县三：汤泉，下。绿水，下。罗韶。下。
芝州忻城郡，下。唐置。户千二百，口五千三百。县七：忻城，下。富川，下。平西，下。乐光，下。乐艳，下。多云，下。思龙。下。
武峨州武峨郡，下。唐置。户千八百五十，口五千三百二十。县七：武峨，下。如马，下。武义，下。武夷，下。武缘，下。武劳，下。梁山。下。
演州龙池郡，下。本忠义郡，又曰演水郡。贞观中废，广德二年析驩州复置。土贡：金。户千四百五十。县七：忠义，下。怀驩，下。龙池，下。思农，下。武郎，下。武容，下。武金。下。
武安州武曲郡，下。土贡：金、朝霞布。户四百五十。县二：武安，下。临江，下。
开元中安南所领有庞州，土贡：孔雀尾、紫穀；又有南登州。后皆废省。
右岭南采访使，治广州。
地理七下
○羁縻州
唐兴，初未暇于四夷，自太宗平突厥，西北诸蕃及蛮夷稍稍内属，即其部落列置州县。其大者为都督府，以其首领为都督、刺史，皆得世袭。虽贡赋版籍，多不上户部，然声教所暨，皆边州都督、都护所领，著于令式。今录招降开置之目，以见其盛。其后或臣或叛，经制不一，不能详见。突厥、回纥、党项、吐谷浑隶关内道者，为府二十九，州九十。突厥之别部及奚、契丹、靺鞨、降胡、高丽隶河北者，为府十四，州四十六。突厥、回纥、党项、吐谷浑之别部及龟兹、于阗、焉耆、疏勒、河西内属诸胡、西域十六国隶陇右者，为府五十一，州百九十八。羌、蛮隶剑南者，为州二百六十一。蛮隶江南者，为州五十一，隶岭南者，为州九十三。又有党项州二十四，不知其隶属。大凡府州八百五十六，号为羁縻云。
○关内道
突厥州十九，府五：
定襄都督府，贞观四年析颉利部为二，以左部置，侨治宁朔。领州四：贞观二十三年分诸部置州三。阿德州以阿史德部置。执失州以执失部置。苏农州以苏农部置。拔延州
右隶夏州都督府
云中都督府，贞观四年析颉利右部置，侨治朔方境。领州五：贞观二十三年分诸部置州三。舍利州以舍利吐利部置。阿史那州以阿史那部置。绰州以绰部置。思壁州白登州贞观末隶燕然都护，后复来属。桑乾都督府，龙朔三年分定襄置，侨治朔方。领州四：贞观二十三年分诸部置州三。郁射州以郁射施部置，初隶定襄，后来属。艺失州以多地艺失部置。卑失州以卑失部置，初隶定襄，后来属。叱略州呼延都督府，贞观二十年置。领州三：贞观二十三年分诸部置州三。贺鲁州，以贺鲁部置，初隶云中都督，后来属。葛逻州，以葛逻、挹怛部置，初隶云中都督，后来属跌州初为都督府，隶北庭，后为州，来属。
右隶单于都护府。
新黎州贞观二十三年以车鼻可汗之子羯漫陀部置。初为都督府，后为州。浑河州永徽元年，以车鼻可汗余众歌逻禄之乌德鞬山左厢部落置。狼山州永徽元年以歌逻禄右厢部落置，为都督府，隶云中都护。显庆三年为州，来属。坚昆都督府，贞观二十三年以沙钵罗叶护部落置。右隶安北都护府。
回纥州十八，府九。贞观二十二年分回纥诸部落置。
燕然州以多滥葛部地置，初为都督府，及鸡鹿、鸡田、烛龙三州，隶燕然都护。开元元年来属，侨治回乐。鸡鹿州以奚结部置，侨治回乐。鸡田州以阿跌部置，侨治回乐。东皋兰州以浑部置，初为都督府，并以延陀余众置祁连州，后罢都督，又分东、西州，永徽三年皆废。后复置东皋兰州，侨治鸣沙。烛龙州贞观二十三年析瀚海都督之掘罗勿部置，侨治温池。燕山州侨治温池。右隶灵州都督府。
达浑都督府，以延陀部落置，侨治宁朔。领州五：姑衍州步讫若州嵠弹州永徽中收延陀散亡部落置。鹘州低粟州。安化州都督府侨治朔方。宁朔州都督府侨治朔方。仆固州都督府侨治朔方。右隶夏州都督府。
榆溪州以契芯部置。寘颜州以白部置。居延州以白别部置。稽落州本高阙州，以斛萨部置。永徽元年废高阙州，更置稽落州，后又废，三年以阿特部复置。余吾州本玄阙州，贞观中以骨利干部置，龙朔中更名。浚稽州仙萼州初隶瀚海都护，后来属。瀚海都督府以回纥部置。金微都督府以仆固部置。幽陵都督府以拔野古部置。龟林都督府贞观二年以同罗部落置。坚昆都督府以结骨部置。右隶安北都护府。
党项州五十一，府十五：贞观三年，酋长细封步赖内附，其后诸姓酋长相率亦内附，皆列其地置州县，隶松州都督府。五年又开其地置州十六，县四十七；又以拓拔赤词部置州三十二。乾封二年以吐蕃入寇，废都、流、厥、调、凑、般、匐、器、迩、锽、率、差等十二州，咸亨二年又废蚕、黎二州。禄山之乱，河、陇陷吐蕃，乃徙党项州所存者于灵、庆、银、夏之境。
清塞州归德州侨治银州境。兰池都督府芳池都督府相兴都督府永平都督府旭定都督府清宁都督府忠顺都督府宁保都督府静塞都督府万吉都督府乐容州都督府，领州一：东夏州静边州都督府，贞观中置，初在陇右，后侨治庆州之境。领州二十五：布州北夏州思义州思乐州昌塞州吴州天授二年置吴、朝、归、浮等州。朝州 朝 一作 彭 。归州 归 ，一作 阳 。浮州祐州贞观四年置，领县二：廓川，归定。卑州西归州嶂州贞观四年置。县四：洛平，显川，桂川，显平。餝州开元州归顺州本在山南之西，宝应元年诣梁州刺史内附。淳州贞观十二年以降户置于洮州之境，并置素恭、乌城二县。开元中废，后为羁糜。乌笼州恤州嵯州贞观五年置。县一：相鸡。相鸡本隶西怀州，贞观十年来属。盖州本西唐州，贞观四年置，八年更名。县四：湘水，河唐，曲岭，祐川。悦州回乐州乌掌州诺州贞观五年置。县三：诺川，德归，篱渭。右隶灵州都督府。
芳池州都督府，侨治怀安，皆野利氏种落。领州九：宁静州种州玉州贞观五年置。县二：玉山，带河。濮州林州尹州位州贞观四年置。县二：位丰，西使。长州宝州。宜定州都督府，本安定，后更名。领州七：党州桥州贞观六年置。乌州西戎州贞观五年以拓拔赤词部落置。初为都督府，后为州，来属。野利州米州还州。安化州都督府，领州七：永和州威州旭州莫州西沧州贞观六年置，八年更名台州，后复故名。琮州儒州本西盐州，贞观五年以拓拔部置，治故后魏洪和郡之蓝川县地，八年更名。开元中废，后为羁縻。右隶庆州都督府。
吐谷浑州二：
宁朔州初隶乐容都督府，代宗时来属。右隶夏州都督府；浑州仪凤中自凉州内附者，处于金明西境置。右隶延州都督府。
○河北道
突厥州二：
顺州顺义郡贞观四年平突厥，以其部落置顺、祐、化、长四州都督府于幽、灵之境；又置北开、北宁、北抚、北安等四州都督府。六年顺州侨治营州南之五柳戍；又分思农部置燕然县，侨治阳曲；分思结部置怀化县，侨治秀容，隶顺州；后皆省。祐、化、长及北开等四州亦废，而顺州侨治幽州城中。岁贡麝香。县一：宾义。瑞州本威州，贞观十年以乌突汗达干部落置，在营州之境。咸亨中更名。后侨治良乡之广阳城。县一：来远。右初隶营州都督府，及李尽忠陷营州，以顺州隶幽州都督府，徙瑞州于宋州之境。神龙初北还，亦隶幽州都督府。
奚州九，府一：
鲜州武德五年析饶乐都督府置。侨治潞之古县城。县一：宾从。崇州武德五年析饶乐都督府之可汗部落置。贞观三年更名北黎州，治营州之废阳师镇。八年复故名。后与鲜州同侨治潞之古县城。县一：昌黎。顺化州县一：怀远。归义州归德郡总章中以新罗户置，侨治良乡之广阳城。县一：归义。后废。开元中，信安王祎降契丹李诗部落五千帐，以其众复置。
奉诚都督府，本饶乐都督府，唐初置，后废。贞观二十二年以内属奚可度者部落更置，并以别帅五部置弱水等五州。开元二十三年更名。领州五：弱水州以阿会部置。祁黎州以处和部置。洛环州以奥失部置。太鲁州以度稽部置。渴野州以元俟析部置。
契丹州十七，府一：
玄州贞观二十年以纥主曲据部落置。侨治范阳之鲁泊村。县一：静蕃。咸州本辽州，武德二年以内稽部落置。初治燕支城，后侨治营州城中。贞观元年更名。后治良乡之石窟堡。县一：威化。昌州贞观二年以松漠部落置，侨治营州之静蕃戍。七年徙于三合镇，后治安次之故常道城。县一：龙山。师州贞观三年以契丹、室韦部落置，侨治营州之废阳师镇，后侨治良乡之东闾城。县一：阳师。带州贞观十年以乙失革部落置。侨治昌平之清水店。县一：孤竹。归顺州归化郡本弹汗州，贞观二十二年以内属契丹别帅析纥便部置。开元四年更名。县一：怀柔。沃州载初中析昌州置。万岁通天元年没于李尽忠，开元二年复置。后侨治蓟之南回城。县一：滨海。信州万岁通天元年以乙失活部落置。侨治范阳境。县一：黄龙。青山州景云元年析玄州置。侨治范阳之水门村。县一：青山。
松漠都督府，贞观二十二年以内属契丹窟哥部置，其别帅七部分置峭落等八州。李尽忠叛后废，开元二年复置。领州八：峭落州以达稽部置。无逢州以独活部置。羽陵州以芬问部置。白连州以突便部置。
徒何州以芮奚部置。万丹州以坠斤部置。疋黎州以伏部置。赤山州以伏部分置。
○归诚州
靺鞨州三，府三：慎州武德初以涑沫、乌素固部落置。侨治良乡之故都乡城。县一：逢龙。夷宾州乾符中以愁思岭部落置，侨治良乡之古广阳城。县一：来苏。黎州载初二年析慎州置。侨治良乡之故都乡城。县一：新黎。黑水州都督府开元十四年置。渤海都督府安静都督府右初皆隶营州都督，李尽忠陷营州，乃迁玄州于徐、宋之境，威州于幽州之境，昌、师、带、鲜、信五州于青州之境，崇、慎二州于淄、青之境，夷宾州于徐州之境，黎州于宋州之境，在河南者十州，神龙初乃使北还，二年皆隶幽州都督府。
降胡州一：
凛州天宝初置，侨治范阳境。右隶幽州都督府。
高丽降户州十四，府九太宗亲征，得盖牟城，置盖州；得辽东城，置辽州；得白崖城，置岩州。及师还，拔盖、辽二州之人以归。高宗灭高丽，置都督府九，州四十二，后所存州止十四。初，显庆五年平百济，以其地置熊津、马韩、东明、金连、德安五都督府，并置带方州，麟德后废：南苏州盖牟州代那州仓岩州磨米州积利州黎山州延津州木底州安市州诸北州识利州拂涅州拜汉州新城州都督府辽城州都督府哥勿州都督府卫乐州都督府舍利州都督府居素州都督府越喜州都督府去旦州都督府建安州都督府右隶安东都护府。
○陇右道
突厥州三，府二十七：
皋兰州贞观二十二年以阿史德特健部置，初隶燕然都护，后来属。兴昔都督府右隶凉州都督府。
特伽州鸡洛州开元中又有火拔州、葛禄州，后不复见。
濛池都护府贞观二十三年，以阿史那贺鲁部落置瑶池都督府，永徽四年废。显庆二年禽贺鲁，分其地，置都护府二、都督府八，其役属诸胡皆为州。昆陵都护府匐陵都督府以处木昆部置。嗢鹿州都督府以突骑施索葛莫贺部置。洁山都督府以突骑施阿利施部置。双河都督府以摄舍提暾部置。鹰娑都督府以鼠尼施处半部置。盐泊州都督府以胡禄屋阙部置。阴山州都督府显庆三年分葛逻禄三部置三府，以谋落部置。大漠州都督府以葛逻禄炽俟部置。玄池州都督府以葛逻禄踏实部置。金附州都督府析大漠州置。轮台州都督府金满州都督府永徽五年以处月部落置为州，隶轮台。龙朔二年为府。咽面州都督府初，玄池、咽面为州，隶燕然，长安二年为都督府，隶北庭。盐禄州都督府哥系州都督府孤舒州都督府西盐州都督府东盐州都督府叱勒州都督府迦瑟州都督府凭洛州都督府沙陀州都督府答烂州都督府右隶北庭都护府。
回纥州三，府一：带林州以思结别部置。金水州贺兰州卢山都督府以思结部置。右初隶燕然都护府，总章元年隶凉州都督府。
党项州七十三，府一，县一：
马邑州开元十七年置，在秦、成二州山谷间。宝应元年徙于成州之盐井故城。右隶秦州都督府。
保塞州右隶临州都督府。
密恭县高宗上元三年为吐蕃所破，因废，后复置。右隶洮州。
丛州贞观三年置。县三：宁远，临泉，临河。崌州贞观元年以降户置。县二：江源，落稽。奉州本西仁州，贞观元年置，八年更名。县三：奉德，恩安，永慈。岩州本西金州，贞观五年置，八年更名。县三：金池，甘松，丹岩。远州本西怀州，贞观四年置，八年更名。县二：罗水，小部川。麟州本西麟州，贞观五年置，八年更名。县七：硖川，和善，剑具，硖源，三交，利恭，东陵。可州本西义州，贞观四年置，八年更名。县三：义诚，清化，静方。阔州贞观五年置。县二：阔源，落吴。彭州本洪州，贞观三年置，七年更名。县四：洪川，归远，临津，归正。直州本西集州，贞观五年置，八年更名。县二：集川，新川。肆州贞观五年置。县四：归唐，芳丛，盐水，磨山。序州贞观十年置。静州咸亨三年以内附部落置。轨州都督府贞观二年以细封步赖部置。县四：玉城，金原，俄彻，通川。以上有版。
研州探那州忄巳州毘州河州干州琼州犀州龛州陪州如州麻州霸州阑州光州至凉州晔州
思帝州统州谷邛州达违州万卑州慈州融洮州执州答针州税河州吴洛州齐帝州苗州始目州悉多州
质州兆州求易州托州志德州延避州略州索京州
柘刚州明桑州白豆州瓚州酋和州和昔州祝州索川州拔揭州鼓州飞州索渠州目州宝剑州津州柘钟州纪州微州以上无版。
右初隶松州都督府，肃宗时懿、盖、嵯、诺、嶂、祐、台、桥、浮、宝、玉、位、儒、归、恤及西戎、西沧、乐容、归德等州皆内徙，余皆没于吐蕃；
乾封州归义州顺化州和宁州和义州保善州宁定州罗云州朝凤州以上宝应元年内附。永定州永泰元年以永定等十二州部落内附，析置州十五。宜芳州余阙。右阙。
吐谷浑州一：合门州右隶凉州都督府。
四镇都督府，州三十四。咸亨元年，吐蕃陷安西，因罢四镇，长寿二年复置。
龟兹都督府，贞观二十年平龟兹置。领州九。阙。
毘沙都督府，本于阗国，贞观二十二年内附，初置州五，高宗上元二年置府，析州为十。领州十。阙。
焉耆都督府贞观十八年灭焉耆置。有碎叶城，调露元年，都护王方翼筑，四面十二门，为屈曲隐出伏没之状云。
疏勒都督府，贞观九年疏勒内附置。领州十五。阙。
河西内属诸胡，州十二，府二：
乌垒州和墨州温府州蔚头州遍城州耀建州寅度州猪拔州达满州蒲顺州郢及满州乞乍州妫塞都督府渠黎都督府
西域府十六，州七十二龙朔元年，以陇州南由令王名远为吐火罗道置州县使，自于阗以西，波斯以东，凡十六国，以其王都为都督府，以其属部为州县。凡州八十八，县百一十，军、府百二十六：
月支都督府，以吐火罗叶护阿缓城置。领州二十五：蓝氏州以钵勃城置。大夏州以缚叱城置。汉楼州以俱禄犍城置。弗敌州以乌逻氈城置。沙律州以咄城置。妫水州以羯城置。盘越州以忽婆城置。忸密州以乌罗浑城置。伽倍州以摩彦城置。粟特州以阿捺腊城置。钵罗州以兰城置。双泉州以悉计蜜悉帝城置。祀惟州以昏磨城置。迟散州以悉蜜言城置。富楼州以乞施巘城置。丁零州以泥射城置。薄知州以析面城置。桃槐州以阿腊城置。大檀州以颊厥伊城具阙达官部落置。伏卢州以播萨城置。身毒州以乞涩职城置。西戎州以突厥施怛駃城置。篾颉州以骑失帝城置。叠仗州以发部落城置。苑汤州以拔特山城置。大汗都督府，以嚈哒部落活路城置。领州十五：附墨州以弩那城置。奄蔡州以胡路城置。依耐州以婆多楞萨达健城置。犁州以少俱部落置。榆令州以乌模言城置。安屋州以遮瑟多城置。罽陵州以数始城置。碣石州以迦沙纷遮城置。波知州以羯劳支城置。乌丹州以乌捺斯城置。诺色州以速利城置。迷蜜州以顺问城置。盻顿州以乍城置。宿利州以颂施谷部落置。贺那州以汗曜部落置。条支都督府，以诃达罗支国伏宝瑟颠城置。领州九：细柳州以护闻城置。虞泉州以赞候瑟颠城置。犁蕲州以据瑟部落置。崦嵫州以遏忽部落置。巨雀州以乌离难城置。遗州以遗兰部落置。西海州以郝萨大城置。镇西州以活恨部落置。乾陀州以缚狼部落置。天马都督府，以解苏国数瞒城置。领州二：洛那州以忽论城置。束离州以达利薄纥城置。高附都督府，以骨咄施沃沙城置。领州二：五翕州以葛逻犍城置。休蜜州以乌斯城置。脩鲜都督府，以罽宾国遏纥城置。领州十：毘舍州以罗漫城置。阴米州以贱那城置。波路州以和蓝城置。龙池州以遗恨城置。乌弋州以塞奔你逻斯城置。罗罗州以滥犍城置。檀特州以半制城置。乌利州以勃逸城置。漠州以鹘换城置。悬度州以布路犍城置。写凤都督府，以帆延国罗烂城置。领州四：嶰谷州以肩捺城置。泠沦州以俟麟城置。悉万州以缚时伏城置。钳敦州以未腊萨旦城置。悦般州都督府，以石汗那国艳城置。领双靡州。以俱兰城置。奇沙州都督府，以护时犍国遏蜜城置。领州二：沛隶州以漫山城置。大秦州以睿蜜城置。姑墨州都督府，以怛没国怛没城置。领栗弋州。以弩羯城置。旅獒州都督府，以乌拉喝国摩竭城置。昆墟州都督府，以多勒建国低宝那城置。至拔州都督府，以俱蜜国褚瑟城置。鸟飞州都督府，以护蜜多国摸逵城置。领钵和州。以娑勒色诃城置。王庭州都督府，以久越得犍国步师城置。
波斯都督府，以波斯国疾陵城置。右隶安西都护府。
○剑南道
诸羌州百六十八：
西雅州贞观五年置。县三：新城，三泉，石龙。蛾州贞观五年置。县二：常平，那川。拱州显庆元年以钵南伏浪恐部置。剑州永徽五年以大首领冻就部落置。右隶松州都督府。
涂州武德元年以临涂羌内附置，领临涂、端源、婆览三县。贞观元年州废，县亦省。二年析茂州之端源戍复置，县三：端源，临涂，悉邻。炎州本西封州，贞观五年开生羌置，八年更名。县三：大封，慕仙，义川。彻州贞观六年以西羌董洞贵部落置。县三：文彻，俄耳，文进。向州贞观五年以生羌置。县二：贝左，向贰。冉州本西冉州，贞观六年以徼外敛才羌地置，八年更名，九年第为冉州。县四：冉山，磨山，玉溪，金水。穹州本西博州，贞观五年以生羌置，八年更名。县五：小川，彻当，璧川，当博，恭耳。笮州本西恭州，贞观七年以白狗羌户置，八年更名。县三：遂都，亭劝，比思。蓬鲁州永徽二年，特浪生羌董悉奉求、辟惠生羌卜檐莫等种落万余户内附，又析置州三十二。姜州恕州葛州勿州鞮州占州达州浪州邠州敛州补州赖州那州举州多州尔州射州鐸州平祭州时州箭州婆州浩州质州居州可州宕州归化州柰州竺州卓州右隶茂州都督府。
思亮州杜州初汉州孚川州渠川州丘卢州祐州计州龙施州月乱州浪弥州月边州团州櫃州威川州米羌州右隶巂州都督府。
当马州此下二十一州，天宝前置。林波州中川州林烧州钳矢州会野州当仁州金林州东嘉梁州西嘉梁州东石乳州西石乳州涉邛州汶东州费林州徐渠州强鸡州长臂州杨常州罗岩州初隶黎州都督，后来属。雉州椎梅州此下三十六州，开元后置。三井州束锋州名配州钳恭州斜恭州画重州罗林州笼羊州龙逢州敢川州惊川州檛眉州木烛州当品州严城州昌磊州钳并州作重州檛林州三恭州布岚州欠马州罗蓬州论川州让川州远南州卑庐州夔龙州耀川州金川州盐井州凉川州夏梁州甫和州橛查州右隶雅州都督府。
奉上州此下二十二州，开元前置。辄荣州剧川州合钦州蓬口州博卢州明川州胣皮州蓬矢州大渡州米川州木属州河东州甫岚州昌明州归化州初隶巂州，后来属。象川州丛夏州和良州和都州附树州东川州上贵州此下二十八州，开元十七年置。滑川州比川州吉川州甫萼州比地州苍荣州野川州邛冻州贵林州牒珍州浪弥州郎郭州上钦州时蓬州俨马州邛川州护邛州脚川州开望州上蓬州比蓬州剥重州久护州瑶剑州明昌州护川州索古州此下三州，大和以前置。诺柞州柏坡州右隶黎州都督府。
诸蛮州九十二：皆无城邑，椎髻皮服，惟来集于都督府，则衣冠如华人焉。
南宁州汉夜郎地。武德元年开南中，因故同乐县置，治味。四年置总管府。五年侨治益州，八年复治味，更名郎州。贞观元年罢都督。开元五年复故名。天宝末没于蛮，因废。唐末复置州于清溪镇，去黔州二十九日行。县七：味，同乐，升麻，同起，新丰，陇堤，泉麻。昆州本隋置，隋乱废。武德元年开南中，复置。土贡：牛黄。县四：益宁，晋宁，安宁，秦臧。有滇池，在晋宁。其秦臧，则故臧汉地也。梨州本西宁州，武德七年析南宁州二县置，贞观八年更名。北接昆州。县二：梁水，绛。匡州本南云州，武德七年置，贞观八年更名。汉永昌郡地。县二：勃弄，匡川。州本西濮州，武德四年置，贞观十一年更名。汉越巂郡地，南接姚州。县四：濮水，青蛉，岐星，铜山。尹州武德四年置，北接州。县五：马邑，天池，盐泉，百泉，涌泉。曾州武德四年置，西接匡州。县五：曾，三部，神泉，龙亭，长和。钩州本南龙州，武德七年置，贞观十一年更名。东北接昆州。县二：望水，唐封。裒州武德七年置。本弄栋地，南接姚州。县二：杨彼，乐强。宗州本西宗州，武德七年置，贞观十一年第名宗州。北接姚州。县三：宗居，石塔，河西。微州本西利州，武德七年置，贞观十一年更名。北接縻州。县二：深利，十部。縻州本西豫州，武德七年置，贞观三年更名。南接姚州。初为都督府，督縻、望、謻罗三州，后罢都督。县二：磨豫，七部。望州贞观末以诸蛮内附，与傍州同置，初隶郎州都督，后来属。謻罗州盘州本西平州，武德四年置，贞观八年更名。故兴古郡地，其南交州。县三：附唐，平夷，盘水。麻州贞观二十二年析郎州置。英州声州勤州傍州贞观二十三年，诸蛮末徒莫祗、俭望二种落内附，置傍、望、求、丘、览五州。求州丘州览州咸州泸慈州归武州严州汤望州武德州奏龙州武镇州本武恒，避穆宗名改。南唐州连州县六：当为，都宁，逻游，罗龙，加平，清坎。南州析盈州置。县三：播政，百荣，洪卢。德州析志州置。县二：罗连，万岩。为州析扶德州置。县二：扶，罗僧。洛州析镜州置。县四：临津，宾夷，曾城，葱药。移州析悦州置。县三：移当，临河，汤陵。悦州县六：甘泉，青宾，临川，悦水，夷邻，胡璠。镜州县六：夷郎，宾唐，溪琳，琮连，池临，野并。筠州县八：盐水，筠山，罗余，临居，澄澜，临昆，唐川，寻源。志州 志 一作 总 。县四：浮萍，鸡惟，夷宾，河西。盈州县四：盈川，涂赛，播陵，施燕。武昌州县七：洪武，罗虹，琅林，夷朗，来宾，罗新，绮婆。扶德州县三：宋水，扶德，阿阴。播朗州析巩州置。县三：播胜，从颜，顺化。信州居州炎州驯州县五：驯禄，天池，方陀，罗藏，播骋。骋州县二：斛木，罗相。浪川州贞元十三年，节度使韦皋表置。县五：郎浪，郎违，何度，郎仁，因閤。协州本隋置，隋乱废。武德元年开南中复置。县三：东安，西安，胡津。靖州析协州置。县二：靖川，分协。曲州本恭州，隋置，隋乱废。武德元年开南中复置，八年更名。故硃提郡，北接协州。县二：硃提，唐兴。硃提，本安上，武德七年更名。播陵州析盈州置。钳州析开边县置。哥灵州滈州县三：拱平，扫宫，罗谷。切骑州县四：柳池，奏禄，縻托，通识。品州县三：八秤，松花，牧。从州县六：从花，昆池，武安，罗林，梯山，南宁。牜可连州县三：牜可连，罗名，新戍。碾卫州县三：麻金，碾卫，涪麻。右隶戎州都督府。
于州武德四年以古滇王国民多姚姓，因置姚州都督，并置州十三。异州五陵州礻由州和往州舍利州范邓州野共州洪郎州日南州眉邓州醿备州洛诺州右隶姚州都督府。
纳州都宁郡义凤二年开山洞置。县八：罗围，播罗，施阳，都宁，罗当，罗蓝，都，胡茂。先天二年与萨、晏、巩皆降为羁縻。萨州黄池郡仪凤二年招生獠置。县二：黄池，播陵。晏州罗阳郡仪凤二年招生獠置。县七：思峨，牜可阴，新宾，扶来，思晏，哆罔，罗阳。巩州因忠郡仪凤二年开山洞置。县五：哆搂，都檀，波婆，比求，播郎。奉州仪凤二年开山洞置。县二：牜可里，逻蓬。浙州仪凤二年开山洞置。县四：浙源，越宾，洛川，鳞山。顺州载初二年置。县五：曲水，顺山，灵岩，来猿，龙池。思峨州天授二年置。县二：多溪，洛溪。淯州久视元年置。县四：新定，淯川，固城，居牢。能州大足元年置。县四：长宁，来银，菊池，猿山。高州县三：牜可巴，移甫，徒西。宋州县四：牜可龙，牜可支，宋水，卢吾。长宁州县四：婆员，波居，青卢，罗门。定州县二：支江，扶德。右隶泸州都督府。
○江南道
诸蛮州五十一：
牂州武德三年以牂柯首领谢龙羽地置，四年更名柯州，后复故名。初，牂、琰、庄、充、应、矩六州皆为下州，开元中降牂、琰、庄为羁縻，天宝三载又降充、应、矩为羁縻。县三：建安，宾化，新兴。建安，本牂柯，武德二年更名。新兴与州同置。琰州贞观四年置。县五：武侯，望江，应江，始安，东南。贞观中又领隆昆、琰川二县，后省。庄州本南寿州，贞观三年以南谢蛮首领谢强地置，四年更名，十一年为都督府，景龙二年罢都督。故隋牂柯郡地。南百里有桂岭关。县七：石牛，南阳，轻水，多乐，乐安，石城，新安。贞观中又领清兰县，后省。充州武德三年，以牂柯蛮别部置，县七：平蛮，东停，韶明，牂柯，东陵，辰水，思王。应州贞观三年以东谢首领谢元深地置，县五：都尚，婆览，应江，惣隆，罗恭。矩州武德四年置。明州贞观中以西赵首领赵磨酋地置。蔿州劳州羲州福州犍州邦州清州峨州蛮州县一：巴江。欧州 欧 一作 鼓 。濡州琳州县三：多梅，古阳，多奉。鸾州令州那州晖州都州总州咸亨三年，昆明十四姓率户二万内属分置。敦州咸亨三年析内属昆明部置，县六：武宁，沟水，古质，昆川，丛燕，孤云。殷州咸亨三年析昆明部置，后废。开元十五年分戎州复置，后又废。贞元二年，节度使韦皋表复置。故南汉之境也。县五：殷川，东公，龙原，韦川，宾川。初与敦州皆隶戎州都督，后来属。候州晃州樊州稜州添州普宁州功州亮州茂龙州延州训州卿州贞观十五年置。双城州整州悬州抚水州县四：抚水，古劳，多蓬，京水。思源州逸州南平州勋州袭州宝州万岁通天二年以昆明夷内附置。姜州鸿州县五：乐鸿，思翁，都部，新庭，临川。
右隶黔州都督府
○岭南道
诸蛮州九十二：
纡州县六：东区，吉陵，宾安，南山，都邦，纡质。归思州思顺州县五：罗遵，履博，都恩，吉南，许水。蕃州县三：蕃水，都伊，思寮。温泉州温泉郡土贡：金。县二：温泉，洛富。述昆州土贡：桂心。县五：夷蒙，夷水，古桂，临山，都陇。格州右隶桂州都督府。
椳州县八：正平，富平，龙源，思恩，饶勉，武招，都象，歌良。归顺州本归淳，元和初更名。思刚州侯州归诚州伦州石西州思恩州思同州思明州县一：显川。万形州万承州上思州谈州思琅州波州员州功饶州万德州左州思诚州曷州归乐州青州得州七源州右隶邕州都督府。
德化州永泰二年以林睹符部落置。县二：德化，归义。郎茫州永泰二年以林睹符部落分置。县二：郎茫，古勇。龙武州大历中以潘归国部落置。县二：龙丘，福宇。归化州县四：归朝，洛都，落回，落巍。郡州土贡：白镴、孔雀尾。县二：郡口，乐安。万泉州县一：陆水。思农州县三；武郎，武容，武全。为州县三：都龙，汉会，武零。西原州县三：罗和，古林，罗淡。林西州县二：林西，甘橘。思廓州县三：都宁，昆阳，罗方。武灵州县三：文葛，甘郎，苏物。新安州县三：归化，宾阳，安德。金廓州县三：罗嘉，文龙，禄荣。提上州县三：长宾，提头，硃绿。甘棠州县一：忠诚。武定州县三：福禄，柔远，康林。都金州县四：温泉，嘉陵，甘阳，都金。谅州县二：武兴，古都。武陆州开成三年，都护马植表以武陆县置。平原州开成四年析都金州之平原馆置。县三：龙石，平林，龙当。龙州武定州真州信州思陵州禄州中宗时有单乐县，后省。南平州西平州门州馀州岿州金邻州仪凤元年置。暑州罗伏州儋陵州樊德州金龙州哥富州贞元十二年置。尚思州贞元十二年置。安德州贞元十二年置。右隶安南都护府。
蜀爨蛮州十八贞元七年领州名逸。
右隶峰州都督府
唐置羁縻诸州，皆傍塞外，或寓名于夷落。而四夷之与中国通者甚众，若将臣之所征讨，敕使之所慰赐，宜有以记其所从出。天宝中，玄宗问诸蕃国远近，鸿胪卿王忠嗣以《西域图》对，才十数国。其后贞元宰相贾耽考方域道里之数最详，从边州入四夷，通译于鸿胪者，莫不毕纪。其入四夷之路与关戍走集最要者七：一曰营州入安东道，二曰登州海行入高丽渤海道，三曰夏州塞外通大同云中道，四曰中受降城入回鹘道，五曰安西入西域道，六曰安南通天竺道，七曰广州通海夷道。其山川聚落，封略远近，皆概举其目。州县有名而前所不录者，或夷狄所自名云。
营州西北百里曰松陉岭，其西奚，其东契丹。距营州北四百里至湟水。营州东百八十里至燕郡城。又经汝罗守捉，渡辽水至安东都护府五百里。府，故汉襄平城也。东南至平壤城八百里；西南至都里海口六百里；西至建安城三百里，故中郭县也；南至鸭渌江北泊汋城七百里，故安平县也。自都护府东北经古盖牟、新城，又经渤海长岭府，千五百里至渤海王城，城临忽汗海，其西南三十里有古肃慎城，其北经德理镇，至南黑水靺鞨千里。
登州东北海行，过大谢岛、龟歆岛、末岛、乌湖岛三百里。北渡乌湖海，至马石山东之都里镇二百里。东傍海壖，过青泥浦、桃花浦、杏花浦、石人汪、橐驼湾、乌骨江八百里。乃南傍海壖，过乌牧岛、贝江口、椒岛，得新罗西北之长口镇。又过秦王石桥、麻田岛、古寺岛、得物岛，千里至鸭渌江唐恩浦口。乃东南陆行，七百里至新罗王城。自鸭渌江口舟行百余里，乃小舫溯流东北三十里至泊汋口，得渤海之境。又溯流五百里，至丸都县城，故高丽王都。又东北溯流二百里，至神州。又陆行四百里，至显州，天宝中王所都。又正北如东六百里，至渤海王城。夏州北渡乌水，经贺麟泽、拔利干泽，过沙，次内横刬、沃野泊、长泽、白城，百二十里至可硃浑水源。又经故阳城泽、横刬北门、突纥利泊、石子岭，百余里至阿颓泉。又经大非苦盐池，六十六里至贺兰驿。又经库也干泊、弥鹅泊、榆禄浑泊，百余里至地颓泽。又经步拙泉故城，八十八里渡乌那水，经胡洛盐池、纥伏干泉，四十八里度库结沙，一曰普纳沙，二十八里过横水，五十九里至十贲故城，又十里至宁远镇。又涉屯根水，五十里至安乐戍，戍在河西壖，其东壖有古大同城。今大同城，故永济栅也。北经大泊，十七里至金河。又经故后魏沃野镇城，傍金河，过古长城，九十二里至吐俱麟川。傍水行，经破落汗山、贺悦泉，百三十一里至步越多山。又东北二十里至缬特泉。又东六十里至贺人山，山西碛口有诘特犍泊。吐俱麟川水西有城，城东南经拔厥那山，二百三十里至帝割达城。又东北至诺真水氵义。又东南百八十七里，经古可汗城至咸泽。又东南经乌咄谷，二百七里至古云中城。又西五十五里有绥远城。皆灵、夏以北蕃落所居。
中受降城正北如东八十里，有呼延谷，谷南口有呼延栅，谷北口有归唐栅，车道也，入回鹘使所经。又五百里至鹈泉，又十里入碛，经麚鹿山、鹿耳山、错甲山，八百里至山燕子井。又西北经密粟山、达旦泊、野马泊、可汗泉、横岭、绵泉、镜泊，七百里至回鹘衙帐。又别道自鹈泉北经公主城、眉间城、怛罗思山、赤崖、盐泊、浑义河、炉门山、木烛岭，千五百里亦至回鹘衙帐。东有平野，西据乌德鞬山，南依嗢昆水，北六七百里至仙娥河，河北岸有富贵城。又正北如东过雪山松桦林及诸泉泊，千五百里至骨利干，又西十三日行至都播部落，又北六七日至坚昆部落，有牢山、剑水。又自衙帐东北渡仙娥河，二千里至室韦。骨利干之东，室韦之西有鞠部落，亦曰祴部落。其东十五日行有俞折国，亦室韦部落。又正北十日行有大汉国，又北有骨师国。骨利干、都播二部落北有小海，冰坚时马行八日可度。海北多大山，其民状貌甚伟，风俗类骨利干，昼长而夕短。回鹘有延侄伽水，一曰延特勒泊，曰延特勒郍海。乌德鞬山左右嗢昆河、独逻河皆屈曲东北流，至衙帐东北五百里合流。泊东北千余里有俱伦泊，泊之四面皆室韦。
安西西出柘厥关，渡白马河，百八十里西入俱毘罗碛。经苦井，百二十里至俱毘罗城。又六十里至阿悉言城。又六十里至拨换城，一曰威戎城，曰姑墨州，南临思浑河。乃西北渡拨换河、中河，距思浑河百二十里，至小石城。又二十里至于阗境之胡芦河。又六十里至大石城，一曰于祝，曰温肃州。又西北三十里至粟楼烽。又四十里度拔达岭。又五十里至顿多城，乌孙所治赤山城也。又三十里渡真珠河，又西北渡乏驿岭，五十里渡雪海，又三十里至碎卜戍，傍碎卜水五十里至热海。又四十里至冻城，又百一十里至贺猎城，又三十里至叶支城，出谷至碎叶川口，八十里至裴罗将军城。又西二十里至碎叶城，城北有碎叶水，水北四十里有羯丹山，十姓可汗每立君长于此。自碎叶西十里至米国城，又三十里至新城，又六十里至顿建城，又五十里至阿史不来城，又七十里至俱兰城，又十里至税建城，又五十里至怛罗斯城。自拨换、碎叶西南渡浑河，百八十里有济浊馆，故和平铺也。又经故达干城，百二十里至谒者馆。又六十里至据史德城，龟兹境也，一曰郁头州，在赤河北岸孤石山。渡赤河，经岐山，三百四十里至葭芦馆。又经达漫城，百四十里至疏勒镇，南北西三面皆有山，城在水中。城东又有汉城，亦在滩上。赤河来自疏勒西葛罗岭，至城西分流，合于城东北，入据史德界。自拨换南而东，经昆岗，渡赤河，又西南经神山、睢阳、咸泊，又南经疏树，九百三十里至于阗镇城。于阗西五十里有苇关，又西经勃野，西北渡系馆河，六百二十里至郅支满城，一曰碛南州。又西北经苦井、黄渠，三百二十里至双渠，故羯饭馆也。又西北经半城，百六十里至演渡州，又北八十里至疏勒镇。自疏勒西南入剑末谷、青山岭、青岭、不忍岭，六百里至葱岭守捉，故羯盘陀国，开元中置守捉，安西极边之戍。有宁弥故城，一曰达德力城，曰汗弥国，曰拘弥城。于阗东三百九十里，有建德力河，东七百里有精绝国。于阗西南三百八十里，有皮山城，北与姑墨接。冻凌山在于阗国西南七百里。又于阗东三百里有坎城镇，东六百里有兰城镇，南六百里有胡弩镇，西二百里有固城镇，西三百九十里有吉良镇。于阗东距且末镇千六百里。自焉耆西五十里过铁门关，又二十里至于术守捉城，又二百里至榆林守捉，又五十里至龙泉守捉，又六十里至东夷僻守捉，又七十里至西夷僻守捉，又六十里至赤岸守捉，又百二十里至安西都护府。又一路自沙州寿昌县西十里至阳关故城，又西至蒲昌海南岸千里。自蒲昌海南岸，西经七屯城，汉伊脩城也。又西八十里至石城镇，汉楼兰国也，亦名鄯善，在蒲昌海南三百里，康艳典为镇使以通西域者。又西二百里至新城，亦谓之弩支城，艳典所筑。又西经特勒井，渡且末河，五百里至播仙镇，故且末城也，高宗上元中更名。又西经悉利支井、祆井、勿遮水，五百里至于阗东兰城守捉。又西经移杜堡、彭怀堡、坎城守捉，三百里至于阗。
安南经交趾太平，百余里至峰州。又经南田，百三十里至恩楼县，乃水行四十里至忠城州。又二百里至多利州，又三百里至硃贵州，又四百里至丹棠州，皆生獠也。又四百五十里至古涌步，水路距安南凡千五百五十里。又百八十里经浮动山、天井山，山上夹道皆天井，间不容跬者三十里。二日行，至汤泉州。又五十里至禄索州，又十五里至龙武州，皆爨蛮安南境也。又八十三里至傥迟顿，又经八平城，八十里至洞澡水，又经南亭，百六十里至曲江，剑南地也。又经通海镇，百六十里渡海河、利水至绛县。又八十里至晋宁驿，戎州地也。又八十里至柘东城，又八十里至安宁故城，又四百八十里至云南城，又八十里至白崖城，又七十里至蒙舍城，又八十里至龙尾城，又十里至大和城，又二十五里至羊苴咩城。自羊苴咩城西至永昌故郡三百里。又西渡怒江，至诸葛亮城二百里。又南至乐城二百里。又入骠国境，经万公等八部落，至悉利城七百里。又经突旻城至骠国千里。又自骠国西度黑山，至东天竺迦摩波国千六百里。又西北渡迦罗都河至奔那伐檀那国六百里。又西南至中天竺国东境恒河南岸羯硃嗢罗国四百里。又西至摩羯陀国六百里。一路自诸葛亮城西去腾充城二百里。又西至弥城百里。又西过山，二百里至丽水城。乃西渡丽水、龙泉水，二百里至安西城。乃西渡弥诺江水，千里至大秦婆罗门国。又西渡大岭，三百里至东天竺北界个没卢国。又西南千二百里，至中天竺国东北境之奔那伐檀那国，与骠国往婆罗门路合。一路自驩州东二日行，至唐林州安远县，南行经古罗江，二日行至环王国之檀洞江。又四日至硃崖，又经单补镇，二日至环王国城，故汉日南郡地也。自驩州西南三日行，度雾温岭，又二日行至棠州日落县，又经罗伦江及古朗洞之石蜜山，三日行至棠州文阳县。又经漦诳涧，四日行至文单国之算台县，又三日行至文单外城，又一日行至内城，一曰陆真腊，其南水真腊。又南至小海，其南罗越国，又南至大海。
广州东南海行，二百里至屯门山，乃帆风西行，二日至九州石。又南二日至象石。又西南三日行，至占不劳山，山在环王国东二百里海中。又南二日行至陵山。又一日行，至门毒国。又一日行，至古笪国。又半日行，至奔陀浪洲。又两日行，到军突弄山。又五日行至海硖，蕃人谓之 质 ，南北百里，北岸则罗越国，南岸则佛逝国。佛逝国东水行四五日，至诃陵国，南中洲之最大者。又西出硖，三日至葛葛僧祗国，在佛逝西北隅之别岛，国人多钞暴，乘舶者畏惮之。其北岸则个罗国。个罗西则哥谷罗国。又从葛葛僧只四五日行，至胜邓洲。又西五日行，至婆露国。又六日行，至婆国伽蓝洲。又北四日行，至师子国，其北海岸距南天竺大岸百里。又西四日行，经没来国，南天竺之最南境。又西北经十余小国，至婆罗门西境。又西北二日行，至拔狖国。又十日行，经天竺西境小国五，至提狖国，其国有弥兰太河，一曰新头河，自北渤昆国来，西流至提狖国北，入于海。又自提狖国西二十日行，经小国二十余，至提罗卢和国，一曰罗和异国，国人于海中立华表，夜则置炬其上，使舶人夜行不迷。又西一日行，至乌剌国，乃大食国之弗利剌河，南入于海。小舟溯流二日至末罗国，大食重镇也。又西北陆行千里，至茂门王所都缚达城。自婆罗门南境，从没来国至乌剌国，皆缘海东岸行；其西岸之西，皆大食国，其西最南谓之三兰国。自三兰国正北二十日行，经小国十余，至设国。又十日行，经小国六七，至萨伊瞿和竭国，当海西岸。又西六七日行，经小国六七，至没巽国。又西北十日行，经小国十余，至拔离謌磨难国。又一日行，至乌剌国，与东岸路合。西域有陀拔思单国，在疏勒西南二万五千里，东距勃达国，西至涅满国，皆一月行，南至罗刹支国半月行，北至海两月行。罗刹支国东至都槃国半月行，西至沙兰国，南至大食国皆二十日行。都槃国东至大食国半月行，南至大食国二十五日行，北至勃达国一月行。勃达国东至大食国两月行，西北至岐兰国二十日行，北至大食国一月行。河没国东南至陀拔国半月行，西北至岐兰国二十日行，南至沙兰国一月行，北至海两月行。岐兰国西至大食国两月行，南至涅满国二十日行，北至海五日行。涅满国西至大食国两月行，南至大食国一月行，北至岐兰国二十日行。沙兰国南至大食国二十五日行，北至涅满国二十五日行。石国东至拔汗那国百里，西南至东米国五百里。罽宾国在疏勒西南四千里，东至俱兰城国七百里，西至大食国千里，南至婆罗门国五百里，北至吐火罗国二百里。东米国在安国西北二千里，东至碎叶国五千里，西南至石国千五百里，南至拔汗那国千五百里。史国在疏勒西二千里，东至俱蜜国千里，西至大食国二千里，南至吐火罗国二百里，西北至康国七百里。
