历六上
宪宗即位，司天徐昴上新历，名曰《观象》。起元和二年用之，然无蔀章之数。至于察敛启闭之候，循用旧法，测验不合。至穆宗立，以为累世缵绪，必更历纪，乃诏日官改撰历术，名曰《宣明》。上元七曜，起赤道虚九度。其气朔、发敛、日躔、月离，皆因《大衍》旧术；晷漏、交会，则稍增损之；更立新数，以步五星，其大略谓：
通法曰统法。策实曰章岁。揲法曰章月。挂限曰闰限。三元之策曰中节。四象之策曰合策。一象之策曰象准。策余曰通余。爻数曰纪法。通纪法为分，曰旬周。章岁乘年，曰通积分。地中之策曰候策。天中之策曰卦策。以贞悔之策减中节，曰辰数。以加季月之节，即土用事日。凡小余满辰法，为辰数；满刻法，为刻。干实曰象数。秒法三百。以乘统法，曰分统。
凡步七曜入宿度，皆以刻法为度母。凡刻法乘盈缩分，如定气而一，曰气中率。与后气中率相减，为合差。以定气乘合差，并后定气以除，为中差。加、减气率，为初、末率。倍中差，百乘之，以定气除，为日差。半之，以加、减初、末，各为定率。以日差累加、减之，为每日盈缩分。凡百乘气下先后数，先减、后加常气，为定气限数。乘岁差千四百四十，为秒分。以加中节，因冬至黄道日度，累而裁之，得每定气初日度。
入转曰历。凡入历，如历中已下为进；已上，去之，为退。凡定朔小余，秋分后，四分之三已上，进一日。春分后，昏明小余差春分初日者，五而一，以减四分之三。定朔小余如此数已上者，进一日。或有交，应见亏初，则否。定弦望小余，不满昏明小余者，退一日。或有交，应见亏初者，亦如之。凡正交，以平交入历朓朒定数，朓减、朒加平交入定气余，满若不足，进退日算，为正交入定气，不复以交率乘、交数除，及不加减平交入气朓朒也。
凡推月度，以历分乘夜半定全漏，如刻法而一，为晨分；以减历分，为昏分。又以定朔、弦、望小余乘历分，统法除之，以减晨分，余为前；不足，反相减，余为后。乃前加、后减加时月度，为晨昏月度。以所入加时日度减后历加时日度，余加上弦之度及余，以所入日前减、后加，又以后历前加、后减，各为定程。乃累计距后历每日历度及分，以减定程，为盈；不足，反相减，为缩。以距后历日数均其差，盈减、缩加每日历分，为历定分。累以加朔、弦、望晨昏月度，为每日辰昏月度，不复加减屈伸也。
爻统曰中统。象积曰刻法。消息曰屈伸。以屈伸准盈缩分，求每日所入，日定衰。五乘之，二十四除之，曰漏差。屈加、伸减气初夜半漏，得每日夜半定漏。刻法通为分，曰昏明小余。二十一乘屈伸定数，二十五而一，为黄道屈伸差。乃屈减、伸加气初去极度分，得每日去极度分。以万二千三百八十六乘黄道屈伸差，万六千二百七十七而一，为每日度差。屈减、伸加气初距中度分，得每日距中度数。凡屈伸准消息于中晷，曰定数；于漏刻，曰漏差；于去极，曰屈伸差；于距中度，曰度差。
交终曰终率。朔差曰交朔。望数日交望，交限曰前准。望差曰后准。凡月行入四象阴阳度有分者，十乘之，七而一，为度分。不尽，十五乘之，七除，为大分。不尽又除，为小分。乃以一象之度九十除之，兼除度差分百一十三、大分七、小分一少，然后以次象除之。
凡日蚀，以定朔日出入辰刻距午正刻数，约百四十七，为时差。视定朔小余如半法已下，以减半法，为初率；已上，减去半法，余为末率。以乘时差，如刻法而一，初率以减，末率倍之，以加定朔小余，为蚀定余。月蚀，以定望小余为蚀定余。
凡日蚀，有气差，有刻差，有加差。二至之初，气差二千三百五十。距二至前后，每日损二十六，至二分而空。以日出没辰刻距午正刻数，约其朔日气差，以乘食甚距午正刻数。所得以减气差，为定数。春分后，阴历加之，阳历减之；秋分后，阴历减之，阳历加之。
二至初日，无刻差。自后每日益差分二、小分十。起立春至立夏、起立秋至立冬，皆以九十四分有半为刻差。自后日损差分二、小分十，至二至之初损尽。以朔日刻差乘食甚距午正刻数，为刻差定数。冬至后食甚在午正前，夏至后食甚在午正后，阴历以减，阳历以加；冬至后食甚在午正后，夏至后食甚在午正前，阴历以加，阳历以减。
又立冬初日后，每气增差十七。至冬至初日，得五十一。自后，每气损十七，终于大寒，损尽。若蚀甚在午正后，则每刻累益其差，阴历以减，阳历以加。应加减差，同名相从，异名相销，各为蚀差。以加减去交分，为定分。月在阴历，不足减，反减蚀差，交前减之，余为阳历交后定分；交后减之，余为阳历交前定分：皆不蚀。阳历不足减，亦反减蚀差。交前减之，余为阴历交后定分；交后减之，余为阴历交前定分：皆蚀。
凡去交定分，如阳历蚀限已下，为阳历蚀。以阳历定法约，为蚀分。已上者，以阳历蚀限减之，余为阴历蚀。以阴历定法约之，以减十五，余为蚀分。
凡月蚀去交分，二千一百四十七已下，皆既。已上者，以减后准，余如定法五百六约，为蚀分。凡月蚀既，泛用刻二十。如去交分千四百三十五已下，因增半刻。七百一十二已下，又增半刻。凡日月带蚀出没，各以定法通蚀分，半定用刻约之，以乘见刻。多于半定用刻，出为进，没为退；少于半定用刻，出为退，没为进：各如定法而一，为见蚀之大分。朔昼、望夜皆为见刻。其九服蚀差，则不复考详。
五星终率曰周率。因平合加中伏，得平见。金、水加夕，得晨；加晨，得夕。又以变差乘年，满象数去之；不尽为变交。三百约为分，统法而一，以减平见。三十六乘平见秒，十二乘变交秒，同以三千六百为母。余如交率已下，星在阳历；已上，去之，为入阴历。各以变策除，为变数，命初变算外；不尽为入其变度数及余。自此百约余分，母同刻法。以所入变下数，加减平见，为常见。金星晨见，先计自夕见，尽夕退，应加减先后差。同名相从，异名相销。与晨常见加减差，异名相销，同名相从。依加减晨平见为常见。
凡常见计入定气，求先从定数，各以差率乘之，差数而一，为定差。晨见先减、后加，夕见先加、后减常见，为定见。以常见与定见加减数，加减平见入变度数及余秒，为定见初变所入。以所行度顺加、退减之，即次变所入。以所入变下差数加减日度变率。其水星常见与定见加减数，同名相从，异名相销，反其加减。夕见差加疾行日率者，倍其差，加度率。又分其差，以加迟留日率。晨见亦分其差，以加迟留日率，以所差之数，加疾行日率，亦倍其差，加疾行度率。夕见差减疾行日率者，倍其差，减度率。又以其差减留日，不足减，侵减迟日。晨见差减留日，不足减者，侵减迟日，亦以其差减疾行日率，倍其差，以减度率。前变初日与后变末日先后数，同名相销，异名相从，为先后定数。各以差率乘之，差数而一，为日差。金星用后变差率、差数。以先后定数减之，为度差。金星夕伏，又日差减先后定数，为度差。晨伏以先后定数加日差，为度差。水星夕伏，以先后定数为日差。倍之，为度差。乃以日度差，积盈者以减、积缩者以加末变日度率。金、水晨伏，反用其差。又倍退行差，差率乘之，差数而一，为日差。以退差减之，为度差。金星夕伏，以日差减退差，为度差。晨伏以退差加日差，为度差。以退行日度差应加者减末变日度率。晨伏反用其差。各加减变讫，为日度定率。
他亦皆准《大衍历》法。其分秒不同，则各据本历母法云。
起长庆二年，用《宣明历》。自敬宗至于僖宗，皆遵用之。虽朝廷多故，不暇讨论，然《大衍历》后，法制简易，合望密近，无能出其右者。讫景福元年。
《观象历》，今有司无传者。
《长庆宣明历》演纪上元甲子，至长庆二年壬寅，积七百七万一百三十八算外。
《宣明》统法八千四百。
章岁三百六万八千五十五。
章月二十四万八千五十七。
通余四万四千五十五。
章闰九万一千三百七十一。
闰限二十四万四百四十三，秒六。
中节十五，余千八百三十五，秒五。
合策二十九，余四千四百五十七。
象准七，余三千二百一十四少。
中盈分三千六百七十一，秒二。
朔虚分三千九百四十三。
旬周五十万四千。
纪法六十。
秒法八。
候数五，余六百一十一，秒七。
卦位六，余七百三十四，秒二。
辰数十二，余千四百六十八，秒四。
刻法八十四。
象数九亿二千四十四万六千一百九十九。
周天三百六十五度。
虚分二千一百五十三，秒二百九十九。
岁差二万九千六百九十九。
分统二百五十二万。
秒母三百。
二十四定气，皆百乘其气盈缩分，盈减、缩加中节，为定气所有日及余、秒。
六虚之差五十三，秒二百九十九。
历周二十三万一千四百五十八，秒十九。
历周日二十七，余四千六百五十八，秒十九。
历中日十三，余六千五百二十九，秒九半。
周差日一，余八千一百九十八，秒八十一。
秒母一百。
七日：初数，七千四百六十五；末数，九百三十五。
十四日：初数，六千五百二十九；末数，千八百七十一。
上弦：九十一度，余二千六百三十八，秒百四十九太。
望：百八十二度，余五千二百七十六，秒二百九十九半。
下弦：二百七十三度，余七千九百一十五，秒百四十九半。
秒母三百。以刻法约历分为度，积之为积度。
中统四千二百。
辰刻八刻，分二十八。
昏、明刻各二刻，分四十二。
刻法八十四。度母同刻法。
距极度五十六，余八十二分半。
北极出地三十四度，余四十七分半。
终率二十二万八千五百八十二，秒六千五百一十二。
终日二十七，余千七百八十二，秒六千五百一十二。
中日十三，余五千九十一，秒三千二百五十六。
交朔日二，余二千六百七十四，秒三千四百八十八。
交望日十四，余六千四百二十八，秒五千。
前准日十二，余三千七百五十四，秒千五百一十二。
后准日一，余千三百三十七，秒千七百四十四。
阴历蚀限六千六十。
阳历蚀限二千六百四十。
阴历定法四百四。
阳历定法百七十六。
交率二百二。
交数二千五百七十三。
秒法一万。
去交度乘数十一，除数七千三百三。
○岁星
周率三百三十五万五百四十，秒八十三。
周策二百九十八，余七千三百四十，秒八十三。
中伏日十六，余七千八百七十，秒四十一半。
变差九十八，秒三十二。
交率百八十二，余五十二，秒二十七。
变策十五，余十八，秒三十五。
差率五。
差数四。
○荧惑
周率六百五十五万一千三百九十五，秒二十六。
周策七百七十九，余七千七百九十五，秒二十六。
中伏日七十，余八千九十七，秒六十二。
变差三千五，秒一。
交率百八十二，余五十二，秒三十二。
变策十五，余十八，秒三十六。
差率三十九。
差数十。
○镇星
周率三百一十七万五千八百七十九，秒七十九。
周策三百七十八，余六百七十九，秒七十九。
中伏日十八，余四千五百三十九，秒八十九半。
变差二百七十七，秒九十二。
交率百八十二，余五十二，秒二十七。
变策十五，余十八，秒三十五。
差率十。
差数九。
○太白
周率四百九十万四千八百四十五，秒八十五。
周策五百八十三，余七千六百四十五，秒八十五。
夕见伏日二百五十六。
夕见伏行二百四十四度。
晨见伏日三百二十七，余七千六百四十五，秒八十五。
晨见伏行三百四十九，余七千六百四十五，秒八十五。
中伏日四十一，余八千二十二，秒九十二半。
变差千二百三十六，秒十二。
交率百八十二，余五十二，秒二十九。
变策十五，余十八，秒三十五。
夕见差率三十一。
差数十。
晨见差率二。
差数三。
○辰星
周率九十七万三千三百九十，秒二十五。
周策百一十五，余七千三百九十，秒二十五。
夕见伏日五十二。
夕见伏行十八度。
晨见伏日六十三，余七千三百九十，秒二十五。
晨见伏行九十七度，余七千三百九十，秒二十五。
中伏日十八，余七千八百九十五，秒十二半。
变差三千二百一，余十，秒六十七。
交率百八十二，余五十二，秒三十二。
变策十五，余十八，秒三十六。
差率、差数空。秒法百。
小分法三千六百。
五星平见加减历
历六下
昭宗时，《宣明历》施行已久，数亦渐差，诏太子少詹事边冈与司天少监胡秀林、均州司马王墀改治新历，然术一出于冈。冈用算巧，能驰骋反覆于乘除间。由是简捷、超径、等接之术兴，而经制、远大、衰序之法废矣。虽筹策便易，然皆冥于本原。其上元七曜，起赤道虚四度。景福元年，历成，赐名《崇玄》。气朔、发敛、盈缩、朓朒、定朔弦望、九道月度、交会、入蚀限去交前后，皆《大衍》之旧。余虽不同，亦殊涂而至者。大略谓：
策实曰岁实。揲法曰朔实。三元之策曰气策。四象之策曰平会。一象之策曰弦策。挂限曰闰限。爻数曰纪法。策余曰岁余。天中之策曰候策。地中之策曰卦策。贞悔之策曰土王策。辰法，半辰法也。乾实曰周天分。盈缩、朒朓，皆用常气。盈缩分曰升降。先后曰盈缩。
凡升降、损益，皆进一等，倍象统乘之，除法而一，为平行率。与后率相减，为差。半之，以加减平行率，为初、末率。倍差，进一等，以象统乘之，除法而一，为日差。以加减初、末为定。以日差累加减，为每日分。凡小余，皆万乘之，通法除，为约余，则以万为法。又以百约之，为大分，则以百为法。
凡冬至赤道日度及约余，以减其宿全度，乃累加次宿，皆为距后积度。满限九十一度三十一分三十七小分，去之。余半已下，为初；已上，以减限，为末。皆百四十四乘之。退一等，以减千三百一十五。所得以乘初、末度分，为差。又通初、末度分，与四千五百六十六先相减、后相乘，千六百九十除之，以减差，为定差。再退为分。至后以减、分后以加距后积度，为黄道积度。宿次相减，即其度也。以冬至赤道日度及约余，依前求定差以减之，为黄道日度。
凡岁差，十一乘之，又以所求气数乘之，三千八百八十八而一，以加前气中积；又以盈缩分盈加、缩减之，命以冬至宿度，即其气初加时宿度。
其定朔小余，如日法四十分之二十九已上，以定朔小余减日法，余如晨初余数已下，进一日。
冈又作径术求黄道月度。以蔀率去积年，为蔀周；不尽，为蔀余。以岁余乘蔀余，副之。二因蔀周，三十七除之，以减副。百一十九约蔀余，以加副。满周天去之。余，四因之为分，度母而一为度，即冬至加时平行月。
又以冬至约余距午前后分，二百五十四乘之，万约为分，满度母为度；午前以加、午后以减加时月，为午中月。自此计日平行十三度十九分度之七。自冬至距定朔，累以平行减之，为定朔午中月。求次朔及弦望，各计日以平行加之。其分以度母除，为约分。
又四十七除蔀余，为率差。不尽，以乘七日三分半，副之。九因率差，退一等，为分，以减副。又百约冬至加时距午分，午前加之、午后减之、满转周去之，即冬至午中入转。以冬至距朔日减之，即定朔午中入转。求次朔及弦望，计日加之。
各以所入日下损益率乘转余，百而一，以损益盈缩积，为定差。以盈加、缩减午中月，为定月。以月行定分乘其日晨昏距午分，万约为分，满百为度，以减午中定月，为晨月；加之，为昏月。以朔昏月减上弦昏月，以上弦昏月减望昏月，以望晨月减下弦晨月，以下弦晨月减后朔晨月，各为定程。以相距日均，为平行度分。与次程相减，为差。以加、减平行，为初、末日定行。后少，加为初，减为末；后多，减为初，加为末。减相距日一，均差，为日差。累损、益初日，为每日定行。后多，累益之；后少，累减之。因朔弦望晨昏月，累加之，得每日晨昏月。
晷漏
各计其日中入二至加时已来日数及余。如初限已下，为后；已上，以减二至限，余为前，副之。各以乘数乘之，用减初、末差。所得再乘其副，满百万为尺，不满为寸、为分。夏至后，则退一等。皆命曰晷差。冬至前后，以减冬至中晷：夏至前后，以加夏至中晷；为每日阳城中晷。与次日相减，后多曰息，后少曰消。以冬夏至午前、后约分乘之，万而一，午前息减、消加；午后息加、消减中晷：为定数也。凡冬至初日，有减无加；夏至初日，有加无减。
又计二至加时已来至其日昏后夜半日数及余。冬至后为息，夏至后为消。如一象已下，为初；已上，反减二至限，余为末。令自相乘，进二位，以消息法除为分，副之。与五百分先相减，后相乘，千八百而一，以加副，为消息数。以象积乘之，百约为分，再退为度。春分后以加六十七度四十分，秋分后以减百一十五度二十分，即各其日黄道去极。与一象相减，则赤道内外也。以消息数，春分后加千七百五十二，秋分后以减二千七百四十八，即各其日晷漏母也。以减五千，为晨昏距子分。
置晷漏母，千四百六十一乘，而再半之。百约，为距午度。以减半周天，余为距中度。百三十五乘晷漏母，百约为分，得晨初余数。凡晷漏，百为刻。不满，以象积乘之，百约为分，得夜半定漏。
九服中晷，各于其地立表候之。在阳城北，冬至前候晷景与阳城冬至同者，为差日之始；在阳城南，夏至前候晷景与阳城夏至同者，为差日之始。自差日之始，至二至日，为距差日数也。在至前者，计距前已来日数；至后者，计入至后已来日数。反减距差日，余为距后日准。求初、末限晷差，各冬至前后以加、夏至前后以减冬夏至阳城中晷，得其地其日中晷。若不足减，减去夏至阳城中晷，即其日南倒中晷也。自余之日，各计冬夏至后所求日数。减去距冬夏至差日，余准初、末限入之。又九服所在，各于其地置水漏，以定二至夜刻，为漏率。以漏率乘每日晷漏母，各以阳城二至晷漏母除之，得其地每日晷漏母。
交会
以四百一乘朔望加时入交常日及约余，三十除，为度；不满退除为分，得定朔望入交定积度分。以减周天，命起朔望加时黄道日躔，即交所在宿次。
凡入交定积度，如半交已下，为在阳历；已上，减去半交，余为入阴历。以定朔望约余乘转分，万约为分，满百为度；以减入阴、阳历积度，为定朔望夜半所入。
如一象已下，为在少象；已上者，反减半交，余为入老象。皆七十三乘之，退一等。用减千三百二十四，余以乘老、少象度及余，再退为分，副之。在少象三十度已下，老象六十一度已上，皆与九十一度先相减、后相乘，五十六除，为差。若少象三十度已上，反减九十一度，及老象六十度已下，皆自相乘，百五除，为差。皆以减副，百约为度，即朔望夜半月去黄道度分。
凡定朔约余距午前、后分，与五千先相减、后相乘，三万除之；午前以减，午后倍之，以加约余，为日蚀定余。定望约余，即为月蚀定余。晨初余数已下者，皆四百乘之，以晨初余数除之，所得以加定望约余，为或蚀小余。各以象统乘之，万约，为半辰之数。余满二千四百为刻。不尽退除，为刻分，即其辰刻日蚀有差。
置其朔距天正中气积度，以减三百六十五度半，余以千乘，满三百六十五度半除为分，曰限心。加二百五十分，为限首。减二百五十分，为限尾。满若不足，加减一千，退蚀定余一等。与限首、尾相近者，相减，余为限内外分。其蚀定余多于限首、少于限尾者，为外。少于限首、多于限尾者，为内。在限内者，令限内分自乘，百七十九而一，以减六百三十，余为阴历蚀差。限外者，置限外分与五百先相减、后相乘，四百四十六而一，为阴历蚀差。又限内分亦与五百先相减，后相乘，三百一十三半而一，为阳历蚀差。在限内者，以阳历蚀差加阴历蚀差，为既前法。以减千四百八十，余为既后法。在限外者，以六百一十分为既前法，八百八十分为既后法，其去交度分，在限外阴历者，以阴历差减之。不足减者，不蚀。又限外无阳历。交在限内阴历者，以阳历蚀差加之。若在限内阳历者，以去交度分反减阳历蚀差。若不足反减者，不蚀。皆为去交定分。如既前法已下者，为既前分；已上者，以减千四百八十，余为既后分；皆进一位。各以既前、后法除，为蚀分。在既后者，其亏复阴历也；既前者，阳历也。
凡朔望月行定分，日以九百乘，月以千乘，如千三百三十七而一，日以减千八百，月以减二千，余为泛用刻分。凡月蚀泛用刻，在阳历以三十四乘，在阴历以四十一乘，百约，为月蚀既限。以减千四百八十，余为月蚀定法。其去交度分，如既限已下者，既。已上者，以减千四百八十，余进一位，以定法约，为蚀分。其蚀五分已下者，为或食；已上为的蚀。
凡日月食分，泛用刻乘之，千而一，为定用刻。不尽，退除为刻分。既者，以泛为定。各以减蚀甚约余，为亏初。加之，为复满。凡蚀甚与晨昏分相近，如定用刻已下者，因相减，余以乘蚀分，满定用刻而一，所得以减蚀分，得带蚀分。
五星变差曰岁差。阴阳进退差曰盈缩。爻算曰画度。画有十二，亦爻数也。推冬至加后时平合日算，曰平合中积。副之，曰平合中星。岁差减中星，曰入历。有余者，皆约之。因平合以诸变常积日加中积，常积度加中星、入历，各其变中积、中星、入历也。
凡入历盈限已下，为盈。已上，去之，为缩。各如画度分而一，命画数算外。不满，以画下损益乘之，画度分除之。以损益盈缩积，为定差。盈加、缩减中积，为定积。准求所入气及月日，加冬至大余及约余，为其变大小余。以命日辰，则变行所在也。亦以盈加、缩减中星，应用躔差。视定积如半交已下，为在盈；已上，去之。为在缩。所得，令半交度先相减、后相乘，三千四百三十五除，为度。不尽退除为分者，亦盈加、缩减之。
其变异术者，从其术，各为定星。命起冬至黄道日躔，得其变行加时所在宿度也。凡辰星依历变置算，乃视晨见、晨顺在冬至后，夕见、夕顺在夏至后，计中积去二至九十一日半已下，令自乘；已上，以减百八十二日半，亦自乘。五百而一，为日。以加晨夕见中积、中星，减晨夕顺中积、中星，各为应见不见中积、中星也。凡盈缩定差，荧惑晨见变六十一乘之、五十四除之，乃为定差。太白、辰星再合，则半其差。其在夕见、晨疾二变，则盈减、缩加。凡岁、镇、荧惑留退，皆用前迟入历定差。又各视前迟定星，以变下减度减之。余半交已下，为盈；已上，去之，为缩。又视之，七十三已下三因之。已上减半交，余二因之，为差。岁、镇二星退一等，荧惑全用之。在后退，又倍其差。后留，三之。皆满百为度。以盈加、缩减中积，又以前迟定差盈加、缩减，乃为留退定积。其前后退中星，则以差缩加、盈减，又以前迟定差盈加、缩减，乃为退行定星。
凡诸变定星迭相减，为日度率。荧惑迟日盈六十、度盈二十四者，所盈日度加疾变日度，为定率。太白退日率，百乘之、二百一十二除之，为留日。以减退日率，为定率。辰星退顺日率一等，为留日。以减顺日率，为定率。以日均度，为平行。又与后变平行相减，为差。半之，视后多少，以加减平行，为初、末日行分。以初日行分乘其变小余，万而一，顺减、退加其变加时宿度，为夜半宿度。又减日率一，均差，为日差。视后多少，累损益初日，为每日行分。因夜半宿度，累加减之。得每日所至。
五星差行，衰杀不伦，皆以诸变类会消息署之。
起二年颁用，至唐终。
《景福崇玄历》演纪上元甲子，距景福元年壬子，岁积五千三百九十四万七千三百八算外。
《崇玄》通法万三千五百。
岁实四百九十三万八百一。
气策十五，余二千九百五十，秒一。
朔实三十九万八千六百六十三。
平会二十九，余七千一百六十三。
望策十四，余万三百三十一半。
弦策七，余五千一百六十五太。
朔虚分六千三百三十七。中盈分五千九百，秒二。
岁余七万八百一。
闰限三十八万六千四百二十五，秒二十三。
象位六。象统二十四。
候策五，余九百八十三，秒二十五；秒母七十二。
卦策六，余千一百八十，秒一；秒母六十。
土王策三，余五百九十，秒一；秒母百二十。
辰数五百六十二半。
刻法百三十五。
周天分四百九十三万九百六十一，秒二十四。
岁差百六十，秒二十四。
周天三百六十五度，虚分三千四百六十一，秒二十四。
约虚分二千五百六十三，秒八十八。
除法七千三百五。
秒母一百。
二十四气中积，自冬至，每气以气策及约余累之。
转周分三十七万一千九百八十六，秒九十七。
转终日二十七，余七千四百八十六，秒九十七。
朔差日一，余万三千一百七十六，秒三。
度母一百。每日累转分为转积度。
秒母一百。
七日：初数万一千九百九十六太，末数千五百三少。
十四日：初数万四百九十三半，末数三千六半。
二十一日：初数八千九百九十少，末数四千五百九太。
二十八日：初数七千四百八十七。
蔀率九千三十六。
岁余六百三十九。
周天分千七百三十五。
周天三百六十五度五分。
度母十九。
月行定分同转分。
平行积度，日累十三度七分。
转周二十七日，五十五分半。
七日：初八十八分，小分八十七半；末十一分，小分十二半。
十四日：初七十七分太；末二十二分少。
二十一日：初六十六分，小分六十二半；末三十三分，小分三十七半。
二十八日：初五十五分半。
入转日母一百。
二至限百八十二日，六十二分，小分二十二分半。
消息法千六百六十七半。
一象九十一度三千一百三十一分。
辰法八刻百六十分。
昏、明二刻二百四十分。
象积四百八十。
冬至前后限五十九日；差二千一百九十五分；乘数十五。
夏至前后限百二十三日六十二分，小分二十二半；差四千八百八十分；乘数四。
阳城冬至晷丈二尺七寸一分半。
夏至晷尺四寸七分，小分八十。
交终分三十六万七千三百六十四，秒九千六百七十三。
交终日二十七，余二千八百六十四，秒九千六百七十三；约余二千一百二十二。
交中日十三，余八千一百八十二，秒四千八百三十六半；约余六千六百十一。
朔差日二，余四千二百九十八，秒三百二十七；约余三千一百八十四。
望策日十四，余万二百三十一，秒五千；约余七千六百五十；四。
交限日十二，余六千三十三，秒四千六百七十三；约余四千五百六十九。
望差日一，余二千一百四十九，秒百六十三半；约余千五百九十二。
交率二百六十二。
交数三千三百五十。
交终三百六十三度七十三分，小分六十四。
转终三百七十四度二十八分。
半交百八十一度八十六分，小分八十二。
一象九十度，九十三分，小分四十一。
去交度乘数十一，除数八千六百三十二。
秒母一万。
岁星
终率五百三十八万四千九百六十二，秒十一。
平合日三百九十八，余万一千九百六十二，秒十一；约余八千八百六十一。
盈限二百五度。
盈画十七度八分，秒三十三。
缩限百六十度二十五分，秒六十三太。
缩画十三度三十五分，秒四十七。
岁差百三十三，秒九十二半。
荧惑
终率千五十二万八千九百一十六，秒九十一。
平合日七百七十九，余万二千四百一十六，秒九十一；约余九千一百九十八。
盈限百九十六度八十分。
盈画十六度四十分。
缩限百六十八度四十五分，秒六十三太。
缩画十四度三分，秒八十。
岁差百三十三，秒四十六。
镇星
终率五百一十万四千八十四，秒五十四。
平合日三百七十八，余千八十四，秒五十四；约余八百三。
盈限百八十二度六十二分，秒六十三太。
盈画十五度二十二分。
缩限百八十二度六十三分。
缩画十五度二十二分。
岁差百三十二，秒九十四。
太白
终率七百八十八万二千六百四十八，秒七十六。
平合日五百八十三，余万二千一百四十八，秒七十六；约余八千九百九十九。
再合日二百九十一，余万二千八百二十四，秒三十八；约余九千五百。
盈限百九十七度十六分。
盈画十六度四十三分。
缩限百六十八度九分，秒六十三太。
缩画十四度，秒八十。
岁差百三十四，秒三十六。
辰星
终率百五十六万四千三百七十八，秒九十七。
平合日百一十五，余万一千八百七十八，秒九十七；约余八千八百。
再合日五十七，余万二千六百八十九，秒四十八半；约余九千四百。
盈限百八十二度六十三分。
盈画十五度二十二分。
缩限百八十二度六十二分，秒六十三太。
缩画十五度二十一分，秒八十九。
岁差百三十三，秒六十四。
五星入变历表略
