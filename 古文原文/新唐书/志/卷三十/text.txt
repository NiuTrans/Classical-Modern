地理四
山南道，盖古荆、梁二州之域，汉南郡、武陵、巴郡、汉中、南阳及江夏、弘农、广汉、武都郡地。江陵、峡、归、夔、澧、朗、复、郢、襄、房为鹑尾分，邓、隋、泌、均为鹑火分，兴元、金、洋、凤、兴、成、文、扶、利、集、壁、巴、蓬、通、开、忠、万、涪、阆、果、渠为鹑首分。为府二，州三十三，县百六十一。其名山：嶓冢、熊耳、铜梁、巫、荆、岘。其大川：巴、汉、沮、淯。厥赋：绢、布、绵。厥贡：金、丝、纻、漆。
江陵府江陵郡，本荆州南郡，天宝元年更郡名。肃宗上元元年号南都，为府。二年罢都，是年又号南都。寻罢都。土贡：方纹绫、赀布、柑、橙、橘、椑、白鱼、糖蟹、栀子、贝母、覆盆、乌梅、石龙芮。户三万三百九十二，口十四万八千一百四十九。县八：有府一，曰罗含。有永安军，乾元二年置。江陵，次赤。贞观十七年省安兴县入焉。贞元八年，节度使嗣曹王皋塞古堤，广良田五千顷，亩收一钟。又规江南废洲为庐舍，架江为二桥。荆俗饮陂泽，乃教人凿井，人以为便。枝江，次畿。上元元年析江陵置长宁县，二年省枝江入长宁。大历六年复置枝江，省长宁。当阳，次畿。武德四年置平州，并析置临沮县。六年曰玉州。八年州废，省临沮，以当阳来属。有南紫盖山、北紫盖山。长林，次畿。武德四年于东境置基州，并置章山县。七年州废，以章山隶郢州。郢州废，来属。八年省章山入长林。石首，次畿。武德四年置。松滋，次畿。公安，次畿。荆门。次畿。贞元二十一年析长林置。
峡州夷陵郡，中。本治下牢戍，贞观九年徙治步阐垒。土贡：纻葛、箭竹、柑、茶、蜡、芒硝、五加、杜若、鬼臼。户八千九十八，口四万五千六百六。县四：夷陵，上。西北二十八里有下牢镇。有黄牛山。宜都，中下。本宜昌，隶南郡。武德二年更名，以宜都及峡州之夷道置江州，六年曰东松州。贞观八年州废，省入宜都，来属。长阳，中下。本隶南郡。武德四年以县置睦州，并置巴山、盐水二县。八年州废，省盐水，以长阳、巴山隶东松州。州废，来属。天宝八载省巴山入长阳。远安。中下。有神马山，本白马山，天宝元年更名。
归州巴东郡，下。武德二年析夔州之秭归、巴东置。土贡：纻葛、茶、蜜、蜡。户四千六百四十五，口二万三千四百一十七。县三：秭归，中。有盐；东南八十五里有太清镇城。巴东，中下。有盐，有铁。兴山。中下。武德三年析秭归置。
夔州云安郡，下都督府。本信州巴东郡，武德二年更州名，天宝元年更郡名。土贡：纻锡布、熊、罴、山鸡、茶、柑、橘、蜜、蜡。户万五千六百二十，口七万五千。县四：有府一，曰东阳。奉节，上。本人复，贞观二十三年更名。有铁。有永安井盐官。云安，上。有盐官。巫山，中。有巫山。大昌。下。有盐官。
澧州澧阳郡，上。土贡：纹绫、纻綀缚巾、犀角、竹簟、光粉、柑、橘、恒山、蜀漆。户万九千六百二十，口九万三千三百四十九。县四：澧阳，望。有关山。安乡，中。贞观元年省孱陵县入焉。石门，中。有铁。慈利。中下。武德中置崇义县，麟德元年省入焉。本故崇州。
朗州武陵郡，下。土贡：葛、纻綀簟、柑、犀角。户九千三百六，口四万三千七百六十。县二：武陵，上。北有永泰渠，光宅中，刺史胡处立开，通漕，且为火备；西北二十七里有北塔堰，开元二十七年，刺史李璡增修，接古专陂，由黄土堰注白马湖，分入城隍及故永泰渠，溉田千余顷；东北八十九里有考功堰，长庆元年，刺史李翱因故汉樊陂开，溉田千一百顷；又有右史堰，二年，刺史温造增修，开后乡渠，经九十七里，溉田二千顷；又北百一十九里有津石陂，本圣历初，令崔嗣业开，翱、造亦从而增之，溉田九百顷。翱以尚书考功员外郎，造以起居舍人，出为刺史，故以官名。东北八十里有崔陂，东北三十五里有槎陂，亦嗣业所修以溉田，后废。大历五年，刺史韦夏卿复治槎陂，溉田千余顷。十三年以堰坏遂废；有枉山。龙阳。中上。
忠州南宾郡，下。本临州，义宁二年析巴东郡之临江置，贞观八年更名。土贡：生金、绵、苏薰席、文刀。户六千七百二十二，口四万三千二十六。县五：临江，中下。有盐。丰都，中下。义宁二年析临江置。南宾，中下。武德二年析浦州之武宁置。有铁。垫江，中下。桂溪。中下。本清水，武德二年析临江置，天宝元年更名。
涪州涪陵郡，下。武德元年以渝州之涪陵镇置。土贡：麸金、文刀、獠布、蜡。户九千四百，口四万四千七百二十二。县五：涪陵，中下。武德二年置，并置武龙县。又析涪陵、巴县地置永安县。开元二十二年省永安入乐温。宾化，下。本隆化，贞观十一年置，先天元年更名。武龙，中下。乐温，中下。武德二年析巴县地置，隶南潾州，九年来属。温山。下。本隶南潾州，后来属。
万州南浦郡，下。本南浦州，武德二年析信州置。八年州废，以南浦、梁山隶夔州，武宁隶临州。九年复置，曰浦州。贞观八年更名。土贡：麸金、药子。户五千一百七十九，口二万五千七百四十六。县三：南浦，中。有涂祇监、渔阳监，盐官二。武宁，中下。梁山。中下。
襄州襄阳郡，望。土贡：纶巾，漆器，库路真二品：十乘花文、五乘碎石文，柑，蔗，芋，姜。户四万七千七百八十，口二十五万二千一。县七：有府一，曰汉津。襄阳，望。贞观八年省常平县入焉。有岘山。邓城，紧。本安养，天宝元年曰临汉，贞元二十一年更名。谷城，上。武德四年以谷城、阴城置酂州，五年州废，二县来属。贞观八年省阴城入焉。有薤山。义清，中。贞观八年省南漳入焉，南漳本临沮。南漳，中下。本荆山，武德二年析南漳置，以县置重州，并置重阳、平阳、渠阳、土门、归义五县。七年省渠阳入荆山，省平阳入重阳，省土门、归义入房州之永清。贞观元年州废，以荆山来属，徙重阳于故重州，隶迁州。八年省重阳入荆山。开元十八年徙于故南漳，因改名。有荆山。乐乡，中下。本隶竟陵郡，武德四年以乐乡及襄州之率道、上洪置鄀州。贞观元年又领长寿，省上洪。八年州废，以长寿隶温州，乐乡、率道来属。宜城。上。本率道，贞观八年省汉南县入焉，天宝七载更名。有石梁山、阴山。
泌州淮安郡，上。本昌州舂陵郡，治枣阳。武德五年以唐城山更名唐州，九年徙治比阳。天宝元年更郡名。天祐三年，硃全忠徙治泌阳，表更名。土贡：绢、布。户四万二千六百四十三，口十八万二千三百六十四。县七：泌阳，中。本上马，贞观元年省入湖阳，开元十三年复置，天宝元年更名。比阳，上。本淮安郡治，武德四年曰显州，领比阳、慈丘、平氏、显冈、桐柏五县。贞观二年省显冈。九年州废，县皆来属。慈丘，上。桐柏，中。武德初置纯州，贞观元年州废，来属。有桐柏山；有淮渎祠。平氏，中。有祈中山。湖阳，中。武德四年以县置湖州，贞观元年州废，来属。有蓼山。方城。上。本淯阳郡治。武德二年曰北澧州，领方城、真昌二县。贞观元年省真昌。八年曰鲁州，九年州废，以方城来属。
隋州汉东郡，上。土贡：合罗、绫、葛、覆盆。户二万三千九百一十七，口十万五千七百二十二。县四：隋，上。武德四年省安贵县入焉。五年省平林、顺义县入焉。光化，上。枣阳，上。本隶唐州。武德五年省唐州之清漳县入焉。贞观元年又省唐州之舂陵县入焉。十年以枣阳来属。有光武山。唐城。上。开元二十六年以客户析枣阳地置。
邓州南阳郡，上。土贡：丝布、茅菊。户四万三千五十五，口十六万五千二百五十七。县六：穰，望。武德四年析置平晋县，以新野置新州，寻废新州，以新野来属。六年省平晋县。又领深阳县，贞观元年省，乾元元年省新野，皆入焉。南阳，紧。武德三年以南阳及舂陵郡之上马置宛州，并置云阳、上宛、安固三县。八年州废，以上马隶唐州，省云阳、上宛，以安固入南阳，来属。圣历元年曰武台。神龙初复故名。有铜。向城，上。武德三年以县置淯州。八年州废，隶北澧州，州废，来属。圣历元年曰武清。神龙初复故名。北八十里有鲁阳关。临湍，上。本新城。武德二年以县置郦州，八年州废，来属。贞观元年省冠军县入焉。天宝元年更名。又有顺阳县，武德二年析冠军置，六年省。内乡，上。本淅阳郡治。武德二年曰淅州，并置默水县。贞观八年州废，省默水入内乡，来属。有岵山。菊潭。中。开元二十四年析新城置。
均州武当郡，下。义宁二年析淅阳郡之武当、均阳置。贞观元年州废，二县隶淅州。八年以武当、郧乡复置。土贡：山鸡尾、麝香。户九千六百九十八，口五万八百九。县三：有府一，曰至诚。武当，上。义宁二年析置平陵县，武德七年省，八年省均阳入焉。东南百里有盐池。有武当山。郧乡，上。本隶淅阳郡。武德元年以郧乡、安福置南丰州，并置堵阳、黄沙、白沙、固城四县。八年省黄沙、白沙、固城，是年州废，以郧乡、安福、堵阳隶淅州。贞观元年省安福、堵阳入焉。有精舍山，本独山，天宝中更名。丰利。上。有伏龙山；有锡义山，一名天心山。
房州房陵郡，上。武德元年析迁州之竹山、上庸置。贞观十年徙治房陵。土贡：蜡、苍矾、麝香、钟乳、雷丸、石膏、竹綍。户万四千四百二十二，口七万一千七百八。县四：房陵，上。本光迁，房陵郡治，武德元年曰迁州，并析置受阳、淅川、房陵三县。五年省淅川。七年省房陵、受阳。贞观十年州废，来属，更光迁曰房陵。永清，中下。本隶迁州，州废，来属。有房山。竹山，中下。武德元年析置武陵县，贞观十年省。上庸。上。
复州竟陵郡，上。本沔阳郡，治竟陵。贞观七年徙治沔阳。天宝元年更名。宝应二年复故治。土贡：白纻、白蜜。户八千二百一十，口四万四千八百八十五。县三：沔阳，上。竟陵，上。有五花山；有石堰渠，咸通中，刺史董元素开。监利。中下。
郢州富水郡，上。本竟陵郡，治长寿。贞观元年州废，以长寿隶鄀州，十七年复置，治京山，后还治长寿。土贡：纻布、葛、蕉、春酒麹、枣、节米。户万二千四十六，口五万七千三百七十五。县三：长寿，上。贞观元年省蓝水县入焉。京山，上。本隶安州。武德四年以京山、富水二县置温州，贞观十七年州废，县皆来属。富水。上。有白沙山。
金州汉阴郡，上。本西城郡，天宝元年曰安康郡，至德二载更名。土贡：麸金、茶牙、椒、乾漆、椒实、白胶香、麝香、杜仲、雷丸、枳壳、枳实、黄蘖。有橘官。户万四千九十一，口五万七千九百二十九。县六：有府一，曰洪义。西城，上。本金川，义宁二年更名。有牛山。汉水有金。洵阳，中下。武德元年以县置洵州，并置洵城、驴川二县，七年州废，县皆来属。贞观二年省驴川，八年省洵城。东有申口镇城。淯阳，上。本黄土，天宝元年更名，大历六年省入洵阳，长庆初复置。石泉，中下。圣历元年曰武安，神龙元年复故名，大历六年省入汉阴，永贞元年复置。汉阴，中下。本安康。武德元年以县置西安州，并置宁郁、广德二县。二年曰直州。贞观元年州废，省宁郁，以广德入安康，来属。至德二载更名。西有方山关，贞观十二年置。月川水有金。平利。中下。武德元年以故吉安置，大历六年省入西城，长庆初复置。有女娲山。
右东道采访使，治襄州。
兴元府汉中郡，赤。本梁州汉川郡，开元十三年以 梁  凉 声相近，更名褒州，二十年复曰梁州，天宝元年更郡名，兴元元年为府。土贡：縠、蜡、红蓝、燕脂、夏蒜、冬笋、糟瓜、柑、枇杷、茶。户三万七千四百七十，口十五万三千七百一十七。县五：有府一，曰丽水。南郑，次赤。有旱山、玉女山、中梁山。褒城，次畿。义宁二年更名褒中。贞观三年复故名。有牛头山；北有甘宁关。城固，次畿。武德二年更名唐固，三年析置白云县，九年省。贞观二年复故名。西，次畿。武德三年以县置褒州，析利州之绵谷置金牛县，八年州废，二县来属。宝历元年省金牛县入焉。西南有百牢关。有锡，有铁。三泉。次畿。武德四年析利州之绵谷置，以县置南安州，并置嘉牟县。八年州废，省嘉牟，以三泉隶利州。天宝元年来属。
洋州洋川郡，雄。武德元年析梁州之西乡、黄金、兴势置，天宝十五载徙治兴道。土贡：白交梭、火麻布、野苎麻、蜡、白胶香、麝香。户二万三千八百四十九，口八万八千三百二十七。县四：兴道。紧。本兴势，贞观二十三年更名。有骆谷路，南口曰傥谷，北口曰骆谷。西乡，上。武德四年析置洋源县，宝历元年省。有云亭山。黄金，中。有子午谷路。真符。中。本华阳，开元十八年析兴道置。天宝三载省。八载开清水谷路，复置，因凿山得玉册，更名，隶京兆府。十一载来属。有太白山、金星洞。
利州益昌郡，下都督府。本义城郡，天宝元年更名。土贡：金、丝布、粱米、蜡烛、鯄鱼、天门冬、芎藭、麝香。户万三千九百一十，口四万四千六百。县六：绵谷，上。有铁。葭萌，上。益昌，中下。嘉川，中下。胤山，中下。本义城，义宁二年曰义清。武德七年以义清、岐坪、隆州之奉国置西平州。贞观二年州废，以义清来属，岐坪、奉国隶阆州。天宝元年更名。景谷。中下。武德四年以景谷及龙州之方维置沙州。贞观元年州废，省方维为镇，以景谷来属。宝历元年省，寻复置。西有石门关。西北有白坝、鱼老二镇城。
凤州河池郡，下。土贡：布、蜡烛、麝香。户五千九百一十八，口二万七千八百七十七。县三：有府一，曰归昌。梁泉，中下。武德元年析置黄花县，宝历元年省。有银，有铁。两当，中下。有银。河池。中下。
兴州顺政郡，下。土贡：蜡、漆、丹沙、蜜、笋。户二千二百二十四，口万一千四十六。县二：顺政，中。有铁，南有兴城关。长举。中下。元和中，节度使严砺自县而西疏嘉陵江三百里，焚巨石，沃醯以碎之，通漕以馈成州戍兵。州又领鸣水县，长庆元年省入焉。有铁。
成州同谷郡，下。本汉阳郡，治上禄，天宝元年更名，宝应元年没吐蕃，贞元五年，于同谷之西境泥公山权置行州，咸通七年复置，徙治宝井堡，后徙治同谷。土贡：蜡烛、麝香、鹿茸、防葵、狼毒。户四千七百二十七，口二万一千五百八。县三：有府一，曰平阴。有静戎军，宝应元年徙马邑州于盐井城置。同谷，中下。武德元年以县置西康州，贞观元年州废，来属，咸通十三年复置。上禄，中。没蕃后废。有仇池山；有盐。汉源。中下。没蕃后废。
文州阴平郡，下。义宁二年析武都郡之曲水、正西、长松置。土贡：麸金、、绵、麝香、白蜜、蜡烛、柑。户千九百八，口九千二百五。县一：曲水。中下。贞观元年省正西县，贞元六年省长松县，皆来属。
扶州同昌郡，下。乾元后没吐蕃，大中二年，节度使郑涯收复。土贡：麝香、当归、芎藭。户二千四百一十八，口万四千二百八十五。县四：有府二，曰安川、会川。同昌，中下。帖夷，中下。万岁通天二年曰武进，神龙元年复故名。万全，中下。本尚安，至德二年更名。钳川。中下。
集州符阳郡，下。武德元年，析梁州之难江，巴州之符阳、长池、白石置。土贡：蜡烛、药子。户四千三百五十三，口二万五千七百二十六。县三：难江，上。武德九年析置平桑县，贞观元年省，二年复置，六年省，又省长池县入焉。大牟，下。武德二年徙静州治狄平，更狄平曰地平。十七年废静州，以大牟、清化隶巴州，地平来属。永泰元年以大牟隶集州，更地平曰通平，宝历元年省。嘉川。下。本隶利州，贞观二年隶静州，州废，还隶利州，永泰元年来属。
壁州始宁郡，下。武德八年析巴州之始宁县地置。土贡：、绵、马策。户万三千三百六十八，口五万四千七百五十七。县五：通江，上。本诺水，隶万州。武德中省，八年又析巴州之始宁复置，天宝元年更名。广纳，中。武德三年析始宁、归仁置，宝历元年省，大中初复置。符阳，中。本隶清化郡，武德元年隶集州，八年来属，贞观八年复隶集州，长安三年来属，景云二年又隶集州，永泰元年来属。白石，中。本隶清化郡，武德元年隶集州，八年来属。东巴。中。本太平，开元二十三年置，天宝元年更名。
巴州清化郡，中。土贡：麸金、绵、、赀布、花油、橙、石蜜。户三万二百一十，口九万一千五十七。县九：化城，上。盘道，中下。宝历元年省入恩阳，长庆中复置。清化，上。武德元年置静州，又析置大牟、狄平二县。曾口，中。归仁，中。始宁，中。其章，中。宝历元年省，大中元年复置。恩阳，中。贞观十七年省，万岁通天元年复置。七盘。上。久视元年置。
蓬州蓬山郡，下。本咸安郡，武德元年，以巴州之安固、伏虞，隆州之仪陇、大寅，渠州之宕渠、咸安置，开元二十九年徙治大寅，至德二载更郡名。土贡：绵、。户万五千五百七十六，口五万三千三百五十三。县七：蓬池，中。本大寅，广德元年更名，后省，开成元年复置。良山，中。本安固，天宝元年更名，宝历元年省入蓬池，大中中复置。仪陇，中。武德三年以县置方州。八年州废，还隶蓬州。伏虞，中。宕渠，中下。宝历元年省入蓬山，大中中复置。蓬山，上。本咸安，至德二载更名。朗池。中。武德四年析果州之相如县置，隶果州，宝应元年来属。宝历元年省，开成二年复置。
通州通川郡，上。土贡：、绵、蜜、蜡、麝香、枫香、白药实。户四万七百四十三，口十一万八百四。县九：通川，上。武德二年置思来县，贞观元年省入焉。永穆，上。本隶巴州。武德二年以永穆及归仁置万州，又置诺水、广纳、太平、恒丰四县，七年省诺水。贞观元年州废，以归仁还隶巴州，广纳隶壁州，省太平、恒丰入永穆，来属。三冈，中。宝历元年省，大中五年复置。石鼓，中。宝历元年省，大中元年复置。东乡，中。武德三年置南石州，又置下蒲、昌乐二县。八年州废，省昌乐入石鼓，下蒲入东乡，来属。宣汉，中下。武德元年置南井州，并析置东关县。贞观元年州废，省东关，以宣汉来属。有盐，有金。新宁，中下。武德二年析通川置。大和三年隶开州，四年来属。巴渠，中。永泰元年析石鼓置，大和三年隶开州，四年来属。阆英。中。天宝九载置。
开州盛山郡，下。本万世郡，义宁二年，析巴东郡之盛山、新浦，通川郡之万世、西流置，天宝元年更名。土贡：白纻布、柑、芣絪实。户五千六百六十，口三万四百二十一。县三：开江，上。本盛山，贞观元年省西流县入焉，广德元年更名。新浦，中下。万岁。中下。本万世，贞观二十三年更名，宝历元年省，寻复置。有盐。东南五里有灵洞，贞元九年雷雨震开。
阆州阆中郡，上。本隆州巴西郡，先天二年避玄宗名更州名，天宝元年更郡名。土贡：莲绫、绵、绢、、縠。户二万九千五百八十八，口十三万二千一百九十二。县九：阆中，紧。本阆内，武德四年更名，是年析置思恭县，七年省。有灵山；有盐。晋安，中。本晋城，武德中避隐太子名更。南部，上。有盐。苍溪，中下。有云台山、紫阳山。西水，中下。奉国，上。武德七年隶西平州，贞观元年州废，还隶隆州。新井，中。武德元年析南部、晋安置。有盐。新政，中。本新城，武德四年析南部、相如置，避隐太子名更。有盐。岐坪。中。本隶利州，开元二十三年来属，宝历元年省入奉国、苍溪，天复中，王建表置。
果州南充郡，中。武德四年析隆州之南充、相如置，大历六年更名充州，十年复故名。土贡：绢、丝布。户三万三千六百四，口八万九千二百二十五。县五：南充，上。有盐。相如，中。有盐。流奚，中。开耀元年析南充置。西充，上。武德四年析南充置。有盐。岳池。中。万岁通天二年析南充、相如置。有龙扶速山。
渠州潾山郡，下。本宕渠郡，天宝元年更名。土贡：、绵、药实、买子本实。户九千九百五十七，口二万六千五百二十四。县三：流江，上。武德元年析置义兴县，别置賨城县，八年皆省。渠江，中。本賨城，武德元年曰始安，又析置丰乐县，八年省。天宝元年更名。潾山。中下。武德元年析潾水置，以县置潾州，并置盐泉县及渠州之潾水、垫江以隶之。三年以潾水来属。八年州废，以垫江隶忠州，潾山来属。久视元年分蓬州之宕渠置大竹县，隶蓬州。至德二载来属。宝历元年省潾水、大竹入潾山。有铁。
右西道采访使，治梁州。
陇右道，盖古雍、梁二州之境，汉天水、武都、陇西、金城、武威、张掖、酒泉、炖煌等郡，总为鹑首分。为州十九，都护府二，县六十。其名山：秦岭、陇坻、鸟鼠同穴、硃圉、西倾、积石、合黎、崆峒、三危。其大川：河、洮、弱、羌、休屠之泽。厥赋：布、麻。厥贡：金屑、砺石、鸟兽、革角。自禄山之乱，河右暨西平、武都、合川、怀道等郡皆没于吐蕃，宝应元年又陷秦、渭、洮、临，广德元年复陷河、兰、岷、廓，贞元三年陷安西、北廷，陇右州县尽矣。大中后，吐蕃微弱，秦、武二州浙复故地，置官守。五年，张义潮以瓜、沙、伊、肃、鄯、甘、河、西、兰、岷、廓十一州来归，而宣、懿德微，不暇疆理，惟名存有司而已。
秦州天水郡，中都督府。本治上邽，开元二十二年以地震徙治成纪之敬亲川，天宝元年还治上邽，大中三年复徙治成纪。土贡：龙须席、芎藭。户二万四千八百二十七，口十万九千七百四十。县六：有府六，曰成纪、脩德、清德、清水、三度、长川。成纪，上。有银，有铜，有铁。上邽，上。有嶓冢山。伏羌，中。本冀城。武德二年更名，是年，以伏羌及渭州之陇西置伏州，八年州废，县还故属。九年析置盐泉县，贞观元年更名夷宾，三年省。有石臼山、硃圉山。陇城，下。武德二年以县置文州，八年州废，来属。贞观三年置长川县，六年省入焉。有银。清水，下。武德四年以县置邽州，六年州废，来属。又有秦岭县，贞观十七年省。大中二年先收复，权隶凤翔府，三年来属。东五十里有大震关；有银。长道。中下。本隶成州，天宝末废，咸通十三年复置，来属。有盐。
河州安昌郡，下。本枹罕郡，天宝元年更名。土贡：麝香。户五千七百八十二，口三万六千八十六。县三：西百八十里有镇西军，开元二十六年置；西八十里索恭川有天成军，西百余里雕窠城有振威军，皆天宝十三载置；西南四十里有平夷守捉城。枹罕，中下。有可蓝关。大夏，中下。贞观元年省入枹罕，三年复置。凤林。中下。本乌州，贞观七年置，十一年州废，更置安昌县，来属，天宝元年更名。北有凤林关，有积石山。
渭州陇西郡，中都督府。土贡：龙须席、麝香、秦艽。户六千四百二十五，口二万四千五百二十。县四：有府四，曰渭源、平乐、临源、万年。襄武，上。陇西，上。鄣，下。天授二年曰武阳，神龙元年复故名。南二里有盐井。渭源。上。高宗上元二年更名首阳，于渭源故县别置渭源县。仪凤三年省首阳入渭源。有鸟鼠同穴山，一名青雀山。
鄯州西平郡，下都督府。土贡：牸犀角。户五千三百八十九，口二万七千一十九。县三：星宿川西有安人军，西北三百五十里有威戎军；西南二百五十里有绥和守捉城，南百八十里有合川守捉城。湟水，中。龙支，中。肃宗上元二年，州没吐蕃，以龙支、鄯城隶河州。鄯城。中。仪凤三年置。有土楼山，有河源军，西六十里有临蕃城，又西六十里有白水军、绥戎城；又西南六十里有定戎城。又南隔涧七里有天威军，军故石堡城，开元十七年置，初曰振武军，二十九年没吐蕃，天宝八载克之，更名；又西二十里至赤岭，其西吐蕃，有开元中分界碑。自振武经尉迟川、苦拔海、王孝杰米栅九十里至莫离驿。又经公主佛堂、大非川二百八十里至那录驿，吐浑界也。又经暖泉、烈谟海，四百四十里渡黄河，又四百七十里至众龙驿。又渡西月河，二百一十里至多弥国西界。又经犛牛河度藤桥，百里至列驿。又经食堂、吐蕃村、截支桥，两石南北相当，又经截支川，四百四十里至婆驿。乃度大月河罗桥，经潭池、鱼池，五百三十里至悉诺罗驿。又经乞量宁水桥，又经大速水桥，三百二十里至鹘莽驿，唐使入蕃，公主每使人迎劳于此。又经鹘莽峡十余里，两山相崟，上有小桥，三瀑水注如泻缶，其下如烟雾，百里至野马驿。经吐蕃垦田，又经乐桥汤，四百里至閤川驿。又经恕谌海，百三十里至蛤不烂驿，旁有三罗骨山，积雪不消。又六十里至突录济驿，唐使至，赞普每遣使慰劳于此。又经柳谷莽布支庄，有温汤，涌高二丈，气如烟云，可以熟米。又经汤罗叶遗山及赞普祭神所，二百五十里至农歌驿。逻些在东南，距农歌二百里，唐使至，吐蕃宰相每遣使迎候于此。又经盐池、暖泉、江布灵河，百一十里渡姜济河，经吐蕃垦田，二百六十里至卒歌驿。乃渡臧河，经佛堂，百八十里至勃令驿鸿胪馆，至赞普牙帐，其西南拔布海。
兰州金城郡，下。以皋兰山名州。土贡：麸金、麝香、渼鼠。户二千八百八十九，口万四千二百二十六。县二：有府二，曰金城、广武。又有榆林军。五泉，下。咸亨二年更名金城，天宝元年复故名。北有金城关。金城。下。本广武县，乾元二年更名。
临州狄道郡，下都督府。天宝三载析金城郡之狄道县置。县二：有临洮军，久视元年置，宝应元年没吐蕃。狄道，下。长乐。下。本安乐，天宝后置，乾元后更名。
阶州武都郡，下。本武州，因没吐蕃，废，大历二年复置为行州，咸通中始得故地，龙纪初遣使招葺之，景福元年更名，治皋兰镇。土贡：麝香、蜜、蜡烛、山鸡尾、羚羊角。户二千九百二十三，口万五千三百一十三。县三：将利，中下。州又领建威县，贞观元年省入焉。福津，中下。本覆津，景福元年更名。盘堤。中下。没蕃后不复置。
洮州临洮郡，下。本治美相，贞观八年徙治临潭。开元十七年州废，以县隶岷州，二十年复置，更名临州，二十七年复故名。土贡：甘草、麝香。户二千七百，口万五千六十。县一；有府一，曰安西。有莫门军，仪凤二年置；西八十里磨禅川有神策军，天宝十三载置。临潭。中。本美相。贞观四年徙治洪和城，以故地置旭州。五年又置临潭县。八年州废，以临潭来属，徙州来治，迁于洮阳城。十二年省博陵县，天宝中省美相县，皆入临潭。西百六十里有广恩镇，有西倾山。
岷州和政郡，下。义宁二年析临洮郡之临洮、和政置。土贡：龙须席、甘草。户四千三百二十五，口二万三千四百四十一。县三：有府三，曰祐川、临洮、和政。溢乐，中下。本临洮，义宁二年更名，贞观二年析置当夷县，神龙元年省。有岷山，西有崆峒山。祐川，中下。本基城，义宁二年置，先天元年更名。和政。中。有阔博山。
廓州宁塞郡，下。本浇河郡，天宝元年更名。土贡：麸金、酥、大黄、戎盐、麝香。户四千二百六十一，口二万四千四百。县三：西有宁边军，本宁塞军；西八十里宛秀城有威胜军；西南百四十里洪济桥有金天军，其东南八十里百谷城有武宁军；南二百里黑峡川有曜武军；皆天宝十三载置。广威，下。本化隆，先天元年曰化成，天宝元年又更名。达化，下。西有积石军，本静边镇，仪凤二年为军；东有黄沙戍。米川。下。贞观五年置，又以县置米州，十年州废，隶河州。永徽六年来属。
叠州合川郡，下。武德二年析洮州之合川、乐川、叠川置。土贡：麝香。户千二百七十五，口七千六百七十四。县二：有府一，曰长利。合川，下。武德五年以党项户置安化、和同二县，寻省。贞观二年省乐川、叠川入焉。有渭砻山。常芬。下。武德元年以县置芳州，并置丹岭县。四年以丹岭隶洮州。贞观二年置恒香县，侨治恒香戍，复以丹岭隶芳州。高宗上元二年陷吐蕃，神龙元年州废，省丹岭、恒香，以常芬来属。
宕州怀道郡，下。本宕昌郡，天宝元年更名。土贡：麸金、散金、麝香。户千一百九十，口七千一百九十九。县二：有府二，曰同归、常吉。怀道，下。贞观三年省和戎县入焉。西百八十三里有苏董戍。有同均山。良恭。下。贞观元年以成州之潭水来属，后省入焉。
凉州武威郡，中都督府。土贡：白绫、龙须席、毯、野马革、芎藭。户二万二千四百六十二，口十一万二百八十一。县五：有府六，曰明威、洪池、番禾、武安、丽水、姑臧。又有赤水军，本赤乌镇，有赤青泉，因名之，幅员五千一百八十里，军之最大也；西二百里有大斗军，本赤水守捉，开元十六年为军，因大斗拔谷为名；东南二百里有乌城守捉，南二百里有张掖守捉，西二百里有交城守捉；西北五百里有白亭军，本白亭守捉，天宝十四载为军。姑臧，中下。北百八十里有明威戍，西北百六十里有武安戍；有武兴盐池、黛眉盐池。神乌，下。武德三年置，贞观元年省，总章元年复置，曰武威，神龙元年复故名。昌松，中。东北百五十里有白山戍。天宝，中下。本番禾，咸亨元年以县置雄州，调露元年州废来属，天宝三载以山出醴泉更名。有通化镇，有焉支山。嘉麟。神龙二年于故汉鸾鸟县城置，景龙元年省，先天二年复置。
沙州敦煌郡，下都督府。本瓜州，武德五年曰西沙州，贞观七年曰沙州，土贡：子、黄矾、石膏。户四千二百六十五，口万六千二百五十。县二：有府三，曰龙勒、效谷、悬泉。有豆卢军，神龙元年置。敦煌，下。东四十七里有盐池，有三危山。寿昌。下。武德二年析敦煌置，永徽元年省，乾封二年复置，开元二十六年又省，后复置，治汉龙勒城。西有阳关，西北有玉门关；有云雨山。
瓜州晋昌郡，下都督府。武德五年析沙州之常乐置。土贡：野马革、紧鞓、草豉、黄矾、绛矾、胡桐律。户四百七十七，口四千九百八十七。县二：有府一，曰大黄。西北千里有墨离军。晋昌，中下。本常乐，武德四年更名。东北有合河镇，又百二十里有百帐守捉，又东百五十里有豹文山守捉，又七里至宁寇军，与甘州路合。常乐。中下。武德五年别置。有拔河帝山。
甘州张掖郡，下。土贡：麝香，野马革，冬柰，苟杞实、叶。户六千二百八十四，口二万二千九十二。县二：西北百九十里祁连山北有建康军，证圣元年，王孝杰以甘、肃二州相距回远，置军；西百二十里有蓼泉守捉城。张掖，上。有祁连山、合黎山。北九百里有盐池，西有巩笔驿。删丹。中下。北渡张掖河，西北行出合黎山峡口，傍河东壖屈曲东北行千里，有宁寇军，故同城守捉也，天宝二载为军；军东北有居延海，又北三百里有花门山堡，又东北千里至回鹘衙帐。
肃州酒泉郡，下。武德二年析甘州之福禄、瓜州之玉门置。土贡：麸金、野马革、苁蓉、柏脉根。户二千二百三十，口八千四百七十六。县三：有酒泉、威远二守捉城。酒泉，中下。本福禄，唐初更名。西十五里有兴圣皇帝陵，七十里有洞庭山，出金；有昆仑山。福禄，下。武德二年别置。东南百二十里有祁连戍，东北八十里有盐池。玉门。中下。贞观元年省，后复置。开元中没吐蕃，因其地置玉门军，天宝十四载废军为县。北有独登山，出盐，以充贡；有神雨山。
伊州伊吾郡，下。本西伊州，贞观六年更名。土贡：香枣、阴牙角、胡桐律。户二千四百六十七，口万一百五十七。县三：西北三百里甘露川有伊吾军，景龙四年置。伊吾，下。贞观四年置，并置柔远县，神功元年省入焉。在大碛外，南去玉门关八百里，东去阳关二千七百三十里。有折罗漫山，亦曰天山；南二里有咸池海。纳职，下。贞观四年以鄯善故城置，开元六年省，十五年复置。南六十里有陆盐池。自县西经独泉、东华、西华驼泉，渡茨萁水，过神泉，三百九十里有罗护守捉；又西南经达匪草堆，百九十里至赤亭守捉，与伊西路合。别自罗护守捉西北上乏驴领，百二十里至赤谷；又出谷口，经长泉、龙泉，百八十里有独山守捉；又经蒲类，百六十里至北庭都护府。柔远。下。
西州交河郡，中都督府。贞观十四年平高昌，以其地置。开元中曰金山都督府。天宝元年为郡。土贡：丝、芃布、氈、刺蜜、蒲萄五物酒浆煎皱乾。户万九千一十六，口四万九千四百七十六。县五：有天山军，开元二年置。自州西南有南平、安昌两城，百二十里至天山西南入谷，经礌石碛，二百二十里至银山碛；又四十里至焉耆界吕光馆；又经盘石百里，有张三城守捉；又西南百四十五里经新城馆，渡淡河，至焉耆镇城。前庭，下。本高昌，宝应元年更名。柳中，下。交河，中下。自县北八十里有龙泉馆，又北入谷百三十里，经柳谷，渡金沙岭，百六十里，经石会汉戍，至北庭都护府城。蒲昌，中。本隶庭州，后来属。西有古屯城、弩支城，有石城镇、播仙镇。天山。下。有天山。
北庭大都护府，本庭州，贞观十四年平高昌，以西突厥泥伏沙钵罗叶护阿史那贺鲁部落置，并置蒲昌县，寻废，显庆三年复置，长安二年为北庭都护府。土贡：阴牙角、速霍角、阿魏截根。户二千二百二十六，口九千九百六十四。县四：有瀚海军，本烛龙军，长安二年置，三年更名，开元中盖嘉运增筑；西七百里有清海军，本清海镇，天宝中为军；南有神山镇。自庭州西延城西六十里有沙钵城守捉，又有冯洛守捉；又八十里有耶勒城守捉，又八十里有俱六城守捉，又百里至轮台县，又百五十里有张堡城守捉，又渡里移得建河，七十里有乌宰守捉，又渡白杨河，七十里有清镇军城，又渡叶叶河，七十里有叶河守捉，又渡黑水，七十里有黑水守捉，又七十里有东林守捉，又七十里有西林守捉；又经黄草泊、大漠、小碛，渡石漆河，逾车岭，至弓月城；过思浑川、蛰失蜜城，渡伊丽河，一名帝帝河，至碎叶界；又西行千里至碎叶城，水皆北流入碛及入夷播海。金满，下。轮台，下。有静塞军，大历六年置。后庭，下。本蒲类，隶西州，后来属，宝应元年更名。有蒲类、郝遮、咸泉三镇，特罗堡。西海。下。宝应元年置。
安西大都护府，初治西州。显庆二年平贺鲁，析其地置濛池、昆陵二都护府，分种落列置州县，西尽波斯国，皆隶安西，又徙治高昌故地。三年徙治龟兹都督府，而故府复为西州。咸亨元年，吐蕃陷都护府。长寿二年收复安西四镇。至德元载更名镇西。后复为安西。土贡：罔砂、绯氈、偏桃人。吐蕃既侵河、陇，惟李元忠守北庭，郭昕守安西，与沙陀、回纥相依，吐蕃攻之久不下。建中二年，元忠、昕遣使间道入奏，诏各以为大都护，并为节度。贞元三年，吐蕃攻沙陀、回纥，北庭、安西无援，遂陷。有保大军，屯碎叶城；于阗东界有兰城、坎城二守捉城，西有葱岭守捉城，有胡弩、固城、吉良三镇，东有且末镇，西南有皮山镇；焉耆西有于术、榆林、龙泉、东夷僻、西夷僻、赤岸六守捉城。
右陇右采访使，治善阝州。
