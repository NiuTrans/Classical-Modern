天文二
○日食
武德元年十月壬申朔，日有食之，在氐五度。占曰： 诸侯专权，则其应在所宿国；诸侯附从，则为王者事。 四年八月丙戌朔，日有食之，在翼四度。楚分也。六年十二月壬寅朔，日有食之，在南斗十九度。吴分也。九年十月丙辰朔，日有食之，在氐七度。
贞观元年闰三月癸丑朔，日有食之，在胃九度。九月庚戌朔，日有食之，在亢五度。胃为天仓，亢为疏庙。二年三月戊申朔，日有食之，在娄十一度。占为大臣忧。三年八月己巳朔，日有食之，在翼五度。占曰： 旱。 四年正月丁卯朔，日有食之，在营室四度。七月甲子朔，日有食之，在张十四度。占为礼失。六年正月乙卯朔，日有食之，在虚九度，虚，耗祥也。八年五月辛未朔，日有食之，在参七度。九年闰四月丙寅朔，日有食之，在毕十三度。占为边兵。十一年三月丙戌朔，日有食之，在娄二度。占为大臣忧。十二年闰二月庚辰朔，日有食之，在奎九度。奎，武库也。十三年八月辛未朔，日有食之，在翼十四度。翼为远夷。十七年六月己卯朔，日有食之，在东井十六度。京师分也。十八年十月辛丑朔，日有食之，在房三度。房，将相位。二十年闰三月癸巳朔，日有食之，在胃九度。占曰： 主有疾。 二十二年八月己酉朔，日有食之，在翼五度。占曰： 旱。 
显庆五年六月庚午朔，日有食之，在柳五度。
龙朔元年五月甲子晦，日有食之，在东井二十七度。皆京师分也。
麟德二年闰三月癸酉朔，日有食之，在胃九度。占曰： 主有疾。 
乾封二年八月己酉朔，日有食之，在翼六度。
总章二年六月戊申朔，日有食之，在东井二十九度。
咸亨元年六月壬寅朔，日有食之，在东井十八度。二年十一月甲午朔，日有食之，在箕九度。三年十一月戊子朔，日有食之，在尾十度。东井，京师分。箕为后妃之府，尾为后宫。五年三月辛亥朔，日有食之，在娄十三度。占为大臣忧。
永隆元年十一月壬申朔，日有食之，在尾十六度。
开耀元年十月丙寅朔，日有食之，在尾四度。
永淳元年四月甲子朔，日有食之，在毕五度。十月庚申朔，日有食之，在房三度。
垂拱二年二月辛未朔，日有食之，在营室十五度。四年六月丁亥朔，日有食之，在东井二十七度。京师分也。
天授二年四月壬寅朔，日有食之，在昴七度。
如意元年四月丙申朔，日有食之，在胃十一度。皆正阳之月。
长寿二年九月丁亥朔，日有食之，在角十度。角内为天廷。
延载元年九月壬午朔，日有食之，在轸十八度。轸为车骑。
证圣元年二月己酉朔，日有食之，在营室五度。
圣历三年五月己酉朔，日有食之，在毕十五度。
长安二年九月乙丑朔，日有食之，几既，在角初度。三年三月壬戌朔，日有食之，在奎十度。占曰： 君不安。 九月庚寅朔，日有食之，在亢七度。
神龙三年六月丁卯朔，日有食之，在东井二十八度。京师分也。
景龙元年十二月乙丑朔，日有食之，在南斗二十一度。斗为丞相位。
先天元年九月丁卯朔，日有食之，在角十度。
开元三年七月庚辰朔，日有食之，在张四度。七度五月己丑朔，日有食之，在毕十五度。九年九月乙巳朔，日有食之，在轸十八度。十二年闰十二月丙辰朔，日有食之，在虚初度。十七年十月戊午朔，日有食之，不尽如钩，在氐九度。二十年二月甲戌朔，日有食之，在营室十度。八月辛未朔，日有食之，在翼七度。二十一年七月乙丑朔，日有食之，在张十五度。二十二年十二月戊子朔，日有食之，在南斗二十三度。二十三年闰十一月壬午朔，日有食之，在南斗十一度。二十六年九月丙申朔，日有食之，在亢九度。二十八年三月丁亥朔，日有食之，在娄三度。
天宝元年七月癸卯朔，日有食之，在张五度。五载五月壬子朔，日有食之，在毕十六度。十三载六月乙丑朔，日有食之，几既，在东井十九度。京师分也。
至德元载十月辛巳朔，日有食之，既，在氐十度。
上元二年七月癸未朔，日有食之，既，大星皆见，在张四度。
大历三年三月乙巳朔，日有食之，在奎十一度。十年十月辛酉朔，日有食之，在氐十一度。宋分也。十四年七月戊辰朔，日有食之，在张四度。十二月丙寅晦，日有食之，在危十二度。贞元二年八月辛巳朔，日有食之，在轸八度。五年正月甲辰朔，日有食之，在营室六度。八年十一月壬子朔，日有食之，在尾六度。宋分也。十二年八月己未朔，日有食之，在翼十八度。占曰： 旱。 十七年五月壬戌朔，日有食之，在东井十度。
元和三年七月辛巳朔，日有食之，在七星三度。十年八月己亥朔，日有食之，在翼十八度。十三年六月癸丑朔，日有食之，在舆鬼一度。京师分也。
长庆二年四月辛酉朔，日有食之，在胃十三度。三年九月壬子朔，日有食之，在角十二度。
大和八年二月壬午朔，日有食之，在奎一度。
开成元年正月辛丑朔，日有食之，在虚三度。
会昌三年二月庚申朔，日有食之，在东壁一度。并州分也。四年二月甲寅朔，日有食之，在营室七度。五年七月丙午朔，日有食之，在张七度。六年十二月戊辰朔，日有食之，在南斗十四度。
大中二元五月己未朔，日有食之，在参九度。八年正月丙戌朔，日有食之，在危一度。危为玄枵，亦耗祥也。
咸通四年七月辛卯朔，日有食之，在张十七度。
乾符三年九月乙亥朔，日有食之，在轸十四度。四年四月壬申朔，日有食之，在毕三度。六年四月庚申朔，日有食之，既，在胃八度。
文德元年三月戊戌朔，日有食之，在胃一度。
天祐元年十月辛卯朔，日有食之，在心二度。三年四月癸未朔，日有食之，在胃十二度。
凡唐著纪二百八十九年，日食九十三：朔九十，晦二，二日一。
○日变
贞观初，突厥有五日并照。二十三年三月，日赤无光。李淳风曰： 日变色，有军急。 又曰： 其君无德，其臣乱国。 濮阳复曰： 日无光，主病。 
咸亨元年二月壬子，日赤无光。癸丑，四方濛濛，日有浊气，色赤如赭。
上元二年三月丁未，日赤如赭。
永淳元年三月，日赤如赭。
文明元年二月辛巳，日赤如赭。
长安四年正月壬子，日赤如赭。
景龙三年二月庚申，日色紫赤无光。
开元十四年十二月己未，日赤如赭。二十九年三月丙午，风霾，日无光，近昼昏也。占为上刑急，人不乐生。
天宝三载正月庚戌，日晕五重。占曰： 是谓弃光，天下有兵。 
肃宗上元二年二月乙酉，白虹贯日。
大历二年七月丙寅，日旁有青赤气，长四丈余。壬申，日上有赤气，长二丈。九月乙亥至于辛丑，日旁有青赤气。三年正月丁巳，日有黄冠、青赤珥。辛丑，亦如之。凡气长而立者为直，横者为格，立于日上者为冠。直为有自立者，格为战斗。又曰： 赤气在日上，君有佞臣。黄为土功，青赤为忧。 
贞元二年闰五月壬戌，日有黑晕。六年正月甲子，日赤如血。十年三月乙亥，黄雾四塞，日无光。
元和二年十月壬午，日傍有黑气如人形跪，手捧盘向日，盘中气如人头。四年闰三月，日傍有物如日。五年四月辛未，白虹贯日。十年正月辛卯，日外有物如乌。十一年正月己卯，日紫赤无光。
长庆元年六月己丑，白虹贯日。三年二月庚戌，白虹贯日。
宝历元年六月甲戌，赤虹贯日。九月甲申，日赤无光。二年三月甲午，日中有黑气如柸。辛亥，日中有黑子。四月甲寅，白虹贯日。
太和二年二月癸亥，日无光，白雾昼昏。十二月癸亥，有黑祲，与日如斗。五年二月辛丑，白虹贯日。六年三月，有黑祲与日如斗。庚戌，日中有黑子。四月乙丑，黑气蔽日。七年正月庚戌，白虹贯日。八年七月甲戌，白虹贯日，日有交晕。十月壬寅，白虹贯日，东西际天，上有背玦。九年二月辛卯，日月赤如血。壬辰，亦如之。
开成元年正月辛丑朔，白虹贯日。二月己丑，亦如之。二年十一月辛巳，日中有黑子，大如鸡卵，日赤如赭，昼昏至于癸未。五年正月己丑，日晕，白虹在东，如玉环贯珥。二月丙辰，日有重晕，有赤气夹日。十二月癸卯朔，日旁有黑气来触。
会昌元年十一月庚戌，日中有黑子。四年正月戊申，日无光。二月己巳，白虹贯日如玉环。
大中十三年四月甲午，日暗无光。
咸通六年正月，白虹贯日，中有黑气如鸡卵。七年十二月癸酉，白气贯日，日有重晕。甲戌，亦如之。白气，兵象也。十四年二月癸卯，白虹贯日。
乾符元年，日中有黑子。二年，日中有若飞燕者。六年十一月丙辰朔，有两日并出而斗，三日乃不见。斗者，离而复合也。
广明元年，日晕如虹，黄气蔽日无光。日不可以二；虹，百殃之本也。
中和三年三月丙午，日有青黄晕。四月丙辰，亦如之。丁巳、戊午，又如之。
光启三年十一月己亥，下晡，日上有黑气。四年二月己丑，日赤如血。庚寅，改元文德。是日，风，日赤无光。
景福元年五月，日色散如黄金。
光化三年冬，日有虹蜺背矞弥旬，日有赤气，自东北至于东南。
天复元年十月，日色散如黄金。十一月，又如之。三年二月丁丑，日有赤气，自东北至于东南。
天祐元年二月丙寅，日中见北斗，其占重。十一月癸酉，日中，日有黄晕，旁有青赤气二。二年正月甲申，日有黄白晕，晕上有青赤背。乙酉，亦如之，晕中生白虹，渐东，长百余丈。二月乙巳，日有黄白晕如半环，有苍黑云夹日，长各六尺余，既而云变，状如人如马，乃消。旧占： 背者，叛背之象。日晕有虹者为大战，半晕者相有谋，苍黑，祲祥也。夹日者，贼臣制君之象。变而如人者为叛臣；如马者为兵。 三年正月辛未，日有黄白晕，上有青赤背。二月癸巳，日有黄白晕，如半环，有青赤背。庚戌，日有黄白晕，青赤背。
○月变
贞观初，突厥有三月并见。
仪凤二年正月甲子朔，月见西方，是谓朓。朓则侯王其舒。
武太后时，月过望不亏者二。
天宝三载正月庚戌，月有红气如垂带。
肃宗元年建子月癸巳乙夜，月掩昴而晕，色白，有白气自北贯之。昴，胡也；白气，兵丧。建辰月丙戌，月有黄白冠，连晕，围东井、五诸侯、两河及舆鬼。东井，京师分也。
大历十年九月戊申，月晕荧惑、毕、昴、参，东及五车，晕中有黑气，乍合乍散。十二月丙子，月出东方，上有白气十余道，如匹练，贯五车及毕、觜觿、参、东井、舆鬼、柳、轩辕，中夜散去。占曰： 女主凶。 白气为兵丧，五车主库兵，轩辕为后宫，其宿则晋分及京师也。
元和十一年，己未旦，日已出，有虹贯月于营室。
开成四年闰正月甲申朔，乙酉，月在营室，正偃魄质成，早也。占为臣下专恣之象。五年正月戊寅朔，甲申，月昏而中，未弦而中，早也。占同上。
景福二年十一月，有白气如环，贯月，穿北斗，连太微。
天复二年十二月甲申，夜月有三晕，裹白，中赤黄，外绿。
天祐二年二月丙申，月晕荧惑。
○孛彗
武德九年二月壬午，有星孛于胃、昴间；丁亥，孛于卷舌。孛与彗皆非常恶气所生，而灾甚于彗。
贞观八年八月甲子，有星孛于虚、危，历玄枵，乙亥不见。十三年三月乙丑，有星孛于毕、昴。十五年六月己酉有星孛于太微，犯郎位，七月甲戌不见。
龙朔三年八月癸卯，有彗星于左摄提，长二尺余，乙巳不见。摄提，建时节，大臣象。
乾封二年四月丙辰，有彗星于东北，在五车、毕、昴间，乙亥不见。
上元二年十二月壬午，有彗星于角、亢南，长五尺。三年七月丁亥，有彗星于东井，指北河，长三尺余；东北行，光芒益盛，长三丈，扫中台，指文昌。九月乙酉，不见。东井，京师分；中台、文昌，将相位；两河，天阙也。
开耀元年九月丙申，有彗星于天市中，长五丈，渐小，东行至河鼓，癸丑不见。市者，货食之所聚，以衣食生民者；一曰帝将迁都。河鼓，将军象。
永淳二年三月丙午，有彗星于五车北，四月辛未不见。
文明元年七月辛未夕，有彗星于西方，长丈余，八月甲辰不见。是谓天搀。
光宅元年九月丁丑，有星如半月，见于西方。月，众阴之长，星如月者阴盛之极。
景龙元年十月壬午，有彗星于西方，十一月甲寅不见。二年七月丁酉，有星孛于胃、昴间。胡分也。三年八月壬辰，有星孛于紫宫。
延和元年六月，有彗星自轩辕入太微，至大角灭。
开元十八年六月甲子，有彗星于五车。癸酉，有星孛于毕、昴。二十六年三月丙子，有星孛于紫宫垣，历北斗魁，旬余，因云阴不见。
乾元三年四月丁巳，有彗星于东方，在娄、胃间，色白，长四尺，东方疾行，历昴、毕、觜觿、参、东井、舆鬼、柳、轩辕至右执法西，凡五旬余不见。闰月辛酉朔，有彗星于西方，长数丈，至五月乃灭。娄为鲁，胃、昴、毕为赵、觜觿、参为唐，东井，舆鬼为京师分，柳其半为周分。二彗仍见者，荐祸也。又娄、胃间，天仓。
大历元年十二月己亥，有彗星于匏瓜，长尺余，经二旬不见，犯宦者星。五年四月己未，有彗星于五车，光芒蓬勃，长三丈。五月己卯，彗星见于北方，色白，癸未东行近八谷中星；六月癸卯近三公，己未不见。占曰： 色白者，太白所生也。 七年十二月丙寅，有长星于参下。其长亘天。长星，彗属。参，唐星也。
元和十年三月，有长星于太微，尾至轩辕。十二年正月戊子，有彗星于毕。
长庆元年正月己未，有星孛于翼；丁卯，孛于太微西上将。六月，在彗星于昴，长一丈，凡十日不见。
太和二年七月甲辰，有彗星于右摄提南，长二尺。三年十月，客星见于水位。八年九月辛亥，有彗星于太微，长丈余，西北行，越郎位，庚申不见。
开成二年二月丙午，有彗星于危，长七尺余，西指南斗；戊申在危西南，芒耀愈盛；癸丑在虚；辛酉，长丈余，西行稍南指；壬戌，在婺女，长二丈余，广三尺；癸亥，愈长且阔；三月甲子，在南斗；乙丑，长五丈，其末两岐，一指氐，一掩房；丙寅，长六丈，无岐，北指，在亢七度；丁卯，西北行，东指；己巳，长八丈余，在张；癸未，长三尺，在轩辕右不见。凡彗星晨出则西指，夕出则东指，乃常也。未有遍指四方，凌犯如此之甚者。甲申，客星出于东井下。戊子，客星别出于端门内，近屏星。四月丙午，东井下客星没。五月癸酉，端门内客星没。壬午，客星如孛，在南斗天龠旁。八月丁酉，有彗星于虚、危，虚、危为玄枵。枵，耗名也。三年十月乙巳，有彗星于轸魁，长二丈余，渐长，西指。十一月乙卯，有彗星于东方，在尾、箕，东西亘天；十二月壬辰不见。四年正月癸酉，有彗星于羽林。卫分也。闰月丙午，有彗星于卷舌西北；二月己卯不见。五年二月庚申，有彗星于营室、东壁间，二十日灭。十一月戊寅，有彗星于东方。燕分也。
会昌元年七月，有彗星于羽林、营室、东壁间也。十一月壬寅，有彗星于北落师门，在营室，入紫宫，十二月辛卯不见。并州分也。
大中六年三月，有彗星于觜、参。参，唐星也。十一月年九月乙未，有彗星于房，长三尺。
咸通五年五月己亥，夜漏未尽一刻，有彗星出于东北，色黄白，长三尺，在娄。徐州分也。九年正月，有彗星于娄、胃。十年八月，有彗星于大陵，东北指。占为外夷兵及水灾。
乾符四年五月，有彗星。
光启元年，有彗星于积水、积薪之间。二年五月丙戌，有星孛于尾、箕，历北斗、摄提。占曰： 贵臣诛。 
大顺二年四月庚辰，有彗星于三台，东行入太微，扫大角、天市，长十丈余，五月甲戌不见。宦者陈匡知星，奏曰： 当有乱臣入宫。 三台，太一三阶也；太微大角，帝廷也；天市，都市也。
景福元年五月，蚩尤旗见，初出有白彗，形如发，长二尺许，经数日，乃从中天下，如匹布，至地如蛇。六月，孙儒攻杨行密于宣州，有黑云如山，渐下，坠于儒营上，状如破屋，占曰： 营头星也。 十一月，有星孛于斗、牛。占曰； 越有自立者。 十二月丙子，天搀出于西南；己卯，化为云而没。二年三月，天久阴，至四月乙酉夜，云稍开，有彗星于上台，长十余丈，东行入太微，扫大角，入天市，经三旬有七日，益长，至二十余丈，因云阴不见。
乾宁元年正月，有星孛于鹑首。秦分也。又星陨于西南，有声如雷。七月，妖星见，非彗非孛，不知其名，时人谓之妖星，或曰恶星。三年十月，有客星三，一大二小，在虚、危间，乍合乍离，相随东行，状如斗，经三日而二小星没，其大星后没。虚、危，齐分也。
光化三年正月，客星出于中垣宦者旁，大如桃，光炎射宦者，宦者不见。
天复元年五月，有三赤星，各有锋芒，在南方，既而西方、北方、东方亦如之，顷之，又各增一星，凡十六星；少时，先从北灭。占曰： 濛星也，见则诸侯兵相攻。 二年正月，客星如桃，在紫宫华盖下，渐行至御女。丁卯，有流星起文昌，抵客星，客星不动；己巳，客星在杠，守之，至明年犹不去。占曰： 将相出兵。 五月夕，有星当箕下，如炬火，炎炎上冲，人初以为烧火也，高丈余乃陨。占曰： 机星也，下有乱。 
天祐元年四月，有星状如人，首赤身黑，在北斗下紫微中。占曰： 天冲也。天冲抱极泣帝前，血浊雾下天下冤。 后三日而黑风晦暝。二年四月庚子夕，西北隅有星类太白，上有光似彗，长三四丈，色如赭；辛丑夕，色如缟。或曰五车之水星也，一曰昭明星也。甲辰，有彗星于北河，贯文昌，长三丈余，陵中台、下台；五月乙丑夜，自轩辕左角及天市西坦，光芒猛怒，其长亘天；丙寅云阴，至辛未少霁，不见。两河为天阙，在东井间，而北河，中国所经也。文昌，天之六司。天市，都市也。
○星变
武德三年十月己未，有星陨于东都中，隐隐有声。
贞观二年，天狗陨于夏州城中。十四年八月，有星陨于高昌城中。十六年六月甲辰，西方有流星如月，西南行三丈乃灭。占曰： 星甚大者，为人主。 十八年五月，流星出东壁，有声如雷。占曰： 声如雷者，怒象。 十九年四月己酉，有流星向北斗杓而灭。
永徽三年十月，有流星贯北极。四年十月，睦州女子陈硕真反，婺州刺史崔义玄讨之，有星陨于贼营。
乾封元年正月癸酉，有星出太徽，东流，有声如雷。
咸亨元年十一月，西方有流星，声如雷。
调露元年十一月戊寅，流星入北斗魁中；乙巳，流星烛地有光，使星也。
神龙三年三月丙辰，有流星声如颓墙，光烛天地。
景龙二年二月癸未，有大星陨于西南，声如雷，野雉皆雊。
景云元年八月己未，有流星出五车，至上台灭。九月甲申，有流星出中台，至相灭。
太极元年正月辛卯，有流星出太微，至相灭。
延和元年六月，幽州都督孙佺讨奚、契丹，出师之夕，有大星陨于营中。
开元二年五月乙卯晦，有星西北流，或如甕，或如斗，贯北极，小者不可胜数，天星尽摇，至曙乃止。占曰： 星，民象；流者，失其所也。 《汉书》曰： 星摇者民劳。 十二年十月壬辰，流星大如桃，色赤黄，有光烛地。占曰： 色赤为将军使。 
天玉三载闰二月辛亥，有星如月，坠于东南，坠后有声。
至德二载，贼将武令珣围南阳，四月甲辰夜中，有大星赤黄色，长数十丈，光烛地，坠贼营中。十一月壬戌，有流星大如斗，东北流，长数丈，蛇行屈曲，有碎光迸出。占曰： 是谓枉矢。 
广德二年六月丁卯，有妖星陨于汾州。十二月丙寅，自乙夜至曙，星流如雨。
大历二年九月乙丑，昼有星如一斗器，色黄，有尾长六丈余，出南方，没于东北。东北于中国，则幽州分也。三年九月乙亥，有星大如斗，北流，有光烛地，占为贵使。六年九月甲辰，有星西流，大如一斗器，光烛地，有尾，迸光如珠，长五丈，出婺女，入天市南垣灭。八年六月戊辰，有流星大如一升器，有尾，长三丈余，入太微。十二月壬申，有流星大如一升器，有尾长二丈余，出紫微入浊。十年三月戊戌，有流星出于西方，如二升器，有尾，长二丈，入浊。十二年二月辛亥，有流星如桃，尾长十丈，出匏瓜，入太微。
建中四年八月庚申，有星陨于京师。
兴元元年六月戊午，星或什或伍而陨。
贞元三年闰五月戊寅，枉矢坠于虚、危。十四年闰五月辛亥，有星坠于东北，光烛如昼，声如雷。
元和二年十二月己巳，西北有流星亘天，尾散如珠。占曰： 有贵使。 四年八月丁丑，西北有大星，东南流，声如雷鼓。六年三月戊戌日晡，天阴寒，有汉星大如一斛器，坠于衮、郓间，声震数百里，野雉皆雊，所坠之上，有赤气如立蛇，长丈余，至夕乃灭。时占者以为日在戌，鲁分也，不及十年，其野主杀而地分。九年正月有大星如半席，自下而升，有光烛地，群小星随之。四月辛巳，有大流星，尾迹长五丈余，光烛地，至右摄提西灭。十二年九月己亥甲夜，有流星起中天，首如甕，尾如二百斛舡，长十余丈，声如群鸭飞，明若火炬，过月下西流，须臾，有声砻砻，坠地，有大声如坏屋者三，在陈、蔡间。十四年五月己亥，有大流星出北半魁，长二丈余，南抵轩辕而灭。占曰： 有赦，赦视星之大小。 十五年七月癸亥，有大星出钩陈，南流至娄灭。
长庆元年正月丙辰，有大星出狼星北，色赤，有尾迹，长三丈余，光烛地，东北流至七星南灭。四月，有大星坠于吴，声如飞羽。十月乙巳，有大流星出参西北，色黄，有尾迹，长六七丈，光烛地，至羽林灭。八月辛巳，东北方有大星自云中出，色白，光烛地，前锐后大，长二丈余，西北流入云中灭。二年四月辛亥，有流星出天市，光烛地，隐隐有声，至郎位灭。市者，小人所聚，郎在天廷中，主宿卫。六月丁酉，有小星陨于房、心间，戊戌亦如之，己亥亦如之。闰十月丙申，有流星大如斗，抵中台上星。三年八月丁酉夜，有大流星如数斗器，起西北，经奎、娄，东南流，去月甚近，迸光散落，坠地有声。四年四月，紫微中，星陨者众。七月乙卯，有大流星出天船，犯斗魁枢星而灭。占曰： 有舟楫事。 丙子，有大流星出天将军东北，入浊。
宝历元年正月乙卯，有流星出北斗枢星，光烛地，入浊。占曰： 有赦。 二年五月癸巳，西北有流星，长三丈余，光烛地，入天市中灭。占为有诛。七月丙戌，日初入，东南有流星，向南，灭，以晷度推之，在箕、斗间。八月丙申，有大流星出王良，长四丈余，至北斗杓灭。王良，奉车御官也。
大和四年六月辛未，自昏至戊夜，流星或大或小，观者不能数。占曰： 民失其所，王者失道，纲纪废则然。 又曰： 星在野象物，在朝象官。 七年六月戊子，自昏及曙，四方流星，大小纵横百余。八年六月辛巳，夜中有流星出河鼓，赤色，有尾迹，光烛地，迸如散珠，北行近天咅灭，有声如雷。河鼓为将军。天咅者，帝之武备。九年六月丁酉，自昏至丁夜，流星二十余，纵横出没，多近天汉。
开成二年九月丁酉，有星大如斗，长五丈，自室、壁西北流，入大角下没，行类枉矢，中天有声，小星数百随之。十一月丁丑，有大星陨于兴元府署寝室之上，光烛庭宇。三年五月乙丑，有大星出于柳、张，尾长五丈余，再出再没。四年二月己亥，丁夜至戊夜，四方中天流星小大凡二百余，并西流，有尾迹，长二丈至五丈。八月辛未，流星出羽林，有尾迹，长八丈余，有声如雷。羽林，天军也。十二月壬申，蚩尤旗见。
会昌元年六月戊辰，自昏至戊夜，小星数十，纵横流散。占曰； 小星，民象。 七月庚午，北方有星，光烛地，东北流经王良，有声如雷。十一月壬寅，有大星东北流，光烛地，有声如雷。四年八月丙午，有大星如炬火，光烛天地，自奎、娄扫西方七宿而陨。六年二月辛丑，夜中有流星赤色如桃，光烛地，有尾迹，贯紫微入浊。
咸通六年七月乙酉，甲夜有大流星长数丈，光烁如电，群小星随之，自南徂北。其象南方有以众叛而之北也。九年十一月丁酉，有星出如匹练，亘空化为云而没，在楚分。是谓长庚，见则兵起。十三年春，有二星从天际而上，相从至中天，状如旌旗，乃陨。九月，蚩尤旗见。
乾符二年冬，有二星，一赤一白，大如斗，相随东南流，烛地如月，渐大，光芒猛怒。三年，昼有星如炬火，大如五升器，出东北，徐行，陨于西北。四年七月，有大流星如盂，自虚、危，历天市，入羽林灭。占为外兵。
中和元年，有异星出于舆鬼，占者以为恶星。八月己丑夜，星陨如雨，或如杯碗者，交流如织，庚寅夜亦如之，至丁酉止。三年十一月夜，星陨于西北，如雨。
光启二年九月，有大星陨于扬州府署延和阁前，声如雷，光炎烛地。十月壬戌，有星出于西方，色白，长一丈五尺，屈曲而陨。占曰： 长庚也，下则流血。 三年五月，秦宗权拥兵于汴州北郊，昼有大星陨于其营，声如雷，是谓营头。其下破军杀将。
乾宁元年夏，有星陨于越州，后有光，长丈余，状如蛇。或曰枉矢也。三年六月，天暴雨，雷电，有星大如碗，起西南，坠于东北，色如鹤练，声如群鸭飞。占为奸谋。
光化元年九月丙子，有大星坠于北方。三年三月丙午，有星如二十斛船，色黄，前锐后大，西南行。十一月，中天有大星自东缓流，如带屈曲，光凝著天，食顷乃灭。是谓枉矢。
天复三年二月，帝至自凤翔，其明日，有大星如月，自东浊际西流，有声如雷，尾迹横贯中天，三夕乃灭。
天祐元年五月戊寅乙夜，雨、晦暝，有星长二十丈，出东方，西南向，首黑、尾赤、中白，枉矢也，一曰长星。二年三月乙丑，夜中有大星出中天，如五斗器，流至西北，去地十丈许而止，上有星芒，炎如火，赤而黄，长丈五许，而蛇行，小星皆动而东南，其陨如雨，少顷没，后有苍白气如竹丛，上冲天中，色瞢瞢。占曰： 亦枉矢也。 三年十二月昏，东方有星如太白，自地徐上，行极缓，至中天，如上弦月，乃曲行，顷之，分为二。占曰； 有大孽。 
