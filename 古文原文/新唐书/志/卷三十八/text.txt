百官三
○御史台
大夫一人，正三品；中丞二人，正四品下。大夫掌以刑法典章纠正百官之罪恶，中丞为之贰。其属有三院：一曰台院，侍御史隶焉；二曰殿院，殿中侍御史隶焉；三曰察院，监察御史隶焉。凡冤而无告者，三司诘之。三司，谓御史大夫、中书、门下也。大事奏裁，小事专达。凡有弹劾，御史以白大夫，大事以方幅，小事署名而已。有制覆囚，则与刑部尚书平阅。行幸，乘路车为导。朝会，则率其属正百官之班序，迟明列于两观，监察御史二人押班，侍御史颛举不如法者。文武官职事九品以上及二王後，朝朔望。文官五品以上及两省供奉官、监察御史、员外郎、太常博士日参，号常参官。武官三品以上三日一朝，号九参官；五品以上及折冲当番者五日一朝，号六参官。弘文、崇文馆、国子监学生四时参。凡诸王入朝及以恩追至者，日参。九品以上，自十月至二月，袴褶以朝；五品以上有珂，蕃官及四品非清官则否。凡朝位以官，职事同者先爵，爵同以齿，致仕官居上；职事与散官、勋官合班，则文散官居职事之下，武散官次之，勋官又次之；官同者，异姓为后。亲王、嗣王任文武官者，从其班，官卑者从王品；郡王任三品以下职事者，居同阶品之上。非任文武官者，嗣王居太子太保之下，郡王次之，国公居三品之下，郡公居从三品之下，县公居四品之下，侯居从四品之下，伯居五品之下，子居从五品之上，男居从五品之下。以前官召见者，居本品见任之上，以理解者，居同品之下。本司参集者，以职事为上下。文武三品非职事官者，朝参名簿，皆称曰诸公。凡出，不逾四面关则不辞见。都督、刺史、都护既辞，候旨于侧门。左右仆射、侍中、中书令初拜，以表让。中书门下五品以上及诸司长官，谢于正衙，复进状谢于侧门。两班三品以朔望朝，就食廊下，殿中侍御史二人为使涖之。高宗改治书侍御史中丞，以避帝名；龙朔二年，改御史台曰宪台，大夫曰大司宪，中丞曰司宪大夫。武后文明元年，改御史台曰肃政台。光宅元年，分左右台：左台知百司，监军旅；右台察州县、省风俗。寻命左台兼察州县。两台岁再发使八人，春曰风俗，秋曰廉察，以四十八条察州县。两台御史，有假、有检校、有员外、有试，至神龙初皆废。景云三年，以两台望齐，纠举苛察，百僚厌其烦，乃废右台。延和元年复置，岁中以尚书省隶左台，月余而右台复废。至德后，诸道使府参佐，皆以御史为之，谓之外台；复有检校、里行、内供奉，或兼或摄，诸使下官亦如之。会昌初，升大夫、中丞品。东都留台，有中丞一人、侍御史一人、殿中侍御史二人、监察御史三人；元和后，不置中丞，以侍御史、殿中侍御史、监察御史主留台务，而三院御史亦不常备。
侍御史六人，从六品下。掌纠举百寮及入閤承诏，知推、弹、杂事。凡三司理事，与给事中、中书舍人更直朝堂。若三司所按而非其长官，则与刑部郎中、员外郎、大理司直、评事往讯。弹劾，则大夫、中丞押奏。大事，法冠、硃衣、纁裳、白纱中单；小事常服。久次者一人知杂事，谓之杂端，殿中监察职掌、进名、迁改及令史考第，台内事颛决，亦号台端。次一人知公廨。次一人知弹。分京城诸司及诸州为东、西：次一人知西推、赃赎、三司受事，号副端；次一人知东推、理匦等，有不纠举者罚之；以殿中侍御史第一人同知东推，莅太仓出纳；第二人同知西推，莅左藏出纳。号四推御史。只日，台院受事；双日，殿院受事。次侍御史一人，分司东都台。凡御史以下遇长官于路，去戴下马，长官敛辔止之。出入行止，殿中以下视以为法，先后有罚。入朝，则与殿中侍御史随仗分入，东则居侍中、黄门侍郎、给事中之次，西则居中书令、侍郎、舍人之次，各居中丞、大夫下。每一人东向承诏五日，有旨召御史，不呼名则承诏者出。乐彦玮为大夫，以尝召两御史，乃加副承诏一人，阙则殿中承乏。监察御史分日直朝堂，入自侧门，非奏事不至殿庭；正门无籍；天授中，诏侧门置籍，得至殿庭；开元七年，又诏随仗入閤。分左右巡，纠察违失，左巡知京城内，右巡知京城外，尽雍、洛二州之境，月一代，将晦，即巡刑部、大理、东西徒坊、金吾、县狱。搜狩，则监围，察断绝失禽者。其后，以殿中掌左右巡；寻以务剧，选用京畿县尉。又置御史里行使、侍御史里行使、殿中里行使、监察里行使，以未为正官，无员数。唐法，殿中侍御史迁拜及职事，与侍御史钧。开元以降，权属侍御史，而殿中兼知库藏、宫门内事。故事，御史台不受讼，有诉可闻者略其姓名，托以风闻。其后，御史嫉恶者少，通状壅绝。十四年，乃定授事御史一人，知其日劾状，题告事人姓名。其后，宰相以御史权重，建议弹奏先白中丞、大夫，复通状中书、门下，然后得奏。自是御史之任轻矣。建中元年，以侍御史分掌公廨、推、弹，自是杂端之任轻矣。元和八年，命四推御史受事，周而复始，罢东西分日之限。隋末，废殿内侍御史；义宁元年，承相府置察非掾二人；武德元年，改曰殿中侍御史；龙朔元年，置监察御史里行；武后文明元年，置殿中里行，后亦颛以里行名官；长安二年，置内供奉。
主簿一人，从七品下。掌印，受事发辰，核台务，主公廨及户奴婢、勋散官之职。录事二人，从九品下。有主事二人。台院有令史七十八人，书令史二十五人，亭长六人，掌固十二人。殿院有令史八人，书令史十八人。察院有计史三十四人，令史十人，掌固十二人。
殿中侍御史九人，从七品下。掌殿庭供奉之仪，京畿诸州兵皆隶焉。正班，列于閤门之外，纠离班、语不肃者。元日、冬至朝会，则乘马、具服、戴黑豸升殿。巡幸，则往来门旗之内，检校文物亏失者。一人同知东推，监太仓出纳；一人同知西推，监左藏出纳；二人为廊下食使；二人分知左右巡；三人内供奉。
监察御史十五人，正八品下。掌分察百寮，巡按州县，狱讼、军戎、祭祀、营作、太府出纳皆莅焉；知朝堂左右厢及百司纲目。
凡十道巡按，以判官二人为佐，务繁则有支使。其一，察官人善恶；其二，察户口流散，籍帐隐没，赋役不均；其三，察农桑不勤，仓库减耗；其四，察妖猾盗贼，不事生业，为私蠹害；其五，察德行孝悌，茂才异等，藏器晦迹，应时用者；其六，察黠吏豪宗兼并纵暴，贫弱冤苦不能自申者。凡战伐大克获，则数俘馘、审功赏，然后奏之。屯田、铸钱，岭南、黔府选补，亦视功过纠察。决囚徒，则与中书舍人、金吾将军莅之。国忌斋，则与殿中侍御史分察寺观。莅宴射、习射及大祠、中祠，视不如仪者以闻。
初，开元中，兼巡传驿，至二十五年，以监察御史检校两京馆驿。大历十四年，两京以御史一人知馆驿，号馆驿使。监察御史分察尚书省六司，繇下第一人为始，出使亦然。兴元元年，以第一人察吏部、礼部，兼监祭使；第二人察兵部、工部，兼馆驿使；第三人察户部、刑部。岁终议殿最。元和中，以新人不出使无以观能否，乃命颛察尚书省，号曰六察官。开元十九年，以监察御史二人莅太仓、左藏库。三院御史，皆初领繁剧外府推事。其后，以殿中侍御史上一人为监太仓使，第二人为监左藏库使。
凡诸使下三院御史内供奉，其班居正台监察御史之上。
○太常寺
卿一人，正三品；少卿二人，正四品上。掌礼乐、郊庙、社稷之事，总郊社、太乐、鼓吹、太医、太卜、廪牺、诸祠庙等署，少卿为之贰。凡大礼，则赞引；有司摄事，则为亚献；三公行园陵，则为副；大祭祀，省牲、器，则谒者为之导；小祀及公卿嘉礼，命谒者赞相。凡巡幸、出师、克获，皆择日告太庙。凡藏大享之器服，有四院：一曰天府院，藏瑞应及伐国所获之宝，禘祫则陈于庙庭；二曰御衣院，藏天子祭服；三曰乐县院，藏六乐之器；四曰神厨院，藏御廪及诸器官奴婢。初，有衣冠署，令，正八品上；贞观元年，署废。高宗即位，改治礼郎曰奉礼郎，以避帝名；龙朔二年，改太常寺曰奉常寺，九寺卿皆曰正卿，少卿曰大夫。武后光宅元年，复改太常寺曰司常寺。
丞二人，从五品下。掌判寺事。凡享太庙，则修七祀于西门之内。主簿二人，从七品上。
博士四人，从七品上。掌辨五礼；按王公、三品以上功过善恶为之谥；大礼，则赞卿导引。
太祝六人，正九品上。掌出纳神主，祭祀则跪读祝文；卿省牲则循牲告充，牵以授太官。
奉礼郎二人，从九品上。掌君臣版位，以奉朝会、祭祀之礼。宗庙则设皇帝位于庭，九庙子孙列焉，昭、穆异位，去爵从齿。凡樽、彝、勺、冪、篚、坫、簠、簋、登，钘、笾、豆，皆辨其位。凡祭祀、朝会，在位拜跪之节，皆赞导之。公卿巡行诸陵，则主其威仪鼓吹，而相其礼。
协律郎二人，正八品上。掌和律吕。录事二人，从九品上；八寺录事品同。有礼院修撰、检讨官各一人，府十一人，史二十三人，谒者十人，赞引二十人，赞者四人，祝史六人，赞者十六人。太常寺、礼院礼生各三十五人，亭长八人，掌固十二人。
△两京郊社署
令各一人，从七品下；丞各一人，从八品上。令掌五郊、社稷、明堂之位，与奉礼郎设樽、罍、篚、冪，而太官令实之。立燎坛，积柴。合朔有变，则巡察四门，以俟变过，明则罢。有府二人，史四人，典事五人，掌固五人，门仆八人，斋郎百一十人。斋郎掌供郊庙之役。太庙九室，室有长三人，以主樽、罍、篚、冪、锁钥，又有罍洗二人；郊坛有掌坐二十四人，以主神御之物。皆礼部奏补。凡室长十年、掌座十二年，皆授官。祭飨而员少，兼取三馆学生，皆绛衣绛帻。更一番者，户部下蠲符，岁一申考诸署所择者，太常以十月申解于礼部，如贡举法，帖《论语》及一大经。中第者录奏吏部注冬集散官，否者番上如初。六试而绌，授散官。唐初，以郊社、太乐、鼓吹、太医、太官、左藏、乘黄、典厩、典客、上林、太仓、平准、常平、典牧、左尚、右尚为上署，钩盾、右藏、织染、掌冶为中署，珍羞、良酝、掌酝、守宫、武器、车府、司仪、崇玄、导官、甄官、河渠、弩坊、甲坊、舟楫、太卜、廪牺、中校、左校、右校为下署。
△太乐署
令二人，从七品下；丞一人，从八品下；乐正八人，从九品下。令掌调钟律，以供祭飨。凡习乐，立师以教，而岁考其师之课业为三等，以上礼部。十年大校，未成，则五年而校，以番上下。有故及不任供奉，则输资钱，以充伎衣乐器之用。散乐，闰月人出资钱百六十，长上者复繇役，音声人纳资者岁钱二千。博士教之，功多者为上第，功少者为中第，不勤者为下第，礼部覆之。十五年有五上考、七中考者，授散官，直本司，年满考少者，不叙。教长上弟子四考，难色二人、次难色二人业成者，进考，得难曲五十以上任供奉者为业成。习难色大部伎三年而成，次部二年而成，易色小部伎一年而成，皆入等第三为业成。业成、行脩谨者，为助教；博士缺，以次补之。长上及别教未得十曲，给资三之一；不成者隶鼓吹署。习大小横吹，难色四番而成，易色三番而成；不成者，博士有谪。内教博士及弟子长教者，给资钱而留之。武德后，置内教坊于禁中。武后如意元年，改曰云韶府，以中官为使。开元二年，又置内教坊于蓬莱宫侧，有音声博士、第一曹博士、第二曹博士。京都置左右教坊，掌俳优杂技。自是不隶太常，以中官为教坊使。唐改太乐为乐正，有府三人，史六人，典事八人，掌固六人，文武二舞郎一百四十人，散乐三百八十二人，仗内散乐一千人，音声人一万二十七人。有别教院。开成三年，改法曲所处院曰仙韶院。
△鼓吹署
令二人，从七品下；丞二人，从八品下；乐正四人，从九品下。令掌鼓吹之节。合朔有变，则帅工人设五鼓于太社，执麾旒于四门之塾，置龙床，有变则举麾击鼓，变复而止。马射，设鼓金钲，施龙床。大傩，帅鼓角以助侲子之唱。有府三人，史六人，典事四人，掌固四人。唐并清商、鼓吹为一署，增令一人。
△太医署
令二人，从七品下；丞二人，医监四人，并从八品下；医正八人，从九品下。令掌医疗之法，其属有四：一曰医师，二曰针师，三曰按摩师，四曰咒禁师。皆教以博士，考试登用如国子监。医师、医正、医工疗病，书其全之多少为考课。岁给药以防民疾。凡陵寝庙皆储以药，尚药、太常医各一人受之。宫人患坊有药库，监门莅出给；医师、医监、医正番别一人莅坊。凡课药之州，置采药师一人。京师以良田为园，庶人十六以上为药园生，业成者为师。凡药，辨其所出，择其良者进焉。有府二人，史四人，主药八人，药童二十四人，药园师二人，药园生八人，掌固四人，医师二十人，医工百人，医生四十人，典药一人，针工二十人，针生二十人，按摩工五十六人，按摩生十五人，咒禁师二人，咒禁工八人，咒禁生十人。
医博士一人，正八品上；助教一人，从九品上。掌教授诸生以《本草》、《甲乙》、《脉经》，分而为业：一曰体疗，二曰疮肿，三曰少小，四曰耳目口齿，五曰角法。
针博士一人，从八品上；助教一人，针师十人，并从九品下。掌教针生以经脉、孔穴，教如医生。
按摩博士一人，按摩师四人，并从九品下。掌教导引之法以除疾，损伤折跌者，正之。
咒禁博士一人，从九品下。掌教咒禁祓除为厉者，斋戒以受焉。
△太卜署
令一人，从七品下；丞二人，从八品下；卜正、博士各二人，从九品下。掌卜筮之法：一曰龟，二曰五兆，三曰易，四曰式。祭祀、大事，率卜正卜日，示高于卿，退而命龟，既灼而占，先上旬，次中旬，次下旬。小祀、小事者，则卜正示高、命龟、作，而太卜令佐莅之。季冬，帅侲子堂赠大傩，天子六队，太子二队，方相氏右执戈、左执楯而导之，唱十二神名，以逐恶鬼，傩者出，砾雄鸡于宫门、城门。有卜助教二人，卜师二十人，巫师十五人，卜筮生四十五人，府一人，史二人，掌固二人。
△廪牺署
令一人，从八品下；丞二人，正九品下。掌牺牲粢盛之事。祀用太牢者，三牲加酒、脯、醢，与太祝牵牲就榜位，卿省牲，则北面告腯，以授太官。籍田，则供耒于司农卿，卿以授侍中；籍田所收以供粢盛、五齐、三酒之用，以余及槁饲牺牲。有府一人，史二人，典事二人，掌固二人。
△汾祠署
令一人，从七品下；丞一人，从八品上。掌享祭洒扫之制。有府二人，史四人，庙干二人。开元二十一年置署。
三皇五帝以前帝王、三皇、五帝、周文王、周武王、汉高祖、两京武成王庙
令一人，从六品下；丞一人，正八品下。掌开阖、洒扫、释奠之礼。有录事一人，府二人，史四人，庙干二人，掌固四人，门仆八人。神龙二年，两京置齐太公庙署，其后废；开元十九年复置。天宝三载，初置周文王庙署；六载，置三皇五帝庙署；七载，置三皇五帝以前帝王庙署；九载，置周武王、汉高祖庙署。上元元年，改齐太公署为武成王庙署，硃全忠曰武明。
○光禄寺
卿一人，从三品；少卿二人，从四品上；丞二人，从六品上；主簿二人，从七品上。掌酒醴膳羞之政，总太官、珍羞、良酝、掌醢四署。凡祭祀，省牲镬、濯溉；三公摄祭，则为终献。朝会宴享，则节其等差。录事二人。龙朔二年，改光禄寺曰司宰寺。武后光宅元年，曰司膳寺。有府十一人，史二十一人，亭长六人，掌固六人。
△太官署
令二人，从七品下；丞四人，从八品下。掌供祠宴朝会膳食。祭日，令白卿诣厨省牲镬，取明水、明火，帅宰人割牲，取毛血实豆，遂烹。又实簠簋，设于馔幕之内。有府四人，史八人，监膳十人，监膳史十五人，供膳二千四百人，掌固四人。
△珍羞署
令一人，正八品下；丞二人，正九品下。掌供祭祀、朝会、宾客之庶羞，榛栗、脯脩、鱼盐、菱芡之名数。武后垂拱元年，改肴藏署曰珍羞署，神龙元年复旧，开元元年又改。有府三人，史六人，典书八人，饧匠五人，掌固四人。
△良酝署
令二人，正八品下；丞二人，正九品下。掌供五齐、三酒。享太庙，则供郁鬯以实六彝；进御，则供春暴、秋清、酴麋、桑落之酒。有府三人，史六人，监事二人，掌酝二十人，酒匠十三人，奉觯百二十人，掌固四人。
△掌醢署
令一人，正八品下；丞二人，正九品下。掌供醢醯之物：一曰鹿醢，二曰兔醢，三曰羊醢，四曰鱼醢。宗庙，用菹以实豆；宾客、百官，用醯酱以和羹。有府二人，史二人，主醢十人，酱匠二十三人，酢匠十二人，豉匠十二人，菹醯匠八人，掌固四人。
○卫尉寺
卿一人，从三品；少卿二人，从四品上；丞二人，从六品上。掌器械文物，总武库、武器、守宫三署。兵器入者，皆籍其名数。祭祀、朝会，则供羽仪、节钺、金鼓，帷帟、茵席。凡供宫卫者，岁再阅，有敝则脩于少府。主簿二人，从七品上。录事一人。龙朔二年，改曰司卫寺。武后光宅元年又改。有府六人，史十一人，亭长四人，掌固六人。
丞，掌判寺事，辨器械出纳之数。大事承制敕，小事则听于尚书省。
△两京武库署
令各二人，从六品下；丞各二人，从八品下。掌藏兵械。有赦，建金鸡，置鼓宫城门之右，大理及府县囚徒至，则击之。监事各一人，正九品上。诸署监事，品同。有府各六人，史各六人，典事各二人，掌固各五人。开元二十五年，东都亦置署。
△武器署
令一人，正八品下；丞二人，正九品下。掌外戎器。祭祀、巡幸，则纳于武库。给六品以上葬卤簿、棨戟。凡戟，庙、社、宫、殿之门二十有四，东宫之门一十八，一品之门十六，二品及京兆河南太原尹、大都督、大都护之门十四，三品及上都督、中都督、上都护、上州之门十二，下都督、下都护、中州、下州之门各十。衣幡坏者，五岁一易之。薨卒者既葬，追还。监事二人。有府二人，史六人，典事二人，掌固四人。贞观中，东都亦置署。
△守宫署
令一人，正八品下；丞二人，正九品下。掌供帐帟。祭祀、巡幸，则设王公百官之位。吏部、兵部、礼部试贡举人，则供帷幕。王公婚礼，亦供帐具。京诸司长上官，以品给其床罽。供蕃客帷帟，则题岁月。席寿三年，氈寿五年，褥寿七年；不及期而坏，有罚。监事二人。有府二人，史四人，掌设六人，幕士八十人，掌固四人。
○宗正寺
卿一人，从三品；少卿二人，从四品上；丞二人，从六品上。掌天子族亲属籍，以别昭穆；领陵台、宗玄二署。凡亲有五等，先定于司封：一曰皇帝周亲、皇后父母，视三品；二曰皇帝大功亲、小功尊属，太皇太后、皇太后、皇后周亲，视四品；三曰皇帝小功亲、缌麻尊属，太皇太后、皇太后、皇后大功亲，视五品；四曰皇帝缌麻亲、袒免尊属，太皇太后、皇太后、皇后小功亲；五曰皇帝袒免亲，太皇太后小功卑属，皇太后、皇后缌麻亲，视六品。皇帝亲之夫妇男女，降本亲二等，余亲降三等，尊属进一等，降而过五等者不为亲。诸王、大长公主、长公主亲，本品；嗣王、郡王非三等亲者，亦视五品；驸马都尉，视诸亲。祭祀、册命、朝会，陪位、袭封者皆以簿书上司封。主簿二人，从七品上。知图谱官一人，脩玉牒官一人，知宗子表疏官一人，录事二人。武德二年，置宗师一人，后省。龙朔二年，改宗正寺曰司宗寺。武后光宅元年曰司属寺。有府五人，史五人，亭长四人，掌固四人。京都太庙斋郎各一百三十人，门仆各三十三人，主簿、录事各二人。
△诸陵台
令各一人，从五品上；丞各一人，从七品下。建初、启运、兴宁、永康陵，令各一人，从七品下；丞各一人，从八品下。掌守卫山陵。凡陪葬，以文武分左右，子孙从父祖者亦如之；宫人陪葬，则陵户成坟。诸陵四至有封，禁民葬，唯故坟不毁。开元二十四年，以宗庙所奉不可名以署，太常少卿韦縚奏废太庙署，以少卿一人知太庙事。二十五年，濮阳王彻为宗正卿，恩遇甚厚，建议以宗正司属籍，乃请以陵寝、宗庙隶宗正。天宝十二载，驸马都尉张垍为太常卿，得幸，又以太庙诸陵署隶太常。十载，改献、昭、乾、定、桥五陵署为台，升令品，永康、兴宁二陵称署如故。至德二年，复以陵庙隶宗正。永泰元年，太常卿姜庆初复奏以陵庙隶太常，大历二年复旧。陵台有录事各一人，府各二人，史各四人，主衣、主辇、主药各四人，典事各三人，掌固各二人，陵户各三百人，昭陵、乾陵、桥陵增百人。诸陵有录事各一人，府各一人，史各二人，典事各二人，掌固各二人，陵户各百人。
△诸太子庙
令各一人，从八品上；丞各一人，正九品下；录事各一人。令掌洒扫开阖之节，四时享祭焉。有府各一人，史各二人，典事各二人，掌固各一人。
△诸太子陵
令各一人，从八品下；丞各一人，从九品下；录事各一人。有府各一人，史各二人，典事各二人，掌固各一人，陵户各三十人。太常旧有太庙署，令一人，从七品下；丞二人，从七品下；斋郎二十四人。
△崇玄署
令一人，正八品下；丞一人，正九品下。掌京都诸观名数与道士帐籍、斋醮之事。新罗、日本僧入朝学问，九年不还者编诸籍。道士、女官、僧、尼，见天子必拜。凡止民家，不过三夜。出逾宿者，立案连署，不过七日，路远者州县给程。天下观一千六百八十七，道士七百七十六，女官九百八十八；寺五千三百五十八，僧七万五千五百二十四，尼五万五百七十六。两京度僧、尼、道士、女官，御史一人涖之。每三岁州、县为籍，一以留县，一以留州；僧、尼，一以上祠部，道士、女官，一以上宗正，一以上司封。有府二人，史三人，典事六人，掌固二人，崇玄学博士一人、学生百人。隋以署隶鸿胪，又有道场、玄坛。唐置诸寺观监，隶鸿胪寺，每寺观有监一人。贞观中，废寺观监。上元二年，置漆园监，寻废。开元二十五年，置崇玄学于玄元皇帝庙。天宝元年，两京置博士、助教各一员，学生百人，每祠享，以学生代斋郎。二载，改崇玄学曰崇玄馆，博士曰学士，助教曰直学士，置大学士一人，以宰相为之，领两京玄元宫及道院，改天下崇玄学为通道学，博士曰道德博士，未几而罢。宝应、永泰间，学生存者亡几。大历三年，复增至百人。初，天下僧、尼、道士、女官，皆隶鸿胪寺，武后延载元年，以僧、尼隶祠部。开元二十四年，道士、女官隶宗正寺，天宝二载，以道士隶司封。贞元四年，崇玄馆罢大学士，后复置左右街大功德使、东都功德使、修功德使，总僧、尼之籍及功役。元和二年，以道士、女官隶左右街功德使。会昌二年，以僧、尼隶主客，太清宫置玄元馆，亦有学士，至六年废，而僧、尼复隶两街功德使。
○太仆寺
卿一人，从三品；少卿二人，从四品上；丞四人，从六品上；主簿二人，从七品上；录事二人。卿掌厩牧、辇舆之政，总乘黄、典厩、典牧、车府四署及诸监牧。行幸，供五路属车。凡监牧籍帐，岁受而会之，上驾部以议考课。永徽中，太仆寺曰司驭寺，武后光宅元年改曰司仆寺。有府十七人，史三十四人，兽医六百人，兽医博士四人，学生百人，亭长四人，掌固六人。
△乘黄署
令一人，从七品下；丞一人，从八品下。掌供车路及驯驭之法。凡有事，前期四十日，率驾士调习，尚乘随路色供马；前期二十日，调习于内侍省。有府一人，史二人，驾士一百四十人，羊车小史十四人，掌固六人。
△典厩署
令二人，从七品下；丞四人，从八品下。掌饲马牛、给养杂畜。良马一丁，中马二丁，驽马三丁，乳驹、乳犊十给一丁。有府四人，史八人，主乘六人，典事八人，执驭百人，驾士八百人，掌固六人。
△典牧署
令三人，正八品上；丞六人，从九品上。掌诸牧杂畜给纳及酥酪脯腊之事。群牧所送羊犊，以供廪牺、尚食。监事八人。有府四人，史八人，典事十六人，主酪七十四人，驾士百六十人，掌固四人。
△车府署
令一人，正八品下；丞一人，正九品下。掌王公以下车路及驯驭之法。从官三品以上婚、葬，给驾士。凡路车之马牛，率驭士调习。有府一人，史二人，典书四人，驭士百七十五人，掌固六人。
△诸牧监
上牧监：监各一人，从五品下；副监各二人，正六品下；丞各二人，正八品上；主簿各一人，正九品下。中牧监：监，正六品下；副监，从六品下；丞，从八品上；主簿，从九品上。下牧监：监，从六品下；副监，正七品下；丞，正九品上；主簿，从九品下。中牧监副监、丞，减上牧监一员。南使、西使，丞各三人，从七品下；录事各一人，从九品下。北使、盐州使，丞各二人，从七品下。掌群牧孳课。凡马五千为上监，三千为中监，不及为下监。马牛之群，有牧长，有尉。马之驽、良，皆著籍，良马称左，驽马称右。每岁孟秋，群牧使以诸监之籍合为一，以仲秋上于寺，送细马，则有牵夫、识马小儿、兽医等。凡马游牝以三月，驹犊在牧者，三岁别群。孳生过分有赏，死耗亦以率除之。岁终监牧使巡按，以功过相除为考课。上牧监，有录事各一人，府各三人，史各六人，典事各八人，掌固各四人。中牧监，减府一人，史、典事各减三人。下牧监，典事、掌固减二人。南使、西使，录事、史各一人，府各五人，史各九人；北使、盐州使，录事以下员数及品，如南使。麟德中，置八使，分总监坊。秦、兰、原、渭四州及河曲之地。凡监四十有八：南使有监十五，西使有监十六，北使有监七，盐州使有监八，岚州使有监二。自京师西属陇右，有七马坊，置陇右三使领之。又有沙苑、楼烦、天马监。沙苑监掌畜陇右诸牧牛羊，给宴祭及尚食所用，每岁与典牧署供焉。自监以下，品数如下牧监。至开元二十三年，废监。
△东宫九牧监
丞二人，正八品上；录事一人，从九品下。掌牧养马牛，以供皇太子之用。有录事史各一人，府三人，史六人。初，监有监、副监、丞、主簿、录事各一人，府二人，史四人，典事四人，掌固二人。自监以下，品同下牧监。又有马牧使，有丞以下官。
○大理寺
卿一人，从三品；少卿二人，从五品下。掌折狱、详刑。凡罪抵流、死，皆上刑部，覆于中书、门下。系者五日一虑。
龙朔二年，改曰详刑寺；武后光宅元年，改曰司刑寺；中宗时废狱丞。有府二十八人，史五十六人，司直史十二人，评事史二十四人，狱史六人，亭长四人，掌固十八人，问事百人。
正二人，从五品下。掌议狱，正科条。凡丞断罪不当，则以法正之。五品以上论者，莅决。巡幸则留总持寺事。
丞六人，从六品上。掌分判寺事，正刑之轻重。徒以上囚，则呼与家属告罪，问其服否。
主簿二人，从七品上。掌印，省署钞目，句检稽失。凡官吏抵罪及雪免，皆立簿。私罪赎铜一斤，公罪二斤，皆为一负；十负为一殿。每岁吏部、兵部牒覆选人殿负，录报焉。
狱丞二人，从九品下。掌率狱史，知囚徒。贵贱、男女异狱。五品以上月一沐，暑则置浆。禁纸笔、金刃、钱物、杵梃入者。囚病，给医药，重者脱械锁，家人入侍。
司直六人，从六品上；评事八人，从八品下。掌出使推按。凡承制推讯长史，当停务禁锢者，请鱼书以往。录事二人。
○鸿胪寺
卿一人，从三品；少卿二人，从四品上；丞二人，从六品上。掌宾客及凶仪之事。领典客、司仪二署。凡四夷君长，以蕃望高下为簿，朝见辨其等位，第三等居武官三品之下，第四等居五品之下，第五等居六品之下，有官者居本班。御史察食料。二王後、夷狄君长袭官爵者，辨嫡庶。诸蕃封命，则受册而往。海外诸蕃朝贺进贡使有下从，留其半于境；繇海路朝者，广州择首领一人、左右二人入朝；所献之物，先上其数于鸿胪。凡客还，鸿胪籍衣赍赐物多少以报主客，给过所。蕃客奏事，具至日月及所奏之宜，方别为状，月一奏，为簿，以副藏鸿胪。献马，则殿中、太仆寺涖阅，良者入殿中，驽病入太仆。献药者，鸿胪寺验覆，少府监定价之高下。鹰、鹘、狗、豹无估，则鸿胪定所报轻重。凡献物，皆客执以见，驼马则陈于朝堂，不足进者州县留之。皇帝、皇太子为五服亲及大臣发哀临吊，则卿赞相。大臣一品葬，以卿护；二品，以少卿；三品，以丞。皆司仪示以礼制。主簿一人，从七品上。录事二人。龙朔二年，改鸿胪寺曰同文寺，武后光宅元年，改曰司宾寺。有府五人，史十人，亭长四人，掌固六人。
△典客署
令一人，从七品下；丞三人，从八品下。掌二王後介公、酅公之版籍及四夷归化在籓者，朝贡、宴享、送迎皆预焉。酋渠首领朝见者，给禀食；病，则遣医给汤药；丧，则给以所须；还蕃赐物，则佐其受领，教拜谢之节。有典客十三人，府四人，史八人，掌固二人。
掌客十五人，正九品上。掌送迎蕃客，颛莅馆舍。
△司仪署
令一人，正八品下；丞一人，正九品下。掌凶礼丧葬之具。京官职事三品以上、散官二品以上祖父母、父母丧，职事散官五品以上、都督、刺史卒于京师，及五品死王事者，将葬，祭以少牢，率斋郎执俎豆以往。三品以上赠以束帛，黑一、纁二，一品加乘马；既引，遣使赠于郭门之外，皆有束帛，一品加璧。五品以上葬，给营墓夫。有司仪六人，府二人，史四人，掌设十八人，斋郎三十人，掌固四人，幕士六十人。
○司农寺
卿一人，从三品；少卿二人，从四品上。掌仓储委积之事。总上林、太仓、钩盾、霡官四署及诸仓、司竹、诸汤、宫苑、盐池、诸屯等监。凡京都百司官吏禄禀、朝会、蔡祀所须，皆供焉。藉田，则进耒耜。
丞六人，从六品上。总判寺事。凡租及藁秸至京都者，阅而纳焉。官户奴婢有技能者配诸司，妇人入掖庭，以类相偶，行宫监牧及赐王公、公主皆取之。凡孳生鸡彘，以户奴婢课养。俘口则配轻使，始至给禀食。主簿二人，从七品上；录事二人。龙朔二年，改司农寺曰司稼寺。有府三十八人，史七十六人，计史三人，亭长九人，掌固七人。
△上林署
令二人，从七品下；丞四人，从八品下。掌苑囿园池。植果蔬，以供朝会、祭祀及尚食诸司常料。季冬，藏冰千段，先立春三日纳之冰井，以黑牡、秬黍祭司寒，仲春启冰亦如之。监事十人。有府七人，史十四人，典事二十四人，掌固五人。
△太仓署
令三人，从七品下；丞五人，从八品下；监事八人。掌廪藏之事。有府十人，史二十人，典事二十四人，掌固八人。
△钩盾署
令二人，正八品上；丞四人，正九品上；监事十人，掌供薪炭、鹅鸭、蒲蔺、陂池薮泽之物，以给祭祀、朝会、飨燕宾客。有府七人，史十四人，典事十九人，掌固五人。
△{道禾}官署
令二人，正八品下；丞四人，正九品上；监事十人。掌{道禾}择米麦。凡九谷，皆随精粗差其耗损而供焉。有府八人，史十六人，典事二十四人，掌固五人。初有御细仓督、麹面仓督，贞观中省。
△太原、永丰、龙门等仓
每仓监一人，正七品下；丞二人，从八品上。掌仓廪储积。凡出纳帐籍，岁终上寺。有录事一人，府三人，史六人，典事八人，掌固六人；龙门等仓，减府一人，史、典事、掌固各减二人。
△司竹
监一人，从六品下；副监一人，正七品下；丞二人，正八品上。掌植竹、苇，供宫中百司帘篚之属，岁以笋供尚食。有录事一人，府二人，史四人，典事三十人，掌固四人，苇园匠一百人。
△庆善、石门、温泉汤等监
每监监一人，从六品下；丞一人，正七品下。掌汤池、宫禁、防堰及偫粟刍、脩调度，以备供奉。王公以下汤馆，视贵贱为差。凡近汤所润瓜蔬，先时而熟者，以荐陵庙。有录事一人，府一人，史二人，掌固四人。
△京都诸宫苑总监
监各一人，从五品下；副监各一人，从六品下；丞各二人，从七品下；主簿各二人，从九品上。掌苑内宫馆、园池、禽鱼、果木。凡官属人畜出入，皆有籍。有录事各二人，府各八人，史各十六人，亭长各四人，掌固各六人，兽医各五人。
△京都诸园苑监、苑四面监
监各一人，从六品下；副监各一人，从七品下；丞各二人，正八品下。掌完葺苑面、宫馆、园池与种莳、蕃养六畜之事。显庆二年，改青城宫监曰东都苑北面监，明德宫监曰东都苑南面监，洛阳宫农圃监曰东都苑东面监，仓货监曰东都苑西面监。有录事各一人，府各三人，史各六人，典事各六人，掌固各六人。
△九成宫总监
监一人，从五品下；副监一人，从六品下；丞一人，从七品下；主簿一人，从九品上。掌脩完宫苑，供进炼饵之事。有录事一人，府三人，自监以下，品同宫苑。武德初，改隋仁寿宫监曰九成宫监。
△诸盐池监
监一人，正七品下，掌盐功簿帐。有录事一人，史二人。
△诸屯
监一人，从七品下；丞一人，从八品下。掌营种屯田，句会功课及畜产簿帐，以水旱蝝蝗定课。屯主劝率营农，督敛地课。有录事一人，府一人，史二人，典事二人，掌固四人。每屯主一人，屯副一人，主簿一人，录事一人，府三人，史五人。
○太府寺
卿一人，从三品；少卿二人，从四品上。掌财货、廪藏、贸易，总京都四市、左右藏、常平七署。凡四方贡赋、百官俸秩，谨其出纳。赋物任土所出，定精粗之差，祭祀币帛皆供焉。龙朔二年，改太府寺曰外府寺。武后光宅元年，改曰司府寺。中宗即位，复曰太府寺。有府二十五人，史五十人，计史四人，亭长七人，掌固七人。
丞四人，从六品上。掌判寺事。凡元日、冬至以方物陈于庭者，受而进之。会赐及别敕六品以下赐者，给于朝堂。以一人主左、右藏署帐，凡在署为簿，在寺为帐，三月一报金部。
主簿二人，从七品上。掌印，省钞目，句检稽失，平权衡度量，岁以八月印署，然后用之。录事二人。
△两京诸市署
令一人，从六品上；丞二人，正八品上。掌财货交易、度量器物，辨其真伪轻重。市肆皆建标筑土为候，禁榷固及参市自殖者。凡市，日中击鼓三百以会众，日入前七刻，击钲三百而散。有果毅巡。平货物为三等之直，十日为簿。车驾行幸，则立市于顿侧互市，有卫士五十人，以察非常。有录事一人，府三人，史七人，典事三人，掌固一人。
△左藏署
令三人，从七品下；丞五人，从八品下；监事八人。掌钱帛、杂彩。天下赋调，卿及御史监阅。有府九人，史十八人，典事十二人，掌固八人。
△右藏署
令二人，正八品上；丞三人，正九品上；监事四人。掌金玉、珠宝、铜铁、骨角、齿毛、彩画。有府五人，史十二人，典事七人，掌固十人。
△常平署
令一人，从七品上；丞二人，从八品下；监事五人。掌平籴、仓储、出纳。有府四人，史八人，典事五人，掌固六人。显庆三年，置署。武后时，东都亦置署。
○国子监
祭酒一人，从三品；司业二人，从四品下。掌儒学训导之政，总国子、太学、广文、四门、律、书、算凡七学。天子视学，皇太子齿胄，则讲义。释奠，执经论议，奏京文武七品以上观礼。凡授经，以《周易》、《尚书》、《周礼》、《仪礼》、《礼记》、《毛诗》、《春秋左氏传》、《公羊传》、《谷梁传》各为一经，兼习《孝经》、《论语》、《老子》，岁终，考学官训导多少为殿最。
丞一人，从六品下，掌判监事。每岁，七学生业成，与司业、祭酒莅试，登第者上于礼部。
主簿一人，从七品下。掌印，句督监事。七学生不率教者，举而免之。录事一人，从九品下。武德初，以国子监曰国子学，隶太常寺，贞观二年复曰监。龙朔二年，改国子监曰司成馆，祭酒曰大司成，司业曰少司成。咸亨元年复曰监。垂拱元年，改国子监曰成均监。有府七人，史十三人，亭长六人，掌固八人。
△国子学
博士五人，正五品上。掌教三品以上及国公子孙、从二品以上曾孙为生者。五分其经以为业：《周礼》、《仪礼》、《礼记》、《毛诗》、《春秋左氏传》各六十人，暇则习隶书、《国语》、《说文》、《字林》、《三仓》、《尔雅》。每岁通两经。求仕者，上于监；秀才、进士亦如之。学生以长幼为序，习正业之外，教吉、凶二礼，公私有事则相仪。龙朔二年，改博士曰宣业。有大成十人，学生八十人，典学四人，庙干二人，掌固四人，东都学生十五人。
助教五人，从六品上。掌佐博士分经教授。
直讲四人，掌佐博士、助教以经术讲授。
五经博士各二人，正五品上。掌以其经之学教国子。《周易》、《尚书》、《毛诗》、《左氏春秋》、《礼记》为五经，《论语》、《孝经》、《尔雅》不立学官，附中经而已。
△太学
博士六人，正六品上；助教六人，从七品上。掌教五品以上及郡县公子孙、从三品曾孙为生者，五分其经以为业，每经百人。有学生七十人，典学四人，掌固六人，东都学生十五人。
△广文馆
博士四人，助教二人。掌领国子学生业进士者。有学生六十人，东都十人。天宝九载，置广文馆，有知进士助教，后罢知进士之名。
△四门馆
博士六人，正七品上；助教六人，从八品上；直讲四人。掌教七品以上、侯伯子男子为生及庶人子为俊士生者。有学生三百人，典学四人，掌固六人；东都学生五十人。
△律学
博士三人，从八品下；助教一人，从九品下。掌教八品以下及庶人子为生者。律令为颛业，兼习格式法例。隋，律学隶大理寺，博士八人。武德初，隶国子监，寻废；贞观六年复置，显庆三年又废，以博士以下隶大理寺；龙朔二年复置。有学生二十人，典学二人。元和初，东都置学生五人。
△书学
博士二人，从九品下；助教一人。掌教八品以下及庶人子为生者。石经、《说文》、《字林》为颛业，兼习余书。武德初，废书学，贞观二年复置，显庆三年又废，以博士以下隶秘书省，龙朔二年复。有学生十人，典学二人，东都学生三人。
△算学
博士二人，从九品下；助教一人。掌教八品以下及庶人子为生者。二分其经以为业：《九章》、《海岛》、《孙子》、《五曹》、《张丘建》、《夏侯阳》、《周髀》、《五经算》、《缀术》、《缉古》为颛业，兼习《记遗》、《三等数》。凡六学束脩之礼、督课、试举，皆如国子学；助教以下所掌亦如之。唐废算学，显庆元年复置，三年又废，以博士以下隶太史局。龙朔二年复。有学生十人，典学一人，东都学生二人。
○少府
监一人，从三品；少监二人，从四品下。掌百工技巧之政。总中尚、左尚、右尚、织染、掌冶五署及诸冶、铸钱、互市等监。供天子器御、后妃服饰及郊庙圭玉、百官仪物。凡武库袍襦，皆识其轻重乃藏之，冬至、元日以给卫士。诸州市牛皮、角以供用，牧畜角、筋、脑、革悉输焉。细镂之工，教以四年；车路乐器之工三年；平漫刀槊之工二年，矢镞竹漆屈柳之工半焉；冠冕弁帻之工九月。教作者传家技，四季以令丞试之，岁终以监试之，皆物勒工名。丞六人，从六品下。掌判监事。给五署所须金石、齿革、羽毛、竹木，所入之物，各以名数州土为籍。工役众寡难易有等差，而均其劳逸。主簿二人，从七品下；录事二人，从九品上。武德初，废监，以诸署隶太府寺。贞观元年复置。龙朔二年改曰内府监，武后垂拱元年曰尚方监。有府二十七人，史十七人，计史三人，亭长八人，掌固六人，短蕃匠五千二十九人，绫绵坊巧儿三百六十五人，内作使绫匠八十三人，掖庭绫匠百五十人，内作巧儿四十二人，配京都诸司诸使杂匠百二十五人。
△中尚署
令一人，从七品下；丞二人，从八品下。掌供郊祀圭璧及天子器玩、后妃服饰雕文错彩之制。凡金木齿革羽毛，任土以时而供。赦日，树金鸡于仗南，竿长七丈，有鸡高四尺，黄金饰首，衔绛幡长七尺，承以彩盘，维以绛绳，将作监供焉。击鼓千声，集百官、父老、囚徒。坊小儿得鸡首者官以钱购，或取绛幡而已。岁二月，献牙尺；寒食，献；五月，献绶带；夏至，献雷车；七月，献钿针；腊日，献口脂；唯笔、琴瑟弦月献；金银暨纸非旨不献。制鱼袋以给百官；蕃客赐宝钿带鱼袋，则授鸿胪寺丞、主簿。监作四人，从九品下。凡监作，皆同品。有府九人，史十八人，典事四人，掌固四人。唐改内尚方署曰中尚方署。武后改少府监曰尚方监，而中左右尚方、织染方、掌冶方五署，皆去方以避监。自是不改矣。有金银作坊院。
△左尚署
令一人，从七品下；丞五人，从八品下。掌供翟扇、盖繖、五路、五副、七辇、十二车，及皇太后、皇太子、公主、王妃、内外命妇、王公之车路。凡画素刻镂与宫中蜡炬杂作，皆领之。监作六人。有府七人，史二十人，典事十八人，掌固十四人。
△右尚署
令二人，从七品下；丞四人，从八品下。掌供十二闲马之辔。每岁取于京兆、河南府，加饰乃进。凡五品三部之帐，刀剑、斧钺、甲胄、纸笔、茵席、履舄，皆儗其用，皮毛之工亦领焉。监作六人。有府七人，史二十人，典事十三人，掌固十人。
△织染署
令一人，正八品上；丞二人，正九品上。掌供冠冕、组绶及织纟任、色染。锦、罗、纱、縠、绫、、施、绢、布，皆广尺有八寸，四丈为匹。布五丈为端，绵六两为屯，丝五两为絇，麻三斤为綟。凡绫锦文织，禁示于外。高品一人专莅之，岁奏用度及所织。每掖庭经锦，则给酒羊。七月七日，祭杼。监作六人。有府六人，史十四人，典事十一人，掌固五人。
△掌冶署
令一人，正八品上；丞二人，正九品上。掌范镕金银铜铁及涂饰琉璃玉作。铜铁人得采，而官收以税，唯镴官市。边州不置铁冶，器用所须，皆官供。凡诸冶成器，上数于少府监，然后给之。监作二人。有府六人，史十二人，典事二十三人，掌固四人。
△诸冶监
令各一人，正七品下；丞各一人，从八品上。掌铸兵农之器，给军士、屯田居民，唯兴农冶颛供陇右监牧。监作四人。有录事一人，府一人，史二人，典事二人，掌固四人。太原冶，减监作二人。
△诸铸钱监
监各一人，副监各二人，丞各一人。以所在都督、刺史判焉；副监，上佐；丞，以判司；监事以参军及县尉为之。监事各一人。有录事各一人，府各三人，史各四人，典事各五人。凡铸钱有七监，会昌中，增至八监，每道置铸钱坊一。大中初，三监废。
△互市监
每监监一人，从六品下；丞一人，正八品下。掌蕃国交易之事。隋以监隶四方馆。唐隶少府。贞观六年，改交市监曰互市监，副监曰丞，武后垂拱元年曰通市监。有录事一人，府二人，史四人，价人四人，掌固八人。
○将作监
监二人，从三品；少监二人，从四品下。掌土木工匠之政，总左校、右校、中校、甄官等署，百工等监。大明、兴庆、上阳宫，中书、门下、六军仗舍、闲厩，谓之内作；郊庙、城门、省、寺、台、监、十六卫、东宫、王府诸廨，谓之外作。自十月距二月，休冶功；自冬至距九月，休土功。凡治宫庙，太常择日以闻。
丞四人，从六品下。掌判监事。凡外营缮、大事则听制敕，小事则须省符。功有长短，役有轻重。自四月距七月，为长功；二月、三月、八月、九月，为中功；自十月距正月，为短功。长上匠，州率资钱以酬雇。军器则勒岁月与工姓名。武德初，改令曰大匠，少令曰少匠。龙朔二年，改将作监曰缮工监，大匠曰大监，少匠曰少监。咸亨元年，缮工监曰营缮监。天宝十一载，改大匠曰大监，少匠曰少监。有府十四人，史二十八人，计史三人，亭长四人，掌固六人，短蕃匠一万二千七百四十四人，明资匠二百六十人。
主簿二人，从七品下。掌官吏粮料、俸食，假使必由之。诸司供署监物有阙，举焉。录事二人，从九品上。
△左校署
令二人，从八品下；丞一人，正九品下。掌梓匠之事。乐县、簨弶、兵械、丧葬仪物皆供焉。宫室之制，自天子至士庶有等差，官脩者左校为之。监作十人。有府六人，史十二人，监作十二人。
△右校署
令二人，正八品下；丞三人，正九品下。掌版筑、涂泥、丹垩、匽厕之事。有所须，则审其多少而市之。监作十人。有府五人，史十人，典事二十四人。
△中校署
令一人，从八品下；丞三人，正九品下。掌供舟军、兵械、杂器。行幸陈设则供竿柱，闲厩系秣则供行槽，祷祀则供棘葛，内外营作所须皆取焉。监牧车牛，有年支刍豆，则受之以给车坊。监事四人。武后时，改曰营缮署。垂拱元年复旧，寻废。开元初复置。有府二人，史六人，典事八人，掌固二人。
△甄官署
令一人，从八品下；丞二人，正九品下。掌琢石、陶土之事，供石磬、人、兽、碑、柱、碾、硙、瓶、缶之器，敕葬则供明器。监作四人。有府五人，史十人，典事十八人。
百工、就谷、库谷、斜谷、太阴、伊阳监，监各一人，正七品下；副监一人，从七品下；丞一人，正八品上。掌采伐材木。监作四人。武德初，置百工监，掌舟车及营造杂作，有监、少监各一人，丞四人，主簿一人。又置就谷、库谷、斜谷、太阴、伊阳五监。贞观中，废百工监。高宗置百工署，掌东都土木瓦石之功。开元十五年为监。有录事一人，府一人，史三人，典事二十人。
○军器监
监一人，正四品上；丞一人，正七品上。掌缮甲弩，以时输武库。总署二：一曰弩坊，二曰甲坊。主簿一人，正八品下；录事一人，从九品下。武德初，有武器监一人，正八品下。掌兵杖、厩牧。少监一人，丞二人，主簿一人。七年废军器监，八年复置，九年又废。贞观六年，废武器监。开元以前，军器皆出左尚署，三年置军器监，十一年复废为甲弩坊，隶少府，十六年复为监。有府八人，史十二人，亭长二人，掌固四人。
△弩坊署
令一人，正八品下；丞一人，正九品下。掌出纳矛槊、弓矢、排弩、刃镞、杂作及工匠。监作二人。有府二人，史五人，典事二人。贞观六年，改弓弩署为弩坊署，甲铠署为甲坊署。
△甲坊署
令一人，正八品下；丞一人，正九品下。掌出纳甲胄、■绳、筋角、杂作及工匠。监作二人。有府二人，史五人，典事二人。
○都水监
使者二人，正五品上。掌川泽、津梁、渠堰、陂池之政，总河渠、诸津监署。凡渔捕有禁，溉田自远始，先稻后陆，渠长、斗门长节其多少而均焉。府县以官督察。丞二人，从七品上。掌判监事。凡京畿诸水，因灌溉盗费者有禁。水入内之余，则均王公百官。主簿一人，众八品下。掌运漕、渔捕程，会而纠举之。武德初，废都水监为署。贞观六年复为监，改令曰使者。龙朔二年，改都水监曰司津监，使者曰监。武后垂拱元年，改都水监曰水衡监，使者曰都尉。开元二十五年，不隶将作监。有录事一人，府五人，史十人，亭长一人，掌固四人。初，贞观六年，置舟楫署，有令一人，正八品下，掌舟楫、运漕；漕正一人，府三人，史六人，监漕一人，漕史一人，典事六人，掌固八人。上元二年，置丞二人，正九品下，掌运漕隐失。开元二十六年，署废。
△河渠署
令一人，正八品下；丞一人，正九品上。掌河渠、陂池、堤堰、鱼醢之事。凡沟渠开塞，渔捕时禁，皆颛之。飨宗庙，则供鱼鲏；祀昊天上帝，有司摄事，则供腥鱼。日供尚食及给中书、门下，岁供诸司及东宫之冬藏。渭河三百里内渔钓者，五坊捕治之。供祠祀，则自便桥至东渭桥禁民渔。三元日，非供祠不采鱼。唐有河堤使者。贞观初改曰河堤谒者。有府三人，史六人，典事三人，每渠及斗门有长一人，掌固三人，鱼师十二人。初，有监漕十人，从九品上，大历后省。兴成、五门、六门、龙首、泾堰、滋堤，凡六堰，皆有丞一人，从九品下。府一人，史二人，典事二人，掌固二人。贞观六年皆废。
河堤谒者六人，正八品下。掌完堤堰、利沟渎、渔捕之事。泾、渭、白渠，以京兆少尹一人督视。
△诸津
令各一人，正九品上；丞二人，从九品下。掌天下津济舟梁。灞桥、永济桥，以勋官散官一人莅之；天津桥、中桥，则以卫士拚扫。凡舟渠之备，皆先儗其半，袽塞、竹，所在供焉。唐改津尉曰令，有录事一人，府一人，史二人，典事三人，津吏五人，桥丁各三十人，匠各八人。京兆、河南诸津，隶都水监；便桥、渭桥、万年三桥，有丞一人，从九品下；府一人，史十人，典事二人，掌固二人。贞观中废。
