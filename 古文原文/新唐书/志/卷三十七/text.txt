百官二
○门下省
侍中二人，正二品。掌出纳帝命，相礼仪。凡国家之务，与中书令参总，而颛判省事。下之通上，其制有六：一曰奏钞，以支度国用、授六品以下官、断流以下罪及除免官用之；二曰奏弹；三曰露布；四曰议；五曰表；六曰状。自露布以上乃审，其余覆奏，画制可而授尚书省。行幸，则负宝以从，版奏中严、外办；还宫，则请降辂、解严。皇帝斋，则请就斋室；将奠，则奉玉、币；盥，则奉匜、取盘，酌罍水，赞洗；酌泛齐，受虚爵，进福酒，皆左右其仪。飨宗庙，进瓚而赞酌郁酒；既祼，赞酌醴齐。籍田，则奉耒。四夷朝见，则承诏劳问。临轩命使册皇后、皇太子，则承诏降宣命。慰问、聘召，则涖封题。发驿遣使，则给鱼符。凡官爵废置、刑政损益，授之史官；既书，复涖其记注。职事官六品以下进拟，则审其称否而进退之。武德元年改侍内曰纳言，三年曰侍中。龙朔二年改门下省曰东台，侍中曰左相，武后光宅元年曰纳言，垂拱元年改门下省曰鸾台。开元元年曰黄门省，侍中曰监，天宝元年曰左相。
门下侍郎二人，正三品。掌贰侍中之职。大祭祀则从；盥则奉巾，既帨，奠巾；奉匏爵赞献。元日、冬至，奏天下祥瑞。侍中阙，则涖封符券、给传驿。龙朔二年改黄门侍郎曰东台侍郎，武后垂拱元年曰鸾台侍郎，天宝元年曰门下侍郎，乾元元年曰黄门侍郎，太历二年复旧。
左散骑常侍二人，正三品下。掌规讽过失，侍从顾问。隋废散骑常侍。贞观元年复置，十七年为职事官。显庆二年，分左右，隶门下、中书省，皆金蝉、珥貂，左散骑与侍中为左貂，右散骑与中书令为右貂，谓之八貂。龙朔二年曰侍极。
左谏议大夫四人，正四品下。掌谏谕得失，侍从赞相。武后垂拱二年，有鱼保宗者，上书请置匦以受四方之书，乃铸铜匦四，涂以方色，列于朝堂：青匦曰 延恩 在东，告养人劝农之事者投之，丹匦曰 招谏 ，在南，论时政得失者投之；白匦曰 申冤 ，在西，陈抑屈者投之；黑匦曰 通玄 ，在北，告天文、秘谋者投之。以谏议大夫、补阙、拾遗一人充使，知匦事；御史中丞、侍御史一人，为理匦使。其后同为一匦。天宝九载，玄宗以 匦 声近 鬼 ，改理匦使为献纳使，至德元年复旧。宝应元年，命中书门下择正直清白官一人知匦，以给事中、中书舍人为理匦使。建中二年，以御史中丞为理匦使，谏议大夫一人为知匦使；投匦者，使先验副本。开成三年，知匦使李中敏以为非所以广聪明而虑幽枉也，乃奏罢验副封。武德元年置谏议大夫，龙朔二年曰正谏大夫，贞元四年分左右。
给事中四人，正五品上。掌侍左右，分判省事，察弘文馆缮写雠校之课。凡百司奏抄，侍中既审，则驳正违失。诏敕不便者，涂窜而奏还，谓之 涂归 。季终，奏驳正之目。凡大事，覆奏；小事，署而颁之。三司详决失中，则裁其轻重。发驿遣使，则与侍郎审其事宜。六品以下奏拟，则校功状殿最、行艺，非其人，则白侍中而更焉。与御史、中书舍人听天下冤滞而申理之。
门下省有录事四人，从七品上；主事四人，从八品下。有令史二十二人，书令史四十三人，甲库令史十三人，能书一人，传制二人，亭长六人，掌固十四人，脩补制敕匠五人，装潢一人。起居郎领令史三人，赞者六人。武德三年，改给事郎曰给事中。
左补阙六人，从七品上；左拾遗六人，从八品上。掌供奉讽谏，大事廷议，小则上封事。武后垂拱元年，置补阙、拾遗，左右各二员。
起居郎二人，从六品上。掌录天子起居法度。天子御正殿，则郎居左，舍人居右。有命，俯陛以听，退而书之，季终以授史官。贞观初，以给事中、谏议大夫兼知起居注，或知起居事。每仗下，议政事，起居郎一人执笔记录于前，史官随之。其后，复置起居舍人，分侍左右，秉笔随宰相入殿；若仗在紫宸内閤，则夹香案分立殿下，直第二螭首，和墨濡笔，皆即坳处，时号螭头。高宗临朝不决事，有司所奏，唯辞见而已。许敬宗、李义府为相，奏请多畏人之知也，命起居郎、舍人对仗承旨，仗下，与百官皆出，不复闻机务矣。长寿中，宰相姚建议：仗下后，宰相一人，录军国政要，为时政纪，月送史馆。然率推美让善，事非其实，未几亦罢。而起居郎犹因制敕，稍稍笔削，以广国史之阙。起居舍人本记言之职，唯编诏书，不及它事。开元初，复诏脩史官非供奉者，皆随仗而入，位于起居郎、舍人之次。及李林甫专权，又废。大和九年，诏入阁日，起居郎、舍人具纸笔立螭头下，复贞观故事。有令史三人，赞者六人。贞观三年置起居郎，废舍人。龙朔二年曰左史，天授元年亦如之。
典仪二人，从九品下。掌赞唱及殿中版位之次，侍中版奏中严、外办，亦赞焉。隋谒者台有典仪，武德五年复置，隶门下省。
城门郎四人，从六品上。掌京城、皇城、官殿诸门开阖之节，奉管钥而出纳之。开则先外后内，阖则先内后外；启闭有时，不以时则诣閤覆奏。有令史二人，书令史二人。武德五年，置门仆八百人，番上送管钥。
符宝郎四人，从六品上。掌天子八宝及国之符节。有事则请于内，既事则奉而藏之。大朝会，则奉宝进于御座；行幸，则奉以从焉。大事出符，则藏其左而班其右，以合中外之契，兼以敕书；小事则降符函封，使合而行之。凡命将、遣使，皆请旌、节，旌以颛赏，节以颛杀。有令史二人，书令史三人，主宝二人，主符四人，主节四人。武后延载元年，改符玺郎曰符宝郎；开元元年，亦曰符宝郎。
○弘文馆
学士，掌详正图籍，教授生徒；朝廷制度沿革、礼仪轻重，皆参议焉。武德四年，置修文馆于门下省；九年，改曰弘文馆。贞观元年，诏京官职事五品已上子嗜书者二十四人，隶馆习书，出禁中书法以授之。其后又置讲经博士。仪凤中，置详正学士，校理图籍。武德后，五品以上曰学士，六品已下曰直学士，又有文学直馆，皆它官领之。武后垂拱后，以宰相兼领馆务，号馆主；给事中一人判馆事。神龙元年，改弘文馆曰昭文馆，以避孝敬皇帝之名；二年曰脩文馆。景龙二年，置大学士四人，以象四时；学士八人，以象八节；直学士十二人，以象十二时。景云中，减其员数，复为昭文馆。开元七年曰弘文馆，置校书郎，又有校理、雠校错误等官。长庆三年，与详正学士、讲经博士皆罢，颛以五品以上曰学士，六品以下曰直学士，未登朝为直馆。
校书郎二人，从九品上。掌校理典籍、刊正错谬。凡学生教授、考试，如国子之制。有学生三十八人，令史二人，楷书十二人，供进笔二人，典书二人，拓书手三人，笔匠三人，熟纸装潢匠八人，亭长二人，掌固四人。
○中书省
中书令二人，正二品。掌佐天子执大政，而总判省事。凡王言之制有七：一曰册书，立皇后、皇太子，封诸王，临轩册命则用之；二曰制书，大赏罚、赦宥虑囚、大除授则用之；三曰慰劳制书，褒勉赞劳则用之；四曰发敕，废置州县、增减官吏、发兵、除免官爵、授六品以上官则用之；五曰敕旨，百官奏请施行则用之；六曰论事敕书，戒约臣下则用之；七曰敕牒，随事承制，不易于旧则用之。皆宣署申覆，然后行焉。大祭祀，则相礼；亲征纂严，则戒饬百官；临轩册命，则读册；若命于朝，则宣授而已。册太子，则授玺绶。凡制诏文章献纳，以授记事之官。武德三年，改内书省曰中书省，内书令曰中书令。龙朔元年，改中书省曰西台，中书令曰右相。光宅元年，改中书省曰凤阁，中书令曰内史。开元元年，改中书省曰紫微省，中书令曰紫微令。天宝元年曰右相，至大历五年，紫微侍郎乃复为中书侍郎。
侍郎二人，正三品。掌贰令之职，朝廷大政参议焉。临轩册命，为使，则持册书授之。四夷来朝，则受其表疏而奏之；献贽币，则受以付有司。
舍人六人，正五品上。掌侍进奏，参议表章。凡诏旨制敕、玺书册命，皆起草进画；既下，则署行。其禁有四：一曰漏泄，二曰稽缓，三曰违失，四曰忘误。制敕既行，有误则奏改之。大朝会，诸方起居，则受其表状；大捷、祥瑞，百寮表贺亦如之。册命大臣，则使持节读册命；将帅有功及大宾客，则劳问。与给事中及御史三司鞫冤滞。百司奏议考课，皆预裁焉。以久次者一人为阁老，判本省杂事；又一人知制诰，颛进画，给食于政事堂；其余分署制敕。以六员分押尚书六曹，佐宰相判案，同署乃奏，唯枢密迁授不预。姚崇为紫微令，奏：大事，舍人为商量状，与本状皆下紫微令，判二状之是否，然后乃奏。开元初，以它官掌诏敕策命，谓之 兼知制诰 。肃宗即位，又以它官知中书舍人事。兵兴，急于权便，政去台阁，决遣颛出宰相，自是舍人不复押六曹之奏。会昌末，宰相李德裕建议：台阁常务、州县奏请，复以舍人平处可否。先是，知制诰率用前行正郎，宣宗时，选尚书郎为之。
主书四人，从七品上。主事四人，从八品下。有令史二十五人，书令史五十人，能书四人，蕃书译语十人，乘驿二十人，传制十人，亭长十八人，掌固二十四人，装制敕匠一人，脩补制敕匠五十人，掌函、掌案各二十人。
右散骑常侍二人，右谏议大夫四人，右补阙六人，右拾遗六人，掌如门下省。
起居舍人二人，从六品上。掌脩记言之史，录制诰德音，如记事之制，季终以授国史。有楷书手四人，典二人。
通事舍人十六人，从六品上。掌朝见引纳、殿庭通奏。凡近臣入侍、文武就列，则导其进退，而赞其拜起、出入之节。蛮夷纳贡，皆受而进之。军出，则受命劳遣；既行，则每月存问将士之家，视其疾苦；凯还，则郊迓。有令史十人，典谒十人，亭长十八人，掌固二十四人。武德四年，废谒者台，改通事谒者曰通事舍人。
○集贤殿书院
学士、直学士、侍读学士、脩撰官，掌刊缉经籍。凡图书遗逸、贤才隐滞，则承旨以求之。谋虑可施于时，著述可行于世者，考其学术以闻。凡承旨撰集文章、校理经籍，月终则进课于内，岁终则考最于外。开元五年，乾元殿写四部书，置乾元院使，有刊正官四人，以一人判事；押院中使一人，掌出入宣奏，领中官监守院门；知书官八人，分掌四库书。六年，乾元院更号丽正脩书院，置使及检校官，改脩书官为丽正殿直学士。八年，加文学直，又加脩撰、校理、刊正、校勘官。十一年，置丽正院脩书学士；光顺门外，亦置书院。十二年，东都明福门外亦置丽正书院。十三年，改丽正脩书院为集贤殿书院，五品以上为学士，六品以下为直学士，宰相一人为学士知院事，常侍一人为副知院事，又置判院一人、押院中使一人。玄宗尝选耆儒，日一人侍读，以质史籍疑义，至是，置集贤院侍讲学士、侍读直学士。其后，又增脩撰官、校理官、待制官、留院官、知检讨官、文学直之员；募能书者为书直及写御书人，其后亦以前资、常选、三卫、散官五品以上子孙为之；又置画直。至十九年，以书直、画直、拓书有官者为直院。至德二年，置大学士。贞元初，置编录官；四年，罢大学士；八年，罢校理，置校书四人、正字二人。元和二年，复置集贤校理，罢校书、正字；四年，集贤御书院学士、直学士皆用五品，如开元故事，以学士一人年高者判院事，非登朝官者为校理，余皆罢。初，太宗即位，命京官五品以上，更宿中书、门下两省，以备访问。永徽中，命弘文馆学士一人，日待制于武德殿西门。文明元年，诏京官五品以上清官，日一人待制于章善、明福门。先天末，又命朝集使六品以上二人，随仗待制。永泰时，勋臣罢节制，无职事，皆待制于集贤门，凡十三人。崔祐甫为相，建议文官一品以上更直待制。其后著令，正衙待制官日二人。
校书四人，正九品下。正字二人，从九品上。有中使一人，孔目官一人，专知御书检讨八人，知书官八人，书直、写御书手九十人，画直六人，装书直十四人，造笔直四人，拓书六人，典四人。
○史馆
修撰四人，掌修国史。贞观三年，置史馆于门下省，以他官兼领，或卑位有才者亦以直馆称，以宰相涖脩撰；又于中书省置秘书内省，脩五代史。开元二十年，李林甫以宰相监脩国史，建议以为中书切密之地，史官记事隶门下省，疏远。于是谏议大夫、史馆脩撰尹愔奏徙于中书省。天宝后，他官兼史职者曰史馆脩撰，初入为直馆。元和六年，宰相裴垍建议：登朝官领史职者为修撰，以官高一人判馆事；未登朝官皆为直馆。大中八年，废史馆直馆二员，增脩撰四人，分掌四季。有令史二人，楷书十二人，写国史楷书十八人，楷书手二十五人，典书二人，亭长二人，掌固四人，熟纸匠六人。
○秘书省
监一人，从三品；少监二人，从四品上；丞一人，从五品上。监掌经籍图书之事，领著作局，少监为之贰。武德四年，改少令曰少监。龙朔二年，改秘书省曰兰台，监曰太史，少监曰侍郎，丞曰大夫，秘书郎曰兰台郎。武后垂拱元年，秘书省曰麟台；太极元年曰秘书省。有典书四人，楷书十人，令史四人，书令史九人，亭长六人，掌固八人，熟纸匠十人，装潢匠十人，笔匠六人。
秘书郎三人，从六品上。掌四部图籍。以甲乙丙丁为部，皆有三本，一曰正，二曰副，三曰贮。凡课写功程，皆分判。
校书郎十人，正九品上；正字四人，正九品下。掌雠校典籍，刊正文章。
○著作局
郎二人，从五品上；著作佐郎二人，从六品上；校书郎二人，正九品上；正字二人，正九品下。著作郎掌撰碑志、祝文、祭文，与佐郎分判局事。武德四年，改著作曹曰局。龙朔二年，曰司文局；郎曰郎中，佐郎曰司文郎。有楷书五人，书令史一人，书吏二人，掌固四人。
○司天台
监一人，正三品；少监二人，正四品上；丞一人，正六品上；主簿二人，正七品上；主事一人，正八品下。监掌察天文，稽历数。凡日月星辰、风云气色之异，率其属而占。有通玄院，以艺学召至京师者居之。凡天文图书、器物，非其任不得与焉。每季录祥眚送门下、中书省，纪于起居注，岁终上送史馆。岁颁历于天下。武德四年，改太史监曰太史局，隶秘书省；七年，废监候。龙朔二年，改太史局曰秘书阁局，令曰秘书阁郎中。武后光宅元年，改太史局曰浑天监，不隶麟台；俄改曰浑仪监，置副监及丞、主簿，改司辰师曰司辰。长安二年，浑仪监复曰太史局，废副监及丞，隶麟台如故，改天文博士曰灵台郎，历博士曰保章正。景龙二年，改太史局曰太史监，不隶秘书省，复置丞。景云元年，又为局，隶秘书省，逾月为监，岁中复为局；二年，改曰浑仪监。开元二年，复曰太史监，改令为监，置少监。十四年，太史监复为局，以监为令，而废少监。天宝元年，太史局复为监，自是不隶秘书省。乾元元年，曰司天台。艺术人韩颍、刘烜建议改令为监，置通玄院及主簿，置五官监候及五官礼生十五人，掌布诸坛神位，五官楷书手五人，掌写御书。有令史五人，天文观生九十人，天文生五十人，历生五十五人。初，有天文博士二人，正八品下；历博士一人，从八品上；司辰师五人，正九品下，装书历生五人。掌候天文，掌教习天文气色，掌写御历，后皆省。
春官、夏官、秋官、冬官、中官正，各一人，正五品上；副正各一人，正六品上。掌司四时，各司其方之变异。冠加一星珠，以应五纬；衣从其方色。元日、冬至、朔望朝会及大礼，各奏方事，而服以朝见。乾元三年，置五官正及副正。
五官保章正二人，从七品上；五官监候三人，正八品下；五官司历二人，从八品上。掌历法及测景分至表准。
五官灵台郎各一人，正七品下。掌候天文之变。五官挈壶正二人，正八品上；五官司辰八人，正九品上；漏刻博士六人，从九品下。掌知漏刻。凡孔壶为漏，浮箭为刻，以考中星昏明，更以击鼓为节，点以击钟为节。武后长安二年，置挈壶正。乾元元年，与灵台郎、保章正、司历、司辰，皆加五官之名。有漏刻生四十人，典钟、典鼓三百五十人。初，有刻漏视品、刻漏典事，掌知刻漏、检校刻漏，后皆省。
○殿中省
监一人，从三品；少监二人，从四品上；丞二人，从五品上。监掌天子服御之事。其属有六局，曰尚食、尚药、尚衣、尚乘、尚舍、尚辇。少监为之贰。凡听朝，率属执繖扇列于左右；大朝会、祭祀，则进爵；行幸，则侍奉仗内、骖乘，百司皆纳印而藏之，大事听焉，有行从百司之印。左右仗厩：左曰奔星，右曰内驹。两仗内又有六厩：一曰左飞，二曰右飞，三曰左万，四曰右万，五曰东南内，六曰西南内。园苑有官马坊，每岁河陇群牧进其良者以供御。六闲马，以殿中监及尚乘主之。武后万岁通天元年，置仗内六闲：一曰飞龙，二曰祥麟，三曰凤苑，四曰鹓鸾，五曰吉良，六曰六群，亦号六厩。以殿中丞检校仗内闲厩，以中官为内飞龙使。圣历中，置闲厩使，以殿中监承恩遇者为之，分领殿中、太仆之事，而专掌舆辇牛马。自是，宴游供奉，殿中监皆不豫。开元初，闲厩马至万余匹，骆驼、巨象皆养焉。以驼、马隶闲厩，而尚乘局名存而已。闲厩使押五坊，以供时狩：一曰雕坊，二曰鹘坊，三曰鹞坊，四曰鹰坊，五曰狗坊。侍御尚医二人，正六品上；主事二人，从九品上。武德元年，改殿内省曰殿中省。龙朔二年，曰中御府，监曰大监，丞曰大夫。有令史四人，书令史十二人，左右仗、千牛各十人，掌固、亭长各八人。旧有天藏府，开元二十三年省。
进马五人，正七品上。掌大陈设，戎服执鞭，居立仗马之左，视马进退。天宝八载，罢南衙立仗马，因省进马；十二载复置，乾元后又省，大历十四年复。
△尚食局
奉御二人，正五品下；直长五人，正七品上。诸奉御、直长，品皆如之。食医八人，正九品下。奉御掌储供，直长为之贰。进御必辨时禁，先尝之；飨百官宾客，则与光禄视品秩而供；凡诸陵月享，视膳乃献。龙朔二年，改尚食局曰奉膳局，诸局奉御皆曰大夫。有书令史二人，书吏五人，主食十六人，主膳八百四十人，掌固八人。
△尚药局
奉御二人，直长二人。掌和御药、诊视。凡药供御，中书、门下长官及诸卫上将军各一人，与监、奉御涖之。药成，医佐以上先尝，疏本方，具岁月日，涖者署奏；饵日，奉御先尝，殿中监次之，皇太子又次之，然后进御。太常每季阅送上药，而还其朽腐者。左右羽林军，给药；飞骑、万骑病者，颁焉。龙朔二年，改尚药局曰奉医局。有按摩师四人，咒禁师四人，书令史二人，书吏四人，直官十人，主药十二人，药童三十人，合口脂匠二人，掌固四人。
侍御医四人，从六品上。掌供奉诊候。
司医五人，正八品下；医佐十人，正九品下。掌分疗众疾。皆贞观中置。
△尚衣局
奉御二人，直长四人，掌供冕服、几案。祭祀，则奉镇圭于监，而进于天子；大朝会，设案。龙朔二年，改尚衣局曰奉冕局。有书令史三人，书吏四人，主衣十六人，掌固四人。
△尚舍局
奉御二人，直长六人，掌殿庭祭祀张设、汤沐、灯烛、汛扫。行幸，则设三部帐幕，有古帐、大帐、次帐、小次帐、小帐凡五等，各三部；其外，则蔽以排城。大朝会，设黼扆，施蹑席，薰炉。朔望，设幄而已。龙朔二年，改尚舍局曰奉扆局。有书令史三人，书吏七人，掌固十人，幕士八十人。旧有给使百二十人，掌供御汤沐、灯烛、杂使，贞观中省。
尚乘局奉御二人，直长十人，掌内外闲厩之马。左右六闲：一曰飞黄，二曰吉良，三曰龙媒，四曰騊駼，五曰駃騠，六曰天苑。凡外牧岁进良马，印以三花、 飞  凤 之字。飞龙厩日以八马列宫门之外，号南衙立仗马，仗下，乃退。大陈设，则居乐县之北，与象相次。龙朔二年，改尚乘局曰奉驾局。有书令史六人，书吏十四人，直官二十人，习驭五百人，掌闲五千人，典事五人，兽医七十人，掌固四人。习驭，掌调六闲之马；掌闲，掌饲六闲之马，治其乘具鞍辔；典事，掌六闲刍粟。太宗置司廪，司库；高宗置习驭、兽医。
司廪、司库各一人，正九品下。掌六闲藁秸出纳。奉乘十八人，正九品下。掌饲习御马。
△尚辇局
奉御二人；直长三人；尚辇二人，正九品下。掌舆辇、繖扇，大朝会则陈于庭，大祭祀则陈于庙，皆繖二、翰一、扇一百五十有六，既事而藏之。常朝则去扇，左右留者三。龙朔二年，改尚辇局曰奉舆局。有书令史二人，书吏四人，七辇主辇各六人，掌扇六十人，掌翰三十人，掌辇四十二人，奉舆十五人，掌固六人。掌扇、掌翰，掌执繖扇、纸笔砚杂供奉之事；掌辇，掌率主辇以供其事。高宗置掌翰。
○内侍省
监二人，从三品；少监二人，内侍四人，皆从四品上。监掌内侍奉，宣制令。其属六局，曰掖庭、宫闱、奚官、内仆、内府、内坊。少监、内侍为之贰。皇后亲蚕，则升坛执仪；大驾出入，为夹引。武德四年，改长秋监曰内侍监，内承奉曰内常侍，内承直曰内给事。龙朔二年，改监为省。武后垂拱元年，曰司宫台。天宝十三载，置内侍监，改内侍曰少监；寻更置内侍。有高品一千六百九十六人，品官白身二千九百三十二人，令史八人，书令史十六人。
内常侍六人，正五品下，通判省事。
内给事十人，从五品下。掌承旨劳问，分判省事。凡元日、冬至，百官贺皇后，则出入宣传；宫人衣服费用，则具品秩，计其多少，春秋宣送于中书。主事二人，从九品下。
内谒者监十人，正六品下。掌仪法、宣奏、承敕令及外命妇名帐。凡诸亲命妇朝会者，籍其数上内侍省；命妇下车，则导至朝堂奏闻。唐废内谒者局，置内典引十八人，掌诸亲命妇朝参，出入导引。有内亭长六人，掌固八人。
内谒者十二人，从八品下。掌诸亲命妇朝集班位，分涖诸门。
内寺伯六人，正七品下。掌纠察宫内不法，岁傩则涖出入。
寺人六人，从七品下。掌皇后出入执御刀冗从。
△掖庭局
令二人，从七品下；丞三人，从八品下。掌宫人簿帐、女工。凡宫人名籍，司其除附；公桑养蚕，会其课业；供奉物皆取焉。妇人以罪配没，工缝巧者隶之，无技能者隶司农。诸司营作须女功者，取于户婢。有书令史四人，书吏八人，计史二人，典事十人，掌固四人。计史掌料功程。
宫教博士二人，从九品下。掌教习宫人书、算、众艺。初，内文学馆隶中书省，以儒学者一人为学士，掌教宫人。武后如意元年，改曰习艺馆，又改曰万林内教坊，寻复旧。有内教博士十八人，经学五人，史、子、集缀文三人，楷书二人，《庄老》、太一、篆书、律令、吟咏、飞白书、算、棋各一人。开元末，馆废，以内教博士以下隶内侍省，中官为之。
监作四人，从九品下。掌监涖杂作，典工役。
△宫闱局
令二人，从七品下；丞二人，从八品下。掌侍宫闱，出入管钥。凡享太庙，皇后神主出入，则帅其属舆之。总小给使学生之籍，给以粮禀。有书令史三人，书吏六人，内阍史二十人，内掌扇十六人，内给使无常员，小给使学生五十人，掌固四人。凡无官品者，号曰内给使，掌诸门进物之历；内阍史，掌承传诸门，出纳管钥；内掌扇，掌中宫繖扇。
△奚官局
令二人，正八品下；丞二人，正九品下。掌奚隶、工役、宫官之品。宫人病，则供医药；死，给衣服，各视其品。陪陵而葬者，将作给匠户，卫士营冢，三品葬给百人，四品八十人，五品六十人，六品、七品十人，八品、九品七人；无品者，敛以松棺五钉，葬以犊车，给三人。皆监门校尉、直长涖之。内命妇五品以上无亲戚者，以近冢同姓中男一人主祭于墓；无同姓者，春、秋祠以少牢。有书令史三人，书吏六人，典事、药童、掌固各四人。
△内仆局
令二人，正八品下；丞二人，正九品下。掌中宫车乘。皇后出，则令居左、丞居右，夹引。有书令史二人，书吏四人，驾士百四十人，典事八人，掌固八人。驾士掌习御车舆、杂畜。
○内府局
令二人，正八品下；丞二人，正九品下。掌中藏宝货给纳之数，及供灯烛、汤沐、张设。凡朝会，五品已上及有功将士、蕃酋辞还，皆赐于庭。有书令史二人，书吏、典史，掌固各四人，典事六人。
△太子内坊局
令二人，从五品下；丞二人，从七品下。掌东宫閤内及宫人粮禀。坊事五人，从八品下。初，内坊隶东宫。开元二十七年，隶内侍省，为局，改典内曰令，置丞。坊事及导客舍人六人，掌序导宾客；閤帅六人，掌帅阍人、内给使以供其事；内阍人八人，掌承诸门出入管钥，内繖扇、灯烛；内厩尉二人，掌车乘。有录事一人，令史三人，书令史五人，典事二人，驾士三十人，亭长、掌固各一人。
典直四人，正九品下。掌宫内仪式导引，通传劳问，纠劾非违，察出纳。
○内官
贵妃、惠妃、丽妃、华妃各一人，正一品。掌佐皇后论妇礼于内，无所不统。唐因隋制，有贵妃、淑妃、德妃、贤妃各一人，为夫人，正一品；昭仪、昭容、昭媛、脩仪、脩容、脩媛、充仪、充容、充媛各一人，为九嫔，正二品；婕妤九人，正三品；美人四人，正四品；才人五人，正五品；宝林二十七人，正六品；御女二十七人，正七品；采女二十七人，正八品。六尚，亦曰诸尚书，正三品；二十四司，亦曰诸司事，正四品；二十四典，亦曰诸典事，正六品；二十四掌，亦曰诸掌事。龙朔二年，置赞德二人，正一品；宣仪四人，正二品；承闰五人，正四品；承旨五人，正五品；卫仙六人，正六品；供奉八人，正七品；侍栉二十人，正八品；侍巾三十人，正九品。咸亨复旧。开元中，玄宗以后妃四星，一为后，有后而复置四妃，非典法，乃置惠妃、丽妃、华妃，以代三夫人；又置六仪、美人、才人，增尚宫、尚仪、尚服三局。诸司诸典，自六品至九品而止。其后复置贵妃。
淑仪、德仪、贤仪、顺仪、婉仪、芳仪各一人，正二品。掌教九御四德，率其属以赞后礼。
美人四人，正三品，掌率女官脩祭祀、宾客之事。才人七人，正四品，掌叙燕寝，理丝枲，以献岁功。
○宫官
△尚宫局
尚宫二人，正五品。六尚皆如之。掌导引中宫，总司记、司言、司簿、司闱。凡六尚事物出纳文籍，皆涖其印署。有女史六人，掌执文书。
司记二人，正六品；二十四司皆如之。掌宫内文簿入出，录为抄目，审付行焉。牒状无违，然后加印。典记佐之。典记二人，正七品；二十四典皆如之。掌记二人，正八品；二十四掌皆如之。
司言、典言各二人，掌承敕宣付，别钞以授司阍传外。掌言二人，掌宣传，外司附奏受事者，奏闻；承敕处分，则录所奏为案记。有女史四人。
司簿、典簿、掌簿各二人，掌女史以上名簿。禀赐，则品别条录为等。有女史六人。
司闱六人，掌诸閤管钥。典闱、掌闱各六人，掌分涖启闭。有女史四人。
△尚仪局
尚仪二人，掌礼仪起居。总司籍、司乐、司宾、司赞。
司籍、典籍、掌籍各二人，掌供御经籍。分四部，部别为目，以时暴凉。教学则簿记课业，供奉几案、纸笔，皆预偫焉。有女史十人。
司乐、典乐、掌乐各四人，掌宫县及诸乐陈布之仪，涖其阅习。有女史二人。
司宾、典宾、掌宾各二人，掌宾客朝见，受名以闻。宴会，则具品数以授尚食；有赐物，与尚功涖给。有女史二人。
司赞、典赞、掌赞各二人，掌宾客朝见、宴食，赞相导引。会日，引客立于殿庭，司言宣敕坐，然后引即席。酒至，起再拜；食至，亦起。皆相其仪。
彤史二人，正六品。有女史二人。
△尚服局
尚服二人，掌供服用采章之数，总司宝、司衣、司饰、司仗。
司宝二人，掌神宝、受命宝、六宝及符契，皆识其行用，记以文簿。典宝、掌宝各二人，凡出付皆旬别案记，还则硃书注入。有女史四人。
司衣、典衣、掌衣各二人，掌宫内御服、首饰整比，以时进奉。有女史四人。
司饰、典饰、掌饰各二人，掌汤沐、巾栉。凡供进，识其寒温之节。有女史二人。
司仗、典仗、掌仗各二人，掌仗卫之器。凡立仪卫，尚服率司仗等供其事。有女史二人。
△尚食局
尚食二人，掌供膳羞品齐。总司膳、司酝、司药、司饎。凡进食，先尝。
司膳二人，掌烹煎及膳羞、米面、薪炭。凡供奉口味，皆种别封印。典膳、掌膳各四人，掌调和御食，温、凉、寒、热，以时供进则尝之。有女史四人。
司酝、典酝、掌酝各二人，掌酒醴酏饮，以时进御。有女史二人。
司药、典药、掌药各二人，掌医方。凡药外进者，簿案种别。有女史四人。
司饎、典饎、掌饎各二人，掌给宫人饩食、薪炭，皆有等级，受付则旬别案记。有女史四人。
△尚寝局
尚寝二人，掌燕见进御之次叙，总司设、司舆、司苑、司灯。
司设、典设、掌设各二人，掌床帷茵席铺设，久故者以状闻。凡汛扫之事，典设以下分视。有女史四人。
司舆、典舆、掌舆各二人，掌舆辇、繖扇、文物、羽旄，以时暴凉。典舆以下分察。有女史二人。
司苑、典苑、掌苑各二人，掌园苑莳植蔬果。典苑以下分察之。果熟，进御。有女史二人。
司灯、典灯、掌灯各二人，掌门閤灯烛。昼漏尽一刻，典灯以下分察。有女史二人。
△尚功局
尚功二人，掌女功之程，总司制、司珍、司彩、司计。
司制、典制、掌制各二人，掌供御衣服裁缝。有女史二人。
司珍、典珍、掌珍各二人，掌珠珍、钱货。有女史六人。
司彩、典彩、掌彩各二人，掌绵彩、缣帛、丝枲。有赐用，则旬别案记。有女史二人。
司计、典计、掌计各二人，给衣服、饮食、薪炭。有女史二人。
宫正一人，正五品；司正二人，正六品；典正二人，正七品。宫正掌戒令、纠禁、谪罚之事。宫人不供职者，司正以牒取裁，小事决罚，大事秦闻。有女史四人。阿监、副监，视七品。
○太子内官
良娣二人，正三品；良媛六人，正四品；承徽十人，正五品；昭训十六人，正七品；奉仪二十四人，正九品。
司闺二人，从六品；三司皆如之。掌导引妃及宫人名簿，总掌正、掌书、掌筵。
掌正三人，从八品，九掌皆如之。掌文书出入、管钥、纠察推罚。有女史三人。
掌书三人，掌符契、经籍、宣传、启奏、教学、禀赐、纸笔。有女史三人。
掌筵三人，掌幄帟、床褥、几案、舆繖、汛扫、铺设。
司则二人，掌礼仪参见，总掌严、掌缝、掌藏。
掌严三人，掌首饰、衣服、巾栉、膏沐、服玩、仗卫。有女史三人。
掌缝三人，掌裁纫、织绩。有女史三人。
掌藏三人，掌财货、珠宝、缣彩。
司馔二人，掌进食先尝，总掌食、掌医、掌园。有女史四人。
掌食三人，掌膳羞、酒醴、灯烛、薪炭、器皿。有女史四人。
掌医三人，掌方药、优乐。有女史二人。
掌园三人，掌种植蔬果。有女史二人。
