地理二
河南道，盖古豫、兗、青、徐之域，汉河南、弘农、颍川、汝南、陈留、沛、泰山、济阴、济南、东莱、齐、山阳、东海、琅邪、北海、千乘、东郡，及梁、楚、鲁、东平、城阳、淮阳、菑川、高密、泗水等国，暨平原、渤海、九江之境。洛、陕负河而北，为实沈分；负河而南，虢、汝、许及新郑之地，为鹑火分；郑、汴、陈、蔡、颍为寿星分；宋、亳、徐、宿、郓、曹、濮为大火分；兗、海、沂、泗为降娄分；青、淄、密、登、莱、齐、棣为玄枵分；滑为娵訾分；濠为星纪分。为府一，州二十九，县百九十六。其名山：三崤、少室、砥柱、蒙、峄、嵩高、泰岳。其大川：伊、洛、汝、颍、沂、泗、淮、济。厥赋：绢、施、绵、布。厥贡：丝布、葛、席、埏埴盎缶。
东都，隋置，武德四年废。贞观六年号洛阳宫，显庆二年曰东都，光宅元年曰神都，神龙元年复曰东都，天宝元年曰东京，上元二年罢京，肃宗元年复为东都。皇城长千八百一十七步，广千三百七十八步，周四千九百三十步，其崇三丈七尺，曲折以象南宫垣，名曰太微城。宫城在皇城北，长千六百二十步，广八百有五步，周四千九百二十一步，其崇四丈八尺，以象北辰籓卫，曰紫微城，武后号太初宫。上阳宫在禁苑之东，东接皇城之西南隅，上元中置，高宗之季常居以听政。都城前直伊阙，后据中山，左瀍右涧，洛水贯其中，以象河汉。东西五千六百一十步，南北五千四百七十步，西连苑，北自东城而东二千五百四十步，周二万五千五十步，其崇丈有八尺，武后号曰金城。
河南府河南郡，本洛州，开元元年为府。土贡：文绫、缯、縠、丝葛、埏埴盎缶、苟杞、黄精、美果华、酸枣。户十九万四千七百四十六，口百一十八万三千九十二。县二十：有府三十九，曰武定、复梁、康城、柏林、岩邑、阳樊、王阳、永嘉、邵南、慕善、政教、巩洛、伊阳、怀音、轵城、洛汭、郏鄏、伊川、洛泉、通谷、颍源、宜阳、金谷、王屋、成皋、夏邑、原邑、原城、鹤台、函谷、千秋、同轨、饯济、温城、具茨、宝图、钧台、承云、轩辕。河南，赤。垂拱四年析河南、洛阳置永昌县。永昌元年更河南曰合宫。长安二年省永昌。神龙元年复曰河南，二年又曰合宫，唐隆元年复故名。有洛漕新潭，大足元年开，以置租船。龙门山东抵天津，有伊水石堰，天宝十载，尹裴迥置。有瀍水，避武宗名曰吉水，宣宗立，复故名。洛阳，赤。天授三年析洛阳、永昌置来庭县，长安二年省。神龙二年更洛阳曰永昌，唐隆元年复故名。偃师，畿。天宝七载，尹韦济以北坡道迂，自县东山下开新道通孝义桥。西北有故富平津、河阳故关。巩，畿。有洛口仓。缑氐，次赤。贞观十八年省，上元二年复置。有恭陵，有和陵，在太平山，本懊来山，天祐元年更名。东南有轩辕故关。阳城，畿。武德四年，王世充伪令王雄来降，以阳城、嵩阳、阳翟置嵩州，又析三县地置康城县。贞观三年州废，省康城。万岁登封元年将封嵩山，改阳城曰告成。神龙元年复故名，二年复为告成。天祐二年更名阳邑。有测景台，开元十一年，诏太史监南宫说刻石表焉。登封，畿。本嵩阳，贞观十七年省入阳城。永淳元年营奉天宫，分阳城、缑氏复置，二年省。光宅元年复置。万岁登封元年更名，神龙元年曰嵩阳，二年复曰登封。嵩山有中岳祠，有少室山；有三阳宫，圣历三年置。陆浑，畿。有鸣皋山。有汉故关。伊阙，畿。北有伊阙故关。有陆浑山，一名方山。新安，畿。义宁二年以县置新安郡。武德元年曰谷州，以熊州之渑池隶之，并析置东垣县。四年省东垣。贞观元年来属。有长石山。渑池，畿。贞观元年徙谷州来治。西五里有紫桂宫，仪凤二年置。调露二年曰避暑宫，永淳元年曰芳桂宫，弘道元年废。福昌，畿。本宜阳。义宁二年以宜阳、渑池、永宁置宜阳郡，武德元年曰熊州。二年更宜阳曰福昌，因隋宫为名。四年以洛州之寿安隶之。贞观元年州废，以福昌、永宁二县隶谷州。六年徙谷州来治。八年以虢州之长水隶之。显庆二年州废，以福昌、永宁、长水来属。西十七里有兰昌宫；有故隋福昌宫，显庆三年复置。有女几山。长水，畿。本长渊，隶弘农郡，义宁元年更名。武德元年隶虢州，贞观八年隶谷州，显庆二年来属。有锡。西有高门关、松阳故关、鹈鹕故关。永宁，畿。本熊耳，义宁二年更名，隶宜阳郡。武德三年以永宁、崤置函州。八年州废，以永宁隶熊州，崤隶陕州。西五里有崎岫营，西三十三里有兰峰宫，皆显庆三年置。寿安，畿。初隶谷州，贞观七年来属。西二十九里有连昌宫，显庆三年置。西南四十里万安山有兴泰宫，长安四年置，并析置兴泰县，神龙元年省。有锦屏山，武后所名。密，畿。武德三年以县置密州，并置零水、洧源二县。四年州废，省零水、洧源，以密隶郑州。龙朔二年来属。有羽山。河清，畿。本大基，武德二年置，隶怀州，八年省。咸亨四年析河南、洛阳、新安、王屋、济源、河阳复置，并置柏崖县，寻省柏崖。先天元年更名。会昌三年隶孟州，寻还属，后废。咸通中复置。有柏崖仓。颍阳，畿。本武林，载初元年析河南、伊阙、嵩阳置。开元十五年更名。西北有大谷故关。倚箔山有锺乳，贞观七年采。伊阳，畿。先天元年析陆浑置。有太和山。有银、铜、锡。伊水有金。王屋。畿。武德元年更名邵伯，隶邵州。贞观元年州废，隶怀州。显庆二年复故名，来属。有王屋山。
汝州临汝郡，雄。本伊州襄城郡，贞观八年更州名，天宝元年更郡名。土贡：施。户六万九千三百七十四，口二十七万三千七百五十六。县七：有府四，曰龙兴、鲁阳、梁川、郏城。梁，望。本承休。又有梁县在西南四十五里。贞观元年省梁，更承休曰梁。西南五十里有温汤，可以熟米。又有黄女汤。高宗置温泉顿。有石楼山、永仁山。郏城，紧。鲁山，上。王世充置鲁州，武德四年废。俄以鲁山、滍阳复置鲁州。贞观九年州废，省滍阳，以鲁山来属，有尧山。有银。有汉故关。叶，紧。本隶许州，武德四年以县置叶州，五年州废，隶北澧州。贞观八年隶鲁州，州废，隶许州。开元三年，以叶、襄城及唐州之方城、豫州之西平、许州之舞阳置仙州，二十七年州废，县还故属，未几以叶来属。大历四年复以叶、襄城置仙州，又析置仙凫县，以许州之舞阳、蔡州之西平、唐州之方城隶之。五年州废，省仙凫，余县皆还故属。有黄城山、白石山。襄城，望。武德元年以县置汝州，并置汝坟、期城二县。贞观元年州废，省汝坟、期城，以襄城隶许州，开元二十七年来属，二十八年还隶许州，天宝七载复来属。龙兴，上。本湍阳，武德四年置，贞观元年省。证圣元年析郏城、鲁山复置，曰武兴。神龙元年更名中兴，寻又更名。临汝。上。先天元年置。有清暑宫，在鸣皋山南，贞观中置。
右都畿采访使，治东都城内。
陕州陕郡，大都督府，雄。本弘农郡，义宁元年置。武德元年曰陕州。三年兼置南韩州，四年废南韩州。天宝元年更郡名。天祐元年为兴唐府，县次畿、赤。哀帝初复故。土贡：麰麦、栝蒌、柏实。户二万九百五十八，口十七万二百三十八。县六：府十五，曰曹阳、崇乐、华望、安城、桃林、夏台、万岁、安戎、河北、忠孝、上阳、底柱、夏川、望陕、古亭。陕，望。有大阳故关，即茅津，一曰陕津，贞观十一年造浮梁；有南、北利人渠，南渠，贞观十一年太宗东幸，使武候将军丘行恭开；有陕城宫；有广济渠，武德元年，陕东道大行台金部郎中长孙操所开，引水入城，以代井汲；有太原仓；有岘山。峡石，上。本崤，义宁二年省，武德元年复置。贞观十四年移治峡石坞，因更名。有底柱山，山有三门，河所经，太宗勒铭；有绣岭宫，显庆三年置；东有神雀台，天宝二年以赤雀见置。灵宝，望。本桃林，义宁元年隶虢郡，武德元年来属。天宝元年获宝符于县南古函谷关，因更名。有浢津，义宁元年置关，贞观元年废关，置津；有桃源宫，武德元年置。夏，望。本隶虞州，贞观十七年隶绛州，大足元年来属，寻还隶绛州，乾元三年复来属。芮城，望。武德二年以芮城、河北、永乐置芮州。贞观元年州废，以永乐隶鼎州，芮城、河北来属。平陆。望。本河北，隶蒲州，贞观元年来属。天宝元年，太守李齐物开三门以利漕运，得古刃，有篆文曰 平陆 ，因更名。三门西有盐仓，东有集津仓。有瑟瑟穴，有银穴三十四，铜穴四十八，在覆釜、三锥、五冈、分云等山。
虢州弘农郡，雄。本虢郡，治卢氏。义宁元年，析隋弘农郡三县置。贞观八年徙治弘农。天宝元年更郡名。土贡：施、瓦砚、麝、地骨皮、梨。户二万八千二百四十九，口八万八千八百四十五。县六：有府四，曰鼎湖、全节、金门、开方。弘农，紧。本隋弘农郡，义宁元年曰凤林，领弘农、阌乡、湖城。武德元年曰鼎州，因鼎湖为名。贞观八年州废，县皆来属。神龙初避孝敬皇帝讳，曰恒农，开元十六年复故名。南七里有渠，贞观元年，令元伯武引水北流入城。阌乡，望。贞观元年来属。有潼关、大谷关，武德二年废；有凤陵关，贞观元年废；有轩游宫，故隋别院宫，咸亨五年更名。湖城，望。义宁元年置。乾元三年更名天平，大历四年复旧。有故隋上阳宫，贞观初置，咸亨元年废。县东故道滨河，不井汲，马多渴死，天宝八载，馆驿使、御史中丞宋浑开新路，自稠桑西由晋王斜。有熊耳山；覆釜山，一名荆山。硃阳，上。龙朔元年隶商州，万岁通天二年隶洛州，后来属。有铁。玉城，上。义宁元年置。卢氏。上。武德元年置。南有硃阳关，武德八年废。
滑州灵昌郡，望。本东郡，天宝元年更名。土贡：方纹绫、纱、绢、席、酸枣人。户七万一千九百八十三，口四十二万二千七百九。县七：有宜义军，大历七年置，本永平。十四年徙屯蔡州，兴元元年复还。贞元元年曰义成军，光启二年更名。白马，望。卫南，紧。匡城，望。有长垣县，贞观八年省。韦城，望。王世充置燕州，伪刺史单宗来降，复为县。胙城，紧。武德二年置胙州，并置南燕县。四年州废，省南燕，以胙城来属。酸枣，望。本隶东梁州。武德三年析酸枣、胙城置守节县，四年省。贞观八年州废，来属。灵昌。紧。王世充置兴州，世充平，废。
郑州荥阳郡，雄。武德四年置，治虎牢城。贞观七年徙治管城。土贡：绢、龙莎。户七万六千六百九十四，口三十六万七千八百八十一。县七：管城，望。武德四年以管城、中牟、原武、阳武、新郑置管州，并置须水、清池二县。贞观元年州废，省须水、清池，以管城、原武、阳武、新郑来属。有仆射陂，后魏孝文帝赐仆射李冲，因以为名。天宝六载更名广仁池，禁渔采。荥阳，上。天授二年析置武泰县，隶洛州，寻省，更荥阳曰武泰。万岁通天元年复为荥阳，又别置武泰县，二年省，更荥阳曰武泰。神龙元年复故名，二年来属。荥泽，望。原武，紧。本原陵，唐初更名，复汉旧。阳武，望。本原武城，武德四年置。新郑，望。中牟。紧。本圃田，武德三年更名，以县置牟州。四年州废，隶管州。贞观元年隶汴州，龙朔二年来属。
颍州汝阴郡，上。本信州，武德四年置，六年更名。土贡：施、绵、糟白鱼。户三万七百七，口二十万二千八百九十。县四：汝阴，紧。武德初有永安、高唐、永乐、清丘、颍阳等县，六年省永安、高唐、永乐，贞观元年省清丘、颍阳，皆入汝阴。南三十五里有椒陂塘，引润水溉田二百顷，永徽中，刺史柳宝积修。颍上。上。下蔡，上。武德四年置涡州，八年州废。西北百二十里有大崇陂，八十里有鸡陂，六十里有黄陂，东北八十里有湄陂，皆隋末废，唐复之，溉田数百顷。沈丘。中。本阝州，领沈丘、宛丘。唐初州废，以宛丘隶陈州，沈丘来属。后省沈丘入汝阴，神龙二年复置。
许州颍川郡，望。土贡：绢、席、柿。户七万三千三百四十七，口四十八万七千八百六十四。县九：长社，望。本颍川，隶汴州。武德四年更名，来属。州又领黄台、氵隐强二县，贞观元年省入焉。绕州郭有堤塘百八十里，节度使高瑀立以溉田。长葛，紧。有小陉山。阳翟，本畿。初隶嵩州，贞观元年来属，龙朔二年隶洛州，会昌三年复来属。有具茨山。许昌，上。鄢陵，上。扶沟，望。武德四年以县置北陈州，是年州废，隶洧州。临颍，上。贞观元年省繁昌县入焉。有讲武台，本尚书台，马融讲书之地，显庆二年，高宗大阅于此，更名。舞阳，上。本北舞，隶道州。贞观元年来属，寻废。开元四年复置，更名。有铁。郾城。望。武德四年以郾城、邵陵、北舞、西平置道州。贞观元年州废，省邵陵、西平入郾城，隶蔡州。建中二年以郾城、临颍，陈州之溵水置溵州。贞元二年州废，县还故属。元和十二年复以郾城、上蔡、西平、遂平置溵州。长庆元年州废，县还隶蔡州，是年，以郾城来属。
陈州淮阳郡，上。土贡：绢。户六万六千四百四十二，口四十万二千四百八十六。县六：有忠武军，贞元元年置于许州。天复元年徙屯。宛丘，紧。武德元年析置新平县，八年省。太康，紧。贞观元年省扶乐县入焉。项城，上。武德四年置，以项城、铜阳、南顿、溵水置沈州，并置颍东县。贞观元年州废，省颍东入项城，以溵水来属。溵水，上。建中二年隶溵州，兴元二年州废，来属。南顿，上。武德六年省入项城。证圣元年复置，曰光武，以县有光武祠名。景云元年复故名。西华。上。武德元年更名箕城，贞观元年省入宛丘。长寿元年复置，曰武城。神龙元年又曰箕城，景云元年复故名。有邓门废陂，神龙中，令张余庆复开，引颍水溉田。
蔡州汝南郡，紧。本豫州，宝应元年更名。土贡：珉玉棋子，四窠、云花、龟甲、双距、溪等绫。户八万七千六十一，口四十六万二百五。县十：汝阳，紧。贞元七年析汝阳、朗山、上蔡、吴房置汝南县，元和十三年省。朗山，上。本隶北朗州，贞观元年隶蔡州。遂平，上。本吴房，贞观元年省，八年复置。元和十二年更名，权隶唐州，长庆元年复来属。上蔡，紧。新蔡，中。武德四年以新蔡、褒信、舒城置舒州。贞观元年州废，省舒城入沈丘。褒信，中。天祐中更曰包孚。新息，上。武德四年以县置息州，并置淮川、长陵二县。贞观元年州废，省淮川入真阳，长陵入褒信，以新息来属。有珉玉坑，岁出贡玉。西北五十里有隋故玉梁渠，开元中，令薛务增浚，溉田三千余顷。真阳，上。载初元年曰淮阳，神龙元年复故名。平舆，中。王世充置舆州，武德七年州废。贞观元年省入新蔡，天授二年复置。西平。上。武德初置，贞观元年省。天授二年分郾城复置，寻又废。开元四年复置。
汴州陈留郡，雄。武德四年以郑州之浚仪、开封，滑州之封丘置。土贡：绢。户十万九千八百七十六，口五十七万七千五百七。县六：有宣武军，建中二年置于宋州。兴元元年徙屯。浚仪，望。故县陷李密，县民王要汉率豪族置县，自为令。高祖因之，复置汴州，并置小黄、新里二县，贞观元年省二县。开封，望。贞观元年省入浚仪，延和元年析浚仪、尉氏复置。有湛渠，载初元年引汴注白沟，以通曹、兗赋租。有福源池，本蓬池，天宝六载更名，禁渔采。尉氏，望。本隶颍川郡，王世充置尉州。武德四年废，以尉氏、扶沟、焉陵置洧州，并置康阴、新汲、宛陵、归化四县。贞观元年州废，省康阴、宛陵、新汲、归化，以扶沟、焉陵隶许州，尉氏来属。封丘，紧。雍丘，望。本隶梁郡。武德四年，以雍丘、陈留、圉城、襄邑、外黄、济阳置杞州。贞观元年州废，省济阳、圉城、外黄，以襄邑隶宋州，雍丘、陈留来属。陈留。紧。武德四年置。有观省陂，贞观十年，令刘雅决水溉田百顷。
宋州睢阳郡，望。本梁郡，天宝元年更名。土贡：绢。户十二万四千二百六十八，口八十九万七千四十一。县十：宋城，望。襄邑，望。本隶杞州，贞观元年来属。宁陵，紧。下邑，上。谷熟，上。隋末县民刘继叔据之，武德二年置南谷州，授以刺史，四年州废。楚丘，紧。柘城，紧。贞观元年省入宁陵、谷熟，永淳元年复置。砀山，上。光化二年，硃全忠以砀山、虞城、单父，曹州之成武，表置辉州。三年置崇德军。单父，紧。光化三年徙辉州来治。虞城。上。武德四年置东虞州，五年州废。
亳州谯郡，望。本谯州，贞观八年更名。土贡：绢。户八万八千九百六十，口六十七万五千一百二十一。县七：谯，紧。酂，上。本隶沛郡，武德四年来属。城父，上。王世充置成州，世充平，废。武德三年于鲁丘堡置文州，并置药城县。四年州废为文城县，七年省入城父，天祐二年更名焦夷。鹿邑，上。大业十三年，县民田黑社盗据，号涡州。武德三年来降，复为县。真源，望。本谷阳，乾封元年更名。戴初元年曰仙源，神龙元年复曰真源。有老子祠，天宝二年曰太清宫。又有洞霄宫，先天太后祠也。永城，上。蒙城。上。本山桑，天宝元年更名。
徐州彭城郡，紧。土贡：双丝绫、绢、绵、布、刀错、紫石。户六万五千一百七十，口四十七万八千六百七十六。县七：彭城，望。秋丘冶有铁。萧，上。丰，上。沛，上。武德五年置。滕，上。宿迁，上。本宿预，隶泗州。宝应元年更名，来属。下邳。上。武德四年以下邳、郯、良城置邳州。贞观元年州废，省郯、良城，以下邳隶泗州，又省泗州之淮阳入焉。元和四年来属。
泗州临淮郡，上。本下邳郡，治宿预，开元二十三年徙治临淮。天宝元年更郡名。土贡：锦、赀布。户三万七千五百二十六，口二十万五千九百五十九。县四：临淮，紧。长安四年析徐城置。涟水，上。武德四年以县置涟州，并置金城县。贞观元年州废，省金城，以涟水来属。总章元年隶楚州，咸亨五年复故。有新漕渠，南通淮，垂拱四年开，以通海、汧、密等州。盱眙，紧。武德四年以县置西楚州，八年州废，隶楚州。光宅初曰建中，后复故名。建中二年来属，有直河，太极元年，敕使魏景清引淮水至黄土冈，以通扬州。徐城。中。
濠州钟离郡，上。 濠 字初作 豪 ，元和三年改从 濠 。土贡：絁、绵、丝布、云母。户二万一千八百六十四，口十三万八千三百六十一。县三：钟离，紧。武德七年省涂山县入焉。南有故千人塘，乾封中脩以溉田。有涂山。定远，紧。本临豪，武德三年更名。招义。上。本化明，武德二年析置睢陵县，三年更化明曰招义，四年省睢陵。大业末，县民马簿盗据，号化州。后杨益德杀簿，自号刺史。又置济阴县，是年来降。贞观元年废化州，省济阴。
宿州，上。元和四年析徐州之苻离、蕲，泗州之虹置。大和三年州废，七年复置。初治虹，后徙治苻离。土贡：绢。县四：符离，武德四年置。贞观元年省徐州之诸阳入焉。有西句山，一曰石城。东北九十里有隋故牌湖堤，灌田五百余顷，显庆中复脩。虹，中。本夏丘。武德四年以夏丘、谷阳置仁州，又析夏丘置虹及龙亢二县。六年省夏丘。贞观八年州废，省龙亢，以虹隶泗州、谷阳隶北谯州。有铜。有广济新渠，开元二十七年，采访使齐澣开，自虹至淮阴北十八里入淮，以便漕运，即成，湍急不可行，遂废。蕲，上。显庆元年省谷阳入焉。临涣。紧。武德四年以临涣、永城、山桑、蕲置北谯州。贞观八年增领谷阳。十七年州废，以临涣、永城、山桑隶亳州，谷阳、蕲隶徐州。元和后来属。
郓州东平郡，紧。本治郓城，贞观八年徙治须昌。土贡：绢、防风。户八万三千四十八，口五十万一千五百九。县九：须昌，望。贞观八年省宿城县入焉。景龙三年复置宿城县。贞元四年曰东平，大和四年曰天平，六年省入须昌。寿张，紧。武德四年以县置寿州，并置寿良县。五年州废，省寿良，以寿张来属。有刀梁山。郓城，紧。天祐二年曰万安。钜野，望。武德四年以县置麟州。五年州废，隶郓州。贞观元年省乘丘县入焉。后隶戴州，州废来属。卢，紧。本济州，武德四年析东平郡置。隋曰济北郡，天宝元年更名济阳郡。领卢、平阴、长清、东阿、阳谷、范六县，又置昌城、济北、谷城、孝感、冀丘、美政六县。六年省美政、孝感、谷城、冀丘、昌城，八年以范隶濮州，贞观元年省济北，天宝十三载郡废，以长清隶济州，以卢、平阴、东阿、阳谷来属。北有碻磝津故关。平阴，紧。大和六年省入卢、东阿。开成二年复置。有龙山。东阿，紧。阳谷，上。中都。上。本平陆，隶兗州。天宝元年更名。贞元十四年来属。
齐州济南郡，上。本齐郡，天宝元年更名临淄，五载又更名。土贡：丝、葛、绢、绵、防风、滑石、云母。户六万二千四百八十五，口三十六万五千九百七十二。县六：历城，上。有华不注山；有铁。章丘，上。武德二年，县民李义满以县来降，于平陵置谭州，并置平陵县，以章丘、亭山、营城、临邑隶之。八年省营城入平陵，又领临济、邹平。贞观元年州废，以平城、亭山、章丘、临邑、临济来属，邹平隶淄州。十七年，齐王祐反，平陵人不从，因更名全节。元和十五年省全节入历城，省亭山入章丘。有大胡山、长白山。临邑，上。元和十三年析德州之安德置归化县，隶德州。大和二年来属，四年省入临邑。北有鹿角故关。临济，上。武德元年以临济、邹平、长山、高苑，沧州之蒲台置邹州。八年州废，以长山、高苑、蒲台隶淄州。长清，中。本隶济州，贞观十七年来属。武德元年析置山荏县，天宝元年曰丰齐，元和十年省。有牛山。西南有四口关，武德中废。禹城。上。本祝阿，贞观元年省源阳县入焉。天宝元年更名。
曹州济阴郡，上。土贡：绢、绵、大蛇粟、葶历。户十万三百五十二，口七十一万六千八百四十八。县六：济阴，紧。武德四年析置蒙泽县，贞观元年，及定陶省入焉。考城，上。武德四年以县置东梁州，五年州废，来属。元和十四年权隶宋州，寻复故。宛句，上。武德四年析置济阳县，隶杞州。贞观元年省。乘氏，上。武德四年置晋阳县，寻省。南华，上。本离狐，天宝元年更名。成武。紧。武德四年以成武及宋州之单父、楚丘置戴州，并置高乡、凿城二县，寻省高乡、凿城入单父。贞观十七年州废，以成武来属。光化二年，硃全忠表县隶辉州。
濮州濮阳郡，上。武德四年置。土贡：绢、犬。户五万七千七百八十二，口四十万六百四十八。县五：鄄城，紧。武德四年析置永定县，八年省。北有灵津关。濮阳，紧。武德四年析置昆吾县，八年省。范，上。武德二年以县置范州。五年州废，隶济州。贞观八年来属。雷泽，上。武德四年析置廪城县，八年省。临濮。紧。武德四年析雷泽置，并置长城、安丘二县。五年省长城、安丘。
青州北海郡，望，土贡：仙纹绫、丝、枣、红蓝、紫草。户七万三千一百四十八，口四十万二千七百四。县七：益都，望。临淄，紧。武德八年省时水县入焉。千乘，紧。武德二年以千乘、博昌、寿光置乘州，并置新河县。六年省新河。八年州废，县来属。博昌，上。武德八年省乐安、安平二县入焉。有灵山。寿光，紧。武德二年置。临朐，上。武德五年置，八年省般阳县入焉。北海。紧。唐初，营丘民汲嗣率乡人拒贼，权置杞州。武德二年复为营丘县。是年，以北海、营丘、下密置潍州；又置连永、平寿、华池、城都、东阳、寒水、訾亭、潍水、汶阳、胶东、华宛、昌安、城平十三县，六年皆省。入年州废，省营丘、下密入北海，来属。长安中，令窦琰于故营丘城东北穿渠，引白浪水曲折三十里以溉田，号窦公渠。
淄州淄川郡，上。武德元年析齐州之淄川置。土贡：防风、理石。户四万二千七百三十七，口二十三万三千八百二十一。县四：淄川，上。武德元年析置长白县，六年省。有铁。长山，上。高苑，上。景龙元年析置济阳县，元和十五年省。南有八会津。邹平。上。武德元年置。
登州东牟郡，中都督府。如意元年以莱州之牟平、黄、文登置。神龙三年徙治蓬莱。土贡：赀布、水葱席、石器、文蛤、牛黄。户二万二千二百九十八，口十万八千九。县四：有平海军，亦曰东牟守捉。蓬莱，本黄，神龙三年更名。有银山、龙山。牟平，中。武德四年以牟平、黄置牟州。六年以登州之观阳隶莱州。麟德元年析文登复置牟平，来属。有之罘山。文登，武德四年置登州，以东莱郡之观阳隶之。六年析置清阳、廓定二县。及州废，省清阳、廓定，以文登来属。有成山。黄。中。先天元年析蓬莱别置。有莱山。
莱州东莱郡，中。土贡：赀布、水葱席、石器、文蛤、牛黄。户二万六千九百九十八，口十七万一千五百一十六。县四：有东莱守捉，亦曰 团结营 。又有蓬莱镇兵，亦曰 挽强兵 。掖，上。贞观元年省曲城、当利、曲台三县入焉。有东海祠；有盐井二。昌阳，上。贞观元年省卢乡县入焉。有银，有铁；东百四十里有黄银坑，贞观初得之。胶水，中。贞观元年省胶东县入焉。有盐。即墨。中。有马山、中祠山、女姑山；东南有堰，贞观十年，令仇源筑，以防淮涉水；有盐。
棣州乐安郡，上。武德四年析沧州之阳信、滳河、乐陵、厌次置。八年州废，县还隶沧州。贞观十七年，复以沧州之厌次，德州之滳河、阳信置。土贡：绢。户三万九千一百五十，口二十三万八千一百五十九。县五：厌次，上。贞观元年隶德州。滳河，中。贞观元年隶德州。阳信，望。贞观元年省，八年复置。蒲台，紧。本隶淄州，贞观六年省入高苑，七年复置。景龙元年来属。渤海。紧。垂拱四年析蒲台、厌次置。有盐。
兗州鲁郡，上都督府。土贡：镜花绫、双距绫、绢、云母、防风、紫石。户八万七千九百八十七，口五十八万六百八。县十：瑕丘，上。曲阜，紧。贞观元年省，八年复置。乾封，上。本博城。武德五年以博城、梁父、赢置东泰州，并置肥城、岱二县。贞观元年州废，省梁父、赢、肥城、岱入博城，来属。乾封元年更名乾封，总章元年又曰博城，神龙元年复曰乾封。有泰山，有东岳祠，有梁父山、亭亭山、奕奕山、云云山、社首山、肃然山、石闾山、蒿里山。泗水，上。邹，上。有峄山。任城，紧。龚丘，中。金乡，望。武德四年以金乡、方与置金州。五年州废，县隶戴州，徙戴州来治，仍析金乡置昌邑县。八年省昌邑。贞观十七年，以单父、楚丘隶宋州，成武隶曹州，钜野隶郓州。鱼台，上。本方与，宝应元年更名。元和十四年权隶徐州，寻复故。莱芜。中。本隶淄州，武德六年省入博城。长安四年以废赢县复置，元和十五年省入乾封，大和元年复置。有铁冶十三，有铜冶十八、铜坑四；有锡；西北十五里有普济渠，开元六年，令赵建盛开。
海州东海郡，上。土贡：绫、楚布、紫菜。户二万八千五百四十九，口十八万四千九。县四：朐山，上。武德四年，析州境置龙沮、曲阳、利城、厚丘、新乐五县。六年改新乐曰祝其。八年，省龙沮、曲阳入朐山，利城、祝其入怀仁，厚丘入沭阳。东二十里有永安堤，北接山，环城长七里，以捍海潮，开元十四年，刺史杜令昭筑。东海，上。武德四年以县置环州，并置青山、石城、赣榆三县。八年州废，省青山、石城、赣榆，以东海来属。沭阳，中。总章元年隶泗州，咸亨五年复故。怀仁。中。
沂州琅邪郡，上。土贡：紫石、钟乳。户三万三千五百一十。口十九万五千七百三十七。县五：临沂，上。武德四年析置兰山、临汴、昌乐三县，六年皆省。费，上。贞观元年省颛臾县入焉。丞，上。本兰陵，武德四年以县置鄫州，更名，别置兰陵、鄫城二县。贞观元年州废，省兰陵、鄫城，以丞来属。有铁；有陂十三，畜水溉田，皆贞观以来筑。沂水，上。武德五年以沂水、新泰、莒置莒州。贞观八年州废，以莒隶密州，沂水、新泰来属。有铜；有沂山、龙山；北有穆陵关。新泰。上。有蒙山。
密州高密郡，上。土贡：赀布、海蛤、牛黄。户二万八千二百九十二，口十四万六千五百二十四。县四：诸城，上。有盐。辅唐，上。本安丘，武德六年省郚城县入焉。乾元二年更名。高密，上。武德三年置，六年省胶西县入焉。莒。上。有盐。
右河南采访使，治汴州。
