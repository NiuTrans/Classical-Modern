地理三
河东道，盖古冀州之域，汉河东、太原、上党、西河、雁门、代郡及钜鹿、常山、赵国、广平国之地。河中、绛、晋、慈、隰、石、太原、汾、忻、潞、泽、沁、辽为实沈分，代、云、朔、蔚、武、新、岚、宪为大梁分。为府二，州十九，县百一十。其名山：雷首、介、霍、五台。其大川：汾、沁、丹、潞。厥赋：布、茧。厥贡：布、席、豹尾、熊郭、雕羽。
河中府河东郡，赤。本蒲州，上辅。义宁元年治桑泉，武德三年徙治河东。开元八年置中都，为府；是年罢都，复为州。乾元三年复为府。土贡：氈、筜扇、龙骨、枣、凤栖梨。户七万八百，口四十六万九千二百一十三。县十三：有府三十三，曰兴乐、德义、胡壁、龙亭、清源、永和、陶城、霍山、瀵水、首阳、寿贵、归仁、长渠、虞城、通闰、宝鼎、盐海、归淳、大阳、永安、奉信、永兴、右威、汾阴、甘泉、平川、安保、石门、绥化、坛道、安邑、崇义、六军。又有耀德军，乾元二年置，广德二年废。河东，次赤。有芳酝监、汲河以酿，武德三年置，贞观十年废；南有风陵关，圣历元年置；有历山。河西，次赤。开元八年析河东置，寻省。乾元三年更同州之朝邑曰河西，来属。大历五年复还同州，析朝邑、河东别置。有蒲津关，一名蒲坂。开元十三年铸八牛，牛有一人策之，牛下有山，皆铁也，夹岸以维浮梁。十五年自朝邑徙河渎祠于此。临晋，次畿。本桑泉，武德三年析置温泉县，九年省。天宝十三载更名。解，次畿。本虞乡，武德元年更名。贞观十七年省，以地入虞乡，二十二年复置。有盐池，又有女盐池；有紫泉监，乾元元年置；有铜穴十二。猗氏，次畿，有孤山。虞乡，次畿。武德元年别置。贞观二十二年省，以地入解。天授二年复置。北十五里有涑水渠，贞观十七年，刺史薛万彻开，自闻喜引涑水下入临晋。永乐，次畿。武德元年置，本隶芮州，州废，隶鼎州，贞观八年来属，后又隶虢州，神龙元年复故。有雷首山。安邑，次畿。义宁元年以安邑、虞乡、夏置安邑郡。武德元年曰虞州，又析置桐乡县。三年析安邑置兴乐县。贞观元年省。十七年州废，省桐乡入闻喜，以安邑、解来属。至德二载更安邑曰虞邑，乾元元年隶陕州，大历四年复故名，元和三年来属。有龙池宫，开元八年置；有盐池，与解为两池，大历十二年生乳盐，赐名宝应灵庆池；有银监。宝鼎，次畿。本汾阴。义宁元年以汾阴、龙门置汾阴郡，武德元年曰泰州，州废来属。开元十年获宝鼎，更名。有后土祠。襄陵，紧。本隶晋州，元和十四年隶绛州，大和元年来属。稷山，上。本隶绛州，唐末来属。有稷山。万泉，上。本隶泰州，武德三年析稷山、安邑、猗氏、汾阴、龙门置，州废隶绛州，大顺二年来属。有介山。龙门。次畿。武德二年徙泰州来治，五年析置万春县。贞观十七年州废，省万春入龙门，隶绛州。元和初来属。有龙门关；有高祖庙，贞观中置；北三十里有瓜谷山堰，贞观十年筑；东南二十三里有十石垆渠，二十三年，县令长孙恕凿，溉田良沃，亩收十石；西二十一里有马鞍坞渠，亦恕所凿；有龙门仓，开元二年置。
晋州平阳郡，望。本临汾郡，义宁二年更名。土贡：蜡烛。有平阳院矾官。户六万四千八百三十六，口四十二万九千二百二十一。县八：有府十五，曰神山、平阳、丰宁、冀城、安信、万安、益昌、英台、岳阳、仁寿、高阳、临汾、晋安、白涧、高华、仁德。临汾，望。东北十里有高梁堰，武德中引高梁水溉田，入百金泊。贞观十三年为水所坏。永徽二年，刺史李宽自东二十五里夏柴堰引潏水溉田，令陶善鼎复治百金泊，亦引潏水溉田。乾封二年堰坏，乃西引晋水；有姑射山。洪洞，望。本杨，义宁二年更名。武德元年析洪洞、临汾置西河县，贞观十七年省入临汾。神山，中。本浮山，武德二年析襄陵置。东南有羊角山。四年以老子祠更名。岳阳，中。东有府城关；有铁。霍邑，上。义宁元年以霍邑、赵城、汾西、灵石置霍山郡。武德元年曰吕州。贞观十七年州废，以灵石隶汾州，霍邑、赵城、汾西来属。有西北镇霍山祠。赵城，上。义宁元年析霍邑置。汾西，中。有铁。冀氏。中。
绛州绛郡，雄。土贡：自縠、粱米、梨、墨、蜡烛、防风。户八万二千二百四，口五十一万七千三百三十一。县七：有府三十三，曰新田、太平、正平、武城、长社、大乡、垣城、涑川、绛川、盖松、凤亭、延光、平原、高凉、神泉、桐乡，万泉、翼城、皮氏、董泽、零原、石池、延福、永康、景山、周阳、夏台、古亭、崇乐、绛邑、长平、武阳、蒲邑。正平，望。西有武平故关。太平，紧。有太平关，贞观七年置。曲沃，望。东北三十五里有新绛渠，永徽元年，令崔翳引古堆水溉田百余顷；南十三里山有铜。翼城，望。义宁元年以翼城、绛置翼城郡，并置小乡县。武德元年曰浍州，二年曰北浍州，四年州废，县皆来属，九年省小乡入翼城。天祐二年更曰浍川。有铜源、翔皋钱坊二；有浍高山，有铜，有铁。绛，望。有铁。闻喜，望。武德元年置。有铜冶。东南三十五里有沙渠，仪凤二年，诏引中条山水于南坡下，西流经十六里，溉涑阴田。垣。上。义宁元年以垣、王屋置邵原郡，又置清廉、亳城二县。武德元年曰邵州。二年置长泉县，是年，以长泉隶怀州，后省。五年省亳城入垣。贞观元年州废，省清廉入垣，来属。龙朔三年隶洛州，长安二年复旧；贞元三年隶陕州，元和三年复旧。
慈州文城郡，下。本汾州，武德五年曰南汾州，贞观八年更名。土贡：白蜜、蜡烛。户万一千六百一十六，口六万二千四百八十六。县五：有府三，曰仵城、吉昌、平昌。吉昌，中。有铁。文城，中。天祐中更曰屈邑。有孟门山、石鼓山。昌宁，中。有铁。吕香，中。本平昌，义宁元年析仵城置，贞观元年更名。仵城。中。有鸡山。
隰州大宁郡，下。本龙泉郡，天宝元年更名。土贡：胡女布、蜜、蜡烛。户万九千四百五十五，口十三万四千四百二十。县六：有府六，曰隰川、大义、孝敬、修善、玉城、屈产。隰川，中。蒲，中。武德二年以县置昌州，并置仵城、常安、昌原三县。贞观元年州废，省昌原、仵城、常安，以蒲来属。西南有常安原。大宁，中。本仵城，武德二年更名，是年置中州，并置大义、白龙二县。贞观元年州废，省大义、白龙，以大宁来属。有孔山。西有马斗关。永和，中。武德二年置东和州，六年析置楼山县。贞观二年州废，省楼山，以永和来属。西北有永和关。石楼，中。武德二年以县置西德州，并置长寿、临河二县。贞观元年州废，省长寿、临河，以石楼隶东和州，州废来属。北有上平津。温泉。中。武德三年置北温州，并置新城、高唐二县。贞观元年州废，省新城、高唐，以温泉来属。有铁。
北都，天授元年置，神龙元年罢，开元十一年复置，天宝元年曰北京，上元二年罢，肃宗元年复为北都。晋阳宫在都之西北，宫城周二千五百二十步，崇四丈八尺。都城左汾右晋，潜丘在中，长四千三百二十一步，广三千一百二十二步，周万五千一百五十三步，其崇四丈。汾东曰东城，贞观十一年长史李勣筑。两城之间有中城，武后时筑，以合东城。宫南有大明城，故宫城也。宫城东有起义堂。仓城中有受瑞坛。唐初高祖使子元吉留守，获瑞石，有文曰 李渊万吉 ，筑坛，祠以少牢。
太原府太原郡，本并州，开元十一年为府。土贡：铜镜、铁镜、马鞍、梨、蒲萄酒及煎玉粉屑、龙骨、柏实人、黄石铆、甘草、人、矾石、石。户十二万八千九百五，口七十七万八千二百七十八。县十三：有府十八，曰兴政、复化、宁静、洞涡、五泉、昌宁、志节、汾阳、静智、信童、晋原、闻阳、清定、丰川、竹马、攘胡、西胡、文谷。城中有天兵军，开元十一年废。太原，赤。井苦不可饮，贞观中，长史李勣架汾引晋水入东城，以甘民食，谓之晋渠。晋阳，赤。有号令堂，高祖誓义师于此。西北十五里有讲武台、飞阁，显庆五年筑。有龙山。太谷，畿。武德三年以太谷、祁置太州，六年州废，二县来属。东南八十里马岭上有长城，自平城至于鲁口三百里，贞观元年废。祁，畿。文水，畿。武德三年隶汾州，六年来属，七年又隶汾州，贞观元年复旧，天授元年更名武兴，神龙元年复故名。西北二十里有栅城渠，贞观三年，民相率引文谷水，溉田数百顷；西十里有常渠，武德二年，汾州刺史萧顗引文水南流入汾州；东北五十里有甘泉渠，二十五里有荡沙渠，二十里有灵长渠、有千亩渠，俱引文谷水，传溉田数千顷，皆开元二年令戴谦所凿。榆次，畿。盂，畿。武德三年以盂、受阳置受州，贞观元年省并州之乌河县入焉。有铜、有铁。东北有白马故关。寿阳，畿。本受阳。武德六年徙受州来治，又以辽州之石艾、乐平隶之。贞观八年州废，县皆来属，十一年更名。有方山。乐平，畿。广阳，畿。本石艾，天宝元年更名。东有井陉故关，东北有盘石故关、苇泽故关。清源，畿。武德元年置。交城，畿。先天二年析置灵川县，开元二年省。有铁。阳曲。畿。本阳直。武德三年析置汾阳县，七年省阳直，更汾阳曰阳曲，仍析置罗阴县。贞观元年省，六年以苏农部落置燕然县，隶顺州，八年侨治阳曲，十七年省。有赤塘关、天门关。
汾州西河郡，望。本浩州，武德三年更名。士贡：鞍、面氈、龙须席、石膏、消石。户五万九千四百五十，口三十二万二百三十。县五：有府十二，曰嘉善、六壁、崇德、华夏、灵扶、五柳、京陵、介休、贾胡、宁固、开远、清胜。西河，望。本隰城，肃宗上元元年更名。孝义，望。本永安，贞观元年更名，有隐泉山。介休，望。义宁元年以介休、平遥置介休郡，武德元年曰介州，贞观元年州废，以二县来属。有雀鼠谷，有介山。平遥，望。灵石。上。有贾胡堡，宋金刚拒唐兵，高祖所次。西南有阴地关，又有长宁关。
沁州阳城郡，下。本义宁郡，义宁元年置，天宝元年更郡名。土贡：龙须席、弦麻。户六千三百八，口三万四千九百六十三。县三：有府二，曰延双、安乐。沁源，中。武德二年析置招远县，三年省。有柴店关。和川，中。义宁元年析沁源置。绵上。中。有铁。
辽州乐平郡，下。武德三年析并州之乐平、辽山、平城、石艾置，六年徙治辽山，八年曰箕州。先天元年避玄宗名曰仪州。中和三年复曰辽州。土贡：人、蜡。户九千八百八十二，口五万四千五百八十。县四：有府三，曰辽城、清谷、龙城。辽山，中。榆社，中。本隶太原郡，义宁元年析上党之乡置。武德元年隶韩州。三年以县及并州之平城置榆州，又析置偃武县。六年州废，省偃武，以榆社、平城来属。平城，中。和顺。中。武德三年析置义兴县，六年省。
岚州楼烦郡，下。本东会州，武德六年更名。土贡：熊革郭、麝香。户万六千七百四十八，口八万四千六。县四：有府一，曰岚山。有守捉兵。宜芳，中。本岚城，武德四年更名，析置丰闰、合会二县，五年省丰闰，六年省合会。静乐，中。武德四年置管州，仍析置汾阳、六度二县。五年曰北管州。六年州废，省汾阳、六度，以静乐来属。有天池祠；有管涔山；北有楼烦关，有隋故汾阳宫。合河，中。本临泉。武德三年曰临津，四年隶东会州，九年省太和县入焉。贞观元年更名，三年复置，大和八年又省。北有合河关，东有蔚汾关。岚谷。中。长安三年析宜芳置，神龙二年省，开元十二年复置。有岢岚军，永淳二年以岢岚镇为栅，长安三年为军，景龙中，张仁亶徙其军于朔方，留者号岢岚守捉，隶大同。
宪州，下。本楼烦监牧，岚州刺史领之。贞元十五年别置监牧使。龙纪元年，李克用表置州，领县三：楼烦，下。玄池，下。有铁。天池。下。有雁门关。
石州昌化郡，下。本离石郡，天宝元年更名。土贡：胡女布、龙须席、蜜、蜡烛、荑。户万四千二百九十四，口六万六千九百三十五。县五：有府二，曰离石、昌化。离石，中。平夷，中。有孝文山。定胡，中。武德三年置西定州。贞观二年州废，来属，又析置孟门县，七年省。西有孟门关。临泉，中。本太和。武德三年更名，置北和州，别析置太和县，四年以太和隶东会州。贞观三年州废，以临泉来属。方山。中。武德二年以县置方州，三年州废来属。
忻州定襄郡，下。本新兴郡，义宁元年以楼烦郡之秀容置。土贡：麝香、豹尾。户万四千八百六，口八万二千三十二。县二：有府四，曰秀容、高城、漳源、定襄。有守捉兵。秀容。上。贞观五年以思结部落于县境置怀化县，隶顺州。十二年以怀化隶代州，后省。有系舟山，有铁。定襄。上。武德四年析秀容置。有石岭关。
代州雁门郡，中都督府。土贡：蜜、青碌彩、麝香、豹尾、白雕羽。户二万一千二百八十，口十万三百五十。县五：有府三，曰五台、东冶、雁门。有守捉兵。其北有大同军，本大武军，调露二年曰神武军，天授二年曰平狄军，大足元年复更名。其西有天安军，天宝十二载置；又有代北军，永泰元年置。雁门，上。有东陉关、西陉关。五台，中。柏谷有银，有铜，有铁；有五台山。繁畤，中。崞，中。有石门关。唐林。中。本武延，证圣元年析五台、崞置，唐隆元年更名。
云州云中郡，下都督府。贞观十四年自朔州北定襄城徙治定襄县。永淳元年为默啜所破，徙其民于朔州。开元十八年复置。土贡：犛牛尾、雕羽。户三千一百六十九，口七千九百三十。县一：有云中、楼烦二守捉；城东有牛皮关。云中。中。本马邑郡云内之恒安镇。武德六年置北恒州，七年废。贞观十四年复置，曰定襄县。永淳元年废。开元十八年复置，更名。有阴山道、青坡道，皆出兵路。
朔州马邑郡，下。本治善阳，建中中，节度使马燧徙治马邑，后复故治。土贡：白雕羽、豹尾、甘草。户五千四百九十三，口二万四千五百三十三。县二：善阳，中。武德四年省常宁县入焉。马邑。中。开元五年析善阳于大同军城置。
蔚州兴唐郡，下。本安边郡。隋雁门郡之灵丘、上谷郡之飞狐县地。唐初没突厥。武德六年置州，并置灵丘、飞狐二县，侨治阳曲。七年侨治繁畤。八年侨治秀容故北恒州城。贞观五年破突厥，复故地，还治灵丘。开元初徙治安边。至德二载更郡名，复故治。土贡：熊郭、豹尾、松实。户五千五十二，口二万九百五十八。县三：东北有横野军。乾元元年徙天成军合之，而废横野军，西有清塞军，本清塞守捉城，贞元十五年置。灵丘，中。有直谷关；其北有孔岭关，有太安镇。飞狐，中。初侨治易州之遂城，遥隶蔚州，贞观五年复故地。有三河铜冶，有钱官。兴唐。中。本安边，开元十二年置，治横野军，至德二载更名。
武州。阙。领县一：文德。
新州。阙。领县四：永兴，矾山，龙门，怀安。
潞州上党郡，大都督府。土贡：赀布、人、石蜜、墨。户六万八千三百九十一，口三十八万八千六百六十一。县十：有府一，曰戡黎。上党，望。有启圣宫，本飞龙，玄宗故第，开元十一年置，后又更名。有瑞阁，有五龙山、马驹山。壶关，上。武德四年析上党置。长子，紧。屯留，上。有三嵕山。潞城，上。天祐二年更曰潞子。襄垣，上。武德元年以襄垣、黎城、涉、铜鞮、乡置韩州，贞观十七年州废，县皆来属。东有井谷故关。黎城，上。天祐二年更曰黎亭。有铜山；东有壶口故关。涉，中。有铁。铜鞮，上。武德三年析置甲水县，隶韩州，九年省。永徽六年隶沁州。显庆四年来属。武乡。中。本乡，武后更名武乡，神龙元年复故名，寻又曰武乡。北有昂车关。
泽州高平郡，上。本长平郡，治濩泽，武德八年徙治端氏，贞观元年徙治晋城，天宝元年更郡名。土贡：人、石英、野鸡。户二万七千八百二十二，口十五万七千九十。县六：有府五，曰丹川、永固、安平、沁水、白涧。晋城，上。本丹川，武德元年置建州。三年析丹川置晋城以隶之。六年州废，隶盖州，徙盖州来治。九年省丹川、盖城入晋城。贞观元年州废，以晋城、高平、陵川来属。天祐二年更曰丹川。南有天井关，一名太行关。端氏，中。有隗山。陵川，中。阳城，中。本濩泽，天宝元年更名，天祐二年更曰濩泽。有铜，有锡，有铁。沁水，中。高平。上。本隋长平郡，武德元年曰盖州，领高平、丹川、陵川三县，并析置盖城县以隶之。有泫水，一曰丹水，贞元元年，令明济引入城，号甘泉；有省冤谷，本杀谷，玄宗幸潞州，过之，因更名；北有长平关。
右河东采访使，治蒲州。
河北道，盖古幽、冀二州之境，汉河内、魏、渤海、清河、平原、常山、上谷、涿、渔阳、右北平、辽西、真定、中山、信都、河间、广阳等郡国，又参有东郡、河东、上党、钜鹿之地。孟、怀、澶、卫及魏、博、相之南境为娵訾分，邢、洺、惠、贝、冀、深、赵、镇、定及魏、博、相之北境为大梁分，沧、景、德为玄枵分，瀛、莫、幽、易、涿、平、妫、檀、蓟、营、安东为析木津分。为州二十九，都护府一，县百七十四。其名山：林虑、白鹿、封龙、井陉、碣石、常岳。其大川：漳、淇、呼陀。厥赋：丝、绢、绵。厥贡：罗、绫、、纱、凤翮苇席。
孟州，望。建中二年，以河南府之河阳、河清、济源、温租赋入河阳三城使，又以汜水租赋益之。会昌三年遂以五县为州。土贡：黄鱼差。县五：有河阳军，建中四年置。河阳，望。武德四年，析怀州之河阳、集城、温于河阳宫置盟州。八年州废，省集城入河阳，温隶怀州。显庆二年隶洛州。有河阳关。有回洛故城。有池，永徽四年引济水涨之，开元中以畜黄鱼。汜水，望。本隶郑州，武德四年析置成皋县，贞观元年省，显庆二年隶洛州，垂拱四年曰广武，神龙元年复故名。有虎牢关，东南有成皋故关，西南有旋门故关；有牛口渚；西一里伏龟山有昭武庙，会昌五年置。河阴，望。开元二十二年析汜水、荥泽、武陟置，隶河南府，领河阴仓，会昌三年来属。有梁公堰，在河、汴间，开元二年，河南尹李杰因故渠浚之，以便漕运。温，望。武德四年，隋令周仲隐以县去王世充来降，置平州，名县城曰李城；是年州废，隶怀州。显庆二年隶洛州。济源。望。武德二年，王世充将丁伯德以县来降，置西济州，又析置溴阳、蒸川、邵原三县。四年州废，省溴阳、蒸川、邵原，以济源隶怀州。贞观元年省怀州之轵县入焉。显庆二年隶洛州。有枋口堰，大和五年，节度使温造浚古渠，溉济源、河内、温、武陟田五千顷；有济渎祠、北海祠；西有故轵关。
怀州河内郡，雄。武德二年没王世充，侨治济源之柏崖城。四年，世充平，还旧治。土贡： 平纱、平、枳壳、茶、牛膝。户五万五千三百四十九，口三十一万八千一百二十六。县五：有府二，曰丹水、吴泽。河内，望。武德三年析置太行、忠义、紫陵三县，析河阳置谷旦县。四年皆省。有太行山；有丹水，开元十一年更名怀水。武德，望。本安昌，武德二年更名，是年，置北义州。四年州废，来属。北百里有大斛故关在太行山。获嘉，望。武德四年以获嘉、武陟、脩武、新乡、共城置殷州，并置博望县。贞观元年州废，以获嘉、武陟、脩武来属，新乡、共城、博望隶卫州。武陟，望。贞观元年省怀县入焉。脩武。紧。武德二年，河内民李厚德以浊鹿城来降，置陟州，并置脩武县。四年徙县治故脩武，更脩武曰武陟，别置脩武县；是年州废，隶殷州。西北二十里有新河，自六真山下合黄丹泉水南流入吴泽陂，大中年，令杜某开。
魏州魏郡，大都督府，雄。本武阳郡，龙朔二年更名冀州，咸亨三年复曰魏州，天宝元年更郡名。土贡：花、绵、平、施、绢、紫草。户十五万一千五百九十六，口百一十万九千八百七十三。县十四：贵乡，望。有西渠，开元二十八年，刺史卢晖徙永济渠，自石灰窠引流至城西，注魏桥，以通江、淮之货。元城，望。贞观十七年省入贵乡，圣历二年复置。魏，望。武德四年置漳阴县，贞观元年省入焉。馆陶，望。武德五年，以馆陶、冠氏及博州之堂邑，贝州之临清、清水置毛州，并析临清置沙丘县。贞观元年州废，省清水入冠氏，省沙丘入临清，余县皆还故属。冠氏，望。莘，上。武德五年以莘、临黄、武阳、博州之武水置莘州，贞观元年州废，县还故属。朝城，紧。本武阳，贞观十七年省入临黄、莘。永昌元年复置，曰武圣。开元七年更名。元和中隶澶州，后复来属。天祐三年更曰武阳，又以武阳、莘河外地入郓州。昌乐，望。武德五年置，贞观十八年省繁水入焉。临河，上。武德二年隶黎州，贞观十七年省澶水县入焉。澶水，本澶渊，避高祖名更。州废，隶相州，天祐三年来属。洹水，上。本隶相州，天祐三年来属。成安，上。本隶相州，天祐二年更名斥丘，三年来属。内黄，紧。本隶相州，武德四年析置繁阳县，隶黎州，贞观元年省，天祐三年来属。宗城，望。本隶贝州，武德四年，以宗城、经城及冀州之南宫、斌强置宗州，析经城置府城县。九年州废，省府城入经城，省斌强入清河，余县皆还故属。天祐三年曰广宗，是岁来属。永济。上。本隶贝州，大历七年，田承嗣析魏州之临清置。天祐三年来属。
博州博平郡，上。武德四年以魏州之聊城、武水、堂邑、高唐置。土贡：绫、平。户五万二千六百三十一，口四十万八千二百五十二。县六：卿城，紧。武德四年析置茌平县，又析魏州之华置华亭县。贞观元年皆省。天祐三年更曰聊邑，又以聊邑、博平、高唐、武水之河外地入郓州。东南有四口故关。博平，上。武德三年析置灵泉县，四年省。贞观十七年省博平入聊城，天授二年复置。武水，上。清平，上。武德四年置。堂邑，上。高唐。上。长寿二年曰崇武，神龙元年复故名。
相州鄴郡，望。本魏郡，天宝元年更名。土贡：纱、绢、隔布、凤翮席、花口瓢、知母、胡粉。户十万一千一百四十二，口五十九万一百九十六。县六：有昭义军，大历元年置。安阳，紧。武德四年省零泉县，五年省相县入焉。西二十里有高平渠，刺史李景引安阳水东流溉田，入广润陂，咸亨三年开。鄴，紧。南五里有金凤渠，引天平渠下流溉田，咸亨三年开；有铁。汤阴，上。本荡阴。武德四年析安阳置荡源县，隶卫州，六年来属。贞观元年更荡源曰汤阴。林虑，上。武德二年以县置岩州，五年州废，来属。有铁，有林虑山。尧城，上。天祐三年更曰永定。北四十五里有万金渠，引漳水入故齐都领渠以溉田，咸亨三年开。临漳。上。南有菊花渠，自鄴引天平渠水溉田，屈曲经三十里；又北三十里有利物渠，自滏阳下入成安，并取天平渠水以溉田。皆咸亨四年令李仁绰开。
卫州汲郡，望。本治卫，贞观元年徙治汲。土贡：绫、绢、绵、胡粉。户四万八千五十六，口二十八万四千六百三十。县五：汲，紧。武德元年以汲、新乡置义州。四年州废，以汲来属，新乡隶殷州。卫，紧。贞观十七年省清淇县入焉。长安三年复置清淇县。神龙元年又省。御水有石堰一，贞观十七年筑；有苏门山。共城。上。武德元年以县置共州，并析置凡城县。四年州废，省凡城，以共城隶殷州。六年省博望县入焉。有白鹿山。新乡，望。东北有故临清关，东南有故延津关。黎阳。上。武德二年以县置黎州，寻没窦建德。四年，建德平，复以黎阳、临河、内黄、澶水，魏州观城、顿丘，相州之荡源置；是年，以顿丘、观城还隶魏州，荡源还隶相州。贞观十七年州废，省澶水，以黎阳来属，内黄、临河隶相州。有白马津，一名黎阳关；有大岯山，一名黎阳山；有新河，元和八年，观察使田弘正及郑滑节度使薛平开，长十四里，阔六十步，深丈有七尺，决河注故道，滑州遂无水患。
贝州清河郡，望。本治清河，武德六年徙治历亭，八年复故治。土贡：绢、氈、覆鞍氈。户十万一十五，口八十三万四千七百五十七。县八：清河，紧。清阳，紧。武德四年析置夏津县，九年省。武城，上。经城，望。西南四十里有张甲河，神龙三年，姜师度因故渎开。临清，望。大历七年隶瀛州，贞元末来属。漳南，上。历亭，上。夏津。上。本鄃，天宝元年更名。
澶州，上。武德四年析黎州之澶水，魏州之顿丘、观城置。贞观元年州废，县还故属。大历七年，田承嗣表以魏州之顿丘、临黄复置。土贡：角弓、凤翮席、胡粉。县四：顿丘，望。清丰，上。大历七年析顿丘、昌乐置，以孝子张清丰名。观城，紧。贞观十七年省入昌乐、临黄，大历七年复置。临黄。紧。东南有卢津关，一名高陵津。
邢州钜鹿郡，上。本襄国郡，天宝元年更名。土贡：丝布、磁器、刀、文石。户七万一百八十九，口三十八万二千七百九十八。县八：龙冈，上。武德元年析龙冈、内丘置青山县，开成五年省入焉。沙河，上。武德元年置温州，四年州废来属。有铁。南和，紧。武德元年置和州，四年州废来属。钜鹿，上。武德元年置起州，并析置白起县。四年州废，省白起，以钜鹿隶赵州。贞观元年来属。有大陆泽；有咸泉，煮而成盐。平乡，上。武德元年置封州，四年州废，来属。贞元中，刺史元谊徙漳水，自州东二十里出，至钜鹿北十里入故河。任，中。武德四年置。尧山，上。本柏仁。武德元年置东龙州，四年州废，隶赵州，五年来属。天宝元年更名。内丘。上。武德四年隶赵州，五年来属。有铁。
洺州广平郡，望。本武安郡，天宝元年更名。土贡：施、绵、、油衣。户九万一千六百六十六，口六十八万三千二百八十。县六：永年，望。平恩，上。临洺，紧。武德元年以临洺、武安、肥乡、邯郸置紫州，四年州废，县皆隶磁州，六年以临洺、肥乡来属。狗山有太宗故垒，讨刘黑闼于此。鸡泽，上。武德四年置。有普乐县，武德初置，后陷窦建德，遂废。有漳、氵名南堤二，沙河南堤一，永徽五年筑。肥乡，上。州又领清漳、池水二县。会昌三年省清漳入肥乡，池水入曲周。曲周。上。武德四年置。
惠州，上。本礠州，武德元年以相州之滏阳、临水、成安置。贞观元年州废，滏阳、成安还隶相州。永泰元年，昭义节度使薛嵩表复以相州之滏阳，洺州之邯郸、武安置。天祐三年以 礠  慈 声一，更名。土贡：纱、礠石。县四：滏阳，望。邯郸，上。贞观元年隶洺州。武安，上。武德六年隶洺州。有锡。昭义。上。本临水，武德六年省，永泰元年复置，更名。有铁。
镇州常山郡，大都督府。本恒州恒山郡，治石邑，义宁元年析隋高阳郡置。武德四年徙治真定。天宝元年更郡名。十五载曰平山，寻复为恒山。元和十五年避穆宗名更。土贡：孔雀罗、瓜子罗、春罗、梨。户五万四千六百三十三，口三十四万二千一百三十四。县十一：有恒阳军，开元中置。真定，望。武德六年析置恒山县，贞观元年省。载初元年曰中山，神龙元年复故名。槁城，紧。义宁元年置钜鹿郡，并析置柏肆、新丰、宜安三县，武德元年曰廉州。四年，以赵州之鼓城、定州之毋极、冀州之鹿城隶之，省柏肆、新丰、宜安入槁城。贞观元年州废，以鹿城隶深州，鼓城、毋极隶定州，槁城来属。天祐二年更曰槁平。石邑，紧。九门，上。义宁元年置九门郡，并析置新市、信义二县。武德元年曰观州，五年州废，省信义、新市，以九门来属。行唐，中。武德四年置玉城县，五年省滋阳县入焉。长寿二年曰章武，神龙元年复故名。大历三年以县置泜州，又以灵寿及定州之恒阳隶之。九年州废，县还故属。井陉，中。义宁元年置井陉郡，又析置苇泽县。武德元年曰井州，后又领鹿泉及房山、蒲吾、灵寿。贞观元年省蒲吾入房山，鹿泉、苇泽入井陉。十七年州废，县皆来属。有铁；有离隔山。平山，中。本房山。义宁元年置房山郡，又置蒲吾县。武德元年曰岳州，四年州废，县皆隶井州。天宝十五载更名。有铁，有白马关，有房山。获鹿，中。本鹿泉，天宝十五载更名。有故井陉关，一名土门关。东北十里有大唐渠，自平山至石邑，引太白渠溉田；有礼教渠，总章二年，自石邑西北引太白渠东流入真定界以溉田；天宝二年，又自石邑引大唐渠东南流四十三里入太白渠；有抱犊山。灵寿，中。义宁元年以县置燕州，武德四年州废，隶井州。鼓城，中。本隶定州，大历三年来属。栾城。中。本隶赵州，大历二年来属，天祐二年更名栾氏。
冀州信都郡，上。本治信都，武德六年徙治下博，贞观元年复故治，龙朔二年更名魏州，咸亨三年复故名。土贡：绢、绵。户十一万三千八百八十五，口八十三万五百二十。县九：信都，望。天祐二年更曰尧都。东二里有葛荣陂，贞观十一年，刺史李兴公开，引赵照渠水以注之。南宫，望。西五十九里有浊漳堤，显庆元年筑；有通利渠，延载元年开。堂阳，上。西南三十里有渠，自钜鹿入县境，下入南宫，景龙元年开。西十里有漳水堤，开元六年筑。枣强，上。武邑，上。武德四年析置昌亭县，贞观元年省。北三十里有衡漳右堤，显庆元年筑。衡水，上。南一里有羊令渠，载初中，令羊元珪引漳水北流，贯城注隍。阜城，望。天祐二年更曰汉阜。蓚，上。本隶德州，永泰元年来属。武强。望。贞观元年隶深州，州废来属。后复隶深州，开元二年来属。永泰元年复隶深州，唐末来属。
深州饶阳郡，上。武德四年以定州之安平、瀛州之饶阳置，寻徙治饶阳。贞观十七年州废，县还故属。先天二年，以瀛州之饶阳，冀州之鹿城、下博、武强，定州之安平复置。土贡：绢。户万八千八百二十五，口三十四万六千四百七十二。县七：陆泽，上。先天二年析饶阳、鹿城置。饶阳，望。武德四年析置无蒌县，贞观元年省。束鹿，上。本鹿城，天宝十五载更名。安平，上。博野，望。本隶蒲州。武德五年以博野、清苑、定州之义丰置蠡州，八年州废，县还故属，九年复以博野、清苑置。贞观元年州废，以博野、清苑隶瀛州。永泰中以博野来属。元和十年复隶瀛州，后又来属。乐寿，紧。本隶瀛州，大历中来属，元和十年复隶瀛州，后又来属。下博。上。本隶冀州，贞观元年来属。州废，还隶冀州。后又来属。开元二年隶冀州。永泰元年复来属。有永宁军，贞元十年置。
赵州赵郡，望。武德初治柏乡，四年徙治平棘，五年更名栾城，贞观初复故名。土贡：绢。户六万三千四百五十四，口三十九万五千二百三十八。县八：平棘，上。东二里有广润陂，引太白渠以注之，东南二十里有毕泓，皆永徽五年令弓志元开，以畜泄水利。宁晋，紧。本瘿陶，天宝元年更名。地旱卤。西南有新渠，上元中，令程处默引洨水入城以溉田，经十余里，地用丰润，民食乃甘。昭庆，望。本大陆，武德四年曰象城，天宝元年更名。西南二十里有建初陵、启运陵，二陵共茔。城下有澧水渠，仪凤三年，令李玄开，以溉田通漕。柏乡，上。西有千金渠、万金堰，开元中，令王佐所浚筑，以疏积潦。高邑，中。临城，中。本房子，天宝元年更名，天祐二年更曰房子。赞皇，中。元氏。上。有灵山、封龙山。
沧州景城郡，上。本渤海郡，治清池，武德元年徙治饶安，六年徙治胡苏，贞观元年复治清池。土贡：丝布、柳箱、苇簟、糖蟹、鳢鮬。户十二万四千二十四，口八十二万五千七百五。县七：西南有横海军，开元十四年置，天宝后废，大历元年复置。清池，紧。西北五十五里有永济堤二，永徽二年筑；西四十五里有明沟河堤二，西五十里有李彪淀东堤及徒骇河西堤，皆三年筑；西四十里有衡漳堤二，显庆元年筑；西北六十里有衡漳东堤，开元十年筑；东南二十里有渠，注毛氏河，东南七十里有渠，注漳，并引浮水，皆刺史姜师度开；西南五十七里有无棣河，东南十五里有阳通河，皆开元十六年开；南十五里有浮河堤、阳通河堤，又南三十里有永济北堤，亦是年筑。有甘泉二，十年，令毛某母老，苦水咸无以养，县舍穿地，泉涌而甘，民谓之毛公井；有盐。盐山，紧。武德四年置东盐州，五年，以景州之清池并析盐山置浮水县以隶之。贞观元年州废，省浮水，以清池、盐山来属。有盐。长芦，上。本隶瀛州。武德四年，以长芦、平舒、鲁城及沧州之清池置景州。贞观元年州废，以平舒还隶瀛州，长芦、鲁城来属。乐陵，上。本隶棣州，武德八年来属，大和二年又隶棣州，寻复来属。饶安，上。武德四年析置鬲津县，贞观元年省入乐陵。无棣，上。贞观元年省入阳信，八年复置，大和二年隶棣州，寻来属。有无棣沟通海，隋末废，永徽元年，刺史薛大鼎开。乾符。上。本鲁城，乾符元年生野稻水谷二千余顷，燕、魏饥民就食之，因更名。
景州，上。贞元三年析沧州之弓高、东光、临津置。长庆元年州废，县还沧州，二年复以弓高、东光、临津、南皮、景城置。大和四年，州又废，县还沧州。景福元年复置。土贡：苇簟。县四：弓高，上。本隶德州，武德四年，以弓高及胡苏、东光，冀州之阜城、、安陵、观津置观州，并析东光置安陵县，析置观津县。六年以胡苏隶沧州。贞观元年省观津，复以胡苏隶观州。十七年州废，以弓高东光、胡苏隶沧州，、安陵隶德州，阜城还隶冀州。东光，上。南二十里有靳河，自安陵入浮河，开元中开。临津，上。本胡苏，天宝元年更名。南皮。上。古毛河，自临津经县入清池，开元十年开。有唐昌军，贞元二十一年置。
德州平原郡，上。土贡：绢、绫。户八万三千二百一十一，口六十五万九千八百五十五。县六：安德，紧。长河，上。东南有张公故关。平原，上。大和二年隶齐州，三年来属。平昌，上。贞观十七年省般县入焉，大和二年隶齐州，三年来属。有马颊河，久视元年开，号 新河 。将陵，望。安陵，望。景福元年隶景州，寻复来属。
定州博陵郡，上。本高阳郡，天宝元年更名。土贡：罗、、细绫、瑞绫、两窠绫、独窠绫、二包绫、熟线绫。户七万八千九十，口四十九万六千六百七十六。县十：有义武军，建中四年置。西有北平军，开元中置。安喜，紧。本鲜虞，武德四年更名。义丰，紧。万岁通天二年以拒契丹更名立节，神龙元年复故名。北平，上。万岁通天二年以拒契丹更名徇忠，神龙元年复故名。西北有安阳故关。望都，上。武德四年置。曲阳，上。本恒阳，元和十五年更名，是年，又更恒岳曰镇岳，有岳祠。陉邑，中。本隋昌，武德四年曰唐昌，天宝元年更名。唐，上。有铜，有铁；西北有八度故关、倒马故关，北有委粟故关。新乐，中。东南二十里有木刀沟，有民木刀居沟傍，因名之。无极，上。 无 本作 毋 ，万岁通天二年更。有无极山。景福二年，节度使王处存以县及深泽表置祁州。深泽。中。
易州上谷郡，上。土贡：、绵、墨。户四万四千二百三十，口二十五万八千七百七十九。县六：有府九，曰遂城、安义、脩武、德行、新安、古亭、武遂、长乐、龙水。有高阳军。易，上。容城，上。本遒。武德五年，以容城及幽州之固安、归义置北义州。贞观元年州废，县还故属。圣历二年以拒契丹更名全忠，神龙三年复故名，天宝元年又更名。遂城，上。涞水，上。满城，中。本永乐，天宝元年更名。有郎山。有永清军，贞元十五年置。五回。中下。开元二十三年析易置，并置楼亭、板城二县。天宝后省。
幽州范阳郡，大都督府。本涿郡，天宝元年更名。土贡：绫、绵、绢、角弓、人、栗。户六万七千二百四十三，口三十七万一千三百一十二。县九：有府十四，曰吕平、涿城、德闻、潞城、乐上、清化、洪源、良乡、开福、政和、停骖、柘河、良杜、咸宁。城内有经略军，又有纳降军，本纳降守捉城，故丁零川也。西南有安塞军，有赫连城。有宗王、乾涧、殄寇三镇城，召堆、车坊、蒿城、河旁四戍。蓟，望。天宝元年析置广宁县，三载省。有铁；有故隋临朔宫。幽都，望。本蓟县地。隋于营州之境汝罗故城置辽西郡，以处粟末靺鞨降人。武德元年曰燕州，领县三：辽西、泸河、怀远。土贡：豹尾。是年，省沪河。六年自营州迁于幽州城中，以首领世袭刺史。贞观元年省怀远。开元二十五年徙治幽州北桃谷山。天宝元年曰归德郡。户二千四十五，口万一千六百三。建中二年为硃滔所灭，因废为县。广平，上。天宝元年析蓟置，三载省，至德后复置。潞，上。武德二年自无终徙渔阳郡于此，置玄州，领潞、渔阳，并置临沟县。贞观元年州废，省临沟、无终，以潞、渔阳来属。武清，上。本雍奴，天宝元年更名。永清，紧。本武隆，如意元年析安次置，景云元年曰会昌，天宝元年更名。安次，上。良乡，望。圣历元年曰固节，神龙元年复故名，有大防山。昌平。望。北十五里有军都陉；西北三十五里有纳款关，即居庸故关，亦谓之军都关；其北有防御军，古夏阳川也；有狼山。
涿州，上。大历四年，节度使硃希彩表析幽州之范阳、归义、固安置。县五：范阳，望。本涿，武德七年更名。归义，上。武德五年置，贞观元年省，八年复置。景云二年隶鄚州，是年，还隶幽州。固安，上。新昌，上。大历四年析固安置。新城。上。大和六年以故督亢地置。
瀛州河间郡，上。土贡：绢。户九万八千一十八，口六十六万三千一百七十一。县五：河间，望。武德五年置武垣县，贞观元年省入焉。西北百里有长丰渠，二十一年，刺史硃潭开。又西南五里有长丰渠，开元二十五年，刺史卢晖自东城、平舒引滹沱东入淇通漕，溉田五百余顷。高阳，上。武德四年以高阳、鄚、博野、清苑置满州。五年以博野、清苑隶蠡州。贞观元年州废，以鄚、高阳来属。平舒，上。束城，上。景城。上。本隶沧州，武德四年来属，贞观元年隶沧州，大历七年复旧。后隶景州，寻又来属。
莫州文安郡，上。本鄚州，景云二年，以瀛州之鄚、任丘、文安、清苑、唐兴，幽州之归义置。开元十三年以 鄚  郑 文相类，更名。土贡：绢、绵。户五万三千四百九十三，口三十三万九千九百七十二。县六：有唐兴军，开元十四年置；北又有渤海军。莫，紧。本鄚，开元十三年更。有九十九淀。清苑，上。文安，上。贞观元年省丰利县入焉。任丘，上。武德五年分鄚置。有通利渠，开元四年，令鱼思贤开，以泄陂淀，自县南五里至城西北入滱，得地二百余顷。长丰，中。本利丰，开元十年析文安、任丘置，是年更名。唐兴。上。本武昌，如意元年析河间置。长安四年隶易州，是年，还隶瀛州。神龙元年更名。
平州北平郡，下。初治临渝，武德元年徙治卢龙。土贡：熊郭、蔓荆实、人。户三千一百一十三，口二万五千八十六。县三：有府一，曰卢龙。有卢龙军，天宝二载置；又有柳城军，永泰元年置；有温沟、白望、西狭石、东狭石、绿畴、米砖、长杨、黄花、紫蒙、白狼、昌黎、辽西等十二戍，爱川、周夔二镇城；东北有明垤关、鹘湖城、牛毛城。卢龙，中。本肥如，武德二年更名，又置抚宁县，七年省。石城，中。本临渝，武德七年省，贞观十五年复置，万岁通天二年更名。有临渝关，一名临闾关；有大海关。有碣石山；有温昌镇。马城。中。古海阳城也，开元二十八年置，以通水运。东北有千金冶；城东有茂乡镇城。
妫州妫川郡，上。本北燕州，武德七年平高开道，以幽州之怀戎置。贞观八年更名。土贡：桦皮、胡禄、甲榆、矢、麝香。户二千二百六十三，口万一千五百八十四。县一：有府二，曰密云、白檀。有清夷军，垂拱中置；有堆北、白阳度、云治、广边四镇兵；有横河、柴城二戍。有阳门城；有永定、窑子子二关。又有怀柔军，在妫、蔚二州之境。怀戎。上。天宝中析置妫川县，寻省。妫水贯中。北九十里有长城，开元中张说筑；东南五十里有居庸塞，东连卢龙、碣石，西属太行、常山，实天下之险；有铁门关。西有宁武军；又北有广边军，故白云城也。
檀州密云郡，本安乐郡，天宝元年更名。土贡：人、麝香。户六千六十四，口三万二百四十六。县二：有威武军，万岁通天元年置，本渔阳，开元十九年更名；又有镇远军，故黑城川也。有三叉城、横山城、米城；有大王、北来、保要、鹿固、赤城、邀虏、石子七镇；有临河、黄崖二戍。密云，中。有隗山。燕乐。中。东北百八十五里有东军、北口二守捉。北口，长城口也。又北八百里有吐护真河，奚王衙帐也。
蓟州渔阳郡，下。开元十八年析幽州置。土贡：白胶。户五千三百一十七，口万八千五百二十一。县三：有府二，曰渔阳、临渠。南二百里有静塞军，本障塞军，开元十九年更名；又有雄武军，故广汉川也；东北九十里有洪水守捉，又东北三十里有盐城守捉，又东北渡滦河有古卢龙镇，又有斗陉镇；自古卢龙北经九荆岭、受米城、张洪隘度石岭至奚王帐六百里；又东北行傍吐护真河五百里至奚、契丹衙帐；又北百里至室韦帐。渔阳，中。神龙元年隶营州，开元四年还隶幽州。有平虏渠傍海穿漕，以避海难，又其北涨水为沟，以拒契丹，皆神龙中沧州刺史姜师度开。三河，中。开元四年析潞置。北十二里有渠河塘。西北六十里有孤山陂，溉田三千顷。玉田。中。本无终，武德二年置，贞观元年省，乾封二年复置，万岁通天元年更名，神龙元年隶营州，开元四年还隶幽州，八年隶营州，十一年又隶幽州。有壕门、米亭、三谷、礓石、方公、白杨等七戍。
营州柳城郡，上都督府。本辽西郡，万岁通天元年为契丹所陷，圣历二年侨治渔阳，开元五年又还治柳城，天宝元年更名。土贡：人、麝香、豹尾、皮骨。户九百九十七，口三千七百八十九。县一：有平卢军，开元初置；东有镇安军，本燕郡守捉城，贞元二年为军城；西四百八十里有渝关守捉城；又有汝罗、怀远、巫闾、襄平四守捉城。柳城。中。西北接奚，北接契丹。有东北镇医巫闾山祠，又东有碣石山。
安东，上都护府。总章元年，李勣平高丽国，得城百七十六，分其地为都督府九，州四十二，县一百，置安东都护府于平壤城以统之，用其酋渠为都督、刺史、县令。上元三年徙辽东郡故城，仪凤二年又徙新城。圣历元年更名安东都督府，神龙元年复故名。开元二年徙于平州，天宝二年又徙于辽西故郡城。至德后废。土贡：人。有安东守捉。有怀远军，天宝二载置；又有保定军。
右河北采访使，治魏州。
