地理一
自秦变古，王制亡，始郡县天下。下更汉、晋，分裂为南、北。至隋灭陈，天下始合为一，乃改州为郡，依汉制置太守，以司隶、刺史相统治，为郡一百九十，县一千二百五十五，户八百九十万七千五百三十六，口四千六百一万九千九百五十六。其地东西九千三百里，南北一万四千八百一十五里，东、南皆至海，西至且末，北至五原。
唐兴，高祖改郡为州、太守为刺史，又置都督府以治之。然天下初定，权置州郡颇多。太宗元年，始命并省，又因山川形便，分天下为十道：一曰关内，一曰河南，三曰河东，四曰河北，五曰山南，六曰陇右，七曰淮南，八曰江南，九曰剑南，十曰岭南。至十三年定簿，凡州府三百五十八，县一千五百五十一。明年，平高昌，又增州二，县六。其后，北殄突厥颉利，西平高昌，北逾阴山，西抵大漠。其地东极海，西至焉耆，南尽林州南境，北接薛延陀界；东西九千五百一十一里，南北一万六千九百一十八里。景云二年，分天下郡县，置二十四都督府以统之。既而以其权重不便，罢之。开元二十一年，又因十道分山南、江南为东、西道，增置黔中道及京畿、都畿，置十五采访使，检察如汉刺史之职。天宝盗起，中国用兵，而河西、陇右不守，陷于吐蕃，至大中、咸通，始复陇右。乾符以后，天下大乱，至于唐亡。然举唐之盛时，开元、天宝之际，东至安东，西至安西，南至日南，北至单于府，盖南北如汉之盛，东不及而西过之。开元二十八年户部帐，凡郡府三百二十有八，县千五百七十三，户八百四十一万二千八百七十一，口四千八百一十四万三千六百九，应受田一千四百四十万三千八百六十二顷。
考隋、唐地理之广狭、户口盈耗与其州县废置，其盛衰治乱兴亡可以见矣。盖自古为天下者，务广德而不务广地，德不足矣，地虽广莫能守也。呜呼，盛极必衰，虽曰势使之然，而殆忽骄满，常因盛大，可不戒哉！
关内道，盖古雍州之域，汉三辅、北地、安定、上郡及弘农、陇西、五原、西河、云中之境。京兆、华、同、凤翔、邠、陇、泾、原、渭、武、宁、庆、鄜、坊、丹、延、灵、威、雄、会、盐、绥、宥为鹑首分，麟、丰、胜、银、夏、单于、安北为实沈分，商为鹑火分。为府二，都护府二，州二十七，县百三十五。其名山：太白、九嵕、吴、岐、梁、华。其大川：泾、渭、灞、浐。厥赋：绢、绵、布、麻。京兆、同、华、岐调绵，余州布、麻。开元二十五年，以关辅寡蚕，诏纳米粟，其河南、河北非通漕州，皆调绢，以便关中。厥贡：毛、羽、革、角、布、席、弓、刀。
上都，初曰京城，天宝元年曰西京，至德二载曰中京，上元二年复曰西京，肃宗元年曰上都。皇城长千九百一十五步，广千二百步。宫城在北，长千四百四十步，广九百六十步，周四千八百六十步，其崇三丈有半。龙朔后，皇帝常居大明宫，乃谓之西内，神龙元年曰太极宫。大明宫在禁苑东南，西接宫城之东北隅，长千八百步，广千八十步，曰东内，本永安宫，贞观八年置，九年曰大明宫，以备太上皇清暑，百官献赀以助役。高宗以风痹，厌西内湫湿，龙朔三年始大兴葺，曰蓬莱宫，咸亨元年曰含元宫，长安元年复曰大明宫。兴庆宫在皇城东南，距京城之东，开元初置，至十四年又增广之，谓之南内，二十年，筑夹城入芙蓉园。京城前直子午谷。后枕龙首山，左临灞岸，右抵澧水，其长六千六百六十五步，广五千五百七十五步，周二万四千一百二十步，其崇丈有八尺。
京兆府京兆郡，本雍州，开元元年为府。厥贡：水土稻、麦、麰、紫稈粟、隔纱、粲席、鞾氈、蜡、酸枣人、地骨皮、樱桃、藕粉。天宝元年领户三十六万二千九百二十一，口百九十六万一百八十八。领县二十：有府百三十一，曰真化、匡道、水衡、仲山、新城、窦泉、善信、凤神、安业、平香、太清，余皆逸。万年，赤。本大兴，武德元年更名。二年析置芷阳县，七年省。总章元年析置明堂县，长安二年省。天宝七载曰咸宁，至德三载复故名。有南望春宫，临浐水，西岸有北望春宫，宫东有广运潭。福陵在东二十五里，敬陵在东南四十里。长安，赤。总章元年析置乾封县，长安二年省。有大安宫，本弘义，后更名。南五十里太和谷有太和宫，武德八年置，贞观十年废，二十一年复置，曰翠微宫，笼山为苑，元和中以为翠微寺。有子午关。天宝二年，尹韩朝宗引渭水入金光门，置潭于西市，以贮材木。大历元年，尹黎干自南山开漕渠抵景风、延喜门，入苑以漕炭薪。咸阳，畿。武德元年析泾阳、始平置。有望贤宫；有便桥；有兴宁陵，又有顺陵，在咸阳原。兴平，畿。本始平，景龙四年，中宗送金城公主降吐蕃至此，改曰金城，至德二载更名。西十八里有隋仙林宫。云阳，赤。武德元年析置石门县，三年以石门、温秀置泉州。贞观元年州废，省温秀，更石门曰云阳，云阳曰池阳。八年省云阳，更池阳曰云阳。天授二年以云阳、泾阳、醴泉、三原置鼎州，大足元年州废。有尧山、甘泉山，凡禁樵采者著于志。有古郑、白渠。崇陵在北十五里嵯峨山，贞陵在西北四十里。泾阳，畿。三原，次赤。武德四年曰池阳，六年曰华池，析置三原，隶泉州，贞观元年省，复华池曰三原。永康陵在北十八里，献陵在东十八里，庄陵在西北五里，端陵在东十里。渭南，畿。武德元年隶华州，五年还隶雍州。天授二年析渭南、庆山置鸿门县，以渭南、庆山、鸿门、高陵、栎阳置鸿州，寻省鸿门，大足元年州废。西十里有游龙宫，开元二十五年更置。东十五里有隋崇业宫。昭应，次赤。本新丰，垂拱二年曰庆山，神龙元年复故名。有宫在骊山下，贞观十八年置，咸亨二年始名温泉宫。天宝元年更骊山曰会昌山。三载，以县去宫远，析新丰、万年置会昌县。六载，更温泉曰华清宫，治汤井为池，环山列宫室，又筑罗城，置百司及十宅；七载省新丰，更会昌县及山曰昭应。东三十五里有庆山，垂拱二年涌出。有清虚原，本凤凰，有幽栖谷，本鹦鹉，中宗以韦嗣立所居更名。有旌儒乡，有庙，故坑儒，玄宗更名。齐陵在东十六里。高陵，畿。武德元年析置鹿苑县，贞观元年省。西四十里有龙跃宫，武德六年，高祖以旧第置，德宗以为脩真观。有古白渠，宝历元年，令刘仁师请更水道，渠成，名曰刘公，堰曰彭城。同官，畿。有女迥山。富平，次赤。有荆山，有盐池泽。定陵在西北十五里龙泉山，元陵在西北二十五里檀山，丰陵在东三十三里甕金山，章陵在西北二十里，简陵在西北四十里。蓝田，畿。武德二年析置白鹿县，三年更曰宁民，又析蓝田置玉山县，贞观三年皆省。有覆军山；有蓝田关，故峣关；有库谷，谷有关。武德六年，宁民令颜昶引南山水入京城。永淳元年作万全宫，弘道元年废。鄠，畿。有渼陂。东南三十里有隋太平宫，西南二十二里有隋甘泉宫。奉天，次赤。文明元年，析醴泉、始平、好畤、武功、豳州之永寿置，以奉乾陵，陵在北五里梁山。靖陵在东北十里。乾宁二年以县置乾州，及覃王出镇，又以畿内之好畤、武功、盩厔、醴泉隶之。好畤，畿。故上宜，武德二年析醴泉置好畤。贞观八年废上宜入岐阳，二十一年省好畤、岐阳，复置上宜，更上宜曰好畤。有大横关。武功，畿。武德三年，以武功、好畤、盩厔及郇州之郿、凤泉置稷州，又析始平置扶风县，四年以岐州之围川隶之，七年以郿隶岐州。贞观元年州废，省扶风，以围川、凤泉隶岐州，盩厔、武功隶雍州。天授二年，复以武功、始平、奉天、盩厔、好畤置稷州，大足元年州废。有太一山，高十八里。有庆善宫，临渭水。武德元年，高祖以旧第置宫，后废为慈德寺。西原，殇帝所葬。醴泉，次赤。武德元年析置温秀县，后省醴泉。贞观十年营昭陵，析云阳、咸阳复置。有芳山，有九嵕山。昭陵在西北六十里九嵕山；建陵在东北十八里武将山，一名冯山。华原，畿。义宁二年以华原、宜君、同官置宜君郡，并置士门县以隶之。武德元年曰宜州，贞观十七年州废，省宜君、土门，以华原、同官隶雍州。垂拱二年更华原曰永安。天授二年复以永安、同官、富平、美原置宜州，大足元年州废。有永安宫，长安二年置。神龙元年复永安曰华原。有蒲萄园宫。天祐三年，李茂贞墨制以县置耀州。美原。畿。咸亨二年，析富平、华原及同州之蒲城，以故土门县置。天祐三年，李茂贞墨制以县置鼎州。
华州华阴郡，上辅。义宁元年析京兆郡之郑、华阴置，垂拱二年避武氏讳曰太州，神龙元年复故名，上元二年又更名太州，宝应元年复故名。乾宁四年曰兴德府，县次畿、赤。光化三年复为州。土贡：鹞、乌鹘、伏苓、伏神、细辛。户三万三千一百八十七，口二十二万三千六百一十三。县四：有府二十，曰普乐、丰原、义全、清义、万福、脩仁、神水、常兴、义津、定城、延寿、罗文、郑邑、宣义、相原、孝德、温汤、宣化、怀德、怀仁。有镇国军，肃宗上元元年置。郑，望。有少华山。东北三里有神台宫，本隋普德宫，咸亨二年更名。西南二十三里有利俗渠，引乔谷水，东南十五里有罗文渠，引小敷谷水，支分溉田，皆开元四年诏陕州刺史姜师度疏故渠，又立堤以捍水害。华阴，望。垂拱元年更名仙掌。天授二年析置潼津县，在关口，后隶虢州，圣历二年来属，长安中省。神龙元年复曰华阴，上元二年曰太阴，华山曰太山，宝应元年复故名。有岳祠；有潼关，有渭津关；有漕渠，自苑西引渭水，因古渠会灞、浐，经广运潭至县入渭，天宝三载韦坚开；又有永丰仓，有临渭仓；西十八里有琼岳宫，故隋华阴宫，显庆三年更名；东十三里有隋金城宫，武德三年废，显庆三年复置；西二十四里有敷水渠，开元二年，姜师度凿，以泄水害，五年，刺史樊忱复凿之，使通渭漕。下邽，望。本隶同州，垂拱元年来属。东南二十里有金氏二陂，武德二年引白渠灌之，以置监屯。栎阳。本畿。故万年，隶雍州。武德元年更名，又析置平陵县，二年更平陵曰粟邑，贞观八年省；有煮盐泽。天祐三年来属。
同州冯翊郡，上辅。武德元年更诸郡为州，其没于贼者，事平乃更。天宝三载以州为郡，乾元元年复以郡为州。凡州、郡、县无所更置者皆承隋旧。土贡：鞾郭二物、皱纹吉莫、麝、芑茨、龙莎、凝水石。户六万九百二十八，口四十万八千七百五。县八：有府二十六，曰济北、唐安、秦城、太州、大亭、河东、兴德、连邑、伏龙、温阳、安远、业善、南乡、临高、瀵阳、襄城、崇道、淅谷、吉安、长春、华池、永大、洪泉、善福、司御、效诚。冯翊，望。武德九年析置临沮县，贞观九年省。有沙苑。南三十二里有兴德宫，在志武里，高祖将趋长安所次。朝邑，望。有长春宫。武德三年析置河滨县，贞观元年省。北四里有通灵陂，开元七年，刺史姜师度引洛堰河以溉田百余顷。乾元三年曰河西，隶河中府，大历五年复曰朝邑，还隶同州。有河渎祠、西海祠。小池有盐。韩城，上。武德八年徙置西韩州，贞观八年州废，以韩城、河西、郃阳来属，天祐二年更名韩原。有铁；有梁山；有龙门山；有关。武德七年，治中云得臣自龙门引河溉田六千余顷。郃阳，望。有阳班湫，贞元四年堰氵夸谷水成。夏阳，本河西，武德三年析郃阳置，又以河西、郃阳、韩城置西韩州。乾元三年更河西曰夏阳，隶河中，后复来属。白水，望。澄城，望。武德三年析置长宁县，贞观八年省。奉先。本次赤。故蒲城，开元四年更名，隶京兆府。桥陵在西北三十里丰山，泰陵在东北二十里金粟山，景陵在西北二十里金炽山，光陵在北十五里尧山，惠陵在西北十里。有卤池二，大中二年，其一生盐。天祐三年来属。
商州上洛郡，望。土贡：麝香、弓材。有洛源监钱官。贞元七年，刺史李西华自蓝田至内乡开新道七百余里，回山取涂，人不病涉，谓之偏路，行旅便之。户八千九百二十六，口五万三千八十。县六：有府二，曰洵水、玉京。有兴平军，初在郿县东原，至德中徙。上洛，紧。有熊耳山。丰阳，上。洛南，上。有金，有铜，有铁。商洛，望。东有武关。上津，上。义宁二年以上津、丰利、黄土置上津郡，并置长利县。武德元年曰上州。贞观元年省长利。八年州废，以黄土隶金州，丰利隶均州，上津来属。乾元。中下。本安业，万岁通天元年析丰阳置，景龙三年隶雍州，景云元年来属，乾元元年更名，隶京兆，寻复还属。
凤翔府扶凤郡，赤上辅。本岐州，至德元载更郡曰凤翔，二载复郡故名，号西京，为府。上元二年罢京，元年曰西都，未几复罢都。士贡：榛实、龙须席、蜡烛。户五万八千四百八十六，口三十八万四百六十三。县九：有府十三，曰岐山、雍北、道清、洛邑、留谷、岐阳、文城、支阝邑、三交、凤泉、望苑、邵吉、山泉。天兴，次赤。本雍，至德二载曰凤翔，仍析置天兴县，宝应元年省凤翔入天兴。岐山。次畿。贞观七年，析扶风、岐山及京兆之上宜置岐阳县，八年省上宜入岐山，永徽五年复置，元和三年省。有岐山。扶风，次畿。本湋川，武德三年析岐山置，以湋水名之，贞观八年更名。麟游，次畿。义宁元年置，以麟游及京兆之上宜、扶风郡之普润置凤栖郡。二年以仁寿宫中获白麟，更郡曰麟游，又以安定郡之鹑觚并析置灵台县隶之。武德元年曰麟州。贞观元年州废，省灵台入麟游，以麟游、普润来属，上宜还隶雍州，鹑觚还隶泾州。西五里有九成宫，本隋仁寿宫，义宁元年废，贞观五年复置，更名，永徽二年曰万年宫，乾封二年复曰九成宫，周垣千八百步，并置禁苑及府库官寺等；又西三十里有永安宫，贞观八年置。普润，次畿。有陇右军，贞元十年置，十一年以县隶陇右经略使，元和元年更名保义军。宝鸡，次畿。本陈仓，至德二载更名。东有渠引渭水入升原渠，通长安故城，咸亨三年开。西南有大散关，有宝鸡山。虢，次畿。贞观八年省入岐山，天授二年复置。东北十里有高泉渠、如意元年开，引水入县城；又西北有升原渠，引汧水至咸阳，垂拱初运岐、陇水入京城。郿，次畿。义宁二年置郿城郡，又析置凤泉县。武德元年曰郇州，以凤泉来属，三年州废，以郿隶稷州，七年来属，贞观八年省凤泉。大历五年权隶京兆。有太白山，有凤泉汤。盩厔。本畿，隶雍州。武德二年析置终南县，贞观八年省，天宝元年更名宜寿，至德二载复故名，乾宁中隶乾州，天复元年来属。有骆谷关，武德七年置；有司竹园；东南三十二里有隋宜寿宫，有楼观、老子祠。
邠州新平郡，紧。义宁二年析北地郡之新平、三水置。邠，故作 豳 ，开元十三年以字类 幽 改。土贡：剪刀、火筋、荜豆、澡豆、白蜜、地胆。户二万二千九百七十七，口十二万五千二百五十。县四：有府十，曰嘉阳、宜禄、公刘、良社、胡陵、蜯川、万敌、金池、舜城、宜山。新平，望。有永定垒二，太宗讨薛举置。三水，紧。有石门山。北二十里有万寿湫，大历八年因风雷而成。永寿，上。武德二年析新平置，神龙元年隶雍州，唐隆元年来属。宜禄。中。贞观二年析新平及泾州之保定、灵台置。有浅水原，有长武城。
右京畿采访使，治京城内。
陇州汧阳郡，上。本陇东郡，义宁二年，析扶风郡之汧源、汧阳、南由，安定郡之华亭置。天宝元年更郡曰汧阳。土贡：榛实、龙须席。户二万四千六百五十二，口十万一百四十八。县三：有府四，曰大堆、龙盘、开川、临汧。汧源，上。垂拱二年更华亭曰亭川，神龙元年复故名，元和三年省入汧源。西有安戎关，在陇山，本大震关，大中六年，防御使薛逵徙筑，更名。有铁；有五节堰，引陇川水通漕，武德八年，水部郎中姜行本开，后废。华亭有义宁军，大历八年置。贞元十三年筑永信城于平戎川。汧阳，上。有临汧城，大和元年筑。吴山。中。本长蛇，义宁二年置，贞观元年更名，上元二年曰华山，寻复曰吴山。武德元年以南由县置含州，四年州废，元和三年省入焉。有西镇吴山祠，有紫塠山。西有安夷关。
泾州保定郡，上。本安定郡，至德元载更名。土贡：龙须席。户三万一千三百六十五，口十八万六千八百四十九。县五：有府六，曰泾阳、四门、兴教、纯德、肃清、仁贤。保定，上。本安定，至德元载更名，广德元年没吐蕃，大历三年复置。有折墌故城。灵台，上。本鹑觚，天宝元年更名。临泾，中。良原，上。兴元二年没吐蕃，贞元四年复置。潘原。中。本阴盘，天宝元年更名，后省为彰信堡，贞元十一年复置。
原州平凉郡，中都督府，望。广德元年没吐蕃，节度使马璘表置行原州于灵台之百里城。贞元十九年徙治平凉。元和三年又徙治临泾。大中三年收复关、陇，归治平高。广明后复没吐蕃，又侨治临泾。土贡：氈、覆鞍氈、龙须席。户七千三百四十九，口三万三千一百四十六。县二：有府二，曰彭阳、安善。平高，望。有崆峒山；西南有木峡关。州境又有石门、驿藏、制胜、石峡、木崝等关，并木峡、大盘为七关。又南有瓦亭故关。百泉。上。
渭州，元和四年以原州之平凉县置行渭州，广明元年为吐蕃所破，中和四年，泾原节度使张钧表置。凡乾元后所置州，皆无郡名；及其季世，所置州县，又不列上、中、下之第。县一。平凉。上。广德元年没吐蕃，贞元四年复置。及为行渭州，其民皆州自领之。西南陇山有六盘关；有银，有铜，有铁；西北五里有吐蕃会盟坛，贞元三年筑。
武州，中。大中五年以原州之萧关置。中和四年侨治潘原。县一：萧关。中。贞观六年以突厥降户置缘州，治平高之他楼城。高宗置他楼县，隶原州，神龙元年省，置萧关县。白草军在蔚茹水之西，至德后没吐蕃。
宁州彭原郡，望。本北地郡，天宝元年更名。土贡：五色覆鞍氈、龙须席、芫青、亭长、庵袴、假苏。户三万七千一百二十一，口二十二万四千八百三十七。县五：有府十一，曰彭池、高望、静难、驎宝、天固、蒲川、东原、三会、大延、和泉、永宁。定安，望。义宁二年析置归义县，贞观十七年省入定平。有定安故关。真宁，紧。本罗川。有要册湫。天宝元年获玉真人像二十七，因更名。襄乐，紧。彭原，紧。武德元年以县置彭州，二年析置丰义县。贞观元年州废，以彭原、丰义来属。开元八年以丰义隶泾州，寻复还属，唐末省。定平。上。武德二年析定安置，后隶邠州。元和三年复来属，四年隶左神策军。有高摭城。唐末以县置衍州。
庆州顺化郡，中都督府。本弘化郡，天宝元年曰安化，至德元载更名。土贡： 胡女布、牛酥、麝、蜡。户二万三千九百四十九，口十二万四千二百三十六。县十：有府八，曰龙息、交水、同川、永清、蟠交、永业、乐蟠、永安。顺化，中。本弘化，天宝元年曰安化，至德元载更名。合水，中。本合川，武德元年置，是年，又析置蟠交县。贞观元年省合川入弘化。天宝元年更蟠交曰合水。乐蟠，中。义宁元年析合水置。马岭，中。华池，下。武德四年置，以县置林州，贞观元年州废。同川，中下。本三泉，义宁二年析彭原郡之彭原置，武德三年更名。洛源，中。贞观三年置，四年隶北永州，五年徙州来治，八年州废，来属。延庆，中。本白马，武德六年徙故丰州民析合水置，天宝元年更名。方渠，中下。神龙三年析马岭置。怀安。下。开元十一年括逃户连党项蕃落置。
鄜州洛交郡，上。本上郡，天宝元年更名。土贡：龙须席。户二万三千四百八十四，口十五万三千七百一十四。县五：有府十一，曰洛昌、龙交、苇川、五交、大同、安光、洛安、银方、杏林、脩武、安吉。有肃戎军，大历六年置，在鹿阝城。洛交，紧。洛川，上。三川，中。华池水、黑水、洛水所会。直罗，中。武德三年析三川、洛交因古直罗城置，罗水过城下，地平直，故名。甘泉。中。本伏陆，武德元年析洛交置，天宝元年更名。
坊州中部郡，上。武德二年析鄜州之中部、鄜城置。土贡：龙须席、枲、弦麻。户二万二千四百五十八，口十二万二百八。县四：有府五，曰杏城、仁里、思臣、永平、安台。中部，上。本内部，武德二年更名。周天和中，元皇帝为敷州刺史，置马坊，高祖因以名州。有铁。州郭无水，东北七里有上善泉，开成二年，刺史张怡架水入城，以纾远汲。四年，刺史崔骈复增修之，民获其利。后思之，为立祠。宜君，上。本隶宜州。有仁智宫，武德七年置。贞观十七年州废，县亦省。二十年置玉华宫，复置县，隶雍州。宫在北四里凤凰谷。永徽二年废宫为玉华寺，县又省。龙朔三年析中部、同官复置，来属。有铁。升平，上。天宝十二载析宜君置，宝应元年省，后复置。鄜城。上。唐末以县置翟州。
丹州咸宁郡，上。本丹阳郡，义宁元年析延安郡之义川、汾川、咸宁县置，天宝元年更名。土贡：龙须席、麝、蜡烛。户万五千一百五，口八万七千六百二十五。县四：有府五，曰宜城、通天、同化、丹阳、长松。义川，上。云岩，中。武德元年析义川置。汾川，上。有乌仁关。咸宁。中。
延州延安郡，中都督府。土贡：桦皮、麝、蜡。户万八千九百五十四，口十万四十。县十：有府七，敦化、延川、宁戎、因城、塞门、延安、金明。又仪凤中，吐谷浑部落自凉州内附，置二府于金明西境，曰羌部落，曰閤门。肤施，上。有牢山镇城。延长，中。本延安，武德二年置，以县置北连州，并置义乡、齐明二县以隶之。贞观二年州废，省义乡、齐明入延安，来属。广德二年更名。临真，中。武德元年隶东夏州，贞观二年州废来属。金明，中。武德二年析肤施置，以县置北武州，并置开远、全义、崇德、永安、定义五县。贞观二年州废，省开远、全义、崇德、永安、定义入金明，来属。丰林，中。武德四年侨置云州及云中、榆林、龙泉三县，八年州废，省龙泉入临真，省云中、榆林入丰林。东北有合岭关。延川，中。武德二年招慰稽胡置基州；又安抚使段德操表置义门县，以义门置南平州。三年析绥州之城平置魏平县。四年废南平州，省义门、魏平。五年更基州曰北基州。贞观八年州废，来属。敷政，中下。本因城，武德二年徙治金城镇，更名金城；又东境置永州，并置洛盘、新昌、土塠三县。贞观四年徙州治洛源。及州废，省洛盘、新昌、土塠入金城。天宝元年曰敷政。延昌，武德二年置北仁州，贞观三年州废，十年以其地置罢交县，天宝元年更名。其北芦子关。延水，中下。本安民，武德二年析延川置，以县置西和州，并置修文、桑原二县。贞观二年州废，省修文、桑原入安民，隶北基州。州废，来属。二十三年曰弘风，神龙元年更名。门山。上。武德三年析汾川置，隶丹州，广德二年来属。
灵州灵武郡，大都督府。土贡：红蓝，甘草，花苁蓉，代赭，白胶，青虫，雕，鹘，白羽，麝，野马、鹿革，野猪黄，吉莫鞾，郭，氈，库利，赤柽，马策，印盐，黄牛臆。户万一千四百五十六，口五万三千一百六十三。县四：有府五，曰武略、河间、静城、鸣沙、万春。有朔方经略军。黄河外有丰安、定远、新昌等军，丰宁、保宁等城。回乐，望。武德四年析置丰安县。贞观四年于回乐境置回州，以丰安隶回州。十三年州废，省丰安。有温泉盐池；有特进渠，溉田六百顷，长庆四年诏开。灵武，上。怀远，紧。武德六年废丰州，省九原、永丰二县入焉，隋九原郡也。有盐池三：曰红桃、武平、河池。保静。上。本弘静，神龙元年曰安静，至德元载更名。
威州郡阙。中。本安乐州。初，吐谷浑部落自凉州徙于鄯州，不安其居，又徙于灵州之境，咸亨三年以灵州之故鸣沙县地置州以居之。至德后没吐蕃。大中三年收复，更名。光启三年徙治凉州镇为行州。县二：鸣沙，上。武德二年置会州，贞观六年州废，更置环州，以大河环曲为名。九年州废，还隶灵州。神龙中为默啜所寇，移治故丰安城。大中三年复得故县。温池。上。本隶灵州，神龙元年置，大中四年来属。有盐池。
雄州，在灵州西南百八十里。中和元年徙治承天堡为行州。
警州，本定远城，在灵州东北二百里，先天二年，朔方大总管郭元振置。其后为上县，隶灵州。景福元年，灵威节度使韩遵表为州。羊马城幅员十四里，信安王祎所筑。
会州会宁郡，上。本西会州，武德二年以平凉郡之会宁镇置。贞观八年以足食故更名粟州，是年又更名。土贡：驼毛褐、野马革、覆鞍氈、鹿舌、鹿尾。户四千五百九十四，口二万六千六百六十。县二：有新泉军，开元五年废为守捉。会宁，上。本凉川，武德二年更名。开元四年别置凉川县，九年省。有黄河堰，开元七年，刺史安敬忠筑，以捍河流。有河池，因雨生盐。东南有会宁关。乌兰。上。武德九年置。西南有乌兰关。
盐州五原郡，下都督府。本盐川郡。唐初没梁师都。武德元年侨治灵州。贞观元年州省，以县隶灵州，二年，师都平，复置州。天宝元年更郡曰五原。贞元三年没吐蕃，九年复城之。土贡：盐山、木瓜、牛。户二千九百二十九，口万六千六百六十五。县二：有府一，曰盐川。有保塞军，贞元十九年置。五原，上。有乌池、白池、细项池、瓦窑池盐。白池。上。本兴宁，贞观元年与州同省，二年复置。景龙三年更名。
夏州朔方郡，中都督府。土贡：氈、角弓、酥、拒霜荠。户九千二百一十三，口五万三千一十四。县三：有府二，曰宁朔、顺化。朔方，上。本录，贞观三年更名。贞元七年开延化渠，引乌水入库狄泽，溉田二百顷。有盐池二。有天柱军，天宝十四载置，宝应元年废。长庆四年，节度使李祐筑乌延、宥州、临塞、阴河、陶子等城于芦子关北，以护塞外。有木瓜岭。静德，中下。贞观七年隶北开州，八年曰化州，十三年州废。宁朔。中下。武德六年置南夏州。贞观二年州废，县省入朔方，五年复置，来属。长安二年省。开元四年又置，九年省，其后又置。
绥州上郡，下。本雕阴郡地。唐初没梁师都。武德三年以归民于延州丰林县侨置，六年徙治延川境，七年徙治魏平。贞观二年，师都平，归治上县。天宝元年更郡名。士贡：胡女布、蜡烛。户万八百六十七，口八万九千一百一十二。县五：有府四，曰伏洛、义合、万古、大斌。龙泉，中。本上县，天宝元年更名。延福，中下。武德六年析置北吉州，并置归义、洛阳二县；又析置罗州，并置石罗、关善、万福三县；又析置匡州，并置安定、源泉二县。贞观二年州、县皆废。绥德，中下。武德二年置。六年析置云州，并置信义、淳义二县；又析置龙州，并置风乡、义良二县。贞观二年州、县皆废。绥德，中下。武德三年置魏州，并置安故、安泉二县。贞观二年州废，省安故、安泉。西南有魏平关。大斌。中下。武德七年徙治魏平城，取 稽胡怀化，文武杂半 以名。
银州银川郡，下。贞观二年析绥州之儒林、真乡置。土贡：女稽布。户七千六百二，口四万五千五百二十七。县四：儒林，中。东北有无定河。真乡，中下。西北有茹卢水。开光，中。本隶绥州，贞观二年置，八年隶柘州，十三年州废，来属。抚宁。中下。本隶绥州，贞观八年来属。
宥州宁朔郡，上。调露元年，于灵、夏南境以降突厥置鲁州、丽州、含州、塞州、依州、契州，以唐人为刺史，谓之六胡州。长安四年并为匡、长二州。神龙三年置兰池都督府，分六州为县。开元十年复置鲁州、丽州、契州、塞州。十年平康待宾，迁其人于河南及江、淮。十八年复置匡、长二州。二十六年还所迁胡户置宥州及延恩等县，其后侨治经略军。至德二载更郡曰怀德。乾元元年复故名。宝应后废。元和九年于经略军复置，距故州东北三百里。十五年徙治长泽，为吐蕃所破。长庆四年，节度使李祐复奏置。土贡：氈。户七千八十三，口三万二千六百五十二。县二：延恩，中。开元二十六年以故匡州地置；又以故塞门县地置怀德县，以故兰州之长泉县地置归仁县。宝应后皆省。元和九年复置延恩。有经略军，在榆多勒城，天宝中王忠嗣奏置。长泽。中下。本隶夏州，贞观七年置长州，十三年州废，隶夏州，元和十五年来属。有胡洛盐池。
麟州新秦郡，下都督府。开元十二年析胜州之连谷、银城置，十四年废，天宝元年复置。土贡：青他鹿角。户二千四百二十八，口万九百三。县三：新秦，中。开元二年置，七年又置铁麟县，十四年州废，皆省。天宝元年复置新秦。连谷。中下。贞观八年以隋连谷戍置。银城。中下。贞观二年置，四年隶银州，八年隶胜州。
胜州榆林郡，下都督府。武德中没梁师都。师都平，复置。土贡：胡布、青他鹿角、芍药、徐长卿。户四千一百八十七，口二万九百五十二。县二：有义勇军。榆林，中下。有隋故榆林宫。东有榆林关，贞观十三年置。河滨。中下。贞观三年置，以县置云州，四年曰威州，八年州废，来属。东北有河滨关，贞观七年置。
丰州九原郡，下都督府。贞观四年以降突厥户置，不领县。十一年州废，地入灵州。二十三年复置。土贡：白麦、印盐、野马胯革、驼毛褐、氈。户二千八百一十三，口九千六百四十一。县二：九原，中下。永徽四年置。有陵阳渠，建中三年浚之以溉田，置屯，寻弃之。有咸应、永清二渠，贞元中，刺史李景略开，溉田数百顷。永丰。中下。永徽元年置。麟德元年别置丰安县，天宝末省。东受降城，景云三年，朔方军总管张仁愿筑三受降城。宝历元年，振武节度使张惟清以东城滨河，徙置绥远烽南。中受降城，有拂云推祠。接灵州境有关，元和九年置；又有横塞军，本可敦城，天宝八载置，十二载废。西二百里大同川有天德军，大同川之西有天安军，皆天宝十二载置。天德军，乾元后徙屯永济栅，故大同城也。元和九年，宰相李吉甫奏修复旧城。北有安乐戍。西受降城。开元初为河所圮，十年，总管张说于城东别置新城。北三百里有鹈泉。
单于大都护府，本云中都护府，龙朔三年置，麟德元年更名。土贡：胡女布、野马胯革。户二千一百五十五，口六千八百七十七。县一：金河。中。天宝四年置。本后魏道武所都。有云伽关，后废，大和四年复置。
安北大都护府，本燕然都护府，龙朔三年曰瀚海都督府，总章二年更名。开元二年治中受降城，十年徙治丰、胜二州之境，十二年徙治天德军。土贡：野马胯革。户二千六，口七千四百九十八。县二：阴山，上。天宝元年置。通济。上。
镇北大都护府。土贡：筼牛尾。县二。大同，上。长宁。上。
右关内采访使，以京官领。
