百官四上
○十六卫
△左右卫
上将军各一人，从二品；大将军各一人，正三品；将军各二人，从三品。掌宫禁宿卫，凡五府及外府皆总制焉。凡五府三卫及折冲府骁骑番上者，受其名簿而配以职。皇帝御正殿，则守诸门及内厢宿卫仗。非上日，亦将军一人押仗，将军缺，以中郎将代将军，掌贰上将军之事。左右骁卫、左右武卫、左右威卫、左右领军、左右金吾、左右监门卫上将军以下，品同。武德五年，改左右翊卫曰左右卫府，左右骁骑卫曰左右骁骑府，左右屯卫曰左右威卫，左右御卫曰左右领军卫，左右备身府曰左右府，唯左右武卫府、左右监门府、左右候卫，仍隋不改。显庆五年，改左右府曰左右千牛府。龙朔二年，左右卫府、骁卫府、武卫府，皆省 府 字，左右威卫曰左右武威卫，左右领军卫曰左右戎卫，左右候卫曰左右金吾卫，左右监门府曰左右监门卫，左右千牛府曰左右奉宸卫，后又曰左右千牛卫。咸亨元年，改左右戎卫曰领军卫。武后光宅元年，改左右骁卫曰左右武威，左右武卫曰左右鹰扬卫，左右威卫曰左右豹韬卫，左右领军卫曰左右玉钤卫。贞元二年，初置十六卫上将军。左右卫有录事一人，府一人，史二人，亭长八人，掌固四人。
长史各一人，从六品上。掌判诸曹、五府、外府禀禄，卒伍、军团之名数，器械、车马之多少，小事得专达，每岁秋，赞大将军考课。
录事参军事各一人，正八品上。掌受诸曹及五府、外府之事，句稽抄目，印给纸笔。
仓曹参军事各二人，正八品下。掌五府文官勋考、假使、禄俸、公廨、田园、食料、医药、过所。自仓曹以下同品。有府二人，史四人。兵曹，府四人，史七人。骑曹，府二人，史四人。胄曹，府三人，史三人。武后长安初，改铠曹曰胄曹，中宗即位复旧，先天元年又曰胄曹。开元初，诸卫司仓、司兵、骑兵参军，改曰仓曹、兵曹、骑曹、胄曹参军事。兵曹参军事各二人，掌五府武官宿卫番第，受其名数，而大将军配焉。骑曹参军事各一人，掌外府杂畜簿帐、牧养。凡府马承直，以远近分七番，月一易之。以敕出宫城者，给马。胄曹参军事各一人，掌兵械、公廨兴缮、罚谪。大朝会行从，则受黄质甲铠、弓矢于卫尉。
奉车都尉，掌驭副车。有其名而无其人，大陈设则它官摄。驸马都尉无定员，与奉车都尉皆从五品下。
司阶各二人，正六品上；中候各三人，正七品下；司戈各五人，正八品下；执戟各五人，正九品下；长上各二十五人，从九品下。武后天授二年，置诸卫司阶、中候、司戈、执戟，谓之四色官。
亲卫之府一：曰亲府。勋卫之府二：一曰勋一府，二曰勋二府。翊卫之府二：一曰翊一府，二曰翊二府。凡五府：每府中郎将一人，正四品下；左右郎将一人，正五品上；亲卫，正七品上；勋卫，从七品上；翊卫，正八品上。总四千九百六十三人。兵曹参军事各一人，正九品上；校尉各五人，正六品上。每校尉有旅帅二人，从六品上；每旅帅各有队正二十人，正七品上，副队正二十人，正七品下。五府中郎将掌领校尉、旅帅、亲卫、勋卫之属宿卫者，而总其府事；左右郎将贰焉。番上者，以名簿上于大将军而配以职。武德、贞观世重资廕，二品、三品子，补亲卫；二品曾孙、三品孙、四品子、职事官五品子若孙、勋官三品以上有封及国公子，补勋卫及率府亲卫；四品孙、五品及上柱国子，补翊卫及率府勋卫；勋官二品及县男以上、散官五品以上子若孙，补诸卫及率府翊卫。王府执仗亲事、执乘亲事，每月番上者数千人，宿卫内庑及城门，给禀食。执扇三卫三百人，择少壮肩膊齐、仪容整美者，本卫印臂，送殿中省肄习，仗下，每番三卫一人，为太仆寺引辂。其后入官路艰，三卫非权势子弟辄退番，柱国子有白首不得进者；流外虽鄙，不数年给禄禀。故三卫益贱，人罕趋之。有录事一人，府一人，史三人。唐亲卫、勋卫置骠骑将军、车骑将军，翊卫置车骑将军。武德七年，改骠骑将军为中郎将，车骑将军皆为郎将，分左右，以亲卫曰一府，勋卫、翊卫曰二府，谓之三府卫。诸卫翊卫及率府亲、勋卫，亦曰三卫。永徽三年，避太子讳，改中郎将曰旅贲郎，郎将曰翊军郎。太子废，复旧。
△左右骁卫
上将军各一人，大将军各一人，将军各二人。掌同左右卫。凡翊府之翊卫、外府豹骑番上者，分配之。凡分兵守诸门，在皇城四面、宫城内外，则与左右卫分知助铺。长史各一人，录事参军事各一人，仓曹参军事各二人，兵曹参军事各二人，骑曹参军事各一人，胄曹参军事各一人，左右司阶各二人，左右中候各三人，左右司戈各五人，左右执戟各五人。左右翊中郎将府中郎将各一人，左郎将各一人，右郎将各一人，兵曹参军事各一人，校尉各五人，旅帅各十人，队正各二十人，副队正各二十人。有录事一人，史二人，亭长二人，掌固四人。仓曹，府二人，史二人；兵曹，府三人，史五人；骑曹，府二人，史四人；胄曹，府三人，史三人。左右翊中郎将府录事一人、府一人、史二人。
△左右武卫
上将军各一人，大将军各一人，将军各二人，掌同左右卫。凡翊府之翊卫、外府熊渠番上者，分配之。长史各一人，录事参军事各一人，仓曹参军事各二人，兵曹参军事各二人，骑曹参军事各一人，胄曹参军事各一人，左右司阶各二人，左右中候各三人，左右司戈各五人，左右执戟各五人，长上各二十五人。左右翊中郎将府官，同骁卫。有称长二人，录事一人，史二人，亭长二人，掌固四人。仓曹，府二人，史四人；兵曹，府三人，史五人；骑曹，府二人，史四人；胄曹，府三人，史三人。称长掌唱警，为应跸之节。
△左右威卫
上将军各一人，大将军各一人，将军各二人，掌同左右卫。凡翊府之翊卫、外府羽林番上者，分配之。凡分兵主守，则知皇城东面助铺。长史各一人，录事参军事各一人，仓曹参军事各二人，兵曹参军事各二人，骑曹参军事各一人，胄曹参军事各一人，左右司阶各二人，左右中候各三人，左右司戈各五人，左右执戟各五人，长上各二十五人。左右翊中郎将府官，同骁卫。有录事一人，史二人，亭长二人，掌固四人。仓曹，府二人，史四人；兵曹，府三人，史五人；骑曹，府二人，史四人；胄曹，府三人，史三人。
△左右领军卫
上将军各一人，大将军各一人，将军各二人，掌同左右卫。凡翊府之翊卫、外府射声番上者，分配之。凡分兵主守，则知皇城西面助铺及京城、苑城诸门。长史各一人，录事参军事各一人，仓曹参军事各二人，兵曹参军事各二人，骑曹参军事各一人，胄曹参军事各一人，左右司阶各二人，左右中候各三人，左右司戈各五人，左右执戟各五人，长上各二十五人。左右翊中郎将府官，同骁卫。有录事一人，史二人，亭长二人，掌固四人。仓曹，府二人，史四人；兵曹，府三人，史五人；骑曹，府二人，史四人；胄曹，府三人，史三人。
△左右金吾卫
上将军各一人，大将军各一人，将军各二人。掌宫中、京城巡警，烽候、道路、水草之宜。凡翊府之翊卫及外府佽飞番上，皆属焉。师田，则执左右营之禁，南衙宿卫官将军以下及千牛番上者，皆配以职。大功役，则与御史循行。凡敝幕、故氈，以给病坊。兵曹参军事，掌翊府、外府武官，兼掌猎师。骑曹参军事，掌外府杂畜簿帐、牧养之事。胄曹参军事，掌同左右卫。大朝会行从，给青龙旗、槊于卫尉。长史各一人，录事参军事各一人，仓曹参军事各二人，兵曹参军事各二人，骑曹参军事各一人，胄曹参军事各一人，左右司阶各二人，左右中候各三人，左右司戈各五人，左右执戟各五人，左右街使各一人，判官各二人。左右翊中郎将府官如骁卫。有录事一人，史二人。仓曹，府二人，史四人；兵曹，府三人，史五人；骑曹，府二人，史四人；胄曹，府三人，史三人。左右街典二人，引驾仗三卫六十人，引驾佽飞六十六人，大角手六百人。隋有察非掾，至唐废。
左右翊中郎将府中郎将，掌领府属，督京城左右六街铺巡警，以果毅二人助巡探。入閤日，中郎将一人升殿受状，卫士六百为大角手，六番阅习，吹大角为昏明之节，诸营垒候以进退。
左右街使，掌分察六街徼巡。凡城门坊角，有武候铺，卫士、彍骑分守，大城门百人，大铺三十人，小城门二十人，小铺五人，日暮，鼓八百声而门闭；乙夜，街使以骑卒循行嚣襜，武官暗探；五更二点，鼓自内发，诸街鼓承振，坊市门皆启，鼓三千挝，辨色而止。
△左右监门卫
上将军各一人，大将军各一人，将军各二人。掌诸门禁卫及门籍。文武官九品以上，每月送籍于引驾仗及监门卫，卫以帐报内门。凡朝参、奏事、待诏官及繖扇仪仗出入者，阅其数。以物货器用入宫者，有籍有傍。左监门将军判入，右监门将军判出，月一易其籍。行幸，则率属于衙门监守。
长史，掌判诸曹及禁门，巡视出入而司其籍、傍。余同左右卫。兵曹参军事兼掌仓曹，胄曹兼掌骑曹。
左右翊中郎将府中郎将，掌涖宫殿城门，皆左入右出。中郎将各四人，长史各一人，录事参军事各一人，兵曹参军事各一人，胄曹参军事各一人。有录事一人，史二人，亭长二人，掌固二人。兵曹，府三人，史五人；胄曹，府三人，史四人。监门校尉三百二十人，直长六百八十人，长入长上二十人，直长长上二十人。监门校尉掌叙出入。唐改监门府郎将为将军。
△左右千牛卫
上将军各一人，大将军各一人，将军各二人。掌侍卫及供御兵仗。以千牛备身左右执弓箭宿卫，以主仗守戎器。朝日，领备身左右升殿列侍。亲射，则率属以从。胄曹参军事掌甲仗。凡御仗之物二百一十有九，羽仪之物三百，自千牛以下分掌之。上日，执御弓箭者亦自备以入宿。主仗每月上，则配以职，行从则兼骑曹。中郎将各二人，长史各一人，录事参军事各一人，兵曹参军事各一人，胄曹参军事各一人。唐改备身郎将曰将军，备身将曰中郎将，千牛左右、备身左右曰千牛备身。初置备身主仗。有录事一人，史二人，亭长二人，掌固四人。兵曹，府一人，史二人；胄曹，府一人，史一人。千牛备身十二人，备身左右十二人，备身一百人，主仗一百五十人。千牛备身掌执御刀，服花钿绣衣绿，执象笏，宿卫侍从。备身左右掌执御弓矢，宿卫侍从。备身，掌宿卫侍从。主仗，掌守供御兵仗。
左右翊中郎将府中郎将，掌供奉侍卫。凡千牛及备身左右以御刀仗升殿供奉者，皆上将军领之，中郎将佐其职。有口敕，通事舍人承传，声不下闻者，中郎将宣告。
○诸卫折冲都尉府
每府折冲都尉一人，上府正四品上，中府从四品下，下府正五品下。左右果毅都尉各一人，上府从五品下，中府正六品上，下府正六品下。别将各一人，上府正七品下，中府从七品上，下府从七品下。长史各一人，上府正七品下，中府从七品上，下府从七品下。兵曹参军事各一人，上府正八品下，中府正九品下，下府从九品上。校尉五人，从七品下。旅帅十人，从八品上。队正二十人，正九品下；副队正二十人，从九品下。
折冲都尉掌领属备宿卫，师役则总戎具、资粮、点习，以三百人为团，一校尉领之。捉铺持更者，晨夜有行人必问，不应则弹弓而向之，复不应则旁射，又不应则射之。昼以排门人远望，暮夜以持更人远听。有众而嚣，则告主帅。
左右果毅都尉，掌贰都尉。每府有录事一人，府一人，史二人。丘曹，府二人，史三人。每队正领兵五十人。武德元年，改鹰扬郎将曰军头，正四品下；鹰击郎将曰府副，正五品上；司马曰长史，正八品下；校尉，正六品下，旅帅，正七品下。废越骑、步兵二校尉及察非掾。又改军头曰骠骑将军，府副曰车骑将军，皆为府。诸率府置骠骑将军五人、车骑将军十人。二年，以车骑将军府隶骠骑府，置十二军，分关内诸府皆隶焉。每军，将军一人，副一人。至六年废。七年，改骠骑将军府为统军府，车骑将军为别将。八年，复置十二军。贞观十年，改统军府曰折冲都尉，别将曰果毅都尉。军坊置坊主一人，检校户口，劝课农桑，以本坊五品勋官为之。三辅及近畿州都督府皆置府，凡六百三十三。永徽中，废长史，置司马一人，总司兵、司骑二局。武后垂拱中，以千二百人为上府，千人为中府，八百人为下府，赤县为赤府，畿县为畿府。圣历元年，废司马，置长史、兵曹参军事，又有别将一人，从六品下，居果毅都尉之次，其后分左右各一人，寻废。久之，复置一人，降其品。开元初，卫士为武士，诸卫折冲、果毅、别将，择有行者为展仗押官。右羽林军十五人，左羽林军二十五人，衣服同色。诸卫有弩手，左右骁卫各八十五人，余卫各八十三人。
△左右羽林军
大将军各一人，正三品；将军各三人，从三品。掌统北衙禁兵，督摄左右厢飞骑仪仗。大朝会，则周卫阶陛。巡幸，则夹驰道为内仗。凡飞骑番上者，配其职。有敕上南衙者，大将军承墨敕，白移于金吾，引驾仗官与监门奏覆，降墨敕，然后乃得入。长史各一人，从六品上；录事参军事各一人，正八品上；仓曹参军事各一人，兼总骑曹事；兵曹参军事各一人；胄曹参军事各一人。自仓曹参军以下，皆正八品下。司阶各二人，正六品上；中候各三人，正七品下；司戈各五人，正八品上；执戟各五人，正九品下；长上各十人。左右翊卫中郎将府中郎将一人，正四品下；左右中郎一人，左右郎将一人，皆正五品上；兵曹参军事一人，正九品上；校尉五人，旅帅十人，队正二十人，副队正二十人。有录事一人，史二人，亭长二人，掌固四人。仓曹、兵曹各府二人、史四人；胄曹，府、史各二人。左右翊中郎将府，录事一人，府一人，史二人；仓曹、兵曹各府二人，史四人；胄曹，府、史各二人。
△左右龙武军
大将军各一人，正二品；统军各一人，正三品；将军三人，从三品。掌同羽林。长史、录事参军事、仓曹参军事、兵曹参军事、胄曹参军事各一人，司阶各二人，中候各三人，司戈、执戟各五人，长上各十人。景云元年，置龙武将军。兴元元年，六军各置统军。贞元三年，龙武军增将军一员，有录事一人，史二人，亭长二人，掌固四人。仓曹，府二人，史四人；兵曹，府二人，史四人；胄曹，府、史各二人。
△左右神武军
大将军各一人，正二品；统军各一人，正三品；将军三人，从三品。总衙前射生兵。长史、录事参军事、仓曹参军事、兵曹参军事、胄曹参军事各一人，司阶各二人，中候各三人，司戈、执戟各五人，长上各十人。有录事一人，史二人，仓曹、兵曹、胄曹府、史，皆如龙武军。开元二十六年，分羽林置左右神武军，寻废；至德二年复置。
△左右神策军
大将军各一人，正二品；统军各二人，正三品；将军各四人，从三品。掌卫兵及内外八镇兵。护军中尉各一人，中护军各一人，判官各三人，都句判官二人，句覆官各一人，表奏官各一人，支计官各一人，孔目官各二人，驱使官各二人。自长史以下，员数如龙武军。左右龙武、左右神武、左右神策，号六军。贞元二年，神策军置大将军、将军，十四年置统军，品秩同六军。始，殿前左右神威军，有大将军二人，正二品；统军二人，从三品；将军二人，从五品。元和初，为一军，号天威军。八年废，以军隶神策，有马军、步军将军及指挥使等，以马军大将军知军事。天复三年废神策军，四年复置神策军。
△东宫官
太子太师、太傅、太保各一人，从一品。掌辅导皇太子。每见，迎拜殿门，三师答拜，每门必让，三师坐，太子乃坐。与三师书，前名惶恐，后名惶恐再拜。太子出，则乘路备卤簿以从。
少师、少傅、少保各一人，从二品。掌晓三师德行，以谕皇太子，奉太子以观三师之道德。自太师以下唯其人，不必备。先天元年开府，置令、丞各一人，隶詹事府。寻废。
太子宾客四人，正三品。掌侍从规谏，赞相礼仪，宴会则上齿。侍读，无常员，掌讲导经学。贞观十八年，以宰相兼宾客。开元中，定员四人。太宗时，晋王府有侍读，及为太子亦置焉。其后，或置或否。开元初，十王宅引辞学工书者入教，亦为侍读。
△詹事府
太子詹事一人，正三品；少詹事一人，正四品上。掌统三寺、十率府之政，少詹事为之贰。皇太子书称令，庶子以下署名奉行，书案、画日。丞二人，正六品上。掌判府事，知文武官簿、假使。凡敕令及尚书省、二坊符牒下东宫诸司者，皆发焉。主簿一人，从七品上；录事二人，正九品下。隋废詹事府。武德初复置。龙朔二年曰端尹府，詹事曰端尹，少詹事曰少尹。武后光宅元年改曰宫尹府，詹事曰宫尹，少詹事曰少尹。有令史九人，书令史十八人。
司直二人，正七品上。掌纠劾宫寮及率府之兵。皇太子朝，则分知东西班。监国，则詹事、庶子为三司使，司直一人与司议郎、舍人分日受理启状。太子出，则分察卤簿之内。有令史一人，书令史二人，亭长四人，掌固六人。
△左春坊
左庶子二人，正四品上；中允二人，正五品下。掌侍从赞相，驳正启奏。总司经、典膳、药藏、内直、典设、宫门六局。皇太子出，则版奏外办、中严；入则解严。凡令书下，则与中允、司议郎等画诺、覆审，留所画以为案，更写印署，注令诺，送詹事府。司议郎二人，正六品上。掌侍从规谏，驳正启奏。凡皇太子出入、朝谒、从祀、释奠、讲学、监国之命，可传于史册者，录为记注；宫坊祥眚，官长除拜、薨卒，岁终则录送史馆。左谕德一人，正四品下。掌谕皇太子以道德，随事讽赞。皇太子朝宫臣，则列侍左阶，出入骑从。左赞善大夫五人，正五品上。掌传令，讽过失，赞礼仪，以经教授诸郡王。录事二人，从八品下；主事三人，从九品下。隋有内允。武德三年改曰中舍人，隶门下坊。贞观初曰中允，十八年置司议郎。永徽三年，避皇太子名，复改中允曰内允。太子废，复旧。龙朔二年，改门下坊曰左春坊，左庶子曰左中护，中允曰左赞善大夫，司议郎分左右，置左右谕德各一人。咸亨元年，皆复旧，司议郎不分左右，其后谕德废而司议郎复分。仪凤四年，置左右赞善大夫各十人，以同姓为之。景云二年，始兼用庶姓，改门下坊曰左春坊，复置谕德，庶子以比侍中，中允以比门下侍郎，司议郎以比给事中，赞善大夫以比谏议大夫，谕德以比散骑常侍。右坊，则庶子以比中书令，中舍人以比中书侍郎，太子监国则庶子比尚书令。有令史六人，书令史十二人，传令四人，掌仪二人，赞者三人，亭长三人，掌固十人。
△崇文馆
学士二人，掌经籍图书，教授诸生，课试举送如弘文馆。校书郎二人，从九品下。掌校理书籍。贞观十三年置崇贤馆。显庆元年，置学生二十人。上元二年，避太子名，改曰崇文馆。有学士、直学士及雠校，皆无常员，无其人则庶子领馆事。开元七年，改雠校曰校书郎。乾元初，以宰相为学士，总馆事，贞元八年，隶左春坊。有馆生十五人，书直一人，令史二人，书令史二人，典书二人，拓书手二人，楷书手十人，熟纸匠一人，装潢匠二人，笔匠一人。
△司经局
洗马二人，从五品下。掌经籍，出入侍从。图书上东宫者，皆受而藏之。文学三人，正六品下。分知经籍，侍奉文章。校书四人，正九品下；正字二人，从九品上。掌校刊经史。唐改太子正书曰正字。龙朔三年，改司经局曰桂坊，罢隶左春坊，领崇贤馆，比御史台；以詹事一人为令，比御史大夫，司直二人比侍御史，以洗马为司经大夫。置文学四人，录事一人，正九品下。三年，改司经大夫曰桂坊大夫，纠正违失。咸亨元年，复隶左春坊，省录事。有书令史二人，书吏二人，典书四人，楷书二十五人，掌固六人，装潢匠二人，熟纸匠、笔匠各一人。
△典膳局
典膳郎二人，从六品下；丞二人，正八品上。掌进膳、尝食，丞为之贰。每夕，更直于厨。龙朔二年，改典膳监曰典膳郎。有书令史二人，书吏四人，主食六人，典食二百人，掌固四人。
△药藏局
药藏郎二人，从六品下；丞二人，正八品上。掌和医药，丞为之贰。皇太子有疾，侍医诊候议方。药将进，宫臣涖尝，如尚药局之职。有书令史一人，书吏二人，侍医四人，典药二人，药童六人，掌固四人。
△内直局
内直郎二人，从六品下；丞二人，正八品下。掌符玺、衣服、繖扇、几案、笔砚、垣墙。龙朔二年，改监曰内直郎，副监曰丞。有令史一人，书吏三人，典服十二人，典扇八人，典翰八人，掌固六人。武德中，有典玺四人，开元中废。
△典设局
典设郎四人，从六品下；丞二人，正八品下。掌汤沐、灯烛、汛扫、铺设。凡皇太子散斋别殿、致斋正殿，前一日设幄坐于东序及室内，张帷前楹。龙朔二年，改斋帅局曰典设局，斋帅曰郎。有书令史二人，书吏四人，幕士二百四十五人，掌固十二人。
△宫门局
宫门郎二人，从六品下；丞二人，正八品下。掌宫门管钥。凡夜漏尽，击漏鼓而开；夜漏上水一刻，击漏鼓而闭。岁终行傩，则先一刻而启。皇太子不在，则阖正门；还仗，如常。凡宫中，明时不鼓。龙朔三年，改宫门监曰宫门郎。有书令史一人，书吏二人，门仆百人，掌固四人。
△右春坊
右庶子二人，正四品下；中舍人二人，正五品下。掌侍从、献纳、启奏，中舍人为之贰。皇太子监国，下令书则画日，至春坊则庶子宣传，中舍人奉行。太子舍人四人，正六品上。掌行令书、表启。诸臣上皇太子，大事以笺，小事以启，其封题皆上右春坊通事舍人以进。通事舍人八人，正七品下。掌导宫臣辞见，承令劳问。右谕德一人，右赞善大夫五人，录事一人，主事二人，品皆如左春坊。隋内舍人隶典书坊。武德初改曰中舍人，管记舍人曰太子舍人。永徽元年，避太子名，复改中舍人曰内舍人。龙朔二年，改典书坊曰右春坊，右庶子曰右中护，中舍人曰右赞善大夫，舍人曰右司议郎。有令史九人，书令史十八人，传令四人，典谒四人，亭长六人，掌固十人。
△家令寺
家令一人，从四品上。掌饮膳、仓储。总食官、典仓、司藏三署。皇太子出入，则乘轺车为导；祭祀、宾客，则供酒食；赐予，则奉金玉、货币。凡床几、茵席、器物，非取于将作、少府者，皆供焉。丞二人，从七品下，掌判寺事。凡三署出纳，皆刺于詹事。庄宅、田园，审肥脊为收敛之数。宫、朝、坊、府土木营缮，则下于司藏。主簿一人，正九品下。唐改司府令曰家令。龙朔二年，改家令寺曰宫府寺，家令曰大夫。有录事一人，府十人，史二十人，亭长四人，掌固四人，杂匠百人。
△食官署
令一人，从八品下；丞二人，从九品下。掌饮膳、酒醴。凡四时供送设食皆颛焉。供六品以下元日、寒食、冬至食于家令厨者。有府二人，史四人，掌膳四人，供膳百四十人，奉觯三十人。
△典仓署
令一人，从八品下；丞二人，从九品下。掌九谷、醯醢、庶羞、器皿、灯烛。凡园圃树艺，皆受令焉。每月籍出纳上于寺，岁终上詹事府。给户奴婢、番户、杂户资粮衣服。有府三人，史五人，园丞二人，史二人。
△司藏署
令一人，从八品下；丞二人，从九品下。掌库藏财货出纳、营缮。有府三人，史四人，计史一人。
△率更寺
令一人，从四品上。掌宗族次序、礼乐、刑罚及漏刻之政。太子释奠、讲学、齿胄，则总其仪；出入，乘轺车为导，居家令之次。坊、寺、府有罪者，论罚，庶人杖以下，皆送大理。皇太子未立，则断于大理。丞一人，从七品上。掌贰令事。宫臣有犯理于率更者，躬问蔽罪而上于詹事。主簿一人，正九品下。掌印局。凡宗族不序，礼仪不节，音律不谐，漏刻不审，刑名不法，皆举而正之。决囚，则与丞同涖。龙朔二年，改曰司更寺，令曰司更大夫。有录事一人，府三人，史四人，漏刻博士三人，掌漏六人，漏童二十人，典钟、典鼓各十二人，亭长四人，掌固四人。漏刻博士掌教漏刻。
△仆寺
仆一人，从四品上。掌车舆、乘骑、仪仗、丧葬，总厩牧署。太子出，则率厩牧令进路，亲驭。丞一人，从七品上。掌判寺事。凡马畜刍粟，岁以季夏上于詹事，以时出入而节其数。主簿一人，正九品下。掌厩牧畜养、车骑驾驭、仪仗。龙朔二年，改曰驭仆寺，仆曰大夫。有进马十一人，录事一人，府三人，史五人，亭长三人，掌固三人。
△厩牧署
令一人，从八品下；丞二人，从九品下。掌车马、闲厩、牧畜。皇太子出，则率典乘先期习路马，率驾士驭车乘，既出，进路，式路车于西閤外，南向以俟。凡群牧隶东宫者，皆受其职事。典乘四人，从九品下。有府三人，史六人，翼驭十人，驾士十五人，掌闲六百人，兽医十人，主酪三十人。翼驭掌调马执驭。
△太子左右率府
率各一人，正四品上；副率各二人，从四品上。掌兵仗、仪卫。凡诸曹及三府、外府皆隶焉。元日、冬至，皇太子朝宫臣、诸方使，则率卫府之属为卫。每月三府三卫及五府超乘番上者，配以职。武德五年，改左右侍率曰左右卫率府，左右武侍卫率曰左右宗卫率府，左右宫门将曰左右监门率府。龙朔二年，改左右卫率府曰左右典戎卫，左右宗卫率府曰左右司御率府，左右虞候率府曰左右清道卫，左右内率府曰左右奉裕卫，左右监门率府曰左右崇掖卫。武后垂拱中，改左右监门率府曰左右鹤禁卫。神龙元年，改左右司御率府曰左右宗卫府，左右清道卫曰左右虞候率府。景云二年，左右宗卫府复曰左右司御率府。开元初，左右虞候率府复曰左右清道率府。
长史各一人，正七品上。掌判诸曹府。季秋以属官功状上于率，而为考课。
录事参军事各一人，从八品上；仓曹参军事、兵曹参军事、胄曹参军事、骑曹参军事各一人，从八品下。仓曹掌文官簿书，兵曹掌武官簿书，胄曹掌器械、公廨营缮。司阶各一人，从六品上；中候各二人，从七品下；司戈各二人，从八品上；执戟各三人，散长上各十人，从九品下。左右司御、清道、监门、内率府，自率以下品同。有录事一人，府一人，史一人。仓曹，府一人，史二人；兵曹、胄曹，各府二人，史三人；骑曹，府五人，史七人。亭长、掌固各二人。
△亲府、勋府、翊府三府
每府中郎将各一人，从四品上；左右郎将各一人，正五品下。中郎将、郎将，掌其府校尉、旅帅及亲、勋、翊卫之属宿卫，而总其事。
兵曹参军事各一人，从九品上。掌判句。大朝会及皇太子出，则从卤簿而涖其仪。亲卫从七品上，勋卫正八品上，翊卫从八品上，员皆亡。校尉各五人，从六品上；旅帅各十人，正七品下；队正各二十人，从八品上。武德元年，改功曹曰亲卫，义曹曰勋卫，良曹曰翊卫，置三府，有录事二人，府、史各一人。
△太子左右司御率府
率各一人，正四品上；副率各二人，从四品上。掌同左右卫。凡诸曹及外府旅贲番上者隶焉。长史各一人，正七品上；录事参军事各一人，从八品上；仓曹参军事、兵曹参军事、胄曹参军事、骑曹参军事各一人，从八品下；司阶各一人，中候各二人，司戈各二人，执戟各三人。亲卫、勋卫、翊卫三府中郎将以下，如左右卫率府。有录事一人，史二人。仓曹，府一人，史二人；兵曹，府二人，史三人；胄曹，府、史各二人。亭长一人，掌固二人。
△太子左右清道率府
率各一人，副率各二人。掌昼夜巡警。凡诸曹及外府直荡番上者隶焉。皇太子出入，则以清游队先导，后拒队为殿。长史各一人，录事参军事各一人，从八品上；仓曹参军事、兵曹参军事、胄曹参军事各一人，从八品下；左右司阶各一人，左右中候各二人，左右司戈各一人，左右执戟各三人。亲卫、勋卫、翊卫三府中郎将以下，如左右卫率府。有录事一人，史二人，亭长二人，掌固二人。仓曹，府一人，史二人；兵曹，府二人，史三人；胄曹，府二人，史二人。细引押仗五十人。
△太子左右监门率府
率各一人，副率各二人。掌诸门禁卫。凡财物、器用，出者有籍。长史各一人，录事参军事各一人，正九品上；兵曹参军事各一人，正九品下，兼领仓曹；胄曹参军事各一人，正九品下；监门直长七十八人，从七品下。唐改宫门将曰监门率，直事曰直长。有录事一人，史二人，亭长一人，掌固二人。兵曹，府二人，史二人；胄曹，府二人，史三人。
△太子左右内率府
率各一人，副率各一人。掌千牛供奉之事。皇太子坐日，领千牛升殿。射于射宫，则千牛奉弓矢立东阶，西面；率奉弓，副率奉矢、决拾。北面张弓，左执付，右执萧以进，副率以弓拂巾而进，各退立于位。既射，左内率启其中否。长史各一人，录事参军事各一人，正九品上；兵曹参军事各一人，正九品下，兼领仓曹。胄曹参军事各一人，正九品下；千牛各四十四人，从七品上。唐置兵曹，改司使左右复曰千牛备身，主射左右复曰备身左右，弓箭备身去弓箭之名。龙朔二年，改千牛备身曰奉裕。开元中，千牛备身、备身左右，并为千牛。有备身二十八人，主仗四十人，录事一人，史二人。兵曹，府一人，史二人。胄曹，府一人，史一人。
百官四下
○王府官
傅一人，从三品。掌辅正过失。谘议参军事一人，正五品上。掌訏谋议事。友一人，从五品下。掌侍游处，规讽道义。侍读，无定员。文学一人，从六品上。掌校典籍，侍从文章。东、西閤祭酒各一人，从七品上。掌礼贤良、导宾客。自祭酒以下为王官。武德中，置师一人、常侍二人、侍郎四人，皆掌表启书疏，赞相礼仪；舍人四人，掌通传引纳；谒者二人、舍人二人、谘议参军事、友，皆正五品下；文学、祭酒，皆正六品下。高宗、中宗时，相王府长史以宰相兼之，魏、雍、卫王府以尚书兼之，徐、韩二王为刺史，府官同外官，资望愈下。永淳以前，王未出閤则不开府。天授二年，置皇孙府官。玄宗诸子多不出閤，王官益轻而员亦减矣。景云二年，改师曰傅，开元二年废，寻复置，废常侍、侍郎、谒者、舍人。开成元年，改诸王侍读曰奉诸王讲读，大中初复旧。
长史一人，从四品上；司马一人，从四品下。皆掌统府僚、纪纲职务。掾一人，掌通判功曹、仓曹、户曹事，属一人，皆正六品上，掌通判兵曹、骑曹、法曹、士曹事。主簿一人，掌覆省书教，记室参军事二人，掌表启书疏，录事参军事一人，皆从六品上，掌付事、句稽，省署钞目。录事一人，从九品下。功曹参军事掌文官簿书、考课、陈设，仓曹参军事掌禄禀、厨膳、出内、市易、畋渔、刍藁，户曹参军事掌封户、僮仆、弋猎、过所，兵曹参军事掌武官簿书、考课、仪卫、假使，骑曹参军事掌厩牧、骑乘、文物、器械，法曹参军事掌按讯、决刑，士曹参军事掌土功、公廨，自功曹以下各一人，正七品上。参军事二人，正八品下；行参军事四人，从八品上。皆掌出使杂检校。典签二人，从八品下，掌宣传书教。武德中，改功曹以下书佐、法曹行书佐、土曹佐皆曰参军事，长兼行书佐曰行参军，废城局参军事。又有铠曹参军事二人，掌仪卫兵仗；田曹参军事一人，掌公廨、职田、弋猎；水曹参军事二人，掌舟船、渔捕、刍草。皆正七品下。家吏二人，百司问事谒者一人，正七品下。司閤一人，正九品下。贞观中，废铠曹、田曹、水曹。武后时，家吏以下皆废。主簿、记室有史二人；录事、功曹、仓曹、兵曹、骑曹、法曹、士曹，各府一人、史二人；户曹府、史各二人。自典签以上为府官，郡王、嗣王不置长史。
○亲事府
典军二人，正五品上；副典军二人，从五品上。皆掌校尉以下守卫、陪从，兼知鞍马。校尉五人，从六品上；旅帅，从七品下；队正，从八品下，队副，从九品下。皆掌领亲事、帐内陪从。自旅帅以下，视亲事多少乃置。
○帐内府
典军二人，正五品上；副典军二人，从五品上。自校尉以下，员、品如亲事府。初，典军以武官及流外为之，领执仗、帐内等。秦王、齐王府置左右六护军府、左右亲军府、左右帐内府。左一、右一护军府，护军各一人，副护军各二人，长史、录事参军事，仓曹、兵曹、铠曹参军事，各一人，统军各五人，别将各一人。左二、右二护军府，左三、右三护军府，减统军三人，别将六人。左右亲军府，统军各一人，长史各一人，录事参军事，兵曹、铠曹参军事，左别将，右别将，各一人。帐内府职员与护军府同。又有库直，隶亲事府；驱咥直，隶帐内府。选材勇为之。贞观中，库直以下皆废。亲事府有府一人，史二人；执仗亲事十六人，执弓仗；执乘亲事十六人，掌供骑乘；亲事三百三十人。帐内府有府一人，史一人，帐内六百六十七人。
○亲王国
令一人，从七品下；大农一人，从八品下。掌判国司。尉一人，正九品下；丞一人，从九品下。学官长、丞各一人，掌教授内人；食官长、丞各一人，掌营膳食；厩牧长、丞各二人，掌畜牧；典府长、丞各二人，掌府内杂事。长皆正九品下，丞皆从九品下。有典卫八人，掌守卫、陪从。舍人四人，录事一人，府四人，史八人。
○公主邑司
令一人，从七品下；丞一人，从八品下。掌公主财货、禀积、田园。主簿一人，正九品下；录事一人，从九品下。督封租、主家财货出入。有史八人，谒者二人，舍人二人，家史二人。
○外官
天下兵马元帅、副元帅，都统、副都统，行军长史，行军司马、行军左司马、行军右司马，判官，掌书记，行军参谋，前军兵马使、中军兵马使、后军兵马使，中军都虞候，各一人。元帅、都统、招讨使，掌征伐，兵罢则省。都统总诸道兵马，不赐旌节。高祖起兵，置左右领军大都督，各总三军。及定京师，置左右元帅、太原道行军元帅、西讨元帅，皆亲王领之。天宝末，置天下兵马元帅，都统朔方、河东、河北、平卢节度使。招讨、都统之名始于此。大历八年，罢天下兵马元帅。建中四年，以李希烈反，置诸军行营兵马都元帅；兴元元年，置副都统。会昌中，置灵、夏六道元帅。黄巢之难，置诸道行营都都统。天复三年，置诸道兵马元帅，寻复改曰天下兵马元帅。
行军司马，掌弼戎政。居则习搜狩，有役则申战守之法，器械、粮备、军籍、赐予皆专焉。武德元年，改赞治曰治中。太宗即位，曰司马，下州亦置焉。显庆二年，置洛州司马。武后大足元年，东都、北都，雍、荆、扬、益州，置左右司马。神龙二年省。太极元年，雍、洛四大都督府增司马一人，亦分左右。
掌书记，掌朝觐、聘问、慰荐、祭祀、祈祝之文与号令升绌之事。行军参谋，关豫军中机密。景龙元年，置掌书记。开元十二年，罢行军参谋，寻复置。
节度使、副大使知节度事、行军司马、副使、判官、支使、掌书记、推官、巡官、衙推各一人，同节度副使十人，馆驿巡官四人，府院法直官、要籍、逐要亲事各一人，随军四人。节度使封郡王，则有奏记一人；兼观察使，又有判官、支使、推官、巡官、衙推各一人；又兼安抚使，则有副使、判官各一人；兼支度、营田、招讨、经略使，则有副使、判官各一人；支度使复有遣运判官、巡官各一人。
节度使掌总军旅，颛诛杀。初授，具帑抹兵仗诣兵部辞见，观察使亦如之。辞日，赐双旌双节。行则建节、树六纛，中官祖送，次一驿辄上闻。入境，州县筑节楼，迎以鼓角，衙仗居前，旌幢居中，大将鸣珂，金钲鼓角居后，州县赍印迎于道左。视事之日，设礼案，高尺有二寸，方八尺。判三案：节度使判宰相，观察使判节度使，团练使判观察使。三日洗印，视其刓缺。岁以八月考其治否；销兵为上考，足食为中考，边功为下考；观察使以丰稔为上考，省刑为中考，办税为下考；团练使以安民为上考，惩奸为中考，得情为下考；防御使以无虞为上考，清苦为中考，政成为下考；经略使以计度为上考，集事为中考，脩造为下考。罢秩则交厅，以节度使印自随，留观察使、营田等印，以郎官主之。锁节楼、节堂，以节院使主之，祭奠以时。入朝未见，不入私第。京兆、河南牧，大都督，大都护，皆亲王遥领。两府之政，以尹主之；大都督府之政，以长史主之；大都护府之政，以副大都护主之，副大都护则兼王府长史。其后有持节为节度、副大使知节度事者，正节度也。诸王拜节度大使者，皆留京师。
观察使、副使、支使、判官、掌书记、推官、巡官、衙推、随军、要籍、进奏官，各一人。
团练使、副使、判官、推官、巡官、衙推，各一人。
防御使、副使、判官、推官、巡官，各一人。
观察处置使，掌察所部善恶，举大纲。凡奏请，皆属于州。贞观初，遣大使十三人巡省天下诸州，水旱则遣使，有巡察、安抚、存抚之名。神龙二年，以五品以上二十人为十道巡察使，按举州县，再周而代。景云二年，置都督二十四人，察刺史以下善恶，置司举从事二人，秩比侍御史。扬、益、并、荆四州为大都督，汴、兗、魏、冀、蒲、绵、秦、洪、润、越十州为中都督，皆正三品；齐、鄜、泾、襄、安、潭、遂、通、梁、夔十州为下都督，从三品。当时以为权重难制，罢之，唯四大都督府如故。置十道按察使，道各一人。开元二年，曰十道按察采访处置使，至四年罢，八年复置十道按察使，秋、冬巡视州县，十年又罢。十七年复置十道、京都、两畿按察使，二十年曰采访处置使，分十五道，天宝末，又兼黜陟使，乾元元年，改曰观察处置使。
西都、东都、北都牧各一人，从二品；西都、东都、北都、凤翔、成都、河中、江陵、兴元、兴德府尹各一人，从三品：掌宣德化，岁巡属县，观风俗、录囚、恤鳏寡。亲王典州，则岁以上佐巡县。武德元年，雍州置牧一人，以亲王为之，然常以别驾领州事。永徽中，改尹曰长史。初，太宗伐高丽，置京城留守，其后车驾不在京都，则置留守，以右金吾大将军为副留守；开元元年，改京兆、河南府长史复为尹，通判府务，牧缺则行其事；十一年，太原府亦置尹及少尹，以尹为留守，少尹为副留守：谓之三都留守。三都大都督府有典狱十八人，问事十二人，白直二十四人；典狱以防守囚系，问事以行罚。中府、上州，典狱十四人，问事八人，白直二十人；下府、中州，典狱十二人，问事六人，白直十六人；下州，典狱八人，问事四人，白直十六人。自三都以下，皆有执刀十五人。
少尹二人，从四品下。掌贰府州之事，岁终则更次入计。
司录参军事二人，正七品上。录事四人，从九品上。功曹、仓曹、户曹、田曹、兵曹、法曹、士曹参军事各二人，皆正七品下。参军事六人，正八品下。六府录事参军事以下减一人。录事参军事，掌正违失，莅符印。武德初，改州主簿曰录事参军事，开元元年，改曰司录。有史十人。大都督府有史四人，中府有史三人，下府、都护府、上州、中州、下州各有史二人。
功曹司功参军事，掌考课、假使、祭祀、礼乐、学校、表疏、书启、禄食、祥异、医药、卜筮、陈设、丧葬。武德初，司功、司仓、司户、司兵、司法、司士书佐皆为司功等参军事，有府四人、史十人。大都督府有府三人、史六人；中府有府二人、史三人；下府有府一人、史三人。大都护府有府一人、史二人。上府有府、史各二人。上州有佐二人、史五人；中州减史二人。
仓曹司仓参军事，掌租调、公廨、庖厨、仓库、市肆。有府五人，史十三人。大都督府有府四人，史六人。中府、下府各有府三人，史五人。都护府有府、史各二人。上州有佐二人，史五人；中州、下州减史二人。
户曹司户参军事，掌户籍、计帐、道路、过所、蠲符、杂徭、逋负、良贱、刍藁、逆旅、婚姻、田讼、旌别孝悌。有府八人，史十六人，帐史二人，知籍，按帐目捉钱。大都督府有府四人，史七人，帐史二人；中府有府三人，史五人，帐史一人；下府有府二人，史五人，帐史一人。上州有佐四人，史六人，帐史一人；中州有佐三人，史五人，帐史一人；下州有佐二人，史四人，帐史一人。都护府有府、史各二人，帐史一人。
田曹司田参军事，掌园宅、口分、永业及廕田。景龙三年，初置司田参军事，唐隆元年省，上元二年复置。有府四人，史十人。大都督府有府二人，史六人；中府有府、史各二人；下府有府一人，史二人。上州有佐二人，史五人；中州、下州减史二人。
兵曹司兵参军事，掌武官选、兵甲、器仗、门禁、管钥、军防、烽候、传驿、畋猎。有府六人，史十四人。大都督府有府四人，史八人；中府有府三人，史六人；下府有府二人，史五人。都护府有府三人，史四人。上州有佐二人，史五人；中州减史二人。
法曹司法参军事，掌鞠狱丽法、督盗贼、知赃贿没入。有府六人，史十四人。大都督府有府三人，史八人；中府有府三人，史六人；下府有府二人，史五人。上州有佐四人，史七人；中州有佐一人，史四人；下州有佐一人，史三人。
士曹司士参军事，掌津梁、舟车、舍宅、工艺。有府五人，史十一人。大都督府有府四人，史八人；中府、下府有府三人，史六人。上州有佐二人，史五人；中州有佐一人，史四人。
参军事掌出使、赞导。武德初，改行书佐曰行参军，寻又改曰参军事。初有亟使十五人，后省。
文学一人，从八品上。掌以五经授诸生。县则州补，州则授于吏部。然无职事，衣冠耻之。武德初，置经学博士、助教、学生。德宗即位，改博士曰文学。元和六年，废中州、下州文学。京兆等三府，助教二人，学生八十人。大都督府、上州，各助教一人；中都督府，学生五十人；下府、下州，各四十人。
医学博士一人，从九品上。掌疗民疾。贞观三年，置医学，有医药博士及学生。开元元年，改医药博士为医学博士，诸州置助教，写《本草》、《百一集验方》藏之。未几，医学博士、学生皆省，僻州少医药者如故。二十七年，复置医学生，掌州境巡疗。永泰元年，复置医学博士。三都、都督府、上州、中州各有助教一人。三都学生二十人，都督府、上州二十人，中州、下州十人。
○大都督府
都督一人，从二品；长史一人，从三品；司马二人，从四品下；录事参军事一人，正七品上；录事二人，从九品上；功曹参军事、仓曹参军事、户曹参军事、田曹参军事、兵曹参军事、法曹参军事、士曹参军事各一人，正七品下；参军事五人，正八品下；市令一人，从九品上；文学一人，正八品下；医学博士一人，从八品上。
○中都督府
都督一人，正三品；别驾一人，正四品下；长史一人，正五品上；司马一人，正五品下；录事参军事一人，正七品下；录事二人，从九品上；功曹参军事、仓曹参军事、户曹参军事、田曹参军事、兵曹参军事、法曹参军事、士曹参军事各一人，从七品上；参军事四人，从八品上；市令一人，从九品上；文学一人，从八品上；医学博士一人，正九品上。
○下都督府
都督一人，从三品；别驾一人，从四品下；长史一人，从五品上；司马一人，从五品下；录事参军事一人，从七品上；录事二人，从九品上；功曹参军事、仓曹参军事、户曹参军事、田曹参军事、兵曹参军事、法曹参军事、士曹参军事各一人，从七品下；参军事三人，从八品下；文学一人，从八品下；医学博士一人，正九品上。
都督掌督诸州兵马、甲械、城隍、镇戍、粮禀，总判府事。武德初，边要之地置总管以统军，加号使持节，盖汉刺史之任。有行台，有大行台。其员有尚书省令一人，正二品，掌管内兵民，总判省事。有仆射一人，从二品，掌贰令事。自左右丞以下，诸司郎中略如京省。又有食货监一人，丞二人，掌膳羞、财物、宾客、帐具、音乐、医药；有农圃监一人，丞四人，掌仓廪、园圃、薪炭、刍藁、运漕；有武器监一人，丞二人，掌兵械、厩牧；有百工监一人，丞四人，掌舟车、营作。监皆正八品下，丞正九品下。七年，改总管曰都督，总十州者为大都督。贞观二年，去 大 字，凡都督府有刺史以下如故，然大都督又兼刺史，而不检校州事。其后都督加使持节，则为将，诸将亦通以都督称，唯朔方犹称大总管。边州别置经略使，沃衍有屯田之州，则置营田使。武后圣历元年，以夏州都督领盐州防御使。及安禄山反，诸郡当贼冲者，皆置防御守捉使。乾元元年，置团练守捉使、都团练守捉使，大者领州十余，小者二三州。代宗即位，废防御使，唯山南西道如故。元载秉政，思结人心，刺史皆得兼团练守捉使。杨绾为相，罢团练守捉使，唯澧、朗、峡、兴、凤如故。建中后，行营亦置节度使、防御使、都团练使。大率节度、观察、防御、团练使，皆兼所治州刺史。都督府则领长史，都护府则领都护，或亦别置都护。都督府有掾，有属，有记室参军事，有典签，武德中省。
市令一人，从九品上。掌交易，禁奸非，通判市事。贞观十七年废市令。垂拱元年复置。都督府、三都、诸州，各有市丞一人，佐一人，史二人，帅三人，分行检察；仓督二人，颛莅出纳；史二人。下州省丞。
○大都护府
大都护一人，从二品；副大都护二人，从三品；副都护二人，正四品上；长史一人，正五品上；司马一人，正五品下；录事参军事一人，正七品上；录事二人，从九品上；功曹参军事、仓曹参军事、户曹参军事、兵曹参军事、法曹参军事各一人，正七品下；参军事三人，正八品下。
○上都护府
都护一人，正三品；副都护二人，从四品上；长史一人，正五品上；司马一人，正五品下；录事参军事一人，正七品下；功曹参军事、仓曹参军事、户曹参军事、兵曹参军事各一人，从七品上；参军事三人，从八品上。
都护掌统诸蕃，抚慰、征讨、叙功、罚过，总判府事。
○上州
刺史一人，从三品，职同牧尹；别驾一人，从四品下。武德元年，改太守曰刺史，加使持节，丞曰别驾。十年，改雍州别驾曰长史。高宗即位，改别驾皆为长史。上元二年，诸州复置别驾，以诸王子为之。永隆元年省，永淳元年复置。景云二年，始参用庶姓。天宝元年，改刺史曰太守。八载，诸郡废别驾，下郡置长史一员。上元二年，诸州复置别驾。德宗时，复省。元和、长庆之际，两河用兵，裨将有功者补东宫王府官，久次当进及受代居京师者，常数十人，诉宰相以求官；文宗世，宰相韦处厚建议，复置两辅、六雄、十望、十紧州别驾。
长史一人，从五品上；司马一人，从五品下；录事参军事一人，从七品上；录事二人，从九品下；司功参军事一人、司仓参军事一人、司户参军事二人、司田参军事一人、司兵参军事一人、司法参军事二人、司士参军事一人，皆从七品下；参军事四人，从八品下；市令一人，从九品上；丞一人，从九品下；文学一人，从八品下；医学博士一人，从九品下。
○中州
刺史一人，正四品下；录事参军事一人，正八品上；录事一人，从九品上；司功参军事、司仓参军事、司户参军事、司田参军事、司兵参军事、司法参军事、司士参军事各一人，正八品下；参军事三人，正九品下；医学博士一人，从九品下。
○下州
刺史一人，正四品下；别驾一人，从五品上；司马一人，从六品上；录事参军事一人，从八品上；录事一人，从九品下；司仓参军事、司户参军事、司田参军事、司法参军事各一人，从八品下；参军事二人，从九品下；医学博士一人，从九品下。
诸军各置使一人，五千人以上有副使一人，万人以上有营田副使一人。军皆有仓、兵、胄三曹参军事。刺史领使，则置副使、推官、衙官、州衙推、军衙推。
○京县
令各一人，正五品上；丞二人，从七品上；主簿二人，从八品上；录事二人，从九品下；尉六人，从八品下。
○畿县
令各一人，正六品上；丞一人，正八品下；主簿一人，正九品上；尉二人，正九品下。
○上县
令一人，从六品上；丞一人，从八品下；主簿一人，正九品下；尉二人，从九品上。
○中县
令一人，正七品上；丞一人，从八品下；主簿一人，从九品上；尉一人，从九品下。
○中下县
令一人，从七品上；丞一人，正九品上；主簿一人，从九品上；尉一人，从九品下。
○下县
令一人，从七品下；丞一人，正九品下；主簿一人，从九品上；尉一人，从九品下。
县令掌导风化，察冤滞，听狱讼。凡民田收授，县令给之。每岁季冬，行乡饮酒礼。籍帐、传驿、仓库、盗贼、堤道，虽有专官，皆通知。县丞为之贰，县尉分判众曹，收率课调。武德元年，改书佐曰县尉，寻改曰正。诸县置主簿，以流外为之。京县、上县，丞皆一人；畿县、上县，正皆四人。七年，改县正复曰尉。贞观初，诸县置录事。开元，上县万户、中县四千户以上，增尉一人。京兆、河南府诸县，户三千以上置市令一人，户一万以上置义仓督三人。其后畿县户不及四千，亦置尉二人，万户增一人。凡县有司功佐、司仓佐、司户佐、司兵佐、司法佐、司士佐、典狱、门事等，畿县减司兵，上县有司户、司法而已。凡县皆有经学博士、助教各一人，京县学生五十人，畿县四十人，中县以下各二十五人。
上镇，将一人，正六品下；镇副二人，正七品下；仓曹参军事、兵曹参军事各一人，从八品下。中镇，将一人，正七品上；镇副一人，从七品上；兵曹参军事一人，正九品下。下镇，将一人，正七品下；镇副一人，从七品下；兵曹参军事一人，从九品下。每镇又有使一人、副使一人。凡军镇，二万人以上置司马一人，正六品上；增仓曹、兵曹参军事各一人，从七品下。不及二万者，司马从六品上，仓曹、兵曹参军事正八品上。
上戍，主一人，正八品下；戍副一人，从八品下。中戍，主一人，从八品下。下戍，主一人，正九品下。
镇将、镇副，戍主、戍副，掌捍防守御。凡上镇二十，中镇九十，下镇一百三十五；上戍十一，中戍八十六，下戍二百四十五。仓曹参军事，掌仪式、仓库、饮膳、医药、付事、句稽、省署钞目、监印、给纸笔、市易、公廨。中镇则兵曹兼掌。兵曹参军事，掌防人名帐、戎器、管钥、马驴、土木、谪罚之事。上镇：有录事一人，史一人，仓曹佐一人、史二人，兵曹佐、史各二人，仓督一人、史二人；中镇：录事一人，兵曹佐一人、史四人，仓督一人、史二人；下镇：录事一人，兵曹佐一人、史二人，仓督一人、史一人。凡军镇，五百人有押官一人，千人有子总管一人，五千人又有府三人、史四人。上戍：佐一人、史二人；中戍：史二人；下戍：史一人。唐废戍子，每防人五百人为上镇，三百人为中镇，不及者为下镇；五十人为上戍，三十人为中戍，不及者为下戍。开元十五年，朔方五城各置田曹参军事一人，品同诸军判司，专莅营田。永泰后，诸镇官颇增减开元之旧。
五岳、四渎，令各一人，正九品上，掌祭祀。有祝史三人，赍郎各三十人。
上关：令一人，从八品下；丞二人，正九品下。中关：令一人，正九品下；丞一人，从九品下。下关：令一人，亦从九品下。掌禁末游，察奸慝。凡行人车马出入，据过所为往来之节。凡关二十有六，京四面关有驿道者为上关，元驿道者为中关，余为下关。丞掌付事、句稽、监印、省署钞目，通判关事。上关：录事一人，府二人，史四人，典事六人；中关：录事一人，府二人，史二人，典事四人；下关：府一人，史、典事各二人。典事掌巡雉及杂当。初，诸关置都尉，亦有它官奉敕监者。上津置尉一人，掌舟梁之事；府一人，史二人，津长四人。下津尉一人，府一人，史二人，津长二人。永徽中，废津尉，上关置津吏八人。永泰元年，中关置津吏六人，下关四人，无津者不置。
