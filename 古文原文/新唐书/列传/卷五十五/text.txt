裴阳宋杨崔李解
裴漼，绛州闻喜著姓。父琰之，永徽中为同州司户参军，年甚少，不主曹务，刺史李崇义内轻之，镌谕曰： 同，三辅，吏事繁，子盍求便官？毋留此！ 琰之唯唯。吏白积案数百，崇义让使趣断，琰之曰： 何至逼人？ 乃命吏连纸进笔为省决，一日毕，既与夺当理，而笔词劲妙。崇义惊曰： 子何自晦，成吾过耶？ 由是名动一州，号 霹雳手 。后为永年令，有惠政，吏刻石颂美。以仓部郎中病废。漼侍疾十余年，不肯仕。琰之没，始擢明经，调陈留主簿，迁监察御史。
时崔湜、郑愔典吏部，坐奸赃，为李尚隐所劾，诏漼按讯，而安乐公主、上官昭容为阿右，漼执正其罪，天下称之。累进中书舍人。睿宗造金仙、玉真二观，时旱甚，役不止，漼上言： 春夏毋聚大众，起大役，不可兴土功，妨农事。若役使乖度，则有疾疫水旱之灾，此天人常应也。今自冬徂春，雨不时降，人心憔然，莫知所出，而土木方兴，时之孽，职为此发。今东作云始，丁壮就功，妨多益少，饥寒有渐。《春秋》庄公三十一年冬，不雨，是时岁三筑台；僖公二十一年夏，大旱，是时作南门。陛下以四方为念，宜下明制，令二京营作、和市木石，一切停止。有如农桑失时，户口流散，虽寺观营立，能救饥寒敝哉！ 不报。迁兵部侍郎。以铨总劳，特授一子官。开元五年，为吏部侍郎，甄拔士为多。拜御史大夫。
漼雅与张说善，说方宰相，数荐之，漼长于敷奏，天子亦自重焉，擢吏部尚书。世俭素，而晚节稍畜伎妾，为奢侈事，议者以为缺。改太子宾客。卒，赠礼部尚书，谥曰懿。从祖弟宽。
宽，性通敏，工骑射、弹棋、投壶，略通书记。景云中，为润州参军事。刺史韦诜有女，择所宜归，会休日登楼，见人于后圃有所瘗藏者，访诸吏，曰： 参军裴宽居也。 与偕来，诜问状，答曰： 宽义不以包苴汙家，适有人以鹿为饷，致而去，不敢自欺，故瘗之。 诜嗟异，乃引为按察判官，许妻以女。归语妻曰： 常求佳婿，今得矣。 明日，帏其族使观之。宽时衣碧，瘠而长，既入，族人皆笑，呼为 碧鹳雀 。诜曰： 爱其女，必以为贤公侯妻也，何可以貌求人？ 卒妻宽。
举拔萃，为河南丞，迁长安尉。宇文融为侍御史，括天下田，奏为江东覆田判官。改太常博士。礼部建言忌日享庙应用乐，宽自以情立议曰： 庙尊忌卑则作乐，庙卑忌尊则备而不奏。 中书令张说善之，请如宽议。迁刑部员外郎。万骑将军马崇白日杀人，而王毛仲方以贵幸，将鬻其狱，宽固执不肯从。河西节度使萧嵩表为判官，历兵部侍郎。宰相裴耀卿领江淮运，列仓河阴，奏宽为户部侍郎自副。迁吏部。出为蒲州刺史，州久旱，宽入境辄雨。徙河南尹，不屈附权贵，河南大治。由金吾大将军授太原尹，玄宗赋诗褒饯。天宝初，由陈留太守拜范阳节度使。时北平军使乌承恩，虏酋也，与中人通，数冒贿，宽以法绳治。檀州刺史何僧献生口数十，宽悉归之，故夷夏感附。
三载，用安禄山守范阳，召宽为户部尚书，兼御史大夫。裴敦复平海贼还，广张功簿，宽密白其妄。会河北部将入朝，盛誉宽政，且言华虏犹思之，帝嗟赏，眷倚加厚。李林甫恐其遂相，又恶宽善李适之，乃漏宽语以激敦复，敦复任气而疏，以林甫为诚。先是，宽以所善请于敦复，即欲白发其言，林甫趣之。敦复未及闻，扈幸温泉宫。而其下裨将程藏曜、曹鉴自以他事系台，宽捕按之，敦复谓宽求致其罪，遽以金五百两赂贵妃姊，因得事闻于帝，由是贬宽睢阳太守。及韦坚狱起，宽复坐亲，贬安陆别驾。林甫任罗希奭杀李适之也，亦使过安陆，将怖杀宽，宽叩头祈哀，希奭乃去。宽惧终见杀，丐为浮屠，不许。稍迁东海太守，徙冯翊，入为礼部尚书。卒，年七十五，赠太子太傅。
宽兄弟八人，皆擢明经，任台、省、州刺史。雅性友爱，于东都治第，八院相对，甥侄亦有名称，常击鼓会饭。其为政务清简，所莅人爱之，世皆冀其得宰相。天宝间称旧德，以宽为首。然惑于佛，喜与桑门游，习诵其书，老弥笃云。子谞。
谞，字士明，擢明经，调河南参军事。性通绰，举止不烦。累迁京兆仓曹参军。虢王巨表署襄、邓营田判官。母丧，居东都。会史思明乱，逃山谷间。思明故为宽将，德宽旧恩，且闻谞名，遣捕骑迹获之，喜甚，呼为 郎君 ，伪授御史中丞。贼残杀宗室，谞阴缓之。全活者数百人。又尝疏贼虚实于朝，事泄，思明恨骂，危死而免。贼平，除太子中允，迁考功郎中，数燕见奏事。
代宗幸陕，谞徒步挟考功南曹印赴行在，帝曰： 疾风知劲草，果可信。 将用为御史中丞，为元载沮却，故拜河东租庸、盐铁使。时关辅旱，谞入计，帝召至便殿，问榷酤利岁出内几何，谞久不对。帝复问，曰： 臣有所思。 帝曰： 何邪？ 谞曰： 臣自河东来，涉三百里，而农人愁叹，谷菽未种。诚谓陛下轸念元元，先访疾苦，而乃责臣以利。孟子曰： 治国者，仁义而已，何以利为？ 故未敢即对。 帝曰： 微公言，朕不闻此。 拜左司郎中，数访政事。载忌之，出为虔州刺史，历饶、卢、亳三州，除右金吾将军。
德宗新即位，以刑名治天下，百吏震服。时大行将蕆陵事，禁屠杀，尚父郭子仪家奴宰羊，谞列奏，帝谓不畏强御，善之，或曰： 尚父有社稷功，岂不为庇之？ 谞笑曰： 非君所知。尚父方贵盛，上新即位，必谓党附者众。今发其细过，以明不恃权耳。吾上以尽事君之道，下以安大臣，不亦可乎？ 
时朝堂别置三司决庶狱，辨争者辄击登闻鼓。谞上疏曰： 谏鼓、谤木之设，所以达幽枉，延直言。今诡猾之人，轻动天听，争纤微，若然者，安用吏治乎？ 帝然之，于是悉归有司。谞恶法吏舞文，或挟宿怨为重轻，因献《狱官箴》以讽。坐所善诛，贬阆州司马。俄召为太子右庶子，进兵部侍郎，至河南尹、东都副留守。凡五世为河南，谞视事未尝敢当正处。以宽厚和易为治，不鞫人以赃。卒，年七十五，赠礼部尚书。
宽弟子胄，字胤叔，擢明经，佐李抱玉凤翔幕府。不得意，谢归，更从宣歙观察使陈少游，抱玉怒，劾贬桐庐尉。时李栖筠观察浙西，幕府皆一时高选。判官许鸣谦名知人，见崔造及胄，器之，白栖筠取胄为支使。
代宗恶宰相元载怙权，召栖筠为御史大夫，欲以相，栖筠引胄殿中侍御史，尤为载所恶。会栖筠卒，胄护丧归洛阳，人为危之，胄屹然不沮惴。少游复表为淮南观察判官。载诛，始拜刑部员外郎，迁宣州刺史。杨炎当国，为载复仇，穷摭所恶。会胄部人积胄杂奉为赃，炎遣员寓蔓劾峭诋，贬汀州司马。稍迁京兆少尹，以父名不拜，换国子司业。迁江西观察使。初，李兼尝罢南昌卒千余人，收资禀为月进，胄白罢之。樊泽徙襄州，宰相议所代，德宗雅记胄才，遂拜荆南节度使。
是时，方镇争剥下希恩，制重锦异绫，名贡奉，有中使者，即悉公帑市欢。胄待之有节，献饷直不数金，宴劳止三爵。是时武臣多粗暴庸人，待宾介不以礼，少失意，则以罪中伤之，胄亦劾斥其管记，世恨胄之流于俗。卒，年七十五，赠尚书右仆射，谥曰成。
阳峤，其先北平人，世徙洛阳，北齐尚书右仆射休之四世孙。举八科皆中，调将陵尉，累迁詹事司直。长安中，左右御史中丞桓彦范、袁恕己争取为御史。杨再思素与峤善，知其意不乐弹抨事，为语彦范，彦范曰： 为官择人，岂待情乐乎？唯不乐者固与之，以伸难进、抑躁求也。 遂为右台侍御史。久乃迁国子司业。峤资谨饬好学，喜诱劝后生、修讲舍，人以为善职。
睿宗立，进尚书右丞。时议建都督府，择最吏，故峤为泾州都督。议罢，历魏州刺史、荆州长史、本道按察使，率以清白闻。魏州人嫠耳阙下，请峤为刺史，故再治魏。入为国子祭酒，封北平县伯。引尹知章、范行恭、赵玄默为学官，皆名儒冠云。生徒游惰者至督以鞭楚，人怨之，乘夜殴峤道中，事闻，诏捕殴者杀之。峤抚孤侄与子均，常语人曰： 吾备位方伯，而心亦昔时一尉耳。 以老致仕。卒，谥曰敬。
宋庆礼，洺州永年人。擢明经，补卫尉。武后诏侍御史桓彦范行河北，鄣断居庸、五回等路，以支突厥，召庆礼与议，见其方略，器之。俄迁大理评事，为岭南采访使。时崖、振五州首领更相掠，民苦于兵，使者至，辄苦瘴疠，莫敢往。庆礼身到其境，谕首领大谊，皆释仇相亲，州土以安，罢戍卒五千。历监察、殿中侍御史。以习识边事，拜河东、河北营田使。善骑，日能驰数百里。性甘于劳苦，然好兴作，滨塞掘阱植兵，以邀虏径，议者蚩其不切事。稍迁贝州刺史，复为河北支度营田使。
初，营州都督府治柳城，扼制奚、契丹。武后时，赵文翙失两籓情，攻残其府，更治东渔阳城。玄宗时，奚、契丹款附，帝欲复治故城，宋璟固争不可，独庆礼执处其利，乃诏与太子詹事姜师度、左骁卫将军邵宏等为使，筑裁三旬毕。俄兼营州都督，开屯田八十余所，追拔渔阳、淄青没户还旧田宅，又集商胡立邸肆。不数年，仓廥充，居人籓辑。卒，赠工部尚书。
庆礼为政严，少私，吏畏威不敢犯。太常博士张星以好巧自是，谥曰 专 。礼部员外郎张九龄申驳曰： 庆礼国劳臣，在边垂三十年。往城营州，士才数千，无甲兵强卫，指期而往，不失所虑，遂罢海运，收岁储，边亭晏然。其功可推，不当丑谥。 庆礼兄子辞玉亦自诣阙诉。改谥曰敬。
杨瑒，字瑶光，华州华阴人。五世祖缙，为陈中书舍人，名属义，终交、爱九州都督、武康郡公。子林甫代领都督，隋灭陈，逾三年乃降，徙长安。林甫字卫卿，为柳城太守，高祖军兴，遣其子琮招之，挈郡以来，授检校总管，足疾不能造朝。帝以绛州寒凉，拜刺史，累封宜春郡公。琮字孝璋，为上津令。会天下乱，去官，与秦王同里居。武德初，为王府参军，兼库直。隐太子事平，诏亲王、宰相一人入宴，而琮独预，太宗赐《怀昔赋》，申以恩意。历沔、绥二州刺史。姆馈孺子以饼，妻伪受而弃之垣外，人咨其廉。
瑒始为麟游令，时窦怀贞大营金仙、玉直二观，檄取畿内尝负逆人赀者，暴敛之以佐费，瑒拒不应。怀贞怒曰： 县令而拒大夫命乎？ 瑒曰： 所论者民冤抑也，位高下乎何取？ 怀贞壮其对，为止。初，韦后表民二十二为丁限，及败，有司追趣其课，瑒执不可，曰： 韦氏当国，擅擢士大夫，赦罪人，皆不改，奚独取已宽之人重敛其租？非所以保下之宜。 遂止不课，由是名显当世。
擢累侍御史。京兆尹崔日知贪沓不法，瑒与大夫李杰谋劾举之，反为日知先构。瑒廷奏曰： 肃绳之司，一为恐胁所屈，开奸人谋，则御史府可废。 玄宗直之，令杰还视事，而逐日知。
瑒进历御史中丞、户部侍郎。帝尝召宰相大臣议天下户版延英殿，瑒言利病尤详，帝咨赏。于是宇文融建检脱户余口，瑒执不便。融方贵，公卿唵默唯唯，独瑒抗议，故出为华州刺史。帝封太山，集乐工山下，居丧者亦在行。瑒谓起苴绖使和钟律，非人情所堪，帝许，乃免。
入为国子祭酒，表大儒王迥质、尹子路、白履忠等三人教授国子。有诏迥质谏议大夫、皇太子侍读；履忠老不任职，拜朝散大夫罢归；子路直弘文馆。皆有名。瑒奏： 有司帖试明经，不质大义，乃取年头、月尾、孤经、绝句，且今习《春秋》三家、《仪礼》者才十二，恐诸家废无日，请帖平文以存学家，其能通者稍加优宦，奖孤学。 从之，因诏以三家《传》、《仪礼》出身者不任散官，遂著令。生徒为瑒立颂太学门。
又言： 古者卿大夫子弟及诸侯岁贡小学之异者入太学，渐渍礼乐，知朝廷君臣之序，班以品类，分以师长，三德四教，学成然后爵之。唐兴，二监举者千百数，当选者十之二，考功覆校以第，谓经明行修，故无多少之限。今考功限天下明经、进士岁百人，二监之得无几，然则学徒费官禀，而博士滥天禄者也。且以流外及诸色仕者岁二千，过明经、进士十倍，胥史浮虚之徒，眊先王礼义，非得与服勤道业者挈长短、绝轻重也。国家启庠序，广化导，将有以用而劝进之。有司为限约以黜退之，欲望俊乂在朝，难矣。 帝然其言。再迁大理卿，以疾辞，改左散骑常侍。卒，年六十八，赠户部尚书，谥曰贞。
瑒常叹士大夫不能用古礼，因其家冠、婚、丧、祭，乃据旧典为之节文，揖让威仪，哭踊衰杀，无有违者。在官清白，吏请立石纪德，瑒曰： 事益于人，书名史氏足矣。若碑颂者，徒遣后人作碇石耳。 
瑒伯父志操，颇刚简，未遇时，著《闲居赋》自托，常曰： 得田十顷、僮婢十人，下有兄弟布粟之资，上可供先公伏腊足矣。 位终司属卿、安平县男。瑒从父兄晏，精《孝经》学，常手写数十篇，可教者辄遗之。
崔隐甫，贝州武城人。隋散骑侍郎亻麃曾孙。解褐左玉钤卫兵曹参军，迁殿侍御史内供奉。浮屠惠范倚太平公主胁人子女，隐甫劾状，反为所挤，贬邛州司马。玄宗立，擢汾州长史，兼河东道支度营田使，迁洛阳令。梨园弟子胡雏善笛，有宠，尝负罪匿禁中。帝以他事召隐甫，从容指曰： 就卿丐此人。 对曰： 陛下轻臣而重乐工，请解官。 再拜出，帝遽谢，与胡雏，隐甫杀之，有诏贳死，不及矣。赐隐甫百缣。
孙佺败绩于奚，擢隐甫并州司马护边，会兄逸甫疾甚，未及行，诏责逗留，下除河南令。累拜华州刺史、太原尹，入为河南尹。居三岁，进拜御史大夫。初，台无狱，凡有囚则系大理。贞观时，李乾祐为大夫，始置狱，由是中丞、侍御史皆得系人。隐甫执故事，废掘诸狱。其后患囚往来或漏泄，复系之厨院云。台中自监察御史而下，旧皆得颛事，无所承谘。隐甫始一切令归禀乃得行，有忤意辄劾正，多贬绌者，台吏侧目，威名赫然。帝尝诏校外官岁考。异时必委曲参审，竟春未定。隐甫一日会朝集使，询逮检实，其暮皆讫，议者服其敏。帝尝谓曰： 卿为大夫，天下以为称职。 
张说当国，隐甫素恶之，乃与中丞宇文融、李林甫暴其过，不宜处位，说赐罢；然帝嫉朋党，免其官，使侍母。岁余，复为大夫。迁刑部尚书，兼河南尹。帝还京师，即拜东都留守。累封清河郡公。卒，赠益州大都督，谥曰忠。
始，帝欲相隐甫也，谓曰： 牛仙客可与语，卿常见否？ 对曰： 未也。 帝曰： 可见之。 隐甫终不诣。他日又问，对如初。帝乃不用。子弟或问故，答曰： 吾不以其人微易之也，其材不逮中人，可与之对耶？ 隐甫所至絜介自守，明吏治，在职以强正称云。
赞曰：严挺之拒宰相不肯见李林甫，崔隐甫违诏不屈牛仙客，信刚者乎！二人坐是皆不得相，彼亦各申其志也。管夷吾以编栈谕之，信曲与直不相函哉！
李尚隐，其先出赵郡，徙贯万年。年二十，举明经，再调下邽主簿，州刺史姚班说其能，器之。神龙中，左台中丞侯令德为关内黜陟使，尚隐佐之，以最擢左台监察御史。于是，崔湜、郑愔典吏部选，附势幸，铨拟不平，至逆用三年员阙，材廉者轧不进，俄而相踵知政事，尚隐与御史李怀让显劾其罪，湜等皆斥去。睦州刺史冯昭泰性鸷刻，人惮其强，尝诬系桐庐令李师旦二百余家为妖蛊，有诏御史覆验，皆称病不肯往。尚隐曰： 善良方蒙枉，不为申明，可乎？ 因请行，果推雪其冤。湜、愔复当路，乃出尚隐为伊阙令，怀让魏令。湜等伏诛，玄宗知尚隐方严，由定州司马擢吏部员外郎，怀让自河阳令拜兵部员外郎。怀让，蓚人，后历给事中。
尚隐以将作少监营桥陵，封高邑县男。未几，进御史中丞。御史王旭招权，稍不制，仇家告其罪，尚隐穷治，具得奸赃，无假借，遂抵罪。进兵部侍郎。俄出为蒲州刺史。浮屠怀照者，自言母梦日入怀生己，镂石著验，闻人冯待徵等助实其言。尚隐劾处妖妄，诏流怀照播州。再迁河南尹。
尚隐性刚亮，论议皆披心示诚，处事分明，御下不苛密。尤详练故实，前后制令，诵记略无遗。妖贼刘定高夜犯通洛门，尚隐坐不素觉，左迁桂州都督。帝遣使劳曰： 知卿忠公，然国法须尔。 因赐杂彩百匹遣之。迁广州都督、五府经略使。及还，人或袖金以赠，尚隐曰： 吾自性分不可易，非畏人知也。 
代王丘为御史大夫。时司农卿陈思问引属吏多小人，乾隐钱谷，尚隐按其违，赃累钜万，思问流死岭南。改尚隐太子詹事。不阅旬，进户部尚书。前后更扬、益二州长史、东都留守，爵高邑伯。开元二十八年，以太子宾客卒，年七十五，谥曰贞。
尚隐三入御史府，辄绳恶吏，不以残挚失名，所发当也，素议归重。仕官未尝以过谪，惟劾诋幸臣及坐小法左迁，复见用，以循吏终始云。
自开元二十二年置京畿采访处置等使，用中丞卢奂为之，尚隐以大夫不充使。永泰以后，大夫王翊、崔涣、李涵、崔宁、卢杞乃为之。
解琬，魏州元城人。举幽素科，中之，调新政尉。后自成都丞奏事称旨，躐除监察御史，以丧免。武后顾琬习边事，迫追西抚羌夷，琬因乞终丧，后嘉许之，诏服除赴屯。迁侍御史，安抚乌质勒及十姓部落，以功擢御史中丞，兼北庭都护、西域安抚使。琬与郭元振善，宗楚客恶之，左授沧州刺史。为政引大体，部人顺附。
景龙中，迁御史大夫，兼朔方行军大总管。前后乘边积二十年，大抵务农习战，多为长利，华虏安之。景云二年，复为朔方军大总管，分遣随军要籍官河阳丞张冠宗、肥乡令韦景骏、普安令于处忠料三城兵，省其戍十万人。改右武卫大将军，兼检校晋州刺史、济南县男。以老丐骸骨，不待报辄去，优诏以金紫光禄大夫听致仕，准品给全禄，玺书劳问。会吐番骚边，复召授左散骑常侍，诏与虏定经界，因谐辑十姓降户。琬建言吐蕃不可以信约，请调兵十万屯秦、渭间，防遏其奸。是冬，吐蕃果入寇，为秦渭兵击走之。俄复请老，不许，迁太子宾客。年八十余，开元五年，终同州刺史。
