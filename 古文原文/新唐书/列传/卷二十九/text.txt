于高张
于志宁，字仲谧，京兆高陵人。曾祖谨，有功于周，为太师、燕国公。父宣道，仕隋至内史舍人。大业末，志宁调冠氏县长，山东盗起，弃官归。
高祖入关，率群从迎谒长春宫，诏授渭北道行军元帅府记室，与殷开山参谋议。薛仁杲平，识褚亮于囚虏中，迁天策府中郎、文学馆学士，引亮与同列。贞观三年，为中书侍郎。太宗尝宴近臣，问： 志宁安在？ 有司奏： 敕召三品，志宁品第四。 帝悟，特诏预宴，因加散骑常侍、太子左庶子、黎阳县公。是时议立七庙，君臣请以凉武昭王为始祖，志宁以凉非王业所因，独建议违之。帝诏功臣世袭刺史，志宁奏： 古今异时，慕虚名，遗实患，非久安计。 帝皆从之。尝谓志宁曰： 古者太子既生，士负之，即置辅弼。昔成王以周、召为师傅，日闻正道，习以成性。今太子幼，卿当辅以正道，无使邪僻启其心。勉之，官赏可不次得也。 太子承乾数有过恶，志宁欲救止之，上《谏苑》以讽。帝见大悦，赐黄金十斤、绢三百匹。俄兼詹事，以母丧免，有诏起复本官，固请终丧，帝遣中书侍郎岑文本敦譬曰： 忠孝不两立，今太子须人教约，卿强起，为我卒辅道之。 志宁乃就职。
时太子以农时造曲室，累月不止，又好音乐过度。志宁谏，以为 今东宫乃隋所营，当时号为侈丽，岂容复事磨砻彩饰于其间？丁匠官奴皆犯法亡命，钳凿槌杵，往来出入，监门、宿卫、直长、千牛不得苛问。爪牙在外，厮役在内，其可无忧乎？又宫中数闻鼓声，太乐伎儿辄留不出，往年口敕丁宁，殿下可不思之？ 太子不纳。而左右多任宦官，志宁复谏曰： 奄官者，体非全气，专柔便佞，托亲近为威权，假出纳为祸福。故伊戾败宋，易牙乱齐，赵高亡秦，张让倾汉。近高齐任邓长颙为侍中，陈德信为开府，内预宴私，外干朝政，齐卒颠覆。今殿下左右前后皆用寺人，轻忽高班，陵轹贵仕，品命失序，经纪不立，行路之人咸以为怪。 太子益不悦。东宫仆御旧得番休，而太子不听，又私引突厥，与相狎比。志宁怀不能言，上疏极言曰： 窃见仆寺司驭，爰及兽医，自春迄夏，不得番息。或家有慈亲，以阙温清，或室有幼弱，以亏抚养，殆非恕爱之意。又突厥达哥支等，人状野心，不可以礼教期，不可以仁信待。狎而近之，无益令望，有损盛德。况引内閤中，使常亲近，人皆震骇，而殿下独安此乎？ 太子大怒，遣张师政、纥干承基往刺之。二人者入其第，见志宁憔然在苫塊中，不忍杀，乃去。太子败，帝知状，谓曰： 闻公数谏，承乾不听公，故至此。 是时宫臣皆罪废，独志宁蒙劳勉。
晋王为皇太子，复拜左庶子，迁侍中，加光禄大夫，进封燕国公，监脩国史。永徽二年，洛阳人李弘泰诬告太尉长孙无忌反，有诏不待时斩之。志宁以为： 方春少阳用事，不宜行刑，且诬谋非本恶逆，请依律待秋分乃决。 从之。衡山公主既公除，将下嫁长孙氏。志宁以为： 《礼》，女十五而笄，二十而嫁，有故，二十三而嫁，固知遇丧须终三年。《春秋》，鲁庄公如齐纳币，母丧未再期而图婚，二家不讥，以其失礼明也。今议者云 公除从吉 ，此汉文创制，为天下百姓耳。公主身服斩衰，服可以例除，情不可以例改。心丧成婚，非人情所忍。 于是诏公主待服除乃婚。拜尚书左仆射、同中书门下三品。顷之，兼太子少师。四年，陨石十八于冯翊，高宗问曰： 此何祥也？朕欲悔往脩来以自戒，若何？ 志宁对： 《春秋》： 陨石于宋五。 内史过曰： 是阴阳之事，非吉凶所生。 物固有自然，非一系人事。虽然，陛下无灾而戒，不害为福也。 俄迁太傅。尝与右仆射张行成、中书令高季辅俱赐田，志宁奏： 臣家自周、魏来，世居关中，赀业不坠。今行成、季辅始营产土，愿以臣有余赐不足者。 帝嘉之，分其田以与二人。
显庆四年，以老乞骸骨，诏解仆射，更拜太子太师，仍同中书门下三品。王皇后之废，长孙无忌、褚遂良固争不见从，志宁不敢言。武后以其不右己，衔之，后因杀无忌，坐免官，出为荥州刺史，改华州，听致仕。卒，年七十八，赠幽州都督，谥曰定。后追复左光禄大夫、太子太师。
志宁爱宾客，乐引后进，然多嫌畏，不能有所荐达也，为士议所少。凡格式、律令、礼典，皆与论譔，赏赐以巨万。
初，志宁与司空李勣修定《本草》并图，合五十四篇。帝曰： 《本草》尚矣，今复修之，何所异邪？ 对曰： 昔陶弘景以《神农经》合杂家《别录》注铭之，江南偏方，不周晓药石，往往纰缪，四百余物，今考正之，又增后世所用百余物，此以为异。 帝曰： 《本草》、《别录》何为而二？ 对曰： 班固唯记《黄帝内外经》，不载《本草》，至齐《七录》乃称之。世谓神农氏尝药以拯含气，而黄帝以前文字不传，以识相付，至桐、雷乃载篇册，然所载郡县，多在汉时，疑张仲景、华佗窜记其语。《别录》者，魏、晋以来吴普、李当之所记，其言华叶形色，佐使相须，附经为说，故弘景合而录之。 帝曰： 善。 其书遂大行。
曾孙休烈。休烈机鉴融敏，善文章，与会稽贺朝万齐融、延陵包融齐名。开元初，第进士，又擢制科，历秘书省正字。吐蕃金城公主请文籍四种，玄宗诏秘书写赐。休烈上疏曰： 戎狄，国之寇；经籍，国之典也。戎之生心，不可以无备。昔东平王求《史记》、诸子，汉不与之，以《史记》多兵谋，诸子杂诡术也。东平，汉之懿戚，尚不示征战之书，今西戎，国之寇仇，安可贻以经典？且吐蕃之性慓悍果决，善学不回。若达于《书》，则知战；深于《诗》，则知武夫有师干之试；深于《礼》，则知《月令》有废兴之兵；深于《春秋》，则知用师诡之计；深于文，则知往来书檄之制：此何异假寇兵资盗粮也！臣闻鲁秉周礼，齐不加兵；吴获乘车，楚屡奔命。丧法危邦，可取鉴也。公主下嫁异国，当用夷礼，而反求良书，恐非本意，殆有奸人劝导其中。若陛下虑失其情，示不得已，请去《春秋》。夫《春秋》，当周德既衰，诸侯盛强，征伐竞兴，情伪于是乎生，变诈于是乎起，有以臣召君、取威定霸之事。诚与之，国之患也。狄固贪婪，贵货易土，正可锡以锦彩，厚以金玉，无足所求以资其智。 疏入，诏中书门下议。侍中裴光庭曰： 吐蕃不识礼经，孤背国恩，今求哀启颡，许其降附，渐以《诗》、《书》，陶一声教，斯可致也。休烈但见情伪变诈于是乎生，不知忠信节义亦于是乎在。 帝曰： 善。 遂与之。累迁起居郎、直集贤殿学士、比部郎中。杨国忠为宰相，斥不附己者，出为中部郡太守。
肃宗立，休烈奔行在，擢给事中，迁太常少卿，知礼仪事，兼修国史。帝尝谓曰： 良史者，君举必书。朕有过失，顾卿何如？ 对曰： 禹、汤罪己，其兴也勃焉。有德之君不忘规过。 于时经大盗后，史籍燔缺，休烈奏： 《国史》、《开元实录》、《起居注》及余书三千八百余篇藏兴庆宫，兵兴焚炀皆尽，请下御史核史馆所由，购府县有得者，许上送官。一书进官一资，一篇绢十匹。 凡数月，止获一二篇，唯韦述以其家藏《国史》百三十篇上献。中兴文物未完，休烈献《五代论》，讨著旧章，天子嘉之。转工部侍郎，仍脩史。宰相李揆矜己护前，羞与同史任为等列，奏徙休烈为国子祭酒，权留史馆脩撰，以卑下之，休烈安然无屑意。乾元初，始诏百官元日、冬至于光顺门贺皇后。休烈奏： 周礼有命夫朝人君，命妇朝女君。自显庆以来，则天皇后甫行此礼，而命妇与百官杂处，在礼不经。 帝罢之。
代宗嗣位，甄别名品，元载称其清谅。拜右散骑常侍，兼修国史，加礼仪使，迁太常卿。累进工部尚书，封东海郡公。虽历清要，不治产。性恭俭仁爱，无喜愠之容。乐贤下善，推毂士甚众。年老，笃意经籍，嗜学不厌。妻韦卒，天子嘉休烈父子著儒行，诏赠韦国夫人，葬给卤簿、鼓吹。岁中，休烈亦卒，年八十一。帝为叹息，赠尚书左仆射，谥曰元，遣谒者就第宣慰，为儒者荣。
二子：益、肃，及休烈时，相继为翰林学士。益，天宝初及进士第。肃，终给事中，赠吏部侍郎。
肃子敖，字蹈中，擢进士，为秘书省校书郎。杨凭、李鄘、吕元膺相继辟幕府。元和初，拜监察御史，五迁至右司郎中。进给事中、左拾遗。庞严为元稹、李绅所厚，与蒋防俱荐为翰林学士。李逢吉诬绅罪逐之，而出严为信州刺史，防汀州刺史。敖封还诏书，缙绅意申严枉，及驳奏下，乃论贬严太轻，众皆嗤噪。逢吉乃厚敖，三迁至户部侍郎，出为宣歙观察使。敖修谨，家世用文学进，初为时所称，及居官，无所建明，不迕物以自容，名益减。卒，赠礼部尚书。四子；球、珪、瑰、琮，皆清显。琮知名。
庞严者，字子肃，寿州寿春人。第进士，举贤良方正，策第一，拜拾遗。辞章峭丽，累迁驾部郎中，知制诰。坐累出。复入，稍迁太常少卿。太和五年，权京兆尹，强干不阿贵势，然贪利，溺声色。卒于官。
琮字礼用，落魄不事事，以门资为吏，久不调，驸马都尉郑颢独器之。宣宗诏选士人尚公主者，颢语琮曰： 子有美才，不饰细行，为众毁所抑，能为之乎？ 琮许诺。中书舍人李潘知贡举，颢以琮托之，擢第，授左拾遗。初尚永福公主，主未降，食帝前，以事折匕箸，帝知其不可妻士大夫，更诏尚广德公主。咸通中，以水部郎中为翰林学士，迁中书舍人。阅五月，转兵部侍郎、判户部。八年，同中书门下平章事，进中书侍郎，兼户部尚书。为韦保衡所构，检校司空、山南东道节度使，三贬韶州刺史。保衡败，僖宗以太子少傅召，未几，复为山南节度使，入拜尚书右仆射。黄巢陷京师，以病卧家，巢欲起为相，琮辞疾，贼迫胁不止，乃曰： 吾死在旦夕，位宰相，义不受污。 贼遂害之。
高冯，字季辅，以字行，德州蓚人。居母丧，以孝闻。兄元道，仕隋为汲令，县人反城应贼，杀元道。季辅率其党与县人战，擒之，斩首以祭，贼众畏伏，更归附之，至数千人。俄与武陟李厚德将其众降，授陟州总管府户曹参军。
贞观初，拜监察御史，弹治不避权要。累转中书舍人，列上五事，以为：
今天下大定，而刑未措，何哉？盖谋猷之臣、台阁之吏不崇简易，而昧经远，故执宪者以深刻为奉公，当官者以侵下为益国。如尚书八坐，人主所责成者也，宜择温厚脩絜者任之。敦朴素，革浮伪，使家识慈孝，人知廉耻，过行者被嗤于乡，不昵者蒙摈于亲，自然礼节兴矣。
陛下身帅节俭，而营缮未息，丁匠不能给驱使，又和雇以重劳费。人主所欲，何求而不得。愿爱其财，毋使殚；惜其力，毋使弊。畿内数州，京师之本，土狭人庶，储畜少而科役多，宜蒙优贷，令得休息，强本弱支之义也。至江南、河北，人颇舒闲，宜为差等，均量劳逸。
公侯勋戚之家邑，入俸稍足以奉养，而贷息出举，争求什一，下民化之，竞为锥刀，宜加惩革。
今外官卑品，皆未得禄，故饥寒之切，夷、惠不能全其行。为政之道，期于易从，不恤其匮，而须其廉正，恐巡察岁出，輶轩继轨，而侵渔不息也。宜及户口之繁，仓庾且实，稍加禀赐，使得事父母、养妻子，然后督责其效，则官人毕力矣。
密王元晓等俱陛下懿亲，当正其礼。比见帝子拜诸叔，诸叔答拜。爵封既同，当明昭穆，愿垂训正，以为彝法。
书奏，太宗称善，进授太子右庶子。数上书言得失，辞诚切至。帝赐钟乳一剂，曰： 而进药石之言，朕以药石相报。 后为吏部侍郎，善铨叙人物，帝赐金背镜一，况其清鉴焉。
久之，迁中书令、兼检校吏部尚书，监脩国史，进爵蓚县公。永徽初，加光禄大夫、侍中、兼太子少保。感疾归第，有诏以其兄虢州刺史季通为宗正少卿，视疾，遣中使日候增损。卒，年五十八，赠开府仪同三司、荆州都督，谥曰宪。官给轜车，归葬于乡。
子正业，仕至中书舍人。坐善上官仪，贬岭表。
张行成，字德立，定州义丰人。少师事刘炫，炫谓门人曰： 行成体局方正，廊庙才也。 隋大业末，察孝廉，为谒者台散从员外郎。后为王世充度支尚书。世充平，以隋资补谷熟尉。家贫，代计吏集京师，擢制举乙科，改陈仓尉。高祖谓吏部侍郎张锐曰： 今选吏岂无才用特达者？朕将用之。 锐言行成，调富平主簿，有能名。召补殿中侍御史，纠劾严正。太宗以为能，谓房玄龄曰： 古今用人未尝不因介绍，若行成者，朕自举之，无先容也。 
尝侍宴，帝语山东及关中人，意有同异。行成曰： 天子四海为家，不容以东西为限，是示人以隘矣。 帝称善，赐名马一、钱十万、衣一称。自是有大政事，令与议焉。累迁给事中。帝尝谓群臣： 朕为人主，兼行将相事，岂不是夺公等名？舜、禹、汤、武得稷、蒐、伊、吕而四海安，汉高祖有萧、曹、韩、彭而天下宁，兹事朕皆兼之。 行成退，上疏曰： 有隋失道，天下沸腾，陛下拨乱反正，拯人涂炭，何周、汉君臣所能比数。虽然，盛德含光，规模宏远。左右文武诚无将相材，奚用大庭广众与之量校，损万乘之尊，与臣下争功哉？ 帝嘉纳之。转刑部侍郎、太子少詹事。
太子驻定州监国，谓曰： 吾乃送公衣锦过乡邪！ 令有司祠其先墓。行成荐里人魏唐卿、崔宝权、马龙驹、张君劼皆以学行闻，太子召见，以其老不可任以事，厚赐遣之。太子使行成诣行在，帝见悦甚，赐劳尤渥。还为河南巡察大使，称旨，检校尚书左丞。是岁，帝幸灵州，诏皇太子从。行成谏曰： 皇太子宜留监国，对百寮日决庶务，既为京师重，且示四方盛德。 帝以为忠。迁侍中、兼刑部尚书。
高宗即位，封北平县公，监脩国史。时晋州地震不息，帝问之，对曰： 天，阳也，君象；地，阴也，臣象。君宜动，臣宜静。今静者顾动，恐女谒用事，人臣阴谋。又诸王、公主参承起居，或伺间隙，宜明设防闲。且晋，陛下本封，应不虚发，伏愿深思以杜未萌。 帝然之，诏五品以上极言得失。俄拜尚书左仆射、太子少傅。永徽四年，自三月不雨至五月，行成惧，以老乞身，制答曰： 古者策免，乖罪己之义。此在朕寡德，非宰相咎。 乃赐宫女、黄金器，敕勿复辞。行成固请，帝曰： 公，朕之旧，奈何舍朕去邪？ 泫然流涕。行成惶恐，不得已复视事。未几，卒于尚书省舍，年六十七。诏九品以上就第哭。比敛，三遣使赐内衣服，尚宫宿其家护视。赠开府仪同三司、并州都督，祭以少牢，谥曰定。弘道元年，诏配享高宗庙廷。
族子易之、昌宗。
易之幼以门廕仕，累迁尚乘奉御。既冠，颀皙美姿制，音技多所晓通。武后时，太平公主荐其弟昌宗，得侍。昌宗白进易之材用过臣，善治炼药石。即召见，悦之。兄弟皆幸，出入禁中，傅硃粉，衣纨锦，盛饰自喜。即日拜昌宗云麾将军、行左千牛中郎将，易之司卫少卿，赐甲第，帛五百段，给奴婢、橐它、马牛充入之。不数日，进拜昌宗银青光禄大夫，赐防閤，同京官朝朔望；追赠父希臧为襄州刺史，母韦、母臧并封太夫人，尚宫问省起居。诏尚书李迥秀私侍臧。昌宗兴不旬日，贵震天下。诸武兄弟及宗楚客等争造门，伺望颜色，亲执辔棰，号易之为 五郎 ，昌宗 六郎 。又加昌宗右散骑常侍。圣历二年，始置控鹤府，拜易之为监。久之，更号奉宸府，以易之为令。乃引知名士阎朝隐、薛稷、员半千为供奉。
后每燕集，则二张诸武杂侍，摴博争道为笑乐，或嘲诋公卿，淫蛊显行，无复羞畏。时无检轻薄者又谄言昌宗乃王子晋后身，后使被羽裳、吹箫、乘寓鹤，裴回庭中，如仙去状，词臣争为赋诗以媚后。后知丑声甚，思有以掩覆之，乃诏昌宗即禁中论著，引李峤、张说、宋之问、富嘉谟、徐彦伯等二十有六人譔《三教珠英》。加昌宗司仆卿、易之麟台监，权势震赫。皇太子、相王请封昌宗为王，后不听，迁春官侍郎，封鄴国公，易之恒国公，实封各三百户。
后既春秋高，易之兄弟专政，邵王重润与永泰郡主窃议，皆得罪缢死。御史大夫魏元忠尝劾奏易之等罪，易之诉于后，反诬元忠与司礼丞高戬约曰： 天子老，当挟太子为耐久朋。 后问： 孰为证左？ 易之曰： 凤阁舍人张说。 翌日庭辩，皆不雠，然元忠、说犹皆被逐。其后易之等益自肆，奸赃狼藉，御史台劾奏之，乃诏宗晋卿、李承嘉、桓彦范、袁恕己参鞫，而司刑正贾敬言窥望后旨，奏昌宗强市，罪当赎，诏曰可。承嘉、彦范进曰： 昌宗赃四百万，尚当免官。 昌宗大言曰： 臣有功于国，不应免官。 后问宰相，内史令杨再思曰： 昌宗主炼丹剂，陛下饵之而验，功最大者也。 即诏释之，归罪其兄昌仪、同休，皆贬官。已而后久疾，居长生院，宰相不得进见，惟昌宗等侍侧。昌宗恐后不讳，祸且及，乃引支党日夜与谋为不轨事。然小人疏险，道路皆知之，至有榜其事于衢左者。左台御史中丞宋璟亟请按摄，后阳许璟，俄诏璟外按幽州都督屈突仲翔，更敕司刑卿崔神庆问状。神庆妄奏云： 昌宗应原。 璟执奏 昌宗法当斩 。后不答，左拾遗李邕进曰： 璟之言，社稷计也，愿可之。 后终不许。
神龙元年，张柬之、崔玄等率羽林兵迎皇太子入，诛易之、昌宗于迎仙院，及其兄昌期、同休、从弟景雄皆枭首天津桥，士庶欢踊，脔取之，一夕尽。坐流贬者数十人。天宝九载，昌期女上表自言，杨国忠助之，诏复易之兄弟官爵，赐同休一子官。
赞曰：于志宁谏太子承乾，几遭贼杀，然未尝惧，知太宗之明，虽匕首揕胸不愧也。及武后立，不敢出一言，知高宗之昧，虽死无益也。季辅，行成数进谏，然雍容有礼，皆长厚君子哉！
