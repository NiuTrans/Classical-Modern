李乌王杨曹高刘石
李光进，其先河曲诸部，姓阿跌氏。贞观中内属，以其地为鸡田州，世袭刺史，隶朔方军。
光进与弟光颜少依舍利葛旃，葛旃妻，其女兄也。初，葛旃杀仆固瑒，归河东辛云京，遂与光进俱家太原。以沈果称。从马燧救临洺，战洹水有功。历前后军牙门将、兼御史大夫、代州刺史。元和四年，王承宗、范希朝引师救易定，表光进为都将。时光颜亦至大夫，故军中呼 大小大夫 。俄检校工部尚书，为振武节度使，赐姓以光宠之；别诏光颜拜洺州刺史。弟兄荣冠当时。光进徙灵武，卒，年六十五，赠尚书左仆射。
有至性，居母丧，三年不归寝。光颜先娶，而母委以家事。及光进娶，母已亡，弟妇籍赀贮、纳管钥于姒，光进命反之，曰： 妇逮事姑，且尝命主家事，不可改。 因相持泣，乃如初。
光颜，字光远。葛旃少教以骑射，每叹其天资票健，己所不逮。长从河东军为裨将，节度使马燧谓曰： 若有奇相，终必光大。 解所佩剑赠之。讨李怀光、杨惠琳，战有功。从高崇文平剑南，数搴旗蹈军，出入若神，益知名。进兼御史大夫，历代、洺二州刺史。
元和九年讨蔡，以陈州刺史充忠武军都知兵马使。始逾月，擢本军节度使，诏以其军当一面。光颜乃壁溵水。明年，大破贼时曲。初，贼晨压其营以阵，众不得出，光颜毁其栅，将数骑突入贼中，反往一再，众识光颜，矢集其身如蝟。子揽马鞅谏无深入，光颜挺刃叱之，于是士争奋，贼乃溃北。当此时，诸镇兵环蔡十余屯，相顾不肯前，独光颜先败贼。始，裴度宣慰诸军还，为宪宗言： 光颜勇而义，必立功。 
俄又与乌重胤破贼小溵河。初，都统韩弘约诸军攻贼，贼先薄重胤垒，重胤中矛创甚，请救于光颜。光颜策贼既出，则小溵河之堡可乘，且重胤不可破。遣大将田颖、宋朝隐袭其城，夷之，贼失赘聚。弘怒不救重胤，违节度，取颖等将戮之，举军惜其材，光颜不敢拒。会中人景忠信至，知其然，即矫诏械系在所，驰以闻，有诏释之。弘及光颜更以表言，帝谓弘使曰： 违都统令当死，但以功可赎，赦之以为后图。 弘不悦。自是与弘有隙。
十一年，屡困贼，遂拔凌云栅。捷奏入，帝大悦，厚赉其使。进检校尚书左仆射。十二年四月，败贼于郾城，死者什三，数其甲凡三万，悉画雷公符、斗星，署曰： 破城北军。 郾守将邓怀金大恐，其令董昌龄因是劝怀金降，且来请曰： 城中兵父母妻子皆质贼，有如不战而屈，且赤族。请公攻城，我举火求援，援至，公迎破之，我以城下。 光颜许之。贼已北，昌龄奉伪印，怀金率诸将素服开门待。光颜入之，城自坏者五十版。
弘素蹇纵，阴挟贼自重，且恶光颜忠力，思有以挠衊之。饬名姝，教歌舞、六博，襦衤属珠琲，举止光丽，费百钜万，遣使以遗光颜，曰： 公以君暴露于外，恭进侍者，慰君征行之勤。 光颜约旦日纳焉。乃大合将校置酒，引使者以侍姝至，秀曼都雅，一军惊视。光颜徐曰： 我去室家久，以为公忧，诚无以报德。然战士皆弃妻子，蹈白刃，奈何独以女色为乐？为我谢公：天子于光颜恩厚，誓不与贼同生！ 指心曰： 虽死不贰。 因呜咽泣下，将卒数万皆感激流涕，乃厚赂使者还之，于是士气益励。
裴度筑赫连城于沲口，率轻骑观之。贼以奇兵自五沟至，大呼薄战，城为震坏，度危甚，光颜力战却之。先是，光颜策贼必至，密遣田布伏精骑沟下，扼其归。贼败，弃骑去，颠死沟中者千余。由是贼悉锐士当光颜，而李愬得乘虚入蔡矣。董重质弃洄曲军降愬，光颜跃马入贼营大呼，众万余人投甲请命。贼平，加检校司空。入朝，召对麟德殿，赐与蕃渥，命宴其第，归刍米二十车。
帝讨李师道，徙义成节度使，许以忠武兵自随。不三旬，再败贼濮阳，拔斗门，斩数千级。上言许、郑兵合不可用，遂复镇忠武。吐蕃入寇，徙邠宁军。时虏毁盐州城，使光颜复城之，亦以忠武兵从。初，田缙镇夏州，以叨沓开边隙，故党项引吐蕃围泾州，郝玭力战破之。光颜闻贼至，料兵以赴，邠人慢言忷忷，腾噪不肯行。光颜为陈说大义，感慨流涕，闻者亦泣下，遽即路，虏走出塞。
穆宗立，召还，赐开化里第，加同中书门下平章事。还军，赉况不赀，以宠示群臣。俄徙凤翔。帝将伐镇州，复还忠武，又兼深冀行营节度使。宰相百官班饯，帝御通化门临送，赐珍器、良马、玉带。光颜提军深入，而馈运不至，有诏以沧、景、德、棣州益之。光颜以宰相处置失宜，辞兼领，亦会赦王廷凑，复所治。李騕乱汴州，诏总军出讨，朝受命，暮即戎。翌日，拔尉氏。与汴人战琵琶沟，未阵，薄之，贼走。騕平，进兼侍中。敬宗初，真拜司徒、河东节度。宝历二年卒，年六十六，赠太尉，谥曰忠，赙赐良厚。及葬，文宗以其功高，复赐帛二千匹。
光颜性忠义，善抚士，其下乐为用。许师劲悍，常为诸军锋，故数立勋。王仙芝、黄巢反，诸道告急，多请以助守。大校曹师罕以千五百人隶招讨使宋威，张贯以四千人隶副使曾元裕。僖宗倚许军以屏蔽东都，有请以为援，率不报。大将张自勉讨云南、党项；庞勋乱，解围寿州，战淮口，以功累擢右威卫上将军。至是表请讨贼，诏乘传赴军，解宋州围。威忌自勉成功，请以隶麾下，且欲杀之。宰相得其谋，不听，以自勉代元裕。
乌重胤，字保君，河东将承玭子也。少为潞牙将，兼左司马。节度使卢从史奉诏讨王承宗，阴与贼连。吐突承璀将图之，以告重胤，乃缚从史。帐下士持兵合讠雚，重胤叱曰： 天子有命，从者赏，违者斩！ 士敛手还部无敢动。宪宗嘉其功，擢河阳节度使，封张掖郡公。
帝讨淮蔡，诏重胤以兵压贼境，割汝州隶其军，与李光颜相掎角。大小百余战，凡三年，贼平，再迁检校司空，进邠国公。徙横海军，建言： 河朔能拒朝命者，盖刺史失权，镇将领军能作威福也。使刺史得职，大帅虽有禄山、思明之奸，能据一州为叛哉？臣所管三州，辄还刺史职，各主其兵。 因请废景州。法制脩立，时以为宜。
讨王廷凑也，出屯深州，方朝廷号令乖迕，贼浸不制，重胤久不敢进。穆宗以为观望，诏杜叔良代之，以重胤为太子太保。长庆末，以检校司徒、同中书门下平章事为山南西道节度使。召至京师，改节天平军。文宗初，真拜司徒。李同捷请袭父位，帝方务静安，授同捷兗海，以重胤耆将，兼节度沧景，以齐州隶军。未几卒，年六十七，赠太尉，谥懿穆。
重胤出行伍，善抚士，与下同甘苦。蔡将李端降重胤，蔡人执其妻杀之，妻呼曰： 善事乌仆射！ 得士心大抵如此。待官属有礼，当时有名士如温造、石洪皆在幕府。既殁，士二十余人刲股以祭。
子汉弘嗣爵。居母丧，夺为左领军卫将军，固辞。帝嘉许之。
石洪者，字浚川，其先姓乌石兰，后独以石为氏。有至行，举明经，为黄州录事参军，罢归东都，十余年隐居不出。公卿数荐，皆不答。重胤镇河阳，求贤者以自重，或荐洪，重胤曰： 彼无求于人，其肯为我来邪？ 乃具书币邀辟，洪亦谓重胤知己，故欣然戒行。重胤喜其至，礼之。后诏书召为昭应尉、集贤校理。
又有李珙者，世儒家，珙独尚材武，有崖岸。尝至泽潞见李抱真，欲署牙将，闻其使酒，不用。都将王虔休曰： 珙奇士，不能用，即杀之，无为它人得也。 抱真不纳。虔休代节度，引为将。重胤禽从史，珙将救之，既闻谋出朝廷，乃止。重胤爱其才，讨淮西也，表为行营都将。终右武卫上将军。
王沛，许州许昌人。少勇决，为节度使上官涚所器，妻以女，署牙门将。涚卒，它婿田偁胁涚子袭领其军，谋杀监军。沛知其计，密告之，支党悉禽。德宗嘉美，即拜行军司马。而刘昌裔领节度，奏沛为监察御史，有诏护涚丧还京师。帝召见叹息，以为功异等，嫌昌裔所请薄，谓沛曰： 吾意殊未厌，尔归矣，方使别奏。 沛未至许，拜兼御史中丞。
李光颜讨吴元济，奇沛风概，署行营兵马使，使将劲兵别屯，数破贼有功。时诏书趣战，诸将观望，不敢度溵以壁。沛引兵五千夜济合流，扼贼冲，遂城以居。于是河阳、宣武、太原、魏博等军继度，围郾城。沛先结垒与贼对，蔡将邓怀金遂降。蔡平，加兼大夫。复从光颜定淄青。及光彦镇邠，诏分许兵往戍，沛又为都将，救盐州，败吐蕃，以功擢宁州刺史。徙陈州。
李騕之乱，以忠武节度副使率师讨騕，加检校右散骑常侍，进拜兗海沂密节度使。是时新建府，俗犷骜，沛明示法制，搜阅以时，军政大治。以检校工部尚书徙忠武。太和元年卒，赠尚书右仆射。
子逢，从父征伐，累功署忠武都知兵马使。太和中，入为诸卫将军。从刘沔、石雄破回鹘于天德，有士二千人未尝战，欲冒赏赐，逢不与。或为请之，答曰： 士奋死取赏，若无功而赏，何哉？ 武宗以逢用法严，使宰相李德裕让之，逢曰： 战者，前踏白刃，不以法，人孰用命？ 讨刘稹也，为太原道行营将，领陈许兵七千屯翼城。稹平，加检校右散骑常侍。后亦至忠武节度使云。
杨元卿，史失其何所人。少孤，慷慨有术略。客江海上，时时高论，人谓狂生。吴少诚跋扈蔡州，元卿以褐衣见，署剧县，俄召入幕府。又事少阳。每奏事至京师，颇为宰相李吉甫慰纳。元卿还，与少阳言君臣大义以动其心，贼党恶而共构之，判官苏肇保救，乃免。然元卿阴桡少阳事，而输款朝廷。及元济擅袭节度，元卿欲困其财使不振，谬说曰： 先公吝于财，诸将至寒馁。府之有亡，我具知之。君若大赐将士以自固，又卑辞厚礼邀事诸镇，则诸将悦，庶几助我。吾为君持表见天子，安有不从者？ 元济许之。既至，则具条贼虚实，请敕诸道执元济诛之。元济觉，乃杀其妻并四子，圬为一堋射之，肇亦被害。
宪宗拜元卿岳王府司马，与李愬议侨置蔡州，以元卿为刺史，优纳降附，坏贼党与。元卿入见，愿假度支钱及它奏请，不合旨；又裴度以诸将讨蔡三年，功且成，若又以州与元卿，恐觖望生事，议格。更授光禄少卿。蔡平，超拜左金吾卫将军。建言： 淮西多怪珍宝带，往取必得。 帝曰： 我讨贼，为人除害。贼平，我求得矣，焉用宝！止勿复言。 出为汾州刺史，复入为金吾。
长庆初，镇、魏易帅，元卿具道所以成败事，穆宗久乃悟，赐白玉带，擢泾原渭节度使。元卿垦发屯田五千顷，屯筑高垣，牢键闭，寇至，耕者保垣以守。居六年，泾人德之。徙节河阳。何进滔乱魏博，元卿请自赍三月粮举军出讨，文宗嘉美，加检校司空。献粟二十万石，助天子经费。进光禄大夫。徙宣武军。太和七年，以疾归东都，授太子太保。卒，赠司徒。然性憸巧，所至聚敛，谐结权近，故累更方任云。
子延宗，开成中为磁州刺史，与河阳兵谋逐帅自立。事败，诏以元卿尝毁家归忠，全其宗，杖死延宗于京兆府，赐还田产。
曹华，宋州楚丘人。始从宣武军。缚乱将李乃送阙下，节度使董晋署为牙将。后避仇奔东都，会吴少诚叛，留守王翃署华襄城戍将。华浚隍埤堞，日与贼搏，数禽馘，贼惮之。宪宗初，累拜检校右散骑常侍，召至京师，赐矛甲缯锦，还屯。拜宁州刺史，未行，属吴元济不受命，诏河阳怀汝节度使乌重胤讨之，重胤请华自副。战青陵城，贼大奔，拔凌云栅，以功封陈留郡王。
蔡平，进棣州刺史。州与郓比，时贼略定滴河，华遽逐贼，斩二千级，复其县。又募群盗可用者，贷死，补屯卒，使据孔道。贼至，辄击却之，不敢北。擢横海节度副使。时朝廷披郓为三镇。其明年，兗海军乱，杀观察使王遂，诏华往代。视事三日，合军大飨，幕甲士于庑，酒中，令曰： 天子以郓人参别而戍，有转徒劳，欲厚赏之。请郓人右，州兵左。 既而出州兵，乃阖门大言曰： 天子有命，诛杀帅者！ 甲起于幕，环之。凡斩千二百人，血流殷渠，赤氛冒门高丈余。海、沂之人，重足屏息。
华恶沂地褊，请治兗，许之。自李正己盗，齐、鲁俗益污骜，华下令曰： 邹、鲁礼义乡，不可忘本。 乃身见儒士，春秋祀孔子祠，立学官讲诵，斥家赀佐赡给，人乃知教，成就诸生，仕诸朝。镇人害田弘正，华亟请以本军进讨，不从。进华检校工部尚书，就充节度使。
李騕叛，以兵取宋州。华不待命，以兵逆击，破之。騕平，检校尚书右仆射，徙镇义成军。盗杀商贾，吏捕得，乃华嬖人。华怒，断其颈以祭死者。卒，年六十九，赠左仆射。
华虽出戎伍，而动必由礼，爱重士大夫，不以贵倨人，至厮竖必待以诚信，人以为难。
高瑀，冀州蓚人。少沈邃，喜言兵。释褐右金吾胄曹参军，累迁陈、蔡二州刺史，入为太仆卿。忠武节度使王沛死，卫军诸将多自谓得之。宰相裴度、韦处厚以瑀治陈、蔡素有状，习军中情伪，欲任之。会其军表丐瑀，乃检校左散骑常侍，领忠武节度使。自大历后，择帅悉出宦人中尉，所输货至钜万，贫者假贷富人，既得所欲，则椎膏血，倍以酬息，十常六七。及瑀有命，士相告曰： 韦、裴作相，天下无债帅。 州比水旱无年，瑀相地宜，筑堤庸百八十里，时其钟泄，民赖不饥。再加检校尚书右仆射。六年，徙节武宁军。以刑部尚书召，辞疾，拜太子少傅。不阅月，复诏节度忠武，卒于镇，赠司空。
瑀宽和，居官无赫然誉，所至称治，士人怀之。
刘沔，字子汪，徐州彭城人。父廷珍，以羽林军扈德宗奉天，以战功官左骁卫大将军、东阳郡王。沔少孤，客振武，节度使范希朝署牙将。军中大会，沔捉刀立堂下，希朝奇之，召谓曰： 后日必处吾坐。 希朝卒，入为神策将。太和末，迁累大将军，擢泾原节度使，徙振武。开成三年，突厥劫营田，沔发吐浑、契苾、沙陀部万人击之，贼一辔无返者，悉颁所获马羊于战卒，筑都护府西北四垒。进检校户部尚书。
武宗立，迁检校尚书左仆射。回鹘寇天德，诏以兵据云伽关，虏引去。会昌二年，又掠太原、振武，天子使兵部郎中李拭调兵食，因视诸将能否，拭独称沔，乃拜河东节度兼招抚回鹘使，进屯雁门关。虏寇云州，沔击之，斩七裨将，败其众。以还太和公主功，加检校司空。议者恨其薄，又进金紫光禄大夫，赐一子官。虏残众走，诏沔追北，仍录李靖赐之。军还，次代州，归义军降虏三千，使隶食诸道，不受诏，据滹沱河叛，沔悉禽诛之。
刘稹阻命，诏沔南讨，屯榆社。沔素与张仲武不协，时方追幽州兵，故徙义成。会王宰逗留，宰相李德裕表沔镇河阳，以滑兵二千壁万善，居宰肘腋下，激之俾出军。稹平，进检校司徒，徙忠武节度使。以病改太子少保，不任谒，拜太子太傅致仕。卒，年六十五，赠司徒。
石雄，徐州人，系寒，不知其先所来。少为牙校，敢毅善战，气盖军中。王智兴讨李同捷，收棣州，使雄先驱度河，鼓行无前。初，徐军恶智兴苛酷，谋逐之而立雄。智兴惧变，因立功奏除州刺史，诏以为壁州刺史。智兴由是杀雄素所善百余人，诬雄阴结士摇乱，请以军法论。文宗素知其能，不杀，流白州。徙为陈州长史。党项扰河西，召雄隶振武刘沔军，破羌有劳，帝难智兴，久不擢。
会昌初，回鹘入寇，连年掠云、朔，牙五原塞下。诏雄为天德防御副使，兼朔州刺史，佐刘沔屯云州。沔召雄谋曰： 虏离散，当扫除久矣。国家以公主故，不欲亟攻。我若径趋其牙，彼不及备，必弃公主走，我当迎主归。有如不捷，吾则死之。 雄曰： 诺。 即选沙陀李国昌及契苾、拓拔杂虏三千骑，夜发马邑，旦登振武城望之，见罽车十余乘，从者硃碧衣，谍者曰： 公主帐也。 雄潜使喻之曰： 天子取公主，兵合，第无动。 雄穴城夜出，纵牛马鼓噪，直捣乌介帐。可汗大骇，单骑走，追至杀胡山，斩首万级，获马牛羊不赀，迎公主还。进丰州防御使。
武宁李彦佐讨刘稹逗留，以雄为晋绛行营诸军副使，助彦佐。是时，王宰屯万善，刘沔屯石会关，顾望莫先进。雄受命，即勒兵越乌岭，破贼五壁，斩获千计，贼大震。雄临财廉，每朝廷赐与，辄置军门，自取一匹缣，余悉分士伍，由是众感发，无不奋。武宗喜曰： 今将帅义而勇罕雄比者。 就拜行营节度使，代彦佐。徙河中。稹危蹙，其大将郭谊密献款，请斩稹首自归。众疑其诈，雄大言曰： 稹之叛，谊为谋主。今欲杀稹，乃谊自谋，又何疑？ 雄以七千人径薄潞，受谊降。进检校兵部尚书，徙河阳。初，雄讨稹，水次见白鹭，谓众曰： 使吾射中其目，当成功。 一发如言。帝闻，下诏褒美。
宣宗立，徙镇凤翔。雄素为李德裕识拔。王宰者，智兴子，于雄故有隙。潞之役，雄功最多，宰恶之，数欲沮陷。会德裕罢宰相，因代归。白敏中猥曰： 黑山、天井功，所酬已厌。 拜神武统军。失势怏怏卒。
赞曰：世皆谓李愬提孤旅入蔡缚贼为奇功，殊未知光颜于平蔡为多也。是时，贼战日窘，尽取锐卒护光颜，凭空堞以居，故愬能乘一切势，出贼不意。然则无光颜之胜，愬乌能奋哉？
