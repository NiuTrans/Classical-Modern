高窦
高俭，字士廉，以字显，齐清河王岳之孙，父励乐安王，入隋为洮州刺史。士廉敏惠有度量，状貌若画，观书一见辄诵，敏于占对。隋司隶大夫薛道衡、起居舍人崔祖浚皆宿臣显重，与为忘年友，繇是有名。自以齐宗室，不欲广交，屏居终南山下。吏部侍郎高孝基劝之仕，仁寿中，举文才甲科，补治礼郎。斛斯政奔高丽，坐与善，贬为硃鸢主簿，以母老不可居瘴疠地，乃留妻鲜于奉养而行。会世大乱，京师阻绝，交趾太守丘和署司法书佐。时钦州俚帅宁长真以兵侵交趾，和惧，欲出迎，士廉曰： 长真兵虽多，县军远客，势不得久，城中胜兵尚可战，奈何受制于人？ 和因命为行军司马，逆击破之。
高祖遣使徇岭南，武德五年与和来降，于是秦王领雍州牧，荐士廉为治中，亲重之。隐太子与王隙已炽，乃与长孙无忌密计计定，是日率吏卒释囚授甲，趋芳林门助战。王为皇太子，授右庶子。进侍中，封义兴郡公。坐匿王珪奏不时上，左授安州都督。
进益州大都督府长史。蜀人畏鬼而恶疾，虽父母病皆委去，望舍投饵哺之，昆弟不相假财。士廉为设条教，辩告督励，风俗翕然为变。又引诸生讲授经艺，学校复兴。秦时李冰导汶江水灌田，濒水者顷千金，民相侵冒。士廉附故渠厮引旁出，以广溉道，人以富饶。
入为吏部尚书，进封许国公。雅负裁鉴，又详氏谱，所署州，人地无不当者。高祖崩，摄司空，营山陵；加特进，迁尚书右仆射。士廉三世居此官，世荣其贵。
太宗幸洛阳，太子监国，命摄少师。手诏曰： 端拱三川，不忧关中者，以属卿也。 久之，请致仕，听解仆射，加开府仪同三司、同中书门下三品，知政事。帝伐高丽，皇太子监国驻定州，又摄太傅，同掌机务。太子令曰： 寡人资公训道，而比听政，据桉对公，情所未安，所司宜别设桉奉太傅。 士廉固辞。
还至并州，有疾，帝即所舍问之。贞观二十一年疾甚，帝幸其第，为流涕，卒年七十一。又欲临吊，房玄龄以帝饵金石，谏不宜近丧。帝曰： 朕有旧故姻戚之重，君臣之分，卿置勿言。 即从数百骑出。长孙无忌伏马前，陈士廉遗言，乞不临丧，帝犹不许，无忌至流涕，乃还入东苑，南向哭。诏赠司徒、并州都督，谥曰文献，陪葬昭陵。方寒食，敕尚宫以食四举往祭，帝自为文。丧出横桥，又登城西北楼望哭以过丧。高宗即位，加赠太尉，配享太宗庙廷。
士廉进止详华，凡有献纳，搢绅皆属以目。奏议未尝不焚稿，家人无见者。士廉少识太宗非常人，以所出女归之，是为文德皇后。及遗令墓不得它藏，惟置衣一袭与平生所好书示先王典训可用终始者。
初，太宗尝以山东士人尚阀阅，后虽衰，子孙犹负世望，嫁娶必多取赀，故人谓之卖昏。由是诏士廉与韦挺、岑文本、令狐德棻责天下谱谍，参考史传，检正真伪，进忠贤，退悖恶，先宗室，后外戚，退新门，进旧望，右膏粱，左寒畯，合二百九十三姓，千六百五十一家，为九等，号曰《氏族志》，而崔干仍居第一。帝曰： 我于崔、卢、李、郑无嫌，顾其世衰，不复冠冕，犹恃旧地以取赀，不肖子偃然自高，贩鬻松槚，不解人间何为贵之？齐据河北，梁、陈在江南，虽有人物，偏方下国，无可贵者，故以崔、卢、王、谢为重。今谋士劳臣以忠孝学艺从我定天下者，何容纳货旧门，向声背实，买昏为荣耶？太上有立德，其次有立功，其次有立言，其次有爵为公、卿、大夫，世世不绝，此谓之门户。今皆反是，岂不惑邪？朕以今日冠冕为等级高下。 遂以崔干为第三姓，班其书天下。
高宗时，许敬宗以不叙武后世，又李义府耻其家无名，更以孔志约、杨仁卿、史玄道、吕才等十二人刊定之，裁广类例，合二百三十五姓，二千二百八十七家，帝自叙所以然。以四后姓、酅公、介公及三公、太子三师、开府仪同三司、尚书仆射为第一姓，文武二品及知政事三品为第二姓，各以品位高下叙之，凡九等，取身及昆弟子孙，余属不入，改为《姓氏录》。当时军功入五品者，皆升谱限，搢绅耻焉，目为 勋格 。义府奏悉索《氏族志》烧之。又诏后魏陇西李宝，太原王琼，荥阳郑温，范阳卢子迁、卢泽、卢辅，清河崔宗伯、崔元孙，前燕博陵崔懿，晋赵郡李楷，凡七姓十家，不得自为昏；三品以上纳币不得过三百匹，四品五品二百，六品七品百，悉为归装，夫氏禁受陪门财。先是，后魏太和中，定四海望族，以宝等为冠。其后矜尚门地，故《氏族志》一切降之。王妃、主婿皆取当世勋贵名臣家，未尝尚山东旧族。后房玄龄、魏徵、李勣复与昏，故望不减，然每姓第其房望，虽一姓中，高下县隔。李义府为子求昏不得，始奏禁焉。其后天下衰宗落谱，昭穆所不齿者，皆称 禁昏家 ，益自贵，凡男女皆潜相聘娶，天子不能禁，世以为敝云。士廉六子，履行、审行、真行有名。
履行居母丧毁甚，太宗谕使强食。尚东阳公主，袭爵。繇户部尚书为益州大都督府长史，政有名。坐长孙无忌，左授洪州都督，改永州刺史。
真行至左卫将军。其子岐连章怀太子事，诏令自诫切，真行以佩刀刺杀之，断首弃道上，高宗鄙其为，贬睦州刺史。
审行自户部侍郎贬渝州刺史。
士廉五世孙重，字文明，以明经中第，李巽表盐铁转运巡官，善职，凡十年，进累司门郎中。
敬宗慎置侍讲学士，重以简厚惇正，与崔郾偕选，再擢国子祭酒。文宗好《左氏春秋》，命分列国各为书，成四十篇。与郑覃刊定《九经》于石。出为鄂岳观察使，以美政被褒。久之，拜太子宾客，分司东都。卒，赠太子少保。
赞曰：古者受姓受氏以旌有功，是时人皆土著，故名宗望姓，举郡国自表，而谱系兴焉，所以推叙昭穆，使百代不得相乱也。遭晋播迁，胡丑乱华，百宗荡析，士去坟墓，子孙犹挟系录，以示所承，而阀阀显者，至卖昏求财，汨丧廉耻。唐初流弊仍甚，天子屡抑不为衰。至中叶，风教又薄，谱录都废，公靡常产之拘，士亡旧德之传，言李悉出陇西，言刘悉出彭城，悠悠世诈，讫无考按，冠冕皁隶，混为一区，可太息哉！
窦威，字文蔚，岐州平陆人。父炽，在周为上柱国，入隋为太傅，太穆皇后，其从兄弟女也。
威沈邃有器局，贯览群言，家世贵，子弟皆喜武力，独威尚文，诸兄诋为书痴。内史令李德林举秀异，授秘书郎，当迁不肯调者十年，故其学益博。而诸兄以军功位通显矣，薄威职闲冗，更谓曰： 昔仲尼积学成圣，犹栖迟不偶，汝尚何求耶？ 威笑不答。蜀王秀辟为记室，威以秀多不法，谢疾去。秀废，府属皆得罪，威独免。大业中，累迁内史舍人，数谏忤旨，转考功郎中，后坐事免。
高祖入关，召补大丞相府司录参军。方天下乱，礼典湮缺，威多识朝廷故事，乃裁定制度。帝语裴寂曰： 威，今之叔孙通也。 武德元年，授内史令。每论政事得失，必陈古为谕，帝益亲瞩，尝引入卧内，谓曰： 昔周有八柱国，吾与公家是也。今我为天子，而公为内史令，事固有不等耶？ 威惧，顿首谢曰： 臣家在汉，再为外戚。至元魏，有三皇后。今陛下龙兴，臣复以姻戚进，夙夜惧不克任。帝笑曰： 公以三后族夸我邪！关东人与崔、卢婚者，犹自矜大，公世为帝戚，不亦贵乎。 
后寝疾，帝临问，及卒，哭之恸。赠同州刺史，追封延安郡公，谥曰靖。威性俭素，家不树产，比丧，无余赀，遗令薄葬。诏皇太子、百官临送。
兄子轨，字士则。父恭，仕周为雍州牧、酂国公。轨性刚果有威，大业中，为资阳郡东曹掾，去官归。高祖起兵，轨募众千余人迎谒长春宫。帝大悦，赐良马十匹，使略地渭南，下永丰仓，收兵五千，从平京师。封赞皇县公，为大丞相谘议参军。
稽胡贼五万掠宜春，诏轨讨之。次黄钦山，遇贼乘高丛射，众为却。轨斩部将十四人，更拔其次代之，身拥数百骑殿，令曰： 闻鼓不进者斩。 既鼓，士争赴贼，贼射不胜，大破之，斩首千级，获男女二万。擢太子詹事。赤排羌与薛举叛将钟俱仇寇汉中，拜秦州总管，讨贼连战有功，余党悉降。复酂国旧封，迁益州道行台左仆射。党项引吐谷浑寇松州，诏轨与扶州刺史蒋善合援之。善合先期至，败之钳川。轨进军临洮，击左封，走其众。度羌必为患，始屯田松州。诏率所部兵从秦王讨王世充。明年，还蜀。
轨既贵，益严酷，然能自勤苦，每出师临敌，身未尝解甲，其下有不用命即诛，至小过亦鞭棰流血，人见者皆重足股忄栗，由是蜀盗悉平。初，以其甥为腹心，尝夜出，呼不时至，斩之。又戒家奴毋出外，忽遣奴取浆公厨，既而悔焉，曰： 要当借汝头以明法。 命斩奴，奴称冤，监刑者疑不时决，轨并斩之。后入朝，赐坐御楼，容不肃，又坐对诏，帝怒曰： 公入蜀，车骑、骠骑从者二十人，公斩诛略尽，我陇种车骑，尚不足给公。 因系诏狱。俄释之，还镇益州。
轨与行台尚书韦云起、郭行方素不协，及隐太子诛，诏至，轨内诏怀中，云起问诏安在，轨不肯示，因执杀之。行方惧，奔京师，得免。是岁，行台废，授益州都督，加食邑户六百。
贞观元年，召授右卫大将军，出为洛州都督。周洛间，因隋乱，人不土著，轨下令诸县，有游手末作者按之，由是威信大行，民皆趋本。卒，赠并州都督。子奉节，尚永嘉公主，历左卫将军、秦州都督。
轨弟琮，有武干。大业末，犯法亡命太原，依高祖。与秦王有憾，不自安。王方收天下豪英，降礼接之，与出入卧内，琮意乃释。大将军府建，引为统军。从平西河，破霍邑。授金紫光禄大夫，封扶风郡公。从刘文静击屈突通于潼关，败其将桑显和，通遁去，琮以轻骑追获于稠桑。进兵下陕县，拔太原仓。迁左领军大将军，赐物五百段。隋河阳都尉独孤武潜谋归款，命琮总万骑，自柏崖迎之，逗留不进，武见杀，坐除名。武德初，为右屯卫大将军。时将图洛阳，诏琮留守陕，护饟道。王世充将罗士信数以兵钞绝，琮使人说降之。东都平，检校晋州总管。从隐太子平刘黑闼，以功封谯国公，赐黄金五十斤。卒，赠左卫大将军，谥曰敬。永徽五年，加赠特进。
威从兄子抗，字道生。父荣定，为隋洺州总管、陈国公，谥曰懿。母，隋文帝姊安成公主也。抗美容仪，性通率，涉见图史。以帝甥蚤贵，入太学，释褐千牛备身、仪同三司。侍父疾，束带五旬不弛；居丧，哀癯过常。袭爵，累转梁州刺史。将之官，文帝幸其第，酣宴如家人礼。母卒，数号绝。诏宫人节哭。岁余，为岐州刺史，转幽州总管，所至以宽惠闻。汉王谅反，炀帝疑抗为应，遣李子雄驰往代之。子雄因诬抗得谅书不奏，按鞫无状，然坐是遂废。
抗与高祖少相狎，及杨玄感反，抗谓高祖曰： 玄感为我先耳，李氏名在图录，天所启也。 高祖曰： 为祸始不祥，公无妄言。 炀帝遣抗出灵武，逴护长城，闻高祖已定京师，喜曰： 此吾家婿，豁达有大度，真拨乱主也。 因归长安。高祖见之喜，握手曰： 李氏果王，何如？ 因置酒为乐，授将作大匠兼纳言，寻罢为左武候大将军。
帝听朝，或引升御坐，既退，入卧内，从容谈笑，极平生欢，以兄呼之，宫中称为舅，或留宿禁省，侍燕豫，然未尝干朝廷事。后从秦王平薛举，功第一；又从征王世充。东都平，册勋于庙者九人，抗与从弟轨与焉。赐女乐一部，珍币不赀。卒，赠司徒，谥曰密。子衍、静、诞，衍袭爵。
静字元休，在隋佐亲卫，以父得罪炀帝，久不之进。高祖入京师，擢并州大总管府长史。时突厥数为边患，粮道不属，静表请屯田太原，以省馈运。议者以流亡未复，不宜重困，于是召入与裴寂、萧瑀、封伦廷议，寂等不能屈，帝从之，岁收粟十万斛。诏检校并州大总管。又请断石岭以为鄣塞，制突厥之入。太宗即位，授司农卿，封信都县男。赵元楷为少卿，静鄙其聚敛，因会官属大言曰： 如炀帝奢侈，竭四海自奉，司农须公矣。今天子躬节俭，屈一人安兆庶，恶用公哉？ 元楷大惭。改夏州都督。突厥携贰，诸将出征者过静，静为陈虏中虚实，诸将由是大克获。又间其部落，郁射所部郁孤尼等九俟斤皆内附。帝嘉之，赐马百匹、羊千口。及禽颉利，诏处其众河南。静上书曰： 夷狄穷则搏噬，饱则群聚，不可以刑法绳、仁义教也。衣食仰给，不恃耕桑。今损有为之民，资无知之虏，得之无益于治，失之不害于化。况首丘未忘，则一旦变生，犯我王略矣。不如因其破亡，假以贤王一号，妻之宗女，披其土地部落，使权弱势分，易为羁制，则世为籓臣矣。 帝虽不从，然嘉其忠，优诏答曰： 北方之务，悉以相委，以卿为宁朔大使，朕无北顾忧矣。 再迁民部尚书。卒，谥曰肃。子逵，尚遂安公主，袭爵。
诞，隋末起家朝请郎。义宁初，辟丞相府祭酒，封安丰郡公，尚襄阳公主。从秦王征薛举，为元帅府司马。累迁太常卿。高祖诸子幼，未出宫者十余王，国司家事，皆诞主之。出为梁州都督。贞观初，召授右领军大将军，进莘国公，为宗正卿。太宗与语，昏谬失对。乃下诏曰： 诞比衰耗，不能事，朕知而任之，是谓不明。且为官择人者治，为人择官者乱。其以光禄大夫罢就第。 卒，赠工部尚书、荆州刺史，谥曰安。
抗弟璡，字之推，性沈厚。隋大业末，为扶风太守。唐兵起，以郡归，历民部尚书。从秦王平薛仁杲，赐锦袍。寻镇益州，时蜀盗贼多，皆讨平之。与皇甫无逸不协，数相诉毁，因请入朝，至半道，诏还之。璡内忧恐。会使者至，璡引宴卧内，厚饷遗。无逸以闻，坐免官。未几，授秘书监，封邓国公。贞观初，迁将作大匠，诏脩洛阳宫，凿池起山，务极侈浮，费不胜算。太宗怒，诏毁之，免其官。以酆王纳璡女为妃，复位。卒，赠礼部尚书，谥曰安。璡有巧思，工书。武德中，与太常少卿祖孝孙受诏定雅乐，是正钟律云。
威从孙德玄，隋大业中，起家国学生。祖照，尚周文帝义阳公主，封钜鹿郡公。父彦，袭爵，终隋西平太守。兄德明，师事陈留王孝逸，通知文史。汉王谅反，遣将綦良攻黎州。德明年十八，募士五千，号令严整，倍道击贼，破之。以功擢累齐王府属。坐事免。高祖兵叩长安，而宗室孝基、神符、道宗及窦诞、赵慈景等并系狱，隋将卫文升、阴世师欲杀之，德明谏曰： 罪不在此，杀之无伤于彼，祗取怨焉，不如纵之。 乃止。长安平，谒高祖，终不自言，时称长者。拜考功郎中。从秦王击王世充。封显武男，历常、爱二州刺史，卒。德玄始为高祖丞相府千牛，历太宗时不甚显，高宗以旧臣，自殿中少监为御史大夫，岁中迁司元太常伯。时帝又以源直心为奉常正卿，刘祥道为司刑太常伯，上官仪为西台侍极，郝处俊为太子左中护，凡十余人，皆帝自择，以示宰相李勣等，皆顿首谢。麟德初，进检校左相，勤职约己，天子尝临朝，咨其清素，加以赐赉。居位数年，赞图封禅事，与李勣皆为使。帝次濮阳，问古谓帝丘，德玄不能对，许敬宗具道其然，帝称善。敬宗自矜于人，德玄知，不为忤，众服其量。礼成，进爵二级。以弟德远未及爵，愿分封，诏可，故德玄封钜鹿男，德远乐安男。德玄迎时取合，未尝有过，然无它补益。卒，年六十九，赠光禄大夫，幽州都督，谥曰恭。
赞曰：高、窦虽缘外戚姻家，然自以才猷结天子，厕迹名臣，垂荣无穷，时有遇合，故见诸事业。古来贤豪，不遭与运，埋光铲采，与草木俱腐者，可胜咤哉！窦宗自魏讫唐，支胄扶疏数百年，所冯厚矣。
