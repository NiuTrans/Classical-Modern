宗室宰相
李适之，恒山愍王孙也，始名昌。神龙初，擢左卫郎将。开元中，迁累通州刺史，以办治闻。按察使韩朝宗言诸朝，擢秦州都督。徙陕州刺史、河南尹。其政不苛细，为下所便。玄宗患谷、洛岁暴耗徭力，诏适之以禁钱作三大防，曰上阳、积翠、月陂，自是水不能患。刻石著功，诏永王璘书，皇太子瑛署额。进御史大夫。二十七年，兼幽州长史，知节度事。适之以祖被废，而父象见逐武后时，葬有阙，至是丐陪瘗昭陵阙中，诏可。褒册典物，焜照都邑，行道为咨叹。迁刑部尚书。适之喜宾客，饮酒至斗余不乱。夜宴娱，昼决事，案无留辞。
天宝元年，代牛仙客为左相，累封清和县公。尝与李林甫争权不协，林甫阴贼，即好谓适之曰： 华山生金，采之可以富国，顾上未之知。 适之性疏，信其言，他日从容为帝道之。帝喜以问林甫，对曰： 臣知之旧矣，顾华山陛下本命，王气之舍，不可以穿治，故不敢闻。 帝以林甫为爱己，而薄适之不亲。于是，皇甫惟明、韦坚、裴宽、韩朝宗皆适之厚善，悉为林甫所构得罪。适之惧不自安，乃上宰政求散职，以太子少保罢，欣然自以为免祸。俄坐韦坚累，贬宜春太守。会御史罗希奭阴被诏杀坚等贬所，州且震恐，及过宜春，适之惧，仰药自杀。
李岘，吴王恪孙也。折节下士，长吏治。天宝时，累迁京兆尹。玄宗岁幸温汤，甸内巧供亿以媚上，岘独无所献，帝异之。杨国忠使客骞昂、何盈擿安禄山阴事，讽京兆捕其第，得安岱、李方来等与禄山反状，缢杀之。禄山怒，上书自言，帝惧变，出岘为零陵太守。岘为政得人心，时京师米翔贵，百姓乃相与谣曰： 欲粟贱，追李岘。 寻徙长沙。永王为江陵大都督，假岘为长史。至德初，肃宗召之，拜扶风太守，兼御史大夫。明年，擢京兆尹，封梁国公。
乾元二年，以中书侍郎同中书门下平章事。于是吕諲、李揆、第五琦同辅政，而岘位望最旧，事多独决，諲等不平。李辅国用权，制诏或不出中书，百司莫敢覆。岘顿首帝前，极言其恶，帝悟，稍加检制，辅国由是让行军司马，然深衔岘。凤翔七马坊押官盗掠人，天兴令谢夷甫杀之。辅国讽其妻使诉枉，诏监察御史孙蓥鞫之，直夷甫。其妻又诉，诏御史中丞崔伯阳、刑部侍郎李晔、大理卿权献为三司讯之，无异辞。妻不承，辅国助之，乃令侍御史毛若虚覆按。若虚委罪夷甫，言御史用法不端，伯阳怒，欲质让，若虚驰入自归帝，帝留若虚帘中，顷，伯阳等至，劾若虚傅中人失有罪，帝怒叱之，贬伯阳高要尉、权献杜阳尉，逐李晔岭南，流蓥播州。岘谓责太重，入言于帝曰： 若虚希旨用刑，乱国法。陛下信为重轻，示无御史台。 帝怒，李揆不敢争，乃出岘为蜀州刺史。时右散骑常侍韩择木入对，帝曰： 岘欲专权耶？乃云任毛若虚示无御史台。朕今出之，尚恨法太宽。 择木曰： 岘言直，不敢专权。陛下宽之，祗益盛德耳。 
代宗立，改荆南节度，知江淮选补使。入为礼部尚书兼宗正卿。乘舆在陕，由商山走帝所。还京，拜门下侍郎、同中书门下平章事。故事，政事堂不接客。自元载为相，中人传诏者引升堂，置榻待之。岘至，即敕吏撤榻。又奏常参官举才任谏官、宪官者，无限员。不逾月，为要近谮短，遂失恩，罢为太子詹事。迁吏部尚书，复知江淮选，改检校兵部尚书兼衢州刺史。卒，年五十八。
初，东京平，陈希烈等数百人待罪，议者将悉抵死，帝意亦欲惩天下，故崔器等附致深文。岘时为三司，独曰： 法有首有从，情有重有轻，若一切论死，非陛下与天下惟新意。且羯胡乱常，谁不凌污，衣冠奔亡，各顾其生，可尽责邪？陛下之新戚勋旧子若孙，一日皆血铁砧，尚为仁恕哉？《书》称 歼厥渠魁，胁从罔治 。况河北残孽劫服官吏，其人尚多，今不开自新之路而尽诛之，是坚叛者心，使为贼致死。困兽犹斗，况数万人乎？ 于是，器与吕諲皆龊龊文吏，操常议，不及大体，尚腾颊固争，数日乃见听。衣冠蒙更生，贼亦不能使人归怨天子，岘力也。
岘兄峘、峄。峘从上皇，岘翊戴肃宗，以勋力相高，同时为御史大夫，俱判台事，又合制封公，而峄为户部侍郎、银青光禄大夫，同居长兴里第，门列三戟。
李勉，字玄卿，郑惠王元懿曾孙。父择言，累为州刺史，封安德郡公，以吏治称。张嘉贞为益州都督，性简贵，接部刺史倨甚，择言守汉州，独引同榻坐，讲绎政事，名重当时。
勉少喜学，内沉雅，外清整。始调开封尉，汴州水陆一都会，俗厖错，号难治，勉摧奸决隐为有名。从肃宗于灵武，擢监察御史。时武臣崛兴，无法度，大将管崇嗣背阙坐，笑语哗纵，勉劾不恭，帝叹曰： 吾有勉，乃知朝廷之尊！ 迁司膳员外郎。关东献俘百，将即死，有叹者，勉过问，曰： 被胁而官，非敢反。 勉入见帝曰： 寇乱之汙半天下，其欲澡心自归无繇。如尽杀之，是驱以助贼也。 帝驰骑完宥，后归者日至。
累为河东王思礼、朔方河东都统李国贞行军司马，进梁州刺史。勉假王晬南郑令，晬为权幸所诬，诏诛之。勉曰： 方藉牧宰为人父母，岂以谗杀郎吏乎？ 即拘晬，为请得免。晬后以推择为龙门令，果有名。
羌、浑、奴剌寇州，勉不能守，召为大理少卿。然天子素重其正，擢太常少卿，欲遂柄用。而李辅国讽使下己，勉不肯，乃出为汾州刺史。历河南尹，徙江西观察使。厉兵睦邻，平贼屯。部人父病，为蛊求厌者，以木偶署勉名埋之，掘治验服，勉曰： 是为其父，则孝也。 纵不诛。入为京兆尹兼御史大夫。鱼朝恩领国子监，威宠震赫，前尹黎干谄事之，须其入，敕吏治数百人具以饷。至是吏请，勉不从，曰： 吾候太学，彼当见享，军容幸过府，则脩具。 朝恩衔之，亦不复至太学。
寻拜岭南节度使。番禺贼冯崇道、桂叛将硃济时等负险为乱，残十余州，勉遣将李观率容州刺史王翃讨斩之，五岭平。西南夷舶岁至才四五，讥视苛谨。勉既廉洁，又不暴征，明年至者乃四十余柁。居官久，未尝抆饰器用车服。后召归，至石门，尽搜家人所蓄犀珍投江中。时人谓可继宋璟、卢奂、李朝隐；部人叩阙请立碑颂德，代宗许之。进工部尚书，封汧国公。
滑亳节度使令狐彰且死，表勉为代，从之。勉居镇且八年，以旧德方重，不威而治，东诸帅暴桀者皆尊惮之。田神玉死，诏勉节度汴宋，未行，汴将李灵耀反，魏将田悦以兵来，叩汴而屯，勉与李忠臣、马燧合讨之。淮西军据汴北，河阳军壁其东，大将杜如江、尹伯良与悦战匡城，不胜。徙垒与灵耀合，忠臣将军李重倩夜攻其营，与河阳军合讠喿，贼不阵溃，悦走河北，灵耀奔韦城，为如江所禽，勉缚以献，斩阙下。既而忠臣专汴，故勉还滑台。明年，忠臣为麾下所逐，复诏勉移治汴。德宗立，就加同中书门下平章事。俄为汴宋、滑亳、河阳等道都统。
建中四年，李希烈围襄城，诏勉出兵救之，帝又遣神策将刘德信以兵三千援接。勉奏言： 贼以精兵攻襄城，而许必虚，令兵直捣许，则襄围解。 不待报，使其将唐汉臣与德信袭许，未至数十里，有诏诘让，二将惧而还，次扈涧，不设备，为贼所乘，杀伤什五，辎械尽亡。汉臣走汴，德信走汝。勉惧东都危，复遣兵四千往戍，贼断其后不得归。于是希烈自将攻勉，勉气索，婴守累月，援莫至，裒兵万人溃围出，东保睢阳。
兴元元年，勉固让都统，以检校司徒平章事召。既见帝，素服待罪，诏不许，勉内愧，取充位而已，不敢有所与。贞元初，帝起卢杞为刺史，袁高还诏不得下。帝问勉曰： 众谓卢杞奸邪，朕顾不知，谓何？ 勉曰： 天下皆知，而陛下独不知，此所以为奸邪也。 时韪其对，然自是益见疏。居相二岁，辞位，以太子太师罢。卒，年七十二，赠太傅，谥曰贞简。
勉少贫狭，客梁、宋，与诸生共逆旅，诸生疾且死，出白金曰： 左右无知者，幸君以此为我葬，余则君自取之。 勉许诺，既葬，密置余金棺下。后其家谒勉，共启墓出金付之。位将相，所得奉赐，悉遗亲党，身没，无赢藏。其在朝廷，鲠亮廉介，为宗臣表。礼贤下士有终始，尝引李巡、张参在幕府，后二人卒，至宴饮，仍设虚位沃馈之。遣戍兵，常视其资粮，春秋存问家室，故能得人死力。善鼓琴，有所自制，天下宝之，乐家传《响泉》、《韵磬》，勉所爱者。
李夷简，字易之，郑惠王元懿四世孙。以宗室子始补郑丞。德宗幸奉天，硃泚外示迎天子，遣使东出关至华，候吏李翼不敢问。夷简谓曰： 泚必反。向发幽、陇兵五千救襄城，乃贼旧部，是将追还耳。上越在外，召天下兵未至，若凶狡还西，助泚送死，危祸也。请验之。 翼驰及潼关，东得召符，白于关大将骆元光，乃斩贼使，收伪符，献行在。诏即拜元光华州刺史。元光掠功，故无知者。
夷简弃官去，擢进士第，中拔萃科，调蓝田尉。迁监察御史。坐小累，下迁虔州司户参军。九岁，复为殿中侍御史。元和时，至御史中丞。京兆尹杨凭性骜侻，始为江南观察使，冒没于财。夷简为属刺史，不为恁所礼。至是发其贪，凭贬临贺尉，夷简赐金紫，以户部侍郎判度支。
俄检校礼部尚书、山南东道节度使。初，贞元时，取江西兵五百戍襄阳，制蔡右胁，仰给度支，后亡死略尽，而岁取赀不置。夷简曰： 迹空文，苟军兴，可乎？ 奏罢之。阅三岁，徙帅剑南西川。巂州刺史王颙积奸赃，属蛮怒，畔去。夷简逐颙，占檄谕祸福，蛮落复平。始，韦皋作奉圣乐，于頔作《顺圣乐》，常奏之军中，夷简辄废去，谓礼乐非诸侯可擅制，语其属曰： 我欲盖前人非，以诒戒后来。 
十三年，召为御史大夫，进门下侍郎、同中书门下平章事。李师道方叛，裴度当国，帝倚以平贼，夷简自谓才不能有以过度，乃求外迁，以检校尚书左仆射平章事为淮南节度使。
穆宗立，有司方议庙号，夷简建言： 王者祖有功，宗有德。大行皇帝有武功，朝宜称祖。 诏公卿礼官议，不合，止。久之，请老，朝廷谓夷简齿力可任，不听，以右仆射召，辞不拜，复以检校左仆射兼太子少师，分司东都。明年卒，年六十七，赠太子太保。
夷简致位显处，以直自闲，未尝苟辞气悦人。历三镇，家无产赀。病不迎医，将终，戒毋厚葬，毋事浮屠，无碑神道，惟识墓则已。世谓行己能有终始者。
李程，字表臣，襄邑恭王神符五世孙也。擢进士宏辞，赋《日五色》，造语警拔，士流推之。调蓝田尉，县有滞狱十年，程单言辄判。京兆状最，迁监察御史。召为翰林学士，再迁司勋员外郎，爵渭源县男。德宗季秋出畋，有寒色，顾左右曰： 九月犹衫，二月而袍，不为顺时。朕欲改月，谓何？ 左右称善，程独曰： 玄宗著《月令》，十月始裘，不可改。 帝矍然止。学士入署，常视日影为候，程性懒，日过八砖乃至，时号 八砖学士 。
元和三年，出为随州刺史，以能政赐金紫服。李夷简镇西川，辟成都少尹。以兵部郎中入知制诰。韩弘为都统，命程宣慰汴州。历御史中丞、鄂岳观察使，还为吏部侍郎。
敬宗初，以本官同中书门下平章事。帝冲逸，好宫室畋猎，功用奢广。程谏曰： 先王以俭德化天下，陛下方谅阴，未宜兴作，愿回所费奉园陵。 帝嘉纳。又请置侍讲学士，选名臣备访问。加中书侍郎，进彭原郡公。宝历二年，检校吏部尚书、同平章事，为河东节度使。徙河中。召拜尚书左仆射。俄检校司空，领宣武、山南东道节度。再为仆射。先是，元和、长庆时，仆射视事，百官皆贺，四品以下官答拜。大和四年，诏不答拜。王涯。窦易直行之自如，程循其故，不自安，言诸朝。御史中丞李汉谓不答拜于礼太重，文宗不许，听用大和诏书。议者不善也。
程为人辩给多智，然简侻无仪检，虽在华密，而无重望。最为帝所遇，尝曰： 高飞之翮，长者在前。卿朝廷羽翮也。 武宗立，为东都留守。卒，年七十七，赠太保，谥曰缪。
子廓，第进士，累迁刑部侍郎。大中中，拜武宁节度使，不能治军。补阙郑鲁奏言： 新麦未登，徐必乱。 既而果逐廓，乃擢鲁起居舍人。
李石，字中玉，襄邑恭王神符五世孙。元和中，擢进士第，辟李听幕府，从历四镇，有材略，为吏精明。听每征伐，必留石主后务。大和中，为行军司马。听以兵北渡河，令石入奏，占对华敏，文宗异之。府罢，擢工部郎中，判盐铁案。令孤楚节度河东，引为副使。入迁给事中，累进户部侍郎，判度支。
帝恶李宗闵等以党相排，背公害政，凡旧臣皆疑不用，取后出孤立者，欲惩刈之，故李训等至宰相。训诛死，乃擢石以本官同中书门下平章事，仍领度支。石器雄远，当轴秉权亡所挠。
方是时，宦寺气盛，陵暴朝廷，每对延英，而仇士良等往往斥训以折大臣，石徐谓曰： 乱京师者训、注也，然其进，孰为之先？ 士良等惭缩不得对，气益夺，搢绅赖以为强。它日紫宸殿，宰相进及陛，帝喟而叹，石进曰： 陛下之叹，臣固未谕，敢问所从。 帝曰： 朕叹治之难也。且朕即位十年，不能得治本。故前发有疾，今兹震扰，皆自取之。夫托亿兆之上，不能以美利及百姓，焉得久无事乎？ 石曰： 陛下罪己当然，然责治太早，虽十年孜孜养德，适成尔。天下治不治，要自今观之。且人之气志，虽贤圣犹有优劣，故仲尼称： 三十而立，四十不惑。 陛下春秋少，非起人间也，而知人情伪。今自视何如即位时？ 帝曰： 有间矣。 石曰： 古之圣贤，必观书以考察往行，然后成治功。陛下积十年，盛德日新，然向所以疾戾震惊者，天其固陛下之志乎！诚务修将来之政，视太宗致升平之期，犹不为晚。 帝曰： 行之得至乎？ 石曰： 今四海夷一，唯登拔才良，使小大各任其职，爱人节用，国有余力，下不加赋，太平之术也。 
于时大臣新族死，岁苦寒，外情不安。帝曰： 人心未舒何也？ 石曰： 刑杀太甚，则致阴沴。比郑注多募风翔兵，至今诛索不已，臣恐缘以生变，请下诏慰安之。 帝曰： 善。 又问： 奈何致太平之难？ 郑覃曰： 欲天下治，莫若恤人。 石即赞曰： 恤之得术，尚何太平之难？陛下节用度，去冗食，簿最不得措其奸，则百司治。百司治，天下安矣。 帝戚然曰： 我思贞观、开元时以视今日，即气拂吾膺。 石曰： 治道本于上，而下罔敢不率。 帝曰： 不然。张元昌为左街副使，而用金唾壶，比坐事诛之。吾闻禁中有金乌锦袍二，昔玄宗幸温泉，与杨贵妃衣之，今富人时时有之。 石曰： 毛玠以清德为魏尚书，而人不敢鲜衣美食，况天子独不可为法乎？ 
是时，宰相吏卒因内变多死，诏江西、湖南索募直助召士力。石建言： 宰相左右天子教化，若徇正忘私，宗庙神灵，犹当佑之，虽有盗，无害也。有如挟奸自欺，植权党，害正直，虽加之防，鬼得以诛。无所事于召募，请直以金吾为卫。 帝尝顾郑覃曰： 覃老矣，当无妄，试谕我犹汉何等主？ 覃曰： 陛下文、宣主也。 帝曰： 渠敢望是！ 石欲强帝志使不怠，因曰： 陛下之问而覃之对，臣皆以为非。颜回匹夫耳，自比于舜。陛下有四海，春秋富，当观得失于前，日引月长，以齐尧、舜，奈何比文、宣而又自以为不及。惟陛下开肆厥志，不以文、宣自安，则大业济矣。 
中人自边还，走马入金光门，道路妄言兵且至，京师哗走尘起，百官或韈而骑，台省吏稍稍遁去。郑覃将出，石曰： 事未可知，宜坐须其定。宰相走，则乱矣。若变出不虞，逃将安适？人之所瞻，不可忽也。 益治簿书，沛然如平时。里闾群无赖望南阙，阴持兵俟变。金吾大将军陈君赏率众立望仙门，内使趣阖门，君赏不从，日入乃止。当是时，非石镇静、君赏有谋，几乱。
开成赦令：赐京畿一岁租；停方镇正、至、端午三岁献，以其直代百姓配缗；天下非药物茗果，它贡悉禁；又罢宣索、营造。帝曰： 朕务其实，不欲事空文。 石以异时诏令，天子多自逾之，因请 内置赦令一通，以时省览。临遣十道黜陟使，敕以政治根本，使与长吏奉行之，乃尽病利。 
俄进中书侍郎。帝尝曰： 朕观晋君臣以夷旷致倾覆，当时卿大夫过邪？ 石曰： 然。古诗有之： 人生不满百，常怀千岁忧。 畏不逢也； 昼短苦夜长 ，暗时多也； 何不秉烛游 ，劝之照也。臣愿捐躯命济国家，惟陛下鉴照不惑，则安人强国其庶乎？ 又言： 致治之道在得人。德宗多猜贰，仕进之涂塞，奏请辄报罢，东省闭闼累月，南台惟一御史。故两河诸侯竞引豪英，士之喜利者多趋之，用为谋主，故籓镇日横，天子为旰食。元和间进用日广，陛下嗣位，惟贤是咨，士皆在朝廷。彼疆宇甲兵如故，而低摧顺屈者，士不之助也。 帝曰： 天下之势犹持衡然，此首重则彼尾轻矣。其为我博选士，朕且用之。 石奏： 咸阳令韩辽治兴成渠，渠当咸阳右十八里，左直永丰仓，秦、汉故漕。渠成，起咸阳，抵潼关，三百里无车挽劳，则辕下牛尽可耕，永利秦中矣。 李固言曰： 然恐役非其时，奈何？ 帝曰： 以阴阳拘畏乎？苟利于人，朕奚虑哉？ 石用韩益判度支案，以赃败。石曰： 臣本以益知财利，不保其贪。 帝曰： 宰相任人，知则用，过则弃，谓之至公。它宰相所用，强蔽其过，此其私也。 
三年正月，将朝，骑至亲仁里，狙盗发，射石伤，马逸，盗邀斫之坊门，绝马尾，乃得脱。天子骇愕，遣使者慰抚，赐良药。始命六军卫士二十人从宰相。是日京师震恐，百官造朝才十一。石因卧家固辞位，有诏以中书侍郎平章事为荆南节度使。始，训、注乱，权归阉竖，天子畏偪，几不立。石起为相，以身徇国，不恤近幸，张权纲，欲强王室，收威柄。而仇士良疾之，将加害，帝知其然，而未为之，遂罢去。遣日，飨赉都阙，士人恨愤。石让中书侍郎，换检校兵部尚书，它不听。
会昌三年，检校司空，徙节河东。会伐潞，诏以太原兵助王逢军榆社。石起横水戌千五百人，令别将杨弁领之。常日军兴，人赐二缣治装，会财匮而给以半，士怨，又促其行，弁乘隙激众以乱，还兵逐石出之。诏以太子少傅分司东都，俄检校吏部尚书，即拜留守。卒，年六十二，赠尚书右仆射。
弟福，字能之。大和中，第进士。杨嗣复领剑南，辟幕府。崔郸辅政，兼集贤殿大学士，引为校理。调蓝田尉。后石当国，荐福可任治人，繇监察御史至户部郎中，累历州刺史，进谏议大夫。大中时，党项羌震扰，议者以将臣贪牟产虏怨，议择儒臣治边。乃授福夏绥银节度使，宣宗临轩谕遣。福以善政闻，徙镇郑滑，再迁兵部侍郎，判度支，出为宣武节度使，入迁户部尚书。会蛮侵蜀，诏福持节宣抚，即拜剑南西川节度使，同中书门下平章事。与蛮战败绩，贬蕲王傅，分司东都。
僖宗初，以检校尚书左仆射就拜留守，改山南东道节度使。王仙芝寇山南，福团训乡兵，邀险须之。贼不敢入，转略岳、鄂，以逼江陵。节度使杨知温求援于福，乃自将州兵，率沙陀壮骑五百赴之。贼已残江陵郛而闻福至，乃走。以劳检校司空、同中书门下平章事。还朝，以太子太傅卒。
李回，字昭度，新兴王德良六世孙，本名躔，字昭回，避武宗讳改焉。长庆中，擢进士第，又策贤良方正异等，辟义成、淮南幕府，稍迁监察御史，累进起居郎。李德裕雅知之。为人强干，所莅无不办。繇职方员外郎判户部案。四迁中书舍人。
会昌中，以刑部侍郎兼御史中丞。时方伐刘稹，武宗虑河朔列镇阴相缔以挠兵事，德裕荐回持节往谕何弘敬、王元逵，以 泽潞迩京、洛，非若河北三镇，国家许世以壤地传子孙者。且稹父子无功，悖谊理。上以邢、洺、磁三州与河北比境，用军莫便魏、镇。且王师不欲轻出山东，请公等取三州报天子。 二将听命。又张仲武以幽州兵攻回鹘，而与刘沔不协。回至，谕以大义，仲武释然，即合太原军攻潞。复以回为使，督战至蒲东，王宰、石雄橐鞬谒道左，回不弛行，顾左右呼直史责破贼限牒，宰等震恐，期六旬取潞，否则死之。未及期三日，贼平。以户部侍郎判户部事。俄进中书侍郎、同中书门下平章事。
武宗崩，为山陵使，迁门下侍郎，兼户部尚书。出为剑南西川节度使。以与德裕善，决吴湘狱，时回为中丞，坐不纠擿，贬湖南观察使。俄以太子宾客分司东都。给事中还制，谓责回薄，遂贬贺州刺史。徙抚州刺史。卒，大中九年，诏复湖南观察使，赠刑部尚书。
赞曰：周之卿士，周、召、毛、原，皆同姓国也。唐宰相以宗室进者九人。林甫奸谀，几亡天下。李程和柔，在位无所发明。其余以材称职，号贤宰相。秦、隋弃亲侮贤，皆二世而灭。周、唐任人不疑，得亲亲用贤之道，飨国长久。呜呼盛欤！
