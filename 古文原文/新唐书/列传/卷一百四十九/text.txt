叛臣上
仆固怀恩，铁勒部人。贞观二十年，铁勒九姓大首领率众降，分置瀚海、燕然、金微、幽陵等九都督府，别为蕃州，以仆骨歌滥拔延为右武卫大将军、金微都督，讹为仆固氏。生乙李啜；乙李啜生怀恩，世袭都督。
怀恩善战斗，晓识戎情，部分谨严。安禄山反，从朔方节度使郭子仪讨贼云中，破之；败薛忠义于背度山，杀七千骑，禽忠义子，下马邑。进会李光弼，战常山、赵郡、沙河、嘉山，走史思明。肃宗即位，与子仪赴灵武。时同罗部落叛，禄山北掠朔方，子仪率怀恩迎击。怀恩子玢战败降虏，已而自拔归，怀恩怒，叱斩之。将士股栗，皆殊死战，遂破其众，收马、橐它、器械甚众。帝又诏与敦煌王承寀使回纥请师，回纥听命。至德二载，从子仪下冯翊、河东，走贼将崔乾祐，袭潼关，破之。贼将安守忠、李归仁苦战二日，王师败绩。怀恩至渭水，无舟，抱马鬣以逸，收散卒还河东。子仪赴凤翔，归仁以劲兵邀战三原，子仪使怀恩与王升、陈回光、浑释之、李国贞五将军伏白渠下，贼至遇伏，败而走。又战清渠，不利，引还。
时回纥使叶护、帝得以四千骑济师，南蛮、大食等兵亦踵至。帝乃诏广平王为元帅，使怀恩统回纥兵，从王战香积寺北。贼以一军伏营左，怀恩驰掩之，馘斩无遗者，贼气沮。既合战，以回纥夹攻贼，战酣，脱甲援矛直捣阵，杀十余人，众惊靡，亦会李嗣业鏖斗尤力，贼大崩败。会日暮，怀恩见王曰： 贼必弃城走，愿假壮骑二百，缚安守忠、李归仁等致麾下。 王曰： 将军战疲，且休矣；迨明，与将军图之。 对曰： 守忠等皆天下骁贼，骤胜而败，此天与我也，奈何纵之？使复得众，必为我患，虽悔无逮。 王不从，固请，通夕四五反。迟明，谍者至，守忠等果遁去。又从王破贼于新店。以复两京有殊功，诏加开府仪同三司、鸿胪卿，封丰国公，赐封二百户。
从郭子仪破安太清，下怀、卫二州，攻相州，战愁思冈，常为先锋，勇冠军中。乾元二年，拜朔方行营节度使，进封大宁郡王。
怀恩为人雄重寡言，应对舒缓，然刚决犯上，始居偏裨，意有不合，虽主将必折诟。其麾下皆蕃、汉劲卒，恃功多不法。子仪政宽，能优容之。及李光弼代子仪，怀恩仍为副。光弼守河阳，攻怀州，降安太清。又子瑒，亦善斗，以仪同三司将兵，每深入多杀，贼惮其勇，号猛将。太清妻有色，瑒劫致于幕，光弼命归之，不听，以卒环守。复驰骑趋之，射杀七人，夺妻还太清。怀恩怒曰： 公乃为贼杀官卒邪？ 光弼持法严，少假贷。初，会军汜水，朔方将张用济后至，斩纛下。怀恩心惮光弼，自用济诛，常邑邑不乐。及光弼与史思明战邙山，不用令，以覆王师。帝思其功，召入为工部尚书，宠以殊礼。代宗立，拜陇右节度使，未行，改朔方行营节度，以副子仪。
初，肃宗以宁国公主下嫁毘伽阙可汗，又为少子请婚，故以怀恩女妻之。少子立，号登里可汗，而怀恩女为可敦。宝应元年，帝召兵于回纥，而登里可汗已为史朝义所诱，引众十万盗塞，关中大震。帝遣殿中监药子昂劳之，可汗因请见怀恩及其母，有诏报可。怀恩避嫌不往，帝赐铁券，手诏固遣，乃行。与可汗会太原，可汗大悦，遂请和，助讨朝义，即引兵屯陕州，待师期。
于是雍王以元帅为中军，拜怀恩同中书门下平章事为之副，乃与左杀为先锋。时诸节度皆以兵会，次黄水，贼坚壁自固。怀恩阵西原，多张旗■，使突骑与回纥稍南出缭贼左，举旗为应，破贼壁，死者数万。朝义拥精骑十万来援，埋根决战，短兵接，杀获相当。鱼朝恩令射生五百攒矢注射，贼多死，而阵坚不可犯。马璘怒，单骑援旗直进，夺两盾，贼辟易，大军乘以入，众嚣不止，朝义败。斩首万六千级，禽四千余人，降者三万。转战石榴园、老子祠，贼再败，自相奔蹂死，填尚书谷几满，朝义轻骑走。怀恩进收东都、河阳，封府库，无所私。释贼所署许叔冀、王伷等，众皆按堵。留回纥屯河阳，使瑒及北庭兵马将高辅成以万骑逐北，怀恩常压贼而次。至郑州，再战再捷，贼帅张献诚以汴州降，下滑州。朝义至卫州，与其党田承嗣、李进超、李达庐合，有众四万，据河以战。瑒济师登岸薄之，贼党奔溃。进次昌乐，朝义逸，伪帅达庐降，薛高、李宝臣举相、卫、深、定等九州献款。朝义至贝州，得其党薛忠义，引众三万拒瑒于临清。贼气盛，瑒勒兵挫其锋，令高彦崇、浑日进、李光逸设三伏以待，贼半度，伏发，击之，朝义走。会回纥以轻骑至，瑒卷甲驰之，大战下博，贼背水阵，师奔击，贼大崩，积尸蔽流而下。朝义退守莫州。于是都知兵马使薛兼训、郝廷玉、兗郓节度使辛云京会师城下，朝义与田承嗣数挑战，不胜，临阵斩伪党敬荣。朝义惧，率残众奔幽州。王追蹑，朝义走平州，自经死，河北平。怀恩与诸将皆罢兵，以功迁尚书左仆射兼中书令、河北副元帅、朔方节度使，加封户四百。
初，帝有诏但取朝义，其它一切赦之。故薛嵩、张忠志、李怀仙、田承嗣见怀恩皆叩头，愿效力行伍。怀恩自见功高，且贼平则势轻，不能固宠，乃悉请裂河北分大镇以授之，潜结其心以为助，嵩等卒据以为患云。
未几，加太子少师，增户五百，第一区，与一子五品官。诏护回纥归国，道太原，辛云京内忌怀恩，又以其与回纥亲，疑可汗见袭，闭关不敢犒军。怀恩既父子新立功，举河朔若拾遗，名出诸将远甚，而为云京所拒，大怒，表上其状。顿军汾州，使裨将李光逸以兵守祁，李怀光据晋州，张如岳据沁州，高晖等十余人自从。会监军骆奉先自云京所归，云京已厚结其欢，因言怀恩与可汗约反状明白。奉先过怀恩，升堂拜母，母让曰： 若与我儿约兄弟，今何自亲云京？然前事勿论，自今宜如初。 酒酣，怀恩舞，奉先厚纳以币。怀恩未及酬，奉先亟辞去，怀恩即遣左右匿其马。奉先疑图己，乘夜遁归。怀恩惊，追与其马。奉先还，具奏怀恩反状，怀恩亦请诛云京、奉先，诏两解之。怀恩之过潞，李抱玉赠以币马，怀恩答之。俄抱玉表怀恩私有所结。
广德初，进拜太保，与一子三品、一子四品官，增封户五百。瑒与一子五品官，封户百。仍赐铁券，以名藏太庙，画象凌烟阁。又以瑒检校兵部尚书、朔方行营节度使。然怀恩怏怏，又性强固，不肯为谗毁屈，无以自解，乃上书陈情曰： 臣世本夷人，少蒙上皇驱策。禄山之乱，臣以偏裨决死静难，杖天威神，克灭强胡。思明继逆，先帝委臣以兵，誓雪国雠，攻城野战，身先士卒，兄弟死于阵，子姓没于军，九族之内，十不一在，而存者创痍满身。陛下龙潜时，亲总师旅，臣事麾下，悉臣之愚。是时数以微功，已为李辅国谗间，几至毁家。陛下即位，知臣负谤，遂开独见之明，杜众多之口，拔臣于汧、陇，任臣以朔方，游魂反干，朽骨再肉。前日回纥入塞，士人未晓，京辅震惊，陛下诏臣至太原劳问，许臣一切处置，因得与可汗计议，分道用兵，收复东都，扫荡燕、蓟。时可汗在洛，为鱼朝恩猜阻，已失欢心。及臣护送回纥，云京闭城不出，潜使攘窃，蕃夷怨怒，弥缝百端，乃得返国。臣还汾州，休息士马云京亦不使一介相闻，畏臣劾奏，故构为飞谤，以起异端。陛下不垂明察，欲使忠直之臣，陷谗邪之党，臣所为拊心泣血者也。然臣之罪有六，无所逃死：往者同罗背逆，以骚河曲，兵连不解，臣不顾老母，从先帝于行在，募兵讨贼，同罗奔殄，是臣不忠于国，罪一也；斩子玢以令士众，舍天性之爱，是臣不忠于国，罪二也；二女远嫁，为国和亲，合从殄灭，是臣不忠于国，罪三也；又与子瑒躬履行阵，志宁邦家，是臣不忠于国，罪四也；河北新附，诸镇皆握强兵，臣之抚绥，反侧时定，是臣不忠于国，罪五也；协和回纥，戡定中原，二陵复土，使陛下勤孝两全，是臣不忠于国，罪六也。 又言： 来瑱之诛，不暴其罪，天下为疑。四方奏请，陛下皆云与骠骑议之，可否不出宰相。 词言慢很，帝一不为慊，且欲其悔过，故推心待之。诏宰相裴遵庆临谕诏旨，因察其去就。
遵庆至，怀恩抱其足，泣且诉。遵庆道帝所以不疑，即劝入朝，怀恩许诺。副将范志诚谏，以为 嫌隙成矣，奈何入不测之朝，独不见来瑱、李光弼乎？二臣功高不赏，瑱已及诛。 怀恩乃止。欲使一子入宿卫，志诚固止。御史大夫王翊使回纥还，怀恩虑泄其交通状，因留不遣。即使瑒攻云京，云京败，进攻榆次。
初，帝幸陕，颜真卿请奉诏召怀恩。至是，帝使往，辞曰： 臣往请行，时也，今无及矣！ 帝问故，对曰： 顷陛下避狄于陕，臣见怀恩，责以《春秋》义，不奔问官守，故怀恩来朝，以助讨贼，则其辞顺。今陛下即宫京邑，怀恩进不勤王，退不释众，其辞曲，必不来矣！  然则奈何？ 曰： 今言怀恩反者，独辛云京、李抱玉、骆奉先、鱼朝恩四人耳，自馀盛言其枉。然怀恩将士，皆郭子仪旧部曲，陛下若以子仪代之，喻以逆顺，必相率而归。 从之。
子仪至河中，瑒攻榆次，未拔，追兵于祁，责其缓，鞭之，众怒。是夕，偏将焦晖、白玉等斩其首，献阙下。怀恩闻，以告母。母曰： 我戒汝勿反，国家酬汝不浅，今众变，祸且及我，奈何？ 怀恩再拜出，母提刀逐之曰： 吾为国杀此贼，取其心以谢军中。 怀恩走，乃与部曲三百北度河，走灵武，稍稍引亡命，军复振。帝念旧勋，不加罪，诏辇其母归京师，厚恤之，以寿终。又下诏拜怀恩太保兼中书令、大宁郡王，罢馀官。
怀恩固恶不能改，遂诱吐蕃十万入塞，丰州守将战死。进掠泾、邠，祭来瑱墓。度泾水，邠宁节度使白孝德御之，覆其阵，怀恩泣曰： 曩皆为我子，反为人致死于我。 入侵奉天，子仪拒退之。永泰元年，帝集天下兵防秋。怀恩诱合诸蕃号二十万入寇，吐蕃自北道逼醴泉，摇奉天；任敷、郑廷、郝德自东道寇奉先，以窥同州；羌、浑、奴剌自西道略盩厔，趣凤翔。京师震骇。诏子仪屯泾阳，浑日进、白元光屯奉天，李光进屯云阳，马璘、郝廷玉屯便桥，董秦屯东渭桥，骆奉先、李日越屯盩厔，李抱玉屯凤翔，周智光屯同州，杜冕屯坊州，帝御六军屯苑中，下诏亲征。怀恩至鸣沙，病甚，还死灵武，部曲焚其尸以葬。部将张韶、徐璜玉不能定其军，皆前死。范志诚统众寇泾阳。时诸屯坚壁，大雨，溪垘流溃，贼不得进。吐蕃既持久，又与回纥争长，更相疑，莫适先进，因焚庐舍，驱男女数万去。周智光邀战澄城，破之，收马牛军资万计。回纥乃诣子仪降，请击吐蕃自效。子仪分兵随之，破其众于泾州。任敷走，羌、浑诣李抱玉降。
始，怀恩立功，门内死王事者四十六人。及拒命，士不弛甲凡三年。帝隐忍，数下诏，未尝声其反。及死，为之恻然曰： 怀恩不反，为左右所误耳！ 俄而从子名臣以千骑降。大历四年，册怀恩幼女为崇徽公主，嫁回纥云。
周智光，少贱，失其先系，以骑射从军，起行间为裨将。鱼朝恩镇陕州，与相昵款，数称荐之，累迁同、华二州节度使。
永泰元年，吐蕃、回纥、党项羌、浑、奴剌众十余万寇奉天，智光邀战澄城，破之，获驼马军赀万计，逐北至鄜州。素与杜冕仇嫌，时冕屯坊州，家在鄜，智光入杀刺史张麟，害冕宗属八十人，火民三千舍而去。朝廷召，惧不赴。更诏冕使梁州避雠，冀其来。偃然不听命，聚不逞数万，恣剽掠以甘其欲，结固之。杀陕州监军张志斌及前虢州刺史庞充。初，志斌自陕入奏，智光慢不为礼，志斌责之，怒曰： 仆固怀恩岂反者邪？皆鼠辈弄威福趣之祸也。我本不反，今为尔反！ 遂叱斩志斌，飨帐下。时崔圆自淮南纳方物百万，盗颉其半；天下贡奉输漕，劫留之；士沿调当西者惧何诘，间道走同者，遣部将邀捕斩之。代宗未暴其罪，命中使余元仙持诏拜尚书左仆射。既受诏，恚语曰： 吾有大功，上不与平章事，且同、华地狭，不足申脚，若加陕、虢、商、鄜、坊五州，差可。 因言： 诸子皆弯弓二百斤，有万人敌，挟天子令诸侯，非智光尚谁可？ 即历诋大臣，元仙震汗。徐遗百缣遣之。自立生祠，俾其下襘赛。
大历二年，帝诏郭子仪密图之。同、华路闭，诏书不能通，乃召子仪婿赵纵受口诏，书帛内蜜丸，遣家童走间道传诏。子仪得诏，声言讨之。未行，其众大携，部将李汉惠自同州降子仪。乃贬智光澧州刺史，听百人随身，贷将吏一切不问。寻为帐下斩其首，并斩子元耀、元干来献，诏枭首皇城南街。判官邵贲、别将蒋罗汉并伏诛。敕有司具仪告太清宫、太庙、七陵。
先是，淮西李忠臣入朝，次潼关，闻智光反，率兵讨之。会败，忠臣因入华大掠，自赤水至潼关畜产财物皆尽，官吏至衣纸自蔽、累日不食者。
梁崇义，京兆长安人。以概量业于市，力能舒钩。后为羽林射生，事来瑱。沉默寡言。瑱自襄阳朝京师，分诸将戍福昌、南阳。瑱诛，戍者溃，崇义自南阳勒众还襄州，与李昭、薛南阳相让为长，众曰： 非梁卿莫可。 遂总其军，杀昭及南阳，胁制众心。代宗因即拜节度使。举七州兵二万，与田承嗣、李正己、薛嵩、李宝臣相辅车，根牙槃结。然独以地褊兵少，法令最治，折节遇士以自振，襄、汉间人识教义。亲厚数讽入朝，答曰： 来公有大功，畏阉竖谗，逡巡辞召。至代宗立，不待驾而朝，即见族。吾衅盈矣，若何欲见上乎？ 
建中元年，李希烈请讨之。崇义惧，整饬军旅。男子郭昔上变事，德宗欲示以信，流昔远方，诏金部员外郎李舟谕旨。初，刘文喜之难，舟奉诏入泾州，俄而帐下斩文喜以闻，四方传舟能覆军杀将，反侧者皆恶之。舟至，以入朝劝崇义，崇义不悦。明年，遣使尉抚诸道，舟复如崇义所，遂不肯内，请易它使。更命给事中庐翰往，崇义益不安，跋扈甚，谏者多死。朝廷以不疑示天下，乃加同中书门下平章事，妻及子悉封赏，赐铁券，擢其将兰杲为邓州刺史，遣御史张著以手诏召崇义。崇义使卒持满，乃受命。杲奉诏不敢发，诣崇义自言。崇义对著号哭，遂拒诏。
帝命李希烈率诸道兵进讨。崇义先攻江陵，欲通黔、岭，败于四望而还。杀希烈临汉屯兵千余，希烈怒，引兵循汉而上。崇义使翟崇晖、杜少诚战蛮水，折北至涑口，大败。二将降，希烈宠之，使部降兵徇襄阳，约百姓按堵。崇义闭壁，守者斩关出，不可止，乃与妻赴井死，传首京师。希烈诛其亲族及军从临汉役者三千人。
崇义孙叔明，养于李纳，后从刘悟为昭义将，从谏死，遣进旄节，有诏诛之。
李怀光，渤海靺鞨人，本姓茹。父常，徙幽州，为朔方部将，以战多赐姓，更名嘉庆。
怀光在军，积劳至开府仪同三司，为都虞候。勇鸷敢诛杀，虽亲属犯法，无所回贷。节度使郭子仪仁厚，不亲事，以纪纲委怀光，军中畏之。会母丧，起兼邠、宁、庆都将。德宗罢子仪副元帅，以所部兵分诸将，故怀光检校刑部尚书，为宁、庆、晋、绛、慈、隰等州节度使。引众城长武，据原首，临泾水，以扼吐蕃空道，自是不敢南侵。建中初，杨炎欲城原州，使怀光兼帅泾原，遂其功。原州宿将史抗、温儒雅等，故子仪麾下，尝在怀光右，及处其下，意郁郁，怀光因罪诛之，由是泾军迎畏。刘文喜者，因众惧，遂叛。诏与硃泚讨平之，加检校太子少师。明年，徙朔方节度使，实封户四百，仍领邠宁。
时马燧、李抱真讨田悦，未克，诏怀光以朔方兵万五千并力。怀光至魏，未及营，与硃滔等战连箧山，为贼所败，悦因决水灌军，燧等退屯魏县。寻进同中书门下平章事，益户二百。与滔等相持，久不战。
帝狩奉天，怀光率所部奔命。方雨淖，奋厉军士倍道进，自蒲津绝河，败泚军于醴泉。将抵奉天，前遣裨将张韶以蜡韬表，随贼攻城，叩垒呼曰： 我朔方使也！ 缒而上，比登，身被数十矢。时帝被围急，闻之喜，即持韶大号城上，人心乃安。又败贼于鲁店，泚解围去。进加副元帅、中书令。
怀光为人疏而愎，诵言： 宰相谋议乖剌，度支赋敛重，京兆尹刻薄军食，天下之乱皆由此。吾见上，且请诛之。 或以告王翃，翃等计： 怀光有大功，上且访以得失，使其言入，岂不殆哉！ 遂告卢杞，杞即说帝曰： 怀光兵威已振，逆贼破胆，若席胜，可一举灭贼。今入朝，则必宴劳留连，贼得从容完备，卒难图也！ 帝不得其情，因然之。乃敕怀光屯便桥，督诸将进讨。怀光自以径千里赴难，为奸臣拫隔不得朝，颇恚怅，去屯咸阳。明日，李晟会陈涛斜，壁垒未具，贼大至。晟说怀光曰： 贼保宫苑，攻之良难。今敢离窟穴，与公薄战，此天以贼赐公也。 怀光曰： 吾马未秣，士未饭，可遽战哉？姑养吾勇以待之。 晟不得已，闭壁不出。怀光数暴杞等罪，帝为贬杞与赵赞、白志贞，又劾奏中人翟文秀，亦杀之以尉怀光。然益自疑，坚壁八旬不出战，屡诏使进军，以伺衅为解，阴连硃泚。
初，崔汉衡使吐蕃求助兵，尚结赞曰： 吾法，进军以本兵大臣为信。今制书不署怀光，未敢前。 帝乃命翰林学士陆贽诣怀光议事，怀光陈三不可，且言： 吐蕃舍人马重英陷长安，赞普责其不焚爇，今其来，必肆宿志，一不可。彼云引兵五万，既用其人，则同汉士，傥邀我厚赏，何以致之？二不可。虏人虽来，义不先用，勒兵自固，以观成败，王师胜则分功，败则图变，狡诈多端，不可信，三不可。 卒不肯署。又谩骂贽曰： 尔何能？ 
兴元元年，诏加太尉，赐铁券。怀光赫然怒曰： 凡疑人臣反，则赐券。今授怀光，是使反也！ 抵于地。时部将韩游瑰将兵卫奉天，怀光约令为变，游瑰以闻。数日，又密书趣之，门者捕送。又遣将赵升鸾谍于奉天，升鸾告浑瑊曰： 怀光遣达奚承俊火乾陵，使我为内应，以胁乘舆。 瑊白发其奸，请帝决幸梁州。帝令瑊戒严，未毕，帝自西门出，诏戴休颜守奉天。怀光遣将孟廷宝、惠静寿、孙福率轻骑趋南山，粮料使张增遇之。三人计曰： 吾属以叛闻，不如缓军，彼怒，不过不吾将耳。 使增绐众曰： 由此东，吾有见粮可食也。 廷宝等引而东，纵卒大掠，而百官遂入骆谷。追帝不及。还白怀光，怀光怒，悉罢其兵。怀光乃夺李建徽、阳惠元等军，屯好畤，然其下稍稍携贰。泚始惮之，至是欲遂臣怀光。怀光怒，告绝，益不安，乃引兵掠泾阳、三原、富平，遂如河中，留张昕守咸阳。而孟涉、段威勇拥兵降李晟，韩游瑰杀昕，以邠州归。戴休颜自奉天令于军曰： 怀光反。 乃城守。
有诏以怀光为太子太保，许其麾下择功高者一人统其兵。不奉诏。怀光至河中，取同、绛二州，按兵观望。京师平，命给事中孔巢父、中人啖守盈召之，皆为怀光帐下所害，于是缮兵严守。帝乃遣浑瑊讨之。度支欲罢其军岁中禀赐，帝曰： 朔方军累有功，岂以怀光拒命而众不被恩邪？ 诏所司别贮缣钱，须事定乃给。瑊破同州，屯军不得进，数为怀光所衄。帝以河东节度使马燧威名白著，乃拜副元帅，与瑊及镇国骆元光、邠宁韩游瑰、鄜坊唐朝臣会兵进讨。燧拔绛州，诸军遂围河中。
贞元元年八月，朔方部将牛名俊斩怀光，传首以献，年五十七。帝念其功，诏许一子嗣，赐庄、第各一区，听以礼葬，妻王徙澧州。初，怀光死，其子琟尽杀其弟乃死，故怀光无后。五年，诏曰： 怀旧念功，仁之大也；兴灭继绝，义之至也。昔蔡叔圯族，周封其子；韩信干纪，汉爵其孥；侯君集不率，太宗存其祀。考先王之道，烈祖之训，皆以刑佐德，俾人向方。曩者盗臣窃发，朕狩近郊，怀光夙驾千里，奔命行在，假雷霆之威，破虎狼之众。守节靡终，潜构祸胎，大戮所加，自贻伊戚，孤魂无归，怀之恍然。宜以外孙燕赐姓李，名曰承绪，以左卫率府胄曹参军继怀光后。 乃赐钱百万，置田墓侧，以备祭享；还妻王，使就养云。
陈少游，博州博平人。幼习老子、庄周书，为崇玄生，诸儒推为都讲。有冒者欲对广众切问以屈少游。及升坐，音吐清辩，据引淹该，问穷而对有馀。大学士陈希烈高其能。既擢第，补南平令，治有声。累迁侍御史、回纥粮料使，加检校职方员外郎充使。检校郎官自少游始。仆固怀恩表署河北副元帅判官，迁晋、郑二州刺史。
少游长权变，所至一切干济，贿谢权幸，以是数迁。李抱玉表泽潞副使，为陈郑留后。永泰中，复奏为陇右行军司马，擢桂管观察使。少游不乐远去，规徙近镇。时宦官董秀有宠，掌枢近，少游乃宿其里，候归沐，入谒，因鄙语谄谓秀曰： 七郎亲属几何？月费几何？ 秀谢曰： 族甚大，岁用常过百万。 少游曰： 审如是，奉入不足为数日费，当数外营乃办耳。吾虽不才，请独取济，岁输钱五千万。今具其半，请先入之。 秀大喜，与厚相结。少游因泣曰： 岭南瘴疠，恐不得生还见颜色。 秀遽曰： 公美才，不当远出，请少待。 时少游已纳赂元载子仲武，于是内外更荐之，改宣歙池观察使。大历五年，徙浙东，封颍川县子，迁淮南节度使。
喜谲数，行小惠，群吏任职。三总籓，皆天下富饶处，以是敛求贸易无虚日，积财宝巨亿万。初结元载，赂金帛岁无虑十万缗；又事宦官骆奉先、刘清潭、吴承倩及秀，故能久其任。后载以过见疑，少游亦疏之。载子伯和谪扬州，少游阳善之，阴奏其罪，代宗以为忠。建中初，朝廷经费不充，始请本道税钱千增二百，盐斗加百钱，度支因请诸道并增焉。李纳拒命，少游出师收徐、海等州，俄弃之，退屯盱眙。累进检校尚书左仆射，赐封户三百，加同中书门下平章事。时宰相关播、卢杞与少游有雅故，故骤兼台司。
德宗幸奉天，度支汴东两税使包佶寓扬州，所储财赋八百万缗将输京师，少游意硃泚势盛，不遽平，欲肋取其财，使判官崔就佶索文簿，贷二百万缗。佶以非敕命，拒之。怒曰： 君善，得为刘长卿；不尔，为崔众矣！ 长卿尝任租庸使，为吴仲孺所囚，崔众以倨李光弼被杀，故以为言。佶谒少游，欲谏止，不得语，即遣去，于是财用悉为少游所掠。佶奔白沙，少游遣幕中房孺复召之。佶惊走度江，伏妻子案牍中以免。佶有御遏兵三千，令高越、元甫将焉，少游夺之。能随佶者，至上元，复为韩滉所留。佶但诸史如江、鄂州，以表内蜡丸以闻。会少游使至，帝诘其事，辞以不知。时祸难煽结，帝未能制，乃曰： 少游，国守臣，取佶之财，防它盗耳，庸何伤！ 远近闻之，咸称帝得其机云。少游闻之，果自安不疑。
李希烈陷汴，声言袭江淮。少游惧，遣参谋温述送款曰： 豪、寿、舒、庐，既韬刃卷铠，惟君命。 又使巡官赵诜如郓州，厚结李纳。希烈僭号，遣将杨丰赍伪赦令送少游。寿州刺史张建封逻得之，斩丰，以伪赦送行在。会佶入朝，具言少游胁财赋状。少游惭，上表言所取以赡军兴，请偿之。而州府残破，不能偿，乃与腹心吏设法重税，民皆苦之。刘洽取汴州，得希烈伪起居注，书 某月日，陈少游上表归顺。 少游闻，羞悸发病死，年六十一，赠太尉。
赞曰：怀恩与贼百战，阖宗死事至四十六人，遂汛扫燕、赵无馀埃，功高威重，不能防患，凶德根于心，弗得其所辄发，果于犯上，惜哉！其母拔刀逐贼，烈妇人也。怀光提万众，振天子于难，一为谗人所沮，忿戾不自还，身首殊分，然谗人亦可疾矣，所谓 交乱四国 者也。
李锜，淄川王孝同五世孙。以父国贞廕调凤翔府参军。贞元初，迁至宗正少卿。尝与卿李干争议，锜以直不坐，德宗两置之。自雅王傅出为杭、湖二州刺史。方李齐运用事，锜以赂结其欢，居三岁，迁润州刺史、浙西观察、诸道盐铁转运使。多积奇宝，岁时奉献，德宗昵之。锜因恃恩骜横，天下攉酒漕运，锜得专之，故朝廷用事臣，锜以利交，馀皆乾没于私，国计日耗。浙西布衣崔善贞上书阙下暴其罪，帝械以赐锜；锜豫浚大坎，至则并械瘗坎中，闻者切齿。
锜得志，无所惮，图久安计，乃益募兵，选善射者为一屯，号 挽硬随身 ，以胡、奚杂类虬须者为一将，号 蕃落健儿 ，皆锜腹心，禀给十倍，使号锜为假父，故乐为其用。帝于是复镇海军，以锜为节度使，罢领盐铁转运。锜喜得节，而忘其权去，暴踞日甚，属吏死不以过甚众；又逼污良家，寮佐力谏不能得，遽遁去。
宪宗即位，不假借方镇，故倔强者稍稍入朝。锜不自安，亦三请觐。有诏拜尚书左仆射，以御史大夫李元素代之。中使驰驿劳问，兼抚慰其军。锜署判官王澹为留后。锜无入朝意，称疾迁延不即行。澹及中使数趣之，锜不悦，乘澹视事有所变更者，讽亲兵图澹。因给冬服，锜坐幄中，以挽硬、蕃落自卫，澹与中使入谒，既出，众持刃谩骂，杀澹食之。监军使遣牙将赵琦慰谕，又食之。以兵注中使颈，锜阳惊扈解，乃囚别馆。蕃落兵，薛颉主之；挽硬兵，李钧主之。又以公孙玠、韩运分总馀军。室五剑，授管内镇将，令杀五州刺史。属别将庾伯良兵三千筑石头城，谋据江左。
常州刺史颜防用其客李云谋，矫诏称招讨副使，杀镇将李深，传檄苏、杭、湖、睦四州同讨锜。湖州辛秘亦杀镇将赵惟忠。而苏州李素为镇将姚志安所执，钉舷上，献于锜，锜败而免。
宪宗以淮南节度使王锷为诸道行营兵马招讨处置使，中官薛尚衍为都监招讨宣慰使，发宣武、武宁、武昌、淮南、宣歙、江西、浙东兵，自宣、杭、信三州进讨。初，锜以宣州富饶，遣四院随身兵马使张子良、李奉仙、田少卿领兵三千分下宣、歙、池，锜甥裴行立虽预谋，而欲效顺，故相与约还兵执锜，行立应于内。子良等既行，其夕，谕军中曰： 仆射反矣，精兵四面皆至，常、湖镇将干首通衢，势蹙且败，吾辈徒死，不如转祸希福。 部众大悦，遂回趣城。行立举火，内外合噪，行立攻牙门。锜大惊，左右曰： 城外兵马至。 锜曰： 何人邪？ 曰： 张中丞也。 锜怒甚，曰： 门外兵何人也？ 曰： 裴侍御也。 锜拊膺曰： 行立亦叛吾邪！ 跣足逃于女楼下。李钧引兵三百趋出庭院格斗，行立兵贯出其中，斩钧，传首城下。锜闻之，举族恸哭。子良以监军命晓谕城中逆顺，且呼锜束身还朝，左右以幕缒而出之。锜以仆射召，数日而反状至，下诏削官爵，明日而败，送京师。神策兵自长乐驿护至阙下，帝御兴安门问罪，对曰： 张子良教臣反，非臣意也。 帝曰： 尔以宗臣为节度使，不能斩子良然后入朝邪？ 锜不能对。以其日与子师回腰斩于城西南，年六十七。尸数日，帝出黄衣二袭，葬以庶人礼。
擢子良检校工部尚书、左金吾将军，封南阳郡王，赐名奉国；田少卿检校左散骑常侍、左羽林将军，代国公；李奉仙检校右常侍、右羽林将军，邠国公；裴行立泌州刺史。赠王澹给事中，赵琦和州刺史，崔善贞睦州司马。削锜属籍，从弟宋州刺史铦、通事舍人铣、从子师偃流岭南。
赞曰：语曰 出入之吝，谓之有司 ，贱之也。德宗平硃泚，京师府藏耗竭，诸道始有进奉助经费，而诏书亦往往宣索于天下。以人主规规财利，下行有司之事，天下无事，赋取犹不息。剑南、江西有日月之进，杜亚、刘赞、王纬及锜岁时进奉，以固其宠，号称 赋外羡馀 。又亦托中旨，以盗库物。然献才十二三，馀皆私之。江、淮以南，物力大屈，人人憔然忘生。贞元以后，中官市物都下，谓之 宫市 ，不持符牒，口含诏命，取滥缣恶布红紫之，倍其估，裂以偿直。市之良贾精货，皆逃去不出；列廛闬者，惟粗杂苦窳而已。又有强驱入禁中，罄所车辇，卖者不平，因共欧笞之。苍头女奴，名马工车，惴惴常畏捕取。而德宗蔽于左右前后，莫知也。故善贞因锜并论其事，卒不知锜颛盐铁之利，以养兵图叛，曾不及庸有司之吝远甚。
叛臣下
李忠臣，本董秦也，幽州蓟人。少籍军，以材力奋，事节度使薛楚玉、张守邦、安禄山等，甄劳至折冲郎将。平卢军先锋使刘正臣杀伪节度吕知晦，擢秦兵马使，攻长杨，战独山，袭榆关、北平，杀贼将申子贡、荣先钦，执周钊送京师。从正臣赴难，复败李归仁、李咸、白秀芝等。潼关失守，秦整军北还。奚王阿笃孤初引众与正臣合，已而绐约皆攻范阳，至后城，夜乘间袭秦。秦接战，败之，追奔至温泉山，禽首领阿布离，斩以衅鼓。至德二载，节度使王玄志使秦率兵三千自雍奴桴苇绝海，击贼将石帝廷、乌承洽，转战累日，拔鲁城、河间、景城，收粮赀以实军。又与田神功下平原、乐安，禽伪刺史以献。于是防河招讨使李铣承制假秦德州刺史。
史思明自归，河南节度使张镐督秦军合诸将平河南州县，与裨将阳惠元破安庆绪将王福德于舒舍，肃宗下诏褒谕，令屯濮州，又徙韦城。从郭子仪围相州，军溃，秦至荥阳，破贼将敬釭，取粮艘二百柁以饷汴军。未几，授濮州刺史，屯杏园渡。许叔冀以汴下史思明，秦力屈，亦降。思明抚背曰： 始吾有左手，得公今完矣！ 与俱寇河阳，秦夜挈五百人冒围归李光弼。诏加殿中监，封户二百，召至京师，赐今氏名，给良马、甲第。时陕西、神策两节度使郭英乂、卫伯玉屯陕，故以忠臣为两军兵马使，战永宁、莎栅，与贼将李感义等数十遇，皆破之。淮西节度使王仲升为贼执，以忠臣为汝、仙、蔡六州节度使，兼安州。合诸军平东都，进御史大夫。
回纥可汗既归，留其下安恪、石帝廷居河阳守赀廥，因是招亡命为盗，道路畏涩。诏忠臣讨定之。吐蕃犯京师，天子追兵，秦方宴鞠场，使者至，即整师引道。诸将白： 须良日。 忠臣怒曰： 君父在难，方择日救患乎？ 时召兵无先忠臣至者。代宗嘉之，加本道观察使，赉与倍等。
周智光为帐下所杀，忠臣提兵入华州，所过大掠，自赤水距潼关二百里无居人。大历五年，加蔡州刺史。陕虢李国清为下所逐，掠府库，国清遍拜诸将乃免。会忠臣入朝，次陕，诏讯于众。众惧忠臣，不敢摇，即围棘，约士投所掠物围中，一日尽获。
讨李灵耀也，战西梁固，败之。复与马燧军合，败贼于汴州。田悦以援兵三万屯汴郛，忠臣勒裨将李重倩夜率百骑袭之，贯其营而还，杀数十百人。悦间道走，灵耀开城亡去，军遂溃。以忠臣为汴州刺史，加检校司空、同中书门下平章事，封西平郡王。
忠臣资婪沓嗜色，将士妇女逼与乱，所至人苦之。以女弟妻张惠光，用为牙将，恃势残克。或白忠臣，不之信。又以惠光子居牙下，愈横肆。十四年，大将李希烈因众怒，与少将丁皓、贾子华等共斩惠光父子，以兵胁逐忠臣。跳奔京师，帝素宠之，不责也。复授检校司空、同中书门下平章事，奉朝请。
德宗立，散骑常侍张涉以赃得罪，帝怒不赦。涉故侍读东宫者，忠臣曰： 陛下贵为天子，先生以乏财触法，非过也。 帝意解，免涉归田里。湖南观察使辛京杲私怒部曲，杀之，有司劾当死。忠臣曰： 京杲应死久矣！ 帝问故，对曰： 京杲诸父战某所死，兄弟战某所死，渠从行独得存，以故知之。 帝凄然悟，释之，下除王傅。
忠臣戆直不通书。帝尝谓： 卿耳大，真贵兆。 对曰： 臣闻驴耳大，龙耳小。 帝喜其野而诚。然既失兵，怫郁不顾藉。硃泚反，伪署司空兼侍中。泚攻奉天，以忠臣居守。泚败，系有司，与其子俱斩。
乔琳，并州太原人。少孤苦志学，擢进士第。性诞荡无礼检。郭子仪表为朔方府掌书记。与联舍毕曜相掉讦，贬巴州司户参军。历果、绵、遂、怀四州刺史，治宽简，不亲事。尝谓录事参军任绍业曰： 子纲纪一州，能劾刺史乎？ 绍业出条所失示之，惊曰： 能知吾失，御史材也。 
琳素善蒲人张涉。涉以国子博士侍太子读，太子即位，召访政事，不淹日，诏入翰林，迁散骑常侍。荐琳任宰相，乃拜御史大夫、同中书门下平章事。天下矍然骇之。琳年高且聩，每进封失次，所言不厌帝旨，在位阅八旬，以工部尚书罢。帝由是亦疏涉。
琳从幸奉天，再迁太子少师；进幸梁州，次盩厔，诡言马殆不进。帝素以旧老礼之，给乘舆马，辞病力。帝赐所执策曰： 勉为良图，与卿别矣！ 不数日，祝髯发舍仙游佛庐。泚闻，遣数十骑取之，署吏部尚书，令姻家源休衣以朝服，食以肉，琳亦不辞。士有诉官非便者，琳曰： 子谓此选便乎？ 及收京师，李晟悯其老，表贳死。帝曰： 琳，故宰相，失节背义，不可赦。 临刑叹曰： 我以七月七日生，以此日死，非命耶？ 
时又有蒋镇者，洌子也，与兄链俱以文辞显。擢贤良方正科，累转谏议大夫。大历中，淫雨坏河中盐池，味苦恶。韩滉判度支，虑减常赋，妄言池生瑞盐，王德之美祥。代宗疑不然，命镇驰驿按视。镇内欲结滉，故实其事，表置祠房，号池曰 宝应灵庆 云。再进工部侍郎。妹婿源溥者，休弟也，故镇与休交。泚叛，窜于鄠，伤足不能进。泚先得链，而镇左右逃归，语所在，源休闻，白泚，以二百骑求得之。知不免，怀刃将自刺，链止之。复谋出奔，懦不决。中朝臣遁伏者，休多所诛杀，赖镇救原十五。初，洌与弟涣在安史时皆污伪官，链兄弟复屈节于贼云。
高骈，字千里，南平郡王崇文孙也。家世禁卫，幼颇修饬，折节为文学，与诸儒交，硁硁谭治道，两军中人更称誉之。事硃叔明为司马。有二雕并飞，骈曰： 我且贵，当中之。 一发贯二雕焉，众大惊，号 落雕侍御 。后历右神策军都虞候。党项叛，率禁兵万人戍长武。是时诸将无功，唯骈数用奇，杀获甚多。懿宗嘉之，徙屯秦州，即拜刺史兼防御使。取河、渭二州，略定凤林关，降虏万余人。
咸通中，帝将复安南，拜骈为都护，召还京师，见灵台殿。于是容管经略使张茵不讨贼，更以茵兵授骈。骈过江，约监军李维周继进。维周拥众壁海门，骈次峰州，大破南诏蛮，收所获赡军。维周忌之，匿捷书不奏。朝廷不知骈问百馀日，诏问状。维周劾骈玩敌不进，更命右武卫将军王晏权往代骈。俄而骈拔安南，斩蛮帅段酋迁，降附诸洞二万计。晏权方挟维周发海门，檄骈北归。而骈遣王惠赞传酋迁首京师，见艟舻甚盛，乃晏权等，惠赞惧夺其书，匿岛中，间关至京师。天子览书，御宣政殿，群臣皆贺，大赦天下。进骈检校刑部尚书，仍镇安南，以都护府为静海军，授骈节度，兼诸道行营招讨使。始筑安南城。由安南至广州，江漕梗险，多巨石，骈募工毚刂治，由是舟济安行，储饷毕给。又使者岁至，乃凿道五所，置兵护送。其径青石者，或传马援所不能治。既攻之，有震碎其石，乃得通，因名道曰 天威 云。加检校尚书右仆射。
骈之战，其从孙浔常先锋冒矢石以劝士。骈徙节天平，荐浔自代，诏拜交州节度使。僖宗立，即其军加同中书门下平章事。
南诏寇巂州，掠成都，徙骈剑南西川节度，乘传诣军。及剑门，下令开城，纵民出入。左右谏： 寇在近，脱大掠，不可悔。 骈曰： 属吾在安南破贼三十万，骠信闻我至，尚敢邪！ 当是时，蛮攻雅州，壁庐山，闻骈至，亟解去。骈即移檄骠信，勒兵从之。骠信大惧，送质子入朝，约不敢寇。
蜀有突将，分左右二厢，厢有虞候，诘火督盗贼，有兵马虞候，主调发。骈罢其一，各置一虞候。又以蜀兵孱，诏蛮新定，人未安业，罢突将月禀并餐钱，约曰： 府库完，当如旧。 又团练兵战者，厚其衣禀；不团练者，但掌文书、仓库，衣禀减焉。骈曰： 皆王卒，命均之。 战士大望。于时天平、昭义、义成戍军合蜀兵凡六万。骈之自将出屯也，突将乱，乘门以入，骈匿于圊，求不得。天平军闻变，其校张桀以士五百格战，不胜。监军慰抚之，皆曰： 州虽更蛮乱，户口尚完，府库方实，公削军禀以自养，不堪其虐，故乱。 监军惧，讲解之。取役夫数百，名叛卒，藉斩其首，乃定。骈徐出，以金帛厚赏士，开府库悉还其衣禀。然密籍所给姓名，夜遣牙将击杀之，夷其族，虽孕者不贳，投尸于江。有一妇方踞而乳子，将就刑，媪伤之，疑其畏死，谓曰： 以子丐我，一诣曹司也。 妇蹶起曰： 我知之，且饱吾子，不可使以饥就戮也。 见刑者拜曰： 渠有节度使夺战士食，一日忿怒，淫刑以逞，国家法令何有也？我死当诉于天，使此贼阖门如今日冤也！ 逮死，神色晏然。蜀人闻者为垂泣。骈复录突将戍还者，丸名贮器中，意不怿，则探之，或十或五，授将李敬全斩决。亲吏王殷说骈曰： 突将在行者，初不知谋，公当赦之。 骈悦，投丸池中，人乃安。
蜀之土恶，成都城岁坏，骈易以砖甓，陴堞完新，负城丘陵悉垦平之，以便农桑。讫功，筮之得《大畜》。骈曰： 畜者，养也。济以刚健笃实，辉光日新，吉孰大焉！文宜去下存上。 因名大玄城。进检校司徒，封燕国公，徙荆南节度。
梁缵者，本以昭义兵西戍，骈表隶麾下。王仙芝之败，残党过江，帝以骈治郓威化大行，且仙芝党皆郓人，故授骈镇海节度使。骈遣将张潾与缵分兵穷讨，降其骁帅毕师鐸数十人，贼走岭表。帝美其功，加诸道行营都统、盐铁转运等使。又诏骈料官军义营乡团，归其老弱伤夷，裁制军食；刺史以下小罪辄罚，大罪以闻。贼更推黄巢南陷广州，骈建遣潾以兵五千屯郴扼贼西路，留后王重任以兵八千并海进援循、潮，自将万人繇大庾击贼广州，且请起荆南王鐸兵三万壁桂、永，以邕管兵五千壁端州，则贼无遗类。帝纳其策，而骈卒不行。
俄徙淮南节度副大使。骈缮完城垒，募军及土客，得锐士七万，乃传檄召天下兵共讨贼，威震一时，天子倚以为重。广明初，潾破贼大云仓，诈降巢。巢不意其袭，遂大奔，引残党壁上饶，然众亡几。会疫疠起，人死亡，潾进击之，巢大惧，以金啖潾，腾书于骈，丐归命。骈信之，许为求节度。当此时，昭义、武宁、义武兵数万赴淮南，骈欲专己功，即奏贼已破，不须大兵。有诏班师。巢知兵罢，即绝骈请战，击杀潾，乘胜度江攻天长。
始，巢在广州，求天平节度，宰相庐携善骈，以有讨贼功，不肯赦巢，与郑畋争于朝，故巢怨不得节度。而骈闻议不一，亦不平，至是欲纵贼以耸朝廷，然后立功。毕师鐸谏曰： 朝廷所恃，谁易于公？制贼要害，莫先淮南。今不据要津以灭贼，使得北度，必乱中原。 骈矍然，下令将出师。嬖将吕用之畏师鐸有功，谏曰： 公勋业极矣，贼未殄，朝廷且有口语。况贼平，挟震主之威，安所税驾？不如观衅求福，为不朽资也。 骈入其计，托疾未可以出屯，严兵保境。巢据滁、和，去广陵才数百里，乃求援陈许。
巢逼扬州，众十五万。骈将曹全晸以兵五千战不利，壁泗州以待援，骈兵终不出。贼北趋河洛，天子遣使者促骈讨贼，冠盖相望也。俄而两京陷，天子犹冀骈立功，眷寄未衰，诏刺史若诸将有功，自监察御史至常侍，许墨制除授。寻进检校太尉，东面都统，京西、京北神策军诸道兵马等使。会二雉雊署寝，占者曰： 军府将空。 骈恶之，悉兵出营东塘，舟二千艘，戈铠完锐，日讨金鼓，以侈士志。与浙西节度使周宝檄，欲连和而西，宝大喜。有谓宝： 彼欲并江东为孙策三分计。 宝未之信。俄而骈请宝至军议事，宝怒，辞疾不出，衅隙遂构。骈屯东塘百日，托以宝及浙东刘汉宏将为不利，乃还，以应其变。
帝知骈无出兵意，天下益殆。乃以王鐸代为都统，以崔安潜副之。诏韦昭度领诸道盐铁转运使，加骈侍中，增实户一百，封渤海郡王。骈失兵柄利权，攘袂大诟，即上书谩言不恭，诋鐸乃败军将，而安潜狼贪，有如桡败，诒千古之悔。又引更始刮席、子婴轵道事以激帝。帝怒，下诏切责。当此时，王室微，不绝如带。骈都统三年，无尺寸功，幸国颠沛，大料兵，阴图割据，一旦失势，威望顿尽，故肆为丑悖，胁邀天子，冀复故权。而吴人顾云以文辞缘泽其奸，偃然无所忌畏。又请帝南幸江淮。会平贼，骈闻，缩气怅恨，部下多叛去，郁郁无聊，乃笃意求神仙，以军事属用之。
用之者，鄱阳人，世为商侩，往来广陵，得诸贾之驩。既孤，依舅家，盗私其室，亡命九华山，事方士牛弘徽，得役鬼术，卖药广陵市。始诣骈亲将俞公楚，验其术，因得见骈，署幕府，稍补右职。用之既少贱，具知闾里利病、吏得失，颇班班言政事，以将左道，骈愈器之。乃广树朋党，刺知骈动息，持金帛还结左右，日为诞妄以动骈。又荐狂人诸葛殷、张守一为长年方，并署牙将。初，殷将见，用之绐曰： 上帝以公为人臣，虑机事薙废，使神人来备羽翼，且当以职縻之。 明日，殷以褐衣见，辩诈无穷，骈大惊，号 葛将军 。其阴狡过用之远甚。有大贾居第华壮，殷求之不得，谓骈曰： 城中且有妖，当筑坛禳却之。 因指贾居。骈敕吏即日驱徙，殷入居之。
骈造迎仙等楼，皆广高八十尺，饰以金珠璖玉，侍女衣羽衣，新声度曲，以拟钧天，薰斋其上，祈与仙接。用之自谓与仙真通，对骈叱咤风雨，或望空顾揖再拜，语言俚近，左右或窃议，辄杀之，后无敢出口者。萧胜纳贿用之，求盐城监，骈不肯。用之曰： 仙人言盐城有宝剑，须真人取之，唯胜可往。 骈许诺。数月，胜献铜匕首，用之曰： 此北帝所佩也，得之者兵不敢犯。 骈宝秘之，常持以坐起。用之惮其术穷且见诘，乃刻青石手板为龙蛇隐起，文曰： 帝赐骈。 使人潜植机上，骈得之大喜。为寓鹄廷中，设机关，触人则飞动，骈衣羽服，乘之作仙去状。用之惧有擿其奸者，乃曰： 仙人当下，但患学者真气亏沮耳。 骈始弃人间事，绝妾媵，虽将吏不得见。客至，先遣薰濯，诣方士祓除，谓之解秽，少选即引去。自是内外无敢言者，惟梁缵屡为骈言，骈不听。缵惧，解所领兵，骈还其军于昭义，缵不复事矣。
用之既自任，淫刑重赋，人人思乱。乃擢废吏百馀，号 察子 ，厚禀食，令居衢哄间，凡民私阋隐语莫不知，道路箝口。诛所恶者数百族。又募卒二万，为左、右 镆邪军 ，与守一分总，置官属如骈府。用之每出入，驺御至千人；建大第，军胥营署皆备。建百尺楼，托云占星，实窥伺城中之有变者。左右姬侍百馀，皆娟秀光丽，善歌舞，巾鹥束带以侍。月二十宴，其费仰于民，不足，至苛留度支运物。诱人上变，则许入赀产赎罪。俞公楚数规戒其失，不听。姚归礼谋杀之，弗克。用之因谮二人于骈，使以骁雄兵三千督盗于外，密使兵袭之，举师歼焉。骈从子澞密疏用之罪，谏骈曰： 不除之，高氏且无种。 骈怒，命左右扶出，以状授用之。用之诬澞貣贳不能满，故妄言。因出澞笔验之，骈敕吏禁澞出入。俄署舒州刺史，未几为下所逐，用之构之也。骈使人杀澞。
嗣襄王煴之乱，骈上书劝进，伪假骈中书令、诸道兵马都统、江淮盐铁转运使，以用之为岭南节度使。骈久觖望，至是大喜，贡赋不绝。用之始开府置官属，礼与骈均矣。以郑杞、董仅、吴迈为腹心，骈之亲信皆偪使附己，政事未尝关决骈。骈内悔，欲收其权，不能也。用之问计于杞、仅，谋请骈斋于其第，密缢之，绐为升天，事不克。
光启三年，蔡贼孙儒兵略定远，声言涉淮。寿州刺史张翱奔告骈，命毕师鐸率骑三百戍高邮。师鐸者，故仙芝党，以善骑射称。骈败巢于浙西，用其力，故宠待绝等。用之厚啖以利，欲其谐附，然不肯情。师鐸有妾美，用之请见，不可，狙其出，观焉，怒而弃之；内忿惧，为子结婚于高邮将张神剑，阴倚为援。硃全忠方攻秦宗权，骈虑其奔突，使师鐸率兵逾都梁山，不见贼还。师鐸见骈府宿将多以谗死，忧甚。用之益加礼，师鐸愈恐，谋于神剑。神剑不然其言，而猜嫌日结。用之亦虑其变，内欲除之，亟请罢屯。其母密擿师鐸使去，曰： 毋顾家室。 师鐸忧，未知所出。而骈子怒用之专恣，觊师鐸与诸将发其奸，遣使谓师鐸曰： 用之欲因此行图君，既授书神剑矣，君其备之！ 师鐸惊，军中稍稍传言。诸将介而见，请杀神剑，并其军，驱市人以济乱。师鐸曰： 不可，我若重扰百姓，复一用之也。郑汉璋素与我善，兵精士强，以用之用事，常不平。今若告之谋，彼必喜，则事济矣。 众然之。神剑未知，方椎牛酾酒，且将犒师。师鐸潜师夜出，士皆绛缯抹首，且行且掠。汉璋闻，以麾下出迎，师鐸谂以计，大喜。留其妻守淮口，帅兵及亡命数千至高邮，见神剑，诘其变，神剑辞不知。师鐸语稍侵，神剑瞋目曰： 大夫何晚计！彼一妖人，前假岭南节，不肯行，志图淮海，令君既夺魄，彼一日得志，吾能握刀头北面事之邪！吾前未量君意，故不出口，尚何疑？ 汉璋喜，取酒割臂血而盟，推师鐸为大丞相，作誓告神，乃移檄州县，以诛吕用之、张守一、诸葛殷为名。神剑以高邮兵诸校倪详、褾并以天长子弟会，唐宏为先锋，骆玄真主骑，赵简主徒，王朗为殿，得胜兵三千。将发，神剑中悔，缪曰： 公兵虽精，然城坚，旬日不下则粮乏，众心摇矣。神剑请按军高邮，为公声援而督粮道。 师鐸曰： 民禀尚多，何患资储？城中携离无斗志，何事声援？君意不行，孰敢违？ 汉璋内忌神剑，恐不为己下，劝许其计，约城破玉帛子女共之。
其四月，兵傅城，营其下。城中骇乱，用之分兵守，且自督战。令曰： 斩一级，赏金一饼。 士多山东人，坚悍颇用命。师鐸惧，退舍自固。用之稍堙塞诸门。骈登延和阁，闻嚣甚，左右告之故，大惊，召用之问状，徐曰： 师鐸众思归，为门卫所轧，随已处置，不尔，烦玄女一符耳！ 骈曰： 吾觉尔之诞多矣，善自为之，勿使吾为周宝也！ 时宝已为下所逐出奔云。用之惭，不复有言。师鐸见城未下，颇惧，求救于宣州秦彦，约事平迎以代骈。
骈数责用之曰： 始吾以心腹任君，君御下无方，卒误我。今百姓饥馑，不可虐用，当遣大将赍吾书谕之，使罢兵。 用之疑诸将不为用，以其党许戡奉书往。始师鐸意骈令宿将劳军，因得口陈用之罪。及戡至，大怒曰： 梁缵、韩问安在？若何庸来！ 即斩之。乃系书射城内，用之不发，即火之。它日以甲士百人入谒，骈惊匿内寝，少选乃出，叱曰： 得非反邪？ 命左右驱出。用之至南门，举策曰： 吾不复入是矣！ 始与骈贰。
师鐸壁扬子，发民庐舍治攻具。用之大索居人马及丁壮，骁将以长刀拥胁乘城，昼夜不得息。又疑为间，数易区处，家有馌饷，皆相失，至饥死者相枕藉。骈召大将古锷赍师鐸母书及其子出谕，师鐸遣子还曰： 不敢负恩，朝斩凶人，夕还屯，愿以妻子为质。 骈恐用之屠其家，乃收置署中。会秦彦遣秦稠率兵与师鐸合，攻益急，守陴者夜焚南栅以应于外，师鐸入，守将张全乃战死，用之距三桥，杀伤相当。骈从子杰率牙兵将执用之以畀师鐸，左镆邪兵复断其后，用之惧，乃出奔。
骈召梁缵谢曰： 初不用子计以及此，庸何追？ 授以兵，使保子城。迟明师鐸纵火大掠，骈乃命彻备，改服须其入。师鐸见延和阁，骈待之如宾，即署师鐸节度副使，汉璋、神剑以次授署，秦稠封府库以待，师鐸去丞相号。于时何卫未谨，骈爱将申及说骈曰： 逆人兵少弛，愿奉公夜出，发诸镇兵，还刷大耻，贼不足平也。若不决，则及将不得侍公。 因泣下。骈恇怯不能用其策，及乃匿去。
师鐸诛用之支党数十，使孙约迎秦彦。彦者，徐州人，本名立，隶伍籍。乾符中，以盗系狱且死，梦讠虖曰： 秦彦，而从我去！ 寤而视械破，因得亡命，即名彦。聚徒百人，杀下邳令，取其赀，入黄巢党中。既败，与许勍降骈，累表和州刺史。中和初，宣歙观察使窦潏病，彦袭而代之。师鐸之召彦也，或计曰： 足下向诛妖人，故下乐从。今军府已安，宜还政高公，足下身典兵，权在掌握，四邻闻之，不失大义，诸将未敢谋也。若令彦为帅，兵非足下有也。且秦稠封府库，势已相疑。足下如厚德彦，宜以金玉子女报之，勿听度江。假足下能下彦，杨行密夕闻而朝必至。 师鐸不决，以告汉璋。汉璋曰： 善。 
师鐸出骈，囚南第。稠麾下求无厌，烧贡奉楼数十楹，取珍宝。始骈自乾符以来，贡献不入天子，赀货山积，私置郊祀、元会供帐什器，殚极功巧，至是为乱兵所剽略尽。师鐸徙骈东第。禽诸葛殷，腰下得金数斤，百姓交唾，拔须发无遗，再缢乃绝，仇家迍其目云，市人投瓦砾击尸，俄而成冢。骈出金遗守者，师鐸知之，加兵苛督，复入囚署中，子弟十余人同幽之。顾云入见，骈犹自若曰： 吾复居此，天时人事必有在。 意师鐸复推立之。
用之既出，以兵攻淮口未下，郑汉璋击之，遂奔天长。初，用之诈为骈书，召兵于庐、寿，城陷，而杨行密兵万人次天长，用之自归。
张神剑求赂于师鐸，辞以彦未至。神剑怒，与别将高霸将攻师鐸。彦之来，召池州刺史赵锽守宣，自将入扬州，称节度使，以师鐸为行军司马，居用之第，不得在牙中。师鐸怏怏失志。行密与神剑等连和，自江北至槐家桥，栅垒相联。彦登城望之，色沮，乃授郑汉璋、唐宏等兵屯门，樵苏道绝，食且乏。稠及师鐸以劲卒八千出战，大败，稠死之，士奔溺死者十八。彦大出金求救于张雄，雄引兵至东塘，得金，不战去。彦使师鐸率兵二万阵城下，汉璋为前锋，宏次之，骆玄真、樊约又次之，师鐸、王朗以骑为左右翼。既成列，久之，行密乃出，委辎重于壁，以赢兵守之，伏精卒数千其旁。行密先犯玄真，短兵接，伪北，师鐸诸军奔其壁，争取金玉赀粮。伏噪而出，行密引轻兵蹑其尾，俘杀旁午，横尸十里。师鐸等奔还，玄真战死。师鐸雅倚玄真骁敢能拒敌，既失之，惋沮弥日，不复议出战矣。
骈久囚拘，供亿窘狭，群奴彻延和阁阑楯为薪，煮革带以食。骈召幕府卢涚曰： 予粗立功，比求清净，非与此世争利害，今而及此，神道何望邪？ 涕下不能已。师鐸既败，虑骈内应。有女巫王奉仙谓师鐸曰： 扬州灾，有大人死，可以厌。 彦曰： 非高公邪？ 命左右陈赏等往杀之。侍者白有贼，骈曰： 此必秦彦来。 正色须之。众入，骈骂曰： 军事有监军及诸将在，何遽尔？ 众辟易，有奋而击骈者，曳廷下数之曰： 公负天子恩，陷人涂炭，罪多矣，尚何云？ 骈未暇答，仰首如有所伺，即斩之。左右奴客遁归行密，行密举军缟素，大临而祭，独用之缞服哭三日。
彦屡败，军气摧丧，与师鐸抱膝相视无它略，更问奉仙，赏罚轻重皆自出。彦遣汉璋击神剑，破之。神剑奔高邮，汉璋欲穷追，会大雨还。行密以城尚坚，师且老，议解去。用之裨将晨伏兵四壕，伺守者休代，引而登，杀数十人于门，以招外兵。守军亦厌苦，皆委兵溃。师鐸与其家及彦奔东塘，人争出，相腾藉死，壕堑几满，王朗踣而殒。行密既入，杀梁缵于牙门，以不死高氏难。韩问闻之，赴井死。居人癯忄叕奄奄，兵不忍加暴，反斥馀粮救之。
彦、师鐸与唐宏、倪详焚白砂，将度江，会秦宗权使孙儒引兵三万袭扬州，次天长，彦等与之合，还攻行密，取行密辎重牛羊数千计。儒以食乏，乃屠高邮，据之。张神剑奔还，行密授之馆，而高邮戍兵七百溃而来，行密责有谋，悉击杀之，因杀神剑。用之始诈行密曰： 庑下有瘗金五千斤，事平愿备一日乏。 行密掘地无埋金，但得铜人三尺，身桎梏，钉刺其口，刻骈名于背，盖用蛊厌骈也。行密责其罪，并张守一斩于三桥，妻子皆死，著其罪于路。
儒攻城未得志，虑彦、师鐸有异谋，稍并其兵。唐宏度不免，即告儒曰： 师鐸密遣人至汴。 儒大恐。明日，召彦、师鐸、汉璋会军中，彦、师鐸先至，壮士捽之至儒所，儒质彦反骈罪，斩之。至师鐸，呼曰： 丈夫成则王，败则虏，君何多责为？吾尝将数万兵，不死常人手，得公之剑，瞑目矣！ 儒骂曰： 庸贼欲污我手邪！ 趣斩之。汉璋至，奋臂击杀数人，乃死，身首糜散。儒使宏主骑兵，厚赐之。文德元年，儒谍知行密粮乏，自高邮袭之。行密拔其众还庐州，儒遂据扬州。
骈之死，裹以故氈，与子弟七人一坎而瘗。行密擢骈孙愈为副使，令主丧事，未克葬，愈暴死，至是故吏邝师虔收葬之。
扬州雄富冠天下，自师鐸、行密、儒迭攻迭守，焚市落，剽民人，兵饥相仍，其地遂空。
硃玫，邠州人。少以材武为州戍将。黄巢盗长安，有王玫者为伪节度使，方调兵，玫阳事之，乘间斩王玫，以留后让李重古，约合兵讨巢。广明二年，玫袭贼，战开远门，枪洞咽，不死。以多擢晋州刺史，进邠宁节度使，合泾、原、岐、陇兵八万屯兴平，号定国砦。战涝上，败走邠，诏益灵、盐军，拜河南都统。引兵屯中桥，列五壁，进西北面都统。贼平，授同中书门下平章事，封吴兴侯。
田令孜议讨王重荣，以兵属玫，合鄜、延、灵、夏军三万保沙苑。重荣上疏乞诛玫、令孜。既战，玫辄北，因纵军还掠。僖宗苍黄幸凤翔避其锋。玫反与重荣、李克用连和，请诛令孜。宰相萧遘密召玫迎帝，玫趋凤翔，令孜劫乘舆走陈仓，遂至兴元。玫追不及，劫嗣襄王煴，奉为帝。玫自号大丞相，专决万机。
始与李昌符共谋挟煴，至是反为雠，昌符乃自归天子，人心浸离。及王行瑜败于大唐峰，惧归且见杀，又闻购能得玫者以邠宁节度畀之，行瑜谓其下曰： 今败归必以无功死，若斩玫，与北军迎天子，取富贵，可乎？ 众曰： 诺。 即勒兵倍道趋长安。玫居孔纬第，方据几署事，闻兵入，趣召行瑜叱曰： 公擅归，反邪？ 行瑜厉声曰： 我非反者，将得君首为邠宁节度耳！ 玫遽起，左右斩之，杀其徒数百。诸军遂大乱，烧京师。时盛寒，吏民被剽敚，僵死尸相藉。即传首兴元，帝为受俘馘。宦者伪枢密使王能著等皆坐诛。
王行瑜，邠州人。少隶军，从硃玫为列校，讨黄巢数有功。煴即位，授行瑜天平节度使，令率兵守大散关，为李鋋所破，即奉款行在，还取玫首以献，擢邠宁节度使。
景福元年，与李茂贞、韩建及弟同州节度使行实请讨杨守亮于山南，且言不敢仰度支费，止请假茂贞招讨一节。宦官难之，昭宗亦顾茂贞等得山南则益横，不许。行瑜等因擅兴军击取之。
后茂贞拒覃王，杀宰相，行瑜参有力，得赐铁券。稍凭兵跋扈，求为尚书令，宰相韦昭度执不可，但加号尚父，行瑜望甚。会河中王重荣丧，李克用请以其子珂嗣节度，而行瑜、建、茂贞请授王珙，因各以兵陈阙下，欲废天子，不克，即杀昭度、李磎，留弟行约宿卫。克用悉兵度河问行瑜等罪，行实弃同州趋长安，与行约谋劫乘舆，又不克，皆奔邠州。行瑜屯梨园，克用与战，破行实等军，执其母及行瑜子，俘大校。帝下诏削行瑜官爵。行瑜以锐卒五千营龙泉，茂贞壁其西。克用夜发精骑扰饷道，岐军走，行瑜归邠州，婴城守，厚赂克用求自归。克用军环其城，行瑜穷，登城哭语克用曰： 我无罪，昨杀大臣，胁天子，岐人也。行实止宿卫，而有司妄以劫迁罪归之，今公讨乱者，当问茂贞，愿得束身归，听命天子。 克用曰： 尚父何自卑？吾被命讨三贼，公其一也。如归国者，当从中决，老夫敢专之邪？ 行瑜度不免，悉族奔庆州，为麾下斩于路，传首京师，帝御延喜门纳之，于是乾宁二年也。其属二百人，克用献于朝。
始，行瑜乱，宗正卿李涪盛陈其忠，必悔过。至是帝怒，放死岭南。
陈敬瑄，田令孜兄也。少贱，为饼师，得隶左神策军。令孜为护军中尉，敬瑄缘藉擢左金吾卫将军、检校尚书右仆射、西川节度使。性畏慎，善抚士。
黄巢乱，僖宗幸奉天，敬瑄夜召监军梁处厚，号恸奉表迎帝，缮治行宫。令孜亦倡西幸，敬瑄以兵三千护乘舆。冗从内苑小儿先至，敬瑄知素暴横，遣逻士伺之。诸儿连臂欢咋行宫中，士捕系之，讠虖曰： 我事天子者！ 敬瑄杀五十人，尸诸衢，由是道路不哗。帝次绵州，敬瑄谒于道，进酒，帝三举觞，进检校左仆射、同中书门下平章事。时云南叛，请遣使与和亲，乃听命。敬瑄奉行在百官诸吏无敢乏，帝欲命判度支，固让，再加检校司徒兼侍中，封梁国公。以弟敬珣为阆州刺史。讨定邛州首望阡能、涪州叛校韩秀升，再进兼中书令，封颍川郡王，实封四百户，赐一岁上输钱及上都田宅邸硙各十区，铁券恕十死。巢平，进颍川王，增实户二百。车驾东，敬瑄供亿丰馀，又进检校太师。
俄而令孜得罪，敬瑄被流端州。会昭宗立，敬瑄拒诏，帝召为左龙武统军，以宰相韦昭度代领节度。使者至，敬瑄使百姓遮道剺耳诉己功，且言铁券恕死。使者驰还。令孜劝敬瑄募黄头军为自守计。
时王建盗据阆、利，故令孜召建。建至绵州，发兵拒之，激建攻诸州，以限朝廷。或言： 建鸱视狼顾，惟利是赖，公何用之？ 不听。建诒顾彦朗书曰： 十军阿父召我，欲依太师丐一大州。 即寄孥梓州，身引兵入鹿头关。敬瑄不纳，汉州刺史张顼逆战，败，建入汉州。成都严守，建走城下遥谢令孜曰： 父召我，及门而拒我，尚谁容？ 与诸将断发再拜辞曰： 今作贼矣！ 因请兵于彦朗，攻成都，残掠州县。彦朗亦畏建，表请大臣代敬瑄。建自请讨敬瑄赎罪，诏立永平军，授建节度使，以昭度为行营招讨使，山南西道节度使杨守亮副之，彦朗为行军司马。有诏暴敬瑄杀孟昭图罪，削官爵。昭度使建屯学射山，敬瑄迎战不克，又战蚕厓，大败。
龙纪元年，昭度至军中，持节谕人，约开门。守陴者诟曰： 铁券在，安得违先帝意！ 今孜籍城中户一人乘城，夜循行，昼浚濠伐薪。敬瑄屯弥牟、德阳，树二壁拒建。使富人自占赀多少，布巨梃，搒不实者，不三日输钱如市。建、昭度傅城而垒，简州刺史张造攻笮桥，大败，死之。
大顺元年，建稍击降诸州。邛州刺史毛湘本令孜孔目官，谓其下曰： 吾不忍负军容，以头见建可也。 乃沐浴以须，吏斩其首降。敬瑄战浣花，不胜，明日复战，将士皆为建俘。城中谋降者，令孜支解之以怖众。会大疫，死人相藉。
明年三月，诏还敬瑄官爵，召昭度还，谕建罢兵，建不奉诏。帝更以建为西川行营招讨制置使。建知敬瑄可禽，欲遂有蜀地，即胁说昭度曰： 公以数万众讨贼，粮数不属，关东诸节度相吞噬，朝廷危若赘斿，与其劳师远方，不如先中国，公宜还为天子谋之。 昭度未决。会吏盗减诸军禀食，建怒其众曰： 招讨吏之谋也。 纵士执之，醢食于军。昭度大骇，是日授建符节，跳驰出剑门。建绝栈梯，东道不通。因急击敬瑄，分亲骑为十团，所当辄披靡，烽堑相望几百里，纵谍入城，以摇众心。建好谓军中曰： 成都号 花锦城 ，玉帛子女，诸儿可自取。 谓票将韩武等： 城破，吾与公递为节度使一日。 下闻之，战愈力。围凡三岁，城中粮尽，以筒容米，率寸鬻钱二百。敬瑄出家赀给民，募士出剽麦，收其半。民亦夜至建垒市盐，不可禁，吏请杀之。敬瑄曰： 民饥无以恤，使求生可也。 人至相暴以相啖，敬瑄不能止，乃行斩、劈二法，亦不为戢。敬瑄自将出犀浦，列二营邀建。建军伪遁，遇伏，敬瑄败，建破斜桥、昝街二屯。明日战，又破一壁，降其将。建屯七里亭，敬瑄攻之。建将张武驰入城，战子城下，守陴皆噪，不能克。张勍破浣花营，敬瑄诸将或死或降且尽。凡五十战，敬瑄皆北，乃上表以病丐还京师。令孜素服至建军。建入自西门，以张勍为斩斫使，建徇于军曰： 与而等累年斗死，今日如志。若横恣有犯者，吾能全之；即为勍所斩，吾不得救也！ 军中肃然。囚敬瑄、令孜，建自称留后，表于朝。诏以建为西川节度副大使，知节度事。
建以敬瑄居新津，食其租赋，累表请诛，不报。景福二年，阴令左右告敬瑄、令孜养死士，约杨晟等反，于是斩敬瑄于家。初，敬瑄知不免，尝置药于带，至就刑，视带，药已亡矣。自是建尽有两川、黔中地。
李巨川，字下己，逢吉从曾孙。乾符中举进士。方天下崩骚，乃去京师，河中王重荣辟为掌书记。重荣讨黄巢，书檄奏请日纷沓，须报趣发，皆属巨川。神安思敏，言辄中理，邻籓皆惊。会贼走出关，收京师，人言巨川有助力。重荣死于乱，贬为兴元参军，节度使杨守亮喜曰： 天以生遗我邪！ 复管记室。守亮为韩建所禽，巨川械以从，题木叶遗建祈哀。建动容，因释缚，置幕府。昭宗幸华，建患一州供亿不能济，使巨川传檄天下，督转饷。
初，帝在石门，数遣嗣延王、通王将亲军，大选安圣、奉宸、保宁、安化四军，又置殿后军，合士二万。建恶卫兵强，不利己，与巨川谋，即上飞变，告八王欲胁帝幸河中，因请囚十六宅，选严师傅督教，尽散麾下兵。书再上，帝不得已，诏可。又废殿后军，且言 无示天下不广 。诏留三十人为控鹤排马官，隶飞龙坊。自是天子爪牙尽矣。建初惧帝不听，以兵环宫，请诛定州行营将李筠。帝惧，斩筠，兵乃解。又言： 七国灾汉，八王乱晋，永王帅江左谋不轨，吐蕃、硃玫乱，首立宗支摇人望。今王室多故，渠可使诸王将命四方，惑征镇？ 于是诏诸王奉使者，悉赴行在。巨川日夜导建不臣，乃请立德王为皇太子，文掩其恶。帝还京，拜谏议大夫。
光化初，硃全忠陷河中，将攻潼关，建惧，使巨川往诣军纳款，因言当世利害。全忠属官敬翔以文翰事左右，疑巨川用则全忠待己或衰，乃诡说曰： 巨川诚奇才，顾不利主人，若何？ 是日，全忠杀之。
