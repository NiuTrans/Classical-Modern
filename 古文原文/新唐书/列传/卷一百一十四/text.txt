高赵田硃
高仁厚，亡其系出。初事剑南西川节度使陈敬瑄为营使。黄巢陷京师，天子出居成都，敬瑄遣黄头军部将李鋋巩咸以兵万五千戍兴平，数败巢军。贼号蜀兵为 鵶儿 ，每战，辄戒曰： 毋与鵶儿斗。 敬瑄喜其兵可用，益选卒二千，使仁厚将而东。
先是，京师有不肖子，皆著叠带冒，持梃剽闾里，号 闲子 。京兆尹始视事，辄杀尤者以怖其余。窦潏治京兆，至杀数十百人，稍稍惮戢。巢入京师，人多避难宝鸡，闲子掠之，吏不能制。仁厚素知状，下约入邑闾纵击。军入，闲子聚观嗤侮，于是杀数千人，坊门反闭，欲亡不得，故皆死，自是闾里乃安。
会邛州贼阡能众数万略诸县，列壁数十，涪州刺史韩秀升等乱峡中，韩求反蜀州，诸将不能定。敬瑄召仁厚还，使督兵四讨，屯永安。阡能遣谍者入军中，吏执以献，谍自言父母妻子囚于贼，约不得军虚实且死。仁厚哀之，曰： 为我报贼，明日我且战，有能释甲迎我者，署背曰 归顺 ，皆得复农矣。 纵谍去，命诸将毁栅，鼓而前。贼渠罗浑擎设伏诈降，仁厚遣将不持兵入谕其众，皆真降。浑擎诈穷而逸，吏执之，仁厚曰： 愚人不足语。 降众署背得免，则告诸壁： 大军至。 贼帅句胡僧大惊，斩之，莫能禁，众执胡僧以降。韩求知大贼已禽，徇诸壁曰： 敢出者斩！ 众骂之，求赴水死，众钩出，斩以徇，余栅皆下。仁厚按辔徘徊视贼垒，吏请焚之，仁厚命取财粮，乃纵火，尸贼成都。仁厚还，天子御楼劳军，授仁厚检校尚书左仆射、眉州刺史。
敬瑄与仁厚谋曰： 秀升未禽，贡输梗夺，百官乏奉，民不盐食。公能破贼，当以东川待公。 仁厚许之。诏拜行军司马。仁厚闻贼储械、子女皆在屯，乃以锐兵濒江，伐木颓水碍舟道，负岸而阵。使游军逼贼，久不战，则夜以千卒持短刀、强弩直薄营，火而噪之。秀升率舟兵救火，仁厚遣人鹜没凿舟，皆沈，众惧，多溃。秀升斩溃兵，欲胁止之，众怒，执秀升以降。仁厚问状，对曰： 天子蒙尘，反者何独我？ 仁厚槛车送行在，斩于市。
东川节度使杨师立初隶神策军，累迁检校司空、同中书门下平章事。闻敬瑄仁厚代己，有望言。敬瑄讽帝召师立以本官兼尚书右仆射，师立益怒，移檄言敬瑄十罪，杀监军田绘，屯涪城，遣兵攻绵州，不克。又檄剑州刺史姚卓文共攻成都，假卓文为指挥应接使，卓文不应。帝乃下诏削官爵。敬瑄即表仁厚为东川节度留后，杨茂言为行军副使，杨棠为诸军都虞候，率兵三万讨之。师立遣大将张士安、郑君雄守鹿头关。仁厚次汉州，前军战德阳，师立婴城，阅四旬，夜出兵扰北栅，仁厚设两翼而伏，披栅门列炬，贼不敢进，伏发，击走之。杨茂言谓仁厚且败，引兵走，久乃还。明日，会诸将，仁厚曰： 副使当以死报天子。 斩而徇。于是士安不敢出，师立自督士，十战皆北。仁厚约城中斩首恶者赏，君雄呼于军曰： 天子所讨，反者耳，吾等何与？ 乃与士安哗而进，以仁厚书示师立曰： 请以死谢众。 自沈于池死。君雄悉诛其家，献首天子。仁厚入府，纵系囚，赈贫绝。诏拜剑南东川节度使。
光启二年，遂据梓州，绝敬瑄。君雄时为遂州刺史，亦陷汉州，攻成都。敬瑄使部将李顺之逆战，君雄死。又发维、茂州羌军击仁厚，斩之。乾宁中，皆追赠司徒。
赵犨，陈州宛丘人，世为忠武军牙将。犨资警健，儿弄时好为营阵行列，自号令指顾，群儿无敢乱。父叔文见之，曰： 是当大吾门。 稍长，喜书，学击剑，善射。会昌中，从伐潞州，收天井关，又从征蛮，忠武军功多，迁大校。
黄巢入长安，所在盗兴，陈人诣节度府，请犨为刺史，表于朝，授之。既视事，会官属计曰： 巢若不死长安，必东出关，陈其冲也。 乃培城疏堑，实仓库，峙藁薪，为守计。民有赀者悉内之，缮甲兵，募悍勇，悉补子弟领兵。巢败，果东奔。贼将孟楷以万人寇项，犨击禽之。僖宗嘉其功，迁累检校司空。巢闻楷死，惊且怒，悉军据溵水，与秦宗权合兵数十万，缭长壕五周，百道攻之。州人大恐，犨令曰： 士贵建功立名节，今虽众寡不敌，男子当死地求生，徒惧无益也。且死国，不愈生为贼乎？吾家食陈禄，誓破贼以保陈，异议者斩！ 众听命。引锐士出战，屡破贼。巢益怒，将必屠之，乃起八仙营于州左，僭象宫阙，列百官曹署，储粮为持久计。宗权输铠仗军须，贼益张。犨小大数百战，胜负相当，故人心固，乃间道乞师于硃全忠。未几，汴军至，壁西北，陈人思奋，犨引兵急击贼，破之。围凡三百日而解。
中和五年，擢彰义军节度使。巢虽败，宗权始炽，略地数千里，屠二十余州，唯陈赖犨独完，以功检校司徒，加泰宁、浙西两节度，皆在陈并领之。龙纪初，进同中书门下平章事、忠武军节度，仍治陈州，流亡踵还。与弟昶至友爱，后将老，悉以军事付之，乃卒，赠太尉。
犨悉忠力以孤城抗贼，巢卒败亡。然附全忠，亦赖其力复振，故委输调发助全忠，常先它镇云。
昶，字大东，神采轩异，而内沈厚，有法度。破孟楷功多。巢之围，昶夜扌取师，疲而寝，如有神相之者。黎曙决战，士争奋死斗，禽贼酋数人，斩级千余。犨领泰宁，以昶为州刺史、检校尚书右仆射。当时，方镇言忠壮吏治，举言犨、昶。犨之老，乃授留后，迁忠武节度使，亦留陈。进检校司徒。劭劝农桑，于人有恩惠。加同中书门下平章事。乾宁二年卒，年五十三，赠太尉。
犨子珝，字有节。雄毅喜书，善骑射。巢之难，激励麾下，约皆死。以先冢迩贼，畏见残齮，即夜缒死士取柩以入。库有巨弩，机牙坏，不能张，珝以意调治，激矢至五百步，人马皆洞，贼畏不敢逼。以劳检校尚书右仆射，遥领处州刺史。
昶帅忠武，珝迁行军司马。昶之丧，知忠武留后，政简济，上下安之。全忠表为忠武军节度使。陈土恶善圮，珝叠甓表墉，遂无患。三加检校太保。光化三年，同中书门下平章事，进兼侍中，封天水郡公。按邓艾故迹，决翟王渠溉稻以利农。一家三节度，相继二十余年，陈人宜之。
天复初，韩建帅忠武，以珝知同州节度留后。昭宗还长安，诏入朝，赐号 迎銮功臣 。以检校太傅为右金吾卫上将军，从东迁。岁余，以疾免。卒，年五十五，赠侍中，陈人为罢市。
田頵，字德臣，庐州合肥人。略通书传，沈果有大志。与杨行密同里，约为兄弟。应州募屯边，迁主将。行密据庐州，頵谋为多。攻赵锽于宣州，锽出东溪，乘暴流以逸，阻水解甲，谓追骑不能及。頵乘轻舠追之，锽惊，遂见禽。行密表頵为马步军都虞候。
沙陀叛将安仁义奔淮南，行密大喜，属以骑兵，使在頵右，两人名冠军中，共攻常州，杀刺史杜棱。钱镠方屯润州，一夕溃。会孙儒南略，頵等屯丹阳，儒火扬州，壁广德，頵破其屯。与战，頵走，行密怒，夺其兵。或谏行密曰： 强敌傅垒，不用頵，非计也。 行密复将頵。儒诒书仁义通好，以疑行密，行密待益厚，署行军副使，卒用此二人功禽儒。乃表仁义为润州刺史，頵宁国军节度使。累迁检校太保、同中书门下平章事。仁义至检校太保。
頵已平冯弘鐸，至扬州谢行密。左右求赀不已，狱吏亦有请，頵怒曰： 吏觊吾入狱邪！ 又求池、歙为属州，行密不许，頵始怨。将还，指府门曰： 吾不复入此。 
是时，钱镠部将徐绾叛，镠入杭州逐绾，绾屯灵隐山迎頵。
頵遣客何晓见镠曰： 王宜东保会稽，无为虚屠士众也。 镠曰： 军中小叛常然，公为人长，何助逆耶？ 頵攻北门，镠登城与语，射中麾下。頵筑垒绝往来道，镠患之，出金币十舆，募能夺地者。陈璋以死士三百，免胄驰击，夺其地，镠授璋衢州刺史。頵攻城未能克，将济江绝西陵，为镠将所却，围益急。
先是，行密欲女镠子，镠急，乃遣元鏚迎女，且告行密曰： 頵得志，为患必大，请以子为质，愿召还頵。 行密使人谓頵曰： 不还，我遣人代守宣州。 頵不从。镠输钱二百万缗犒军，頵又请镠子元瓘出质，乃与绾引兵还。然内怨行密与镠，因移书曰： 侯王守方以奉天子，譬百川不朝于海，虽狂奔澶漫，终为涸土，不若顺流无穷也。东南扬为大，刀布金玉积如阜，愿公上天子常赋，頵请悉储峙，单车以从。 行密答曰： 贡赋繇汴而达，适足资敌尔。 于是頵绝行密，大募兵。李神福白行密： 頵必叛，宜先图之。 行密曰： 頵有大功，而反状未明，杀之，诸将不为用。 頵遣其佐杜荀鹤至汴通好，全忠喜，屯宿州须变。行密以康儒在頵所，故授庐州刺史以间之。頵怒，族其家，儒曰： 公不用吾谋，死无地矣。 
頵与安仁义连和攻升州，劫刺史李神福妻息厚养之。神福方与刘存攻鄂州，行密召之。神福谓诸将曰： 頵反，此心腹疾，宜速攻之。 頵遣李皋诒书神福曰： 公家在此，苟从我，当分地以王。 答曰： 吾以一卒从吴王，任上将，终不以妻子易意。 乃斩皋，破頵兵于曷山。始，頵将王坛等以舟师蹑神福后，至吉阳矶，不战。会日暮，坛掩神福军半济，神福反舟顺流急击，大破之，因纵火，士多死。明日，坛复战，败于皖口，頵乃自将来战。神福曰： 贼弃城而来，此天亡也。 乃濒水坚壁不出，请行密以兵塞頵走道。
仁义焚东塘战舰，夜攻常州，不克，转战至夹冈，立二帜，解甲而息，追兵莫敢向。頵陈舟芜湖。行密遣将王茂章攻润州。仁义以善射冠军中，当时称硃瑾槊，米志诚弩，皆为第一。仁义常曰： 志诚弩十，不当瑾槊之一；瑾槊十，不当吾弓之一。 人以为然。又其治军严，善得士心。战卒数百，濠梁不毁，开门斗，先告所当中，然后射之。茂章等不敢与确。行密遣使谓曰： 吾不忘公功，能自归，当复为行军副使，但不可处兵。 仁义欲降，其子固谏，乃止。
行密召其将台濛泣语曰： 人尝告頵必反，我不忍负人，頵果负我。吾思为将者非公莫可。 濛顿首谢，率骑度江，为阵以行。士笑其怯，濛曰： 頵宿将多谋，备之何害？ 与王坛等战广德，濛以行密书遗坛诸将，皆再拜气夺。濛麾兵击之，坛走。神福既以不战困頵，頵绐言母病，还至芜湖。闻坛败，留精兵二万属郭行琮，身走城。濛之行，为狭营小舍，觇者以为才容二千人，頵轻之，不复召兵。与战黄池，矢石始交而濛遁，兵争逐北，遇伏，頵大败，召芜湖兵，不得入。行琮及坛皆归行密，頵恚，自料死士数百，号 爪牙都 ，身薄战。濛退军示弱，士超隍，濛殊死战，军溃。頵奔城，桥陷，为乱兵所杀，年四十六。其下犹斗，示頵首，乃溃。
頵始以元瓘归，战不胜，辄欲杀之，頵母护免。及镠与行密合，頵曰： 今日不胜，必杀元瓘。 已而頵死，传首至淮南，行密泣下，葬以庶人礼，亦葬康儒，还元瓘于杭。
頵善为治，资宽厚，通利商贾，民爱之。善遇士，若杨夔、康軿、夏侯淑、殷文圭、王希羽等皆为上客。文圭有美名，全忠、镠交辟不应。頵置田宅，迎其母，以甥事之，故文圭为尽力。夔知頵不足亢行密，著《溺赋》以戒，頵不用。
行密使王茂章穴地取润州，安仁义以家属保城楼，兵不敢登。召李德诚曰： 汝可以委命。 乃抵弓矢就缚，父子斩扬州市。
濛，字顶云，亦合淝人。頵破，行密表为检校太保、宣州观察使。天祐初卒。
硃延寿者，庐州舒城人。事行密，破秦彦、毕师鐸、赵锽、孙儒功居多。行密欲以宽恕结人心，而延寿敢杀。时扬州多盗，捕得者，行密辄赐所盗遣之，戒曰： 勿使延寿知。 已而阴许延寿杀之。
初，寿州刺史高彦温举州入硃全忠，行密袭之，诸将惮城坚不可拔，延寿鼓之，拔其城即表为淮南节度副使。全忠犹屯寿春，延寿以新军出，每旗五伍为列，遣李厚以十旗击西偏，不胜，将斩之，厚请益五旗，殊死战，全忠引去。于是取黄、蕲、光三州，以功迁寿州团练使。
昭宗在凤翔，诏延寿围蔡以披全忠势，擢奉国军节度使。全忠兵每至，延寿开门不设备，而不敢逼也。延寿用军常以寡斗众，败还者尽斩之。
田頵之附全忠，延寿阴约曰： 公有所为，我愿执鞭。 頵喜，二人谋绝行密。行密忧甚，绐病目，行触柱僵。妻，延寿姊也，掖之。行密泣曰： 吾丧明，诸子幼，得舅代我，无忧矣。 遣辩士召之，延寿疑，不肯赴。姊遣婢报故，延寿疾走扬州，拜未讫，士禽杀之，而废其妻。
赞曰：全忠，唐之盗也，行密志枭其元而后已。田頵使出军赋而助之，此其谋责难而绝之，非忠于唐也。弃所附而觊尊大，亦已妄矣。孔子称孟公绰为赵、魏老则优，不可以为滕、薛大夫。如仁厚、田、硃，材不足为吴、蜀之老，可与事天子哉！
