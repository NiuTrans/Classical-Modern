房杜
房乔，字玄龄，齐州临淄人。父彦谦，仕隋，历司隶刺史。玄龄幼警敏，贯综坟籍，善属文，书兼草隶。开皇中，天下混壹，皆谓隋祚方永，玄龄密白父曰： 上无功德，徒以周近亲，妄诛杀，攘神器有之，不为子孙立长久计，淆置嫡庶，竞侈僭，相倾阋，终当内相诛夷。视今虽平，其亡，跬可须也。 彦谦惊曰：无妄言！ 年十八，举进士。授羽骑尉，校仇秘书省。吏部侍郎高孝基名知人，谓裴矩曰： 仆观人多矣，未有如此郎者，当为国器，但恨不见其耸壑昂霄云。 补隰城尉。汉王谅反，坐累，徙上郡。顾中原方乱，慨然有忧天下志。会父疾，绵十旬，不解衣；及丧，勺饮不入口五日。
太宗以燉煌公徇渭北，杖策上谒军门，一见如旧，署渭北道行军记室参军。公为秦王，即授府记室，封临淄侯。征伐未尝不从，众争取怪珍，玄龄独收人物致幕府，与诸将密相申结，人人愿尽死力。王尝曰： 汉光武得邓禹，门人益亲。今我有玄龄，犹禹也。 居府出入十年，军符府檄，或驻马即办，文约理尽，初不著稿。高祖曰： 若人机识，是宜委任。每为吾儿陈事，千里外犹对面语。 
隐太子与王有隙，王召玄龄与计，对曰： 国难世有，惟圣人克之。大王功盖天下，非特人谋，神且相之。 乃引杜如晦协判大计。累进陕东道大行台考功郎中、文学馆学士。故太子忌二人者，奇谮于帝，皆斥逐还第。太子将有变，王召二人以方士服入，夜计事。事平，王为皇太子，擢右庶子。太子即位，为中书令。第功班赏，与如晦、长孙无忌、尉迟敬德、侯君集功第一，进爵邗国公，食邑千三百户，余皆次叙封拜。帝顾群臣曰： 朕论公等功，定封邑，恐不能尽，当无有讳，各为朕言之。 淮安王神通曰： 义师起，臣兵最先至，今玄龄等以刀笔吏居第一，臣所未喻。 帝曰： 叔父兵诚先至，然未尝躬行阵劳，故建德之南，军败不振，讨黑闼反动，望风辄奔。今玄龄等有决胜帷幄、定社稷功，此萧何所以先诸将也。叔父以亲，宜无爱者，顾不可缘私与功臣竞先后尔。 初，将军丘师利等皆怙跋攘袂，或指画自陈说，见神通愧屈，乃曰： 陛下至不私其亲，吾属可妄诉邪！ 
进尚书左仆射，监修国史，更封魏。帝曰： 公为仆射，当助朕广耳目，访贤材。此闻阅牒讼日数百，岂暇求人哉？ 乃敕细务属左右丞，大事关仆射。
帝尝问： 创业、守文孰难？ 玄龄曰： 方时草昧，群雄竞逐，攻破乃降，战胜乃克，创业则难。 魏徵曰： 王者之兴，必乘衰乱，覆昏暴，殆天授人与者。既得天下，则安于骄逸。人欲静，徭役毒之；世方敝，裒刻穷之。国繇此衰，则守文为难。 帝曰： 玄龄从我定天下，冒百死，遇一生，见创业之难。徵与我安天下，畏富贵则骄，骄则怠，怠则亡，见守文之不为易。然创业之不易，既往矣；守文之难，方与公等慎之。 
会诏大臣世袭，授宋州刺史，徙国梁，而群臣让世袭事，故罢刺史，遂为梁国公。未几，加太子少师。始诣东宫，皇太子欲拜之，玄龄让不敢谒，乃止。居宰相积十五年，女为王妃，男尚主，自以权宠隆极，累表辞位，诏不听。顷之，进司空，仍总朝政。玄龄固辞，帝遣使谓曰： 让，诚美德也。然国家相眷赖久，一日去良弼，如亡左右手。顾公筋力未衰，毋多让！ 晋王为皇太子，改太子太傅，知门下省事。以母丧，赐茔昭陵园。起复其官。会伐辽，留守京师。诏曰： 公当萧何之任，朕无西顾忧矣。 凡粮械飞输，军伍行留，悉裁总之。玄龄数上书劝帝，愿毋轻敌，久事外夷。固辞太子太傅，见听。
晚节多病，时帝幸玉华宫，诏玄龄居守，听卧治事。稍棘，召许肩舆入殿，帝视流涕，玄龄亦感咽不自胜。命尚医临候，尚食供膳，日奏起居状。少损，即喜见于色。玄龄顾诸子曰： 今天下事无不得，惟讨高丽未止，上含怒意决，群臣莫敢谏，吾而不言，抱愧没地矣！ 遂上疏曰：
上古所不臣者，陛下皆臣之；所不制者，陛下皆制之矣，为中国患，无如突厥，而大小可汗相次束手，弛辫握刀，分典禁卫。延陀、铁勒，披置州县；高昌、吐浑，偏师扫除。惟高丽历代逋命，莫克穷讨。陛下责其弑逆，身自将六军，径荒裔，不旬日拔辽东，虏获数十万，残众、孽君缩气不敢息，可谓功倍前世矣。
《易》曰： 知进退存亡不失其正者，其惟圣人乎！ 盖进有退之义，存有亡之机，得有丧之理，为陛下惜者此也。傅曰： 知足不辱，知止不殆。 陛下威名功烈既云足矣，拓地开疆亦可止矣。边夷丑种，不足待以仁义，责以常礼，古者以禽鱼畜之。必绝其类，恐兽穷则搏，苟救其死。且陛下每决死罪，必三覆五奏，进疏食，停音乐，以人命之重为感动也。今士无一罪，驱之行阵之间，委之锋镝之下，使肝脑涂地，老父孤子、寡妻慈母望槥车，抱枯骨，摧心掩泣，其所以变动阴阳，伤害和气，实天下之痛也。使高丽违失臣节，诛之可也；侵扰百姓，灭之可也；能为后世患，夷之可也。今无是三者，而坐敝中国，为旧王雪耻，新罗报仇，非所存小、所损大乎？臣愿下沛然之诏，许高丽自新，焚陵波之船，罢应募之众，即臣死骨不朽。
帝得疏，谓高阳公主曰： 是已危慑，尚能忧吾国事乎！ 
疾甚，帝命凿苑垣以便候问，亲握手与决。诏皇太子就省。擢子遗爱右卫中郎将，遗则朝散大夫，令及见之。薨，年七十一，赠太尉、并州都督，谥曰文昭，给班剑、羽葆、鼓吹、绢布二千段、粟二千斛，陪葬昭陵。高宗诏配享太宗庙廷。
玄龄当国，夙夜勤强，任公竭节，不欲一物失所。无媢忌，闻人善，若己有之。明达吏治，而缘饰以文雅，议法处令，务为宽平。不以己长望人，取人不求备，虽卑贱皆得尽所能。或以事被让，必稽颡请罪，畏惕，视若无所容。
贞观末年，以谴还第，黄门侍郎褚遂良言于帝曰： 玄龄事君自无所负，不可以一眚便示斥外，非天子任大臣意。 帝悟，遽召于家。后避位不出。久之，会帝幸芙蓉园观风俗，玄龄敕子弟汛扫廷堂，曰： 乘舆且临幸。 有顷，帝果幸其第，因载玄龄还宫。帝在翠微宫，以司农卿李纬为民部尚书，会有自京师来者，帝曰： 玄龄闻纬为尚书谓何？ 曰： 惟称纬好须，无它语。 帝遽改太子詹事。帝讨辽，玄龄守京师，有男子上急变，玄龄诘状，曰： 我乃告公。 玄龄驿遣追帝，帝视奏已，斩男子。下诏责曰： 公何不自信！ 其委任类如此。
治家有法度，常恐诸子骄侈，席势凌人，乃集古今家诫，书为屏风，令各取一具，曰： 留意于此，足以保躬矣！汉袁氏累叶忠节，吾心所尚，尔宜师之。 子遗直嗣。
次子遗爱，诞率无学，有武力。尚高阳公主，为右卫将军。公主，帝所爱，故礼与它婿绝。主骄蹇，疾遗直任嫡，遗直惧，让爵，帝不许。主稍失爱，意怏怏。与浮屠辩机乱，帝怒，斩浮屠，杀奴婢数十人，主怨望，帝崩，哭不哀。高宗时，出遗直汴州刺史，遗爱房州刺史。主又诬遗直罪，帝敕长孙无忌鞫治，乃得主与遗爱反状，遗爱伏诛，主赐死。遗直以先勋免，贬铜陵尉。诏停配享。
杜如晦，字克明，京兆杜陵人。祖果，有名周、隋间。如晦少英爽，喜书，以风流自命，内负大节，临机辄断。隋大业中，预吏部选，侍郎高孝基异之，曰： 君当为栋梁用，愿保令德。 因补滏阳尉，弃官去。
高祖平京师，秦王引为府兵曹参军，徙陕州总管府长史。时府属多外迁，王患之。房玄龄曰： 去者虽多，不足吝，如晦王佐才也。大王若终守籓，无所事；必欲经营四方，舍如晦无共功者。 王惊曰： 非公言，我几失之！ 因表留幕府。从征伐，常参帷幄机秘。方多事，裁处无留，僚属共才之，莫见所涯。进陕东道大行台司勋郎中，封建平县男，兼文学馆学士。天策府建，为中郎。王为皇太子，授左庶子，迁兵部尚书，进封蔡国公，食三千户，别食益州千三百户。俄检校侍中，摄吏部尚书，总监东宫兵，进位尚书右仆射，仍领选。
与玄龄共筦朝政，引士贤者，下不肖，咸得职，当时浩然归重。监察御史陈师合上《拔士论》，谓一人不可总数职，阴剀讽如晦等。帝曰： 玄龄、如晦不以勋旧进，特其才可与治天下者，师合欲以此离间吾君臣邪？ 斥岭表。
久之，以疾辞职，诏给常俸就第，医候之使道相属。会病力，诏皇太子就问，帝亲至其家，抚之梗塞。及未乱，擢其子左千牛构兼尚舍奉御。薨，年四十六，帝哭为恸，赠开府仪同三司。及葬，加司空，谥曰成。手诏虞世南勒文于碑，使言君臣痛悼意。
它日，食瓜美，辍其半奠焉。尝赐玄龄黄银带，曰： 如晦与公同辅朕，今独见公。 泫然流泪曰： 世傅黄银鬼神畏之。 更取金带，遣玄龄送其家。后忽梦如晦若平生，明日为玄龄言之，敕所御馔往祭。明年之祥，遣尚宫劳问妻子，国府官佐亦不之罢，恩礼无少衰。后诏功臣世袭，追赠密州刺史，徙国莱。
方为相时，天下新定，台阁制度，宪物容典，率二人讨裁。每议事帝所，玄龄必曰： 非如晦莫筹之。 及如晦至，卒用玄龄策也。盖如晦长于断，而玄龄善谋，两人深相知，故能同心济谋，以佐佑帝，当世语良相，必曰房、杜云。
构位慈州刺史。次子荷，性暴诡不循法，尚城阳公主，官至尚乘奉御，封襄阳郡公。承乾谋反，荷曰： 琅邪颜利仁善星数，言天有变，宜建大事，陛下当为太上皇。请称疾，上必临问，可以得志。 及败，坐诛。临刑，意象轩骜。构以累贬死岭表。
如晦弟楚客，少尚奇节，与叔父淹皆没于王世充。淹与如晦有隙，谮其兄杀之，并囚楚客濒死。世充平，淹当诛。楚客请于如晦，不许。楚客曰： 叔残兄，今兄又弃叔，门内几尽，岂不痛哉！ 如晦感悟，请之高祖，得释。方建成难作，楚客遁舍嵩山。贞观四年，召为给事中。太宗曰： 君居山似之矣，谓非宰相不起，渠然邪？夫走远者自近，人不恤无官，患才不副。而兄与我异支一心者，尔当如兄事吾而辅我。 楚客顿首谢，因擢为中郎将。每入直，尽夕不释杖，帝知而劳之，进蒲州刺史，政有能名，徙瀛州。后为魏王府长史，迁工部尚书，摄府事，以威肃闻。揣帝意薄承乾，乃为王谐媚用事臣，数言王聪睿可为嗣，人或以闻，帝隐恚。及王贬爵，暴其罪，以如晦功免死，废于家，终虔化令。
淹，字执礼，材辩多闻，有美名。隋开皇中，与其友韦福嗣谋曰： 上好用隐民，苏威以隐者召，得美官。 乃共入太白山，为不仕者。文帝恶之，谪戍江表。赦还，高孝基为雍州司马，荐授承奉郎，擢累御史中丞。王世充僭号，署少吏部，颇亲近用事。洛阳平，不得调，欲往事隐太子。时封伦领选，以谂房玄龄，玄龄恐失之，白秦王，引为天策府兵曹参军、文学馆学士。尝侍宴，赋诗尤工，赐银钟。庆州总管杨文干反，辞连太子，归罪淹及王珪、韦挺，并流越巂，王知其诬，饷黄金三百两。及践阼，召为御史大夫，封安吉郡公，食四百户。淹建言诸司文桉稽期，请以御史检促。太宗以问仆射封伦，伦曰： 设官各以其事治，御史劾不法，而索桉求疵，是太苛，且侵官。 淹嘿然。帝曰： 何不申执？ 对曰： 伦所引国大体，臣伏其议，又何言？ 帝悦，以资博练，帝敕东宫仪典簿最悉听淹裁订。俄检校吏部尚书，参豫朝政。所荐赢四十人，后皆知名。尝白郅怀道可用，帝问状。淹曰： 怀道及隋时位吏部主事，方炀帝幸江都，群臣迎阿，独怀道执不可。 帝曰： 卿时何云？ 曰： 臣与众。 帝折曰： 事君有犯无隐，卿直怀道者，何不谠言？ 谢曰： 臣位下，又顾谏不从，徒死无益。 帝曰： 内以君不足谏，尚何仕？食隋粟忘隋事，忠乎？ 因顾群臣： 公等谓何？ 王珪曰： 比干谏而死，孔子称仁，泄冶谏亦死，则曰： 民之多僻，无自立辟。 禄重责深，从古则然。 帝笑曰： 卿在隋不谏，宜置。世充亲任，胡不言？ 对曰： 固尝言，不见用。 帝曰： 世充愎谏饰非，卿若何而免？ 淹辞穷不得对。帝勉曰： 今任卿已，可有谏未？ 答曰： 顾死无隐。 贞观二年疾，帝为临问。卒，赠尚书右仆射，谥曰襄。始，淹典二职，贵重于朝矣，而亡清白名，获讥当世。子敬同袭爵，官至鸿胪卿。
如晦五世孙元颖，贞元末及进士第，又擢宏词。数从使府辟署，稍以右补阙为翰林学士，敏文辞，宪宗特所赏欢。吴元济平，论书诏勤，迁司勋员外郎，知制诰。穆宗以元颖多识朝章，尤被宠，拜中书舍人、户部侍郎，为学士承旨，以本官同中书门下平章事，建安县男。自帝即位，不阅岁至宰相，晋绅骇异。甫再期，出为剑南西川节度使、同平章事，帝为御安福门临饯。
敬宗骄僻不君，元颖每欲中帝意以固幸，乃巧索珍异献之，踵相蹑于道，百工造作无程，敛取苛重，至削军食以助裒畜。又给与不时，戎人寒饥，乃仰足蛮徼。于是人人咨苦，反为蛮内觇，戎备不修。大和三年，南诏乘虚袭戎、巂等州，诸屯闻贼至，辄溃，戍者为乡导，遂入成都。已傅城，元颖尚不知，乃率左右婴牙城以守。贼大掠，焚郛郭，残之，留数日去，蜀之宝货、工巧、子女尽矣。初，元颖计迫，将挺身走，会救至乃止。文宗遣使者临抚南诏，南诏上言： 蜀人祈我诛虐帅，不能克，请陛下诛之，以谢蜀人。 由是贬邵州刺史。议者不厌，斥为循州司马。官属崔璜、纥干巘、卢并悉夺秩，分逐之。元颖死于贬所，年六十四。将终，表丐赠官，乞归葬。诏赠湖州刺史。元颖与李德裕善，会昌初，德裕当国，因赦令复其官。弟元绛，终太子宾客。元绛子审权。
审权，字殷衡，第进士，辟浙西幕府。举拔萃中，为右拾遗。宣宗时，入翰林为学士，累迁兵部侍郎、学士承旨。懿宗立，进同中书门下平章事，再迁门下侍郎，出为镇海军节度使、同平章事。庞勋乱徐州，审权与令狐綯、崔铉连师掎角，馈粟相衔，王师赖济。勋破，进检校司空，入为尚书左仆射、襄阳郡公。继领河中、忠武节度使。卒，赠太子太师，谥曰德。审权清重寡言，性长厚，居翰林最久，终不漏禁近语。在方镇，视事有常处，要非日入未始就内寝。坐必敛衽，常若对大宾客。或昼日少息，则顾直将解帘；即旁无人，自起彻钩，手拥帘徐下，乃退。与杜悰俱位将相，悰先进，故世谓审权为 小杜公 。
子让能，字群懿，擢进士第，从宣武王鐸府为推官，以长安尉为集贤校理。丧母，以孝闻。又辟刘鄴、牛蔚二府，稍进兵部员外郎。萧遘领度支，引判度支按。僖宗狩蜀，奔谒行在，三迁中书舍人，召为翰林学士。方关东兵兴，调发绥徠，书诏丛浩，让能思精敏，凡号令行下，处事值机，无所遗算，帝倚重之。从还京师，再迁兵部尚书，封建平县子。
李克用兵至，帝夜出凤翔，苍黄无知者。让能方直，徒步从十余里，得遗马，褫绅为靮乘之。硃玫兵逼乘舆，帝走宝鸡，独让能从。翌日，孔纬等乃至。俄而进狩梁。是时栈道为山南石君涉所毁，天子间关嶮涩，让能未尝暂去侧。帝劳曰： 朕失道，再遗宗庙。方艰难时，卿不少舍朕，盖古所谓忠于所事邪！ 让能顿首曰： 臣世蒙国厚恩，陛下不以臣不肖，使扞牧圉，临难苟免，臣之耻也。 帝次褒中，擢兵部侍郎、同中书门下平章事。
于时，嗣襄王煴即伪位，强籓大镇附者已十八，贡赋不输行在，无以备赏劳，卫兵往往乏食，君臣搏手无它策。让能建遣大使入河中，以谕王重荣，重荣果奉诏。已而京师平，进中书侍郎，徙封襄阳郡公。官吏多污伪署，有司皆欲论死，让能以胁从不足深治，固争之，多所全贷。昭宗立，进尚书左仆射、晋国公，赐铁券，累进太尉。
李茂贞守凤翔，自大顺后兵浸强，恃有功，不奉法，朝廷弱，弗能制。会杨复恭走山南，茂贞欲兼有梁、汉，请以师问罪，未报而兵出，帝忿其专，然不得已从之。山南平，诏茂贞领兴元、武定，而以徐彦若为凤翔节度使，分果、阆州隶武定军。茂贞怨，不赴镇，上章语悖慢。又诒书让能诋责，以为助守亮为乱，抑忠臣，夺己功，其言丑肆。京师匈惧，日数千人守阙下，候中尉西门重遂出，请与茂贞凤翔地，为百姓计。答曰： 事出宰相，我无预。 茂贞益怨。帝怒，诏让能计议，且趣调发，经月不就第。
时宰相崔昭纬阴结茂贞及王行瑜，让能所言悉漏之，茂贞乃以健儿数百杂市人，候昭纬与郑延昌归第，拥肩舆噪曰： 凤翔无罪，幸公不加讨以震惊都辇！ 昭纬曰： 上委杜太尉，吾等何知？ 市人不识孰为太尉，即投瓦石妄击，昭纬等走而免，遂丧其印。帝愈怒，捕首恶诛之。京师争避乱，逃山谷间。让能谏帝曰： 茂贞固宜诛，然大盗适去，凤翔国西门，又陛下新即位，愿少宽假，以贞元故事姑息之，不可使怨望。 帝曰： 今诏令不出城门，国制桡弱，贾生恸哭时也。朕顾奄奄度日，坐观此邪！卿为我图之，朕自以兵属诸王。 让能曰： 陛下欲削涤僭嫚，刚主威，隆王室，此中外大臣所宜共成之，不宜专任臣。 帝曰： 卿，元辅，休戚与我均，何所避？ 泣曰： 臣位宰相，所以未乞骸骨者，思有以报陛下，敢计身乎！且陛下之心，宪祖心也，但时有所未便。它日臣蒙晁错之诛，顾不足弭七国患，然敢不奉诏！ 
景福二年，以嗣覃王为招讨使，神策将李钅岁副之，率师三万送彦若赵镇。昭纬内畏有功，密语茂贞曰： 上不喜兵，一出太尉。 茂贞乃悉兵迎战盩厔，覃王败，乘胜至三桥。让能曰： 臣固豫言之，臣请归死以纾难。 帝涕下不能已，曰： 与卿决矣！ 再贬雷州司户参军。茂贞尚驻兵请必杀之，乃赐死，年五十三。
弟彦林，官御史中丞；弘徽，户部侍郎，皆及诛。帝痛之，后赠太师。
子光乂，次子晓，不复仕。晓入梁，贵显于世。
赞曰：太宗以上圣之才，取孤隋，攘群盗，天下已平，用玄龄、如晦辅政。兴大乱之余，纪纲雕弛，而能兴仆植僵，使号令典刑粲然罔不完，虽数百年犹蒙其功，可谓名宰相。然求所以致之之迹，逮不可见，何哉？唐柳芳有言： 帝定祸乱，而房、杜不言功；王、魏善谏，而房、杜让其直；英、卫善兵，而房、杜济以文。持众美效之君。是后，新进更用事，玄龄身处要地，不吝权，善始以终，此其成令名者。 谅其然乎！如晦虽任事日浅，观玄龄许与及帝所亲款，则谟谋果有大过人者。方君臣明良，志叶议从，相资以成，固千载之遇，萧、曹之勋，不足进焉。虽然，宰相所以代天者也，辅赞弥缝而藏诸用，使斯人由而不知，非明哲曷臻是哉？彼扬己取名，了然使户晓者，盖房、杜之细邪！
