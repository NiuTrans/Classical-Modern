侯张薛
侯君集，豳州三水人。以材雄称。少事秦王幕府，从征讨有功，擢累左虞候、车骑将军，封全椒县子。预诛隐太子尤力。王即位，拜左卫将军，进封潞国公，邑千户。贞观四年，迁兵部尚书，俄检校吏部尚书，参议朝政。
李靖讨吐谷浑，以君集为积石道行军总管。师次鄯州，议所向。君集曰： 王师已至，而贼不走险，天赞我也。若以精兵掩不备，彼不我虞，必有大利。若遁岨山谷，克之实难。 靖然其计，简锐士，约赍深入，追及其众于库山，大战，破之，进会大非川，平其国。
会诏世封功臣，授陈州刺史，更封陈；群臣不愿封，进吏部尚书。君集本以行伍奋，不知学；后贵，益自喜，好书。及典选，分明课最，有誉于时。
吐蕃围松州，授当弥道行军大总管以击之。高昌不臣，拜交河道行军大总管出讨。王曲文泰笑曰： 唐去我七千里，碛卤二千里无水草，冬风裂肌，夏风如焚，行贾至者百之一，安能致大兵乎？使能顿吾城下一再旬，食尽当溃，吾且系而虏之。 君集次碛口，而文泰死，子智盛袭位。进营柳谷，候骑言国方葬死君，诸将请袭之。君集曰： 不可，天子以高昌骄慢，使吾龚行天罚，今袭人于墟墓间，非问罪也。 于是鼓而前。贼婴城自守，遣谕之，不下。乃刊木塞堑，引撞车毁其堞，飞石如雨，所向无敢当，因拔其城，俘男女七千，进围都城，初，文泰与西突厥欲谷设约，有急相援。及是，欲谷设益惧，西走，智盛失援，乃降。高昌平，君集刻石纪功还。
初，君集配没罪人不以闻，又私取珍宝、妇女，将士因亦盗入，不能制。及还京师，有司劾之，诏君集诣狱簿对。中书侍郎岑文本谏曰： 高昌之罪，议者以其遐远，欲置度外，唯陛下奋独见之明，授决胜之略，君集得指期平殄。今推劳将帅，从征之人悉蒙重赏，未逾数日，更以属吏，天下闻之，谓陛下录过遗功，无以劝后。且古之出师，克敌有重赏，不胜蒙显戮。当其有功也，虽贪财纵欲，尚蒙爵邑；其无功也，虽勤躬洁己，不免鈇钺。故曰： 记人之功，忘人之过，宜为君者也。 昔李广利贪不爱卒，陈汤盗所收康居财物，二主皆赦其罪，封侯赐金。夫将帅之臣，廉慎少而贪没多。军法曰： 使智，使勇，使贪，使愚。故智者乐立其功，勇者好行其志，贪者邀趋其利，愚者不计其死。 是以前圣使人，必收所长而弃所短。陛下宜申宥君集，俾复朝列，以劝有功。 帝寤，释不问。
君集自恃有功，以它罪被系，居怏怏不平。会张亮出洛州都督，君集谬激说曰： 何为见排？ 亮曰： 公排我，尚谁咎？ 君集曰： 我平一国还，触天子嗔，何能排君？ 因攘袂曰： 郁郁不可活，能反乎？当与公反。 亮密以闻。帝曰： 卿与君集皆功臣，今独相语而无左验，奈何？ 秘不发，待君集如初。皇太子承乾数有过，虑废，知君集犯望，因其婿贺兰楚石为千牛，私引君集入，问自安计。君集举手谓曰： 此手当为殿下用之。 又遣楚石语承乾曰： 魏王得爱，陛下若有诏召，愿毋轻入。 承乾纳之。然君集常畏谋泄，忽忽不自安，或中夕惊吒，妻怪之，曰： 公，国大臣，何为尔？若有所负，宜自归，首领尚可全。 不从。
承乾事觉，捕君集下狱。楚石告状，帝自临问，曰： 我不欲令刀笔吏辱公。君集辞穷不能对。帝语群臣曰： 君集于国有功，朕不忍置诸法，将丐其命，公卿其许我乎？ 君臣皆曰： 君集罪大逆不道，请论如法。 帝乃谓曰： 与公诀矣，今而后，徒见公遗像已！ 因泣下，遂斩之，籍其家。君集临刑色不变，谓监吏曰： 我岂反者乎？蹉跌至此。然尝为将，破二国，若言之陛下，丐一子以守祭祀。 帝闻，原其妻及一子，徙岭表。
始，帝命李靖教君集兵法，既而奏： 靖且反，兵之隐微，不以示臣。 帝以让靖，靖曰： 方中原无事，臣之所教，足以制四夷，而求尽臣术，此君集欲反耳。靖为右仆射，君集为兵部尚书，同还省，君集马过门数步乃觉，靖语人曰： 君集其有异虑乎？ 后果如言。
张亮，郑州荥阳人。起畎亩，志趣奇谲，虽外敦厚而内不情。隋大业末，李密略地荥、汴，亮从之，未甚甄识。时军中有谋叛去者，亮辄以告，密爱其诚，乃署骠骑将军，隶李勣。勣以黎阳归，亮颇佐佑之，擢郑州刺史。会王世充取郑，亮提孤军不敢入，亡命共城山。俄检校定州别驾。勣讨刘黑闼，使亮守相州，贼方盛，弃城遁。
房玄龄以亮沈果有谋，白秦王，引为车骑将军。隐太子将作难，命亮统左右千人之洛阳，阴结山东豪杰以备变。齐王告亮反，高祖以属吏诘讯，终无所言，乃得释。王即位，除右卫将军，封长平郡公。累迁御史大夫，进封鄅国公，食益州户五百。历豳夏汭鄜三州都督、相州长史，徙郧国。召拜工部尚书。亮为政多伺察，发Ｆ〗缥隐微，示神明，抑强恤弱，所至有绩。拜太子詹事，出为洛州都督。侯君集已诛，以刑部尚书参预朝政。
时茂州俚童张仲文自称天子，有司论斥乘舆有罪当死，摄刑部尚书韦挺奏： 童乃妖言，无死坐。 帝怒曰： 尔作威福于下，而归虐朕耶！ 挺失据趋出。亮为挺直之，帝曰： 公欲取刚正名乎？ 亮不谢，帝寤曰： 宁屈我，以申公之请。 童免死。
帝将伐高丽，亮频谏，不纳，因自请行，诏为平壤道行军大总管。引兵自东莱浮海，袭破沙卑城，进至建安，营壁未立，贼奄至，亮不知所为，踞胡床直视无所言，众谓其勇，得自安。于是副将张金树鼓于军，士奋击，因破贼。及从帝还，至并州，乃得罪。
初，亮弃故妻，更娶李氏。李妒悍，私通歌儿，养为子，名慎几。亮子顗数谏止，亮不纳。李好左道，交通巫觋，桡政事。亮为相州，假子公孙节以谶有 弓长之主当别都 ，亮自以相旧都， 弓长 其姓，阴有怪谋。术家程公颖者，亮素与厚，阴谓曰： 君前言陛下真天下主，何其神邪！ 公颖内晓，即称亮卧若龙，当大贵。亮曰： 国家殆必乱，吾臂龙鳞奋矣，慎几且大贵。 公孙常者，节兄也，亮谓曰： 吾有妾，相者云必为诸王姬。 常曰： 我兄子大品言，有神告公名在谶书。 亮悦。会陕人常德发其谋，并言亮养假子五百。帝使马周案之，亮谰辞曰： 囚等畏死，见诬耳。 因自陈佐命旧臣。帝曰： 亮养子五百将何为？正欲反耳。 诏百官议，皆言亮当诛。帝遣长孙无忌、房玄龄就狱谓曰： 法者，天下平，与公共为之。公不自修，乃至此，将奈何？ 于是斩西市，籍其家。
薛万均，本燉煌人，后徙京兆咸阳。父世雄，大业末为涿郡太守，万均与弟万彻因客幽州，以材武为罗艺所厚善。与艺归款，高祖授万均上柱国、永安郡公。
窦建德帅众十万寇范阳，艺迎拒之。万均曰： 众寡不敌，宜以计胜。 即教艺羸兵阻水以诱之，万均自以精骑百匿城左。建德师度水，邀半度击之，大败其众。明年，建德以二十万骑来攻，兵已缘堞，万均与万彻率死士百人出地道，掩击其背，众惊溃去。秦王平刘黑闼，引万均为右二护军，北门长上。
柴绍之讨梁师都也，以万均为副，万彻亦从。距朔方数十里，突厥兵骤至，王师却，万均兄弟横击之，斩其骁将，虏阵欢，乘之，俘杀相藉。突厥走，遂围师都。诸将以城险未可下，万均曰： 城中气死，鼓不能声，破亡兆也。 既而贼果斩师都降。拜左屯卫将军。
俄为沃沮道行军副总管，从李靖讨吐谷浑。军次青海，万均、万彻各以百骑行前，卒与虏遇，万均单骑驰突，无敢当者。还语诸将曰： 贼易与。 复驰进击，斩数千级，勇盖三军。追奔至积石山，大风折旗，万均曰： 虏且来！ 乃勒兵。俄而虏至，万均直前斩其将，众遂溃，追至图伦碛乃还，与靖会青海。玺书勉劳，迁本卫大将军。又副侯君集击高昌，曲智盛坚守未下，万均麾军进，智盛惧，乃降。进潞国公。
会有诉万均与高昌女子乱，太宗欲穷治。魏徵曰：君使臣以礼，若所诉实，罪且轻，虚则所失重矣。 诏勿治。后帝幸芙蓉园，坐清宫不谨下狱，忧愤卒。帝惊悼，为举哀，诏陪葬昭陵。后尝赐群臣膜皮，及万彻而误呼万均，怆然曰： 万均朕勋旧，忽口其名，岂死者有知，冀此赐乎？ 因命取焚之，举坐感叹。弟万彻、万淑、万备。
万彻与万均归高祖，授车骑将军、武安县公，事隐太子。太子诛，万彻督宫兵战武门，噪而趋秦府，众失色；乃示以太子首，然后去，与数十骑亡之南山。秦王数使贷谕，乃出谢。王以其忠于所事，不之罪也。从李靖讨突厥颉利可汗，以功授统军，进爵郡公。历右卫将军、蒲州刺史。副李勣击薛延陀，与虏战碛南，率数百骑为先锋，绕击阵后。虏顾见，遂溃，斩首三千级，获马万五千，封一子为县侯。改左卫将军，尚丹阳公主，加驸马都尉。迁代州都督、右武卫大将军。太宗尝曰： 当今名将，唯李勣、江夏王道宗、万彻而已。勣、道宗虽不能大胜，亦未尝大败；至万彻，非大胜即大败矣。 贞观二十二年，以青丘道行军总管帅师三万伐高丽，次鸭渌水，以奇兵袭大行城，与高丽步骑万余战，斩虏将所夫孙。虏皆震恐，遂傅泊汋城。虏众三万来援，击走之，拔其城。万彻在军中，任气不能下人，或有上书言状者，帝爱其功，直加让勖而已，即为焚书。副将裴行方亦言其怨望。李勣曰： 万彻位大将军，亲主婿，而内怀不平，罪当诛。 因诏除籍徙边，会赦，还。高宗永徽二年，授宁州刺史。入朝，与房遗爱昵甚，因曰： 我虽病足，坐置京师，诸辈犹不敢动。 遗爱曰： 若国有变，当与公共辅荆王。 谋泄下狱，诛。临刑曰： 万彻大健儿，留为国效死，安得坐遗爱杀之！ 遂解衣顾监刑者曰： 亟斩我！ 斩之不殊，叱曰： 胡不力！ 三斩乃绝。
万淑亦以战功显。历右领军将军、梁郡公、畅武道行军总管。
万备有至行，居母丧，庐墓前，太宗诏表异其门。以尚辇奉御从伐高丽。李勣围白岩，虏遣兵万余来援，将军契苾何力以八百骑苦战，中槊创甚，为贼所窘，万备单马进救，何力获免。仕至左卫将军。
在武德、贞观时，又有盛彦师、卢祖尚、刘世让、刘兰、李君羡等，颇以功力显，而皆不终，附于左。
盛彦师者，宋州虞城人。少任侠。隋大业末，为澄城长。高祖兵至汾阴，彦师率宾客上谒，授行军总管，从平京师，与史万宝镇宜阳。李密叛，谋出山南，万宝惧，谓彦师曰： 密，骁贼也，以王伯当辅之，挟思东归之士，非计出万全不为也，殆不可当。 彦师笑曰： 请以数千兵为公枭其首。 万宝问计，答曰： 兵诡道也，难豫言。 即引众逾洛水，入熊耳山，命士持满夹道，伏短兵溪谷间，令曰： 贼半度乃击。 所部皆笑曰： 贼趋洛州，何为备此？ 彦师曰： 密声言入洛，其实走襄城就张善相，我据其要，必禽之。 密果至，彦师横击，首尾不相救，遂斩密及伯当。以功封葛国公，授武卫将军，镇熊州。
讨王世充也，彦师与万宝军伊阙，绝山南路。世充平，为宋州总管。始，彦师入关，世充以陈宝遇为宋州刺史，待其家不以礼。及是，彦师因事杀之，又杀平生所恶数十家，州人震骇，皆重足立。
徐圆朗反，诏为安抚大使，战败，为贼所执。圆朗待之厚，命作书招其弟，使举虞城叛。彦师为书曰： 吾奉使无状，为贼禽，誓死报国。若宜善侍毋，勿以我为念。 圆朗笑曰： 将军，壮士也。 置之。武德六年，圆朗平，彦师得还。高祖以罪诛之。
卢祖尚，字季良，光州乐安人。家饶财，好施，以侠闻。隋大业末，募壮士捕盗，时年十九，善御众，所向有功，盗畏，不入境。宇文化及之乱，据州称刺史，歃血誓众，士皆感泣。越王侗立，遣使归地，因署本州总管，封沈国公。
王世充僭位，以州归高祖，授刺史，封弋阳郡公。从赵郡王孝恭讨辅公祏，为前军总管，下宣、歙，进击贼帅冯惠亮、陈正通，破之。历蒋州刺史、寿州都督、瀛州刺史，有能名。
贞观二年，交州都督以贿败，太宗方择人任之，咸以祖尚才备文武，可用也。召见内殿，谓曰： 交州去朝廷远，前都督不称职，公为我行，无以道远辞也。 祖尚顿首奉诏，既而托疾自解，帝遣杜如晦等谕意曰： 匹夫不负然诺，公既许朕矣，岂得悔？三年当召，不食吾言。 对曰： 岭南瘴疠，而臣不能饮，当无还理。 遂固辞。帝怒曰： 我使人不从，何以为天下！ 命斩朝堂。既而悔之，诏复其官。
刘世让，字元钦，京兆醴泉人。仕隋为徵仕郎。高祖入长安，以湋川归，授通议大夫。时唐弼余党寇扶风，世让自请安辑，许之，得其众数千，因授安定道行军总管，率兵二万拒薛举，战不胜，与弟宝皆没于贼。举令至城下，绐说使降。世让阳许之，至则告守者曰： 贼兵极于此矣，善自固！ 举重其节，不加害。秦王方屯高墌，世让密遣宝间走王，言贼虚实。高祖悦，赐其家帛千匹。举平，授彭州刺史。俄领陕东道行军总管，从永安王孝基讨吕崇茂于夏县，军败，为贼所囚。闻独孤怀恩有逆谋，唐俭语世让曰： 怀恩谋行，则国难未息，可亡归，白发之。 世让逃还，高祖方济河幸怀恩营，惊曰： 世让之来，天也！ 因封为弘农郡公，赐田百亩、钱百万。母丧免，起为检校并州总管。窦建德之援王世充也，世让率万骑出黄沙岭，袭洛州。会突厥入寇，又诏以兵屯雁门，世让驰骑八百赴之，而可汗军大至，乃保武州。可汗与高开道、苑君璋合众攻之，城数坏；辄立栅完拒。郑元先使可汗，可汗使来说，世让叱曰： 丈夫奈何为夷狄作说客邪？ 久之，虏引去。元还，具道其忠，赐良马、金带。襄邑王神符镇并州，世让数以气凌之，坐是削籍徙康州。未几，召授广州总管。帝问以备边策，答曰： 突厥数南寇者，恃有马邑为地耳。如使勇将屯崞城，厚储金帛以招降者，数出奇兵略城下，践禾稼，不逾岁，马邑可图也。 帝曰： 非公无可任者。 乃使驰驿经略，于是世让至马邑。高满政以地来降，突厥患之，纵反间，云： 世让与可汗为乱。 帝不之察，因诛之，籍其家。贞观初，突厥降者言世让无逆谋，乃原其妻子。
刘兰字文郁，青州北海人。仕隋鄱阳郡书佐。涉图史，能言成败事。性阴狡，以天下将乱，见北海完富，潜介贼破其乡，取子女玉帛。淮安王神通安抚山东，率宗党归顺。贞观初，梁师都未平，兰上书陈方略，太宗以为夏州都督府司马。师都以突厥兵顿城下，兰仆旗息鼓，贼疑不敢迫，夜引去。兰追击，破之，遂进军夏州。师都平，迁丰州刺史，召为右领军卫将军。十一年，为夏州都督长史。时突厥携贰，郁射设阿史那摸末率属帐居河南，兰纵反间离之，颉利果疑。摸末惧，来降，颉利急追，兰逆拒，却其众。封平原郡公，俄检校代州都督。初，长社许绚解谶记，谓兰曰： 天下有长年者，咸言刘将军当为天下主。 兰子昭又曰： 谶言海北出天子，吾家北海也。 会鄠县尉游文芝以罪系狱当死，因发其谋，兰及党与皆伏诛。
李君羡，洛州武安人。初事李密，后为王世充骠骑。恶世充为人，率其属归高祖，授上轻车都尉。秦王引置左右，从破宋金刚于介休，加骠骑将军，赐以宫人、缯帛。从讨王世充，为马军副总管。世充子玄应自武牢转粮入洛，君羡俘其军，玄应走。从破窦建德、刘黑闼，所向必先登摧其锋，累授左卫府中郎将。突厥至渭桥，君羡与尉迟敬德击破之。太宗曰： 使皆如君羡者，虏何足忧！ 改左武候中郎将，封武连县公，北门长上。在仗读书不休，帝嘉劳。历兰州都督、左监门卫将军。先是，贞观初，太白数昼见，太史占曰： 女主昌。 又谣言 当有女武王者 。会内宴，为酒令，各言小字，君羡自陈曰 五娘子 。帝愕然，因笑曰： 何物女子，乃此健邪！ 又君羡官邑属县皆 武 也，忌之。未几，出为华州刺史。会御史劾奏君羡与狂人为妖言，谋不轨，下诏诛之。天授中，家属诣阙诉冤，武后亦欲自诧，诏复其官爵，以礼改葬。
赞曰：侯君集位将相私谒太子，张亮养子五百人，薛万彻与狂竖谋，皆死有余责，又何咎哉？以太宗之明德，蔽于谣谶，滥君羡之诛，徒使孽后引以自神，顾不哀哉！
