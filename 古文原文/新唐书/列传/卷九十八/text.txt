裴度
裴度，字中立，河东闻喜人。贞元初，擢进士第，以宏辞补校书郎。举贤良方正异等，调河阴尉。迁监察御史，论权嬖梗切，出为河南功曹参军。武元衡帅西川，表掌节度府书记。召为起居舍人。
元和六年，以司封员外郎知制诰。田弘正效魏、博六州于朝，宪宗遣度宣谕，弘正知度为帝高选，故郊迎趋跽受命，且请遍至属州，布扬天子德泽，魏人由是欢服。还，拜中书舍人。久之，进御史中丞。宣徽五坊小使方秋阅鹰狗，所过挠官司，厚得饷谢乃去。下邽令裴寰，才吏也，不为礼，因构寰出丑言，送诏狱，当大不恭。宰相武元衡婉辞诤，帝怒未置。度见延英，言寰无辜，帝恚曰： 寰诚无罪，杖小使；小使无罪，且杖寰。 度曰： 责若此固宜，第寰为令，惜陛下百姓，安可罪？ 帝色霁，乃释寰。
王师讨蔡，以度视行营诸军，还，奏攻取策，与帝意合。且问诸将才否，度对： 李光颜义而勇，当有成功。 不三日，光颜破时曲兵，帝叹度知言。进兼刑部侍郎。
王承宗、李师道谋缓蔡兵，乃伏盗京师，刺用事大臣，已害宰相元衡，又击度，刃三进，断靴，刜背裂中单，又伤首，度冒氈，得不死。哄导骇伏，独驺王义持贼大呼，贼断义手。度坠沟，贼意已死，因亡去。议者欲罢度，安二镇反侧，帝怒曰： 度得全，天也！若罢之，是贼计适行。吾倚度，足破三贼矣！ 度亦以权纪未张，王室陵迟，常愤愧无死所。自行营归，知贼曲折，帝益信杖。及病创一再旬，分卫兵护第，存候踵路。疾愈，诏毋须宣政衙，即对延英，拜中书侍郎、同中书门下平章事。时方连诸道兵，环挐不解，内外大恐，人累息。及度当国，外内始安。由是讨贼益急。
始，德宗时尚何伺，中朝士相过，金吾辄飞启，宰相至阖门谢宾客。度以时多故，宜延天下髦英咨筹策，乃建请还第与士大夫相见，诏可。会庄宪太后崩，为礼仪使。帝不听政，议置冢宰，度曰： 冢宰，商、周六官首，秉统百僚，王者谅暗，有权听之制。历世官废，故国朝置否不常，不宜徇空名，稽枢务。 乃诏百司权听中书门下处可。
王锷死，家奴告锷子稷易父奏末，冒遗献。帝留奴仗内，遣使者如东都按责其赀。度谏曰： 自锷死，数有献。今因告讦而检省其私，臣恐天下将帅闻之，有以家为计者。 帝悟，杀二奴，还使者。
于时，讨蔡数不利，群臣争请罢兵，钱徽、萧俛尤确苦。度奏： 病在腹心，不时去，且为大患。不然，两河亦将视此为逆顺。 会唐邓节度使高霞寓战却，它相揣帝厌兵，欲赦贼，钩上指。帝曰： 一胜一负，兵家常势。若师常利，则古何惮用兵耶？虽累圣亦不应留贼付朕。今但论帅臣勇怯、兵强弱、处置何如耳，渠一败便沮成计乎？ 于是左右不能容其间。十二年，宰相逢吉、涯建言： 饷亿烦匮，宜休师。 唯度请身督战，帝独目度留，曰： 果为朕行乎？ 度俯伏流涕曰： 臣誓不与贼偕存。 即拜门下侍郎、平章事、彰义军节度、淮西宣慰招讨处置使。
度以韩弘领都统，乃上还招讨以避弘，然实行都统事。又制诏有异辞，欲激贼怒弘者，意弘怏怏则度无与共功。度请易其辞，窒疑间之嫌。于是表马总为宣慰副使，韩愈行军司马，李正封、冯宿、李宗闵备两使幕府。入对延英，曰： 主忧臣辱，义在必死。贼未授首，臣无还期。 帝壮之，为流涕。及行，御通化门临遣，赐通天御带，发神策骑三百为卫。初，逢吉忌度，帝恶居中挠沮，出之外。
度屯郾城，劳诸军，宣朝廷厚意，士奋于勇。是时，诸道兵悉中官统监，自处进退。度奏罢之，使将得颛制，号令一，战气倍。未几，李愬夜入悬瓠城，缚吴元济以报。度遣马总先入蔡，明日，统洄曲降卒万人持节徐进，抚定其人。初，元济禁偶语于道，夜不然烛，酒食相馈遗者以军法论。度视事，下令唯盗贼、斗死抵法，余一蠲除，往来不限昼夜，民始知有生之乐。度以蔡牙卒侍帐下，或谓： 反侧未安，不可去备。 度笑曰： 吾为彰义节度，元恶已擒，人皆吾人也！ 众感泣。既而申、光平定，以马总为留后。
度入朝，会帝以二剑付监军梁守谦，使悉诛贼将。度遇诸郾城，复与入蔡，商罪议诛。守谦请如诏，度固不然，腾奏申解，全宥者甚众。策勋进金紫光禄大夫、弘文馆大学士、上柱国、晋国公，户三千，复知政事。
程异、皇甫镈以言财赋幸，俄得宰相。度三上书极论不可，帝不纳。自上印，又不听。纤人始得乘罅。
初，蔡平，王承宗惧，度遣辩士柏耆胁说，乃献德、棣二州，纳质子。又谕程权入觐。始判沧、景、德、棣为一镇，朝廷命帅，而承宗势乃离。
李师道怙强，度密劝帝诛之。乃诏宣武、义成、武宁、横海四节度会田弘正致讨。弘正请自黎阳济，合诸节度兵，宰相皆谓宜。度曰： 魏博军度黎阳，即叩贼境，封畛比联，易生顾望，是自战其地。弘正、光颜素少断，士心盘桓，果不可用。不如养威河北，须霜降水落，绝阳刘，深抵郓，以营阳穀，则人人殊死，贼势穷矣。 上曰： 善。 诏弘正如度言。弘正奉诏，师道果禽。
大贾张陟负五坊息钱，上命坊使杨朝汶收其家簿，阅贷钱虽已偿，悉钩止，根引数十百人，列箠挺胁不承。又获卢大夫逋券，捕卢坦家客责偿，久乃悟卢群券。坦子上诉，朝汶谰语： 钱入禁中，何可得？ 御史中丞萧俛及谏官列陈中人横恣，度亦极言之。时方讨郓，帝曰： 姑议东军，此细事，我自处办。 度曰： 兵事不理，止山东；中人横暴，将乱都下。 帝不悦，徐乃悟，让朝汶曰： 以尔，使我羞见宰相！ 命杀之，而原系者。繇是京师澄肃。
帝尝语： 臣事君，当励善底公，朕恶夫树党者。 度曰： 君子小人以类而聚，未有无徒者。君子之徒同德，小人之徒同恶，外甚类，中实远，在陛下观所行则辨。 帝曰： 言者大抵若此，朕岂易辨之？ 度退，喜曰： 上以为难辨则易，以为易辨则难，君子小人行判矣。 已而卒为异、镈所构，以检校尚书右仆射兼门下侍郎平章事为河东节度使。
穆宗即位，进检校司空。硃克融、王廷凑乱河朔，加度镇州行营招讨使。时帝以李光颜、乌重胤爪牙将，倚以击贼，兵十余万，有所畏，无尺寸功。度既受命，入贼境，数斩将以闻。俄兼押北山诸蕃使。时元稹显结宦官魏弘简求执政，惮度复当国，因经制军事，数居中持梗，不使有功。度恐乱作，即上书痛暴稹过恶。帝不得已，罢弘简、稹近职。俄擢稹宰相，以度守司空、平章事、东都留守。谏官叩延英，言不可罢度兵，摇众心。帝不召。于是交章极论，未之省。
会中人使幽、镇还，言： 军中谓度在朝，而两河诸侯忠者怀，强者畏。今居东，人人失望。 帝悟，诏度由太原朝京师。及陛见，始陈二贼畔换，受命无功，并陈所以入觐意，感概流涕。伏未起，谒者欲宣旨，帝遽曰： 朕当延英待卿！ 始，议者谓度无奥援，且久外，为奸憸拫抑，虑帝未能明其忠。及进见，辞切气怡，卓然当天子意。在位闻者皆竦，毅将贵臣至赍咨出涕。旧仪，阁中群臣未退，宰相不奏事，称贺则谒者答。帝以度勋德，故待以殊礼。度之行，移克融、廷凑书，开说谆沓，傅以大谊，二人不敢桀，皆愿罢兵。帝方忧深州围，欲必出牛元翼，更使度腾书布旨。或曰： 贼知度失兵柄，必背约顾望。 帝释然，乃拜度守司徒，领淮南节度使。
会昭义监军刘承偕慢刘悟，举军哗怒，执承偕，悟拘以闻。帝怒，问度： 何施而可？ 度顿首谢： 籓臣不与政。 辞不对。帝强之，度曰： 臣素知承偕怙宠，悟不能堪，尝以书诉臣。是时，中人赵弘亮在行营知状，欲持悟书以奏，陛下亦知之邪？ 帝曰： 我不及知。顾悟诚恶之，胡不自闻，何哉？ 度曰： 虽悟得闻，恐陛下不必听。且臣视天颜不咫尺，比尚未能决，千里单言，可悟圣听哉？ 帝亟曰： 前语姑置，直谓今日奈何？ 度曰： 必欲收忠义心，使帅臣死节，独斩承偕，则四方群盗隐然破胆矣。 帝曰： 顾太后养为子，且我何爱？更言其次。 度曰： 投诸荒裔可乎？ 帝曰： 可。 悟果出承偕，昭义遂安。
是时，徐州王智兴逐崔群，诸军盘互河北，进退未一。议者交口请相度，乃以本官兼中书侍郎、平章事。权佞侧目，谓李逢吉险贼善谋，可以构度，共讽帝自襄阳召逢吉还，拜兵部尚书。度居位再阅月，果为逢吉所间，罢为左仆射。帝暴风眩，中外不闻问者凡三日。度数请到内殿，求立太子，翼日乃见帝，遂立景王为嗣。逢吉既代相，思有以牙孽之，引所厚李仲言、张又新、李续、张权舆等，内结宦官，种支党，丑沮日闻，乃出度山南西道节度使，夺平章事。
长庆四年，王廷凑屠元翼之家，敬宗嗟惋，叹宰辅非其人，使凶贼炽肆。学士韦处厚上疏曰： 臣闻汲黯在朝，淮南寝谋；干木处魏，诸侯息兵。王霸之理，以一士止百万之师，一贤制千里之难。裴度元勋巨德，文武兼备，若位岩庙，委参决，必使戎虏畏威，幽、镇自臣。管仲曰： 人离而听之则愚，合而听之则圣。 治乱之本，非有他术。陛下当馈而叹，恨无萧、曹，今一裴度摈弃于外，所以冯唐知汉文帝有颇、牧不能用也。 帝感悟，谓处厚曰： 度累为宰相，而官无平章事，谓何？ 处厚具道其由，帝于是复度兼平章事。帝虽孺蒙，然注意度，中人至度所，必丁宁尉安，且示召期。宝历二年，度请入朝，逢吉党大惧，权舆作伪谣云： 非衣小儿坦其腹，天上有口被驱逐。 以度平元济也。都城东西冈六，民间以为乾数，而度第平乐里，直第五冈。权舆乃言： 度名应图谶，第据冈原，不召而来，其意可见。 欲以倾度。天子独能明其诬，诏复使辅政。
先是，帝将幸东都，大臣切谏，不纳。帝恚曰： 朕意决矣！虽从官宫人自挟糗，无扰百姓。 趣有司检料行宫，中外莫敢言。度从容奏： 国家建别都，本备巡幸。自艰难以来，宫阙、署屯、百司之区，荒圮弗治，假岁月完新，然后可行。仓卒无备，有司且得罪。 帝悦曰： 群臣谏朕不及此。如卿言，诚有未便，安用往邪？ 因止行。
汴宋观察使令狐楚言亳州圣水出，饮者疾辄愈。度判曰： 妖由人兴，水不自作。 命在所禁塞。
硃克融执赐衣使者杨文端，诡言慢己，并诉所赐滥恶，又丐假度支帛三十万匹，不者，军必有变；且请遣工五千助治东都，须天子东巡。帝怒，患之，欲遣重臣临慰。度曰： 克融无恚而悖，是将亡。譬猛虎自哮跃山林，凭窟穴则然，势不得离其处，人亦不为惧。陛下无庸遣重使，第以诏书言： 中人倨骄，须还，我自责谴。春服不谨，方诘有司。所上工宜即遣，已诏在所供拟。 此则贼谋穷矣。陛下若未能然，则答： 宫室营缮既有序，毋遣工为重劳。朝廷缘召发，乃有赐与，朕无所爱，独与范阳，体不可尔。  帝曰： 善。 用度次策。克融听命，归文端。未几，军乱，杀克融。
帝纵弛，日晏坐朝。度谏曰： 此陛下月率六七临朝，天下人知勤政，河朔贼臣皆耸畏。近开延英益稀，恐万机奏禀，有所壅阏。夫颐养之道，常顺适时候，则六气平和，万寿可保。道家法： 春夏蚤起，取鸡鸣时，秋冬晏起，取日出时。盖在阳，胜之以阴；在阴，胜之以阳。今方居盛夏，谓宜诘旦数坐，广加延问；漏及巳午，则炎赫可畏，圣躬劳矣。 帝嘉纳，为数视朝。
未几，判度支。帝崩，定策诛刘克明等，迎立江王，是为文宗。加门下侍郎。李全略死，子同捷求袭沧景军。度奏讨平之，即陈： 调兵食非宰相事，请罢度支归有司。 奏可。进阶开府仪同三司，赐实封户三百。度恳让不得可，乃受实封。
太和四年，数引疾不任机重，愿上政事。帝择上医护治，中人日劳问相蹑，乃诏进司徒、平章军国重事，须疾已，三日若五日一至中书。度让免册礼。度自见功高位极，不能无虑，稍诡迹避祸。于是牛僧孺、李宗闵同辅政，媢度勋业久居上，欲有所逞，乃共訾其迹损短之，因度辞位，即白帝进兼侍中，出为山南东道节度使。白罢元和所置临汉监，数千马纳之校，以善田四百顷还襄人。顷之，固请老，不许。
八年，徙东都留守，俄加中书令。李训之祸，宦官肆威以逞，凡训、注宗娅宾客悉收逮，讯报苛惨。度上疏申理，全活数十姓。武德县主藏史盗钱亡命，捕不得。河阳节度使温造狱其令王赏责负，系三年，母死弗许丧。度为帝言之，赏得释。
时阉竖擅威，天子拥虚器，搢绅道丧，度不复有经济意，乃治第东都集贤里，沼石林丛，岑缭幽胜。午桥作别墅，具燠馆凉台，号 绿野堂 ，激波其下。度野服萧散，与白居易、刘禹锡为文章、把酒，穷昼夜相欢，不问人间事。而帝知度年虽及，神明不衰，每大臣自洛来，必问度安否。
开成二年，复以本官节度河东。度牢辞老疾，帝命吏部郎中卢弘宣谕意曰： 为朕卧护北门可也。 趣上道，度乃之镇。易定节度使张璠卒，军中将立其子元益，度乃遣使晓譬祸福，元益惧，束身归朝。
三年，以病丐还东都。真拜中书令，卧家未克谢，有诏先给俸料。上巳宴群臣曲江，度不赴，帝赐诗曰： 注想待元老，识君恨不早。我家柱石衰，忧来学丘祷。 别诏曰： 方春慎疾为难，勉医药自持。朕集中欲见公诗，故示此，异日可进。 使者及门而度薨，年七十六。帝闻震悼，以诗置灵几。册赠太傅，谥文忠，赗礼优缛，命京兆尹郑复护丧。度临终，自为铭志。帝怪无遗奏，敕家人索之，得半藁，以储贰为请，无私言。会昌元年，加赠太师。大中初，诏配享宪宗庙廷。
度退然，才中人，而神观迈爽，操守坚正，善占对。既有功，名震四夷。使外国者，其君长必问度年今几、状貌孰似、天子用否。其威誉德业比郭汾阳，而用不用常为天下重轻。事四朝，以全德始终。及殁，天下莫不思其风烈。葬管城，逮今庙食。
五子，识、谂知名。
识，字通理，性敏悟，凡经目未始忘。推廕补京兆参军，擢累大理少卿。王师讨刘稹，为供军使。稹平，改司农卿，进湖南观察使。入拜大理卿，袭晋国公半封。为泾原节度使。
时蕃酋尚恐热上三州七关，列屯分守。宣宗择名臣，以识帅泾原，毕諴帅邠宁，李福帅夏州，帝亲临遣。识至，治堡障，整戎器，开屯田。初，将士守边，或积岁不得还。识与立戍限，满者代；亲七十，近戍。由是人感悦。加检校刑部尚书，徙凤翔、忠武、天平、邠宁、灵武等军。进检校尚书右仆射。灵武地斥卤无井，识誓神而凿之，果得泉。历六节度，所莅皆有可述。卒，赠司空，谥曰昭。
谂有文，籍廕累官考功员外郎。宣宗访元和宰相子，思度勋望，故待谂有加。为翰林学士，累迁工部侍郎，诏加承旨。适会帝幸其院，谂即称谢。帝曰： 可归与妻子相庆。 取御奁果以赐，谂举衣跽受。帝顾宫人取巾裹赐之。后为太子少师，封河东郡公。黄巢盗国，迫以伪官，不从，遇害。
赞曰：宪宗讨蔡，出入四年。元济外连奸臣，刺宰相及用事者，沮骇朝谋。惟天子赫然排群议，任度政事，倚以讨贼。身督战，遂平淮西。非度破贼之难，任度之为难也。韩愈颂其功曰： 凡此蔡功，惟断乃成。 其知言哉！穆宗不君，憸人腐夫乘衅镌诋，而度遂无显功。非前智后愚，用不用，势当然矣。前史称度晚节颇浮沉为自安计，是不然。《大雅》曰： 既明且哲，以保其身。 度何訿云。
