令狐张康李刘田王牛史
令狐彰，字伯阳，京兆富平人，其先自燉煌内徙。父濞，为世善吏。始，尉范阳，通民家女，生彰。罢归，留彰母所。既长，志胆沈果，知书传大义，射命中。从安禄山，署左卫郎将。与张通儒入长安，又署左街使。二京平，走河朔。史思明署博、滑二州刺史，屯滑台。时中人杨万定监滑州军，彰欲以节自显，募没人夜度河，悉籍士马州县献款，因万定以闻。肃宗大悦，下书慰劳。彰移壁杏园渡，思明疑之，遣薛岌以兵劫彰。彰谕众以大谊，皆感附死力，遂破岌兵，溃围出，以麾下数百入朝，赐甲第、帷帐、什器，拜滑亳、魏博节度使。河朔平，加兼御史大夫，封霍国公，检校尚书右仆射。
始，滑当寇冲，城邑墟榛，彰躬训吏下，检军力农，法令严，无敢犯者。田畴大辟，库委丰余，岁时贡赋如期。时吐蕃盗边，召防秋兵，彰遣士三千，自赍粮，所过无秋毫犯，供儗让不受，时韪其能。然猜阻忮忍，忤者辄死。怒颍州刺史李岵，遣姚奭代之，戒曰： 不时代，杀之。 岵知其谋，因杀奭，死者百馀人，奔汴州，上书自言，彰亦劾之。河南尹张延赏畏彰，留岵使，故彰书先闻，斥岵夷州，杀之。与鱼朝恩有隙，及用事，彰不敢入朝。
会母丧，失明，卒。方疾甚，敕子建、通、运归东都私第，悉上军府兵仗财用簿最，表吏部尚书刘晏、工部尚书李勉堪大事，请以自代。代宗得表咨悼，下诏褒美其门闾，赠太傅。
建累官右龙武军使。德宗幸奉天，建方肄士射，遂以四百人从，且殿。擢行在中军鼓角使、左神武军大将军。其妻，成德节度使李宝臣女也，建将弃之，诬与门下客郭士伦通，榜杀士伦而逐其妻，士伦母痛愤卒。宝臣请劾按，无状。建会赦免。帝取常膳钱五十万葬士伦母子，并恤其家。俄起建为右领军大将军。复坐专杀，以勋被贷。坐妄自陈，贬施州别驾，卒，赠右领军大将军，又加赠扬州大都督。
宪宗时，宰相李吉甫奏言： 彰将死，籍上土地兵甲，遣诸子还第，彰同时河朔诸镇，传子孙，熏灼数代，唯彰忠义奋发，而长子建坐事，幼子运无辜，皆窜死，今通幸存，惟陛下用之。 因授赞善大夫。时讨蔡，故连徙寿州团练使。闻吉甫卒，不自安。每战，虚张首级，败则掩不奏。露布上，宰相武元衡却之。后为贼攻，焚廥聚，破屯栅，通大惧，重堑不敢出。诏金吾大将军李文通宣慰，将至，遂代之。贬昭州司户参军事。久乃召为右卫将军，给事中崔植还其制，帝使喻植，以彰有功，不忍弃其嗣，制乃下。终左卫大将军。
运为东都留守将，为杜亚所陷，流死归州。
张孝忠，字孝忠，本奚种，世为乙失活酋长。父谧，开元中提众纳款，授鸿胪卿。孝忠始名阿劳，以勇闻，燕、赵间共推张阿劳、王没诺干，二人齐名。没诺干，王武俊也。孝忠魁伟，长六尺，性宽裕，事亲孝。天宝末，以善射供奉仗内。安禄山奏为偏将，破九姓突厥，以功擢漳源府折冲。禄山、史思明陷河、洛，常为贼前锋。朝义败，乃自归，授左领军将军，以兵属李宝臣。累加左金吾卫将军，赐今名。宝臣以其沈毅谨详，遂为姻家，易州诸屯委以统制，十馀年，威惠流闻。田承嗣寇冀州，宝臣付兵四千，使出上谷，屯贝丘。承嗣见其军整严，叹曰： 阿劳在焉，冀未可图也。 即焚营去。宝臣与硃滔战瓦桥，奏孝忠为易州刺史，分精骑七千，当幽州。擢太子宾客，封符阳郡王。
宝臣晚节稍忌刻，杀大将李献诚等而召孝忠，孝忠不往，复使其弟孝节召之。孝忠复命曰： 诸将无状，连颈受戮。吾惧祸，不敢往，亦不敢叛，犹公不觐天子也。 孝节泣曰： 即归，且僇死。 孝忠曰： 偕往则并命，吾留，无患也。 果不敢杀。
然宝臣素善孝忠，及病不能语，以手指北而死。子惟岳擅立，诏硃滔以幽州兵讨之。滔忌孝忠善战，虑师出为己患，使判官蔡雄往说曰： 惟岳孺子，弄兵拒命，吾奉诏伐罪，公乃宿将，安用助逆而不自求福也？今昭义、河东军已破田悦，而淮西军下襄阳，梁崇义尸出井中，斩汉江上者五千人，河南军计日北首，赵、魏灭亡可见。公诚去逆蹈顺，倡先归国，可以建不世功。 孝忠然之，遣将程华报滔连和，遣易州录事参军事董稹入朝。德宗嘉之，擢孝忠检校工部尚书、成德军节度使，令与滔并力。孝忠子弟在恒州者皆死。孝忠重德滔，为子茂和聘其女，缔约益坚。
败惟岳于束鹿，滔欲乘胜袭恒州，孝忠乃引军西北，壁义丰。滔疑之，孝忠将佐谏曰： 尚书推赤心于硃司徒，可谓至矣。今逆贼已溃，元功不终，后且悔之。 孝忠曰： 本求破贼，贼已破矣，而恒州多宿将，迫之则死斗，缓之则改图。且滔言大而识浅，可以虑始，难与守成。故吾坚壁于此，以待贼之灭耳。 滔亦止屯束鹿。月馀，王武俊果斩惟岳以献。已而定州刺史杨政义以州降孝忠，遂有易、定。时三分成德地，诏定州置军，名义武，以孝忠为节度、易定沧等州观察使。
后滔与武俊叛，复遣蔡雄说之，答曰： 吾既为唐臣，而天性朴强，业已效忠，不复助恶矣。吾与武俊少相狎，然其心喜反覆，不可信。幸谢司徒，志鄙言。 滔复啖以金帛，皆不受。易、定介二镇间，乃浚沟垒，脩器械，感厉将士，乘城固守。滔悉兵攻之，帝诏李晟、窦文场率师援孝忠，滔解去，遂全其军。孝忠因与晟结婚。天子出奉天，孝忠遣将杨荣国以锐卒六百佐晟赴难，收京师。兴元初，诏同中书门下平章事。
贞元二年，河北蝗，民饿死如积，孝忠与其下同粗淡，日膳裁豆而已，人服其俭，推为贤将。明年，检校司空。诏其子茂宗尚义章公主，孝忠遣妻入朝，执亲迎礼，赏赉甚厚。五年，为将佐所惑，以兵袭尉州，入之，奉诏还镇。有司劾擅兴，削司空。六年，还其官。卒，年六十二，追封上谷郡王，赠太师，谥曰贞武。子茂昭、茂宗、茂和。
茂宗，擢累光禄少卿、左卫将军。元和中，历闲厩使。初，至德时，西戎陷陇右，故陇右监及七厩皆废，而闲厩私其地入，宝应初，始以其地给贫民。茂宗恃恩，奏悉收其赋，又奏取麟游岐阳牧地三百馀顷，民诉诸朝，诏监察御史孙革按行，还奏不可。茂宗负左右助，诬革所奏不实，复遣侍御史范传式覆实，乃悉夺其田。长庆初，岐人列诉，下御史，尽以其地还民。宝历初，迁兗海节度使。终左龙武统军。
茂和，历左武卫将军。裴度讨蔡，奏为都押衙。茂和数以胆勇求自试，谓度无功，辞不行。度请斩之以令军，宪宗曰： 予以其家忠且孝，为卿远斥。 后终诸卫将军。
茂昭本名升云，德宗时赐今名，字丰明。少沈毅，颇通书传。孝忠时，累擢检校工部尚书。孝忠卒，帝拜邕王谅为义武军节度大使，以茂昭为留后，封延德郡王。后二年，为节度使。弟昇璘薄王武俊为人，座上嫚骂，武俊怒，袭义丰、安喜、无极，掠万馀人，茂昭婴城，遣人厚谢，乃止。久之，入朝，为帝从容言河朔事，帝竦听，曰： 恨见卿晚！ 召宴麟德殿，赐良马、甲第、器币优具，诏其子克礼尚晋康郡主。帝方倚之经置北方，会崩，故茂昭每入临，辄哀不自胜。
顺宗立，进同中书门下平章事，复遣之镇，赐女乐二人，固辞，车至第门，茂昭引诏使辞曰： 天子女乐，非臣下所宜见。昔汾阳、咸宁、西平、北平皆有大功，故当是赐。今下臣述职以朝，奈何滥赏？后日有立功之臣，陛下何以加之？ 复赐安仁里第，亦让不受。宪宗元和二年，请朝，五奏乃听。愿留，不许，加兼太子太保。
既还，王承宗叛，诏河东、河中、振武、义武合军为恒州北道招讨，茂昭治廪厩，列亭候，平易道路，以待西军。承宗以骑二万逾木刀沟与王师薄战，茂昭躬擐甲为前锋，令其子克让、从子克俭与诸军分左右翼绕贼，大败之，承宗几危。会有诏班师，加检校太尉，兼太子太傅。乃请举宗还朝，表数上，帝乃许。北镇遣客间说，皆不纳。诏左庶子任迪简为行军司马，乘驿往代。茂昭奉两州符节、管钥、图籍归之。先敕妻子上道，戒曰： 吾使而曹出易，庶后世不为污俗所染。 未半道，迎拜兼中书令，充河中晋绛慈隰节度使。至京师，双日开延英，对五刻罢。又表迁坟墓于京兆，许之。明年，疽发于首卒，年五十，册赠太师，谥曰献武。帝思其忠，擢诸子皆要职，岁给绢二千匹。
少子克勤，开成中历左武卫大将军。有诏赐一子五品官，克勤以息幼，推与其甥，吏部员外郎裴夷直劾曰： 在勤骫有司法，引庇它族，开后日卖爵之端，不可许。 诏听，遂著于令。
夷直字礼卿，亦婞亮，第进士，历右拾遗，累进中书舍人。武宗立，夷直视册牒，不肯署，乃出为杭州刺史，斥驩州司户参军。宣宗初内徙，复拜江、华等州刺史。终散骑常侍。
陈楚者，茂昭甥也，字材卿，定州人。有武干，事茂昭，历牙将，常统精卒从征伐。茂昭入朝，擢诸卫大将军，封普宁郡王。元和末，义武节度使浑镐丧师，定州乱，拜楚为节度使，驰传赴军。及郊，无迎者，左右劝无入，楚曰： 定军不来迎以试我。今不入，正堕计中。 乃冒雪行四十里，夜入其州，然军样部伍，皆楚旧也，由是众心乃定。徙河阳三城，入为左羽林统军，检校司空。卒，年六十一，赠司空。子君奕，亦至凤翔节度使。
康日知，灵州人。祖植，当开元时，缚康待宾，平六胡州，玄宗召见，擢左武卫大将军，封天山县男。日知少事李惟岳，擢累赵州刺史。惟岳叛，日知与别驾李濯及部将百人啐牲血共盟，固州自归。惟岳怒，遣先锋兵马使王武俊攻之，日知使客谢武俊曰： 贼孱甚，安足共安危哉？吾城固士和，虽引岁未可下，且贼所恃者田悦耳，悦兵血衊邢，壕可浮，不能残半堞，况吾城之完乎？ 又绐为台检示曰： 使者赍诏喻中丞，中丞奈何负天子，从小儿跳梁哉？ 武俊悟，引兵还，斩惟岳以献。德宗美其谋，擢为深赵观察使，赐实封户二百。
会武俊拒命，遣将张钟葵攻赵州，日知破之，上俘京师。兴元元年，以深赵益成德，徙日知奉诚军节度使，又徙晋绛，加累检校尚书左仆射，封会稽郡王。贞元初卒，赠太子太师。
子志睦，字得众。资趫伟，工驰射。隶右神策军，迁累大将军。讨张韶，以多兼御史大夫，进平卢军节度使。李同捷反，放兵略千乘，志睦挫其锐，不得逞，遂下蒲台，尽夺其械。加检校尚书左仆射。徙泾原，封会稽郡公。卒，年五十七，赠司空。
子承训，字敬辞。推门功进累左神武军将军。宣宗擢为天德军防御使，军中马乏，虏来战，数负，承训罢冗费，市马益军，军乃奋张。始，党项破射雕军洛源镇，悉俘其人，闻承训威政，皆还俘不敢謷。诏检校工部尚书，封会稽县男，擢义武节度。
会南诏破安南，诏徙岭西南道，城邕州，合容管经略使隶之，遂统诸军行营兵马。南诏深入，承训分兵六道出以掩蛮，战不利，士死十八，唯天平卒二千还屯，阖军震。于是节度副使李行素完城不出，南诏围之四日，或请夜出兵袭蛮，承训意索，不听。天平裨将阴募勇儿三百，夜缒烧蛮屯，斩首五百，南诏恐，明日解而去。承训谬言大破贼，告于朝，群臣皆贺，加检校尚书右仆射，籍子弟姻昵冒赏，而士不及，怨言嚾流。岭南东道节度使韦宙白状宰相，承训惭，移疾，授右武卫大将军，分司东都。
咸通中，南诏复盗边。武宁兵七百戍桂州，六岁不得代，列校许佶、赵可立因众怒杀都将，诣监军使丐粮铠北还，不许，即擅斧库，劫战械，推粮料判官庞勋为长，勒众上道。懿宗遣中人张敬思部送，诏本道观察使崔彦曾慰安之。次潭州，监军诡夺其兵，勋畏必诛，篡舟循江下，益裒兵，招亡命，收银刀亡卒艚匿之。及徐城，谋曰： 吾等叩城大呼，众必应，前日赏缗五十万可得也。 众喜。牙健赵武等欲亡，勋斩首送彦曾曰： 此摇乱者。 彦曾不能诘。勋怨都押衙尹戡、教练使杜璋、兵马使徐行俭，又使白彦曾曰： 士负罪，不敢释甲，请为二屯。 且白退戡等。府属温廷皓谓彦曾曰： 勋擅委戍，一可杀。专戕大将，二可杀。私置兵，三可杀。士不子弟即父兄，振袂而唱，内外必应，银刀亡命，复在其中，四可杀。请分两营，胁去三将，五可杀。 彦曾谓然。乃祃纛黄堂前，选兵三千授都虞候元密。屯任山，须勋至劫取之，遣逻子赢服觇贼。比暮，勋至，捕觇者，知其谋，即峤偶人，剚虚帜，而诡路袭符离。密久乃寤，回屯城南。勋与宿将乔翔战睢河，翔大败，摄太守焦璐遁去。勋入据州，自称兵马留后。
初，璐决汴水，绝勋北道，水未至，勋度，比密兵攻宿，水大至，涉而傅城，不克攻。勋劫百艘运粮趋泗州，留妇弱持掫。翌日，密觉，追之，士未食。贼伏兵于舟而阵汴上，军见密皆走。密追蹑，伏发，夹攻之，密败，众歼。遂入徐州，囚彦曾及官属，杀尹戡等。又徇下邳、涟水、宿迁、临淮、蕲、虹诸县，皆下。遣伪将屯柳子，屯丰，屯滕，屯沛，屯萧，以张其军，乃露章求节度使。有周重者，隐濠、泗间，号有谋，勋迎为上客，问策所出，因教勋： 赦囚徒，据扬州，北收兗、郓，西举汴、宋，东掠青、齐，拓境大河，食敖仓，可以持久。 勋无雄才，不纳。伪将刘行及攻濠州，执刺史卢望回，自称刺史。帝遣中人康道隐宣慰徐州，勋郊迎，旗铠矛戟亘三十里，使骑鸣鼙角，声动山谷。置酒球球场，引道隐阅其众，绐为贼来降六十人，妄戮平民，上首级夸胜。 道隐还，固求节度。即残鱼台、金乡、易山、单父十馀县，斩官吏，出金帛募兵，游民多从之。
帝乃拜承训检校尚书右仆射、义成军节度使、徐泗行营都招讨使，以神武大将军王晏权为武宁军节度使、北面行营招讨使，羽林将军戴可师为南面行营招讨使，率魏博、鄜延、义武、凤翔、沙陀、吐浑兵二十万讨之。
勋好鬼道，有言汉高祖庙夜阅兵，人马流汗，勋日往请命。巫言球场有隐龙，得之可战胜，勋大役徒凿地，不能得。贼将李圆、刘佶攻泗，欧宗、丁从实分徇舒、庐、寿、沂、海诸道。兵屯海州，度贼至，作机桥，维以长絙，贼半度，絙绝，半溺死，度者不得战，歼之。贼别取和州，破沐阳、下蔡、乌江、巢诸县，扬州大恐，民悉度江。淮南节度使令狐綯移书陈祸福，许助求节度，勋按甲听命。淮南合宣、润兵戍都梁山。勋夜度淮，崿曙薄垒，贼将刘行立、王弘立与勋合，败淮南将李湘，屯淮口，劫盱眙。帝又诏将军宋威与淮南并力。
承训屯新兴，贼挑战，时诸道兵未集，承训帐下才万人，退壁宋州。勋益骄。光、蔡钜贼陷滁州，杀刺史高锡望应勋。戴可师引兵三万夺淮口，围勋都梁山下，降其众。可师恃胜不戒，弘立以兵袭之，可师不克阵而溃，士溺淮死，逸者数百人，贼取可师首传徐州。诏以马士举为淮南节度使、南面行营诸军都统，驰传入扬州。士举曰： 城坚士多，贼何能为？ 众稍安。始，帝以晏权故智兴子，节度武宁，欲以怖贼。及是，返为贼困，不敢战，乃更以陇州刺史曹翔为兗海节度、北面都统招讨使，屯滕、沛，魏博将薛尤屯萧、丰。
贼首孟敬文欲绝勋自立，阴刻鉴为文曰 天口云云，锡尔将军 ，夜瘗之野，耕者得之以献，众骇异，乃斋三日授之。勋知其谋，使人袭杀之。
于是承训屯柳子右，夹汴筑垒，连属一舍。勋籍城中兵，止三千，劫民授甲，皆穿窟穴遁去。王弘立度睢，围新兴、鹿塘。承训纵沙陀骑躏之，弘立走，士赴水死，自鹿塘属襄城，伏尸五十里，数首二万，获器铠不赀。承训攻柳子，姚周度水战，又败，乘风火贼，周提馀卒去，沙陀蹑之，及芳亭，死者枕藉，斩刘丰，而周以十骑走宿州，守将斩之。勋惧，乃害崔彦曾等，谓其下曰： 上不许我节度，与诸君真反矣。 大索兵，得三万。许佶、赵可立劝勋称 天册将军 ，勋谒汉高祖庙受命，以其父举直为大司马，守徐州。或曰： 方大事，不可私于父，失上下序。 举直乃拜于廷，勋坐受之。引兵救丰，刻木作妇人，衣绛被发，军过，斫而火之，乃行。勋夜入城，外不知。勋出锐军击援屯，魏博军知勋自将，惊而溃。贼以所得送徐州以夸下。曹翔退保兗州。勋欲乘胜攻承训，或曰： 今北兵败，西军摇，不足虞也。方蚕月，宜息众力农，至秋士马强，决可以取胜。 举直曰： 时不重得，愿将军无纵敌。 勋曰： 然。 时承训方攻临涣，闻勋计，追还兵仗以待。勋军皆市人，嚣而狂，未阵即奔，相蹈藉死者四万。勋释甲服垢襦脱，收夷痕士三千以归，遣张行实屯第城。
马士举救泗州，贼解去，进攻贼濠州。是时，又诏黔中观察使秦匡谋讨贼，下招义、钟离、定远。勋遣吴迥屯北津援濠，士举锐兵度淮，尽碎其营。初，勋之遁，惧众不军，妄言有神呼野中曰： 天符下，国兵休。 勋使下相语，符未降，故败北津。
帝恨魏博军不胜，以宋威为西北面招讨使，率兵三万屯萧、丰，约勋： 降者当赦之。 始，宿鄙人刘洪者，被黄袍，白马，使人封檄叩观察府曰： 我当王徐。 崔彦曾斩之，遗党匿山谷，欲附勋，承训喻降之。王师破临涣，斩万级，收襄城、留武、小睢诸壁。曹翔下滕，贼将以蕲、沛降，贼李直奔入徐州。翔又破丰、徐城、下邳，贼益蹙。
勋以张玄稔守宿州，张儒、刘景助之，自称统军，列壁相望。承训拔第城，张行实奔宿州，承训遂围宿州。行实教勋： 官军尽锐于此，西鄙虚单，将军直捣宋、亳，出不意，宿围自解。 勋喜，引而西，使举直、许佶守徐。承训攻败，十遇皆胜。遣辩士以威动玄稔。玄稔，贼重将也，以帛书射城外，约诛勋自归，使张皋献期。俄与二将会柳溪，伏士于旁，玄稔驰骑呼曰： 庞勋首已枭仆射寨矣！ 伏兴，斩刘景、张儒。玄稔率诸将肉袒见承训，自陈陷贼不早奋，久暴王师，愿禽贼赎死。承训许之。复请诈为溃军劫符离。符离不知，内之，已入，即斩守将，得兵万人，北攻徐州。许佶等不敢出。玄稔环城，彦曾故吏路审中启白门内玄稔兵，许佶等启北门走，玄稔身追之，士大崩，皆赴水死，斩举直、许佶、李直等，收叛卒亲族悉夷之。
勋闻徐已拔，气丧，无顾赖，众尚二万，自石山而西，所在焚掠。承训悉兵八万逐北，沙陀将硃耶赤衷急追至宋州，勋焚南城，为刺史郑处冲所破，将南趋亳，承训兵循涣而东，贼走蕲县，官兵断桥，不及济，承训乃纵击之，斩首万级，馀皆溺死。阅三日，得勋尸。斩其子于京师。吴迥守濠州，粮尽食人，驱女孺运薪塞隍，并填之，整旅而行，马士举斩以献。勋之始得徐州，赀储荡然，乃四出剽取，男子十五以上皆执兵，舒鉏钩为兵，号 霍锥 ，破十余州，凡二岁灭。
诏擢张玄稔右骁卫大将军，承训迁检校左仆射、同中书门下平章事，徙节河东。于是宰相路岩、韦保衡劾承训讨贼逗挠，贪虏获，不时上功。贬蜀王傅，分司东都。再贬恩州司马。僖宗立，授左千牛卫大将军。卒，年六十六。
子传业，尝从父征伐，终鄜坊节度使。
李洧者，淄青节度使正己从父兄也。始，署徐州刺史。建中初，正己卒，子纳叛，攻宋州，洧挈州自归，加兼御史大夫，封潮阳郡王，实封户二百，充招谕使。初，洧遣巡官崔程入朝，且白宰相： 徐州不足独抗贼，得海、沂为节度，可与成功。洧素与二州刺史有约，且不肯为贼守。 程先咨张镒，而卢杞怒不先白，故洧请中格。及纳攻徐，刘玄佐与诸将击退之。既贼方张，乃加洧徐海沂密观察使。时海、密为贼守，不受命，洧未有以取之。迁检校户部尚书。会疽发背，少间，肩舆过市，市人叫欢，洧惊，疽溃卒，赠尚书左仆射。以洧将高承宗代之。
其弟淡，险人也，耻居下，阴约纳攻徐为内应，并说滕将翟济，济执以闻。擢济沂州刺史。召淡入京师，以洧赦不罪。
刘澭，卢龙节度使怦之次子，济母弟也。涉书史，有材武，好施爱士，能得人死力。始事硃滔，常陈君臣大分，裁抑其凶。及怦得幽州，不三月病且死，澭侍汤液未尝离，辄以父命召济于莫州，济嗣总军事，故德澭之让，以为瀛州刺史，有如不讳，许代己。
久之，济自用其子为副大使，澭不能无恨，因请以所部为天子戍陇，悉发其兵千五百驰归京师，无一卒敢违令者。德宗甚宠之，拜秦州刺史，屯普润。军中不设音乐。士卒病，亲存问所欲，不幸死，哭之。
宪宗立，方士罗令则诣澭营，妄言废立以动澭，命系之，辞曰： 吾之党甚众，公无囚我，约大行梓宫发兵，无不济。 澭械送阙下，杀之。录功，号其军曰保义。蕃戎畏慑，不敢入寇。常忾然有复河湟志，屡为朝廷言之，未见省。封累彭城郡公。及病，籍士马求代。既还，卒于道，年四十九，赠尚书右仆射，谥曰景。
田弘正，字安道。父廷玠，尚儒学，不乐军旅，与承嗣为从昆弟，仕为平舒丞，迁乐寿、清池、束城、河间四县令，以治称。迁沧州刺史。李宝臣、硃滔与承嗣不协，合兵围沧州，廷玠固守连年，食虽尽无叛者。朝廷嘉其节，徙相州。承嗣盗磁、相，廷玠无所回染。及悦代立，忌廷玠之正，召为节度副使。廷玠至，让悦曰： 而承伯父绪业，当守朝廷法度以保富贵，何苦与恒、郓为叛臣？自兵兴来，叛天子能完宗族者谁邪？而志不悛，盍杀我，无令我见田氏血污人刀也！ 遂称疾不出。悦过谢之，杜门不纳，愤而卒。
弘正幼通兵法，善骑射，承嗣爱之，以为必兴吾宗，名之曰兴。季安时，为衙内兵马使、同节度副使，封沂国公。季安侈汰，锐杀罚，弘正从容规切，军中赖之，翕然归重。季安内忌，出为临清镇将，欲因罪诛之。弘正阳痹痼，卧家不出，乃免。季安死，子怀谏袭节度，召还旧职。
怀谏委政于家奴蒋士则，措置不平，众怒，咸曰： 兵马使吾帅也。 牙兵即诣其家迎之，弘正拒不纳，众哗于门，弘正出，众拜之，胁还府，弘正顿于地，度不免，即令于军曰： 尔属不以吾不肖，使主军，今与公等约，能听命否？ 皆曰： 惟公命。 因曰： 吾欲守天子法，举六州版籍请吏于朝，苟天子未命，敢有请吾旗节者死，杀人及掠人者死。 皆曰： 诺。 遂到府，杀士则及支党十馀人。于是图魏、博、相、卫、贝、澶之地，籍其入以献，不敢署僚属，而待王官。
先时，诸将出屯，质妻子，里民不得相往来。弘正悉除其禁，听民通馈谢庆吊。服玩僭侈者，即日彻毁之。承嗣时，正寝华显，弘正避不敢居，更就采访使堂皇听事。幽、恒、郓、蔡大惧，遣客镌说钩染，弘正皆拒遣之。宪宗美其诚，诏检校工部尚书，充魏博节度使。又遣司封郎中知制诰裴度宣慰，赉其军钱百五十万缗，六州民给复一年，赦见囚，存问高年、茕独、废疾不能自存者。度明辩，具陈朝廷厚意，弘正不觉自失，乃深相结纳，奉上益谨。复请度遍行其部，宣示天子恩诏。因令节度佥谋布衣崔欢奉表陈谢，且言： 天宝以来，山东奥壤，化为戎墟，官封世袭，刑赏自出，国家含垢，垂六十年。臣若假天之龄，奉陛下宸算，冀道扬太和，洗濯伪风，然后退归丘园，避贤者路，死不恨。 制诏褒答，且赐今名，锡与踵涂。
天子讨蔡，弘正遣子布以兵三千进战，数有功。李师道疑其袭己，不敢显助蔡，故元济失援，王师得致诛焉。王承宗叛，诏弘正以全师压境，破其众南宫，承宗惧，归穷于弘正，弘正表诸朝，遂献德、棣二州以谢，纳二子为质。
俄而李师道拒命，诏弘正与宣武等五节度兵进讨。弘正自扬刘度河，距郓四十里坚壁；师道大将刘悟率精兵屯河东。战阳谷，再遇再北，斩万馀级，贼势蹙。悟乃反兵，斩师道首，诣弘正降，取十有二州以献。初，悟既平贼，大张饮军中，凡三日，设角抵戏，引魏博使至廷以为欢，悟盱衡攘臂助其决，坐中皆惮悟勇。客有白弘正者，弘正曰： 郓士疲于战，疮者未起，悟当恤亡吊乏，尉士大夫心，奈何取快目前邪？吾奉诏按军，伺悟去就，今知其无能为也。 既而诏悟为义成军节度使，狼狈上道，时称知悟之明。
以功加弘正检校司徒、同中书门下平章事。是岁来朝，对麟德殿，眷劳殊等；引见僚佐将校二百馀人，皆有班赐；进兼侍中，实封户三百；擢其兄融为太子宾客、东都留司。弘正数上表固请留阙下，帝劳曰： 昨韩弘以疾辞不就军，朕既从之矣，今卿复尔，我不应违。但魏人乐卿之政，四邻畏卿之威，为朕长城，又安用辞？ 弘正遂还。常欲变山东承袭旧风，故悉遣子姓仕朝廷，帝皆擢任之，硃紫满门，荣冠当时。
穆宗立，王承元以成德军请帅，帝诏弘正兼中书令，为节度使。弘正以新与镇人战，有父兄怨，取魏兵二千自卫，入其军。时天子赐钱一百万缗，不时至，军有怨言，弘正亲加抚喻乃安。仍请留魏兵为纪纲，以持众心，度支崔倰吝其禀，沮却之。长庆元年七月，归卫卒于魏，是月军乱，并家属将吏三百馀人皆遇害，年五十八。帝闻震悼，册赠太尉，谥曰忠愍。
弘正幼孤，事融甚谨，军中尝分曹习射，弘正注矢联中，融退，抶怒之，故当季安猜暴时能自全。及为军中推迫，融不悦曰： 尔竟不自晦，取祸之道也。 朝廷知其友爱，诏拜相州刺史，赐金紫，不欲其相远也。
弘正性忠孝，好功名，起楼聚书万馀卷，通《春秋左氏》，与宾属讲论终日，客为著《沂公史例》行于世。弘正之祸也，其判官刘茂复独免，士相戒曰： 是人议事尽忠，遇吾等信，敢干其家者共杀之。 
弘正子布、群、牟。
布字敦礼，幼机悟。弘正戍临清，布知季安且危，密白父，请以众归朝，弘正奇之。及得魏，使布总亲兵。王师诛蔡，以军隶严绶，屯唐州。帝以布大臣子，或有罪，且挠法，弘正请以董畹代，而士卒爱布愿留，帝乃止。凡十八战，破凌云栅，下郾城，以功授御史中丞。裴度轻出观兵沱口，贼将董重质以奇兵掩击，布伏骑数百突出薄之，诸军继至，贼惊引还。蔡平，入为左金吾卫将军。谏官尝论事帝前，同列将麾却之，布止曰： 使天子容直臣，毋轻进。 弘正徙成德，以布为河阳节度使，父子同日受命。时韩弘与子公武亦皆领节度，而天下以忠义多田氏。布所至，必省冗将，募战卒，宽赋劝穑，人皆安之。长庆初，徙泾原。
弘正遇害，魏博节度使李愬病不能军，公卿议以魏强而镇弱，且魏人素德弘正，以布之贤而世其官，可以成功。穆宗遽召布，解缞拜检校工部尚书、魏博节度使，乘传以行。布号泣固辞，不听；乃出伎乐，与妻子宾客决曰： 吾不还矣！ 未至魏三十里，跣行被发，号哭而入，居垩室，屏节旄。凡将士老者，兄事之。禄奉月百万，一不入私门，又发家钱十馀万缗颁士卒。以牙将史宪诚出麾下可任，乃委以精锐。时中人屡趣战，而度支馈饷不继，布辄以六州租赋给军。引兵三万进屯南宫，破贼二垒。
于是硃克融据幽州，与王廷凑脣齿。河朔三镇旧连衡，桀骜自私，而宪诚蓄异志，阴欲乘衅，又魏军骄，惮格战，会大雪，师寒粮乏，军中谤曰： 它日用兵团，粒米尽仰朝廷。今六州刮肉与镇、冀角死生，虽尚书瘠己肥国，魏人何罪？ 宪诚得间，因以摇乱。会有诏分布军合李光颜救深州，兵怒，不肯东，众遂溃，皆归宪诚，唯中军不动。布以中军还魏。明日，会诸将议事，众哗曰： 公能行河朔旧事，则生死从公，不然，不可以战。 布度众且乱，叹曰： 功无成矣！ 即为书谢帝曰： 臣观众意，终且负国。臣无功，不敢忘死。愿速救元翼，毋使忠臣义士涂炭于河朔。 哭授其从事李石讫，乃入，至几筵，引刀刺心曰： 上以谢君父，下以示三军。 言讫而绝，年三十八，赠尚书右仆射，谥曰孝。子钅岁，宣宗时历银州刺史，坐以私铠易边马论死，宰相崔铉奏布死节于国，可贷钅岁以劝忠烈，故贬为州司马。
群，会昌中历蔡州刺史，坐赃且抵死，兄肇闻之，不食卒。宰相李德裕奏： 汉河间人尹次、颍川人史玉坐杀人当死，次兄初、玉母浑诣官请代，因缢物故，于时皆赦其死。 于是武宗诏减死一等。
牟宽厚明吏治，为神策大将军。开成初，盐州刺史王宰失羌人之和，诏牟代之。累迁鄜坊节度使，再徙天平，三为武宁，一为灵武军，官至检校尚书左仆射，卒。诸子皆有方面功，以忠义为当世所高。
王承元者，承宗弟也。有沉谋。年十六，劝承宗亟引兵共讨李师道，承宗少之，不用，然军中往往指目之。承宗死，未发丧，大将谋取帅它姓。参谋崔燧与诸校计，以祖母凉国夫人李命承元嗣。承元泣且拜，不受，诸将牢请，承元曰： 上使中贵人监军，盍先请？ 监军至，又如命，乃谢曰： 诸君不忘王氏以及孺子，苟有令，其从我乎？ 众曰： 惟所命。 乃视事牙阖之偏，约左右不得称留后，事一关参佐，密表请帅于朝。穆宗诏起居舍人柏耆宣慰。授承元检校工部尚书、义成军节度使。北镇以两河故事胁诱，承元不纳，诸将皆悔。耆至，士哭于军，承元令曰： 诸君不欲我去，意固善。虽然，格天子诏，我获罪奈何？前李师道有诏赦死，欲举族西，诸将止弗遣，他日乃共杀之。今君等幸置我，无与师道比。 乃遍拜诸将，诸将语塞。承元即出家赀尽赐之，斩不从命者十辈，军乃定。于是谏议大夫郑覃宣慰，赐其军钱百万缗，赦囚徒，问孤独、废疾不能自存者粟帛有差。
承元去镇，左右裒器币自随，承元使空褚毋留。入朝，昆弟拜刺史者四人，位于朝者四十人。祖母入见，帝命中宫礼赉异等。徙承元鄜坊丹延节度。俄徙凤翔。凤翔右袤泾、原，地平少岩险，吐蕃数入盗。承元据胜地为鄣，置守兵千，诏号临汧城。府郛左百贾州聚，异时为虏剽夺，至燎烽相警，承元版堞缭之，人乃告安。以劳封岐国公。太和初，祖母丧，诏曰： 武俊当横流时，拯定奔溃，功在史官。今李不幸，赠恤宜加厚。 且给仪仗以葬。
五年，徙节平卢、淄青。始，盐禁未尝行两河，承元请归有司，由是兗、郓诸镇皆奉法。承元资仁裕，所至爱利。卒，年三十三，赠司徒。
牛元翼，赵州人。材果而谋。王承宗时倚其计为强雄，与傅良弼二人冠诸将。王廷凑叛，穆宗以元翼在成德，名出廷凑远甚，自深州刺史擢为深冀节度使，以携其军。廷凑怒，遣部将王位以锐兵攻元翼，不胜，乃合硃克融共围之。诏进元翼成德军节度使，以宣武兵五百进援，元翼固守。长庆二年，诏赦廷凑罪，徙元翼山南东道，以深州赐廷凑，使中人促元翼南。廷凑恨之，已受诏，兵不解。招讨使裴度诒书诮让，克融解而归，廷凑退舍。诏并加检校工部尚书，两悦之。淹月，元翼率十馀骑冒围跳德、棣，朝京师。廷凑入，尽杀元翼亲将臧平等百八十人。元翼见延英，赉问优缛，命中人杨再昌取其家，并迎田弘正丧。廷凑辞以弘正殡亡在所，元翼家须秋遣。魏博节度使史宪诚遣其弟入赵，四返，说廷凑曰： 田公非得罪于赵，尸尚何惜？元翼去深州，乃一孤将，何利其家？ 廷凑乃归弘正丧于京师。元翼闻平等死，愤恚卒，悉还所赐于朝，廷凑遂夷其家。
良弼字安道，清河人。以射冠军中。初，瀛之博野、乐寿，介范阳、成德间，每兵交，先薄二城，故常为剧屯。德宗以王武俊破硃滔功，皆隶成德，故以良弼守乐寿，李寰守博野。廷凑之叛，两贼交诱之，而坚壁为国固守。有诏以乐寿为左神策行营，拜良弼为都知兵马使；寰所领士隶右神策，号忻州营，亦以寰为都知兵马使。赐第京师。俄以良弼为沂州刺史。良弼率众出，战力，乃得去。寰引兵三千趋忻州，廷凑邀之，寰斩三百级，追者不敢前。天子以良弼、寰忠有状，乃更赐奴婢服马。召良弼为左神策军将军。宝历初，擢夏绥银节度使。异时蕃帐亡命来者，必偿马乃与，良弼至，皆执付其部，酋种欢怀。终横海节度使。寰擢累保义军节度使。
王智兴讨李同捷未克，而乌重胤卒，谓寰可共立功，请诸朝，乃授横海节度使。师所过暴钞，至屯，按军不进，遂身入朝，盛陈贼势，请济师，欲大调发。群臣议寰兵太重，且盗沧、景，未决而棣州平。寰内愧不自安，愿留京师，遂罢保义军、忻州营，更授夏绥宥节度使，卒。
寰再易镇，治无可言者。然廷凑之乱，联军十五万无成功，贼锋不可婴，而乐寿、博野截然峙中者累岁，梗其吞暴，议者以为难。敬宗世，寰图其事上之。
史孝章，字得仁，资修谨。父宪诚，以战力奋，宾客用挽强击剑相矜，孝章独退让如诸生，称道皆《诗》、《书》。魏博节度使李诉阅大将子弟籍于军，孝章愿以文署职，愬奇之，檄试都督府参军。
宪诚得魏，迁士曹参军。孝章见父数奸命，内非之，承间谏曰： 大河之北号富强，然而挺乱取地，天下指河朔若夷狄然。今大人身封侯，家富不赀，非痛洗溉，竭节事上，恐吾踵不旋祸且至。 因涕下沾衿。父粗武，不尽听。文宗贤之，擢孝章节度副使，累迁检校左散骑常侍。父欲助李同捷，孝章切争，宪诚稍惮其义。又劝出师讨同捷自明，帝益嘉之，进检校工部尚书。及兵出，父敕孝章统之。入朝，劳予蕃厚。宪诚亦上书求觐，帝知非宪诚意，特缘孝章悟发，故分相、卫、澶而授孝章节度使。未至，魏人乱，父卒死于军。帝念史氏祸而恤孝章，故夺丧拜右金吾卫将军。徙节鄜坊，进检校户部尚书。久之，自邠宁以病丐还，卒于行，年三十九，赠尚书右仆射。孝章本名唐，后改今名。
宪诚弟宪忠，字元贞，少为魏牙门将。田弘正讨齐、蔡，常为先锋，阅三十战，中流矢，酣斗不解，由是著名。宪诚表为贝州刺史。魏乱，奔京师，加累检校右散骑常侍、陇州刺史。增亭鄣，徙客馆于外，戎谍无所伺。
会昌中，筑三原城，吐蕃因之数犯边。拜宪忠泾原节度使以怖其侵，吐蕃遣使来请堕城，且愿以尝杀使者之人置塞上。宪忠使谢曰： 前吾未城。尔犯我地，安得禁吾城？尔知杀吾使为负，宜先取罪人谢我，将无所不得。今与尔约，前节度使事一置之。 吐蕃情得而服。宪忠疏泾于隍，积缗钱十万、粟百万斛，戍人宜之。会党项羌内寇，又徙朔方，有诏驰驿赴屯，宪忠辞曰： 羌不得其心，故不自安。今亟往，知吾为备，斗益健，请徐行。 许之。乃移书与羌人，示要约。羌人乃皆喜，奉酒湩迎道。
大中初，突厥扰河东，钞漕米行贾，徙节振武军。于是故帅荒沓，使游弈兵觇戎有良马牛，强取之，归直十一，戎人怒，因兴盗掠。宪忠廉俭，少所欲，尝曰： 吾居河朔，去此三千里，乃乘五健马。今守边，发吾余奉，不患无马，何忍豪市哉？ 故所至莫不怀德。累封北海县子，检校尚书左仆射，兼金吾大将军。以病自丐，改左龙武统军。卒，年七十一，赠司空。
