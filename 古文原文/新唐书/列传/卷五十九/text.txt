宇文韦杨王
宇文融，京兆万年人，隋平昌公弼裔孙。祖节，明法令，贞观中，为尚书右丞，谨干自将。江夏王道宗以事请节，节以闻，太宗喜，赉绢二百，劳之曰： 朕比不置左右仆射，正以公在省耳。永徽初，迁黄门侍郎、同中书门下三品，代于志宁为侍中。坐房遗爱友善，贬桂州，卒。
融明辩，长于吏治。开元初，调富平主簿。源乾曜、孟温继为京兆，贤其人，厚为礼。时天下户版刓隐，人多去本籍，浮食闾里，诡脱繇赋，豪弱相并，州县莫能制。融由监察御史陈便宜，请校天下籍，收匿户羡田佐用度。玄宗以融为覆田劝农使，钩检帐符，得伪勋亡丁甚众。擢兵部员外郎，兼侍御史。融乃奏慕容琦、韦洽、裴宽、班景倩、库狄履温、贾晋等二十九人为劝农判官，假御史，分按州县，括正丘亩，招徠户口而分业之。又兼租地安辑户口使。于是诸道收没户八十万，田亦称是。岁终，羡钱数百万缗。帝悦，引拜御史中丞。然吏下希望融旨，不能无扰，张空最，务多其获，而流客颇脱不止。初，议者以生事，沮诘百端，而帝意向之，宰相源乾曜等佐其举。又集群臣大议，公卿雷同不敢异，唯户部侍郎杨瑒以为籍外取税，百姓困弊，得不酬失。瑒坐左迁。融乃自请驰传行天下，事无巨细，先上劝农使，而后上台省，台省须其意，乃行下。融所过，见高年，宣天子恩旨，百姓至有感涕者。使还言状，帝乃下诏： 以客赋所在，并建常平仓，益贮九谷，权发敛；官司劝作农社，使贫富相恤。凡农月，州县常务一切罢省，使趋刈获。流亡新归，十道各分官属存抚，使遂厥功。复业已定，州县季一申牒，不须挟名。 
中书令张说素恶融，融每建白，说辄引大体廷争。融揣说不善，欲先事中伤之。张九龄谓说曰： 融新用事，辩给多诈，公不可以忽。 说曰： 狗鼠何能为！ 会帝封太山还，融以选限薄冬，请分吏部为十铨。有诏融与礼部尚书苏颋、刑部尚书韦抗、工部尚书卢从愿、右散骑常侍徐坚、薄州刺史崔琳、魏州刺史崔沔、荆州长史韦虚心、郑州刺史贾曾、怀州刺史王丘分总，而不得参事，一决于上。融奏选事，说屡却之，融怒，乃与御史大夫崔隐甫等廷劾说引术士解祷及受赇，说由是罢宰相。融畏说且复用，訾诋不已。帝疾其党，诏说致仕，放隐甫于家，出融为魏州刺史。
方河北大水，即诏领宣抚使，俄兼检校汴州刺史、河南北沟渠堤堰决九河使。又建请垦九河故地为稻田，权陆运本钱，收其子入官。兴役纷然，而卒无成功。入为鸿胪卿，兼户部侍郎。明年，进黄门侍郎、同中书门下平章事。融曰： 使吾执政得数月久，天下定矣。 乃荐宋璟为右丞相，裴耀卿为户部侍郎，许景先为工部侍郎，当时长其知人。而性卞急，少所推下。既居位，日引宾客故人与酣饮。然而神用警敏，应对如响，虽天子不能屈。信安王祎节度朔方，融畏其权，讽侍御史李宙劾奏之。祎密知，因玉真公主、高力士自归。翌日，宙通奏，帝怒，罢融为汝州刺史。居宰相凡百日去，而钱谷亦自此不治。帝思之，让宰相曰： 公等暴融恶，朕既罪之矣，国用不足，将奈何？ 裴光庭等不能对，即使有司劾融交不逞，作威福，其息受赃馈狼藉，乃贬融平乐尉。岁余，司农发融在汴州绐隐官息钱巨万，给事中冯绍烈深文推证，诏流于严州。道广州。迁延不行，为都督耿仁忠所让，惶恐上道，卒。
初，融广置使额以侈上心，百姓愁恐。有司浸失职，自融始。帝犹思其旧功，赠台州刺史。其后言利得幸者踵相蹑，皆本于融云。
子审，字审。融之贬也，审与兄弟侍母京师。及闻融再贬，不告其家，徒步号泣省父，使者怜之，以车共载达于严州。后擢进士第，累迁大理评事。以夏楚大小无制，始创杖架，以高庳度杖长短，又铸铜为规，齐其巨细。杨国忠颛政，杀岭南流人，以中使传口敕行刑，畏议者嫉其酷，乃以审为岭南监决处置等使，活者甚众。后终和、永二州刺史。
韦坚，字子全，京兆万年人。姊为惠宣太子妃，妹为皇太子妃，中表贵盛，故仕最早。由秘书丞历奉先、长安令，有干名。见宇文融、杨慎矜父子以聚敛进，乃运江、淮租赋，所在置吏督察，以佐国禀，岁终增钜万。玄宗咨其才，擢为陕郡太守、水陆运使。
汉有运渠，起关门，西抵长安，引山东租赋，汔隋常治之。坚为使，乃占咸阳，壅渭为堰，绝灞、浐而东，注永丰仓下，复与渭合。初，浐水衔苑左，有望春楼，坚于下凿为潭以通漕，二年而成。帝为升楼，诏群臣临观。坚豫取洛、汴、宋山东小斛舟三百并贮之潭，篙工柁师皆大笠、侈袖、芒屦，为吴、楚服。每舟署某郡，以所产暴陈其上。若广陵则锦、铜器、官端绫绣；会稽则罗、吴绫、绛纱；南海玳瑁、象齿、珠琲、沉香；豫章力士瓷饮器、茗铛、釜；宣城空青、石绿；始安蕉葛、蚺胆、翠羽；吴郡方文绫。船皆尾相衔进，数十里不绝。关中不识连樯挟橹，观者骇异。先是，人间唱《得体纥那歌》，有 扬州铜器 语。开元末，得宝符于桃林，而陕尉崔成甫以坚大输南方物与歌语叶，更变为《得宝歌》，自造曲十馀解，召吏唱习。至是，衣缺胯衫、锦半臂、绛冒额，立舻前，倡人数百，皆巾軿鲜冶，齐声应和，鼓吹合作。船次楼下，坚跪取诸郡轻货上于帝，以给贵戚、近臣。上百牙盘食，府县教坊音乐迭进，惠宣妃亦出宝物供具。帝大悦，擢坚左散骑常侍，官属赏有差，蠲役人一年赋，舟工赐钱二百万，名潭曰广运。坚进兼江淮南租庸、转运、处置等使，又兼御史中丞，封韦城县男。
坚妻，姜皎女，李林甫舅子也。初甚昵比，既见其宠，恶之。坚亦自以得天子意，锐于进，又与左相李适之善，故林甫授坚刑部尚书，夺诸使，以杨慎矜代之。坚失职，稍怨望。河西、陇右节度使皇甫惟明数于帝前短林甫，称坚才，林甫知之。惟明故为忠王友，王时为皇太子矣。正月望夜，惟明与坚宴集，林甫奏坚外戚与边将私，且谋立太子。有诏讯鞫，林甫使杨慎矜、杨国忠、王鉷、吉温等文致其狱，帝惑之，贬坚缙云太守，惟明播川太守，籍其家。坚诸弟诉枉，帝大怒。太子惧，表与妃绝。复贬坚江夏别驾。未几，长流临封郡。弟兰，为将作少匠，冰鄠令，芝，兵部员外郎，子谅，河南府户曹，皆谪去。岁中，遣监察御史罗希奭就杀之，杀惟明于黔中，惟坚妻得原。从坐十余人，仓部员外郎郑章、右补阙内供奉郑钦说、监察御史豆卢友杨惠、嗣薛王肙皆免官被窜。
坚始凿潭，多坏民冢墓，起江、淮，至长安，公私骚然。及得罪，林甫遣使江、淮，钩索坚罪，捕治舟夫漕史，所在狱皆满。郡县剥敛偿输，责及邻伍，多裸死牢户。林甫死，乃止。
杨慎矜，隋齐王暕曾孙。祖正道，从萧后入突厥，及破颉利可汗，乃得归，为尚衣奉御。父隆礼，历州刺史，善检督吏，以严辩自名。开元初，为太府卿，封弘农郡公。时御府财物羡积如丘山，隆礼性详密，出纳虽寻尺皆自按省，凡物经杨卿者，号无不精丽，岁常爱省数百万。任职二十年，年九十馀，以户部尚书致仕，卒。
慎矜沉毅任气，健而才。初为汝阳令，有治称。隆礼罢太府，玄宗访其子可代父任者，宰相以慎馀、慎矜、慎名皆得父清白。帝喜，擢慎矜监察御史，知太府出纳，慎馀太子舍人，主长安仓，慎名大理评事，为含嘉仓出纳使，被眷尤渥。
慎矜迁侍御史，知杂事，高置风格。始议输物有污伤，责州县偿所直，转轻齐入京师，自是天下调发始烦。天宝二年，权判御史中丞、京畿采访使，太府出纳如故。于时李林甫用事，慎矜进非其意，固让不敢拜，乃授谏议大夫、兼侍御史，更以萧谅为中丞。谅争轻重不平，罢为陕郡太守。林甫知慎矜为己屈，卒授御史中丞，兼诸道铸钱使。
韦坚之狱，王鉷等方文致，而慎矜依违不甚力，鉷恨之，虽林甫亦不悦。鉷父与慎矜外兄弟也，故与鉷狎。及为侍御史，繇慎矜所引，后迁中丞，同列，慎矜犹以子姓畜之，鉷负林甫势，滋不平。会慎矜擢户部侍郎，仍兼中丞，林甫疾其得君，且逼己，乃与鉷谋陷之。
明年，慎矜父冢草木皆流血，惧，以问所善胡人史敬忠。敬忠使身桎梏，裸而坐林中厌之。又言天下且乱，劝慎矜居临汝，置田为后计。会婢春草有罪，将杀之，敬忠曰： 勿杀，卖之可市十牛，岁耕田十顷。 慎矜从之。婢入贵妃姊家，因得见帝。帝爱其辩惠，留宫中，浸侍左右。帝常问所从来，婢奏为慎矜家所卖。帝曰： 彼乏钱邪？ 对曰： 固将死，赖史敬忠以免。 帝素闻敬忠挟术，间质其然。婢具言敬忠夜过慎矜，坐廷中，步星变，夜分乃去；又白厌胜事。帝怒。而婢漏言于杨国忠，国忠、鉷方睦，阴相语。始，慎矜夺鉷职田，辱诟其母，又尝私语谶书，鉷衔之，未有发也。至闻国忠语，乃喜，且欲尝帝以取验。异时奏事，数称引慎矜，帝悖然曰： 尔亲邪，毋相往来！ 鉷知帝恶甚，后见慎矜，辄慢侮不为礼，慎矜怒。鉷乃与林甫作飞牒，告慎矜本隋后，蓄谶纬妖言，与妄人交，规复隋室。帝方在华清宫，闻之震怒，收慎矜尚书省，诏刑部尚书萧炅、大理卿李道邃、殿中侍御史卢铉、杨国忠杂讯。驰遣京兆士曹参军吉温系慎馀、慎名于洛阳狱考治。捕太府少卿张瑄致会昌传舍，劾瑄与慎矜共解图谶，搒掠不服。铉遣御史崔器索谶书，于慎矜小妻卧内得之，诟曰： 逆贼所寘固密，今得矣！ 以示慎矜，慎矜曰： 它日无是，今得之，吾死，命矣夫！ 温又诱敬忠首服诘言，慎矜不能对。有诏杖敬忠，赐慎矜、瑄死，籍其家，子女悉置岭南。姻党通事舍人辛景凑、天马副监万俟承晖、闲厩使殿中监韦衢等坐窜徙者十馀族，所在部送，近亲不得仕京师。遣御史颜真卿驰洛阳决狱。慎馀、慎名闻兄死，皆哭，既读诏，辍哭。慎名曰： 奉诏不敢稽死，但寡姊垂白，作数行书与别。 真卿许之。索笔，曰： 拙于谋己，兄弟并命，姊老孤茕，何以堪此！ 遂缢，手指天而绝。慎矜兄弟友爱，事姊如母，仪干皆秀伟，爱宾客，标置不凡，著称于时。慎名尝视鉴叹曰： 兄弟皆六尺馀，此貌此才，欲见容当世，难矣！胡不使我少体弱邪？ 世哀其言。宝应初，慎矜、王琚、韦坚皆复官爵。
王鉷，中书舍人瑨侧出子也。初为鄠尉，迁监察御史，擢累户部郎中。数按狱深文，玄宗以为才，进兼和市和籴、长春宫、户口色役使，拜御史中丞、京畿关内采访黜陟使。
林甫方兴大狱，撼东宫，诛不附己者，以鉷险刻，可动以利，故倚之，使鸷击狼噬。鉷所摧陷，多抵不道。又厚诛敛，向天子意，人虽被蠲贷，鉷更奏取脚直，转异货，百姓间关输送，乃倍所赋。又取诸郡高户为租庸脚士，大抵赀业皆破，督责连年，人不赖生。帝在位久，妃御服玩脂泽之费日侈，而横与别赐不绝于时，重取于左右藏。故鉷迎帝旨，岁进钱钜亿万，储禁中，以为岁租外物，供天子私帑。帝以鉷有富国术，宠遇益厚，以户部侍郎仍御史中丞，加检察内作、闲厩使，苑内、营田、五坊、宫苑等使，陇右群牧、支度营田使。
天宝八载，方士李浑上言见太白老人告玉版秘记事，帝诏鉷按其地求得之，因是群臣奉上帝号。明年，鉷为御史大夫，兼京兆尹，加知总监、栽接使。于是领二十馀使，中外畏其权。鉷于第左建大院，文书丛委，吏争入求署一字，累数日不得者。天子使者赐遗相望，声焰薰灼。帝宠任鉷亚林甫，而杨国忠不如也。然鉷畏林甫，谨事之。安禄山怙宠，见林甫白事，稍自怠，林甫欲示之威，托以事召王大夫，俄而鉷至，趋进俯伏，禄山不觉自失，鉷语久，禄山益恭。故林甫虽忌其盛，亦以附己亲之。
子准，为卫尉少卿，以斗鸡供奉禁中，林甫子岫，亦亲近，准骄甚，凌岫出其上。过驸马都尉王繇，以弹弹其巾，折玉簪为乐，既置酒，永穆公主亲视供具。万年尉韦黄裳、长安尉贾季邻等候准经过，馔具倡乐必素办，无敢迕意。
鉷事嫡母孝，而与弟銲友爱。銲疾鉷宦达，常忿慢不弟，鉷终不异情。銲历户部郎中。鉷与銲召术士语不轨，术士惊，引去。鉷畏事泄，托它事捕杀之以绝口。王府司马定安公主子韦会窃语于家，左右往白鉷，鉷遣季邻收会长安狱，夜缢死，以尸还家。会姻属权近，而惕息不敢言。
鉷封太原县公，兼殿中监。为中丞也，与杨国忠同列，用林甫荐为大夫，故国忠不悦。銲与邢縡善，縡，鸿胪少卿子也，以功名相期，鉷因銲亦交縡。十一载四月，縡与銲谋引右龙武军万骑烧都门、诛执政作难。先二日事觉，帝召鉷付告牒。鉷意銲与縡连，故缓其事，但督两县尉捕贼。贾季邻逢銲于路，銲谓曰： 我与縡有旧，今反，恐妄相引，君勿受。 既至，縡与其党持弓刃突出格斗，鉷与国忠继至，縡党相语曰： 勿斗大夫。 或白国忠曰： 贼语阴相谓不可战。 会高力士以飞龙小儿甲骑四百至，斩縡，尽禽其党。国忠奏鉷与谋，帝不信，林甫亦为鉷言，故帝原銲不问。然欲鉷请銲罪，使国忠讽之，鉷良久曰： 弟为先人所爱，义不欲舍而谋存。 帝闻颇怒，而陈希烈固争当以大逆。鉷未知，方上表自解，有诏希烈讯鉷矣，有司不肯通奏。鉷见林甫，林甫曰： 事后矣。 俄而銲至，国忠问曰： 大夫与否？ 未及应，侍御史裴冕叱銲曰： 上以大夫故官君五品，君为臣不忠，为弟不谊。大夫岂与反事乎？ 国忠愕然曰： 与，固不可隐；不与，不可妄。 銲乃曰： 兄不与。 狱具，诏銲杖死，鉷赐死三卫厨。冕请国忠，以其尸归敛葬之。诸子悉诛，家属徙远方。有司籍第舍，数日不能遍，至以宝钿为井干，引泉激溜，号 自雨亭 ，其奢侈类如此。鉷兄锡，见诸弟贵盛，不肯仕，鉷强之，为太子仆。至是，贬东区尉，死于道，时人伤焉。
初，鉷附杨慎矜以贵，已而佐林甫陷慎矜，覆其家。凡五年，而鉷亦族矣。
卢铉者，本以御史事韦坚为判官，坚被劾，铉发其私以结林甫。又善张瑄，及按慎矜，则诬瑄死。至鉷得罪，方为闲厩判官，妄曰： 大夫以牒索马五百，我不与。 众疾其反覆，贬庐江长史。它日，见瑄如平生，乃曰： 公何得来此？愿假须臾。 卒死。
赞曰：开元中，宇文融始以言利得幸。于时天子见海内完治，偃然有攘却四夷之心，融度帝方调兵食，故议取隐户剩田，以中主欲。利说一开，天子恨得之晚，不十年而取宰相。虽后得罪，而追恨融才有所未尽也。孟子所谓 上下征利而国危 者，可不信哉！天宝以来，外奉军兴，内蛊艳妃，所费愈不赀计。于是韦坚、杨慎矜、王鉷、杨国忠各以裒刻进，剥下益上，岁进羡缗百亿万为天子私藏，以济横赐，而天下经费自如，帝以为能，故重官累使，尊显烜赫。然天下流亡日多于前，有司备员不复事。而坚等所欲既充，还用权媢以相屠胁，四族皆覆，为天下笑。夫民可安而不可扰，利可通而不可竭。观数子乃欲扰而竭之，敛怨基亡，则向所谓利者，顾不反哉！鉷、国忠后出，横虐最甚，当方毒，天下复思融云。
