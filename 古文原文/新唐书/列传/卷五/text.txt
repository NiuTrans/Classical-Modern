太宗子
太宗十四子：文德皇后生承乾，又生第四子泰、高宗皇帝，后宫生宽，杨妃生恪，又生第六子愔，阴妃生祐，王氏生恽，燕妃生贞，又生第十一子嚣，韦妃生慎，后宫生简，杨妃生福，杨氏生明。
常山愍王承乾字高明，生承乾殿，即以命之。武德三年，始王常山郡，与长沙、宜都二王同封。俄徙中山。太宗即位，立为皇太子。甫八岁，特敏惠，帝爱之。在谅暗，使裁决庶政，有大体，后每行幸，则令监国。及长，好声色慢游，然惧帝，秘其迹。临朝，言谆谆必忠孝，退乃与群不逞狎慢。左右或进谏，危坐敛容，痛自咎，饰非辩给，谏者拜答不暇，故人人以为贤而莫之察。后过恶寝闻，宫臣若孔颖达、令狐德棻、于志宁、张玄素、赵弘智、王仁表、崔知机等皆天下选，每规争承乾，帝必厚赐金帛，欲以厉其心。承乾慠不悛，往往遣人阴图害之。时魏王泰有美名，帝爱重。而承乾病足，不良行，且惧废，与泰交恶。泰亦谋夺长，各树党。东宫有俳儿，善姿首，承乾嬖爱，帝闻震怒，收儿杀之，坐死者数人。承乾意为泰告，望甚。内念儿不已，筑室图其象，赠官树碑，为起冢苑中，朝夕祭。承乾至其处裴回，涕数行下，愈怨怼，称疾不朝，累数月。又使户奴数十百人习音声，学胡人椎髻，剪彩为舞衣，寻橦跳剑，鼓鞞声通昼夜不绝。造大铜炉、六熟鼎，招亡奴盗取人牛马，亲视烹燖，召所幸厮养共食之。又好突厥言及所服，选貌类胡者，被以羊裘，辫发，五人建一落，张氈舍，造五狼头纛，分戟为阵，系幡旗，设穹庐自居，使诸部敛羊以烹，抽佩刀割肉相啗。承乾身作可汗死。使众号哭剺面，奔马环临之。忽复起曰： 使我有天下，将数万骑到金城，然后解发，委身思摩，当一设，顾不快邪！ 左右私相语，以为妖。又襞氈为铠，列丹帜，勒部阵，与汉王元昌分统，大呼击刺为乐。不用命者，披树抶之，或至死，轻者辄腐之。尝曰： 我作天子，当肆吾欲；有谏者，我杀之，杀五百人，岂不定？ 又召壮士左卫副率封师进、刺客张师政、纥干承基等谋杀魏王泰，不克，遂与元昌、侯君集、李安俨、赵节、杜荷镵臂血■之，谋以兵入西宫。贞观十七年，齐王祐反齐州，承乾谓承基等： 我宫西墙，去大内正可二十步棘耳，岂与齐州等？ 会承基连齐王事系狱当死，即上变。帝诏长孙无忌、房玄龄、萧瑀、李勣、孙伏伽、岑文本、马周、褚遂良杂治，废为庶人，徙黔州。十九年死，帝为废朝，葬以国公礼。子象，为怀州别驾，厥鄂州别驾。开元中，象子适之为宰相，赠还承乾始王，象越州都督、郇国公。楚王宽，武德三年，出后楚哀王，蚤薨，贞观初追封。
郁林王恪，始王长沙，俄进封汉。贞观二年徙蜀，与越、燕二王同封。不之国，久乃为齐州都督。帝谓左右曰： 吾于恪岂不欲常见之？但令早有定分，使外作籓屏，吾百岁后，庶兄弟无危亡忧。 十年，改王吴，与魏、齐、蜀、蒋、越、纪六王同徙封。授安州都督。帝赐书曰： 汝惟茂亲，勉思所以籓王室，以义制事，以礼制心。外之为君臣，内之为父子，今当去膝下，不遗汝珍，而遗汝以言，其念之哉！ 坐与乳媪子博塞，罢都督，削封户三百。高宗即位，拜司空、梁州都督。恪善骑射，有文武才。其母隋炀帝女，地亲望高，中外所向。帝初以晋王为太子，又欲立恪，长孙无忌固争，帝曰： 公岂以非己甥邪？且儿英果类我，若保护舅氏，未可知。 无忌曰： 晋王仁厚，守文之良主，且举棋不定则败，况储位乎？ 帝乃止。故无忌常恶之。永徽中，房遗爱谋反，因遂诛恪，以绝天下望。临刑呼曰： 社稷有灵，无忌且族灭！ 四子，仁、玮、琨、璄并流岭表。显庆五年，追王郁林，为立庙，以河间王孝恭孙荣为郁林县侯以嗣。神龙初，赠司空，备礼改葬。光宅中，仁遇赦还，适会荣以罪斥，故得袭郁林县男，历岳州别驾，爵郡公。尝使江左，州人遗以金，拒不内。武后遣使者劳曰： 儿，吾家千里驹。 更名千里。自天授后，宗室贤者多株剪，唯千里诡躁不情，数进符瑞诸异物，得免。中宗反正，改王成纪。未几，进王成。节愍太子诛武三思，千里与其子天水王禧率数十人斩右延明门以入。太子败，诛死，籍其家，改氏 蝮 。睿宗立，诏还氏及官爵。玮蚤卒，中宗追封朗陵王。子礻玄，出继蜀王愔。开元中，以傍继国改封广汉郡王，迁太仆卿同正员，薨。
琨，武后时历六州刺史，皆有名。圣历中，为岭南招慰使，安辑反獠，甚得其宜。卒，赠司卫卿。神龙初，赠张掖郡王。开元中，以子祎贵，追封吴王。
祎少有志尚，事继母谨，抚异母弟祗，以友称。当袭封，固让祗，中宗嘉其意，特封嗣江王，以继嚣后。开元时，亦以傍继徙信安郡王。累为州刺史，治严办。迁礼部尚书、朔方节度使。
初，吐蕃据石堡城，数盗塞，诏祎与河西、陇右议攻取。既到屯，诹日进师。或谓： 城险，贼所爱，必固守。今兵深入，有如不捷，吾军必奔，不如持重伺贼势。 祎曰： 人臣之节，岂惮险不进乎？必众寡不敌者，吾以死继之。 于是分兵迮贼路，督诸将倍道进，遂拔之。自是河、陇诸军游弈，拓地至千里。玄宗喜，更号其城曰振武军。契丹牙官可突于叛，诏拜忠王为河北道行军元帅讨之，敕祎以副。王不行，故祎率裴耀卿诸将分道出范阳北，击二蕃，破之，禽酋长以还，余部窜伏。加开府仪同三司，领关内支度营田采访处置使，授二子官。祎功多，执政害之，赏不雠，为当时所恨。久之，擢兵部尚书，为朔方节度大使。坐事下除衢州刺史。历滑、怀二州。天宝初，以太子少师致仕。明年，迁太师，未拜，薨。祎治家严，教子有法度，故峘、峄、岘皆显。
峘性质厚，历宦有美名，以王孙封赵国公。杨国忠乱政，悉斥不附己者。峘由考功郎中拜睢阳太守，以清简为二千石最。方入计，而玄宗入蜀，即走行在。除武部侍郎，兼御史大夫。俄拜蜀郡太守、剑南节度采访使。郭千仞反，与陈玄礼共讨平之。上皇还京，迁户部尚书，改越国。乾元元年，持节都统江淮节度宣慰观察使。都统之号，自峘始。明年，宋州刺史刘展有异志，诏拜展为淮南节度使，密诏峘与杨州长史邓景山图之。时展强扈，既受诏，即悉兵度淮，峘、景山拒之，战寿春，败绩，峘走丹阳。诏贬袁州司马，卒于官，赠扬州大都督。弟岘别传。
祗封嗣吴王，出为东平太守。安禄山反，河南、陈留、荥阳、灵昌相继陷，祗募兵拒贼，玄宗壮之。累迁陈留太守，持节河南道节度采访使。历太仆、宗正卿。代宗大历时，祗既宗室老，以太子宾客为集贤院待制。是时，勋望大臣无职事者皆得待诏于院，给飧钱署舍以厚其礼，自左仆射裴冕等十三人为之。子巘，以廕补五品官。祗薨，兄岵得罪，乃以巘嗣王。累至宗正卿，检校刑部尚书。薨，赠太子少保。性介直，面刺人短。历官清白，居室不能庇风雨。收恤甥侄，慈爱过人，家无留储，公卿合赙乃克葬。璄，神龙初封归政郡王，历宗正卿，坐千里事，贬南州司马。
濮恭王泰字惠褒。始王宜都，徙封卫，继怀王后。又徙封越，为扬州大都督。再迁雍州牧、左武候大将军。改王魏。帝以泰好士，善属文，诏即府置文学馆，得自引学士。又以泰大腰腹，听乘小舆至朝。司马苏勖劝泰延宾客著书，如古贤王。泰乃奏撰《括地志》，于是引著作郎萧德言、秘书郎顾胤、记室参军蒋亚卿、功曹参军谢偃等撰次。卫尉供帐，光禄给食，士有文学者多与，而贵游子弟更相因藉，门若市然。泰悟其过，欲速成，乃分道计州，繙缉疏录，凡五百五十篇，历四期成。诏藏秘阁，所赐万段。后帝幸泰延康坊第，曲赦长安死罪，免坊人一年租，府僚以差赐帛。又泰月禀过皇太子远甚，谏议大夫褚遂良谏曰： 圣人尊嫡卑庶，谓之储君，故用物不会，与王共之，庶子不得为比，所以塞嫌萌，杜祸源。先王法制，本诸人情，知有国家者必有嫡庶，庶子虽爱，不得过嫡子。如当亲者疏，当尊者卑，则私恩害公，惑志乱国。今魏王禀料过东宫，议者以为非是。昔汉窦太后爱梁王，封四十余城。王筑苑三百里，治宫室，为复道，费财巨万，出警人跸，一不得意，遂发病死。宣帝亦骄淮阳王，几至于败，辅以退让之臣，乃克免。今魏王新出閤，且当示以节俭，自可在后月加岁增。又宜择师傅，教以谦俭，勉以文学，就成德器，此所谓圣人之教，不肃而成也。 帝又敕泰入居武德殿，侍中魏徵亦言： 王为陛下爱子，欲安全之，则不当使居嫌疑之地。今武德殿在东宫之西，昔海陵居之矣，论者为不可。虽时与事异，人之多言，尚或可畏。又王之心亦弗遑舍，愿罢之，成王以宠为惧之美。 帝悟，乃止。时皇太子承乾病蹇，泰以计倾之，乃引驸马都尉柴令武、房遗爱等布腹心，而韦挺、杜楚客相继摄府事。二人者，为泰要结中朝臣，津介赂遗，群臣更附为朋党。承乾惧，阴遣人称泰府典签诣玄武门上封，帝省之，书言泰罪，帝怒，即遣捕诘，不获。既而太子败，帝阴许立泰，岑文本、刘洎请遂立泰为太子。长孙无忌固欲立晋王，帝以太原石文有 治万吉 ，复欲从无忌。泰微知之，因语晋王： 尔善元昌，得无及乎？ 王忧甚，帝怪之，以故对，帝怃然悟。会召承乾谴勒，承乾曰： 臣贵为太子，尚何求？但为泰所图，与朝臣谋自安尔。无状之人，遂教臣为不轨事。若泰为太子，正使其得计耳。 帝曰： 是也，有如立泰，则副君可诡求而得。使泰也立，承乾、治俱死；治也立，泰、承乾可无它。 即幽泰将作监，解雍州牧、相州都督、左武候大将军，降王东莱。因诏： 自今太子不道、籓王窥望者，两弃之，著为令。 然帝犹谓无忌曰： 公劝我立雉奴，雉奴仁懦，得无为宗社忧，奈何？ 雉奴，高宗小字。泰寻改王顺阳，居均州之郧乡。帝尝持泰表语左右曰： 泰文辞可喜，岂非才士？我心念泰无已时，但为社稷计，遣居外，使两相完也。 二十一年进王濮。高宗即位，诏泰开府置僚属，车服羞膳异等。薨郧乡，年三十五，赠太尉、雍州牧。二子：欣、徽。欣嗣王，武后时为酷吏所陷，贬昭州别驾，薨。子峤，神龙初得嗣王。开元中为国子祭酒，以罪贬邓州别驾，薨。徽封新安郡王。
庶人祐字赞。武德八年，王宜阳，进王楚，又王燕，已乃封齐，领齐州都督。贞观十一年始归国。以明年入朝，以疾留京师。其舅尚乘直长阴弘智，憸人也，说祐曰： 王兄弟多，即上万岁后，何以自全？要须得士自助。 乃引客燕弘亮谒祐，祐悦，赐金帛，使募剑客。十五年还州。初，帝用王府长史、司马，必取骨鲠敢言者，有过失辄闻。而祐溺群小，好弋猎，长史薛大鼎屡谏不听，帝以辅王无状，免之，更用权万纪。万纪性刚急，以法绳祐。有昝君谟、梁猛虎者，骑射得幸，万纪斥之，祐私引与狎昵。帝数以书让祐，万纪恐并获罪，即说祐曰： 王，上爱子，上欲王改悔，故数教责王。诚能饬躬引咎，万纪请入朝言之，上意宜解。 祐因上书谢罪。万纪见帝，言祐且自新，帝悦，厚赐万纪，而仍谯戒祐。祐闻万纪见劳，而己蒙责，以为卖己，益不平。会万纪又以疑贰系君谟等，制祐不出国门，悉暴祐罪于朝，祐不胜忿。有诏刑部尚书刘德威临讯，颇实，帝召祐、万纪还京师。祐与燕弘亮等谋，射杀万纪，支解之。左右劝祐遂发兵，乃募城中男子年十五以上悉发，私署左右上柱国，光禄大夫，开府仪同三司，托东、托西等王，斥库赀行赏，驱人筑堞浚隍，缮甲兵。人恶之，皆夜缒亡去。诏兵部尚书李勣与刘德威发便道兵讨之。祐日夜引弘亮等五人对其妃宴乐。语官军，则弘亮妄言： 王毋忧，右手持酒啗，左手刀拂之。 祐信爱弘亮，闻之喜。帝手敕祐曰： 吾常戒汝勿近小人，正为此耳。往吾子，今国仇，我上惭皇天，下愧后土。 题毕，涕而遣。祐檄诸县，县辄以闻。祐穷蹙，上表曰： 臣，帝子也，为万纪谗构，上天降灵，罪人斯得。臣狂失心，惝怳惊悸，左右无兵，即欲颠走，所以颇仗械以自卫护。 时勣未至，而青、淄等州兵已集。或劝祐虏子女走豆子为盗，计未决，兵曹杜行敏夜勒兵凿垣入，祐与弘亮等闭门拒，至日中，行敏呼曰： 吾为国讨贼，不速降，且焚。 士积薪，祐乃出，执送京师。赐死内侍省，贬为庶人，葬以国公礼。诏齐州给复一年，擢行敏巴州刺史，封南阳郡公。祐喜养斗鸭，方未反，狸齚鸭四十余，绝其头去。及败，牵连诛死者凡四十余人。祐之乱，州人罗石头数祐罪，以刀直前刺祐，不克，杀之。诏赠亳州刺史。祐尝引骑徇邑聚，野人高君状曰； 上亲平寇难，土地甲兵不胜计。今王以数千人为乱，犹一手摇泰山，又如君父何？ 祐击禽之，愧其言，不能杀。诏擢榆社令。
蜀悼王愔，贞观五年始王梁，与郯、汉、申、江、代五王同封。徙王蜀，实封八百户。出为岐州刺史。数畋游，为非法，帝频责教，不悛，怒曰： 禽兽可扰于人，铁石可为器，愔曾不如之！ 乃削封户及国官半，徙虢州。久之，还户，增至千。复出驰弋，败民稼。典军杨道整叩马谏，愔捽击之。御史大夫李乾祐劾愔罪，高宗怒，贬黄州刺史。擢道整匡道府折冲都尉。吴王恪得罪，愔以母弟废为庶人，徙巴州。俄封涪陵王，薨。咸亨初，复爵士，赠益州大都督，陪葬昭陵，以子璠嗣王。璠，武后时谪死归诚州。神龙初，以朗陵王玮子礻俞嗣。
蒋王恽，始王郯，又徙王蒋，拜安州都督，赐实封千户。永徽三年，徙梁州。恽造器物服玩，多至四百车，所经州县骚然护送，为有司劾奏，诏贷不问。上元中，迁箕州刺史。录事参军张君彻诬告恽反，诏使者按验，恽惶惧自杀。高宗知其枉，斩君彻，赠恽司空、荆州大都督，陪葬昭陵。三子：炜、煌、休道。炜初王汝南郡，恽薨，遂嗣王，为武后所害。神龙初，以嫡孙绍宗为嗣蒋王，薨，子钦福嗣，为率更令。煌封蔡国公。孙之芳，有令誉，安禄山奏为范阳司马。禄山反，自拔归京师。历工部侍郎、太子右庶子。广德初，诏兼御史大夫使吐蕃，被留二岁乃得归。拜礼部尚书，改太子宾客。休道子琚，神龙初封嗣赵王，开元中改王中山。
越王贞，始王汉，后徙原，已乃封越。贞善骑射，涉文史，有吏干，为宗室材王。武后初，迁累太子太傅、豫州刺史。中宗废居房陵，贞乃与韩王元嘉及王子黄公譔，鲁王灵夔、王子范阳王蔼，霍王元轨、王子江都王绪，及子琅邪王冲计议反正。垂拱四年，明堂成，悉追宗室行享礼，共疑后遂大诛戮不遗种，事且急，譔乃矫帝玺书赐冲曰： 朕幽絷，诸王宜即起兵。 于是命长史萧德琮募兵，告诸王师期。八月，冲先发，诸王莫有应者，独贞将兵攻上蔡，破之，而冲已败。贞稍徇属县，得士七千，列五营：贞为中营，以裴守德为大将军，领中营；赵成美为左中郎将，领左营；闾弘道为右中郎将，领右营；安摩诃为郎将，领后军；王孝志为右将军，领前军。以韦庆礼为司马，署官五百。然肋诱无斗志，家童皆佩符以辟兵。九月，后遣左豹韬卫大将军曲崇裕、夏官尚书岑长倩率兵十万讨之，以凤阁侍郎张光辅为诸军节度，乃下诏削贞父子属籍，改氏 虺 。崇裕等次豫州，贞少子规及裴守德拒战，兵溃，贞乃闭门守。守德者，骁勇士。贞始起，以女妻之，委以腹心。至是，欲杀贞自赎。会军薄城，家人白贞： 今事乃尔，王岂受戮辱者邪？ 即仰药死。规自杀，守德与主俱缢。起凡二十日败。始，贞临水自鉴，不见其首，恶之，未几及祸。冲，贞长子也。好学，勇而才，累迁博州刺史。初发，有士五千，度河趣武水，武水令告急魏州，州遣莘令马玄素领兵先乘城，冲攻之，因风，积薪焚其门，火作风反，众心沮解，其属董元寂诵言： 王与国家战，乃反尔。 冲斩以徇，众惧，遂溃，唯家僮数十从之，乃走博州，为当关刺死。后命丘神勣讨之，兵未至，冲已死，起七日败。二弟：茜、温。茜，常山公，坐死。温以前告，流岭南。初，贞腾檄寿州刺史赵瑰，谕以兴兵且假道。瑰得檄，许为应，瑰妻常乐长公主亦趣诸王蚤立功，故瑰与主皆死。济州刺史薛顗与其弟绍谋应冲，率所部庸、调，治兵募士，冲败，下狱死。顗，驸马都尉瓘之子，母城阳长公主，封河东县侯。绍尚太平公主，擢累右玉钤卫员外将军，以主婿不加戮，饿死河南狱。神龙初，敬晖等奏冲父子死社稷，请复爵土，为武三思等沮罢。开元四年，乃复爵土，有司谥死不忘君曰敬。五年，又诏： 王嗣绝国除，朕甚悼焉。其以贞从孙故许王子夔国公琳嗣王，奉王祀。 琳薨，爵不传。贞最幼息珍子谪岭表，数世不能归。开成中，女孙持四世柩北还，求祔王茔。诏嘉悯，敕宗正寺、京兆府为访其兆，非陪陵者听葬。女名元真，为道士。
纪王慎，始王申，后徙纪，食户八百。贞观中，迁襄州刺史，以治当最，天子玺书劳勉，人为立石颂德。二十三年，进户至千。文明初，累迁太子太师、贝州刺史。慎少好学，善星步，与越王齐名，当世号 纪越 。初，贞连诸王起兵，慎知时未可，独拒不与合。将就诛而免，改氏 虺 ，载以槛车，谪巴州，薨于道。七子：续、琮、睿、秀、献、钦、证。续与秀最知名。续王东平，历和州刺史，薨。琮义阳王，睿楚国公，秀襄阳郡公，献广化郡公，钦建平郡公，五人并为武后所杀。神龙初，以证嗣王，擢左骁卫将军，薨。子行同嗣。琮三子：行远、行芳、行休。始，琮与二弟同死桂林。开元四年，行休请身迎柩，既至，无封树，议者谓不可复得。行休归，地布席以祈。是夜梦王乘舟，舟判为二。既而适野，见东洲中断，乃悟焉。又灵堂锁一夕茎自屈，管上有指迹，一奇二并。使卜人筮之，曰： 屈，于文为尸出；指者，示也；一奇二并，三殡也。先王告之矣。 乃趣其所，发之如言，而一节独阙。行休号而寝，梦琮告曰： 在洛南洲。 明日，直殡南得之。于是以三丧归，陪葬昭陵，赠琮陈州刺史。永昌时，行远、行芳斥巂州，六道使至，行远先就戮，行芳幼当赦，抱持请代，遂与俱死，西南人称死悌云。慎女东光县主，始八岁，闻慎有疾，不食，父哀之，绐云已愈，主察颜色未平，终不肯御，内外称之。长适太子司议郎裴仲将。时妃、主多恃贵，以奢豫相矜，主独俭素，姊弟诮曰： 人生富贵在得志，独勤苦，欲何求？ 答曰： 我幼好礼，今行之不违，非得志谓何？且自古贤妃淑女以恭逊著名，骄纵败德，况荣宠贵盛，傥来物也，可恃以凌人乎？ 及王死，号恸，呕血数升。免丧，绝膏沐者二十年。始，诸王、妃、主自垂拱后被害者皆藁掩之。神龙初，诏州县普加求访，祭以牲牢，复官爵，诸王皆陪葬昭、献二陵。主闻，感恸，卒，敕其子曰： 为我谢亲戚，酷愤已雪，下见先王无恨矣！ 中宗为举哀章善门，下诏褒扬。
江殇王嚣，封之明年薨，无后。
代王简，已封薨，无后。
赵王福，贞观十三年始王，出后隐太子。累迁梁州都督，实封八百户。薨，赠司空、并州都督，陪葬昭陵。无子，神龙初，以蒋王恽孙思顺嗣王。
曹王明，母本巢王妃，帝宠之，欲立为后，魏徵谏曰： 陛下不可以辰赢自累。 乃止。贞观二十一年，始王曹，累为都督、刺史。高宗诏出后巢王。永隆中，坐太子贤事，降王零陵，徙黔州。都督谢祐逼杀之，帝闻，悼甚，黔官吏皆坐免。景云中，陪葬昭陵。三子：俊、杰、备。俊嗣王，南州别驾，杰为黎国公，垂拱时并及诛。神龙初，以杰子胤为嗣曹王。是时，诸王子孙自岭外还，入见中宗，皆号恸，帝为泣下。初，武后时，壮者诛死，幼皆没为官奴，或匿人间庸保。至是，相继出，帝随属远近封拜云。后备自南还，诏停胤封而封备，历卫尉少卿同正员，薨。开元十二年，复封胤。薨，子戢嗣，位左卫率府中郎将。子皋嗣。
皋字子兰，少补左司御兵曹参军。天宝十一载嗣王。事母太妃郑以孝闻。安禄山反，奉母逃民间，间走蜀，谒玄宗，由都水使者迁左领军将军。上元初旱歉，皋禄不足养，请补外，不许，乃故抵轻法，贬温州长史，俄摄州事。州大饥，发官廪数十万石赈饿者，僚史叩庭请先以闻，皋曰： 人日不再食且死，可俟命后发哉？苟杀我而活众，其利大矣！ 既贷，乃自劾，优诏开许，就进少府监。时殿中侍御史李钧与其弟京兆法曹参军锷宦既遂，不肯还乡，母穷不自给。皋行县见之，叹曰： 入则孝，出则悌，有余力则学。若二子者可与事君乎哉？ 举劾之，并锢死。召还，未得见，即上书言治道，诏授衡州刺史，为观察使谩劾，贬潮州。会杨炎起道州为宰相，知皋直，复用为衡州刺史。初，御史覆讯，皋惧忧其母，出则囚服，入乃衣冠，貌言如平常。及为潮，以迁入告。至是复位，乃言其实。建中元年，进拜湖南观察使。前帅辛京杲贪虐，使部将王国良戍武冈，赖其富，即劾以死，国良恐，据县反，敛荆、黔、洪、桂兵讨之，再岁不能下。皋至，遗书曰： 观将军非敢大逆者，特逃谗抗死尔！将军遇我，可以降，我固为京杲诬者，幸蒙雪，何忍以兵加将军哉？以为不然，我以阵术破将军阵，以攻法屠将军城，非将军所度也。 国良得书，喜且畏，因请降，然内尚首鼠。皋即日单骑称使者造国良垒，贼延使者入，皋大呼其军曰： 有识曹王者乎？乃我也。来受良降，良今安在？ 一军愕眙，不敢动，国良迎拜，叩头请罪。皋执手，约为昆弟，则尽焚攻守具，散其兵。有诏赦之，赐名惟新。
明年，持母丧至江陵。会梁崇义反，夺为左卫大将军，复观察湖南。李希烈反，迁江西节度使。受命日，不宿家，至豫章，大令将吏曰： 有功未申与怀器谋不发者，皆自言。 得裨校伊慎、李伯潜、刘旻，悉补大将。擢王锷为中军，以马彝、许孟容为幕府。治战舰，裒兵二万，以士二千五百委慎等教之。自将五百人，教以秦兵团力法，联其赏罚，弛张如一，乃约以五百人击慎卒二千五百，莫能当其锋，即尽以教之。初，慎尝从希烈平襄州，至是，希烈惧为皋用，即反间，德宗信之，将诛慎，皋请赦之，使自效。会与贼夹江阵，皋勉慎立功，以所乘马及其铠赐之，使将先锋，斩贼数百级，乃免。
贼栅蔡山不可攻，皋声言西取蕲，引兵舰循崖溯江上。贼闻，以羸师保栅，悉军行江北，与皋直。西去蔡山三百里，皋遣步士悉登舟，顺流下，攻蔡山，拔之。间一日，贼救至，遂大败，乃取蕲州，降其将李良，平黄州，兵益振。
会舒王为元帅，授皋前军兵马使。俄而天子狩奉天，盐铁使包佶为陈少游所窘，以运艚溯江，次蕲口，希烈使杜少诚将步骑三万将绝江道，皋遣伊慎兵七千御于永安，走之。以功进工部尚书。帝驻梁州，皋之贡助相望。以天子处外，乃不敢居城府，出屯西塞山大洲，徙郡县为军市。改户部尚书。又遣伊慎、王锷攻安州，未下，希烈遣刘戒虚以步骑八千援之，皋命李伯潜迎击于应山，俘之，遂下安州，斩伪刺史王嘉祥。希烈别遣兵援隋州，皋破之厉乡，因下平静、白雁关，贼遂不敢南略。迁荆南节度使，赐实封三百户。凡战大小三十二，取州五、县二十，斩首三万三千，禽生万六千，未尝败。师所过，不敢伐桑枣、践禾稼。朝廷仰食江淮，而西道出九江，至大别，皆与贼接，皋转战数千里，饷路遂通，江汉倚皋为固。淮西平，乃请护丧归东都，帝走中人赗吊。讫葬来朝，还就镇。初，江陵东北傍汉有古鄣，不治，岁辄溢。皋修塞之，得其下良田五千顷。规江南废洲为庐舍，构二桥跨江，而流人自占者二千余家。繇荆抵乐乡二百里，其间墟聚凡数十，不井饮，皋始命凿井以便人。贞元初，吴少诚擅蔡，故徙皋镇山南东道，割隋、汝以益军，练兵峙粮，市回鹘马以益战骑，岁时大畋以教士，少诚畏之。皋性勤俭，能知人疾苦。参听微隐，尽得吏下短长，其赏罚必信。所至常平物估，豪举不得擅其利。教为战舰，挟二轮蹈之，鼓水疾进，驶于阵马。有所造作，皆用省而利长。以物遗人，必自视衡量，库帛皆印署，以杜吏谩。扶凤马彝未知名，皋识之，卒以正直称。张柬之有园圃在襄阳，皋尝宴集，将市取之。彝曰： 汉阳有中兴功，今遗业当百世共保，奈何使其子孙鬻乎？ 皋谢曰： 主吏失词，以为君羞，微君安得闻此言？ 卒年六十，赠尚书右仆射，谥曰成。皋尝自创意为欹器，以飖木上出五觚，下锐圆，为盂形，所容二豆，少则水弱，多则强，中则水器力均，虽动摇，乃不覆云。
子象古、道古。
象古，元和中，自衡州刺史擢安南都护，贪纵不法。驩州刺史杨清者，蛮酋也，象古忌其豪，召为牙门将，常郁郁思乱。会讨黄贼，象古发甲助之，乃授清兵三千。清与子志烈还袭安南，杀象古并其家。诏赦清为琼州刺史，以桂仲武为都护。清拒命，仲武分谕渠酋，兵皆附，破城，斩清，夷其族。
道古，举进士，献书阙下，擢校书郎、集贤院学士。累迁司门员外郎，历利、隋、唐、睦四州刺史。柳公绰镇鄂岳，为飞谮上闻，宪宗欲代之。裴度言： 嗣曹王皋尝能以江汉兵制李希烈，威惠在人，今以其子将，必有功。 会道古自黔中观察使入朝，乃代公绰，倍道入其军，公绰惶遽出，财赀皆被夺。元和十二年，攻申州，破其郛，进围中城。守卒夜驱女子登而噪，发悬门以出，道古众乱，多死于贼。李听守安州，未尝败，道古诬逐之。自将出穆陵关，士卒骄，不能制，又度支钱道古悉以馈权幸，故赐不给，其下怨怒，战不甚力，贼亦易之。故再入申，不能下，卒无功。淮西平，加检校御史大夫，召为宗正卿、左金吾将军。帝喜服饵，道古欲自媚，而所善柳泌自谓能化金为不死药，乃因宰相皇甫镈以闻，俄会帝崩。穆宗为太子，恶之，既立，诛泌，贬镈，斥道古为循州司马。终以服丹欧血死。长庆初，诏还其官。道古巧于宦，便佞倾下，游公卿间，常与奕博，伪不胜，厚进所偿，嗜利者多得其欢心，故少盗美名。及死，卖宅以葬。
