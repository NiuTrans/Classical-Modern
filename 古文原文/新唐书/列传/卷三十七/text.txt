王韩苏薛王柳冯蒋
王义方，泗州涟水人，客于魏。孤且窭，事母谨甚。淹究经术，性謇特，高自标树。举明经，诣京师，客有徒步疲于道者，自言： 父宦远方，病且革，欲往省，困不能前。 义方哀之，解所乘马以遗，不告姓名去，由是誉振一时。不肯造请贵势，太宗使宰相听其论。于是尚书外郎独孤悊以儒显，给事中许敬宗推悊确论，义方引逮百家异同，连拄悊，直出其上。左右为悊不平，辄罢会。补晋王府参军，直弘文馆。魏征异之，欲妻以夫人之侄，辞不取。俄而征薨，乃娶。人问其然，曰： 初不附宰相，今感知己故也。 
素善张亮，亮抵罪，故贬吉安丞。道南海，舟师持酒脯请福，义方酌水誓曰： 有如忠获戾，孝见尤，四维廓氛，千里安流。神之听之，无作神羞。 是时盛夏，涛雾蒸涌，既祭，天云开露。人壮其诚。吉安介蛮夷，梗悍不驯，义方召首领，稍选生徒，为开陈经书，行释奠礼，清歌吹蕣，登降跽立，人人悦顺。久之，徙洹水丞。而亮兄子皎自硃崖还，依义方。将死，诿妻子，愿以尸归葬，义方许之。以皎妻少，故与之誓于神，使奴负柩，辍马载皎妻，身步从之。既葬皎原武，归妻其家，而告亮墓乃去。迁云阳丞。
显庆元年，擢侍御史，不再旬，会李义府纵大理囚妇淳于，迫其丞毕正义缢死，无敢白其奸。义方自以兴县属，不三时拜御史，且疾当世附离匪人以欺朝廷，内决劾奏，意必得罪，即问计于母。母曰： 昔王母伏剑，成陵之谊。汝能尽忠，吾愿之，死不恨。 义方即上言： 天子置公卿大夫士，欲水火相济，盐梅相成，不得独是独非也。昔尧失之四凶，汉高祖失之陈豨，光武失之逄萌，魏武失之张邈。彼圣杰之主，然皆失于前而得于后。今陛下抚万邦而有之，蛮区夷落，罪无逃罚，况辇毂下奸臣肆虐乎？杀人灭口，此生杀之柄，不自主出，而下移佞臣，履霜坚冰，弥不可长。请下有司杂治正义死状。 即具法冠对伏，叱义府下，跪读所言。帝方安义府狡佞，恨义方以孤士触宰相，贬莱州司户参军。岁终不复调，往客昌乐，聚徙教授。母丧，隐居不出。卒，年五十五。
义方为御史时，买第，后数日，爱廷中树，复召主人曰： 此佳树，得无欠偿乎？ 又予之钱。其廉不贪类此。始，魏征爱其材也，每恨太直，后卒以疾恶不容于时。既死，门人员半千、何彦先行丧，莳松柏冢侧，三年乃去。
彦先，齐州全节人。武后时，位天官侍郎。
员半千，字荣期，齐州全节人。其先本彭城刘氏，十世祖凝之，事宋，起部郎，及齐受禅，奔元魏，以忠烈自比伍员，因赐姓员，终镇西将军、平凉郡公。
半千始名余庆，生而孤，为从父鞠爱，鹴草通书史。客晋州，州举童子，房玄龄异之，对诏高第，已能讲《易》、《老子》。长与何彦先同事王义方，以迈秀见赏。义方常曰： 五百岁一贤者生，子宜当之。 因改今名。凡举八科，皆中。咸亨中，上书自陈： 臣家赀不满千钱，有田三十亩，粟五十石。闻陛下封神岳，举豪英，故鬻钱走京师。朝廷九品无葭莩亲，行年三十，怀志洁操，未蒙一官，不能陈力归报天子。陛下何惜玉陛方寸地，不使臣披露肝胆乎？得天下英才五千，与榷所长，有一居先，臣当伏死都市。 书奏，不报。
调武陟尉，岁旱，劝令殷子良发粟振民，不从。及子良谒州，半千悉发之，下赖以济。刺史大怒，囚半千于狱。会薛元超持节度河，让太守曰： 君有民不能恤，使惠出一尉，尚可罪邪？ 释之。俄举岳牧，高宗御武成殿，问： 兵家有三阵，何谓邪？ 众未对，半千进曰： 臣闻古者星宿孤虚，天阵也；山川向背，地阵也；偏伍弥缝，人阵也。臣谓不然。夫师以义出，沛若时雨，得天之时，为天阵；足食约费，且耕且战，得地之利，为地阵；举三军士如子弟从父兄，得人之和，为人阵。舍是，则何以战？ 帝曰： 善。 既对策，擢高第。
历华原、武功尉。厌卑剧，求为左卫胄曹参军。使吐蕃，将行，武后曰： 久闻尔名，谓为古人，乃在朝邪！境外事不足行，宜留侍制。 即诏入閤供奉。迁司宾寺主簿。稍与丘悦、王剧、石抱忠同为弘文馆直学士，又与路敬淳分日待制显福门下。擢累正谏大夫，兼右控鹤内供奉。半千以控鹤在古无有，而授任者皆浮狭少年，非朝廷德选，请罢之，忤旨，下迁水部郎中。会诏择牧守，除棣州刺史。复入弘文馆为学士。武三思用事，以贤见忌，出豪、蕲二州刺史。半千不专任吏，常以文雅粉泽，故所至礼化大行。睿宗初，召为太子右谕德，仍学士职。累封平原郡公。表乞骸骨，有诏听朝朔望。
半千事五君，有清白节，年老不衰，乐山水自放。开元九年，游尧山、沮水间，爱其地，遂定居。卒，年九十四，即葬焉。吏民哭野中。
抱忠，长安人。名属文。初置右台，自清道率府长史为殿中侍御史，进检校天官郎中，与侍郎刘奇、张询古共领选，寡廉洁，而奇号清平，二人坐綦连耀伏诛。
悦，河南人。亦善论譔，仕至岐王傅。
韩思彦，字英远，邓州南阳人。游太学，事博士谷那律。律为匪人所辱，思彦欲杀之，律不可。万年令李乾祐异其才，举下笔成章、志烈秋霜科，擢第。授监察御史，昌言当世得失。高宗夜召，加二阶，待诏弘文馆，伏内供奉。
巡察剑南，益州高赀兄弟相讼，累年不决，思彦敕厨宰饮以乳。二人寤，啮肩相泣曰： 吾乃夷獠，不识孝义，公将以兄弟共乳而生邪！ 乃请辍讼。至西洱河，诱叛蛮降之。会蜀大饥，开仓赈民，然后以闻，玺书褒美。使并州，方贼杀人，主名不立，醉胡怀刀而污，讯掠已服。思彦疑之，晨集童儿数百，暮出之，如是者三。因问： 儿出，亦有问者乎？ 皆曰： 有之。 乃物色推讯，遂擒真盗。
后太后昼见，劝帝修德答天谴。帝让中书令李义府曰： 八品官能言得失，而卿冒没富贵，主何事邪？ 义府谢罪。司农武惟良擅用并州赋二百万缗，思彦劾处死，武后为请而免。义府与诸武共谮思彦，出为山阳丞。初，尉迟敬德子姓陷大逆，思彦按释其冤，至是赠黄金良马，思彦不受。至官阅月，自免去，放迹江、淮间。久之，补建州司户参军。帝召问： 不见卿久，今何官邪？ 思彦泣道所以然。帝谓宰相： 此亦太屈。 复召为御史。
俄出为江都主簿，又徙苏州录事参军。罢，客汴州。张僧彻者，庐墓三十年，诏表其闾，请思彦为颂，饷缣二百，不受。时岁凶，家窭甚，僧彻固请，为受一匹，命其家曰： 此孝子缣，不可轻用。 上元中，复召见。思彦久去朝，仪矩梗野，拜忘蹈舞，又诋外戚擅权，后恶之。中书令李敬玄劾奏思彦见天子不蹈舞，负气鞅鞅，不可用。时已拜乾封丞，故徙硃鸢丞。迁贺州司马，卒。
始，思彦在蜀，引什邡令邓恽右坐，曰： 公且贵，愿以子孙诿公。 比其斥，而恽已为文昌左丞。
子琬。琬字茂贞，喜交酒徒，落魄少崖检。有姻劝举茂才，名动里中。刺史行乡饮饯之，主人扬觯曰： 孝于家，忠于国，今始充赋，请行无算爵。 儒林荣之。擢第，又举文艺优长、贤良方正，连中。拜监察御史。景云初，上言：
国安危在于政。政以法，暂安焉必危；以德，始不便焉终治。夫法者，智也；德者，道也。智，权宜也；道，可以久大也。故以智治国，国之贼；不以智治国，国之福。
贞观、永徽之间，农不劝而耕者众，法施而犯者寡；俗不偷薄，器不行窳；吏贪者士耻同列，忠正清白者比肩而立；罚虽轻而不犯，赏虽薄而劝；位尊不倨，家富不奢；学校不励而勤，道佛不惩而戒；土木质厚，裨贩弗蚩。其故奈何？维以皇道也。自兹以来，任巧智，斥謇谔；趋势者进，守道者退；谐附者无黜剥之忧，正直者有后时之叹；人趋家竞，风俗沦替。其故奈何？行以霸道也。贞观、永徽之天下，亦今日天下，淳薄相反，由治则然。
夫巧者知忠孝为立身之阶，仁义为百行之本，托以求进，口是而心非，言同而意乖，陛下安能尽察哉！贪冒者谓能，清贞者谓孤，浮沉者为黠，刚正者为愚。位下而骄，家贫而奢。岁月渐渍，不救其弊，何由变浮之淳哉？不务省事而务捉搦。夫捉搦者，法也。法设而滋章，滋章则盗贼多矣。法而益国，设之可也。比法令数改，或行未见益，止未知损。譬弈者一棋为善，而复之者愈善，故曰设法不如息事，事息则巧不生。圣人防乱未然，天下何繇不治哉？
永淳时，雍丘令尹元贞坐妇女治道免官，今妇夫女役常不知怪。调露时，河内尉刘宪父丧，人有请其员者，有司以为名教不取，今谓为见机。太宗朝，司农以市木橦倍价抵罪，大理孙伏伽言： 官木橦贵，故百姓者贱。臣见司农识大体，未闻其过。 太宗曰： 善。 今和市专刻剥，名为和而实夺之。往者学生、佐史、里正每一员阙，拟者十人，今当选者亡匿以免。往选司从容有礼，今如仇敌贾贩。往官将代，储什物俟其至；今交罢，执符纷竞校在亡。往商贾出入万里，今市井至失业。往家藏镪积粟相匏，今匿赀示羸以相尚。往夷狄款关，今军屯积年。往召募，人贾其勇；今差勒，阖宗逃亡。往仓储盈衍，今所在空虚。
夫流亡之人非爱羁旅、忘桑梓也，敛重役亟，家产已空，邻伍牵连，遂为游人。穷诈而犯禁，救死而抵刑。夫乱绳已结，急引之则不可解。今刻薄吏能结者也，举劾吏能引者也，则解者不见其人。愿取奇材卓行者，量能授官。
又言：
仕路太广，故弃农商而趋之。一夫耕，一妇蚕，衣食百人，欲储蓄有余，安可得乎？
书入，不报。
出监河北军，兼按察使。先天中，赋绢非时，于是谷贱缣益贵，丁别二缣，人多徙亡。琬曰： 御史乃耳目官，知而不言，尚何赖？ 又上言： 须报则弊已甚，移檄罢督乃闻。 诏可。开元中，迁殿中侍御史，坐事贬官，卒。
苏安恒，冀州武邑人。博学，尤明《周官》、《春秋左氏》学。武后末年，太子虽还东宫，政事一不与，大臣畏祸无敢言。安恒投匦上书曰： 陛下膺先圣顾托，受嗣子揖让，应天顺人，二十余年，岂不闻虞舜褰裳、周公复辟事乎？今太子孝谨，春秋盛壮，使统临宸极，何异陛下身抚天下哉！胡不传位东宫，休安圣躬？自昔天下无二姓并兴，且梁、河内、建昌诸王，以亲得封，恐万岁后不能良计，宜退就公侯，任以闲简。又陛下二十孙，无尺土封，非长久计也，请以都督府要州分而王之。纵今尚幼，且择立师傅，养成德器，籓屏皇家。 书奏，后虽猜克，不能无感，乃召见赐食，厚慰遣之。
明年，复谏曰： 臣闻天下者，高祖、太宗之天下。有隋失驭，群雄鹿骇，唐家亲事戎旅，以平宇县，指河为誓，非李氏不王，非功臣不封。陛下虽居正统，实唐旧基。日前太子在谅暗，相王非长嗣，唐祚中弱，故陛下因以即位。今太子年德已盛，尚贪有大宝，忘母子之恩，蔽其元良，以据神器，何旅颜面见唐家宗庙、大帝陵寝哉！臣谓天意人事，还归李氏。物极则复，器满则覆；当断不断，将受其乱。诚能高揖万机，自怡圣心，史臣书之，乐府歌之，斯盛事也。臣闻见过不谏非忠，畏死不言非勇。陛下以臣为忠，则择是而用；以为不忠，则斩臣头以令天下。 书闻，不报。
于是魏元忠为张易之克弟所构，狱方急，安恒独申救曰：
王者有容天下之量，故济其心；能进天下之善，故除其恶。不然，则神鬼冯怒，阴阳纷舛。陛下始革命，勤秉政枢，博逮谋猷，天下以为明主。暮年厌怠，谗佞炽结，水火相灾，百姓不亲，五品不逊，天下以为暗君。邪正糅进，狱讼冤剧。何昔是而今非邪？居安忘危之失也。
窃见元忠廉直有名，位宰相，履忠正，邪佞之徒嫉之若雠。易之兄弟无功无德，但以冯附，不阅数期，位势隆极，指马献蒲，先害善良。自元忠下狱，人人偶语，谓易之交乱，且及四国。烈士抚髀，忠臣钳口，惧易之之权，恐先谏受戮，虚死无名。况贼虏方强，赋敛重困，而自纵谗慝，摇变遐迩。臣恐四夷低目窥觇，为边鄙患，百姓托义以清君侧，逐鹿之人叩关而至，陛卫左右，从中以应，争锋硃雀之门，问鼎大明之宫，陛下何以谢之？臣今计者，莫若收雷电之威，解恢恢之网，复爵还位，君臣如初，则天下幸甚。陛下纵不能斩佞臣，塞人望，且当抑夺荣宠，翦其羽翅，无使骄横为社稷之忧。
疏奏，易之等大怒，遣刺客邀杀之，赖凤阁舍人桓彦范等悉力营解，乃免。
神龙初，为习艺馆内教。节愍太子难，或谗安恒豫谋，死狱中。睿宗立，知其枉，诏赠谏议大夫。
薛登，常州义兴人。父士通，为隋鹰扬郎将。江都乱，与州民闻人遂安据城拒贼。武德初，持地自归，授东武州刺史。辅公祏反，士通与贼将西门君仪战，破之。及平，封临汾侯。终泉州刺史。
登通贯文史，善议论，根证该审，与徐坚、刘子玄齐名。调阆中主簿。天授中，累迁左补阙。时选举滥甚，乃上疏曰：
比观举荐，类不以才，驰声假誉，互相推引，非所谓报国求贤者也。古之取士，考素行之原，询乡邑之誉，崇礼让，明节义，以敦朴为先，雕文为后。故人崇劝让，士去轻浮，以计贡贤愚为州之荣辱。昔李陵降而陇西溯，干木隐而西河美。名胜于利，则偷竞日销；利胜于名，则贪暴滋煽。盖冀缺以礼让升而晋人知礼，文翁以经术教而蜀士多儒。未有上好而下不从者也。汉世求士，必观其行，故士有自脩，为闾里推举，然后府寺交辟。魏取放达，晋先门阀，梁、陈荐士特尚词赋。隋文帝纳李谔之言，诏禁文章浮词，时泗州刺史司马幼之表不典实得罪，由是风俗稍改。炀帝始置进士等科，后生复相驰竞，赴速趋时，缉缀小文，名曰策学，不指实为本，而以浮虚为贵。
方今举士，尤乖其本。明诏方下，固已驱驰府寺之廷，出入王公之第，陈篇希恩，奏记誓报。故俗号举人皆称觅举。觅者，自求也，非彼知之义。是以耿介之士羞于自拔，循常小人弃疏取附。愿陛下降明制，颁峻科，断无当之游言，收实用之良策，文试效官，武阅守御。昔吴起将战，左右进剑，吴子辞之，诸葛亮临阵，不亲戎服，盖不取弓剑之用也。汉武帝闻司马相如之文，恨不与同时，及其至也，终不处以公卿之位，非所任故也。汉法，所举之主，终身保任。杨雄之坐田仪，成子之得魏相，赏罚之令行，则请谒之心绝；退让之义著，则贪竞之路销。请宽年限，以容简汰，不实免官，得人加赏，自然见贤不隐，贪禄不专矣。
时四夷质子多在京师，如论钦陵、阿史德元珍、孙万荣，皆因入侍见中国法度，及还，并为边害。登谏曰：
臣闻戎、夏不杂，古所戒也。故斥居塞外，有时朝谒，已事则归，三王之法也。汉、魏以来，革袭衣冠，筑室京师，不令归国。较其利害，三王是而汉、魏非，拒边长而质子短。昔晋郭钦、江统以夷狄处中夏必为变，武帝不纳，卒有永嘉之乱。伏见突厥、吐蕃、契丹往因入侍，并被奖遇，官戎秩，步黉门，服改氈罽，语习楚夏，窥图史成败，熟山川险易。国家虽有冠带之名，而狼子孤恩，患必在后。
昔申公奔晋，使子狐庸为吴行人，教吴战阵，使之叛楚。汉迁五部匈奴于汾、晋，卒以刘、石作难。窃计秦并天下，及刘、项用兵，人士凋散，以冒顿之盛，乘中国之虚，而高祖困厄平城，匈奴卒不入中国者，以其生长碛漠，谓穹庐贤于城郭，氈罽美于章绂，既安所习，是以无窥中国心，不乐汉故也。元海五部散亡之余而能自振者，少居内地，明习汉法，鄙单于之陋，窃帝王之称。使其未尝内徙，不过劫边人缯彩、曲蘖归阴山而已。
今皇风所覃，含识革面，方由余效忠，日磾尽节。然臣虑备豫不谨，则夷狄称兵不在方外，非贻谋之道。臣谓愿充侍子可一切禁绝，先在国者不使归蕃，则夷人保强，边邑无争。
武后不纳。
久之，出为常州刺史。属宣州贼钟大眼乱，百姓溃震，登严勒守备，阖境赖安。再迁尚书左丞。景云中，为御史大夫。僧慧范怙太平公主势，夺民邸肆，官不能直，登将治之，或劝以自安，答曰： 宪府直枉，朝奏暮黜可矣。 遂劾奏，反为主所构，出岐州刺史。迁太子宾客。开元初，为东都留守，再为太子宾客。登本名谦光，以与皇太子名同，诏赐今名。坐子累归田里，家苦贫，诏给致仕禄。卒，年七十三，赠晋州刺史。
王求礼，许州长社人。武后时，为左拾遗、监察御史。后方营明堂，琱饰谲怪，侈而不法。求礼以为 铁鸑金龙、丹雘珠玉，乃商琼台、夏瑶室之比，非古所谓茅茨棌椽者。自轩辕以来，服牛乘马，今辇以人负，则人代畜 ，上书讥切。久不报。
契丹叛，使孙万荣寇河北，诏河内王武懿宗御之，懦扰不进，贼败数州去。懿宗乃条华人为贼诖误者数百族，请诛之。求礼劾奏曰： 诖误之人无良边吏教习，城不完固，为虏胁制，宁素持叛心哉？懿宗拥兵数十万，闻敌至，走保城邑，今乃移祸无辜之人，不亦过乎？请斩懿宗首以谢河北。 懿宗大惧，后尽赦其人。
当是时，契丹陷幽州，馈輓屈竭，左相豆卢钦望请停京官九品以上两月奉助军兴。求礼曰： 公禄万钟，正可辍，仰禄之人可奈何？ 钦望拒不应。既奏，求礼历阶进曰： 天子富有四海，何待九品奉，使宰相夺之以济军国用乎？ 姚曰： 秦、汉皆有税算以佐军，求礼不识大体。 对曰： 秦、汉虚天下事边，奈何使陛下效之？ 后曰： 止。 
久视二年三月，大雨雪，凤阁侍郎苏味道等以为瑞，率群臣入贺。求礼让曰： 宰相燮和阴阳，而季春雨雪，乃灾也。果以为瑞，则冬月雷，渠为瑞雷邪？ 味道不从。既贺者入，求礼即厉言： 今阳气偾升，而阴冰激射，此天灾也。主荒臣佞，寒暑失序，戎狄乱华，盗贼繁兴，正官少，伪官多，百司非贿不入，使天有瑞，何感而来哉？ 群臣震恐，后为罢朝。然以刚正故，宦龃龉。神龙初，终卫王府参军。
柳泽，蒲州解人。曾祖亨，字嘉礼，隋大业末，为王屋长，陷李密，已而归京师。姿貌魁异，高祖奇之，以外孙窦妻之。三迁左卫中郎将，寿陵县男。以罪贬邛州刺史，进散骑常侍。代还，数年不得调。持兄丧，方葬，会太宗幸南山，因得召见，哀之。数日，入对北门，拜光禄少卿。亨射猎无检，帝谓曰： 卿于朕旧且亲，然多交游，自今宜少戒。 亨由是痛饬厉，谢宾客，身安静素，力吏事。终检校岐州刺史，赠礼部尚书、幽州都督，谥曰恭。
泽耿介少言笑，风度方严。景云中，为右率府铠曹参军，四岁不迁。先是，中宗时，长宁、宜城、定安诸公主及后女弟、昭容上官与其母郑、尚宫柴、陇西夫人赵及姻联数十族，皆能降墨敕授官，号斜封。及姚元崇、宋璟辅政，白罢斜封官数千员。元崇等罢去，太平公主尽奏复之。泽诣阙上疏曰：
臣闻药不毒不可以蠲疾，词不切不可以补过。故习甘旨者，非摄养之方；迩谀佞者，非治安之宜。臣窃见神龙以来，纲纪大坏，内宠专命，外嬖制权，因贵凭势，卖官鬻爵。妃主之门同商贾然，举选之署若阛阓然，屠贩者由邪忝官，废黜者因奸冒进。天下溷乱，几危社稷，赖陛下聪明神武，拯溺举坠。耳目所亲，岂可忘鉴诫哉？且斜封官者，皆仆妾私谒，迷谬先帝，岂尽先帝意邪？陛下即位之初，用元崇等计，悉以停废，今又收用之。若斜封之人不可弃邪，韦月将、燕钦融不应褒赠，李多祚、郑克义不容荡雪也。陛下何不能忍于此而能忍于彼，使善恶混并，反覆相攻，道人以非，劝人以僻。今天下咸称太平公主与胡僧慧范以此误陛下，故语曰： 姚、宋为相，邪不如正；太平用事，正不如邪。 臣恐流近致远，积小为大，轻微成高。勿谓何伤，其祸将长；勿谓何害，其祸将大。
又言：
尚医奉御彭君庆以巫觋小伎超授三品，奈何轻用名器，加非其人？臣闻赏一人而千万人悦者，赏之；罚一人而千万人劝者，罚之。惟陛下裁察。
疏入，不报。泽入调，会有诏选者得言事。乃上书曰：
顷者韦氏蛊乱，奸臣同恶，政以贿成，官以宠进，言正者获戾，行殊者见疑，海内寒心，人用不保。陛下神圣勇智，安宗社于已危，振黎苗之将溺。乃今蠲烦省徭，法明德举，万邦恺乐，室家胥欢。《诗》曰： 靡不有初，鲜克有终。 惟陛下慎厥初，脩其终。《书》曰： 惟德罔小，万邦惟庆；惟不德罔大，坠厥宗。 甚可惧也。
夫骄奢起于亲贵，纲纪乱于宠幸。禁之于亲贵，则天下从；制之于宠幸，则天下畏。亲贵为而不禁，宠幸挠而不制，故政不常，令不一，则奸诈起而暴乱生焉，虽朝施暮戮，而法不行矣。陛下欲亲与爱，莫若安之福之。夫宠禄之过，罪之阶也，谓安之邪？骄奢之淫，危之梯也，谓福之邪？前事不忘，后之师也。陛下敷求俊哲，使朝夕纳诲。其有逆于耳、谬于心者，无速罚，姑求之道；顺于耳、便于身者，无急赏，姑求之非道。羞淫巧者拒之，则淫巧息；进忠谠者赏之，则忠谠进。
臣闻生于富者骄，生于贵者傲。《书》曰： 罔淫于逸，罔游于乐。 今储宫肇建，王府复启，愿采温良、博闻、恭俭、忠鲠者为之僚友，仍请东宫置拾遗、补阙，使朝夕讲论，出入侍从，授以训诰，交修不逮。
臣又闻 驰骋畋猎，令人发狂 。今贵戚打球击鼓，飞鹰奔犬，狎比宵人，盘游薮泽。《书》曰： 内作色荒，外作禽荒。 惟陛下诞降谋训，劝以学业，示之以好恶，陈之以成败，则长享福禄矣。
臣闻 富不与骄期而骄自至，骄不与罪期而罪自至，罪不与死期而死自至 。顷韦庶人、安乐公主、武延秀等可谓贵且宠矣，权侔人主，威震天下。然怙侈灭德，神怒人弃，岂不谓爱之太极、富之太多乎？ 殷鉴不远，在夏后之世。 今陛下何劝？其皇祖谋训之则乎！陛下何惩？其孝和宠任之失乎！故爱而知其恶，憎而知其善。夫宠爱之心未有能免，要去其太甚，闲之以礼，则可矣。诸王、公主、驸马，陛下之所亲爱也，矫枉监戒，宜在厥初，使居宠思危，观过务善。《书》曰： 三风十愆，卿士有一于身，家必丧，邦君有一于身，国心亡。 惟陛下黜奢僭骄怠，进朴素行业，以勖其非心。
臣闻 常厥德，保厥位；厥德匪常，九有以亡 。愿陛下不作无益，不启私门，不差刑，不滥赏，则惟德是辅，惟人之怀，天禄永终矣。
睿宗善之，拜监察御史。
开元中，转殿中侍御史，监岭南选。时市舶使、右威卫中郎将周庆立造奇器以进，泽上书曰：  不见可欲，使心不乱 ，是知见可欲而心必乱矣。庆立雕制诡物，造作奇器，用浮巧为珍玩，以谲怪为异宝，乃治国之巨蠹，明王所宜严罚者也。昔露台无费，明君不忍；象箸非大，忠臣愤叹。庆立求媚圣意，摇荡上心。陛下信而使之乎，是宣淫于天下；庆立矫而为之乎，是禁典之所无赦。陛下新即位，固宜昭宣菲薄，广示节俭，岂可以怪好示四方哉！ 书奏，玄宗称善。历迁太子右庶子。为郑州刺史，未行，卒，赠兵部侍郎。
泽从祖范、奭。
范，贞观中为侍御史，时吴王恪好田猎，范弹治之。太宗曰： 权万纪不能辅道恪，罪当死。 范进曰： 房玄龄事陛下，犹不能谏止畋猎，岂宜独罪万纪？ 帝怒，拂衣起。顷之，召谓曰： 何廷折我？ 范谢曰： 主圣则臣直，陛下仁明，臣敢不尽愚？ 帝乃解。高宗时，历尚书右丞、扬州大都督府长史。
奭字子邵。以父隋时使高丽卒焉，故往迎丧，号踊尽哀，为夷人所慕。贞观中，累迁中书舍人。外孙为皇后，迁中书侍郎，进中书令。皇后挟媚道觉，罢为吏部尚书。后废，贬爱州刺史。许敬宗等构奭通宫掖，谋行鸩毒，与褚遂良朋党，罪大逆。遣使杀之，没其家，期以上亲并流岭表，奭房隶桂州为奴婢。
神龙初，乃复官爵，子孙亲属缘坐者悉免。开元初，泽兄涣为中书舍人，上言： 臣从伯祖奭，去显庆三年与褚遂良等五门同被谴戮，虽被原雪，而子孙殆尽，唯曾孙无忝客籍龚州。陛下先天后诏书，尝任宰相家并录其后。况臣之伯祖无辜被诛，今藁窆未还，后嗣侨处，愿许伯祖归葬，孤孙北迁。 于是诏无忝护奭柩归乡里，官给丧事。无忝后历潭州都督。
冯元常，相州安阳人，其先盖长乐信都著姓。曾祖子琮，北齐右仆射。叔祖慈明，有文辞，仕隋为内史舍人。奉诏讨李密，为密将所缚，身数创，密厚礼之，情谓曰： 东都危蹙，我欲率四方贤豪建功业，幸公同之。 慈明曰： 公家事先帝，名在王室，乃挟玄感举兵，亡命至今，复图反噬，何耶？ 密囚之。俄为翟护所杀。武德初，赠吏部尚书，谥壮武。
元常举明经及第，调浚仪尉。高宗时，擢累监察御史、剑南道巡察使，兴利除害，蜀人顺赖。历尚书左丞。尝密谏帝中宫权重，宜少抑，帝虽置其计，而内然之，由是为武后所恶。元常在职脩举，识鉴澄远，帝委遇特厚。及不豫，诏平章百司奏事。武后擅朝，嵩阳令樊文进瑞石，后暴石朝堂示百官。元常奏石妄伪，不可以示群臣。后怒，出为陇州刺史。会天下岳牧集乾陵，后不欲元常得会，故道徙眉州刺史。剑南有光火盗，夜掠人，昼伏山谷。元常喻以恩信，约悔过自新，贼相率脱甲面缚。贼平，转广州都督，诏便驿走官。安南酋领李嗣仙杀都护刘延祐，劫州县，诏元常讨之。率士卒航海，驰檄先示祸福，贼党多降，元常纵兵斩首恶而还。虽有功，犹以拂旨见怨，不录功。凡三徙，终不得至京师，卒为酷吏周兴所陷，追赴都，下狱死。
元常闺门雍睦，有礼法，虽小功丧不御私室。神龙中，旌其家，大署曰 忠臣之门 。天下高其节，凡名族皆愿通婚。
从弟元淑，及后时，历清漳、浚仪、始平三县令，右善去恶，人称为神明。与奴仆日一食，马日一秣，所至不挈妻子，斥奉余以给贫穷。或讥其近名，元淑曰： 吾性也，不为苦。 中宗降玺书劳勉，付状史官。元淑约洁过于元常，然刚直不及也。终祠部郎中。
蒋钦绪，莱州胶水人。颇工文辞，擢进士第，累迁太常博士。中宗始亲郊，国子祭酒祝钦明建言，皇后应亚献，欲以媚韦氏。天子疑之，诏礼官议。众曲意阿徇，钦绪独抗言不可，诸儒壮其节。
历吏部员外郎。始，韩琬为高邮主簿，使京师，自负其才，有不遇之言题客舍。它日，钦绪见之，笑曰： 是子叹后时耶？ 久之，琬举贤良方正，钦绪擢其文异等，因谓曰： 朋友之过免未？ 琬曰： 今日乃见君子之心。 其务荐引士类此。
钦绪精治道，驭吏整严，虽铢秒罪不贷。出为华州长史。萧至忠自晋州被召，过钦绪，钦绪本姻家，因戒曰： 以君才不患不见用，患非分而求耳。 至忠竟及祸。开元十三年，以御史中丞录河南囚，宣尉百姓，振穷乏。徙吏部侍郎，历汴、魏二州刺史，卒。
性孤洁自守，唯与贾曾、郭利贞相友云。
子沇，亦专洁博学，少有名。以孝廉授洛阳尉，迁监察御史，与兄演、溶、弟清俱为才吏，有名天宝间。始，河南尹韩朝宗、裴迥尝委讯覆检句，而处事平，剖断精允，群寮莫能望也。乾元中，历陆浑、盩厔、咸阳、高陵四县令，美政流行，长老纪焉。郭子仪军出其县，敕麾下曰： 蒋沇，贤令，供亿当有素，得蔬饭足矣，毋挠其清也！ 迁长安令，以刑部郎中兼侍御史，领渭桥运出纳使。
元载持政，守道士类不迁，沇以故滞郎位，不得调。常衮代相，闻士议恨沇屈，故擢御史中丞、东都副留守。再迁大理卿，持法明审，号称职。德宗出奉天，沇奔行在，为贼所拘，欲诱署伪职，沇绝食不应命，窜伏里中，不复见。京师平，乃出，擢右散骑常侍。卒年七十四，赠工部尚书。
清，举明经中第，调巩丞。东京留守李憕贤之，表为判官。与憕同死安禄山乱，赠礼部侍郎。敬宗时，录其孙鄅为伊阙令。初，清蒙难，以秩卑不及谥。太和初，吏部郎中王高言之朝，追谥曰忠。
