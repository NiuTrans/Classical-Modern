高元李韦薛崔戴王徐郗辛
高适，字达夫，沧州渤海人。少落魄，不治生事。客梁、宋间，宋州刺史张九皋奇之，举有道科中第，调封丘尉，不得志，去。客河西，河西节度使哥舒翰表为左骁卫兵曹参军，掌书记。禄山乱，召翰讨贼，即拜适左拾遗，转监察御史，佐翰守潼关。翰败，帝问群臣策安出，适请竭禁藏募死士抗贼，未为晚，不省。天子西幸，适走间道及帝于河池，因言： 翰忠义有素，而病夺其明，乃至荒踣。监军诸将不恤军务，以倡优蒲飗相娱乐，浑、陇武士饭粝米日不厌，而责死战，其败固宜。又鱼炅、何履光、赵国珍屯南阳，而一二中人监军更用事，是能取胜哉？臣数为杨国忠言之，不肯听。故陛下有今日行，未足深耻。 帝颔之。俄迁侍御史，擢谏议大夫，负气敢言，权近侧目。帝以诸王分镇，适盛言不可，俄而永王叛。肃宗雅闻之，召与计事，因判言王且败，不足忧。帝奇之，除扬州大都督府长史、淮南节度使。诏与江东韦陟、淮西来瑱率师会安陆，方济师而王败。李辅国恶其才，数短毁之，下除太子少詹事。
未几蜀乱，出为蜀、彭二州刺史。始，上皇东还，分剑南为两节度，百姓弊于调度，而西山三城列戍。适上疏曰： 剑南虽名东、西川，其实一道。自邛关、黎、雅以抵南蛮，由茂而西，经羌中、平戎等城，界吐蕃。濒边诸城，皆仰给剑南。异时以全蜀之饶，而山南佐之，犹不能举，今裂梓、遂等八州专为一节度，岁月之计，西川不得参也。嘉陵比困夷獠，日虽小定，而痍痏未平，耕纺亡业，衣食贸易皆资成都，是不可得役亦明矣。可税赋者，独成都、彭、蜀、汉四州而已，以四州耗残当十州之役，其弊可见。而言利者，枘凿万端，穷朝抵夕，千案百牍，皆取之民，官吏惧谴，责及邻保，威以罚抶，而逋逃益滋。又关中比饥，士人流入蜀者道路相系，地入有讫，而科敛无涯，为蜀计者，不亦难哉！又平戎以西数城，皆穷山之颠，蹊隧险绝，运粮束马之路，坐甲无人之乡。为戎狄言，不足利戎狄；为国家言，不足广土宇。柰何以弹丸地而困全蜀太平之人哉？若谓已戍之城不可废，已屯之兵不可收，愿罢东川，以一剑南并力从事。不尔，非陛下洗荡关东清逆乱之意也。蜀人又扰，则贻朝廷忧。 帝不纳。
梓屯将段子璋反，适从崔光远讨斩之。而光远兵不戢，遂大掠，天子怒，罢光远，以适代为西川节度使。广德元年，吐蕃取陇右，适率兵出南鄙，欲牵制其力，既无功，遂亡松、维二州及云山城。召还，为刑部侍郎、左散骑常侍，封渤海县侯。永泰元年卒，赠礼部尚书，谥曰忠。
适尚节义，语王霸衮衮不厌。遭时多难，以功名自许，而言浮其术，不为搢绅所推。然政宽简，所涖，人便之。年五十始为诗，即工，以气质自高。每一篇已，好事者辄传布。其诒书贺兰进明，使救梁、宋以亲诸军，与许叔冀书，令释憾；未度淮，移檄将校，绝永王，俾各自白，君子以为义而知变。
元结，后魏常山王遵十五代孙。曾祖仁基，字惟固，从太宗征辽东，以功赐宜君田二十顷，辽口并马牝牡各五十，拜宁塞令，袭常山公。祖亨，字利贞，美姿仪。尝曰： 我承王公馀烈，鹰犬声乐是习，吾当以儒学易之。 霍王元轨闻其名，辟参军事。父延祖，三岁而孤，仁基敕其母曰： 此儿且祀我。 因名而字之。逮长，不仕，年过四十，亲娅强劝之，再调舂陵丞，辄弃官去，曰： 人生衣食，可适饥饱，不宜复有所须。 每灌畦掇薪，以为 有生之役，过此吾不思也 。安禄山反，召结戒曰： 而曹逢世多故，不得自安山林，勉树名节，无近羞辱 云。卒年七十六，门人私谥曰太先生。
结少不羁，十七乃折节向学，事元德秀。天宝十二载举进士，礼部侍郎阳浚见其文，曰： 一第慁子耳，有司得子是赖！ 果擢上第。复举制科。会天下乱，沈浮人间。国子司业苏源明见肃宗，问天下士，荐结可用。时史思明攻河阳，帝将幸河东，召结诣京师，问所欲言，结自以始见轩陛，拘忌讳，恐言不悉情，乃上《时议》三篇。其一曰：
议者问： 往年逆贼，东穷海，南淮、汉，西抵函、秦，北彻幽都，丑徒狼扈，在四方者几百万，当时之祸可谓剧，而人心危矣。天子独以匹马至灵武，合弱旅，鉏强寇，师及渭西，曾不逾时，摧锐攘凶，复两京，收河南州县，何其易邪？乃今河北奸逆不尽，山林江湖亡命尚多，盗贼数犯州县，百姓转徙，踵系不绝，将士临敌而奔，贤人君子遁逃不出。陛下往在灵武、凤翔，无今日胜兵而能杀敌，无今日检禁而无亡命，无今日威令而盗贼不作，无今日财用而百姓不流，无今日爵赏而士不散，无今日朝廷而贤者思仕，何哉？将天子能以危为安，而忍以未安忘危邪？ 对曰： 此非难言之。前日天子恨愧陵庙为羯逆伤污，愤怅上皇南幸巴、蜀，隐悼宗戚见诛，侧身勤劳，不惮亲抚士卒，与人权位，信而不疑，渴闻忠直，过弗讳改。此以弱制强，以危取安之繇也。今天子重城深宫，燕和而居；凝冕大昕，缨佩而朝；太官具味，视时而献，太常备乐，和声以荐；国机军务，参筹乃敢进；百姓疾苦，时有不闻；厩刍良马、宫籍美女、舆服礼物、休符瑞谍，日月充备；朝廷歌颂盛德大业，听而不厌；四方贡赋，争上尤异；谐臣顐官，怡愉天颜；文武大臣至于庶官，皆权赏逾望。此所以不能以强制弱，以未安忘危。若陛下视今日之安，能如灵武时，何寇盗强弱可言哉！ 
其二曰：
议者曰： 吾闻士人共自谋： 昔我奉天子拒凶逆，胜则家国两全，不胜则两亡，故生死决于战，是非极于谏。今吾名位重，财货足，爵赏厚，勤劳已极，外无仇雠害我，内无穷贱迫我，何苦当锋刃以近死，忤人主以近祸乎？ 又闻曰： 吾州里有病父老母、孤兄寡妇，皆力役乞丐，冻馁不足，况于死者，人谁哀之？ 又闻曰： 天下残破，苍生危窘，受赋与役者，皆寡弱贫独，流亡死徙，悲忧道路，盖亦极矣。天下安，我等岂无畎亩自处？若不安，我不复以忠义仁信方直死矣！ 人且如此，柰何？ 对曰： 国家非欲其然，盖失于太明太信耳。夫太明则见其内情，将藏内情则罔惑生下。能令必信，信可必矣，而太信之中，至奸尤恶之。如此遂使朝廷亡公直，天下失忠信，苍生益冤结。将欲治之，能无端由？吾等议于野，又何所及？ 
其三曰：
议者曰： 陛下思安苍生，灭奸逆，图太平，劳心悉精，于今四年，说者异之，何哉？ 对曰： 如天子所思，说者所异，非不知之。凡有诏令丁宁事皆不行，空言一再，颇类谐戏。今有仁血阝之令，忧勤之诰，人皆族立党语，指而议之。天子不知其然，以为言虽不行，犹足以劝。彼沮劝，在乎明审均当而必行也。天子能行已言之令，必将来之法，杂徭弊制，拘忌烦令，一切蠲荡，任天下贤士，屏斥小人，然后推仁信威令，谨行不惑。此帝王常道，何为不及？ 
帝悦曰： 卿能破朕忧。 擢右金吾兵曹参军，摄监察御史，为山南西道节度参谋。募义士于唐、邓、汝、蔡，降剧贼五千，瘗战死露胔于泌南，名曰哀丘。
史思明乱，帝将亲征，结建言： 贼锐不可与争，宜折以谋。 帝善之，因命发宛、叶军挫贼南锋，结屯泌阳守险，全十五城。以讨贼功迁监察御史里行。荆南节度使吕諲请益兵拒贼，帝进结水部员外郎，佐諲府。又参山南东道来瑱府，时有父母随子在军者，结说瑱曰： 孝而仁者，可与言忠；信而勇者，可以全义。渠有责其忠信义勇而不劝之孝慈邪？将士父母，宜给以衣食，则义有所存矣。 瑱纳之。瑱诛，结摄领府事。会代宗立，固辞，丐侍亲归樊上。授著作郎。益著书，作《自释》，曰：
河南，元氏望也。结，元子名也。次山，结字也。世业载国史，世系在家谍。少居商馀山，著《元子》十篇，故以元子为称。天下兵兴，逃乱入猗玗洞，始称猗玗子。后家瀼滨，乃自称浪士。及有官，人以为浪者亦漫为官乎，呼为漫郎。既客樊上，漫遂显。樊左右皆渔者，少长相戏，更曰聱叟。彼诮以聱者，为其不相从听，不相钩加，带笭箵而尽船，独聱齖而挥车。酒徒得此，又曰： 公之漫其犹聱乎？公守著作，不带笭箵乎？又漫浪于人间，得非聱齖乎？公漫久矣，可以漫为叟。 于戏！吾不从听于时俗，不钩加于当世，谁是聱者，吾欲从之！彼聱叟不惭带乎笭箵，吾又安能薄乎著作？彼聱叟不羞聱齖于邻里，吾又安能惭漫浪于人间？取而醉人议，当以漫叟为称。直荒浪其情性，诞漫其所为，使人知无所存有，无所将待。乃为语曰： 能带笭箵，全独而保生；能学聱齖，保宗而全家。聱也如此，漫乎非邪！ 
久之，拜道州刺史。初，西原蛮掠居人数万去，遗户裁四千，诸使调发符牒二百函，结以人困甚，不忍加赋，即上言： 臣州为贼焚破，粮储、屋宅、男女、牛马几尽。今百姓十不一在，耄孺骚离，未有所安。岭南诸州，寇盗不尽，得守捉候望四十馀屯，一有不靖，湖南且乱。请免百姓所负租税及租庸使和市杂物十三万缗。 帝许之。明年，租庸使索上供十万缗，结又奏： 岁正租庸外，所率宜以时增减。 诏可。结为民营舍给田，免徭役，流亡归者万馀。进授容管经略使，身谕蛮豪，绥定八州。会母丧，人皆诣节度府请留，加左金吾卫将军。民乐其教，至立石颂德。罢还京师，卒，年五十，赠礼部侍郎。
李承，赵州高邑人。幼孤，其兄晔养之。既长，以悌闻。擢明经，迁累大理评事，为河南采访使判官。尹子奇陷汴州，拘承送洛阳，觇得贼谋，皆密启诸朝。两京平，例贬临川尉。不三月，除德清令。寻擢监察御史，累迁吏部郎中，淮南西道黜陟使。奏置常丰堰于楚州，以御海潮，溉屯田脊卤，收常十倍它岁。德宗将讨梁崇义，李希烈揣知之，乃表崇义过恶，请先诛讨，帝悦，数对左右称其忠。会承使回，言希烈能立功，然恐后不可制，帝初谓不然，及崇义平，希烈果叛，始思其言，擢拜河中尹、晋绛观察使。承廉正有雅望，以才显于时。未几，改山南东道节度使。时希烈犹据襄州，帝虑不受命，欲以禁兵卫送承，承辞，请以单骑入。既至，希烈舍承外馆，迫胁日万端，承晏然誓以死守。希烈不能屈，遂大掠去，襄、汉荡然。承辑绥抚安之，居一年，阖境完复。初，希烈虽去，留部校守觇，往来踵舍，承因得使所厚臧叔雅结希烈腹心周会、王玢、姚詹。及曾等谋杀希烈，承首谋也。密诏褒美。寻检校工部尚书、湖南观察使。建中四年卒，年六十二，赠吏部尚书。
韦伦，系本京兆。父光乘，在开元、天宝间为朔方节度使。伦以廕调蓝田尉，干力勤济，杨国忠署为铸钱内作使判官。国忠多发州县齐人令鼓铸，督非所习，虽箠失苛严，愈无功。伦请准直募匠，代无聊之人，繇是役用减，鼓铸多矣。玄宗晚节盛营宫室，吏介以为欺，伦阅实工员，省费倍。从帝入蜀，以监察御史为剑南节度行军司马、置顿判官。时中人卫卒多侵暴，尤难治，伦以清俭自将，西人赖济。中宦疾之，以谗贬衡州司户参军。度支使第五琦荐伦才，擢商州刺史、荆襄道租庸使。襄州裨将康楚元乱，自称东楚义王，刺史王政弃城遁。贼南袭江陵，绝汉、沔饷道。伦调兵屯邓州，厚抚降贼。寇益怠，乃击禽楚元以献，收租庸二百万缗。召为卫尉卿，俄兼宁、陇二州刺史。
乾元中，襄州乱，诏伦为山南东道节度使，而李辅国方恣横，伦不肯谒，憾之，中罢为秦州刺史。吐蕃、党项岁入边，伦兵寡，数格虏，败，贬巴州长史，徙务川尉。代宗立，连拜忠、台、饶三州刺史。宦者吕太一反岭南，诏拜伦韶州刺史、韶连郴都团练使。为太一反间，贬信州司马，斥弃十年，客豫章。
德宗嗣位，选使绝域者，擢伦太常少卿，充和吐蕃使。伦至，谕天子威德，赞普顺悦，乃入献。还，进太常卿，兼御史大夫。再使，如旨。伦处朝，数论政得失，宰相卢杞恶之，改太子少保。从狩奉天。及杞败，关播罢为刑部尚书，伦在朝堂流涕曰； 宰相无状，使天下至此，不失为尚书，后何劝？ 闻者惮其公。帝后欲复用杞为刺史，伦苦谏，言恳至到，帝纳之。进太子少师、郢国公，致仕。时李楚琳以仆射兼卫尉卿，李忠诚以尚书兼少府监，伦言： 楚琳逆节，忠诚戎丑，不当宠以官。 又请为义仓，以捍无年；择贤者，任帝左右。谓吐蕃豺虎野心，不可事信约，宜谨备边。帝善其言，厚礼之。居家以孝慈称。卒，年八十三，赠扬州都督，谥曰肃。
薛珏，字温如，河中宝鼎人。以廕为懿德太子庙令，累迁乾陵台令。岁中以清白闻，课第一，改昭应令，人请立石纪德，珏固让。迁楚州刺史。初，州有营田，宰相遥领使，而刺史得专达，俸及它给百馀万，田官数百，岁以优得迁，别户三千，备刺史厮役。珏至，悉条去之，租入赢异时。观察使恶其洁，诬以罪，左授峡州刺史。建中初，德宗命使者分诸道察官吏升黜焉，而李承状珏之简，赵赞言其廉，卢翰称其肃，书参闻，于是拜中散大夫，赐金紫。刘玄佐表兼汴宋行军司马。李希烈弃汴州走，即拜珏刺史，迁河南尹。入为司农卿。是时，诏举堪刺史、县令者且百人，延问人间疾苦、吏得失，取尤通达者什二，宰相欲校以文词，珏曰： 求良吏不可责文学，宜以上爱人之本为心也。 宰相多其计，所用皆称职。为京兆尹，司农供三宫畜茹三十车，不足，请市京兆。是时，韦彤为万年令，珏使彤禁鬻卖，民苦之。德宗怒，夺珏、彤俸。帝疑下情不达，因诏延英坐日许百司长官二员言阙失，谓之巡对。珏刚严，晓法治，勤身以劝下，然苛察，无经术大体。坐善窦参，改太子宾客，出为岭南观察使。卒，年七十四，赠工部尚书。
子存庆，字嗣德，貌伟岸。及进士第，历御史、尚书郎。五迁给事中，与韦弘景封驳诏书，时称其直。刘总以幽州归，穆宗谓宰相曰： 必用薛存庆，可以宣朕意。 对延英一刻，遣之，至镇州，疽发于背卒，赠吏部侍郎。
崔汉衡，博州博平人。沉懿博厚，善与人交。始为费令，滑州节度使令狐彰表掌书记。大历六年，以检校礼部员外郎为和蕃副使。还，迁右司郎中。建中二年，吐蕃请盟，擢殿中少监，为和蕃使，与其使区颊赞俱来约盟。改鸿胪卿，持节送区颊赞归，遂定盟清水。德宗幸奉天，吐蕃以兵佐浑瑊，败贼武功。转秘书监。俄拜上都留守、兵部尚书、东都淄青魏博赈给宣慰使。又使幽州，还命称指。贞元三年，豫吐蕃盟平凉，被执，虏将杀之，因夷言谓之曰： 我善结赞，无杀我！ 而汉衡诚信素著，虏亦尊重，故至河州得还。明年，出为晋慈隰观察使，卒，赠尚书左仆射。
戴叔伦，字幼公，润州金坛人。师事萧颖士，为门人冠。刘晏管盐铁，表主运湖南，至云安，杨惠琳反，驰客劫之曰： 归我金币，可缓死。 叔伦曰： 身可杀，财不可夺。 乃舍之。嗣曹王皋领湖南、江西，表在幕府。皋讨李希烈，留叔伦领府事，试守抚州刺史。民岁争溉灌，为作均水法，俗便利之。耕饷岁广，狱无系囚。俄即真。期年，诏书褒美，封谯县男，加金紫服。齐映、刘滋执政，叔伦劝以 屯难未靖，安之者莫先于兵，兵所藉者食，故金谷之司不轻易人。天下州县有上、中、下，紧、望、雄、辅者，有司铨拟，皆便所私，此非为官择人、为人求治之术。其尤切者，县令、录事参军事，此二者，宜出中书、门下，无计资序限，远近高卑，一以殿最升降，则人知劝。 映等重其言。迁容管经略使，绥徠夷落，威名流闻。其治清明仁恕，多方略，故所至称最。德宗尝赋《中和节诗》，遣使者宠赐。代还，卒于道，年五十八。
王翃，字宏肱，并州晋阳人。少治兵家。天宝中，授翃卫尉、羽林军宿卫。擢才兼文武科，出为辰州刺史。与讨襄州康楚元有功，加兼秘书少监，迁朗州刺史。大历中，擢容管经略使。初，安禄山乱，诏岭南兵隶南阳鲁炅。炅败绩，众奔溃。溪洞夷獠相挻为乱，夷酋梁崇牵号 平南都统 ，与别帅覃问合，又与西原贼张侯、夏永更诱啸，因陷城邑，遂据容州。前经略使陈仁琇、元结、长孙全绪等皆侨治藤、梧。翃至，言于众曰： 我，容州刺史，安可客治它所？必得容乃止。 即出私财募士，有功者放署吏，于是人自奋。不数月，斩贼帅欧阳珪。因至广州，请节度使李勉出兵并力，勉不许，曰： 容陷贼久，獠方强，今速攻，祗自败耳。 翃曰： 大夫即不出师，愿下书州县，阳言以兵为助，冀藉此声，成万一功。 勉许诺。翃乃移书义、藤二州刺史，约皆进讨，引兵三千与贼鏖战，日数遇。勉檄止之，辄匿不发，战愈力，卒破贼，禽崇牵，悉复容州故地。捷书闻，诏更置顺州，以定馀乱。翃凡百馀战，禽首领七十，覃问遁去。复遣将李寔等分讨西原，平郁林等诸州。累兼御史中丞、招讨处置使。会哥舒晃反，翃命寔悉师援广州，问因合众乘间来袭，翃设伏击之，生禽问，岭表平。代宗遣使慰劳，加金紫光禄大夫，赐第京师。
时吐蕃入寇，郭子仪悉河中兵乘边，召翃为河中少尹，领节度后务。悍将凌正数干法不逞，约其徒夜斩关逐翃。翃觉之，阴乱漏刻，以差其期，众惊，不敢发。俄禽正诛之，一军惕息。历汾州刺史，为振武军使绥，银等州留后。入拜京兆尹。会起泾原兵讨李希烈，次浐水，京兆主供拟，饔败肉腐，众怒曰： 食是而讨贼乎？ 遂叛。翃挺身走奉天，拜太子詹事。德宗还都，再迁大理卿，出为福建观察使。徙东都留守，既至，开田二十馀屯，脩器械，皆良金寿革，练士卒，号令精明。俄而吴少诚叛，独东畿为有备，关东赖之。贞元十八年卒，赠尚书右仆射，谥曰肃。
翃雅善卢杞，杞之杀崔宁、沮李怀光不得朝，皆与其谋，议者以为訾。
子正雅，字光谦，行谨饬，为崔邠所器。元和初，擢进士，迁累监察御史。穆宗时，京邑多盗贼，正雅以万年令威震豪强。尹柳公绰言其能，就赐绯鱼，擢累汝州刺史。属监军怙权，乃谢病去。入为大理卿，会争宋申锡狱，坚甚，申锡得不死。大和中卒，赠左散骑常侍。
翃兄翊，性谦柔，历山南东道节度使。代宗目为纯臣，世称谨廉。卒，赠户部尚书，谥曰忠惠。
翊曾孙凝，字成庶，少孤，依其舅宰相郑肃。举明经、进士，皆中。历台省，浸知名，擢累礼部侍郎。不阿权近，出为商州刺史。驿道所出，吏破产不能给，而州有冶赋羡银，常摧直以优吏奉。凝不取，则以市马，故无横扰，人皆慰悦。徙湖南观察使。僖宗立，召为兵部侍郎，领盐铁转运使。坐举非其人，以秘书监分司东都，即拜河南尹。迁宣歙池观察使，时乾符四年也。王仙芝之党屠至德，势益张，凝遣牙将孟琢助池守。贼益兵来攻，实欲袭南陵，凝遣樊俦以舟师扼青阳。俦违令，轻与贼战，不胜，凝斩以徇，诸将闻，皆股栗，以死缀贼，贼不能进。时江南环境为盗区，凝以强弩据采石，张疑帜，遣别将马颖解和州之围。明年，贼大至，都将王涓自永阳赴敌，凝大宴，谓涓曰： 贼席胜而骄，可持重待之，慎毋战。 涓意锐，日趋四舍，至南陵，未食即阵，死焉。监军收馀卒数千，还走城，沮挠无去意，卒又恣横不能禁，凝让曰： 吏捕蝗者，不胜而仰食于民，则率暴以济灾也。今兵不能捍敌，又恣之犯民生业，何以称朝廷待将军意？ 监军词屈，趣亲吏入民舍夺马，凝乘门望见，麾左右捕取杀之，由是不敢留，然益储畜缮完以备贼，贼至不能加。会大星直寝庭坠，术家言宜上疾不视事以厌胜，凝曰： 东南，国有所出，而宣为大府，吾规脱祸可矣，顾一方何赖哉？誓与城相存亡，勿复言！ 既而贼去。未几，卒，年五十八，赠吏部尚书，谥曰贞。
徐申，字维降，京兆人。擢进士第，累迁洪州长史。嗣曹王皋讨李希烈，檄申以长史行刺史事，任职办，皋表其能，迁韶州刺史。韶自兵兴四十年，刺史以县为治署，而令丞杂处民间。申按公田之废者，募人假牛犁垦发，以所收半畀之，田久不治，故肥美，岁入凡三万斛。诸工计所庸，受粟有差，乃徙治故州。未几，邑闬如初。创驿候，作大市，器用皆具。州民诣观察使，以其有功于人，请为生祠，申固让，观察使以状闻，迁合州刺史。始来韶，户止七千，比六年，倍而半之。会初置景州，授刺史，赐钱五十万，加节度副使。迁邕管经略使。黄洞纳质供赋，不敢桀。逾年，进岭南节度使。前使死，吏盗印，署府职百馀员，畏事泄，谋作乱。申觉，杀之，诖误一不问。远俗以攻劫相矜，申禁切，无复犯。外蕃岁以珠、玳瑁、香、文犀浮海至，申于常贡外，未尝賸索，商贾饶盈。刘辟反，表请发卒五千，循马援故道，繇爨蛮抵蜀，扌寿辟不备。诏可，加检校礼部尚书，封东海郡公。诏未至，卒，年七十。赠太子少保，谥曰平。
郗士美，字和夫，兗州金乡人。父纯，字高卿，举进士、拔萃、制策皆高第，张九龄、李邕数称之。自拾遗七迁至中书舍人。处事不回，为宰相元载所忌。时鱼朝恩以牙将李琮署两街功德使，琮恃势桀横，众辱京兆尹崔昭于禁中，纯曰： 此国耻也。 即诣载请速处其罪，载不纳，遂辞疾还东都，号 伊川田父 ，十年不出。德宗立，崔祐甫辅政，召为太子左庶子、集贤殿学士，不拜，以老乞身。改詹事，听致仕。帝召见，褒叹良久，赐金紫，公卿以下咸祖都门，世高其节。
士美年十二，通《五经》、《史记》、《汉书》，皆能成诵。父友萧颖士、颜真卿、柳芳与相论绎，尝曰： 吾曹异日当交二郗之间矣。 未冠为阳翟丞，佐李抱真潞州幕府。以才，历王虔休、李元，皆留不徙。久乃进房州刺史、黔中经略观察使。溪州贼向子琪以众八千岨山剽劫，士美讨平之，加检校右散骑常侍，封高平郡公。迁京兆尹，天子多所咨逮。
出为鄂岳观察使。时安黄节度使伊慎入朝，其子宥主后务，偃蹇，母死京师不发丧，欲固其权。士美知之，使府属过其境，宥出迎，因以母讣告之，即为办装，宥惶遽上道。
改河南尹，检校工部尚书，充昭义节度使。昭义自李抱真以来皆武臣，私厨月费米六千石、羊千首、酒数十斛，潞人困甚。士美至，悉去之，出禀钱市物自给。又卢从史时，日具三百人膳以饷牙兵，士美曰： 卒卫于牙，固职也，安得广费为私恩？ 亦罢之。讨王承宗也，遣大将王献督万人为前锋，献恣横逗挠，士美即斩以徇，下令曰： 敢后者斩！ 亲鼓之，大破贼，下三营环柏乡。时诸镇兵合十馀万绕贼，多玩寇犯法，独士美兵锐整，最先有功。宪宗喜曰： 固知士美能办吾事。 承宗大震惧。亡几，会诏班师，然威震两河。以疾召拜工部尚书。后检校刑部尚书，为忠武节度使。卒，年六十四，赠尚书左仆射，谥曰景。生平与人交，已然诺，以是名重于世。
辛秘，系出陇西。贞元中，擢明经第，授华原主簿。以判入等，调长安尉。其学于礼家尤洽，高郢为太常卿，奏为博士。再迁兵部员外郎，常兼博士。再辟礼仪使府。
宪宗初，拜湖州刺史。李锜反，遣大将先取支州。苏、常、杭、睦四刺史，或战败，或拘胁，独秘以儒者，贼易之。未及至，秘召牙将丘知二夜开城收壮士，得数百，逆贼大战，斩其将，进焚营保。锜平，赐金紫。佥谓秘材任将帅，会河东范希朝出讨王承宗，召秘为希朝司马，主留务。累迁汝、常州刺史，河南尹，进拜昭义军节度使。是时，承讨恒、赵之后，潞人雕耗。秘至，则约出入，啬用度，比四年，储钱十七万缗、粮七十万斛，器械坚良，隐然复为完镇。召还，道病卒，年六十四，赠尚书左仆射，谥曰肃，后更谥懿。
秘为大官，居不易第，服不改初，其奉禄悉与里表亲属。病，自铭其墓，作书一通缄之。卒后发视，则送终制也，俭而不违于礼云。
