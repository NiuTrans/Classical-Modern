崔徐苏豆卢
崔融，字安成，齐州全节人。擢八科高第。累补宫门丞、崇文馆学士。中宗为太子时，选侍读，典东朝章疏。武后幸嵩高，见融铭《启母碣》，叹美之。及已封，即命铭《朝觐碑》。授著作佐郎，迁右史，进凤阁舍人。时有司议关市，行人尽征之，融上疏谓： 《周官》九赋，其七曰关市。以市多淫巧，而关通末游，欲止抑之，故加税耳。然唯敛工商，而不及往来。今一切通取，则事不师古。且四人异业旧矣，复动而摇之。市者，兼受善恶也。若甚，则细人无所容，细人无所容，久必为乱。天下之关必险道，市必要津，豪宗、恶少在焉，闻一旦变法，或致骚动，恐南走蛮，北走狄。今江津、河浒列铺率税，检覆稽留，加主司僦略邀丐，则商人废业。魏、晋、齐、隋所不行，况陛下乎？有如师兴费广，虽倍算商旅、加敛齐人可也。 后纳之。
张易之兄弟颇延文学士，融与李峤、苏味道、麟台少监王绍宗降节佞附。易之诛，贬袁州刺史。召授国子司业。与脩《武后实录》劳，封清河县子。融为文华婉，当时未有辈者。朝廷大笔，多手敕委之，其《洛出宝图颂》尤工。譔《武后哀册》最高丽，绝笔而死，时谓思苦神竭云。年五十四。赠卫州刺史，谥曰文。膳部员外郎杜审言为融所奖引，为服缌麻。
六子，其闻者禹锡、翘。禹锡，开元中，中书舍人，赠定州刺史，谥曰贞。翘，礼部尚书，赠荆州大都督，谥曰成。
孙巨，右补阙，亦有文。
曾孙从。从字子乂，少孤贫，与兄能偕隐太原山中。会岁饥，拾橡实以饭，讲学不废。擢进士第。从山南严震府为推官，以母丧免。兄弟庐墓，手艺松柏。丧阕，不应辟命。久之，韦皋引为西山运务使。奏迁判官，摄守邛州。前刺史有以盗系狱，辞已具。从疑其冤，纵不治，俄得真盗。皋卒，刘辟反，欲并东川。从以书谕止辟，辟怒，从乃募兵婴城守。辟方悉兵拒高崇文，战而败，从完州自如。卢坦表宣州副使。
入为殿中侍御史，迁吏部员外郎。异时，史给选者成牒，以先后丐赇，从一限出之，后遂为法。裴度为御史中丞，奏以右司郎中知杂事。度已相，代为中丞。所弹治，不屈权幸。事系台阁而付仗内者，必请还有司。荐引御史，务取质重廉退者。李翛以宠得京兆尹，为庄宪太后山陵桥道使，务以减末徭费为功，至不治道輴车留渭桥，久不得进。从三劾之，无少贷。
俄授陕虢观察使。迁尚书右丞。王承宗请割德、棣而遣子入侍也，宪宗选堪使者，以命从。议者谓承宗狠谲，非单使可屈。次魏，田弘正请以五百骑从，辞之，惟童骑十数，疾趋镇。集军士球场宣诏，为陈逆顺大节祸福之效，音辞畅厉，士感动，承宗自失，貌愈恭，至泣下，即按二州户口、符印上之。还为山南西道节度使。帝欲遂相，监军使揣知，为用事者求金，从不肯答，用是不得相。长庆初，繇尚书左丞领鄜坊节度。属部多神策屯军，数乱法骄横，吏不能制，从一绳以法，下皆重足畏之。党项互市羊马，类先遗帅守，从独不取，而厚慰待之，羌不敢盗境。宝历初，为东都留守。故事，留司官入宫城门列晨衙见留守。吏诞傲，久废，至是复行。
召拜户部尚书。宰相李宗闵以从裴度、李德裕所善，内不喜。从求致仕，除太子宾客，分司东都，告满百日去。于是众哗语不平，宗闵惧，复授检校尚书左仆射、淮南节度副大使，知节度事。扬州凡交易赀产、奴婢有贯率钱，畜羊有口算，又贸曲牟其赢，以佐用度，从皆蠲除之。官吏俸帛常加倍以给，独节度使则否，从皆与之同。大和六年卒，年七十二。下有刲股肉以祭者。赠司空，谥曰贞。
从为人严伟，立朝棱棱有风望，不喜交权利，忠厚而让。阶品当立门戟，终不请。位方镇，内无声妓娱玩。士大夫贤之。
能，字子才。硃泚之乱，浑瑊以朔方军战武功，引佐幕府。进累侍御史。河东郑儋表为判官。累迁黔中观察使，以谗坐贬。从为中丞，奏以自代。繇将作监授岭南节度使，与从皆秉节居镇，世传为荣。卒，年六十八，赠礼部尚书。
从子慎由、安潜。能子彦曾。
慎由，字敬止。聪警强记，资端厚，有父风采。繇进士第擢贤良方正异等。郑滑高铢辟府判官。入为右拾遗，进翰林学士。授湖南观察使。召还，由刑部侍郎领浙西。入迁户部侍郎，判户部。始，慎由苦目疾，不得视，医为治刮，适愈而召。
俄进工部尚书、同中书门下平章事。与萧鄴有隙，鄴辅政，引刘彖，而出慎由为东川节度使。初，宣宗饵长年药，病渴且中躁，而国嗣未立。帝对宰相欲肆赦，患无其端。慎由曰： 太子，天下本。若立之，赦为有名。 帝恶之，不答。鄴等乘是谮去之，时大中十二年也。
咸通初，徙华州刺史，改河中节度使。以吏部尚书请老，授太子太保，分司东都。卒，赠司空，谥曰贞。子胤，别传。
安潜，字进之。进士擢第。咸通中，历江西观察、忠武节度使。乾符初，王仙芝寇河南，安潜募人增陴缮械，不以力费仰朝廷。首请会兵讨捕，号令精明，贼畏之，不犯陈许境。使大将张自勉将兵七千援宋州。时宋威屯曹州，而官军数却，贼围宋益急。自勉收南月城，斩贼二千级，仙芝夜解去。宰相郑畋建言： 请以陈许兵三千隶宋威。 而威忌自勉，乞尽得安潜军，使自勉隶麾下。畋谓威有疑忿，必杀自勉，奏言： 今以兵悉畀威，是自勉以功受辱。安潜抗贼有功，乃取锐兵付威，后有缓急，何以战？是劳不蒙赏，无以示天下。 诏止以四千付威，余还自勉。
俄代高骈领西川节度。吏倚骈为奸利者，安潜皆诛之，数更除缪政，于是盗贼衰，蜀民以安。宰相卢携素厚骈，乃诬以罪，罢为太子宾客，分司东都。
僖宗避贼剑南，召为太子少师。王鐸任都统，表以自副。鐸解兵，安潜复为少师、东都留守。青州王敬武卒，诏拜平卢节度使，检校太师兼侍中。会敬武子师范专地，不得入而还。后迁太子太傅。卒，赠太子太师，谥贞孝。
安潜于吏事尤长，虽位将相，阅具狱，未尝不身听之。
彦曾，咸通初，繇太仆卿为徐州观察使。晓律令，然卞急，为政刚猛。徐军素骄，而彦曾长于抚民，短治军，士多怨之。
初，蛮寇五管，陷交趾，诏节度使孟球募兵三千往屯，以八百人戍桂林。旧制，三年一更。至期请代，而彦曾亲吏尹戡、徐行俭贪不恤士，乃议禀赐乏，请无发兵，复留屯一年。戍者怒，杀都将王仲甫，胁粮料判官庞勋为将，取库兵，剽湘、衡，虏丁壮，合众千余北还，自浙西趋淮南，达泗口。所过先遣俳儿弄木偶，伺人情，以防邀遏。彦曾命牙将田厚简慰劳，而用都虞候元密伏甲任山馆击贼。勋遣吏绐言士思归，不敢遏，请至府解甲自归，彦曾斩其吏。勋陷宿州，发廥钱募兵，亡命者从乱如归，船千艘，与骑夹岸，噪而进。彦曾料丁男乘城。或劝率众奔兗州，彦曾曰： 我，方帅也，奉命守此，惟有死尔。 斩议者一人号于众。俄而勋傅城，城中大雾如堕。彦曾悉诛贼家属，勋众四面超墉入，囚彦曾大彭馆。有曹君长者说勋曰： 贵者不并处，今朝廷未以留后命公，盖观察使存尔。 勋乃杀彦曾于寝，自监军使逮官属皆死。始，彦曾治第郑州，引水灌沼，水十步忽化为血。署张佛筵，液蜜为人，一昔鼠啮皆断首。徐有子亭，下潴水为沱，彦曾导清河灌之，镌石龙首注溜，蔽以屋。徐人谓屋覆龙，于文为 庞 ；清河，崔望也，为吞噬云。赠刑部尚书。乾符中，录其子祐之为荥阳尉。
徐吏有路审中者，彦曾知其能，颇任之。既遇害，赂守卒，敛藏其尸。张玄稔攻徐州；审中率死士应官军，开南白门，官兵入，因得破勋。后位岚州刺史。郑畋谓审中节贯神明，请擢为右羽林将军，诏可。
有许鐸者，罢武城令，客于徐，勋胁以官，不从。彦曾官属被囚，鐸潜馈资粮，及死，为收瘗，匿免其子弟，贼平，乃皆归其丧。诏拜石首令，赐银绯。僚官焦璐、温廷皓、李棁、崔蕴、柳秦、卢崇嗣、韦廷范赠官有差，录其子官之。
徐彦伯，兗州瑕丘人，名洪，以字显。七岁能为文。结庐太行山下。薛元超安抚河北，表其贤，对策高第。调永寿尉、蒲州司兵参军。时司户韦皓善判，司士李亘工书，而彦伯属辞，时称 河东三绝 。迁职方员外郎，奉迎中宗房州，进给事中。武后撰《三教珠英》，取文辞士，皆天下选，而彦伯、李峤居首。迁宗正卿，出为齐州刺史。帝复位，改太常少卿。以脩《武后实录》劳，封高平县子。为卫州刺史，政善状，玺书嘉劳。移蒲州，以近畿，会郊祭，上《南郊赋》一篇，辞致黄缛。擢脩文馆学士、工部侍郎。历太子宾客。以疾乞骸骨，许之。开元二年卒。
彦伯事寡嫂谨，抚诸侄同己子。秉笔累朝，后来翕然慕仿。晚为文稍强涩，然当时不及也。
始，武后时，大狱兴，王公卿士以语言为酷吏所引，死徙不可计。彦伯著《枢机论》以谓： 言者，德之柄，行之主，志之端，身之文也。君子之枢机，动则物应，得失之见也。可以济身，亦以覆身，否泰荣辱一系之。能审思而应，精虑而动，择其交以后谈，则悔吝何由而生？怨恶何由而至？如此乃可以言也。 以为戒世云。
苏味道，赵州栾城人。九岁能属辞，与里人李峤俱以文翰显，时号 苏李 。逮冠，州举进士，中第。累调咸阳尉。吏部侍郎裴行俭才之，会征突厥，引管书记。裴居道为左金吾卫将军，倩味道作章，揽笔而具，闲彻清密，当时盛传。
延载中，以凤阁舍人检校侍郎、同凤阁鸾台平章事，岁余为真。证圣元年，与张锡俱坐法系司刑狱。锡虽下吏，气象自如，味道独席地饭蔬，为危惴可怜者。武后闻，放锡岭南，才降味道集州刺史。召为天官侍郎。圣历初，复以凤阁侍郎、同凤阁鸾台三品。更葬其亲，有诏州县治丧事。味道因役庸过程，遂侵毁乡人墓田，萧至忠劾之，贬坊州刺史。迁益州大都督府长史。张易之败，坐党附，贬眉州刺史。复还益州长史，未就道卒，年五十八，赠冀州刺史。
味道练台阁故事，善占奏。然其为相，特具位，未尝有所发明，脂韦自营而已。常谓人曰： 决事不欲明白，误则有悔，摸棱持两端可也。 故世号 摸棱手 。性友爱。其弟味元，味元尝请托不遂，因慢折之，味道怡然不屑。所论著行于时。
豆卢钦望，雍州万年人。祖宽，隋文帝外孙，为梁泉令。高祖定关中，与郡守萧瑀率豪姓进款。擢累殿中监。子怀让，尚万春公主。诏宽用魏太和诏，去 豆 姓，著 卢 。贞观中，迁礼部尚书、左卫大将军，芮国公。卒，赠特进、并州都督，陪葬昭陵，谥曰定。复其旧姓。
钦望累官越州都督、司宾卿。长寿二年，拜内史，封芮国公。李昭德被罪，有司劾奏钦望阿顺昭德不执正，附臣罔君，贬赵州刺史。入为司府卿，迁秋官尚书。中宗还东宫，拜太子宫尹。进文昌右相、同凤阁鸾台三品。罢为太子宾客。帝复位，擢尚书左仆射、平章军国重事。钦望居宰相积十余年，方易之、三思等怙势宣烝，窥间王室，戮忠戚，觖冀非常，不能有所裁抑，独谨身谆谆自全。进开府仪同三司，检校安国相王府长史。卒，年八十，赠司空、并州大都督，陪葬乾陵，谥曰元。
武后时，宰相又有史务滋、崔元综、周允元，略可述者附左方。
史务滋，宣州溧阳人。累吏劳，迁司宾卿，进拜纳言。后革命，诏务滋等十人分行天下。雅州刺史刘行实兄弟为侍御史来子珣诬其反，诏务滋与来俊臣杂治，俊臣言务滋与囚善，掩其反状，后命俊臣并治，遂自杀。
崔元综，郑州新郑人。祖君肃，武德中为黄门侍郎、鸿胪卿。元综，天授初以鸾台侍郎、同凤阁鸾台平章事。性恪慎，坐政事堂，束带，终日不休偃，尤护细概。外若谨厚，而中刻薄。每受制鞫狱，必澡垢索疵，不入死不肯止，人畏鄙之。未几，坐事流振州，搢绅为庆。会赦还，除监察御史。迁蒲州刺史，致仕。善摄生，年九十余卒。
周允元字汝良，豫州安城人。自右肃政御史中丞，拜检校凤阁侍郎、同凤阁鸾台平章事。武后宴宰相，诏陈书传善言，允元曰： 耻其君不如尧、舜。 武三思劾奏语指斥，后曰： 闻其言足以诫，安得为过？ 卒，赠贝州刺史。
