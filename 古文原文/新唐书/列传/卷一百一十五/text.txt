三刘成杜钟张王
刘建锋，字锐端，蔡州朗山人。为忠武军部将，与孙儒、马殷同事秦宗权。儒之败，建锋、殷收散卒，转寇江西，有众七千，推建锋为主，殷为前锋，张佶为谋主，略洪、虔数州，众遂十余万。乾宁元年，取潭州，杀武安节度使邓处讷，自称节度留后，奉表京师，诏即拜检校尚书左仆射、武安军节度使。
建锋已得志，即嗜酒不事事。新息小史陈赡为建锋御者，妻美且艳，乃私之。赡怒，袖铁挝击建锋死，断其喉。众推张佶为帅，佶固辞，马是伤佶左髀，下令曰： 吾非而主。 时马殷攻邵州未克，于是遣人迎殷，磔赡于市。
殷至，佶坐受其谒。既而率将吏推殷为留后。诏即除检校太傅、潭州刺史。殷以成汭、杨行密、刘隐皆养士以图王霸，谓其属高郁曰： 吾欲重币以奉四邻而固吾境，计安出？ 郁曰： 荆南暗弱，焉能患我？淮南，我雠也，固不吾援。公若置邸京师，归天子职贡，王人来锡命，四方畏服，然后按兵讨不廷，霸业成矣。 殷悟，厚结宣武硃全忠以请于朝，乃拜湖南节度兵马留后。郁又教殷铸铅铁钱，十当铜钱一。民得自摘山，收茗算，募高户置邸阁居茗，号 八床主人 。岁入算数十万，用度遂饶。
于是收邵、衡、永、道、郴、连六州，进攻桂州，执留后刘士政。诸城望风奔溃，尽得昭、贺、梧、象、柳、宜、蒙等州。又攻容管，执宁远节度使庞巨曦，虏其众及赀。昭宗在凤翔，难方亟，遣中人间道赐硃书，密诏使殷与杨行密攻汴州，殷兵讫不出。
殷弟賨，沈勇知书史，从孙儒为盗，晚事杨行密为黑云军使。与钱镠战，数有功。夜卧，常有光怪。行密知之，曰： 吾今归汝于兄。 辞曰： 賨一败卒，公待以不死。湖南在宇下，朝亡夕至，但谊不忍舍公。 行密具赍以遣曰： 尔还，与兄共食湘、楚，然何以报我？ 答曰： 愿通二国好，使商贾相资。 行密喜。既至，殷表以自副。每劝殷与行密连和，殷畏全忠，卒不克。
殷与建锋同里人，凡宗权党散为盗者，皆以酷烈相矜，时通名 蔡贼 云。
成汭，青州人。少无行，使酒杀人，亡为浮屠。后入蔡贼中，为贼帅假子，更姓名为郭禹。当戍江陵，亡为盗，保火门山。后诣荆南节度使陈儒降，署裨校。久之，张瑰囚儒，以禹凶慓，欲杀之。禹结千人奔入峡，夜有蛇环其所，祝曰： 有所负者，死生唯命。 既而蛇亡。禹乃袭归州，入之，自称刺史。招还流亡，训士伍，得胜兵三千，秦宗权故将许存奔禹，禹以青州剽卒三百畀之，使讨荆南部将牟权于清江，禽权，取其众。禹又破其将王建肇，建肇奔黔州。昭宗拜禹荆南节度留后，始改名汭，复故姓。
宗权余党常厚攻夔州。是时，西川节度使王建遣将屯忠州，与夔州刺史毛湘相脣齿，厚屯白帝。汭率存乘二军之间攻之，二军使人谇辱汭，韩楚言尤剧，汭耻之曰： 有如禽贼，当支解以逞！ 会存夜斩营袭厚，破之，厚奔万州，为刺史张造所拒，走绵州。存入夔州。楚言妻李语夫曰： 君常辱军，且支解，不如前死。 楚言不决。李砺刀席下，方共食，复语之，夫曰： 未可知。 李取刀断其首，并杀三子，乃自刭。汭畏其烈，礼葬之，刻石表曰烈女。即使司马刘昌美守夔，率存溯江略云安，建将皆奔。存按兵渝州，尽下濒江州县。
时王建肇据黔州自守，帝以建肇为武泰军节度使。汭遣将赵武率存攻之，建肇走，汭乃以武为留后，存为万州刺史。存不得志，汭遣客伺之，方蹴球，汭曰： 存必叛，自试其力矣。 遣将袭之。存夜率左右超堞走，与王建肇皆降于王建。
汭颇知吏治，尝录囚，尽其情。垫江贼阴杀令，其主簿疑小史导之，讯不承。临刑曰： 我且讼地下。 逾月，吏暴死。汭闻，益详于狱。始治州，民版无几，未再期，自占者万余。帝数诏刻石颂功，辄固辞。时镇国节度使韩建亦以治显，号 北韩南郭 。汭进累检校太尉、中书令、上谷郡王。云安榷盐，本隶盐铁，汭擅取之，故能畜兵五万。初任贺隐，隐，贤者也，故汭所举少过。晚得妻父任之，谮害诸子，汭皆手杀之，至绝嗣。澧、朗本荆南隶州，为雷满所据，别为节度，汭数请之，宰相徐彦若不许。及彦若罢，道江陵，汭出怨言，彦若曰： 公专一面，自视桓、文，一贼不能取，而怨朝廷乎？ 汭大惭。晚喜术士，饵药濒死而苏。
天复三年，帝诏淮南节度使杨行密围鄂州，硃全忠使韩勍救之，讽汭与马殷、雷彦威掎角。汭身自将而行，下知汭不足亢行密，无敢谏，唯亲吏杨师厚劝之。汭为巨舰，堂皇悉备，行至公安，卜不吉，欲还，师厚曰： 公举全军，中道还，何以见百姓？ 汭乃行。彦威潜师略江陵，汭诸将念私，无斗志。淮南将李神福壁沙桥，望汭军曰： 战舰虽盛，首尾断绝，可取也。 击汭君山，败之，火其船，众大溃，汭投江死，士民皆为彦威所劫。韩勍走还。王建遂取夔、施、忠、万四州。天祐中，全忠表汭死国事，请与杜洪皆立庙云。
杜洪，鄂州人。为里俳儿。乾符末，黄巢乱江南，永兴民皆亡为盗。刺史崔绍募民强雄者为土团军，贼不敢侵，于是人人知兵。杭州刺史路审中为董昌所拒，走客黄州。中和末，闻绍卒，募士三千入鄂州以守。洪为州将，有功，亦逐岳州刺史居之。光启二年，安陆贼周通率兵攻审中，审中亡去，洪乘虚入鄂，自为节度留后，僖宗即拜本军节度使。
是时，永兴民吴讨据黄州，骆殷据永兴，二人皆隶土团者也，故军剽甚。洪虽得节制，而附硃全忠，绝东南贡路。乾宁初，身自将击讨，乞师淮南，杨行密遣硃延寿助之。洪引还，延寿拔黄州，俘讨献京师。骆殷弃永兴走，行密取其地。洪得骆殷，倚为心腹，间取永兴守之。
全忠方围凤翔，昭宗遣使者东出，道武昌，洪皆杀之。时行密略光州，诏洪出兵，与忠义赵匡凝、武安马殷袭安州。行密使李神福、刘存率舟师万人讨洪，骆殷弃永兴走，县民方诏守以待命。神福已得诏，大喜，以永兴壮县，馈餫所仰，既得，鄂半矣，遂进围鄂州。
洪婴城，请救于汴，全忠率兵五万营霍丘。行密御之，汴兵不利，引还，使别将吴章以三千兵解围，神福迎破之。时全忠方与河东军薄战，故不能救洪。洪乃求助于马殷，殷不答。洪计穷，复走全忠，全忠遣曹延祚合吴章兵万三千救洪。淮南将刘存浚坎傅城。殷为洪谋曰： 淮兵深入，仰永兴以济，若奇兵取之，贼不战而溃。 洪以精兵合汴人间道掩永兴，三十里而舍。存以方诏、苗璘当之。汴亡卒走淮壁，言军虚实曰： 郓军懦，可取，开道军不可当也。 璘曰： 杀强则弱者挠矣。 乃自击开道军，败之，禽汴士三百人，徇城下。洪军气沮，存使辩士临说，洪恃汴方强，无降意。或劝存急击援兵，则城自下，存曰： 击之，贼入，则城固矣；若纵其遁，城可取也。 俄而汴军走，是日城陷，执洪及曹延祚，穷斩其余。行密见洪，责曰： 尔同逆贼弑主，与孤为仇，吾军还，而复为贼后拒，今定何如？ 洪谢曰： 不忍负硃公。 与延祚皆斩扬州市。以刘存守鄂州。行密死，马殷遂取其地。
钟传，洪州高安人。以负贩自业，或劝其为盗必大显。时王仙芝猖狂，江南大乱，众推传为长，乃鸠夷獠，依山为壁，至万人，自称高安镇抚使。仙芝遣柳彦璋略抚州，不能守，传入据之，言诸朝，诏即拜刺史。中和二年，逐江西观察使高茂卿，遂有洪州。抚民危全讽间传之去，窃州以叛，使弟仔昌据信州。僖宗擢传江西团练使，俄拜镇南节度使、检校太保、中书令，爵颍川郡王，又徙南平。
传率兵围抚州，天火其城，士民讠雚惊，诸将请急攻之，传曰： 乘人之险，不可。 乃祝曰： 全讽罪，无害民者。 火即止。全讽闻，谢罪听命，以女女传子匡时。传以匡时为袁州刺史，击马殷。又以彭玕为吉州刺史。玕，健将也，传倚以为重。
广明后，州县不乡贡，惟传岁荐士，行乡饮酒礼，率官属临观，资以装赍，故士不远千里走传府。传少射猎，醉遇虎，与斗，虎搏其肩，而传亦持虎不置，会人斩虎，然后免。既贵，悔之，戒诸子曰： 士处世，尚智与谋，勿效吾暴虎也。 乃画搏虎状以示子孙。凡出军攻战，必祷佛祠，积饵饼为犀象，高数寻。晚节重敛，商人至弃其货去。天祐三年卒。
匡时自立为节度观察留后。次子匡范为江州刺史，怨兄立，挈州附淮南，因言兄结汴人图扬州。杨渥使秦裴攻匡时，围洪州。匡时城守不出，凡三月，城陷，淮军大掠三日止，执匡时及司马陈象归扬州。渥切责，匡时顿首请死，渥哀赦之，斩象于市。
彭玕既失援，厚结马殷，且观虚实，使者还曰： 殷将校辑睦，未可图也。 遂归款。玕通《左氏春秋》，尝募求西京《石经》，厚赐以金。扬州人至相语曰： 十金易一笔，百金偿一篇，况得士乎？ 故士人多往依之。
始，危全讽闻匡时立，喜曰： 听钟郎为节度三年，我自取之。 及渥兵盛，不敢救，潜谋攻渥。会淮南亡将王茂章过州，请曰： 闻公欲大举，愿见诸将军才否。 全讽搜众十万，邀茂章观之，对曰： 扬州有士三等，公众正当其下，盍更益之？ 全讽不能答。后为杨氏所并。
刘汉宏，本兗州小史，从大将击王仙芝，劫辎重叛去。乾符末，略江陵，焚民室庐，廛无完家。于是都统王鐸遣将崔锴降之，表为宿州刺史，汉宏恨赏薄，有望言。会浙东观察使柳瑫得罪，乃授汉宏观察使，代之。僖宗在蜀，贡输踵驿而西，帝悦，宠其军为义胜军，即授节度使。汉宏既有七州，志侈大，辄曰： 天下方乱，卯金刀非吾尚谁哉？ 鸦噪诸廷，命斫树，或曰： 巨木不可伐。 怒曰： 吾能斩白蛇，何畏一木！ 
中和二年，遣弟汉宥率诸将攻杭州，壁西陵，为董昌所败。复遣兵七万濒江而屯，昌使钱镠宵济袭破之。明年，汉宏屯黄岭，发洞獠同攻昌，镠出富阳击诸营，多溃去。汉宏大沮，悉军十万，列舰西陵，谋宵济袭昌。祷于江，有一矢坠前，恶之。俄与镠遇，镠俘馘五千，汉宏羸服走，或执之，绐而免。明日复战，镠斩其弟汉容、将辛约。时钟季文守明州，卢约处州，蒋瑰婺州，杜雄台州，硃褒温州。褒兵最强，故汉宏使褒治大舰习战，以史惠、施坚实、韩公汶将其军。帝闻杭、越挐战，遣中人焦居璠持节诏通好，皆不奉诏。
光启二年，镠率诸将攻越，自趋导山，破公汶于曹娥埭。与褒战，烧其舰，进屯丰山。坚实诣镠降，汉宏率麾下六百人走台州，镠斩其母妻于屯。杜雄飨其军，皆醉，执汉宏以见董昌。汉宏曰： 自古岂有不亡国邪？ 昌使斩于市，叱刑者曰： 吾节度使，非庸人可杀。我尝梦持金杀我者，必钱镠也。 昌命镠斩之。
张雄，泗州涟水人。与里人冯弘鐸皆为武宁军偏将。弘鐸为吏辱，雄为辩数，并见疑于节度使时溥。二人惧祸，乃合兵三百度江，壁白下，取苏州据之。稍稍啸会，战舰千余，兵五万，乃自号 天成军 。
镇海节度使周宝之败，奔常州，闻高骈将徐约兵锐甚，诱之使击雄，与之苏州。雄匿众海中，使别将赵晖据上元，资以舟械。宝兵散，多降晖，众数万。雄即以上元为西州。负其才，欲治台城为府，旌旗衣服僭王者。
杨行密围扬州，毕师鐸厚赍宝币，啖雄连和。雄率军浮海屯东塘。是时扬州围久，皮囊革带食无余，军中杀人代粮，才千钱。闻雄至，间道挟珍走军，以银二斤易斗米，逮糠籺以差为直。雄军富过所欲，即不战去。晖数剽江道，雄击杀之，坑其众，自屯上元。大顺初，以上元为升州，诏授雄刺史。未几，卒。雄善驭众，人思之，为立庙。弘鐸代为刺史。
弘鐸善骑射，侃侃若儒者。行密已得淮南，弘鐸纳好。然倚兵舰完利，谋取润州，遣客尚公乃进说行密，行密不从。客曰： 公不见听，未知胜几楼船？ 时行密大将田頵在宣州，阴图弘鐸，募工治舰。工曰： 上元为舟，市木远方，坚緻可胜数十岁。 頵曰： 我为舟于一用，不计其久，取木于境可也。 弘鐸介宣、扬间，不自安，而州数有怪。天复二年，大风发屋，巨木飞舞，州人骇曰： 州且易主。 大将冯晖等劝弘鐸悉军南向，声言讨钟传，实袭頵。行密知之，遣客说止，不听。頵逆击于曷山，弘鐸大败，收残士欲入海。行密惧复振，遣人迎犒东塘，好谓曰： 兵有胜负，今众尚强，乃自弃于海，奈何？吾府虽隘，尚可以居。若欲扬州，我且让公。 弘鐸举军尽哭。行密挐飞舻，不持兵入其军，执弘鐸手尉勉，遂以归，表为淮南节度副使。见尚公乃曰： 颇忆为冯公求润州否？何多尚邪？ 谢曰： 臣为君，恨其未遂。 行密笑曰： 吾得君，尚何忧？ 
徐约者，曹州人。已得苏州，有诏授刺史。钱镠遣弟銶攻之，约驱民墨镵其耏曰： 愿战南都。 从事或曰： 都者，国称，杭终有国乎？ 约后浸窘，与其下哭而别，入海死。镠使沈粲守苏州。约众降润州阮结，结不能定。镠以成及讨之，尽歼其众。
王潮，字信臣，光州固始人。五代祖晔为固始令，民爱其仁，留之，因家焉。世以赀显。僖宗入蜀，盗兴江、淮，寿春亡命王绪、刘行全合群盗据寿州。未几，众万余，自称将军，复取光州，劫豪杰置军中，潮自县史署军正，主禀庾，士推其信。绪提二州籍附秦宗权。它日，赋不如期，宗权切责，绪惧，与行全拔众南走，略浔阳、赣水，取汀州，自称刺史，入漳州，皆不能有也。初以粮少，故兼道驰，约军中曰： 以老孺从者斩！ 潮与弟审邽、审知奉母以行，绪切责潮曰： 吾闻军行有法，无不法之军。 对曰： 人皆有母，不闻有无母之人。 绪怒，欲斩其母，三子同辞曰： 事母犹事将军也，杀其母焉用其子？ 绪赦之。会毋死，不敢哭，夜殡道左。
时望气者言军中当有暴兴者，绪潜视魁梧雄才，皆以事诛之，众惧。次南安，潮语行全曰： 子美须眉，才绝众，吾不知子死所。 而行全怪寤，亦不自安，与左右数十人伏丛翳，狙缚绪以徇。众呼万岁，推行全为将军，辞曰： 我不及潮，请以为主。 潮苦让不克，乃除地剚剑祝曰： 拜而剑三动者，我以为主。 至审知，剑跃于地，众以为神，皆拜之。审知让潮，自为副。绪叹曰： 我不能杀是子，非天乎！ 潮令于军曰： 天子蒙难，今当出交、广，入巴、蜀，以干王室。 于是悉师将行，会泉州刺史廖彦若贪暴，闻潮治军有法，故州人奉牛酒迎潮。乃围城，岁余克之，杀彦若，遂有其地。
初，黄巢将窃有福州，王师不能下，建人陈岩率众拔之，又逐观察使郑镒，自领州，诏即授刺史。久之，岩卒，其婿范晖拥兵自称留后。岩旧将多归潮，言晖可取，潮乃遣从弟彦复将兵，审知监之，攻福州。审知乘白马履行阵，望者披靡，号 白马将军 。晖守弥年不下，潮令曰： 兵尽益兵，将尽益将，兵将尽，则吾至矣。 于是彦复急攻，晖亡入海，追斩之。建、汀二州皆举籍听命，潮乃尽有五州地。
昭宗假潮福建等州围练使，俄迁观察使。乃作四门义学，还流亡，定赋敛，遣吏劝农，人皆安之。乾宁中，宠福州为威武军，即拜潮节度使、检校尚书左仆射。卒，赠司空。
潮病，以审知权节度，让审邽，不许。诏审知检校刑部尚书、节度观察留后。厚事硃全忠，全忠荐为节度使、同中书门下平章事。帝在凤翔，赐审知硃诏，自三品皆得承制除授。天祐初，进琅邪郡王。
审邽，字次都。为泉州刺史，检校司徒。喜儒术，通《书》、《春秋》。善吏治，流民还者假牛犁，兴完庐舍。中原乱，公卿多来依之，振赋以财，如杨承休、郑璘、韩偓、归传懿、杨赞图、郑戬等赖以免祸，审邽遣子延彬作招贤院以礼之。
刘知谦，寿州上蔡人。避乱客封州，为清海牙将。节度使韦宙以兄女妻之，众谓不可，宙曰： 若人状貌非常，吾以子孙托之。 
黄巢自岭表北还，湖、湘间群盗蚁结，知谦因据封州，有诏即授刺史兼贺水镇使，以遏梧、桂。知谦抚纳流亡，爱啬用度，养士卒。未几，得精兵万人，多具战舰，境内肃然。久之，疾病，召诸子曰： 今五岭盗贼方兴，吾有精甲犀械，尔勉建功，时哉不可失也！ 
知谦卒，共推其子隐为嗣，清海军节度使刘崇龟表为封州刺史。嗣薛王知柔代领节度，未至，而牙将卢琚叛。隐率兵奉迎知柔，直趋广州，禽琚献之。于是知柔以闻，昭宗拜隐本军行军司马，俄迁副使。天复初，节度徐彦若死，隐自称留后。
虔人卢光稠者，有众数万，据州自为留后，又取韶州。隐与争之，战不胜，悉师攻虔州。光稠伏军掉战，隐纵驱，伏发，挺身免。天祐初，始诏隐权节度留后，乃遣使者入朝，重赂硃全忠以自固。是岁，光稠死，子延昌自称刺史，为其下所杀，更推李图总州事。图死，钟传尽劫其众，欲遣子匡时守之。不克，州人自立谭全播为刺史，附全忠云。
