三王鲁辛冯三李曲二卢
王思礼，高丽人，入居营州。父为朔方军将。思礼习战斗，从王忠嗣至河西，与哥舒翰同籍麾下。翰为陇右节度使，思礼与中郎将周佖事翰，以功授右卫将军、关西兵马使。从讨九曲，后期当斩，临刑，翰释之，思礼徐曰： 死固分也，何复贷为？ 诸将壮之。天宝十三载，吐谷浑苏毘王款附，诏翰至磨环川应接，思礼坠马，蹇甚。翰谓监军李文宜曰： 思礼跛足，尚欲何之？ 俄加金城郡太守。
安禄山反，翰为元帅，奏思礼赴军，玄宗曰： 河、陇精锐，悉在潼关，吐蕃有衅，唯倚思礼耳。 翰固请，乃兼太常卿，充元帅府马军都将，翰委以军事。密劝翰表诛杨国忠，翰不应；复请以三十骑劫至潼关杀之，翰曰： 此乃吾反，何与禄山事？ 
潼关失守，思礼与吕崇贲、李承光同走行在，肃宗责不坚守，引至纛下将斩之。宰相房琯谏，以为可收后效，遂独斩承光，赦思礼等。寻副房琯战便桥，不利，更为关内行营节度、河西陇右伊西行营兵马使，守武功。贼安守忠来战，思礼退保扶风。贼分兵略大和关，去凤翔五十里，李光进战未利，行在戒严，从官潜出其孥，帝使左右巡御史虞候识其姓名，众稍稍止。命郭子仪以朔方兵击之。会崔光远行军司马王伯伦、判官李椿以兵二千屯扶风。闻贼已西，欲乘虚袭京师，径至高陵。贼引军还击椿等，椿已至中渭桥，杀守者千人，进攻苑门。伯伦战死，椿被执。先是，贼馀众留武功，既传官军入京师，乃烧营遁，自是贼不敢西。
长安平，思礼先入清宫；收东京，战数有功。迁兵部尚书，封霍国公，食实户五百。寻兼潞、沁等州节度。乾元元年，总关中、潞州行营兵三万、骑八千，与子仪围贼相州，军溃，惟李光弼、思礼完军还。寻破史思明别将万馀众于直千岭。光弼徙河阳，代为河东节度副大使。上元元年，加司空。自武德以来，三公不居宰辅，唯思礼而已。二年，薨，赠太尉，谥曰武烈。
思礼善守计，短攻战。然持法严整，士不敢犯。在太原，器甲完精，储粟至百万斛云。
鲁炅，幽人。长七尺馀，略通书史。以廕补左羽林长上。陇右节度使哥舒翰引为别奏。颜真卿尝使陇右，谓翰曰： 君兴郎将，总节制，亦尝得人乎？ 炅时立阶下，翰指曰： 是当为节度使。 从破石堡城，收河曲，迁左武卫将军。后复以破吐蕃跳荡功，除右领军大将军。
安禄山反，拜上洛太守，将行，于帝前画攻守势，迁南阳太守，兼守捉防御使，封金乡公。寻为山南节度使，以岭南、黔中、山南东道子弟五万屯滍水南。贼将武令珣、毕思琛等击之，众欲战，炅不可。贼右趋，乘风纵火，郁气奔营，士不可止，负扉走，贼矢如雨，炅与中人薛道挺身走，举众没贼。时岭南节度使何履光、黔中节度使赵国珍、襄阳节度使徐浩未至，其子弟半在军，挟金为资粮，至是与械偕弃与山等，贼资以富。
炅揪散兵保南阳。潼关失守，贼使哥舒翰招下，不从，使武令珣攻之。令珣死，田承嗣继往。颍川来瑱、襄阳魏仲犀合兵援炅。仲犀弟孟驯兵至明府桥，望贼走。炅城中食尽，米斗五十千，一鼠四百，饿者相枕藉。朝廷遣使者曹日昇宣慰，加炅特进、太仆卿，不得入。日昇请单骑致命，仲犀不可。会颜真卿自河北至，谓曰： 使者不顾死，致天子命，设为贼获，是亡一使者；脱能入城，则万心固矣。 中官冯廷环亦曰： 将军必入，我请以两骑助。 仲犀益骑凡十辈。贼望见，知皆锐兵，不敢击，遂入致命，人心益固。日昇复以骑趋襄阳，领兵千，由音声道运粮饷炅，故炅得与贼相持逾三月。炅被围凡一年，昼夜战，人至相食，卒无救。
至德二载五月，乃率众突围走襄阳。承嗣尾击，炅殊死战二日，斩获甚众，贼引去。俄拜御史大夫、襄邓十州节度使。亦会二京平，贼走河北。时襄、汉数百里，乡聚荡然，举无樵烟。初，贼欲剽乱江湖，赖炅适扼其冲，故南夏以完。策勋封岐国公，实封二百户。
乾元元年，又加淮西节度、邓州刺史。与九节度围安庆绪于相州，炅领淮西、襄阳两镇步卒万人、骑三百。明年，与史思明战安阳，王师不利，炅中流矢，辄奔，诸节度溃去，所过剽夺，而炅军尤甚。有诏来瑱节度淮西，徙炅郑陈亳节度使。至新郑，闻郭子仪整军屯谷水，李光弼还太原，炅羞惴，仰药死，年五十七。
王难得，沂州临沂人。父思敬，少隶军，试太子宾客。难得健于武，工骑射。天宝初，为河源军使。吐蕃赞普子郎支都者，恃趫敏，乘名马，宝钿鞍，略阵挑战，甚闲暇，无敢校者。难得怒，挟矛駷马驰，支都不暇斗，直斩其首。玄宗壮其果，召见，令殿前乘马挟矛作刺贼状，大悦，赐锦袍、金带。累授金吾将军。从哥舒翰击吐蕃，至积石，虏吐谷浑王子悉弄参及悉颊藏而还。复收五桥，拔树惇城，进白水军使。收九曲，加特进。
肃宗在灵武，军赏乏，难得上家赀助军，试卫尉卿。俄领兴平军及凤翔兵马使，收京师。方战，麾下士失马，难得驰救，矢著眉，披肤鄣目，乃拔箭断肤，殊死前斗，血衊面不已，帝嘉之。从郭子仪攻相州。累封琅邪郡公，为英武军使。宝应二年，卒，赠潞州大都督。
子子颜，少从父征讨，检校卫尉卿，生庄宪太后。元和元年，宪宗朝太后南宫，乃褒赠思敬为司徒，难得太尉，子颜太师。唯子颜子用及封。
用字师柔。拜太子詹事，才三月，封太原郡公，掌厩苑。累迁检校左散骑常侍，兼右金吾大将军。谦畏无过。卒，赠工部尚书。
辛云京，兰州金城人，客籍京兆，世为将家。云京有胆决，以禽生斩馘常冠军，积功迁特进、太常卿。史思明屯相州，云京以锐兵四千袭滏阳，追破其众，至浪井。录多，授开府仪同三司，加代州都督、镇北兵马使。
太原军乱，帝恶邓景山绳下无渐，以云京性沉毅，故授太原尹，进封金城郡王。云京治谨于法，下有犯，虽丝毫比不肯贷，及赏功亦如之，故军中畏而信。回纥恃旧勋，每入朝，所在暴钞，至太原，云京以戎狄待之，虏畏不敢惕息。数年，太原大治。加检校尚书右仆射、同中书门下平章事。
大历三年，检校左仆射。卒，年五十五，代宗为发哀流涕，赠太尉，谥曰忠献。它日，郭子仪、元载见上，语及云京，帝必泫然。及葬，命中使吊祠，时将相祭者至七十余幄，丧车移晷乃得去。德宗时，第至德以来将相，云京为次。
从弟京杲，字京杲。信安王祎节度朔方，京杲与弟旻以策干说，祎评咨加异。后从李光弼出井陉，督趫荡先驱，战嘉山尤力，肃宗异之，召见曰： 黥、彭、关、张之流乎！ 累迁鸿胪卿，召为英武军使。代宗立，封肃国公，迁左金吾卫大将军，进晋昌郡王，历湖南观察使，后为工部尚书致仕。硃泚盗京师，以老病不能从，西向恸而卒，赠太子少保。
旻亦从光弼定恒、赵，后署太原三城使。史思明屯相，军及滏阳，旻逆击走之。东都陷，退守河阳，卒于屯。
云京曾孙谠，别传。
冯河清，京兆人。始隶郭子仪军，以战多拜左卫大将军。后从泾原节度使马璘，充兵马使，数以偏师与吐蕃遇，多效级，名闻军中。
建中时，节度使姚令言率兵讨关东，以河清知留后，幕府殿中侍御史姚况领州；而行师过阙，有急变，德宗走奉天。河清、况闻问，召诸将计事，东向哭，相励以忠，意象轩毅，众义其为，无敢异言，即发储铠完仗百余乘献行在。初，帝之出，六军仓卒无良兵，士气沮。及河清输械至，被坚勒兵，军声大振。即拜河清泾原节度使、安定郡王，况行军司马。硃泚数遣谍人訹之，河清辄斩以徇。
兴元元年，浑瑊以吐蕃兵败贼韩旻等，泾人妄传吐蕃有功，将以叛卒孥与赀归之，众大恐，且言： 不杀冯公，吾等无类矣。 田希鉴遂害河清，况挺身还乡里。
京师平，赠河清尚书左仆射，拜况太子中舍人。况性简退，未尝言功，属岁凶，奉稍不自给，以饥死。河清再赠太子少傅。
李芃，字茂初，赵州人。解褐上邽主簿。严武为京兆尹，荐补长安尉。李勉观察江西，表署判官。
永泰初，宣饶剧贼方清、陈庄西绝江，劫商旅为乱，支党槃结。芃请以秋浦置州，扼衿要，使不得合从。勉是其计，奏以宣之秋浦青阳、饶之至德置池州。即诏芃行州事。后魏少游代勉，表署都团练副使，摄江州刺史。以母丧解。勉之节度永平，复辟幕府。会李灵耀反，署芃兼亳州防御使，护陈、颍饟道，便军兴。
德宗立，授河阳三城镇遏使。粮赀善者，必先以给士，士悦之。达练事宜，严备常若有敌。未几，拜节度使，以东畿汜水等五县隶属。与马燧等破田悦洹水上，以功检校兵部尚书，实封百户。进围悦，悦将符璘以骑五百降，芃大开壁门纳之。
兴元初，检校尚书右仆射。以疾将请老，谓所亲曰： 岁方旱蝗，上厌征伐，天下城垒坚，戈鋋利，然务以力胜，其可尽乎？救敝者莫若德，方镇之臣宜先退让，死权锢禄，吾敢哉！言而不践，非吾志也。 固求罢，归东都。卒，年六十四，赠太子太保。
李叔明，字晋，阆州新政人。本鲜于氏，世为右族。兄仲通，字向，天宝末为京兆尹、剑南节度使。兄弟皆涉学，轻财务施。叔明擢明经，为杨国忠剑南判官。乾元中，除司勋员外郎，副汉中王瑀使回纥，回纥遇瑀慢，叔明让曰： 大国通好，使贤王持节。可汗，唐之婿，恃功而倨，可乎？ 可汗为加礼。复命，迁司门郎中。
东都平，拜洛阳令，招徠遗民，号能吏。擢商州刺史、上津转运使。迁京兆尹，长安歌曰： 前尹赫赫，具瞻允若；后尹熙熙，具瞻允斯。 久之，以疾辞，除太子右庶子。崔旰扰成都，出为卬州刺史。旰入朝，即拜东川节度使、遂州刺史，徙治梓州。
大历末，或言叔明本严氏，少孤，养外家，冒鲜于姓，请还宗。诏可。叔明初不知，意丑之，表乞宗姓，列属籍，代宗从之。
建中初，吐蕃袭火井，掠龙州，陷扶、文、远三州。叔明分五将邀击，走之，以功加检校户部尚书。梁崇义阻命，诏引兵下峡，战荆门，败其众，襄州平，迁检校尚书左仆射。德宗幸兴元，出家赀助军，悉衣币献宫掖，加太子太傅，封蓟国公。初，东川承兵盗，乡邑雕破，叔明治之二十年，抚接有方，华裔遂安。后朝京师，以病足，赐锦辇，令宦士肩舁以见，拜尚书右仆射。乞骸骨，改太子太傅致仕。贞元三年，卒，谥曰襄。始，叔明与仲通俱尹京兆，及兼秩御史中丞，并节制剑南，又与子昇俱兼大夫，蜀人推为盛门。
叔明素恶道、佛之弊，上言曰： 佛，空寂无为者也；道，清虚寡欲者也。今迷其内而饰其外，使农夫工女堕业以避役，故农桑不劝，兵赋日屈，国用军储为斁耗。臣请本道定寺为三等，观为二等，上寺留僧二十一，上观道士十四，每等降杀以七，皆择有行者，馀还为民。 德宗善之，以为不止本道，可为天下法，乃下尚书省杂议。于是都官员外郎彭偃曰： 王者之政，变人心为上，因人心次之，不变不因为下。今道士有名亡实，俗鲜归重，于乱政轻；僧尼帑秽，皆天下不逞，苟避征役，于乱人甚。今叔明之请虽善，然未能变人心，亦非因人心者。夫天生蒸人，必将有职；游闲浮食，王制所禁。故贤者受爵禄，不肖者出租税，古常道也。今僧、道士不耕而食，不织而衣，一僧衣食，岁无虑三万，五夫所不能致。举一僧以计天下，其费不赀。臣谓僧、道士年未满五十，可令岁输绢四，尼及女官输绢二，杂役与民同之；过五十者免。凡人年五十，嗜欲已衰，况有戒法以检其性情哉！ 刑部员外郎裴伯言曰： 衣者，蚕桑也；食者，耕农也；男女者，继祖之重也。而二教悉禁，国家著令，又从而助之，是以夷狄不经法反制中夏礼义之俗也。传曰： 女子十四有为人母之道，四十九绝生育之理；男子十六有为人父之道，六十四绝阳化之理。 臣请僧、道士一切限年六十四以上，尼、女官四十九以上，许终身在道，馀悉还为编人，官为计口授地，收废寺观以为庐舍。 议虽上，罢之。
子昇，以少卿从德宗梁州。叔明严敕以死报，故昇有功，擢禁军将军。贞元初，迁太子詹事。坐郜国公主，贬罗州别驾。
叔明素豪侈，在蜀殖财，广第舍田产。殁数年，子孙骄纵，赀产皆尽。世言多藏者以叔明为鉴云。
曲环，陕州安邑人，客陇右。少喜兵法，资勇敢，善骑射。天宝中，从哥舒翰讨吐蕃，拔石堡，取黄河九曲洪济等城，授果毅别将。安禄山反，从鲁炅守邓州，与贼武令珣战尤力，加左清道率。从李抱玉屯河阳。又自将兵守泽州，破贼锐将安晓，拜羽林将军。与诸将讨史朝义，平河北，累转金吾大将军。
大历中，戍陇州，数破吐蕃，以功兼太常卿。德宗初，虏寇剑南，诏环以邠、陇兵五千驰救，收七盘城、威武军、维茂等州，虏破走，威名大振，加太子宾客，赐名马。豫讨泾州刘文喜，迁开府仪同三司，封晋昌郡王，邠陇兵马使。时李纳逼徐州，环与刘玄佐救之，败其众，功最。建中三年，擢邠陇行营节度使。
李希烈陷汴州，环守宁陵，战陈州，斩贼三万五千级，禽其将翟崇晖，进检校工部尚书，兼陈州刺史。希烈平，改陈许节度，赐封三百户。二州比为寇冲，民苦剽卤，客他县。环勤身节用，宽赋敛，简条教，不三岁，归者繦系。训农治兵，谷食丰衍。转检校尚书左仆射。贞元十五年，卒，年七十四，赠司空。
王虔休，字君佐，汝州梁人。少涉学，有材武，以信义为乡党畏慕。大历中，刺史李深署为裨将。泽潞李抱真闻其名，厚以币招之，授兵马使。抱真讨河北，战双罔、临洺，虔休以多擢步军都虞候，封同昌郡王，实封五十户。抱真卒，元仲经等谋树其子缄，一军思乱，虔休正色语众曰： 军，王军；州，王土也。帅亡当禀天子，何云云有妄谋？ 众服其言，得不乱。德宗嘉之，以邕王为昭义节度大使，擢虔休潞州左司马，领留后。本名延贵，至是赐名。号令抚循，军中大治。
初，抱真之丧，军司马元谊据洺州叛，虔休遣将李廷芝讨之，战长桥，斩级数百；次鸡泽，又破之。守戍皆奔魏博，即决水灌城，将坏，遣掌书记卢顼入见谊，陈利害。谊请朝，即以顼为洺州别驾，使守洺。谊出，亦奔魏。
治潞二岁，迁昭义节度使，检校工部尚书。始，属城州县守宰多署它职，不亲政，故治苟简。虔休悉增俸禀，遣就部，人以妥安。卒，年六十三，赠尚书左仆射，谥曰敬。
虔休性恪敏，节用度，既没，所部帑廪皆可支数岁。尝得太常乐家刘玠撰《继天诞圣乐》，因帝诞日以献。其乐，以宫为均，示五声有君也；以土为德，本五运在中也；奏二十五叠，取二十四气而成一岁；奏十六节，象元、凯登庸于朝云。后《中和乐》本于此。
子丽成等十人，并补太学生。
卢群，字载初，系出范阳。少学于垂山，淮南陈少游闻其名，奏署幕府，已而荐诸朝。李希烈反，以监察御史为江西行营粮料使。嗣曹王皋节度江西，奏为判官。皋徙荆襄，皆从其府，以劲正闻。入为侍御史。郭子仪家与嬖人张昆弟讼财不平，又言嬖人宅匿珍宝。德宗促按之。群奏言： 子仪有大勋德，今所讼皆其家事，且嬖人宅，子仪昔畀之，非子弟所宜言，请赦勿问。 从之。人谓群识大体。
累迁兵部郎中。淮西吴少诚擅决司洧水溉田，使者止之，不奉诏。命群临诘，少诚曰： 是于人有利。 群曰： 臣道贵顺，恭恪所以为顺也。专命废顺，虽利何有？且怠于事上者，固不能责其下矣。 少诚听命。群又为陈古今成败事，逆顺祸福皆有效，所以感动之，少诚竦然。既置酒，与赋诗，又歌以慰之。少诚感悦，不敢桀。以奉使称旨，迁检校秘书监、郑滑节度行军司马。姚南仲入朝，即以群代节度。群尝客于郑，质良田以耕。至是则出券贷直，以田归其人。卒，年五十九，赠工部尚书。
李元素，字大朴，邢国公密裔孙，仕为御史。东都留守杜亚恶大将令狐运，会盗劫输绢于洛北，运适与其下畋近郊，亚疑而讯之。幕府穆员、张弘靖按鞫无状，亚怒，更以爱将武金掠服之，死者甚众。亚请斥运丑土，诏监察御史杨宁覆验，事皆不雠。亚怒，劾宁罔上，宁抵罪。又自以不失盗为功，因必其怒，傅致而周内之，若不可翻者。德宗信不疑，宰相难之。诏元素与刑部员外郎崔从质、大理司直卢士瞻驰按，亚迎，以狱告。元素徐察其冤，悉纵所囚以还。亚大惊，复劾元素失有罪。比元素还，帝已怒，奏狱未毕，帝曰： 出。 元素曰： 臣言有所未尽。 帝曰： 第去。 元素曰： 臣以御史按狱，知冤不得尽辞，是无容复见陛下。 帝意解，即道运冤状。帝感寤曰： 非卿，孰能辨之？ 然运犹以擅捕人得罪，流归州，死于贬。武金流建州。后岁余，齐抗得真盗，繇是天下重之。
迁给事中。后美官缺，咸冀元素得其处。会郑滑节度使卢群卒，拜元素检校工部尚书节度其军，治有异绩。元和初，召为御史大夫。大夫，自贞元后难其人不补，而元素以夙望召拜，中外企听风采。既而一不建为，容容持禄，内望作宰相。久之不见用，则谢宾客曰： 无以官散外我。 见属吏辄先拜，人人失望。李锜反，拜浙西节度使。数月还，为国子祭酒，进户部尚书、判度支。
元素少孤，奉长姊谨悌，及没，悲鲠成疾，因辞职屏居。其妻，石泉公王方庆之孙。前妻子皆不肖，而元素溺姬侍，王不见答。元素久疾，益昏惑，遂出之。王诉诸朝，诏免元素官，且令畀王赀五百万。卒，赠陕州大都督。
卢士玫者，山东人。以文儒进，端厚无竞。为吏部员外郎，善于职。再迁知京兆尹。刘总入朝，与士玫故内姻，乃请析瀛、鄚两州，用士玫为观察使。诏可。俄而幽州乱，硃克融袭之，朝廷欲重其任，就加节度使。士玫空家赀助军，然部卒多家幽州，阴导克融入，故士玫阖府皆见囚幽州。天子赦克融，得还。以太子宾客分司东都，徐虢州刺史，复为宾客。卒，赠工部尚书。
