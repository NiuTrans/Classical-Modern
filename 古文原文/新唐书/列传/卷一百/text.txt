窦刘二张杨熊柏
窦群，字丹列，京兆金城人。父叔向，以诗自名，代宗时，位左拾遗。群兄弟皆擢进士第，独群以处士客隐毘陵。母卒，啮一指置棺中，庐墓次，终丧。从卢庇传啖助《春秋》学，著书数十篇。苏州刺史韦夏卿荐之朝，并表其书，报闻，不召。后夏卿入为京兆尹，复言之德宗，擢为左拾遗。时张荐持节使吐蕃，乃迁群侍御史，为荐判官，入见帝曰： 陛下即位二十年，始自草茅擢臣为拾遗，何其难也？以二十年难进之臣为和蕃判官，一何易？ 帝壮其言，不遣。
王叔文党盛，雅不喜群，群亦忄幸忄幸不肯附。欲逐之，韦执谊不可，乃止。群往见叔文曰： 事有不可知者。 叔文曰： 奈何？ 曰： 去年李实伐恩恃权，震赫中外，君此时逡巡路傍，江南一吏耳。今君又处实之势，岂不思路傍复有如君者乎？ 叔文悚然，亦卒不用。
宪宗立，转膳部员外郎，兼侍御史知杂事。出为唐州刺史。节度使于頔闻其名，与语，奇之，表以自副。武元衡、李吉甫皆所厚善，故召拜吏部郎中。元衡辅政，荐群代为中丞。群引吕温、羊士谔为御史，吉甫以二人躁险，持不下。群忮狠，反怨吉甫。吉甫节度淮南，群谓失恩，因挤之。陈登者，善术，夜过吉甫家，群即捕登掠考，上言吉甫阴事。宪宗面覆登，得其情，大怒，将诛群，吉甫为救解，乃免，出为湖南观察使。改黔中。会水坏城郛，调溪洞群蛮筑作，因是群蛮乱，贬开州刺史。稍迁容管经略使。召还，卒于行，年五十五，赠左散骑常侍。
群狠自用，果于复怨。始召，将大任之，众皆惧，及闻其死，乃安。
兄常、牟，弟庠、巩，皆为郎，工词章，为《联珠集》行于时，义取昆弟若五星然。
常，字中行，大历中及进士第，不肯调，客广陵，多所论著，隐居二十年。镇州王武俊闻其才，奏辟不应。杜佑镇淮南，署为参谋。历朗夔江抚四州刺史、国子祭酒，致仕。卒，赠越州都督。
牟，字贻周，累佐节度府。晚从昭义卢从史，从史浸骄，牟度不可谏，即移疾归东都。从史败，不以觉微避去自贤。位国子司业。
庠，字胄卿，终婺州刺史。
巩，字友封，雅裕，有名于时。平居与人言若不出口，世号 嗫嚅翁 。元稹节度武昌，奏巩自副，卒。
刘栖楚，其出寒鄙。为镇州小吏，王承宗奇之，荐于李逢吉，繇邓州司仓参军擢右拾遗。逢吉之罢裴度、逐李绅，皆嗾而为奸者。敬宗立，视朝常晏，数游畋失德。栖楚谏曰： 惟前世王者初嗣位，皆亲庶政，坐以待旦。陛下新即位，安卧寝内，日晏乃作。大行殡宫密迩，鼓吹之声日闻诸朝。且宪宗及先帝皆长君，朝夕恪勤，四方犹有叛者。陛下以少主，践祚未几，恶德流布，恐福祚之不长也。臣以谏为官，使陛下负天下讥，请碎首以谢。 遂额叩龙墀，血被面。李逢吉传诏： 毋叩头，待诏旨。 栖楚捧首立，帝动容，扬袂使去。栖楚曰： 不听臣言，臣请死于此。 有诏尉谕，乃出。迁起居郎，辞疾归洛。后谏官对延英，帝问： 向廷争者在邪？ 以谏议大夫召。未几，宣授刑部侍郎。故事，侍郎无宣授者，逢吉喜助己，故不次任之。
数月，改京兆尹，峻诛罚，不避权豪。先是，诸恶少窜名北军，凌藉衣冠，有罪则逃军中，无敢捕。栖楚一切穷治，不阅旬，宿奸老蠹为敛迹。一日，军士乘醉有所凌突，诸少年从旁噪曰： 痴男子，不记头上尹邪？ 
然其性诡激，敢为怪行，乘险抵戏，若无顾藉，内实恃权怙宠以干进。诣宰相，厉色慢辞，韦处厚恶之，出为桂管观察使。卒，赠左散骑常侍。
张又新，字孔昭，工部侍郎荐之子。元和中，及进士高第，历左右补阙。性倾邪。李逢吉用事，恶李绅，冀得其罪，求中朝凶果敢言者厚之，以危中绅。又新与拾遗李续、刘栖楚等为逢吉搏吠所憎，故有 八关十六子 之目。
敬宗立，绅贬端州司马，朝臣过宰相贺，阍者曰： 止，宰相方与补阙语，姑伺之。 及又新出，流汗揖百官曰： 端溪之事，窃不敢让。 人皆辟易畏之。寻转祠部员外郎。尝买婢迁约，为牙侩搜索陵突，御史劾举，逢吉庇之，事不穷治。及逢吉罢，领山南东道节度，表又新为行军司马。坐田伾事，贬汀州刺史。李训有宠，又新复见用，迁刑部郎中，为申州刺史。训死，复坐贬。终左司郎中。又新善文辞，再以谄附败，丧其家声云。
杨虞卿，字师皋，虢州弘农人。父宁，有高操，谈辩可喜。擢明经，调临涣主簿，弃官还夏，与阳城为莫逆交。德宗以谏议大夫召城，城未拜，诏宁即谕，与俱来。陕虢观察使李齐运表置幕府。齐运入为京兆尹，表奉先主簿，拜监察御史，坐累免。顺宗初，召为殿中侍御史，终国子祭酒。
虞卿第进士、博学宏辞，为校书郎。抵淮南，委婚币焉，会陈商葬其先，贫不振，虞卿未尝与游，悉所赍助之。擢累监察御史。
穆宗初立，逸游荒恣，虞卿上疏曰： 乌鸢遭害仁鸟逝，诽谤不诛良臣进。臣敢冒诛献瞽言。臣闻尧、舜以天下为忧，不以位为乐。况今北虏方梗，西戎弗靖，两河有疮痏之虞，五岭罹氛厉之役。人之疾苦积下，朝之制度莫脩。边亡见储，国用浸屈，固未可以高枕而息也。陛下初临万几，宜有忧天下心。当日见辅臣公卿百执事，垂意以问，使四方内外灼有所闻。而听政六十日，入对延英，独三数大臣承圣问而已，它内朝臣偕入齐出，无所咨询。谏臣盈廷，忠言不闻，臣实羞之。盖主恩疏而正路塞也。公卿大臣宜朝夕燕见，则君臣情接而治道得矣。今宰臣四五人，或顷刻侍坐，鞠躬陨越，随旨上下，无能往来，此繇君太尊、臣太卑故也。公卿列位，虽陟降清地，曾未奉优眷、承下问。虽陛下神圣如五帝，犹宜周爰顾逮，惠以气色，使支体相成，君臣昭明。陛下求治于宰相，宰相求治于臣等，进忠若趋利，论政若诉冤，此而不治，无有也。自古天子居危思安之心同，而居安虑危之心则异，故不得皆为圣明也。 时又有衡山布衣赵知微，亦上书指言帝倡优在侧，驰骋无度，内作色荒，外作禽荒。辞颇危切，帝诏宰相尉谢。宰相因是贺天子纳谏，然不能用也。俄诏行劳西北边。还，迁侍御史，改礼部员外郎、史馆脩撰。进吏部。会曹史李賨等鬻伪告，调官六十五员，赃千六百万以上，虞卿发其奸，賨等系御史府。而虞卿亲吏尝受二百万，亡命，私奴受三十万，虞卿缚奴送狱。三司严休复、高釴、韦景休杂推，賨等皆诛死。虞卿坐不检下免官。
李宗闵、牛僧孺辅政，引为右司郎中、弘文馆学士。再迁给事中。虞卿佞柔，善谐丽权幸，倚为奸利。岁举选者，皆走门下，署第注员，无不得所欲，升沈在牙颊间。当时有苏景胤、张元夫，而虞卿兄弟汝士、汉公为人所奔向，故语曰： 欲趋举场，问苏、张；苏、张犹可，三杨杀我。 宗闵待之尤厚，就党中为最能唱和者，以口语轩轾事机，故时号 党魁 。
德裕之相，出为常州刺史。宗闵复入，以工部侍郎召，迁京兆尹。太和九年，京师讹言郑注为帝治丹，剔小儿肝心用之。民相惊，扃护儿曹。帝不悦，注亦内不安，而雅与虞卿有怨，即约李训奏言： 语出虞卿家，因京兆驺伍布都下。 御史大夫李固言素嫉虞卿周比，因傅左端倪。帝大怒，下虞卿诏狱。于是诸子弟自囚阙下称冤，虞卿得释，贬虔州司户参军，死。
子知退、知权、擅、堪、汉公，皆擢进士第，汉公最显。
汉公，字用乂。始辟兴元李绛幕府，绛死，不与其祸。迁累户部郎中、史馆修撰，转司封郎中。坐虞卿，下除舒州刺史，徙湖、亳、苏三州。擢桂管、浙东观察使。繇户部侍郎拜荆南节度使，召为工部尚书。或劾汉公治荆南有贪赃，降秘书监。稍迁国子祭酒。
宣宗擢为同州刺史。于是，给事中郑裔绰、郑公舆共奏汉公冒猥无廉概，不可处近辅，三还制书。帝它日凡门下论执驳正未尝却。汉公素结左右，有奥助。至是，帝惑不从，制卒行。会寒食宴近臣，帝自击球为乐，巡劳从臣，见裔绰等曰： 省中议无不从，唯汉公事为有党。 裔绰独对： 同州，太宗兴王地。陛下为人子孙当精择守长付之，汉公既以墨败，陛下容可举剧部私贪人？ 帝恚见颜间。翌日，斥裔绰为商州刺史。汉公自同州更宣武、天平两节度使，卒。子筹、范，仕亦显。
汝士，字慕巢。中进士第，又擢宏辞。牛李待之善，引为中书舍人。开成初，繇兵部侍郎为东川节度使。时嗣复镇西川，乃族昆弟，对拥旄节，世荣其门。终刑部尚书。
子知温、知至，悉以进士第入官。知温终荆南节使。知至为宰相刘瞻所善，以比部郎中知制诰。瞻得罪，亦贬琼州司马，擢累户部侍郎。
杨氏自汝士后，贵赫为冠族。所居静恭里，兄弟并列门戟。咸通后，在台省方镇率十余人。
张宿者，本寒人，自名诸生。宪宗为广陵王时，因张茂宗荐尉，得出入邸中，诞谲敢言。及监抚，自布衣授左拾遗，交通权幸，四方赂遗满门。数召对，不能慎密，坐漏禁中语，贬郴丞十余年。
累迁比部员外郎。宰相李逢吉数言其狡谲不可信，白为濠州刺史，宿上疏自言，留不遣。帝欲以为谏议大夫，逢吉曰： 谏议职要重，当待贤者。宿细人，不可使污是官。陛下必用之，请先去臣乃可。 帝不悦。后逢吉罢，诏权知谏议大夫，宰相崔群、王涯同请曰： 谏议大夫，前世或自山林、擢行伍任之者，然皆道义卓异于时。今宿望轻，若待以不次，未足以宠，适以累之也。 请授他官，不听，使中人宣授焉。宿怨执政不与己，乃日肆谗甚，与皇甫镈相附离，多中伤正人君子。元和末，持节至淄青，李师道愿割地遣子入侍。既而悔，复遣宿往，暴卒于道，赠秘书监。
熊望者，字原师，擢进士第。性险躁，以辩说游公卿间。刘栖楚为京兆尹，树权势，望日出入门下，为刺取事机，阴佐计画。敬宗喜为歌诗，议置东头学士，以备燕狎。栖楚荐望，未及用，帝崩。文宗立，韦处厚秉政，诏望因缘险薄，营密职，图亵幸，讠雚沸众议，贬漳州司户参军。
柏耆者，有纵横学。父良器，为时威名将。耆志健而望高，急于立名。是时，王承宗以常山叛，朝廷厌兵，耆杖策诣淮西行营谒裴度，且言愿得天子一节驰入镇，可掉舌下之。度为言，乃以左拾遗往。既至，以大谊动承宗，至泣下。乃请献二州，以二子入质。真擢耆左拾遗，由是声震一时。迁起居舍人。王承元徙义成军，遣谏议大夫郑覃往慰成德军，赉缗钱百万。赉未至，举军哗议，穆宗遣耆谕天子意，众乃信悦。转兵部郎中、谏议大夫。太和初，李同捷反，诏两河诸镇出兵，久无功。乃授耆德州行营诸军计会使，与判官沈亚之谕旨。会横海节度使李祐平德州，同捷穷，请降，祐使大将万洪代守沧州，同捷未出也，耆以三百骑驰入沧，以事诛洪，与同捷朝京师。既行，谍言王廷凑欲以奇兵劫同捷，耆遂斩其首以献。诸将嫉耆功，比奏攒诋，文宗不获已，贬耆循州司户参军、亚之南康尉。宦人马国亮谮耆受同捷先所得王稷女及奴婢珍赀。初，祐闻耆杀洪，大惊，疾遂剧。帝曰： 祐若死，是耆杀之。 至是，积前怒，诏长流爱州，赐死。
赞曰：诗人斥谮人最甚，投之豺虎、有北，不置也。如群、栖楚辈则然，肆讦以示公，构党以植私，其言纚纚若可听，卒而入于败乱也。孔子所谓 顺非而泽 者欤， 利口覆邦家 者欤？耆掩众取功，自速其死，哀哉！
