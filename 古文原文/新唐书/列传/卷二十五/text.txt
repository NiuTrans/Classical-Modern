陈杨封裴宇文郑权阎蒋姜张
陈叔达，字子聪，陈宣帝子也。少封义阳王，历丹杨尹、都官尚书。入隋，久不试。大业中，授内史舍人，出为绛郡通守。高祖西师，以郡听命，授丞相府主簿，封汉东郡公。与温大雅同管机秘，方禅代时，书册诰诏，皆其笔也。武德初，授黄门侍郎，判纳言，封江国公。
叔达明辩，善为容，每占奏，缙绅属目。江左士客长安，或沮滞，多荐诸朝。尝赐食，得蒲萄，不举，帝问之，对曰： 臣母病渴，求不能致，愿归奉之。 帝流涕曰： 卿有母遗乎？ 因赐之，又赉物百段。贞观初，与萧瑀争殿中，坐忿谇不恭，免官。未几，居母丧，又有疾，太宗忧之，遣使禁却吊者。丧除，为遂州都督，病不拜。顷之，擢礼部尚书。始，太子建成等阋间太宗，帝惑之，叔达极意救辩，至是谓曰： 武德内难，卿有谠言，故以此报。 叔达谢曰： 岂独为陛下，乃社稷计耳。 后闺薄汗漫，为有司露劾，帝以名臣为护掩，授散秩归第。卒，谥曰缪。久之，赠户部尚书，更谥曰忠。
杨恭仁，隋观王雄子也。仁寿中，累迁甘州刺史，临事不苛细，徼人安之。文帝谓雄曰： 匪特朕得人，乃卿善教子矣。 大业初，转吏部侍郎。杨玄感叛，诏率兵经略，与玄感战破陵，败之。遂与屈突通追获贼。炀帝召见曰： 比闻与贼战尤力，向但知卿奉法，而乃勇决如此，朕用自愧。 苏威曰： 仁者必有勇，殆谓此邪。 时威及宇文述、裴蕴、裴矩参掌选事，皆受赇不法，恭仁素廉正，故恶之，出为河南道大使，使捕寇贼。至谯郡，为硃粲所败，奔江都。宇文化及弑逆，署吏部尚书，为化及守魏县。元宝藏执送京师，高祖素知之，授黄门侍郎，封观国公。寻为凉州总管。
恭仁久乘边，习种落情伪，悉心绥慰，由葱岭以东，皆奉贡贽。就加纳言。突厥颉利率众数万猎其境，恭仁应机设拒，张疑屯虚帜示之，颉利惧而走。瓜州刺史贺拔行威叛，朝廷未即讨。恭仁募趫荡，倍道进，贼不虞其来，遂克二城。纵所俘还之，众感悦，遂相与缚行威降。召拜吏部尚书，兼中书令，检校凉州诸军事。迁左卫大将军。武德末，拜雍州牧、扬州大都督府长史。迁洛州都督。太宗劳谓曰： 洛阳要重，朕子弟不为少，恐非所任，故以委公。 
恭仁性冲厚，以礼自闲卫，未尝与物忤，时人方汉石庆。既贵，不以势尚人，故誉望益重。病，乞骸骨，诏以特进归第。卒，赠潭州都督，陪葬昭陵，谥曰孝。
子思训袭爵。显庆中，历右屯卫将军。从高宗幸并州。右卫大将军慕容宝节夜邀思训与谋乱，思训不敢对。宝节惧，毒酒以进，思训死。妻诉之，流宝节岭表，至龙门，追斩之。乃诏以寘毒人者重其法。
思训孙睿交，尚长宁公主，豫诛张易之，赐实封五百户。神龙中为秘书监，贬绛州别驾。
师道字景猷，恭仁弟。清警有才思。客洛阳，为王世充所拘，间归高祖，授上仪同，为备身左右。尚桂阳公主，除吏部侍郎。改太常卿，封安德郡公。贞观十年，拜侍中，参豫朝政，亲遇隆渥。性周谨，未尝语禁省事。尝曰： 吾读《孔光传》，想其余风，或庶几云。 太宗数访群臣才行，师道虽有所推进，而乏甄品。久之，迁中书令。太子承乾得罪，诏与长孙无忌等杂治其狱。师道妻异姓子赵节与承乾通谋，乃微讽帝，欲活之。帝怒，罢为吏部尚书。师道起贵胄，四海人物，非所练悉，至铨署，专抑势贵亲党以远嫌，用人多违其才，不为时所称。帝亦曰： 师道资性纯淑，自应无过，而实怯懦，罕更事，缓急不得其力。 从征高丽，摄中书令。军还，颇不职，改工部尚书，复为太常卿。
师道善草隶，工诗，每与有名士燕集，歌咏自适。帝见其诗，为擿讽嗟赏。后赐宴，帝曰： 闻公每酣赏，捉笔赋诗，如宿构者，试为朕为之。 师道再拜，少选辄成，无所窜定，一坐嗟伏。卒，赠吏部尚书、并州都督，谥曰懿，陪葬昭陵，诏为立碑。
子豫之，尚巢王元吉女寿春县主。居母丧，与永嘉公主乱，为主婿窦奉节所杀。
执柔，恭仁从孙，历地官尚书。武后母，即恭仁叔父达之女。及临朝，武承嗣、攸宁相继用事。后曰： 要欲我家及外氏常一人为宰相。 乃以执柔同中书门下三品。未几，卒。
弟执一，亦以诛张易之功封河东郡公，累官右金吾卫大将军。
始，雄在隋，以同姓贵；自武德后，恭仁兄弟名位益盛；又以武后外家尊宠，凡尚主者三人，女为王妃五人，赠皇后一人，三品以上者二十余人。
封伦，字德彝，以字显，观州蓚人。祖隆，北齐太子太保。伦年方少，舅卢思道曰： 是儿识略过人，当自致卿相。 隋开皇末，江南乱，内史令杨素讨之，署伦行军记室。泊海上，素召计事，伦坠水，免，易衣以见，讫不言。久乃素知，问故，谢曰： 私事也，所不敢白。 素异其为，以从妹妻之。素营仁寿宫，表为土工监，规构鸿侈。宫成，文帝怒曰： 素殚百姓力，为吾掊怨天下。 素大惧。伦曰： 毋恐，皇后至，自当免。 明日，帝果劳素曰： 公知吾夫妇老，无以自娱乐，而盛饰此宫邪？ 因大悦。素退问： 何料而知？ 伦曰： 上节俭，故始见必怒。然雅听后言。后，妇人，惟侈丽是好。后悦，则帝安矣。 素曰： 吾不及也。 素负才势，多所凌藉，惟于伦降礼赏接，或与论天下事，衮衮不倦，每抚其床曰： 封郎终当据此。 荐之帝，擢内史舍人。
虞世基得幸炀帝，然不悉吏事，处可失宜。伦阴为裁画，内以谄承主意，百官章奏若忤旨，则寝不闻；外以峻文绳天下，有功当赏，辄抑不行。由是世基之宠日隆，而隋政日坏矣。宇文化及乱，持帝出宫，使伦数帝罪，帝曰： 卿，士人，何至是！ 伦羞缩去。化及署为内史令，从至聊城，知化及败，及结士及，得出护饷道。化及死，遂与士及来降。高祖知其谐附逆党，方切让，使就舍。伦以秘策干帝，帝悦，更拜内史舍人。迁侍郎兼内史令。
秦王讨王世充，命伦参谋军事。时兵久不决，帝欲班师，王遣伦西见帝曰： 贼地虽多，羁縻不相使，所用命者洛阳尔，计穷力屈，死在旦暮。今解而西，则贼势磐结，后难以图。 帝纳之。贼平，帝谓侍臣曰： 始议东讨，时多沮解者，唯秦王谓必克，伦赞其行，虽张华叶策晋武，亦何以加于是！ 封平原县公，判天策府司马。初，窦建德援洛，王将趣虎牢，伦与萧瑀谏不可，至是入贺。王笑曰： 不用公言，今日幸而捷，岂智者千虑或有失乎？ 伦谢素不及。顷之，突厥寇太原，且遣使和亲。帝问计，群臣咸请许之可纾战。伦曰： 不然。彼有轻中国心，谓我不能战，若乘其怠击之，势必胜，胜而后和，威德两全。今虽不战，后必复来。臣以为击之便。 诏可。寻检校吏部尚书，进封赵国公，徙密国。
太宗立，拜尚书右仆射，实封六百户。始，伦之归，萧瑀数荐之。及是，瑀为左仆射，每议事，伦初坚定，至帝前辄变易，由是有隙。贞观元年，遘疾，卧尚书省，帝亲临视，命尚辇送还第。卒，年六十，赠司空，谥曰明。
伦资险佞内狭，数刺人主意，阴导而阳合之。外谨顺，居处衣服陋素，而交宫府，贿赠狼藉。然善矫饰，居之自如，人莫能探其膺肺。隐、刺之乱，数进忠策，太宗以为诚，横赐累万。又密言于高祖曰： 秦王恃功，颉颃太子下，若不早立，则亟图之。 情白太子曰： 为四海不顾其亲，乞羹者谓何？ 及高祖议废立，伦固谏止。当时语秘无知者，卒后，事浸闻。十七年，治书侍御史唐临追劾奸状，帝下其议百官。民部尚书唐俭等议： 伦宠极生前，而罪暴身后，所历官不可尽夺，请还赠改谥，以惩憸壬。 有诏夺司空，削食封，改谥为缪。
子言道，尚淮南长公主，官至宋州刺史。
裴矩，字弘大，绛州闻喜人。父讷之，为齐太子舍人。矩在乳而孤，及长好学，有文藻智数。再补高平王文学。齐亡，不得调。隋高祖为定州总管，召补记室，以母忧去职。高祖已受禅，迁给事郎，奏舍人事。帝伐陈，为元帅记室。江左平，诏矩巡抚岭南，未行，而高智慧等乱，道不通，帝难其遣，矩请速进，许之。次南康，得兵数千人。是时，俚帅王仲宣逼广州，遣别将围东衡州，矩与将军鹿愿赴之。贼立九壁，屯大庾岭，矩进击，破之。贼惧，释东衡州之围，据愿长岭，又击破之，斩其帅。自南海趣广州，仲宣惧，溃去。绥集二十余州，承制署渠帅为刺史、县令。还报，帝大悦，诏升殿劳苦之。拜开府，爵闻喜县公，赐赉异等。迁累内史侍郎。时突厥强盛，都蓝与突利构难，屡犯塞，诏太平公史万岁为行军总管，出定襄道，以矩为长史。破达头可汗而万岁诛，矩功不见录。还为尚书左丞，迁吏部侍郎，名称职。
炀帝时，西域诸国悉至张掖交市，帝令矩护视。矩知帝勤远略，乃访诸商胡国俗、山川险易，撰《西域图记》三篇，合四十四国，凡裂三道：北道起伊吾，径蒲类、铁勒、突厥可汗廷，乱北流河至拂菻；中道起高昌、焉耆、龟兹、疏勒，逾葱岭，汗、苏对沙那、康、曹、何、大小安、穆诸国，至波斯；南道起鄯善、于阗、硃俱波、喝般陀，亦度葱岭，涉护密、吐火罗、挹怛、忛延、漕国，至北婆罗门。皆竟西海。诸国亦自有空道交通。既还，奏之。帝引内矩，问西方事，矩盛言： 胡多瑰怪名宝，俗土著，易并吞。 帝由是甘心四夷，委矩经略。再迁黄门侍郎，参豫朝政。
大业三年，帝有事恒山，西方来助祭者十余国。矩遣人说高昌、伊吾等，啗以厚利，使入朝。帝西巡燕支山，高昌等二十七国谒道左，皆使佩金玉，服锦罽，奏乐歌舞，令士女盛饰纵观，亘数十里，示中国强富。后遂破吐谷浑，拓地数千里，遣兵出戍，岁委输巨亿万计。帝谓矩有绥怀略，擢银青光禄大夫。帝在东都，矩以蛮夷朝贡踵至，讽帝悉召天下奇倡怪伎，大陈端门前，曳锦縠、珥金琲者十余万，百官都人列缯楼幔阁夹道，被服光丽。廛邸皆供帐，池酒林皪。译长纵蛮夷与民贸易，所在令邀饮食，相娱乐。蛮夷嗟咨，谓中国为 仙晨帝所 。天子以为诚，谓宇文述、牛弘曰： 矩所建白，皆朕之志，要未发，矩辄先闻，非悉心奉国，畴能是邪？ 又助城伊吾，胁处罗入朝。帝益喜，赐貂裘、西胡珍器。从帝巡塞北，幸启民帐。时高丽遣使先在突厥，启民引见帝。矩因奏言： 高丽本孤竹国，周以封箕子，汉分三郡，今乃不臣，先帝疾之，欲讨久矣。方陛下时，安得不事？今其使朝突厥，及见启民，举国臣服，胁令入朝，可致也。请面诏其使，令归语王，有如旅拒，方率突厥诛之。 帝纳焉。高丽不听命，征辽自此始。王师再临辽，皆从，以劳加右光禄大夫。时纲纪汩振，宇文述、虞世基用事，官以贿迁，唯矩挺节无秽声，世颇称之。
矩以始毕可汗众渐盛，建请以宗女嫁叱吉设，建为南面可汗，分其势。叱吉不敢受。始毕闻之，稍怨望。矩又言： 突厥淳陋，易离间，但内多群胡教导之。臣闻史蜀胡悉尤有谋，幸于始毕，请杀之。 帝曰： 善。 矩因诡计召胡悉受赐，斩马邑下，报始毕曰： 史蜀胡悉背可汗，我所共恶，今既诛之。 始毕知状，由是不朝。后帝北巡，始毕率骑十万围帝雁门，诏矩与虞世基宿朝堂待顾问。围解，从幸江都宫。时盗贼蜂结，郡县上奏不可计，矩言于帝。帝怒，遣诣京师，以疾解。俄而高祖入关，帝令虞世基问方略，矩曰： 唯愿陛下亟西，天下定矣。 
矩性勤谨，未尝忤物，见天下方乱，其待遇士尤厚，虽厮役皆得其欢。是时，卫兵数逃去，帝忧之，以问矩。矩曰： 今乘舆淹狩已二年，诸骁果皆无家，人无匹合，则不久安，臣请皆听纳室。 帝笑曰： 公定多智。 因诏矩尽召江都女子、孀家，恣将士所欲，即配之，人情翕然相悦，曰： 裴公惠也！ 宇文化及乱，众劫矩。贼皆曰： 裴黄门无豫也。 既而众以秦王子浩为帝，诏矩为侍内，随而北。化及僭位，署矩尚书右仆射，为河北道安抚大使。又为窦建德所获，建德以矩隋旧臣，遇之厚。建德起群盗，非有君臣制度，矩为略制朝仪，不阅月，宪章拟王者，建德尊礼之。建德败，来朝，擢殿中侍御史，爵安邑县公。累迁太子詹事、检校侍中。时突厥数盗边，高祖遣使约西突厥连和，突厥因请婚。帝曰： 彼势与我绝，缓急不为用，奈何？ 矩曰： 然北虏方炽，岁苦边，若权顺许，以示外援，须我完实更议之。 帝然其计。隐太子败，余党保宫城不解。秦王遣矩谕之，乃听命。迁民部尚书。
太宗即位，疾贪吏，欲痛惩乂之，乃间遣人遗诸曹，一史受馈缣，帝怒，诏杀之。矩曰： 吏受赇，死固宜。然陛下以计绐之，因即行法，所谓罔人以罪，非道之以德之谊。 帝悦，为群臣言之，曰： 矩遂能廷争，不面从，物物若此，天下有不治哉？ 年八十，精明不忘，多识故事，见重于时。贞观元年卒，赠绛州刺史，谥曰敬。
宇文士及，字仁人，京兆长安人。父述，为隋右卫大将军。开皇末，以述勋封新城县公。文帝引入卧内，与语，奇之。诏尚炀帝女南阳公主，为尚辇奉御，从幸江都，以父丧免，起为鸿胪少卿。其兄化及谋弑逆，以主婿忌之，弗告。已弑帝，乃封蜀王。
初，士及为奉御，而高祖任殿中少监，雅自款结。及从化及至黎阳，帝手书召之。士及亦遣家童间道走长安，通谆勤，且献金镮。帝悦曰： 我尝与士及共事，今以此献，是将来矣。 化及兵日蹙，士及劝归命，不从，乃与封伦诡求督饷。俄而化及败，于是济北豪杰谋起齐兵击窦建德以收河北，观形势，士及不纳，与伦等自归。帝让之曰： 汝兄弟率思归之人为入关计，尔得时，我父子，尚肯相假乎？今欲何地自处？ 士及谢曰： 臣罪当死，但臣往在涿郡，尝与陛下夜论世事，顷又奉所献，冀以此赎罪。 帝笑谓裴寂曰： 彼与我论天下事，逮今六七年，公等皆在其后。 时士及女弟为昭仪，有宠，由是见亲礼，授上仪同。从秦王平宋金刚，录功，复隋旧封，以宗室女妻之，迁王府骠骑将军。从讨王世充等，进爵郢国公。武德八年，权检校侍中，兼太子詹事。王即位，拜中书令，真食益州七百户，以本官检校凉州都督。时突厥数入寇，士及欲立威以镇耀边鄙，每出入，盛陈兵卫，又痛折节下士。或告其反，讯无状，召为殿中监，以疾改蒲州刺史。政尚宽简，人皆宜之。擢右卫大将军。太宗延入閤语，或至夜分出，遇休沐，往往驰召。士及益自谨，其妻尝问遽召何所事，士及卒不对。帝尝玩禁中树曰： 此嘉木也！ 士及从旁美叹。帝正色曰： 魏征常劝我远佞人，不识佞人为谁，乃今信然。 谢曰： 南衙群臣面折廷争，陛下不得举手。今臣幸在左右，不少有将顺，虽贵为天子，亦何聊？ 帝意解。又尝割肉，以饼拭手，帝屡目，阳若不省，徐啗之。其机悟率类此。后以雅旧，别封一子新城县公。久之，复为殿中监。卒，赠左卫大将军、凉州都督，陪葬昭陵。士及抚幼弟、孤兄子，以友睦称。好周恤亲戚故人，然过自奉养，服玩食饮必极丰侈。有司谥曰恭，黄门侍郎刘洎曰： 士及居家侈肆，不可谓恭。 乃改曰纵。
赞曰：封伦、裴矩，其奸足以亡隋，其知反以佐唐，何哉？惟奸人多才能，与时而成败也。妖禽孽狐，当昼则伏自如，得夜乃为之祥。若伦伪行匿情，死乃暴闻，免两观之诛，幸矣。太宗知士及之佞，为游言自解，亦不能斥。彼中材之主，求不惑于佞，难哉！
郑善果，郑州荥泽人。祖在魏为显家。父诚，周大将军、开封县公，讨尉迟迥，战死。善果方九岁，以死事子袭爵，家人为其幼，弗告也；及受诏，号哭不自胜。隋开皇初，进封武德郡公。年十四，为沂州刺史。累转鲁郡太守。
善果母崔，贤明晓政治，尝坐閤内听善果处决，或当理则悦，有不可，则引至床下，责愧之。故善果所至有绩，号清吏。尝与武威太守樊子盖考为天下第一，炀帝赐物千段、黄金百两。再迁大理卿。突厥围帝雁门，以守御功拜右光禄大夫。从幸江都。宇文化及弑逆，署民部尚书，从至聊城。淮安王神通攻之，善果督战，中流矢。神通解。俄为窦建德所获，王琮让之曰： 公，隋大臣，自尊夫人亡，名称衰。今以忠臣子为逆贼徇命至伤夷，谓何？ 善果惭，欲自杀，或止之，得不死。建德不之礼，乃归神通。送京师，擢太子左庶子，更封荥阳郡公。数为太子陈得失。未几，检校大理卿，兼民部尚书。奉法持正，风绩显公卿间。诏与裴寂等十人每奏事若侍得升殿，而从父兄元亦与，时以为荣。坐事免。会山东平，持节为招抚大使。以选举失实除名。后历刑部尚书。贞观初，出为岐州刺史，以累去。复拜江州刺史，卒。
元，字德芳，隋沛国公译之子。性察慧，爱尚文艺。以父功拜仪同，袭爵。累迁右卫将军，更封莘国公。大业末，出为文城郡守。高祖兵兴，遣将张纶西略地，攻拔其城，系致军门，释之，授太常卿。与襄武王琛使突厥，还为参旗将军。元习军旅事，帝令教诸屯军法。刘武周将宋金刚与突厥处罗可汗犄角寇汾、晋，元谕罢可汗兵，不听，乃进为武周援。会暴疾，其下意元置毒，囚之。处罗死，颉利立，留帐中数年。帝既许可汗婚，元始得还。帝劳曰： 卿不辱于虏，可辈苏武、张骞矣。 拜鸿胪卿，母丧免。
会突厥提精骑数十万，身自将攻太原，诏即苫次起元持节往劳。既至，虏以不信咎中国，元随语折让，无所屈，徐乃数其背约，突厥愧服。因好谓颉利曰： 突厥得唐地无所用，唐得突厥不可臣而使，两不为用而相攻伐，何哉？今掠财资，劫人口，皆入所部，可汗一不得，岂若仆旗接好，则金玉重币一归可汗。且唐有天下，约可汗为兄弟，使驿衔箠于道，今坐受其利不肯，乃蔑德贻怨，自取劳苦，若何？ 颉利当其言，引还。太宗赐书曰： 知公口伐，可汗如约，遂使边火息燧，朕何惜金石赐于公哉！ 贞观三年，复使突厥，还言： 夷狄以马羊准盛衰，今突厥六畜不蕃，人色若菜，牙内饭粟化为血，不三年必亡。 无几，突厥果败。后转左武侯大将军，坐事免。起为宜州刺史，以老致仕。卒，赠幽州刺史，谥曰简。
元干敏，所至常有誉。五聘绝域，危不脱，终不自为解。然译事后母不谨，隋文帝尝赐《孝经》愧勖之；至元亦不以孝闻，士丑其行。从孙杲，知名武后世，终天官侍郎。
权万纪，其先出天水，后徙京兆，为万年人。父琢玠，隋匡州刺史，以悫愿闻。万纪悻直廉约，自潮州刺史擢治书侍御史。尚书右仆射房玄龄、侍中王珪掌内外官考，万纪劾其不平，太宗按状，珪不伏。魏征奏言： 房玄龄等皆大臣，所考有私，万纪在考堂无订正，今而弹发，非诚心为国者。 帝乃置之，然以为不阿贵近，繇是奖礼。万纪又建言： 宇文智及受隋恩，贼杀其君，万世共弃，今其子乃任千牛，请斥屏以惩不轨。 帝从之。万纪与侍御史李仁发既以言得进，颇掉罄自肆，众情懔懔。征奏： 万纪等暗大体，诋讦弹射皆不实，陛下收其一切，遂敢附下罔上，钓强直名，迷夺圣明，以小谋大，群下离心。如玄龄等且不得申，况疏贱之臣哉？ 帝寤，徙万纪散骑常侍，而免仁发。数年，复召万纪为持书御史，即奏言： 宣、饶部中可凿山冶银，岁取数百万。 帝让曰： 天子所乏，嘉谋善政有益于下者。公不推贤进善，乃以利规我，欲方我汉桓、灵邪？ 斥使还第。
久之，由御史中丞进尚书左丞，出为西韩州刺史。徙吴王长史。王畏其直，善遇之。齐王祐不奉法，帝素奇万纪能左右吴王者，乃徙为祐长史。祐暱比群小，万纪骤谏不入，即条过失以闻。帝遣刘德威按问，因召祐入朝。祐恐，与所嬖燕弘亮谋杀之，而万纪先引道。祐遣弘亮驰彀骑追击，斩首，殊支体，投圊中。又杀典军韦文振。文振本以校尉从帝征伐，以质谨自将，帝使事祐，典厩马，切谏不纳，辄见万纪道之，故祐内尝忿疾。万纪死，文振惧，驰去，追骑获之。祐平，赠万纪齐州都督、武都郡公，食二千户，谥曰敢，文振左武卫将军、襄阳县公，食千户。
万纪子玄初，高宗时兵部侍郎。
怀恩，万纪族孙。祖弘寿，为隋临汾司仓书佐，高祖平京师，擢太仆卿、卢国公，卒，谥曰恭。故怀恩以廕累迁尚乘奉御，袭爵。驭人安毕罗为高宗所宠，见帝，戏慢不恭，怀恩奏事，适见之，退杖四十。帝嗟赏曰： 良吏也！ 擢万年令。赏罚明，见恶辄取。时语曰： 宁饮三斗尘，无逢权怀恩。 其姿状沈毅，每盛服，妻子不敢仰视。更庆、莱、卫、邢、宋五州刺史，洛州长史。所居威名赫然，吏重足立。尝过汴州，时刺史杨德干亦以严称，与怀恩名相埒。汴桥新成，立木中途，止过车者。怀恩适过之，示德干曰： 民不可止邪，焉用此？ 德干惭服。迁益州大都督府长史，卒。
从子楚璧，为左领军卫兵曹参军。玄宗在东都，楚璧乃与李迥秀子齐损、陈仓尉卢玢、左屯营长上折冲周履济等谋反，以兄子梁山诈为襄王子，号光帝，拥营兵百余夜入官城，欲劫留守王志愔，不克。迟明，兵斩楚璧等，传首东都，籍其家。
阎让，字立德，以字行，京兆万年人。父毘，为隋殿内少监，本以工艺进，故立德与弟立本皆机巧有思。武德初，为秦王府士曹参军，从平东都。迁尚衣奉御，制衮冕六服、腰舆、伞扇，咸有典法。贞观初，历将作少匠、大安县男。护治献陵，拜大匠。文德皇后崩，摄司空，营昭陵，坐弛职免。起为博州刺史。太宗幸洛阳，诏立德按爽垲建离宫清暑，乃度地汝州西山，控汝水，睨广成泽，号襄城宫，役凡百余万。宫成，烦燠不可居，帝废之，以赐百姓，坐免官。
未几，复为大匠，即洪州造浮海大航五百艘，遂从征辽，摄殿中监，规筑土山，破安市城。师还，至辽泽，亘二百里，淖不可通，立德筑道为桥梁，无留行。帝悦，赐予良厚。又营翠微、玉华二宫，擢工部尚书。帝崩，复摄司空，典陵事，以劳进爵大安县公。永征五年，高宗幸万年宫，留守京师，领徒四万治京城。卒，赠吏部尚书、并州都督，陪葬昭陵，谥曰康。
立本，显庆中以将作大匠代立德为工部尚书。总章元年，以司平太常伯拜右相、博陵县男。初，太宗与侍臣泛舟春苑池，见异鸟容与波上，悦之，诏坐者赋诗，而召立本侔状。閤外传呼画师阎立本，是时已为主爵郎中，俯伏池左，研吮丹粉，望坐者羞怅流汗。归戒其子曰： 吾少读书，文辞不减侪辈，今独以画见名，与厮役等，若曹慎毋习！ 然性所好，虽被訾屈，亦不能罢也。既辅政，但以应务俗材，无宰相器。时姜恪以战功擢左相，故时人有 左相宣威沙漠，右相驰誉丹青 之嘲。咸亨元年，官复旧名，改中书令。卒，谥曰文贞。立德孙知微，曾孙用之。
知微，圣历初为豹韬卫将军。武后时，突厥默啜请和亲，后遣知微摄春官尚书，持金帛护送武延秀聘其女。默啜怒非天子子，囚延秀，挟知微入寇赵、定，尊之如可汗，以示华人，自河以北萧然。朝廷以知微卖国，夷其族。知微不知，逃还。武后业已然，乃曰： 恶臣疾子，赐百官甘心焉。 于是骨断脔分，非要职者不能得。子则先，以武三思婿免死。玄宗在籓时，以善割蒙宠。开元中，有司奏拟供奉，姚元崇以为则先刑戮家，又逆人姻属，不可留京师。诏曰： 朕在外日，尝驱使，宜令供奉。 
用之，初为彭州参军，尝摄录事，一日纠愆谬不法数十事，太守以为材。后举通事舍人，累迁右卫郎将，知引驾仗。金吾将军李质升殿不解刀，呵却之，请按以法，左右震悚。始，有司以三卫执扇登殿，用之奏三卫皆趫悍，不宜升陛迩御坐，请以宦者代，遂为故事。天宝中，女为义王玼妃。终左金吾将军。
蒋俨，常州义兴人。擢明经第，为左屯卫兵曹参军。太宗将伐高丽，募为使者，人皆惮行，俨奋曰： 以天子雄武，四夷畏威，蕞尔国敢图王人？有如不幸，固吾死所也。 遂请行。为莫离支所囚，以兵胁之，不屈，内窟室中。高丽平，乃得归。帝奇其节，授朝散大夫。为幽州司马，刘祥道以巡察使到部，表最状，擢会州刺史。再迁殿中少监，数陈时政病利，高宗辄优纳。进蒲州刺史，户产充夥，诉犴积年不平，前刺史踵以罪去，俨至，发隐禁奸，号良二千石。永隆二年，以老致仕。未几，复召为太仆卿，以父讳辞官，徙太子右卫副率。
中宗在东宫，俨数争过失，不见用。自以总调护，不应谏。于是田游岩兴处士为洗马，太子所尊礼，俨诒书责之曰： 太子年鼎盛，圣道有所未尽，足下受调护之寄，居责言之地，唯唯悠悠，不出一谈。向使不餐王粟，仆何敢议？今禄及亲矣，尚何酬塞？ 游岩愧不能答。俨寻徙右卫大将军，封义兴县子，以太子詹事致仕。卒，年七十八。中宗立，以旧恩赠礼部尚书。
韦弘机，京兆万年人。祖元礼，隋浙州刺史。弘机仕贞观时为左千牛胄曹参军，使西突厥，册拜同俄设为可汗。会石国叛，道梗，三年不得归。裂裾录所过诸国风俗、物产，为《西征记》。比还，太宗问外国事，即上其书。帝大悦，擢朝散大夫。累迁殿中监。显庆中，为檀州刺史，以边人陋僻，不知文儒贵，乃脩学官，画孔子、七十二子、汉晋名儒象，自为赞，敦劝生徒，繇是大化。契苾何力讨高丽。次滦水，会暴涨，师留三日。弘机输给资粮，军无饥，高宗善之，擢司农少卿，主东都营田苑。宦者犯法，杖乃奏，帝嗟赏，赐绢五十匹，曰： 后有犯，治之，毋奏。 迁司农卿。
太子弘薨，诏蒲州刺史李冲寂治陵，成而玄堂厄，不容终具，将更为之。役者过期不遣，众怨，夜烧营去。帝诏弘机嗣作，弘机令开隧左右为四便房，撙制礼物，裁工程，不多改作，如期而办。帝尝言： 两都，我东西宅，然因隋宫室日仆不完，朕将更作，奈财用何？ 弘机即言： 臣任司农十年，省惜常费，积三十万缗，以治宫室，可不劳而成。 帝大悦，诏兼将作、少府二官，督营缮。初作宿羽、高山等宫，徙洛中桥于长夏门，废利涉桥，人便之。天子乃登洛北绝岸，延眺良久，叹其美，诏即其地营宫，所谓上阳者。尚书左仆射刘仁轨谓侍御史狄仁杰曰： 古天子陂池台榭皆深宫复禁，不欲百姓见之，恐伤其心。而今列岸謻廊亘王城外，岂爱君哉？ 弘机猥曰： 天下有道，百官奉职，任辅弼者，则思献替事。我乃府藏臣，守官而已。 仁杰非之。俄坐家人犯盗，劾免官。
初，东都方士硃钦遂为武后所宠，奸赃狼藉。弘机白： 钦遂假中宫驱策，依倚形势，亏紊皇明，为祸乱之渐。 帝遣中使慰谕，敕毋漏言，逐钦遂于边，后恨之。永淳中，帝幸东都，至芳桂宫，召弘机使白衣检校园苑，将复任之，为后犄而止。终检校司农少卿事。
孙岳子、景骏。景骏别传。
岳子，武后时为汝州司马，以辨治称。召授尚舍奉御，入见，后赏其能，曰： 卿家事，朕悉知之。 因问旧故，至家人皆不忘。出为太原令，以不习武固辞，忤旨，下迁宋州长史。历庐、海等州刺史，皆著风迹，恩严两施。睿宗立，召为殿中少监，恩遇尤异。窦怀贞等诛，而岳子旧与经过，为姜晈所劾，贬渠州别驾。起授陕州刺史，卒。孙皋，别有传。
姜师度，魏州魏人。擢明经，调丹陵尉、龙岗令，有清白称。神龙初，试为易州刺史、河北道巡察，兼支度营田使。好兴作，始厮沟于蓟门，以限奚、契丹，循魏武帝故迹，并海凿平虏渠，以通饷路，罢海运，省功多。迁司农卿。出为陕州刺史。太原仓水陆运所凑，转属诸河，师度使依高为廥，而注米于舟，以故人不劳。拜太子詹事。
玄宗徙营州治柳城，拜营田支度脩筑使。进为河中尹。安邑盐池涸废，师度大发卒，洫引其流，置盐屯，公私收利不赀。徙同州刺史。又派洛灌朝邑、河西二县，阏河以灌通灵陂，收弃地二千顷为上田，置十余屯。帝幸长春宫，嘉其功，下诏褒美，加金紫光禄大夫，赐帛三百匹。进将作大匠。左拾遗刘彤建榷天下盐铁利内之官，免贫民赋，诏户部侍郎强循与师度并假御史中丞，会诸道按察使议所以榷之之法，俄为议者沮，阁不行。卒，年七十余。
师度喜渠漕，所至繇役纷纭，不能皆便，然所就必为后世利。是时太史令傅孝忠以知星显，时为语曰： 孝忠知仰天，师度知相地。 嘲所嗜也。
强循字季先，凤州人。仕累雍州司士参军。华原无泉，人畜多曷死。循教人渠水以浸田，一方利之，号强公渠。诏书褒予甚厚。历大理少卿、太子右庶子。为政办给，不为威严，遇人尽信不疑，然当时恨其少文云。
张知謇，子匪躬，幽州方城人，徙家岐。兄弟五人，知玄、知晦、知泰、知默，皆明经高第，晓吏治，清介有守，公卿争为引重。调露时，知謇监察御史里行，知默左台侍御史。知謇历十一州刺史，所莅有威严，武后降玺书存问。万岁通天中，自德州刺史入计，后奇其貌，诏工图之，称其兄弟容而才，谓之两绝。又门皆列戟，白雀巢其廷，后数宠赐。知泰历益州长史、中台左丞、兵部侍郎，封陈留县公。
中宗在房州，禁察苛严。知謇与董玄质、崔敬嗣继为刺史，供儗保戴不少弛。帝复位，拜知謇左卫将军，加云麾将军，封范阳郡公；知泰御史台大夫，加银青光禄大夫，封渔阳郡公。伯仲华首同贵，时以为荣。知泰忤武三思，故出为并州刺史、天兵军使。终魏州刺史，谥曰定。知謇历东都副留守、左右羽林大将军、同华州刺史，大理卿致仕。年八十，开元时卒。
知謇敏且亮，恶请谒求进，士或不才冒位，视之若仇。每敕子孙 经不明不得举 ，家法可称云。
武后革命，知泰奏置东都诸关十七所，讥敛出入。百姓惊骇，樵米踊贵，卒罢不用，议者羞薄之。
知默与监察御史王守慎、来俊臣、周兴掌诏狱，数陷大臣。守慎虽其甥，恶鞫引之暴，不得去，请度为浮屠，后许之。而知默卒陷酷吏，子孙禁锢，为张氏羞。
知玄子景升，知泰子景佚，开元中皆显官。
