韦张严韩
韦皋，字城武，京兆万年人。六代祖范，有勋力周、隋间。皋始仕为建陵挽郎，诸帅府更辟，擢监察御史。张镒节度凤翔，署营田判官。以殿中侍御史知陇州行营留事。
德宗狩奉天，李楚琳杀镒，劫众叛归硃泚，陇州刺史郝通奔降楚琳。始，泚以范阳军镇凤翔，既归节，而留兵五百戍陇上，以部将牛云光督之。至是，云光谋请皋为帅，将劫以臣泚。别将翟晔伺知以白皋。云光惧不克，率众出奔，至汧阳，遇泚奴使皋所，谓云光曰： 太尉已为天子，使我以御史中丞授皋。若听，固吾人也，不受，可遂诛之。请以兵俱。 许之。皋迎劳，先纳奴，伪受泚诏。即让云光曰： 既去而复，何也？ 对曰： 向未知公之命，故去；今还，愿与公同生死。 皋曰： 大使固善，苟无它图，请释甲以安众，而后可入也。 云光以皋诸生，亡能为，乃命士委仗铠，皋受而内其卒。明日，置酒大会，奴、云光与其下至，皋伏甲左右庑，酒行，尽杀之，以其首徇。泚复使它奴拜皋凤翔节度使，皋亦斩之及从骑三人，纵一人使报泚。帝闻，乃授皋陇州刺史，置奉义军，拜节度使，宠其功。皋遣兄平及弇继至奉天，士气益壮，乃筑坛血牲与士盟曰： 协力一心，以诛元恶，有渝此盟，神其殛之。 又驰使吐蕃与连和，陇坻遂安。帝自梁、洋还，召为左金吾卫将军，迁大将军。
贞元初，代张延赏为剑南西川节度使。初，云南蛮羁附吐蕃，其盗塞必以蛮为乡道。皋计得云南则斩虏右支，乃间使招徠之，稍稍通西南夷。明年，蛮大首领苴那时以王爵让其兄子乌星。始，乌星幼，那时摄领其部，故请归爵。皋上言： 礼让行于殊俗，则怫戾者化，愿皆封以示褒进。 诏可。又明年，云南款边求内属，约东蛮鬼主骠傍、苴梦冲等绝吐蕃盟。五年，东蛮断泸水桥攻吐蕃，请皋济师。皋遣精卒二千，与蛮共破吐蕃于台登，杀青海大酋乞臧遮遮、腊城酋悉多杨硃及论东柴等，虏坠死崖谷不可计，多获牛马铠装。遮遮，尚结赞之子，虏贵将悍雄者也；既败，酋长百余行哭随之。悍将已亡，则屯栅以次降定。进检校吏部尚书。
初，东蛮地二千里，胜兵常数万，南倚阁罗凤，西结吐蕃，狙势强弱为患，皋能绥服之，故战有功。诏以那时为顺政王、梦冲怀化王、骠傍和义王，刻 两林 、 勿邓 等印以赐之。而梦冲复与吐蕃盟，皋遣别将苏峞召之，诘其叛，斩于琵琶川，立次鬼主样弃等，蛮部震服。乃建安夷军于资州，维制诸蛮；城龙溪于西山，保纳降羌。
九年，天子城盐州，策虏且来挠袭，诏皋出师牵维之。乃命大将董勔、张芬分出西山、灵关，破峨和、通鹤、定廉城，逾的博岭，遂围维州，搏栖鸡，攻下羊溪等三城，取剑山屯焚之。南道元帅论莽热来援，与战，破其军，进收白岸，乃城盐州。诏皋休士。以功为检校尚书右仆射、扶风县伯。
于是西山羌女、诃陵、南水、白狗、逋租、弱水、清远、咄霸八国酋长，皆因皋请入朝。乃遣幕府崔佐时由石门趣云南，而南诏复通。石门者，隋史万岁南征道也，天宝中，鲜于仲通下兵南溪，道遂闭。至是蛮径北谷，近吐蕃，故皋治复之。繇黎州出邛部，直云南，置青溪关，号曰 南道 。乃诏皋统押近界诸蛮、西山八国、云南安抚使。俄进同中书门下平章事。
十三年，复巂州。吐蕃怨，完垒造舟谋扰边，皋辄破却之。自是曩贡、腊城等九节度婴婴、笼官马定德与大将举落皆降，昆明管些蛮又内附。赞普怒，遂北掠灵、朔，破麟州以取偿焉。帝诏皋深入以桡虏。皋遣大将陈泊等出三奇，崔尧臣趋石门无衣山，仇冕、董振走维州，邢玼出黄崖略栖鸡、老翁城，高倜、王英俊繇峨和、清溪道薄故松州，元膺出湿山、成溪，臧守至道黎、巂，韦良金趋平夷，路惟明自灵壁、夏阳攻逋租、偏松城，王有道涉大度河，陈孝阳率蛮苴那时等道西泸攻昆明、诺济，师无虑五万，以八月悉出塞。十月，大破吐蕃，拔其保镇捕候，追奔转战千里，遂围维州。吐蕃释灵、朔兵，使论莽热以内大相兼东境五节度大使，率杂虏十万来救。师伏以待，虏乘胜深入，师噪而奋，虏大溃，生禽莽热献诸朝。帝悦，进检校司徒兼中书令、南康郡王，帝制纪功碑褒赐之。
顺宗立，诏检校太尉。会王叔文等干政，皋遣刘辟来京师谒叔文曰： 公使私于君，请尽领剑南，则惟君之报。不然，惟君之怨。 叔文怒，欲斩辟，辟遁去。皋知叔文多衅，又自以大臣可与国大议，即上表请皇太子监国，又上笺太子，暴叔文、伾之奸，且劝进。会大臣继请，太子遂受禅，因投殛奸党。是岁，皋暴卒，年六十一，赠太师，谥曰忠武。
皋治蜀二十一年，数出师，凡破吐蕃四十八万，禽杀节度、都督、城主、笼官千五百，斩首五万余级，获牛羊二十五万，收器械六百三十万，其功烈为西南剧。善拊士，至虽昏嫁皆厚资之，婿给锦衣，女给银涂衣，赐各万钱，死丧者称是。其僚掾官虽显，不使还朝，即署属州刺史，自以侈横，务盖藏之。故刘辟阶其厉，卒以叛。朝廷欲追绳其咎，而不与皋者诋所进兵皆镂 定秦 字，有陆畅者上言： 臣向在蜀，知 定秦 者，匠名也。 繇是议息。畅，字达夫，皋雅所厚礼。始，天宝时，李白为《蜀道难》篇以斥严武，畅更为《蜀道易》以美皋焉。
始，皋务私其民，列州互除租，凡三岁一复。皋没，蜀人德之，见其遗象必拜。凡刻石著皋名者，皆镵其文尊讳之。
兄聿，弟平。聿以廕调南陵尉，迁秘书郎，以父嫌名换太子司议郎，辟淮南杜佑府。元和初，为国子司业。刘辟与卢文若反，皋子行式娶文若女弟，聿不以闻。辟平，行式妻当没掖庭，有司并按聿，或以道远不应坐，乃皆赦之。终太子右庶子。平与皋斩硃泚使者，间走奉天上功，擢万年尉。
平子正贯，字公理，少孤，皋谓能大其门，名曰臧孙。推廕为单父尉，不得意，弃官去，改今名。举贤良方正异等，除太子校书郎，调华原尉。后又中详闲吏治科，迁万年主簿，擢累司农卿。坐尚食乏供，贬均州刺史。久之，进寿州团练使。宣宗立，以治当最，拜京兆尹、同州刺史。俄擢岭南节度使。南海舶贾始至，大帅必取象犀明珠，上珍而售以下直。正贯既至，无所取，吏咨其清。南方风俗右鬼，正贯毁淫祠，教民毋妄祈。会海水溢，人争咎撤祠事，以为神不厌，正贯登城沃酒以誓曰： 不当神意，长人任其咎，无逮下民。 俄而水去，民乃信之。居镇三岁，既病，遗令无厚葬，无用鼓吹，无请谥。卒，年六十八，赠工部尚书。
刘辟者，字太初，擢进士宏词科，佐韦皋府，迁累御史中丞、支度副使。皋卒，辟主后务，讽诸将徼旄节，宪宗以给事中召之，不奉诏。时帝新即位，欲静镇四方，即拜检校工部尚书、剑南西川节度使。辟意帝可动，益骜蹇，吐不臣语，求统三川，欲以所善卢文若节度东川，即以兵取梓州。且以术家言五福、太一舍于蜀，乃造大楼以祈祥。帝始重征讨，而宰相杜黄裳劝帝，且言： 辟，妄书生耳，可鼓而俘也。 荐高崇文、李元弈等将神策行营兵皆西，使严砺、李康掎角之。
诏许自新，辟不听。崇文取东川，帝乃下诏夺其官，进破鹿头关，遂下成都。辟从数十骑走，至羊灌田，自投水，不能死，骑将郦定进禽之。文若先杀其族，缒石自沈于江，失其尸。槛车送辟京师，尚冀不死，食饮于道晏然。将至都，神策以兵迎之，系其首，曳而入，惊曰： 何至是邪？ 帝御兴安楼受俘，诏诘反状，辟曰： 臣不敢反，五院子弟为恶，不能制。 诏问： 遣使赐节何不受？ 乃伏罪。献庙社，徇于市，斩于城西南独柳下。子超郎等九人，与部将崔纲以次诛。
始，辟尝病，见问疾者必以手行入其口，辟即裂食之。唯卢文若至，如平常，故益与之厚，而皆夷族。
张建封，字本立，邓州南阳人，客隐兗州。父玠，少任侠。安禄山反，使李廷伟胁徇山东，鲁郡太守韩择木迎馆之。玠率豪桀段绛等集兵，将斩以徇，择木不许，唯司兵参军张孚助其谋，乃杀廷伟并其党以闻。择木、孚皆受赏，而玠去之江南，不自言功。
建封少喜文章，能辩论，慷慨尚气，自许以功名显。李光弼镇河南，盗起苏、常间，残掠乡县。代宗诏中人马日新与光弼麾下皆讨。建封见中人，请前喻贼，可不须战。因到贼屯开譬祸福，一日降数千人，纵还田里，由是知名。湖南观察使韦之晋辟署参谋，授左清道兵曹参军，不乐职，辄去。令狐彰节度滑亳，奏置幕府，彰不朝觐，建封非之。往见转运使刘晏，晏奏试大理评事，使筦漕务，岁余罢。时马燧为三城镇遏使，雅知之，表为判官，擢监察御史。燧伐李灵耀，军中事多所诹访，从镇河东，授侍御史，即表其能于朝。杨炎将任以要职，卢杞不喜，出为岳州刺史。
李希烈既破梁崇义，跋扈不臣，寿州刺史崔昭与相闻，德宗召宰相选代昭者，杞仓卒不暇取它吏，即白用建封。希烈数败王师，张甚，遂僭即天子位，淮南节度使陈少游阴附之。希烈遣将杨丰赍伪赦二，畀建封、少游。丰至，建封缚致军中，会中人来，对之斩其首，因送伪书于行在。少游闻之，恚汗不自处，建封乃劾其附贼状，帝方蒙难，不暇治也。希烈又署杜少诚为淮南节度使，约破寿州，以趣江都。建封壁霍丘秋栅拒之，贼不能东。迁团练使。帝还自梁，少游卒忧死。进兼御史大夫、濠寿庐观察使。是时，四方尚多故，乃缮陴隍，益治兵，四鄙附悦。希烈使票帅悍卒来战，建封皆沮衄之。贼平，进封阶，又任一子正员官。
贞元四年，拜御史大夫、徐泗濠节度使。始，李洧以徐降，洧卒，高承宗、独孤华代之，地迫于寇，常困肸不支。于是李泌建言： 东南漕自淮达诸汴，徐之埇桥为江、淮计口，今徐州刺史高明应甚少，脱为李纳所并，以梗饷路，是失江、淮也。请以建封代之，益与濠、泗二州。夫徐地重而兵劲，若帅又贤，即淄青震矣。 帝曰： 善。 繇是徐复为雄镇。久之，检校尚书右仆射。十三年，来朝，帝不待日召见延英殿，诏会朝赴大夫班，以示殊宠，建封赋《朝天行》以献。帝眷遇异等，赐名马珍具。
是时，宦者主宫市，置数十百人阅物廛左，谓之 白望 。无诏文验核，但称宫市，则莫敢谁何，大率与直十不偿一。又邀阍闼所奉及脚佣，至有重荷趋肆而徒返者。有农卖一驴薪，宦人以数尺帛易之，又取它费，且驱驴入宫，而农纳薪辞帛，欲亟去，不许，恚曰： 惟有死耳！ 遂击宦者。有司执之以闻，帝黜宦人，赐农帛十匹，然宫市不废也。谏臣交章列上，皆不纳，故建封请间为帝言之，帝颇顺听。会诏书蠲民逋赋，帝问何如，答曰： 残逋积负，决无可敛，虽蠲除之，百姓尚无所益。 又陈： 河东节度使李说、华州刺史卢征皆病不能事，左右得以为奸。右金吾大将军李翰好刺细事规宠，人疾恶之。 帝悉嘉可。未几，制诏： 官师过从，人情之常，自今金吾勿以闻。 
元巳，赐宴曲江，特诏与宰相同榻食。其还镇，帝赋诗以饯，于时虽马燧、浑瑊、刘玄佐、李抱真等勋宠卓越，未有以诗饯者。帝又使左右以所持鞭赐之，曰： 卿节谊岁寒弗渝，故用此为况。 建封又赋诗以自警励。十六年，以病求代，诏韦夏卿代之，未至而建封卒。年六十六，册赠司徒。
治徐凡十年，躬于所事，一军大治。善容人过，至健黠亦未尝曲法假之。其言忠义感激，故下皆畏悦。性乐士，贤不肖游其门者礼必均，故其往如归。许孟容、韩愈皆奏署幕府，有文章传于时。
子愔，始以廕补虢州参军事。建封卒，府佐郑通诚者摄留事，畏其军乱，因浙西戍兵过徐，谋引以为援。举军怒，斧库取兵，环府大噪，杀通诚及大将数人，乃表于朝，请愔为留后，假旄节。帝不许，披濠、泗隶淮南，诏杜佑讨徐乱。泗州刺史张伾以兵攻埇桥，与徐军遇，伾大败。帝未有以制，乃授愔右骁卫将军、徐州刺史，知留后。以伾为泗州留后，杜兼为濠州留后。俄进愔武宁军节度使。
元和初，以疾求代，召为工部尚书，以王绍节度武宁，还濠、泗隶徐。徐人喜，遂不敢乱，而愔得行。未逾境，卒。愔治徐七年，其政称治。赠尚书右仆射。
严震，字遐闻，梓州盐亭人。本农家子，以财役里闾。至德、乾元中，数出赀助边，得为州长史。西川节度使严武知其才，署押衙，迁恒王府司马，委以军府众务。武卒，罢归。会东川节度使李叔明表为渝州刺史，震以叔明姻家，移疾去。山南西道节度府又表为凤州刺史。母丧解。起为兴、凤两州团练使，好兴利除害。建中中，剑南黜陟使韦桢状震治行为山南第一，乃赐上下考，封郧国公。治凤十四年，号称清严，远迩咨美。迁山南西道节度使。
硃泚反，遣腹心穆廷光等遗帛书诱之，震即斩以闻。是时，李怀光与贼连和，奉天危蹙，帝欲徙跸山南，震闻，驰表奉迎，遣大将张用诚以兵五千扞卫。用诚至盩厔有反计，帝忧之，会震牙将马勋嗣至，帝告以故，勋曰： 臣请归取节度符召之，即不受，斩其首以复命。 帝悦，使计日往。勋还得符，请壮士五人与偕，出骆谷，用诚以为未知其谋，以数百骑迓勋馆之，左右严侍。勋未发，阴令焚草馆外，士寒争附火，勋从容引符示之，曰： 大夫召君。 用诚惧，将走，壮士自后禽之。用诚子斫勋伤首，左右扞刀得免，遂仆用诚，而格杀其子。勋即军中，士皆擐甲矣。勋昌言曰： 若父母妻子在梁州，今弃之而反，何所利邪？大夫取用诚尔，若等无与！ 众乃服，不敢动。即缚用诚送于震，杖杀之，而拔其副以统师。始，勋赴行在，逾半日期，帝颇忧。比至，大喜。翌日，发奉天。既入骆谷，怀光以骑追袭，赖山南兵以免。寻加检校户部尚书、冯翊郡王，实封二百户。
天子至梁州，宰相以为地贫无所仰给，请进幸成都。震曰； 山南密迩畿辅，李晟锐于收复，方藉六师为声援，今引而西，则诸将顾望，责功无期。 帝未决，会晟表至，亦请驻跸梁、洋，议遂定。然梁、汉间刀耕火耨，民采稆为食，虽领十五郡，而赋入才比东方数大县。自安、史后，山贼剽掠，户口流散，震随宜劝课，鸠敛有法，民不烦扰，而行在供亿具焉。车驾将还，加检校尚书左仆射。诏改梁州为兴元府，即用震为尹，加实封二百户。久之，进同中书门下平章事。贞元十五年卒，年七十六，赠太保，谥曰忠穆。
从孙譔，与宰相杨收善。咸通中，繇桂管观察使擢为江西节度使，改号镇南军。时南蛮内寇，诏譔募士三万备之。或言譔广补卒，擅纳缣廪。及收得罪，韦保衡以譔素善收，赇贿狼藉，遣使按覆，诏赐死。
韩弘，滑州匡城人。少孤，依其舅刘玄佐。举明经不中，从外家学骑射。由诸曹试大理评事，为宋州南城将。事刘全谅，署都知兵马使。贞元十五年，全谅死，军中思玄佐，以弘才武，共立为留后，请监军表诸朝。诏检校工部尚书，充宣武节度副大使，知节度事。
先是，曲环死，吴少诚与全谅谋袭陈许，使数辈仍在馆。弘始得帅，欲以忠自表于众，即驱出少诚使斩之，选卒三千，会诸军击少诚，败之。汴自刘士宁以来，军益骄，及杀陆长源，主帅势轻，不可制。弘察军中素恣横者刘锷等三百人，一日，数其罪斩之牙门，流血丹道，弘言笑自如。自是讫弘去，无一敢肆者。李师古屯曹州，以谋郑、滑，或告： 师古治道矣，兵且至，请备之。 弘曰： 师来不除道也。 师古情得，乃引去。累授检校司空、同中书门下平章事。弘以官与太原王锷等，诒书宰相，耻为锷下。宪宗方用兵淮西，藉其重，更授检校司徒，班锷上。
严绶以王师败，乃拜弘淮西诸军行营都统，使扞两河，而令李光颜、乌重胤击贼。弘不亲屯，遣子公武领兵三千属光颜，然阴为逗桡计，以危国邀功者，每诸将告捷，辄累日不怡。元济平，以功加兼侍中，封许国公。李师道诛，弘大惧，因请入朝，册拜司徒、中书令，以足疾，命中人掖拜，固愿留京师。帝崩，摄冢宰。俄出为河中节度使。以病请还，复拜司徒、中书令。卒，年五十八，赠太尉，谥曰隐。
始，弘自汴来朝，献马三千、绢五十万、它锦彩三万，而汴之库厩钱尚百万缗，绢亦百余万，马七千，粮三百万斛，兵械不可数。弘为人庄重寡言，罪杀人，问法何如，不自为轻重，沉谋勇断，故少诚、师道等皆惮之。诏使至，或骜侮不为礼。齐、蔡平，势屈而后请觐，然天子尊宠异等，能以名位始终，亦其天幸。
子公武，字从偃。起家卫尉主簿，为宣武行营兵马使，以讨蔡功检校左散骑常侍、鄜坊等州节度使。弘入朝，为右金吾将军。弘出河中，弘弟充徙宣武，乃曰： 二父居重镇，我以孺子又当执金吾职乎？ 因固辞，改右骁卫大将军。性恭逊，不以富贵自处。卒，赠户部尚书，谥曰恭。
充，本名璀，少亦依舅家。李元为河阳节度使，署牙将。元改昭义，又从之。元尝谓宾佐曰： 充后当贵，诸君必善事之。 未几，弘领宣武，召主亲兵，元曰： 我知君旧矣，吾儿不才，无足累君者，二女方幼，以为托。 遂辞去。累授御史大夫。
弘峻法，人人不自保。充谦慎无少懈，念弘在镇久，不入见天子，身又得士，不自安，因请入宿卫，弘许之，不即遣。后因猎，单骑走洛阳，朝廷亮其节，擢右金吾卫将军，转大将军，斥军士虚名不如令者七百人。历少府监、鄜坊等州节度使。
穆宗立，幽、镇、魏复乱，王承元以冀兵二千屯滑州，朝廷恐冀兵相訹为叛，徙承元鄜坊，而授充检校尚书左仆射，为义成军节度使。会汴军逐李愿，以李朅主留事。帝谓充素为汴士悦向，诏节度宣武，兼统义成兵讨朅。战郭桥，破之。会李质斩朅，遂入汴。初，陈许李光颜亦奉诏讨朅，屯尉氏，意先得汴，欲俘掠以饵军，而汴监军姚文寿亦欲内光颜。充闻其谋，驰至城下，汴人望见充，欢跃无复贰者。
始，帝遣人问破贼期，充对： 汴，天下咽喉，臣颇习其人，然王师临之，一月可破。 方二旬即克。帝喜曰： 充料敌若神。 加检校司空。籍朅所胁为兵者三万，悉纵之。又责首乱者千余，斥出境，令曰： 敢后者斩！ 由是内外按堵，汴人爱赖之。卒，年五十五，赠司徒，谥曰肃。
充虽将家，性俭节，历三镇，居处服玩如儒生，乘机决策无余悔，世推善将。李元没，充为嫁二女，周其家。自弘去汴，监军选军中敢士二千直阁下，日秩酒肴，物力几屈，然不敢废。充未入时，李质总军事，乃曰： 韩公至而顿去二千人食，岂不失人心乎？不去，且无以继，可以弊事遗吾帅乎！ 因悉罢之而后迎充。
李质者，节士也。始为牙将，及朅为留后，邀帅节，劝之不从。朅疽发于首，委质以兵，遂禽朅。终金吾将军。
赞曰：皋、建封、弘本诸生，震兴田亩间，未有以异人，及投隙龙骧，皆为国梁楹，光奋一时。使不遭遇，与庸夫汩汩并胔而腐可也。皋、弘虽阴慝，卒能以诚言自解，长没天年，宜哉！
