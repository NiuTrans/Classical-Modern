二李
李栖筠，字贞一，世为赵人。幼孤。有远度，庄重寡言，体貌轩特。喜书，多所能晓，为文章，劲迅有体要。不妄交游。族子华每称有王佐才，士多慕向。始，居汲共城山下，华固请举进士，俄擢高第。调冠氏主簿，太守李岘视若布衣交。迁安西封常清节度府判官。常清被召，表摄监察御史，为行军司马。肃宗驻灵武，发安西兵，栖筠料精卒七千赴难，擢殿中侍御史。
李岘为大夫，以三司按群臣陷贼者，表栖筠为详理判官。推原其人所以胁污者，轻重以情，悉心助岘，故岘爱恕之，誉一旦出吕諲、崔器上。三迁吏部员外郎，判南曹。时大盗后，选簿亡舛，多伪冒，栖筠判析有条，吏气夺，号神明。迁山南防御观察使。会岘去相，栖筠坐所善，除太子中允，众不直，改河南令。
李光弼守河阳，高其才，引为行军司马，兼粮料使。改绛州刺史，擢累给事中。是时，杨绾以进士不乡举，但试辞赋浮文，非取士之实，请置五经、秀才科。诏群臣议，栖筠与贾至、李廙以绾所言为是。进工部侍郎。关中旧仰郑、白二渠溉田，而豪戚壅上游取硙利，且百所，夺农用十七。栖筠请皆彻毁，岁得租二百万，民赖其入，魁然有宰相望。元载忌之，出为常州刺史。岁仍旱，编人死徙踵路，栖筠为浚渠，厮江流灌田，遂大稔。宿贼张度保阳羡西山，累年吏讨不克，至是发卒捕斩，支党皆尽，里无吠狗。乃大起学校，堂上画《孝友传》示诸生，为乡饮酒礼，登歌降饮，人人知劝。以治行进银青光禄大夫，封赞皇县子，赐一子官。人为刻石颂德。
苏州豪士方清因岁凶，诱流殍为盗，积数万，依黟、歙间，阻山自防，东南厌苦。诏李光弼分兵讨平之。会平卢行军司马许杲恃功，擅留上元，有窥江、吴意，朝廷以创残，重起兵，即拜栖筠浙西都团练观察使图之。栖筠至，张设武备，遣辩士厚赍金币抵杲军赏劳，使士歆爱，夺其谋。杲惧，悉众度江，掠楚、泗而溃。以功进兼御史大夫。则又增学庐，表宿儒河南褚冲、吴何员等，超拜学官为之师，身执经问义，远迩趋慕，至徒数百人。又奏部豪姓多徙贯京兆、河南，规脱徭科，请量产出赋，以杜奸谋。诏可。
元载当国久，益恣横，代宗不能堪，阴引刚鲠大臣自助，欲收纲权以黜载。会御史大夫敬括卒，即召栖筠与河南尹张延赏，择可为大夫者。延赏先至，遂代括。会李少良、陆珽等上书劾载阴事，诏御史问状，延赏称疾，不敢鞫，少良、珽覆得罪死。帝殊失望，出延赏为淮南节度使，引拜栖筠为大夫。始，栖筠见帝，敷奏明辩，不阿附，帝心善之，故制麻自中以授，朝廷莫知也，中外竦眙。栖筠素方挺，无所屈。于是华原尉侯莫陈怤以优补长安尉，当参台，栖筠物色其劳，怤色动，不能对，乃自言为徐浩、杜济、薛邕所引，非真优也。始，浩罢岭南节度使，以瑰货数十万饷载，而济方为京兆，邕吏部侍郎，三人者，皆载所厚，栖筠并劾之。帝未决。会月蚀，帝问其故，栖筠曰： 月蚀脩刑，今罔上行私者未得，天若以儆陛下邪？ 繇是怤等皆坐贬。故事，赐百官宴曲江，教坊倡顐杂侍，栖筠以任国风宪，独不往，台遂以为法。
帝比比欲召相，惮载辄止。然有进用，皆密访焉，多所补助。栖筠见帝猗违不断，亦内忧愤，卒，年五十八，自为墓志。赠吏部尚书，谥曰文献。
栖筠喜奖善，而乐人攻己短，为天下士归重，不敢有所斥，称赞皇公云。
子吉甫。吉甫字弘宪，以廕补左司御率府仓曹参军。贞元初，为太常博士，年尚少，明练典故。昭德皇后崩，自天宝后中宫虚，恤礼废缺。吉甫草具其仪，德宗称善。李泌、窦参器其才，厚遇之。陆贽疑有党，出为明州长史。贽之贬忠州，宰相欲害之，起吉甫为忠州刺史，使甘心焉。既至，置怨，与结欢，人益重其量，坐是不徙者六岁。改郴、饶二州。会前刺史继死，咸言牙城有物怪，不敢居。吉甫命菑除其署以视事，吏由是安。诛破奸盗窟穴，治称流闻。
宪宗立，以考功郎中召，知制诰。俄入翰林为学士，迁中书舍人。刘辟拒命，帝意讨之，未决。吉甫独请无置，宜绝朝贡以折奸谋。时李锜在浙西，厚赂贵幸，请用韩滉故事领盐铁，又求宣、歙。问吉甫，对曰： 昔韦皋蓄财多，故刘辟因以构乱。李锜不臣有萌，若益以盐铁之饶、采石之险，是趣其反也。 帝寤，乃以李巽为盐铁使。高崇文围鹿头未下，严砺请出并州兵，与崇文趋果、阆，以攻渝、合，吉甫以为非是，因言： 汉伐公孙述，晋伐李势，宋伐谯纵，梁伐刘季连、萧纪，凡五攻蜀，繇江道者四。且宣、洪、蕲、鄂强弩，号天下精兵，争险地兵家所长，请起其兵捣三峡之虚，则贼势必分，首尾不救，崇文惧舟师成功，人有斗志矣。 帝从之。砺复请大臣为节度，吉甫谏曰： 崇文功且成，而又命帅，不复尽力矣。 因请以西川授崇文，而属砺东川，益资、简六州，使两川得以相制。由是崇文悉力。刘辟平，吉甫谋居多。
吐蕃遣使请寻盟，吉甫议： 德宗初，未得南诏，故与吐蕃盟。自异牟寻归国，吐蕃不敢犯塞，诚许盟，则南诏怨望，边隙日生。 帝辞其使。复请献滨塞亭障南北数千里求盟，吉甫谋曰： 边境荒岨，犬牙相吞，边吏按图覆视，且不能知。今吐蕃绵山跨谷，以数番纸而图千里，起灵武，著剑门，要险之地所亡二三百所，有得地之名，而实丧之，陛下将安用此？ 帝乃诏谢赞普，不纳。
张愔既得徐州，帝又欲以濠、泗二州还其军，吉甫曰： 泗负淮，饷道所会，濠有涡口之险，前日授建封，几失形势。今愔乃两廊壮士所立，虽有善意，未能制其众。又使得淮、涡，厄东南走集，忧未艾也。 乃止。
中书史滑涣素厚中人刘光琦，凡宰相议为光琦持异者，使涣请，常得如素，宦人传诏，或不至中书，召涣于延英承旨，迎附群意，即为文书，宰相至有不及知者。由是通四方赂谢，弟泳，官至刺史。郑馀庆当国，尝一责怒，数日即罢去。吉甫请间，劾其奸，帝使簿涣家，得赀数千万，贬死雷州。又建言： 州刺史不得擅见本道使，罢诸道岁终巡句以绝苛敛，命有司举材堪县令者，军国大事以宝书易墨诏。 由是帝愈倚信。
元和二年，杜黄裳罢宰相，乃擢吉甫中书侍郎、同中书门下平章事。吉甫连蹇外迁十馀年，究知闾里疾苦，常病方镇强恣，至是为帝从容言： 使属郡刺史得自为政，则风化可成。 帝然之，出郎吏十馀人为刺史。自王叔文时选任猥冒，吉甫始簿其员，人得叙进，官无留才。又度李锜必反，劝帝召之，使者三往，以病解，而多持金啗权贵，至为锜游说者。吉甫曰： 锜，庸材，而所蓄乃亡命群盗，非有斗志，讨之必克。 帝意决。复言： 昔徐州乱，尝败吴兵，江南畏之。若起其众为先锋，可以绝徐后患。韩弘在汴州，多惮其威，诚诏弘子弟率兵为掎角，则贼不战而溃。 从之。诏下，锜众闻徐、梁兵兴，果斩锜降。以功封赞皇县侯，徙赵国公。德宗以来，姑息蕃镇，有终身不易地者。吉甫为相岁馀，凡易三十六镇，殿最分明。
裴均以尚书右仆射判度支，结党倾执政。会皇甫湜等对策，指褭权强，用事者皆怒，帝亦不悦。均党因宣言： 殆执政使然。 右拾遗独孤郁、李正辞等陈述本末，帝乃解。吉甫本善窦群、羊士谔、吕温，荐群为御史中丞。群即奏士谔侍御史，温知杂事。吉甫恨不先白，持之，久不决，群等衔之。俄而吉甫病，医者夜宿其第，群捕医者，劾吉甫交通术士。帝大骇，讯之无状，群等皆贬。而吉甫亦固乞免，因荐裴垍自代，乃以检校兵部尚书、兼中书侍郎、同中书门下平章事，为淮南节度使。帝为御通化门祖道，赐御饵禁方。居三岁，奏蠲逋租数百万，筑富人、固本二塘，溉田且万顷。漕渠庳下不能居水，乃筑堤阏以防不足，泄有馀，名曰平津堰。江淮旱，浙东、西尤甚，有司不为请，吉甫白以时救恤，帝惊，驰遣使分道赈贷。吉甫虽居外，每朝廷得失辄以闻。
六年，裴垍病免，复以前官召吉甫还秉政。入对延英，凡五刻罢。帝尊任之，官而不名。吉甫疾吏员广，繇汉至隋，未有多于今者，乃奏曰： 方今置吏不精，流品庞杂，存无事之官，食至重之税，故生人日困，冗食日滋。又国家自天宝以来，宿兵常八十馀万，其去为商贩、度为佛老、杂入科役者，率十五以上。天下常以劳苦之人三，奉坐待衣食之人七。而内外官仰奉禀者，无虑万员，有职局重出，名异事离者甚众，故财日寡而受禄多，官有限而调无数。九流安得不杂？万务安得不烦？汉初置郡不过六十，而文、景化几三王，则郡少不必政紊，郡多不必事治。今列州三百、县千四百，以邑设州，以乡分县，费广制轻，非致化之本。愿诏有司博议，州县有可并并之，岁时入仕有可停停之，则吏寡易求，官少易治。国家之制，官一品，奉三千，职田禄米大抵不过千石。大历时，权臣月奉至九千缗者，州刺史无大小皆千缗，宰相常衮始为裁限，至李泌量闲剧稍增之，使相通济。然有名在职废，奉存额去，闲剧之间，厚薄顿异，亦请一切商定。 乃诏给事中段平仲、中书舍人韦贯之、兵部侍郎许孟容、户部侍郎李绛参阅蠲减，凡省冗官八百员，吏千四百员。又奏收都畿佛祠田、硙租入，以宽贫民。
德宗时，义阳、义章二公主薨，诏起祠堂于墓百二十楹，费数万计。会永昌公主薨，有司以请，帝命减义阳之半。吉甫曰： 德宗一切之恩，不可为法。昔汉章帝欲起邑屋于亲陵，东平王苍以为不可。故非礼之举，人君所慎。请裁置墓户，以充守奉。 帝曰： 吾固疑其冗，减之，今果然。然不欲取编民，以官户奉坟而已。 吉甫再拜谢。帝曰： 事不安者第言之，无谓朕不能行也。 十宅诸王既不出閤，诸女嫁不时，而选尚皆繇中人，厚为财谢乃得遣。吉甫奏： 自古尚主必慎择其人。江左悉取名士，独近世不然。 帝乃下诏皆封县主，令有司取门阀者配焉。
田季安疾甚，吉甫请任薛平为义成节度使，以重兵控邢、洺，因图上河北险要所在，帝张于浴堂门壁，每议河北事，必指吉甫曰： 朕日按图，信如卿料矣。 刘澭旧军屯普润，数暴掠近县，吉甫奏还泾原，畿民赖之。
八年，回鹘引兵自西城、柳谷侵吐蕃，塞下传言且入寇。吉甫曰： 回鹘能为我寇，当先绝和而后犯边，今不足虞也。 因请起夏州至天德复驿候十一区，以通缓急；发夏州精骑五百屯经略故城，以护党项而已。既而果边吏妄言。六胡州在灵武部中，开元时废之，置宥州以处降户，寓治经略军，居中以制戎虏，北援天德，南接夏州。至德、宝应间，废宥州，以军遥隶灵武，道里旷远，故党项孤弱，虏数扰之。吉甫始奏复宥州，乃治经略军，以隶绥银道，取鄜城神策屯兵九千实之。以江淮甲三十万给太原、泽潞军，增太原马千匹。由是戎备完辑。
自蜀平，帝锐意欲取淮西。方吉甫在淮南，闻吴少阳立，上下携泮，自请徙寿州，以天子命招怀之，反间以挠其党，会讨王承宗，未及用。后田弘正以魏归，吉甫知魏人谓田进诚才，而唐州乃蔡喉衿，请拔进诚为刺史，以临贼境，且慰魏心。乌重胤守河阳，吉甫以汝州捍蔽东都，联唐、许，当蔡西面，兵寡不足惮寇，而河阳乃魏博之津，弘正归国，则为内镇，不宜戍重兵示不信，请徙屯汝州。帝皆从之。后弘正拜检校尚书右仆射，赐其军钱二千万，弘正曰： 吾未喜于移河阳军也。 及元济擅立，吉甫以内地无脣齿援，因时可取，不当用河朔故事，与帝意合。又请自往招元济，苟逆志不悛，得指授群帅俘贼以献天子。不许，固请至流涕，帝慰勉之。会暴疾卒，年五十七。帝震悼，赙外别赐缣五百恤其家，自大敛至卒哭，皆中人临吊。吉甫图淮西地，未及上，帝敕其子献之。及葬，祭以少牢，赠司空。有司谥曰敬宪，度支郎中张仲方非之，帝怒，贬仲方，更赐谥曰忠懿。
始，吉甫当国，经综政事，众职咸治。引荐贤士大夫，爱善无遗，褒忠臣后，以起义烈。与武元衡连位，未几节度剑南，屡言元衡材，宜还为相。及再辅政，天下想望风采，而稍修怨，罢李籓宰相，而裴垍左迁，皆其谋也。李正辞晚相失，及与萧俯同召为翰林学士，独用俯而罢正辞，人莫不疑惮。帝亦知其专，乃进李绛，遂与有隙，数辩争殿上，帝多直绛。然畏慎奉法，不忮害，顾大体。左拾遗杨归厚尝请对，日已旰，帝令它日见，固请不肯退。既见，极论中人许遂振之奸，又历诋辅相，求自试，又表假邮置院具婚礼。帝怒其轻肆，欲远斥之，李绛为言，不能得。吉甫见帝，谢引用之非，帝意释，得以国子主簿分司东都。初，政事堂会食，有巨床，相传徙者宰相辄罢，不敢迁，吉甫笑曰： 世俗禁忌，何足疑邪？ 彻而新之。吉甫居安邑里，时号 安邑李丞相 。所论著甚多，皆行于世。前卒一岁，荧惑掩太微上相，吉甫曰： 天且杀我。 再逊位，不许。
子德修，亦有志操，宝历中为膳部员外郎。张仲方入为谏议大夫，德修不欲同朝，出为舒、湖、楚三州刺史。卒。
次子德裕，自有传。
李庸阝，字建侯，北海太守邕之从孙。第进士，又以书判高等补秘书省正字。李怀光辟致幕府，擢累监察御史。怀光反河中，庸阝与母、妻陷焉，因绐怀光以兄病卧洛且革，母欲往视；怀光许可，戒妻子无偕行。庸阝私遣之，怀光怒，欲加罪，谢曰： 庸阝籍在军，不得为母驾，奈何不使妇往？ 怀光止不问。后与高郢刺贼虚实及所以攻取者，白诸朝，德宗手诏褒答。怀光觉，严兵召二人问之，庸阝词气不挠，三军为感动，怀光不杀，囚之。河中平，马燧破械致礼，表佐其府，以言不用，罢归洛中。召为吏部员外郎。
徐州张建封卒，兵乱，囚监军，迫建封子愔主军务。帝以庸阝刚敢，拜宣慰使，持节直入其军，大会士，喻以祸福，出监军狱中，脱桎梏，使复位，众不敢动。愔即上表谢罪，称兵马留后，庸阝曰： 非诏命，安得辄称之？ 削去乃受。既还，称旨，迁郎中。
顺宗时，进御史中丞。宪宗立，为京兆尹，进尚书右丞。元和初，京师多盗贼，复拜京兆。以检校礼部尚书为凤翔、陇右节度使。是镇常兼神策行营，前此用武将，始受诏，即诣军脩谒。庸阝以为不可，诏为去神策行营号。俄徙河东，入为刑部尚书、诸道盐铁转运使。
拜淮南节度使。王师讨蔡方急，李师道谋挠沮之，庸阝以兵二万分壁郓境，赀饷不仰有司。是时兵兴，天子忧财乏，使程异驰驿江淮，讽诸道输货助军。庸阝素富强，即籍府库留一岁储，馀尽纳于朝，诸道由是悉索以献，繄庸阝倡之。
先是，吐突承璀为监军，贵宠甚，庸阝以刚严治，相礼惮，稍厚善。承璀归，数称荐之，召拜门下侍郎、同中书门下平章事。庸阝不喜由宦幸进，及出祖，乐作泣下，谓诸将曰： 吾老安外镇，宰相岂吾任乎？ 至京师，不肯视事，引疾固辞，改户部尚书。俄检校尚书左仆射，兼太子宾客，分司东都。以太子少傅致仕，卒，赠太子太保，谥曰肃。
庸阝强直无私，与杨凭、穆质、许孟容、王仲舒友善，皆以气自任。而庸阝当官，以峭法操下，所至称治。猛决少恩，在淮南七年，其生杀禽擿，多委军吏，而参佐束手不得与，人往往陷非法，议者亦以此少之。
子拭，仕历宗正卿、京兆尹、河东凤翔节度使，以秘书监卒。
拭子磎，字景望。大中末，擢进士，累迁户部郎中，分司东都。劾奏内园使郝景全不法事，景全反摘磎奏犯顺宗嫌名，坐夺俸。磎上言：  因事告事，旁讼他人 者，咸通诏语也。礼，不讳嫌名；律，庙讳嫌名不坐。岂臣所引诏书而有司辄论奏？臣恐自今用格令者，委曲回避，旁缘为奸也。 诏不夺俸。
黄巢陷洛，磎挟尚书八印走河阳，时留守刘允章为贼胁，遣人就磎索印，拒不与。允章悟，亦不臣贼。嗣襄王之乱，转侧淮南，高骈受伪命，磎苦谏，不纳。入为中书舍人、翰林学士。辞职归华阴，复以学士召。
乾宁元年，进礼部尚书、同中书门下平章事。崔昭纬素疾磎，讽刘崇鲁掠其麻哭之，言： 磎怀奸，与中人杨复恭昵款，其弟为时溥所杀，不可相天子。 翌日，下迁太子少傅。磎乃自言为崇鲁诬污，书十一上不止。初，崇鲁父坐受赇，仰药死，故磎以丑语及之，议者讥其非大臣体。昭宗素所器遇，决意复用之，而李茂贞等上言深诋其非，帝不获已，又罢为太子少师。于是茂贞及王行瑜、韩建拥兵阙下，列磎罪，杀之于都亭驿。行瑜诛，有诏复官爵，赠司徒，谥曰文。
磎好学，家有书至万卷，世号 李书楼 。所著文章及注解诸书传甚多。子沇，字东济，有俊才，亦遇害，赠礼部员外郎。
赞曰：刚者天德，故孔子称 刚近仁 。骨强四支，故君有忠臣，谓之骨鲠。若栖筠、庸阝二子，其刚者欤！栖筠抗权邪，不及相；庸阝得相，不愿拜。非刚，畴克胜之？吉甫践天宰，谋谟是矣，而鲠正有愧于父云。
