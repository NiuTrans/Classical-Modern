曾子曰： 君子进则能达，退则能静。岂贵其能达哉？贵其有功也。岂贵其能静哉？贵其能守也。夫唯进之何功？退之何守？是故君子进退，有二观焉。故君子进则能益上之誉，而损下之忧；不得志，不安贵位，不怀厚禄，负耜而行道，冻饿而守仁，则君子之义也，有知之，则愿也；莫之知，苟无自知也。
吾不仁其人，虽独也，吾弗亲也；故君子不假贵而取宠，不比誉而取食。直行而取礼，比说而取友；有说我则愿也；莫我说，苟吾自说也。
故君子无悒悒于贫，无勿勿于贱，无惮惮于不闻；布衣不完，疏食不饱，蓬户穴牖，日孜孜，上仁；知我，吾无欣欣，不知我，吾无悒悒。
是以君子直言直行，不宛言而取富，不屈行而取位；仁之见逐，智之见杀，固不难；诎身而为不仁，宛言而为不智，则君子弗为也。君子虽言不受，必忠，曰道；虽行不受，必忠，曰仁；虽谏不受，必忠，曰智。天下无道，循道而行，衡涂而偾，手足不揜，四支不被，此则非士之罪也，有士者之羞也。
是故君子以仁为尊；天下之为富，何为富？则仁为富也；天下之为贵，何为贵？则仁为贵也。昔者，舜匹夫也，土地之厚，则得而有之，人徒之众，则得而使之，舜唯以仁得之也；是故君子将说富贵，必勉于仁也。昔者，伯夷、叔齐，仁者也，死于沟浍之间，其仁成名于天下；夫二子者，居河济之间，非有土地之厚、货粟之富也，言为文章、行为表缀于天下。是故君子思仁义，昼则忘食，夜则忘寐，日旦就业，夕而自省，以殁其身，亦可谓守业矣。 
