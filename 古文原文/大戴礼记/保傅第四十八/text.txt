殷为天子，三十馀世而周受之；周为天子，三十馀世而秦受之；秦为天子，二世而亡。人惟非甚相远也，何殷周有道之长，而秦无道之暴？其故可知也。
古之王者，太子乃生，固举之礼，使士负之。有司参夙兴端冕，见之南郊，见之天也。过阙则下，过庙则趋，孝子之道也。故自为赤子时，教固以行矣。昔者，周成王幼，在襁褓之中，召公为太保，周公为太傅，太公为太师。保，保其身体；傅，傅其德义；师，导之教顺，此三公之职也。於是为置三少，皆上大夫也。曰少保、少傅、少师，是与太子宴者也。
故孩提，三公三少固明孝仁礼义以导习之也。逐去邪人，不使见恶行。於是比选天下端士孝悌闲博有道术者，以辅翼之，使之与太子居处出入；故太子乃目见正事，闻正言，行正道，左视右视，前后皆正人。夫习与正人居，不能不正也；犹生长於楚，不能不楚言也。故择其所嗜，必先受业，乃得当之；择其所乐，必先有习，乃得为之。孔子曰： 少成若性，习贯之为常。 此殷、周之所以长有道也。
及太子少长，知妃色，则入於小学，小者所学之宫也。学礼曰：帝入东学，上亲而贵仁，则亲疏有序，如恩相及矣。帝入南学，上齿而贵信，则长幼有差，如民不诬矣。帝入西学，上贤而贵德，则圣智在位，而功不匮矣。帝入北学，上贵而尊爵，则贵贱有等，而下不逾矣。帝入太学，承师问道，退习而端於太傅，太傅罚其不则，而达其不及，则德智长而理道得矣。此五义者既成於上，则百姓黎民化辑於下矣。学成治就，此殷周之所以长有道也。
及太子既冠成人，免於保傅之严，则有司过之史，有亏膳之宰。太子有过，史必书之。史之义，不得不书过，不书过则死。过书，而宰彻去膳。夫膳宰之义，不得不彻膳，不彻膳则死。於是有进膳之旍，有诽谤之木，有敢谏之鼓，鼓史诵诗，工诵正谏，士传民语；习与智长，故切而不攘；化与心成，故中道若性；是殷、周所以长有道也。
三代之礼，天子春朝朝日，秋暮夕月，所以明有别也。春秋入学，坐国老执酱而亲馈之，所以明有孝也。行中鸾和，步中采茨，趋中肆夏，所以明有度也。於禽兽，见其生不食其死，闻其声不尝其肉，故远庖厨，所以长恩，且明有仁也。食以礼，彻以乐，失度则史书之，工诵之，三公进而读之，宰夫减其膳，是天子不得为非也。
明堂之位曰：笃仁而好学，多闻而道慎，天子疑则问，应而不穷者，谓之道；道者，导天子以道者也；常立於前，是周公也。诚立而敢断，辅善而相义者，谓之充；充者，充天子之志也；常立於左，是太公也。絜廉而切直，匡过而谏邪者，谓之弼；弼者，拂天子之过者也；常立於右，是召公也。博闻强记，接给而善对者，谓之承；承者，承天子之遗忘者也；常立於后，是史佚也。故成王中立而听朝，则四圣维之，是以虑无失计，而举无过事；殷周之前以长久者，其辅翼天子有此具也。
及秦不然，其俗固非贵辞让也，所尚者告得也；固非贵礼义也，所尚者刑罚也；故赵高傅胡亥而教之狱，所习者，非斩劓人，则夷人三族也；故今日即位，明日射人，忠谏者，谓之诽谤，深为计者谓之訞诬；其视杀人若芟草菅然。岂胡亥之性恶哉？彼其所以习导非其治故也。
鄙语曰： 不习为吏，如视已事。 又曰： 前车覆，后车诫。 夫殷周所以长久者，其已事可知也，然如不能从，是不法圣知也。秦世所以亟绝者，其辙迹可见也，然而不辞者，是前车覆，而后车必覆也。夫存亡之败，治乱之机，其要在是矣。
天下之命悬于天子，天子之善在于早谕教与选左右；心未疑而先教谕，则化易成也。夫开于道术，知义理之指则教之功也。若夫服习积贯，则左右已；胡越之人，生而同声，嗜欲不异，及其长而成俗也，参数译而不能相通，行虽有死不能相为者，教习然也。故曰选左右早谕教最急。夫教得而左右正，左右正则天子正矣，天子正而天下定矣。书曰： 一人有庆，万民赖之。 此时务也。
天子不论先圣王之德，不知国君畜民之道，不见礼义之正，不察应事之礼，不博古之典传，不闲於威仪之数，诗书礼乐无经，学业不法，凡是其属，太师之任也。天子无思於父母，不惠於庶民，无礼於大臣，不中於制狱，无经於百官，不哀於丧；不敬於祭，不信於诸侯，不诫於戎事，不诚於赏罚，不厚於德，不强於行，赐与侈於近臣，邻爱於疏远卑贱，不能惩忿窒欲，不从太师之言，凡是之属，太傅之任也。天子处位不端，受业不敬，言语不序，声音不中律，进退节度无礼，升降揖让无容，周旋俯仰视瞻无仪，安顾咳唾，趋行不得，色不比顺，隐琴瑟，凡此其属，太保之任也。
天子宴瞻其学，左右之习反其师，答远方诸侯，不知文雅之辞，应群臣左右，不知已诺之正，简闻小诵，不传不习，凡此其属，少师之任也。天子居处出入不以礼，冠带在服不以制，御器在侧不以度，纵上下杂采不以章，忿怒说喜不以义，赋与集让不以节，凡此其属，少傅之任也。天子宴私安如易，乐而湛，饮酒而醉，食肉而馂，饱而强，饥而惏，暑而暍，寒而嗽，寝而莫宥，坐而莫侍，行而莫先莫后。天子自为开门户，取玩好，自执器皿，亟顾环面，御器之不举不藏，凡此其属，少保之任也。号呼歌谣，声音不中律。宴乐雅诵，送乐序；不知日月之时节，不知先王之讳与大国之忌，不知风雨雷电之眚，凡此其属，太史之任也。
易曰： 正其本，万物理；失之毫釐，差之千里。 故君子慎始也。春秋之元，诗之关雎，礼之冠婚，易之乾巛，皆慎始敬终云尔。素诚繁成，谨为子孙，娶妻嫁女，必择孝悌世世有行义者，如是，则其子孙慈孝，不敢淫暴，党无不善，三族辅之，故曰：凤凰生而有仁义之意，虎狼生而有贪戾之心，两者不等，名以其母，呜呼！戒之哉！无养乳虎，将伤天下。故曰素成。
胎教之道，书之玉板，藏之金匮，置之宗庙，以为后世戒。青史氏之记曰：古者胎教，王后腹之，七月而就宴室，太史持铜而御户左，太宰持斗而御户右。比及三月者，王后所求声音非礼乐，则太师缊瑟而称不习，所求滋味者非正味，则太宰倚斗而言曰：不敢以待王太子。太子生而泣，太师吹铜曰：声中其律。太宰曰：滋味上某。然后卜名。上无取於天，下无取於墬，中无取於名山通谷，无拂於乡俗，是故君子名难知而易讳也；此所以养恩之道。
古者年八岁而出就外舍，学小艺焉，履小节焉。束发而就大学。学大艺焉，履大节焉。居则习礼文，行则鸣佩玉，升车则闻和鸾之声，是以非僻之心无自入也。在衡为鸾，在轼为和，马动而鸾鸣，鸾鸣而和应。声曰和，和则敬，此御之节也。上车以和鸾为节，下车以佩玉为度；上有双衡，下有双璜、冲牙、玭珠以纳其间，琚瑀以杂之。行以采茨，趋以肆夏，步环中规，折还中矩，进则揖之，退则扬之，然后玉锵鸣也。
古之为路车也，盖圆以象天，二十八橑以象列星，轸方以象地，三十辐以象月。故仰则观天文，俯则察地理，前视则睹鸾和之声，侧听则观四时之运，此巾车之道也。
周后妃任成王於身，立而不跂，坐而不差，独处而不倨，虽怒而不詈，胎教之谓也。
成王生，仁者养之，孝者襁之，四贤傍之。成王有知，而选太公为师，周公为傅，此前有与计，而后有与虑也。是以封泰山而禅梁甫，朝诸侯而一天下。犹此观之，王左右不可不练也。昔者禹以夏王，桀以夏亡。汤以殷王，纣以殷亡。阖庐以吴战胜无敌，夫差以见禽於越。文公以晋国霸，而厉公以见杀於匠黎之宫。威王以齐强於天下，而简公以弑於檀台。穆公以显名尊号，二世以刺於望夷之宫。其所以君王同而功迹不等者，所任异也。
故成王处繦抱之中朝诸侯，周公用事也。武灵王五十而弑沙丘，任李兑也。齐桓公得管仲，九合诸侯，一匡天下，再为义王；失管仲，任竖刁、狄牙，身死不葬，而为天下笑。一人之身，荣辱具施焉者，在所任也。故魏有公子无忌，而削地复得。赵得蔺相如，而秦不敢出。安陵任周瞻，而国人独立。楚有申包胥，而昭王反复。齐有田单，襄王得其国。由是观之，无贤佐俊仕而能成功立名安危继绝者，未之有也。
是以国不务大，而务得民心；佐不务多，而务得贤臣。得民心者民从之，有贤佐者士归之。文王请除炮烙之刑而殷民从，汤去张网者之三面而二垂至，越王不颓旧冢而吴人服，以其前为慎於人也。
故同声则异而相应，意合则未见而相亲，贤者立於本朝，而天下之豪相率而趋之也。何以知其然也？管仲者，桓公之雠也。鲍叔以为贤於己，而进之桓公，七十言说乃听，遂使桓公除仇雠之心，而委之国政焉，桓公垂拱无事而朝诸侯，鲍叔之力也。管仲之所以北走桓公，而无自危之心者，同声於鲍也。
卫灵公之时，蘧伯玉贤而不用，迷子瑕不肖而任事，史患之，数言蘧伯玉贤而不听。病且死，谓其子曰： 我即死，治丧於北堂，吾生不能进蘧伯玉，而退迷子瑕，是不能正君者，死不当成礼，而置尸於北堂，於我足矣。 灵公往吊，问其故，其子以父言闻。灵公造然失容。曰： 吾失矣！ 立召蘧伯玉而贵之，召迷子瑕而退，徙丧於堂，成礼而后去。卫国以治，史之力也。夫生进贤而退不肖，死且未止，又以尸谏，可谓忠不衰矣。
纣杀王子比干，而箕子被发阳狂，灵公杀泄冶，而邓元去陈以族从，自是之后，殷并於周，陈亡於楚，以其杀比干与泄冶，而失箕子与邓元也。燕昭王得郭隗，而邹衍乐毅，以齐至，於是举兵而攻齐，栖闵王於莒。燕支地计众，不与齐均也，然如所以能申意至於此者，由得士也。故无常安之国，无宜治之民，得贤者安存，失贤者危亡，自古及今，未有不然者也。
明镜者，所以察形也；往古者，所以知今也。今知恶古之危亡，不务袭迹於其所以安存，则未有异於卻走而求及於前人也。太公知之，故兴微子之后，而封比干之墓，夫圣人之於当世存者乎，其不失可知也。
