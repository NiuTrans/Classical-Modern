公曰： 寡人欲学小辨，以观于政，其可乎？ 子曰： 否，不可。社稷之主爱日，日不可得，学不可以辨。是故昔者先王学齐大道，以观于政。天子学乐辨风，制礼以行政；诸侯学礼辨官政以行事，以尊天子；大夫学德别义，矜行以事君；士学顺，辨言以遂志；庶人听长辨禁，农以力行。如此，犹恐不济，奈何其小辨乎？ 
公曰： 不辨则何以为政？ 子曰： 辨而不小。夫小辨破言，小言破义，小义破道，道小不通，信道必简。是故、循弦以观于乐，足以辨风矣；尔雅以观于古，足以辨言矣。传言以象，反舌皆至，可谓简矣。夫道不简则不行，不行则不乐。夫弈十稘之变，由九不可既也，而况天下之言乎？ 曰： 微子之言，吾壹乐辨言。 子曰： 辨言之乐，不若治政之乐；辨言之乐不下席；治政之乐皇于四海。夫政善则民说，民说则归之如流水，亲之如父母；诸侯初入而后臣之，安用辨言？ 
公曰： 然则吾何学而可？ 子曰： 行礼乐而力忠信，君其习可乎？ 公曰： 多与我言忠信而不可以入患。 子曰： 毋乃既不明忠信之备，而口倦其君则不可，而有明忠信之备，而又能行之，则可立待也。君朝而行忠信，百官承事，忠满于中而发于外，刑于民而放于四海，天下其孰能患之？ 公曰： 请学忠信之备。 子曰： 唯社稷之主实知忠信。若丘也，缀学之徒，安知忠信？ 公曰： 非吾子问之而焉也？ 子三辞，将对。公曰： 强避！ 子曰： 强侍。丘闻：大道不隐。丘言之君，发之于朝，行之于国，一国之人莫不知，何一之强辟？丘闻之：忠有九知──知忠必知中，知中必知恕，知恕必知外，知外必知德，知德必知政，知政必知官，知官必知事，知事必知患，知患必知备。若动而无备，患而弗知，死亡而弗知，安与知忠信？内思毕心曰知中，中以应实曰知恕，内恕外度曰知外，外内参意曰知德，德以柔政曰知政，正义辨方曰知官，官治物则曰知事，事戒不虞曰知备，毋患曰乐，乐义曰终。 
