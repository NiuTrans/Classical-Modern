礼有三本：天地者，性之本也；先祖者，类之本也；君师者，治之本也。无天地焉生？无先祖焉出？无君师焉治？三者偏亡，无安之人。故礼，上事天，下事地，宗事先祖，而宠君师，是礼之三本也。
王者天太祖，诸侯不敢怀，大夫、士有常宗，所以别贵始，德之本也。
郊止天子，社止诸侯，道及士大夫，所以别尊卑。尊者事尊，卑者事卑，宜钜者钜，宜小者小也。
故有天下者事七世，有国者事五世，有五乘之地者事三世，有三乘之地者事二世，待年而食者不得立宗庙，所以别积厚者流泽光、积薄者流泽卑也。
大飨尚玄尊，俎生鱼，先大羹，贵饮食之本也。
大飨尚玄尊而用酒，食先黍稷而饭稻粱，祭哜大羹而饱乎庶羞，贵本而亲用。贵本之谓文，亲用之谓理，两者合而成文，以归太一，夫是谓大隆。
故尊之尚玄酒也，俎之生鱼也，豆之先大羹也，一也。
利爵之不啐也，成事之俎不尝也，三侑之不食也，一也。
大昏之未发齐也，庙之未纳尸也，始卒之未小敛也，一也。
大路车之素幭也，郊之麻冕也，丧服之先散带也，一也。
三年之哭不反也，清庙之歌一倡而三叹也，县一罄而尚拊搏、朱弦而通越也，一也。
凡礼始于脱，成于文，终于隆。故至备，情文俱尽；其次，情文佚兴；其下，复情以归太一。
天地以合，四海以洽，日月以明，星辰以行，江河以流，万物以倡，好恶以节，喜怒以当，以为下则顺，以为上则明，万变不乱，贷之则丧。
