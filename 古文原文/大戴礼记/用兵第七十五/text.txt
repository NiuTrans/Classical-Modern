公曰： 用兵者，其由不祥乎？ 
子曰： 胡为其不祥也？圣人之用兵也，以禁残止暴于天下也；及后世贪者之用兵也，以刈百姓，危国家也。 
公曰： 古之戎兵，何世安起？ 子曰： 伤害之生久矣，与民皆生。 
公曰： 蚩尤作兵与？ 子曰： 否！蚩尤庶人之贪者也，及利无义，不顾厥亲，以丧厥身。蚩尤惛欲而无厌者也，何器之能作？蜂虿挟螫而生见害而校以卫厥身者也。人生有喜怒，故兵之作，与民皆生，圣人利用而弭之乱，人与之丧厥身。
诗云： 鱼在在藻，厥志在饵。鲜民之生矣，不如死之久矣。校德不塞，嗣武孙子。 
圣人爱百姓而忧海内，及后世之人，思其德，必称其人，故今之道尧舜禹汤文武者犹依然，至今若存。夫民思其德，必称其人，朝夕祝之，升闻皇天，上神歆焉，故永其世而丰其年也。
夏桀商纣羸暴于天下，暴极不辜，杀戮无罪，不祥于天，粒食之民，布散厥亲，疏远国老，幼色是与，而暴慢是亲，谗贷处谷，法言法行处辟。殀替天道，逆乱四时，礼乐不行，而幼风是御。历失制，摄提失方，邹大无纪。不告朔于诸侯，玉瑞不行、诸侯力政，不朝于天子，六蛮四夷交伐于中国。
于是降之灾；水旱臻焉，霜雪大满，甘露不降，百草〈歹焉〉黄，五谷不升，民多夭疾，六畜饣卒胔，此太上之不论不议也。殀伤厥身，失坠天下，夫天下之报殃于无德者也，必与其民。 
公惧焉，曰： 在民上者，可以无惧乎哉？ 
