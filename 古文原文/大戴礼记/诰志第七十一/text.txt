公曰： 诰志无荒，以会民义，斋戒必敬，会时必节，牺牲必全，齐盛必洁，上下禋祀，外内无失节，其可以省怨远灾乎？ 子曰： 丘未知其可以省怨也！ 
公曰： 然则何以事神？ 子曰： 以礼会时。夫民见其礼则上下援，援则乐，乐斯毋忧，以此省怨而乱不作也。夫礼会其四时，四孟四季，五牲五谷，顺至必时其节也，丘未知其可以为远灾也。 
公曰： 然则为此何以？ 子曰： 知仁合则天地成，天地成则庶物时，庶物时则民财敬，民财敬以时作；时作则节事，节事以动众，动众则有极；有极以使民则劝，劝则有功，有功则无怨，无怨则嗣世久，唯圣人！
是故政以胜众，非以陵众；众以胜事，非以伤事；事以靖民，非以征民；故地广而民众，长之禄也。
丘闻周太史曰： 政不率天，下不由人，则凡事易坏而难成。 虞史伯夷曰： 明，孟也。幽，幼也。明幽，雌雄也。雌雄迭兴而顺至，正之统也。日归于西，起明于东；月归于东，起明于西。 
虞夏之历，正建于孟春。于时冰泮发蛰，百草权舆，瑞雉无释。物乃岁俱生于东，以顺四时，卒于冬分。
于时鸡三号，卒明。载于青色，抚十二月节，卒于丑。日月成岁历，再闰以顺天道，此谓岁虞汁月。
天曰作明。曰与，惟天是戴。地曰作昌，曰与，惟地是事。人曰作乐，曰与，惟民是嬉。民之动能，不远厥事；民之悲色，不远厥德。此谓表里时合，物之所生，而蕃昌之道如此。
天生物，地养物，物备兴而时用常节曰圣人，主祭于天曰天子。天子崩，步于四川，代于四山，卒葬曰帝。
天作仁，地作富，人作治。乐治不倦，财富时节，是故圣人嗣则治。
文王治以俟时，汤治以伐乱；禹治以移众，众服，以立天下；尧贵以乐治时，举舜；舜治以德使力。
在国统民如恕，在家抚官而国，安之勿变，劝之勿沮，民咸废恶如进良，上诱善而行罚，百姓尽于仁而遂安之，此古之明制之治天下也。
仁者为圣，贵次，力次，美次，射御次，古之治天下者必圣人。
圣人有国，则日月不食，星辰不陨，勃海不运，河不满溢，川泽不竭，山不崩解，陵不施谷，川浴不处，深渊不涸。
于时龙至不闭，凤降忘翼，蛰兽忘攫，爪鸟忘距，蜂虿不螫婴儿，●虻不食夭驹，雒出服，河出图。
自上世以来，莫不降仁，国家之昌，国家之臧，信仁。是故不赏不罚，如民咸尽力；车不建戈，远迩咸服，允使来往，地宾毕极；无怨无恶，率惟懿德。
此无空礼，无空名，贤人并忧，残毒以时省；举良良，举善善，恤民使仁，日仁宾也。
