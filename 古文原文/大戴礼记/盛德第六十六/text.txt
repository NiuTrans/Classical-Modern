圣王之盛德；人民不疾，六畜不疫，五谷不灾，诸侯无兵而正，小民无刑而治，蛮夷怀服。古者天子常以季冬考德，以观治乱得失。凡德盛者治也，德不盛者乱也；德盛者得之也，德不盛者失之也。是故君子考德，而天下之治乱得失，可坐庙堂之上而知也。德盛则修法，德不盛则饰政，法政而德不衰，故曰王也。凡人民疾、六畜疫、五谷灾者，生于天；天道不顺，生于明堂不饰；故有天灾，即饰明堂也。
凡民之为奸邪、窃盗、历法、妄行者，生于不足；不足，生于无度量也；无度量，则小者偷堕，大者侈靡而不知足；故有度量则民足，民足则无为奸邪、窃盗，历法、妄行者。故有奸邪、窃盗、历法、妄行之狱，则饰度量也。
凡不孝生于不仁爱也，不仁爱生于丧祭之礼不明，丧祭之礼所以教仁爱也。致爱故能致丧祭，春秋祭祀之不绝，致思慕之心也。夫祭祀致馈养之道也，死且思慕馈养，况于生而存乎？故曰丧祭之礼明，则民孝矣。故有不孝之狱，则饰丧祭之礼。
凡弒上生于义不明，义者所以等贵贱、明尊卑；贵贱有序，民尊上敬长矣。民尊上敬长，而弒者，寡有之也。朝聘之礼，所以明义也。故有弒狱，则饰朝聘之礼也。
凡斗辨生于相侵陵也，相侵陵生于长幼无序，而教以敬让也；故有斗辨之狱，则饰乡饮酒之礼也。
凡淫乱生于男女无别、夫妇无义；昏礼享聘者，所以别男女、明夫妇之义也。故有淫乱之狱，则饰昏礼享聘也。
故曰：刑罚之所从生有源，不务塞其源而务刑杀之，是为民设陷以贼之也。刑罚之源，生于嗜欲好恶不节。故明堂，天法也；礼度，德法也；所以御民之嗜欲好恶，以慎天法，以成德法也。刑法者，所以威不行德法者也。
故季冬听狱论刑者，所以正法也，法正论吏公行之。是故古者天子孟春论吏德、行、能（理）、功：能德法者为有德，能行德法者为有行，能理德法者为有能，能成德法者为有功。故论吏而法行，事治而成功；季冬正法，孟春论吏，治国之要也。
德法者御民之衔也，史者辔也，刑者筴也；天子御者，内史、太史左右手也。古者以法为衔勒，以官为辔，以刑为筴，以人为手，故御天下数百年而不懈堕。善御马者，正衔勒，齐辔筴，均马力，和马心，故口无声，手不摇，筴不用，而马为行也。善御民者：正其德法、饬其官、而均民力，和民心，敬听言不出于口，刑不用而民治，是以民德美之。
夫民善其德，必称其人；故今之人称五帝三王者，依然若犹存者，其法诚德，其德诚厚。夫民思其德，心称其人，朝夕祝之，升闻于皇天，上帝歆焉，故永其世而丰其年。不能御民者，弃其德法。譬犹御马，弃衔勒，而专以筴御马，马必伤，车必败；无德法而专以刑法御民，民心走，国必亡。亡德法，民心无所法循，迷惑失道，上必以为乱无道；苟以为乱无道，刑罚必不克，成其无道，上下俱无道。故今之称恶者，必比之于夏桀殷纣，何也？曰法诚不德，其德诚薄。夫民恶之，必朝夕祝之，升闻于皇天，上帝不歆焉；故水旱并兴，灾害生焉。故曰：德法者，御民之本也。
古之御政以治天下者，冢宰之官以成道，司徒之官以成德，宗伯之官以成仁，司马之官以成圣，司寇之官以成义，司空之官以成礼。故六官以为辔，司会均入以为軜，故御四马，执六辔，御天地与人与事者，亦有六政。是故善御者，正身同辔，均马力，齐马心，惟其所引而之，以取长道；远行可以之，急疾可以御。天、地与人、事，此四者圣人之所乘也。是故天子御者，太史、内史左右手也，六官亦六辔也；天子三公合以执六官，均五政，齐五法，以御四者，故亦惟其所引而之，以之道则国治，以之德则国安，以之仁则国和，以之圣则国平，以之义则国成，以之礼则国定，此御政之体也。
过，失也。人情莫不有过，过而改之，是不过也。是故官属不理，分职不明，法政不一，百事失纪，曰 乱 也；乱则饬冢宰。地宜不殖，财物不蕃，万民饥寒；教训失道，风俗淫僻，百姓流亡，人民散败，曰 危 也；危则饬司徒。父子不亲，长幼无序，君臣上下相乘，曰 不和 也；不和则饬宗伯。贤能失官爵，功劳失赏禄，爵禄失则士卒疾怨，兵弱不用，曰 不平 也；不平则饬司马。刑罚不中，暴乱奸邪不胜，曰 不成 也；不成则饬司寇。百度不审，立事失礼，财务失量曰 贫 也；贫则饬司空。故曰：御者同是车马，或以取千里，或数百里者，所进退缓急异也；治者同是法，或以治、或以乱者，亦所进退缓急异也。
