【番卜算】〔贴扮文官，净扮武官上〕边海一边江，隔不断胡尘涨。维扬新筑两城墙，酾酒临江上。请了。俺们扬州府文武官僚是也。安抚杜老大人，为因李全骚扰地方，加筑外罗城一座。今日落成开宴，杜老大人早到也。
【前腔】〔众拥外上〕三千客两行，百二关重壮。〔文武迎介〕〔外〕维扬风景世无双，直上层楼望。〔见介〕〔众〕 北门卧护要耆英。〔外〕恨少胸中十万兵。〔众〕天借金山为底柱。〔外〕身当铁瓮作长城。 扬州表里重城，不日成就。皆文武诸公士民之力。〔众〕此皆老安抚远略奇谋。属宫窃在下风，敢献一杯，效古人城隅之宴。〔外〕正好。且向新楼一望。〔望介〕壮哉，城也！真乃： 江北无双堑，淮南第一楼。 〔众〕请进酒。
【山花子】〔众〕贺层城顿插云霄敞，雉飞腾映压寒江。据表里山河一方，控长淮万里金汤。〔合〕敌楼高窥临女墙，临风酾酒旌旆扬。乍想起琼花当年吹暗香，几点新亭，无限沧桑。〔外〕前面高起如霜似雪四五十堆，是何山也？〔众〕都是各场所积之盐，众商人中纳。〔外〕商人何在？〔末、老旦扮商人上〕 占种海田高白玉，掀翻盐井横黄金。 商人见。〔外〕商人么，则怕早晚要动支兵粮，攒紧上纳。
【前腔】这盐呵，是银山雪障连天晃，海煎成夏草秋粮。平看取盐花灶场，尽支排中纳边商。〔合前〕〔外〕酒罢了。喜的广有兵粮，则要众文武关防如法。
【舞霓裳】〔众〕文武官僚立边疆，立边疆。休坏了这农桑，士工商。〔合〕敢大金家早晚来无状，打贴起炮箭旗枪。听边声风沙迭荡，猛惊起，见蟠花战袍旧边将。
【红绣鞋】〔众〕吉日祭赛城隍，城隍。归神谢土安康，安康。祭旗纛，犒军装。阵头儿，谁抵当？箭眼里，好遮藏。
【尾声】〔外〕按三韬把六出旗门放，文和武肃静端详。则等待海西头动边烽那一声炮儿响。
夹城云暖下霓旄，（杜牧）千里崤函一梦劳。（谭用之）
不意新城连嶂起，（钱起）夜来冲斗气何高。（谭用之）
