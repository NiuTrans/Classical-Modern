【玩仙灯】〔贴上〕睹物怀人，人去物华销尽。道的个 仙果难成，名花易陨 。〔叹介〕恨兰昌殉葬无因，收拾起烛灰香烬。自家杜府春香是也。跟随公相夫人到扬州。小姐去世，将次三年。俺看老夫人那一日不作念，那一日不悲啼。纵然老公相暂时宽解，怎散真愁？莫说老夫人，便是俺春香想起小姐平常恩养，病里言词，好不伤心也。今乃小姐生忌之辰，老夫人分付香灯，遥望南安浇奠。早已安排。夫人，有请。
【前腔】〔老旦上〕地老天昏，没处把老娘安顿。思量起举目无亲，招魂有尽。〔哭介〕我的丽娘儿也！在天涯老命难存，割断的肝肠寸寸。〔苏幕遮〕 岭云沉，关树杳。〔贴〕春思无凭，断送人年少。〔老旦〕子母千回肠断绕。绣夹书囊，尚带余香袅。〔贴〕瑞烟清，银烛皎。〔老旦〕绣佛灵辰，血泪风前祷。〔哭介〕〔合〕万里招魂魂可到？则愿的人天净处超生早。 〔老旦〕春香，自从小姐亡过，俺皮骨空存，肝肠痛尽。但见他读残书本，绣罢花枝，断粉零香，余簪弃履，触处无非泪眼，见之总是伤心。算来一去三年，又是生辰之日。心香奉佛，泪烛浇天。分付安排，想已齐备。〔贴〕夫人，就此望空顶礼。〔老旦拜介〕〔集唐〕 微香冉冉泪涓涓李商隐，酒滴灰香似去年陆龟蒙。四尺孤坟何处是许浑？南方归去再生天沈佺期。 杜安抚之妻甄氏，敬为亡女生辰，顶礼佛爷。愿得杜丽娘皈依佛力，早早生天。〔起介〕春香，祷告了佛爷，不免将此茶饭，浇奠小姐。
【香罗带】〔老旦〕丽娘何处坟？问天难问。梦中相见得眼儿昏，则听的叫娘的声和韵也，惊跳起，猛回身，则见阴风几阵残灯晕。〔哭介〕俺的丽娘人儿也，你怎抛下的万里无儿白发亲！
【前腔】〔贴拜介〕名香叩玉真，受恩无尽，赏春香还是你旧罗裙。〔起介〕小姐临去之时，分付春香，长叫唤一声。今日叫他， 小姐，小姐呵 ，叫的一声声小姐可曾闻也？〔老旦、贴哭介〕〔合〕想他那情切，那伤神，恨天天生割断俺娘儿直恁忍！〔贴回介〕俺的小姐人儿也，你可还向旧宅里重生何处身？〔贴跪介〕禀老夫人，人到中年，不堪哀毁。小姐难以生易死，夫人无以死伤生。且自调养尊年，与老相公同享富贵。〔老旦哭介〕春香，你可知老相公年来因少男儿，常有娶小之意？止因小姐承欢膝下，百事因循。如今小姐丧亡，家门无托。俺与老相公闷怀相对，何以为情？天呵！〔贴〕老夫人，春香愚不谏贤，依夫人所言，既然老相公有娶小之意，不如顺他，收下一房，生子为便。〔老旦〕春香，你见人家庶出之子，可如亲生？〔贴〕春香但蒙夫人收养，尚且非亲是亲，夫人肯将庶出看成，岂不无子有子？〔老旦〕好话，好话。
〔老〕曾伴残蛾到女儿，（徐凝）〔贴〕白杨今日几人悲。（杜甫）
〔老〕须知此恨消难得，（温庭筠）〔合〕泪滴寒塘蕙草时。（廉氏）
