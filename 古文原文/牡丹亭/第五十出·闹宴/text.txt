【梁州令】〔外引丑众上〕长淮千骑雁行秋，浪卷云浮。思乡泪国倚层楼。〔合〕看机遘，逢奏凯，且迟留。〔昭君怨〕 万里封侯岐路，几两英雄草履。秋城鼓角催，老将来。烽火平安昨夜，梦醒家山泪下。兵戈未许归，意徘徊。 我杜宝身为安抚，时值兵冲。围绝救援，贻书解散。李寇既去，金兵不来。中间善后事宜，且自看详停当。分付中军门外伺候。〔众下〕〔丑把门介〕〔外叹介〕虽有存城之欢，实切亡妻之痛。〔泪介〕我的夫人呵，昨已单本题请他的身后恩典，兼求赐假西归。未知旨意如何？正是： 功名富贵草头露，骨肉团圆锦上花。 〔看文书介〕
【金蕉叶】〔生破衣巾携春容上〕穷愁客愁，正摇落雁飞时候。〔整容介〕帽儿光整顿从头，还则怕未分明的门楣认否？〔丑喝介〕什么人行走？〔生〕是杜老爷女婿拜见。〔丑〕当真？〔生〕秀才无假。〔丑进禀介〕〔外〕关防明白了。〔问丑介〕那人材怎的？〔丑〕也不怎的。袖着一幅画儿。〔外笑介〕是个画师。则说老爷军务不闲便了。〔丑见生介〕老爷军务不闲。请自在。〔生〕叫我自在，自在不成人了。〔丑〕等你去，成人不自在。〔生〕老爷可拜客去么？〔丑〕今日文武官僚吃太平宴，牌簿都缴了。〔生〕大哥，怎么叫做太平宴？〔丑〕这是各边方年例。则今年退了贼，筵宴盛些。席上有金花树，银台盘，长尺头，大元宝，无数的。你是老爷女婿，背几个去。〔生〕原来如此。则怕进见之时，考一首《太平宴诗》，或是《军中凯歌》，或是《淮清颂》，急切怎好？且在这班房里等着打想一篇，正是 有备无患 。〔丑〕秀才还不走，文武官员来也。〔生下〕
【梁州令】〔末扮武官上〕长淮望断塞垣秋，喜兵甲潜收。贺昇平、歌颂许吾流。〔净扮武官上〕兼文武，陪将相，宴公侯。请了。〔末〕今日我文武官属太平宴，水陆务须华盛，歌舞都要整齐。〔末、净见介〕圣天子万灵拥辅，老君侯八面威风。寇兵销咫尺之书，军礼设太平之宴。谨已完备，望乞俯容。〔外〕军功虽卑末难当，年例有诸公怎废？难言奏凯，聊用舒怀。〔内鼓吹介〕〔丑持酒上〕 黄石兵书三寸舌，清河雪酒五加皮。 酒到。
【梁州序】〔外浇酒介〕天开江左，地冲淮右。气色夜连刁斗。〔末、净进酒介〕长城一线，何来得御君侯！喜平销战气，不动征旗，一纸书回寇。那堪羌笛里望神州！这是万里筹边第一楼。〔合〕乘塞草，秋风候，太平筵上如淮酒，尽慷慨，为君寿。
【前腔】〔外〕吾皇福厚。群才策凑，半壁围城坚守。〔末、净〕分明军令，杯前借箸题筹。〔外〕我题书与李全夫妇呵，也是燕支却虏，夜月吹篪，一字连环透。不然无救也怎生休！不是天心不聚头。〔合前〕〔内擂鼓介〕〔老旦扮报子上〕 金貂并入三公府。锦帐谁当万里城？ 报老爷奏本已下，奉有圣旨，不准致仕。钦取老爷还朝，同平章军国大事。老夫人追赠一品贞烈夫人。〔末、净〕平章乃宰相之职，君侯出将入相，官属不胜欣仰。
【前腔】〔末、净送酒介〕揽貂蝉岁月淹留，庆龙虎风云辐辏。君侯此一去呵，看洗兵河汉，接天高手。偏好桂花时节，天香随马，箫鼓鸣清昼。到长安宫阙里报高秋，可也河上砧声忆旧游？〔合前〕〔外〕诸公皆高才壮岁，自致封侯。如杜宝者，白首还朝，何足道哉！
【前腔】每日价看镜登楼，泪沾衣浑不如旧。似江山如此，光阴难又。猛把吴钩看了，阑干拍遍，落日垂回首。此去呵，恨南归草草也寄东流，〔举手介〕你可也明月同谁啸庾楼？〔合前〕〔生上〕 腹稿已吟就，名单还未通。 〔见丑介〕大哥替我再一禀。〔丑〕老爷正吃太平宴。〔生〕我太平宴诗也想完一首了，太平宴还未完。〔丑〕谁叫你想来？〔生〕大哥，俺是嫡亲女婿，没奈何禀一禀。〔丑进禀介〕禀老爷，那个嫡亲女婿没奈何禀见。〔外〕好打！〔丑出作恼，推生走介〕〔生〕 老丈人高宴未终，咱半子礼当恭候。 〔下〕〔旦、贴扮女乐上〕 壮士军前半死生，美人帐下能歌舞。 营妓们叩头。
【节节高】辕门箫鼓啾，阵云收。君恩可借淮扬寇？貂插首，玉垂腰，金佩肘。马敲金镫也秋风骤，展沙堤笑拂朝天袖。〔合〕但卷取江山献君王，看玉京迎驾把笙歌奏。〔生上〕 欲穷千里目，更上一层楼。 想歌阑宴罢，小生饥困了。不免冲席而进。〔丑拦介〕饿鬼不羞？〔生恼介〕你是老爷跟马贱人，敢辱我乘龙贵婿？打不的你。〔生打丑介〕〔外问介〕军门外谁敢喧嚷？〔丑〕是早上嫡亲女婿叫做没奈何的，破衣、破帽、破褡袱、破雨伞，手里拿一幅破画儿，说他饿的荒了，要来冲席。但劝的都打，连打了九个半，则剩下小的这半个脸儿。〔外恼介〕可恶。本院自有禁约，何处寒酸，敢来胡赖？〔末、净〕此生委系乘龙，属官礼当攀凤。〔外〕一发中他计了。叫中军官暂时拿下那光棍。逢州换驿，递解到临安监候者。〔老旦扮中军官应介〕〔出缚生介〕〔生〕冤哉，我的妻呵！ 因贪弄玉为秦赘，且戴儒冠学楚囚。 〔下〕〔外〕诸公不知。老夫因国难分张，心痛如割。又放着这等一个无名子来聒噪人，愈生伤感。〔末、净〕老夫人受有国恩，名标烈史。兰玉自有，不必虑怀。叫乐人进酒。
【前腔】〔末、净〕江南好宦游。急难休，樽前且进平安酒。看福寿有，子女悠，夫人又。〔外〕径醉矣。〔旦、贴作扶介〕〔外泪介〕闪英雄泪渍盈盈袖，伤心不为悲秋瘦。〔合前〕〔外〕诸公请了。老夫归朝念切，即便起程。〔内鼓乐介〕
【尾声】明日离亭一杯酒。〔末、净〕则无奈丹青圣主求。〔外笑介〕怕画的上麒麟人白首。
〔外〕万里沙西寇已平，（张乔）〔末〕东归衔命见双旌。（韩偓）
〔净〕塞鸿过尽残阳里，（耿湋）〔众〕淮水长怜似镜清。（李绅）
