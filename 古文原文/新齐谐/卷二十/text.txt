<strong>移观音像</strong>
山西泽州北门外有庙供观音，时时有黄蜂从其座下石缝中出，纷纷数万，白日为晦。土人移观音像，掘蜂穴，以火熏之。见一朱棺，有底无面，中有妇人突然而起，将红袖一挥，颈拖双带而走。众瞠视，听其所往。其裙上满绣蝴蝶，飘飘然竟入市中李姓家而灭。李方娶妇，众人告以故。李以为妄，大骂众人荒诞。未三日，其家新妇缢死。
<strong>山阴风灾</strong>
己丑年，蒋太史心余掌教山阴。有扶乩者徐姓盘上大书 关神下降 。蒋拜问其母太夫人年寿，神批云： 尔母系再来人，来去自有一定，未便先漏天机。 复书云： 屏去家僮，有要语告君。 如其言。乃云： 君负清才，故尔相告。今年七月二十四日，山阴有大灾，尔宜奉母避去。 蒋云： 弟子现在寄居，绝少亲戚，无处可避。且果系劫数中人，避亦无益。 乩盘批 达哉 二字，灵风肃然，神亦去矣。
临七月之期，蒋亦忘神所言，二十四日晨起，天气清和，了无变态。过午二刻，忽大风西来，黑云如墨，人对面不能相见，两龙斗于空中，飞沙走石；石如碗大者，打入窗中以千百计；古树十余丈者，折如寸草；所居蕺山书院石柱尽摇，至申刻始定。墙倾处压死两奴，独一七岁小儿存米桶中呻吟不死。问之，曰： 当墙倒时，见一黑人长丈余，擒我纳桶内。 其母则已死桶外矣。是年，临海居民死者数万人。
<strong>谢檀霞</strong>
连昉者，昭州人，好洁耽吟。友人某邀与同贾楚中，友入肆会计，昉独守舟次。泊湘源数日，爱江水净碧，凡衣裳襟带，都促奴子再三浣濯，而自吟不辍。夜梦身立水上，有好女子蹴波与语，自称： 谢檀霞，元时人，年十八夭死。父母怜我癖爱此间山水，遂葬于此。今冢没水噬，遗骨久付泥沙。生时好洁耽吟，与君同癖，宜寿而夭，故得全其神气，不复轮回，生死介在仙鬼之间。君明日当死于风涛中，妾怜其癖之同也，敢以预告，君可速附他舟回家。 昉惊醒，即治装，觅下水船抵家。归后足不出户，旅闻湘源陷风涛，死数千人，惴惴无已。
年余，忽梦吏数人突至其家，责以免脱之罪，谓： 冥王赫怒，将重按其事。 昉惶遽甚，许焚冥钱若干，方允缓期。数夕后，鬼使复至，索钱加倍，昉亦允许。
正当焚送之期，方昼寝，忽见檀霞自外入，笑曰： 我来贺君脱难，寻君居址不得，广为问讯。不图野水之劫，人数太多，容易蒙混。又喜各府判官新旧交代，我已遣人将君姓名注销，自今以后，杳无死期。我是数百年英魂，飘泊无耦，愿共晨夕。授子服气之法，不必交媾，如人世之夫妇也。 且曰： 鬼差索诈，不必理他，有我在此。 后遂白日降形其家，周旋如妻妾，不饮不食。
久之，昉亦能辟谷，每言祸福辄应，闾里以此敬而奉之。檀霞嫌人世无味，仍偕昉重游湘中，不知所终。
<strong>引鬼报冤</strong>
浙江盐运司快役马继先，积千金，为其子焕章营买吏缺。焕章吏才更胜乃翁，陡发家资巨万。继先暮年娶妾马氏，颇相得。继先私蓄千金指示妾云： 汝小心服侍，终我天年，我即将此物相赠，去留听汝。 越五六年，继先病，复语其子云： 此女事我甚谨，我死后，所蓄可俱付之。 
继先死，焕章顿起不良，即与其姑丈吴某曾为泉州太守者商曰： 不意我翁私蓄尚多，命与此女，殊为可惜。 吴云： 此事易为。乃翁死后，我来助汝逐之。 过后日，焕章诱此妾出屋伴灵，私与其妻硬取箱箧，搬入内室，将乃翁卧房封锁，此妾在外，尚不知也。
继先回煞后，此妾欲归内室，吴突自外入，厉声曰： 姨娘无往！我看汝年轻，决不能守节，不若即今日收拾回娘家，另择良配。我叫汝小主人赠汝银两可也。 随呼焕章： 兑银五十两来。 焕章趋出曰： 已备。 妾欲进内，焕章止之，曰： 既是姑爷吩咐，想必不错。汝之箱箧行李，我已代汝收拾停妥，毋烦再入。 妾素愿，惧吴之威，含泪登舆去。焕章深谢吴之劳。
又数月，节届中元。妾带去之资及衣饰已为父母兄弟荡尽，欲趁此节哭奠主人，仍归马氏守节。七月十二日，备香帛祭器至马家哭奠，焕章之妻骂曰： 无耻贱人，去而复返！ 不容入内，命其坐外厅之侧轩暂过一夜，祭毕即去，如再逗留，我决不容！妾彻夜哭，五鼓方绝声。次早往视，已悬躯于梁矣。焕章买棺收敛，其母家惧吴声势，亦无异言。焕章因屋有缢死鬼，将屋转售章姓，别构华室自居。章翁自小奉佛诵经，夜见此女作悬梁哭泣状。翁久知此事，心为不平，且恶焕章之嫁祸，乃祝曰： 马姨娘，我家买屋用价不少，并非强占。姨娘与马焕章、吴某有仇，与我家无干。明晚二更，我亲送汝至焕章家何如？ 鬼嫣然一笑而没。
次晚，为此女设位持香，送至焕章门，低声曰： 姨娘旁立，待我叩门。 即叩门问司阍： 汝主人归否？ 对曰： 尚未。 乃又私祝曰： 姨娘请自入，仇可复矣。 司阍者不解章之喃喃何语，笑其痴。章归家，终夜不寐。
天未明，即趋马家听信，见司阍者已立门外，章曰： 汝起何早？ 司阍者曰： 昨夜主人归，方至门，即疾作，刻下危甚。 章惊而返。下午复探，马已死矣。过数日，吴太守亦亡。焕章无子，其资均为他人所有；吴没后，家亦不振。
<strong>灵鬼两救兄弟</strong>
武昌太守汪献琛之弟名延生者，暑月暴亡。后乾隆二十八年秋日，其堂兄希官亦得危疾，数夜不寐。医者开方，以补剂治之。其母方煎药，病者忽发声曰： 大婶娘毋再误也！我昔误于庸医，今希哥又遭此难，我不忍坐视其死。 言毕，即将药碗掷地。希母问曰： 汝何人凭我儿？ 曰： 我即延生也，死未一年，婶娘不能辨我声音耶？ 希母曰： 汝死后作何事？ 曰： 阴司神念我性直，且系屈死，命我为常州城隍司案吏。因本官移文浙省城隍，会议总督到任差务要事，命我赍文来此，我故得来一探希哥，不意渠已卧病，几为庸医所杀。此刻我往城隍衙门，将公事了结再来。 语毕，即闭目卧，竟夜安眠。次早醒，问之，茫然无知。至晚，忽作延生声曰： 惫矣，速具水浆来解渴。 希母与之。又云： 可呼八兄来，我有话说。 八兄者，即其胞兄也。既至，慰问若生时，且云： 八兄，汝何贪戏若此？前在祖宗祠堂池内自荡小舟，几为石柱碰毙。其时幸我在旁，使柱旁倒，不然难逃此厄。柱下有古冢一丘，因我父浚池不察，使他枯骨日浸水中，故欲来报怨。我再三求之，彼方允诺。八兄须为迁葬。 又呼其妹三人至前曰： 大妹二妹，有福不妨，小妹禄甚薄，不若随我去，交与母亲照管，何苦在此常受庶母之气？ 大笑拱手作别状，曰： 再会再会。 言毕，希忽仰卧如初。越数日，病愈，不半年，其幼妹果亡。
二十九年冬，希哥梦延生至曰： 兄今愈矣。弟办完此差，小有功绩，可望受职。从此别矣，后会难期。 语竟而去，希哥悲呼而醒。
<strong>木画</strong>
永城尉陆敬轩，浙之萧山人，修署截木。署旧有柳树一株，锯之，板中现天然画一幅。如淡墨写成：左危峰，石悬崖，崖上松一株，山树一株，枝叶倒垂，松上缠藤累累；中有一叟扶杖立，商冠长袖，须眉如活，左手纳袖中着胸前，右足前行露舄，左舄隐衣下，回顾若听泉状。尉宝之，携归其家。时乾隆辛酉十月十三日事。
<strong>滚经台</strong>
贵州平越府署内有石台，高七尺，藏佛经十六幅，全书梵字，读之不可解。相传太守讯狱，有事关重大而犯人不伏者，则取经铺地，令犯人在经上滚过。理直者了然无害，理屈者登时目瞪身僵。数百年来，官恃以断狱，而狱囚亦无敢轻滚经台者。张文和公第五子景宗，性素愎，抵任后以为妖，拆台焚经。是年两子死，次年公亡。
<strong>菜花三娘子</strong>
阳湖某秀才，美丰姿，春夜独坐书房中，闻扣门声。启视之，有女自称 菜花三娘子，特来相伴。 随后有四姊妹，如媵从然。生惊其美，遂留宿焉。
日久身病，遣之不能去，其父具牒诉于本县之张王庙。是夜梦张王拘犯听审，责三娘子蛊惑良人，各杖十五，押逐出衙。五妇行未数步，皂肃持杖追至，向三娘子索钱，曰： 非我用情轻打，则汝等娇嫩之臀伤矣，焉能行路？ 各女皆于裙带中出钱谢之。
越三日，三娘子复来曰： 我与汝缘法未尽，不能舍汝。汝再告张王，王亦无奈我何。汝同学有王先生某者，其人迂腐可憎。汝不许往告，亦不许其入门。 生父母恶之，重具牒诉于张王庙，神果不灵，乃速招王生。生处馆远方，越数日方到。到时，生已死矣。王先生，亦邑中廪生，年未三十。
<strong>神和病</strong>
赵云菘探花年十六时，戚人张某患神和病，有女鬼相缠，形神鹄立，奄奄欲毙。其母遍祷诸神，卒无效验，惟赵坐其榻，鬼不敢至。赵去，鬼笑曰： 汝能使赵探花常坐此乎？ 母苦求赵公，赵不得已往，秉烛相伴。至第三夜，不胜其倦，略闭目，病人精已遗矣，越数日而卒。鼠食牛句容村民养一牡牛，忽有七鼠从牛后窍入，食其心肺，牛竟死。村民逐鼠，得其一，遍体白毛，重十斤。烹食之，肥过鸡豚。
<strong>代神判断</strong>
萧十洲参戎，致政归养，舟泊巫峡。是夜梦有若差官状者持令箭骑马沿江问： 孰是萧大老爷船？ 跃入船头，喘犹未定，怀中取出公文一角，面书 金龙四大王封 六字，随押七犯跪旁，请判 斩 字。萧骇曰： 此地方官之事，余武职，且退归林下之员，不敢越俎。 差官答曰： 公文上有公衔名，请照例办。 顷刻间，灯烛辉煌，传呼升堂。开门，阶下仪仗吏卒排立，俨然坐公堂上，非舟中也。差官先唱 绞犯六名 ，毕，后唱 斩犯一名 ，乃六七岁童子。萧问曰： 渠尚未成丁，何罪遽斩？ 吏摇手曰： 罪名已定，毋须置议，请速判之。 随送标条。判讫，遂押众犯而去。公梦觉，心恶之。
次晨，大雾弥江，公戒勿解缆。巳刻，向其母太夫人闲话间述前梦未竟，忽有一只上水货船触石撞沉，呼救甚惨，乃急命舟子捞救。仅救起三客，业僵死矣，如法灌救，良久方活，其舵工七名皆已淹毙。后复捞获无头童男一尸，认其衣服，即舵工之子也。余按此事与无锡华师道梦中相同：华梦阴官差役请华到衙门判 斩 字。华以未审罪名，不肯落笔。有被发妇再四哀求云： 公若不肯下判，则此案又拖累三年矣。 华终不肯，云： 我不知其所以应斩之罪，如何忍心落笔？ 遂喝拒而醒。隔三年，师道卒。师道字半江，精篆隶之学，在淮上程蒓江家处馆，与余交好。
<strong>鬼门关</strong>
朱梁江，名衣，太仓州诸生也。戊子科赴江宁乡试，寓中患热症，甚危，亲友买舟送归。行次丹徒，朱卧舱中，忽尔晕绝。
见三青衣人导之登岸，其路直而窄，黑暗无光，两足甚轻飘。行约十数里，忽有一物来，紧傍身左；走十数里，又一物来，紧傍身右。再走十数里，到一城，巍巍然双门谨闭，城额横书 鬼门关 三字。二青衣扣门不应，再扣之，旁边突出一鬼，貌甚狰狞，与二青衣互相争斗。遥见红灯一对，四轿中坐一官长，传呼而来。近视之，似太仓州城隍神。神问： 你是何姓名？ 对： 系下场太仓州学生员。 神曰： 你来尚早，此处不可久停。 命撤所导之灯送归，见城门洞启，轿甫入而门仍闭矣。持灯者云： 速随我向东走。 觉非前来之路。行二三里，至大江边，白浪滚滚。持灯者将渠推入江心，大呼救命而苏。时舟已抵太仓城外，盖死去已三日矣。因心窝尚温，故从者促舟子日夜趱行，至家病愈。此事萧松浦所言。
萧客珠崖时，曾过儋耳，四面迭嶂崒嵂，中通一道，壁上鎸 鬼门关 三字，旁刻唐李德裕诗，贬崖州司户经此所题。诗云： 一去一万里，十来九不还。家乡在何处，生渡鬼门关。 字径五尺大，笔力遒劲。过此，则毒雾恶草，异鸟怪蛇，冷日愁云，如入鬼域，真非人境矣。
<strong>冤魂索命</strong>
乾隆戊寅，萧松浦与沈毅庵同客番禺幕中，分办刑名。时茭塘有刃伤事主盗案，获犯七名，赃证确凿。萧照律拟斩，解府司勘转。臬司某疑七犯皆问大辟，得毋过刻，驳审减轻。萧亦不愿办此重案，借此推辞。案归毅庵办矣。毅庵居处，与萧仅隔一板壁。夜间披阅案牍，闻毅庵斋中若嘶嘶有声甚微，起而瞰之，见毅庵俯首案上，笔不停书；其旁立有三四鬼，手捧其头。又见无数矮鬼环跪于地。萧急呼毅庵视之，忽血腥扑鼻，灯烛俱灭，身亦晕跌窗外，童仆急扶归卧。
次日，毅庵及同人叩其故，萧告以所见。毅庵曰： 吾知之矣。昨宵所办，茭塘盗案也。原拟情真罪当，七犯皆无可生之法。因奉驳审，不得不从中减轻二名。内谢阿挺、沈阿痴两犯，本在外接赃，并未入内。因护赃格斗，刃伤事主，且有别案，君故皆拟斩。予欲改轻其罪，以迎合臬司。君所见跪地无数矮鬼，殆二犯之祖宗也；其环侍之无头鬼，非二犯已伏法诛之伙盗，即被杀害之怨鬼来索命也。余不敢枉法以活人，使死鬼含冤于地下，请仍照原拟顶详可也。 其案遂定。
<strong>扫螺蛳</strong>
徐公浩观察山西，有老狐化作道士，时入其署与语。某县令太仓王姓者，中飞语，观察信之，将褫其官。老狐缓颊，谓其人祖宗功德不可量也。后观察廉得其诬，事遂已。令来谒观察，问： 君祖宗作何好事？ 对以五世祖耕海滨，海潮至，青螺随潮入岸；潮退，螺不能归原处，被人捉卖。祖夫妻各持帚扫青螺入海，自三更至黎明为度，如是者六十年。狐所谓功德，或指此耶！
观察有小婢曰彩云，狐见之曰： 不可使为婢，此女有根基，将来是观音大士作媒，嫁与洞庭君者。 迟数日，彩云持其父所书扇倚柱看，观察见文理粗通，问知其父为诸生，祖翰林，且感老狐之言，命作第三孙女，远近皆知有三姑娘。阅半载，有巨公以札寄观察，并赠一画轴，云： 闻公三姑娘未字人，可许与申太守大年之子。奉赠大士像甚灵，悬斋头祷求，当有验也。 申，湖北人，悟洞庭君之说。大士像又与媒札同至，乃为成其婚。狐之前知如此。
<strong>周太史驱妖</strong>
周用修，江西瑞昌县楼下村人，年五十余，早丧妻，有子有媳，生计颇自给。一日，有妪年五十许，入其家，登楼呼其长子妇至曰： 吾尔姑也，尔毋惧。 妇诧甚，于归时并未见有姑也。用修闻之，欲相见，不许；其子欲见，亦不许。然饮啖寝兴，无异常人，举家亦安之。无何，有谇语飞入其耳，怒亡去，用修家遂困。所存布菽，贮之柜，扃锁甚固，启视一空，邑人但时见老妪在用修门首日市布菽。如是三年，家困甚，请于官，召巫治之，皆不验。
宗人厚辕以庶吉士在假，至其家，先一夕怪去，至期又去。用修异之，乞厚辕为驱除。厚辕朱书黄纸檄其土地神及社神曰： 阴与阳同一理，无阴司则已，若果有，则以一区区楼下村有二神在此，而听此妖祟人，竟莫之问乎？限三日驱之。不能，则五日。七日，若再不能，是无神也，焉用血食为？当令焚尔庙，毁尔像矣。 檄焚后，厚辕即渡江访友。
阅半月，仍过楼下村，在肩舆小睡，似见漫山塞谷皆老少男妇，人上立人者，几千万辈，拥道来观。二老人须长二尺，立舆旁，默无语。厚辕惊觉，催肩舆入城。诸族人贺曰： 君焚檄后三日，怪去，竟不复来。 言未已，用修至，搏颡于地，求为草善后文，再焚于二神祠，怪遂绝。
<strong>良猪</strong>
江南宿州睢溪口民被杀，投尸于井，官验无凶手。忽一猪来至马前，啼甚惨，从役驱之不去。官曰： 畜有所诉乎？ 猪跪前蹄若叩首状，官命随之行。猪起前导，至一室，排户入，猪奔卧榻前，以嘴啮地，出刀，血迹尚新。执其人讯之，果杀人者。乡人义之，各出费养猪于佛舍，号曰 良猪 。十余年死，寺僧为龛埋焉。
<strong>雷打扒手</strong>
乌程彭某，妻病子幼，卖丝度日。一日负一捆丝赴行求售，因估价不合，置之柜上。时出入卖丝者甚众，行家以其货少，他顾生理。彭转瞬，丝即失去，因牵行主鸣官。行主云： 我数万金开行，肯骗此数千文丝乎？ 官以为有理，不究。
卖丝者闷闷回家。适其子嬉戏门外，见父卖丝归，以为必带果饵，迎上索取。彭正失丝怀忿，任脚踢之。儿登时死。彭悔，急自投河亦死，其妻不知也。邻人见其子卧于门，扶之，方知气已绝，连呼病妇，告以儿亡。妇痛子情急，登时坠楼死。官验后，嘱邻人为之埋葬。
越三日，雷雨大作，震死三人于卖丝者之门。少顷，一剃头者复苏，据云： 前扒手孙某在某行扒出一捆丝，对门谢姓见之，欲与分价，方免出首。丝在我店卖出，派分我得钱三百，彼二人各得二千。旋闻卖丝者投河，官验后无事矣。不料今日同遭雷击，彼等均已击死，我则打伤一腿。 验之果然。
<strong>北门货</strong>
绍兴王某与徐姓者，明季在河南避张、李之乱，所过处尸横遍野。一夕遇李兵，二人自度必死，避城内乱尸中。夜半，灯烛辉煌，自城头而下，疑贼兵巡城。渐近，乃城隍灯笼。愈惊惧，不敢作声。少顷，闻从者曰： 有生人气。 又一吏呼曰： 一个北门货，一个不在数。 神渐远去。次早，贼兵出城，二人起走，紧记夜所闻，认南路而行。傍晚，又抵一城，恰是北门。突遇贼兵，徐被杀，王遁归家。后子孙甚众。
<strong>泥刘海仙行走</strong>
如臯北门内湖南常德太守徐文度家，买一泥塑刘海仙，长六寸许，置于堂前神龛内有年矣。一日，文度欲睡，忽闻堂前有剥啄声，命婢携灯照视。其婢惊奔入告曰： 龛内泥刘海忽然下地行走！ 公初不信，视婢惊怖之状，乃出堂谛视，而泥刘海果跦跦而行。咸以为妖，欲毁弃之。公语众曰： 汝等且勿惧，此像既能行走，或有灵应之征，不可毁弃。 仍令供奉龛内。迄今二十余载，绝无他故。其子湘浦，现任两浙副使。
<strong>驴雪奇冤</strong>
乾隆四十三年春，保定清苑县民李氏女嫁与西乡张家庄张氏子为室，相距百余里。李女归宁月余，新郎跨驴来迎，令妻骑驴而己步行于后。路经某村，离家仅二十里，缘此村居民素与新郎熟识，必多调笑，且驴亦熟识归路，张乃令妻先行。
至六七里许，有三岔歧路，过西为张家庄大路，过东则任丘县界。有一少年控车自西道辘辘而来，系任丘豪富刘某，将张妻驴冲向任丘道上，相逼而行。天渐晚。张妻心慌，问少年曰： 此地离张家庄几何？ 少年答曰： 娘子误矣。张家庄须向西而去。此是任丘大路，相距数十里。天晚难行，当为娘子择庄借宿，天明即遣人送往，何如？ 张妻无奈，勉强允从。
至前庄，系刘之佃户孔某家，备房安歇。其时适孔佃之女亦新婚归宁，孔谓女曰： 今晚业主借宿，不能违命。汝当暂回夫家，侯业主去后，再来迎汝。 女从而归，其房为刘、张共宿之所，刘之车夫宿于房外，张之骑驴系于檐下。
次日将午，不见启户，孔佃窥于窗隙，见两尸在炕，头俱在地，檐下系驴亦失。孔佃与车夫颤栗莫制。佃乃密语车夫曰： 汝家河南，离此甚远，何不载彼衣物速行窜归？一经到官，则尔我身命难保矣！ 车夫从之。是晚，即野瘗两尸，御车载物而去。
刘母见子久出不归，杳无音耗，即在任丘县控追车夫；张郎追妻不见，疑有别故，复又赶至清苑控告其岳父母。县官疑有冤，饬捕密访。其时有嗜赌无赖之郭三鬻驴于市，恰与张供毛色相符。向郭盘诘，始知郭三向与孔佃之女有私，孔女归宁，郭从后窗潜入，见有二人共寝，一时气忿，杀此二人，并盗此驴。县今复唤孔佃，根诘尸首所在，亲往起尸。开土三尺，赫然一死人，乃秃头老和尚也。复又深掘，得所杀两尸。张冤既雪，刘死有踪，而和尚之尸又属疑案。正怀疑间，天忽阴雨，乃避雨古庙，寂无人迹。询诸邻保，云： 此庵向有师徒二僧，后以师出云游，徒亦他往矣。 即同邻保往视僧尸，咸云： 此即云游之僧也。 遂缉拿其徒。访至河南归德地界，已蓄发娶妻，开张豆腐店。究其师死之由，缘僧徒所娶之妇，向与其师有奸。后徒渐长，复与此妇私通。其徒每有不平，故共谋杀其师，弃庙远窜，遂成夫妇。乃置之法。
<strong>张大令</strong>
嘉兴张大令者，辛巳进士，海陵查太守虞昌之业师，素行正直。忽一日，平明而起，索冠带甚急，道有当事贵人要来相会。遂着蟒衣补褂，迎至大门外。升中堂，作揖逊坐，口喃喃对语，旁人听者，语不可解。初若欣喜，继而悲叹，又继而辞让。取茶两杯，一自饮，一置空中，杯亦不脱落。作态良久，乃送至大门外，再揖始归。家人问： 何客？ 曰： 嘉兴府城隍也。彼升任去，举我代其职，故先来见访。且告我此地一二年内，有两贵人横死，遭劫者不少。我不便泄天机也。 言毕端坐，不饮不食，三日遂亡。俄而，巡抚王、陈两公事发。
<strong>镜水</strong>
湘潭有镜水，照人三生。有骆秀才往照，非人形，乃一猛虎也。有老篙工往照，现作美女，云鬟霞佩，池开莲花，瓣瓣皆作青色。
<strong>蔡掌官</strong>
虎丘蔡掌官，以古董为业，年少貌美。饮倪康民家，倪遣小奴持灯送归。于无人之处，见掌官与人作揖，口喃喃细语。奴问： 与何人说话？ 曰： 好友李三哥唤我，我便同他去，你不必跟我。 语未毕，跳入河中。奴急救起之，拉归家，告知蔡之父母。亲友咸大惊，都来问蔡。蔡如醉如痴，口无所言，但见刀即摩其喉，见绳则试其颈，若以为天下至乐之境，无如横死者。家人锁闭之，虽小衣衫裤，皆不缝带，但穴一洞通饮食而已。清明日，全家人坟，蔡从窗外逸出，两日不归。家人知其必死，四处寻觅，至白莲桥空野，忽见掌官倚桑树大呼曰： 我在此，不必再寻矣！ 家人喜，奔趋视之，则已缢死树上。呼者，乃其魂也。缢带系偷染坊店地上所晒布为之。
<strong>沈文崧</strong>
高邮沈公文崧，宰山左沾化时，有相好同官某，亲老无子，将奉差西藏，公慨然代往，闻者无不惊其高义。跋涉三年余，始回内地。途中冰雪苦寒，往往月余无人烟。有仆二人，名夏祥者，侍公最忠。每至住营帐时辄不见，少顷，必手捧粟至，炊熟奉公，不知其粟何自来也。一日晦雾，行至险坂，下临深涧万丈，二仆俱堕涧中。公马足已陷。忽见云雾中有大士像，手持青莲，向公指导。俄顷，身已过涧至平地，痛失二仆，逡巡不前。久之曛黑。闻人语声，急呼之，则夏祥至矣。问： 何来？ 称： 堕涧后，有绿毛人长丈余，自涧中负出。 主仆相抱大哭。
公归后，将此事语高文良公，高为动色，绘大士图，书年月以纪之。后三十余年，沈之孙名均安者，知江西赣县；高之孙名士鐄者，官赣县司马。初不相识，既而询及世系，彼此爽然，始知大士图犹在高处，传为至宝，至此乃以归沈。
<strong>蓝姑娘</strong>
王中丞丁忧后，居杭州羊市公馆。灶下婢忽仆地，良久苏醒，瞪目作旗人语曰： 我镶红旗某都统家蓝姑娘也，口渴腹肌，可致意大人，作速供养我。 王亲临问曰： 尔既系旗人，何故到我汉人家来？ 鬼曰： 我与群姊妹清明日出门看会，不料布政使国大老爷路过，仪从甚盛，将我姊妹一冲而散，我避不及，只得避到大人家来。 中丞曰： 汝避国大人不避我，独不知国大人尚是我之属员乎？他冲汝，汝何不到他家作祟？ 鬼曰： 我畏之。 中丞曰： 然则汝辈作鬼者亦势利，只怕现任官，不怕去任官耶？ 曰： 不然。去任者果做好官，我亦怕他。 中丞大不喜，不得已，且供饭焚纸钱与之，婢病旋愈。未一年，中丞及于难。
<strong>鼠胆两头</strong>
山东桂未谷广文，精篆隶之学，藏碑板文字甚多。每夜被鼠咬破，心恶之，设法擒鼠。以为鼠胆汁可以治聋，乃生剥之。果得一胆，如蚕大，两处有头，蠕蠕行动。鼠死半日，胆尚活也。卒不解其故，惧而弃之沟中，亦无他异。或云： 首鼠两端，此之谓也。 然擒他鼠验之，并胆俱无。
<strong>西海祠神</strong>
嘉兴钱汝器，太傅文端公第七子也，选陕西武功令。抵任后，不数月，以疾卒。卒之前一日，旦起告家人具汤沐，朝服北向九拜，复东向九拜。家人问故，曰： 北向所以谢主恩也。东向者，余出都时，过蒲州，宿西门外禹庙，梦禹王召我为水神，居西海祠。余固辞不获，定于明日当去。 次早，果端坐而逝，时壬寅九月十七日也。
先是有郭生者，盩厔人，明慧善歌，为钱所眷，孙君渊如亦善之，旋以他事逸去。后孙在朝邑令庄虚庵所，接郭生书云： 九月过解州，梦钱七公子来，仪卫甚盛，告余云： 将赴任西海祠，如申旦之约，无间幽明，当访我于蒲州南郭外。 言讫而寤。若梦中言果真，公子当不在人间矣。 
时孙正访生消息不得，接此信，即日脂车渡河，至蒲州相访。果有西海祠，建于至元十二年，现在重修落成。方徘徊间，忽郭生自廊庑出，相与叙述前事，共相悲喜。因酾酒洁羞，为文祭云： 昔者巨卿死友，厥有素车之驰；子文酒徒，无损成神之骨。恭闻故实，不谓逢君。 阳湖洪孝廉亮吉亦吊以诗云： 少年有愿须先偿，既入神籍何能狂？ 
<strong>猢狲酒</strong>
曹学士洛禋为予言：康熙甲申春，与友人潘锡畴游黄山。至文殊院，与僧雪庄对食，忽不见席中人，仅各露一顶，僧曰： 此云过也。 
次日，入云峰洞，见一老人，身长九尺，美须髯，衲衣草履坐石牀。曹向之索茶，老人笑曰： 此间安得茶？ 曹带炒米，献老人。老人曰： 六十余年未尝此味矣！ 曹叩其姓氏，曰： 余姓周，名执，官总兵，明末隐此，百三十年。此猿洞也，为虎所据，诸猿患之，招余杀虎。殪其类，因得居此。 牀置二剑，光如沃雪，台上供河洛二图、六十四卦，地堆虎皮数十张。笑谓曹曰： 明日诸猿来寿我，颇可观。 言未已，有数小猿至洞前，见有人，惊跳去。老人曰： 自虎害除，猿感我恩，每日轮班来供使令。 因呼曰： 我将请客，可拾薪煨芋。 猿跃去，少顷，捧薪至，煮芋与曹共啖。曹私忆此间得酒更佳，老人已知，引至一崖，有石覆小凹，澄碧而香，曰： 此猢狲酒也。 酌而共饮。老人醉，取双剑舞，走电飞沙，天风皆起。舞毕还洞，枕虎皮卧，语曹云： 汝饥，可随手取松子、橡栗食之。 食后，体觉轻健。先是，曹常病寒，至是病减八九。
最后引至一崖，有长髯白猿以松枝结屋而坐，手索书一卷，诵之琅琅，不解作何语，其下千猿拜舞。曹大喜，急走归告雪庄。拉之同往，洞中止存石牀，不见老人。
<strong>张秀才</strong>
杭州张秀才某，馆京师某都统家。书舍在花园中，离正宅百步。张素胆小，唤馆僮作伴，灯上即眠，已年余矣。
八月中秋，月色大明，馆僮在外饮酒，园门未关。张立假山石上玩月，见一妇人披发赤身，远远而至。谛视之，肤体甚白，而自脸至身，皆有泥污垢瘢。张大惊，以为此必僵尸破土而出者也。双睛炯然，与月光相射，尤觉可畏。急取木杙撑房门，而已登牀窃视之。未几，砉然有声，门撑推断，而此妇昂然进矣。坐张所坐椅上，将案头书帖尽撕毁之，飒飒有声。张已骇绝。更取其界尺大敲桌上，仰天长叹。张神魂飞越，从此不省人事矣。昏迷中，觉有摩其下体者，骂曰： 南蛮子，不堪！不堪！ 遂摇步而去。
次早，张僵卧不起，呼之不应，馆僮及学生急请都统来视，灌以姜汁始苏，具道昨宵情形。都统笑曰： 先生毋骇，此非鬼也。吾家有仆妇丧偶，积思成疯，已锁禁二年矣。昨偶然锁断，故逸出作闹，致惊先生。 张不信。都统亲拉至锁妇处窥观，果昨所见也。病乃霍然。
张颇以 不堪 二字自惭，馆僮闻而笑曰： 幸而相公此物不堪，家中人有中疯妇意者，都被其索闹不休，有咬伤掐痛其阴几至断者。 
<strong>周将军墓二事</strong>
山西宁武有周将军遇吉之墓，百余年来，河水啮其旁，坟渐倾泻。土人张某哀之，具牲牢致祭，默祷曰： 将军威灵，当思所以护墓之法。 次夕，天大雷雨，百里内闻有兵马腾踔之声。次日，将军坟旁忽涌出一山，高十丈余，拦截冲水处，至墓前，便绕道曲流矣。人咸异之。乾隆四十五年，其地山水暴至。有周某者，将军之族孙也，负母而奔，黑夜踉跄，全不认路。其母在伊背上骂曰： 汝有妻有子，妻可以生儿，可以传代，汝俱弃之，而独负我龙钟之母，不太愚乎！ 其子不顾，牢负其母狂奔而已。次日天明，始知身与母俱立将军墓上，土高丈许，水不能淹。虽行一夜，并无三里之远也。归家视妻子，皆无恙，云： 水来时，似有人扶我上屋者，故得生全。 其旁邻人，已无孑遗矣。
