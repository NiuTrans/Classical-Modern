<strong>尹文端公说二事</strong>
乾隆十五年，尹文端公总督陕西。苏州顾某者，为绥德州知州，貌素丰。是年九月，顾赴西安求见，则尪羸已甚。尹公疑其病，问之。顾跪而请曰： 某生平读书，从不信鬼神事，况敢妄言于大人前耶！今旦暮将死，不敢不告为身后计。本年五月初七日，清晨起坐书斋，见一人青衣皂帽持帖入曰： 某官请公会讯，备骑在门。 视其帖，同寅汤栻也。某即上马出城。北行三十里，至公廨，有古衣冠者迎揖曰： 所以屈公至者，为欲造姓名册送上帝，须与公会办。 某未答，旁一吏跪启： 册草创未就，须八月二十四日方可誊清。 古衣冠者目皂衣人送某还，约至期勿爽。某复上马，行三十里，入署，见己身僵卧牀上，妻子号泣于旁。皂衣者推某身自其口入，格格然如不可复合，四肢筋骨五脏之间，酸楚莫状。苏醒后始进米饮，自此部署公私。至八月二十四日，晨起即具衣冠，诀别幕友妻子，泣嘱曰： 尸勿寒，且缓殓。 至午昏晕，类中风者。果皂衣人来，引至前处。古衣冠者坐堂上，列两几于前，如世间会审状，吏逐名点唱，无相识者。至第三名，即本州岛之皂隶某也；第八十五名，本州岛之柬房吏某也；其余人，眼中虽甚熟悉，而不知姓名。呼二人到案前问之，亦云： 不知何以到此。 古衣冠者笑曰： 公何问耶？公永当在此共事，自然具晓一切。 问： 来当何时？ 曰： 今年十月初七日，公趁此时速归部署家事可也。 复拱手别，苏醒如故，身之狼狈，尤甚于前。未几，此县大疫，一吏一役俱染疫亡。今已九月，死期不远，故来诀别大人。 尹公慰之再三，泣拜去。
明年正月，尹公巡边，过绥德州，内幕许孝章者，素知其事，方留心访顾，而顾仍无恙，来谒于辕，体充实如故。公戏之曰： 鬼言何以灵于吏役而不灵于汝耶？ 顾叩头谢恩，亦不解其何故。
公督陕时，按华阴县某禀启曰： 为触犯妖神陈情禀死事：卑职三厅前有古槐一株，遮房甚黑，意欲伐之。而邑中吏役佥曰： 是树有神，伐之不可。 某不信，伐之，并掘其根。根尽，见鲜肉一方；肉下有画一幅，画赤身女子横卧。卑职心恶之，焚其画，以肉饲犬。是夜，觉神魂不宁，无病而憔悴日甚，恶声汹汹，目无见而耳有闻，自知不久人世，乞大人别委署篆者来。 尹公得禀，袖之与幕客传观曰： 此等禀帖，作何批发？ 言未毕，华阴县报病故文书至矣。
<strong>霹雳脯</strong>
海州朱先生，康熙间人，貌三四十岁，或出或隐，不知寒暑。常曰： 海州气象好，惜读书者少耳！ 出游数年，归语人曰： 吾家竹垞子殊博雅，可与谈；山阳阎百诗亦后来之秀，惜其俱未闻道耳！ 居亡何，又语人曰： 我何罪于天而今日有雷击我？我不得不相抗。但恐惊诸君，诸君须避之。 至期，云雨晦冥，见大蜘蛛脚自空中下，雷乍响而哑矣，旷野有血肉一团，大如车轮。朱指示人曰： 此斗败霹雳脯也。 以酒烹之，独坐而啖。又一日，雷雨复集，朱张口空中，吐白丝数百丈，盘密如网。有火龙腾空而至，奋鬣舒爪于网外，终不能入。良久，入云去。朱叹曰： 海滨多怪物，不可久居，吾将逝矣。 竟去，不知所终。人疑为蜘蛛精也。
<strong>瘟鬼</strong>
乾隆丙子，湖州徐翼伸之叔岳刘民牧作长洲主簿，居前宗伯孙公岳颁赐第。翼伸归湖之便访焉。天暑，浴于书斋，月色微明，觉窗外有气喷入，如晓行臭雾中，几上鸡毛帚盘旋不已。徐拍牀喝之，见牀上所挂浴布与茶杯飞出窗棂外。窗外有黄杨树，杯触树碎，声铿然。徐大骇，唤家奴出现，见黑影一团，绕瓦有声，良久始息。
徐坐牀上，片时，帚又动。徐起，以手握帚，非平时故物，湿软如妇人乱发，恶臭不可近，冷气自手贯臂，直达于肩。徐强忍持之。墙角有声，如出瓮中者，初似鹦鹉学语，继似小儿啼音，称： 我姓吴，名中，从洪泽湖来，被雷惊，故匿于此，求恩人放归。 徐问： 现在吴门大瘟，汝得非瘟鬼否？ 曰： 是也。 徐曰： 是瘟鬼，则我愈不放汝，以免汝去害人。 鬼曰： 避瘟有方，敢献方以乞恩。 徐令数药名而手录之，录毕，不胜其臭，且臂冷不可耐。欲放之，又惧为祟。家奴在旁，各持坛罐，请纳帚而封焉。徐从之，封投太湖。
所载方：雷丸四两，飞金三十张，朱砂三钱，明矾一两，大黄四两，水法为丸，每服三钱。苏州太守赵文山求其方以济人，无不活者。
<strong>千年仙鹤</strong>
湖州菱湖镇王静岩，家饶于财，房室高敞。有九思堂，广可五六亩，宴客日暮，必闻厅柱下有声，如敲竹片。静岩恶之，对柱祝曰： 汝鬼耶，则三响。 乃应四声。曰： 若仙耶，则四响。 乃应五声。曰： 若妖耶，则五响。 乃乱应无数。有道士某来设坛，用雷签插入柱下。忽家中婢头坟起，痛不可忍。道士撤签，婢痛止。间一日，婢忽狂呼，如伤寒发狂者。召医视之，按脉未毕，举足踢医，伤面血流。男子有力者四五人抱持不能禁。王之女初笄，闻婢病，来视之。初入门，大惊仆地，曰： 非婢也。其面方如墙，白色，无眼、鼻、口、耳；吐舌，赤如丹砂，长三四尺，向人噏张。 女惊不已，遂亡。女死而婢愈。
王百计驱妖，有请乩仙者来，言 仙人草衣翁甚灵，可以镇邪 。王如其言，设香案置盘。乩笔砉然有声，穿窗而出，于窗纸上大书曰： 何苦何苦，土地受过。 主人问乩，乩言： 草衣翁因地邪未去，遽请仙驾将当方土地神发城隍笞二十矣。 自后此妖寂然。
草衣翁与人酬酢甚和，所言多验。或请姓名，曰： 我千年仙鹤也，偶乘白云过鄱阳湖，见大黑鱼吞人。予怒而啄之，鱼伤脑死。所吞人以姓名假我，以状貌付我，我今姓陈，名芝田，草衣者，吾别字也。 或请见之，曰： 可。 请期，曰： 在某夜月明时。 至期，见一道士立空中，面白微须，冠角巾，披晋唐服饰，良久，如烟散也。
<strong>夏太史三事</strong>
高邮夏醴谷先生督学湖南，舟过洞庭，值大风浪，诸船数千，泊岸未发。夏性急，欲赶到任日期，命舵工逆风而行，诸船随之扬帆。至湖心，风愈大，天地昏冥，白浪如山，见水面二短人，长尺许，面目微黑，掠舟指橹似巡逻者。诸船中人俱见之。风定日出，渐隐去矣。
公居督学衙门，家丁子弟白日见怪，见者必病。公夫人扃闭子弟，午后不许至园；嘱公致祭，公不信。是夜，阅卷灯下，闻哭声自西来，殷殷田田，群响杂沓；飞沙打窗，如雨而下。公厉声曰： 吾已悉尔意，明日祭汝可也！ 其声渐远而灭。公诘朝寻其声来之处，有破屋一间，木主数十，皆前任学臣阅卷幕友卒于署者，因为文具牲牢祭之，此后怪绝。
公门生朱士琇从福建入都，至山东荏平道中，日暮投宿，风雨交至，遣家人先行觅店，停车于三叉路口待之。夜二更，天地昏黑，见远树中火光忽上忽下，疑为家人持火至矣。少顷，火光渐近，大如车轮，错落数十，高者至苍天，低者及马足。大骇，以为必非人灯。近视之，火光中有三人掠车而过，其中行者当额闪闪有眼，朱衣博带，须眉伟然；旁侍儿锦衣玉貌，扶之而行；最前一白须老翁，伛偻先驱，背有穴孔如碗大，火光从此孔出，如灶突泄烟者然，见人了无惊异，徐步入远村而没。少顷，家人与店家至，云共见之，相与诧骇而已。
<strong>石崇老奴才</strong>
康熙间，任雨林进士有诗名，宰河南巩县。昼卧书室，见簪花女郎持名纸称石大夫招饮。舆夫盈门，俱来迎接，任不觉身随之行。良久，至一府，闬闳巍然，主人戴晋巾，锦襜褕，叉手出迎，谈论风发。坐定，席设水陆奇珍，皆目所未睹，女乐二人，舞傪傪然。酒酣，主人起，握任手行至后园，极亭台花木之胜。园后有井，水绿色，主人手黄金勺呼左右： 酌水为任公解酲。 任初沾唇，觉有辛恶之味，唇为之焦，因辞谢不举其勺。主人强之，众美人伏地劝请，任不得已为尽之。俄而，腹痛欲裂，呼号求归。主人拱手曰： 客果醉矣，且暂别再会。 任仓皇登车，痛愈甚，从原路归。过城隍庙，城隍神趋出迎，唶曰： 石季伦老奴才又毒人乎！昨作主饮君者，晋石崇也。崇生时取精多，用物宏；诛死时受孙秀屠割，血肉狼藉；强魂不散，为罗剎尊神，誓杀名士三千，以泄生平好名之忿。吾第十九人，君第二十九人也。吾以生平正直，诉冤上帝。帝不能救，封为城隍神，赐药二丸，曰： 有真名士被害者，以此救之。 君有文行，故在此相救。 言毕，取药塞任口中，任痛遽止。顷刻，汗出而寤。其原卧之处，家人环泣，已迷懵二日矣。
后修巩县故城，掘地得碑，鎸 金谷 两大字，类索幼安笔法，始知石氏金谷不在今洛阳也。
<strong>鬼差贪酒</strong>
杭州袁观澜，年四十，未婚。邻人女有色，袁慕之，两情属矣。女之父嫌袁贫，拒之。女思慕成瘵卒。袁愈悲悼，月夜无以自解，持酒尊独酌。见墙角有蓬首人手持绳，若有所牵，睨而微笑。袁疑为邻之差役，招曰： 公欲饮乎？ 其人点头，斟一杯与之，嗅而不饮。曰： 嫌寒乎？ 其人再点头。热一杯奉之，亦嗅而不饮。然屡嗅则面渐赤，口大张不能复合。袁以酒浇入其口，每酒一滴，则面一缩，尽一壶，而身面俱小，若婴儿然，痴迷不动。牵其绳所缚者，邻氏女也。袁大喜，具酒罂，取蓬首人投而封之，画八卦镇压之，解女子缚，与入室为夫妇。夜有形交接，昼则闻声而已。
逾年，女子喜告曰： 吾可以生矣！且为君作美妻矣。明日某村女气数已尽，吾借其尸可活，君以为功，兼可得资财作奁费。 袁翌日往访某村，果有女气绝方殓，父母号哭。袁呼曰： 许为吾妻，吾有药能使还魂！ 其家大喜，许之。袁附女耳低语片时，女即跃起，合村惊以为神，遂为合卺。女所记忆，皆非本家之事。逾年，渐能晓悉，貌较美于前女。
<strong>李倬</strong>
李倬者，福建人，乾隆庚午贡生，赴京乡试，路过仪征。有并舟行者，自称姓王名经，河南洛阳县人，赴试京师，资费不足，求李挈带。李许之。同舟言笑甚欢，出所作制艺，亦颇清雅，惟篇幅稍短耳。与共食，必撒饭于地，每举碗，但嗅其气，无一粒纳喉者。李疑而憎之。王似解意，谢曰： 某染膈症，致有此累，幸毋相恶。 既至京师，将赁寓所。王长跪请曰： 公毋畏，我非人也。乃河南洛阳生员，有才学，当拔贡，为督学某受赃黜落，愤激而亡，今将报仇于京师，非公不能带往。入京城时，恐城门神阻我，需公低声三呼我名，方能入。 其所称督学某，即李之座师。李大骇，拒之。鬼曰： 公党师拒我，我行且祟公。 李无奈何，如其言。
舍馆定，即往谒座主。其家方环泣，声达户外。座主出曰： 老夫有爱子，生十九年矣，聪明美貌，为吾宗之秀。前夜忽得疯疾，疾尤奇，持刀不杀他人，专杀老夫，医者莫名其病，奈何？ 李心知其故，请曰： 待门生入视郎君。 言未毕，其子在内笑曰： 吾恩人至矣，吾当谢之，然亦不能解我事也。 李入室，握郎君手，语移时。旁人不解，更骇愕，都来问李，李告之故。于是举家跪李前，求为关说。李谓其子曰： 君过矣。君以被黜之故，气忿身死，毕竟非吾师杀君也。今若杀其郎君，绝其血食，殊非以直报怨之道。况吾与君有香火情，独不为我地乎？ 其子语塞，瞋目曰： 公语诚是，然汝师当日得赃三千，岂能安享？吾败之而去足矣。 手指曰： 某室有玉瓶，价值若干，为我取来。 至则掷而碎之，又手指曰： 某箱内有貂裘数领，价值若干，为我取来。 至则举火焚之。事毕，大笑曰： 吾无恨矣。为汝赦老奴。 拱手作去状，其子霍然病已。
李是年登第，行至德州，见王君复至，则前驱巍峨，冠带尊严，曰： 上帝以我报仇甚直，命我为德州城隍，尚有求于吾子者。德州城隍为妖所凭，篡位血食垂二十年，我到任时，彼必抗拒，吾已选神兵三千，与妖决战。公今夜闻刀剑声，切勿谛视，恐有所伤。邪不胜正，彼自败去，但非公作一碑记晓谕居民，恐四方未必崇奉我也。公将来爵禄亦自非凡，与公诀矣。 言毕拜谢，垂泪而去。
是夜，闻城内外兵马喧然，至五鼓始寂。李诘朝往城隍庙焚香作记，其道士已磨墨相待，云： 昨夜大王到任，托梦贫道，教相迎也。 李为鎸石立碑，今犹存德州大东门外。
<strong>王将军妾</strong>
苏州慕崇士，宰河南汲县。未遇时，馆京师任姓家，寓半截胡衕。晚间独宿，灯下见物黑而毛，攫其书簏。慕手剑逐之，无所得。次晚，月下如厕，有女子冉冉来。慕疑主人婢妾，蹲不敢起。女竟不去，而冷风凄然。慕始惊惧，投以瓦，了不复见。慕踉跄归至书斋，则女子在牀矣；军装持刀，容貌甚丽；呼之不应，驱之不去；召他人观之，皆不能见。慕遂病，呓语曰： 我明朝王将军妾也，久不得祭，故遣儿辈取食，汝以剑伤之；我亲来谢过，汝又蹲厕辱我。我故来索命。 同寓宾客俱为哀祈，女曰： 能以衣服车马送我归故乡，姑贷汝。 众如其言，慕苏醒。食粥未半晌，女又复来曰： 吾为汝辈所绐，衣服领袖并未裁缝，吾何以为衣耶？可速选缝人善治之。 众客愈骇，视所陈之衣，果未开折也。整治再拜，慕竟病除。三年，慕登进士，选河南汲县知县，路过开封，宿客店。店之西偏，扃室甚固，慕疑之。窥窗隙，见朱棺一口，横于中堂，凝尘数寸，棺之前和题曰： 王将军亡妾张氏。 慕大惊且悔，心郁郁不乐。薄暮，女果至，装束如前，曰： 昔妾逼君，妾之罪也；今君窥妾，妾之缘也。妾在此数十年，非取人见代，不能自拔于幽冥，故今夜来伴君。 慕大惧，连夜呼驺入城，告开封同寅，将求道士驱之。开封守令留饮达旦，翌早与共至店中，一书童自缢于牀。守令怒，剖其棺，尸装束鲜浓，僵而不腐。焚之，竟无他怪。
<strong>仙鹤扛车</strong>
方绮亭明府作令江西，其同僚郭姓者，四川人，言少时曾上峨嵋山，意欲弃世学道，见老翁长髯秀貌，戴羽巾，飘飘然导之前行。至一处，宫殿巍峨，似王者居，翁指示曰： 汝欲学道，非王命不可。王外出未归，汝少待。 俄而仙乐嘹嘈，异香触鼻，两仙鹤扛水精车，车中坐王者，状如世上所画香孩儿，红衣文葆，洁白如玉，口嬉嬉微笑，长不满尺许，诸神俯伏迎入宫。老翁奏曰： 有真心学道人郭求见。 王命传入，注视良久，曰： 非仙才，速送回人间。 老翁掖郭下。郭问曰： 王何以年少？ 老翁笑曰： 为仙为圣为佛，及其成功，皆婴儿也。汝不闻孔子亦儒童菩萨，孟子云： 大人者，不失其赤子之心 乎？吾王已五万岁矣！ 郭无奈何，仍自山下归家，犹记其殿门外朱书二对，云： 胎生卵生湿生化生，生生不已；天地道道人道鬼道，道道无穷。 
<strong>红花洞</strong>
溧水知县曹江初官蜀时，夏日昼寝，见二隶卒牵马来邀，与俱行，约二十余里，复有一人乘骏马，约束如军官，持令箭呼曰： 奉上帝命，烦君点放洞犯，幸勿辞劳。 曹愕然，莫知其故。再行二三里，至深山，有穴，榜曰 红花洞 。石门一双，封钥甚固。洞口胥吏七八人，具公案文册，跪迎道左。军官以令箭付曹，嘱云： 照册点放。 言毕，乘马去。曹登座，一吏禀请启洞，向洞大呼 开门 者三，有阴气随呼而出，冷逼毛发。须臾，女鬼数千，蓬首垢面，纷然杂至，哀号困苦之声，不可言状。吏按册唱名，开锁具，驱向南行。诸鬼逡巡，若不得已而往者。最后三女鬼向曹哀求免放，曹辞以 奉帝命，不能为力 ，三鬼愤惋骂曰： 二十年后，会当相报！ 放既毕，军官复来嘱隶曰： 曹公劳矣，须好送还家。 隶卒仍以马送。至中途，经大河，马渡水，忽失前足而堕，惊寤，见家人环哭，方知已死一日，心秘其事，不敢言于人。
后二十年，长男妇病产卒，未期年，次媳当产亦病，忽作呓语呼姑至前曰： 红花洞事发矣。我房舍已定，当与李氏为邻矣。 指其小叔曰： 继我者当在此君。可恨翁当时令箭在手，乐得作人情，何故不肯乎？ 言毕，张目大呼，血流破面，腹溃肠出，死。姑与小叔奔告于曹，曹大骇，自忆此梦实未尝语人，不知乃媳何从知也。殓后，寄其柩于古寺，寺中旧有朱棺一口，询之，果为某家妻李氏棺也。曹后第三子妻妇，亦以产卒。三妇年岁虽各有大小，计其始生，皆与梦时相上下。后侧室生儿，皆无恙。
<strong>大毛人攫女</strong>
西北妇女小便，多不用溺器。陕西咸宁县乡间有赵氏妇，年二十余，洁白有姿，盛夏月夜，裸而野溺，久不返。其夫闻墙瓦飒拉声，疑而出视，见妇赤身爬据墙上，两脚在墙外，两手悬墙内，急而持之。妇不能声，启其口，出泥数块，始能言，曰： 我出户溺，方解裤，见墙外有一大毛人，目光闪闪，以手招我。我急走，毛人自墙外伸巨手提我髻至墙头，以泥塞我口，将拖出墙。我两手据墙挣住，今力竭矣，幸速相救。 赵探头外视，果有大毛人，似猴非猴，蹲墙下，双手持妇脚不放。赵抱妇身与之夺，力不胜，及大呼村邻。邻远，无应者。急入室取刀，拟断毛人手救妇。刀至，而妇已被毛人拉出墙矣。赵开户追之，众邻齐至。毛人挟妇去，走如风，妇呼救声尤惨。追二十余里，卒不能及。明早，随巨迹而往，见妇死大树间：四肢皆巨藤穿缚，唇吻有巨齿啮痕，阴处溃裂，骨皆见。血裹白精，渍地斗余。合村大痛，鸣于官。官亦泪下，厚为殡殓，召猎户擒毛人，卒不得。
<strong>吴生不归</strong>
会稽县东四十里，地名长溇，有吴生者，年十八，美丰仪，读书家中，忽失所在。越三日归，自言： 某日坐书室，见美妇人降自屋上，招与偕行。随至大第中，陈设华美，往来者无一男子。室内更有一美，倚窗斜睇，具酒食共饮；饮毕，两美迭就为欢。叩以姓名，俱笑不答，但云： 此间乐，我二人惟郎是从，郎但安居可也。 居数日，我偶动乡思，一女曰： 郎思家矣，当送归，无苦郎心。 遂送至里门，我才得归。 自此神思恍惚。当午，家人为具膳，则云： 此味恶，不似彼食美也。 当夕，为拭床帐，则云： 此物恶，不似彼物华也。 未几，又失去，数日复归，所言如前，但颜色渐焦，举体有腥气。家人延僧道醮祝，都无所济。俄而数月不返。生有弟某，行经白塔，见山洞口有遗带，认系兄物。持归，率人秉火入洞，见兄裸卧淤泥间，作行房状。扶至家，灌以药饵，苏，张目怒曰： 我云雨未毕，卧锦衾中，何夺我至此！ 于是亲族皆来守护，以铁索锢之，压以符箓。生稍知惧，不敢寐。夜间，众方环坐，忽闻响声琅然，有光若电，绕室数匝，失生所在。铁索斩然中断，门窗仍闭，竟不知何自出也。次晨，再寻白塔山洞，茫然无得矣。于是远近传播洞中有妖，聚观者日以千计。县令李公惧生事，亲来搜看，亦无所得；乃以石封洞门，观者止，而生竟不归。
<strong>狐仙冒充观音三年</strong>
杭州周生，从张天师过保定旅店，见美妇人跪阶下，若有所祈。生问天师，天师曰： 此狐也，向我求人间香火耳。 生曰： 盍许之？ 天师曰： 彼修炼有年，颇得灵气，若与香火，恐恣威福，为人间祟。 生爱其美，代为祈请。天师曰： 难却君情，但令受香火三年，毋得过期可也。 命法官批黄纸付之去。
三年后，生下第出都，过苏州，闻上方山某庵观音极着灵异，将往祷焉。至山下，同祷者教以步行，曰： 此山观音甚灵，凡肩舆上山者，中道必仆。 生不信，肩舆上山。未数十武，杠果折，生坠地，幸无所伤，遂下舆步行。入庙，见香烛极盛，所谓观音者坐锦幔中，勿许人见。生问僧，僧曰： 塑像太美，恐见者辄生邪念故也。 生必欲启视。果极妖冶，不类他处观音。谛视之，颇似曾相识者。良久恍然，是旅店中妇人。生大怒，指而数之曰： 汝昔求我说情，故得此香火。汝乃不感我恩而坏我舆，何太没良心也？且天师只许汝受香火三年，今已过期，恋此不去，岂竟忘前约乎？ 语未毕，像忽扑地碎，僧大骇，亦无可奈何。俟生去，纠金为之重塑，而灵响从此寂然。
<strong>陈姓父幼子壮</strong>
扬州陈山农，世业骡马行，年五十余，病卧。见少年骑马自外入，掌其颈，遂昏迷。被少年提至马上，疾驰出门。陈号呼，莫有救者。至郊外，少年掷之于地，曰： 速来！吾先行候汝。 复以掌击其股，乃驰去。陈心迟疑，而两足不觉前进，其行如飞，亦不甚倦。惟所穿履觉易败，败则道旁有织履者为易之，易毕即行。了不通问，问亦不答。腹馁甚，见市中肴馔，试取食之，亦无禁。约行三昼夜，见道旁去思碑题名，知已入陕西咸阳城矣。及郭门，少年在焉，叱曰： 来何迟，累人三日痛楚！ 即导入城，止一家门外。少年入复出，曳其裾至户内。见妇人辗转床上，若甚痛迫者。少年挈其领足，投妇人身。陈昏昏若入深岩中，腥秽满鼻，目不见天光，心窘甚。逾时见小隙微明，并力踊跃，豁然而堕，闻耳边多作贺声，曰： 得一佳儿。 陈更骇异，亟欲言而口已噤，因大呼。男妇满前，都无所闻。徐自审其声若甚小者，更摩视其耳目四肢，无不小矣，悟曰： 吾其投胎复生乎？ 乃张目四顾，有老妪曰： 是儿目光焰焰，岂妖耶？再视当杀之！ 陈惧，即瞑其目。自是沉沉若愚，胸中一切哀愁愤惋之心，叫呼啼哭，旁人便抱乳之，全不解其意。渐久习惯，亦不复作前世想矣。
至六岁，稍稍能言。其父行贾江南归，以绢绐其母曰： 此物不易得，在江南值数十金。 母珍之，置枕函间。陈偶取玩视，母以父言禁之。陈笑曰： 父妄耳。此濮院紬，不数金可得。 父大惊，固问之。陈垂涕，具道所以，且曰： 吾来时，生儿方十数岁，今当成人，名某，家住某里。父至江南可访也。 父颔之。明年至扬州，果得其子，语以故。子亦以贸易故，欣然偕来。相见之下，略不相识。子鬑鬑有须，而父犹孩也。道家事如平生，且言某某欠债未还；某处有积金三百，存为汝婚，宜归取之。言讫唏嘘。子不胜悲，归访之，其言皆验。
后十余年，陈年壮，继父业，来江南访其故居。前生子已死，家事凋落，皤然老妻，抚孤孙独存。陈不胜感慨，留三百金为前生妻治后事，具杯酒浇其前世墓而去。
<strong>吴生手软</strong>
乾隆二十四年五月，丰县宰卢世昌修邑志，聘苏州吴生为誊录，与同事者同住一楼。忽具衣冠揖同事友曰： 吾死矣，以后事累公。 友问故，吴愀然云： 我初赴丰时，至沛县，道上遇一妇人，求与共载，我以车小不许。妇随车行二十里，心窃讶之。问舆夫，皆不见，始知为鬼。晚投旅店，人静后，妇来坐榻上语我曰： 君与我年俱廿九，合为夫妇。 我大骇，以枕投之，随响而没。自此不复见形，时闻耳边嚅嚅作语，求作夫妇，呼我为 写字人 ，噪聒不已。问： 如何酬汝，汝方去？ 曰： 与我钱二百，置楼板上，我即去。 如其言。既而我钱仍在，妇来缠扰如初，奈何奈何？ 友人咸相解慰，令二僮守之。越数日，楼上大呼，众奔上，见吴倒地，腹右刀戳一洞，肠半溃出，喉下食嗓已断。扶起之，绝无痛楚。卢公往视，吴手招之近前，作一 冤 字。卢曰： 是何冤？ 曰： 欢喜冤家也。今早妇人来逼我死，以便作夫妻。我问： 作何死法？ 妇指案上刀曰： 此物佳。 余取刺右腹，痛不可忍，妇人亟以手按摩之，曰： 此无济也。 所摩处遂不觉痛。我问： 然则如何？ 妇人自摩其颈作刎势曰： 如此方可。 我复以刀断左喉，妇人跌足叹曰： 此亦无济，徒多痛苦耳。 又以手按摩之，亦不觉痛。指右喉下曰： 此处佳。 余曰： 我手软矣，无能为也，卿来刺之。 妇遂披发摇首，持刀直前，而楼下诸公已走上矣。彼闻人来，掷刀奔去。 卢公诧异，为延医纳其肠。吴始不能饮食，用药敷治，亦遂平复。妇人不复再至。吴生至今尚存。
<strong>狐祖师</strong>
盐城村戴家有女为妖所凭，厌以符咒，终莫能止；诉于村北圣帝祠，怪遂绝。已而有金甲神托梦于其家曰： 吾圣帝某部下邹将军也。前日汝家妖是狐精，吾已斩之，其党约明日来报仇，尔等于庙中击金鼓助我。 翌日，戴家集邻众往。闻空中甲马声，乃奋击金钲铙鼓，果有黑气坠于庭，村前后落狐狸头甚伙。越数日，其家又梦邹将军来曰： 我以灭狐太多，获罪于狐祖师。狐祖师诉于大帝。某日，大帝来庙按其事，诸父老盍为我祈之。 众如期往，伏于廊下。
至夜半，仙乐嘹嘈，有冕服乘辇者冉冉来，侍卫甚众；后随一道人，庞眉皓齿，两金字牌署曰 狐祖师 。圣帝迎谒甚恭。狐祖师曰： 小狐扰世，罪当死，但部将歼我族类太酷，罪不可逭。 圣帝唯唯。村人自廊下出，跪而请命。有周秀才者骂曰： 老狐狸！须白如此，纵子孙淫人妇女，反来向圣帝说情，何物 狐祖师 ，罪当万斩！ 祖师笑不怒，从容问： 人间和奸何罪？ 周曰： 杖也。 祖师曰： 可知奸非死罪矣。我子孙以非类奸人，罪当加等，要不过充军流配耳，何致被斩？况邹将军斩我一子，并斩我子孙数十，何耶？ 周未及答，闻庙内传呼云： 大帝有命：邹将军嫉恶太严，杀戮太重，念其事属因公，为民除害，可罚俸一年，调管海州地方。 村人欢呼合掌，向空念佛而散。
<strong>纣之值殿将军</strong>
天台僧智果好游，山行迷路，至大石洞。坐一道者，萝衣薜裳。僧跪而请曰： 某幸遇仙人，愿受教。 道者曰： 予，人也，非仙也，子来胡为？ 僧曰： 某入山已数日，腹枵甚，敢有云浆之请。 道者曰： 子姑待，吾往后山觅之。 去有顷，携一物来，状轮囷而色鲜白。道者破之，自吸其浆，以其余授僧，曰： 此千年茯苓也。 因令僧坐，问： 岳飞将军安否？秦桧死否？ 僧曰： 此宋朝事也，今易代数百年为大清矣。 因告以《宋史》所载岳事颠末。道者惨然曰： 岳将军终不免乎！ 遂大哭，曰： 吾姓周，名通，岳将军麾下小将也。当秦桧以金牌召岳时，我知有难，遂逃于此，食灵草得不死。我师教勿出洞，出洞即死。汝宜速出，迟恐无及。 僧惧，拜辞而行。
路甚纡曲，备历险阻。忽望崖上坐一巨人，长丈余，遍体绿毛如翠锦，骇而奔还告道者。道者曰： 此予师商高，纣王之值殿将军也，为飞廉、恶来所谮，避居此山。性好食野兽，故其状与人异。子往拜祈，兼可问商代事。 僧故蠢野，无所记忆。见巨人礼拜毕，便问纣宠妲己事。巨人曰： 汝误矣，妲者，南宫女官之称；己戊者，女官之行次。女官非止一人也，汝所问何妃？ 僧不能答，又问文王受命事。曰： 吾不知文王为何人，或是西方诸侯姬昌耶？其人事纣甚恭，并无称王之事。 因问： 汝所问者，何人告汝？ 曰： 书上云云。 巨人问： 何物为书？ 僧手作书状示之。巨人笑曰： 我当时尚无此物。 言毕，以一臂搂僧行如飞，置之平地，拱手而别，已在天台郊外矣。
<strong>疟鬼</strong>
上元令陈齐东，少时与张某寓太平府关帝庙中。张病疟，陈与同房，因午倦，对卧牀上。见户外一童子，面白晢，衣帽鞋袜皆深青色，探头视张。陈初意为庙中人，不之问。俄而张疟作。童子去，张疟亦止。又一日寝，忽闻张狂叫，痰如涌泉。陈惊寤，见童子立张榻前，舞手蹈足，欢笑顾盼，若甚得意者。陈知为疟鬼，直前扑之，着手冷不可耐。童走出，飒飒有声，追至中庭而没。张疾愈，而陈手有黑气，如烟熏色，数日始除。
<strong>误学武松</strong>
杭州马观澜家，每四时必祭其门。予问： 古礼：门为五祀之一，今此礼久不行，君家独行之，何也？ 马曰： 余家奴陈公祚好酒，每晚必醉敲门归。一日，闻户外喧呶声，往视之，奴仆地曰： 奴归，见门外一男一妇，俱无头，头持在手。妇呼曰： 吾汝嫂也。吾淫属实，吾夫杀我可也。汝为小叔，不当杀我。夫杀我时，心软，手噤齘不下，汝夺刀代杀，此事岂汝所宜与耶？吾每来相寻，为汝主人家门神呵禁，今故伺汝于门外。 因大骂唾奴面。其男鬼掷头撞奴，奴倒地。闻人声，二鬼才散。 马氏众家人扶至牀，自言少年曾有此事，当时看小说，慕武松之为人，不意遭此冤孽。或告之曰： 小说都无实事，何得妄学？且武松杀嫂，为嫂杀兄故也。若寻常犯奸，王法只杖决耳，汝何得代兄杀嫂？ 言未终，奴张目作女声曰： 公道自在人心，何如何如。 向言者三叩头而死。 马氏以鬼言故祭门神甚敬，世其家。
<strong>孛星女身</strong>
山东有施道士者，善祈晴雨。乾隆十二年，东省大旱，抚军准泰祈雨不得，锁道士而逼之。道士曰： 雨非不可得也，但须某日孛星下降，公捐锦被一条，白金百两，某捐阳寿十年，方可得雨。 抚军如其言。
至期，道士登坛，呼一童子近前，令其伸手，画三符于掌中，嘱曰： 至某处田中，见白衣妇人便掷此符，彼必追汝，汝以次符掷之；彼再追，汝以第三符掷之；速归上坛避匿可也。 童子往，果见白衣妇，如其言，掷一符。妇人怒，弃裙追童。童掷次符，妇人益怒，解上衣露两乳奔前。童土掷三符，忽霹雳一声，妇人亵衣全解，赤身狂追。童急趋至坛，而妇人亦至。道人敲令牌喝曰： 雨！雨！雨！ 妇人仰卧坛下，云气自其阴中出，弥漫蔽天，雨五日不止。道士覆以锦被。妇渐苏，大恚耻，曰： 我某家妇，何为赤身卧此？ 抚军备衣服令着，遣老妪送归，以百金酬其家。
事后问道士，道士曰： 孛星女身而性淫，能为云雨，居天上亦赤体，惟朝北斗之期始着衣裳。是日下降田间，吾以符摄入某妇之身，使替代而来；又激怒之，使雷雨齐下。然用法太恶，必遭阴遣矣。 不数年，道士暴亡。
<strong>九夫坟</strong>
句容南门外有九夫坟。相传昔有妇人甚美，夫死，止一幼子，家资甚厚，乃招一夫。生一子，夫又死，即葬于前夫之侧；而又赘一夫，复死如前。凡嫁九夫，生九子，环列九坟。妇人死，葬于九坟之中。每日落时，其地即起阴风，夜有呼啸争斗之声，若相媢而夺此妇者。行路不敢过，邻村为之不安，相率诉于邑令赵天爵。随至其地，排衙呼皂隶，于各坟头持大杖重责三十，自此寂然。土地奶奶索诈
虎踞关名医涂彻儒，与之交好，其子妇吴氏，孝廉讳镇者之妹也。乾隆丙申六月，吴氏夜梦街坊总甲李某持簿化缘，口称 虎踞关将有火灾，纠费演戏以禳之 。簿上姓名，皆里中相识者。正徘徊间，有老妇人黄衫绛裙从门外入，谓吴曰： 今年此处火灾是九月初三日，君家首被其祸，数不可逃。须烧纸钱、买牲牢还愿，庶不至烧伤人命。 吴氏梦醒，方悟总甲李某久已物故，乃往各邻家告以故，并问： 此间可有衣黄衫妇人否？ 皆曰： 无之。 吴有戒心，往祷土地庙，见所塑土地奶奶，宛然梦中所见，惊惧异常。诸邻闻之，亦大骇。彼此演戏祭祷，费数百金。
将至九月，涂氏一门衣箱器具尽搬移戚里家，自初一日起，不复举炊矣。至期，四邻寂然，竟无焚如之患。涂氏至今安好。
