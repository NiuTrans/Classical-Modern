<strong>禹王碑吞蛇</strong>
屠赤文任陕西两当县尉，有厨人张某者，善啖多力，身体修伟，面无左耳。询其故，自言： 四川人，三世业猎，家传异书，能抓风嗅鼻，即知所来者为何兽，某幼亦业此。曾猎于邛崃山。其地号 阴阳界 ，阳界尚平敞，阴界尤险峻，人迹罕至。一日，往猎阳界，无所得，遂裹粮入阴界。行五十里许，天已暮，远望十里外高山上有火光烧来，烛林谷如赤日，怪风狂吹而至。某不知何物，抓风再嗅，书所未载，心大惶恐，急登高树顶上觇之。
 俄而火光渐近，乃一大石碑，碑首凿猛虎形，光如万炬，燃照数里。碑能踯躅自行，至树下见有人，忽跃起三四丈，似欲吞啮者，几及我身。我屏息不敢动，碑亦缓缓向西南去。某方幸脱险，俟其去远，将下树矣。忽望见巨蛇千万条，大者身如车轮，小者亦粗如斗，蔽空而来。某自念此身必死于蛇腹，惊怕更甚，不料诸蛇皆腾空冲云而行，离树甚远，我蹲树上，竟无所损。惟一小蛇行少低，向我耳旁擦过，觉痛不可忍，摸之，耳已去矣，血涔涔流下。但见碑尚在前，蹲立火光中不动，凡蛇从碑旁过者，空中辄有脱壳堕下，乱落如万条白练，但闻呿吸嗿然有声。少顷，蛇尽不见，碑亦行远。
 某待至次日，方敢下树，急觅归路，迷不可得。途遇一老人，自称： 此山民也。子所见者为禹王碑。当年禹王治水，至邛崃山，毒蛇阻道，禹王大怒，命庚辰杀蛇，立二碑镇压，誓曰： 汝他日成神，世世杀蛇，为民除害。 今四千年矣，碑果成神。碑有一大一小，君幸遇其小者，得不死；其大者出，则火燃五里，林木皆灰。二碑俱以蛇为粮，所到处挈以随行，故蛇俯首待食，不暇伤人。子耳际已中蛇毒，出阳界见日则死。 因于衣襟下出药治之，示以归路而别。 
<strong>黑柱</strong>
绍兴严姓，为王氏赘婿。严归家，岳翁遣人走报其妻急病，严奔视之。天已昏黑，秉烛行路，见黑气如庭柱一条，时遮其烛。烛东则黑柱亦东，烛西则黑柱亦西，拦截其路，不容前往。严大骇，乃到相识家借一奴添二烛而行，黑柱渐隐不见。到妻家，岳翁迎出曰： 婿来已久，何以又从外入？ 严曰： 婿实未来。 举家大惊，奔入妻房，见一人坐牀上与其妻执手，若将同行者。严急向前握妻手，而其人始去，妻亦气绝。
<strong>猴怪</strong>
杭州周云衢孝廉，有女嫁盐商吴某之子。吴以住屋颇窄，使居园中书舍。婚三月矣，忽周女患奇疾：始而心痛，继而腹背痛，继而耳目口鼻无不痛者，哀号跳掷，人不忍见。遍召医士，莫名其病，但见白、黑气二条缠女身，如绳带捆缚之状。云衢与吴翁斋醮无效，不得已，自为牒文投城隍神及关神处。半月未见灵应，又投文催之。果一日云衢与其女及婿俱白昼偃卧，若死去者，两日而苏。家人问之。据云衢云： 城隍神得我牒文，即拘此妖，妖抗不到。直至催牒再至关神处，神批： 发温元帅擒讯。 讯得为祟者乃一雌猴，其白、黑二气则黑、白二蛇也。
 元至正七年，猴与其雄偷果于达鲁花赤余氏之园，其时女为余家小婢，撞见以石掷之。雄走出，适遇猎户张信，以箭毙之。雌猴惊逸，修道于括苍山中。今猎户张托生为吴翁之子，婢托生为周氏之女，故来报仇。元帅问： 汝既有仇，何以不早报而必待至四百年后耶？ 猴云： 此女七世托生为文学侍从之官，或为方伯、中丞，故我不能相犯。因其前世居官无状，仍罚为女身，值逢所嫁之人又即猎户，故我两仇齐发。 问： 黑、白二气何来？ 供称： 吴园中物，被猴牵帅而至者。 元帅怒曰： 周女前生作婢，掷石驱猴，是其职分所当为；吴某前生为猎户，射杀一猴，亦人间常事。汝又不仇吴而仇其妻，甚为悖乱，且与园中两蛇何与，而助纣为虐耶？ 掷剑喝曰： 先斩妖党！ 随见皂衣人取二蛇头呈验。
 元帅谓猴曰： 汝罪亦宜斩，但念尔修炼多年，颇有神通，将成正果，斩汝可惜。速改过悔罪，治好周女之病，我便赦汝。 一面详复关帝。猴狰狞不服，两目如电，奋爪向前，似若扑犯元帅者。俄闻空中大声曰： 伏魔大帝有令，妖猴不服，即斩妖猴。 言毕，瓦上琅琅有刀环声响，猴始惧，叩头服罪。
 元帅呼周女到案下，令猴治病。猴抉其眼耳口鼻中，所出横刺、铁针、竹（竹聂）十余条，女痛稍苏，惟心痛未解。猴不肯治，元帅又欲斩猴。猴云： 女心易治，但我有所求，须吴翁许我，我才替治。 问： 何求？ 曰： 我爱吴园清洁，欲打扫西首云楼三间，使我居住。 吴翁许之。猴伸手女口，直到胸前，探出小铜镜一方，犹带血丝缕缕，女病旋愈。元帅命吴氏父子领女回家，遂各苏醒。 此乾隆四十四年七月间事也。据吴翁云，温元帅幞巾纱帽，如唐人服饰，貌温然儒者，白面微须，非若世间所画青面瞪目状。猴在神前装束甚华，自称 小仙 。
<strong>鞭尸</strong>
桐城张、徐二友，贸易江西。行至广信，徐卒于店楼，张入市买棺为殓。棺店主人索价二千文，交易成矣。柜旁坐一老人遮拦之，必须四千。张忿而归。
是夜，张上楼，尸起相扑，张大骇，急避下楼。次日清晨，又往买棺，加钱千文。棺主人并无一言，而作梗之老人先在柜上骂曰： 我虽不是主人，然此地我号 坐山虎 ，非送我二千钱，与主人一样，棺不可得。 张素贫，力有不能，无可奈何，彷徨于野，又一白须翁，着蓝色袍，笑而迎曰： 汝买棺人耶？ 曰： 然。 曰： 汝受坐山虎气耶？ 曰： 是也。 白须翁手一鞭曰： 此伍子胥鞭楚平王尸鞭也。今晚尸起相扑，汝持此鞭之，则棺得而大难解矣。 言毕不见。张归，上楼，尸又跃起。如其言，应鞭而倒。次日，赴店买棺，店主人曰： 昨夜坐山虎死矣，我一方之害除矣，汝仍以二千文原价来抬棺可也。 问其故，主人曰： 此老姓洪，有妖法，能役使鬼魅，惯遣死尸扑人。人死买棺，彼又在我店居奇，强分半价。如是多年，受累者众。昨夜暴死，未知何病。 张乃告以白须翁赠鞭之事，二人急往视之，老人尸上果有鞭痕。或曰：白须而着蓝袍者，此方土地神也。
<strong>梁朝古冢</strong>
淮徐道署，在宿迁城中。宿，故百战地，是处皆兵燹之余，署中多怪。康熙中，有某道升浙江臬司，临去留一朱姓幕友在署，俟后官交代。衙署旷荡，每夕，人语哗然。又一夕，月下闻语者聚中庭槐树下。朱于窗隙窥之，见庭中人甚多，面目不甚了了，大率衣冠奇古。一少年乌巾白衣椅柱凝思，不共诸人酬答。诸人呼曰： 陆郎，如此风月，何独惆怅？ 少年答曰： 暴骸之事近矣，不能无愁。 语毕，诸人皆为咨嗟。有长髯高冠者出曰： 郎勿虑，此厄我先当之，赖有平生故人在此，自能相庇。 朗吟云： 寂寞千余岁，高槐西复东。春风寒白骨，高义望朱公。 少年举手谢曰： 当年受德至深，不图枯朽之余，犹叨仁庇。 因复共谈，似皆北魏、齐、梁时事。既而邻鸡远唱，诸人倏然散矣。朱胆壮，安寝如故。
阅数日，新官孙某来受交代。朱生匆匆出署，将觅船赴浙。忽差役寄东君札来止之曰： 某到金陵见督院后，接楚中讣音，已丁外艰，不赴浙西新任，竟归矣。先生行止，自定可也。 朱遂稍停。闻新任淮徐道孙公署中一友得急疾殂，乃托宿迁令某荐扬。一说而就。随携行李入署。时将署中旧住之屋改作客座，另置诸友于他所。幕中公务甚繁，朱不复忆前事。孙公新来，大修衙署，一日，与朱闲坐，家人走报云： 适开前池，得一石碑，不知何代物？ 孙公拉朱同往观之，见碑上书 梁散骑侍郎张公之墓 ，正当两槐之间。朱恍忆前月下事，力为劝止，并述所见，云： 当更有一墓。 言未终，而荷锸者云： 又得骇骨一具。 孙始信其说非妄，命工人仍加工掩平如旧，池不改作矣。盖前碑乃长髯高冠之墓；而后所得，乌巾少年之骨也。
<strong>狮子大王</strong>
贵州人尹廷洽，八月望日早起，行礼土地神前。上香讫，将启门，见二青衣排闼入，以手推尹仆地，套绳于颈而行。尹方惶遽间，见所祀土地神出而问故。青衣展牌示之，上有 尹廷洽 字样。土神笑不语，但尾尹而行里许。道旁有酒饭店，土神呼青衣入饮，得间语尹曰： 是行有误，我当卫君前行。倘遇神佛，君可大声叫冤，我当为君脱祸。 君颔之，仍随青衣前去。约行大半日，至一所，风波浩渺，一望无际。青衣曰： 此银海也。须深夜乃可渡，当少憩片时。 俄而，土神亦曳杖来，青衣怪之。土神曰： 我与渠相处久，情不能已于一送，前路当分手耳。 
正谈说间，忽天际有彩云旌旗，侍从纷然，土神附耳曰： 此朝天诸神回也。汝遇便可叫冤。 尹望见车中有神，貌狞狞然，目有金光，面阔二尺许，即大声喊冤。神召之前，并饬行者少停，问： 何冤？ 尹诉为青衣所摄。神问： 有牌否？ 曰： 有。  有尔名乎？ 曰： 有。 神曰： 既有牌，又有尔名，此应摄者，何冤为？ 厉声叱之，尹词屈不知所云。
土神趋而前跪奏： 此中有疑，是小神令其伸冤。 神问： 何疑？ 曰： 某为渠家中溜，每一人始生，即准东岳文书知会，其人应是何等人，应是何年月日死，共计在阳世几载，历历不爽。尹廷洽初生时，东岳牒文中开 应得年七十二岁 。今未满五十，又未接到折算支书，何以忽尔勾到？故恐有冤。 神听说，亦迟疑久之，谓土神曰： 此事非我职司，但人命至重，尔小神尚肯如此用心，我何可漠视。惜此间至东岳府往还辽远，当从天府行文至彼方速。 乃唤一吏作牒，口授云： 文书上只须问民魂尹廷洽有勾取可疑之处，乞飞天符下东岳到银海查办，急急勿迟。 尹从旁见吏取纸作书，封印不殊人世，但皆用黄纸封讫，付一金甲神持投天门。又呼召银海神，有绣袍者趋进。命： 看守尹某生魂，俟岳神查办，毋误 。绣袍者叩头领尹退，而神已倏忽入云雾中矣。此时尹憩一大柳树下，二青衣不知所往，尹问土神： 面阔二尺者是何神耶？ 曰： 此西天狮子大王也。 
少顷，绣衣者谓土神曰： 尔可领尹某往暗处少坐，弗令夜风吹之；我往前途迎引天神，闻呼可即出答应。 尹随土神沿岸行约半里许，有破舟侧卧滩上，乃伏其中。闻人号马嘶及鼓吹之音，络绎不绝，良久始静。土神曰： 可以出矣。 尹出，见绣衣人偕前持牒，金甲人引至岸上空阔处，云： 立此少待，岳司即到。 
须臾，海上数十骑如飞而来，土神挟尹伏地上。数十骑皆下马，有衣团花袍、戴纱冠者上坐，余四人着吏服，又十余人武士装束，余悉狰狞如庙中鬼面，环立而侍。上坐官呼海神，海神趋前，问答数语，趋而下，扶尹上。尹未及跪，土神上前叩头，一一对答如前。上坐官貌颇温良，闻土神语即怒，瞋目竖眉，厉声索二青衣。土神答： 久不知所往。 上坐者曰： 妖行一周，不过千里；鬼行一周，不过五百里。四察神可即查拿。 有四鬼卒应声腾起，怀中各出一小镜，分照四方，随飞往东去。
少顷，挟二青衣掷地上云： 在三百里外枯槐树中拿得。 上坐官诘问误勾缘由，二青衣出牌呈上，诉云： 牌自上行，役不过照牌行事。倘有舛误，须问官吏，与役无干。 上坐官诘云： 非尔舞弊，尔何故远扬？ 青衣叩首云： 昨见狮子大王驾到，一行人众皆是佛光；土神虽微员，尚有阳气；尹某虽死，未过阴界，尚系生魂，可以近得佛光。鬼役阴暗之气，如何近得佛光，所以远伏。及狮王过后，鬼役方一路追寻，又值朝天神圣接连行过，以故不敢走出，并未知牌中何弊。 上坐官曰： 如此，必亲赴森罗一决矣。 令力士先挟尹过海，即呼车骑排衙而行。尹怖甚，闭目不敢开视，但觉风雷击荡，心魂震骇。少顷，声渐远，力士行亦少徐。尹开目即已坠地。见官府衙署，有冕服者出迎，前官入，分两案对坐。堂上先闻密语声，次闻传呼声，青衣与土神皆趋入。土神叩见毕，立阶下；青衣问话毕，亦起出。有鬼卒从庑下缚一吏入，堂上厉声喝问，吏叩头辩，若有所待者然。又有数鬼从庑下擒一吏，抱文卷入，尹遥视之，颇似其族叔尹信。既入殿，冕服者取册查核。许久，即掷下一册，命前吏持示后吏，后吏惟叩首哀求而已。殿内神喝： 杖！ 数鬼将前吏曳阶下，杖四十；又见数鬼领朱单下，剥去后吏巾服，锁押牵出。过尹旁，的是其族叔，呼之不应。叩何往，鬼卒云： 发往烈火地狱去受罪矣。 
尹正疑惧间，随呼尹入殿。前花袍官云： 尔此案已明。本司所勾系尹廷治，该吏未尝作弊。同房吏有尹姓者，系廷治亲叔，欲救其侄，知同族有尔名适相似，可以朦混，俟本司吏不在时，将牌添改 治 字作 洽 字，又将房册换易，以致出牌错误。今已按律治罪，尔可生还矣。 回头顾土神云： 尔此举极好，但只须赴本司详查，不合向狮子大王路诉，以致我辈均受失察处分。今本司一面造符申覆，一面差勾本犯，尔速引尹廷洽还阳。 土神与尹叩谢出，遇前金甲者于门迎贺曰： 尔等可喜！我辈尚须候回文，才得回去。 
尹随土神出走，并非前来之路，城市一如人间。饥欲食，渴欲饮，土神力禁不许。城外行数里，上一高山，俯视其下：有一人僵卧，数人守其旁而哭。因叩土神： 此何处？ 土神喝曰： 尚不省耶！ 以杖击之，一跌而寤，已死两昼夜矣。棺椁具陈，特心头微暖，故未殓耳。遂坐起，稍进茶水，急唤其子趋廷治家视之。归云： 其人病已愈二日，顷复死矣。 
<strong>绿毛怪</strong>
乾隆六年，湖州董畅庵就幕山西芮城县。县有庙，供关、张、刘三神像。庙门历年用铁锁锁之，逢春秋祭祀，一启钥焉。传言中有怪物，供香火之僧亦不敢居。一日，有陕客贩羊千头，日暮无托足所，求宿庙中，居民启锁纳之，且告以故。贩羊者恃有膂力，曰： 无妨。 乃开门入，散群羊于廊下，而己持羊鞭秉烛寝；心不能无恐，三鼓，眼未合。闻神座下豁然有声，一物跃出。贩羊者于烛光中视之：其物长七八尺，头面具人形，两眼深黑有光，若胡桃大，颈以下绿毛覆体，茸茸如蓑衣；向贩羊者睨且嗅，两手有尖爪，直前来攫。贩羊者击以鞭，竟若不知，夺鞭而口啮之，断如裂帛。贩羊者大惧，奔出庙外，怪追之。贩羊人缘古树而上，伏其梢之最高者。怪张眼望之，不能上。
良久，东方明，路有行者，贩羊人下树觅怪，怪亦不见。乃告众人，共寻神座，了无他异，惟石缝一角，腾腾有黑气。众人不敢启，具牒告官。芮城令佟公命移神座掘之。深丈许，得朽棺，中有尸，衣服悉毁，遍体生绿毛，如贩羊人所见。乃积薪焚之，啧啧有声，血涌骨鸣。自此怪绝。
<strong>张大帝</strong>
安溪相公坟在闽之某山。有道士李姓者利其风水，其女病瘵将危，道士谓曰： 汝为我所生，而病已无全理，今将取汝身一物，在利吾门。 女愕然曰： 惟翁命。 曰： 我欲占李氏风水久矣，必得亲生儿女之骨埋之，方能有应。但死者不甚灵，生者不忍杀，惟汝将死未死之人，才有用耳。 女未及答，道士即以刀划取其指骨，置羊角中，私埋李氏坟旁。自后，李氏门中死一科甲，则道士门中增一科甲；李氏田中减收十斛，则道士田中增收十斛。人疑之，亦不解其故。
值清明节，村人迎张大帝像，为赛神会，彩旗导从甚盛。行至李家坟，神像忽止，数十人舁之不可动，中一男子大呼曰： 速归庙！速归庙！ 众从之，舁至庙中，男子上坐曰： 我大帝神也，李家坟有妖，须往擒治之。 命其徒某执锹，某执锄，某执绳索。部署定，又大呼曰： 速至李家坟！速至李家坟！ 众如其言，神像疾趋如风。至坟所，命执锹、锄者搜坟旁。良久，得一羊角，金色，中有小赤蛇，蜿蜿奋动。其角旁有字，皆道人合族姓名也。乃命持绳索者往缚道士，鸣之官，讯得其情，置之法。李氏自此大盛，而奉张大帝甚虔。
<strong>紫姑神</strong>
尤琛者，长沙人，少年韶秀。偶过湘溪野，庙塑紫姑神甚美，爱之，手摩其面而题壁云： 藐姑仙子落烟沙，玉作阑干冰作车。若畏夜深风露冷，槿篱茅舍是郎家。 
是夜三鼓，闻有叩门者，启之，曰： 紫姑神也。妾本上清仙女，偶谪人间，司云雨之事。蒙郎见爱，故来相就。若不以鬼物见疑，愿荐枕席。 尤狂喜，携手入室，成伉俪焉。嗣后每夜必至，旁人不能见也。手一物与尤曰： 此名 紫丝囊 ，吾朝玉帝时织女所赐，佩之能助人文思。 生自佩后即入泮，举于乡，成进士，选四川成都知县。女与同行，助其为政，发奸摘伏，有神明之称。
忽一日谓尤曰： 今日置酒，与郎为别，妾将行矣。妾虽被谪谴，限满原可仍归仙籍。以私奔故，无颜重上天曹；地府又以妾本上界仙人，不敢收之鬼箓。自念此身飘荡，终非了计，虽托足君门，尚无形质，不能为君生育男女。昨将此情苦求泰山神君，神君许将妾名收置册上，照例托生。十五年后，可以重续爱缘，永为夫妇，未知君能勿娶，专相待否？ 尤唯唯，不觉涕下。女亦凄然，大恸而去。自此，尤作官不如前时之明，因罣误革职。人有求婚者，毅然拒之，年四旬，犹只身也。如是者十五年。房师某学士，愍其鳏居，为议婚。生又坚拒，并道所以。学士大骇，曰： 若果然，则吾堂兄女是已。吾堂兄女生十五年，不能言，但能举笔作字。每闻人议婚，必书 待尤郎 三字，得毋即汝乎？ 拉尤至兄家，请其女出见。女隔帘书 紫丝囊在否？ 尤解囊呈验，女点首者三，遂择日成婚。合卺之夕，女仰天一笑，即便能言。然从此绝不记前生原委，如寻常夫妇。
<strong>魏象山</strong>
余窗友魏梦龙，字象山，后余四科进士，由部郎迁御史。己卯典试云南，殁于途，归柩于西湖昭庆寺。其年十月，沈辛田观察亦厝其先人之柩于此寺，见前屋厝柩旁列 云南大主考 金字牌，知为魏君。魏故辛田所善也。俄而吊客来，孝子当扶杖行礼。辛田弟清藻忽不见，觅之，昏昏然卧魏柩前，神色惨沮。扶归，则寒热大作，病势沉重。医者下药，方开 人参三钱 。辛田心狐疑，未敢用参。至牀前视弟，弟跃起坐如平时，拱手笑曰： 沈五哥，别久矣，佳否？ 辛田怪而呵之。旁有二女眷观疾，清藻又手挥之曰： 两嫂请回避。愿假纸笔，我有所言。 与之纸，熟视笑曰： 纸小，不足书也。 为磨墨而以长幅与之，乃凴几楷书曰： 梦龙白：梦龙奉命典试云南，从豫章行至樊城，感冒暑热。奴子吴升，不察病原，误投人参三钱，遂至不起。甚矣，人参之不可轻服也！樊城令某，经理丧事颇尽心力，使灵柩得还家，而诸弟啧有烦言，诬其侵蚀衣箱银两，殊不识好歹。家中所存，只破书几卷，诸弟尚忍言分析乎？覆巢完卵，还望诸弟照应之。 书毕，掷管而卧。须臾又起，提笔将 人参不可轻服 数字旁加密圈。辛田大惊，不敢为弟下人参。请魏家人来，以所书示之，皆骇叹，汗泪交下。
寻弟病愈。问其索纸作书状，全不省记，但云： 病重时，见短身多须而衣葛者入房，便昏然不晓人事矣。 沈年幼，不及见魏君，所云者果魏君貌也。沈后中辛卯探花，卒不永年而死。
<strong>王莽时蛇冤</strong>
临平沈昌谷，余戊午同年举人，年少英俊。忽路间遇僧授药三丸曰： 汝将有大难，服此或可少瘳，临期吾再来视汝。 言毕去。沈素不信因果事，以药掷书厨上，勿服也。亡何，病大重，忽作四川人语曰： 我峨嵋山蟒蛇，寻汝二千年，今方得汝。 自以手扼其吭，气将尽，家人忆路间僧语，即速觅书厨上药，只存一丸，以水吞下，恍然记历代前生事。
沈在王莽时，姓张名敬，避莽乱，隐峨嵋山学仙，有同志人严昌为耦耕之友。刘歆谋起兵应汉事败，裨将王均亦逃奔峨嵋，事二人为弟子。山洞有蟒，大如车轮，每出游，必有风雷，禾稼多伤。张欲除其害，命王削竹刺插地，以毒药敷之。蛇果出，为竹所刺，死。蛇修炼有年，将成龙者，其出穴自挟风雷而行，非有心害人，为王杀后，思报主谋者之冤。而王均闻莽死后，随出山佐光武中兴，拜骁骑将军，遣人迎张敬入洛，亦拜征虏将军，蛇不能报。再世为北魏高僧；三世为元将某，有战功，蛇又不能报；惟今世仅作孝廉，故蛇来，将甘心焉。其原委历历，口皆自言。家人问： 路僧为谁？ 曰： 即严昌先生也。先生辞光武之聘，早登仙道，与吾有香火缘，故来相救。 言终，沐浴整衣冠卒。
开吊日，前僧果来，泣拜毕，语其家人曰： 毋苦，毋苦。了此一重公案，行当仍归仙道耳。 语毕，忽不见。
<strong>牙鬼</strong>
杭州朱亮工妻张氏，患伤寒甚剧。忽作山西人语，咆哮索命，击毁盘碗，且云： 恩自恩，仇自仇，不能作抵。 亮工在家，索命者不至；出，则瞀乱如前。亮工乃具牒诉本郡城隍神。张氏沉沉熟睡，如赴鞫者。
良久，苏曰： 冤雪矣，冤去矣。 手摩其臀曰： 被神杖，甚痛。前生予与亮工俱山西贩布男子，官牙刘某吞布价而花销之。予告官比追，刘不胜其苦，当予前作赴水状，欲予怜而救之。予怒曰： 汝虽死，吾仍索欠不饶。 刘赧于转身，竟溺水死。亮工前生姓俞名容，闻之，劝予曰： 牙人死固当，然棺殓之费，我二人当分给之。 予怒未息，竟不肯；俞乃捐囊中金三两，为棺殓焉。今此牙鬼来报予仇，而不料俞之为吾今生夫也，故不敢见之。昨蒙城隍神讯得刘牙侵蚀人银，自己寻死，本无冤抑，乃敢作闹于朱氏恩人之舍，责三十板，锁解酆都道。予前生以索债故，见死不救，见尸不殓，居心太忍，亦责十五板，然病势渐除矣。 
亡何，其押解之鬼差附病者身，嚄唶曰： 为汝家事作八百里远行，须以纸钱酒饭享我。 家人惧，为大设斋醮，方始寂然。
<strong>妖梦三则</strong>
柘城李少司空季子继迁成进士。司空及太夫人殁后，继迁患危疾，梦太夫人教服参，因以告医。医曰： 参与病相忌，不可服。 是夜，复梦太夫人云： 医言不可听，汝求生非参不可。我有参几许，在某处，可用。 探之，果得。服之，夜半发狂死。陆射山征君，梦尊人孝廉公云： 吾窀穸内为水所浸，甚苦。臯亭山顶有地一区，系某姓，求售，曷往买而移葬，吾神所依也。 访之果合，因以重价得之。及改葬，旧穴了无水，且暖气如蒸，悔已无及。迁葬后，征君日就困踬，子孙流离。
江宁报恩寺僧房，每科场年，赁为举子寓所。六合张生员者，住某僧房有年，其寺主老僧悟西已死。张以不第心灰，数科不至。忽一日，悟西托梦其徒曰： 速买舟过江，延张相公来应试，张相公今岁登科。 其徒告张，张喜，渡江应试。发榜后，仍不第，张愠甚，因设祭怼之。夜梦悟西来云： 今年科场粥饭，冥司派老僧给散。一名不到，老僧无处开销。相公命中尚应吃三场十一碗冷粥饭，故令愚徒相延，以免我谴，非敢诳也。 
<strong>凯明府</strong>
全椒令凯公音布，能诗倜傥，与余交好。庚寅分校南闱，疽发背卒。公母怀孕时，将至期，祖某为内务府总管，晚见庭下有巨人，长过屋脊，叱之，渐缩小。每叱一声，辄短数尺。拔剑追之，化作短人，奔树下而灭。取火烛之：乃一土偶人，长尺许，面扁阔，耸右肩，左手少一小指。因拾置几上，而婢报某娘子房生一男矣。三日后抱视之：左手少一小指，状貌酷肖土偶。举家大惊，乃取土偶供祖庙中，礼事甚虔。
及凯卒后，送神主入庙，见土偶为屋漏故雨滴其背，穿成三孔，仆于座下。凯死时，背疮三孔皆穿。家人悔奉祀不虔，已无及矣。
<strong>羞疾</strong>
湖州沈秀才，少年入泮，才思颇美。年三十余，忽得羞疾：每食，必举手搔其面曰： 羞，羞。 如厕，必举手搔其臀曰： 羞，羞。 见客亦然。家人以为癫，不甚经意。后渐尪羸，医治无效。有时清楚，问其故，曰： 疾发时，有黑衣女子捉我手如此，迟则鞭扑交下，故不得不然。 家人以为妖，适张真人过杭州，乃具牒焉。张批： 仰归安县城隍查报。 后十余日，天师遣法官来曰： 昨据城隍详称：沈秀才前世为双林镇叶生妻，黑衣女子者，其小姑也。叶饶于财，小姑许配李氏，家贫，叶生爱妹，延李郎在家读书，须李入泮，方议婚期。一日者，小姑步月，见李郎方夜读，私遣婢送茶与郎。婢以告嫂，嫂次日向人前手戏小姑面曰： 羞，羞。 小姑忿，遂自缢，诉城隍神，求报仇索命。神批其牒云： 闺门处女，步月送茶，本涉嫌疑，何得以戏谑微词索人性命？不准。 小姑不肯已，又诉东岳。东岳批云： 城隍批词甚明，汝须自省。但沈某前身既为长嫂，理宜含容，况姑娘小过，亦可暗中规戒，何得人前恶谑？今若勾取对质，势必伤其性命，罪不至此。姑准汝自行报仇，俾他烦恼可也。 所查沈某冤业事，须至牒者。 天师曰： 此业尚小，可延高僧替小姑超度，俾其早投人身，便可了案。 如其言，沈病遂痊。
<strong>卖浆者儿</strong>
杭州汪成瑞家，延钱塘贡生方丹成为西席，数日不至馆。问之，云： 替人作状告东岳。 问： 何事？ 云： 其邻张姓者妻病祈神，有卖浆叟往观。归，其子忽高坐呼其名索水吃。叟怒责之，子曰： 我非汝子，我是城隍司之勾神，今日与伙伴数人至张家勾取张氏妇魂。因其家延请五圣在堂，未便进内，久立檐下。渴甚，是以附魂汝子，向汝求水。 叟与之水。其子年仅十四五，所饮水不下石余。少顷，闻音乐声，曰： 张氏送神，吾去矣。叟赐我火炬数枝。 叟曰： 夜静难觅。 曰： 吾之火炬，即纸索耳，非世上火炬也。 焚与之，乃起谢曰： 受叟惠，无以报，吾有一事相告：令郎自今日后无使近水，否则将犯水厄。 语毕，其子即昏睡，而邻家张氏哭声举矣。叟虽异其事，尚秘之不宣。 次日下午，其子忽狂叫云： 甚热！我往浴于河。 叟不许，其子竟去。叟急拉回家，而狂躁愈甚，指地上石云： 如此好水，何不令我浴？ 叟见其光景甚怪，惧不能提防，遍告诸邻，相同看视。
 西邻唐姓者，向信鬼神之事，里中祀东岳帝，唐主其事，或代亲友以祈禳，屡屡应验。闻浆叟言，又见其子之狂态，因告曰： 汝子为鬼所凭，何不求东岳神耶？ 问： 作何求法？ 曰： 帝君圣诞日，各执事俱齐，汝具牒呈焚香炉内，我鸣钟鼓相助。令有力者抱令郎在堂下，听候审讯发落，或可驱除恶鬼。 浆叟以为然。
 三月二十八日清晨，叟斋戒往抱其子从辕门外匍匐喊冤；唐在殿上令会中执事者取其词状，大呼： 着速报司查拿。 浆叟抱儿上殿，众环拥之。甫及门，儿已昏迷，满口流涎，众惶恐。少顷苏醒，叟挟之归，至夜始能言，云： 我在街戏，见一人甚蓝缕，相约往浴。日日相随不离，至东岳庙时，尚随在后。忽见殿前速报司神奔下擒他，方惧而逃，恰已为其所获，并将我带上殿。见帝君持呈状细阅，向一戴纱帽者语缕缕，不甚明。惟闻说我父母无罪，何得捉伊儿作替代。将跟我之鬼锁押枷责，放我还阳。 嗣后，浆叟子竟无恙。 
<strong>谢经历</strong>
广州经历谢坤，绍兴人，甥陆某，选广东巡检，携母、妻及子至粤，甥舅相聚甚欢。赴任后，作书与舅氏，挽其转求上官，调一美缺。谢为转请于大府，得调澳门。其地虽所入胜昔，而逼近海隅，不无烟瘴。甥又作书与舅，复请再调。谢憎其贪妄，不答。不两月，又接札云： 甥病矣，乞舅速救之，迟则性命不保。 谢虽恶甥之渎，而念姊已年迈，或有不测，势将如何；又惮长官见恶，难以进言。正踌躇间，当午假寐，见甥忽至前曰： 舅误我。我嘱舅至再，舅不一报。今甥受瘴死矣，母、妻及子已在城外水次，舅速迎之。 言毕而号。谢惊寤，即见人踉跄入门云： 陆甥于数日前已死，家眷扶柩至矣。 谢始悟梦见者即甥魂也，迎其眷至署，厝甥柩于僧寺，为作佛事。僧人宣疏，请斋主拈香，忽见朝衣冠者自屏后走出行礼，僧不知何人。其子拜佛，见其父在上，乃奔前相呼，随即杳然灭去，僧众皆惊。谢书室中素心兰开，外孙戏折一枝，谢挞之，忽见甥来怒曰： 舅奈何以一花责我儿，我当尽坏之！ 片刻间，将兰叶均分为二。
居月余，谢归其丧。解缆时，同里人附一柩于船尾，谢家人不知也。出粤界后，舟子欺其孤孀，与家人争殴。忽见陆甥跳舱中出，后随一少年，助陆将舟子五六人痛打，舟子哀求方已。家人惊疑，问舟子，云： 吾主人素所识，其少者不知何来。 舟子惶愧曰： 船头内附装一小柩，前恐府上人不许，是以匿之。今助殴者，想即此鬼耶。 从此一路，舟人倍小心矣。舟抵家，家人为开丧设主，从此寂然。
<strong>赵文华在阴司说情</strong>
杭人赵京，祖籍慈溪。有弟某，性方严。婚后，妇家婢颇慧，未尝假以颜色，京私与狎，弟妻不知。无何，婢孕，妇翁疑婿，婢亦驾词诬婿，婿不能自明，恚投环死。越二年，京父寿辰，宾朋宴集，京与婢忽仆地呓语，经宿始苏，云： 摄至冥府，与婢械系大门外。俄闻发鼓升堂，鬼役捽其首掷阶下，有冕旒者上坐，引弟质讯。京与婢皆伏罪，不敢置辩。将定谳矣，忽报： 赵尚书至。 红柬上书 年家眷弟赵文华顿首拜。 冥官肃衣冠出迎，命： 带人犯械系故处。 举头见柱上一联云： 人鬼只一关，关节一丝不漏；阴阳无二理，理数二字难逃。 后署 会稽陶望龄题 。正熟视间，报： 赵尚书出矣。 冥官唤京与婢谕云： 本案应照因奸致死罪减三等判，以赵尚书说情，姑放回阳。且赵某身为男子，通婢事有何承认不起？而竟至轻生，亦殊可鄙。故且宽汝，放回阳间。  举家不知赵文华何故庇京。一日，询诸宗老，始知文华其七世祖也，因谄严相，子孙丑之，故皆讳言，无知者。
<strong>毁陈友谅庙</strong>
赵公锡礼，浙之兰溪人，初选竹山令，调繁监利。下车之日，例应谒文庙及城隍神。吏启： 有某庙者，当拈香。 公往视：庙有神像三人，雁行坐，俱王者衣冠，状貌颇庄严。问： 何神？ 竟无知者。公欲毁其庙，吏不可，曰： 神素号显赫，历任官参谒颇肃，毁之恐触神怒，祸且不测。 公归搜志乘祀典，不载此神，乃择日朝吏民于庙，手铁锁系神颈曳之。神像瑰伟，非掊击不能去。公曳之，应手而倒，三像碎于庭中。新其屋宇，改奉关帝。久之，竟无他异。公心终不释，乃行文天师府查之。得报牒云： 神系元末伪汉王陈友谅弟兄三人，兵败，死鄱阳湖，部曲散去，为立庙荆州。建于元至正某年，毁于国朝雍正某年赵大夫之手，合享血食四百年。 
