山涛，字巨源，河内怀人也。父曜，宛句令。涛早孤，居贫，少有器量，介然不群。性好《庄》《老》，每隐身自晦。与嵇康、吕安善，后遇阮籍，便为竹林之交，著忘言之契。康后坐事，临诛，谓子绍曰： 巨源在，汝不孤矣。 
涛年四十，始为郡主簿、功曹、上计掾。举孝廉，州辟部河南从事。与石鉴共宿，涛夜起蹴鉴曰： 今为何等时而眠邪！知太傅卧何意？ 鉴曰： 宰相三不朝，与尺一令归第，卿何虑也！ 涛曰： 咄！石生无事马蹄间邪！ 投传而去。未二年，果有曹爽之事，遂隐身不交世务。
与宣穆后有中表亲，是以见景帝。帝曰： 吕望欲仕邪？ 命司隶举秀才，除郎中。转骠骑将军王昶从事中郎。久之，拜赵国相，迁尚书吏部郎。文帝与涛书曰： 足下在事清明，雅操迈时。念多所乏，今致钱二十万、谷二百斛。 魏帝尝赐景帝春服，帝以赐涛。又以母老，并赐藜杖一枚。
晚与尚书和逌交，又与钟会、裴秀并申款昵。以二人居势争权，涛平心处中，各得其所，而俱无恨焉。迁大将军从事中郎。钟会作乱于蜀，而文帝将西征。时魏氏诸王公并在鄴，帝谓涛曰： 西偏吾自了之，后事深以委卿。 以本官行军司马，给亲兵五百人，镇鄴。
咸熙初，封新沓子。转相国左长史，典统别营。时帝以涛乡闾宿望，命太子拜之。帝以齐王攸继景帝后，素又重攸，尝问裴秀曰： 大将军开建未遂，吾但承奉后事耳。故立攸，将归功于兄，何如？ 秀以为不可，又以问涛。涛对曰： 废长立少，违礼不祥。国之安危，恆必由之。 太子位于是乃定。太子亲拜谢涛。及武帝受禅，以涛守大鸿胪，护送陈留王诣鄴。泰始初，加奉车都尉，进爵新沓伯。
及羊祜执政，时人欲危裴秀，涛正色保持之。由是失权臣意，出为冀州刺史，加宁远将军。冀州俗薄，无相推毂。涛甄拔隐屈，搜访贤才，旌命三十余人，皆显名当时。人怀慕尚，风俗颇革。转北中郎将，督鄴城守事。入为侍中，迁尚书。以母老辞职，诏曰： 君虽乃心在于色养，然职有上下，旦夕不废医药，且当割情，以隆在公。 涛心求退，表疏数十上，久乃见听。除议郎，帝以涛清俭无以供养，特给日契，加赐床帐茵褥。礼秩崇重，时莫为比。
后除太常卿，以疾不就。会遭母丧，归乡里。涛年逾耳顺，居丧过礼，负土成坟，手植松柏。诏曰： 吾所共致化者，官人之职是也。方今风欲陵迟，人心进动，宜崇明好恶，镇以退让。山太常虽尚居谅闇，情在难夺，方今务殷，何得遂其志邪！其以涛为吏部尚书。 涛辞以丧病，章表恳切。会元皇后崩，遂扶兴还洛。逼迫诏命，自力就职。前后选举，周遍内外，而并得其才。
咸宁初，转太子少傅，加散骑常侍；除尚书仆射，加侍中，领吏部。固辞以老疾，上表陈情。章表数十上，久不摄职，为左丞白褒所奏。帝曰： 涛以病自闻，但不听之耳。使涛坐执铨衡则可，何必上下邪！不得有所问。 涛不自安，表谢曰： 古之王道，正直而已。陛下不可以一老臣为加曲私，臣亦何必屡陈日月。乞如所表，以章典刑。 帝再手诏曰： 白褒奏君甚妄，所以不即推，直不喜凶赫耳。君之明度，岂当介意邪！便当摄职，令断章表也。 涛志必欲退，因发从弟妇丧，辄还外舍。诏曰： 山仆射近日暂出，遂以微苦未还，岂吾侧席之意。其遣丞掾奉诏谕旨，若体力故未平康者，便以舆车舆还寺舍。 涛辞不获已，乃起视事。
涛再居选职十有余年，每一官缺，辄启拟数人，诏旨有所向，然后显奏，随帝意所欲为先。故帝之所用，或非举首，众情不察，以涛轻重任意。或谮之于帝，故帝手诏戒涛曰： 夫用人惟才，不遗疏远单贱，天下便化矣。 而涛行之自若，一年之后众情乃寝。涛所奏甄拔人物，各为题目，时称《山公启事》。
涛中立于朝，晚值后党专权，不欲任杨氏，多有讽谏，帝虽悟而不能改。后以年衰疾笃，上疏告退曰： 臣年垂八十，救命旦夕，若有毫末之益，岂遗力于圣时，迫以老耄，不复任事。今四海休息，天下思化，从而静之，百姓自正。但当崇风尚教以敦之耳，陛下亦复何事。臣耳目聋瞑，不能自励。君臣父子，其间无文，是以直陈愚情，乞听所请。 乃免冠徒跣，上还印绶。诏曰： 天下事广，加吴土初平，凡百草创，当共尽意化之。君不深识往心而以小疾求退，岂所望于君邪！朕犹侧席，未得垂拱，君亦何得高尚其事乎！当崇至公，勿复为虚饰之烦。 涛苦表请退，诏又不许。尚书令卫瓘奏： 涛以微苦，久不视职。手诏频烦，犹未顺旨。参议以为无专节之尚，违在公之义。若实沈笃，亦不宜居位。可免涛官。 中诏瓘曰： 涛以德素为朝之望，而常深退让，至于恳切。故比有诏，欲必夺其志，以匡辅不逮。主者既不思明诏旨，而反深加诋案。亏崇贤之风，以重吾不德，何以示远近邪！ 涛不得已，又起视事。
太康初，迁右仆射，加光禄大夫，侍中、掌选如故。涛以老疾固辞，手诏曰： 君以道德为世模表，况自先帝识君远意。吾将倚君以穆风俗，何乃欲舍远朝政，独高其志耶！吾之至怀故不足以喻乎，何来言至恳切也。且当以时自力，深副至望。君不降志，朕不安席。 涛又上表固让，不许。
吴平之后，帝诏天下罢军役，示海内大安，州郡悉去兵，大郡置武吏百人，小郡五十人。帝尝讲武于宣武场，涛时有疾，诏乘步辇从。因与卢钦论用兵之本，以为不宜去州郡武备，其论甚精。于时咸以涛不学孙、吴，而暗与之合。帝称之曰： 天下名言也。 而不能用。及永宁之后，屡有变难，寇贼猋起，郡国皆以无备不能制，天下遂以大乱，如涛言焉。
后拜司徒，涛复固让。 诏曰： 郡年耆德茂，朝之硕老，是以授君台辅之位。而远崇克让，至于反覆，良用于邑。君当终始朝政，翼辅朕躬。 涛又表曰： 臣事天朝三十余年，卒无毫厘以崇大化。陛下私臣无已，猥授三司。臣闻德薄位高，力少任重，上有折足之凶，下有庙门之咎，愿陛下垂累世之恩，乞臣骸骨。诏曰： 君翼赞朝政，保乂皇家，匡佐之勋，朕所倚赖。司徒之职，实掌帮教，故用敬授，以答群望。岂宜冲让以自抑损邪！ 已敕断章表，使者乃卧加章绶。涛曰： 垂没之人，岂可污官府乎！ 舆疾归家。以太康四年薨，时年七十九，诏赐东园秘器、朝服一具、衣一袭、钱五十万、布百匹，以供丧事，策赠司徒，蜜印紫绶，侍中貂蝉，新沓伯蜜印青硃绶，祭以太牢，谥曰康。将葬，赐钱四十万、布百匹。左长史范晷等上言： 涛旧第屋十间，子孙不相容。 帝为之立室。
初，涛布衣家贫，谓妻韩氏曰： 忍饥寒，我后当作三公，但不知卿堪公夫人不耳！ 及居荣贵，贞慎俭约，虽爵同千乘，而无嫔媵。禄赐俸秩，散之亲故。
初，陈郡袁毅尝为鬲令，贪浊而赂遗公卿，以求虚誉，亦遗涛丝百斤，涛不欲异于时，受而藏于阁上。后毅事露，槛车送廷尉，凡所以赂，皆见推检。涛乃取丝付吏，积年尘埃，印封如初。
涛饮酒至八斗方醉，帝欲试之，乃以酒八斗饮涛，而密益其酒，涛极本量而止。有五子：该、淳、允、谟、简。
该字伯伦，嗣父爵，仕至并州刺史、太子左率，赠长水校尉。该子玮字彦祖，翊军校尉。次子世回，吏部郎、散骑常侍。淳字子玄，不仕，允字叔真，奉车都尉，并少尪病，形甚短小，而聪敏过人。武帝闻而欲见之，涛不敢辞，以问于允。允自以尪陋，不肯行。涛以为胜己，乃表曰： 臣二子尪病，宜绝人事，不敢受诏。 谟字季长，明惠有才智，官至司空掾。
简字季伦。性温雅，有父风，年二十余，涛不之知也。简叹曰： 吾年几三十，而不为家公所知！ 后与谯国嵇绍、氵市郡刘谟、弘农杨准齐名。初为太子舍人，累迁太子庶子、黄门郎，出为青州刺史。征拜侍中，顷之，转尚书。历镇军将军、荆州刺史，领南蛮校尉，不行，复拜尚书。光熙初，转吏部尚书。永嘉初，出为雍州刺史、镇西将军。征为尚书左仆射，领吏部。
简欲令朝臣各举所知，以广得才之路。上疏曰： 臣以为自古兴替，实在官人；苟得其才，则无物不理。《书》言： 知人则哲，惟帝难之。 唐、虞之盛，元恺登庸；周室之隆，济济多士。秦、汉已来，风雅渐丧。至于后汉，女君临朝，尊官大位，出于阿保，斯乱之始也。是以郭泰、许劭之伦，明清议于草野；陈蕃、李固之徒，守忠节于朝廷。然后君臣名节，古今遗典，可得而言。自初平之元，讫于建安之末，三十年中，万姓流散，死亡略尽，斯乱之极也。世祖武皇帝应天顺人，受禅于魏，泰始之初，躬亲万机，佐命之臣，咸皆率职。时黄门侍郎王恂、庾纯始于太极东堂听政，评尚书奏事，多论刑狱，不论选举。臣以为不先所难，而辨其所易。陛下初临万国，人思尽诚，每于听政之日，命公卿大臣先议选举，各言所见后进俊才、乡邑尤异、才堪任用者，皆以名奏，主者随缺先叙。是爵人于朝，与众共之之义也。 朝廷从之。
永嘉三年，出为征南将军、都督荆、湘、交、广四州诸军事、假节，镇襄阳。于时四方寇乱，天下分崩，王威不振，朝野危惧。简优游卒岁，唯酒是耽。诸习氏，荆土豪族，有佳园池，简每出嬉游，多之池上，置酒辄醉，名之曰高阳池。时有童兒歌曰： 山公出何许，往至高阳池。日夕倒载归，酩酊无所知。时时能骑马，倒著白接。举鞭问葛疆：何如并州兒？ 疆家在并州，简爱将也。
寻加督宁、益军事。时刘聪入寇，京师危逼。简遣督护王万率师赴难，次于涅阳，为宛城贼王如所破，遂婴城自守。及洛阳陷没，简又为贼严嶷所逼，乃迁于夏口。招纳流亡，江、汉归附。时华轶以江州作难，或劝简讨之。简曰： 与彦夏旧友，为之惆怅。简岂利人之机，以为功伐乎！ 其笃厚如此。时乐府伶人避难，多奔沔汉，宴会之日，僚佐或劝奏之。简曰： 社稷倾覆，不能匡救，有晋之罪人也，何作乐之有！ 因流涕慷慨，坐者咸愧焉。年六十卒，追赠征南大将军、仪同三司。子遐。
遐字彦林，为余姚令。时江左初基，法禁宽弛，豪族多挟藏户口，以为私附。遐绳以峻法，到县八旬，出口万余。县人虞喜以藏户当弃市，遐欲绳喜。诸豪强莫不切齿于遐，言于执事，以喜有高节，不宜屈辱。又以遐辄造县舍，遂陷其罪。遐与会稽内史何充笺： 乞留百日，穷翦捕逃，退而就罪，无恨也。 充申理，不能得。竟坐免官。后为东阳太守，为政严猛。康帝诏曰： 东阳顷来竟囚，每多入重。岂郡多罪人，将捶楚所求，莫能自固邪！ 遐处之自若，郡境肃然。卒于官。
史臣曰：若夫居官以洁其务，欲以启天下之方，事亲以终其身，将以劝天下之俗，非山公之具美，其孰能与于此者哉！自东京丧乱，吏曹湮灭，西园有三公之钱，蒲陶有一州之任，贪饕方驾，寺署斯满。时移三代，世历九王，拜谢私庭，此焉成俗。若乃余风稍殄，理或可言。委以铨综，则群情自抑；通乎鱼水，则专用生疑。将矫前失，归诸后正，惠绝臣名，恩驰天口，世称《山公启事》者，岂斯之谓欤！若卢子家之前代，何足算也。
王戎，字濬冲，琅邪临沂人也。祖雄，幽州刺史。父浑，凉州刺史、贞陵亭侯。戎幼而颖悟，神彩秀彻。视日不眩，裴楷见而目之曰： 戎眼灿灿，如岩下电。 年六七岁，于宣武场观戏，猛兽在槛中虓吼震地，众皆奔走，戎独立不动，神色自若。魏明帝于阁上见而奇之。又尝与群兒嬉于道侧，见李树多实，等辈兢趣之，戎独不往。或问其故，其曰： 树在道边而多子，必苦李也。 取之信然。
阮籍与浑为友。戎年十五，随浑在郎舍。戎少籍二十岁，而籍与之交。籍每适浑，俄顷辄去，过视戎，良久然后出。谓浑曰： 濬冲清赏，非卿伦也。共卿言，不如共阿戎谈。 及浑卒于凉州，故吏赙赠数百万，戎辞而不受，由是显名。为人短小，任率不修威仪，善发谈端，赏其要会。朝贤尝上巳礻契洛，或问王济曰： 昨游有何言谈？ 济曰： 张华善说《史》《汉》；裴頠论前言往行，衮衮可听；王戎谈子房、季札之间，超然玄著。 其为识鉴者所赏如此。
戎尝与阮籍饮，时兗州刺史刘昶字公荣在坐，籍以酒少，酌不及昶，昶无恨色。戎异之，他日问籍曰： 彼何如人也？ 答曰： 胜公荣，不可不与饮；若减公荣，则不敢不共饮；惟公荣可不与饮。 戎每与籍为竹林之游，戎尝后至。籍曰： 俗物已复来败人意。 戎笑曰： 卿辈意亦复易败耳！
钟会伐蜀，过与戎别，问计将安出。戎曰： 道家有言， 为而不恃 ，非成功难，保之难也。 及会败，议者以为知言。
袭父爵，辟相国掾，历吏部黄门郎、散骑常侍、河东太守、荆州刺史，坐遣吏修园宅，应免官，诏以赎论。迁豫州刺史，加建威将军，受诏伐吴。戎遣参军罗尚、刘乔领前锋，进攻武昌，吴将杨雍、孙述、江夏太守刘朗各率众诣戎降。戎督大军临江，吴牙门将孟泰以蕲春、邾二县降。吴平，进爵安丰侯，增邑六千户，赐绢六千匹。
戎渡江，绥慰新附，宣扬威惠。吴光禄勋石伟方直，不容皓朝，称疾归家。戎嘉其清节，表荐之。诏拜伟为议郎，以二千石禄终其身。荆土悦服。征为侍中。南郡太守刘肇赂戎筒中细布五十端，为司隶所纠，以知而未纳，故得不坐，然议者尤之。帝谓朝臣曰： 戎之为行，岂怀私苟得，正当不欲为异耳！ 帝虽以是言释之，然为清慎者所鄙，由是损名。
戎在职虽无殊能，而庶绩修理。后迁光禄勋、吏部尚书，以母忧去职。性至孝，不拘礼制，饮酒食肉，或观弈棋，而容貌毁悴，杖然后起。裴頠往吊之，谓人曰： 若使一恸能伤人，濬冲不免灭性之讥也。 时和峤亦居父丧，以礼法自持，量米而食，哀毁不逾于戎。帝谓刘毅曰： 和峤毁顿过礼，使人忧之。 毅曰： 峤虽寝苫食粥，乃生孝耳。至于王戎，所谓死孝，陛下当先忧之。 戎先有吐疾，居丧增甚。帝遣医疗之，并赐药物，又断宾客。
杨骏执政，拜太子太傅。骏诛之后，东安公繇专断刑赏，威震外内。戎诫繇曰： 大事之后，宜深远之。 繇不从，果得罪。转中书令，加光禄大夫，给恩信五十人。迁尚书左仆射，领吏部。
戎始为甲午制，凡选举皆先治百姓，然后授用。司隶傅咸奏戎，曰： 《书》称 三载考绩，三考黜陟幽明 。今内外群官，居职未期而戎奏还，既未定其优劣，且送故迎新，相望道路，巧诈由生，伤农害政。戎不仰依尧舜典谟，而驱动浮华，亏败风俗，非徒无益，乃有大损。宜免戎官，以敦风俗。 戎与贾、郭通亲，竟得不坐。寻转司徒。以王政将圮，苟媚取容，属愍怀太子之废，竟无一言匡谏。
裴頠，戎之婿也，頠诛，戎坐免官。齐王冏起义，孙秀禄戎于城内，赵王伦子欲取戎为军司。博士王繇曰： 濬冲谲诈多端，安肯为少年用？ 乃止。惠帝反宫，以戎为尚书令。既而河间王颙遣使就说成都王颖，将诛齐王冏。檄书至，冏谓戎曰： 孙秀作逆，天子幽逼。孤纠合义兵，扫除元恶，臣子之节，信著神明。二王听谗，造构大难，当赖忠谋，以和不协。卿其善为我筹之。 戎曰： 公首举义众，匡定大业，开辟以来，未始有也。然论功报尝，不及有劳，朝野失望，人怀贰志。今二王带甲百万，其锋不可当，若以王就第，不失故爵。委权崇让，此求安之计也。 冏谋臣葛ＣＭ怒曰： 汉魏以来，王公就第，宁有得保妻子乎！议者可斩。 于是百官震悚，戎伪药发堕厕，得不及祸。
戎以晋室方乱，慕蘧伯玉之为人，与时舒卷，无蹇谔之节。自经典选，未尝进寒素，退虚名，但与时浮沈，户调门选而已。寻拜司徒，虽位总鼎司，而委事僚采。间乘小马，从便门而出游，见者不知其三公也。故吏多至大官，道路相遇辄避之。性好兴利，广收八方园田水碓，周遍天下。积实聚钱，不知纪极，每自执牙筹，昼夜算计，恆若不足。而又俭啬，不自奉养，天下人谓之膏肓之疾。女适裴頠，贷钱数万，久而未还。女后归宁，戎色不悦，女遽还直，然后乃欢。从子将婚，戎遣其一单衣，婚讫而更责取。家有好李，常出货之，恐人得种，恆钻其核。以此获讥于世。
其后从帝北伐，王师败绩于荡阴，戎复诣鄴，随帝还洛阳。车驾之西迁也，戎出奔于郏。在危难之间，亲接锋刃，谈笑自若，未尝有惧容。时召亲宾，欢娱永日。永兴二年，薨于郏县，时年七十二，谥曰元。
戎有人伦鉴识，尝目山涛如璞玉浑金，人皆钦其宝，莫知名其器；王衍神姿高彻，如瑶林琼树，自然是风尘表物。谓裴頠拙于用长，荀勖工于用短，陈道宁纟畟纟畟如束长竿。族弟敦有高名，戎恶之。敦每候戎，辄托疾不见。敦后果为逆乱。其鉴尝先见如此。尝经黄公酒垆下过，顾谓后车客曰： 吾昔与嵇叔夜、阮嗣宗酣暢于此，竹林之游亦预其末。自嵇、阮云亡，吾便为时之所羁绁。今日视之虽近，邈若山河！ 初，孙秀为琅邪郡吏，求品于乡议。戎从弟衍将不许，戎劝品之。及秀得志，朝士有宿怨者皆被诛，而戎、衍获济焉。
子万，有美名。少而大肥，戎令食穅，而肥愈甚。年十九卒。有庶子兴，戎所不齿。以从弟阳平太守愔子为嗣。
衍字夷甫，神情明秀，风姿详雅。总角尝造山涛，涛嗟叹良久，既去，目而送之曰： 何物老妪，生宁馨兒！然误天下苍生者，未必非此人也。 父乂，为平北将军，常有公事，使行人列上，不时报。衍年十四，时在京师，造仆射羊祜，申陈事状，辞甚清辩。祜名德贵重，而衍幼年无屈下之色，众咸异之。杨骏欲以女妻焉，衍耻之，遂阳狂自免。武帝闻其名，问戎曰： 夷甫当世谁比？ 戎曰： 未见其比，当从古人中求之。 
泰始八年，诏举奇才可以安边者，衍初好论从横之术，故尚书卢钦举为辽东太守。不就，于是口不论世事，唯雅咏玄虚而已。尝因宴集，为族人所怒，举累掷其面。衍初无言，引王导共载而去。然心不能平，在车中揽镜自照，谓导曰： 尔看吾目光乃在牛背上矣。 父卒于北平，送故甚厚，为亲识之所借贷，因以舍之。数年之间，家资罄尽，出就洛城西田园而居焉。后为太子舍人，还尚书郎。出补元城令，终日清谈，而县务亦理。入为中庶子、黄门侍郎。
魏正始中，何晏、王弼等祖述《老》《庄》，立论以为： 天地万物皆以无为本。无也者，开物成务，无往不存者也。阴阳恃以化生，万物恃以成形，贤者恃以成德，不肖恃以免身。故无之为用，无爵而贵矣。 衍甚重之。惟裴頠以为非，著论以讥之，而衍处之自若。衍既有盛才美貌，明悟若神，常自比子贡。兼声名藉甚，倾动当世。妙善玄言，唯谈《老》《庄》为事。每捉玉柄麈尾，与手同色。义理有所不安，随即改更，世号 口中雌黄。 朝野翕然，谓之 一世龙门 矣。累居显职，后进之士，莫不景慕放效。选举登朝，皆以为称首。矜高浮诞，遂成风俗焉。衍尝丧幼子，山简吊之。衍悲不自胜，简曰： 孩抱中物，何至于此！ 衍曰： 圣人忘情，最下不及于情。然则情之所钟，正在我辈。 简服其言，更为之恸。
衍妻郭氏，贾后之亲，藉中宫之势，刚愎贪戾，聚敛无厌，好干预人事，衍患之而不能禁。时有乡人幽州刺史李阳，京师大侠也，郭氏素惮也。衍谓郭曰： 非但我言卿不可，李阳亦谓不可。 郭氏为之小损。衍疾郭之贪鄙，故口未尝言钱。郭欲试之，令婢以钱绕床，使不得行。衍晨起见钱，谓婢曰： 举阿堵物却！ 其措意如此。
后历北军中候、中领军、尚书令。女为愍怀太子妃，太子为贾后所诬，衍惧祸，自表离婚。贾后既废，有司奏衍，曰： 衍与司徒梁王肜书，写呈皇太子手与妃及衍书，陈见诬见状。肜等伏读，辞旨恳恻。衍备位大臣，应以议责也。太子被诬得罪，衍不能守死善道，即求离婚。得太子手书，隐蔽不出。志在苟免，无忠蹇之操。宜加显责，以厉臣节。可禁锢终身。 从之。
衍素轻赵王伦之为人。及伦篡位，衍阳狂斫婢以自免。及伦诛，拜河南尹，转尚书，又为中书令。时齐王乂有匡复之功，而专权自恣，公卿皆为之拜，衍独长揖焉。以病去官。成都王颖以衍为中军师，累迁尚书仆射，领吏部，后拜尚书令、司空、司徒。衍虽居宰辅之重，不以经国为念，而思自全之计。说东海王越曰： 中国已乱，当赖方伯，宜得文武兼资以任之。 乃以弟澄为荆州，族弟敦为青州。因谓澄、敦曰： 荆州有江、汉之固，青州有负海之险，卿二人在外，而吾留此，足以为三窟矣。 识者鄙之。
及石勒、王弥寇京师，以衍都督征讨诸军事、持节、假黄钺以距之。衍使前将军曹武、左卫将军王景等击贼，退之，获其辎重。迁太尉，尚书令如故。封武陵侯，辞封不受。时洛阳危逼，多欲迁都以避其难，而衍独卖车牛以安众心。
越之讨苟晞也，衍以太尉为太傅军司。及越薨，众共推为元帅。衍以贼寇锋起，惧不敢当。辞曰： 吾少无宦情，随牒推移，遂至于此。今日之事，安可以非才处之。 俄而举军为石勒所破，勒呼王公，与之相见，问衍以晋故。衍为陈祸败之由，云计不在己。勒甚悦之，与语移日。衍自说少不豫事，欲求自免，因劝勒称尊号。勒怒曰： 君名盖四海，身居重任，少壮登朝，至于白首，何得言不豫世事邪！破坏天下，正是君罪。 使左右扶出。谓其党孔苌曰： 吾行天下多矣，未尝见如此人，当可活不？ 苌曰： 彼晋之三公，必不为我尽力，又何足贵乎！ 勒曰： 要不可加以锋刃也。 使人夜排墙填杀之。衍将死，顾而言曰： 呜呼！吾曹虽不如古人，向若不祖尚浮虚，戮力以匡天下，犹可不至今日。 时年五十六。
衍俊秀有令望，希心玄远，未尝语利。王敦过江，常称之曰： 夷甫处众中，如珠玉在瓦石间。 顾恺之作画赞，亦称衍岩岩清峙，壁立千仞。其为人所尚如此。
子玄，字眉子，少慕简旷，亦有俊才，与卫玠齐名。荀籓用为陈留太守，屯尉氏。玄素名家，有豪气，荒弊之时，人情不附，将赴祖逖，为盗所害焉。
澄字平子。生而警悟，虽未能言，见人举动，便识其意。衍妻郭性贪鄙，欲令婢路上担粪。澄年十四，谏郭以为不可。郭大怒，谓澄曰： 昔夫人临终，以小郎属新妇，不以新妇属小郎。 因捉其衣裾，将杖之。澄争得脱，逾窗而走。
衍有重名于世，时人许以人伦之鉴。尤重澄及王敦、庾敳，尝为天下人士目曰： 阿平第一，子嵩第二，处仲第三。 澄尝谓衍曰： 兄形似道，而神锋太俊。 衍曰： 诚不如卿落落穆穆然也。 澄由是显名。有经澄所题目者，衍不复有言，辄云 已经平子矣 。
少历显位，累迁成都王颖从事中郎。颖嬖竖孟玖谮杀陆机兄弟，天下切齿。澄发玖私奸，劝颖杀玖，颖乃诛之，士庶莫不称善。及颖败，东海王越请为司空长史。以迎大驾勋，封南乡侯。迁建威将军、雍州刺史，不之职。时王敦、谢鲲、庾敳、阮修皆为衍所亲善，号为四友，而亦与澄狎，又有光逸、胡毋辅之等亦豫焉。酣宴纵诞，穷欢极娱。
惠帝末，衍白越以澄为荆州刺史、持节、都督，领南蛮校尉，敦为青州。衍因问以方略，敦曰： 当临事制变，不可豫论。 澄辞义锋出，算略无方，一坐嗟服。澄将之镇，送者倾朝。澄见树上鹊巢，便脱衣上树，探而弄之，神气萧然，傍若无人。刘琨谓澄曰： 卿形虽散朗，而内实动侠，以此处世，难得其死。 澄默然不答。
澄既至镇，日夜纵酒，不亲庶事，虽寇戎急务，亦不以在怀。擢顺阳人郭舒于寒悴之中，以为别驾，委以州府。时京师危逼，澄率众军，将赴国难，而飘风折其节柱。会王如寇襄阳，澄前锋至宜城，遣使诣山简，为如党严嶷所获。嶷伪使人从襄阳来而问之曰： 襄阳拔未？ 答云： 昨旦破城，已获山简。 乃阴缓澄使，令得亡去。澄闻襄阳陷，以为信然，散众而还。既而耻之，托粮运不赡，委罪长史蒋俊而斩之，竟不能进。巴蜀流人散在荆、湘者，与土人忿争，遂杀县令，屯聚乐乡。澄使成都内史王机讨之。贼请降，澄伪许之，既而袭之于宠洲，以其妻子为赏，沈八千余人于江中。于是益、梁流人四五万家一时俱反，推杜弢为主，，南破零桂，东掠武昌，败王机于巴陵。澄亦无忧惧之意，但与机日夜纵酒，投壶博戏，数十局俱起。杀富人李才，取其家资以赐郭舒。南平太守应詹骤谏，不纳。于是上下离心，内外怨叛。澄望实虽损，犹傲然自得。后出军击杜弢，次于作塘。山简参军王冲叛于豫州，自称荆州刺史。澄惧，使杜蕤守江陵。澄迁于孱陵，寻奔沓中。郭舒谏曰： 使君临州，虽无异政，未失众心。今西收华容向义之兵，足以擒此小丑，奈何自弃。 澄不能从。
初，澄命武陵诸郡同讨杜弢，天门太守扈瑰次于益阳。武陵内史武察为其郡夷所害，瑰以孤军引还。澄怒，以杜曾代瑰。夷袁遂，瑰故吏也，托为瑰报仇，遂举兵逐曾，自称平晋将军。澄使司马毌丘邈讨之，为遂所败。会元帝征澄为军谘祭酒，于是赴召。
时王敦为江州，镇豫章，澄过诣敦。澄夙有盛名，出于敦右，士庶莫不倾慕之。兼勇力绝人，素为敦所惮，澄犹以旧意侮敦。敦益忿怒，请澄入宿，阴欲杀之。而澄左右有二十绝人，持铁马鞭为卫，澄手尝捉玉枕以自防，故敦未之得发。后敦赐澄左右酒，皆醉，借玉枕观之。因下床而谓澄曰： 何与杜弢通信？ 澄曰： 事自可验。 敦欲入内，澄手引敦衣，至于绝带。乃登于梁，因骂敦曰： 行事如此，殃将及焉。 敦令力士路戎搤杀之，时年四十四，载尸还其家。刘琨闻澄之死，叹曰： 澄自取之。 及敦平，澄故吏佐著作郎桓稚上表理澄，请加赠谥。诏复澄本官，谥曰宪。长子詹，早卒。次子徽，右军司马。
郭舒，字稚行。幼请其母从师，岁余便归，粗识大义。乡人少府范晷、宗人武陵太守郭景，咸称舒当为后来之秀，终成国器。始为领军校尉，坐擅放司马彪，系廷尉，世多义之。刺史夏侯含辟为西曹，转主簿。含坐事，舒自系理含，事得释。刺史宗岱命为治中，丧母去职。刘弘牧荆州，引为治中。弘卒，舒率将士推弘子璠为主，讨逆贼郭劢。灭之，保全一州。
王澄闻其名，引为别驾。澄终日酣饮，不以众务在意，舒常切谏之。及天下大乱，又劝澄修德养威，保完州境。澄以为乱自京都起，非复一州所能匡御，虽不能从，然重其忠亮。荆土士人宗庾廞尝因酒忤澄，澄怒，叱左右棒廞。舒厉色谓左右曰： 使君过醉，汝辈何敢妄动！ 澄恚曰： 别驾狂邪，诳言我醉！ 因遣掐其鼻，灸其眉头，舒跪而受之。澄意少释，而廞遂得免。
澄之奔败也，以舒领南郡。澄又欲将舒东下，舒曰： 舒为万里纪纲，不能匡正，令使君奔亡，不忍渡江。 乃留屯沌口，采稆湖泽以自给。乡人盗食舒牛，事觉，来谢。舒曰： 卿饥，所以食牛耳，余肉可共啖之。 世以此服其弘量。
舒少与杜曾厚，曾尝召之，不往，曾衔之。至是，澄又转舒为顺阳太守，曾密遣兵袭舒，遁逃得免。
王敦召为参军，转从事中郎。襄阳都督周访卒，敦遣舒监襄阳军。甘卓至，乃还。朝廷征舒为右丞，敦留不遣。敦谋为逆，舒谏不从，使守武昌。荆州别驾宗澹忌舒才能，数谮之于王暠。暠疑舒与甘卓同谋，密以白敦，敦不受。高官督护缪坦尝请武昌城西地为营，太守乐凯言于敦曰： 百姓久买此地，种菜自赡，不宜夺之。 敦大怒曰： 王处仲不来江湖，当有武昌地不，而人云是我地邪！ 凯惧，不敢言。舒曰： 公听舒一言。 敦曰： 平子以卿病狂，故掐鼻灸眉头，旧疢复发邪！ 舒曰： 古之狂也直，周昌、汲黯、硃云不狂也。昔尧立诽谤之木，舜置敢谏之鼓，然后事无枉纵。公为胜尧、舜邪？乃逆折舒，使不得言。何与古人相远！ 敦曰： 卿欲何言？ 舒曰： 缪坦可谓小人，疑误视听，夺人私地，以强陵弱。晏子称：君曰其可，臣献其否，以成其可。是以舒等不敢不言。 敦即使还地，众咸壮之。敦重舒公亮，给赐转丰，数诣其家。表为梁州刺史。病卒。
乐广，字彦辅，南阳淯阳人也。父方，参魏征西将军夏侯玄军事。广时年八岁，玄常见广在路，因呼与语，还谓方曰： 向见广神姿郎彻，当为名士。卿家虽贫，可令专学，必能兴卿门户也。 方早卒。广孤贫，侨居山阳，寒素为业，人无知者。性冲约，有远识，寡嗜欲，与物无竞。尤善谈论，每以约言析理，以厌人之心，其所不知，默如也。裴楷尝引广共谈，自夕申旦，雅相钦挹，叹曰： 我所不如也。 王戎为荆州刺史，闻广为夏侯玄所尝，乃举为秀才。楷又荐广于贾充，遂辟太尉掾，转太子舍人。尚书令卫瓘，朝之耆旧，逮与魏正始中诸名士谈论，见广而奇之，曰： 自昔诸贤既没，常恐微言将绝，而今乃复闻斯言于君矣。 命诸子造焉，曰： 此人之水镜，见之莹然，若披云雾而睹青天也。 王衍自言： 与人语甚简至，及见广，便觉己之烦。 其为识者所叹美如此。
出补元城令，迁中书侍郎，转太子中庶子，累迁侍中、河南尹。广善清言而不长于笔，将让尹，请潘岳为表。岳曰： 当得君意。 广乃作二百句语，述己之志。岳因取次比，便成名笔。时人咸云： 若广不假岳之笔，岳不取广之旨，无以成斯美也。 
尝有亲客，久阔不复来，广问其故，答曰： 前在坐，蒙赐酒，方欲饮，见杯中有蛇，意甚恶之，既饮而疾。 于时河南听事壁上有角，漆画作蛇，广意杯中蛇即角影也。复置酒于前处，谓客曰： 酒中复有所见不？ 答曰： 所见如初。 广乃告其所以，客豁然意解，沈疴顿愈。卫玠总角时，尝问广梦，广云是想。玠曰： 神形所不接而梦，岂是想邪！ 广曰： 因也。 玠思之经月不得，遂以成疾。广闻故，命驾为剖析之，玠病即愈。广叹曰： 此贤胸中当必无膏肓之疾！ 
广所在为政，无当时功誉，然每去职，遗爱为人所思。凡所论人，必先称其所长，则所短不言而自见矣。人有过，先尽弘恕，然后善恶自彰矣。广与王衍俱宅心事外，名重于时。故天下言风流者，谓王、乐为称首焉。
少与弘农杨准相善。准之二子曰乔曰髦，皆知名于世。准使先诣裴頠，頠性弘方，爱乔有高韵。谓准曰： 乔当及卿，髦少减也。 又使诣广，广性清淳，爱髦有神检。谓准曰： 乔自及卿，然髦亦清出。 准笑曰： 我二兒之优劣，乃裴、乐之优劣也。 论者以为乔虽有高韵，而神检不足，乐为得之矣。
是时王澄、胡毋辅之等，皆亦任放为达，或至裸体者。广闻而笑曰： 名教内自有乐地，何必乃尔！ 其居才爱物，动有理中，皆此类也。值世道多虞，朝章紊乱，清己中立，任诚保素而已。时人莫有见其际焉。
先是河南官舍多妖怪，前尹多不敢处正寝，广居之不疑。尝外户自闭，左右皆惊，广独自若。顾见墙有孔，使人掘墙，得狸而杀之，其怪亦绝。
愍怀太子之废也，诏故臣不得辞送，众官不胜愤叹，皆冒禁拜辞。司隶校尉满奋敕河南中部收缚拜者送狱，广即便解遣。众人代广危惧。孙琰说贾谧曰： 前以太子罪恶，有斯废黜，其臣不惧严诏，冒罪而送。今若系之，是彰太子之善，不如释去。 谧然其言，广故得不坐。
迁吏部尚书左仆射，后东安王繇当为仆射，转广为右仆射，领吏部，代王戎为尚书令，始戎荐广，而终践其位，时人美之。
成都王颖，广之婿也，及与长沙王乂遘难，而广既处朝望，群小谗谤之。乂以问广，广神色不变，徐答曰： 广岂以五男易一女。 乂犹以为疑，广竟以忧卒。荀籓闻广之不免也，为之流涕。三子：凯、肇、谟。
凯字弘绪，大司马齐王掾，参骠骑军事。肇字弘茂，太傅东海王掾。洛阳陷，兄弟相携南渡江。谟字弘范，征虏将军、吴郡内史。
史臣曰：汉相清静，见机于旷务；周史清虚，不嫌于尸禄。岂台揆之任，有异于常班者欤！濬冲善发谈端，夷甫仰希方外，登槐庭之显列，顾漆圆而高视。彼既凭虚，朝章已乱。戎则取容于世，旁委货财；衍则自保其身，宁论宗稷？及三方构乱，六戎藉手，犬羊之侣，锋镝如云。夷甫区区焉，佞彼凶渠，以求容贷，颓墙之陨，犹有礼也。平子肆情傲物，对镜难堪，终失厥生，自贻伊败。且夫衣服表容，珪璋范德，声移宫羽，采照山华，布武有章，立言成训。澄之箕踞，不已甚矣。若乃解衵登枝，裸形扪鹊，以此为达，谓之高致，轻薄是效，风流讵及。道睽将圣，事乖跰指，操情独往，自夭其生者焉。昔晏婴哭庄公之尸，乐令解愍怀之客，岂闻伯夷之风欤，懦夫能立志者也。
赞曰：晋家求士，乃构仙台，陵云切汉，山叟知材。濬冲居鼎，谈优务劣。夷甫两顾，退求三穴。神乱当年，忠乖曩列。平子陵侮，多于用拙。乐令披云，高天澄彻。
