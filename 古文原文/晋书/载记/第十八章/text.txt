晋义熙二年，平北将军、梁州督护苻宣入汉中，兴梁州别驾吕营、汉中徐逸、席难起兵应宣，求救于杨盛。盛遣军临浕口，南梁州刺史王敏退守武兴。杨盛复通于晋。
兴以太子泓录尚书事。
慕容超司徒、北地王钟，右仆射、济阳王嶷，高都公始，皆来奔。
华山郡地涌沸，广袤百余步，烧生物皆熟，历五月乃止。
赫连勃勃杀高平公没奕于，收其众以叛。
先是，魏主拓跋珪送马千匹，求婚于兴，兴许之。以魏别立后，遂绝婚，故有柴壁之战。至是，复与魏通和，魏放狄伯支、姚伯禽、唐小方、姚良国、康宦还长安，皆复其爵位。
时秃发傉檀、沮渠蒙逊迭相攻击，傉檀遂东招河州刺史西羌彭奚念，奚念阻河以叛。
蜀谯纵遣使称籓，请桓谦，欲令顺流东伐刘裕。兴以问谦，谦请行，遂许之。
使中军姚弼、后军敛成、镇远乞伏乾归等率步骑三万伐傉檀，左仆射齐难等率骑二万讨勃勃。吏部尚书尹昭谏曰： 傉檀恃远，轻敢违逆，宜诏蒙逊及李玄盛，使自相攻击。待其毙也，然后取之，此卞庄之举也。 兴不从。勃勃退保河曲。弼济自金城，弼部将姜纪言于弼曰： 今王师声讨勃勃，傉檀犹豫，未为严防，请给轻骑五千，掩其城门，则山泽之人皆为吾有，孤城独立，坐可克也。 弼不从，进拔昌松，长驱至姑臧。傉檀婴城固守，出其兵击弼，弼败，退据西苑。兴又遣卫大将军姚显率骑二万，为诸军节度。至高平，闻弼败绩，兼道赴之，抚慰河外，率众而还。傉檀遣使人徐宿诣兴谢罪。
齐难为勃勃所擒。兴遣平北姚冲、征虏狄伯支、辅国敛曼嵬、镇东杨佛嵩率骑四万讨勃勃。冲次于岭北，欲回师袭长安，伯支不从，乃止，惧其谋泄，遂鸩杀伯支。
时王师伐谯纵，大败之，纵遣使乞师于兴。兴遣平西姚赏、南梁州刺史王敏率众二万救之，王师引还。纵遣使拜师，仍贡其方物。兴遣其兼司徒韦华持节策拜纵为大都督、相国、蜀王，加九锡，备物典策一如魏、晋故事，承制封拜悉如王者之仪。
兴自平凉如朝那，闻冲谋逆，以其弟中最少，雄武绝人，犹欲隐忍容之。敛成泣谓兴曰： 冲凶险不仁，每侍左右，臣常寝不安席，愿早为之所。 兴曰： 冲何能为也！但轻害名将，吾欲明其罪于四海。 乃下书赐冲死，葬以庶人之礼。
晋河间王子国璠、章武王子叔道来奔，兴谓之曰： 刘裕匡复晋室，卿等何故来也 国璠等曰： 裕与不逞之徒削弱王室，宗门能自修立者莫不害之。是避之来，实非诚款，所以避死耳。 兴嘉之，以国璠为建义将军、扬州刺史，叔道为平南将军、兗州刺史，赐以甲第。
兴如贰城，将讨赫连勃勃，遣安远姚详及敛曼嵬、镇军彭白狼分督租运。诸军未集而勃勃骑大至，兴欲留步军，轻如嵬营。众咸惶惧，群臣固以为不可，兴弗纳。尚书郎韦宗希旨劝兴行。兰台侍御史姜楞越次而进曰： 韦宗倾险不忠，沮败国计，宜先腰斩以谢天下。脱车驾动轸，六军骇惧，人无守志，取危之道也，宜遣单使以征详等。 兴默然。右仆射韦华等谏曰： 若车骑轻动，必不战自溃，嵬营亦未必可至，惟陛下图之。 兴乃遣左将军姚文宗率禁兵距战，中垒齐莫统氐兵以继之。文宗与莫皆勇果兼人，以死力战，勃勃乃退。留禁兵五千配姚详守贰城，兴还长安。
谯纵遣其侍中谯良、太常杨轨朝于兴，请大举以寇江东。遣其荆州刺史桓谦、梁州刺史谯道福率众二万东寇江陵。兴乃遣前将军苟林率骑会之。谦屯枝江，林屯江津。谦，江左贵族，部曲遍于荆、楚，晋之将士皆有叛心。荆州刺史刘道规大惧，婴城固守。雍州刺史鲁宗之率襄阳之众救之，道规乃留宗之守江陵，率军逆战。谦等舟师大盛，兼列步骑以待之。大战枝江，谦败绩，乘轻舸奔就苟林，晋人获而斩之。苟林惧而引归。
兴以国用不足，增关津之税，盐竹山木皆有赋焉。群臣咸谏，以为天殖品物以养群生，王者子育万邦，不宜节约以夺其利。兴曰： 能逾关梁通利于山水者，皆豪富之家。吾损有余以裨不足，有何不可！ 乃遂行之。
兴从朝门游于文武苑，及昏而还，将自平朔门入。前驱既至，城门校尉王满聪被甲持杖，闭门距之，曰： 今已昏暗，奸良不辨，有死而已，门不可开。 兴乃回从朝门而入。旦而召满聪，进位二等。
乞伏乾归以众叛，攻陷金城，执太守任兰。兰厉色责乾归以背恩违义，乾归怒而囚之，兰遂不食而死。
赫连勃勃遣其将胡金纂将万余骑攻平凉。兴如贰城，因救平凉，纂众大溃，生擒纂。勃勃遣兄子提攻陷定阳，执北中郎将姚广都。兴将曹炽、曹云、王肆佛等各将数千户避勃勃内徙，兴处佛于湟山泽，炽、云于陈仓。勃勃寇陇右，攻白崖堡，破之，遂趣清水。略阳太守姚寿都委守奔秦州，勃勃又收其众而归。兴自安定追之，至寿渠川，不及而还。
初，天水人姜纪，吕氏之叛臣，阿诌奸诈，好问人之亲戚。兴子弼有宠于兴，纪遂倾心附之。弼时为雍州刺史，镇安定，与密谋还朝，令倾心事常山公显，树党左右。至是，兴以弼为尚书令、侍中、大将军。既居将相，虚襟引纳，收结朝士，势倾东宫，遂有夺嫡之谋矣。
兴以勃勃、乾归作乱西北，傉檀、蒙逊擅兵河右，畴咨将帅之臣，欲镇抚二方。陇东太守郭播言于兴曰： 岭北二州镇户皆数万，若得文武之才以绥抚之，足以靖塞奸略。 兴曰； 吾每思得廉颇、李牧镇抚四方，使便宜行事。然任非其人，恆致负败。卿试举之。 播曰： 清洁善抚边，则平陆子王元始；雄武多奇略，则建威王焕；赏罚必行，临敌不顾，则奋武彭蚝。 兴曰： 蚝令行禁止则有之，非绥边之才也。始、焕年少，吾未知其为人。 播曰： 广平公弼才兼文武，宜镇督一方，愿陛下远鉴前车，近悟后辙。 兴不从，以其太常索棱为太尉，领陇西内史，绥诱乾归。政绩既美，乾归感而归之。太史令任猗言于兴曰： 白气出于北方，东西竟天五百里，当有破军流血。 乞伏乾归遣使送所掠守宰，谢罪请降。兴以勃勃之难，权宜许之，假干归及其子炽磐官爵。
姚详时镇杏城，为赫连勃勃所逼，粮尽委守，南奔大苏。勃勃耍之，众散，为勃勃所执。时遣卫大将军显迎详，详败，遂屯杏城，因令显都督安定岭北二镇事。
颍川太守姚平都自许昌来朝，言于兴曰： 刘裕敢怀奸计，屯聚芍陂，有扰边之志，宜遣烧之，以散其众谋。 兴曰： 裕之轻弱，安敢窥吾疆埸！苟有奸心，其在子孙乎！ 召其尚书杨佛嵩谓之曰： 吴兒不自知，乃有非分之意。待至孟冬，当遣卿率精骑三万焚其积聚。 嵩曰： 陛下若任臣以此役者，当从肥口济淮，直趣寿春，举大众以屯城，纵轻骑以掠野，使淮南萧条，兵粟俱了，足令吴兒俯仰回惶，神爽飞越。 兴大悦。
时西胡梁国兒于平凉作寿冢，每将妻妾入冢饮宴，酒酣，升灵床而歌。时人或讥之，国兒不以为意。前后征伐，屡有大功，兴以为镇北将军，封平舆男，年八十余乃死。
时客星入东井，所在地震，前后一百五十六。兴公卿抗表请罪，兴曰： 灾谴之来，咎在元首；近代或归罪三公，甚无谓也。公等其悉冠履复位。 
仇池公杨盛叛，侵扰祁山。遣建威赵琨率骑五千为前锋，立节杨伯寿统步卒继之，前将军姚恢、左将军姚文宗入自鹫陕，镇西、秦州刺史姚嵩入羊头陕，右卫胡翼度从阴密出自汧城，讨盛。兴将轻骑五千，自雍赴之，与诸将军会于陇口。天水太守王松忿言于嵩曰： 先皇神略无方，威武冠世，冠军徐洛生猛毅兼人，佐命英辅，再入仇池，无功而还。非杨盛智勇能全，直是地势然也。今以赵琨之众，使君之威，准之先朝，实未见成功。使君具悉形便，何不表闻？ 嵩不从。盛率众与琨相持，伯寿畏懦弗进，琨众寡不敌，为盛所败，兴斩伯寿而还。嵩乃具陈松忿之言，兴善之。
乾归为其下人所杀，子炽磐新立，群下咸劝兴取之。兴曰： 乾归先已返善，吾方当怀抚，因丧伐之，非朕本志也。 
以杨佛嵩都督岭北讨虏诸军事、安远将军、雍州刺史，率领北见兵以讨赫连勃勃。嵩发数日，兴谓群臣曰： 佛嵩骁勇果锐，每临敌对寇，不可制抑，吾常节之，配兵不过五千。今众旅既多，遇贼必败。今去已远，追之无及，吾深忧之。 其下咸以为不然。佛嵩果为勃勃所执，绝亢而死。
兴立昭仪齐氏为皇后。又下书以其故丞相姚绪、太宰姚硕德、太傅姚旻、大司马姚崇、司徒尹纬等二十四人配飨于苌庙。兴以大臣屡丧，令所司更详临赴之制。所司白兴，依故事东堂发哀。兴不从，每大臣死，皆亲临之。
姚文宗有宠于姚泓，姚弼深疾之，诬文宗有怨言，以侍御史廉桃生为证。兴怒，赐文宗死。是后群臣累足，莫敢言弼之短。
时贰县羌叛兴，兴遣后将军敛成、镇军彭白狼、北中郎将姚洛都讨之。敛成为羌所败，甚惧，诣赵兴太守姚穆归罪。穆欲送杀之，成怒，奔赫连勃勃。
兴遣姚绍与姚弼率禁卫诸军镇抚岭北。辽东侯弥姐亭地率其部人南居阴密，劫掠百姓。弼收亭地送之，杀其众七百余人，徙二千余户于郑城。
弼宠爱方隆，所欲施行，无不信纳。乃以嬖人尹冲为给事黄门侍郎，唐盛为治书侍御史，左右机耍，皆其党人，渐欲广树爪牙，弥缝其阙。右仆射梁喜、侍中任谦、京兆尹尹昭承间言于兴曰： 父子之际，人罕得而言。然君臣亦犹父子，臣等理不容默。并后匹嫡，未始不倾国乱家。广平公弼奸凶无状，潜有陵夺之志，陛下宠之不道，假其威权，倾险无赖之徙，莫不鳞凑其侧。市巷讽议，皆言陛下欲有废立之志。诚如此者，臣等有死而已，不敢奉诏。 兴曰： 安有此乎！ 昭等曰： 若无废立之事，陛下爱弼，适所以祸之，愿去其左右，减其威权。非但弼有太山之安，宗庙社稷亦有磐石之固矣。 兴默然。
兴寝疾，妖贼李弘反于贰原，贰原氐仇常起兵应弘。兴舆疾讨之，斩常，执弘而还，徙常部人五百余户于许昌。
兴疾笃，其太子泓屯兵于东华门，侍疾于谘议堂。姚弼潜谋为乱，招集数千人，被甲伏于其第。抚军姚绍及侍中任谦、右仆射梁喜、冠军姚赞、京兆尹尹昭、辅国敛曼嵬并典禁兵，宿卫于内。姚裕遣使告姚懿于蒲坂，并密信诸籓，论弼逆状。懿流涕以告将士曰： 上今寝疾，臣子所宜冠履不整。而广平公弼拥兵私第，不以忠于储宫，正是孤徇义亡身之日。诸君皆忠烈之士，亦当同孤徇斯举也。 将士无不奋怒攘袂曰： 惟殿下所为，死生不敢贰。 于是尽赦囚徙，散布帛数万匹以赐其将士，建牙誓众，将赴长安。镇东、豫州牧姚洸起兵洛阳，平西姚谌起兵于雍，将以赴泓之难。兴疾瘳，朝其群臣，征虏刘羌泣谓兴曰： 陛下寝疾数旬，奈何忽有斯事！ 兴曰： 朕过庭无训，使诸子不穆，愧于四海。卿等各陈所怀，以安社稷。 尹昭曰： 广平公弼恃宠不虔，阻兵怀贰，自宜置之刑书，以明典宪。陛下若含忍未便加法者，且可削夺威权，使散居籓国，以纾窥窬之祸，全天性之恩。 兴谓梁喜曰： 卿以为何如？ 喜曰： 臣之愚见，如昭所陈。 兴以弼才兼文武，未忍致法，免其尚书令，以将军、公就第。懿等闻兴疾瘳，各罢兵还镇。懿、恢及弟谌等皆抗表罪弼，请致之刑法，兴弗许。
时魏遣使聘于兴，且请婚。会平阳太守姚成都来朝，兴谓之曰： 卿久处东籓，与魏邻接，应悉彼事形。今来求婚，吾已许之，终能分灾共患，远相接援以不？ 成都曰： 魏自柴壁克捷已来，戎甲未曾损失，士马桓桓，师旅充盛。今修和亲，兼婚姻之好，岂但分灾共患而已，实亦永安之福也。 兴大悦，遣其吏部郎严康报聘，并致方物。
时姚懿、姚洸、姚宣、姚谌来朝，使姚裕言于兴曰： 懿等今悉在外，欲有所陈。 兴曰： 汝等正欲道弼事耳，吾已知之。 裕曰： 弼苟有可论，陛下所宜垂听。若懿等言违大义，便当肆之刑辟，奈何距之！ 于是引见谘议堂。宣流涕曰： 先帝以大圣起基，陛下以神武定业，方隆七百之祚，为万世之美，安可使弼谋倾社稷。宜委之有司，肃明刑宪。臣等敢以死请。 兴曰： 吾自处之，非汝等所忧。 先是，大司农窦温、司徙左长史王弼皆有密表，劝兴废立。兴虽不从，亦不以为责。抚军东曹属姜虬上疏曰： 广平公弼怀奸积年，谋祸有岁，倾谄群竖为之画足，衅成逆著，取嗤戎裔。文王之化，刑于寡妻；圣朝之乱，起自爱子。今虽欲含忍其瑕，掩蔽其罪，而逆党犹繁，扇惑不已，弼之乱心其可革耶！宜斥散凶徒，以绝祸始。 兴以虬表示梁喜曰： 天下之人莫不以吾兒为口实，将何以处之？ 喜曰： 信如虬言，陛下宜早裁决。 兴默然。
太子詹事王周亦虚襟引士，树党东宫，弼恶之，每规陷害周。周抗志确然，不为之屈。兴嘉其守正，以周为中书监。
兴如三原，顾谓群臣曰： 古人有言，关东出相，关西出将，三秦饶俊异，汝颍多奇士。吾应天明命，跨据中原，自流沙已东，淮、汉已北，未尝不倾己招求，冀匡不逮。然明不照下，弗感悬鱼。至于智效一官，行著一善，吾历级而进之，不使有后门之叹。卿等宜明扬仄陋，助吾举之。 梁喜对曰： 奉旨求贤，弗曾休倦，未见儒亮大才王佐之器，可谓世之乏贤。 兴曰： 自古霸王之起也，莫不将则韩、吴，相兼萧、邓，终不采将于往贤，求相于后哲。卿自识拔不明，求之不至，奈何厚诬四海乎！ 群臣咸悦。
晋荆州刺史司马休之据江陵，雍州刺史鲁宗之据襄阳，与刘裕相攻，遣使求援。兴遣姚成王、司马国璠率骑八千赴之。
弼恨姚宣之毁己，遂谮宣于兴。会宣司马权丕至长安，兴责丕以无匡辅之益，将戮之。丕性倾巧，因诬宣罪状。兴大怒，遂收宣于杏城，下狱，而使弼将三万人镇秦州。尹昭言于兴曰： 广平公与皇太子不平，握强兵于外，陛下一旦不讳，恐社稷必危。小不忍以致大乱者，陛下之谓也。 兴弗纳。赫连勃勃攻杏城，兴又遣弼救之，至冠泉而杏城陷。兴如北地，弼次于三树，遣弼及敛曼嵬向新平，兴还长安。
姚成王至于南阳，司马休之等为刘裕所败，引归。休之、宗之等遂与谯王文思，新蔡王道赐，宁朔将军、梁州刺史马敬，辅国将军、竟陵太守鲁轨，宁朔将军、南阳太守鲁范奔于兴。
勃勃遣其将赫连建率众寇贰县，数千骑入平凉。姚恢与建战于五井，平凉太守姚兴都为建所获，遂入新平。姚弼讨之，战于龙尾堡，大破之，擒建，送于长安。初，勃勃攻彭双方于石堡，方力战距守，积年不能克。至是，闻建败，引归。
休之等至长安，兴谓之曰： 刘裕崇奉晋帝，岂便有阙乎？ 休之曰： 臣前下都，琅邪王德文泣谓臣曰： 刘裕供御主上，克薄奇深。 以事势推之，社稷之忧方未可测。 兴将以休之为荆州刺史，任以东南之事。休之固辞，请与鲁宗之等扰动襄阳、淮、汉。乃以休之为镇南将军、扬州刺史，宗之等并有拜授。休之将行，侍御史唐盛言于兴曰： 符命所记，司马氏应复河、洛。休之既得濯鳞南翔，恐非复池中之物，可以崇礼，不宜放之。 兴曰： 司马氏脱如所记，留之适足为患。 遂遣之。
扬武、安乡侯康宦驱略白鹿原氏胡数百家奔上洛，太守宋林距之。商洛人黄金等起义兵以掎宦，宦乃率众归罪。兴赦之，复其爵位。
时白虹贯日，有术人言于兴曰： 将有不祥之事，终当自消。 时兴药动，姚弼称疾不朝，集兵于第。兴闻之怒甚，收其党殿中侍御史唐盛、孙玄等杀之。泓言于兴曰： 臣诚不肖，不能训谐于弟，致弼构造是非，仰惭天日，陛下若以臣为社稷之忧，除臣而国宁，亦家之福也。若垂天性之恩，不忍加臣刑戮者，乞听臣守籓。 兴惨然改容，召姚赞、梁喜、尹昭、敛曼嵬于谘议堂，密谋收弼。时姚绍屯兵雍城，驰遣告之，数日不决。弼党凶惧。兴虑其为变，乃收弼，囚之中曹，穷责党与，将杀之。泓流涕固请之，乃止。兴谓梁喜曰： 泓天心平和，性少猜忌，必能容养群贤，保全吾子。 于是皆赦弼党。
灵台令张泉又言于兴曰： 荧惑入东井，旬纪而返，未余月，复来守心。王者恶之，宜修仁虚己，以答天谴。 兴纳之。
正旦，兴朝群臣于太极前殿，沙门贺僧恸泣不能自胜，众咸怪焉。贺僧者，莫知其所从来也，言事皆有效验，兴甚神礼之，常与隐士数人预于宴会。
兴如华阴，以泓监国，入居西宫。因疾笃，还长安。泓欲出迎，其宫臣曰： 今主上疾笃，奸臣在侧，广平公每希顗非常，变故难测。今殿下若出，进则不得见主上，退则有弼等之祸，安所归乎！自宜深抑情礼，以宁宗社。 泓从之，乃拜迎于黄龙门樽下。弼党见兴升舆，咸怀危惧。尹冲等先谋欲因泓出迎害之，尚书姚沙弥曰： 若太子有备，不来迎侍，当奉乘舆直趣公第。宿卫者闻上在此，自当来奔，谁与太子守乎！吾等以广平公之故，陷身逆节。今以乘舆南幸，自当是杖义之理，匪但救广平之祸，足可以申雪前愆。 冲等不从，欲随兴入殿中作乱，复未知兴之存亡，疑而不发。兴命泓录尚书事，使姚绍、胡翼度典兵禁中，防制内外，遣敛曼嵬收弼第中甲杖，内之武库。
兴疾转笃，兴妹伪南安长公主问疾，不应。兴少子耕兒出告其兄愔曰： 上已崩矣，宜速决计。 于是愔与其属率甲士攻端门，殿中上将军敛曼嵬勒兵距战，右卫胡翼度率禁兵闭四门。愔等遣壮士登门，缘屋而入，及于马道。泓时侍疾于谘议堂，遣敛曼嵬率殿中兵登武库距战，太子右卫率姚和都率东宫兵入屯马道南。愔等既不得进，遂烧端门。兴力疾临前殿，赐弼死。禁兵见兴，喜跃，贯甲赴贼，贼众骇扰。和都勒东宫兵自后击之，愔等奔溃，逃于骊山，愔党吕隆奔雍，尹冲等奔于京师。兴引绍及赞、梁喜、尹昭、敛曼嵬入内寝，受遗辅政。义熙十二年，兴死，时年五十一，在位二十二年。伪谥文桓皇帝，庙号高祖，墓曰偶陵。
尹纬，字景亮，天水人也。少有大志，不营产业。身长八尺，腰带十围，魁梧有爽气。每览书传至宰相立勋之际，常辍书而叹。苻坚以尹赤之降姚襄，诸尹皆禁锢不仕。纬晚乃为吏部令史，风志豪迈，郎皆惮之。坚末年，祅星见于东井，纬知坚将灭，喜甚，向天再拜，既而流涕长叹。友人略阳桓识怪而问之，纬曰： 天时如此，正是霸王龙飞之秋，吾徒杖策之日。然知己难遭，恐不得展吾才志，是以欣惧交怀。 
及姚苌奔马牧，纬与尹详、庞演等扇动群豪，推苌为盟主，遂为佐命元功。苌既败苻坚，遣纬说坚，求禅代之事。坚问纬曰： 卿于朕何官？ 纬曰： 尚书令史。 坚叹曰： 宰相之才也，王景略之俦。而朕不知卿，亡也不亦宜乎！ 
纬性刚简清亮，慕张子布之为人。冯翊段铿性倾巧，苌爱其博识，引为侍中。纬固谏以为不可，苌不从。纬屡众中辱铿，铿心不平之。苌闻而谓纬曰： 卿性不好学，何为憎学者？ 纬曰： 臣不憎学，憎铿不正耳。 苌因曰： 卿好不自知，每比萧何，真何如也？ 纬曰： 汉祖与萧何俱起布衣，是以相贵。陛下起贵中，是以贱臣。 苌曰： 卿实不及，胡为不也？ 纬曰： 陛下何如汉祖？ 苌曰： 朕实不如汉祖，卿远萧何，故不如甚也。 纬曰： 汉祖所以胜陛下者，以能远段铿之徒故耳。 苌默然，乃出铿为北地太守。
苌死，纬与姚兴灭苻登，成兴之业，皆纬之力也。历辅国将军、司隶校尉、尚书左右仆射、清河侯。
纬友人陇西牛寿率汉中流人归兴，谓纬曰： 足下平生自谓： 时明也，才足以立功立事；道消也，则追二疏、硃云，发其狂直，不能如胡广之徒洿隆随俗。 今遇其时矣，正是垂名竹素之日，可不勉欤！ 纬曰： 吾之所庶几如是，但未能委宰衡于夷吾，识韩信于羁旅，以斯为愧耳。立功立事，窃谓未负昔言。 兴闻而谓纬曰： 君之与寿言也，何其诞哉！立功立事，自谓何如古人？ 纬曰： 臣实未愧古人。何则？遇时来之运，则辅翼太祖，建八百之基。及陛下龙飞之始，翦灭苻登，荡清秦、雍，生极端右，死飨庙庭，古之君子，正当尔耳。 兴大悦。及死，兴甚悼之，赠司徙，谥曰忠成侯。
