知伯从韩、魏兵以攻赵，围晋阳而水之，城下不沉者三板。郗疵谓知伯曰； 韩、魏之君必反矣。 知伯曰： 何以知之? 郗疵曰： 以其人事知之。夫从韩、魏之兵而攻赵，赵亡，难必及韩、魏矣。今约胜赵而三分其地。今城不没者三板，臼灶生蛙，人马相食，城降有日，而韩魏之君无熹志而有忧色，是非反如何也? 
明日，知伯以告韩、魏之君曰： 郗疵言君之且反也。 韩、魏之君曰： 夫胜赵而三分其地，城今且将拔矣。夫二家虽愚，不弃美利于前，背信盟之约，而为危难不可成之事，其势可见也。是疵为赵计矣，使君疑二主之心，而解于攻赵也。今君听谗臣之言，而离二主之交，为君惜之。 趋而出。郗疵谓知伯曰： 君又何以疵言告韩、魏之君为? 知伯曰： 子安知之? 对曰： 韩、魏之君视疵端而趋疾。 
郗疵知其言之不听，请使于齐，知伯遣之。韩、魏之君果反矣。
