苏秦说李兑曰： 洛阳乘轩里苏秦，家贫亲老，无罢车驽马，桑轮蓬箧羸幐，负书担櫜，触尘埃，蒙霜露，越漳、河，足重茧，日百而舍，造外阙愿见于前。口道天下之事。 李兑曰： 先生以鬼之言见我则可，若以人之事，兑尽知之矣。 苏秦对曰： 臣固以鬼之言见君，非以人之言也。 李兑见之。苏秦曰： 今日臣之来也暮，后郭门，藉席无所得，宿寄人田中，傍有大丛。夜半，土梗与木梗斗曰： 汝不如我，我者乃土也。使我逢疾风淋雨，坏沮，乃复归土。今汝非木之根，则木之枝耳。汝逢疾风淋雨，漂入漳、河，东流至海，氾滥无所止。 臣窃以为土梗胜也。今君杀主父而族之，君之立于天下，危于累卵。君听臣计则生，不听臣计则死。 李兑曰： 先生就舍，明日复来见兑也。 
苏秦出,李兑舍人谓李兑曰： 臣窃观君与苏公谈也，其辩过君，其博过君，君能听苏公之计乎? 李兑曰： 不能。 舍人曰： 君即不能，愿君坚塞两耳，无听其谈也。 
明日复见，终日谈而去。舍人出送苏君，苏秦谓舍人曰： 昨日我谈粗而君动，今日精而君不动，何也? 舍人曰： 先生之计大而规高，吾君不能用也。乃我请君塞两耳，无听谈者。虽然，先生明日复来，吾请资先生厚用。 
明日来，抵掌而谈。李兑送苏秦明月之珠，和氏之璧，黑貂之袭，黄金百镒。苏秦得以为用，西入于秦。
