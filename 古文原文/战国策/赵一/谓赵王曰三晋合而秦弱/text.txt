谓赵王曰： 三晋合而秦弱，三晋离而秦强，此天下之所明也。秦之有燕而伐赵，有赵而伐燕；有梁而伐赵，有赵而伐梁；有楚而伐韩，有韩而伐楚；此天下之所明见也。然山东不能易其略，兵弱也。弱而不能相壹，是何楚之知，山东之愚也。是臣所为山东之忧也。虎将即禽，禽不知虎之即己也，而相斗两罢，而归其死于虎。故使禽知虎之即己，决不相斗矣。今山东之主不知秦之即己也，而尚相斗两敝，而归其国于秦，知不如禽远矣。愿王熟虑之也。
 今事有可急者，秦之欲伐韩梁，东窥于周室甚，惟寐亡之。今南攻楚者，恶三晋之大合也。今攻楚休而复之，已五年矣，攘地千余里。今谓楚王： 苟来举玉趾而见寡人，必与楚为兄弟之国，必为楚攻韩、梁，反楚之故地。 楚王美秦之语，怒韩、梁之不救己，必入于秦。有谋故杀使之赵，以燕饵赵而离三晋。今王美秦之言，而欲攻燕，攻燕，食未饱而祸已及矣。楚王入秦，秦、楚为一，东面而攻韩。韩南无楚，北无赵，韩不待伐，割挈马兔而西走。秦与韩为上交，秦祸安移于梁矣。以秦之强，有楚、韩之用，梁不待伐矣。割挈马兔而西走，秦与梁为上交，秦祸案攘于赵矣。以强秦之有韩、梁、楚，与燕之怒，割必深矣。国之举此，臣之所为来。臣故曰：事有可急为者。
 及楚王之未入也，三晋相亲相坚，出锐师以戍韩、梁西边，楚王闻之，必不入秦，秦必怒而循攻楚，是秦祸不离楚也，便于三晋。若楚王入，秦见三晋之大合而坚也，必不出楚王，即多割，是秦祸不离楚也，有利于三晋。愿王之熟计之也急。 
赵王因起兵南戍韩、梁之西边。秦见三晋之坚也，果不出楚王卬，而多求地。
