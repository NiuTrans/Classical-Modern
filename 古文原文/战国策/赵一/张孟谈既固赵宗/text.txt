张孟谈既固赵宗，广封疆，发五百，乃称简之涂以告襄子曰： 昔者，前国地君之御有之曰： 五百之所以致天下者，约两主势能制臣，无令臣能制主。故贵为列侯者，不令在相位，自将军以上，不为近大夫。今臣之名显而身尊，权重而众服，臣愿捐功名、去权势以离众。 襄子悢然曰： 何哉？吾闻辅主者名显，功大者身尊，任国者权重，信忠在己而众服焉。此先圣之所以集国家、安社稷乎！子何为然？ 张孟谈对曰： 君主所言，成功之美也。臣之所谓，持国之道也。臣观成事，闻往古，天下之美同，臣主之权均之能美，未之有也。前事之不忘，后事之师。君若弗图，则臣力不足。 怆然有决色。襄子去之。卧三日，使人谓之曰： 晋阳之政，臣下不使者何如？ 对曰： 死僇。 张孟谈曰： 左司马见使于国家，安社稷，不避其死，以成其忠，君其行之。 君曰： 子从事。 乃许之。张孟谈便厚以便名，纳地释事以去权尊，而耕于负亲之丘。故曰，贤人之行，明主之政也。
耕三年，韩、魏、齐、燕负亲以谋赵。襄子往见张孟谈而告之曰： 昔者知氏之地，赵氏分则多十城，复来，而今诸侯孰谋我，为之奈何? 张孟谈曰： 君其负剑而御臣以之国，舍臣于庙，授吏大夫，臣试计之。 君曰： 诺。 张孟谈乃行，其妻之楚，长子之韩，次子之魏，少子之齐。四国疑而谋败。
