犀首见梁君曰： 臣尽力竭知，欲以为王广土取尊名，田需从中败君，王又听之，是臣终无成功也。需亡，臣将侍；需侍，臣请亡。 王曰： 需，寡人之股掌之臣也。为子之不便也，杀之亡之，毋谓天下何，内之无若群臣何也。今吾为子外之，令毋敢入子之事。入子之事者，吾为子杀之亡之，胡如? 犀首许诺。于是东见田婴，与之约结；召文子而相之魏，身相于韩。
