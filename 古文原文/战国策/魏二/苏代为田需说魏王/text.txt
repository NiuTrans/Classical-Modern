苏代为田需说魏王曰： 臣请问文之为魏，孰与其为齐也? 王曰； 不如其为齐也。  衍之为魏，孰与其为韩也? 王曰： 不如其为韩也。 而苏代曰： 衍将右韩而左魏，文将右齐而左魏。二人者，将用王之国，举事于世，中道而不可，王且无所闻之矣。王之国虽渗乐而从之可也。王不如舍需于侧，以稽二人者之所为。二人者曰： 需非吾人也，吾举事而不利于魏，需必挫我于王。 二人者必不敢有外心矣。二人者之所为之，利于魏与不利于魏，王厝需于侧以稽之，臣以为身利而便于事。 王曰： 善。 果厝需于侧。
