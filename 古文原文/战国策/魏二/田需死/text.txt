田需死。昭鱼谓苏代曰： 田需死，吾恐张仪、薛公、犀首之有一人相魏者。 代曰： 然则相者以谁而君便之也? 昭鱼曰： 我欲太子之自相也。 代曰： 请为君北见梁王，必相之矣。 昭鱼曰： 奈何? 代曰： 君其为梁王，代请说君。 昭鱼曰： 奈何? 对曰： 代也从楚来，昭鱼甚忧。代曰： 君何忧? 曰： 田需死，吾恐张仪、薛公、犀首有一人相魏者。 代曰： 勿忧也。梁王，长主也，必不相张仪。张仪相魏，必右秦而左魏。薛公相魏，必右齐而左魏。犀首相魏，必右韩而左魏。梁王，长主也，必不使相也。 代曰： 莫如太子之自相。是三人皆以太子为非固相也，皆将务以其国事魏，而欲丞相之玺。以魏之强，而持三万乘之国辅之，魏必安矣。故曰，不如太子自相也。  遂北见梁王，以此语告之，太子果自相。
