秦召魏相信安君。信安君不欲往。苏代为说秦王曰： 臣闻之，忠不必当，当不必忠。今臣愿大王陈臣之愚意，恐其不忠于下吏，自使有要领之罪。愿大王察之。今大王令人执事于魏，以完其交，臣恐魏交之益疑也。将以塞赵也，臣又恐赵之益劲也。夫魏王之爱习魏信也，甚矣；其智能而任用之也，厚矣；其畏恶严尊秦也，明矣。今王使人入魏而不用，则王之使人入魏无益也。若用，魏必舍所爱习而用所畏恶，此魏王之所以不安也。夫舍万乘之事而退，此魏信之所难行也。夫令人之君处所不安，令人之相行所不能，以此为亲，则难久矣。臣故恐魏交之益疑也。且魏信舍事，则赵之谋者必曰： 舍于秦，秦必令其所爱信者用赵。 是赵存而我亡也，赵安而我危也。则上有野战之气，下有坚守之心，臣故恐赵之益劲也。
 大王欲完魏之交，而使赵小心乎?不如用魏信而尊之以名。魏信事王，国安而名尊；离王，国危而权轻。然则魏信之事主也，上所以为其主者忠矣，下所以自为者厚矣，彼其事王必完矣。赵之用事者必曰： 魏氏之名族不高于我，土地之实不厚于我。魏信以韩、魏事秦，秦甚善之，国得安焉，身取尊焉。今我讲难于秦兵为招质，国处削危之形，非得计也。结怨于外，主患于中，身处死亡之地，非完事也。 彼将伤其前事，而悔其过行；冀其利，必多割地以深下王。则是大王垂拱之割地以为利重，尧、舜之所求而不能得也。臣愿大王察之。 
