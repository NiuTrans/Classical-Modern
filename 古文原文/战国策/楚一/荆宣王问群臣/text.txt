荆宣王问群臣曰： 吾闻北方之畏昭奚恤也，果诚何如? 群臣莫对。江一对曰： 虎求百兽而食之，得狐。狐曰： 子无敢食我也。天地使我长百兽，今子食我，是逆天帝命也。子以我为不信，吾为子先行，子随我后，观百兽之见我而敢不走乎? 虎以为然，故遂与之行。兽见之皆走。虎不知兽畏己而走也，以为畏狐也。今王之地方五千里，带甲百万，而专属之昭奚恤；故北方之畏昭奚恤也，其实畏王之甲兵也，犹百兽之畏虎也。 
