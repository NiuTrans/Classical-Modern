楚、魏战于陉山。魏许秦以上洛，以绝秦于楚。魏战胜，楚败于南阳。秦责赂于魏，魏不与。营浅谓秦王曰： 王何不谓楚王曰，魏许寡人以地，今战胜，魏王倍寡人也。王何不与寡人遇。魏畏秦、楚之合，必与秦地矣。是魏胜楚而亡地于秦也；是王以魏地德寡人，秦之楚者多资矣。魏弱，若不出地，则王攻其南，寡人绝其西，魏必危。 秦王曰： 善。 以是告楚。楚王扬言与秦遇，魏王闻之恐，效上洛于秦。
