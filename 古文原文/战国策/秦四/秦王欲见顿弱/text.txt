秦王欲见顿弱，顿弱曰： 臣之义不参拜，王能使臣无拜，即可矣。不，即不见也。 秦王许之。于是顿子曰： 天下有其实而无其名者，有无其实而有其名者，有无其名又无其实者。王知之乎? 王曰： 弗知。 顿子曰： 有其实而无其名者，商人是也。无把铫推耨之势，而有积粟之实，此有其实而无其名者也。无其实而有其名者，农夫是也。解冻而耕，暴背而耨，无积粟之实，此无其实而有其名者也。无其名又无其实者，王乃是也。已立为万乘，无孝之名；以千里养，无孝之实。 秦王悖然而怒。
顿弱曰： 山东战国有六，威不掩于山东，而掩于母，臣窃为大王不取也。 秦王曰： 山东之建国可兼与? 顿子曰： 韩，天下之咽喉；魏，天下之胸腹。王资臣万金而游，听之韩、魏，入其社稷之臣于秦，即、韩魏从。韩、魏从，而天下可图也。 秦王曰： 寡人之国贫，恐不能给也。 顿子曰： 天下未尝无事也，非从即横也。横成，则秦帝；从成，即楚王。秦帝，即以天下恭养；楚王，即王虽有万金，弗得私也。 秦王曰： 善。 乃资万金，使东游韩、魏，入其将相。北游于燕、赵，而杀李牧。齐王入朝，四国必从，顿子之说也。
