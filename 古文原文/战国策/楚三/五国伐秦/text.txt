五国伐秦。魏欲和，使惠施之楚。楚将入之秦而使行和。杜赫谓昭阳曰： 凡为伐秦者楚也。今施以魏来，而公入之秦，是明楚之伐而信魏之和也。公不如无听惠施，而阴使人以请听秦。 昭子曰： 善。 因谓惠施曰： 凡为攻秦者魏也，今子从楚为和，楚得其利，魏受其怨。子归，吾将使人因魏而和。 
惠子反，魏王不说。杜赫谓昭阳曰： 魏为子先战，折兵之半，谒病不听，请和不得，魏折而人齐、秦，子何以救之?东有越累，北无晋，而交未定于齐、秦，是楚孤也。不如速和。 昭子曰： 善。 因令人调和于魏。
