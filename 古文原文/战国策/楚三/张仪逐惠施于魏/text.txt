张仪逐惠施于魏。惠子之楚，楚王受之。冯郝谓楚王曰： 逐惠子者，张仪也。而王亲与约，是欺仪也，臣为王弗取也。惠子为仪者来，而恶王之交于张仪，惠子心弗行也。且宋王之贤惠子也，天下莫不闻也。今之不善张仪也，天下莫不知也。今为事之故，弃所贵于雠人，臣以为大王轻矣。且为事耶？王不如举惠子而纳之于宋，而谓张仪曰： 请为子勿纳也。 仪必德王。而惠子穷人，而王奉之，又必德王。此不失为仪之实，而可以德惠子。 楚王曰： 善。 乃奉惠子而纳之宋。
