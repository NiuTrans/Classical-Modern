孟尝君在薛，荆人攻之。淳于髡为齐使于荆，还反过薛。而孟尝令人体貌而亲郊迎之。谓淳于髡曰： 荆人攻薛，夫子弗忧，文无以复侍矣。 淳于髡曰： 敬闻命。 
至于齐，毕报。王曰： 何见于荆? 对曰： 荆甚固，而薛亦不量其力。 王曰： 何谓也? 对曰： 薛不量其力，而为先王立清庙。荆固而攻之，清庙必危。故曰薛不量力，而荆亦甚固。 齐王和其颜色曰： 嘻!先君之庙在焉! 疾兴兵救之。
颠蹶之请，望拜之谒，虽得则薄矣。善说者，陈其势，言其方，人之急也，若自在隘窘之中，岂用强力哉!
