范子因王稽入秦，献书昭王曰： 臣闻明主莅正，有功者不得不赏，有能者不得不官；劳大者其禄厚、功多者其爵尊，能治众者其官大。故不能者不敢当其职焉，能者亦不得蔽隐。使以臣之言为可，则行而益利其道；若将弗行，则久留臣无为也。语曰： 人主赏所爱而罚所恶。明主则不然，赏必加于有功，刑必断于有罪。 今臣之胸不足以当椹质，要不足以待斧钺，岂敢以疑事尝试于王乎?虽以臣为贱而轻辱臣，独不重任臣者后无反复于王前耶!
 臣闻周有砥厄，宋有结绿，梁有悬黎，楚有和璞。此四宝者，工之所失也，而为天下名器。然则圣王之所弃者，独不足以厚国家乎?
 臣闻善厚家者，取之于国；善厚国者，取之于诸侯。天下有明主，则诸侯不得擅厚矣。是何故也?为其凋荣也。良医知病人之死生，圣主明于成败之事，利则行之，害则舍之，疑则少尝之，虽尧、舜、禹、汤复生，弗能改已!语之至者，臣不敢载之于书；其浅者又不足听也。意者，臣愚而不阖于王心耶？已其言臣者，将贱而不足听耶!非若是也，则臣之志，愿少赐游观之间，望见足下而入之。 
书上，秦王说之，因谢王稽说，使人持车召之。
