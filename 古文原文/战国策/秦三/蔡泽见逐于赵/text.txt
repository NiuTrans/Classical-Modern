蔡泽见逐于赵，而入韩、魏，遇夺釜鬲于涂。闻应侯任郑安平、王稽，皆负重罪，应侯内惭，乃西入秦。将见昭王，使人宣言以感怒应侯曰： 燕客蔡泽，天下骏雄弘辩之士也。彼一见秦王，秦王必相之而夺君位。 
应侯闻之，使人召蔡泽。蔡泽入，则揖应侯，应侯固不快；及见之，又倨。应侯因让之曰： 子尝宣言代我相秦，岂有此乎？ 对曰： 然。 应侯曰： 请闻其说。 蔡泽曰： 吁！何君见之晚也。夫四时之序，成功者去。夫人生手足坚强，耳目聪明，而心圣知，岂非士之所愿与？ 应侯曰： 然。 蔡泽曰： 质仁秉义，行道施德于天下，天下怀乐敬爱，愿以为君王，岂不辩智之期与？ 应侯曰： 然。 蔡泽复曰： 富贵显荣，成理万物，万物各得其所；生命寿长，终其年而不夭伤；天下继其统，守其业，传之无穷，名实纯粹，泽流千世，称之而毋绝，与天下终。岂非道之福，而圣人所谓吉祥善事与？ 应侯曰： 然。 蔡泽曰： 若秦之商君，楚之吴起，越之大夫种，其卒亦可愿矣。 
应侯知蔡泽之欲困己以说，复曰： 何为不可？夫公孙鞅事孝公，极身毋二，尽公不还私，信赏罚以致治，竭智能，示请素，蒙怨咎，欺旧交，虏魏公子，卒为秦禽将，破敌军，攘地千里。吴起事悼王，使死不害公，谗不蔽忠，言不取苟合，行不取苟容，行义不图毁誉，必有伯主强国，不辞祸凶。大夫种事越王，主离困辱，悉忠而不解，主虽亡绝，尽能而不离，多功而不矜，贵富不骄怠。若此三子者，义之至，忠之节也。故君子杀身以成名，义之所在。身虽死，无憾悔，何为不可哉？ 
蔡泽曰： 主圣臣贤，天下之福也；君明臣忠，国之福也；父慈子孝，夫信妇贞，家之福也。故比干忠不能存殷，子胥知不能存吴，申生孝而晋国乱。是有忠臣孝子，国家灭乱，何也？无明君贤父以听之。故天下一其君父为戮辱，怜其臣子。夫待死之后可以立忠成名，是微子不足仁，孔子不足圣，管仲不足大也。 于是应侯称善。
蔡泽得少间，因曰： 商君、吴起、大夫种，其为人臣，尽忠致功，则可愿矣。闳夭事文王，周公辅成王也，岂不亦忠乎？以君臣论之，商君、吴起、大夫种，其可愿孰与闳夭、周公哉？ 应侯曰： 商君、吴起、大夫种不若也。 蔡泽曰： 然则君之主，慈仁任忠，不欺旧故，孰与秦孝公、楚悼王、越王乎？ 应侯曰： 未知何如也。 
蔡泽曰： 今主固亲忠臣，不过秦孝、越王、楚悼。君者为主，正乱、披患、折难，广地、殖谷，痼国足家、强主，威盖海内，功章万里之外，不过商君、吴起、大夫种。而君之禄位贵盛，私家之富过于三子，而身不退，窃为君危之。语曰： 日中则移，月满则亏。 物盛则衰，天之常数也；进退、盈缩、变化，圣人之常道也。昔者，齐桓公九合诸侯，一匡天下，至葵丘之会，有骄矜之色，畔者九国。吴王夫差无敌于天下，轻诸侯，凌齐、晋，遂以杀身亡国。夏育、太史启叱呼骇三军，然而身死于庸夫。此皆乘至盛不及道理也。夫商君为孝公平权衡、正度量、调轻重，决裂阡陌，教民耕战，是以兵动而地广，兵休而国富，故秦无敌于天下，立威诸侯。功已成，遂以车裂。楚地方千里，带甲百万，白起率数万之师，以与楚战，一战举鄢、郢，再战烧夷陵，南并蜀、汉，又越韩、魏攻强赵，北坑马服，诛屠四十余万之众，流血成川，沸声若雷，使秦业帝。自是之后，赵、楚慑服，四十余年不敢攻秦者，白起之势也。身所服者，七十余城。功已成矣，赐死于杜邮。吴起为楚悼罢无能，废无用，损不急之官。塞私门之请，壹楚国之俗，南攻杨越，北并陈、蔡，破横散从，使驰说之士无所开其口。功已成矣，卒支解。大夫种为越王垦草创邑，辟地殖谷，率四方之士，专上下之力，以禽劲吴，成霸功。勾践终背而杀之。此四子者，成功而不去，祸至于此。此所谓信而不能诎，往而不能反者也。范蠡知之，超然避世，长为陶朱公。君独不观博者乎？或欲大投，或欲分功。此皆君之所明知也。今君相秦，计不下衽席，某不出廊庙，坐制诸侯，利施三川，以实宜阳；决羊肠之险，塞太行之口，又斩范、中行之途，栈道千里于蜀、汉，使天下皆畏秦。秦之欲得矣，君之功极矣。此亦秦之分功之时也！如是不退，则商君、白公、吴起、大夫种是也。君何不以此时归相印，让贤者授之，必有伯夷之廉；长为应侯，世世称孤，而有乔、松之寿。孰与以祸终哉！此则君何居焉？ 应侯曰善。 乃延入坐为上客。
后数日，入朝，言于秦昭王曰： 客新有从山东来者蔡泽，其人辩士。臣之见人甚众，莫有及者，臣不如也。 秦昭王召见，与语，大说之，拜为客卿。应侯因谢病，请归相印。昭王强起应侯，应侯遂称笃，因免相。昭王新说蔡泽计画，遂拜为秦相，东收周室。蔡泽相秦王数月，人或恶之，惧诛，乃谢病归相印，号刚成君。居秦十余年，昭王、孝文王、庄襄王。卒事始皇帝。为秦使于燕，三年而燕使太子丹入质于秦。
