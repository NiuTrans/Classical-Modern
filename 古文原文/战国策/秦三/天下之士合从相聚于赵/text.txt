天下之士，合从相聚于赵，而欲攻秦。秦相应侯曰： 王勿忧也，请令废之。秦于天下之士非有怨也，相聚而攻秦者，以己欲富贵耳。王见大王之狗，卧者卧，起者起，行者行，止者止，毋相与斗者；投之一骨，轻起相牙者，何则？有争意也。 于是唐睢载音乐，予之五十金，居武安，高会相与饮，谓： 邯郸人谁来取者？ 于是其谋者固未可得予也，其可得与者，与之昆弟矣。公与秦计功者，不问金之所之，金尽者功多矣。今令人复载五十金随公。 唐睢行，行至武安，散不能三千金，天下之士，大相与斗矣。
