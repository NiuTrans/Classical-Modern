谓新城君曰： 公叔、伯婴恐秦、楚之内几瑟也，公何不为韩求质子于楚?楚王听而入质子于韩，则公叔伯婴必知秦楚之不以几瑟为事也，必以韩合于秦、楚实矣。秦、楚挟韩以窘魏，魏氏不敢东，是齐孤也。公又令秦求质子于楚，楚不听，则怨结于韩。韩挟齐、魏以眄楚，楚王必重公矣。公挟秦、楚之重，以积德于韩，则公叔、伯婴必以国事公矣。 
