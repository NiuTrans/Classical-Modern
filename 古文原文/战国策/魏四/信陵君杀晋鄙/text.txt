信陵君杀晋鄙，救邯郸，破秦人，存赵国，赵王自郊迎。唐且谓信陵君曰： 臣闻之曰，事有不可知者，有不可不知者；有不可忘者，有不可不忘者。 信陵君曰： 何谓也? 对曰： 人之憎我也，不可不知也；吾憎人也，不可得而知也。人之有德于我也，不可忘也；吾有德于人也，不可不忘也。今君杀晋鄙，救邯郸，破秦人，存赵国，此大德也。今赵王自郊迎，卒然见赵王，臣愿君之忘之也。 信陵君曰： 无忌谨受教。 
