长平之役，平都君说魏王曰： 王胡不为从? 魏王曰： 秦许吾以垣雍。 平都君曰： 臣以垣雍为空割也。 魏王曰： 何谓也? 平都君曰： 秦、赵久相持于长平之下而无决。天下合于秦，则无赵；合于赵，则无秦。秦恐王之变也，故以垣雍饵王也。秦战胜赵，王敢责垣雍之割乎? 王曰： 不敢。  秦战不胜赵，王能令韩出垣雍之割乎? 王曰： 不能。  臣故曰，垣雍空割也。 魏王曰： 善。 
