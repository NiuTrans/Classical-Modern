秦攻韩之管，魏王发兵救之。昭忌曰： 夫秦强国也，而韩、魏壤梁。不出攻则已，若出攻，非于韩也必魏也。今幸而于韩，此魏之福也。王若救之，夫解攻者，必韩之管也；致攻者，必魏之梁也。 魏王不听，曰： 若不因救韩，韩怨魏，西合于秦，秦、韩为一，则魏危。 遂救之.
秦果释管而攻魏。魏王大恐，谓昭忌曰： 不用子之计而祸至，为之奈何? 昭忌乃为之见秦王曰： 臣闻明主之听也，不以挟私为政，是参行也。愿大王无攻魏，听臣也。 秦王曰： 何也? 昭忌曰： 山东之众，时合时离，何也哉? 秦王曰： 不识也。 曰： 天下之合也，以王之不必也；其离也，以王之必也。今攻韩之管，国危矣，未卒而移兵于梁，合天下之从，无精于此者矣。以为秦之求索，必不可支也。故为王计者，不如齐赵，秦已制赵，则燕不敢不事秦，荆、齐不能独从。天下争敌于秦，则弱矣。 秦王乃止。
