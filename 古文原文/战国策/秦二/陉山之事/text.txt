陉山之事，赵且与秦伐齐。齐惧，令田章以阳武合于赵，而以顺子为质。赵王喜，乃案兵告于秦曰： 齐以阳武赐弊邑而纳顺子，欲以解伐。敢告下吏。 
秦王使公子他之赵，谓赵王曰： 齐与大国救魏而倍约，不可信恃，大国不义，以告弊邑，而赐之二社之地，以奉祭祀。今又案兵，且欲合齐而受其地，非使臣之所知也。请益甲四万，大国裁之 。
苏代为齐献书穰侯曰： 臣闻往来之者言曰： 秦且益赵甲四万人以伐齐。 臣窃必之弊邑之王曰： 秦王明而熟于计，穰侯智而习于事，必不益赵甲四万人以伐齐。 是何也？夫三晋相结，秦之深雠也。三晋百背秦，百欺秦，不为不信，不为无行。今破齐以肥赵，赵，秦之深讎，不利于秦。一也。秦之谋者必曰： 破齐弊晋，而后制晋、楚之胜。 夫齐，罢国也，以天下击之，譬犹以千钧之弩溃痈也。秦王安能制晋、楚哉！二也。秦少出兵，则晋、楚不信；多出兵，则晋、楚制于秦。齐恐，则必不走于秦且走晋、楚。三也。齐割地以实晋、楚，则晋、楚安。齐举兵而为之顿剑，则秦反受兵。四也。是晋、楚以秦破齐，以齐破秦，何晋、楚之智而齐、秦之愚！五也。秦得安邑，善齐以安之，亦必无患矣。秦有安邑，则韩、魏必无上党哉。夫取三晋之肠胃与出兵而惧其不反也，孰利？故臣窃必之弊邑之王曰： 秦王明而熟于计，穰侯智而习于事，必不益赵甲四万人以伐齐矣。  
