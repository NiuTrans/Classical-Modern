华军之战，魏不胜秦。明年。将使段干崇割地而讲。
孙臣谓魏王曰： 魏不以败之上割，可谓善用不胜矣；而秦不以胜之上割，可谓不能用胜矣。今处期年乃欲割，是群臣之私而王不知也。且夫欲玺者，段干子也，王因使之割地；欲地者，秦也，而王因使之受玺。夫欲玺者制地，而欲地者制玺，其势必无魏矣!且夫奸臣固皆欲以地事秦。以地事秦，譬犹抱薪而救火也，薪不尽，则火不灭。今王之地有尽，而秦之求无穷，是薪火之说也。 魏王曰： 善。虽然，吾已许秦矣，不可以革也。 对曰： 王独不见夫博者之用枭邪?欲食则食，欲握则握。今君劫于群臣而许秦，因曰不可革，何用智之不若枭也! 魏王曰： 善。 乃案其行。
