苏代为奉阳君说燕于赵以伐齐，奉阳君不听。乃入齐恶赵，令齐绝于赵。齐已绝于赵，因之燕，谓昭王曰： 韩为谓臣曰： 人告奉阳曰：使齐不信赵者，苏子也；今齐王召蜀子使不伐宋，苏子也；与齐王谋道取秦以谋赵者，苏子也；令齐宋赵之质子以甲者，又苏子也。请告子以请齐，果以守赵之质子以甲，吾必守子以甲。 其言恶矣。虽然，王勿患也。臣故知入齐之有赵累也。出为之以成所欲，臣死而齐大恶于赵，臣犹生也。令齐、赵绝，可大纷已。持臣非张孟谈也，使臣也如张孟谈也，齐、赵必有为智伯者矣。
 奉阳君告朱讙与赵足曰： 齐王使公王曰命说曰，必不反韩珉，今召之矣。必不任苏子以事，今封而相之。令不合燕，今以燕为上交。吾所恃者顺也，今其言变有甚于其父，顺始与苏子为仇。见之知无厉，今贤之两之，已矣，吾无齐矣！ 奉阳君之怒甚矣。如齐王王之不信赵，而小人奉阳君也，因是而倍之。不以今时大纷之，解而复合，则后不可奈何也。故齐、赵之合苟可循也，死不足以为臣患；逃不足以为臣耻；为诸侯，不足以臣荣；被发自漆为厉，不足以为臣辱。然而臣有患也。臣死而齐、赵不循，恶交分于臣也，而后相效，是臣之患也。若臣死而必相攻也，臣必勉之而求死焉。尧、舜之贤而死，禹、汤之知而死，孟贲之勇而死，乌获之力而死，生之物固有不死者乎？在必然之物以成所欲，王何疑焉？
 臣以为不若逃而去之。臣以韩、魏循自齐，而为之取秦。深结赵以劲之。如是则近于相攻。臣虽为之累燕，奉阳君告朱讙曰： 苏子怒于燕王之不以吾故，弗予相，又不予卿也，殆无燕矣。 其疑至于此，故臣虽为之不累燕，又不欲王。伊尹再逃汤而之桀，再逃桀而之汤，果与鸣条之战，而以汤为天子，伍子胥逃楚而之吴，果与伯举之战，而报其父之雠。今臣逃而纷齐、赵，始可著于春秋。且举大事者，孰不逃?桓公之难，管仲逃于鲁；阳虎之难，孔子逃于卫；张仪逃于楚；白珪逃于秦；望诸相中山也使赵，赵劫之求地，望诸攻关而出逃；外孙之难，薛公释戴逃出于关，三晋称以为士。故举大事，逃不足以为辱矣。 卒绝齐于赵，赵合于燕以攻齐，败之。
