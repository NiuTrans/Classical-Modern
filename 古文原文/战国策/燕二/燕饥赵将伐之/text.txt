燕饥，赵将伐之。楚使将军之燕，过魏，见赵恢。赵恢曰： 使除患无至，易于救患。伍子胥、宫之奇不用，烛之武、张孟谈受大赏。是故谋者皆从事于除患之道，而先使除患无至者，今予以百金送公也，不如以言。公听吾言而说赵王曰： 昔者吴伐齐，为其饥也，伐齐未必胜也，而弱越乘其弊以霸。今王之伐燕也，亦为其饥也，伐之未必胜，而强秦将以兵承王之西，是使弱赵居强吴之处，而使强秦处弱越之所以霸也。愿王之熟计之也。  
使者乃以说赵王，赵王大悦，乃止。燕昭王闻之，乃封之以地。
