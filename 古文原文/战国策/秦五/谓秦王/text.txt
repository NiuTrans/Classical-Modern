谓秦王曰： 臣窃惑王之轻齐易楚，而卑畜韩也。臣闻，王兵胜而不骄，伯主约而不忿。胜而不骄，故能服世；约而不忿，故能从邻。今王广德魏、赵，而轻失齐，骄也；战胜宜阳，不恤楚交，忿也。骄忿非伯主之业也。臣窃为大主虑之而不取也。《诗》云： 靡不有初，鲜克有终。 故先王之所重者，唯始与终。何以知其然?昔智伯瑶残范、中行，围逼晋阳，卒为三家笑。吴王夫差栖越于会稽，胜齐于艾陵，为黄池之遇，无礼于宋，遂与勾践禽，死于干隧。梁君伐楚胜齐，制赵、韩之兵，驱十二诸侯以朝天子于孟津，后子死，自布冠而拘于秦。三者非无功也，能始而不能终也。
 今王破宜阳，残三川，而使天下之士不敢言；雍天下之国，徙西周之疆，而世主不敢交阳侯之塞；取董棘，而韩、楚之兵不敢进。王若能为此尾，则三王不足四，五伯不足六。王若不能为此尾，而有后患，则臣恐诸侯之君，河、济之士，以王为吴、智之事也。
 《诗》云： 行百里者半于九十。 此言末路之难。今大王皆有骄色，以臣之心观之，天下之事，依世主之心，非楚受兵，必秦也。何以知其然也?秦人援魏以拒楚，楚人援韩以拒秦，四国之兵敌，而未能复战也。齐、宋在绳墨之外以为权，故曰先得齐、宋者伐秦。秦先得齐、宋，则韩氏铄；韩氏铄，则楚孤而受兵也。楚先得齐，则魏氏铄；魏氏铄，则秦孤而受兵矣。若随此计而行之，则两国者必为天下笑矣。 
