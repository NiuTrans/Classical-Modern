东周欲为稻，西周不下水，东周患之。苏子谓东周君曰： 臣请使西周下水,可乎? 乃往见西周之君曰： 君之谋过矣!今不下水，所以富东周也。今其民皆种麦，无他种矣。君若欲害之，不若一为下水，以病其所种。下水，东周必复种稻；种稻而复夺之。若是，则东周之民可令一仰西周，而受命于君矣。 西周君曰： 善。 遂下水，苏子亦得两国之金也。
