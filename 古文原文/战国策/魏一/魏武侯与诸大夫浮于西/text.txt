魏武侯与诸大夫浮于西河，称曰： 河山之险，岂不亦信固哉！ 王钟侍王，曰： 此晋国之所以强也。若善修之，则霸王之业具矣。 吴起对曰： 吾君之言，危国之道也；而子又附之，是危也。 武侯忿然曰： 子之言有说乎? 
吴起对曰： 河山之险，信不足保也；是伯王之业，不从此也。昔者三苗之居，左彭蠡之波，右有洞庭之水，文山在其南，而衡山在其北。恃此险也，为政不善，而禹放逐之。夫夏桀之国，左天门之阴，而右天溪之阳，庐、睪在其北，伊、洛出其南。有此险也，然为政不善，而汤伐之。殷纣之国，左孟门而右漳、釜，前带河，后被山。有此险也，然为政不善，而武王伐之。且君亲从臣而胜降城，城非不高也，人民非不众也，然而可得并者，政恶故也。从是观之，地形险阻，奚足以霸王矣! 
武侯曰： 善。吾乃今日闻圣人之言也!西河之政，专委之子矣。 
