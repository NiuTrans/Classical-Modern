知伯索地于魏桓子，魏桓子弗予。任章曰： 何故弗予？ 桓子曰： 无故索地，故弗予。 任章曰： 无故索地，邻国必恐；重欲无厌，天下必惧。君予之地，知伯必憍。憍而轻敌，邻国惧而相亲。以相亲之兵，待轻敌之国，知氏之命不长矣！《周书》曰： 将欲败之，必姑辅之；将欲取之，必姑与之。 君不如与之，以骄知伯。君何释以天下图知氏，而独以吾国为知氏质乎？ 君曰： 善。 乃与之万家之邑一。知伯大说，因索蔡、皋梁于赵，赵弗与，因围晋阳。韩、魏反于外，赵氏应之于内，知氏遂亡。
