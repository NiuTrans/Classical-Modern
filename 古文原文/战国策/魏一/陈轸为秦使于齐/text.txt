陈轸为秦使于齐，过魏，求见犀首。犀首谢陈轸。陈轸曰： 轸之所以来者，事也。公不见轸，轸且行，不得待异日矣。 犀首乃见之。陈轸曰： 公恶事乎?何为饮食而无事?无事必来。 犀首曰： 衍不肖，不能得事焉，何敢恶事? 陈轸曰： 请移天下之事于公。 犀首曰： 奈何? 陈轸曰： 魏王使李从以车百乘使于楚，公可以居其中而疑之。公谓魏王曰： 臣与燕、赵故矣，数令人召臣也，曰无事必来。今臣无事，请谒而往。无久，旬、五之期。 王必无辞以止公。公得行，因自言于廷曰： 臣急使燕、赵，急约车为行具。  犀首曰： 诺。 谒魏王，王许之，即明言使燕、赵。
诸侯客闻之，皆使人告其王曰： 李从以车百乘使楚，犀首又以车三十乘使燕、赵。 齐王闻之，恐后天下得魏，以事属犀首，犀首受齐事。魏王止其行使。燕、赵闻之，亦以事属犀首。楚王闻之，曰： 李从约寡人，今燕、齐、赵皆以事因犀首，犀首必欲寡人，寡人欲之。 乃倍李从，而以事因犀首。魏王曰： 所以不使犀首者，以为不可。令四国属以事。寡人亦以事因焉。 犀首遂主天下之事，复相魏。
