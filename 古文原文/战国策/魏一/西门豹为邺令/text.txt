西门豹为邺令，而辞乎魏文侯。文侯曰： 子往矣，必就子之功，而成子之名。 西门豹曰： 敢问就功成名，亦有术乎? 文侯曰： 有之。夫乡邑老者而先受坐之士，子入而问其贤良之士而师事之，求其好掩人之美而扬人之丑者而参验之。夫物多相类而非也，幽莠之幼也似禾，骊牛之黄也似虎，白骨疑象，武夫类玉，此皆似之而非者也。 
