张子仪以秦相魏，齐、楚怒而欲攻魏。雍沮谓张子曰： 魏之所以相公者，以公相则国家安，而百姓无患。今公相而魏受兵，是魏计过也。齐、楚攻魏，公必危矣。 张子曰： 然则奈何? 雍沮曰： 请令齐、楚解攻。 雍沮谓齐、楚之君曰： 王亦闻张仪之约秦王乎？曰： 王若相仪于魏，齐、楚恶仪，必攻魏。魏战而胜，是齐、楚之兵折，而仪固得魏矣；若不胜魏，魏必多秦以持其国，必割地以赂王。若欲复攻，其敝不足以应秦。 此仪之所以与秦王阴相结也。今仪相魏而攻之，是使仪之计当与秦也，非所以穷仪之道也。 齐、楚之王曰： 善。 乃遽解攻于魏。
