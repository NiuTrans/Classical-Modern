虞卿谓春申君曰： 臣闻之《春秋》，于安思危，危则虑安。今楚王之春秋高矣，而君之封地不可不早定也。为主君虑封者，莫如远楚。秦孝公封商君，孝公死，而后不免杀之。秦惠王封冉子，惠王死，而后王夺之。公孙鞅，功臣也；冉子，亲姻也。然而不免夺死者，封近故也。太公望封于齐，邵公奭封于燕，为其远王室矣。今燕之罪大而赵怒深，故君不如北兵以德赵，践乱燕，以定身封，此百代之一时也。 
君曰： 所道攻燕，非齐则魏。魏、齐新怨楚，楚君虽欲攻燕，将道何哉? 对曰： 请令魏王可。 君曰： 何如? 对曰： 臣请到魏，而使所以信之。 
乃谓魏王曰： 夫楚亦强大矣，天下无敌，乃且攻燕。 魏王曰： 乡也子云天下无敌，今也子云乃且攻燕者，何也? 对曰： 今为马多力则有矣，若曰胜千钧则不然者，何也?夫千钧，非马之任也。今谓楚强大则有矣，若越赵、魏而斗兵于燕，则岂楚之任也哉? 非楚之任而楚为之，是敝楚也。敝楚见强魏也，其于王孰便也? 
