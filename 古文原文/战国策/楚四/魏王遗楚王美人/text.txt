魏王遗楚王美人，楚王说之。夫人郑袖知王之说新人也，甚爱新人，衣服玩好，择其所喜而为之；宫室卧具，择其所善而为之。爱之甚于王。王曰： 妇人所以事夫者，色也；而妒者，其情也。今郑袖知寡人之说新人也，其爱之甚于寡人，此孝子所以事亲，忠臣之所以事君也。 
郑袖知王以己为不妒也，因谓新人曰： 王爱子美矣。虽然，恶子之鼻。子为见王，则必掩子鼻。 新人见王，因掩其鼻。王谓郑袖曰： 夫新人见寡人，则掩其鼻，何也? 郑袖曰： 妾知也。 王曰： 虽恶，必言之。 郑袖曰： 其似恶闻君王之臭也。 王曰： 悍哉！ 令劓之，无使逆命。
