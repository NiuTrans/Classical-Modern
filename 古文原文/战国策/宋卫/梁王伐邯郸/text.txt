梁王伐邯郸，而征师于宋。宋君使使者请于赵王曰： 夫梁兵劲而权重，今征师于弊邑，弊邑不从，则恐危社稷；若扶梁伐赵，以害赵国，则寡人不忍也。愿王之有以命弊邑。 
赵王曰： 然。夫宋之不足如梁也，寡人知之矣。弱赵以强梁，宋必不利也，则吾何以告子而可乎? 使者曰： 臣请受边城，徐其攻而留其日，以待下吏之有城而已。 赵王曰： 善。 
宋人因遂举兵入赵境，而围一城焉。梁王甚说，曰： 宋人助我攻矣。 赵王亦说曰： 宋人止于此矣。 故兵退难解，德施于梁而无怨于赵。故名有所加而实有所归。
