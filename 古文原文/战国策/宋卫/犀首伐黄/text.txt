犀首伐黄，过卫，使人谓卫君曰： 弊邑之师过大国之郊，曾无一介之使以存之乎?敢请其罪。今黄城将下矣，已将移兵而造大国之城下。 卫君惧，束组三百绲，黄金三百镒，以随使者。南文子止之曰： 是胜黄城，必不敢来；不胜，亦不敢来。是胜黄城，则功大名美，内临其伦。夫在中者恶临，议其事。蒙大名，挟成功，坐御以待中之议，犀首虽愚，必不为也。是不胜黄城，破心而走，归，恐不免于罪矣!彼安敢攻卫以重其不胜之罪哉? 果胜黄城，帅师而归，遂不敢过卫。
