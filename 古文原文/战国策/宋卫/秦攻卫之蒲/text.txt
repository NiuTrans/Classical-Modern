秦攻卫之蒲，胡衍谓樗里疾曰： 公之伐蒲，以为秦乎?以为魏乎?为魏则善，为秦则不赖矣。卫所以为卫者，以有蒲也。今蒲入于魏，卫必折于魏。魏亡西河之外，而弗能复取者，弱也。今并卫于魏，魏必强。魏强之日，西河之外必危。且秦王亦将观公之事。害秦以善魏，秦王必怨公。 樗里疾曰： 奈何? 胡衍曰： 公释蒲勿攻，臣请为公入戒蒲守，以德卫君。 樗里疾曰： 善。 
胡衍因入蒲，谓其守曰： 樗里子知蒲之病也，其言曰： 吾必取蒲。 今臣能使释蒲勿攻。 蒲守再拜，因效金三百镒焉，曰： 秦兵诚去，请厚子于卫君。 胡衍取金于蒲，以自重于卫。樗里子亦得三百金而归，又以德卫君也。
