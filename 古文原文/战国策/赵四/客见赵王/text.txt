客见赵王曰： 臣闻王之使人买马也，有之乎? 王曰： 有之。  何故至今不遣？ 王曰： 未得相马之工也。 对曰： 王何不遣建信君乎？ 王曰： 建信君有国事，又不知相马。 曰： 王何不遣纪姬乎？ 王曰： 纪姬，妇人也，不知相马。 对曰： 买马而善，何补于国？ 王曰： 无补于国。  买马而恶，何危于国。 王曰： 无危于国。 对曰： 然则买马善而若恶，皆无危补于国。然而王之买马也，必将待工。今治天下，举错非也，国家为虚戾，而社稷不血食，然而王不待工，而与建信君，何也？ 赵王未之应也。客曰： 燕郭之法，有所谓桑雍者，王知之乎？ 王曰： 未之闻也。  所谓桑雍者，便辟左右之近者，及夫人优爱孺子也。此皆能乘王之醉昏，而求所欲于王者也。是能得之乎内，则大臣为之枉法于外矣。故日月晖于外，其贼在于内，谨备其所憎，而祸在于所爱。 
