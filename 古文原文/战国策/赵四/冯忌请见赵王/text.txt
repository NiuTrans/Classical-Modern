冯忌请见赵王，行人见之。冯忌接手免首，欲言而不敢。王问其故，对曰： 客有见人于服子者，已而请其罪。服子曰： 公之客独有三罪：望我而笑，是狎也；谈语不称师，是倍也；交浅而言深，是乱也。 客曰： 不然。夫望人而笑，是和也；言而不称师，是庸说也；交浅而言深，是忠也。昔者尧见舜于草茅之中，席陇亩而荫庇桑，阴移而授天下传。伊尹负鼎俎而干汤，姓名未著而受三公。使夫交浅者不可以深谈，则天下不传，而三公不得也。 赵王曰： 甚善。 冯忌曰： 今外臣交浅而欲深谈，可乎? 王曰： 请奉教。 于是冯忌乃谈。
