齐将攻宋，而秦、楚禁之。齐因欲与赵，赵不听。齐乃令公孙衍说李兑以攻宋而定封焉。李兑乃谓齐王曰： 臣之所以坚三晋以攻秦者，非以为齐得利秦之毁也，欲以使攻宋也。而宋置太子以为王，下亲其上而守坚，臣是以欲足下之速归休士民也。今太子走，诸善太子者，皆有死心。若复攻之，其国必有乱，而太子在外，此亦举宋之时也。
 臣为足下使公孙衍说奉阳君曰： 君之身老矣，封不可不早定也。为君虑封，莫若于宋，他国莫可。夫秦人贪，韩、魏危，燕、楚辟，中山之地薄，莫如于阴。失今之时，不可复得已。宋之罪重，齐之怒深，残乱宋，得大齐，定身封，此百代之一时也。 以奉阳君甚食之，唯得大封，齐无大异。臣愿足下之大发攻宋之举，而无庸致兵，姑待已耕，以观奉阳君之应足下也。县阴以甘之，循有燕以临之，而臣待忠之封，事必大成。臣又愿足下有地效于襄安君以资臣也。足下果残宋，此两地之时也，足下何爱焉?若足下不得志于宋，与国何敢望也。足下以此资臣也，臣循燕观赵，则足下击溃而决天下矣。 
