希写见建信君。建信君曰： 文信侯之于仆也，甚无礼。秦使人来仕，仆官之丞相，爵五大夫。文信侯之于仆也，甚矣其无礼也。 希写曰： 臣以为今世用事者，不如商贾。 建信君悖然曰： 足下卑用事者而高商贾乎? 曰： 不然。夫良商不与人争买卖之贾，而谨司时。时贱而买，虽贵而贱矣；时贵而卖，虽贱已贵矣。昔者文王之拘于牖里，而武王羁于玉门，卒断纣之头而县于太白者，是武王之功也。今君不能与文信侯相伉以权，而责文信侯少礼，臣窃为君不取也。 
