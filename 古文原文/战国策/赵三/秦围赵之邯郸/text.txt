秦围赵之邯郸。魏安釐王使将军晋鄙救赵。畏秦，止于荡阴，不进。魏王使客将军新垣衍间入邯郸，因平原君谓赵王曰： 秦所以急围赵者，前与齐湣王争强为帝，已而复归帝，以齐故。今齐湣王已益弱。方今唯秦雄天下，此非必贪邯郸，其意欲求为帝。赵诚发使尊秦昭王为帝，秦必喜，罢兵去。 平原君犹豫未有所决。
此时鲁仲连适游赵，会秦围赵。闻魏将欲令赵尊秦为帝，乃见平原君曰： 事将奈何矣？ 平原君曰： 胜也何敢言事？百万之众折于外，今又内围邯郸而不能去。魏王使将军辛垣衍令赵帝秦，今其人在是，胜也何敢言事？ 鲁仲连曰： 始吾以君为天下之贤公子也，吾乃今然后知君非天下之贤公子也。梁客辛垣衍安在？吾请为君责而归之。 平原君曰： 胜请召而见之与先生。 平原君遂见辛垣衍曰： 东国有鲁仲连先生，其人在此，胜请为绍介而见之于将军。 辛垣衍曰： 吾闻鲁连先生，齐国之高士也。衍，人臣也，使事有职。吾不愿见鲁连先生也。 平原君曰： 胜已泄之矣。 辛垣衍许诺。
鲁仲连见辛垣衍而无言。辛垣衍曰： 吾视居北围城之中者，皆有求于平原君也。今吾视先生之玉貌，非有求于平原君者，曷为久居此围城之中而不去也？ 鲁连曰： 世以鲍焦无从容而死者，皆非也。今众人不知，则为一身。彼秦者，弃礼义而上首功之国也。权使其士，虏使其民。彼则肆然而为帝，过而遂正于天下，则连有赴东海而死矣。吾不忍为之民也！所为见将军者，欲以助赵也。 
辛垣衍曰： 先生助之奈何？ 鲁连曰： 吾将使梁及燕助之。齐、楚则固助之矣。 辛垣衍曰： 燕则吾请以从矣。若乃梁，则吾乃梁人也，先生恶能使梁助之耶？ 鲁连曰： 梁未睹秦称帝之害故也，使梁睹秦称帝之害，则必助赵矣。 辛垣衍曰： 秦称帝之害将奈何？ 鲁仲连曰： 昔齐威王尝为仁义矣，率天下诸侯而朝周。周贫且微，诸侯莫朝，而齐独朝之。
居岁余，周烈王崩，诸侯皆吊，齐后往。周怒，赴于齐曰： 天崩地坼，天子下席。东藩之臣田婴齐后至，则斮之！ 威王勃然怒曰： 叱嗟，而母婢也。 卒为天下笑。故生则朝周，死则叱之，诚不忍其求也。彼天子固然，其无足怪。 辛垣衍曰： 先生独未见夫仆乎？十人而从一人者，宁力不胜、智不若耶？畏之也。 鲁仲连曰： 然梁之比于秦若仆耶？ 辛垣衍曰： 然。 鲁仲连曰： 然吾将使秦王烹醢梁王。 辛垣衍怏然不悦曰： 嘻！亦太甚矣，先生之言也。先生又恶能使秦王烹醢梁王？ 
鲁仲连曰： 固也，待吾言之。昔者，鬼侯、鄂侯、文王，纣之三公也。鬼侯有子而好，故入之于纣，纣以为恶，醢鬼侯。鄂侯争之急，辨之疾，故脯鄂侯。文王闻之，喟然而叹，故拘之于牖里之库，百日而欲舍之死。曷为与人俱称帝王，卒就脯醢之地也？ 
 齐闵王将之鲁，夷维子执策而从，谓鲁人曰： 子将何以待吾君？ 鲁人曰： 吾将以十太牢待子之君。 维子曰： 子安取礼而来待吾君？彼吾君者，天子也。天子巡狩，诸侯辟舍，纳于筦键，摄衽抱几，视膳于堂下，天子已食，退而听朝也。 鲁人投其籥，不果纳，不得入于鲁。将之薛，假涂于邹。当是时，邹君死，闵王欲入吊。夷维子谓邹之孤曰： 天子吊，主人必将倍殡柩，设北面于南方，然后天子南面吊也。 邹之群臣曰： 必若此，吾将伏剑而死。 故不敢入于邹。邹、鲁之臣，生则不得事养，死则不得饭含。然且欲行天子之礼，于邹鲁之臣，不果纳。今秦万乘之国，梁亦万乘之国。俱据万乘之国，交有称王之名，睹其一战而胜，欲从而帝之，是使三晋之大臣不如邹、鲁之仆妾也。且秦无已而帝，则且变易诸侯之大臣。彼将夺其所谓不肖，而予其所谓贤；夺其所憎，而与其所爱。彼又将使其子女谗妾为诸侯妃姬，处梁之宫，梁王安得晏然而已乎？而将军又何以得故宠乎？ 
于是辛垣衍起，再拜谢曰： 始以先生为庸人，吾乃今日而知先生为天下之士也。吾请去，不敢复言帝秦。 秦将闻之，为却军五十里。适会魏公子无忌夺晋鄙军以救赵击秦，秦军引而去。于是平原君欲封鲁仲连。鲁仲连辞让者三，终不肯受。平原君乃置酒，酒酣，起前以千金为鲁连寿。鲁连笑曰： 所贵于天下之士者，为人排患、释难，解纷乱而无所取也。即有所取者，是商贾之人也，仲连不忍为也。 遂辞平原君而去，终身不复见。
