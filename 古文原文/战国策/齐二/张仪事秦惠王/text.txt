张仪事秦惠王。惠王死，武王立。左右恶张仪，曰： 仪事先王不忠。 言未已，齐让又至。
张仪闻之，谓武王曰： 仪有愚计，愿效之王。 王曰： 奈何? 曰： 为社稷计者，东方有大变，然后王可以多割地。今齐王甚憎张仪，仪之所在，必举兵而伐之。故仪愿乞不肖身而之梁，齐必举兵而伐之。齐、梁之兵连于城下，不能相去，王以其间伐韩，入三川，出兵函谷而无伐，以临周，祭器必出，挟天子，案图籍，此王业也。 王曰： 善。 乃具革车三十乘，纳之梁。
齐果举兵伐之。梁王大怒。张仪曰： 王勿患，请令罢齐兵。 乃使其舍人冯喜之楚，藉使之齐。齐、楚之事已毕，因谓齐王： 王甚憎张仪，虽然，厚矣王之托仪于秦王也。 齐王曰： 寡人甚憎张仪，仪之所在，必举兵伐之，何以托仪也? 对曰： 是乃王之托仪也。仪之出秦，因与秦王约曰： 为王计者，东方有大变，然后王可以多割地。齐王甚憎仪，仪之所在，必举兵伐之。故仪愿乞不肖身而之梁，齐必举兵伐梁。梁、齐之兵连于城下不能去，王以其间伐韩，入三川，出兵函谷而无伐，以临周，祭器必出，挟天子，案图籍，是王业也。 秦王以为然，与革车三十乘而纳仪于梁。而果伐之，是王内自罢而伐与国，广邻敌以自临，而信仪于秦王也。此臣之所谓托仪也。 王曰： 善。 乃止。
