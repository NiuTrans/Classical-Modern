秦攻赵长平，齐、楚救之。秦计曰： 齐、楚救赵，亲，则将退兵；不亲，则且遂攻之。 
赵无以食，请粟于齐，而齐不听。苏秦谓齐王曰： 不如听之以却秦兵，不听则秦兵不却，是秦之计中，而齐、燕之计过矣。且赵之于燕、齐，隐蔽也，齿之有唇也，唇亡则齿寒。今日亡赵，则明日及齐、楚矣。且夫救赵之务，宜若奉漏壅，沃焦釜。夫救赵，高义也；却秦兵，显名也。义救亡赵，威却强秦兵，不务为此，而务爱粟，则为国计者过矣。 
