惟是有三祀，王在管，管叔自作殷之监，东隅之侯咸受赐于王，王乃旅之，以上东隅。
用大匡，顺九则、八宅、六位。宽俭恭敬，夙夜有严。昭质非朴，朴有不明，明执于私，私回不中，中忠于欲，思慧丑诈。昭信非展，展尽不伊，伊言于允，思复丑谮。昭让非背，背党雍德，德让于敬，思贤丑争。昭位非忿，忿非□直，直立于众，思直丑比。昭政非闲，闲非远节，节政于进，思止丑残。昭静非穷，穷居非意，意动于行，思静丑躁。昭洁非为，为穷非涓，涓洁于利，思义丑贪。昭因非疾疾非不贞，贞固于事，思任丑诞。昭明九则，九丑自齐，齐则曰知，悖则死勇。勇如害上，则不登于明堂。明堂所以明道，明道惟法。法人惟重老，重老惟宝。呜呼在昔，文考战战惟时，祗祗汝其。此有夺误夙夜济济，无竞惟人，惟允惟让，不远群正，不迩谗邪。入汝不时，行汝害于士，士惟都人，孝悌子孙。
不官则不长，官戒有敬。官□朝道，舍宾祭器，曰八宅。绥比新、故、外、内、贵、贱曰六位。大官作为武，小官承长。大匡封摄，外用和大。中匡用均，劳故礼心。小匡用惠，施舍静众。禁请无愿，顺生分杀，不忘不惮。俾若九则，生敬在国，国咸顺，顺维敬，敬维让，让维礼。辟不及宽，有永假。
