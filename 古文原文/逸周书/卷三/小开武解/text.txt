维王二祀一月，既生魄，王召周公旦曰： 呜呼，余夙夜忌商，不知道极，敬听以勤天命。 
周公拜手稽首曰： 在我文考，顺明三极，躬是四察，循用五行，戒视七顺，顺道九纪。三极既明，五行乃常，四祭既是，七顺乃辨，明势天道，九纪咸当，顺德以谋，罔惟不行。三极：一维天九星，二维地九州，三维人四左。四察，一目察维极，二耳察维声，三口察维言，四心察维念。五行：一黑位水，二赤位火，三苍位木，四白位金，五黄位土。七顺：一顺天得时，二顺地得助，三顺年得和，四顺利财足，五顺得助明，六顺仁无失，七顺道有功。九纪：一辰以纪日，二宿以纪月，三日以纪德，四月以纪刑，五春以纪生，六夏以纪长，七秋以纪杀，八冬以纪藏，九岁以纪终。时候天视，可监时，时不失以知吉凶。 
 王拜曰： 允哉！余闻在昔，训典中规，非使罔有恪言，日正余不足。 
