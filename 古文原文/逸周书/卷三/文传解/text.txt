文王受命之九年，时维暮春，在鄗召太子发曰： 呜呼！我身老矣，吾语汝。我所保与我所守，传之子孙。吾厚德而广惠，忠信而志爱，人君之行。不为骄侈，不为泰靡，不淫于美，括柱茅茨，为民爱费。山林非时，不升斤斧，以成草木之长，川泽非时，不入网罟，以成鱼鳖之长。不鹿弭不卵，以成鸟兽之长，畋渔以时，童不夭胎，马不驰骛，土不失宜。土可犯材，可蓄润湿，不谷树之竹苇莞蒲，砾石不可谷，树之葛木，以为絺绤，以为材用。
 故凡土地之间者，胜任裁之，并为民利。是鱼鳖归其泉，鸟归其林，孤寡辛苦，咸赖其生，以遂其材。工匠以为其器，百物以平其利，商贾以通其货。工不失其务，农不失其时，是谓和德。土多民少，非其土也。土少人多，非其人也。是故土多发政，以漕四方，四方流之。土少安帑，而外其务方输。《夏箴》曰：中不容利，民乃外次。《开望》曰：土广无守，可袭伐；土狭无食，可围竭。二祸之来，不称之灾。天有四殃，水旱饥荒，其至无时，非务积聚，何以备之。《夏箴》曰：小人无兼年之食，遇天饥，妻子非其有也。大夫无兼年之食，遇天饥，臣妾舆马非其有也。戒之哉！弗思弗行，至无日矣。
 不明开塞禁舍者，其如天下何。各修其学而尊其名，圣人制之。故诸横生尽以养从，从生尽以养一丈夫。无杀夭胎，无伐不成材，无堕四时。如此者十年，有十年之积者王；有五年之积者霸，无一年之积者亡。生十杀一者，物十重，生一杀十者，物顿空。十重者王，顿空者亡。
 兵强胜人，人强胜天，能制其有者，则能制人之有。令行禁止，王始。出一曰神明，出二曰分光，出三曰无适异，出四曰无适与。无适与者亡。 
