天道尚左，日月西移；地道尚右，水道东流。人道尚中，耳目役心。心有四佐，不和曰废。地有五行，不通曰恶。天有四时，不时曰凶。天道曰祥，地道曰义，人道曰礼。知祥则寿，知义则立，知礼则行。礼义顺祥曰吉。吉礼左还，顺天以利本。武礼右还，顺地以利兵。将居中军，顺人以利阵。人有中，曰参，无中曰两，两争曰弱，参和曰强。男生而成三，女生而成两。五以成室，室成以生民，民生以度。左右手各握五，左右足各履五，曰四枝，元首曰末。五五二十五，曰元卒。
一卒居前曰开，一卒居后曰敦。左右一卒曰闾，四卒成卫曰伯。三伯一长曰佐，三佐一长曰右。三右一长曰正，三正一长曰卿。三卿一长曰辟。辟必明，卿必仁，正必知，右必和，伯必勤，卒必力。辟不明，无以虑官；卿不仁，无以集众；伯不勤，无以行令；卒不力，无以承训。
均卒力，貌而无比，不则不顺。均伯勤，劳而无携，携则不和。均佐肃静而无留，留则无成。均右和恭而无羞，羞则不兴。辟必文圣如度。元忠尚让，亲均惠下，集固介德。危言不干德，曰正。正及神人曰极世，世能极曰帝。
