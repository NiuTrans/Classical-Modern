维正月，既生魄，王访于周公曰： 呜呼，朕闻维时兆厥工，非不显，朕实不明。维士非不务，而不得助，大则骄，小则慑，慑谋不极。予重位与轻服。非其得福厚用遗。庸止生隙，庸行信贰，众辑群政，不辑自匿。呜呼，予夙勤之，无或告余。非不念，念不知。 
周公曰： 于敢称乃武考之言曰：微言入心，夙喻动众，大乃不骄，行惠于小，小乃不慑。连官集乘，同忧若一，谋有不行，予惟重告尔。庸厉以饵士，权先申之，明约必遣之。其位不尊，其谋不阳。无不畏敬，材在四方。无擅于人，塞匿勿行，惠戚咸服，孝悌乃明，明立威耻乱。使众之道，抚之以惠，内姓无感，外姓无谪。人知其罪，上之明审教幼，乃勤贫贱，制设九备，乃无乱谋。九备：一忠正不荒，美好乃不作恶，……四□说声色忧乐盈匿，五硕信伤辩曰费，六出观好怪，内乃淫巧，七谋躁，内乃荒异，八好威，民众日逃，九富宠极足，是大极内，心其离。九备既明，我贵保之，应协以动，远尔同功。谋和适用，复以观之，上明任意，援贡有备。聚财多□，以援成功，克禁淫谋，众匿乃雍。顺得以动，人以立行。辑佐之道，上必尽其志，然后得其谋。无转其信，虽危不动，贞信以昭，其乃得人。上危而转，下乃不亲。 
王拜曰： 允哉，允哉，敬行天道。 
