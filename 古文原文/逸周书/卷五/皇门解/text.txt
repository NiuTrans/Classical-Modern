维正月庚午，周公格左闳门，会群门。曰： 呜呼！下邑小国，克有耇老，据屏位，建沈人，罔不用明刑。维其开告于予嘉德之说，命无辟王，小至于大。我闻在昔，有国誓王之不绥于恤。乃维其有大门宗子，势臣，罔不茂扬肃德，讫亦有孚，以助厥辟，勤王国王家。乃方求论择元圣武夫，羞于王所。其善臣，以至于有分私子，苟克有常，罔不允通，咸献言，在于王所。人斯是助，王恭明祀，敷明刑。王用有监明宪，朕命用克，和有成，用能承天嘏命。百姓兆民，用罔不茂在王庭。先用有劝，永有□于上下。人斯既助，厥勤劳王家。先人神祗，报职用休，俾嗣在厥家。王国用宁，选用格，□能稼穑，咸饲天神，戎兵克慎，军用克多。王用奄有四邻远士，丕承万子孙用末，被先王之灵光。至于厥后嗣，弗见先王之明刑，维时及胥学于非夷，一以家相厥室，弗恤王国王家，维德是用。以昏求臣，作威不详，不屑惠听无辜之乱辞，是羞于王。王阜良乃惟不顺之言，于是人斯乃非维直以应，维作诬以对，俾无依无助。譬如畋犬骄，用逐禽，其犹不克有获。是人斯乃谗贼媢嫉，以不利于厥家国。譬若匹夫之有婚妻曰：予独服在寝，以自露厥家。媚夫有迩无远，乃食，盖善夫，俾莫通在于王所。乃维有奉，狂夫是阳是绳，以为上是授司事于正长。命用迷乱，狱用无成，小民率穑。保用无用，寿亡以嗣，天用弗保。媚夫先受殄罚，国亦不宁。呜呼，敬哉！监于兹！朕维其及，朕荩臣夫，明尔德，以助予一人忧。无维乃身之暴，皆恤尔，假予德宪，资告予元。譬若众畋，常抚予险，乃而予于济。汝无作。
