惟王元祀正月既生霸，大姒梦见商廷唯棘，乃小子发取周廷梓树于厥外，化为松柏棫柞。寤惊，告王。王弗敢占，诏太子发，俾灵名总祓。祝祈祓王，巫率祓大姒，宗丁祓太子发，敝告宗祊社稷，祈于六末山川，攻于商神，望，烝，占于明堂。王及太子发并拜吉梦，受商命于皇上帝。兴，曰： 发！汝敬听吉梦。朋棘雠梓松，梓松柏副，棫包柞，柞化为雘。呜呼！何警非朋？何戒非商？何用非树？树因欲，不违材。如天降疾，旨味既用，不可乐，时不远。惟商戚在周，周戚在商。欲惟柏梦，庶言■，■有勿亡秋。明武畏，如棫柞无根。呜呼，敬哉！朕闻周长不贰，务择用周，果拜不忍，绥用多福。惟梓敝，不义芃于商。俾行量亡乏，明明在向，惟容纳棘，抑亡勿用，不惎，思卑柔和顺，生民不灾，怀允。呜呼！何监非时？何务非和？何畏非文？何保非道？何爱非身？何力非人？人谋强，不可以藏。后戒，后戒，人用汝谋，爱日不足。 
