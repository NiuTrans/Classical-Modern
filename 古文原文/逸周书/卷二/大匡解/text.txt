维周王在酆，三年遭天之大荒，作《大匡》，以诏牧其方，三州之侯咸率。王乃召冢卿、三老、三吏大夫、百执事之人，朝于大庭。问罢病之故，政事之失，刑罚之戾，哀乐之尤，宾客之盛，用度之费，及关市之征，山林之匮，田宅之荒，沟渠之害，怠堕之过，骄顽之虐，水旱之灾。曰： 不谷不德，政事不时，国家罢病，不能胥匡，二三子不尚助不谷，官考厥职，乡问其人，因其耆老，及其总害，慎问其故，无隐乃情。 及某日以告于庙，有不用命，有常不赦。王既发命，八食不举，百官质方，□不食饔。
及期日质明，王麻衣以朝，朝中无采衣。官考其职，乡问其利，因谋其灾，旁匡于众，无敢有违。诘退骄顽，方收不服，慎惟怠堕，什伍相保，动劝游居，事节说茂，农夫任户，户尽夫出。农廪分乡，乡命受粮，程课物征，躬竞比藏，藏不粥籴，籴不加均，赋洒其币，乡正保贷。成年不偿，信诚匡之类，以辅殖财。财殖足食，克赋为征，数口以食，食均有赋。外食不赡，开关通粮，粮穷不转，孤寡不废。滞不转留，戍城不留，□足以守，出旅分均，驰车送逝，旦夕运粮。于是告四方游旅旁生，忻通所在，津济道宿，所至如归。币租轻，乃作母，以行其子。易资贵贱，以均游旅，使无滞。无粥熟，无室市，权内外，以立均，无蚤暮，闾次均行。均行众从，积而勿□，以罚助均，无使之穷，平均无乏，利民不淫。无播蔬，无食种，以数度多少省用。祈而不宾祭，服漱不制。国不乡射，乐不墙合。屋有补无作。资农不败务。非公卿不宾，宾不过具。哭不留日，登降一等。庶人不独，葬伍有植，送往迎来，亦如之。有不用命，有常不违。
