凡攻凡攻之道，必得地势，以顺天时，观之以今，稽之以古，攻其逆政，毁其地阻，立之五教，以惠其下。矜寡无告，实为之主。五教允中，枝叶代兴。国为伪巧，后宫饰女，荒田逐兽，田猎之所，游观是崇，台泉池在下，淫乐无既，百姓辛苦。上有困令，乃有极□，上困下腾，戎迁其野，敦行王法，济用金鼓。降一列阵，无悗怒□。按道攻巷，无袭门户。无受货赂，攻用弓弩，上下祷祀，靡神不下，具行冲梯，振以长旗。怀戚思终，左右愤勇，无食六畜，无聚子女，群振若雷，造于城下，鼓行参呼，以正什伍。上有轩冕斧钺，在下胜国若化，故曰明武。
