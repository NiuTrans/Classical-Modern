大国不失其威，小国不失其卑。敌国不失其权。岠险伐夷，并小夺乱，□强攻弱而袭不正，武之经也。伐乱伐疾伐疫，武之顺也。贤者辅之，乱者取之，作者劝之，怠者沮之，恐者惧之，欲者趣之，武之用也。美男破老，美女破舌少。淫图破□，淫巧破时，淫乐破正，淫言破义，武之毁也。
赦其众，遂其咎，抚其□，助其囊，武之闲也。饵敌以分，而照其储，以伐辅德，追时之权，武之尚也。春违其农，秋伐其穑，夏取其麦，冬寒其衣服，春秋欲舒，冬夏欲亟，武之时也。长胜短，轻胜重，直胜曲，众胜寡，强胜弱，饱胜觊，肃胜怒，先胜后，疾胜迟，武之胜也。
追戎追戎无恪，穷寇不格，力倦气竭，乃易克，武之追也。既胜人，举旗以号令，命吏禁掠，无取侵暴，爵位不谦，田宅不亏，各宁其亲，民服如合，武之抚也。百姓咸骨，偃兵兴德，夷厥险阻，以毁其服，四方畏服，奄有天下，武之定也。
