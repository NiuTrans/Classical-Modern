<strong>齐斛律光</strong>
斛律光，字明月，金之子也。马面彪身，神爽雄杰，少言笑，工骑射。初以库直事文襄，从出野，见雁双飞来。文襄使光驰射之，以二矢俱落焉。后从金西征，文帝长史莫孝晖在行间，光年十七，驰马射中之，因禽于阵。神武即擢授都督。又尝从文襄于洹桥校猎，云表见一大鸟，射之，正中其颈。形如车轮，旋转而下，乃雕也。丞相属邢子高叹曰： 此射雕手也。 当时号落雕都督。齐受禅，进爵钜鹿郡公。周大司马尉迟迥、齐公宪、庸公王雄等，众十万，攻洛阳。光率骑五万驰往，战于邙山，迥等大败。光亲射雄杀之，迥、宪仅而获免。初，文宣时周人常惧齐兵之西渡，常以冬月守河椎冰。及帝即位，朝政渐紊，齐人椎冰，惧周兵之逼。光忧曰： 国家常有吞关陇之志，今日至此而惟玩声色。 周军围洛阳，壅绝粮道。诏光率步骑三万御之。锋刃才交，周众大溃。诏加右丞相。光又率众筑平陇等镇戍十三所。韦孝宽等来逼平陇，光与战于汾水，大破之。周遣将围宜阳，光率步骑五万赴之，战于城下，取周建安等四戍，捕千馀人而还。军未至邺，敕令便放兵散。光以有功者未得慰劳，若散恩泽不施，乃密表请使宣旨，军仍且进。朝廷发使迟留，军还，将至紫陌，光驻营待使。帝闻光军营已逼，心甚恶之，急令舍人追光入见，然后宣劳散兵。拜左丞相。光尝在朝堂垂廉而坐。祖琫不知，乘马过其前。光怒，谓人曰： 此人乃敢尔！ 后琫在内省，言声高慢，光过闻之，又怒。褚士达梦人倚户，授其诗曰： 九升八合粟，角斗定非真，堰其津中水，将留何处人。 以告琫，琫占之曰： 角斗，斛字。津却水，何留人，合成律字。非真者，解斛律于我不实。 士达又言所梦状，乃其父形也。琫由是惧。又穆提婆求娶光庶女，不肯。帝赐提婆晋阳田，光言于朝曰： 此田，神武已来常种禾，饲马以拟寇难。今赐，无乃阙军务也？ 帝又以邺清风园赐提婆租贷之，于是官无菜，赊买于人，直钱三百万。其人诉焉。光曰： 此菜园赐提婆，是一家足。若不赐提婆，便百官足。 由是祖、穆积怨。周将韦孝宽惧光，乃作谣言，令间谍传之于邺曰： 百升飞上天，明月照长安。 又曰： 高山不推自崩，槲木不扶自举。 琫续之曰： 盲老公背上下大斧，饶舌老母不得语。 令小儿歌之于路。提婆闻，以告其母令萱。萱以饶舌为斥己，盲老公谓祖琫也。遂协谋，以谣言启帝。琫又令颜元告光谋为不轨。又令曹魏祖奏言： 上将星盛，不诛恐有灾祸。 又丞相府佐封士逊密启云： 光前西讨还，敕令便放兵散，光令军逼帝京，将为不轨，不果而止。不早图，恐事不可测。 帝遂杀之，血流于地，铲之迹终不灭。光居家严肃，见子弟若君臣。不营财利，杜绝馈饷，门无宾客，罕与朝士交言，不肯预政事。每会议，常独后言，言辄合理。将有表疏，令人执笔，口占之，务从省实。行兵用匈奴卜法，吉凶无不中。军营未定，终不入幕。或终日不坐，身不脱介胄，常为士卒先。有罪者唯大杖挝背，未尝妄杀，众皆争为之死。拓地五百里，而未尝伐功。自结发从戎，未尝失律，深为邻敌慑惮。罪既不彰，一旦屠灭，朝野惜之。周武帝闻光死，赦其境内。后入邺，追赠上柱国，指诏书曰： 此人若在，朕岂得至邺！ 
孙子曰： 天者，阴阳寒暑时制也。 光用匈奴卜法，而吉凶无不中。又曰： 视卒如爱子。 光军营未定，终不入幕。又曰： 辅隙则国必弱。 光既诛死，周武遂得至邺是也。
<strong>周宇文宪</strong>
宇文宪，性通敏，有度量。文帝尝赐诸色良马，唯其所择，宪独取纯者。帝问之，对曰： 马色类既殊，或多骏逸。若从军征伐，牧圉易分。 帝喜曰： 此儿智识不凡，当成重器。 明帝即位，授益州总管。初，平蜀之后，以其形胜之地，不欲使宿将居之。诸子中，欲有推择。遍问武帝已下，谁欲此行。并未及对，而宪先请。文帝曰： 刺史当抚众临人，非尔所及。以年授者，当归尔兄。 宪曰： 才用殊，不关大小。试而无效，甘受面欺。 文帝以宪年尚幼，未之遣。明帝追遵先旨，故有此授。宪时年十六，善于抚绥，留心政术，辞讼辐凑，听受不疲。蜀人悦之。齐将独孤永业来寇，诏宪与柱国李穆出宜阳，筑崇德等城，绝其粮道。齐将斛律明月筑垒洛南，宪涉洛邀之，明月遁走。明月又于汾北筑城，西至龙门。晋公护问计于宪，宪曰： 兄宜暂出同州，为威容，宪请以精兵居前，随机攻取。 宪率众出自龙门，齐军宵遁，宪乃渡河攻其伏龙等四城，二日尽拔。时汾州见围日久，宪遣柱国宇文盛运粟馈之。宪自入两乳谷，袭克齐伯杜城，使柱国谭公会筑石殿城，以为汾州之援。齐段孝先、高长恭引兵大至，大将军韩欢为齐人所乘，遂退。宪身自督战，齐众稍却。会日暮，乃各收军。后进爵为齐王。宪尝以兵书繁广，自刊危攥表陈之。帝览而称善。帝寝疾，卫王直于京师举兵。帝召宪谓曰： 招俱汝为前军，吾亦续发。 直寻败走。帝至京师，宪与赵王入拜谢。帝曰： 管、蔡为戮，周公作辅，人心不同，有如其面。但愧兄弟亲寻干戈，于我为不能耳。 帝将东讨，独与内史王谊谋之，馀人莫知。后以诸弟才略无出宪右，遂告之。宪即赞成其事。及大军将出，宪表上金宝等一十六件以助军资，诏不纳，以宪表示公卿曰： 人臣当如此，朕贵其心耳，宁资此物。 乃诏宪为前军，趋黎阳。帝亲围河阴，未克。宪攻拔武济，进围洛口，拔其东西二城。以帝疾，班师。时初置上柱国官，以宪为之。大举东讨，宪复为前锋，守鼠谷。帝亲围晋州。宪进克洪洞、永安二城，更图进取。齐主闻晋州见围，自来援之。时陈王纯屯千里径，大将军、永昌公椿屯鸡栖原，大将军宇文盛守汾水，并受宪节度。宪密谓椿曰： 兵者诡道。汝今为营，不须张幕，可伐柏为庵，示有处所。令兵去之后，贼犹致疑。 时齐主分军万人向千里径，又令其众出汾水关，自率大兵与椿对。宇文盛驰告急，宪自救之，齐人遽退。盛与柱国侯莫陈芮逐之，多有斩获。俄而椿告齐众稍逼，宪又救之。会被敕追还，率兵夜反。齐人果谓柏庵为帐幕，不疑军退，翊日始悟。时帝已去晋州，留宪后拒。宪阻水为阵。齐领军段畅至桥，宪隔水问畅姓名，畅曰： 领军段畅也，公复为谁？ 宪曰： 我虞侯大都督耳。 畅曰： 观公言语，不是凡人，何用隐名位？ 宪乃曰： 我齐王也。 遍指陈王纯已下，并以告之。畅鞭马去，宪即命还军。齐人遽追之，戈甲甚锐。宪与开府宇文欣为殿拒之，斩其骁将，齐乃退。帝又命宪攻晋州。诸军总集，稍逼城下。齐人大阵于营南，帝召宪驰往观之。宪反命曰： 请破之而后食。 帝悦。既而诸军俱进，应时大溃，齐王遁走。齐人复据高壁及洛女。帝命宪攻洛女，破之。齐主已走邺，留其安德王延宗据并州。帝进围其城，宪攻其西面，克之。延宗遁走，追而获之。仍诏宪趋邺，进克邺城。宪善兵谋，长于抚驭，摧锋陷阵，为士卒先。齐人闻风，惮其勇略。齐任城王湝、广宁王孝珩等守信都。复诏宪讨之，仍令齐主手书招湝，湝不纳。宪军过赵州，湝令间谍二人觇之。候骑执以白宪，宪乃集齐旧将，遍示之。曰： 吾所争者大，不在汝等。 即放还，令充使，乃与湝书。宪至信都，禽湝及孝珩等。
孙子曰： 众草多障者，疑也。 宪伐柏为庵，齐人不知其遁。又曰： 将军可夺心。 宪以名位告敌，而段畅去。又曰： 反间者，因敌间而用之。 宪获齐间而反令充使是也。
<strong>周韦孝宽</strong>
韦叔裕，字孝宽，京兆杜陵人也，以字行。沈敏和正，涉猎经史。弱冠，属萧宝寅作乱关右，乃诣关，请为军前驱。朝廷嘉之，即拜统军。随长孙承业西征，每战有功，拜国子博士。周文帝自原州赴雍州，命孝宽随军。及克潼关，即授弘农郡守。从禽窦泰，兼左丞，节度宜阳兵马事。又从战于河桥。时大军不利，边境骚然，乃令孝宽行宜阳郡事。寻迁南兖州刺史。是岁，东魏将段琛、尧杰复据宜阳，遣其杨州刺史牛道恒扇诱边人。孝宽深患之，乃遣谍人访获道恒手迹，令善作书者伪作道恒与孝宽书，论归款意。又为落烬烧迹，若火下书者，还令谍人送于琛营。琛得书，果疑道恒，有所欲经略，皆不见用。孝宽知其离阻，因出奇兵掩袭，禽道恒及琛等，崤、渑遂清。寻移镇玉壁，兼摄南汾州事。先是，山胡负险，累为劫盗。孝宽示以威信，州境肃然。进授大都督。齐神武倾山东之众，志图西入，以玉壁冲要，先命攻之。连营数十里，至于城下，乃于城南起土山，欲乘之以入。当其山处，城上先有两高楼。孝宽更缚木接之，令极高峻，多积战具以御之。齐神武使谓城中曰： 纵尔缚楼至天，我会穿城取尔。 遂于城南凿地道，又于城北起土山，攻具，昼夜不息。孝宽复掘长堑，要其地道，仍简战士屯堑。城外每穿至堑，战士即禽杀之。又于堑外积柴贮火，敌人有在地道内者，便下柴火以皮排吹之。火气一冲，咸即灼烂。城外又造攻车，车之所及，莫不摧毁。虽有排榡，莫之能抗。孝宽乃缝布为缦，随其所向则张设之。布垂于空中，其车终不能坏。城外又缚松于竿，灌油加火，规以烧布，并欲焚楼。孝宽复长作铁钩，利其锋刃，火竿亦来，以钩遥割之，松麻俱落。外又于城四面穿地，作二十一道，分为四路，于其中各施梁柱，作讫，以油灌柱，放火烧之，柱折，城并崩坏。孝宽又随崩虚立木栅抜之，敌不得入。城外尽其攻击之术，孝宽咸拒破之。神武无如之何，乃遣仓曹参军祖孝徵谓曰： 未闻救兵，何不降也？ 孝宽报云： 我城池严固，兵食有馀，攻者自劳，守者常逸。岂有旬朔之间，已须救援。适忧尔众有不反之危。孝宽关西男子，必不为降将军也。 俄而孝徵复谓城中人曰： 韦城主受彼荣禄，或复可尔，自外军士，何事相随入汤火中邪？ 乃射募格于城中云： 能斩城主降者，拜太尉，封开国郡公，邑万户，偿帛万疋。 孝宽手题书背，反射城外云： 若有斩高欢者，亦依此赏。 孝宽弟子迁，先在山东，又锁至城下，临以白刃，云若不早降，便行大戮。孝宽慷慨激扬，略无顾意。士卒莫不感励，人有死难之心。神武苦战六旬，伤及死病者十四五，智力俱困，因而发疾，其夜遁去。后因此忿恚，遂殂。周文帝嘉孝宽功，令殿中尚书长孙绍远至玉璧劳问，授骠骑大将军、开府仪同三司，赐姓宇文氏。周文北巡，命孝宽还镇玉璧。孝宽善于抚御，能得人心。所遣间谍入齐者，皆为尽力。亦有齐人得孝宽金货，遥通书疏。故齐人动静，朝廷皆先知。时有主帅许盆，孝宽托以心膂，令守城。盆乃以城东反。孝宽怒，遣谍取之，俄而斩首而还。其能致物情如此。汾州之北，离石以南，悉是生胡，抄掠居人，阻断河路。孝宽深患之。而地入于齐，无方诛翦。欲当其要处，置一大城。乃于河西征役徒十万，甲士百人，遣开府姚岳监筑之。岳色惧，以兵少为难。孝宽曰： 计成此城，十日即毕。既去晋州四百馀里，一日创手，二日伪境始知。设令晋州召兵，三日方集。谋议之间，自稽三日。计其军行，二日不到。我之城隍，足以办矣。 乃令筑之。齐人果至南首，疑有大军，乃停留不进。其夜，又令汾水以南，傍介山、稷山诸村，所在纵火。齐人谓是军营，遂收兵自固。版筑克就，卒如其言。进位柱国。时晋公护将东讨，孝宽遣长史辛道献启陈不可，护不纳。既而大军果不利。后孔城遂陷，宜阳被围。孝宽乃谓其将帅曰： 宜阳一城之地，未能损益。然两国争之，劳师数载。彼多君子，宁乏谋猷。若弃崤东，来围汾北，我之疆界必见侵扰。今宜于华谷及长秋速筑城，以杜贼志。脱其先我，图之实难。 于是画地形，具陈其状。事不行。齐人果解宜阳之围，经略汾北，遂筑城守之。其丞相斛律明月至汾东，请与孝宽相见。明月云： 宜阳小城，久劳争战。今既入彼，欲于汾北取偿，幸勿怪也。 答曰： 宜阳彼之要冲，汾北我之所弃。我弃彼图，取偿安在？且君辅翼幼主，位重望隆，理宜调阴阳，抚百姓，焉用极武穷兵，构怨连祸！苟贪寻常之地，涂炭疲弊之人，窃为君不取。 孝宽参军曲严颇知卜筮，谓孝宽曰： 来年东朝必大相杀戮。 孝宽因令严作谣歌曰： 百升飞上天，明月照长安。 百升，斛也。又言： 高山不推自崩，槲木不扶自举。 令谍人多传此文，遗之于邺。祖孝徵既闻，更润色之，明月卒以此诛。建德之后，武帝志在平齐，孝宽乃上疏陈三策。其第一策曰： 臣在边积年，颇见间隙，不因际会，难以成功。今大军若出轵关，方轨而进，兼与陈氏共为掎角。并令广州义旅出自三鵶，又募山南骁锐沿河而下，复遣北山稽胡绝其并、晋之路。凡此诸军，仍令各募关、河之外劲勇之士，厚其爵赏，使为前驱。岳动川移，雷骇电激，百道俱进，并趋虏庭。必当望旗奔溃，所向摧殄。一戎大定，实在此机。 其第二策曰： 若国家更为后图，未即大举，宜与陈人分其兵势。三鵶以北，万春以南，广事屯田，预为贮积。募其勇悍，立为部伍。彼既东南有敌，戎马相持，我出奇兵，破其疆场。彼若兴师赴援，我则坚壁清野，待其去远，还复出师。常以边外之军，引其腹心之众。我无宿舂之费，彼有奔命之劳。一二年中，必自离散。乘间电扫，事等摧枯。 其第三策曰： 昔句践亡吴，尚期十载；武王取乱，犹烦再举。若今更存遵养，且复相时，臣谓宜还崇邻好，申其盟约，安人和众，通商惠工，蓄锐养威，观衅而动。斯则长策远驭，坐自兼并也。 书奏，武帝遣淮南公元卫、开府伊娄谦等重币聘齐。尔后遂大举，再驾而定山东，卒如孝宽之策。孝宽每以年迫悬车，屡请致仕。帝以海内未平，优诏弗许。帝东伐，过幸玉壁，观御敌之所，深叹美之，移时乃去。孝宽自以习练齐人虚实，请为先驱。帝以玉壁要冲，非孝宽无以镇之，乃不许。及赵王招率兵出稽胡，与大军掎角，乃敕孝宽为行军总管，围守华谷以应接之。孝宽克其四城。武帝平晋州，复令孝宽还旧镇。及帝凯还，复幸玉壁，从容谓孝宽曰： 世称老人多智，善为军谋。然朕惟共少年，一举平贼。公以谓如何？ 孝宽对曰： 臣今衰耄，唯有诚心而已。然昔在少壮，亦曾输力先朝，以定关右。 帝大笑曰： 实如公言。 乃请孝宽随驾还京，进位上柱国。大业元年，为行军元帅，徇地淮南，所在皆密送诚款。然彼五门，尤为险要，陈人若开塘放水，即津济路绝。孝宽遽令分兵据守之。陈刺史吴文立果遣决堰，已无及。于是陈人退走，江北悉平。及宣帝崩，隋文帝辅政。时尉迟迥先为相州总管，诏孝宽代之。又以小司徒叱列长文为相州刺史，先令赴邺。孝宽续进，至朝歌，迥遣其大都督贺兰贵赍书候孝宽。留贵与语，以察之，疑其有变，遂称疾徐行。又使人至相州求医药，密以伺之。既到汤阴，逢长文奔还。孝宽审知其状，乃驰还。所经桥道，皆令毁撤，驿马悉拥以自随。又劝驿将曰： 蜀公将至，可多备肴酒刍粟以待之。 迥果遣仪同梁子康将数百骑追孝宽，驿司供设丰厚，所经之处，皆辄停留，由是不及。诏发关中兵，以孝宽为元帅东伐。军次河阳。迥所置仪同薛公礼等围逼怀州，孝宽遣兵击破之。进次怀县永桥城之东南。其城既在要冲，雉堞牢固，迥已遣兵据之。诸将皆曰： 此城当路，请先攻取。 孝宽曰： 城小而固，若攻而不拔，损我军威。令破其大军，此亦何能为也。 于是引军次于武陟，入破迥子惇，惇轻骑奔邺。军次于邺西门豹祠之南。迥自出战，又破之。迥穷迫自杀。关东悉平，凯还京，薨。孝宽在边多载，屡抗强敌。所有经略，布置之初，人莫之解。见其成事，方乃惊服。
孙子曰： 亲而离之。 孝宽诈为手书而间段琛，伪作谣言而诛明月。又曰： 守而必固。 孝宽守玉壁而高欢不能拔。又曰： 因间者，因其乡人而用之。 孝宽以金货啖齐人而知其动静。又曰： 动如雷震。 孝宽谓雷骇电激，所向摧殄。又曰： 佚而劳之。 孝宽欲使齐人有奔命之劳。又曰： 城有所不攻。 孝宽不攻永桥是也。
<strong>隋杨素</strong>
杨素，字处道，弘农华阴人也。少落拓，有大志，不拘小节。好学，善属文，颇留意于风角。美须髯，有英杰之表。素以其父守节陷齐，未蒙朝命，上表申理，帝不许。至于再三，帝大怒，命左右斩之。素乃大言曰： 臣事无道天子，死其分也。 帝壮其言，渐见礼遇。帝命素为诏书，下笔立成，词义兼美。帝嘉之，顾谓素曰： 善自勉之，勿忧不富贵。 素应声答曰： 臣但恐富贵来逼臣，臣无心图富贵。 及平齐之役，素请率父麾下先驱。帝从之，赐以竹策，曰： 朕方欲大相驱策，故用此物赐卿。 及高祖为丞相，素深自结纳，高祖甚器之。高祖受禅初，即图江表。先是，素数进取陈之计，未几，拜信州总管而遣之。素造大舰，名曰五牙。上起楼五层，高百余尺，左右前后置六柏竿，并高五十尺，容战士八百人，旗帜加于上。次曰黄龙，置兵百人。自馀平乘、舴艋各有差。及大举伐陈，以素为行军元帅，引舟师趣三峡。军至流头滩，陈将戚欣以青龙百余艘，屯兵数千人守狼尾滩，以遏军路。其地崄峭，诸将患之。素曰： 胜负大计，在此一举。昼日下船，彼则见我，滩流迅激，制不由人，则吾失其便。 乃以夜掩之，素亲率黄龙数千艘，衔枚而下，遣开府王长袭引步卒从南岸击欣别栅，令大将军刘仁恩率甲骑趣白沙北岸，迟明而至，击之。欣败走，悉虏其众，劳而遣之，秋毫不犯。陈人大悦。素率水军东下，舟舻蔽江，旗甲耀日。素坐平乘大船，容貌雄伟，陈人望之惧曰： 清河公即江神也。 陈南康内史吕仲肃屯岐亭，正据江峡，于北岸凿岩，缀铁锁三条，横绝上流，以遏战船。素与仁恩登陆俱发，先攻其栅。仲肃军夜溃，素徐去其锁。仲肃复据荆门之延州。素遣巴蜑率千人乘五牙四艘，以拍樯碎贼十余舰，遂大破之，俘甲士二千馀人，仲肃仅以身免。突厥达头可汗犯塞，以素为灵州道行军总管，出塞讨之。先是，诸将与虏战，每虑胡骑奔突，皆以戎车步骑相参，舆鹿角为方阵，骑在其内。素谓人曰： 此乃自固之道，非取胜之方也。 于是悉除旧法，令诸军为骑阵。达头闻之大喜，曰： 此天锡我也。 因下马仰天而拜，率精骑十馀万而至。素奋击，大破之，达头被重创而遁，杀伤不可胜计，群虏号哭而去。素多权略，乘机赴敌，应变无方，然大抵驭戎严整，有犯军令者立斩之，无所宽贷。每将临寇，辄求人过失而斩之，多者百馀人，少不下十数。流血盈前，言笑自若。及其对阵，先令一二百人赴敌，陷阵则已，如不能陷阵而还者，无问多少悉斩之。又令二三百人复进，还如向法。将士股栗，有必死之心，由是战无不胜，称为名将。素时贵幸，言无不从，其从素征伐者，微功必录。至于他将，虽有大功，多为文吏所谴却。故素虽严忍，士亦以此愿从焉。素为行军元帅，出云州击突厥，连破之。突厥退走，率骑追蹑，至夜而及之。将复战，恐贼越逸，令其骑稍后。于是亲将两骑，并降突厥二人，与虏并行，不之觉也。候其顿舍未定，趣后骑掩击，大破之。自是突厥远遁，碛南无复虏庭。汉王谅反，遣茹茹天保来据蒲州，烧断河桥，又遣王聃子率数万人并力拒守。素将轻骑五千人袭之，潜于渭口宵济，迟明击之，天保败走，聃子惧而以城降。有诏召还。初，素将行也，计日破贼，皆如所量。帝于是以素为并州道行军总管、河北道安抚大使，率众数万讨谅。时晋、绛、吕三州并为谅城守，素各以二千人縻之而去。谅遣赵子开拥众十馀万，栅绝径路，屯据高壁，布阵五十里。素令诸将以兵临之，自引奇兵潜入霍山，缘崖谷而进，直指其营，一战破之，杀伤数万。谅所置介州刺史梁修罗屯介休，闻素至，惧，弃城而走。进至清原，去并州三十里，谅率其将王世宗、赵子开、萧摩诃等，众且十万，来拒战。又击破之，禽萧摩诃。退保并州，素进兵围之，谅穷蹙而降，馀党悉平。大业元年迁尚书令。卒。
孙子曰： 能使敌人自至者，利之也。 素除去鹿角而至突厥。又曰： 法令孰行？ 素求人过失而斩之。又曰： 胜兵先胜而后战。 素计日破贼，皆如所量。又曰： 由不虞之道，攻其所不戒。 素缘崖谷而进，直指其营是也。
<strong>隋长孙晟</strong>
长孙晟，字季晟。性通敏，略涉书，善弹工射，趫捷过人。初未知名，人弗之识也。唯高祖一见，谓人曰： 长孙郎武艺逸群，适与其言，又多奇略。后之名将，非此子邪？ 宣帝时，突厥摄图请婚于周，以赵王招女妻之。遣晟送千金公主至其牙。前后使人数十辈，摄图多不礼，见晟而独爱焉，每共游猎，留之终岁。尝有二雕，飞而争肉，因以两箭与晟曰： 请射取之。 晟乃弯弓驰往，遇雕相攫，遂一发而双贯焉。摄图喜，命诸子弟贵人皆相亲友，冀昵近之，以学弹射。其弟处罗侯号突利设，尤得众心，而为摄图所忌，密托心腹，阴与晟盟。晟与之游猎，因察山川形势，部众强弱，皆尽知之。时高祖作相，晟以状白高祖。高祖大喜。开皇元年，摄图曰： 我周家亲也，今隋公自立而不能制，复何面目见可贺敦乎？ 因攻陷临渝镇，约诸面部落谋共南侵。高祖新立，由是大惧，修筑长城，发兵屯北境，以为之备。晟先知摄图、玷厥、阿波、突利等叔侄兄弟各统强兵，俱号可汗，分居四面，内怀猜忌，外示和同，难以力征，易可离间。因上书曰： 诸夏虽安，戎场尚梗。兴师致讨，未是其时；弃于度外，又相侵扰。故宜密运筹策，渐以攘之。臣于周末，忝充外使，匈奴倚伏，实所具知。玷厥之于摄图，兵强而位下，外名相属，内隙已彰，鼓动其情，必将自战。又处罗侯者，摄图之弟，奸多而势弱，曲取于众心，国人爱之，因为摄图所忌，其心殊不自安，迹示弥缝，实怀疑惧。又阿波首鼠，介在其间，颇畏摄图，受其牵率，唯强是与，未有定心。今宜远交而近攻，离强而合弱，通使玷厥，说合阿波，则摄图回兵，自防右地。又引处罗，遣连奚、靑，则摄图分众，还备左方。首尾猜嫌，腹心离阻，十数年后，承衅讨之，必可一举而空其国矣。 上省表大悦，因召与语。晟复口陈形势，手画山川，写其虚实，皆如指掌。上深嗟异，皆纳用焉。因遣太仆元晖出伊吾道，使诣玷厥，赐以狼头纛，谬为钦恭，礼数甚优。玷厥使来，引居摄图使上。反间既行，果相猜贰。授晟车骑将军，出黄龙道，赍币赐奚、靑、契丹等，遣为乡导，得至处罗侯所，深布心腹，诱领内附。二年，摄图四十万骑自兰州入，至于周盘，破达奚长儒军，更欲南入。玷厥不从，引兵而去。时晟又说染干诈告摄图曰： 铁勒等反，欲袭其牙。 摄图乃惧，回兵出塞。后数年，突厥大入，发八道元帅分出拒之。阿波至凉州，与窦荣定战，贼帅累北。时晟为偏将，使谓之曰： 摄图每来战，皆大胜。阿波才入，便即致败，此乃突厥之耻，岂不内愧于心乎？且摄图之与阿波，兵势本敌。今摄图日胜，为众所崇，阿波不利，为国生辱。摄图必当因以罪归于阿波，成其夙计，灭北牙矣。愿自量度，能御之乎？ 阿波使至，晟又谓之曰： 今达头与隋连和，而摄图不能制。可汗何不依附天子，连结达头，相合为强？此万全之计，岂若丧兵负罪，归就摄图，受其戮辱邪？ 阿波纳之，因留塞上，使人随晟入朝。摄图死，遣晟持节拜其弟处罗侯为莫何可汗，以其子雍闾为叶护可汗。染干者，处罗侯之子也，乞通婚，许之，以宗女封安义公主以妻之。晟说染干率众南徙，居度斤旧镇。雍闾疾之，亟来抄略。染干伺知动静，辄遣奏闻，是以贼来每先有备。晟遣降虏觇候雍闾，知其牙内屡有灾变，夜见赤红，光照数百里，天狗靊，雨血三日，流星坠其营内，有声如雷。每夜自惊，言隋师且至。并遣奏知，仍请出讨突厥。都速等归染干，前后至者男女万馀口，晟安置之。由是突厥悦附。寻以染干为启民可汗，赐射于武安殿。选善射者十二人，分为两朋。启民曰： 臣由长孙大使得见天子，今日赐射，愿入其朋。 许之，给晟箭六弓，发皆入鹿，启民之朋卒胜。时有鸢群飞，上曰： 公善弹，为我取之。 十发俱中，并应丸而落。是日百官获赉，晟独居多。寻遣领五万人，于朔州筑大利城，以处染干。诏晟部领降人，为秦川行军总管，取晋王节度出讨达头。晟进策曰： 突厥饮泉，易可行毒。 因取诸药毒水上流，达头人马饮之多死。于是大惊曰： 天雨恶水，其亡我乎？ 因夜遁。晟追之，斩首千馀级。王大喜，引晟入内，同宴极欢。有突厥达官来降，时亦预坐，说言突厥之内大畏长孙总管，闻其弓声，谓为霹雳；见其走马，称为闪电。王笑曰： 将军震怒，威行域外，遂与雷霆为比，一何壮哉！ 复遣还大利城，安抚新附。仁寿元年，晟表奏曰： 臣夜登城楼，望见碛北有赤气，长百余里，皆如两足下垂彼地。谨验兵书，此名洒血。其下之国，必且破亡。欲灭匈奴，宜在今日。 诏杨素为行军元帅，晟为受降使者，送染干北伐。达头众大溃，西奔吐谷浑。晟以病卒。后突厥围雁门，帝叹曰： 向使长孙晟在，不令匈奴至此。 
孙子曰： 亲而离之。 晟离间摄图，因以破之。又曰： 饵兵勿食。 晟以毒药置上流，而达头饮之多死是也。
<strong>隋韩擒</strong>
韩擒，字子通，河东垣人也。少慷慨，以胆略见称，容貌魁奇，有雄杰之表。尤好经史百家，皆略知大旨。太祖见而异之。武帝伐齐，齐将独孤永业守金墉城，擒说下之。陈将甄庆、任蛮奴、萧摩诃等共为声援，频寇江北，前后入界。擒屡挫其锋，陈人夺气。开皇初，高祖潜有吞并江南之志，以擒有文武才用，夙著威名，于是拜为庐州总管，委以平陈之任，甚为敌人所惮。及大举伐陈，以擒为先锋。擒率五百人宵济，袭采石，守者皆醉，擒遂取之。进攻姑孰，半日而拔，次于新林。江南父老素闻其威信，来谒军门，昼夜不绝。陈人大骇，陈叔宝遣领军蔡徵守朱雀航，闻擒将至，众惧而溃。任蛮奴为贺若弼所败，弃军降于擒。擒以精骑五百，直入朱雀门。陈人欲战，蛮奴捴之曰： 老夫尚降，诸君何事！ 众皆散走。遂平金陵，执陈主叔宝。贺若弼与擒争功于上前，弼曰： 臣在蒋山死战，破其锐卒，禽其骁将，震扬威武，遂平陈国。韩擒略不交阵，岂臣之比！ 擒曰： 本奉明旨，令臣与弼同时合势，以取伪都。弼乃敢先期，逢贼遂战，令将士伤死甚多。臣以轻骑五百，兵不血刃，直取金陵，降任蛮奴，执陈叔宝，据其府库，顿其巢穴。弼至夕方扣北掖门，臣启关而纳之。斯乃救罪不暇，安得与臣相比！ 上曰： 二将俱合上勋。 先是，江东有谣歌曰： 黄斑青骢马，发自寿阳涘。来时冬气末，去日春风始。 皆不知所谓。擒本名虎，平陈之际，又乘青骢马，往反时节与歌相应，至是方悟。其后，突厥来朝，上谓之曰： 汝闻江南有陈国天子乎？ 对曰： 闻之。 上命左右引突厥诣擒前，曰： 此是执得陈国天子者。 擒厉然顾之，突厥惶恐，不敢仰视。其有威容如此。无何，其邻母见擒门下甚盛，有同王者。母异而问之，其人曰： 我来迎王。 忽然不见。又有人疾笃，忽惊走至擒家曰： 我欲谒王。 左右问曰： 何王也？ 答曰： 阎罗王。 擒子弟欲挞之，擒止之曰： 生为上柱国，死作阎罗王，斯亦足矣。 因遘疾，数日卒。
孙子曰： 攻其无备。 擒宵济袭采石。又曰： 拔人之城而非攻也。 擒兵不血刃而直取金陵是也。
<strong>隋贺若弼</strong>
贺若弼，字辅伯，河南确阳人也。少慷慨，有大志，骁勇便弓马，解属文，博涉书记，有重名于当世。高祖受禅，阴有并江南之志，访可任者。高飃曰： 朝臣之内，文武才干，无出贺若弼者。 高祖曰： 公得之矣。 于是拜弼为吴州总管，委以平陈之事。弼忻然以为己任，与寿州总管源雄并为重镇。弼遗雄诗曰： 交河骠骑幕，合浦伏波营。勿使麒麟上，无我二人名。 献取陈十策，上称善。开皇九年，大举伐陈，以弼为行军总管。将渡江，酹酒而咒曰： 弼亲承庙略，远振国威，伐罪吊民，除凶剪暴。上天长江，鉴其若此。如使福善祸淫，大军利涉。如事有乖违，葬江鱼之腹中，死且不恨。 先是，弼请缘江防人每交代之际，必集历阳。于是大列旗帜，营幕被野。陈人以为大军至，悉发国中士马。既知防人交代，其众复散。后以为常，不复设备。及此，弼以大军济江，陈人弗之觉也。袭南徐州，拔之。军令严肃，秋毫不犯，有军士于民间酤酒者，弼立斩之。进屯蒋山，陈将鲁广达、任蛮奴、田端、萧摩诃等以劲兵拒战。田端先犯弼军，弼击走之。广达等相继递进，弼军屡却。弼揣知其骄，士卒且惰，于是督厉将士，殊死战，遂大破之。麾下擒摩诃至，弼命左右牵斩之。摩诃颜色自若，弼释而礼之。从北掖门而入。时韩擒已执陈叔宝，弼至，呼叔宝视之。叔宝股栗再拜，弼谓之曰： 小国之君，当大国卿。拜，礼也。入朝不失作归命侯，无劳恐惧。 弼自以功名出朝臣之右，每以宰相自许。既而杨素为仆射，弼仍为将军，甚不平，形于言色，由是免官。弼怨望愈甚。后数年，下弼狱，除名为民。岁馀，复其爵位。上亦忌之，不复任使。尝遇突厥入朝，上赐之射，突厥一发中的。上曰： 非贺若弼，无能当此。 于是命弼。弼再拜而咒曰： 臣若赤诚奉国者，当一发破的。如其不然，发不中也。 既射，一发而中。上大悦，顾谓突厥曰： 此人，天赐我也！ 炀帝之在东宫，尝谓弼曰： 杨素、韩擒、史万岁三人，俱称良将，其间优劣何如？ 弼曰： 杨素是猛将，非谋将；韩擒是斗将，非领将；史万岁是骑将，非大将。 太子曰： 然则大将谁也？ 弼拜曰： 唯殿下所择。 弼意自许为大将。炀帝嗣位，尤疏忌。大业三年，终坐诛。
孙子曰： 用而示之不用。 弼因防人更代而令敌不设备。又曰： 将孰有能？ 弼论杨、韩、史三将优劣是也。
<strong>隋史万岁</strong>
史万岁，京兆杜陵人也。少英武，善骑射，骁捷若飞，好读兵书，兼精占候。尉迟迥之乱也，万岁从梁士彦击之。军次冯翊，见群雁飞来，万岁谓士彦曰： 请射行中第三者。 既射之，应弦而落，三军悦服。及与迥军相遇，每战先登。邺城之阵，官军稍却，万岁谓左右曰： 事急矣，吾当破之。 于是驰马奋击，杀数十人，众亦齐力，官军乃振。尔朱勣以谋反伏诛，万岁颇相关涉，坐除名，配敦煌为戍卒。其戍主甚骁武，每单骑深入突厥中，掠取羊马，辄大克获。突厥无众寡，莫之敢当。其人深自矜负，数骂辱万岁。万岁患之，自言亦有武勇。戍主试令驰射而工，戍主笑曰： 小人定可。 万岁请弓马，复掠突厥中，大得六畜而归。 戍主始善之，每与同行，辄入突厥数百里，名詟北夷。窦荣定之击突厥也，万岁诣辕门请自效。荣定素闻其名，见而大悦。因遣人谓突厥曰： 士卒何罪过令杀之，但当各遣一壮士决胜负耳。 突厥许诺，因遣一骑挑战。荣定遣万岁出应之，万岁驰斩其首而还。突厥大惊，不敢复战，遂引军而去。及高智慧等作乱江南，以行军总管从杨素击之。万岁率众二千，自东阳别道而进，逾岭越海，攻陷溪洞不可胜数。前后七百馀战，转斗千馀里，寂无声闻者十旬，远近皆以万岁为没。万岁以水陆阻绝，信使不通，乃置书竹筒中，浮之于水。汲者得之，以言于素。素大悦，止其事。高祖嗟叹，赐其家钱十万，还拜左领军将军。先是，南宁夷爨玩来降，拜昆州刺史，既而复叛。遂以万岁为行军总管，率众击之。入自蜻蛉川，经弄冻，次小勃牛攥至于南中。贼前后屯据要害，万岁皆击破之。行数百里，见诸葛亮纪功碑，铭其背曰： 万岁之后，胜我者过此。 万岁令左右倒其碑而进。渡西洱河，入渠滥川，行千馀里，破其三千馀部。诸夷大惧，遣使请降，献明珠径寸。于是勒石颂美隋德。万岁遣使驰奏，请将玩入朝，诏许之。爨玩阴有二心，不欲诣阙，因赂万岁以金宝，万岁于是舍玩而还。蜀王秀时在益州，知其受赂及玩复反，乃奏之。上令穷治其事，事皆验，罪当死。上数之曰： 受金放贼，重劳士马。朕念将士暴露，寝不安席，食不甘味，卿岂社稷臣也？ 万岁曰： 臣留爨玩者，恐其州有变，留其镇抚。 上以万岁心有欺隐，大怒，将斩之。左仆射高飃进曰： 史万岁雄略过人，每行兵用师之处，未尝不身先士卒，尤善抚御，将士乐为致力，虽古名将未能过也。 上意少解。开皇末，突厥达头可汗犯塞。上令晋王及杨素出灵武道，汉王谅与万岁出马邑道。万岁率柱国张定和、大将军李药王等出塞，至大斤山，与虏相遇。达头遣使问曰： 隋将为谁？ 候骑报： 史万岁也。 突厥复问曰： 得非敦煌戍卒乎？ 候骑曰： 是也。 达头闻之，惧而引去。万岁驰追百馀里，大破之，斩数千级。杨素害其功，因谮万岁云： 突厥本降，初不为寇，来于塞上畜牧耳。 遂寝其功。时所将士卒在朝称冤者数百人，万岁谓之曰： 吾今日为汝极言于上，事当决矣。 既见上，言将士有功，为朝廷所抑，词气愤厉，忤于上。上大怒，令左右暴杀之。死之日，天下士庶闻者，识与不识，莫不冤惜之。万岁为将，不治营伍，令士卒各随所安，无警夜之备，虏亦不敢犯。临阵对敌，应变无方，号为良将。
孙子曰： 三军可夺气。 万岁射杀挑骑而突厥不战，闻其威名而达头引去是也。
<strong>唐李孝恭</strong>
李孝恭，少沉敏有识量。高祖已定京师，拜山南招慰大使，徇巴蜀，下三十馀州。进击朱粲，破之，俘其众。诸将曰： 粲徒食人，挚贼也，请坑之。 孝恭曰： 不然。今列城皆吾寇，若获之则杀，后渠有降者乎？ 悉纵之。繇是腾檄所至辄下。萧铣据江陵，孝恭数进策图铣，帝嘉纳。进王赵郡，乃大治舟舰，肄水战。会李靖使江南，孝恭倚其谋，遂图江陵，尽召巴蜀首领子弟收用之，外示引擢而内实质也。俄进荆湘道总管，统水陆十二军发夷陵，破铣二镇。纵战舰放江中，诸将曰： 得舟当济吾用，弃之反资贼，奈何？ 孝恭曰： 铣之境南际岭，左薄洞庭，地险士众。若城未拔而援至，我且有内外忧。舟虽多，何所用之？今铣濒江镇戍，见舻舳蔽江下，必谓铣已败，不即进兵，觇候往返，以引救期，则吾既拔江陵矣。 已而救兵到巴陵，见船，疑不进。铣内外阻绝，遂降。帝悦，迁荆州大总管，诏图破铣状以进。辅公祏反，寇寿阳，诏孝恭为行军元帅讨之。引兵趋九江，李靖、李勣、黄君汉、张镇周、卢祖尚皆禀节度。将发，大飨士，杯酒变为血，在坐皆失色。孝恭自如，徐曰： 祸福无基，唯所召尔！顾我不负于物，无重诸君忧。公祏祸恶贯盈，今仗威灵以问罪，杯中血乃贼臣授首之祥乎！ 尽饮罢，众心为安。公祏将冯惠亮等拒崄邀战，孝恭坚壁不出，遣奇兵绝饷道。贼饥，夜薄营，孝恭卧不动。明日，使羸兵扣贼垒挑之，祖尚选精骑阵以待。俄而兵却，贼追北且嚣，遇祖尚军，薄战，遂大败。惠亮退保梁山。孝恭乘胜破其别镇，贼赴水死者数千计。公祏穷，弃丹阳走，骑穷追，生禽之，江南平。贞观初，为礼部尚书，改王河间。暴薨。隋亡，盗贼遍天下，皆太宗自讨定，谋臣骁帅并隶麾下，无特将专勋者，惟孝恭独有方面功以自见云。
孙子曰： 形之，敌必从之。 孝恭纵船江中以疑贼援。又曰： 禁祥去疑。 孝恭以杯血为授首之祥，而众心安。又曰： 以利动之，以卒待之。 孝恭使羸兵挑贼，而待以精骑是也。
<strong>唐尉迟恭</strong>
尉迟敬德，名恭，以字行，朔州善阳人。隋大业末，与宋金刚袭破永安王孝基，执独孤怀恩等。武德二年，秦王战柏壁，金刚败奔突厥，恭合余众守介休。王遣任城王道宗、宇文士及谕之，乃与寻相举地降，从击王世充。会寻相叛，诸将疑恭且乱，囚之。屈突通曰： 恭慻敢，今执之，猜贰已结，不即杀，后悔无及也。 王曰： 不然。恭必叛，宁肯后寻相者耶？ 释之，引见卧内，曰： 丈夫意气相许，小嫌不足置胸中，我终不以谗害良士。 因赐之金，曰： 必欲去，以为汝资。 是日猎榆窠，会世充自将兵数万来战。单雄信者，贼骁将也，骑直趋王，恭跃马大呼横刺，雄信坠，乃翼王出，率兵还战，大败之。王顾曰： 此众人意公必叛，我独保无他，何相报速耶？ 窦建德营板诸，王命李勣等为伏，亲挟弓，令恭执哨，略其垒，大呼致师。建德兵出，乃稍引却，杀数十人，众益进。伏发，大破之。时世充兄子琬使于建德，乘隋帝厩马，铠甲华整，出入军中以夸众。王望见，问： 谁可取者？ 恭请与高甑生、梁建方三骑驰往，禽琬，引其马以归，贼不敢动。隐太子尝以书招之，赠金皿一车。辞曰： 秦王实生之，方以身徇恩。今于殿下无功，其敢当赐？若私许则怀二心，徇利弃忠，殿下亦焉用之哉？ 太子怒而止。恭以闻，王曰： 公之心如山岳然，虽积金至斗，岂能移之？然恐非自安计。 巢王果遣壮士剌之。恭开门安卧，贼至，不敢入。因谮于高祖，将杀之。王固争，得免。其后隐、巢计日急，恭与长孙无忌入白曰： 大王不先决，社稷危矣！ 王曰： 我惟同气，所未忍。 恭曰： 人情畏死，众以死奉王，此天授也。大王即不听，请从此亡，不能交手蒙戮。 无忌曰： 王不从恭言，恭亦非王有，今败矣。 王曰： 寡人之谋，未可全弃，公更图之。 恭曰： 处事有疑非智，临难不决非勇。王今自计如何？勇士八百人，悉入宫控弦被甲矣，尚何辞？ 后又与侯君集等恳熟劝进，计乃定。时房玄龄、杜如晦被斥在外，召不至。王怒曰： 是背我耶？ 因解所佩刀授之，谓曰： 即不从，可斩其首以来。 恭遂往谕玄龄等，与入计议。隐太子死，恭领骑七十趋玄武门，王马逸，坠林下，元吉将夺弓窘王，恭驰叱之，元吉走，遂射杀之。宫、府兵屯玄武门，战不解，恭持二首示之，乃去。时帝泛舟海池，王命恭往侍，不解甲趋行在。帝惊曰： 今日之乱为谁？尔来何耶？ 对曰： 秦王以太子、齐王作乱，举兵诛之，恐陛下不安，遣臣宿卫。 帝意悦。王为皇太子。时坐隐、巢者百馀家，将尽没入之。恭曰： 为恶者二人，今已诛，若又穷支党，非取安之道。 由是普原。论功为第一。尝侍宴庆善宫，有班其上者，恭曰： 尔何功，坐我上？ 任城王道宗解喻之，恭勃然，击道宗目几眇。太宗不悦，罢，召责曰： 朕观汉史，尝怪高祖时功臣少全者。今视卿所为，乃知韩、彭夷戮，非高祖过。国之大事，惟尝与罚，横恩不可数得，免自整饬，悔可及乎！ 恭顿首谢。帝将讨高丽，恭上言： 乘舆至辽，太子次定州，两京空虚，恐有玄感之变。夷貊小国，不足枉万乘。愿委之将臣，以时摧灭。 帝不纳。显度三年，卒。恭善避槊，每单骑入贼，虽群剌之不能伤，又能夺取贼槊还剌之。齐王元吉使去刃与之校，恭请王加刃，而独去之，卒不能中。帝尝问： 夺槊与避槊，孰难？ 对曰：夺槊难。 试使与齐王戏，少顷，王三失槊，遂大愧服。
孙子曰： 远而挑人者，欲人之进也。 恭大呼致师而破建德是也。
