<strong>晋谢玄</strong>
谢玄，字幼度。少颖悟，为叔父安所器重。及长，有经国才略，屡辟不起。后与王珣俱被桓温辟为掾，并礼重之。苻坚强盛，边境数被侵寇，朝廷求文武良将可以镇御北方者，安乃以玄应举。中书郎郗超虽素与玄不善，闻而叹之曰： 安违众举亲，明也。玄必不负举，才也。 时咸以为不然，超曰： 吾尝与玄共在桓公府，见其使才，虽履屐间亦得其任，所以知之。 于是召还，拜建武将军、兖州刺史、领广陵相、监江北诸军事。时苻坚遣军围襄阳，车骑将军桓冲御之。诏玄发三州人丁，遣彭城内史何谦游军淮、泗，以为形援。襄阳既没，坚将彭超攻龙骧将军戴于彭城。玄率东莞太守高衡、后军将军何谦次于泗口，欲遣间使报，令知救至其道无由。小将田泓请行，乃没水潜行，将趣城，为贼所获。贼厚赂泓，使云 南军已败 。泓伪许之，既而告城中曰： 南军垂至，我单行来报，为贼所得，勉之！ 遂遇害。时彭超置辎重于留城，玄乃扬声遣谦等向留城。超闻之，还保辎重。谦驰进，解彭城围。及苻坚自率兵次于项城，众号百万，而凉州之师始达咸阳，蜀、汉顺流，幽、并系至。先遣苻融、慕容暐、张蚝、符方等至颍口，梁成、王先等屯洛涧。诏以玄为前锋，都督徐兖青三州、扬州之晋陵、幽州之燕国诸军事，与叔父征虏将军石、从弟辅国将军琰、西中郎将桓伊、龙骧将军檀元、建威将军戴熙、扬武将军陶隐等拒之，众凡八万。玄先遣广陵相刘牢之五千人直指洛涧，即斩梁成及成弟云，步骑崩溃，争赴淮水。牢之纵兵追之，生禽坚伪将梁佗、王显、梁悌，慕容屈氐等，收其军实。坚进屯寿阳，列阵临淝水，玄军不得渡。玄使谓苻融曰： 君远涉吾境而临水为阵，是不欲速战。诸君稍却，令将士得周旋，仆与诸君缓辔而观之，不亦乐乎！ 坚众皆曰： 宜阻淝水，莫令得上。我众彼寡，势必万全。 坚曰： 但却军，令得过，而我以铁骑数十万向水，逼而杀之。 融亦以为然，遂麾使却阵，众因乱不能止。于是玄与琰、伊等以精锐八千涉渡淝水。石军拒张蚝，小退。玄、琰仍进，决战淝水南。坚中流矢，临阵斩融。坚众奔溃，自相蹈藉投水死者不可胜计，淝水为之不流。余众弃甲宵遁，闻风声鹤唳，皆以为王师已至，草行露宿，重以饥冻，死者十七八。诏遣殿中将军慰劳，进号前将军，固辞不受。赐钱百万，彩千匹。既而安奏苻坚丧败，宜乘其衅会，以玄为前锋都督，率冠军将军桓石虔径造涡颍，经略旧都。玄复率众次于彭城，遣参军刘袭攻坚兖州刺史张崇于鄄城，走之，使刘牢之守鄄城。兖州既平，玄患水道险涩，粮运艰难，用督护闻人奭谋，堰吕梁水，树栅，立七埭为派，拥二岸之流，以利运漕。自此公私利便。又进伐青州，故谓之青州派。遣淮陵太守高素以三千人向广固，降坚青州刺史苻良。又进伐冀州，遣龙骧将军刘牢之据碻磝，济阳太守郭满据渭台，奋武将军颜雄渡河立营。坚子丕遣将桑据屯黎阳。玄命刘袭夜袭据，走之。丕惶遽欲降，玄许之。丕告饥，玄馈丕米二千斛。又遣晋陵太守滕恬之渡河守黎阳，三魏皆降。以兖、青、司、豫平，加玄都督徐、兖、青、司、冀、幽、并七州军事，卒于官。
孙子曰： 择人而任之。 玄之使才，各当其任。又曰： 夺其所爱则听。 玄向留城而解彭城之围。又曰： 乱而取之。 玄因符坚阵乱而决战破之是也。
<strong>燕慕容恪</strong>
慕容恪，字元恭，皝之子也。沉深有大度。年十五，身长八尺七寸，容貌魁杰，雄毅严重，每所言及，辄经纶世务，皝始器焉，乃授之以兵。数从皝征伐，临机多奇策。使镇辽东，甚有威惠，高句丽惮之，不敢为寇。皝将终，谓隽曰： 今中原未一，方建大事，恪智勇俱济，汝其委之。 及隽嗣位，弥加亲任。累战有大功，封太原王。隽寝疾，引恪与慕容评属以后事。及皝之世，总摄朝权。初，建邺闻隽死曰： 中原可图矣。 桓温曰： 慕容恪尚存，所忧方为大耳。 慕容根之就诛也，内外危惧。恪容止如常，神色自若，出入往还，一人步从。或有谏之者，恪曰： 人情怀惧，且当自安以靖之。吾复不安，则众何瞻仰哉！ 于是人心稍定。恪虚襟待物，谘询善道，量才处任，使人不逾位。虽执权政事，必谘之于评。罢朝归第，则尽心色养，手不释卷。恪之围洛阳也，秦中大震，苻坚亲将以备潼关，军回乃定。恪为将不尚威严，专以恩信御物，务于大略，不以小令劳众。军士有犯法，密纵舍之，捕斩贼首以令军。营内不整似可犯，而防御甚严，终无丧败。临终，暐亲临问以后事，恪曰： 臣闻报恩莫大荐士，板筑犹可，而况国之懿藩乎！吴王文武兼才，管、萧之亚，陛下若任之以政，国其少安。不然，臣恐二寇必有窥之计。 言终而死。
孙子曰： 辅周则国必强。 恪在中原，桓温以谓所忧方大。又曰： 卒未亲附而罚之，则不服。 恪之为将，专以恩信而不尚威严是也。
<strong>秦王猛</strong>
王猛，安景略，北海剧人，家于魏郡。少贫贱。以鬻畚为业。尝货畚于洛阳，有一人贵买其畚，而云无直，自言： 家去此无远，可随我取直。 猛利其贵而从之，行不觉远，忽至深山，见一老父，须发皓然，踞胡床而坐，左右十许人，有一人引猛进拜之。老父曰： 王公何缘拜！ 乃十倍偿畚直，遣人送之。猛既出，顾视，乃嵩高山也。猛博学好兵书，气度雄远。隐华山，怀佐世之志，候风云而后动。桓温入关，猛被褐诣之，一面谈当世之事，扪虱而言，旁若无人。温察而异之。温之将还，赐猛车马，请与俱南。猛还山谘师，师曰： 卿与桓温岂并世哉！在此可富贵，何为远乎！ 猛乃止。苻坚将有大志，闻猛名，遣吕婆楼招之。一见便若平生，语及废兴大事，异符同契，若玄德之遇孔明也。岁中五迁，权倾内外。后率诸军讨慕容暐，军禁严明，师无私犯。猛之未至邺，劫盗公行，及猛至，远近帖然，燕人安之。既留镇冀州，遣猛于六州之内听以便宜从事，简召英隽，以补关东守宰，授讫，言台除正。俄入为丞相，稍加都督中外诸军事。猛表让久之。坚曰： 卿昔螭蟠布衣，朕龙潜弱冠。朕奇卿于暂见，拟卿于卧龙，卿亦异朕于一言，回考槃之雅志，岂不精契神交，千载之会！虽傅岩入梦，姜公悟兆，今古一时，亦不殊也。朕且欲从容于上，望卿劳心于下，弘济之务，非卿而谁！ 遂不许。猛乃受命。军国内外万机之务，事无巨细，莫不归之。猛宰政公平，流放尸素，拔幽滞，显贤才，外修兵革，内崇儒学，劝课农桑，教以廉耻，无罪而不刑，无才而不任，庶绩咸熙，百揆时序。于是兵强国富，垂及升平，猛之力也。坚从容常谓猛曰： 卿夙夜匪懈，忧勤万机，若文王得太公，吾将优游以卒岁。 猛曰： 不图陛下知臣之过，臣何足以拟古人！ 坚曰： 以吾观之，太公岂能过也！ 尝敕其太子宏、长乐公丕等曰： 汝事王公，如事我也。 其见重如此。性刚明清肃，于善恶尤分。微时一餐之惠，睚眦之忿，靡不报焉，时论颇以此少之。寝疾，坚亲临省病，问以后事。猛曰： 晋虽僻处吴越，乃正朔相承。亲仁善邻，国之宝也。臣没之后，愿不以晋为图。鲜卑、羌虏，我之仇敌，终为人患，宜渐除之，以便社稷。 言终而死。
孙子曰： 知彼知己。 猛谏苻坚不以晋为图是也。
<strong>宋檀道济</strong>
檀道济，高平金乡人也。宋武帝北伐，道济为前锋，所至望风降服。径进洛阳，议者谓所获俘囚应悉戮以为京观。道济曰： 伐罪吊人，正在今日。 皆释而遣之。于是中原感悦，归者甚众。文帝即位，使道济与中领军刘彦之前驱西伐。上问策于道济，对曰： 臣昔与谢晦同从北征，入关十策，晦有其九，才略明练，殆难与敌。然未尝孤军决胜，戎事恐非其长。臣悉晦智，晦悉臣勇。今奉王命外讨，必未阵而禽。 时晦本谓道济与徐羡之同诛，忽闻来上，遂不战自溃。事平，迁征南大将军。元嘉八年，刘彦之侵魏，已平河南，复失之。道济都督征讨诸军事，北略地，转战至济上。魏军盛，遂克滑台。道济时与魏军三十馀战，多捷。军至历城，以资运竭乃还。时人降魏者具说粮食已罄，于是士卒忧惧，莫有斗志。道济夜唱筹量沙，以所馀少米散其上。及旦，魏军谓资粮有余，故不复追，以降者妄斩以徇。时道济兵寡弱，军中大惧。道济乃命军士悉甲，身白服乘舆，徐出外围。魏军惧有伏，不敢逼，乃归。道济虽不克定河南，全军而反，雄名大振，魏甚惮之。道济立功前朝，威名甚重，左右腹心，并经百战，诸子又有才气，朝廷疑畏之。时人或目之曰： 安知非司马仲达也？ 文帝寝疾，彭城王义康虑宫车晏驾，道济不复可制，召道济入朝，其妻向氏曰： 夫高世之勋，道家所忌。今无事相召，祸其至矣。 道济见收，愤怒气盛，目光如炬。俄尔间引饮一斛，乃脱帻投地曰： 乃坏汝万里长城！ 魏人闻之，皆曰： 道济已死，吴子辈不足复惮。 自是频岁南伐，有饮马长江之志。文帝问殷景仁曰： 谁可继道济？ 答曰： 道济以累有战功，故致威名馀未任耳。 帝曰： 不然。昔李广在朝，匈奴不敢南望，后继者复有几人？ 魏至瓜步，文帝登石头城望，甚有忧色，叹曰： 若道济在岂至此。 
孙子曰： 将军可夺心。 道济谓晦悉臣勇，果不战而自溃。又曰： 强弱形也。 道济唱筹量沙而却魏军是也。
<strong>宋王镇恶</strong>
王镇恶，北海剧人也。祖猛，仕苻坚，任兼将相。镇恶以五月生，家人以俗忌，欲令出继疏宗。猛曰： 此非常儿，昔孟尝君恶月生而相齐，是儿亦将兴吾门矣。 故名为镇恶。颇读诸子兵书，喜论军国大事，骑射非常而从横善果断。宋武帝伐广固，人或荐之武帝。召与语，异焉，因留宿。旦谓诸佐曰： 镇恶，王猛孙，所谓将门有将。 武帝谋讨刘毅，镇恶曰： 公若有事西楚，请给百舸为前驱。 及西讨，转镇恶参军事，使率龙骧将军蒯恩百舸前发。镇恶受命，便昼夜兼行，扬声上兖州，刘毅谓为信，不知见袭。镇恶去江陵城二十里，舍船步上，蒯恩军在前，镇恶次之。舸留三人，对舸岸上立旗安鼓，语所留人曰： 计我将至城，便长鼓，若后有大军状。 又分队在后，令烧江津船。镇恶径前袭城，津戍及百姓皆言刘藩实上，晏然不疑。将至城，逢毅要将朱显之，驰前问藩所在。军人答曰： 在后。 及至军后不见藩，又望见江津船舰被烧而鼓声甚盛，知非藩上，便跃马告毅，令闭城门。镇恶亦驰进，得入城，便因风放火，烧大城南门及东门，又遣人以诏及赦并武帝手书凡三函示毅，毅皆烧不视。金城内亦未信帝自来。及短兵接战，镇恶军人与毅下将，或是父兄子弟中表亲亲，且斗且语，知武帝在后，人情离懈。毅从大城东门出奔牛牧佛寺，自缢。镇恶身被五箭，手所执槊，手中破折。江陵平后二十日，大军方至。武帝北伐，与镇恶谘议，行龙骧将军，领前锋。将发，前将军刘穆之谓曰： 昔晋文王委蜀于邓艾，今亦委卿以关中，卿其勉之。 镇恶曰： 吾等因托风云并蒙抽擢，今咸阳不克，誓不济江。三秦若定而公九锡不至，亦卿之责矣。 镇恶入贼境，战无不捷，大军次潼关，谋进取计。镇恶请率水军自河入渭，直至渭桥。镇恶所乘皆蒙冲小舰，行船者悉在舰内，溯渭而进，舰外不见有行船人。北土素无舟楫，莫不惊以为神。镇恶既至，令将士食毕，便弃船登岸。渭水流急，诸舰悉逐流去。镇恶抚士卒曰： 此是长安城北门外，去家万里，而舫乘衣粮，并已逐流，唯宜死战，可立大功。 乃身先士卒，即陷长安城。城内六万馀户，镇恶抚慰初附，号令严肃，于灞上奉迎，武帝劳之曰： 成吾霸业者，贞卿也。 谢曰： 此明公之威，诸将之力。 帝笑曰： 卿欲学冯异邪。 帝留第二子义真为安西将军。镇恶以征虏将军领安西司马，委以捍御之任。王猛之相苻坚也，北人以方诸葛亮。入关之功，又镇恶为首，时论者深惮之。沈田子与镇恶争功。武帝将归，留田子与镇恶，私谓田子曰： 钟会不得遂其乱者，为有卫瓘等也。语曰：猛兽不如群狐。卿等十馀人，何惧镇恶？ 故二人常有猜心。时镇恶与田子俱会傅弘之垒，田子求屏人因斩之。弘之奔告义真，义真率王修被甲登横门以察其变。俄而田子至，言镇恶反。修执田子，以专戮斩焉。
孙子曰： 兵以诈立。 镇恶扬声刘藩来上而谲刘毅。又曰： 死地示之以不活。 镇恶弃衣粮而励士卒是也。
<strong>梁韦叡</strong>
韦叡，字怀文，京兆杜陵人也。自结于梁武。及兵起檄至，叡率郡人伐竹为筏，倍道来赴，有众二千，马二百匹。帝见叡甚悦，抚几曰： 他日见君之面，今日见君之心，吾事就矣。 大军发郢，谋留守将，上难其人。久之，顾叡曰： 弃骐骥而不乘，焉遑遑而更索？ 即日以为江夏太守。天监二年，迁豫州刺史，领历阳太守。魏遣众来伐，叡率州兵击走之。四年，侵魏，诏叡都督众军。叡遣长史王超宗、梁郡太守冯道根攻魏小岘城，未能拔。叡巡行围栅，魏城中忽出数百人陈于门外，叡欲击之，诸将皆曰： 向本轻来，请还授甲而后战。 叡曰： 魏城中二千馀人，闭门坚守，足以自保。今无故出人于外，必其骁勇，若能挫之，其城自拔。 众犹迟疑，叡指其节曰： 朝廷授此，非以为饰。韦叡之法，不可犯也。 乃进兵。魏军败，因急攻之，中宿而城拔。遂进讨合肥。先是，右军司马胡景略至合肥，久未能下。叡案行山川，曰： 吾闻汾水可以灌平阳，即此是也。 乃堰淝水，顷之，堰城水通，舟舰继至。魏初分筑东西小城夹淝，叡先攻二城。既而魏援将杨灵嗣帅军五万奄至，众惧不敌，请表益兵。叡曰： 贼已至城下，方复求军，且吾求济师，彼亦召众。师克在和，古人之义也。 因战，破之，军人少安。初，淝水堰立，使军主王怀筑城于岸守之。魏攻陷城，乘胜至叡城下。军监潘灵祐劝叡退还巢湖，诸将又请走保三丈。叡怒曰： 将军死绥，有前无却。 因令取伞扇麾幢，立之堤下，示无动志。叡素羸，每战未尝骑马，以板舆自载，督励众军。魏兵凿堤，叡亲与争，魏军却，因筑垒于堤以自固。起斗舰，高与合淝城等，四面临之。城溃，俘获万馀。所获军实，无所私焉。初，胡景略与前军赵祖悦同军交恶，志相陷害。景略一怒，自啮其齿，齿皆流血。叡以将帅不和，将致患祸，酌酒自劝景略曰： 且愿两虎勿复私斗。 故终于此役，得无害焉。叡每昼接客旅，夜算军书，三更起张灯达旦，抚循其众，常如不及，故投募之士争归之。所至顿舍修立，馆宇藩篱墉壁，皆应准绳。合肥既平，有诏班师。去魏军既近，惧为所蹑。叡悉遣辎重居前，身乘小舆殿后，魏人服叡威名，望之不敢逼，全军而还。于是迁豫州于合肥。五年，魏中山王元英攻北徐州，围刺史昌义之于锺离，众兵百万，连城四十馀。武帝遣征北将军曹景宗拒之。次邵阳洲，筑垒相守，未敢进。帝怒，诏叡会焉，赐以龙环御刀，曰： 诸将有不用命者，斩之。 叡自合肥经阴陵大泽，过涧谷，辄飞桥以济。师人畏魏军，多劝叡缓行。叡曰： 锺离今凿穴而处，负户而汲，车驰卒奔，犹恐其后，而况缓乎！ 旬日而至邵阳。初，帝敕景宗曰： 韦叡，卿乡望，宜善奉之。 景宗见叡，甚谨。帝闻曰： 二将和，师必济矣。 叡于景宗营前二十里，夜掘长堑，立鹿角，截洲为城，比晓而营立。元英大惊，以杖击地曰： 是何神也！ 景宗虑城中危惧，乃募军士言文达、洪骐麟等赍敕入城，使固城守。潜行水底，得达东城。城中战守日苦，始知有援，于是人百其勇。魏将杨大眼将万馀骑来战。大眼以勇冠三军，所向皆靡。叡结车为阵，大眼聚骑围之。叡以强弩二千，一时俱发，洞甲穿中，杀伤者众。矢贯大眼右臂，亡魂而走。明旦，元英自率众来战。叡乘素木舆，执白角如意以麾军，一日数合，元英甚惮其强。魏军又夜来攻城，飞矢雨集，叡子黯请下城以避箭，叡不许。军中惊，叡于城上厉声呵之，乃定。魏军先于邵阳洲两岸为两桥，立栅数百步，跨淮通道。叡装大舰，使梁郡太守冯道根、庐江太守裴邃、秦郡太守李文钊等为水军。会淮水暴涨，叡即遣之，斗舰竞发，皆监贼垒，以小船载草，灌之以膏，从而焚其桥。风怒火盛，敢死之士拔栅斫桥，水又漂疾，叡忽之间，桥栅尽坏。道根等皆身自搏战，军人奋勇，呼声动天地，无不一当百，魏人大溃，元英脱身遁走。魏军趋水死者十馀万，斩首亦如之。其馀释甲稽颡，乞为囚奴，犹数十万。叡遣报昌义之，义之且悲且喜，不暇答，但叫曰： 更生！更生！ 以功进爵为侯。会司州刺史马仙理自此还军，为魏人所蹑，三关扰动，诏叡督众军援焉。叡至安陆，增筑城二丈余，更开大堑，起高楼，众颇讥其示弱。叡曰： 不然，为将当有怯时。 是时元英复追仙理，将复邵阳之耻，闻叡至，乃退。帝亦诏罢军。普通元年，迁侍中、车骑将军，未拜，卒于家。叡雅有旷世之度，莅人以爱惠为本，所居必有政绩。将兵仁爱士卒，营幕未立，终不肯就舍；井灶未成，亦不先食。被服必于儒者，虽临阵交锋，常缓服乘舆，执竹如意以麾进止。
孙子曰： 兵之情主速。 叡军旬日而至邵阳。又曰： 神乎神乎，至于无声。 叡比晓立营而元英大惊。又曰： 不若则能避之。 叡谓为将当有怯时。又曰： 视卒如爱子。 叡营幕未立，不肯就舍是也。
<strong>梁王僧辨</strong>
王僧辨，字君才。学涉该博，尤明《左氏春秋》。虽射不穿札，而有凌云之气。时有安城望族刘躬者，田间得白蛆，化为金龟，将销之，龟生光照室。躬以为神而祷之，所请多验，遂谋作乱，远近响应。元帝命曹子郢讨之，使僧辨袭安城。子郢既破其军，躬走安城，僧辨禽之。由是以勇略称。侯景反，浮江西寇，军次夏首。僧辨为大都督，军次巴陵。景既陷郢城，将进寇荆州，于是沿江屯戍望风请服。僧辨并沉公私船于水，分命众军乘城固守，偃旗卧鼓，安若无人。翌日，贼众济江，轻骑至城下，谓城中曰： 梁王领军，何不早降？ 僧辨使答曰： 大军但向荆州，此城自当非碍。僧辨百口在人掌握，岂得便降？ 顷之，景军来攻，城内同时鼓噪，矢石雨下，贼乃引退。贼攻城不克，又为火舰烧栅，风不便，自焚而退。有流星坠其营中，贼徒大骇，相顾失色。贼帅任约又为陆法和所禽，景乃烧营夜遁。元帝以僧辨为征东将军、开府仪同三司，率巴陵诸军沿流讨景。攻拔鲁山，仍攻郢，即入罗城。又有大星如车轮坠贼营，去地十丈变成火，一时破散，有龙自城出，五色光耀，入城前鹦鹉洲水中。景闻之，倍道归建邺。贼帅宋子仙等困蹙，求输郢城，身还就景。僧辨伪许之。子仙谓为信然，浮舟将发。僧辨命杜龛鼓噪奄至，大破之，禽子仙、丁和等送江陵。郢州既平，僧辨进师寻阳。军人多梦周何二庙神言，云：吾以助天子讨贼。自称征讨大将军，并乘朱航，俄而反曰：已杀景。同梦者数十百焉。元帝加僧辨侍中尚书令、征东大将军。僧辨频表劝进，并蒙优答。于是发江州，直指建邺。乃先命南兖州刺史侯玩瑱袭南陆、鹊头等戍，并克之。及发鹊头中江而风浪，师人咸惧。僧辨再拜告天曰： 僧辨忠臣，奉辞伐罪，社稷中兴，当便风息，若鼎命中沦，请从此逝。 言讫风止，自此遂泛安流，有群鱼跃水飞空引导。贼望官军上有五色云，双龙夹舰行甚迅疾。景自出战于石头城北，僧辨等大破之。卢晖略闻景战败，以石头城降，僧辨引军入据之。景走朱方，僧辨命众将入据台城。其夜，军失火，烧太极殿及东西堂。僧辨虽有灭贼之功，而驭下无法，军人卤掠，驱逼居人，都下百姓缘淮号叫，翻思景焉。元帝即位，授镇卫将军。天监中，沙门释宝志为谶云： 太岁龙将无理，萧经霜草应死，馀人散十八子。 时言萧氏当灭，李氏代兴。及湘州贼陆纳等攻破衡州刺史丁道贵，而李洪雅又自零陵称助讨纳。既而朝廷未达其心，诏召僧辨就宜丰侯循南征，为都督东上诸军事，以陈武辟为都督西下诸军事。先是，陈武辟都督于僧辨，僧辨不受，故元帝分为东西都督，而俱南讨焉。寻而洪雅降纳，纳以为应符，于是共议拜洪雅为大将军，尊事为主。洪雅乘平肩大舆，伞盖鼓吹羽仪悉备，翼从入长沙城。纳等据车轮，夹岸为城，士卒皆百战之独馀，器甲精严，徒党勇锐，蒙冲斗舰至水陵山。时天日晴明，初无云雾，军发之际忽然风雨，时人谓之泣军。百姓窃言，知其败也。有两龙自城西江中腾跃升天，五色分明，遥映江水。百姓咸仰面目之，父老或聚众而悲，窃相谓曰： 地龙已去，国其亡乎！ 初，纳造大舰一，名曰三王舰者，邵陵王、河东王、桂阳嗣王三人并为元帝所害，故立其像于舰，祭以太牢，每战辄祭之，以求福。又造二舰，一曰青龙舰，二曰白虎舰。皆衣以牛皮，并高十五丈，选其中尤勇健者乘之。僧辨惮之，稍作连城以逼焉。贼不敢交锋，并怀懈怠。僧辨因其无备，亲旗鼓以诫进止。群贼大败，归保长沙。僧辨乃命多垒围之，而自出临视。贼知不设备，其党吴藏、李贤明等蒙盾直进，僧辨尚据胡床，不为之动，指麾勇敢，遂斩贤明，贼乃退归。初，陆纳作逆，以王琳为辞，云： 若放琳，则自服。 时众军未之许，而武陵王纪拥众上流，内外骇惧，元帝乃遣琳和解之。湘州乃平。因被诏会众军西讨，寻武陵败绩。僧辨后为陈武帝所杀。
孙子曰： 天地孰得？ 僧辨因贼有星坠龙去之异而成功。又曰： 法令孰行？ 僧辨虽能灭贼而御下无法。又曰： 军扰者，将不重也。 僧辨能据胡床而不动是也。
<strong>陈吴明彻</strong>
吴明彻，字通炤，秦郡人也。幼孤，性至孝，年十四，感坟茔未修，家贫无以取给，乃勤力耕种。时天下亢旱，苗稼焦枯，明彻哀愤，每之田中号泣，仰天自诉。居数日，有自田还者云苗已更生，明彻疑其绐己。及往，如言。秋而大获，足充葬用。时有伊氏者，善占墓，谓其兄曰： 君葬日，必有乘白马逐鹿者经坟，此是最小孝子大贵之兆。 至时，果有应。及侯景寇郡，明彻有粟麦三千馀斛，而邻里饥馁，乃白诸兄曰： 今人不图久，奈何不与邻里共此？ 于是计口平分，同其丰俭。群盗闻而避焉，赖以存者甚众。陈武帝镇京口，深相要结，明彻乃诣武帝，帝为之降阶，执手即席。明彻亦微涉书史经传，就汝南周弘正学天文、孤虚、遁甲，略通其术，颇以英雄自许。武帝亦甚奇之。及受禅，授安南将军。文帝即位，以明彻为江州刺史，领豫章太守，总众军讨周迪。明彻雅性刚直，统内不甚和。文帝闻之，遣安成王顼代明彻，还朝。宣帝初，朝议北征，公卿互有异同，明彻决策请行。诏加侍中，都督征讨诸军事，总众军十馀万，发都，缘江城镇相续降款。进逼寿阳，齐遣王琳拒守。明彻乘夜攻之，中宵而溃，齐兵退据相国城及金城。明彻令军中益修攻具，又遏淝水灌城。城中苦湿，多复疾，手足皆肿，死者十六七。会齐遣大将皮景和率兵数十万来援，去寿春三十里，顿军不进。诸将咸曰： 计将安出？ 明彻曰： 兵贵在速，而彼结营不进，自挫其锋，吾知其不敢战明矣。 于是躬擐甲胄，四面疾攻，夸中震恐，一鼓而禽王琳等，送建邺。景和惧而遁走。诏以为车骑大将军、豫州刺史，遣谒者萧淳就寿阳，授策明彻，于城南设坛，士卒二十万，陈旗鼓戈甲，登坛拜受，成礼而退。及周灭齐，宣帝将事徐、兖，诏明彻北侵。军至吕梁，周徐州总管梁士彦率众拒战，明彻频破之，仍遏清水以灌其城，攻之甚急，环列舟舰于城下。周遣大将军王轨救之，轨轻行自清水入淮口，横流立木，以铁锁贯车轮，遏断船路。诸将闻之，甚恐，议欲破堰拔军，以舫载马。裴子烈曰： 君若决堰下船，船必倾倒，岂可得乎？不如前遣马出。 适会明彻疾笃，知事不济，遂从之，乃遣萧摩诃帅马军数千前还。明彻仍自决其堰，乘水力以退军。及至清口，水力微，舟舰并不得渡，众军皆溃。明彻穷蹙，乃就执，周封怀德郡公，以忧遘疾卒。
孙子曰： 上下同欲者，胜。 明彻统内不和，而文帝遽令代之。又曰： 出其不意。 明彻乘夜攻王琳。又曰： 兵之情主速。 明彻因敌结营不进，一鼓而禽之是也。
<strong>魏崔浩</strong>
崔浩，字伯深。少好学，博览经史，玄象阴阳，百家之言，无不该览。明元初，拜学士祭酒。晋将刘裕伐姚泓，欲溯河西上，求假道。诏群臣议之，咸曰： 函谷天险，裕何能西？今扬言伐姚，意或难测，宜先发军断河上流，勿令西过。 帝将从之。浩曰： 此非上策也。今兴死子幼，乘其危亡而伐之，臣观其意，必自入关。劲躁之人，不顾后患。今若塞其西路，裕必上岸北侵。如此，则姚无事而我受敌矣。蠕蠕内寇，人食又乏。发军赴南则北寇进击，若其救北则南州复危。未若假之水道，纵裕西入，然后兴兵塞其东归之路，所谓卞庄剌虎，两得之势也。使裕胜也，必德我假道之惠；令姚氏胜也，亦不失救邻之名。纵裕得关中，遥远难守。彼不能守，终为我物。今不劳兵马，坐观成败，斗两虎而收长久之利，上策也。 议者犹曰： 裕西入函谷则进退路穷，腹背受敌，北上岸则姚军必不出关助我。扬声西行，意在北进，其势然也。 帝遂从群议，遣长孙嵩拒之，战于畔城，为晋将朱超石所败。帝恨不用浩言，问浩曰： 裕西伐已至潼关，卿观事得济否？ 浩曰： 姚兴好养虚名而无实用，子泓又病，众叛亲离。乘其危亡，兵精将勇，克之必矣。 帝曰： 裕已入关，不能进不能退，我遣精骑南袭彭城、寿春，裕亦何能自立？ 浩曰： 今西北二寇未殄，陛下不可亲御六师。长孙嵩有经国之用，无进取之能，非刘裕敌也。臣谓待之不晚。 帝笑曰： 卿量之已审矣。 浩曰： 臣尝私论近世人物，不敢不上闻。若王猛之经国，苻坚之管仲也；慕容恪之辅少主，慕容暐之霍光也；刘裕之平逆乱，司马德宗之曹操也。 帝常有微疾，使浩奉策告宗庙，令太武为国副，主会。闻宋武帝殂，帝欲取洛阳、武牢、滑台。浩曰： 《春秋》：晋士匄侵齐，闻齐侯卒，乃还。君子大其不伐丧，以为恩足以感孝子，义足以动诸侯。今国家不能一举而定江南，宜遣人吊祭，恤其凶灾，布义风于天下，令德之事也。且裕新死，党与未离，不如缓之，待其恶稔。如其强臣争权，变难必起，然后命将扬威，可不劳士卒而收淮北之地。 帝锐意南伐，语浩曰： 刘裕因姚兴死而灭其国，裕死我伐之，何为不可？ 遂遣奚斤等南伐，议于监国之前曰： 先攻城？先略地？ 斤： 请先攻城。 浩曰： 南人长于固守，苻氏攻襄阳，经年不拔。今以大国之力攻其小城，若不时克，挫损军势，危道也。不如分军略地，至淮为限，列置守宰，收敛租谷。滑台、武牢反在军北，绝望南救，必沿河东走。若或不然，即为囿中之物。 公孙表请先图其城。斤等济河，先攻滑台，经时不拔。太武左右忌浩正直，共排毁之。帝虽知其能，不免群议，故浩以公归第。及有疑议，召问焉。浩性敏达，长于谋计，自此张良，谓己稽古过之。时议伐赫连昌，群臣皆以为难，唯浩曰： 往年以来，荧惑再守羽林，越钩陈，其占秦亡。又今年五星并出东方，利于西伐。天应人和，时会并集，不可不进。 帝乃使奚斤等击蒲坂，而亲率轻骑掠其都城，大获而还。后复讨昌，次其城下，收众伪退。昌鼓噪而前，舒阵为两翼。会有风雨从东南来，扬沙昏暝。宦者赵倪进曰： 今风雨从贼后来，我向彼背，天不助人。又将士饥渴，愿陛下摄骑避之，更待后日。 浩叱之曰： 是何言欤？千里制胜，一日之中岂得变易？贼前行不止，后以离绝，宜分军隐山，掩击不意。风道在人，岂有常也！ 帝曰： 善。 分骑奋击，昌军大溃。议击蠕蠕，朝臣内外尽不欲行，唯浩赞成之。赫连昌太史张深、徐辩说帝曰： 今年己巳，三阴之岁。岁星袭月，太白在西方，不可举兵。北伐必败，虽克，不利于上。 又群臣共赞深等，云深少符谏苻坚不可南征，坚不从而败。今天时人事都不和协，如何举动！帝意不决，乃召浩与深等辩之。浩难深曰： 阳者，德也；阴者，刑也。故月蚀修刑。夫王者之用刑，大则陈之原野，小则肆之市朝。战伐者，用刑之大者也。以此言之，三阴用兵，盖得其类，修刑之义也。岁星袭月，年饥人流，应在他国。太白行苍龙宿，于天文为东，不妨北伐。深等俗生，志意浅近，牵于术数，不达大体，难与远图。臣观天文，比年以来，月行掩昴，至今犹然。其占：三年，天子大破旄头之国。蠕蠕、高车，旄头之众也。愿陛下勿疑。 帝大悦，谓公卿曰： 吾意决矣。亡国之臣不可与谋，信哉。 或有尤浩曰： 吴贼侵南，舍之北伐，师行千里，其谁不知？蠕蠕远遁，前无所获，后有南侵之患，此危道也。 浩曰： 今年不摧蠕蠕，则无以御南贼。自国家并西国已来，南人恐惧，扬声动众以卫淮北。彼北我南，彼征我息，其势然矣。且蠕蠕恃远，谓国家力不能至，自宽来久，故夏则散众放牧，秋肥乃聚，背寒向温，南来寇抄。今掩其不备，大军卒至，必惊骇望尘奔走，可一举而灭。暂劳永逸，时不可失也。唯患上无此意，今圣虑已决，如何止之？ 遂行。及军到入其境，蠕蠕先不设备。于是分军搜讨，东西五千里，南北三千里，所虏获数百万。高车杀蠕蠕种类，归降者三十馀万。大军既还，南军卒不能动，如浩所料。太武召新降高车渠帅数百人，赐酒食于前，指浩以示之曰： 汝曹视此人，纤尫懦弱，手不能弯弓持矛，其胸中所怀，乃逾于兵甲。朕始时虽有征讨之志，而虑不自决，前后克捷，皆此人导吾令至此矣。 俄而南藩诸将表宋师欲犯河南，请兵三万，先其未发逆击之，因诛河北流人在界上者，绝其乡导，足以挫其锐气，使不敢深入。言宜许，浩曰： 此不可从也。往年国家大破蠕蠕，马力有余，南贼丧精，常恐轻兵奄至，故扬声动众以备不虞，非敢先发。又南土下湿，夏月蒸暑，非行师之时。且彼先严有备，必坚城固守。屯军攻之，则粮食不给；分兵肆讨，则无以应敌。未见其利。就使能来，待其劳倦，秋凉马肥，因敌取食，徐往击之，万全之计。 帝从浩议。南镇诸将表贼至，而自陈兵少，求简幽州以南戍兵佐守，就漳水造船，严以为备。公卿议者佥然，浩曰： 非上策也。彼闻幽州以南精兵悉发，大造舟船，轻骑在后，欲存立司马，诛除宋族，必举国骇扰，惧于灭亡，当悉发精锐，来备此境。后审知官军有声无实，特其先聚，必喜而前行，径来至河，肆其侵暴，则我守将无以御之。今公卿欲以威力攘贼，乃所以招令速至也。夫张虚声而召实害，此之谓矣。 浩又陈天时不利于彼，曰： 今兹害气在扬州，不宜先举兵，一也；午岁自刑，先发者伤，二也；日蚀灭光，昼昏星见，飞鸟坠落，宿当斗牛，忧在危亡，三也；荧惑伏匿于翼轸，戎乱及丧，四也；太白未出，进兵者败，五也。夫兴国之君，先修人事，次尽地利，后观天时，故万举而万全，国安而身盛。今宋新国，是人事未周也；灾变屡见，是天时不协也；舟行水涸，是地利不尽也。三事无一成，自守犹或不安，何得先发而攻人哉？ 帝不能违众，乃从公卿议。遂遣阳平王杜超镇邺，琅琊王司马楚之等屯颍川。于是寇来遂疾。又将讨蠕蠕，刘洁复致异议。帝愈欲讨之，乃召问浩。浩对曰： 北土多积雪，至冬时常避寒南徙。若其因时，潜军而出，必与之遇。既与之遇，则可禽获。 帝以为然，乃分军四道，诸将俱会鹿浑海。期日有定，而洁恨计不用，沮误诸将，无功而还。帝西巡，至东雍，亲临汾曲，观叛贼薛永宗垒，进军围永宗。出兵欲战，帝问浩曰： 今日可击否？ 浩曰： 永宗未知陛下自来，人心安固，北风迅疾，宜急击之，须臾必破。若待明日，恐见官军盛大，必夜遁走。 帝从之，永宗溃灭。车驾济河，前驱告贼在渭北。帝至洛水桥，贼已夜遁，诏问浩曰： 盖吴在长安北九十里渭北，地空谷草不备，欲渡渭南西行，何如？ 浩曰： 盖吴营去此六十里，贼魁所在。击蛇之法，当先破头，头破则尾岂能动？宜乘胜先击吴。今军往，一日便到。吴平之后，回向长安，亦一日而至。一日之乏，未便损伤。愚谓宜从北道。若从南道，则盖吴徐入北山，卒未可平。 帝不从，乃渡渭南。吴闻帝至，尽散入北山，果如浩言，军无所克。帝悔之。后人诬浩于帝，帝怒诛浩。
孙子曰： 乘其弊而起。 浩谓斗两虎而收长久之利。又曰： 城有所不攻。 浩谓若攻小城，必损军势。又曰： 知天知地。 浩谓五星出东方，利以西伐。又曰： 禁祥去疑。 浩谓风道在人。又曰： 攻其无备。 浩请掩蠕蠕之不备。又曰： 乱军引胜。 浩谓张虚声而招实害。又曰： 神乎神乎，至于无声。 浩以永宗未知帝来，请急击之。又曰： 其势险，其节短。 浩谓击蛇之法，当先头破是也。
<strong>魏于谨</strong>
于谨，字思恭，河南洛阳人。性沉深，有识量，略窥经史，尤好孙子兵书。屏居闾里，未有进仕之志。或劝之者，谨曰： 州郡之职，昔人所鄙；台鼎之位，须待时来。吾所以优游乡邑，聊以卒岁耳。 及破六韩拔陵首乱北境，引蠕蠕为援，大行台仆射元纂讨之。宿闻谨名，辟为铠曹从事。纂令谨率二千骑追蠕蠕，前后十七战，尽降其众。尝为贼所围，谨乘骏马一紫一騧，贼所先识，乃使二人各乘马突陈而出。贼以为谨也，皆争逐之。谨乃得入塞。时魏末丧乱，群盗蜂起。谨亦解诸国语，乃单骑入贼中，示以恩信。于是西鄙铁勒酋长乜列河等三万馀户并款附魏。帝嘉之，除积射将军。又随广阳王元深讨鲜于修礼，停军中山。侍中元晏言于灵太后曰： 广阳王以宗室至亲受律专征，今乃盘桓不进，坐图非望。又有于谨者，知略过人，为其谋主。风尘之隙，恐非陛下纯臣。 灵太后诏于尚书省门外立榜，募获谨者，许重赏。谨闻之，乃谓广阳曰： 今女主临朝，取信谗佞，苟不明白殿下素心，便恐祸至。谨请束身诣阙，归罪有司，披露心胆。 元深遂许之。谨遂到榜下曰： 吾知此人。 众共诘之，谨曰： 我即是矣。 有司以闻，灵太后引见之，大怒。谨备述广阳忠款，无陈停军之状。灵后意解，舍之。及贺拔岳被害，太祖赴平凉。谨乃言于太祖曰： 魏祚凌迟，权臣擅命。明公挟超世之资，怀济世之略，四方远近咸所归心。愿早建良图，以副众望。 太祖曰： 何以言之？ 对曰： 关中秦汉旧都，昔称天府，将士骁勇，厥壤膏腴。今若据其要害，招集英雄，养卒劝农，足观时变。且天子在洛，逼迫群凶，若明公请都关右，帝必喜而迁。然后挟天子而令诸侯，奉王命以讨暴乱，桓、文之业，千载一时也。 太祖大悦。会有敕追谨为关内大都督，谨因进都关中之策，魏帝纳之。寻而齐神武逼洛阳，谨从魏帝西迁。从太祖攻邙山，邙山之役，大军不利，谨率其麾下伪降，立路左。齐神武乘胜逐北，不以为虞。追骑过尽，谨乃自后击之，齐军乱，以此大军得全。进位柱国大将军。初，梁元帝平侯景之后，于江陵嗣位，密与齐氏通使，将谋侵轶。其兄子岳阳王詧时为雍州刺史，以梁元帝杀其兄誉，遂结仇隙。据襄阳来附，乃请王师。乃令谨率众出讨。长孙俭问谨曰： 为萧绎之计，将欲如何？ 谨曰： 耀兵汉、沔，席卷渡江，南据丹阳，是其上策。移郭内居人，退保子城，峻其陴堞，以待缓至，是其中策。若难于移动，据守罗郭，是其下策。 俭曰： 揣绎定出何策？ 谨曰： 必用其下策。 俭曰： 彼弃上而用下，何也？ 对曰： 萧氏保据江南，绵历数纪。属中原多故，未遑外略。又以我有齐氏之患，谓力不能分。且绎懦而无谋，多疑少断。愚民难与虑始，皆恋邑居，既恶移动，当保罗郭，所以用其下策。 谨乃令中山王护及大将军杨忠等率精骑先据江津，断其走路。梁人立木栅于外城，广轮六十里。寻而谨悉众围之。梁主属遣兵出战，为谨所破。旬有六日，外城遂陷。梁主退保子城，翌日率其太子已下面缚而降，寻杀之，立萧詧为梁王，振旅而旋。太祖亲至其第，宴语极欢。谨自以久当权，望隆位重，功名既立，愿保优闲，乃上先所乘骏马及所著铠甲等。太祖识其意，乃曰： 巨猾未平，公岂得便尔独善。 遂不受。以疾薨。谨有智谋，善于事上。名位虽重，愈存谦挹。每朝参往来，从者不过三两骑而已。朝廷凡有军国之务，多与谨决之。谨亦竭其智能。功臣之中，特见委信，终始若一，人无间言。
孙子曰： 退而不可追。 谨令人乘己马而误敌之追。又曰： 佯北勿从。 谨伪降而破神武。又曰： 策之而知得失之计。 谨料萧绎必出下策。又曰： 内间者，因其官人而用之。 谨因萧詧与梁主结隙而听其来附是也。
