<strong>唐李靖</strong>
李靖，字药师，京兆三原人。姿貌魁秀，通书史。尝谓所亲曰： 丈夫遭遇，要当以功名取富贵，何至作章句儒。 其舅韩擒虎每与谕兵，辄叹曰： 可与论孙吴者，非斯人，尚谁哉！ 隋吏部尚书牛弘见之，曰： 王佐才也。 左仆射杨素拊其床谓曰： 卿终当坐此。 大业末，为马邑丞。高祖击突厥，靖察有非常志，自囚上急变，传送江都，至长安，道梗。高祖已定京师，将斩之。靖呼曰： 公起兵为天下除暴乱，欲就大事，以私怨杀谊士乎？ 秦王亦为请，得释。萧铣据江陵，诏靖安辑。至峡州，阻铣兵不得前。帝谓逗留，诏都督许绍斩靖，绍为请而免。开州蛮冉肇则寇夔州，赵郡王孝恭战未利，靖率兵八百破其屯，要险设伏，斩肇则，俘禽五千。帝谓左右曰： 使功不如使过，靖果然。 因手敕劳曰： 既往不咎，向事吾久已忘之。 靖遂陈图铣十策。有诏拜靖行军总管，兼摄孝恭行军长史，军政一委焉。武德四年，大阅兵夔州。时秋潦，涛濑涨恶，铣以靖未能下，不设备。诸将亦请江平乃进，靖曰： 兵机事，以速为神。今士始集，铣不及知，若乘水傅垒，是震霆不及塞耳，就能仓卒召兵，无以御我，此必禽也。 孝恭从之。舟师叩夷陵，铣将文士洪以卒数万屯清江，孝恭欲击之，靖曰： 不可。士洪健将，下皆勇士，今新失荆门，悉锐拒我，此救败之师，不可当。宜驻南岸，待其气衰，乃取之。 孝恭不听，留靖守屯，自往与战，大败还。贼委舟散掠，靖视其乱，纵兵击破之，取四百馀艘，溺死者万人。即率轻兵五千为先锋，趋江陵，薄城而营，破其将杨君茂、郑文秀，俘甲士四千。孝恭军继进，铣大惧，檄召江南兵，不及到，明日降。靖入其都，号令静严，军无私焉。或请靖籍铣将拒战者家赀以赏军，靖曰： 王者之兵，吊人而取有罪，彼其胁驱以来，藉以拒师，本非其情，不容以叛逆比之。今新定荆、郢，宜示宽大，以慰其心。若降而籍之，恐自荆而南，坚城剧屯，驱之死守，非计之善也。 止不籍。由是江、汉列城争下。辅公祏据丹阳反，诏孝恭为帅，召靖入朝受方略，副孝恭东讨，李世勣等七总管皆受节度。公祏遣冯惠亮以舟师三万屯当涂，陈正通步骑二万屯青林，自梁山连锁以断江道，筑却月城，延袤十馀里，为掎角。诸将议曰： 彼劲兵连栅，将不战疲老我师。若直取丹阳，空其巢窟，惠亮等自降。 靖曰： 不然。三军虽精，而公祏所自将亦锐卒也，既保石头，则牢未可拔。我留不得志，退有所忌，腹背蒙患，非百全计。且惠亮、正通百战馀贼，非怯野斗，今方持重待公祏立计尔。若出不意，挑攻其城，必破之。惠亮拔，公祏禽矣。 孝恭听之。靖率黄君汉等水陆皆进，苦战，杀伤万馀人，惠亮等亡去。靖将轻兵至丹阳，公祏惧，众尚多，不能战，乃出走，禽之，江南平。帝叹曰： 靖乃铣、公祏之膏盲也，古韩、白、卫、霍何以加！ 八年，突厥寇太原，为行军总管，以江淮兵万人屯太谷。诸将多败，独靖以完军归。太宗践祚，授刑部尚书，兼检校中书令。突厥部种离畔，帝方图进取，以兵部尚书为定襄道行军总管，率劲骑三千繇马邑趋恶阳岭。颉利可汗大惊，曰： 兵不倾国来，靖敢提孤军至此？ 于是帐部数恐。靖纵谍者离其腹心，夜袭定襄，破之，可汗脱身遁碛口。进封代国公。帝曰： 李陵以步卒五千绝漠，然卒降匈奴，其功尚得书竹帛。靖以骑三千，蹀血虏庭，遂取定襄，古未有辈，足澡吾渭水之耻矣！ 颉利走保铁山，遣使者谢罪，请举国内附。以靖为定襄道总管往迎之，又遣鸿胪卿唐俭、将军安修仁慰抚。靖谓副将张公谨曰： 诏使到，虏必自安，若万骑赍二十日粮，自白道袭之，必得所欲。 公谨曰： 上已与约降，行人在彼，奈何？ 靖曰： 机不可失，韩信所以破齐也。如唐俭辈何足惜哉！ 督兵疾进，行遇候罗，皆俘以从，去其牙七里乃觉，部众震溃，斩万馀级，俘男女十万，禽其子叠罗施，杀义成公主。颉利亡去，为大同道行军总管张宝相禽以献。于是斥地自阴山北至大漠矣。帝因大赦天下，赐民五日醫。御史大夫萧瑀劾靖持军无术，纵士大掠，散失奇宝。帝召责之，靖无所辩，顿首谢。帝徐曰： 隋史万岁破达头可汗，不赏而诛。朕不然，赦公之罪，录公之功。 乃进左光禄大夫，既而曰： 向人谮短公，朕今悟矣。 迁尚书右仆射。靖每参议，恂恂似不能言，以沈厚称。顷之，吐谷浑寇边。帝谓侍臣曰： 靖能复起为帅乎？ 靖往见房玄龄，曰： 吾虽老，尚堪一行。 帝喜，以为西海道行军大总管，任城王道宗、侯君集、李大亮、李道彦、高甑生五总管兵皆属。军次伏俟城，吐谷浑尽火其莽，退保大非川。诸将议，春草未牙，马弱不可战。靖决策深入，遂逾积石山。大战数十，多所杀获，残其国，国人多降，吐谷浑伏允愁蹙自经死。靖更立大宁王慕容顺而还。甑生军繇盐泽道，后期，靖簿责之。既归而憾，与广州长史唐奉义告靖谋反，有司按验无状，甑生等以诬罔论。靖乃阖门自守，宾客亲戚一谢遣。改卫国公。帝将伐辽，召靖入，谓曰： 公南平吴，北破突厥，西定吐谷浑，惟高丽未服，亦有意乎？ 对曰： 往凭天威，得效尺寸功。今疾虽衰，陛下诚不弃，病且瘳矣。 帝悯其老，不许。病甚，帝幸其第，流涕曰： 公乃朕生平故人，于国有劳。今疾若此，为公忧之。 薨，年七十九。
孙子曰： 兵之情主速。 靖谓兵机以速为神。又曰： 乱而取之。 靖因敌散乱击而破之。又曰： 出其不意。 靖破冯惠亮及颉利。又曰： 死间者，为诳于外。 靖因唐俭使虏而袭破突厥是也。
<strong>唐李勣</strong>
李勣，字懋功，曹州离狐人。本姓徐氏。隋大业末，韦城翟让为盗，勣年十七，往从之。说曰： 公乡壤不宜自剽残，宋、邓商旅之会，御河在中，舟舰相属，往邀取之，可以自资。 让然之。李密亡命雍丘，勣说让推密为主。以奇计破王世充。时河南、山东大水，隋帝令饥人就食黎阳仓，吏不时发，死者日万数。勣说密曰： 天下之乱本于饥，今若取黎阳粟以募兵，大事济矣。 密以麾下兵五千付勣，济河，袭黎阳，守之。开仓纵食，旬日，胜兵至二十万。宇文化及引兵北上，密使勣守仓，周掘堑以自环。化及攻之，勣为地道出斗，化及败，引去。武德二年，密归朝廷，其地东属海，南至江，西直汝，北抵魏郡，勣统之，未有所属。谓长史郭孝恪曰： 人众土宇，皆魏公有也。吾若献之，是利主之败为己功，吾所羞也。 乃录郡县户口以启密，请自上之。使至，高祖讶无表，使者以意闻。帝喜曰： 纯臣也。 诏授黎州总管，封英国公。赐姓，附宗正属籍。诏勣总河南、山东兵以拒王世充。及密以谋反诛，帝遣使示密反状。勣请收葬，诏从之。勣为密服囗绖，葬讫乃释。俄为窦建德所陷，质其父，使复守黎阳。三年，自拔来归。从秦王伐东都，战有功。东略地至虎牢，降郑州司兵沈悦。平建德，俘世充，乃振旅还，秦王为上将，勣为下将，皆服金甲，乘戎辂，告捷于庙。太宗即位，拜并州都督。贞观三年，为通漠道行军总管，出云中，与突厥战，走之。引兵与李靖合，因曰： 颉利若度碛，保于九姓，恐不可得。我若约赍薄之，不战缚虏矣。 靖大喜，以与己合，于是意决。靖率众夜发，勣勒兵从之。颉利欲走碛，勣前屯碛口，不得度，由是酋长率部落五万降于勣。诏拜光禄大夫，行并州大都督府长史。父丧解，夺哀还官，徙封英。治并州十六年，以威肃闻。帝尝曰： 炀帝不择人守边，劳中国筑长城以备虏。今我用勣守并，突厥不敢南，贤于长城远矣！ 后帝自将征高丽，以勣为辽东道行军大总管。破盖牟、辽东、白崖等城，从战驻毕山，功多，封一子为郡公。延陀部落乱，诏将二百骑发突厥兵讨之，大战乌德勣山，破之，降其首领梯贞达干，而可汗咄摩支遁入荒谷，碛北遂定。勣既忠力，帝谓可托大事。尝暴疾，医曰： 用须灰可治。 帝乃自剪须以和药。及愈，入谢，顿首流血。帝曰： 吾为社稷计，何谢为！ 后留宴，顾曰： 朕思属幼孤，无易公者。公昔不遗李密，岂负朕哉？ 勣感涕，因啮指流血。俄大醉，帝亲解衣覆之。帝疾，谓太子曰： 尔于勣无恩，今以事出之，我死，宜即授以仆射，彼必致死力矣！ 乃授叠州都督。高宗立，遂为尚书左仆射。太宗时，勣以画像凌烟阁，至是，帝复命图其形，自序之。高丽莫离支男生为其弟所逐，遣子乞师。诏勣为辽东道行军大总管，率兵二万讨之。破其国，执高藏、男建等，裂其地州县之。诏勣献俘昭陵，明先帝意，具军容告于庙。进位太子太师。总章二年，卒，年八十六。帝曰： 勣奉上忠，事亲孝，历三朝未尝有过，性廉谨，不立产业。今亡，当无赢赀。有司其厚趓恤之。 初，勣拔黎阳仓，就食者众，高季辅、杜正伦往客焉，及平虎牢，获戴胄，咸引见卧内，推礼之，后皆为名臣，世以勣知人。平洛阳，得单雄信，故人也。表其材武，且言： 若贷死，必有以报，请纳官爵以赎。 不许。乃号恸，割股肉蹈之曰： 生死永决，此肉同归于土！ 为收养其子焉。其用兵多筹算，料敌应变，皆契事机。闻人善，抵掌嗟叹。及战胜，必推功于下。得金帛，尽散之士卒，无私贮。然持法严，故人为之用。临事选将，必訾相其奇厖福艾者遣之。或问其故，答曰： 薄命之人，不足与成功名。 既没，士皆为流涕。
孙子曰： 辅周则国必强。 勣守并州，太宗以谓贤于长城。又曰： 战胜攻取不修其功者，凶。 勣每战胜必推功于下。又曰： 择人而任之。 勣之选将，必遣奇厖福艾者是也。
<strong>唐苏定方</strong>
苏烈，字定方，以字行，冀州武邑人。父邕，当隋季，率里中数千人为本郡讨贼。定方骁悍有气决，年十五，从父战，数先登陷阵。邕卒，代领其众，破剧贼张金称、杨公卿，追北数十里。自是贼不舍境，乡党赖之。贞观初，从李靖袭突厥颉利于碛口，率彀马二百为前锋，乘雾行，去贼一里许，雾霁，见牙帐，驰杀数十百人，颉利及隋公主惶窘各遁去，靖亦寻至，馀党悉降。从葱岭道大总管程知节征贺鲁，至鹰娑川，贺鲁率二万骑来拒，总管苏海政连战未决，鼠尼施等复引二万骑为援。定方始休士，见尘起，率精骑五百，逾岭驰捣贼营，贼众大溃，杀千馀人，所弃铠仗、牛马藉籍山野不可计。副总管王文度疾其功，谬谓知节曰： 贼虽走，军死伤者众。今当结辎重陈间，被甲而趋，贼来即战，是谓万全。 又矫制收军不深入。于是马癯卒劳，无斗志。定方说知节曰： 天子诏讨贼，今反自守，何功之立哉？且公为大将，而阃外之事不得专，顾副将乃得专之，胡不因文度待天子命？ 不从。至恒笃城，有胡人降，文度猥曰： 师还而降，且为贼，不如杀之，取其赀。 定方曰： 此乃自作贼耳，宁曰伐叛！ 及分财，定方一不取。太宗知之，比知节等还，悉下吏，当死，贷为民。擢定方伊丽道行军大总管，复征贺鲁，以任雅相、回纥婆润为副。出金山北，先击处木昆部，破之，俟斤嫩独禄拥众万帐降，定方抚之，发其千骑并回纥万人，进至曳哸河。贺鲁率十姓兵十万拒战，轻定方兵少，舒左右翼包之。定方今步卒据高，攒槊外向，亲引劲骑阵北原，贼三突步阵，不能入，定方因其乱击之，鏖战三十里，斩首数万级，贼大奔。明日，振兵复进，五弩矢毕举众降，贺鲁独与处木昆屈律啜数百骑西走。定方令副将萧嗣业、回纥婆润率杂虏兵趋邪罗斯川追北，定方与雅相领新附兵绝其后。会大雪，吏请少休，定方曰： 虏恃雪，方止舍，谓我不能进，若纵使远遁，则莫能禽。 遂勒兵进至双河，与弥射、步真合，距贺鲁所百里，下令阵而行，薄金牙山。方贺鲁将畋，定方纵击，破其牙下数万人，悉归所部。贺鲁走石国，弥射子元爽以兵与嗣业会，缚贺鲁以还。由是修亭障，列蹊隧，定疆畛，问疾收胔，唐之州县极西海矣。高宗临轩，定方戎服奉贺鲁以献。策功拜左骁卫大将军、邢国公。会思结阙俟斤都曼先镇诸胡，劫所部及疏勒、朱俱波、偈槃陀三国复叛，诏定方还为安抚大使。率兵至叶叶水，而贼堞马头川。定方选精卒万、骑三千袭之，昼夜驰三百里，至其所。都曼惊，战无素，遂大败，走马头城。师进攻之，都曼计穷，遂面缚降。俘献于乾阳殿，有司请论如法。定方顿首请曰： 臣向谕陛下意，许以不死，愿丐其命。 帝曰： 朕为卿全信。 乃宥之。葱岭以西遂定。迁左武卫大将军。出为神丘道大总管，率师讨百济。自成山济海至熊津口，贼濒江屯兵，定方出左涯，乘山而阵，与之战，贼败死者数千。王师乘潮而上，舳舻衔尾进，鼓而噪，定方将步骑夹引，直趋其都城。贼倾国来，酣战，破之，杀虏万人，乘胜入其郛，王义慈及太子隆北走。定方进围其城，义慈子泰自立为王，率众固守。义慈之孙文思曰： 王与太子出，而叔岂得擅为王？若王师还，我父子安得全？ 遂率左右缒城下，人多从之，泰不能止。定方使士登城，建唐旗帜。于是泰开门请命，其将祢植与义慈降，隆及诸城送款，百济平，俘义慈、隆、泰等献东都。定方所灭三国，皆生执其王，赏赉珍宝不胜计。乾封二年，卒。
孙子曰： 微乎微乎，至于无形。 定方乘雾行而破颉利。又曰： 速乘人之不及。 定方见尘起而驰捣贼营。又曰： 出其不意。 定方知虏恃雪而追掩是也。
<strong>唐薛仁贵</strong>
薛仁贵，绛州龙门人。少贫贱，以田为业。其妻曰： 夫有高世之材，要须遇时乃发。今天子自征辽东，求猛将，此难得之时，君盍图功名以自显？ 乃往应募。王师攻安市城，高丽莫离支遣将高延寿等率兵二十万拒战，太宗命诸将分击之。仁贵恃骁悍，欲立奇功，乃著白衣自标显，持戟，腰韐两弓，呼而驰，所向披靡。军乘之，贼遂奔溃。帝望见，遣使驰问： 先锋白衣者谁？ 曰： 薛仁贵。 帝召见，嗟异，赐金帛人马甚众，授游击将军。师还，帝谓曰： 朕旧将皆老，欲擢骁勇付阃外事，莫如卿者。朕不喜得辽东，喜得虓将。 迁右领军中郎将。苏定方讨贺鲁，仁贵上疏曰： 臣闻兵出无名，事故不成；明其为贼，敌乃可服。今泥熟不事贺鲁，为其所破，虏系妻子。王师有于贺鲁部落转得其家口者，宜悉取以还，厚加赉遣，使百姓知贺鲁为暴而陛下至德也。 帝纳之，遂还其家属，泥熟请随军效死。诏副郑仁泰为铁勒道行军总管。将行，宴内殿，帝曰： 古善射有穿七札者，卿试以五甲射焉。 仁贵一发洞贯，帝大惊，更取坚甲赐之。时九姓众十馀万，令骁骑数十人来挑战，仁贵发三矢，辄杀三人，于是虏气慑，皆降。仁贵虑为后患，悉坑之。转讨碛北馀众，禽伪叶护兄弟三人以归。军中歌曰： 将军三箭定天山，壮士长歌入汉关。 九姓遂衰。铁勒有思结、多览葛等部，先保天山，及仁泰至，惧而降，仁泰不纳，虏其家以赏军，贼相率遁去。吐蕃入寇，命为逻娑道行军大总管，率将军阿史那道真、郭待封击之，以援吐谷浑。待封尝为鄯城镇守，与仁贵等夷，及是，耻居其下，颇为节度。初，军次大非川，将趋乌海，仁贵曰： 乌海地险而瘴，吾入死地，可谓危道，然速则有功，迟则败。今大非岭宽平，可置二栅，悉内辎重，留万人守之，吾倍道淹贼不整，灭之矣。 乃约赍，至河口，遇贼，破之，多所杀掠，获牛羊万计。进至乌海城，以待后援。待封初不从，领辎重踵进，吐蕃率众二十万邀击取之，粮仗尽没，待封保险。仁贵退军大非川，吐蕃益兵四十万来战，王师大败。仁贵与吐蕃将论钦陵约和，乃得还，吐谷浑遂没。仁贵叹曰： 今岁在庚午，星在降娄，不应有事西方，邓艾所以死于蜀，吾固知必败。 有诏原死，除名为庶人。未几，高丽馀众叛，起为鸡林道总管。复坐事贬象州，会赦还。帝思其功，乃召见曰： 今辽西不宁，瓜、沙路绝，卿安得高枕不为朕指麾耶？ 于是拜瓜州长史、右领军卫将军、检校代州都督，率兵击突厥元珍于云州。突厥问曰： 唐将谓谁？ 曰： 薛仁贵。 突厥曰： 吾闻薛将军流象州死矣，安得复生？ 仁贵脱兜鍪见之，突厥相视失色，下马罗拜稍稍遁去。仁贵因进击，大破之，斩首万级，获生口三万，牛马称是。永淳二年，卒。
孙子曰： 将者，国之辅。 仁贵立功而太宗喜得虓将。又曰： 三军可夺气。 仁贵发三矢而虏气慑。又曰： 上下同欲者，胜。 仁贵将帅不和而有大非川之败。又曰： 天地孰得？ 仁贵谓岁在庚午，不应有事西方。又曰： 将军可夺心。 仁贵脱兜鍪而突厥遁是也。
<strong>唐裴行俭</strong>
裴行俭，字守约，绛州闻喜人。贞观中，举明经，调左屯卫仓曹参军。时苏定方为大将军，谓曰： 吾用兵，世无可教者，今子也贤。 乃尽畀以术。仪凤二年，十姓可汗阿史那都支及李遮匐诱蕃落以动安西，与吐蕃连和，朝廷欲讨之。行俭议曰： 吐蕃叛援方炽，敬玄失律，审礼丧元，安可更为西方生事？今波斯王死，其子泥涅师质京师，有如遣使立之，即路出二蕃，若权以制事，可不劳而成功也。 帝因诏行俭册送波斯王，且为安抚大食使。经莫贺延碛，风砾昼冥，导者迷，将士饥乏。行俭止营，致祭，令曰： 水泉非远。 众少安。俄而云彻风恬，行数百步，水草丰美，后来者莫识其处。众皆惊，以方汉贰师将军。至西州，诸蕃郊迎，行俭召豪杰千馀人自随。扬言： 大热，未可以进，宜驻军须秋。 都支觇知之，不设备。行俭徐召四镇酋长，伪约畋，谓曰： 吾念此乐未始忘，孰能从吾猎者？ 于是子弟愿从者万人，乃阴勒部伍。数日，倍道而进，去都支帐十馀里，先遣其所亲问安否，外若闲暇，非讨袭者。又使人趣召都支。都支本与遮匐计，及秋拒使者，已而闻军至，仓卒不知所出，率子弟五百馀人诣营谒，遂禽之。是日，传契箭，召诸部酋长悉来请命，并执送碎叶城。简精骑，约赍，袭遮匐。道获遮匐使者，释之，俾前往谕其主，并言都支已禽状，遮匐乃降，悉俘至京师。将吏为刻石碎叶城以纪功。帝亲劳宴，曰： 行俭提孤军深入万里，兵不血刃，而叛党禽夷，可谓文武兼备矣，其兼授二职。 即拜礼部尚书兼右卫大将军。调露元年，突厥阿史德温傅反，单于管二十四州叛应之，众数十万。都护萧嗣业讨贼不克，死败系踵。诏行俭为定襄道行军大总管讨之。率大仆少卿李思文、营州都督周道务部兵十八万，合西军程务挺、东军李文等，总三十馀万，旗帜亘千里行，俭咸节制之。先是，嗣业馈粮，数为虏钞，军馁死。行俭曰： 以谋制敌可也。 因诈为粮车三百乘，车伏壮士五辈，赍陌刀、劲弩，以羸兵挽进，又伏精兵踵其后。虏果掠车，羸兵走险。贼驱就水草，解鞍牧马。方取粮车中，而壮士突出，伏兵至，杀获几尽，自是粮车无敢近者。大军次单于北，暮，已立营，堑壕既周，行俭更命徙营高冈。吏白： 士安堵，不可扰。 不听，促徙之。比夜，风雨暴至，前立营所，水深丈馀，众莫不骇嗟，问何以知之，行俭曰： 自今第如我节制，毋问我所以知也。 贼据黑山，数战皆败，行俭纵兵，前后杀虏不可胜计。伪可汗泥熟匐为其下所杀，持首来降，又禽大首领奉职而还，馀党走狼山。行俭既还，阿史那伏念伪称可汗，复与温傅合。明年，行俭还总诸军，顿代州之陉口，纵反间，说伏念，令与温傅相贰。伏念惧，密送款，且请缚温傅自效。行俭秘不布，密以闻。后数日，烟尘涨天而南，斥候惶骇，行俭曰： 此伏念执温傅来降，非他也。且受降如受敌。 乃敕严备，遣单使往劳。既而果然。于是，突厥馀党悉平。帝悦，遣户部尚书崔知悌劳军。初，行俭许伏念以不死，侍中裴炎害其功，建言： 伏念为程务挺胁逐，又碛北回纥逼之，计穷而降。 卒斩伏念及温傅于都市，行俭之功不录。行俭叹曰： 浑、瀎之事，古今耻之。但恐杀降则后无复来矣！ 遂称疾不出。永淳元年，卒。行俭通阴阳、历术，每战，豫道胜日。善知人，所引偏裨，若程务挺、崔智、王方翼、党金毗、郭大封、李多祚、黑齿常之，类为世名将，傔奏至刺史将军者数十人。尝赐马及珍鞍，令史私驰马，马蹶鞍坏，惧而逃。行俭招还之，不加罪。初，平都支、遮匐，获环宝不赀，藩酋将士愿观焉，行俭因宴，遍出示坐者。有玛瑙盘广二尺，文彩粲然，军吏趋跌盘碎，惶怖，叩头流血。行俭笑曰： 尔非故也，何至是？ 色不少吝。帝赐都支资产皿金三千余物，橐驼马牛称是，行俭分给亲故洎麾下，数日辄尽。
孙子曰： 用而示之不用。 行俭实欲袭都支，而伪示以闲暇。又曰： 因利而制权。 行俭因敌钞掠而伏兵粮车。又曰： 犯之以事，勿告以言。 行俭不告士卒以徙营之由。又曰： 事莫密于间。 行俭纵反间而缚温傅是也。
<strong>唐唐休瓃</strong>
唐璿，安休瓃，以字行，京兆始平人。举明经高第，为营州户曹参军。会突厥诱奚、契丹叛，都督周道务以兵授休瓃，破之于蜀护山，数馘多，迁朔州长史。永淳中，突厥围丰州，都督崔智辨死战，朝廷议弃丰保灵、夏。休瓃以为不可，上疏曰： 丰州控河遏寇，号为襟带，自秦、汉以来，常郡县之。土田良美。宜耕牧。隋季丧乱，不能坚守，乃迁就宁、庆，戎羯得以乘利而交侵，始以灵、夏为边。唐初，募人以实之，西北一隅得以完固。今而废之，则河傍地复为贼有，而灵、夏亦不足自安，非国家利也。 高宗从其言。垂拱中，迁安西副都护。会吐蕃破焉耆，安息道大总管韦待价等败，休瓃收其溃亡，以定西土，授灵州都督。乃陈方略，请复四镇。武后遣王孝杰拔龟兹等城，自休瓃倡之。圣历中，授凉州都督、右肃政御史大夫、持节陇右诸军副大使。吐蕃大将黮莽布支率骑数万寇凉州，入洪源谷。休瓃以兵数千临高望之，见贼旗铠鲜明，谓麾下曰： 吐蕃自钦陵死，赞婆降，莽布支新将兵，欲以示武，且其下皆贵臣酋豪子弟，骑虽精，不习战，吾为诸君取之。 乃被甲先登，六战皆克，斩一将，获首二千五百，筑京观而还。吐蕃来请和，既宴，使者屡觇休瓃，后问焉，对曰： 洪源之战，是将军多杀臣士卒，其勇无比，今愿识之。 后嗟异，擢为右武威、金吾二卫大将军。西突厥乌质勒失诸蕃和，举兵相攻，安西道闭。武后诏休瓃与宰相计议，不少选，画所当施行者。既而边州建请屯置，尽如休瓃策。后曰： 恨用卿晚。 进拜夏官尚书、同凤阁鸾台三品。后诮杨再思、李峤、姚元崇等曰： 休瓃练知边事，卿辈十不当一。 改太子右庶子，仍知政事。会契丹入塞，复以夏官尚书检校幽营等州都督、安东都护。延和元年，卒，年八十六。休瓃以儒者号知兵，自碣石逾四镇，其间绵地几万里，山川夷阻，障塞之要，皆能言之，故行师料敌未尝败。惟张仁愿议筑受降城，而休瓃独谓不可，卒就之，而漠南无虏患。始老，已逾八十，犹托倚权近求复用，颇为时讥訾云。
孙子曰： 厉于廊庙之上，以诛其事。 休瓃对武后计议边事，尽如其策。又曰： 计险厄远近，上将之道。 休瓃于山川夷阻，皆能言之是也。
<strong>唐张仁愿</strong>
张仁愿，华州下邽人。本名仁亶，以睿宗讳音近避之。有文武材。武后时，累迁殿中侍御史。万岁通天中，监察御史孙承景监清边军，战还，自图先锋当矢石状。武后叹曰： 御史乃能如是乎！ 擢为右肃政台中丞，诏仁愿即叙其麾下功。仁愿先问承景破敌曲折，承景实不行，所问皆穷。仁愿劾奏承景罔上，虚列虏级。贬为崇仁令，以仁愿代为中丞，检校幽州都督。默啜寇赵、定，还出塞，仁愿以兵邀之，贼引去。迁并州都督长史。朔方军总管沙吒忠义为突厥所败，诏仁愿摄御史大夫代之。既至，贼已去，引兵踵击，夜掩其营破之。始，朔方军与突厥以河为界。北涯有拂云祠，突厥每犯边，必先谒祠祷解，然后料兵渡而南。时默啜悉兵西击突骑施，仁愿请乘虚取漠南地，于河北筑三受降城，绝虏南寇路。唐休瓃以为： 两汉以下皆北守河，今筑城虏腹中，终为所有。 仁愿固请，中宗从之。表留岁满兵以助功，咸阳兵二百人逃归，仁愿禽之，尺斩城下，军中股栗，役者尽力，六旬而三城就。以拂云为中城，南直朔方，西城南直灵武，东城南直榆林，三垒相拒各四百馀里，其北皆大碛也，斥地三百里而远。又于牛头朝那山北置烽候千八百所。自是突厥不敢逾山牧马，朔方益无寇，岁损费亿计，减镇兵数万。初建三城也，不置壅门、曲敌、战格。或曰： 边城无守备，可乎？ 仁愿曰： 兵贵攻取，贱退守。寇至，当并力出拒，有回望城者斩。何事守备，退忸其心哉！ 后常元楷代为总管，始筑壅门，议者益重仁愿而轻元楷。景龙二年，拜左卫大将军、同中书门下三品，封韩国公。还朝，卒。仁愿为将，号令严，将吏信伏，按边抚帅，赏罚必直功罪。后人思之，为立祠受降城，出师辄享焉。宰相文武兼者，当时称李靖，郭元振、唐休瓃、仁愿云。
孙子曰： 能使敌人不得至者，害之也。 仁愿筑受降城，而绝虏南寇路。又曰： 兵之情，围则御，不得已则阙。 仁愿不置壅门，而令使并力拒敌。又曰： 赏罚孰明。 仁愿赏罚必直功过是也。
<strong>唐王晙</strong>
王晙，沧州景城人。擢明经高第，尝为桂州都督。州有兵，旧常仰饷衡、永。晙始筑罗郛，罢戍卒，埭江，开屯田数千顷，以息转曹，百姓赖之。后迁朔方军副大总管、安北大都护。吐蕃以精甲十万寇临洮，次大来谷，其酋坌达延以兵踵而前。晙率所部二千与临洮军合，料奇兵七百，易胡服，夜袭，去贼五里。令曰： 前遇寇，士大呼，鼓角应之。 贼惊，疑伏在旁，自相斗死者万计。俄而薛讷至武阶，距大来二十里，贼阵两军间，亘一舍而近。晙往迎讷，夜使壮士衔枚鏖突，虏骇引去，追至洮水，败之，俘获如积。后突厥默啜为拔曳固所杀，其下多降，分置河曲。既而小杀继立，降者稍稍叛去。晙上言： 突厥向以国乱，故款塞。今徙处河曲，使内伺边鄙，久必为患。虏脱南牧，降帐必与连衡，以相应接，表里有敌，虽韩、彭、孙、吴，无所就功。请至农隙，令朔方军大陈兵，召酋豪，告以祸福，啖以金缯，且言南方麋鹿鱼米之饶，并迁置淮右、河南。不二十年，渐服诸华，料以充兵，则皆劲卒。议者若谓降狄不可以南处，则高丽旧俘置沙漠之西，城傍编夷居青、徐之右，何独降胡不可徙欤？臣复料议者必曰：故事，置于河曲，前日已宁，今无独异。且往者颉利破亡，边鄙安定，故降户得以久安。今虏未殄灭，此降人皆戚属，固不与往年同也。臣请以三策料之：悉其部落置内地，获精兵之实，闭黠虏之患，此上策也；亭障之下，蕃华参处，广屯戍，为备拟，费甚人劳，下策也；置之朔塞，滋成祸萌，此无策也。不然，前至河冰，且必有变。 书未报，而虏已叛，乃敕晙将并州兵济河以讨。晙间行，卷甲舍幕趋山谷，夜遇雪，恐失期，誓于神曰： 晙事君不以忠，不讨有罪，天所殛者，当自蒙罚，士众无罪。心诚忠，而天监之，则止雪反风，以奖成功。 俄而和齐。时叛胡分二道走，晙自东道追及之，获级二千。以功迁左散骑常侍、朔方行军大总管。兰也胡康待宾据长泉反，陷六州，诏郭知运与晙讨平之。元宗以宫人赐知运等，晙独不敢取，曰： 臣之事君，犹子事父，讵有尝近闱掖而臣子敢当乎？誓死以免。 见听。初，晙奏： 朔方兵力有馀，愿罢知运，独当戍。 未报，而知运至，故不协。晙所降附，知运辄纵击，贼意晙卖己，乃复叛。卒，赠尚书左丞相。晙气貌伟特，时谓为独虎相。感慕节义，有古人风。其操下肃一，吏人畏爱。
孙子曰： 动如雷震。 晙令士卒大呼，鼓角应之，而敌惊溃。又曰： 卒善而养之。 晙以降虏料以充兵，则皆劲卒。又曰： 上下同欲者，胜。 晙与知运不协而贼叛是也。
<strong>唐郭元振</strong>
郭震，字元振，魏州贵乡人，以字行。少有大志，十六为太学生。家尝送资钱四十万，会有囗服者叩门，自言五世未葬，愿假以治丧。元振举与之，无少吝，一不质名氏。十八举进士，为通泉尉。会吐蕃乞和，其大将论钦陵请罢四镇兵，披十姓之地，乃以元振充使，因觇虏情。还，上疏曰： 利或生害，害亦生利。国家之患，唯吐蕃与默啜耳。今皆和附，是将大利于中国也。若图之不审，害且随之。钦陵欲裂十姓地，解四镇兵，此动静之机，不可轻也。若直遏其意，恐边患必甚于前，宜以策缓之，使其和望勿绝，而恶不得萌，固当取舍审也。夫患在外者，十姓、四镇是也；患在内者，甘、凉、瓜、肃是也。关陇屯戍，向三十年，力用困竭，脱甘、凉有一日警，岂堪广调发耶？善为国者，先料内以敌外，不贪外以害内，然后安平可保。钦陵以四镇近己，畏我侵掠，此吐蕃之要；然青海、吐浑密迩兰、鄯，易为我患，亦国家之要。今宜报钦陵曰： 四镇本扼诸蕃走集，以分其力，使不得并兵东侵。今委之，则蕃力益强，易以扰动。保后无东意，当以吐浑诸部、青海故地归于我，则俟斤部落还吐蕃矣。 此足杜钦陵口，而和议未绝。且四镇久附，其倚国之心，岂与吐蕃等？今未知利害情实而分裂之，恐伤诸国意，非制御之算。 后从之。又言： 吐蕃倦徭戍久矣，咸愿解和。以钦陵欲裂四镇，专制其国，故未归款。陛下诚能岁发和亲使，而钦陵常不从，则其下必怨，设欲大举，固不能，斯离间之渐也。 后然其计。后数年，吐蕃君臣相猜携，卒诛钦陵。久之，突厥、吐蕃联兵寇凉州，后方御洛城门宴，边报遽至，因辍乐，拜元振为凉州都督，即遣之。初，州境轮广才四百里，虏来必傅城下。元振始于南硖口置和戎城，北碛置白亭军，制束要路，遂拓境千五百里，自是州无虏忧。又遣甘州刺史李汉通辟田，尽水陆之利，稻收叠衍。旧凉州粟斛售数千，至是岁数登，至匹缣易数十斛，支癷十年，牛羊被野。治凉五岁，善抚御，夷夏畏慕。西突厥酋乌质勒部落盛强，款塞愿和，元振即牙帐与计事。会大雨雪，元振立不动，至夕冻冽。乌质勒已老，数拜伏，不胜寒，会罢即死。其子娑葛以元振计杀其父，谋勒兵袭击。副使解琬知之，劝元振夜遁，元振不听，坚卧营为不疑者。明日，素服往吊，道逢娑葛兵。虏不意元振来，遂不敢逼，扬言迎卫。进至其帐，修吊赠礼，哭甚哀，为留数十日助丧事。娑葛感义，更遣使献马五千、驼二百、牛羊十馀万。制诏元振为金山道行军大总管。乌质勒之将阙啜忠节与娑葛交怨，屡相侵，而阙啜兵弱不支。元振奏请追阙啜入宿卫，徙部落置瓜、沙间，诏许之。阙啜遂行。至播仙城，遇经略使周以悌，以悌说之曰： 国家厚秩待君，以部落有兵故也。今独行入朝，一羁旅胡人耳，何以自全？ 乃教重宝赂宰相，无入朝；请发安西兵导吐蕃以击娑葛；求阿史那献为可汗以招十姓；请郭虔瓘使拔汗那蒷其铠马以助军，既得复仇，部落更存。阙啜然之，即勒兵击于阗坎城，下之。因所获，遣人间道赍黄金分遗宗楚客，使就其谋。元振知之，上疏曰： 国家往岁不与吐蕃十姓、四镇而不扰边者，盖其诸豪泥婆罗等属国自有携贰，故赞普南征，身殒寇庭，国中大乱，嫡庶竞立，将相争权，自相剪屠，士马疫疠，才力困穷，顾人事、天时两不谐契，所以屈志于汉，非实忘十姓、四镇也。如其有力，后且必争。今忠节忽国家大计，欲为吐蕃乡导主人，四镇危机恐从此启。吐蕃得志，忠节亦当在贼掌股，若焉复得事我哉？往吐蕃于国无有恩力，犹欲争十姓、四镇。今若效力立恩，则请分于阗、疏勒者，欲何理抑之？且其国诸蛮及婆罗门方自嫌阻，藉令求我助讨者，亦何以拒之？是以古之贤人，不望夷狄妄惠，非不欲其力，惧后求无厌，益生中国事也。臣愚以为用吐蕃之力，不见其便。又请阿史那献者，岂非以可汗子孙能招绥十姓乎？且斛瑟罗及怀道与献父元庆、叔仆罗、兄俼子，俱可汗子孙也。往四镇以他匐十姓之乱，请元庆为可汗，卒亦不能招来，而元庆没贼，四镇沦陷。忠节亦尝请以斛瑟罗及怀道为可汗矣，十姓来附而碎叶几危。又吐蕃亦尝以俼子、仆罗并拔布为可汗矣，亦不能得十姓而皆自亡灭。此非佗，其子孙无惠下之才，恩义素绝故也。岂力不能招怀，且复为四镇患，则册可汗子孙其效固试矣。献又远于其父兄，人心何繇即附，若兵力足取十姓，不必要须可汗子孙也。又请以郭虔瓘蒷兵税马于拔汗那。往虔瓘已尝与忠节擅入其国，臣时在疏勒，不闻得一甲一马，而拔汗那挟忿侵扰，南导吐蕃，将俼子，以扰四镇。且虔瓘往至拔汗那国，四面无助，若履虚邑，犹引俼子为敝。况今北有娑葛，知虔瓘之西，必引以相援，拔汗那倚坚城而抗于内，突厥邀伺于外，虔瓘等岂能复如往年得安易之幸哉？ 疏奏不省。楚客等因建遣摄御史中丞冯嘉宾持节安抚阙啜，以御史吕守素处置四镇，以牛师奖为安西副都护，代元振领甘、凉兵，召吐蕃并力击娑葛。娑葛之使娑腊知楚客谋，驰报之。娑葛怒，即发兵出安西、拨换、焉耆、疏勒各五千骑。于是阙啜在计舒河与嘉宾会，娑葛兵奄至，禽阙啜，杀嘉宾、吕守素、牛师奖，遂陷安西，四镇路绝。元振屯疏勒水上，未敢动。楚客复表周以悌代元振，且以阿史那献为十姓可汗，置军焉耆以取娑葛。娑葛遗元振书，且言： 无仇于唐，而楚客等受阙啜金，欲加兵击灭我，故惧死而斗。且请斩楚客。 元振奏其状。楚客大怒，诬元振有异图，召将罪之。元振使子鸿间道奏乞留西土，不敢归京师。以悌乃得罪，流白州，而赦娑葛。睿宗立，召为太仆卿。将行，安西酋长有嫠面哭送者，旌节下玉门关，去凉州犹八百里，城中争具壶浆欢迎，都督嗟叹以闻。进同中书门下三品。玄宗讲武骊山，既三令，帝亲鼓之，元振遽奏礼止，帝怒军容不整，引坐纛下，将斩之。刘幽求、张说扣马首谏曰： 元振有大功，虽得罪，当宥。 乃赦死，流新州。开元元年，帝思旧功，起为饶州司马。道病卒。
孙子曰： 智者必杂于利害。 元振请不罢四镇兵。又曰： 亲而离之。 元振间吐蕃而诛钦陵。又曰： 能使敌人不得至者，害之也。 元振置和戎、白亭二城，而虏不得近凉州是也。
<strong>唐李嗣业</strong>
李嗣业，字嗣业，京兆高陵人。长七尺，膂力绝众。开元中，从安西都护来曜讨十姓苏禄，先登捕虏，累功为昭武校尉。后应募安西，军中初用陌刀，而嗣业尤善，每战必为先锋，所向摧北。高仙芝讨勃律，表嗣业陌刀将。时吐蕃兵十万屯娑勒城，据山濒水，联木作郛，以扼王师。仙芝潜军夜济信图河，令曰： 及午破贼，不者皆死。 嗣业提步卒升山，颓石四面以击贼，又立大旗先走险，诸将从之。虏不虞军至，因大溃，投崖谷死者十七八。鼓而驱至勃律，禽其主，平之。虏号为 神通大将 。大食运兵攻四镇，仙芝率兵二万深入，为大食所败，残卒数千。事急，嗣业谋曰： 将军深履贼境，后援既绝，我与将军俱前死，尚谁报朝廷者？不如守白石岭以为后计。 仙芝曰： 吾方收合馀烬，明日复战。 嗣业曰： 事去矣，不可坐须菹醢。 即驰守白石，仙芝乃得还。表嗣业功，进右金吾大将军，留为疏勒镇使。城一隅地，屡筑辄坏，嗣业祝之，有白龙见，因其处蕝祠以祭，城遂不坏。汉耿恭故井久涸，祷已，泉复出。初讨勃律也，通道葱岭，有大石塞隘，以足蹶之，抵穹壑，识者以为至诚所感云。安禄山反，肃宗追之，诏至，即引道，与诸将割臂盟曰： 所过郡县，秋毫不可犯。 至凤翔，上谒，帝喜曰： 今日卿至，贤于数万众。事之济否，固在卿辈。 乃诏与郭子仪、仆固怀恩掎角。常为先锋，以巨棓笞斗，贼值，类崩溃。进四镇、伊西、北庭行军兵马使。广平王收长安，嗣业统前军，阵于香积祠北。贼酋李归仁拥精骑薄战，王师注矢遂之，走未及营，贼大出，掩追骑，还蹂王师，于是乱不能阵。嗣业谓子仪曰： 今日不蹈万死取一生，则军无类矣。 即袒持长刀，大呼出阵前，杀数十人，阵复整。步卒二千以陌刀、长柯斧堵进，所向无前。归仁匿兵营左，觇军势，王分回纥锐兵击其伏，嗣业出贼背合攻之，自日中至昃，斩首六万级，填涧壑死几半，贼东走，遂平长安。进收东都，嗣业战多。与子仪等围相州，师老，诸将无功，独嗣业被坚数奋，为诸军冠。中流矢，卧帐中，方愈，忽闻金鼓声，知与贼战，大呼，创溃，流血数升卒。嗣业忠毅忧国，不计居产，有宛马十匹，前后赏赐，皆上于官以助军云。
孙子曰： 将者，安危之主。 嗣业既至，肃宗谓贤于数万众。又曰： 死焉不得。 嗣业持刀堵进而败归仁是也。
