<strong>唐李光弼</strong>
李光弼，营州柳城人。严毅沉果，有大略，善骑射。累迁河西王忠嗣府兵马使。忠嗣遇之厚，虽宿将莫能比。尝曰： 他日得我兵者，光弼也。 朔方节度使安思顺爱其材，欲以女妻之，光弼引疾去。陇西节度使哥舒翰异其操，表还长安。安禄山反，郭子仪荐其能，寻加郡魏太守、河北采访使。光弼以朔方兵五千出土门，东救常山，次真定，常山团结子弟执贼将安思义降。自颜杲卿死，郡为战区，露尸蔽野，酹而哭之，出为贼幽闭者，厚恤其家。时贼将史思明、李立节、蔡希德攻饶阳，光弼得思义，不杀，问其计，答曰： 今军行疲劳，逢敌不可支，不如按军入守，料胜而出。虏兵炎锐，弗能持重，图之万全。 光弼曰： 善。 据城待。明日，思明军二万傅堞，光弼兵不得出，乃以劲弩五百射之，贼退，徙阵稍北。光弼出其南，夹滹沱而军。思明虽数困，然恃近救，解鞍休士。是日，饶阳贼五千至九门，光弼谍知之，提轻兵，敛旗鼓，伺贼方饭，袭杀之且尽。思明惧，引去。光弼以范阳本贼巢窟，当先取之，揠贼根本。会潼关失守，乃拔军入井陉。肃宗即位，诏以兵赴灵武，光弼以景城、河间兵五千入太原。前此，节度使王承业政弛谬，侍御史崔众主兵太原，每侮狎承业，光弼素不平。及是，诏众以兵付光弼。众素狂易，见光弼长揖，不即付兵，光弼怒，收击之。会使者至，拜众御史中丞。光弼曰： 众有罪，已前击，今但斩侍御史。若使者宣诏，亦斩中丞。 使者内诏不敢出，乃斩众以徇，威震三军。至德二载，思明、希德率高秀岩、牛廷玠将兵十万攻光弼。时锐兵悉赴朔方，而麾下卒不满万，众议培城以守，光弼曰： 城环四十里，贼至治之，徒疲吾人。 乃撒民屋为攂石车，车二百人挽之，石所及辄数十人死，贼伤十二。思明为飞楼，障以木幔，筑土山临城，光弼遣穴地颓之。思明宴城下，倡优居台上靳指天子，光弼遣人隧地禽取之。思明大骇，徙牙幔远去，军中皆视地后行。又潜沟营地，将沉其军，乃阳约降。至期，以甲士守陴，遣裨校出，若送款者，思明大悦。俄而，贼数千没于堑，城上鼓噪，突骑出乘之，俘斩万计。思明畏败，乃去，留希德攻太原。光弼出敢死士搏贼，斩首七万级，希德委资粮遁走。初，贼至，光弼设公幄城隅以止息，经府门不顾。围解，阅三宿乃归私寝。乾元初，入朝，诏官四品以上郊谒，进兼侍中，代子仪为朔方节度使。未几，为天下兵马副元帅。光弼以河东骑五百驰东都，夜入其军，且谓贼方窥洛，当扼虎牢，帅师东出河上。檄召兵马使张用济，用济惮光弼严，教诸将逗留其兵。用济单骑入谒，光弼斩之，以辛京杲代。复追都将仆固怀恩，怀恩惧，先期至。会滑汴节度使许叔冀战不利，降贼，思明乘胜西向。光弼敦阵徐行，趋东京，谓留守韦陟曰： 贼新胜，难与争锋，欲诎之以计。然洛无具粮，危逼难守，公计安出？ 陟曰： 益陕兵，公保潼关，可以持久。 光弼曰： 两军相敌，尺寸地必争。今委五百里而守关，贼得地，势益张。不如移军河阳，北阻泽、潞，胜则出，败则守，表里相应，贼不得西，此猿臂势也。夫辨朝廷之礼，我不如公；论军旅胜负，公不如我。 陟不能答。遂檄河南尹纵官吏避贼，督军趣战守备。思明至偃师，光弼悉军趋河阳，身以五百骑殿。贼游骑至石桥，诸将曰： 并城而北乎？当石桥进乎？ 光弼曰： 当石桥进。 甲士夜持炬徐引，部曲重坚，贼不敢逼。已入三城，众二万，军才十日粮，与卒伍均少弃耳。贼惮光弼，未敢犯宫阙，顿白马祠，治堑沟，筑月城以守。贼攻光弼，与战中潬西，斩千级，执五千人。初，光弼谓李抱玉曰： 将军能为我守南城二日乎？ 抱玉曰： 过期何若？ 曰： 弃之。 抱玉许诺。即绐贼曰： 吾粮尽，明日当降。 贼喜，敛兵待期。抱玉已缮完，即请战。贼忿欺，急攻之。抱玉出奇兵夹击，俘获过当，贼帅周挚引却。与安太清合众三万攻北城，光弼敛军入，登陴望曰： 彼军虽锐，然方阵而嚣，不足虞也。日中当破。 乃出战，及期未决，召诸将曰： 彼强而可破者，乱也。今以乱击乱，宜无功。 因问： 贼阵何所最坚？ 曰： 西北隅。 召郝廷玉曰： 为我以麾下破之。 曰： 廷玉所将步卒，请骑五百。 与之三百。复问其次，曰： 东南隅。 召论惟正，辞曰： 蕃将也，不知步战，请铁骑三百。 与之二百。乃出赐马四十，分给廷玉等。光弼执大旗曰： 望吾旗，麾若缓，可观便宜。若三麾至地，诸军毕入，生死以之，退者斩！ 既而冯堞望廷玉军不能前，趣左右取其首来。廷玉曰： 马中矢，非却也。 乃命易佗马。有裨将援矛刺贼，洞马复，中数人，又有迎贼不战而却者，光弼召援矛者赐绢五百疋，不战者斩。光弼麾旗三，诸军争奋，贼众奔败，斩首万余级，俘八千馀人，马二千，军资器械以亿计，禽周挚，大清挺身走。思明未知，犹攻南城，光弼驱所俘示之，思明大惧，筑垒以拒官军。始，光弼将战，内刃于靴，曰： 战，危事。吾位三公，不可辱于贼。万有一不捷，当自刎以谢天子。 及是，西向拜舞，三军感动。太清袭怀州，守之。上元元年，加太尉、中书令。进围怀州，思明来救，光弼再逐北。思明屯兵河清，声渡河绝饷路。光弼壁野水渡，既夕还军，留牙将雍希颢守，曰： 贼将高晖、李日越，万人敌也，贼必使劫我。尔留此，贼至勿与战，若降，与偕来。 左右窃怪语无偷。是日，思明果召日越曰： 光弼野次，尔以铁骑五百夜取之，不然，无归！ 日越至垒，使人问曰： 太尉在乎？ 曰： 去矣。  兵几何？ 曰： 千人。  将为谁？ 曰： 雍希颢。 日越谓其下曰： 我受命云何，今顾获希颢，归不免死。 遂请降。希颢与俱至，光弼厚待之，表授右金吾大将军。高晖闻之，亦降。或问： 公降二将何易也？ 光弼曰： 思明再败，恨不得野战，闻我野次，彼固易之，命将来袭，必许以死。希颢无名，不足以为功。日越惧死，不降何待？高晖才出日越之右，降者见遇，贰者得不思奋乎？ 诸军决丹水灌怀州，未下。光弼令廷玉由地道入，得其军号，登陴大呼，王师乘城，禽太清，送之京师，献俘太庙。思明使谍宣言贼将士皆北人，讴吟思归。鱼朝恩信然，屡上贼可灭状。诏谕光弼，光弼固言贼方锐，未可轻动。仆固怀恩媢光弼功，阴佐朝恩陈扫除计。使者来督战，光弼不得已，令李抱玉守河阳，出师次北邙。光弼使傅山阵，怀恩曰： 我用骑，今迫险，非便地，请阵诸原。 光弼曰： 有险，可以胜，可以败；阵于原，败斯歼矣。且贼致死于我，不如阻险。 怀恩不从。贼据高原，以长戟七百，壮士执刀随之，委物伪遁。怀恩军争剽获，伏兵发，官军大溃。怀州复陷，光弼渡河保闻喜，抱玉以兵寡，弃河阳。光弼请罪，帝以怀恩违令覆军，优诏召光弼入朝。未几，复拜太尉，兼侍中。宝应元年，进封临淮郡王。赐铁券，名藏太庙，图形凌烟阁。北邙之败，朝恩羞其策缪，故深忌光弼切骨，而程元振尤疾之。二人用事，日谋有以中伤者。吐蕃寇京师，代宗诏入援，光弼畏祸，迁延不敢行。及帝幸陕，犹倚以为重，数存问其母，以解嫌疑。帝还长安，因拜东都留守，察其去就。光弼以久须诏书不至，归徐州收租赋为解。帝令郭子仪自河中辇其母还京。光弼疾笃，将吏问后事，答曰： 吾淹军中，不得就养，为不孝子，尚何言哉！ 取所馀绢布分遗部将。寻薨，部将即以其布遂为光弼行丧，号哭相问。帝遣使吊恤其母。光弼用兵，谋定而后战，能以少覆众。治师训整，天下服其威名，军中指顾，诸将不敢仰视。初，与郭子仪齐名，世称 李郭 ，而战功推为中兴第一。其代子仪朔方也，营垒、士卒、麾帜无所更，而光弼一号令之，气色乃益精明云。云。
孙子曰： 攻其无备。 光弼伺敌方饭而击之。又曰： 辞卑而益备者，进也。 光弼潜沟营地而佯约降。又曰： 我得则利，彼得亦利，为争地。 光弼移军河阳而使贼不得西。又曰： 三军可夺气。 光弼先攻最坚而走太清。又曰： 因形而措胜于众，众不能知。 光弼知贼必袭而降二将是也。
<strong>唐郭子仪</strong>
郭子仪，字子仪，华州郑人。长七尺二寸，以武举异等累迁单于副都护。天宝十四载，安禄山反，诏子仪充朔方节度使，率本军东讨，与李光弼合破贼史思明众数万于藁城。南攻赵郡，禽贼四千，还常山。思明以众数万尾军，及行唐，子仪选骑五百更出挑之。三日，贼引去，乘之，又破于沙河，遂趋恒阳以守。禄山益出精兵佐思明。子仪曰： 彼恃加兵，必易我；易我，心不固，战则克矣。 与战未决，戮一步将以徇，士殊死斗，遂破之，斩首二千级，俘五百人，获马如之。于是昼扬兵，夜捣垒，贼不得息，气益老。乃与光弼、仆固怀恩、浑释之、陈回光等击贼嘉山，斩首四万级，获人马万计。思明图范跳奔博陵。于是河北诸郡往往斩贼首，迎王师。方北范阳，会哥舒翰败，天子入蜀，太子即位灵武，诏班师。子仪与光弼率步骑五万赴行在。拜子仪同中书门下平章事，仍总节度。肃宗大阅六军，鼓而南，至彭原。宰相房琯自请讨贼，次陈涛，师败，众略尽，故帝唯倚朔方军为根本。俄从元帅广平王率蕃、汉兵十五万收长安。李嗣业为前军，元帅为中军，子仪副之，王思礼为后军，阵香积寺之北，距澧水，临大川，弥亘一舍。贼李归仁领劲骑薄战，官军嚣，嗣业以长刀突出，斩贼数十骑，乃定。回纥以骑兵缭贼背，夹攻之，斩首六万级。贼帅张通儒夜亡陕郡。翌日，王入京师，老幼夹道呼曰： 不图今日复见官军！ 王休士三日，遂东。安庆绪闻王师至，遣严庄悉众十万屯陕，助通儒，旌帜钲鼓径百馀里。师至新店，贼已阵，出轻骑，子仪遣二队逐之，又至，倍以往，皆不及贼营辄反。最后，贼以二百骑掩军，未战走，子仪悉军追，横贯其营。贼张两翼包之，官军却。嗣业率回纥从后击，尘且坌，飞矢射贼，贼惊曰： 回纥至矣！ 遂大败，僵尸相属于道。严庄等走洛阳，挟庆绪渡河保相州，遂收东都。于是河东、河西、河南州县悉平。入朝，帝遣具军容迎灞上，劳之曰： 国家再造，卿力也。 乾元元年，破贼河上，执安守忠以献。还朝，进中书令。帝即命大举九节度师讨庆绪，以子仪、光弼皆元功，难相临摄，第用鱼朝恩为观军容宣慰使，而不立帅。子仪自杏园济河，围卫州。庆绪分其众为三军。将战，子仪选善射三千士伏壁内，诫曰： 须吾却，贼必乘垒，若等噪而射。 既战，伪遁，贼薄营，伏发，注射如雨。贼震骇，王师整而奋，斩首四万，执安庆和，收卫州。连营进围相州，引漳水灌城，漫二时，不能破。城中粮尽，人相食。庆绪求救于史思明，思明自魏来，李光弼前军遇之，战邺南，胜负相当。子仪督后军，未及战。会大风拔木，遂晦，跬步不能相物色，于是王师南溃，贼亦走，辎械满野。时王师众而无统，进退相顾望，责功不专，是以及于败。鱼朝恩素疾其功，因是媒谮之，故帝以李光弼代子仪领朔方兵。子仪虽失军，无少望，乃心朝廷。议者谓子仪有社稷功，而孽寇首鼠，乃置散地，非所宜。帝亦悟。及光弼败邙山，失河阳，河中乱，杀李国贞，太原戕邓景山。朝廷忧二军与贼合，而少年新将望轻不可用，遂以子仪为天下兵马副元帅，进封汾阳郡王，屯绛州。时帝已不豫，群臣莫有见者，子仪请曰： 老臣受命，将死于外，不见陛下，目不瞑。 帝引至卧内，谓曰： 河东事一以委卿。 子仪呜咽流涕。至屯，诛首恶数十人，太原辛云京亦治害景山者。代宗立，程元振自谓于帝有功，忌宿将难制，离构百计，因罢子仪副元帅。子仪惧谗且成，尽裒肃宗所赐诏敕千馀篇上言之，因自明。诏曰： 朕不德，贻大臣忧，朕甚自愧，自今公毋有疑。 广德二年，仆固怀恩诱吐蕃、回纥、党项数十万入寇，朝廷大恐，诏子仪屯奉天。帝问计所出，对曰： 无能为也。怀恩本臣偏将，虽慻果，然素失士心。今能为乱者，因思归之人，劫与俱来，且皆臣故部曲，素以恩信结之，彼忍以刃相向乎？ 帝曰： 善。 虏寇邠州，先驱至奉天，诸将请击之。子仪曰： 客深入，利速战。彼下素德我，吾缓之，当自携贰。 因下令： 敢言战者斩！ 坚壁待之，贼果遁。子仪至，进拜尚书令。永泰元年，怀恩尽说吐蕃、回纥、党项、羌、浑、奴剌等三十万，掠泾、邠，躏风翔，入醴泉、奉天，京师大震。于是帝命李忠臣屯渭桥，李光弼屯云阳，马璾、郝廷玉屯便桥，骆奉先、李日越屯眛厔，李抱玉屯风翔，周智光屯同州，杜冕屯坊州，天子自将屯宛中。急召子仪屯泾阳，军才万人。比到，虏骑围已合，乃使李国臣、高升、魏楚玉、陈回光、朱元琮各当一面，身自率铠骑二千出入阵中。回纥怪问： 是谓谁？ 报曰： 郭令公。 惊曰： 令公存乎？怀恩言天可汗弃天下，令公即世，中国无主，故我从以来。令公存，天可汗存乎？ 报曰： 天子万寿。 回纥悟曰： 彼欺我乎！ 子仪使谕虏曰： 昔回纥涉万里，戡大憝，助复二京，我与若等休戚同之。今乃弃旧好，助叛臣，一何愚！彼背主弃亲，于回纥何有？ 回纥曰： 本谓公云亡，不然，何以至此。今诚存，我得见乎？ 子仪将出，左右谏： 戎狄野心，不可信。 子仪曰： 虏众数十倍，今力不敌，吾将示以至诚。 左右请以骑五百从，又不听。即传呼曰： 令公来！ 虏皆持满待。子仪以数十骑出，免胄见其大酋曰： 诸君同艰难久矣，何忍忘忠谊而至是耶？ 回纥舍兵下马拜曰： 果吾父也。 子仪即召与饮，遗锦彩结欢誓好如初。因曰： 吐蕃本吾舅甥国，无负而来，弃亲也。马牛被数百里，公等若倒戈乘之，若俯取一芥，是谓天赐，不可失。且逐成得利，与我继好，不两善乎？ 会怀恩暴死，群虏无所统一，遂许诺。吐蕃疑之，夜引去。子仪遣将白元光合回纥众追蹑，大军继之，破吐蕃十万于灵武西原。大历元年，赤心节度使周智光谋叛，帝间道以蜡书赐子仪，令率军讨之。同、华将吏闻军起，杀智光，传首阙下。回纥赤心请市马万匹，有司以财乏，止市千匹。子仪曰： 回纥有大功，宜答其意，中原须马，臣请内一岁奉，佐马直。 诏不听，人许其忠。帝尝与语吐蕃方强，慷慨至流涕。退，上书曰： 朔方，国北门，西御犬戎，北虞猃狁，五城相去三千里。开元、天宝中，战士十万，马三万匹，仅支一隅。自先帝受命灵武，战士从陛下征讨无宁岁。顷以怀恩乱，痍伤雕耗，亡三分之二，比天宝中止十之一。今吐蕃兼吞河、陇，杂羌、浑之众，岁深入畿郊，势逾十倍，与之角胜，岂易得耶？属者虏来，称四节度，将别万人，人兼数马。臣所统士不当贼四之一，马不当贼百之二，外畏内惧，将何以安？臣惟陛下制胜，力非不足，但简练不至，进退未一，时淹师老，志广势分。愿于诸道料精卒满五万者，列屯北边，则制胜可必。窃惟河南、河北、江淮大镇数万，小者数千，殚屈廪给，未始蒷择。臣请追赴关中，勒步队，示金鼓，则攻必破，守必全，长久之策也。 德宗嗣位，赐号： 尚父 。薨，年八十五。子仪事上诚，御下恕，赏罚必信。遭幸臣程元振、鱼朝恩短毁，方时多虞，握兵处外，然诏旨，即日就道，无纤芥顾望，故谗间不行。破吐蕃灵州，而朝恩使人发其父墓，盗未得。子仪自泾阳来朝，中外惧有变，及入见，帝唁之，即号泣曰： 臣久主兵，不能禁士残人之墓，人今发先人墓，此天谴，非人患也。 朝恩又尝约子仪修具，元载使人告以军容将不利公。其下衷甲愿从，子仪不听，但以家僮十数往。朝恩曰： 何车骑之寡？ 告以所闻。朝恩泣曰： 非公长者，得无致疑乎？ 田承嗣傲狠不轨，子仪尝遣使至魏，承嗣西望拜，指其膝谓使者曰： 兹膝不屈于人久矣，今为公拜。 麾下宿将数十，皆王侯贵重，子仪颐指进退，若部曲然。幕府六十馀人，后皆为将相显官，其取士得材类如此。与李光弼齐名，而宽厚得人过之。代宗不名，呼为大臣。以身为天下安危者二十年。
孙子曰： 逸而劳之。 子仪扬兵捣垒而贼不得息。又曰： 以利动之，以卒待之。 子仪伏卒壁内而为遁。又曰： 三军既疑且惑，则诸侯之难至矣。 子仪与光弼责功不专而及于败。又曰： 强而避之。 子仪谓贼利速战，而坚壁待之。又曰： 敌虽众，可使无斗。 子仪示以至诚而回纥感服是也。
<strong>唐李抱真</strong>
李抱真，字太元，沈虑而断。兄抱玉属以军事，授汾州别驾。仆固怀恩反，陷焉，挺身归京师。代宗以怀恩倚回纥，所将朔方兵精，忧之，召抱真问状，答曰： 郭子仪尝领朔方军，人多德之。怀恩欺其下曰： 子仪为朝恩所杀。 今起而用，是伐其谋，兵可不战解也。 既而怀恩败，如抱真策。迁陈郑泽潞节度留后。既谢，因言： 百姓劳逸在牧守，愿得一州以自试。 更授泽州刺史，兼泽潞节度副使。徙怀州，仍为怀泽潞观察留后，凡八年。抱真策山东有变，泽、潞兵所走集，乘战伐后，赋重人困，军伍雕囗，乃籍户三丁择一，蠲其徭租，给弓矢，令闲月得曹偶习射，岁终大校，亲按籍第能否赏责。比三年，皆为精兵，举所部得成卒二万，既不廪于官，而府库实。乃曰： 军可用矣。 缮甲淬兵，遂雄山东，天下称招义步兵为诸军冠。德宗嗣位。初，田悦反，围邢及临洺。诏抱真与河东马燧合神策兵救之，斩其将杨朝光，遂解临洺、邢之围。复与悦战洹水，走之。进围魏，悦战城下，大败。会朱滔、王武俊反，救悦，抱真退保魏。帝仓卒狩奉天，闻问，诸将皆哭，各引麾下还屯。于时，李希烈陷汴，李纳反郓，李怀光相次反河中，抱真独以数州截然横绝溃叛中，离沮其奸，为群盗所惮。兴元初，检校左仆射、同中书门下平章事，进义阳郡王。朱滔悉幽蓟兵与回纥围具州，以应朱泚。而希烈既窃名号，则欲臣制诸叛，众稍离。天子下罪己诏，并赦群盗。抱真乃遣客贾林以大义说武俊，使人从击滔，武俊许诺，而内犹豫。抱真将自造其壁，诿军事于卢元卿曰： 吾此行，系时安危，使遂不还，部勒以听天子命，惟子；励兵东向，雪吾之耻，亦惟子。 即以数骑驰入见武俊，曰： 泚、希烈争窃帝号，滔攻贝州，此其志皆欲自肆于天下。足下既不能与竞长雄，舍九叶天子而臣反虏乎？且诏书罪己，禹、汤之心也。方上暴露播越，公能自安乎？ 因持武俊，涕下交颐，武俊亦感泣，左右皆泣。退卧帐中，酣寝久之。武俊感之不疑，乃益恭，指心誓天曰： 此身已许公死矣！ 食讫，约为昆弟而别。旦日合战，大破滔经城。进检校司空。抱真喜士，闻世贤者，必欲与之游。虽小善，皆卑辞厚币数千里邀致之，至无可录，徐徐以礼谢。好方士，因饵丹而死。
孙子曰： 上兵伐谋。 抱真请用子仪，而解回纥之兵。又曰： 士卒熟练。 抱真步兵为诸军之冠。又曰： 亲而离之。 抱真说降武俊而败朱滔是也。
<strong>唐李晟</strong>
李晟，字良器，洮州临洮人。年十八，往事河西王忠嗣，从击吐蕃。悍酋乘城，杀伤士甚众，忠嗣怒，募善射者，晟挟一矢殪之，三军欢奋。忠嗣抚其背曰： 万人敌也。 大历初，李抱玉表晟右军将。吐蕃寇灵州，抱玉授以兵五千击之，辞曰： 以众则不足，以谋则多。 乃请千人。繇大震灵趋临洮，屠定秦堡，执其帅慕容谷钟，虏乃解关州去。马璾与吐蕃战盐仓，败绩，晟率游兵拔璾以归，封合川郡王。璾内忌晟威略，归之朝，为右神策都将。建中二年，魏博田悦反，晟为神策先锋，与河东马燧、昭义李抱真合兵攻之。斩杨朝光，晟乘冰度洺水破悦；又战洹水，悦大败，遂进攻魏。朱滔、王武俊围康日知于赵州也，抱真分兵二千戍邢，燧怒，欲班师，晟曰： 奉诏东讨者，吾三帅也。邢、赵北壤，今贼以兵加赵，是邢有昼夜忧，李公分众守之，不为过，公奈何遽引去！ 燧悟，释然，即造抱真垒，与交欢。晟建言： 以兵趋定州，与张孝忠合，以图范阳，则武俊等当舍赵。 帝壮之，俾神策三将军莫仁曜等隶之。晟自魏引而北，武俊果解去。会帝出奉天，有诏召晟即日治严。而孝忠以军介二盗间，倚晟为重，数止晟无西。晟语众曰： 天子播越，人臣当百舍一息。义武欲止吾，吾当以子为质。 乃以凭约昏，并遗良马。孝忠有亲将谒晟，晟解玉带遗之，使喻孝忠。乃得逾飞狐，次代州。诏迎拜神策行营节度使。进临渭北，壁东渭桥，所过樵苏无犯。时刘德信自扈涧败归，亦次渭南，军嚣无制。德信入谒晟，晟责所以败，斩之，以数骑入壁劳其军，无敢动晟已并兵，则军益振。李怀光方军咸阳，不欲晟当一面，请与晟合。有诏徙屯，与怀光联垒。晟每与贼战，必锦裘绣帽自表，指顾阵前。怀光望见，恶之，戒曰： 将务持重，岂宜自表襮，为贼饵哉！ 晟曰： 昔在泾原，士颇相畏伏，欲令见之，夺其心尔。 怀光不悦。每兵至都城下，而怀光军多卤掠，晟军整戢。怀光使分所获遗之，又辞不敢受。怀光谋沮挠其军，即奏言： 神策兵给赐北方镇独厚，今桀逆未平，军不可以异。 怀光欲晟自削其军，则士怨易挠。帝议诸军与神策等，力且不赡，遣学士陆贽临诏怀光，令与晟计所宜者。怀光曰： 廪赐不均，军何以战！ 贽数顾晟，晟曰： 公，元帅，军政得专之。晟将一军，唯所命，其增损费调，敢不听？ 怀光默然计塞，顾刻削廪赐事出己，乃止。怀光阴通朱泚图反。晟与李建徽、阳惠元皆联屯，适有使者到晟军，晟乃令曰： 有诏徙屯。 即结阵趋东渭桥。后数日，怀光并建徽、惠元兵，惠元死之。是日，帝进狩梁州，顾浑瑊曰： 渭桥在贼腹中，兵孤绝，晟能办胜邪？ 鎝曰： 晟秉义挺忠，崒然不可夺。臣策之，必破贼。 帝乃安，遣晟将张少弘口诏进晟同中书门下平章事。晟提孤军横当寇锋，恐二盗合以轧之，则卑辞厚币，伪致诚于怀光者。时敖仓单乏，乃使张或假京兆少尹，调畿内赋，不淹旬，刍米告具。乃陈兵下令曰： 国家多难，乘舆播迁，见危死节，自吾之分。公等此时不诛元凶，取富贵，非豪英也。渭桥断贼首尾，吾欲与公戮力一心，建不世之功，可乎？ 士皆奋泣曰： 惟公命。 于是骆元光以华州之众守潼关，尚可孤以神策兵保七盘，皆受晟节度，戴休颜举奉天，韩游瑰悉邠宁军从晟，怀光始惧。晟乃移书显责之，使破贼自赎。怀光不听，然其下益携落，畏为晟袭，乃奔河中。其将孟陟、段威勇以兵数千自拔归，晟皆表以要官。帝欲益西幸，晟请驻梁、汉以系天下望。晟家为贼质，左右有言者，晟涕数行下，曰： 陛下安在，而欲恤家乎？ 泚使晟吏王无忌婿款壁门曰： 公等家无恙。 晟怒曰： 尔乃与贼为间乎？ 叱斩之。时输缣不属，盛夏，士有衣裘者，晟能与下同甘苦，以忠谊感发士心，终无携怨。逻士得姚令言、崔宣谍者，晟命释缚，饭饮之，遣还，敕曰： 为我谢令言等，善为贼守，勿不忠于泚。 乃引兵叩都门，贼不敢出，振旅而还。明日，会诸将图所向，众对先拔外城，然后清宫。晟曰： 外城有里囗之隘，若设伏格战，居人嚣溃，非计也。贼重兵精甲聚苑中，今直击之，是披其心腹，将图走不暇。 诸将曰： 善。 乃自东渭桥移壁光泰门，以薄都城，连沟栅。而贼将张庭芝、李希倩求战，晟顾曰： 贼不出，是吾忧也。今乃冒死来，天诱之矣。 勒吴诜等纵兵鏖击。贼攻华师急，晟以精骑驰救，中军噪而从，大破之，乘胜入光泰门；再战，贼却僵尸相藉，余众走白华，贼大哭，终夜不息。翌日，将复战。或请待西师，晟曰： 贼既败，当乘机扑殄。苟俟西军，是容其为计，岂吾利邪？ 乃悉军军光泰门，使王佖、李演将骑，史万顷将步，抵苑北。晟先夜雙苑垣为道二百步，比兵至，贼已伐木塞以拒战。晟叱诸将曰： 安得纵贼？今先斩公矣！ 万顷惧，先登，拔栅以入，佖督骑继之，贼崩溃，执其将段诚谏，大兵分道进，雷噪震地。令言、庭芝、希倩等殊死斗，晟令唐良臣等步骑奔突，贼阵成辄北，十余遇皆不胜，蹙入白华。贼伏千骑出官军背，晟以麾下百骑自驰之，左右呼曰： 相公来！ 贼惊溃，禽馘略尽。泚率残卒万人西走，田子奇追之，馀党悉降。晟引军屯含元外廷，舍右金吾次，令军中曰： 五日内不得辄通家问，违者斩。 遣京兆尹李齐运部长安、万年令，分慰居人，秋毫无所扰。别将高明曜取贼妓一，司马伷取贼马二，即斩以徇。坊人之远者，宿昔乃知王师之入也。明日，孟涉屯白华，尚可孤屯望仙门，骆元光屯章恭寺，晟屯安国寺。择文武摄台省官，以俟乘舆。条胁污于贼者，请以不死。露布至梁，帝感泣，群臣上寿，且言： 晟荡夷凶憝，而市不易廛，宗庙不震，长安之人不识旗鼓，虽三代用师，不能如之。 帝曰： 晟天生，为社稷万人，岂独朕哉！ 拜晟司徒，兼中书令。帝至梁，晟以戎服见三桥，帝驻马劳之。晟再拜顿首，贺克殄大盗，庙朝安复，已即跪陈： 备爪牙臣，不能指日破贼，致乘舆再狩，乃臣不任职之咎，敢请死。 伏道左，帝为掩涕，命起之，使就位，有诏赐第永崇里。晟入第，京兆供帐，教坊鼓吹迎导，诏将相送之。始，晟屯渭桥也，荧惑守岁，久乃退，府中皆贺曰： 荧惑退，国家之利，速用兵者昌。 晟曰： 天子暴露，人臣当力勤死难，安知天道邪？ 至是乃曰： 前士大夫劝晟出兵，非敢拒也。且人可用，而不可使之知也。夫惟五纬盈缩不常，晟惧复守岁，则我军不战自屈矣！ 皆曰： 非所及也。 泾州倚边，数戕其帅，晟请治不供命者，因以训耕积粟实塞下，羁制西戎。帝乃拜晟风翔、陇右、泾原节度使，兼行营副元帅，徙王西平郡。时宦者尹元正持节到同、华，擅入河中谕慰李怀光，晟劾元正矫使，欲洗宥元恶，请治罪。又言： 赦怀光有五不可：河中抵京师三百里，同州制其冲，兵多则示未信，少则力不足，勿惊东偏，何以待之？一也。今赦怀光，则必以晋、绛、慈、隰还之，浑瑊、康日知又且迁徙，二也。兵力未穷，忽宥反逆，四夷闻之，谓陛下兵屈而自罢耳，今回纥拒北，吐蕃梗西，希烈僣淮、蔡，若弃强示弱，以招窃觊，三也。怀光既赦，则朔方将士悉复叙勋行赏，追还缣廪，今府库空殚，物不酬满，是激其叛，四也。既解河中，诸道还屯，当有赐赉，赏典不举，怨言必起，五也。今河中米斗五百，刍槀且罄，人饿死墙壁间，其大将杀戮几尽，围之旬时，力穷日溃，愿无养腹心疾为后忧。臣请选精兵五千，约十日粮，可以破贼。 帝方以贼委马燧、浑瑊，故不许。晟常曰： 河、陇之陷，非吐蕃能取之，皆将臣沓贪，暴其种落，不得耕稼，日益东徙，自弃之尔。且士无缯絮，人苦役扰，思唐之心岂有既乎？ 因悉家赀怀辑降附，得大酋浪息曩，表以王号。每虏使至，必召息曩于坐，衣大锦袍，金带，夸异之，虏皆指目歆艳。吐蕃君臣大惧，相与议。尚结赞者善计，乃曰： 唐名将特李晟与马燧、浑瑊尔，不去之，必为吾患。 即遣使委辞，因燧请和，且求盟，因盟谋执瑊以卖燧，于是结赞大兴兵逾陇、岐，无所掠，佯怒曰： 召吾来，乃不牛酒犒军。 徐引去，以是闻晟。晟选兵三千，使王佖伏沠阳旁，击其中军，几获结赞。晟又遣野诗良辅等攻摧沙堡，拔之。结赞屡乞和，会晟朝京师，奏言： 戎狄无信，不可许。 而张延赏当国，故与晟有隙，密言晟不可久持兵。帝惑其言。贞元三年，拜太尉、中书令，罢其兵。是岁，瑊与吐蕃盟平凉，虏劫之，瑊挺身免，诏罢燧河东，皆如结赞计云。通王府长史丁琼者，尝为延赏挤抑，内怨望，乃见晟曰： 以公功，乃夺兵柄，夫惟位高者难全，盍密图之？ 晟曰： 君安得不祥之言？ 执以闻。七年，以临洮未复，请附贯万年，诏可。九年，薨。晟性疾恶，临下明。每治军，必曰： 某有劳，某长于是。 虽厮养小善，必记姓名。
孙子曰： 攻其所必救。 晟谓北图范阳则贼当舍赵。又曰： 将军可夺心。 晟锦裘绣帽，使贼望而畏之。又曰： 反间者，因敌间而用之。 晟得谍者食而遣还。又曰： 能愚士卒之耳目。 晟谓人可用之而不可使知之。又曰： 择人而任势。 晟虽厮养小善，必记姓名是也。
<strong>唐李愬</strong>
李愬，字元直，有筹略，善骑射。宪宗讨吴元济，唐邓节度使高霞寓既败，以袁滋代将，复无功。愬求自试，宰相李逢吉亦以朔可用，遂检校左散骑常侍，为随唐邓节度使。愬以其军初伤夷，士气未完，乃不为斥侯部伍。或有言者，愬曰： 贼方安袁公之宽，吾不欲使震而备我。 乃令于军曰： 天子知愬能忍耻，故委以抚养。战，非吾事也。 众信而安之。乃斥倡优，未尝嬉乐。士伤夷病疾，亲为营护。蔡人以尝败辱霞寓等，又愬名非夙所畏者，易之，不为备。愬沈鸷，务推诚待士，故能张其卑弱而用之。贼来降，辄听其便，或父母与孤未葬者，给粟帛遣还，劳之曰： 而王人也，无弃亲戚。 众愿为祐死，故山川险易与贼情伪，一能晓之。居半岁，知士可用，乃请济师，诏益河中、鄜坊二千骑。于是缮铠厉兵，攻马鞍山，下之，拔道口栅，战嵖岈山，以取垆冶城，入白狗、波港栅，披楚城，袭郎山，再执守将。平青陵城，禽票将丁士良，异其才，不杀，表捉生将。士良谢曰： 吴秀琳以数千兵不可破者，陈光洽为之谋也。我能为公取之。 乃禽以献。于是秀琳举文城栅降。遂以其众攻吴房，残外垣。始出攻，吏曰： 往亡日，法当避。 愬曰： 彼谓吾不来，此可击也。 既引还，贼以精骑尾击，愬下马据胡床，令军曰： 退者斩。 众决死战，射杀其将，贼乃走。或劝遂取吴房，愬曰： 不可。吴房拔，则贼力专，不若留之以分其力。 初，秀琳降，愬单骑抵栅下与语，亲释缚，表以为将。秀琳与愬策曰： 必破贼，非李愬无与成功者。 祐，贼健将也，守兴桥栅，其战尝易官军。愬候祐护获于野，遣史用诚以壮骑三百伏其旁，见羸卒若将燔聚者，祐果轻出，用诚禽而还。诸将素苦祐，请杀之，愬不听，以为客。待间，召祐及李忠义屏人语，至夜艾。忠义，亦贼将，所谓李宪者。军中多谏此二人不可近，愬待益厚。乃募死士三千人为突将，自教之。会雨，自五月至七月不止，军中以为不杀祐之罚，将吏杂然不解。愬力不能独完祐，乃持以泣曰： 天不欲平贼乎？何见夺者众邪？ 则械而送之朝，表言必杀祐，无与共诛蔡者。诏释以还愬。愬乃令佩刀出入帐下，表六院兵马使。六院者，随、唐兵也，凡三千人，皆山南奇材锐士，故委祐统之。祐捧檄呜咽，诸将乃不敢言，由是始定袭蔡之谋矣。旧令，敢舍谍者族。愬刊其令，一切抚之，故谍者反效以情，愬益悉贼虚实。时李光颜战数胜，元济悉锐卒屯洄曲以抗光颜。愬知其隙可乘，乃遣从事郑澥见裴度告师期，于时元和十一年十月己卯。师夜起，祐以突将三千为前锋，李忠义副之，愬率中军三千，田进诚以下军殿。出文城栅，令曰： 引而东。 六十里止，袭张柴，歼其戍。敕士少休，益治鞍铠，发刃彀弓。会大雨雪，天晦，凛风偃旗裂肤，马皆缩栗，士抱戈冻死于道十一二。张柴之东，陂泽阻奥，众未尝陷也，皆谓投不测。始发，吏请所向，愬曰： 入蔡州取吴元济！ 士失色，监军使者泣曰： 果落祐计。 然业从愬，人人不敢自为计。愬道分轻兵断桥以绝洄曲道，又以兵绝郎山道。行七十里，夜半至悬瓠城，雪甚，城旁皆鹅鸭池，愬令击之，以乱军声。贼恃吴房、郎山戍，晏然无知者。祐等坎墉先登，众从之，杀门者，发关，留持柝传夜自如。黎明，雪止，愬入驻元济外宅，蔡吏惊曰： 城陷矣！ 元济尚不信，曰： 是洄曲子弟来索褚衣尔。 及闻号令曰： 常侍传语。 始惊曰： 何常侍得至此！ 率左右登牙城，田进诚兵薄之。愬计元济且望救于董重质，乃访其家慰安之，使无怖，以书召重质。重质以单骑白衣降，愬待以礼。进诚火南门，元济请罪，梯而下，槛送京师。申、光诸屯尚二万众，皆降，愬不戮一人。其为贼执事帐内厨厩厮役，悉用其旧，使不疑。乃屯兵鞠场以俟裴度，至，愬以櫜韐见，度将避之，愬曰： 此方废上下分久矣，请因示之。 度以宰相礼受愬谒，蔡人耸观。乃还屯文城栅。有诏进检校尚书左仆射、山南东道节度使，封凉国公。李师道反，诏愬代愿帅武宁军。旬日践父兄两镇，世以为荣。愬与贼战金乡，破之。凡十一遇，禽其队帅五十，俘馘万计。淄青平，进同中书门下平章事。会田弘正守镇州，乃以愬帅魏博。长庆初，幽、镇乱，杀弘正，愬素服以令军曰： 魏人富庶而通于大化者，田公力也。上以其爱人，使往治镇。且田公抚魏七年，今镇人不道而戕害之，是无魏也。父兄子弟食田公恩者，何以报之？ 众皆哭。又以玉带、宝剑遗牛元翼，曰： 此剑吾先人尝以翦大盗，吾又以平蔡奸，今镇人逆天，公宜用此夷之也。 元翼感动，谢曰： 敢有不承而爱其死力！ 乃下令军中，勒兵以俟。会愬疾甚，不能军，诏田布代之。以太子少保还东都，卒。始，晟克京师，市不改肆。愬平蔡，亦如之。功名之奇，近世所未有。
孙子曰： 用而示之不用。 愬示卑弱而有马鞍之胜。又曰： 出其不意。 愬以往亡日而击贼。又曰： 我专而敌分。 愬不取吴房，以分其力。又曰： 卒善而养之。 愬不杀降将而皆得其用。又曰： 由不虞之道，攻其所不戒。 愬坎墉登城而禽元济。又曰： 全国为上。 愬平蔡而不戮一人是也。
<strong>唐马燧</strong>
马燧，字洵美，汝州郏城人。与诸兄学，辍策叹曰： 方天下有事，丈夫当以功济四海，渠老一儒哉？ 更学兵书战策，沈勇多算。安禄山反，使贾循守范阳。燧说循曰： 禄山首乱，今虽举洛阳，犹将诛覆。公盍斩向润客、牛廷玠，倾其本根，使西不得入关，退亡所据，则坐受禽矣。此不世功也。 循许之。不时，安禄山遣韩朝阳召循计事，因缢杀之。泽潞节度使李抱玉表燧为赵城尉。时回纥还国，恃功恣睢，所过皆剽荡，州县供饩不称，辄杀人。抱玉将馈劳，宾介无敢往。燧自请典办具，乃先赂其酋，与约得其旗章为信，犯令者得杀之。燧又取死囚给役左右，小违令辄戮死。虏大骇，至出境无敢暴者。抱玉才之。抱玉守凤翔，表燧陇州刺史。西山直吐蕃，其上有通道，虏常所出入者。燧聚石种木障之，设二门为樵橹，八日而毕。虏不能暴。后在河阳，秋大雨，河溢，军吏请具舟以避。燧曰： 使城中尽鱼而独完其家，吾不忍。 既而水不为害，迁河东节度使。太原承鲍防之败，兵力衰单。燧募厮役得数千人，悉补骑士，教之战，数月成精卒。造铠必短长三制，称士所衣，以便进趋。为战车，冒以狻猊象，列戟于后，行以载兵，止则为阵，遇险则制冲冒。器用完锐。居一年，辟广场罗兵三万以肆，威震北方。初，田悦新有魏博，恐下未附，即输款朝廷。燧建言悦必反。既而悦果围邢州，身攻临洺，筑重城绝内外援。邢将李洪、临洺将张伾固守。诏燧以步骑二万与昭义李抱真、神策兵马使李晟合军救之。燧出郭口，未过险，移书抵悦，示之好。悦以燧畏己，大喜。既次邯郸，悦使至，燧皆斩之，遣兵破其支军，射杀贼将成元之。悦闻，使大将杨朝光以兵万人据双冈，筑东西二栅以御燧。燧率军营二垒间。是夜，东垒遁，燧进营狗明山，取弃垒置辎重。悦计曰： 朝光坚栅，且万人，虽燧能攻，未可以数日下，且杀伤必众，则吾已拔临洺，飨士以战，必胜术也。 即分恒州兵五千助朝光。燧令大将李自良等以骑兵守双冈，戒曰： 令悦得过者斩！ 燧乃推火车焚朝光栅，自晨讫晡，急击，大破之，斩朝光，禽其将卢子昌，获首五千，执八百人。居五日，进军临洺。悦悉军战，燧自以锐士当之，凡百馀返，士皆决死，悦大败，斩首万级，俘系千余，馆谷三十万斛，邢围亦解。初，将战，燧约众：胜则以家赀赏。至是，殚私财赐麾下。德宗嘉之，诏出度支钱五千万偿其财。进兼魏博招讨使。李纳、李惟岳合兵万三千人救悦，悦裒散兵二万壁洹水，淄青军其左，恒冀军其右。燧进屯邺，请益兵。诏河阳李苖以兵会，次于漳。悦遣将王光进以兵守漳之长桥，筑月垒扼军路。燧于下流以铁销维车数百绝河，载土囊遏水而后度。悦知燧食乏，深壁不战。燧令士赍十日粮，进营仓口，与悦夹洹而军，造三桥逾洹，日挑战。悦不出，阴伏万人，将以掩燧。燧令诸军夜半食，先鸡鸣时鸣鼓角，而潜师并洹趋魏州，令曰： 闻贼至，止为阵。 留百骑持火，待军毕发，匿其旁，须悦众度，即焚桥。燧行十馀里，悦率李纳等兵逾桥，乘风纵火，噪而前。燧乃令士无动，命除榛莽广百步为场，募勇士五千人阵而待。比悦至，火止，气少衰，燧纵兵击之。悦败奔桥，桥已焚，众赴水死者不可计，斩首二万级，杀贼将孙晋卿、安墨啜，虏三千人，尸相枕藉三十里，淄青兵几歼。悦夜走魏州，其将拒不纳，比明，追不至，悦乃得入。抱真、苖问曰： 粮少而深入，何也？ 燧曰： 粮少战利速，兵善于致人。今悦与淄青、恒三军为首尾，欲不战以老我师，若分击左右，未可必破，悦且来助，是腹背受敌也。法有攻其必救，故取魏以破之。 皆曰： 善。 悦遣许士则、侯臧间行告穷于朱滔、王武俊。会二人者怨望，乃连和。悦恃燕、赵方至，即出兵背城阵，燧复与诸军破之。进同中书门下平章事、北平郡王。滔、武俊联兵五万傅魏。会帝遣李怀光以朔方军万五千助燧。怀光勇于斗，未休士，即与滔等战，不利。悦决水灌军，燧兵亦屈。会泾师乱，帝幸奉天，燧还军太原。初，李抱真欲杀怀州刺史杨鉥，鉥奔燧，燧奏其非罪，乃免，抱真怒。及共解邢州围，获军粮，燧自有之，以馀给抱真军，抱真益怒。洹之捷，军进薄魏，悦以突骑犯燧营，李苖救之，抱真勒兵不出。燧将攻魏，取攻具于抱真营，并请杂两军平其功，抱真不听，请独当一面，繇是逗留。帝数遣使讲解。武俊略赵地，抱真分麾下二千人戍邢，燧怒谓： 抱真以兵还守其地，我能独战死邪？ 将引还，李晟和之，乃复与抱真善。及田昂降，燧请以洺州隶抱真，而用昭义副使卢元卿为刺史，兼魏博招讨副使。李晟兵前独隶抱真，抱真亦请兼隶于燧，以示协一。然议者咎燧私忿交恶，卒不成大功。李怀光反河中，诏燧与浑瑊、骆元光合兵讨之。时贼党要廷珍守晋，毛朝敭守隰，郑康守慈，燧移檄镌谕，皆以州降。燧乃率步骑三万次于绛，守将夜弃城去，降四千人。遣李自良定六县，收卒五千。裨将谷秀违令掠士女，斩以徇。时天下蝗，兵艰食，朝臣多请宥怀光者，帝未决。燧以： 河中近甸，舍之屈威灵，无以示天下。 乃舍军入朝，为天子自言之： 且得三十日粮，足平河中。 许之。乃与瑊、元光、韩游瑰之兵合。贼将徐廷光守长春宫城。燧度长春不下，则怀光固守，久攻所伤必众，乃挺身至城下见廷光。廷光惮燧威，拜城上。燧顾其心已屈，徐曰： 我自朝廷来，可西向受命。 廷光再拜。燧曰： 公等朔方士，自禄山以来，功高天下，奈何弃之为族灭计？若从吾言，非止免祸，富贵可遂也。 未对。燧曰： 尔以吾为欺邪？今不远数步，可射我。 披而示之心。廷光感泣，一军皆流涕，即率众降。燧以数骑入其城，众大呼曰： 吾等更为主人矣。 浑瑊亦自以为不及也，叹曰： 尝疑马公能窘田悦，今观其制敌，固有过人者，吾不逮远矣！ 进营焦篱堡，堡将降，余戍望风遁去。燧济河，兵八万阵城下。是日，贼将牛名俊斩怀光降，河中平。贞元二年，吐蕃尚结赞破盐、夏二州，守之，自屯鸣沙。及春，牧产死，粮乏。诏燧为绥银麟胜招讨使，与骆元光、韩游瑰等会师击虏。结赞惧，乞盟，帝不许。乃遣将论颊热甘辞请于燧，且重币申勤勤。燧与论颊热俱朝，盛言宜许以盟，天子然之。燧之朝，结赞遽引去。帝诏浑瑊与盟平凉，虏劫瑊，仅得免。吐蕃归，帝闻，悔怒，夺其兵。卒。
孙子曰： 先为不可胜。 燧教骑士造车甲以修战具。又曰： 卑而骄之。 燧贻书示好而骄田悦。又曰： 取敌之利者，货。 燧约众胜则以家赀赏。又曰： 致人而不致于人。 燧趋魏州以致田悦。又曰： 大吏怒而不服。 燧与抱真私忿而功不立。又曰： 无约请和者，谋也。 燧不悟结赞之计是也。
<strong>唐浑瑊</strong>
浑瑊，本铁勒九姓之浑部也。善骑射。禄山反，从李光弼定河北，射贼骁将李立节，贯其左肩，死之。从郭子仪复两京，讨安庆绪，胜之新乡，擢武锋军使。从仆固怀恩平史朝义，大小数十战，功最，改太常卿。吐蕃盗塞深入，瑊会泾原节度使马璾讨之。次黄菩原，瑊引众据险，设枪垒自营，遏贼奔突。旧将史抗等内轻瑊，顾左右去枪，叱骑驰贼。既还，虏蹑而入，遂大败，死者十八。子仪召诸将曰： 朔方军高天下，今败于虏，奈何？ 瑊曰： 愿再战。 乃驰朝那，与盐州刺史李国臣趋秦原。吐蕃引去，瑊邀击破之，悉夺所掠而还。回纥侵太原，破鲍防军。拜瑊都知兵马使，自石岭关而南，督诸军掎角，虏引去。子仪为太尉，德宗析所部为三节度，以瑊兼单于大都护。建中中，李希烈诈为瑊书，若同乱者，帝识其谍，用不疑，更赐良马、锦币。帝狩奉天，瑊率家人子弟以从。朱氵此兵薄城，战谯门，晨至日中不解。或以刍车至，瑊曳车塞门，焚以战，贼乃解。瑊治攻具，矢石如雨，昼夜不息，凡浃日，凿堑围城。城中死者可藉，人心危惴，或夜缒出掇蔬本供御，帝与瑊相泣。瑊造云梁，广数十丈，施大轮，濡毡及革冒之，周布水囊为鄣，指城东北，构木庐，蒙革周置之，运薪土其下，将塞隍。帝召瑊，授以诏书千独创性，自御史大夫、实封五百户而下，募突将死士当贼；赐瑊笔，使量功授诏，不足则以衣授。因曰： 朕与公诀矣，令马承倩往，有急可奏。 瑊俯伏呜咽，帝抚而遣之。瑊前与防城使仲庄揣云梁所道，掘大隧，积马矢及薪然之。贼乘风推梁以进，载数千人。王师乘城者皆冻馁，甲弊兵饥，瑊但以忠义感率使当贼，人忧不支，群臣号天以祷。瑊中矢，自揠去，被血而战愈厉。云梁及隧而陷，风返悉焚，贼皆死，举城欢噪。乃第赏将史。泚攻城益急，会李怀光奔难，贼乃去。乘舆进狩山南，瑊以诸军卫入谷口，怀光追骑至，后军击却之。率诸军趋京师。贼韩昮拒武功，瑊率吐蕃论莽罗兵破之武亭川，斩首万级，遂屯奉天，以抗西面。李晟自东渭桥破贼，瑊与韩游瑰、戴休颜以西军收咸阳，进屯延秋门。泚平，论功，以泚兼侍中。天子还宫，授河中绛慈隰节度使、河中同陕虢行营副元帅，封咸阳郡王，赐大宁里甲第，将相送归第，与李晟钧礼。还屯河中。吐蕃相尚结赞陷盐、夏，阴窥京师，而畏瑊与李晟，马燧，欲以计胜之。乃诡辞重礼，请燧讲好，燧苦赞，帝乃诏约盟平凉川，以瑊为会盟使。为结赞所劫，副使崔汉衡以下皆陷，惟瑊得免。自奉天入朝，羸服待罪，诏释之。会吐蕃复入盗，使瑊镇奉天。虏罢，还河中。卒。瑊好书，性忠谨，功高而志益下，岁时贡奉，必躬阅视。每有赐予，下拜跪受，常若在帝前，世方之金日殚，故帝终始信待。贞元后，天子常恐藩侯生事，稍桀骜则姑息之。惟瑊有所奉论不尽从可，辄私喜曰： 上不疑我。 故治蒲十六年，常持军，猜间不能入。君子贤之。
孙子曰： 守则不足。 瑊设枪垒以自营。又曰： 能使敌人不得至者，害之也。 瑊趋秦原而吐蕃去，诸军掎角而回纥遁。又曰： 守而必固。 瑊守奉天而拒朱泚是也。
<strong>唐王忠嗣</strong>
王忠嗣，华州郑人。父海宾，太子右卫率。吐蕃寇陇右，诏陇右防御使薛纳御之。以海宾为先锋，战武阶，追北至壕口，杀其众。进战长城堡，诸将媢其功，按兵顾望，海宾战死，大军乘之，斩贼万七千级，获马七万、牛羊十四万。玄宗怜其忠，赠左金吾大将军。忠嗣时年九岁，始名训。入见帝，伏地号泣，帝抚之曰： 此去病孤也，须壮而将之。 更赐今名，养禁中。肃宗为忠王，帝使与游。及长，雄毅寡言，有武略，上与论兵，应对蜂起，帝器之。萧嵩出河西，数引为麾下。帝以其年少，有复仇志，诏不得特将。嵩入朝，忠嗣曰： 从公三年，无以归报天子。 乃请精锐数百袭虏。会赞普大酋阅武郁摽川，其下欲还，忠嗣不从，提刀略阵，斩数千人，获羊马万计。嵩上其功，帝大悦。累迁左威卫将军、代北都督。天宝元年，北讨奚怒皆，战桑乾河，三遇三克，耀武漠北，高会而还。时突厥新有难，忠嗣进军碛口经略之。乌苏米施可汗请降，忠嗣以其方强，特文降耳，乃营木剌、兰山，谍虚实。因上平戍十八策，纵反间于拔悉密与葛逻禄、回纥三部，攻多罗斯城，涉昆水，斩米施可汗，筑大同、静边二城，徙清塞、横野军以实之，并受降、振武为一城，自是虏不敢盗塞。兼河东节度使。忠嗣本负勇敢，及为将乃能持重安边，不生事，尝曰： 平世为将，抚众而已。吾不欲竭中国力以幸功名。 故训练士马，随缺缮补。有漆弓百五十斤，每弢之，示无所用。军中士气盛，日夜思战，忠嗣纵诡间，伺虏隙，时时出奇兵袭敌，所向无不克，故士亦乐为用。军每出，召属长付以兵，使授士卒，虽弓矢亦志姓名其上。军还，遗弦亡镞，皆按名第罪。以是部下人自劝，器甲充牣。自朔方至云中袤数千里，据要险筑城堡，斥地甚远。自张仁亶后四十馀年，忠嗣继其功。俄为河西、陇右节度使，权朔方、河东节度，佩四将印，劲兵重地，控制万里，近世未有也。帝方事石堡城，诏问攻取计，忠嗣奏言： 吐蕃举国守之，若顿兵坚城下，费士数万，然后可图，恐所得不补所失，请厉兵马，待取之。 帝意不快。而李林甫尤忌其功，日钩摭过咎。会董延光建言请下石堡，诏忠嗣，不得已为出军，而士无尝格，延光不悦。河西兵马使李光弼入说曰： 大夫爱惜士卒，有拒延光心，虽名受诏，实夺其谋。然大夫已付万众，而不立重赏，何以贾士勇？且大夫惜数万段赐，以启谗口，有如不捷，归罪大夫，大夫先受祸矣。 忠嗣曰： 吾固审得一城不足制敌，失之未害于国。吾忍以数万人命易一官哉！明日见责，不失一金吾、羽林将军，归宿卫，不者，黔中上佐耳。 光弼谢曰： 大夫乃行古人事，光弼又何言！ 趋而出。延光过期不克，果诉忠嗣沮兵。又安禄山城雄武，扼飞狐塞，谋乱，请忠嗣助役，因欲留其兵。忠嗣先期至，不见禄山而还。数上言禄山且乱，林甫益恶之，阴使人诬告： 忠嗣尝养宫中，云吾欲奉太子。 帝怒，召入付三司详验，罪应死。哥舒翰请以官爵赎忠嗣罪，帝意解，贬汉阳太守。卒。后翰引兵攻石堡，拔之，死亡略尽，如忠嗣言，故当世号为名将。初，在朔方，至互市，辄高偿马直，诸蕃多争来市，故蕃马寝少，唐军精。及镇河、陇，又请徙朔方，河东九千骑以实军。迄天宝末，益滋息。
孙子曰： 进不求名。 忠嗣不欲竭中国力以幸功名。又曰： 退不避罪。 忠嗣不忍以万人命易一官。又曰： 城有所不攻。 忠嗣谓石堡城得之不足制敌，失之未害于国是也。
<strong>梁刘寻阝（五代）</strong>
刘鄩，密州安丘县人也。幼有大志，好兵略，涉猎史传，事青州王师范。唐昭宗幸凤翔，太祖率师奉迎于岐下。师范遣腹心，乘虚袭取太祖管内州郡。鄩以偏裨陷兖州，遂据其城。初，鄩遣细入诈为鬻油者，觇城内虚实及出入所，视罗城下一水窦可以引众而入，遂志之。鄩乃告师范，请步兵五百，宵自水窦衔枚而入，一夕而定。军城晏然，市民无扰。太祖命大将葛从周攻之。时从周家属在城中，鄩善抚其家，升堂拜从周之母。从周攻城，鄩以板舆请母登城告从周曰： 刘将军待我甚至，新妇以下并不失所，尔其察之！ 从周歔欷而退。鄩料简城中，凡不足当敌者悉出之于外。与将士同甘苦，分衣食，以抗外军。戢兵禁暴，居人泰然。后从周攻围既久，鄩无外援，一日副使王彦温逾城而奔，守陴者从之，鄩禁之不可。鄩即遣人从容告彦温曰： 请少将人出，非素遣者勿带行。 又扬言于众曰： 素遣从副使行者即勿禁，其擅去者族之。 守民闻之，奔逸者乃止。外军果疑彦温，即戮于城下。自是军城遂固。及师范力窘，从周以祸福谕鄩。鄩报曰： 俟青州本使归降，即以城池还纳。 及师范告降，鄩即出城听命。太祖嘉其节概，以为有李英公之风，寻授都押牙。太祖牙下诸将皆四镇旧人，鄩一旦居众人之右，及与诸将相见，并用阶庭之礼，太祖尤奇重之。后晋王入魏州，鄩以精兵万人自洹水移军魏县。晋王来觇，鄩设伏于河曲丛木间。俟晋王至，大噪而进，围之数匝，杀获甚众，晋王仅以身免。后鄩潜师出黄泽西趋太原。将行，虑为晋军所追，乃结刍为人，缚旗于上，以驴负之，循堞而行。数日，晋人方觉。会霖雨积旬，师不克进，鄩即整众而旋。魏知临清积粟之所，鄩引军将据之。遇晋将周阳五自幽州率兵至，鄩乃趋贝州与晋军遇于堂邑，鄩要击却之。遂军于莘县，增城垒，浚池隍，自莘及河筑甬道，以通饷路。末帝诏鄩出战，鄩奏曰： 臣深沟高垒，享士训兵，日夜戒严，伺其进取。苟得机便，岂敢坐滋患难？ 帝又遣使问鄩破敌之策，鄩曰： 臣无奇术，但人给粮十斛，粮尽则破敌。 帝大怒，诮鄩曰： 将军蓄米，将疗饥耶？将破贼耶？ 乃遣中使督战。鄩集诸校而谋曰： 主上深居宫禁，未晓兵家，与白面儿共谋，终败大事。大将出征，君命有所不受。临机制变，安可预谋？今揣敌人未可轻动，诸君更筹之。 时诸将皆欲战，鄩默然。他日，复召诸将列坐军门，人具河水一器，因命饮之。众未测其旨，或饮或辞。鄩曰： 一器而难，若是滔滔河流可胜既乎？ 众皆失色。居数日，鄩率万馀人薄镇定之营。时鄩军奄至，上下扰乱，杀获甚多。少顷，晋军继至，乃退。鄩自莘引军袭魏州，与晋王战于故元城，王师败绩，鄩脱身南奔。及归洛，张宗奭承旨逼令饮醙而卒。
孙子曰： 由不虞之道。 鄩自水窦入攻兖州。又曰： 无所不用间。 鄩令外军杀王彦温。又曰： 众草多障者，疑也。 鄩结刍为人，以驴负之是也。
<strong>周刘词（五代）</strong>
刘词，字好谦，元城人。梁初事邺帅杨师厚，以勇悍闻。唐庄宗入魏，亦列于麾下，两河之战，无不预焉。晋初从杜重威，败安重荣于宗城。及围镇阳，词自登云梯，身先士伍，以功检校司空。时王师方讨襄阳，命词兼行营都虞侯。襄阳平，迁本州围练使。在郡岁余，临事之暇必被甲枕戈而卧。人或问之，词曰： 我以勇敢而登贵仕，不可一日而忘本也。若信其温饱，则筋力有怠，将来何以报国也？ 及汉有天下，从太祖平邺，加检校太保。李守贞叛于河中，太祖征之，命分屯于河西。守贞遣敢死之士数千，夜入其营，将士怖惧，不知所为。词神气自若，令于军中曰： 此小盗耳，不足惊也。 遂免胄横戈叱短兵以击之，贼众大败而退。自是守贞丧胆，不复有奔突之意。河中平，为华州节度使。周显德初，世宗亲征刘崇，词领所部兵随驾。行及高平南，遇樊爱能等自北退回，且言官军已败，止词不行。词弗听，疾驱而北。世宗闻而嘉之，车驾还京，授永兴军节度使。以疾卒于镇。
孙子曰： 惟民是保而利合于主，国之宝也。 词被甲枕戈而卧，思以报国。又曰： 军扰者，将不重也。 词神气自若而退奔突是也。
