高丽寺本名慧因寺，后唐天成二年，吴越钱武肃王建也。
宋元丰八年，高丽国王子僧统义天入贡，因请净源法师学贤首教。元?二年，以金书汉译《华严经》三百部入寺，施金建华严大阁藏塔以尊崇之。元?四年，统义天以祭奠净源为名，兼进金塔二座。杭州刺史苏轼疏言： 外夷不可使屡入中国，以疏边防，金塔宜却弗受。 神宗从之。元延?四年，高丽沈王奉诏进香幡经于此。至正末毁。洪武初重葺。俗称高丽寺。础石精工，藏轮宏丽，两山所无。万历间，僧如通重修。余少时从先宜人至寺烧香，出钱三百，命舆人推转轮藏，轮转呀呀，如鼓吹初作。后旋转熟滑，藏轮如飞，推者莫及。
