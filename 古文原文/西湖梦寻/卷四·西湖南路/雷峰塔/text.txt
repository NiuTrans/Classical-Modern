雷峰者，南屏山之支麓也。穹窿回映，旧名中峰，亦名回峰。宋有雷就者居之，故名雷峰。吴越王于此建塔，始以十三级为准，拟高千尺。后财力不敷，止建七级。古称王妃塔。元末失火，仅存塔心。雷峰夕照，遂为西湖十景之一。曾见李长蘅题画有云： 吾友闻子将尝言： 湖上两浮屠，保ㄈ如美人，雷峰如老衲。 予极赏之。辛亥在小筑，与沈方回池上看荷花，辄作一诗，中有句云： 雷峰倚天如醉翁 。严印持见之，跃然曰： 子将老衲不如子醉翁，尤得其情态也。 盖余在湖上山楼，朝夕与雷峰相对，而暮山紫气，此翁颓然其间，尤为醉心。然予诗落句云： 此翁情淡如烟水。 则未尝不以子将老衲之言为宗耳。癸丑十月醉后题。 
林逋《雷峰》诗：
中峰一径分，盘折上幽云。夕照前林见，秋涛隔岸闻。
长松标古翠，疏竹动微薰。自爱苏门啸，怀贤事不群。
张岱《雷峰塔》诗：
闻子状雷峰，老僧挂偏?。日日看西湖，一生看不足。
时有薰风至，西湖是酒床。醉翁潦倒立，一口吸西江。
惨淡一雷峰，如何擅夕照。遍体是烟霞，掀髯复长啸。
怪石集南屏，寓林为其窟。岂是米襄阳，端严具袍笏。
