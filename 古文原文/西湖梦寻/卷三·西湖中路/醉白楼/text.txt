杭州刺史白乐天啸傲湖山时，有野客赵羽者，湖楼最畅，乐天常过其家，痛饮竟日，绝不分官民体。羽得与乐天通往来，索其题楼。乐天即颜之曰 醉白 。在茅家埠，今改吴庄。
一松苍翠，飞带如虬，大有古色，真数百年物。当日白公，想定盘礴其下。
倪元璐《醉白楼》诗：
金沙深处白公堤，太守行春信马蹄。
冶艳桃花供祗应，迷离烟柳藉提携。
闲时风月为常主，到处鸥凫是小?。
野老偶然同一醉，山楼何必更留题。
小青佛舍
小青，广陵人。十岁时遇老尼，口授《心经》，一过成诵。
尼曰： 是儿早慧福薄，乞付我作弟子。 母不许。长好读书，解音律，善奕棋。误落武林富人，为其小妇。大妇奇妒，凌逼万状。一日携小青往天竺，大妇曰： 西方佛无量，乃世独礼大士，何耶？ 小青曰： 以慈悲故耳。 大妇笑曰： 我亦慈悲若。 乃匿之孤山佛舍，令一尼与俱。小青无事，辄临池自照，好与影语，絮絮如问答，人见辄止。故其诗有 瘦影自临春水照，卿须怜我我怜卿 之句。后病瘵，绝粒，日饮梨汁少许，奄奄待尽。乃呼画师写照，更换再三，都不谓似。
后画师注视良久，匠意妖纤。乃曰： 是矣。 以梨酒供之榻前，连呼： 小青！小青！ 一恸而绝，年仅十八。遗诗一帙。
大妇闻其死，立至佛舍，索其图并诗焚之，遽去。
小青《拜慈云阁》诗：
稽首慈云大士前，莫生西土莫生天。
愿将一滴杨枝水，洒作人间并蒂莲。
又《拜苏小小墓》诗：
西冷芳草绮粼粼，内信传来唤踏青。
杯酒自浇苏小墓，可知妾是意中人。
