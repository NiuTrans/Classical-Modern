韬光庵在灵隐寺右之半山，韬光禅师建。师，蜀人，唐太宗时，辞其师出游，师嘱之曰： 遇天可留，逢巢即止。 师游灵隐山巢沟坞，值白乐天守郡，悟曰： 吾师命之矣。 遂卓锡焉。乐天闻之，遂与为友，题其堂曰 法安 。内有金莲池、烹茗井，壁间有赵阅道、苏子瞻题名。庵之右为吕纯阳殿，万历十二年建，参政郭子章为之记。骆宾王亡命为僧，匿迹寺中。宋之问自谪所还至江南，偶宿于此。夜月极明，之问在长廊索句，吟曰： 鹫岭郁岧峣，龙宫锁寂寥。 后句未属，思索良苦。有老僧点长明灯，同曰： 少年夜不寐，而吟讽甚苦，何耶？ 之问曰： 适欲题此寺，得上联而下句不属。 
僧请吟上句，宋诵之。老僧曰： 何不云 楼观沧海日，门对浙江潮 ？ 之问愕然，讶其遒丽，遂续终篇。迟明访之，老僧不复见矣。有知者曰：此骆宾王也。
袁宏道《韬光庵小记》：
韬光在山之腰，出灵隐后一二里，路径甚可爱。古木婆娑，草香泉渍，淙淙之声，四分五络，达于山厨。庵内望钱塘江，浪纹可数。余始入灵隐，疑宋之问诗不似，意古人取景，或亦如近代词客捃拾帮凑。及登韬光，始知 沧海 、 浙江 、 扪萝 、 刳木 数语，字字入画，古人真不可及矣。
宿韬光之次日，余与石篑、子公同登北高峰，绝顶而下。
张京元《韬光庵小记》：
韬光庵在灵鹫后，鸟道蛇盘，一步一喘。至庵，入坐一小室，峭壁如削，泉出石罅，汇为池，蓄金鱼数头。低窗曲槛，相向啜茗，真有武陵世外之想。
萧士玮《韬光庵小记》：
初二，雨中上韬光庵。雾树相引，风烟披薄，木末飞流，江悬海挂。倦时踞石而坐，倚竹而息。大都山之姿态，得树而妍；山之骨格，得石而苍；山之营卫，得水而活；惟韬光道中能全有之。初至灵隐，求所谓 楼观沧海日，门对浙江潮 ，竟无所有。至韬光，了了在吾目中矣。白太傅碑可读，雨中泉可听，恨僧少可语耳。枕上沸波，竟夜不息，视听幽独，喧极反寂。益信声无哀乐也。
受肇和《自韬光登北高峰》诗：
高峰千仞玉嶙峋，石磴攀跻翠蔼分。
一路松风长带雨，半空岚气自成云。
上方楼阁参差见，下界笙歌远近闻。
谁似当年苏内翰，登临处处有遗文。
白居易《招韬光禅师》诗：
白屋炊香饭，荤膻不入家。滤泉澄葛粉，洗手摘藤花。
青菜除黄叶，红姜带紫芽。命师相伴食，斋罢一瓯茶。
韬光禅师《答白太守》诗：
山僧野性爱林泉，每向岩阿倚石眠。
不解栽松陪玉勒，惟能引水种青莲。
白云乍可来青嶂，明月难教下碧天。
城市不能飞锡至，恐妨莺啭翠楼前。
杨蟠《韬光庵》诗：
寂寂阶前草，春深鹿自耕。
老僧垂白发，山下不知名。
王思任《韬光庵》诗：
云老天穷结数楹，涛呼万壑尽松声。
鸟来佛座施花去，泉入僧厨漉菜行。
一捺断山流海气，半株残塔插湖明。
灵峰占绝杭州妙，输与韬光得隐名。
又《韬光涧道》诗：
灵隐入孤峰，庵庵叠翠重。僧泉交竹驿，仙屋破云封。
绿暗天俱贵，幽寒月不浓。涧桥秋倚处，忽一响山钟。
