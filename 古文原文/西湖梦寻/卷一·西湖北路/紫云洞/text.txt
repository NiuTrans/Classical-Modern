紫云洞在烟霞岭右。其地怪石苍翠，劈空开裂，山顶层层，如厦屋天构。贾似道命工疏剔建庵，刻大士像于其上。双石相倚为门，清风时来，谽谺透出，久坐使人寒栗。又有一坎突出洞中，蓄水澄洁，莫测其底。洞下有懒云窝，四山围合，竹木掩映，结庵其中。名贤游览至此，每有遗世之思。洞旁一壑幽深，昔人凿石，闻金鼓声而止，遂名 金鼓洞 。洞下有泉，曰 白沙 。好事者取以瀹茗，与虎跑齐名。王思任诗：
笋舆幽讨遍，大壑气沉沉。山叶逢秋醉，溪声入午喑。
是泉从竹护，无石不云深。沁骨凉风至，僧寮絮碧阴。
