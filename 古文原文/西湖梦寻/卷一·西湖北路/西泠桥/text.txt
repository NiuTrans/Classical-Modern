西泠桥一名西陵，或曰：即苏小小结同心处也。及见方子公诗有云：  数声渔笛知何处，疑在西泠第一桥。 陵作泠，苏小恐误。 余曰： 管不得，只西陵便好。且白公断桥诗 柳色青藏苏小家 ，断桥去此不远，岂不可借作西泠故实耶！ 昔赵王孙孟坚子固常客武林，值菖蒲节，周公谨同好事者邀子固游西湖。酒酣，子固脱帽，以酒?发，箕踞歌《离骚》，旁若无人。薄暮入西泠桥，掠孤山，舣舟茂树间，指林麓最幽处，瞪目叫曰： 此真洪谷子、董北苑得意笔也。 邻舟数十，皆惊骇绝叹，以为真谪仙人。得山水之趣味者，东坡之后，复见此人。
袁宏道《西泠桥》诗：
西泠桥，水长在。松叶细如针，不肯结罗带。
莺如衫，燕如钗，油壁车，砍为柴，青骢马，自西来。
昨日树头花，今日陌上土。恨血与啼魂，一半逐风雨。
又《桃花雨》诗：
浅碧深红大半残，恶风催雨剪刀寒。
桃花不比杭州女，洗却胭脂不耐看。
李流芳《西泠桥题画》：
余尝为孟?题扇： 多宝峰头石欲摧，西泠桥边树不开。
轻烟薄雾斜阳下，曾泛扁舟小筑来。 西泠桥树色，真使人可念，桥亦自有古色。近闻且改筑，当无复旧观矣。对此怅然。
