火德祠在城隍庙右，内为道士精庐。北眺西冷，湖中胜概，尽作盆池小景。南北两峰如研山在案，明圣二湖如水盂在几。窗棂门槔凡见湖者，皆为一幅图画。小则斗方，长则单条，阔则横披，纵则手卷，移步换影。若遇韵人，自当解衣盘礴。画家所谓水墨丹青，淡描浓抹，无所不有。昔人言 一粒粟中藏世界，半升铛里煮山川 ，盖谓此也。火居道士能为阳羡书生，则六桥三竺，皆是其鹅笼中物矣。
张岱《火德祠》诗：
中郎评看湖，登高不如下。千顷一湖光，缩为杯子大。
余爱眼界宽，大地收隙罅。瓮牖与窗棂，到眼皆图画。
渐入亦渐佳，长康食甘蔗。数笔倪云林，居然胜荆、夏。
刻画非不工，淡远长声价。余爱道士庐，宁受中郎骂。
