施公庙在石乌龟巷，其神为施全，宋殿前小校也。绍兴二十年二月朔，秦桧入朝，乘肩舆过望仙桥，全挟长刃遮道刺之，透革不中，桧斩之于市，观者如堵墙，中有一人大言曰： 此不了汉，不斩何为！ 此语甚快。秦桧奸恶，天下万世人皆欲杀之，施全刺之，亦天下万世中一人也。其心其事，原不为岳鄂王起见，今传奇以全为鄂王部将，而岳坟以全入之翊忠祠，则施全此举，反不公不大矣。后人祀公于此，而不配享岳坟，深得施公之心矣。
张岱《施公庙》诗：
施殿司，不了汉，刺虎不伤蛇不断。受其反噬齿利剑，杀人媚人报可汗。厉鬼街头白昼现，老奸至此扌?其面。邀呼簇拥遮车幔，弃尸漂泊钱塘岸。怒卷胥涛走雷电，雪?移来天地变。
