<strong>西伯侯文王吐子</strong>
诗曰：
忍耻归来意可怜，只因食子泪难干。非求度难伤天性，不为成忠贼爱缘。天数凑来谁个是，劫灰聚处若为愆。从来莫道人间事，自古分离总在天。
且说二将策马当先，只见雷震子怎生模样，有赞为证：
天降雷鸣现虎躯，燕山出世托遗孤。姬侯应产螟蛉子，仙宅当藏不世珠。授七年玄妙诀，长生两翅有风雷。桃园传得黄金棍，鸡岭先将圣主扶。目似金光飞闪电，面如蓝靛发如朱。肉身成圣仙家体，功业齐天帝子图。慢道姬侯生百子，名称雷震岂凡夫。
话说殷破败、雷开，仗其胆气，厉声言曰： 汝是何人，敢拦住去路？ 雷震子答曰： 吾乃西伯文王第百子，雷震子是也。吾父王乃仁人君子，贤德丈夫，事君尽忠，事亲尽孝，交友以信，视臣以义，治民以礼，处天下以道，奉公守法，而尽臣节；无故而羁囚羑里，七载守命待时，全无嗔怒。今既放归，为何又来追袭，反复无常，岂是天子之所为！因此奉吾师法旨，下山特来迎接我父王归国，使我父子重逢。你二人好好回去，不必言勇。我师曾吩咐，不可伤人间众生，故教汝速退便了。 殷破败笑曰： 好丑匹夫！焉敢口出大言，煽惑三军，欺吾不勇！ 乃纵马舞刀来取。雷震子将手中棍架住曰： 不要来，你想必要与我定个雌雄，这也可。只是奈我父王之言，师父之命，不敢有违。且试一试与你看。 雷震子将胁下翅一声响飞起空中，有风雷之声，脚登山，头望下，看见西边有一山嘴，往外扑看，雷震子说： 待我把这山嘴打一棍你看。 一声响亮，山嘴滚下一半。雷震子转身落下来，对二将言曰： 你的头可有这山结实？ 二将见此凶恶，魂不附体。二将言曰： 雷震子，听你之言，我等暂回朝歌见驾，且让你回去。 殷、雷二将军见此光景，料不能胜他，只得回去。有诗为证：
一怒飞腾起在空，黄金棍摆气如虹。霎时风响来天地，顷刻雷鸣遍宇中。猛烈恍如鹏翅鸟，狰狞浑似鬼山熊。从今丧却殷雷胆，束手归商势已穷。 
话说殷、雷二将见雷震子这等骁勇，况且胁生双翼，遍体风雷，情知料不能取胜，免得空丧性命无益，故此将机就计，转回人马。不表。
且说雷震子复上山来见文王。文王吓得痴了。雷震子曰： 奉父王之命，去退追兵，赶父王二将殷破败、雷开，他二人被孩儿以好言劝他回去了。如今孩儿要送父王出五关。 文王曰： 我随身自有铜符、令箭，到关照验，方可出关。 雷震子曰： 父王不必如此。若照铜符，有误父王归期。如今事已急迫，恐后面又有兵来，终是不了之局。待孩儿背父王，一时飞出五关，免得又有异端。 文王听罢： 我儿话虽是好，此马如何出得去？ 雷震子曰： 且顾父王出关，马匹之事甚小。 文王曰： 此马随我患难七年，今日一旦便弃他，我心何忍？ 雷震子曰： 事已到此，岂是好为此不良之事，君子所以弃小而全大。 文王上前，以手拍马，叹曰： 马！非昌不仁，舍你出关，奈恐追兵复至，我命难逃，我今别你，任凭你去罢，另择良主。 文王道罢，洒泪别马。有诗曰：
奉敕朝歌来谏主，同吾羑里七年囚，临潼一别归西地，任你逍遥择主投。
且说雷震子曰： 父王快些，不必久羁。 文王曰： 背着我。你仔细些。 文王伏在雷震子背上，把二目紧闭，耳闻风声，不过一刻，已出了五关，来到金鸡岭，落将下来。雷震子曰： 父王，已出五关了。 文王睁开二目，已知是本土，大喜曰： 今日复见我故乡之地，皆赖孩儿之力！ 雷震子曰： 父王前途保重！孩儿就此告归。 文王惊问曰： 我儿，你为何中途抛我，这是何说？ 雷震子曰： 奉师父之命，止救父王出关，即归山洞。今不敢有违，恐负师言，孩儿有罪。父王先归家国。孩儿学全道术，不久下山，再拜尊颜。 雷震子叩头，与文王洒泪而别。正是；世间万般哀苦事，无过死别共生离。雷震子回终南山回复师父之命。不题。
且说文王独自一人，又无马匹，步行一日。文王年纪高迈，跋涉艰难。抵暮，见一客舍。文王投店歇宿。次日起程，囊乏无资。店小儿曰： 歇房与酒饭钱，为何一文不与？ 文王曰： 因空乏到此，权且暂记，俟到西岐，着人加利送来。 店小儿怒曰： 此处比别处不同。俺这西岐，撒不得野，骗不得人。西伯侯千岁以仁义而化万民，行人让路，道不拾遗，夜无犬吠，万民安而受安康，湛湛青天，朗朗舜日。好好拿出银子，算还明白，放你去；若是迟延，送你到西岐，见上大夫散宜生老爷，那时悔之晚矣。 文王曰： 我决不失信。 只见店主人出来问道： 为何事吵闹？ 店小儿把文王欠缺饭钱说了一遍。店主人见文王年虽高迈，精神相貌不凡，问曰： 你往西岐来做甚么事？因何盘费也无？我又不相识你，怎么记饭钱？说得明白，方可记与你去。 文王曰： 店主人，我非别人，乃西伯侯是也。因囚羑里七年，蒙圣恩赦宥归国；幸逢吾儿雷震子救我出五关，因此囊内空虚。权记你数日，俟吾到西岐，差官送来，决不相负。 那店家听得西伯侯，慌忙倒身下拜，口称： 大王千岁！子民肉眼，有失接驾之罪！复请大王入内，进献壶浆，子民亲送大王归国。 文王问曰： 你姓甚名谁？ 店主人曰： 子民姓申，名杰，五代世居于此。 文王大喜，问申杰曰： 你可有马，借一匹与我骑着好行，俟归国必当厚谢。 申杰曰： 子民皆小户之家，那有马匹。家下止有磨面驴儿，收拾鞍辔，大王暂借此前行。小人亲随伏侍。 文王大悦，离了金鸡岭，过了首阳山，一路上晓行夜宿。时值深秋天气，只见金风飒飒，梧叶飘飖，枫林翠色，景物虽是堪观，怎奈寒乌悲风，蛩声惨切；况西伯又是久离故乡，睹此一片景色，心中如何安泰，恨不得一时就到西岐，与母子夫妻相会，以慰愁怀。按下文王在路。不表。
且说文王母太姜在宫中思想西伯，忽然风过三阵，风中竟带吼声。太姜命侍儿焚香，取金钱演先天数，知西伯某日某时，已至西岐。太姜大喜，忙传令百官、众世子，往西岐接驾。众文武与各位公子无不欢喜，人人大悦。西岐万民，牵羊担酒，户户焚香，氤氲拂道。文武百官与众位公子，各穿大红吉服。此时骨肉完聚，龙虎重逢，倍增喜气。有诗为证：
万民欢忭出西岐，迎接龙车过九逵。羑里七年今已满，金鸡一战断穷追。从今圣化过尧舜，目下灵台立帝基。自古贤良周易少，臣忠君正见雍熙。 
且说文王同申杰行西岐来，转过迢遥径路，依然又见故园，文王不觉心中凄惨，想： 昔日朝商之时，遭此大难，不意今日回归，又是七载。青山依旧，人面已非。 正嗟叹间，只见两杆红旗招展，大炮一声，簇拥出一队人马。文王心中正惊疑未定，只见左有大将军南宫适，右有上大夫散宜生，引了四贤、八俊、三十六杰，辛甲、辛免、太颠、闳夭、祁恭、尹籍伏于道傍。次子姬发近前拜伏驴前曰： 父王羁縻异国，时月累更，为人子不能分忧代患，诚天地间之罪人，望父王宽恕。今日复睹慈颜，不胜欣慰！ 文王见众文武、世子多人，不觉泪下： 孤想今日不胜凄惨。孤巳无家而有家，无国而有国，无臣而有臣，无子而有子，陷身七载，羁囚羑里，自甘老死，今幸得见天日，与尔等复能完聚，睹此反觉凄惨耳。 大夫散宜生启曰： 昔成汤亦囚于夏台，一旦还国，而有事于天下。今主公归国，更修德政，育养民生，俟时而动，安知今日之羑里，非昔之夏台乎？ 文王曰： 大夫之言，岂是为孤之言，亦非臣下事上之理。昌有罪商都，蒙圣恩羁而不杀。虽七载之囚，正天子浩荡洪恩；虽顶踵亦不能报。后又进爵文王，赐黄钺、白旄，特专征伐，赦孤归国。此何等殊恩！当尽臣节，捐躯报国，犹不能效涓涯之万一耳。大夫何故出此言，使诸文武而动不肖之念也。 诸皆悦服。姬发近前： 请父王更衣乘辇。 文王依其言，换了王服，乘辇，命申杰随进西岐。一路上欢声拥道，乐奏笙簧，户户焚香，家家结彩。文王端坐銮舆，两边的执事成行，旛幢蔽日。只见众民大呼曰： 七年远隔，未睹天颜，今大王归国。万民瞻仰，欲亲觌天颜，愚民欣慰。 文王听见众臣如此，方骑逍遥马。众民欢声大振曰： 今日西岐有主矣！ 人人欢悦，各各倾心。文王出小龙山口，见两边文武、九十八子相随，独不见长子邑考，因想其醢尸之苦，羑里自啖子肉，不觉心中大痛，泪如雨下。文王将衣掩面，作歌曰：
 尽臣节兮奉旨朝商，直谏君兮欲正纲常。谗臣陷兮囚于羑里；不敢怨兮天降其殃。邑考孝兮为父赎罪，鼓琴音兮屈害忠良。啖子肉兮痛伤骨髓，感圣恩兮位至文王，夸官逃难兮路逢雷震，命不绝兮幸济吾疆。今归西士兮团圆母子，独不见邑考兮碎裂肝肠！ 
文王作罢歌，大叫一声： 痛杀我也！ 跌下逍遥马来，面如白纸。慌坏世子并文武诸人，急急扶起，拥在怀中，速取茶汤，连灌数口。只见文王渐渐重楼中一声响，吐出一块肉羹。那肉饼就地上一滚，生出四足，长上两耳，望西跑去了。连吐三次，三个兔儿走了。众臣扶起文王，乘銮舆至西岐城，进端门，到大殿。公子姬发扶文王入后宫，调理汤药。<br/><br/>也非一日，文王其恙已愈。那日升殿，文武百官上殿朝贺毕，文王宣上大夫散宜生，宜拜伏于地。文王曰： 孤朝天子，算有七年之厄，不料长子邑考为孤遭戮，此乃天数，荷蒙圣恩，特赦归国，加位文王，又命夸官三日，深感镇国武成王大德，送铜符五道，放孤出关。不期殷、雷二将奉旨追袭，使孤势穷力尽，无计可施。束手待毙之时，多亏昔年孤因朝商途中，行至燕山收了一婴儿。路逢终南山炼气士云中子带去，起名雷震，不觉七年，谁想追兵紧急，得雷震子救我出了五关。 散宜生曰： 五关岂无将官把守，焉能出得关来？ 文王曰： 若说起雷震子之形，险些儿吓杀孤家。七年光景，生得面如蓝靛，发似朱砂，胁生双翼，飞腾半空，势如风雷之状；用一棍金棍，势似熊罴。他将金棍一下，把山尖打下一块来，故此殷、雷二将不敢相争，诺诺而退。雷震子回来，背着孤家，飞出五关，不须半个时辰，即是金鸡岭地面，他方告归终南山去了。孤不忍舍他。他道； 师命不敢违，孩儿不久下山，再见父王。 故此他便回去。孤独自行了一日，行至申杰店中，感申杰以驴儿送孤，一路扶持。命官重赏，使申杰回家。 宜生跪启曰： 主公德贯天下，仁布四方，三分天下，二分归周，万民受其安康，百姓无不瞻仰。自古有云； 克念者，自生百福；作念者，自生百殃。 主公已归西土，真如龙归大海，虎复深山，自宜养时待动。况天下已反四百诸侯，而纣王肆行不道，杀妻诛子，制炮烙、虿盆，醢大臣，废先王之典，造酒池肉林，杀宫嫔，听妲己之所谗，播弃黎老，昵比罪人，拒谏诛忠，沉酗酒色；谓上天不足畏，谓善不足为，酒色荒淫，罔有悛改。臣料朝歌不久属他人矣。…… <br/><br/>言未毕，殿西来一人大呼曰： 今日大王已归故土，当得为公子报醢尸之雠！况今西岐雄兵四十万，战将六十员，正宜杀进五关，围住朝歌，斩费仲、妲己于市曹，废弃昏君，另立明主，以泄天下之忿！ 文王听而不悦曰： 孤以二卿为忠义之士，西土赖之以安，今日出不忠之言，是先自处于不赦之地，而尚敢言报怨灭雠之语！天子乃万国之元首，纵有过，臣且不敢言，尚敢正君之过。纵有失，子亦不敢语，况敢正父之失。所以 君叫臣死，不敢不死；父叫子亡，不敢不亡。 为人臣子，先以忠孝为首，而敢以直忤君父哉。昌因直谏于君，君故囚昌于羑里，虽有七载之困苦，是吾愆尤，怎敢怨君，归善于己。古语有云； 君子见难而不避，惟天命是从。 今昌感皇上之恩，爵赐文王，荣归西土，孤正当早晚祈祝当今，但愿八方宁息兵燹，万民安阜乐业，方是为人臣之道。从今二卿切不可逆理悖伦，遗讥万世，岂仁人君子之所言也！ 南宫适曰： 公子进贡，代父赎罪，非有逆谋，如何竟遭醢尸之惨，情法难容。故当剿无道以正天下，此亦万民之心也。 文王曰： 卿只执一时之见，此是吾子自取其死。孤临行曾对诸子、文武有言；孤演先天数，算有七年之灾，切不可以一卒前来问安，候七年灾满，自然荣归。邑考不遵父训，自恃骄拗，执忠孝之大节，不知从权，又失打点，不知时务进退，自己德薄才庸，性情偏执，不顺天时，致遭此醢身之祸。孤今奉公守法，不妄为，不悖德，硁硁以尽臣节。任天子肆行狂悖，天下诸侯自有公论，何必二卿首为乱阶，自持强梁，先取灭亡哉。古云； 五伦之中，惟有君亲恩最重；百行之本，当存忠孝义为先。 孤既归国，当以化行俗美为先，民丰物阜为务，则百姓自受安康，孤与卿等共享太平。耳不闻兵戈之声，眼不见征伐之事，身不受鞍马之劳，心不悬胜败之扰，但愿三军身无披甲冑之苦，民不受惊慌之灾，即此是福，即此是乐，又何必劳民伤财，糜烂其民，然后以为功哉。 <br/><br/>南宫适、散宜生听文王之训，顿首叩谢。文王曰： 孤思西岐正南欲造一台，名曰 灵台 。孤恐木土之工，非诸侯所作，劳伤百姓；然而造此灵台，以应灾祥之兆。 散宜生奏曰： 大王造此灵台，既为应灾祥而设，乃为西土之民，非为游观之乐，何为劳民哉。况主公仁爱，功及昆虫草木，万姓无不衔恩。若大王出示，万民自是乐役。若大王不轻用民力，仍给工银一钱，任民自便，随其所欲，不去强他，这也无害于事。况又是为西土人民应灾祥之故，民何不乐为。 文王大喜： 大夫此言方合孤意。 随出示张挂各门。不知后事如何，且听下回分解。
