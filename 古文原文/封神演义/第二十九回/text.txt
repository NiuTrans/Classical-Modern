<strong>斩侯虎文王托孤</strong>
诗曰：
崇虎无谋枉自尤，欺君盗国岂常留。辕门斩首空嗟日，挈子悬头莫怨愁。
周室龙兴应在武，纣家虎败却从彪。孰知不负文王托，八百年来戊午收。
话说南宫适离了周营，径望曹州。一路上晓行夜住，也非一日。来到曹州馆驿安歇。次日至黑虎府里下书。黑虎正坐，家将禀： 千岁，有西岐差南宫适来下书。 黑虎听得是西岐差官，即降阶迎接，笑容满面，让至殿内，行礼，分宾主坐下。崇黑虎欠身言曰： 将军今到敝驿，有何见谕？ 南宫适曰： 吾主公文王，丞相姜子牙，拜上大王，特遣末将有书上达。 南宫适取书递与黑虎，黑虎拆书观看：
 岐周丞相姜尚顿首百叩，致书于大君侯崇将军旄下：盖闻：人臣事君，务引其君于当道，必谏行言听，膏泽下于民，使百姓乐业，天下安阜；未有身为大臣逢君之恶，蛊惑天子，残虐万民，假天子之命令，敲骨剥髓，尽民之力肥润私家，陷君不义，忍心丧节，如令兄者。真可谓积恶如山，穷凶若虎。人神共怒，天下恨不食其肉而寝其皮，为诸侯之所共弃。今尚主公得专征伐，奉诏以讨不道。但思君侯素称仁贤，岂得概以一族而加之以不义哉。尚不忍坐视，特遣裨将呈书上达。君侯能擒叛逆，解送周营，以谢天下，庶几洗一身之清白，见贤愚之有分。不然，天下之口哓哓，恐昆仑火焰，玉石无分，尚深为君侯惜矣！君侯倘不以愚言为非，乞速赐一语，则尚幸甚，万民幸甚！临楮不胜跂望之至！尚再拜。 
崇黑虎看了书，复连看三五遍，自思点头： 我观子牙之言，甚是有理。我宁可得罪于祖宗，怎肯得罪于天下，为万世人民切齿。纵有孝子、慈孙，不能盖其愆尤。宁至冥下请罪于父母，尚可留崇氏一脉，不致绝灭宗枝也。 南宫适见黑虎自言自语，暗暗点头，又不敢问。只见黑虎曰： 南将军，我末将谨领丞相教诲，不必修回书，将军先回，多多拜上大王、丞相，总无他说，只是把家兄解送辕门请罪便了。 遂设席管待南宫适，尽饮而散。次日，南宫适作辞去了。
话说崇黑虎吩咐副将高定、沈冈，点三千飞虎兵，即日往崇城来。又命子崇应鸾守曹州。黑虎行兵在路无词。一日行至崇城，有探马报与崇应彪。应彪领众将出城，迎接黑虎。应彪马上欠背打躬，口称 王叔 曰： 侄男甲冑在身，不能全礼。 黑虎曰： 贤侄，吾闻姬昌伐崇，特来相助。 崇应彪感谢不尽，遂并马进城，入府上殿。行礼毕，崇黑虎问其来伐原故，应彪答曰： 不知何故，攻打崇城。前日与西伯会兵，小侄失军损将。今得王叔相辅，乃崇门之幸也。 遂设宴款待一宿。次日，黑虎点三千飞虎兵出城，至周营索战。南宫适已回过子牙；子牙正坐，忽报崇黑虎请战。子牙令南宫适出阵。南宫适结束来至阵前，见黑虎怎生妆束：
九云冠，真威武；黄金甲，霞光吐。大红袍上现团龙，勒甲绒绳攒九股。豹花囊内插狼牙，龙角弓湾四尺五。坐下火眼金睛兽，鞍上横拖两柄斧。曹州威镇列诸侯，封神南岳崇黑虎。
黑虎面如锅底，海下一部落腮红髯，两道黄眉，金睛双暴，来至军前，厉声大叫曰： 无故恃强犯界，任尔猖狂，非王者之师。 南宫适曰： 崇黑虎，不道汝兄恶贯天下，陷害忠良，残虐善类，古云： 乱臣贼子，人人得而诛之。  道罢，举刀直取。黑虎手中斧急架相还。兽马相交，斧刀并起，战有二十回合。马上黑虎暗对南宫适曰： 末将只见这一阵，只等把吾兄解到行营，再来相见。将军坐下阵去罢。 南宫适曰： 领君侯命。 随掩一刀，拨马就走，大叫： 崇黑虎，吾不及你了。休来赶我！ 黑虎亦不赶，掌鼓回营。话说崇应彪在城上敌楼观战，见南宫适败走，黑虎不赶，忙下城迎着黑虎曰： 叔父今日会兵，为何不放神鹰拿南宫适？ 黑虎曰： 贤侄，你年幼不知事体。你不闻姜子牙乃昆仑山上之客，我用此术，他必能识破，不为可惜；且胜了他再来区处。 二人同至府前下马，上殿坐下，共议退兵之策。黑虎道： 你修一表，差官往朝歌见天子，我修书请你父亲来，设计破敌，庶几文王可擒，大事可定。 应彪从命修本，差官并书一齐起行。且说使命官一路无词，过了黄河，至孟津，往朝歌来。那一日，进城先来见崇侯虎。两边启： 千岁：家将孙荣到了。 崇侯虎命： 令来。 孙荣叩头。侯虎曰： 你来有甚话说？ 荣将黑虎书呈上。侯虎拆书：
 弟黑虎百拜王兄麾下：盖闻：天下诸侯，彼此皆兄弟之国。孰意西伯姬昌不道，听姜尚之谋，无端架捏，言王兄恶大过深，起猖獗之师，入无名之谤，伐崇城甚急。应彪出敌，又损兵折将。弟闻此事，星夜进兵，连敌二阵，未见胜负。因差官上达王兄，启奏纣王，发兵剿叛除奸，清肃西土。如今事在燃眉，不可羁滞。弟候兵临，共破西党，崇门幸甚。弟黑虎再拜上陈。 
侯虎看罢，拍案大骂姬昌曰： 老贼！你逃官欺主，罪当诛戮。圣上几番欲要伐你，我在其中，尚有许多委曲。今不思你知感，反致欺侮。若不杀老贼，势不回兵！ 遂穿朝服进内殿，朝见纣王。王宣侯虎至，行礼毕。纣王曰： 卿有何奏章？ 侯虎奏曰： 逆恶姬昌，不守本土，偶生异端，领兵伐臣，谈扬过恶，望陛下为臣作主。 纣王曰： 昌素有大罪，逃官负孤，焉敢凌虐大臣，殊为可恨！卿先回故地，朕再议点将提兵，协同剿捕逆恶。 侯虎领旨先回。且说崇侯虎领人马三千，离了朝歌，一路而来。有诗为证，诗曰：
三千人马疾如风，侯虎威严自姓崇。积恶如山神鬼怒，诱君土木士民穷。
一家嫡弟施谋略，拿解行营请建功。善恶到头终有报，衣襟血染已成空。
且说崇侯虎人马不一日到了崇城。报马来报黑虎。黑虎暗令高定： 你领二十名刀斧手，埋伏于城门里，听吾腰下剑声响处，与我把大爷拿下，解送周营，辕门会齐。 又令沈冈： 我等出城迎大千岁去，你把大千岁家眷拿到周营，辕门等候。 吩咐已定，方同崇应彪出城迎接，行三里之外。只见侯虎人马已到。有探马报入行营曰： 二大王同殿下辕门接见。 崇侯虎马出辕门，笑容言曰： 贤弟此来，愚兄不胜欣慰！ 又见应彪。三人同行。方进城门，黑虎将腰下剑拔出鞘，一声响，只见两边家将一拥上前，将侯虎父子二人拏下，绑缚其臂。侯虎喊叫曰： 好兄弟！反将长兄拏下者，何也？ 黑虎曰： 长兄，你位极人臣，不修仁德，惑乱朝廷，屠害万姓，重贿酷刑，监造鹿台，恶贯天下。四方诸侯欲同心剿我崇姓；文王书至，为我崇氏分辨贤愚。我敢有负朝廷，宁将长兄拿解周营定罪。我不过只得罪与祖宗犹可，我岂肯得罪于天下，自取灭门之祸。故将兄解送周营，再无他说。 侯虎长叹一声，再不言语。黑虎随将侯虎父子送解周营。至辕门，侯虎又见元配李氏同女站立。侯虎父子见了，大哭曰： 岂知亲弟陷兄，一门尽绝！ 黑虎至辕门下骑。探事马报进中军。子牙传令： 请。 黑虎至帐行礼。子牙迎上帐曰： 贤侯大德，恶党剿除，君侯乃天下奇丈夫也！ 黑虎躬身谢曰： 感丞相之恩，手札降临，照明肝胆，领命遵依，故将不仁之兄拏献辕门，听候军令。 子牙传令： 请文王上帐。 彼时文王至。黑虎进礼，口称： 大王。 文王曰： 呀！原来崇二贤侯，为何至此？ 黑虎曰： 不才家兄逆天违命，造恶多端，广行不仁，残虐良善；小弟今将不仁家兄，解至辕门，请令施行。 文王听罢，其心不悦，沉思： 是你一胞兄弟，反陷家庭，亦是不义。 子牙在傍言曰： 崇侯不仁，黑虎奉诏讨逆，不避骨肉，真忠贤君子，慷慨丈夫！古语云： 善者福，恶者祸。 天下恨侯虎恨不得生啖其肉，三尺之童，闻而切齿；今共知黑虎之贤名，人人悦而心欢。故曰，好歹贤愚，不以一例而论也。 子牙传令： 将崇侯虎父子推来！ 众士卒将崇侯虎父子簇拥推至中军，双膝跪下。正中文王，左边子牙，右边黑虎。子牙曰： 崇侯虎恶贯满盈，今日自犯天诛，有何理说？ 文王在傍，有意不忍加诛。子牙下令：速斩首回报！ 不一时，推将出去，宝纛旛一展，侯虎父子二人首级斩了，来献中军。文王自不曾见人之首级，猛见献上来，吓得魂不附体，忙将袍袖掩面曰： 骇杀孤家！ 子牙传令： 将首级号令辕门！ 有诗为证，诗曰：
独霸朝歌恃己强，惑君贪酷害忠良。谁知恶孽终须报，枭首辕门是自亡。
话说斩了崇家父子，还有崇侯虎元配李氏并其女儿，黑虎请子牙发落。子牙曰： 令兄积恶，与元配无干；况且女生外姓，何恶之有。君侯将令嫂与令侄女分为别院，衣食之类，君侯应之，无使缺乏，是在君侯。今曹州可令将把守，坐镇崇城，便是一国，万无一失矣。 崇黑虎随释其嫂，依子牙之说，请文王进城，查府库，清户口。文王曰： 贤侯兄既死，即贤侯之掌握，何必孤行。姬昌就此告归。 黑虎再三款留不住。子牙回兵。诗曰：
自出磻溪为首相，酧恩除暴伐崇城，一封书到擒侯虎，方显飞熊素著名。
话说文王、子牙辞了黑虎，回兵往西岐来。文王自见斩了崇侯虎的首级，文王神魂不定，身心不安，郁郁不乐。一路上茶饭懒餐，睡卧不宁，合眼朦胧，又见崇侯虎立于面前，惊疑失神。那一日兵至西岐，众文武迎接文王入宫。彼时路上有疾，用医调治，服药不愈。按下不表。
话说崇黑虎献兄周营，文王将崇侯虎父子枭首示儆，崇城已属黑虎；北边地方，俱不服朝歌。其时有报到朝歌城。文书房微子看本，看到崇侯虎被文王所诛，崇城尽属黑虎所占，微子喜而且忧：喜者，喜侯虎罪不容诛，死当其罪；忧者，忧黑虎独占崇城，终非良善；姬昌擅专征伐，必欲剪商。 此事重大，不得不奏。 便抱本来奏纣王。纣王看本，怒曰： 崇侯屡建大功，一旦被叛臣诛戮，情殊痛恨！ 传旨： 命点兵将，先伐西岐，拏曹侯崇黑虎等，以正不臣之罪。 傍有中大夫李仁进礼称臣，奏曰： 崇侯虎虽有大功于陛下，实荼毒于万民，结大恶于诸侯，人人切齿，个个伤心。今被西伯殄灭，天下无不讴歌。况大小臣工无不言陛下宠信谗佞；今为诸侯又生异端，此言恰中诸侯之口。愿陛下将此事徐徐图之。如若急行，文武以陛下宠嬖幸，以诸侯为轻。侯虎虽死，如疥癣一般，天下东南，诚为重务。愿陛下裁之！ 纣王听罢，沉吟良久，方息其念。按下纣王不表。
且说文王病势日日沉重，有加无减，看看危笃。文武问安，非止一日。文王传旨： 宣丞相进宫。 子牙入内殿，至龙榻前，跪而奏曰： 老臣姜尚奉旨入内殿，问候大王，贵体安否？ 文王曰： 孤今召卿入内，并无别论。孤居西北，坐镇兑方，统二百镇诸侯元首，感蒙圣恩不浅。方今虽则乱离，况且还有君臣名分，未至乖离。孤伐侯虎，虽斩逆而归，外舒而心实怯非。乱臣贼子，虽人人可诛，今明君在上，不解天子而自行诛戮，是自专也。况孤与侯虎一般爵位，自行专擅，大罪也。自杀侯虎之后，孤每夜闻悲泣之声，合目则立于榻前。吾思不能久立于阳世矣。今日请卿入内，孤有一言，切不可负：倘吾死之后，纵君恶贯盈，切不可听诸侯之唆，以臣伐君。丞相若违背孤言，冥中不好相见。 道罢，泪流满面。子牙跪而启口： 臣荷蒙恩宠，身居相位，敢不受命。若负君言，即系不忠。 君臣正论间，忽殿下姬发进宫问安。文王见姬发至，便喜曰： 我儿此来，正遂孤愿。 姬发行礼毕。文王曰： 我死之后，吾儿年幼，恐妄听他人之言，肆行征伐。纵天子不德，亦不得造次妄为，以成臣弒君之名。你过来，拜子牙为亚父，早晚听训指教。今听丞相，即听孤也。可请丞相坐而拜之。 姬发请子牙转上，即拜为亚父。子牙叩头榻前，泣曰： 臣受大王重恩，虽肝脑涂地，碎骨捐躯，不足以酬国恩之万一！大王切莫以臣为虑，当宜保重龙体，不日自愈矣。 文王谓子发曰： 商虽无道，吾乃臣子，必当恪守其职，毋得僭越，遗讥后世。睦爱弟兄，悯恤万民，吾死亦不为恨。 又曰： 见善不怠，行义勿疑，去非勿处，此三者乃修身之道，治国安民之大略也。 姬发再拜受命。文王曰： 孤蒙纣王不世之恩，臣再不能睹天颜直谏，再不能演八卦羑里化民也！ 言罢遂薨，亡年九十七岁，后谥为周文王。时商纣王二十年仲冬。
奂美文王德，巍然甲众侯。际遇昏君时，小心翼翼求。
商都三道谏，羑里七年囚。卦发先天秘，易传起后周。
飞熊来人梦，丹凤出鸣州。仁风光后稷，德业继公刘。
终守仁臣节，不逞伐商谋。万古岐山下，难为西伯俦。
话说西伯文王薨，于白虎殿停丧。百官共议嗣位。太公望率群臣奉姬发嗣西伯之位──后谥为武王。武王葬父既毕，尊子牙为亚父；其余百官各加一级。君臣协心，继志述事，尽遵先王之政。四方附庸之国，皆行朝贡西土。二百镇诸侯，皆率王化。
且说汜水关总兵官韩荣见得边报，文王已死，姜尚立世子姬发为武王。荣大惊，忙修本，差官往朝歌奏事。使命一日进城，将本下于文书房。时有上大夫姚中见本，与殿下微子共议：姬发自立为武王，其志不小，意在谋叛，此事不可不奏。微子曰： 姚先生，天下诸侯见当今如此荒淫，进奸退忠，各有无君之心。今姬发自立为武王，不日而有鼎沸山河、扰乱乾坤之时。今就将本面君，昏君决不以此为患，总是无益。 姚中曰： 老殿下，言虽如此，各尽臣节。 姚中抱本往摘星楼候旨。不知凶吉如何，且听下回分解。
