<strong>文焕怒斩殷破败</strong>
诗曰：
兵马临城却讲和，诸侯岂肯罢干戈。殷汤德业八荒尽；周武仁风四海歌。
大厦将倾谁可负，溃痈已破孰能荷！荒淫到底成何事，尽付东流入海波。
话说金咤祭起遁龙桩，将窦荣遁住，早被姜文焕一刀挥为两段。可怜守关二十年，身经数百战，善守关防，不曾失利，今日被金咤智取杀身！正是：
争名树业随流水，为国孤忠若浪萍。
话说姜文焕斩了窦荣，三军吶喊。只见木咤在关上见东伯侯率领诸侯鏖战，声势大振，在城敌楼上暗暗祭起吴钩剑去，此剑升于空中，木咤暗曰： 请宝贝转身！ 那剑在空中如风轮一般，连转二转，可怜彻地夫人，正是：
油头粉面成虚话，广智多谋一旦休。
话说木咤暗祭吴钩剑，斩了彻地夫人，在关上大呼曰： 吾是木咤在此；奉姜元帅将令，来取此关。今主将皆已伏诛，降者免死，逆者无生！ 众皆拜伏于地。金咤已知兄弟献关，同东伯侯姜文焕杀至关下。木咤令左右开关迎接。人马进了关，姜文焕查盘府库，安抚百姓，放了被禁马兆，感谢金、木二咤。金咤曰： 贤侯速行；吾等先往孟津，报与姜元帅。贤侯不可迟误戊午之辰，以应上天垂象之兆。 姜文焕曰： 谨如二位师父大教。 金、木二咤辞了姜文焕，驾土遁往孟津前来。
且说子牙在孟津大营，与二路大诸侯共议： 三月初九日乃是戊午之辰，看看至近，如何东伯侯尚未见来？奈何！奈何！ 正商议间，忽报： 金、木二咤在辕门等令。 子牙传令： 令来。 金、木二咤来至中军行礼毕，乃曰： 奉元帅将令，往游魂关，诈为云游之士，乘机取关。 把前事如此如彼尽说了一遍： 今弟子先来报与元帅，东伯侯大兵随后至矣。 子牙闻说大喜，深羡二人用计，乃曰： 天意响应，不到戊午日，天下诸侯不能齐集。 
话说东伯侯大兵那一日来至孟津。哨马报入中军： 启元帅：东伯侯至辕门等令。 子牙传令： 请来。 姜文焕率领二百镇诸侯进中军，参谒子牙。子牙忙迎下座来。彼此温慰一番。姜文焕又曰： 烦元帅引见武王一面。 子牙同姜文焕进后营，拜见武王。不表。此时天下诸侯共有八百，各处小诸侯不计，共合人马一百六十万。子牙在孟津祭了宝纛旗旛，一声炮响，整人马望朝歌而来。怎见得，有诗为证，诗曰：
征云迷远谷，杀气振遐方。刀枪如积雪，剑戟似堆霜。旌旗遮绿野，金鼓震空桑。刁斗传新令，时雨庆壶浆。军行如骤雨，马走似奔狼。
正是：吊民伐罪兵戈胜，压碎群凶福祚长。
话说天下诸侯领人马正行，只见哨马报入中军曰： 启元帅：人马已至朝歌，请元帅军令定夺。 子牙传令： 安下大营。 三军吶喊，放定营大炮。
只见守城军士报入午门，当驾官启奏曰： 今天下诸侯兵至城下，扎下行营，人马共有一百六十万，其锋不可当，请陛下定夺。 纣王听罢大惊，随命众官保驾上城，看天下诸侯人马。怎见得，有赞为证，赞曰：
行营方正，遍地兵山。刁斗传呼，威严整肃。长枪列千条柳叶：短剑排万斤冰鱼。瑞彩飘飖，旗旛色映似朝霞；寒光闪灼，刀斧影射如飞电。竹节鞭悬豹尾，方楞鐧挂龙梢。弓弩排两行秋月；抓锤列数队寒星。鼓进金退，交锋士卒若神威；癸呼庚应，递传粮饷如鬼运。画角幽幽，人声寂寂。真是：堂堂正正之师，吊民伐罪之旅。
话说纣王看罢子牙行营，忙下城登殿，坐问两班文武，言曰： 方今天下诸侯会兵于此，众卿有何良策以解此危？ 鲁仁杰出班奏曰： 臣闻： 大厦将倾，一木难扶。 目今库藏空虚，民日生怨，军心俱离，总有良将，其如人心未顺何！虽与之战，臣知具不胜也。不若遣一能言之士，陈说君臣大义，顺逆之理，令其罢兵，庶几可解此危。 纣王听罢，沉吟半晌。只见中大夫飞廉出班奏曰： 臣闻： 重赏之下，必有勇夫。 况都城之内，环堵百里，其中岂无豪杰之士隐踪避迹于其间者，愿陛下急急求之，加以重爵崇禄而显荣之，彼必出死力以解此危。况城中尚有甲兵十数万，粮饷颇足。即不然，令鲁将军督其师，背城一战，雌雄尚在未定之天。岂得骤以讲和示弱耶！ 纣王曰： 此言甚是有理。 一面将圣谕张挂榜篷；一面整顿军马。不表。
且说朝歌城外离三十里地方，有一人，姓丁，名策，乃是高明隐士。正在家中闲坐，忽听得周兵来至，围了朝歌，丁策叹曰： 纣王失德，荒淫无道，杀忠听佞，残害生灵，天愁人怨，故贤者退位，奸佞盈廷。今天下诸侯会兵至此，眼见灭国，无人替天子出力，束手待毙而已。平日所以食君之禄，分君之忧者安在！想吾丁策，昔日曾访高贤，传吾兵法，深明战守，意欲出去舒展生平所负，以报君父之恩；其如天命不眷，万姓离心，大厦将倾，一木如何支撑？可怜成汤当日如何德业，拜伊尹，放桀于南巢，相传六百余年，贤圣之君六七作，今一旦至纣而丧亡，令人目极时艰，不胜嗟叹！ 丁策乃作一诗以叹之，诗曰：
 伊尹成汤德业优，南巢放桀冠诸侯。谁知三九逢辛纣，一统华夷尽属周。 
话说丁策作诗方毕，只见大门外有人进来，却是结盟弟兄郭宸。二人相见，施礼坐下。丁策问曰： 贤弟何来？ 郭宸答曰： 小弟有一事特来与长兄商议。 丁策曰： 有何事？请贤弟见教。 郭宸曰： 方今天下诸侯都已会集于此，将朝歌围困，天子出有招贤榜文。小弟特请长兄出来，共辅王室。况长兄抱经济之才，知战守之术，一出仕于朝，上可以报效于朝廷，显亲扬名，下不负胸中所学。 丁策笑曰： 贤弟之言虽则有理，但纣王失政，荒淫不道，天下离心，诸侯叛乱，已非一日；如大痈既溃，命亦随之，虽有善者，亦末如之何矣。你我多大学识，敢以一杯之水救车薪之火哉。况姜子牙乃昆仑道德之士，又有这三山五岳门人，徒送了性命，不为可惜耶。 郭宸曰： 兄言差矣！吾辈乃纣王之子民，食其土而践其茅，谁不沐其恩泽，国存与存，国亡与亡，此正当报效之时，便一死何惜，为何说此不智之言。况吾辈堂堂丈夫，一腔热血，不向此处一洒，更何待也。若论俺弟兄胸中所学，讲甚么昆仑之士，理当出去解天子之忧耳。 丁策曰： 贤弟，事关利害，非同小可，岂得造次，再容商量。 二人正辩论间，忽门外马响，有一大汉进来。此人姓董，名忠，慌忙而入。丁策看董忠入来，问曰： 贤弟何来？ 董忠曰： 小弟特来请兄同佐纣王，以退周兵。昨日小弟在朝歌城见招贤榜文，小弟大胆将兄名讳连郭兄、小弟，共是三人，齐投入飞廉府内。飞廉且奏纣王，令明早朝见。今特来约兄等明早朝见。古云： 学成文武艺，货与帝王家。 况君父有难，为臣子者忍坐视之耶？ 丁策曰： 贤弟也不问我一声，就将我名字投出去，此事干系重大，岂得草率如此？ 董忠曰： 吾料兄必定出身报国，岂是守株待兔之辈！ 郭宸欢然大笑曰： 董贤弟所举不差，我正在此劝丁兄，不意你先报了名。 丁策只得治酒管待。三人饮了一宵，次早往朝歌来。正是：
痴心要想成梁栋，天意扶周怎奈何！
话说丁策三人，次日来至午门候旨。午门官至殿上奏曰： 今有三贤士在午门候旨。 纣王命： 宣三人进殿。 午门官至外面传旨，三人闻命进殿，望驾进礼称臣。王曰： 昨飞廉荐卿等高才，三卿必有良策可退周兵，辅朕之社稷，以分朕忧。朕自当分茅列土，以爵卿等。朕决不食言。 丁策奏曰： 臣闻： 战危事也。圣王不得已而用。 今周兵至此，社稷有累卵之危，我等虽幼习兵书，固知战守之宜，臣等不过尽此心报效于陛下，其成败利钝，非臣等所逆料也。愿陛下敕所司，以供臣等取用，毋令有掣肘之虞。臣等不胜幸甚！ 纣王大喜，封丁策为神策上将军；郭宸、董忠为威武上将军，随赐袍带，当殿腰金衣紫，赐宴偏殿。三人谢恩。次早参见鲁仁杰，鲁仁杰调人马出朝歌城来。有词为证，词曰：
御林军卒出朝歌，壮士纷纷击鼓鼍。千里愁云遮日色，数重杀气障山窝。被铠甲，荷干戈，人人踊跃似奔波。诸侯八百皆离纣，枉使儿郎陷网罗。
话说鲁仁杰调人马出城安营。只见探马报入中军： 启元帅：成汤遣大兵在城外，立下营寨，请令施行。 子牙传令： 命众将出营，至成汤营前搦战。 只见探马报入中军： 有周营大队人马讨战。 鲁仁杰闻报，亲自领众将出辕门，见子牙乘异兽，两边摆列三山五岳门人。只见哪咤登风火轮，提火尖枪，立于左手；杨戬仗三尖刀，淡黄袍，骑白马，立于右手；雷震子、韦护、金咤、木咤、李靖、南宫适、武吉等一班排立；众诸侯济济师师，大是不同。正是：
扶周灭纣姜元帅，五岳三山得道人。
话说鲁仁杰一马当先，大呼曰： 姜子牙请了！ 子牙在四不相上欠背打躬，问曰： 来者是谁？ 鲁仁杰道： 吾乃纣王驾下总督兵马大将军鲁仁杰是也。姜子牙，你既是昆仑道德之士，如何不遵王化，构合诸侯，肆行猖獗，以臣伐君，屠城陷邑，诛君杀将，进逼都城，意欲何为？千古之下，安能逃叛逆之名，欺君之罪也！今天子已赦尔往愆，不行深究。尔等速速倒戈，撤回戈马，各安疆土，另行修贡。天子亦以礼相看。如若执迷，那时天子震怒，必亲率六师，定捣其穴，立成虀粉，悔之何及！ 子牙笑曰： 你为纣王重臣，为何不察时务，不知兴亡？今纣王罪恶贯盈，人神共怒，天下诸侯会兵驻此，亡在旦夕，子尚欲强言以惑众也。昔日成汤德日隆盛，夏桀暴虐，成汤放于南巢，伐夏而有天下，至今六百余年。至纣之恶，过于夏桀，吾今奉天征讨而诛独夫，公何得尚执迷如此，以逆天命哉！今天下诸侯会兵在此，止弹丸一城，势如累卵，犹欲以言词相尚，公何不智如此！ 鲁仁杰大怒曰： 利口匹夫！吾以你为老成有德之人，故以理相谕，汝犹特强妄谈彼长哉！独不思以臣伐君，遣讥万世耶！ 回顾左右曰： 谁为吾擒此逆贼？ 后有一将大呼曰： 吾来也！ 纵马舞刀，飞来直取子牙。子牙傍有南宫适冲将过来，与郭宸截住厮杀。二马相交，双刀并举。两下擂鼓，杀声大振。丁策在马上也摇枪冲杀过来助战。这壁厢武吉走马抵住交锋。战未有二十余合，有南伯侯鄂顺飞马直冲过来截杀。那边有董忠敌住。子牙营左边恼了一路诸侯，乃是东伯侯姜文焕，磕开紫骅骝，走马刀劈了董忠，使发钢锋，好凶恶！怎见得好刀，有诗为证，诗曰：
怒发冲冠射碧空，钢刀闪灼快如风。旗开得胜姜文焕，一怒横行劈董忠。
话说东伯侯走马刀劈董忠，在成汤阵前，凶如猛虎，恶似豺狼。子牙左右有哪咤大叫曰： 吾等进五关不曾见大功，今日至都城大战，难道束手坐观成败耶！ 言罢，随登开风火轮，摇火尖枪，冲杀过来。杨戬也纵马摇刀，直杀过阵内。这壁厢鲁仁杰纵马摇枪敌住。两家混战，只杀得天愁地暗，鬼哭神嚎。哪咤大战丁策，郭宸也来助战。只听得鼓振乾坤，旗遮旭日。哪咤祭起乾坤圈，正中丁策。可怜！正是：
明知昏主倾邦国，冥下含冤怨董忠。
话说哪咤打死了丁策，郭宸落荒，被杨戬一刀劈于马下。鲁仁杰料不能取胜，随败进行营。子牙鸣金收军。
却说鲁仁杰报入城中，连折三将，大败一阵。纣王闻报，心中甚闷，与众臣共议曰： 今周兵驻师城外，兵败将亡，不能取胜，国内无人，为之奈何？ 傍有殷破败奏曰： 今社稷有累卵之危，万姓有倒悬之急，朝野无人，旦夕莫待，臣与姜子牙有半面之识，舍死至周营，晓以君臣大义，劝其罢兵，令天下诸侯解释，各安本土，或未可知。如其不然，臣愿骂贼而死。 纣王从其言，使殷破败往周营说之。殷破败领旨出城，来至周营，命左右通报。只见中军官进营，来见子牙，启曰： 成汤差官至营门，请令定夺。 子牙传令： 令来。 殷破败随令而入，进了大营。好齐整！只见两边列坐天下诸侯，中军帐上坐姜子牙。殷破败上帐曰： 姜元帅，末将殷破败甲冑在身，不能全体。 子牙忙欠身言曰： 殷老将军此来有何见谕？ 殷破败曰： 末将别元帅已久，不意元帅总六师之长，为诸侯之表率，真荣宠崇耀，令人惊羡！今特来参谒，有一言奉告，但不知元帅肯容纳否？ 子牙曰： 老将军有何事见教？但有可听者，无不如命；如不可行者，亦不必言，幸老将军谅之。 
子牙命赐坐，殷破败逊谢，坐而言曰： 末将尝闻，天子之尊，上等于天，天可灭乎？又法典所载： 有违天子之制而擅专征伐者，是为乱臣。乱臣者，杀无赦。有构会群党谋为不轨，犯上无君者，此为逆臣。逆臣者，则族诛。天下人人得而讨之。 昔成汤以至德，沐风栉雨，伐夏以有天下，相传至今，六百余年，则天下之诸侯、百姓，皆世受国恩，何人不非纣之臣民哉！今不思报本，反倡为乱首，率天下诸侯相为叛乱，残贼生灵，侵王之疆土，覆军杀将，逼王之都城，为乱臣逆臣之尤，罪在不赦。千古之下，欲逃篡弒之名，岂可得乎？末将深为元帅不取也！以末将愚见：元帅当屏退诸侯，各还本国，自修德业，毋令生民涂炭，天子亦不加尔等之罪，惟厥修政事，以乐天年，则天下受无疆之福矣。不识元帅意下如何？ 子牙笑曰： 老将军之言差矣！尚闻： 天下者非一人之天下，乃天下人之天下也。 故天命无常，惟眷有德。昔尧帝有天下而让于舜；虞帝复让于禹；禹相传至桀而荒怠朝政，不修德业，遂坠夏统。成汤以大德得承天命，于是放桀而有天下，传于至今。岂意纣王罪甚于桀，荒淫不道，杀妻诛子，剖贤人之心，炮烙谏官，虿盆宫女，囚奴正士，醢戮大臣，斮朝涉之胫，刳剔孕妇，三纲尽绝，五伦有乖，天怒民怨，自古及今，罪恶昭著未有若此之甚者。语云： 贼仁者，谓之贼；贼义者，谓之残。残贼之人，谓之一夫。 乃天下所共弃者，又安得谓之君哉！今天下诸侯共伐无道，正为天下洗此凶残，救民于水火耳，实有光于成汤。故奉天之罚者，谓之天吏，岂得尚拘之以臣伐君之名耶？ 
殷破败见子牙一番言词，凿凿有理，知不可解，自思： 不若明目张胆，慷慨痛言一番，以尽臣节而已。 乃大言曰： 元帅所说，乃一偏之言，岂至公之语！吾闻：君父有过，为臣子者必委曲周旋谏诤之，务引其君于当道；如甚不得已，亦尽心苦谏，虽触君父之怒，或死，或辱，或缄默以去，总不失忠臣孝子之令名。未闻暴君之过，扬父之恶，尚称为臣子者也。元帅以至德称周，以至恶归君，而尚谓之至德者乎？昔汝先王被囚羑里七年，蒙赦归国，愈自修德，以达君父知遇之恩，未闻有一怨言及君。至今天下共以大德称之。不意传之汝君臣，构合天下诸侯，妄称君父之过，大肆猖獗，屠城陷邑，覆军杀将，白骨盈野，碧血成流；致民不聊生，四民废业，天下荒荒，父子不保，夫妻离散；此皆汝等造这等恶业，遗羞先王，得罪于天下后世，虽有孝子慈孙，焉能盖其篡弒之名哉。况我都城，尚有甲兵十余万，将不下数百员，倘背城一战，胜负尚未可知；汝等岂就藐视天子，妄恃己能耶？ 左右诸侯听殷破败之言，俱各大怒。子牙未及回言，只见东伯侯姜文焕带剑上帐，指殷破败大言曰： 汝为国家大臣，不能匡正其君，引之于当道；今已陷之于丧亡，尚不知耻，犹敢鼓唇弄舌于众诸侯之前耶？真狗彘不若，死有余辜！还不速退，免尔一死！ 子牙急止之曰： 两国相争，不禁来使。况为其主，何得与之相争耶？ 姜文焕尚有怒色。殷破败被姜文焕数语，骂得勃然大怒，立起骂曰： 汝父构通皇后，谋逆天子，诛之宜也。汝尚不克修德业，以盖父愆，反逞强恃众，肆行叛乱，真逆子有种。吾虽不能为君讨贼，即死为厉鬼，定杀汝等耳！ 
姜文焕被殷破败之骂，一腔火起，满面烟生，执剑大骂曰： 老匹夫！我思吾父被醢，国母遭害，俱是你这一班贼子播弄国政，欺君罔上，造此祸端！不杀你这老贼，吾父何日得泄此沉冤于地下也！ 骂罢，手起一刀，挥为两段。及至子牙止之已无济矣。众诸侯齐曰： 东伯姜君侯斩此利口匹夫，大快人意！ 子牙曰： 不然。殷破败乃天子大臣，彼以礼来讲好，岂得擅行杀戮，反成彼之名也。 姜文焕曰： 这匹夫敢于众诸侯之前鼓唇摇舌，说短论长，又叱辱不才，情殊可恨。若不杀之，心下郁闷。 子牙曰： 事已至此，悔之无及。 命左右将破败之尸抬出，以礼厚葬，打点进兵。不知后事如何，下回分解。
