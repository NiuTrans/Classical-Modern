海外自东南陬至东北陬者。
(长差)丘，爰有遗玉、青马、视肉、杨柳、甘华。甘果所生，在东海。两山夹丘，上有树木。一曰嗟丘。一曰百果所在，在尧葬东。
大人国在其北，为人大，坐而削船。一曰在(长差)丘北。
奢比尸在其北，兽身、人面、大耳，珥两青蛇。一曰肝榆之尸在大人北。
君子国在其北，衣冠带剑，食兽，使二大虎在旁，其人好让不争。有薰华草，朝生夕死。一曰在肝榆之尸北
𧈫𧈫在其北，各有两首。一曰在君子国北。
朝阳之谷，神曰天吴，是为水伯。在𧈫北两水间。其为兽也，八首人面，八足八尾，皆青黄。
青丘国在其北，其狐四足九尾。一曰在朝阳北。
帝命竖亥步，自东极至于西极，五亿十选九千八百步。竖亥右手把算，左手指青丘北。一曰禹令竖亥。一曰五亿十万九千八百步。
黑齿国在其北，为人黑，食稻啖蛇，一赤一青，在其旁。一曰在竖亥北，为人黑首，食稻使蛇，其一蛇赤。
下有汤谷。汤谷上有扶桑，十日所浴，在黑齿北。居水中，有大木，九日居下枝，一日居上枝。
雨师妾在其北。其为人黑，两手各操一蛇，左耳有青蛇，右耳有赤蛇。一曰在十日北，为人黑身人面，各操一龟。
玄股之国在其北。其为人衣鱼食，使两鸟夹之。一曰在雨师妾北。
毛民之国在其北，为人身生毛。一曰在玄股北。
劳民国在其北，其为人黑。或曰教民。一曰在毛民北，为人面目手足尽黑。
东方句芒，鸟身人面，乘两龙。
