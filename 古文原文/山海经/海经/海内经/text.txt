东海之内，北海之隅，有国名曰朝鲜；天毒，其人水居，偎人爱之。
西海之内，流沙之中，有国名曰壑市。
西海之内，流沙之西，有国名曰泛叶。
流沙之西，有鸟山者，三水出焉。爰有黄金、璇瑰、丹货、银铁，皆流于此中。又有淮山，好水出焉。
流沙之东，黑水之西，有朝云之国、司彘之国。黄帝妻嫘祖，生昌意。昌意降处若水，生韩流。韩流擢首、谨耳、人面、豕喙、麟身、渠股、豚止，取淖子曰阿女，生帝颛顼。
流沙之东，黑水之间，有山名不死之山。
华山青水之东，有山名曰肇山。有人名曰柏高，柏高上下于此，至于天。
西南黑水之间，有都广之野，后稷葬焉。爰有膏菽、膏稻、膏黍、膏稷，百谷自生，冬夏播琴。鸾鸟自歌，凤鸟自儛，灵寿实华，草木所聚。爰有百兽，相群爰处。此草也，冬夏不死。
南海之外，黑水青水之间，有木名曰若木，若水出焉。
有禺中之国。有列襄之国。有灵山，有赤蛇在木上，名曰蠕蛇，木食。
有盐长之国。有人焉鸟首，名曰鸟氏。
有九丘，以水络之：名曰陶唐之丘、有叔得之丘、孟盈之丘、昆吾之丘、黑白之丘、赤望之丘、参卫之丘、武夫之丘、神民之丘。有木，青叶紫茎，玄华黄实，名曰建木，百仞无枝，有九欘，下有九枸，其实如麻，其叶如芒。大皞爰过，黄帝所为。
有窫窳，龙首，是食人。有青兽，人面，名是曰猩猩。
西南有巴国。大皞生咸鸟，咸鸟生乘厘，乘厘生后照，后照是始为巴人。
有国名曰流黄辛氏，其域中方三百里，其出是尘土。有巴遂山，渑水出焉。
又有朱卷之国。有黑蛇，青首，食象。
南方有赣巨人，人面长臂，黑身有毛，反踵，见人笑亦笑，唇蔽其面，因即逃也。
又有黑人，虎首鸟足，两手持蛇，方啖之。
有嬴民，鸟足，有封豕。
有人曰苗民。有神焉，人首蛇身，长如辕，左右有首，衣紫衣，冠旃冠，名曰延维，人主得而飨食之，伯天下。
有鸾鸟自歌，凤鸟自舞。凤鸟首文曰德，翼文曰顺，膺文曰仁，背文曰义，见则天下和。
又有青兽如菟名曰菌狗有桂山。有翠鸟。有孔鸟。
南海之内，有衡山，有菌山，有桂山。有山名三天子之都。
南方苍梧之丘，苍梧之渊，其中有九嶷山，舜之所葬，在长沙零陵界中。
北海之内，有蛇山者，蛇水出焉，东入于海。有五采之鸟，飞蔽一乡，名曰翳鸟。又有不距之山，巧倕葬其西。
北海之内，有反缚盗械、带戈常倍之佐，各曰相顾之尸。
伯夷父生西岳，西岳生先龙，先龙是始生氐羌，氐羌乞姓。
北海之内，有山，名曰幽都之山，黑水出焉。其上有玄鸟、玄蛇、玄豹、玄虎、玄狐蓬尾。有大玄之山。有玄丘之民。有大幽之国。有赤胫之民。
有钉灵之国，其民从膝已下有毛，马蹄，善走。
炎帝之孙伯陵，伯陵同吴权之妻阿女缘妇，缘妇孕三年，是生鼓、延、殳。始为侯，鼓、延是始为钟，为乐风。
黄帝生骆明，骆明生白马，白马是为鲧。
帝俊生禺号，禺号生淫梁，淫梁生番禺，是始为舟。番禺生奚仲，奚仲生吉光，吉光是始以木为车。
少皞生般，般是始为弓矢。
帝俊赐羿彤弓素矰，以扶下国，羿是始去恤下地之百艰。
帝俊生晏龙，晏龙是为琴瑟。
帝俊有子八人，是始为歌舞。
帝俊生三身，三身生义均，义均是始为巧倕，是始作下民百巧。后稷是播百谷。稷之孙曰叔均，是始作牛耕。大比赤阴，是始为国。禹、鲧是始布土，均定九州。
炎帝之妻，赤水之子听訞生炎居，炎居生节并，节并生戏器，戏器生祝融。祝融降处于江水，生共工。共工生术器，术器首方颠，是复土穰，以处江水。共工生后土，后土生噎鸣，噎鸣生岁十有二。
洪水滔天。鲧窃帝之息壤以堙洪水，不待帝命。帝令祝融杀鲧于羽郊。鲧复生禹。帝乃命禹卒布土，以定九州。
