海外自西南陬西北陬者。
灭蒙鸟在结匈国北，为鸟青，赤尾。
大运山高三百仞，在灭蒙鸟北。
大乐之野，夏后启于此儛九代，乘两龙，云盖三层。左手操翳，右手操环，佩玉璜。在大运山北。一曰大遗之野。
三身国在夏后启北，一首而三身。
一臂国在其北，一臂、一目、鼻孔。有黄马虎文，一目而一手。
奇肱之国在其北。其人一臂三目，有阴有阳，乘文马。有鸟焉，两头，赤黄色，在其旁。
刑天与帝至此争神，帝断其首，葬之常羊之山。乃以乳为目，以脐为口，操干戚以舞。
女祭、女戚在其北，居两水间，戚操鱼䱇，祭操俎。
䳐鸟、𪆻鸟，其色青黄，所经国亡。在女祭北。䳐鸟人面。居山上。一曰维鸟，青鸟、黄鸟所巢。
丈夫国在维鸟北，其为人衣冠带剑。
女丑之尸，生而十日炙杀之。在丈夫北。以右手鄣其面。十日居之，女丑居山之山。
巫咸国在女丑北，右手操青蛇，左手操赤蛇。在登葆山，群巫所从上下也。
并封在巫咸东，其状如彘，前后皆有首，黑。
女子国在巫咸北，两女子居，水周之。一曰居一门中。
轩辕之国在此穷山之际，其不寿者八百岁。在女子国北。人面蛇身，尾交首上。
穷山在其北，不敢西射，畏轩辕之丘。在轩辕国北。其丘方，四蛇盯绕。
此诸夭之野，鸾鸟自歌，凤鸟自舞皇卵，民食之；甘露，民饮之：所欲自从也。百兽相与群居。在四蛇北。其人两手操卵食之，两鸟居前导之。
龙鱼陵居在其北，状如狸。一曰鰕。即有神圣乘此以行九野。一曰鳖鱼在夭野北，其为鱼也如鲤。
白民之国在龙鱼北，白身披发。有乘黄，其状如狐，其背上有角，乘之寿二千岁。
肃慎之国在白民北。有树名曰雄常，先入伐帝，于此取之。
长股之国在雄常北，披发。一曰长脚。
西方蓐收，左耳有蛇，乘两龙。
