凡与敌战，士卒蹈万死一生之地，而无悔惧之心者，皆信令使然也。上好信以任诚，则下用情而无疑，故战无不胜。法曰： 信则不欺。 
三国魏明帝自征蜀，幸长安，遣司马懿督张合诸军，雍、凉劲卒二十万，潜军密进，窥向剑阁。蜀相诸葛亮时在祁山，旌旗利器，守在险要。会兵交换，在者八万。时魏军始阵，代兵适交，参佐咸以贼众强盛，非力不制，宜权停下兵一月，以并声势。亮曰： 吾统武行师，以大信为本，得利失信，古人所惜；去者束装以待期，妻子鹄立而计日，虽临征难，义所不废。 皆催令去。于是，去者皆悦，愿留一战；征者奋勇，思致死命。相谓曰： 诸葛公之恩，死犹未报也。 临战之日，莫不拔剑争先，以一当十，杀张合，却司马懿，一战大克，信之由也。
