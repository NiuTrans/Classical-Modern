凡与敌相攻，若敌无故退归，必须审察，果力疲粮竭，可选轻锐蹑之。若是归师，则不可遏也。法曰： 归师勿遏。 
汉献帝建安三年，曹操围张绣于穰。刘表遣兵救之，绣欲安众守险，以绝军后。操军不得进，前后受敌，夜乃凿险〔为地道〕伪遁，伏兵以待。绣悉兵来追，操纵奇兵夹攻，大败之。谓荀彧曰： 虏遏我归师，而与吾死地战，吾是以知胜矣。 
