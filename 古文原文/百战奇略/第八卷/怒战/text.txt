凡与敌战，须激励士卒，使忿怒而后出战。法曰： 杀敌者，怒也。 
汉光武建武四年，诏将军王霸、马武讨周建于垂惠。苏茂将兵四千余救建，先遣精骑遮击马武军粮，武往救之。建于城中出兵夹击武，武恃霸援，战不甚力，为茂、建所败，过霸营，大呼求救。霸曰： 贼兵势盛，出必两败，努力而已。 乃闭营坚壁。军吏皆争之。霸曰： 茂兵精锐，其众又多，吾吏士心恐，而捕虏与吾相恃，两军不一，败道也。今闭营坚守，示不相救，彼必乘势轻进；武恨无救，则其战当自倍。如此，茂众疲劳，吾乘其敝，乃可克也。 茂、建果悉兵出攻武，合战良久，霸军中壮士数十人断发请战。霸乃开营后，大叱出精骑袭其背。茂、建前后受敌，遂败走之。
