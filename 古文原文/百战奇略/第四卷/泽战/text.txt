凡出军行师，或遇沮泽、圮毁之地，宜倍道兼行速过，不可稽留也。若不得已，与不能出其地，道远日暮，宿师于其中，必就地形之环龟，其中高，四下为圆营，四面当敌。一则防水潦之厄，一则备四围之寇。法曰： 历沛历圮，坚舍环龟。 
唐，调露元年，突厥阿史德温傅反。诏礼部尚书、检校右卫大将军裴行俭为定襄道行军大总管讨之。军次单于界北，暮，已立营，堑壕既周，行俭更命徙营高冈。吏曰： 吏士安堵，不可扰。 不听，徙之。比夜，风雨雷霆暴至，前设营所，水深丈余，众莫不骇叹，因问何以知其有风雨也，行俭笑曰： 自今但依我节制，勿问我所由知也。 
