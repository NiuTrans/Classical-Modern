凡战，所谓攻者，知彼者也。知彼有可破之理，则出兵以攻之，无有不胜。法曰：「可胜者，攻也。」
三国，魏曹操遣朱光为庐江太守，屯皖，大开稻田，又令间人招诱鄱阳贼帅，使作内应。吴将吕蒙曰：「皖田肥美，若一收熟，彼众必增，如是数岁，操难制矣，宜早除之。」乃具陈其状。于是孙权亲征〔皖〕，一朝夜至。问诸将计策，诸将皆劝作高垒。蒙曰：「治垒必历日乃成，彼城备已修，外救必至，不可图也。且乘雨水以入，若淹留数日，必须尽还，还道艰难，蒙窃危之。今观此城不甚固，以三军锐气，四面攻之，不移时可拔，及水未涨而归，全胜之术也。」吴主权从之。蒙乃荐甘宁为外城都督，率兵攻其前，蒙以精锐继之。侵晨进攻，蒙手执枹鼓，士卒皆腾踊自升，食时破之。既而张辽至夹石，闻城已拔，乃退。权嘉蒙功，即拜庐江太守。
