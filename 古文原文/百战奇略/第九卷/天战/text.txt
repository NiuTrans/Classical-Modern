凡欲兴师动众，伐罪吊民，必任天时。乃君暗政乱，兵骄民困，放逐贤人，诛杀无辜，旱蝗冰雹，敌国有此，举兵攻之，无有不胜。法曰： 顺天时而制征讨。 
北齐，后主纬，隆化元年，擢用邪佞：陆令萱、和士开、高阿那肱、穆提婆、韩长鸾等，宰制天下，陈德信、邓长、何洪珍参预机权。各领亲党，升擢非次，官由财进，狱以赂成，乱政害人，遂致旱魃、水潦、寇盗并起；又猜嫌诸王，皆无罪受损，丞相斛律光及弟荆山公羡，并无罪受诛。渐见覆弱之萌，俄观土崩之势。周武帝乘此，一举而灭之。
