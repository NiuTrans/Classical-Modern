凡与敌战，必先遣使约和。敌虽许诺，言语不一。因其懈怠，选锐卒以击之，其军可败。法曰： 无约而请和者，谋也。 
秦末，天下兵起。沛公西入武关，欲以二万人击秦峣下军，张良曰： 秦兵尚强，未可轻。闻其将多屠、贾子，易以利动。愿沛公且留壁，使人先行，为五万人具食，且日益张旗帜为疑兵，而使郦生持宝啖秦将。 秦将果叛，欲连和。沛公欲听之，良曰： 此独其将欲叛耳，恐士卒不从，不从必危，不如因其懈击之。 沛公乃引兵出击秦军，大破之。
