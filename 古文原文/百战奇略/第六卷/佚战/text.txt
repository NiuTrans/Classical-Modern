凡与敌战，不可恃己胜而放佚，当益加严厉以待敌，佚而犹劳。法曰： 有备无患。 
秦王翦将兵六十万代李信击荆。荆闻王翦益军而来，乃悉国中兵以拒秦。王翦至，坚壁而守之，不肯战。荆兵数出挑战，终不出。王翦日休士，洗沐而善饮食抚循之，亲与士卒同食。久之，王翦使人问： 军中戏乎？ 对曰： 方投石超距。 于是，王翦曰： 士卒可用。 荆数挑战而秦不出，乃引而东。翦因举兵追之，令壮士出击，大破荆军。
