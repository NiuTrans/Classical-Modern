凡与敌战，若我胜彼负，不可骄惰，当日夜严备以待之。敌人虽来，有备无害。法曰： 既胜若否。 
秦二世时，项梁使沛公、项羽别攻城阳，屠之。西破秦军濮阳东，秦收兵入濮阳。沛公、项羽乃攻定陶，因西略地至雍丘，大破秦军，斩李由，还攻外黄。项梁益轻秦，有骄色。宋义进谏于梁曰： 战胜而将骄卒惰者败。今兵少惰矣，而秦兵日益，臣为君畏之。 梁弗听。而使宋义〔使〕于齐。道遇齐使者高陵君显，曰： 公将见武信君乎？ 曰： 然。 曰： 今武信君必败，公徐行即免死，疾行则及祸。 秦果悉兵益章邯击楚军，大败之，项梁死。
