凡与敌战，若彼胜我负，未可畏怯，须思害中之利，当整励器械，激扬士卒，候彼懈怠而击之，则胜。法曰： 因害而患可解也。 
晋末，河间王颙在关中，遣张方讨长沙王义，率众自函谷人屯河南。惠帝遣左将军皇甫商拒之，方潜军破商，遂入洛阳。又奉帝命讨方于城内，方军望见乘舆，于是少却，方止之不可得，众遂大败，杀伤满衢巷。方退壁于十三里桥，人情挫衄，无复固志，多劝方夜遁。方曰： 兵之利钝是常事，贵因败以为成耳。我更前作垒，出其不意，此兵法之奇也。 乃夜潜进逼洛阳城七里。义既新捷，不以为意，忽闻方垒成，乃出战，遂大败而还。
