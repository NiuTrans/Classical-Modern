凡与敌对垒，胜负未决，有粮则胜。若我之粮道，必须严加守护，恐为敌人所抄。若敌人之饷道，可分锐兵以绝之。敌既无粮，其兵必走，击之则胜。法曰： 军无粮食则亡。 
汉末，曹操与袁绍相持于官渡。绍遣军运粮，使淳于琼等五人将兵万余人送之，宿绍营北四十里。绍谋臣许攸贪财，绍不能足，奔归操，因说操曰： 今袁绍有辎重万余乘，而乏严备，今以轻兵袭之，燔其积聚，不过三日，袁氏自败矣。 左右〔疑之〕，荀攸、贾诩劝操。〔操〕乃留曹洪守，自将步骑五千人，皆用袁军旗帜，衔枚缚马口，夜从间道出，人负束薪，所历道有问者，语之曰： 袁公恐操抄掠后军，遣军益备。 闻者信以为然，皆自若。既至，围屯，即放火，营中惊乱，大败之。绍弃甲而遁。
