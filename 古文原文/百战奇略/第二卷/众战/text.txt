凡战，若我众敌寡，不可战于险阻之间，须要平易宽广之地。闻鼓则进，闻金则止，无有不胜。法曰： 用众进止。 
东晋太元时，秦苻坚进屯寿阳，列阵淝水，与晋将谢玄相拒。玄使谓苻坚曰： 君远涉吾境，而临水为阵，是不欲速战。请君稍却，令将士得周旋，仆与诸君缓辔而观之，不亦善乎！ 坚众皆曰： 宜阻淝水，莫令得上。我众彼寡，势必万全。 坚曰： 但却军，令得过，而我以铁骑数十万，向水逼而杀之。 融亦以为然。遂麾兵使却，众因乱而不能止。于是，玄与谢琰、桓伊等，以精锐八千渡淝水，右军拒张耗，小退。玄、琰仍进兵，大战淝水南，坚众大溃。
