凡与敌战，士卒宁进死，而不肯退生者，皆将恩惠使然也。三军知在上之人爱我如子之至，则我之爱上也如父之极。故陷危亡之地，而无不愿死以报上之德。法曰： 视卒如爱子，故可与之俱死。 
战国，魏将吴起为西河守，与士卒最下者同衣食。坐不设席，行不乘骑，亲裹赢粮，与士卒分劳苦。卒有病疽者，起为吮之。卒母闻而哭之。或曰： 子，卒也，而将军自吮其疽，何哭也？ 母曰： 非然也。往年吴公吮其父，其父战不旋踵，遂死于敌。吴公今又吮其子，妾不知其死所矣。是以哭之。 文侯以吴起用兵廉平，得士卒心，使守西河，与诸侯大战七十六，全胜六十四。
