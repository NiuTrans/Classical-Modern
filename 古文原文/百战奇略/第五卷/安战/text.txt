凡敌人远来气锐，利于速战；我深沟高垒，安守勿应，以待其敝。若彼以事挠我求战，亦不可动。法曰： 安则静。 
三国，蜀将诸葛亮率众十余万出斜谷，垒于渭水之南。魏遣大将司马懿拒之，诸将欲往渭北以待之，懿曰： 百姓积聚皆在渭南，此必争之地也。 遂率军而济，背水为垒。因谓诸将曰： 亮若勇者，当出武功，依山而东。若西上五丈原，则诸军无事矣。 亮果上五丈原。会有长星坠亮之垒，懿知其必败。时魏王以亮率军远入，利在急战，每命懿持重，以俟其变。亮数挑战，懿不出，因遗懿以巾帼妇人之饰。懿终不出。懿弟子孚书问军事，懿复曰； 亮志大而不见机，多谋少决，好兵而无权，虽持兵十万，已堕吾画中，破之必矣。 与之对垒百余日，会亮病卒，诸将烧营遁走，百姓奔告，懿出兵追之。亮长史杨仪反旗鸣鼓，若将向懿者。懿以归师不之迫，于是杨仪结阵而去。经日，行其营垒，观其遗事，获其图书、粮食甚众。懿审其必死，曰： 天才奇才也！ 辛毗以为尚未可知。懿曰： 军家所重，军书密计、兵马粮食，今皆弃之，岂有人损其五脏而可以生乎？宜急追之。 关中多蒺藜，懿使军士三千人着软材平底木履前行，蒺藜着履，然后马步俱进。追到赤岸，乃知亮已死。时百姓为之谚曰： 死诸葛能走生仲达。 懿笑曰： 吾能料生，不能料死故也。 
