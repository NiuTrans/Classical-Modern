凡与敌战，必务持重，见利则动，不见利则止，慎不可轻举也。若此，则必不陷于死地。法曰： 不动如山。 
春秋，晋将栾书伐楚，将战，楚晨压晋军而阵。军吏患之，裨将范丏趋进曰： 塞井夷灶，陈于军中，而疏行首。〔晋、楚唯天所授，何患焉？ 文子执戈逐之，曰： 国之存亡，天也，童子何知焉？ 〕栾书曰： 楚师轻佻，吾持重固垒以待之，三日必退。退而击之，必获全胜。 〔至曰： 楚有六间，不可失也。其二卿相恶，王卒以旧，郑陈而不整，蛮军而不陈，陈不违晦，在陈而嚣，合而更嚣，各顾其后，莫有斗心；旧不必良，以犯天忌，我必克之。 〕公说。于是败楚师于鄢陵。
