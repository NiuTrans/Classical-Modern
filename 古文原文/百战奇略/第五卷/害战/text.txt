凡与敌各守疆界，若敌人寇抄我境，以扰边民，可于要害处设伏兵，或筑障塞以邀之，敌必不敢轻犯。法曰： 能使敌人不得至者，害之也。 
唐时，朔方军总管沙矺忠义为突厥所败，诏张仁愿摄御史大夫代之。既至，贼已出，率兵蹑击，夜掩其营，破之。始，朔方军与突厥以河为界，北崖有拂云祠，突厥每犯边，必先谒祠祷祀，然后引兵渡而南。时默啜悉兵西击突骑施，张仁愿请乘虚取漠南，于河北筑三受降城，绝虏南寇路。唐休璟以为： 西汉以来，皆南守河，今筑城虏腹中，终为所有。 仁愿固请，中宗许之。表留岁满镇兵以助其功，时咸阳兵二百人逃归，仁愿擒之，尽斩城下，军中股栗，役者尽力，六旬而三城就。以拂云为中城，南直朔方；西城南直灵武，东城南直榆林。三垒相距各四百余里，其北皆大碛也，斥地三百里远。又于牛头朝那山北置烽候千八百所。自是突厥不敢逾山牧马，朔方复无寇。岁省费亿计，减镇兵数万。
