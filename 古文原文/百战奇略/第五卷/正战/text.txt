凡与敌战，若道路不能通，粮饷不能进，推计不能诱，利害不能惑，须用正兵。正兵者，拣士卒，利器械，明赏罚，信号令。且战且前，则胜矣。法曰： 非正兵，安能致远？ 
宋檀道济为高祖北伐前锋，至洛阳，凡拔城破垒，俘四千余人。议者谓应戮以为京观。道济曰： 伐罪吊民，正在今日。王师以正为律，何必杀人！ 皆释而遣之。于是戎夷感悦，相率归之者众。
