凡与敌对垒，我欲袭敌，须丛草杂木，多张旗帜，以为人屯。使敌备东，而击其西，则必胜。或我欲退，伪为虚阵，设留而退，敌必不敢追我。法曰： 众草多障者，疑也。 
《北史》：周武帝东征，以宇文宪为前锋，守雀鼠谷。帝亲临围晋州，齐主闻晋州被围，亦自来援。时陈王纯屯千里径，大将军永昌公椿屯鸡栖原，大将军宇文盛守汾水关，并受宪节度。〔宪〕密谓椿曰： 兵者，诡道。汝今为营，不须张幕，可伐柏为庵，示有所处。〔令〕兵去之后，贼至犹疑。 时齐主分兵〔万人〕向千里径，又遣众出汾水关，自帅大军与椿对。椿告齐兵急，宪自往救之。会军败，齐追逐，师夜引还。齐人果以柏庵为帐幕之备，遂不敢进。翌日始悟。
