凡安不忘危，治不忘乱，圣人之深诫也。天下无事，不可废武，虑有弗庭，无以捍御。必须内修文德，外严武备，怀柔远人，戒不虞也。四时讲武之礼，所以示国不忘战。不忘战者，教民不离乎习兵也。法曰： 天下虽安，忘战必危。 
唐玄宗时，承平日久，毁戈牧马，罢将销兵，国不知备，民不知战。及安史之乱，仓卒变生于不图，文士不足以为将，市人不足以为战，而神器几危，旧物几失。吁，战岂可忘乎哉！
