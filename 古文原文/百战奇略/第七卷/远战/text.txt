凡与敌阻水相拒，我欲远渡，可多设舟楫，示之若近济，则敌必并众应之，我出其空虚以济。如无舟楫，可用竹木、蒲苇、罂缶、瓮囊、枪杆之属，缀为排筏，皆可济渡。法曰： 远而示之近。 
汉初，魏王豹初降汉，复以亲疾请归，至国，即绝其河关，反与楚约和。汉王遣郦生往说豹，不听。汉王以韩信为左丞相击豹。〔魏王〕盛兵蒲阪，塞临晋；信乃益为疑兵，陈船欲渡临晋，而引兵从夏阳以木罂渡军，袭安邑。魏王豹惊，帅兵迎战，信遂虏豹，定魏〔，为河东郡〕。
