凡与敌战，若敌人行阵整齐，士卒安静，未可轻战，伺其变动击之，则利。法曰： 无邀正正之旗。 
三国，魏司马懿征公孙渊，〔次于辽水。渊遣步骑数万，阻辽隧，坚壁而守，以距帝。〕懿泛舟潜济辽水，〔傍辽水〕作〔长〕围，弃城而向襄平。诸将曰：「不攻城而作围，非所以示众也。」懿曰： 贼坚营高垒，欲以老吾军也。攻之，正堕其计。贼大众在此，其巢穴虚失，我直指襄平，必人怀内惧，惧而求战，破之必矣。 遂整阵而过。贼见兵出其后，果邀之，乃纵兵逆击，大破之。
