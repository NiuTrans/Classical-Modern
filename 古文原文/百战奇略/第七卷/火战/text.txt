凡战，若敌人居近草莽，营舍茅竹，积刍聚粮，天时燥旱，因风纵火以焚之，选精兵以击之，其军可破。法曰： 行火必有因。 
汉灵帝中平元年，皇甫嵩讨黄巾，汉将朱隽与贼波才战，败，贼遂围嵩于长社。贼依草结营，会大风。嵩敕军束苣乘城，使锐卒间出围外，纵火大呼，城上举燎应之，嵩因鼓而奔其阵，贼惊乱奔走。会帝遣曹操将兵适至，合战大破之，斩首数万级。
