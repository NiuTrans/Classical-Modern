若夫玉毫流照，甘露洒于大千；金镜扬辉，薰风被于有截。故知示现三界，粤称天下之尊；光宅四表，式标域中之大。是以慧日沦影，像化之迹东归；帝猷宏阐，大章之步西极。
有慈恩道场三藏法师，讳玄奘，俗姓陈氏，其先颍川人也。帝轩提象，控华渚而开源；大舜宾门，基历山而耸构。三恪照于姬载，六奇光于汉祀。书奏而承朗月，游道而聚德星。纵壑骈鳞，培风齐翼。世济之美，郁为景胄。
法师籍庆诞生，含和降德，结根深而犇茂，导源浚而灵长。奇开之岁，霞轩月举；聚沙之年，兰薰桂馥。洎乎成立，艺殚坟素。九皋载响，五府交辟。以夫早悟真假，夙昭慈慧，镜真筌而延伫，顾生涯而永息。而朱绂紫缨，诚有界之徽网；宝车丹枕，实出世之津途。由是摈落尘滓，言归闲旷。令兄长捷法师，释门之栋干者也。擅龙象于身世，挺鹙鹭于当年。朝野挹其风猷，中外羡其声彩。既而情深友爱，道睦天伦。法师服勤请益，分阴靡弃。业光上首，擢秀檀林；德契中庸，腾芬兰室。抗策平道，包九部而吞梦；鼓枻玄津，俯四韦而小鲁。自兹遍游谈肆，载移凉燠，功既成矣，能亦毕矣。至于泰初日月，独耀灵台；子云鞶帨，发挥神府。于是金文暂启，伫秋驾而云趋；玉柄才捴，披雾市而波属。若会斫轮之旨，犹知拜瑟之微。以泻瓶之多闻，泛虚舟而独远。乃于轘辕之地，先摧鍱腹之夸；井络之乡，遽表浮杯之异。远迩宗挹，为之语曰： 昔闻荀氏八龙，今见陈门双骥。 汝、颍多奇士，诚哉此言。
法师自幼迄长，游心玄籍。名流先达，部执交驰，趋末忘本，摭华捐实，遂有南北异学，是非纷纠。永言于此，良用怃然。或恐传译踳驳，未能筌究，欲穷香象之文，将罄龙宫之目。以绝伦之德，属会昌之期，杖锡拂衣，第如遐境。于是背玄灞而延望，指葱山而矫迹，川陆绵长，备尝艰险。陋博望之非远，嗤法显之为局。游践之处，毕究方言，镌求幽赜，妙穷津会。于是词发雌黄，飞英天竺；文传贝叶，聿归振旦。
太宗文皇帝金轮纂御，宝位居尊。载伫风徽，召见青蒲之上；乃眷通识，前膝黄屋之间。手诏绸缪，中使继路。俯摛睿思，乃制《三藏圣教序》，凡七百八十言。今上昔在春闱，裁《述圣记》，凡五百七十九言。启玄妙之津，尽揄扬之旨。盖非道映鸡林，誉光鹫岳，岂能缅降神藻，以旌时秀？
奉诏翻译梵本，凡六百五十七部。具览遐方异俗，绝壤殊风，土著之宜，人伦之序，正朔所暨，声教所覃，著《大唐西域记》，勒成一十二卷。编录典奥，综核明审，立言不朽，其在兹焉。
