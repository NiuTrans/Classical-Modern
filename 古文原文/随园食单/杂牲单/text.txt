牛、羊、鹿三牲，非南人家常时有之之物。然制法不可不知。作《杂牲单》。
<strong>牛肉<br/></strong>买牛肉法，先下各［食甫］定钱，凑取腿筋夹肉处，不精不肥。然后带回家中，剔去皮膜，用三分酒、二分水清煨，极烂；再加秋油收汤。此太牢独法治孤行者也，不可加加别物配搭。
<strong>牛舌<br/></strong>牛舌最佳。去皮、撕膜、切片，入肉中同煨。亦有冬腌风干者，隔年食之，极似好火腿。
<strong>羊头<br/></strong>羊头毛是去净，如去不净，用火烧之。洗净切开，煮烂去骨。其口内老皮俱要去净。将眼睛切成二块，去黑皮，眼珠不用，切成碎丁。取老肥母鸡汤煮之，加香蕈、笋丁，甜酒四两，秋油一杯。如吃辣，用小胡椒十二颗、葱花十二段；如吃酸，用好米醋一杯。
<strong>羊蹄<br/></strong>煨羊蹄照煨猪蹄法，分红、白二色。大抵用清酱煮红，用盐者白。山药丁同煨。
<strong>羊羹<br/></strong>取熟羊肉斩小块，如骰子大。鸡汤煨，加笋丁、香蕈丁、山药丁同煨。
<strong>羊肚羹<br/></strong>将羊肚洗净，煮烂切丝，用本汤煨之。加胡椒、醋俱可。北人炒法，南人不能如其脆。钱［王与］沙方伯家锅烧羊肉极佳，将求其法。
<strong>红煨羊肉<br/></strong>与红煨猪肉同。加刺眼、核桃，放入去膻。亦古法也。
<strong>炒羊肉丝<br/></strong>与炒猪肉丝同。可以用纤，愈细愈佳。葱丝拌之。
<strong>烧羊肉<br/></strong>羊肉切大块，重五七斤者，铁叉火上烧之。味果甘脆，宜惹宋仁宗认夜半之思也。
<strong>全羊<br/></strong>全羊法有七十二种，可吃者不过十八九种而已。此屠龙之技，家厨难学。一盘一碗全是羊肉，而味各不同才好。
<strong>鹿肉<br/></strong>鹿肉不可轻得。得而制之，其嫩鲜的獐肉之上。烧食可，煨食亦可。
<strong>鹿筋二法<br/></strong>鹿筋难烂。须三日前先捶煮之，绞出臊水数遍，加肉汁汤煨之，再用鸡汁汤煨；加秋油、酒，微纤收汤；不搀他物，便成白色，用盘盛之。如兼用火腿、冬笋、香蕈同煨，便成红色，不收汤，以碗盛之。白色者加花椒细末。
<strong>獐肉<br/></strong>制獐肉与制牛鹿同。可以作脯。不如鹿肉之活，而细腻过之。
<strong>果子狸<br/></strong>果子狸，鲜者难得。其腌干者，用蜜酒酿，蒸熟，快刀切片上桌。先用米泔水泡一日，去尽盐秽。较火腿沉嫩而肥。
<strong>假牛乳<br/></strong>用鸡蛋清拌蜜酒酿，打掇入化，上锅蒸之。以嫩腻为宜。火候迟便老，蛋清太多亦老。
<strong>鹿尾<br/></strong>尹文端公品味，以鹿尾为第一。然南方人不能常得从北京来者，又苦不鲜新。余尝得极大者，用菜叶包而蒸之，味果不同。其最佳处的尾上一道浆耳。
