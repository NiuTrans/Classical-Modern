梁昭明以点心为小食，郑傪嫂劝叔且点心，由来旧矣。作《点心单》。
<strong>鳗面<br/></strong>大鳗一条蒸烂，拆肉去骨，和入面中，入鸡汤清揉之擀成面皮，小刀划成细条，入鸡汁、火腿汁、蘑菇汁滚。
<strong>温面<br/></strong>将细面下汤沥干，放碗中，用鸡肉、香蕈浓卤，临吃，各自取瓢加上。
<strong>鳝面<br/></strong>熬鳝成卤，加面再滚。此杭州法。
<strong>裙带面<br/></strong>以小刀截面成条，微宽，则号 裙带面 。大概作面，总以汤多为佳，在碗中望不见面为妙。宁使食毕再加，以便引人入胜。此法扬州盛行，恰甚有道理。
<strong>素面<br/></strong>先一日将蘑菇蓬熬汁，定清；次日将笋熬汁，加面滚上。此法扬州定慧庵僧人制之极精，不肯传人。然其大概亦可仿求。其纯黑色的或云暗用虾汁、蘑菇原汁，只宜澄云泥沙，不重换水，则原味薄矣。
<strong>蓑衣饼<br/></strong>干面用冷水调，不可多，揉擀薄后，卷拢再擀薄了，用猪油、白糖铺匀，再卷拢擀成薄饼，用猪油熯黄。如要盐的，用葱椒盐亦可。
<strong>虾饼<br/></strong>生虾肉，葱盐、花椒、甜酒脚少许，加水和面，香油灼透。
<strong>薄饼<br/></strong>山东孔藩台家制薄饼，薄若蝉翼，大若茶盘，柔腻绝伦。家人如其法为之，卒不能及，不知何故。秦人制小锡罐，装饼三十张。每客一罐。饼小如柑。罐有盖，可以贮馅。用炒肉丝，其细如发。葱亦如之。猪羊并用，号曰 西饼 。
<strong>面老鼠<br/></strong>以热水和面，俟鸡汁滚时，以箸夹入，不分大小，加活菜心，别有风味。
<strong>颠不棱即肉饺也<br/></strong>糊面摊开，裹肉为馅蒸之。其计好处全在作馅得法，不过肉嫩去筋作料而已。余到广东，吃官司镇台颠不棱，甚佳。中用肉皮煨膏为馅，故觉软美。
<strong>韭合<br/></strong>韭菜切末拌肉，加作料，面皮包之，入油灼之。面内加酥更妙。
<strong>糖饼（又名面衣）<br/></strong>糖水溲面，起油锅令热，用箸夹入；其作成饼形者，号 软锅饼 ，杭州法也。
<strong>烧饼<br/></strong>用松子、胡桃仁敲碎，加糖屑、脂油和面炙之，以两面熯黄为度，而加芝麻。叩儿会做，面罗至四五次，则白如雪矣。须用两面锅，上下放火，得奶酥更佳。
<strong>千层馒头<br/></strong>杨参戎家制馒头，其白如雪，揭之如有千层。金陵人不能也。其法扬州得半，常州、无锡亦得其半。
<strong>面茶<br/></strong>熬粗茶汁，炒面兑入，加芝麻酱亦可，加牛乳亦可，微加一撮盐。无乳则加奶酥、奶皮亦可。
<strong>杏酪<br/></strong>捶杏仁作浆，挍去渣，拌米粉，加紧糖熬之。
<strong>粉衣<br/></strong>如作面衣之法。加糖、俱可，取其便也。
<strong>竹叶粽<br/></strong>取竹叶裹白糯米煮之。尖小如初生菱角。
<strong>萝卜汤圆<br/></strong>萝卜刨丝滚熟，去臭气，微干，加葱酱拌之，放粉团中作馅，再用麻油灼之。汤滚亦可。春圃方伯家制萝卜饼，叩儿学会，可照此法作韭菜饼、野鸡饼试之。
<strong>水粉汤圆<br/></strong>用水粉和作汤圆，滑腻异常，中用松仁、核桃、猪油、糖作馅，或嫩肉去筋丝捶烂，加葱末、秋油作馅亦可。作水粉法，以糯米浸水中一日夜，带水磨之，用布盛接，布下加灰，以去其渣，取细粉晒干用。
<strong>脂油糕<br/></strong>用纯糯粉拌脂油，放盘中蒸熟，加冰糖捶碎，入粉中蒸好，用刀切开。
<strong>雪花糕<br/></strong>蒸糯饭捣烂，用芝麻屑加糖为馅，打成一饼，再切方块。
<strong>软香糕<br/></strong>软香糕，以苏州都林桥为第一。其次虎丘糕，西施家为第二。南京南门外报恩寺则第三矣。
<strong>百果糕<br/></strong>杭州北关外卖者最佳。以粉糯多松仁、胡桃而不放橙丁者为妙。其甜处非蜜非糖，可暂可久。家中不能得其法。
<strong>栗糕<br/></strong>煮栗极烂，以纯糯粉加糖为糕蒸之，上加瓜仁、松子。此重阳小食也。
<strong>青糕、青团<br/></strong>捣青草为汁，和粉作粉团，色如碧玉。
<strong>合欢饼<br/></strong>蒸糕为饭，以木印印之，如小珙璧状，入铁架熯之，微用油，方不粘架。
<strong>鸡豆糕<br/></strong>研碎鸡豆，用微粉为糕，放盘中蒸之。临食用小刀片开。
<strong>鸡豆粥<br/></strong>磨碎鸡豆为粥，鲜者最佳，陈者亦可。加山药、茯苓尤妙。
<strong>金团<br/></strong>杭州金团，凿木为桃、杏、元宝之状，和粉搦成，入木印中便成。其馅不拘荤素。
<strong>麻团<br/></strong>蒸糯米捣烂为团，用芝麻屑拌糖作馅。
<strong>芋粉团<br/></strong>磨芋粉晒干，和米粉用之。朝天宫道士制芋粉团，野鸡馅，极佳。
<strong>熟藕<br/></strong>藕须贯米加糖自煮，并汤极佳。外卖者多用灰水，味变，不可食也。余性爱食嫩藕，虽软熟而以齿决，故味在也。如老藕一煮成泥，便无味矣。
<strong>新栗、新菱<br/></strong>新出之栗，烂煮之，有松子仁香。厨人不肯煨烂，故金陵人有终身不知其味者。新菱亦然。金陵人待其老方食故也。
<strong>莲子<br/></strong>建莲虽贵，不如湖莲之易煮也。大概小熟抽心去皮，后下汤，用文火煨之，闷住合盖，不可开视，河停火。如此两炷香，则莲子熟时，不生骨矣。
<strong>芋<br/></strong>十月天晴时，取芋子、芋头，晒之极干，放草中，勿使冻伤。春间煮食，有自然之甘。俗人不知。
<strong>萧美人点心<br/></strong>仪真南门外，萧美人善制点心，凡馒头、糕、饺之类，小巧可爱，洁白如雪。
<strong>刘方伯月饼<br/></strong>用山东飞面，作酥为皮，中用松仁、核桃仁、瓜子仁为细末，微加冰糖和猪油儿馅，食之不觉甚甜，而香松柔腻，迥异寻常。
<strong>陶方伯十景点心<br/></strong>每至年节，陶方伯夫人手制点心十种，皆山东飞面所为。奇形诡状，五色纷披。食之皆甘，令人应接不暇。萨制军云： 吃孔方伯薄饼，而天下之薄饼可废；吃陶方伯十景点心，而天下之点心可废。 自陶方伯亡，而此点心亦成《广陵散》矣。呜呼！
<strong>杨中丞西洋饼<br/></strong>用鸡蛋清和飞面作稠水，放碗中。打铜夹剪一把，头上作饼形，如蝶大，上下两面，铜合缝处不到一分。生烈火烘铜夹，撩稠水，一糊一夹一熯，顷刻成饼。白如雪，明如绵纸，微加冰糖、松仁屑子。
<strong>白云片<br/></strong>南殊锅巴，薄如绵纸，以油炙之，微加白糖，上口极脆。金陵人制之最精，号 白云片 。
<strong>风枵<br/></strong>以白粉浸透，制小片入猪油灼之，起锅时加糖糁之，色白如霜，上口而化。杭人号曰 风枵 。
<strong>三层玉带糕<br/></strong>以纯糯粉作糕，分作三层；一层粉，一层猪油白糖，夹好蒸之，蒸熟切开。苏州人法也。
<strong>运司糕<br/></strong>卢雅雨作运司，年已老矣。扬州店中作糕献之，大加称赏。从此遂有 运司糕 之名。色白如雪，点胭脂，红如桃花。微糖作馅，淡而弥旨。以运司衙门前店作为佳。他店粉粗色劣。
<strong>沙糕<br/></strong>糯粉蒸糕，中夹芝麻、糖屑。
<strong>小馒头、小馄饨<br/></strong>作馒头如胡桃大，就蒸笼食之。每箸可夹一双。扬州物也。扬州发酵最佳。手捺之不盈半寸，放松仍隆然而高。小馄饨小如龙眼，用鸡汤下之。
<strong>雪蒸糕法<br/></strong>每磨细粉，用糯米二分，粳米八分为则，一拌粉，将置盘中，用凉水细细洒之，以捏则如团、撒则如砂为度。将粗麻筛筛出，其剩下块搓碎，仍于筛上尽出之，前后和匀，使干湿不偏枯，以巾覆之，勿令风干日燥，听用。（水中酌加上洋糖则更有味，与市中枕儿糕法同。）一锡圈及锡钱，俱宜洗剔极净，临时略将香油和水，布蘸拭之。每一蒸后，必一洗一拭。一锡圈内，将锡钱置妥，先松装粉一小半，将果馅轻置当中，后将粉松装满圈，轻轻攩平，套汤瓶上盖之，视盖口气直冲为度。取出覆之，先去圈，后去钱，饰以胭脂，两圈更递为用。一汤瓶宜洗净，置汤分寸以及肩为度。然多滚则汤易涸，宜留心看视，备热水频添。
<strong>作酥饼法<br/></strong>冷定脂油一碗，开水一碗，先将油同水搅匀，入生面，尽揉要软，如擀饼一样，外用蒸熟面入脂油，合作一处，不要硬了。然后将生面做团子，如核桃大，将熟面亦作团子，略小一晕，再将熟面团子包在生面团子中，擀成长饼，长可八寸，宽二三寸许，然后折叠如碗样，包上穰子。
<strong>天然饼<br/></strong>泾阳张荷塘明府家制天然饼，用上白飞面，加微糖及脂油为酥，随意搦成饼样，如碗大，不拘方圆，厚二分许。用洁净小鹅子石衬而熯之，随其自为凹凸，色半黄便起，松美异常。或用盐亦可。
<strong>花边月饼<br/></strong>明府家制花边月饼，不在山东刘方伯之下。余常以轿迎其女厨来园制造，看用飞面拌生猪油子团百搦，才用枣肉嵌入为馅，裁如碗大，以手搦其四边菱花样。用火盆两个，上下覆而炙之。枣不去皮，取其鲜也；油不先熬，取其生也。含之上口而化，甘而不腻，松而不滞，其工夫全在搦中，愈多愈妙。
<strong>制馒头法<br/></strong>偶食新明府馒头，白细如雪，面有银光，以为是北面之故。龙云不然。面不分南北，只要罗得极细。罗筛至五次，则自然白细，不必北面也。惟做酵最难。请其庖人来教，学之卒不能松散。
<strong>扬州洪府粽子<br/></strong>洪府制粽，取顶高糯米，捡其完善长白者，去共半颗散碎者，淘之极熟，用大箸叶裹之，中放好火腿一大块，封锅闷煨一日一夜，柴薪不断。食之滑腻温柔，肉与米化。或云：即用火腿肥者斩碎，散置米中。
