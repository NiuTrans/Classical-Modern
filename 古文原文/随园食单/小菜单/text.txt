小菜佐食，如府史胥徒佐六官司也。醒脾解浊，全在于斯。作《小菜单》。
<strong>笋脯<br/></strong>笋脯出处最多，以家园所烘为第一。取鲜笋加盐煮熟，上篮烘之。须昼夜环看，稍火不旺则溲矣。用清酱者，色微黑。春笋、冬笋皆可为之。
<strong>天目笋<br/></strong>天目笋多在苏州发卖。其篓中盖面者最佳，下二寸便搀入老根硬节矣。须出重价，专买其盖面者数十条，如集狐成腋之义。
<strong>玉兰片<br/></strong>以冬笋烘片，微加蜜焉。苏州孙春杨家有盐、甜二种，以盐者为佳。
<strong>素火腿<br/></strong>处州笋脯，号 素火腿 ，即处片也。久之太硬，不如买毛笋自烘之为妙。
<strong>宣城笋脯<br/></strong>宣城笋尖，色黑而肥，与天目笋大同小异，极佳。
<strong>人参笋<br/></strong>制细笋如人参形，微加蜜水。扬州人重之，故价颇贵。
<strong>笋油<br/></strong>笋十斤，蒸一日一夜，穿通其节，铺板上，如作豆腐法，上加一板压而榨之，使汁水流出，加炒盐一两，便是笋油。其笋晒干仍可作脯。天台僧制以送人。
<strong>虾油<br/></strong>买虾子数斤，同秋油入锅熬之，起锅用布沥出秋油，乃将布包虾子，同放罐中盛油。
<strong>喇虎酱<br/></strong>秦椒捣烂，和甜酱蒸之，可用虾米搀人。
<strong>熏鱼子<br/></strong>熏鱼子色如琥珀，以没重为贵。出苏州孙春杨家，愈新愈妙，陈则味变而油枯。
<strong>腌冬菜、黄芽菜<br/></strong>腌冬菜、黄芽菜，淡则味鲜，咸则味恶。然欲久放，则非盐不可。常腌一大坛，三伏时开之，上半截虽臭、烂，而下次半截香美异常，色白如玉。甚矣！相士之不可但观皮毛也。
<strong>莴苣<br/></strong>食莴苣有二法：新酱者，松脆可爱。或腌之为脯，切片食甚鲜。然必以淡为贵，咸则味恶矣。
<strong>香干菜<br/></strong>春芥心风干，取梗淡腌，晒干，加酒、加糖、加秋油，拌后再加蒸之，风干入瓶。
<strong>冬芥<br/></strong>冬芥名雪里红。一法整腌，以淡为佳；一法取心风干，斩碎，腌入瓶中，熟后杂鱼羹中，极鲜。或用醋煨，入锅中作辣菜亦可同，煮鳗、煮鲫鱼最佳。
<strong>春芥<br/></strong>取芥心风干、斩碎，腌熟入瓶，号称 挪菜 。
<strong>芥头<br/></strong>芥根切片，入菜同腌，食之甚脆。或整腌晒干作脯食之尤妙。
<strong>芝麻菜<br/></strong>腌芥晒干，斩之碎极，蒸而食之，号 芝麻菜 。老人所宜。
<strong>腐干丝<br/></strong>将好腐干切丝极细，以虾子、秋油拌之。
<strong>风瘪菜<br/></strong>将冬菜取心风干，腌后榨出卤，小瓶装之，泥封其口，倒放灰上。夏食之，其色黄，其臭香。
<strong>糟菜<br/></strong>取腌过风瘪菜，以菜叶包之，每一小包，铺一面香糟，重叠放坛内。取食时，开包食之，糟不沾菜，而菜得糟味。
<strong>酸菜<br/></strong>冬菜心风干微腌，加糖、醋、芥末，带卤入罐中，微加秋油亦可。席间醉饱之余，食之醒脾解酒。
<strong>台菜心<br/></strong>取春日台菜心腌之，榨出其卤，装小瓶之中，夏日食之。风干其花，即名菜花头，可以烹肉。
<strong>大头菜<br/></strong>大头菜出南京承恩寺，愈陈愈佳。入荤菜中，最能发鲜。
<strong>萝卜<br/></strong>萝卜取肥大者，酱一二日即吃，甜脆可爱。有侯尼能制为鲞，煎片如蝴蝶，长至丈许，连翩不断，亦一奇也。承恩寺有卖者，用醋为之，以陈为妙。
<strong>乳腐<br/></strong>乳腐，以苏州温将军庙前者为佳，黑色而味鲜。有干湿二种，有虾子腐亦鲜，微嫌腥耳。广西白乳腐最佳。王库官司家制亦妙。
<strong>酱炒三果<br/></strong>核桃、杏仁去皮，榛子不必去皮。先用油炮脆，再下酱，不可太焦。酱之多少，亦须相物而行。
<strong>酱石花<br/></strong>将石花洗净入酱中，临吃时再洗。一名麒麟菜。
<strong>石花糕<br/></strong>将石花熬烂作膏，仍用刀划开，色如蜜蜡。
<strong>小松菌<br/></strong>将清酱同松菌入锅滚熟，收起，加麻油入罐中，可食二日，入则味变。
<strong>吐蛈<br/></strong>吐蛈出兴化、泰兴。有生成极嫩者，用酒酿浸之，加糖则自吐其油，名为泥螺，以无泥为佳。
<strong>海蛰<br/></strong>用嫩海蛰，甜酒浸之，颇有风味。其光者名为白皮，作丝，酒醋同拌。
<strong>虾子鱼<br/></strong>子鱼出苏州。小鱼生而有子。生时烹食之，较美于鲞。
<strong>酱姜<br/></strong>生姜取嫩者微腌，先用粗酱套之，再用细酱套之，凡三套而始成。古法用蝉退一入酱，则姜久而不老。
<strong>酱瓜<br/></strong>将瓜腌后，风干入酱，如酱姜之法。不难其甜，而难其脆。杭州放鲁箴家制之最佳。据云：酱后晒干又酱，故皮薄而皱，上口脆。
<strong>新蚕豆<br/></strong>新蚕豆之嫩者，以腌芥菜炒之甚妙。随采随食方佳。
<strong>腌蛋<br/></strong>腌蛋以高邮为佳，颜色红而油多。高文端公最喜食之。席间先夹取以敬客。放盘中，总宜切开带壳，黄白兼用；不可存黄去白，使味不全，油亦走散。
<strong>混套<br/></strong>将鸡蛋外壳微敲一小洞，将清黄倒出，去黄用清，加浓鸡卤煨就者拌入，用箸打良久，使之融化，仍装入蛋壳中，上用纸封好，饭锅蒸熟，剥去外壳，仍浑然一鸡卵，此味极鲜。
<strong>茭瓜脯<br/></strong>茭瓜入酱，取起风干，切片成脯，与笋脯相似。
<strong>牛首腐干<br/></strong>豆腐干以牛首僧制者为佳。但山下卖此物者有七家惟晓堂和尚家所制方妙。
<strong>酱王瓜<br/></strong>王瓜初生时，择者腌之入酱，脆而鲜。
