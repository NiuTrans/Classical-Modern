今世矩视尺步之辈，与夫守株待兔之流，是不束缚而阱者也。宇宙寥寥，求一豪者，安得哉？家徒四壁，一掷千金，豪之胆；兴酣落笔，泼墨千言，豪之才；我才必用，黄金复来，豪之语。夫豪既不可得，而后世倜傥之士，或以一言一字写其不平，又安与沉沉故纸同为销没乎！集豪第十。
桃花马上，春衫少年侠气；贝叶斋中，夜衲老去禅心。
岳色江声，富煞胸中丘壑；松阴花影，争残局上山河。
骥虽伏枥，足能千里；鹄即垂翅，志在九霄。
个个题诗，写不尽千秋花月；人人作画，描不完大地江山。
诗酒兴将残，剩却楼头几明月；登临情不已，平分江上半青山。
闲行消白日，悬李贺呕字之囊；搔首问青天，携谢朓惊人之句。
假英雄专吷不鸣之剑，若尔锋铓，遇真人而落胆；穷豪杰惯作无米之炊，此等作用，当大计而扬眉。
深居远俗，尚愁移山有文；纵饮达旦，犹笑醉乡无记。
藜床半穿，管宁真吾师乎；轩冕必顾，华歆洵非友也。
车尘马足之下，露出丑形，深山穷谷之中，剩些真影。
吐虹霓之气者，贵挟风霜之色；依日月之光者，毋怀雨露之私。
清襟凝远，卷秋江万顷之波；妙笔纵横，挽昆仑一峰之秀。
闻鸡起舞，刘琨其壮士之雄心乎；闻筝起舞，迦叶其开士之素心乎？
友遍天下英杰人士，读尽人间未见之书。
交友须带三分侠气，做人要存一点素心。
栖守道德者，寂寞一时；依阿权变者，凄凉万古。
深山穷谷，能老经济才猷；绝壑断崖，难隐灵文奇字。
献策金门苦未收，归心日夜水东流。扁舟载得愁千斛，闻说君王不税愁。
世事不堪评，掩卷神游千古上；尘氛应可却，闭门心在万山中。
英雄未转之雄图，假糟邱为霸业；风流不尽之余韵，托花谷为深山。
丈夫须有远图，眼孔如轮，可怪处堂燕雀；豪杰宁无壮志，风棱似铁，不忧当道豺狼。
云长香火，千载遍于华夷；坡老姓字，至今口于妇孺。意气精神，不可磨灭。
据床嗒尔，听豪士之谈锋；把盏惺然，看酒人之醉态。
登高远眺，吊古寻幽，广胸中之丘壑，游物外之文章。
雪霁清境，发于梦想。此间但有荒山大江，修竹古木。
每饮村酒后，曳杖放脚，不知远近，亦旷然天真。
王仲祖有好形仪，每览镜自照，曰： 王文开那生宁馨儿？ 
毛澄七岁善属对，诸喜之者赠以金钱，归掷之曰， 吾犹薄苏秦斗大，安事此邓通靡靡！ 
梁公实荐一士于李于麟，士欲以谢梁，曰： 吾有长生术，不惜为公授。 梁曰： 吾名在天地间，只恐盛着不了，安用长生！ 
高言成啸虎之风，豪举破涌山之浪。
襟怀贵疏朗，不宜太逞豪华；文字要雄奇，不宜故求寂寞。
悬榻待贤士，岂曰交情已乎；投辖留好宾，不过酒兴而已。
才以气雄，品由心定。
济笔海则为舟航，骋文囿则为羽翼。
胸中无三万卷书，眼中无天下奇山川，未必能文。纵能，亦无豪杰语耳。
山厨失斧，断之以剑。客至无枕，解琴自供。盥盆溃散，磬为注洗。盖不暖足，覆之以蓑。
孟宗少游学，其母制十二幅被，以招贤士共卧，庶得闻君子之言。
张烟雾于海际，耀光景于河渚；乘天梁而皓荡，叩帝阍而延伫。
声誉可尽，江天不可尽；丹青可穷，山色不可穷。
闻秋空鹤唳，令人逸骨仙仙；看海上龙腾，觉我壮心勃勃。
明月在天，秋声在树，珠箔卷啸倚高楼；苍苔在地，春酒在壶，玉山颓醉眠芳草。
胸中自是奇，乘风破浪，平吞万顷苍茫；脚底由来阔，历险穷幽，飞度千寻杳霭。
每从白门归，见江山逶迤，草木苍郁。人常言佳，我觉是别离人肠中一段酸楚气耳。
放不出憎人面孔，落在酒杯；丢不下怜世心肠，寄之诗句。
春到十千美酒，为花洗妆；夜来一片名香，与月薰魄。
忍到熟处则忧患消，淡到真时则天地赘。
醺醺熟读《离骚》，孝伯外敢曰并皆名士；碌碌常承色笑，阿奴辈果然尽是佳儿。
云破月窥花好处，夜深花睡月明中。
三春花鸟犹堪赏，千古文章只自知。文章自是堪千古，花鸟三春只几时。
士大夫胸中无三斗墨，何以运管城？然恐酝酿宿陈，出之无光泽耳。
攫金于市者，见金而不见人；剖身藏珠者，爱珠而忘自爱。与夫决性命以饕富贵，纵嗜欲以戕生者何异？
说不尽山水好景，但付沉吟；当不起世态炎凉，惟有闭户。
处世当于热地思冷，出世当于冷地求热。
办大事者，匪独以意气胜，盖亦其智略绝也，故负气雄行，力足以折公侯，出奇制算，事足以骇耳目。如此人者，俱千古矣。嗟嗟！今世徒虚语耳。
说剑谈兵，今生恨少封侯骨；登高对酒，此日休吟烈士歌。
身许为知己死，一剑夷门，到今侠骨香仍古；腰不为督邮折，五斗彭泽，从古高风清至今。
剑击秋风，四壁如闻鬼啸；琴弹夜月，空山引动猿号。
壮志愤懑难消，高人情深一往。
先达笑弹冠，休向侯门轻曳裾；相知犹按剑，莫从世路暗投珠。
