人生斯世，不能读尽天下秘书灵笈。有目而昧，有口而哑，有耳而聋，而面上三斗俗尘，何时扫去？则韵之一字，其世人对症之药乎？虽然，今世且有焚香啜茗，清凉在口，尘俗在心，俨然自附于韵，亦何异三家村老妪，动口念阿弥，便云升天成佛也。集韵第七。
陈慥家蓄数姬，每日晚藏花一枝，使诸姬射覆，中者留宿，时号 花媒 。
雪后寻梅，霜前访菊；雨际护兰，风外听竹。
清斋幽闭，时时暮雨打梨花：冷句忽来，字字秋风吹木叶。
多方分别，是非之窦易开；一味圆融，人我之见不立。
春云宜山，夏云宜树，秋云宜水，冬云宜野。
清疏畅快，月色最称风光；潇洒风流，花情何如柳态。
春夜小窗兀坐，月上木兰有骨，凌冰怀人如玉。因想 雪满山中高士卧，月明林下美人来 ，语此际光景颇似。
文房供具，藉以快目适玩，铺叠如市，颇损雅趣，其点缀之法，罗罗清疏，方能得致。
香令人幽，酒令人远，茶令人爽，琴令人寂，棋令人闲，剑令人侠，杖令人轻，麈令人雅，月令人清，竹令人冷，花令人韵，石令人隽，雪令人旷，僧令人淡，蒲团令人野，美人令人怜，山水令人奇，书史令人博，金石鼎彝令人古。
吾斋之中，不尚虚礼，凡入此斋，均为知己。随分款留，忘形笑语，不言是非，不侈荣利，闲谈古今，静玩山水，清茶好酒，以适幽趣，臭味之交，如斯而已。
窗宜竹雨声，亭宜松风声，几宜洗砚声，榻宜翻书声，月宜琴声，雪宜茶声，春宜筝声，秋宜笛声，夜宜砧声。
鸡坛可以益学，鹤阵可以善兵。
翻经如壁观僧，饮酒如醉道士，横琴如黄葛野人，肃客如碧桃渔父。
竹径款扉，柳阴班席。每当雄才之处，明月停辉，浮云驻影。退而与诸俊髦西湖靓媚，赖此英雄，一洗粉泽。
云林性嗜茶，在惠山中，用核桃、松子肉和白糖，成小块，如石子，置茶中，出以啖客，名曰清泉白石。
有花皆刺眼，无月便攒眉，当场得无妒我；花归三寸管，月代五更灯，此事何可语人？
求校书于女史，论慷慨于青搂。
填不满贪海，攻不破疑城。
机息便有月到，风来不必苦海。人世心远，自无车尘马迹，何须痼疾丘山？
郊中野坐，固可班荆；径里闲谈，最宜拂石。
侵云烟而独冷，移开清笑胡床，借竹木以成幽，撤去庄严莲坐。
幽心人似梅花，韵心士同杨柳。
情因年少，酒因境多。
看书筑得村楼，空山曲抱，趺坐扫来花径，乱水斜穿。
倦时呼鹤舞，醉后倩僧扶。
鸟衔幽梦远，只在数尺窗纱，蛩递秋声悄，无言一龛灯火。
借草班荆，安稳林泉之窔；披裘拾穗，逍遥草泽之臞。
万绿阴中，小亭避暑，八闼洞开，几簟皆绿。
雨过蝉声来，花气令人醉。
剸犀截雁之舌锋，逐日追风之脚力。
瘦影疏而漏月，香阴气而堕风。
修竹到门云里寺，流泉入袖水中人。
诗题半作逃禅偈，酒价都为买药钱。
扫石月盈帚，滤泉花满筛。
流水有方能出世，名山如药可轻身。
与梅同瘦，与竹同清，与柳同眠，与桃李同笑，居然花里神仙；与莺同声，与燕同语，与鹤同唳，与鹦鹉同言，如此话中知己。
栽花种竹，全凭诗格取裁；听鸟观鱼，要在酒情打点。
登山遇厉瘴，放艇遇腥风，抹竹遇缪丝，修花遇酲雾，欢场遇害马，吟席遇伧夫，若斯不遇，甚于泥涂。偶集逢好花，踏歌逢明月，席地逢软草，攀磴逢疏藤，展卷逢静云，战茗逢新雨，如此相逢，逾于知己。
草色遍溪桥，醉得蜻蜓春翅软；花风通驿路，迷来蝴蝶晓魂香。
田舍儿强作馨语，博得俗因；风月场插入伧父，便成恶趣。
诗瘦到门邻，病鹤清影颇嘉；书贫经座并，寒蝉雄风顿挫。
梅花入夜影萧疏，顿令月瘦，柳絮当空晴恍忽，偏惹风狂。
花阴流影，散为半院舞衣；水响飞音，听来一溪歌板。
萍花香里风清，几度渔歌；杨柳影中月冷，数声牛笛。
谢将缥缈无归处，断浦沉云；行到纷纭不系时，空山挂雨。
浑如花醉，潦倒何妨，绝胜柳狂，风流自赏。
春光浓似酒，花故醉人，夜色澄如水，月来洗俗。
雨打梨花深闭门，怎生消遣；分忖梅花自主张，着甚牢骚？
对酒当歌，四座好风随月到；脱巾露顶，一楼新雨带云来。
浣花溪内，洗十年游子衣尘；修木林中，定四海良朋交籍。
人语亦语，诋其昧于钳口；人默亦默，訾其短于雌黄。
艳阳天气，是花皆堪酿酒，绿阴深处，凡叶尽可题诗。
篇诗斗酒，何殊太白之丹丘，扣舷吹箫，好继东坡之赤壁。
获佳文易，获文友难；获文友易，获文姬难。
茶中着料，碗中着果，譬如玉貌加脂，蛾眉着黛，翻累本色。煎茶非漫浪，要须人品与茶相得，故其法往往传于高流隐逸，有烟霞泉石磊落胸次者。
楼前桐叶，散为一院清阴，枕上鸟声，唤起半窗红日。
天然文锦，浪吹花港之鱼；自在笙簧，风戛园林之竹。
高士流连，花木添清疏之致：幽人剥啄，莓苔生淡冶之光。
松涧边携杖独往，立处云生破衲；竹窗下枕书高卧，觉时月浸寒毡。
散履闲行，野鸟忘机时作伴；披襟兀坐，白云无语漫相留。
客到茶烟起竹下，何嫌展破苍苔；诗成笔影弄花间，且喜歌飞《白雪》。
月有意而入窗，云无心而出岫。
屏绝外慕，偃息长林，置理乱于不闻，托清闲而自佚。松轩竹坞，酒瓮茶铛，山月溪云，农蓑渔罟。
怪石为实友，名琴为和友，好书为益友，奇画为观友，法帖为范友，良砚为砺友，宝镜为明友，净几为方友，古磁为虚友，旧炉为熏友，纸帐为素友，拂麈为静友。
扫径迎清风，登台邀明月。琴觞之余，间以歌咏，止许鸟语花香，来吾几榻耳。
风波尘俗，不到意中，云水淡情，常来想外。
纸帐梅花，休惊他三春清梦，笔床茶灶，可了我半日浮生。
酒浇清苦月，诗慰寂寥花。
好梦乍回，沉心未烬，风雨如晦，竹响入床，此时兴复不浅。
山非高峻不佳，不远城市不佳，不近林木不佳，无流泉不佳，无寺观不佳，无云雾不佳，无樵牧不佳。
一室十圭，寒蛩声暗，折脚铛边，敲石无火，水月在轩，灯魂未灭，揽衣独坐，如游皇古意思。
遇月夜，露坐中庭，心爇香一住，可号伴月香。
襟韵洒落如晴雪，秋月尘埃不可犯。
峰峦窈窕，一拳便是名山，花竹扶疏，半亩如同金谷。
观山水亦如读书，随其见趣高下。
深山高居，炉香不可缺，取老松柏之根枝实叶，共捣治之，研风昉羼和之，每焚一丸，亦足助清苦。
白日羲皇世，青山绮皓心。
松声，涧声，山禽声，夜虫声，鹤声，琴声，棋子落声，雨滴阶声，雪洒窗声，煎茶声，皆声之至清，而读书声为最。
晓起入山，新流没岸；棋声未尽，石磬依然。
松声竹韵，不浓不淡。
何必丝与竹，山水有清音。
世路中人，或图功名，或治生产，尽自正经。争奈大地间好风月、好山水、好书籍，了不相涉，岂非枉却一生！
李岩老好睡。众人食罢下棋，岩老辄就枕，阅数局乃一展转，云： 我始一局，君几局矣？ 
晚登秀江亭，澄波古木，使人得意于尘埃之外，盖人闲景幽，两相奇绝耳。
笔砚精良，人生一乐，徒设只觉村妆；琴瑟在御，莫不静好，才陈便得天趣。
蔡中郎传，情思逶迤；北西厢记，兴致流丽。学他描神写景，必先细味沉吟，如曰寄趣本头，空博风流种子。
夜长无赖，徘徊蕉雨半窗，日永多闲，打叠桐阴一院。
雨穿寒砌，夜来滴破愁心；雪洒虚窗，晓去散开清影。
春夜宜苦吟，宜焚香读书，宜与老僧说法，以销艳思。夏夜宜闲谈，宜临水枯坐，宜听松声冷韵，以涤烦襟。秋夜宜豪游，宜访快士，宜谈兵说剑，以除萧瑟。冬夜宜茗战，宜酌酒说《三国》、《水浒》、《金瓶梅》诸集，宜箸竹肉，以破孤岑。
玉之在璞，追琢则珪璋；水之发源，疏浚则川沼。
山以虚而受，水以实而流，读书当作如是观。
古之君子，行无友，则友松竹；居无友，则友云山。余无友，则友古之友松竹、友云山者。
买舟载书，作无名钓徒。每当草蓑月冷，铁笛风清，觉张志和、陆天随去人未远。
 今日鬓丝禅榻畔，茶烟轻飏落花风。 此趣惟白香山得之。
清姿如卧云餐雪，天地尽愧其尘污；雅致如蕴玉含珠，日月转嫌其泄露。
焚香啜茗，自是吴中习气，雨窗却不可少。
茶取色臭俱佳，行家偏嫌味苦；香须冲淡为雅，幽人最忌烟浓。
朱明之候，绿阴满林，科头散发，箕踞白眼，坐长松下，萧骚流觞，正是宜人疏散之场。
读书夜坐，钟声远闻，梵响相和，从林端来，洒洒窗几上，化作天籁虚无矣。
夏日蝉声太烦，则弄萧随其韵转，秋冬夜声寥飒，则操琴一曲咻之。
心清鉴底潇湘月，骨冷禅中太华秋。
语鸟名花，供四时之吟啸，清泉白石，成一世之幽怀。
扫石烹泉，舌底朝朝茶味，开窗染翰，眼前处处诗题。
权轻势去，何妨张雀罗于门前；位高金多，自当效蛇行于郊外。盖炎凉世态，本是常情，故人所浩叹，惟宜付之冷笑耳。
溪畔轻风，沙汀印月，独往闲行，尝喜见渔家笑傲；松花酿酒，春水煎茶，甘心藏拙，不复问人世兴衰。
手抚长松，仰视白云，庭空鸟语，悠然自欣。
或夕阳篱落，或明月帘栊，或雨夜联榻，或竹下传觞，或青山当户，或白云可庭，于斯时也，把臂促膝，相知几人，谑语雄谈，快心千古。
疏帘清簟，销白昼惟有棋声；幽径柴门，印苍苔只容屐齿。
落花慵扫，留衬苍苔，村酿新刍，取烧红叶。
幽径苍苔，杜门谢客，绿阴清昼，脱帽观诗。
烟萝挂月，静听猿啼，瀑布飞虹，闲观鹤浴。
帘卷八窗，面面云峰送碧，塘开半亩，潇潇烟水涵清。
云衲高僧，泛水登山，或可藉以点缀；如必莲座说法，则诗酒之间，自有禅趣，不敢学苦行头陀，以作死灰。
遨游仙子，寒云几片束行妆，高卧幽人，明月半床供枕簟。
落落者难合，一合便不可分，欣欣者易亲，乍亲忽然成怨。故君子之处世也，宁风霜自挟，无鱼鸟亲人。
海内慇勤，但读停云之赋，目中寥廓，徒歌明月之诗。
生平愿无恙者四：一曰青山，一曰故人，一曰藏书，一曰名草。
闻暖语如挟纩，闻冷语如饮冰，闻重语如负山，闻危语如压卵，闻温语如佩玉，闻益语如赠金。
旦起理花，午窗剪茶，或截草作字，夜卧忏罪，令一日风流萧散之过，不致堕落。
快欲之事，无如饥餐；适情之时，莫过甘寝。求多于清欲，即侈汰亦茫然也。
云随羽客，在琼台双关之间；鹤唳芝田，正桐阴灵虚之上。
