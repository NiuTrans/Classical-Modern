倩不可多得，美人有其韵，名花有其致，青山绿水有其丰标。外则山臞韵士，当情景相会之时，偶出一语，亦莫不尽其韵，极其致，领略其丰标。可以启名花之笑，可以佐美人之歌，可以发山水之清音，而又何可多得！集倩第十二。
会心处，自有濠濮间想，然可亲人鱼鸟；偃卧时，便是羲皇上人，何必秋月凉风。
一轩明月，花影参差，席地便宜小酌；十里青山，鸟声断续，寻春几度长吟。
入山采药，临水捕鱼，绿树阴中鸟道；扫石弹琴，卷帘看鹤，白云深处人家。
南涧科头，可任半帘明月；北窗坦腹，还须一榻清风。
披帙横风榻，邀棋坐雨窗。
洛阳每遇梨花时，人多携酒树下，曰： 为梨花洗妆。 
绿染林皋，红销溪水。
几声好鸟斜阳外，一簇春风小院中。
有客到柴门，清尊开江上之月；无人剪蒿径，孤榻对雨中之山。
恨留山鸟，啼百卉之春红；愁寄陇云，锁四天之暮碧。
涧口有泉常饮鹤，山头无地不栽花。
双杵茶烟，具载陆君之灶；半床松月，且窥扬子之书。
寻雪后之梅，几忙骚客；访霜前之菊，颇惬幽人。
瘦竹如幽人，幽花如处女。
晨起推窗，红雨乱飞，闲花笑也；绿树有声，闲鸟啼也；烟岚灭没，闲云度也；藻荇可数，闲池静也；风细帘青，林空月印，闲庭峭也。山扉昼扃，而剥啄每多闲侣；帖括因人，而几案每多闲编。绣佛长斋，禅心释谛，而念多闲想，语多闲词。闲中滋味，洵足乐也。
水流云在，想子美千载高标；月到风来，忆尧夫一时雅致。何以消天下之清风朗月，酒盏诗筒；何以谢人间之覆雨翻云，闭门高卧。
雨中连榻，花下飞觞。进艇长波，散发弄月。紫箫玉笛，飒起中流。白露可餐，天河在袖。
赏花有地有时，不得其时而漫然命客，皆为唐突。寒花宜初雪，宜雨霁，宜新月，宜暖房；温花宜晴日，宜轻寒，宜华堂；暑花宜雨后，宜快风，宜佳木浓阴，宜竹下，宜水阁；凉花宜爽月，宜夕阳，宜空阶，宜苔径，宜古藤巉石边。若不论风日，不择佳地，神气散缓，了不相属，比于妓舍酒馆中花，何异哉！
云霞争变，风雨横天，终日静坐，清风洒然。
妙笛至山水佳处，马上临风，快作数弄。
心中事，眼中景，意中人。
园花按时开放，因即其佳称待之以客。梅花索笑客，桃花销恨客，杏花倚云客，水仙凌波客，牡丹酣酒客，芍药占春客，萱草忘忧客，莲花禅社客，葵花丹心客，海棠昌州客，桂花青云客，菊花招隐客，兰花幽谷客，酴醾清叙客，腊梅远寄客。须是身闲，方可称为主人。
马蹄入树鸟梦坠，月色满桥人影来。
无事当看韵书，有酒当邀韵友。
红寥滩头，青林古岸，西风扑面，风雪打头，披蓑顶笠，执竿烟水，俨然在米芾《寒江独钓图》中。
冯惟一以杯酒自娱，酒酣即弹琵琶，弹罢赋诗，诗成起舞。时人爱其俊逸。
风下松而合曲，泉萦石而生文。
秋风解缆，极目芦苇，白露横江，情景凄绝。孤雁惊飞，秋色远近，泊舟卧听，沽酒呼卢，一切尘事，都付秋水芦花。
设禅榻二，一自适，一待朋。朋若未至，则悬之。敢曰： 陈蕃之榻，悬待孺子，长史之榻，专设休源。 亦惟禅榻之侧，不容着俗人膝耳。诗魔酒颠，赖此榻祛醒。
留连野水之烟，澹荡寒山之月。
春夏之交，散行麦野；秋冬之际，微醉稻场。欣看麦浪之翻银，称翠直侵衣带；快睹稻香之覆地，新醅欲溢尊罍。每来得趣于庄村，宁去置身于草野。
羁客在云村，蕉雨点点，如奏笙竽，声极可爱。山人读《易》、《礼》，斗后骑鹤以至，不减闻《韶乐》也。
阴茂树，濯寒泉，溯冷风，宁不爽然洒然！
韵言一展卷间，恍坐冰壶而观龙藏。
春来新笋，细可供茶；雨后奇花，肥堪待客。
赏花须结豪友，观妓须结澹友，登山须结逸友，泛舟须结旷友，对月须结冷友，待雪须结艳友，捉酒须结韵友。
问客写药方，非关多病；闭门听野史，只为偷闲。
岁行尽矣，风雨凄然，纸窗竹屋，灯火青荧，时于此间得小趣。
山鸟每夜五更喧起五次，谓之报更，盖山间率真漏声也。
分韵题诗，花前酒后；闭门放鹤，主去客来。
插花着瓶中，令俯仰高下，斜正疏密，皆存意态，得画家写生之趣，方佳。
法饮宜舒，放饮宜雅，病饮宜小，愁饮宜醉；春饮宜郊，夏饮宜庭，秋饮宜舟，冬饮宜室，夜饮宜月。
甘酒以待病客，辣酒以待饮客，苦酒以待豪客，淡酒以待清客，浊酒以待俗客。
仙人好楼居，须岧峣轩敞，八面玲珑，舒目披襟，有物外之观，霞表之胜。宜对山，宜临水；宜待月，宜观霞；宜夕阳，宜雪月。宜岸帻观书，宜倚栏吹笛；宜焚香静坐；宜挥麈清谈。江干宜帆影，山郁宜烟岚；院落宜杨柳，寺观宜松篁；溪边宜渔樵、宜鹭鸶，花前宜娉婷、宜鹦鹉；宜翠雾霏微，宜银河清浅；宜万里无云，长空如洗；宜千林雨过，叠嶂如新；宜高插江天，宜斜连城郭；宜开窗眺海日，宜露顶卧天风；宜啸，宜咏，宜终日敲棋；宜酒，宜诗，宜清宵对榻。
良夜风清，石床独坐，花香暗度，松影参差。黄鹤楼可以不登，张怀民可以不访，《满庭芳》可以不歌。
茅屋竹窗，一榻清风邀客；茶炉药灶，半帘明月窥人。
娟娟花露，晓湿芒鞋；瑟瑟松风，凉生枕簟。
绿叶斜披，桃叶渡头，一片弄残秋月；青帘高挂，杏花村里，几回典却春衣。
杨花飞入珠帘，脱巾洗砚；诗草吟成锦字，烧竹煎茶。良友相聚，或解衣盘礴，或分韵角险，顷之貌出青山，吟成丽句，从旁品题之，大是开心事。
木枕傲，石枕冷，瓦枕粗，竹枕鸣。以藤为骨，以漆为肤，其背圆而滑，其额方而通。此蒙庄之蝶庵，华阳之睡几。
小桥月上，仰盼星光，浮云往来，掩映于牛渚之间，别是一种晚眺。
医俗病莫如书，赠酒狂莫如月。
明窗净几，好香苦茗，有时与高衲谈禅；豆棚菜圃，暖日和风，无事听友人说鬼。
花事乍开乍落，月色乍阴乍晴，兴未阑，踌躇搔首；诗篇半拙半工，酒态半醒半醉，身方健，潦倒放怀。
湾月宜寒潭，宜绝壁，宜高阁，宜平台，宜窗纱，宜帘钩；宜苔阶，宜花砌，宜小酌，宜清谈，宜长啸，宜独往，宜搔首，宜促膝。春月宜尊罍，夏月宜枕簟，秋月宜砧杵，冬月宜图书。楼月宜箫，江月宜笛，寺院月宜笙，书斋月宜琴。闺闱月宜纱橱，勾栏月宜弦索；关山月宜帆樯，沙场月宜刁斗。花月宜佳人，松月宜道者，萝月宜隐逸，桂月宜俊英；山月宜老衲，湖月宜良朋，风月宜杨柳，雪月宜梅花。片月宜花梢，宜楼头，宜浅水，宜杖藜，宜幽人，宜孤鸿。满月宜江边，宜苑内，宜绮筵，宜华灯，宜醉客，宜妙妓。
佛经云： 细烧沉水，毋令见火。 此烧香三昧语。
石上藤萝，墙头薜荔，小窗幽致，绝胜深山，加以明月清风，物外之情，尽堪闲适。
出世之法，无如闭关。计一园手掌大，草木蒙茸，禽鱼往来，矮屋临水，展书匡坐，几于避秦，与人世隔。
山上须泉，径中须竹。读史不可无酒，谈禅不可无美人。
幽居虽非绝世，而一切使令供具交游晤对之事，似出世外。花为婢仆，鸟为笑谈；溪漱涧流代酒肴烹炼，书史作师保，竹石质友朋；雨声云影，松风萝月，为一时豪兴之歌舞。情景固浓，然亦清趣。
蓬窗夜启，月白于霜，渔火沙汀，寒星如聚。忘却客子作楚，但欣烟水留人。
无欲者其言清，无累者其言达。口耳巽人，灵窍忽启，故曰不为俗情所染，方能说法度人。
临流晓坐，欸乃忽闻，山川之情，勃然不禁。
舞罢缠头何所赠，折得松钗；饮余酒债莫能偿，拾来榆荚。
午夜无人知处，明月催诗；三春有客来时，香风散酒。
如何清色界，一泓碧水含空；那可断游踪，半砌青苔歹带雨。
村花路柳，游子衣上之尘；山雾江云，行李担头之色。
何处得真情，买笑不如买愁；谁人效死力，使功不如使过。
芒鞋甫挂，忽想翠微之色，两足复绕山云；兰棹方停，忽闻新涨之波，一叶仍飘烟水。
旨愈浓而情愈淡者，霜林之红树；臭愈近而神愈远者，秋水之白蘋。
龙女濯冰绡，一带水痕寒不耐；姮娥携宝药，半囊月魄影犹香。
石洞寻真，绿玉嵌乌藤之仗；苔矶垂钓，红翎间白鹭之蓑。
晚村人语，远归白社之烟；晓市花声，惊破红楼之梦。
案头峰石，四壁冷浸烟云，何与胸中丘壑；枕边溪涧，半榻寒生瀑布，争如舌底鸣泉。
扁舟空载，赢却关津不税愁；孤杖深穿，揽得烟云闲入梦。
幽堂昼密，清风忽来好伴；虚窗夜朗，明月不减故人。
晓入梁王之苑，雪满群山；夜登庾亮之楼，月明千里。
名妓翻经，老僧酿酒，书生借箸谈兵，介胄登高作赋，羡他雅致偏增；屠门食素，狙侩论文，厮养盛服，领缘方外，束修怀刺，令我风流顿减。
高卧酒楼，红日不催诗梦醒；漫书花榭。白云恒带墨痕香。
相美人如相花，贵清艳而有若远若近之思；看高人如看竹，贵潇洒而有不密不疏之致。
梅称清绝，多却罗浮一段妖魂；竹本萧疏，不耐湘妃数点愁泪。
穷秀才生活，整日荒年；老山人出游，一派熟路。
眉端扬未得，庶几在山月吐时；眼界放开来，只好向水云深处。
刘伯伦携壶荷锸，死便埋我，真酒人哉；王武仲闭关护花，不许踏破，直花奴耳。
一声秋雨，一行秋雁，消不得一室清灯；一月春花，一池春草，绕乱却一生春梦。
一片秋色，能疗客病；半声春鸟，偏唤愁人。
云落寒潭，涤尘容于水镜；月流深谷，拭淡黛于山妆。
寻芳者追深径之兰，识韵者穷深山之竹。
花间雨过，蜂粘几片蔷薇；柳下童归，香散数茎檐卜。
幽人到处烟霞冷，仙子来时云雨香。
野筑郊居，绰有规制；茅亭草舍，棘垣竹篱，构列无方，淡宕如画，花间红白，树无行款。徜徉洒落，何异仙居？
墨池寒欲结，冰分笔上之花；炉篆气初浮，不散帘前之雾。
青山在门，白云当户，明月到窗，凉风拂座。胜地皆仙，五城十二楼，转觉多设。
何为声色俱清？曰：松风水月，未足比其清华。何为神情俱彻？曰：仙露明珠，讵能方其朗润。
逸字是山林关目，用于情趣，则清远多致；用于事务，则散漫无功。
宇宙虽宽，世途眇于鸟道；征逐日甚，人情浮比鱼蛮。
问人情何似？曰：野水多于地，春山半是云。问世事何似？曰：马上悬壶浆，刀头分顿肉。
尘情一破，便同鸡犬为仙，世法相拘，何异鹤鹅作阵。
清恐人知，奇足自赏。
与客到，金樽醉来一榻，岂独客去为佳；有人知玉律，回车三调，何必相识乃再。笑元亮之逐客何迂，羡子猷之高情可赏。
高士岂尽无染，莲为君子，亦自出于污泥；丈夫但论操持，竹作正人，何妨犯以霜雪。
东郭先生之履，一贫从万古之清；山阴道士之经，片字收千金之重。
因花索句，胜他牍奏三千；为鹤谋粮，赢我田耕二顷。
至奇无惊，至美无艳。
瓶中插花，盆中养石，虽是寻常供具，实关幽人性情。若非得趣，个中布置，何能生致！
舌头无骨，得言语之总持；眼里有筋，具游戏之三昧。
养花，瓶亦须精良，譬如玉环、飞燕不可置之茅茨，嵇阮贺李不可请之店中。
才有力以胜蝶，本无心而引莺；半叶舒而岩暗，一花散而峰明。
急不急之辩，不如养默；处不切之事，不如养静；助不直之举，不如养正；恣不禁之费，不如养福；好不情之察，不如养度；走不实之名，不如养晦；近不祥之人，不如养愚。
诚实以启人之信我，乐易以使人之亲我，虚己以听人之教我，恭己以取人之敬我，奋发以破人之量我，洞彻以备人之疑我，尽心以报人之托我，坚持以杜人之鄙我。
