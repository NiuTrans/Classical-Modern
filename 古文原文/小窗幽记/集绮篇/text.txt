朱楼绿幕，笑语勾别座之春，越舞吴歌，巧舌吐莲花之艳。此身如在怨脸愁眉、红妆翠袖之间，若远若近，为之黯然。嗟乎！又何怪乎身当其际者，拥玉床之翠而心迷，听伶人之奏而陨涕乎？集绮第九。
天台花好，阮郎却无计再来；巫峡云深，宋玉只有情空赋。瞻碧云之黯黯，觅神女其何踪；睹明月之娟娟，问嫦娥而不应。
妆楼正对书楼，隔池有影；绣户相通绮户，望眼多情。
莲开并蒂，影怜池上鸳鸯；缕结同心，日丽屏间孔雀。
堂上鸣琴，操久弹乎孤凤；邑中制锦，纹重织于双鸾。
镜想分鸾，琴悲别鹤。
春透水波明，寒峭花枝瘦。极目烟中百尺楼，人在楼中否？
明月当搂，高眠如避，惜哉夜光暗投；芳树交窗，把玩无主，嗟矣红颜薄命。
鸟语听其涩时，怜娇情之未啭；蝉声听已断处，愁孤节之渐消。
断雨断云，惊魄三春蝶梦；花开花落，悲歌一夜鹃啼。
衲子飞觞历乱，解脱于樽斝之间；钗行挥翰淋漓，风神在笔墨之外。
养纸芙蓉粉，薰衣豆蔻香。
流苏帐底，披之而夜月窥人；玉镜台前，讽之而朝烟萦树。风流夸坠髻，时世闻啼眉。
新垒桃花红粉薄，隔楼芳草雪衣凉。
李后主宫人秋水，喜簪异花，芳拂髻鬓，尝有粉蝶聚其间，扑之不去。
耀足清流，芹香飞涧；涴花新水，蝶粉迷波。
昔人有花中十友：桂为仙友，莲为净友，梅为清友，菊为逸友，海棠名友，荼蘼韵友，瑞香殊友，芝兰芳友，腊梅奇友，栀子禅友。昔人有禽中五客：鸥为闲客，鹤为仙客，鹭为雪客，孔雀南客，鹦鹉陇客。会花鸟之情，真是天趣活泼。
风笙龙管，蜀锦齐纨。
木香盛开，把杯独坐其下，遥令青奴吹笛，止留一小奚侍酒，才少斟酌便退，立迎春架后。花看半开，酒饮微醉。
夜来月下卧醒，花影零乱，满人襟袖，疑如濯魄于冰壶。
看花步男子当作女人，寻花步女子当作男人。
窗前俊石冷然，可代高人把臂，槛外名花绰约，无烦美女分香。
新调初裁，歌儿持板待拍；阄题方启，佳人捧砚濡毫。绝世风流，当场豪举。
野花艳目，不必牡丹；村酒醉人，何须绿蚁。
石鼓池边，小单无名可斗；板桥柳外，飞花有阵堪题。
桃红李白，疏篱细雨初来；燕紫莺黄，老树斜风乍透。
窗外梅开，喜有骚人弄笛；石边雪积，还须小妓烹茶。
高搂对月，邻女秋砧；古寺闻钟，山僧晓梵。
佳人病怯，不耐春寒；豪客多情，犹怜夜饮。李太白之宝花宜障，孟光祖之狗窦堪呼。
古人养笔，以硫黄酒；养纸，以芙蓉粉；养砚，以文绫盖；养墨，以豹皮囊。小斋何暇及此！惟有时书以养笔，时磨以养墨，时洗以养砚，时舒卷以养纸。
芭蕉，近日则易枯，迎风则易破。小院背阴，半掩竹窗，分外青翠。
欧公香饼，吾其熟火无烟；颜氏隐囊，我则斗花以布。
梅额生香，已堪饮爵；草堂飞雪，更可题诗。七种之羹，呼起袁生之卧；六生之饼，敢迎王子之舟。豪饮竟日，赋诗而散。佳人半醉，美女新妆。月下弹琴，石边侍酒。烹雪之茶，果然剩有寒香；争春之馆，自是堪来花叹。
黄鸟让其声歌，青山学其眉黛。
浅翠娇青，笼烟惹湿。清可漱齿，曲可流觞。
风开柳眼，露浥桃腮，黄鹂呼春，青鸟送雨，海棠嫩紫，芍药嫣红，宜其春也。碧荷铸钱，绿柳缫丝，龙孙脱壳，鸠妇唤晴，雨骤黄梅，日蒸绿李，宜其夏也。槐阴未断，雁信初来，秋英无言，晓露欲结，蓐收避席，青女办妆，宜其秋也。桂子风高，芦花月老，溪毛碧瘦，山骨苍寒，千岩见梅，一雪欲腊，宜其冬也。
风翻贝叶，绝胜北阙除书；水滴莲花，何似华清宫漏。
画屋曲房，拥炉列坐；鞭车行酒，分队征歌；一笑千金，樗蒲百万；名妓持笺，玉儿捧砚；淋漓挥洒，水月流虹；我醉欲眠，鼠奔鸟窜；罗襦轻解，鼻息如雷。此一境界，亦足赏心。
柳花燕子，贴地欲飞；画扇练裙，避人欲进，此春游第一风光也。
花颜缥缈，欺树里之春风；银焰荧煌，却城头之晓色。
乌纱帽挟红袖登山，前人自多风致。
笔阵生云，词锋卷雾。
楚江巫峡半云雨，清簟疏帘看弈棋。
美丰仪人，如三春新柳，濯濯风前。
涧险无平石，山深足细泉。短松犹百尺，少鹤已千年。
清文满筐，非惟芍药之花；新制连篇，宁止葡萄之树。
梅花舒两岁之装，柏叶泛三光之酒。飘飖余雪，入箫管以成歌；皎洁轻冰，对蟾光而写镜。
鹤有累心犹被斥，梅无高韵也遭删。
分果车中，毕竟借人家面孔；捉刀床侧，终须露自己心胸。
雪滚飞花，缭绕歌楼，飘扑僧舍，点点共酒旆悠扬，阵阵追燕莺飞舞。沾泥逐水，岂特可入诗料，要知色身幻影，是即风里杨花、浮生燕垒。
水绿霞红处，仙犬忽惊人，吠入桃花去。
九重仙诏，休教丹凤衔来；一片野心，已被白云留住。
香吹梅渚千峰雪，清映冰壶百尺帘。
避客偶然抛竹屦，邀僧时一上花船。
到来都是泪，过去即成尘。
秋色生鸿雁，江声冷白苹。
斗草春风，才子愁销书带翠；采菱秋水，佳人疑动镜花香。
竹粉映琅玕之碧，胜新妆流媚，曾无掩面于花宫；花珠凝翡翠之盘，虽什袭非珍，可兔探颔于龙藏。
因花整帽，借柳维船。
绕梦落花消雨色，一尊芳草送晴昏。
争春开宴，罢来花有叹声；水国谈经，听去鱼多乐意。
无端泪下，三更山月老猿啼；蓦地娇来，一月泥香新燕语。
燕子刚来，春光惹恨；雁臣甫聚，秋思惨人。
韩嫣金弹，误了饥寒人多少奔驰；潘岳果车，增了少年人多少颜色。
微风醒酒，好雨催诗，生韵生情，怀颇不恶。
苎罗村里，对娇歌艳舞之山；若耶溪边，拂浓抹淡妆之水。
春归何处，街头愁杀卖花；客落他乡，河畔生憎折柳。
论到高华，但说黄金能结客；看来薄命，非关红袖懒撩人。
同气之求，惟刺平原于锦绣；同声之应，徒铸子期以黄金。
胸中不平之气，说倩山禽；世上叵测之心，藏之烟柳。
袪长夜之恶魔，女郎说剑；销千秋之热血，学士谈禅。
论声之韵者，曰溪声、涧声、竹声、松声、山禽声、幽壑声、芭蕉雨声、落花声，皆天地之清籁，诗坛之鼓吹也，然销魂之听，当以卖花声为第一。
石上酒花，几片湿云凝夜色；松间人语，数声宿鸟动朝喧。媚字极韵，出以清致，则窈窕但见风神，附以妖娆，则做作毕露丑态。如芙蓉媚秋水，绿篠媚清涟，方不着迹。
武士无刀兵气，书生无寒酸气，女郎无脂粉气，山人无烟霞气，僧家无香火气，换出一番世界，便为世上不可少之人。
情词之娴美，《西厢》以后，无如《玉合》、《紫钗》、《牡丹亭》三传。置之案头，可以挽文思之枯涩，收神情之懒散。
俊石贵有画意，老树贵有禅意，韵士贵有酒意，美人贵有诗意。
红颜未老，早随桃李嫁春风；黄卷将残，莫向桑榆怜暮景。
销魂之音，丝竹不如着肉。然而风月山水间，别有清魂销于清响，即子晋之笙，湘灵之瑟，董双成之云璈，犹属下乘。娇歌艳曲，不尽混乱耳根。
风惊蟋蟀，闻织妇之鸣机，月满蟾蜍，见天河之弄杼。
高僧筒里送信，突地天花坠落；韵妓扇头寄画，隔江山雨飞来。
酒有难悬之色，花有独蕴之香。以此想红颜媚骨，便可得之格外。
客斋使令，翔七宝妆，理茶具，响松风于蟹眼，浮雪花于兔毫。
绝世风流，当场豪举。
世路既如此，但有肝胆向人；清议可奈何，曾无口舌造业。
花抽珠落，珠悬花更生。风来香转散，风度焰还轻。
莹以玉琇，饰以金英。绿芰悬插，红蕖倒生。
浮沧海兮气浑，映青山兮色乱。
纷黄庭之靃霏，隐重廊之窈窕。青陆至而莺啼，朱阳升而花笑。
紫蒂红蕤，玉蕊苍枝。
视莲潭之变彩，见松院之生凉；引惊蝉于宝瑟，宿兰燕于瑶筐。
蒲团布衲，难于少时存老去之禅心；玉剑角弓，贵于老时任少年之侠气。
