滕定公薨。世子谓然友曰： 昔者孟子尝与我言于宋，于心终不忘。今也不幸至于大故，吾欲使子问于孟子，然后行事。 然友之邹问于孟子。
孟子曰： 不亦善乎！亲丧固所自尽也。曾子曰： 生，事之以礼；死，葬之以礼，祭之以礼，可谓孝矣。 诸侯之礼，吾未之学也；虽然，吾尝闻之矣。三年之丧，齐疏之服，饘粥之食，自天子达于庶人，三代共之。 然友反命，定为三年之丧。
父兄百官皆不欲，曰： 吾宗国鲁先君莫之行，吾先君亦莫之行也，至于子之身而反之，不可。且志曰： 丧祭从先祖。 曰： 吾有所受之也。 
谓然友曰： 吾他日未尝学问，好驰马试剑。今也父兄百官不我足也，恐其不能尽于大事，子为我问孟子。 然友复之邹问孟子。
孟子曰： 然。不可以他求者也。孔子曰： 君薨，听于冢宰。歠粥，面深墨。即位而哭，百官有司，莫敢不哀，先之也。 上有好者，下必有甚焉者矣。 君子之德，风也；小人之德，草也。草上之风必偃。 是在世子。 然友反命。
世子曰： 然。是诚在我。 五月居庐，未有命戒。百官族人可谓曰知。及至葬，四方来观之，颜色之戚，哭泣之哀，吊者大悦。
