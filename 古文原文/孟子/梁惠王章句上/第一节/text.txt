孟子见梁惠王。王曰： 叟！不远千里而来，亦将有以利吾国乎？ 
孟子对曰： 王何必曰利？亦有仁义而已矣。王曰： 何以利吾国？ 大夫曰： 何以利吾家？ 士庶人曰： 何以利吾身？ 上下交征利而国危矣。万乘之国，弑其君者，必千乘之家；千乘之国，弑其君者，必百乘之家。万取千焉，千取百焉，不为不多矣。苟为后义而先利，不夺不餍。未有仁而遗其亲者也，未有义而后其君者也。王亦曰仁义而已矣，何必曰利？ 
