孟子见梁惠王。王立于沼上，顾鸿雁麋鹿，曰： 贤者亦乐此乎？ 
孟子对曰： 贤者而后乐此，不贤者虽有此，不乐也。《诗》云： 经始灵台，经之营之，庶民攻之，不日成之。经始勿亟，庶民子来。王在灵囿，麀鹿攸伏，麀鹿濯濯，白鸟翯翯。王在灵沼，于牣鱼跃。 文王以民力为台为沼，而民欢乐之，谓其台曰： 灵台 ，谓其沼曰 灵沼 乐其有麋鹿鱼鳖。古之人与民偕乐，故能乐也。《汤誓》曰： 时日曷丧，予及女偕亡。 民欲与之偕亡，虽有台池鸟兽，岂能独乐哉？ 
