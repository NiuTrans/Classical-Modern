齐宣王问曰： 齐桓、晋文之事可得闻乎？ 
孟子对曰： 仲尼之徒无道桓、文之事者，是以后世无传焉。臣未之闻也。无以，则王乎？ 
曰： 德何如，则可以王矣？ 曰： 保民而王，莫之能御也。 曰： 若寡人者，可以保民乎哉？ 曰： 可。 曰： 何由知吾可也？ 曰： 臣闻之胡龁曰，王坐于堂上，有牵牛而过堂下者，王见之，曰： 牛何之？ 对曰： 将以衅钟。 王曰： 舍之！吾不忍其觳觫，若无罪而就死地。 对曰： 然则废衅钟与？ 曰： 何可废也？以羊易之！ 不识有诸？ 曰： 有之。 曰： 是心足以王矣。百姓皆以王为爱也，臣固知王之不忍也。 王曰： 然。诚有百姓者。齐国虽褊小，吾何爱一牛？即不忍其觳觫，若无罪而就死地，故以羊易之也。 曰： 王无异于百姓之以王为爱也。以小易大，彼恶知之？王若隐其无罪而就死地，则牛羊何择焉？ 王笑曰： 是诚何心哉？我非爱其财。而易之以羊也，宜乎百姓之谓我爱也。 
曰： 无伤也，是乃仁术也，见牛未见羊也。君子之于禽兽也，见其生，不忍见其死；闻其声，不忍食其肉。是以君子远庖厨也。 
