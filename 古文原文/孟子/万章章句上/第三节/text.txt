万章问曰： 象日以杀舜为事，立为天子，则放之，何也？ 孟子曰： 封之也，或曰放焉。 
万章曰： 舜流共工于幽州，放驩兜于崇山，杀三苗于三危，殛鲧于羽山，四罪而天下咸服，诛不仁也。象至不仁，封之有庳。有庳之人奚罪焉？仁人固如是乎？在他人则诛之，在弟则封之。 
曰： 仁人之于弟也，不藏怒焉，不宿怨焉，亲爱之而已矣。亲之欲其贵也，爱之欲其富也。封之有庳，富贵之也。身为天子，弟为匹夫，可谓亲爱之乎？ 
 敢问或曰放者，何谓也？ 
曰： 象不得有为于其国，天子使吏治其国，而纳其贡税焉，故谓之放，岂得暴彼民哉？虽然，欲常常而见之，故源源而来。 不及贡，以政接于有庳 ，此之谓也。 
