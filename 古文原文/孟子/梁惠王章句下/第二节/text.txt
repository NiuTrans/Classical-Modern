齐宣王问曰： 文王之囿方七十里，有诸？ 
孟子对曰： 于传有之。 
曰： 若是其大乎？ 
曰： 民犹以为小也。 
曰： 寡人之囿方四十里，民犹以为大，何也？ 
曰： 文王之囿方七十里，刍荛者往焉，雉兔者往焉，与民同之。民以为小，不亦宜乎？臣始至于境，问国之大禁，然后敢入。臣闻郊关之内有囿方四十里，杀其麋鹿者如杀人之罪。则是方四十里，为阱于国中。民以为大，不亦宜乎？ 
