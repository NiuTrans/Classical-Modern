齐宣王问曰： 交邻国有道乎？ 
孟子对曰： 有。惟仁者为能以大事小，是故汤事葛，文王事昆夷；惟智者为能以小事大，故大王事獯鬻，勾践事吴。以大事小者，乐天者也；以小事大者，畏天者也。乐天者保天下，畏天者保其国。诗云： 畏天之威，于时保之。  
王曰： 大哉言矣！寡人有疾，寡人好勇。 
对曰： 王请无好小勇。夫抚剑疾视曰， 彼恶敢当我哉 ！此匹夫之勇，敌一人者也。王请大之！诗云： 王赫斯怒，爰整其旅，以遏徂莒，以笃周祜，以对于天下。 此文王之勇也。文王一怒而安天下之民。书曰： 天降下民，作之君，作之师，惟曰其助上帝宠之。四方有罪无罪惟我在，天下曷敢有越厥志？ 一人衡行于天下，武王耻之。此武王之勇也。而武王亦一怒而安天下之民。今王亦一怒而安天下之民，民惟恐王之不好勇也。 
