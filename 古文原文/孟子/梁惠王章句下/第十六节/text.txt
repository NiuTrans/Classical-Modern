鲁平公将出。嬖人臧仓者请曰： 他日君出，则必命有司所之。今乘舆已驾矣，有司未知所之。敢请。 公曰： 将见孟子。 
曰： 何哉？君所为轻身以先于匹夫者，以为贤乎？礼义由贤者出。而孟子之后丧逾前丧。君无见焉！ 公曰： 诺。 
乐正子入见，曰： 君奚为不见孟轲也？ 曰： 或告寡人曰， 孟子之后丧逾前丧 ，是以不往见也。 
曰： 何哉君所谓逾者？前以士，后以大夫；前以三鼎，而后以五鼎与？ 曰： 否。谓棺椁衣衾之美也。 
曰： 非所谓逾也，贫富不同也。 乐正子见孟子，曰： 克告于君，君为来见也。嬖人有臧仓者沮君，君是以不果来也。 
曰： 行或使之，止或尼之。行止，非人所能也。吾之不遇鲁侯，天也。臧氏之子焉能使予不遇哉？ 
