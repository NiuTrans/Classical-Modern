滕文公问曰： 滕，小国也。竭力以事大国，则不得免焉。如之何则可？ 
孟子对曰： 昔者大王居邠，狄人侵之。事之以皮币，不得免焉；事之以犬马，不得免焉；事之以珠玉，不得免焉。乃属其耆老而告之曰： 狄人之所欲者，吾土地也。吾闻之也：君子不以其所以养人者害人。二三子何患乎无君？我将去之。 去邠，逾梁山，邑于岐山之下居焉。邠人曰： 仁人也，不可失也。 从之者如归市。或曰： 世守也，非身之所能为也。效死勿去。 君请择于斯二者。 
