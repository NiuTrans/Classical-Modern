孟季子问公都子曰： 何以谓义内也？ 
曰： 行吾敬，故谓之内也。 
 乡人长于伯兄一岁，则谁敬？ 曰： 敬兄。 
 酌则谁先？ 曰： 先酌乡人。 
 所敬在此，所长在彼，果在外，非由内也。 公都子不能答，以告孟子。
孟子曰： 敬叔父乎？敬弟乎？彼将曰 敬叔父 。曰： 弟为尸，则谁敬？ 彼将曰 敬弟。 子曰： 恶在其敬叔父也？ 彼将曰： 在位故也。 子亦曰： 在位故也。庸敬在兄，斯须之敬在乡人。  季子闻之曰： 敬叔父则敬，敬弟则敬，果在外，非由内也。 公都子曰： 冬日则饮汤，夏日则饮水，然则饮食亦在外也？ 
