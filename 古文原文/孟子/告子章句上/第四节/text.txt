告子曰： 食色，性也。仁，内也，非外也；义，外也，非内也。 
孟子曰： 何以谓仁内义外也？ 
曰： 彼长而我长之，非有长于我也；犹彼白而我白之，从其白于外也，故谓之外也。 
曰： 异于白马之白也，无以异于白人之白也；不识长马之长也，无以异于长人之长与？且谓长者义乎？长之者义乎？ 
曰： 吾弟则爱之，秦人之弟则不爱也，是以我为悦者也，故谓之内。长楚人之长，亦长吾之长，是以长为悦者也，故谓之外也。 
曰： 耆秦人之炙，无以异于耆吾炙。夫物则亦有然者也，然则耆炙亦有外与？ 
