公孙丑问曰： 不见诸侯，何义？ 
孟子曰： 古者不为臣不见。段干木逾垣而辟之，泄柳闭门而不内，是皆已甚。迫，斯可以见矣。阳货欲见孔子而恶无礼，大夫有赐于士，不得受于其家，则往拜其门。阳货矙孔子之亡也，而馈孔子蒸豚；孔子亦矙其亡也，而往拜之。当是时，阳货先，岂得不见？曾子曰： 胁肩谄笑，病于夏畦。 子路曰： 未同而言，观其色赧赧然，非由之所知也。 由是观之，则君子之所养可知已矣。 
