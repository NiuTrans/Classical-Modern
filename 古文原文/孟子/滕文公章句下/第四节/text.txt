彭更问曰： 后车数十乘，从者数百人，以传食于诸侯，不以泰乎？ 
孟子曰： 非其道，则一箪食不可受于人；如其道，则舜受尧之天下，不以为泰，子以为泰乎？ 
曰： 否。士无事而食，不可也。 
曰： 子不通功易事，以羡补不足，则农有余粟，女有余布；子如通之，则梓匠轮舆皆得食于子。于此有人焉，入则孝，出则悌，守先王之道，以待后之学者，而不得食于子。子何尊梓匠轮舆而轻为仁义者哉？ 
曰： 梓匠轮舆，其志将以求食也；君子之为道也，其志亦将以求食与？ 
曰： 子何以其志为哉？其有功于子，可食而食之矣。且子食志乎？食功乎？ 曰： 食志。 
曰： 有人于此，毁瓦画墁，其志将以求食也，则子食之乎？ 曰： 否。 
曰： 然则子非食志也，食功也。 
