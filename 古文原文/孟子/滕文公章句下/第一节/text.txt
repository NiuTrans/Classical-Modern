陈代曰： 不见诸侯，宜若小然；今一见之，大则以王，小则以霸。且志曰： 枉尺而直寻 ，宜若可为也。 
孟子曰： 昔齐景公田，招虞人以旌，不至，将杀之。志士不忘在沟壑，勇士不忘丧其元。孔子奚取焉？取非其招不往也，如不待其招而往，何哉？且夫枉尺而直寻者，以利言也。如以利，则枉寻直尺而利，亦可为与？昔者赵简子使王良与嬖奚乘，终日而不获一禽。嬖奚反命曰： 天下之贱工也。 或以告王良。良曰： 请复之。 强而后可，一朝而获十禽。嬖奚反命曰： 天下之良工也。 简子曰： 我使掌与女乘。 谓王良。良不可，曰： 吾为之范我驰驱，终日不获一；为之诡遇，一朝而获十。诗云： 不失其驰，舍矢如破。 我不贯与小人乘，请辞。 御者且羞与射者比。比而得禽兽，虽若丘陵，弗为也。如枉道而从彼，何也？且子过矣，枉己者，未有能直人者也。 
