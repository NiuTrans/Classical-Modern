曹交问曰： 人皆可以为尧舜，有诸？ 孟子曰： 然。  交闻文王十尺，汤九尺，今交九尺四寸以长，食粟而已，如何则可？ 
曰： 奚有于是？亦为之而已矣。有人于此，力不能胜一匹雏，则为无力人矣；今曰举百钧，则为有力人矣。然则举乌获之任，是亦为乌获而已矣。夫人岂以不胜为患哉？弗为耳。徐行后长者谓之弟，疾行先长者谓之不弟。夫徐行者，岂人所不能哉？所不为也。尧舜之道，孝弟而已矣。子服尧之服，诵尧之言，行尧之行，是尧而已矣；子服桀之服，诵桀之言，行桀之行，是桀而已矣。 
曰： 交得见于邹君，可以假馆，愿留而受业于门。 
曰： 夫道，若大路然，岂难知哉？人病不求耳。子归而求之，有余师。 
