公孙丑问曰： 高子曰： 小弁，小人之诗也。  
孟子曰： 何以言之？ 曰： 怨。 
曰： 固哉，高叟之为诗也！有人于此，越人关弓而射之，则己谈笑而道之；无他，疏之也。其兄关弓而射之，则己垂涕泣而道之；无他，戚之也。小弁之怨，亲亲也。亲亲，仁也。固矣夫，高叟之为诗也！ 曰： 凯风何以不怨？ 
曰： 凯风，亲之过小者也；小弁，亲之过大者也。亲之过大而不怨，是愈疏也；亲之过小而怨，是不可矶也。愈疏，不孝也；不可矶，亦不孝也。孔子曰： 舜其至孝矣，五十而慕。  
