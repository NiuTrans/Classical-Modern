孟子曰： 伯夷，非其君不事，非其友不友。不立于恶人之朝，不与恶人言。立于恶人之朝，与恶人言，如以朝衣朝冠坐于涂炭。推恶恶之心，思与乡人立，其冠不正，望望然去之，若将浼焉。是故诸侯虽有善其辞命而至者，不受也。不受也者，是亦不屑就已。柳下惠，不羞污君，不卑小官。进不隐贤，必以其道。遗佚而不怨，阨穷而不悯。故曰： 尔为尔，我为我，虽袒裼裸裎于我侧，尔焉能浼我哉？ 故由由然与之偕而不自失焉，援而止之而止。援而止之而止者，是亦不屑去已。 
孟子曰： 伯夷隘，柳下惠不恭。隘与不恭，君子不由也。 
