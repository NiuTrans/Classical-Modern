孟子曰： 仁则荣，不仁则辱。今恶辱而居不仁，是犹恶湿而居下也。
如恶之，莫如贵德而尊士，贤者在位，能者在职。国家闲暇，及是时明其政刑。虽大国，必畏之矣。诗云： 迨天之未阴雨，彻彼桑土，绸缪牖户。今此下民，或敢侮予？ 孔子曰： 为此诗者，其知道乎！能治其国家，谁敢侮之？ 
今国家闲暇，及是时般乐怠敖，是自求祸也。祸褔无不自己求之者。诗云： 永言配命，自求多褔。 太甲曰： 天作孽，犹可违；自作孽，不可活。 此之谓也。 
