沈同以其私问曰： 燕可伐与？ 
孟子曰： 可。子哙不得与人燕，子之不得受燕于子哙。有仕于此，而子悦之，不告于王而私与之吾子之禄爵；夫士也，亦无王命而私受之于子，则可乎？何以异于是？ 齐人伐燕。或问曰： 劝齐伐燕，有诸？ 
曰： 未也。沈同问 燕可伐与 ？吾应之曰 可 ，彼然而伐之也。彼如曰 孰可以伐之 ？则将应之曰： 为天吏，则可以伐之。 今有杀人者，或问之曰 人可杀与 ？则将应之曰 可 。彼如曰 孰可以杀之 ？则将应之曰： 为士师，则可以杀之。 今以燕伐燕，何为劝之哉？ 
