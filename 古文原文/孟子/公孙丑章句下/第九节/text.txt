燕人畔。王曰： 吾甚惭于孟子。 
陈贾曰： 王无患焉。王自以为与周公，孰仁且智？ 王曰： 恶！是何言也？ 
曰： 周公使管叔监殷，管叔以殷畔。知而使之，是不仁也；不知而使之，是不智也。仁智，周公未之尽也，而况于王乎？贾请见而解之。 见孟子问曰： 周公何人也？ 
曰： 古圣人也。 曰： 使管叔监殷，管叔以殷畔也，有诸？ 曰： 然。 
曰： 周公知其将畔而使之与？ 曰： 不知也。 
 然则圣人且有过与？ 
曰： 周公，弟也；管叔，兄也。周公之过，不亦宜乎？且古之君子，过则改之；今之君子，过则顺之。古之君子，其过也，如日月之食，民皆见之；及其更也，民皆仰之。今之君子，岂徒顺之，又从为之辞。 
