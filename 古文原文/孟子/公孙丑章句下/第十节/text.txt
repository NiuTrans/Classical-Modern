孟子致为臣而归。王就见孟子，曰： 前日愿见而不可得，得侍，同朝甚喜。今又弃寡人而归，不识可以继此而得见乎？ 对曰： 不敢请耳，固所愿也。 
他日，王谓时子曰： 我欲中国而授孟子室，养弟子以万钟，使诸大夫国人皆有所矜式。子盍为我言之？ 时子因陈子而以告孟子，陈子以时子之言告孟子。
孟子曰： 然。夫时子恶知其不可也？如使予欲富，辞十万而受万，是为欲富乎？季孙曰： 异哉子叔疑！使己为政，不用，则亦已矣，又使其子弟为卿。人亦孰不欲富贵？而独于富贵之中，有私龙断焉。 古之为市也，以其所有易其所无者，有司者治之耳。有贱丈夫焉，必求龙断而登之，以左右望而罔市利。人皆以为贱，故从而征之。征商，自此贱丈夫始矣。 
