反
张衡西京赋云。长廊广庑。连合云蔓。闬庭诡异。门千户万。重闺幽闼。转相踰延。望叫窱以径廷。眇不知其所反。是反有扶万音矣。今关中俗呼回还之反亦有此音。
禠
张衡东京赋云。祈禠禳灾。盖谓求福而除祸耳。案说文解字曰。禠。福也。字林音弋尔反。字本作禠。从示从虒。音斯。从虎者故作禠耳。今之读者不识禠字义训。乃呼为神祇之祇。云求神而却灾。或改禠字为禘。禘者祭名。又失之也。
怠
怠有苔音又云。坚冰作于履霜。寻木起于蘗栽。昧旦丕显。后世犹怠。况初制于甚泰。服者焉能改裁。汉帝柏梁诗云。日月星辰和四时。梁王云。骖驾四马从梁来。自斯已下。同用一韵。而执金吾云。徼道宫中禁堕怠。又曹朔作后汉敬隐后颂。述宋氏之先云。实先契而佐唐。汤受命而创基。二宗俨以久飨。盘庚俭而弗怠。是怠懈之字通有苔音矣。
免
左传说晋讨赵同赵括。而武从姬氏畜于公宫。以其田与祁奚。故韩厥言于晋侯曰。成季之勋。宣孟之忠而无后。为善者其惧矣。三代之令王。皆数百年保天之禄。夫岂无僻王。赖先哲以免也。盖言三代亦有邪僻之君。但赖其先人以免祸难。故得不危亡而历祚长久。今何得不思赵衰。赵盾之功德而立后乎。故晋侯立赵氏而反其田尔。潘安仁西征赋云。平失道而东迁。繄二国而是佑。岂时王之无僻。赖先哲以长懋。懋训勉励之勉。既改左传本文。于义未为允惬。
黄巷
西征赋又云。发阌乡而警策。愬黄巷以济潼。黄巷者。盖谓潼关之外深道如巷。以其土色正黄。故谓之黄巷尔。过此长巷即至潼关。此巷是古昔以来东西大道。年代经久。车徒辐凑。飞尘飘散。所以极深。隋帝恶其浚险。恐有变故。始移大道。去巷逐高。更开平路耳。今其故迹犹存。而说者不晓巷之意。不知其处安在。乃曰。巷当为卷。音去权反。解云。今阌乡西黄天原是。按郭缘生述征记曰。皇天坞在阌乡东南。或云卫太子始奔。挥涕仰呼皇天。百姓怜之。因以名坞。又戴延之西征记曰。皇天固去九泉十五里。据此而言。黄天原本以坞。固得名。自有解释。又在旧阌乡。潘生自秦之东。不得先发阌乡始沂黄巷也。且阌乡之侧。行道乃在乎平川。非遡原也。此为穿凿。妄生意见。且赋本千万。有作卷字者乎。后生好奇。乃辄改书本。以卷易巷。斯可正矣。
隶齿
又云。怀夫萧曹邴魏之相。辛李卫霍之将。自此已下。历道汉之名臣。至于终童山东之英妙。贾生洛阳之才子。皆美其立功于朝。著名当时。音凤恭显之任势也。熏灼四方。震耀都鄙。而死之日。曾不得与夫十余公之徒隶齿。此言王音。王凤。宏恭。石显之徒无德而禄。有秽彝伦。身没之后。考其名行。乃不得与萧曹终贾之卒徒奴隶齿。潘生所以深鄙贱其人。示贬抑之甚也。后之读者不详其意。但言不得与十余公之属为齿。乃谓隶齿为齐等之义。谢朓宣城郡诗曰。群龙难隶齿。岂非僻谬。按若但言音凤恭显不如萧曹邴魏。安足以明激劝乎。且隶齿之言。未为典故。安所取详。
尸韩
又云。感市闾之菆井。类尸韩之旧处。丞属号而守阙。人百身以纳赎。岂生命之易投。诚惠爱之洽着。按班书赵广汉传云。广汉下廷尉。狱吏民守阙号泣者数万人。或言臣生无益于县官。愿代赵京兆死。使得牧养小民。广汉竟坐腰斩。而韩延寿传云。延寿弃市。吏民数千人送至渭城。老小扶持车毂。争奏酒炙。延寿不忍拒逆。人人为饮酒石余。使掾吏分谢送者。远苦吏民。延寿死无所恨。百姓莫不流涕。安仁谕延寿之死。所举广汉之请代。则用事之不审。盖亦为文之瑕颣焉。
彡髟
潘安仁秋兴赋云。班鬓髟以承弁。素发飒以垂领。读者皆以髟为杉音。按许氏说文解字云。彡。毛饰画之文也。象形。字林音山廉反。此字既训形饰。所以形及雕字并从彡。说文解字解髟字云。长发焱焱也。从彡。字林音方周反。此字既指训发貌。所以鬓发之属字皆从髟字。安仁之辞。正合义训。今读秋兴赋当音方周反。不得谓之彡也。
奚斯
诗鲁颂云。新庙奕奕。奚斯所作。盖言奚斯置造此庙。而王延寿灵光殿赋云。诗人之赋。感物而作。故奚斯颂僖。歌其露寝。陈思王承露盘铭序云。奚斯颂鲁。谓此诗为奚斯所作。既无所据。与本义乖矣。
假
楚词云。聊假日以偷乐。此言遭遇幽厄。中心愁闷。假延日月。苟为娱耳。今俗犹言假日度时。故王粲云。登兹楼以四望。聊假日以消忧。取此义也。今之读者不寻根本。改假为暇。失其意矣。原其辞理。岂闲暇之意乎。
歌左贵嫔晋元后诔云。内敷阴教。外毗阳化。绸缪庶政。密勿夙夜。恩从风翔。泽随雨播。中外禔福。遐迩咏歌。皆云古贺反。斯古之遗言也。
渚
尔雅云。小洲曰渚。小渚曰沚。此盖水中之高处可居者耳。诗云。鸿飞遵渚。言傍洲渚之间。而刘孝标辨命论云。三闾沈骸湘渚。按屈原赴汨罗而死。谓深水处。非洲渚也。
河
辨命论又云。楚师屠汉卒。睢河鲠其流。按史记。班书。楚败汉军于睢上。多杀士卒。睢水为之不流。本非河上。去河远矣。
穰
傅毅郊祀颂云。飞紫烟以奕奕。纷扶摇乎太清。既歆祀而欣德。降灵福之穰穰。又张昶作华山堂阙碑铭云。经之营之。不日而成。匪奢匪俭。惟德是呈。匪丰匪约。惟礼是荣。虔恭禋祀。黍稷惟馨。神具萃止。降福穰穰。然则穰字亦当音而成反。今关内闾里呼禾黍穰穰音犹然。
上
今俗呼上下之上音盛。按郭景纯江赋云。雹布余粮。星离沙镜。青纶竞糺。缛组争映。紫菜荧晔以丛被。绿苔鬖髿乎研上。石帆蒙笼以盖屿。蓱实时出而漂泳。此则上有盛音也。
激
今俗呼激水箭音为吉跃反。按张平子西京赋云。翔鹍仰而弗逮。况青鸟与黄雀。伏棂槛而俯听。闻雷霆之相激。郭景纯江赋云。虎牙嵥竖以屹崪。荆门阙竦而盘礴。圆渊九回以悬腾。湓流雷呴而电激。骇浪暴洒。惊波飞薄。此则激字有吉跃音也。
中
古艳歌曰。兰草自生香。生于大道傍。十月钩帘起。并在束薪中。中。之当反。音张。谓中央也。犹呼音入耳。今山东俗犹有此言。盖所由来远矣。
兔
张正见韩信诗曰。所悲云梦泽。偏伤狡兔情。按淮阴侯被执。叹云。狡兔死。良犬烹。今云伤狡兔情。斯不当矣。
蜼
郭璞山海图赞曰。寓属之才。莫过于蜼。雨则自悬。塞鼻以尾。厥形虽陋。列象宗彝。此则彝有上声音也。
暴
又云。腾虵配龙。因雾而跃。虽欲登天。云罢陆暴。枝非所体。难以久托。此则暴晒之暴有薄音矣。
上
又云。毕方赤丈。离精是炳。旱则高翔。鼓翼阳景。集乃灾流。火不炎上。斯则上有市郢反音矣。
斡筦
斡。盝柄也。义亦训转。声类及字林并音管。贾谊鵩鸟赋云。斡流而迁。张华励志诗云。大仪斡运。皆转也。楚词云。筦维焉系。天极焉加。此亦义与斡同。字则为筦。故知斡。筦二音不殊。而近代流俗辄改为捾。捾音乌活反。实为腐陋。按陆士衡愍思赋云。悲夫天地之骤迈。运二仪以相斡。遗朱光于浚谷。靡倾盖于歧坂。时方至其倏忽。岁既去而晼晚。以此验之。非捾明矣。
贳
贳字训贷。声类及字林并音埶。古读皆然。而近代学者用刘昌宗周礼音。辄读贳字为时夜反。不知昌宗何以凭据。其鄙俚之俗又读为賖。皆非正也。案说文解字云。赊。鬻。卖。贷也。此则二字本来不同。断可知矣。又陆士衡大暮赋云。抚崇涂而难停。视危轨而将逝。年弥去而渐遒。知兹辟之无贳。竞贞晖以鼓缶。愍他人而自励。以此言之。故知贳字为势音矣。诂训小学及前贤文章皆相附会。可以无惑。说者又云。汉书射阳侯刘缠。功臣谓为贳阳侯。所以为贳射同音耳。余难之曰。县邑地名。或有时代讹转。或有方俗语异。何得一之。令其别字同读。譬犹御宿之苑。百官公卿表作御羞字。扬雄传作籞宿字。解御羞者即云御膳珍羞所出。释籞宿者则曰池籞止宿之所。此非汉书乎。何以乖别如此。今岂得便谓御籞同音。羞宿一读。斯不然矣。
振
许慎说文解字曰。振。举救也。诸史籍所云振给。振贷。其义皆同。尽当为振字。今人之作文书者。以其事涉货财。辄改振为赈。按说文解字云。富也。左思魏都赋云。白藏之藏。富有无堤。同赈大内。控引世资。此则训不相干。何得辄相混杂。言振给。振贷者。并以其饥馑穷厄。将就困毙。故举救之。使得存云耳。宁有富事乎。
池毡
或问云。今之卧毡着里施缘者。何以呼为池毡。答曰。礼云。鱼跃拂池。池者。缘饰之名。谓其形象水池也。左太冲娇女诗云。衣被皆重池。即其证也。今人被头别施帛为缘者。犹谓之被池。此毡亦有缘。故得池名耳。俗间不知根本。竞为异说。或作禠。持字。皆非也。
渴罩
问曰。太原俗谓事不妥帖有可惊嗟为渴罩。何也。答曰。礼三年问曰。至于燕爵。犹有噍啁之类焉。徐仙啁音张流反。噍音子由反。此言燕雀见其俦类死亡。悲痛惊愕。相聚集吟噪也。彼处士俗谓群雀聚噪为雀啁。音竹孝反。此亦古之遗言。故呼可惊之事为罩尔。
几头
问曰。山东俗谓新沐浴饮酒谓之几头。此义何也。答曰。字当作禨。音讥。禨谓福祥也。按礼云。沐稷而靧梁。发希用象栉。进禨进羞。工乃升歌。郑康成注云。沐靧必进禨作乐。盈气也。此谓新靧沐体虚。故更进食饮而又加乐以自辅助。致福祥也。此盖古之遗法也。
怒音弩
怒字古读有二音。诗云。君子如怒。乱庶遄沮。君子如祉。乱庶遄已。忧心殷殷。念我土宇。我生不辰。逢天僤怒。离骚云。忽奔走以先后。及先王之踵武。荃不察余之中情。反信谗而齐怒。此则读为上声也。诗云。亦有兄弟。不可以据。薄言往愬。逢彼之怒。念彼共人。睠睠怀顾。岂不怀归。畏此谴怒。此则读为去声也。略举数条。其例非一。今山东。河北人读书。但知怒有去声。不言本有二读。曾不寻究。失其真矣。
殿研
问曰。今俗谓人强忍坚抗为殿研上丁见反。下五见反。其义何也。答曰。殿者。犹春秋殿师之意。言其无所畏惧。不退缩耳。研者。研摩抗拒。与前人为敌。或总言殿研。
差
或问曰。今官曹文书。科发士马。谓之为差。差者何也。答曰。诗云。既差我马。毛传云。差。择也。盖谓拣择取强壮者。今云差科取此义。亦言拣择取应行役者尔。
两量
或问曰。今人呼履舄屐屩之属。一具为一量。于义何耶。答曰。字当作两。诗云葛屦五两者。相偶之名。屦之属。二乃成具。故谓之两。两音转变。故为量耳。古者谓车一乘亦曰一量。诗云。百两御之。是也。今俗音讹。往往呼为车若干量。
章估
或问曰。今市井之人谓算科量度为章估。有何义。答曰。周书费誓云。我商赉汝。孔安国注云。我则商度汝功。赐与汝也。徐仙音商。章。然则商字旧有章音。所云章估者。即商估也。谓度其贵贱。当其大小所堪尔。
