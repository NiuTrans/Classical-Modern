百官上
《易》曰： 天尊地卑，乾坤定矣，卑高既陈，贵贱位矣。 是以圣人法乾坤以作则，因卑高以垂教，设官分职，锡珪胙土。由近以制远，自中以统外。内则公卿大夫士，外则公侯伯子男。咸所以协和万邦，平章百姓，允厘庶绩，式叙彝伦。其由来尚矣。然古今异制，文质殊途。或以龙表官，或以云纪职。放勋即分命四子，重华乃爰置九官，夏倍于虞，殷倍于夏，周监二代，沿革不同。其道既文，置官弥广。逮于战国，戎马交驰，虽时有变革，然犹承周制。秦始皇废先王之典，焚百家之言，创立朝仪，事不师古，始罢封侯之制，立郡县之官。太尉主五兵，丞相总百揆，又置御史大夫，以贰于相。自余众职，各有司存。汉高祖除暴宁乱，轻刑约法，而职官之制，因于嬴氏，其间同异，抑亦可知。光武中兴，聿遵前绪，唯废丞相与御史大夫，而以三司综理众务。洎于叔世，事归台阁，论道之官，备员而已。魏、晋继及，大抵略同，爰及宋、齐，亦无改作。梁武受终，多循齐旧，然而定诸卿之位，各配四时，置戎秩之官，百有余号。陈氏继梁，不失旧物。高齐创业，亦遵后魏，台省位号，与江左稍殊，所有节文，备详于志。有周创据关右，日不暇给，洎乎克清江、汉，爰议宪章。酌禜镐之遗文，置六官以综务，详其典制，有可称焉。高祖践极，百度伊始，复废周官，还依汉、魏。唯以中书为内史，侍中为纳言，自余庶僚，颇有损益。炀帝嗣位，意存稽古，建官分职，率由旧章。大业三年，始行新令。于时三川定鼎，万国朝宗，衣冠文物，足为壮观。即而以人从欲，待下若仇，号令日改，官名月易。寻而南征不复，朝廷播迁，图籍注记，多从散逸。今之存录者，不能详备焉。
梁武受命之初，官班多同宋、齐之旧，有丞相、太宰、太傅、太保、大将军、大司马、太尉、司徒、司空、开府仪同三司等官。诸公及位从公开府者，置官属。有长史、司马、谘议参军，掾属从事中郎、记室、主簿、列曹参军、行参军、舍人等官。其司徒则有左、右二长史，又增置左西掾一人，自余僚佐，同于二府。有公则置，无则省。而司徒无公，唯省舍人，余官常置。开府仪同三司，位次三公，诸将军、左右光禄大夫，优者则加之，同三公，置官属。
特进，旧位从公。武帝以邓禹列侯就第，特进奉朝请，是特引见之称，无官定体。于是革之。
尚书省，置令，左、右仆射各一人。又置吏部、祠部、度支、左户、都官、五兵等六尚书。左右丞各一人。吏部、删定、三公、比部、祠部、仪曹、虞曹、主客、度支、殿中、金部、仓部、左户、驾部、起部、屯田、都官、水部、库部、功论、中兵、外兵、骑兵等郎二十三人。令史百二十人，书令史百三十人。
尚书掌出纳王命，敷奏万机。令总统之。仆射副令，又与尚书分领诸曹。令阙，则左仆射为主。其祠部尚书多不置，以右仆射主之。若左、右仆射并阙，则置尚书仆射以掌左事，置祠部尚书以掌右事。然则尚书仆射、祠部尚书不恆置矣。又有起部尚书，营宗庙宫室则权置之。事毕则省，以其事分属都官、左户二尚书。左、右丞各一人，佐令、仆射知省事。左掌台内分职仪、禁令、报人章，督录近道文书章表奏事，纠诸不法。右掌台内藏及庐舍、凡诸器用之物，督录远道文书章表奏事。凡诸尚书文书，诣中书省者，密事皆以挈囊盛之，封以左丞印。自晋以后，八座及郎中多不奏事。天监元年诏曰： 自礼闱陵替，历兹永久，郎署备员，无取职事。糠粃文案，贵尚虚闲，空有趋墀之名，了无握兰之实。曹郎可依昔奏事。 自是始奏事矣。三年，置侍郎，视通直郎。其郎中在职勤能，满二岁者，转之。又有五都令史，与左、右丞共知所司。旧用人常轻，九年诏曰： 尚书五都，职参政要，非但总领众局，亦乃方轨二丞。顷虽求才，未臻妙简，可革用士流，每尽时彦，庶同持领，秉此群目。 于是以都令史视奉朝请。其年，以太学博士刘纳兼殿中都，司空法曹参军刘显兼吏部都，太学博士孔虔孙兼金部都，司空法曹参军萧轨兼左户都，宣毅墨曹参军王颙兼中兵都。五人并以才地兼美，首膺兹选矣。驾部又别领车府署，库部领南、北武库二署令丞。
门下省置侍中、给事黄门侍郎各四人，掌侍从左右，摈相威仪，尽规献纳，纠正违阙。监令尝御药，封玺书。侍中高功者，在职一年，诏加侍中祭酒，与侍郎高功者一人，对掌禁令，公车、太官、太医等令，骅骝厩丞。
集书省置散骑常侍、通直散骑常侍各四人。员外散骑常侍无员。散骑侍郎、通直郎各四人。又有员外散骑侍郎、给事中、奉朝请、常侍侍郎，掌侍从左右，献纳得失，省诸奏闻文书。意异者，随事为驳。集录比诏比玺，为诸优文策文，平处诸文章诗颂。常侍高功者一人为祭酒，与侍郎高功者一人，对掌禁令，纠诸逋违。
驸马、奉车、车骑三都尉，并无员。驸马以加尚公主者，无班秩。
散骑常侍、通直散骑常侍、员外散骑常侍，旧并为显职，与侍中通官。宋代以来，或轻或杂，其官渐替。天监六年革选，诏曰： 在昔晋初，仰惟盛化，常侍、侍中，并奏帷幄，员外常侍，特为清显。陆始名公之胤，位居纳言，曲蒙优礼，方有斯授。可分门下二局，委散骑常侍尚书案奏，分曹入集书。通直常侍，本为显爵，员外之选，宜参旧准人数，依正员格。 自是散骑视侍中，通直视中丞，员外视黄门郎。
中书省置监、令各一人，掌出内帝命。侍郎四人，功高者一人，主省内事。又有通事舍人、主事令史等员，及置令史，以承其事。通事舍人，旧入直閤内。梁用人殊重，简以才能，不限资地，多以他官兼领。其后除通事，直曰中书舍人。
秘书省置监、丞各一人，郎四人，掌国之典籍图书。著作郎一人，佐郎八人，掌国史，集注起居。著作郎谓之大著作，梁初周舍、裴子野，皆以他官领之。又有撰史学士，亦知史书。佐郎为起家之选。
御史台，梁国初建，置大夫，天监元年，复曰中丞。置一人，掌督司百僚。皇太子已下，其在宫门行马内违法者，皆纠弹之。虽在行马外，而监司不纠，亦得奏之。专道而行，逢尚书丞郎，亦得停驻。其尚书令、仆、御史中丞，各给威仪十人。其八人武冠绛韝，执青仪囊在前。囊题云 宜官吉 以受辞诉。一人缃衣，执鞭杖，依列行，七人唱呼入殿，引喤至阶。一人执仪囊，不喤。属官治书侍御史二人，掌举劾官品第六已下，分统侍御史。侍御史九人，居曹，掌知其事，纠察不法。殿中御史四人，掌殿中禁卫内。又有符节令史员。
谒者台，仆射一人，掌朝觐宾飨之事。属官谒者十人，掌奉诏出使拜假，朝会摈赞。高功者一人为假史，掌差次谒者。
诸卿，梁初犹依宋、齐，皆无卿名。天监七年，以太常为太常卿，加置宗正卿，以大司农为司农卿，三卿是为春卿。加置太府卿，以少府为少府卿，加置太仆卿，三卿是为夏卿。以卫尉为卫尉卿，廷尉为廷尉卿，将作大匠为大匠卿。三卿是为秋卿。以光禄勋为光禄卿，大鸿胪为鸿胪卿，都水使者为太舟卿，三卿是为冬卿。凡十二卿，皆置丞及功曹、主簿。而太常视金紫光禄大夫，统明堂、二庙、太史、太祝、廪牺、太乐、鼓吹、乘黄、北馆、典客馆等令丞，及陵监、国学等。又置协律校尉、总章校尉监、掌故、乐正之属，以掌乐事。太乐又有清商署丞，太史别有灵台丞。诏以为陵监之名，不出前诰，且宗庙宪章，既备典礼，园寝职司，理不容异，诸正陵先立监者改为令。于是陵置令矣。
国学，有祭酒一人，博士二人，助教十人，太学博士八人。又有限外博士员。天监四年，置五经博士各一人。旧国子学生，限以贵贱，帝欲招来后进，五馆生皆引寒门俊才，不限人数。大同七年，国子祭酒到溉等，又表立正言博士一人，位视国子博士。置助教二人。
宗正卿，位视列曹尚书，主皇室外戚之籍。以宗室为之。
司农卿，位视散骑常侍，主农功仓廪。统太仓、导官、籍田、上林令，又管乐游、北苑丞，左右中部三仓丞，荚库、荻库、箬库丞，湖西诸屯主。天监九年，又置劝农谒者，视殿中御史。
太府卿，位视宗正，掌金帛府帑。统左右藏令、上库丞，掌太仓、南北市令。关津亦皆属焉。
少府卿，位视尚书左丞，置材官将军、左中右尚方、甄官、平水署、南塘邸税库、东西冶、中黄、细作、炭库、纸官、柴署等令丞。
卫仆卿，位视黄门侍郎，统南马牧、左右牧、龙厩、内外厩丞。又有弘训太仆，亦置属官。
卫尉卿，位视侍中，掌宫门屯兵。卿每月、丞每旬行宫徼，纠察不法。统武库令、公车司马令。又有弘训卫尉，亦置属官。
廷尉卿，梁国初建，曰大理，天监元年，复改为廷尉。有正、监、平三人。元会，廷尉三官与建康三官，皆法冠玄衣朝服，以监东、西、中华门。手执方木，长三尺，方一寸，谓之执方。四年，置胄子律博士，位视员外郎。
大匠卿，位视太仆，掌土木之工。统左、右校诸署。
光禄卿，位视太子中庶子，掌宫殿门户。统守宫、黄门、华林园、暴室等令。又有左右光禄、金紫光禄、太中、中散等大夫，并无员，以养老疾。
鸿胪卿，位视尚书左丞，掌导护赞拜。
太舟卿，梁初为都水台，使者一人，参军事二人，河堤谒者八人。七年，改焉。位视中书郎，列卿之最末者也。主舟航堤渠。
大长秋，主诸宦者，以司宫闱之职。统黄门、中署、奚官、暴室、华林等署。
领军，护军，左、右卫、骁骑、游骑等六将军，是为六军，又有中领、中护，资轻于领、护。又左右前后四将军，左右中郎将，屯骑、步骑、越骑、长水、射声等五营校尉，武贲、冗从、羽林三将军，积射、强弩二军，殿中将军、武骑之职，皆以分司丹禁，侍卫左右。天监六年，置左右骁骑、左右游击将军，位视二率。改旧骁骑曰云骑，游击曰游骑，降左右骁、游一阶。又置硃衣直阁将军，以经为方牧者为之。其以左右骁、游带领者，量给仪从。
太子太傅一人，位视尚书令。少傅一人，位视左仆射。天监初，又置东宫常侍，皆散骑常侍为之。
詹事，位视中护军，任总宫朝。二傅及詹事，各置丞、功曹、主簿。五官、家令、率更令仆各一人。家令，自宋、齐已来，清流者不为之。天监六年，帝以三卿陵替，乃诏革选。家令视通直常侍，率更、仆视黄门三等，皆置丞。中大通三年，以昭明太子妃居金华宫，又置金华家令。
左、右卫率各一人，位视御史中丞。各有丞。左率领果毅、统远、立忠、建宁、陵锋、夷寇、祚德等七营，右率领崇荣、永吉、崇和、细射等四营。二率各置殿中将军十人，员外将军十人，正员司马四人。又有员外司马督官。共屯骑、步兵、翊军三校尉各一人，谓之三校。旅贲中郎将、冗从仆射各一人，谓之二将。左、右积弩将军各一人。门大夫一人，视谒者仆射。
中庶子四人，功高者一人为祭酒。行则负玺，前后部护驾。
中舍人四人，功高者一人，与中庶子祭酒共掌其坊之禁令。又有通事守舍人、典事守舍人、典法守舍人员。
庶子四人，掌侍从左右，献纳得失。高功者一人，与高功舍人共掌其坊之禁令。
舍人十六人，掌文记。通事舍人二人，视南台御史，多以余官兼职。典经局洗马八人，位视通直郎。置典经守舍人、典事守舍人员。又有外监殿局，内监殿局，导客局，斋内局，主玺、主衣、扶侍等局，门局，锡库局，内厩局，中药藏局，食官局，外厩局，车厩局等，各置有司，以承其事。
皇弟、皇子府，置师，长史，司马，从事中郎，谘议参军，及掾属中录事、中记室、中直兵等参军，功曹史，录事、记室、中兵等参军，文学，主簿，正参军、行参军、长兼行参军等员。嗣王府则减皇弟皇子府师、友、文学、长兼行参军。蕃王府则又减嗣王从事中郎，谘议参军，掾属录事、记室、中兵参军等员。自此以下，则并不登二品。
王国置郎中令、将军、常侍官。又置典祠令、庙长、陵长、典医丞、典府丞、典书令、学官令、食官长、中尉、侍郎、执事中尉、司马、谒者、典卫令、舍人、中大夫、大农等官。嗣王国则唯置郎中令、中尉、常侍、大农等员。蕃王则无常侍。自此以下，并不登二品。
诸王皆假金兽符第一至第五左，竹使符第一至第十左。诸公侯皆假铜兽符，竹使符第一至第五。名山大泽不以封。盐铁金银铜锡，及竹园别都，宫室园圃，皆不以属国。
诸王言曰令，境内称之曰殿下。公侯封郡县者，言曰教，境内称之曰第下。自称皆曰寡人。相以下，公文上事，皆诣典书。世子主国，其文书表疏，仪式如臣而不称臣。文书下群官，皆言告。诸王公侯国官，皆称臣。上于天朝，皆称陪臣。有所陈，皆曰上疏。其公文曰言事。五等诸公，位视三公，班次之。开皇诸侯，位视孤卿、重号将军、光禄大夫，班次之。开国诸伯，位视九卿，班次之。开国诸子，位视二千石，班次之。开国诸男，位视比二千石，班次之。公已下，各置相、典祠、典书令、典卫长一人。而伯子典书谓之长，典卫谓之丞。男典祠谓之长，典书谓之丞，无典卫。诸公已下，台为选置相，掌知百姓事。典祠已下，自选补上。诸列侯食邑千户已上，置家丞、庶子员。不满千户，则但置庶子员。
州刺史二千石，受拜之明日，辞宫庙而行。州置别驾、治中从事各一人，主簿，西曹、议曹从事，祭酒从事，部传从事，文学从事，各因其州之大小而置员。郡置太守，置丞。国曰内史。郡丞，三万户以上，置佐一人。
县为国曰相，大县为令，小县为长，皆置丞、尉。郡县置吏，亦各准州法，以大小而制员。郡县吏有书僮，有武吏，有医，有迎新、送故等员。亦各因其大小而置焉。
建康旧置狱丞一人。天监元年，诏依廷尉之官，置正、平、监，革选士流，务使任职。又令三官更直一日，分受罪系，事无小大，悉与令筹。若有大事，共详，三人具辨。脱有同异，各立议以闻。尚书水部郎袁孝然、议曹郎孔休源并为之。位视给事中。
天监初，武帝命尚书删定郎济阳蔡法度，定令为九品。秩定，帝于品下注一品秩为万石，第二第三为中二千石，第四第五为二千石。至七年，革选，徐勉为吏部尚书，定为十八班。以班多者为贵，同班者，则以居下者为劣。
丞相、太宰、太傅、太保、大司马、大将军、太尉、司徒、司空，为十八班。
诸将军开府仪同三司、左右光禄开府仪同三司，为十七班。
尚书令、太子太傅、左右光禄大夫，为十六班。
尚书左仆射，太子少傅，尚书仆射、右仆射，中书监，特进，领、护军将军，为十五班。
中领、护军，吏部尚书，太子詹事，金紫光禄大夫，太常卿，为十四班。
中书令，列曹尚书，国子祭酒，宗正、太府卿，光禄大夫，为十三班。
侍中，散骑常侍，左、右卫将军，司徒左长史，卫尉卿，为十二班。
御史中丞，尚书吏部郎，秘书监，通直散骑常侍，太子左、右二卫率，左、右骁骑，左、右游击，太中大夫，皇弟皇子师，司农，少府、廷尉卿，太子中庶子，光禄卿，为十一班。
给事黄门侍郎，员外散骑常侍，皇弟皇子府长史，太仆、大匠卿，太子家令、率更令、仆，扬州别驾，中散大夫，司徒右长史，云骑，游骑，皇弟皇子府司马，硃衣直阁将军，为十班。
尚书左丞，鸿胪卿，中书侍郎，国子博士，太子庶子，扬州中从事，皇弟皇子公府从事中郎，太舟卿，大长秋，皇弟皇子府谘议，嗣王府长史，前左右后四军、嗣王府司马，庶姓公府长史，司马，为九班。
秘书丞，太子中舍人，司徒左西掾，司徒属，皇弟皇子友，散骑侍郎，尚书右丞，南徐州别驾，皇弟皇子公府掾属，皇弟皇子单为二卫司马，嗣王庶姓公府从事中郎，左、右中郎将，嗣王庶姓公府谘议，皇弟皇子之庶子府长史、司马，蕃王府长史、司马，庶姓持节府长史、司马，为八班。
五校，东宫三校，皇弟皇子之庶子府中录事、中记室、中直兵参军，南徐州中从事，皇弟皇子之庶子府、蕃王府谘议，为七班。
太子洗马，通直散骑侍郎，司徒主簿，尚书侍郎，著作郎，皇弟皇子府功曹史，五经博士，皇弟皇子府录事、记室、中兵参军，皇弟皇子荆江雍郢南兗五州别驾，领、护军长史、司马，嗣王庶姓公府掾属，南台治书侍御史，廷尉三官，谒者仆射，太子门大夫，嗣王庶姓公府中录事、中记室、中直兵参军，庶姓府谘议，为六班。
尚书郎中，皇弟皇子文学及府主簿，太子太傅、少傅丞，皇弟皇子湘豫司益广青衡七州别驾，皇弟皇子荆江雍郢南兗五州中从事，嗣王庶姓荆江雍郢南兗五州别驾，太常丞，皇弟皇子国郎中令、三将，东宫二将，嗣王府功曹史，庶姓公府录事、记室、中兵参军，皇弟皇子之庶子府、蕃王府中录事、中记室、中直兵参军，为五班。
给事中，皇弟皇子府正参军，中书舍人，建康三官，皇弟皇子北徐北兗梁交南梁五州别驾，皇弟皇子湘豫司益广青衡七州别驾、中从事，嗣王庶姓湘豫司益广青衡七州别驾，嗣王庶姓荆江雍郢南兗五州中从事，宗正、太府、卫尉、司农、少府、廷尉、太子詹事等丞，积射、强弩将军，太子左右积弩将军，皇弟皇子国大农，嗣王国郎中令，嗣王庶姓公府主簿，皇弟皇子之庶子府蕃王府功曹史，皇弟皇子之庶子府蕃王府录事、记室、中兵参军，为四班。
太子舍人，司徒祭酒，皇弟皇子公府祭酒，员外散骑侍郎，皇弟皇子府行参军，太子太傅少傅五官功曹主簿，二卫司马，公车令，胄子律博士，皇弟皇子越桂宁霍四州别驾，皇弟皇子北徐北兗梁交南梁五州中从事，嗣王庶姓北徐北兗梁交南梁五州别驾，湘豫司益广青衡七州中从事，嗣王庶姓公府正参军，皇弟皇子之庶子府蕃王府曹主簿，武卫将军，光禄丞，皇弟皇子国中尉，太仆大匠丞，嗣王国大农，蕃王国郎中令，庶姓持节府中录事、中记室、中直兵参军，北馆令，为三班。
秘书郎，著作佐郎，扬、南徐州主簿，嗣王庶姓公府祭酒，皇弟皇子单为领护詹事二卫等五官、功曹、主簿，太学博士，皇弟皇子国常侍，奉朝请，国子助教，皇弟皇子越桂宁霍四州中从事，皇弟皇子荆江雍郢南兗五州主簿，嗣王庶姓越桂宁霍四州别驾，嗣王庶姓北徐北兗梁交南梁五州中从事，鸿胪丞，尚书五都令史，武骑常侍，材官将军，明堂二庙帝陵令，嗣王府庶姓公府行参军，皇弟皇子之庶子府正参军，蕃王国大农，庶姓持节府录事、记室、中兵参军，庶姓持节府功曹史，为二班。
扬南徐州西曹祭酒从事，皇弟皇子国侍郎，嗣王国常侍，扬南徐州议曹从事，东宫通事舍人，南台侍御史，太舟丞，二卫殿中将军，太子二率殿中将军，皇弟皇子之庶子府蕃王府行参军，蕃王国中尉，皇弟皇子湘豫司益广青衡七州主簿，皇弟皇子荆雍郢南兗四州西曹祭酒议曹从事，皇弟皇子江州西曹从事、祭酒议曹祭酒部传从事，嗣王庶姓越桂宁霍四州中从事，嗣王庶姓荆江雍郢南兗五州主簿，庶姓持节府主簿，汝阴巴陵二国郎中令，太官、太乐、太市、太史、太医、太祝、东西冶、左右尚方、南北武库、车府等令，为一班。
位不登二品者，又为七班。皇弟皇子府长兼参军，皇弟皇子国三军、嗣王国侍郎、蕃王国常侍、扬南徐州文学从事，殿中御史、庶姓持节府除正参军、太子家令丞、二卫殿中员外将军、太子二率殿中员外将军、镇蛮安远护军度支校尉等司马，皇弟皇子北徐北兗梁交南梁五州主簿、皇弟皇子湘豫司益广青衡七州西曹祭酒议曹从事，皇弟皇子荆雍郢三州从事史，江州议曹从事，南兗州文学从事，嗣王庶姓湘豫司益广青衡七州主簿、嗣王庶姓荆雍郢南兗四州西曹祭酒议曹从事，嗣王庶姓江州西曹从事、祭酒部传从事、劝农谒者，汝阴巴陵二王国大农，郡公国郎中令，为七班。
皇弟皇子国典书令，嗣王国三军，蕃王国侍郎，领护詹事五官功曹，皇弟皇子府参军督护，嗣王府长兼参军，庶姓公府长兼参军，庶姓持节府板正参军，皇弟皇子越桂宁霍四州主簿，皇弟皇子北徐北兗梁交南梁五州西曹祭酒议曹从事，嗣王庶姓北徐北兗梁交南梁五州主簿，嗣王庶姓湘豫司益广青衡七州西曹祭酒议曹从事，皇弟皇子豫司益广青五州文学从事，湘衡二州从事，嗣王庶姓荆霍郢三州从事史，江州议曹从事，南兗州文学从事，汝阴巴陵二王国中尉，皇弟皇子之庶子县侯国郎中令，郡公国大农，县公国郎中令，为六班。
皇弟皇子国三令，嗣王国典书令，蕃王国三军，皇弟皇子公府东曹督护，嗣王府庶姓公府参军督护，皇弟皇子之庶子长兼参军，蕃王府长兼参军，二卫正员司马督，太子二率正员司马督，领护主簿，詹事主簿，二卫功曹，太常五官功曹，石头戍军功曹，庶姓持节府行参军，皇弟皇子越桂宁霍四州西曹祭酒议曹从事，皇弟皇子北徐北兗梁交南梁五州文学从事，嗣王庶姓越桂宁霍四州主簿，嗣王庶姓北徐北兗梁交南梁五州西曹祭酒议曹从事，嗣王庶姓豫司益广青五州文学从事，湘衡二州从事，汝阴巴陵二王国常侍，郡公国中尉，县侯国郎中令，皇弟皇子府功曹督护，为五班。
嗣王国三令，蕃王国典书令，嗣王府功曹督护，庶姓公府东曹督护，皇弟皇子之庶子府参军督护，蕃王府参军督护，二卫员外司马督，太子二率员外司马督，二卫主簿，太常主簿，宗正等十一卿五官功曹，石头戍军主簿，庶姓持节府板行参军，皇弟皇子越桂宁霍四州文学从事，嗣王庶姓越桂宁霍四州西曹祭酒议曹从事，嗣王庶姓北徐北兗梁交南梁五州文学从事，汝阴巴陵二王国侍郎，县公国中尉，为四班。
蕃王国三令，皇弟皇子之庶子府蕃王府功曹督护，宗正等十一卿主簿，庶姓持节府长兼参军，嗣王庶姓越桂宁霍四州文学从事，郡公国侍郎，为三班。
庶姓持节府参军督护，汝阴巴陵二王国典书令，县公国侍郎，为二班。
庶姓持节府功曹督护，汝阴巴陵二王国三令，郡公国典书令，为一班。
又著作正令史，集书正令史，尚书度支三公正令史，函典书、殿中外监、斋监、东堂监、尚书都官左降正令史，诸州镇监、石头城监、琅邪城监、东宫外监、殿中守舍人，斋临、东宫典经守舍人，上库令，太社令，细作令，导官令，平水令，太官市署丞，正厨丞，酒库丞，柴署丞，太乐库丞，别局校丞，清商丞，太史丞，太医二丞，中药藏丞，东冶小库等三丞，作堂金银局丞，木局丞，北武库二丞，南武库二丞，东宫食官丞，上林丞，湖西砖屯丞，祇箬库丞，纹绢簟席丞，国子典学，材官司马，宣阳等诸门候，东宫导客守舍人，运署谒者，都水左右二装五城谒者，石城宣城阳新屯谒者，南康建安晋安伐船谒者，晋安练葛屯主，为三品蕴位。
又门下集书主事通正令史，中书正令史，尚书正令史，尚书监籍正令史，都正令史，殿中内监，题閤监，婚局监，东宫门下通事守舍人，东宫典书守舍人，东宫内监，殿中守舍人，题閤监，乘黄令，右藏令，籍田令，廪牺令，梅根诸冶令，典客馆令，太官四丞，库存丞，太乐丞，东冶太库丞，左尚方五丞，右尚方四丞，东宫卫库丞，司农左右中部仓丞，廷尉律博士，公府舍人，诸州别署监，山阴狱丞，为三品勋位。
其州二十三，并列其高下，选拟略视内职。郡守及丞，各为十班。县制七班。用人各拟内职云。
又诏以将军之名，高卑舛杂，命更加厘定。于是有司奏置一百二十五号将军。以镇、卫、骠骑、车骑，为二十四班。内外通用。四征、东南西北，止施外。四中，军、卫、抚、护，止施内。为二十三班。八镇东南西北，止施在外。左右前后，止施在内。为二十二班。八安东西南北，止施在外。左右前后，止施在内。为二十一班。四平、东南西北。四翊，左右前后。为二十班。凡三十五号，为一品。是为重号将军。忠武、军师，为十九班。武臣、爪牙、龙骑、云麾，为十八班。代旧前后左右四将军。镇兵、翊师、宣惠、宜毅，为十七班。代旧四中郎。十号为一品。智威、仁威、勇威、信威、严威，为十六班。代旧征虏。智武、仁武、勇武、信武、严武，为十五班。代旧冠军。十号为一品，所谓五德将军者也。轻车、征远、镇朔、武旅、贞毅，为十四班。代旧辅国。凡将军加大者，唯至贞毅而已。通进一阶。优者方得比加位从公。凡督府，置长史司马谘议诸曹，有录事记室等十八曹。天监七年，更置中录事、中记室、中直兵参军各一人。宁远、明威、振远、电耀、威耀，为十三班。代旧宁朔。十号为一品。武威、武骑、武猛、武壮、飚武，为十二班。电威、驰锐、追锋、羽骑、突骑，为十一班。十号为一品。折冲、冠武、和戎、安垒、猛烈，为十班。扫狄、雄信、扫虏、武锐、摧锋，为九班。十号为一品。略远、贞威、决胜、开远、光野，为八班。厉锋、轻锐、讨狄、荡虏、荡夷，为七班。十号为一品。武毅、铁骑、楼船、宣猛、树功，为六班。克狄、平虏、讨夷、平狄、威戎，为五班。十号为一品。伏波、雄戟、长剑、冲冠、雕骑，为四班、佽飞、安夷、克戎、绥狄、威虏，为三班。十号为一品。前锋、武毅、开边、招远、金威，为二班。绥虏、荡寇、殄虏、横野、驰射，为一班。十号为一品。凡十品，二十四班。亦以班多为贵。其制品十，取其盈数。班二十四，以法气序。制簿悉以大号居后，以为选法自小迁大也。前史所记，以位得从公，故将军之名，次于台槐之下。至是备其班品，叙于百司之外。其不登二品，应须军号者，有牙门、代旧建威。期门，代旧建武。为八班。候骑、代旧振威。熊渠，代旧振武。为七班。中坚、代旧奋威。典戎，代旧奋武。为六班。戈船、代旧扬威。绣衣，代旧扬武。为五班。执讯、代旧广威。行阵，代旧广武。为四班。鹰扬为三班。陵江为二班。偏将军、裨将军，为一班。凡十四号，别为八班，以象八风。所施甚轻。又有武安、镇远、雄义，拟车骑。为二十四班。四抚东南西北，拟四征。为二十三班。四宁东南西北，拟四镇。为二十二班。四威东南西北，拟四安。为二十一班。四绥东南西北，拟四平。为二十班。凡十九号，为一品。安远、安边，拟忠武、军师。为十九班。辅义、安沙、卫海、抚河，拟武臣等四号。为十八班。平远、抚朔、宁沙、航海、拟镇兵等四号。为十七班。凡十号，为一品。翊海、朔野、拓远、威河、龙幕，拟智威等五号。为十六班。威陇、安漠、绥边、宁寇、梯山，拟智武等五号。为十五班。凡十号，为一品。宁境、绥河、明信、明义、威漠，拟轻车等五号。为十四班。安陇、向义、宣节、振朔、候律，拟宁远等五号。为十三班。凡十号，为一品。平寇、定远、陵海、宁陇、振漠，拟武威等五号。为十二班。驰义、横朔、明节、执信、怀德，拟电威等五号。为十一班。凡十号，为一品。抚边、定陇、绥关、立信、奉义，拟折冲等五号。为十班。绥陇、宁边、定朔、立节、怀威，拟扫狄等五号。为九班。凡十号，为一品。怀关、静朔、扫寇、宁河、安朔，拟略远等五号。为八班。扬化、超陇、执义、来化、度嶂，拟厉锋等五号。为七班。凡十号，为一品。平河、振陇、雄边、横沙、宁关，拟武毅等五号。为六班。怀信、宣义、弘节、浮辽、凿空，拟克狄等五号。为五班。凡十号，为一品。捍海、款塞、归义、陵河、明信，拟伏波等五号。为四班。奉忠、守义、弘信、仰化、立义，拟亻次飞等五号。为三班。凡十号，为一品。绥方、奉正、承化、浮海、度河，拟先锋等五号。为二班。怀义、奉信、归诚、怀泽、伏义，拟绥虏等五号。为一班。凡十号，为一品。大凡一百九号将军，亦为十品，二十四班。正施于外国。
及大通三年，有司奏曰： 天监七年，改定将军之名，有因有革。普通六年，又置百号将军，更加刊正，杂号之中，微有移异。大通三年，奏移宁远班中明威将军进轻车班中，以轻车班中征远度入宁远班中。又置安远将军代贞武，宣远代明烈。其戎夷之号，亦加附拟，选序则依此承用。 遂以定制。转则进一班。黜则退一班。班即阶也。同班以优劣为前后。有镇、卫、骠骑、车骑同班。四中、四征同班。八镇同班。八安同班。四平、四翊同班。忠武、军师同班。武臣、爪牙、龙骑、云麾、冠军同班。镇兵、翊师、宣惠、宣毅四将军，东南西北四中郎将同班。智威、仁威、勇威、信威、严威同班。智武、仁武、勇武、信武、严武同班。谓为五德将军。轻车、镇朔、武旅、贞毅、明威同班。宁远、安远、征远、振远、宣远同班。威雄、威猛、威烈、威振、威信、威胜、威略、威风、威力、威光同班。武猛、武略、武胜、武力、武毅、武健、武烈、武威、武锐、武勇同班。猛毅、猛烈、猛威、猛锐、猛震、猛进、猛智、猛武、猛胜、猛骏同班。壮武、壮勇、壮烈、壮猛、壮锐、壮盛、壮毅、壮志、壮意、壮力同班。骁雄、骁桀、骁猛、骁烈、骁武、骁勇、骁锐、骁名、骁胜、骁迅同班。雄猛、雄威、雄明、雄烈、雄信、雄武、雄勇、雄毅、雄壮、雄健同班。忠勇、忠烈、忠猛、忠锐、忠壮、忠毅、忠捍、忠信、忠义、忠胜同班。明智、明略、明远、明勇、明烈、明威、明胜、明进、明锐、明毅、同班。光烈、光明、光英、光远、光胜、光锐、光命、光勇、光戎、光野同班。飙勇、飙猛、飙烈、飙锐、飙奇、飙决、飙起、飙略、飙胜、飙出同班。龙骧、武视、云旗、风烈、电威、雷音、驰锐、追锐、羽骑、突骑同班。折冲、冠武、和戎、安垒、超猛、英果、扫虏、扫狄、武锐、摧锋同班。开远、略远、贞威、决胜、清野、坚锐、轻锐、拔山、云勇、振旅同班。超武、铁骑、楼船、宣猛、树功、克狄、平虏、棱威、昭威、威戎同班。伏波、雄戟、长剑、冲冠、雕骑、佽飞、勇骑、破敌、克敌、威虏同班。前锋、武毅、开边、招远、金威、破阵、荡寇、殄虏、横野、驰射同班。牙门、期门同班。候骑、熊渠同班。中坚、典戎同班。执讯、行阵同班。伏武、怀奇同班。偏、裨将军同班。凡二百四十号，为四十四班。
又雍州置宁蛮校尉，广州置平越中郎将，北凉、南秦置西戎校尉，南秦、梁州置平戎校尉，宁州置镇蛮校尉，西阳、南新蔡、晋熙、庐江等郡，置镇蛮护军，武陵郡置安远护军，巴陵郡置度支校尉。皆立府，随府主号轻重而不为定。其将军施于外国者，雄义、镇远、武安同班，拟镇、卫等三号。四抚同班，拟四征，四威同班。拟四安。四绥同班，拟四平。安远、安边同班，拟忠武等号。抚河、卫海、安沙、辅义同班，拟武臣等号。航海、宁沙、抚朔、平远同班，拟镇兵等号。龙幕、威河、和戎、拓远、朔野、翊海同班，拟智威等号。梯山、宁寇、绥边、安漠、威陇五号同班，拟智武等号。威漠、明义、昭信、绥河、宁境同班，拟轻车等号。候律、振朔、宣节、向义、安陇同班，拟宁远等号。振漠、宁陇、陵海、安远、平寇同班，拟威雄等号。怀德、执信、明节、横朔、驰义同班，拟武猛等号。安朔、宁河、扫寇、静朔、怀关同班，拟骁雄等号。度嶂、奉化、康义、超陇、扬化同班，拟猛烈等号。宁关、横沙、雄边、振陇、平河同班，拟忠勇等号。凿空、浮辽、弘节、宣义、怀信同班，拟明智等号。明信、陵河、归义、款塞、捍海同班，拟光烈等号。立义、仰化、弘信、守义、奉忠同班，拟飙勇等号。奉诚、立诚、建诚、显诚、义诚同班，拟龙骧等号。尉辽、宁渤、绥岭、威塞、通侯同班，拟折冲等号。扫荒、威荒、定荒、开荒、理荒同班，拟开远等号。奉节、扫节、建节、效节、伏节同班，拟超武等号。渡河、陵海、承化、奉正、绥方同班，拟伏波等号。伏义、怀泽、归诚、奉信、怀义同班，拟前锋等号。凡一百二十五将军，二十八班，并施外国戎号，准于中夏焉。大同四年，魏彭城王尔硃仲远来降，以为定洛大将军，仍使其北讨，故名云。
陈承梁，皆循其制官，而又置相国，位列丞相上。并丞相、太宰、太傅、太保、大司马、大将军，并以为赠官。定令，尚书置五员，郎二十一员。其余并遵梁制，为十八班，而官有清浊。自十二班以上并诏授，表启不称姓。从十一班至九班，礼数复为一等。又流外有七班，此是寒微士人为之。从此班者，方得进登第一班。其亲王起家则为侍中。若加将军，方得有佐史，无将军则无府，止有国官。皇太子冢嫡者，起家封王，依诸王起家。余子并封公，起家中书郎。诸王子并诸侯世子，起家给事。三公子起家员外散骑侍郎，令仆子起家秘书郎。若员满，亦为板法曹，虽高半阶，望终秘书郎下。次令仆子起家著作佐郎，亦为板行参军。此外有扬州主簿、太学博士、王国侍郎、奉朝请、嗣王行参军，并起家官，未合发诏。诸王公参佐等官，仍为清浊。或有选司补用，亦有府牒即授者，不拘年限，去留随意。在府之日，唯宾游宴赏，时复修参，更无余事。若随府王在州，其僚佐等，或亦得预催督。若其驱使，便有职务。其衣冠子弟，多自修立，非气类者，唯利是求，暴物乱政，皆此之类。国之政事，并由中书省。有中书舍人五人，领主事十人，书吏二百人。书吏不足，并取助书。分掌二十一局事，各当尚书诸曹，并为上司，总国内机要，而尚书唯听受而已。被委此官，多擅威势。其庶姓为州，若无将军者，谓之单车。郡县官之任代下，有迎新送故之法，饷馈皆百姓出，并以定令。其所制品秩，今列之云。
相国，丞相，太宰，太傅，太保，大司马，大将军，太尉，司徒，司空，开府仪同三司，已上秩万石。巴陵王、汝阴王后，尚书令，已上秩中二千石。品并第一。
中书监，尚书左右仆射，特进，太子二傅，左右光禄大夫，已上中二千石。品并第二。
中书令，侍中，散骑常侍，领、护军，中领、护军，吏部尚书，列曹尚书，金紫光禄大夫，光禄大夫，已上并中二千石。左右卫将军，御史中丞，已上二千石。太后卫尉、太仆、少府三卿，太常、宗正、太府、卫尉、司农、少府、廷尉、光禄、大匠、太仆、鸿胪、太舟等卿，太子詹事，国子祭酒，已上中二千石。扬州刺史，凡单车刺史，加督进一品，都督进二品。不论持节假节，扬州、徐州加督，进二品右光禄已下。加都督，第一品尚书令下。南徐、东扬州刺史，皇弟皇子封国王世子，品并第三。
通直散骑常侍，员外散骑常侍，黄门侍郎，已上二千石。秘书监，中二千石。左右骁骑、左右游击等将军，太子中庶子，已上二千石。太子左右卫率，二千石硃衣直阁，云骑、游骑将军，中书侍郎，已上千石。尚书左右丞，尚书、吏部侍郎、郎中，已上六百石。尚书郎中与吏部郎同列，今品同。太子三卿，太中、中散大夫，司徒左右长史，已上千石。诸王师，依秩减之例。国子博士，千石。荆江南兗郢湘雍等州刺史，六州加督，进在第三品东扬州下。加都督，进在第二品右光禄下。嗣王、蕃王、郡公、县公等世子，品并第四。
秘书丞，明堂、太庙、帝陵等令，已上六百石。散骑侍郎，前左右后军将军，左右中郎将，已上千石。大长秋，二千石。太子中舍人、庶子，六百石。豫益广衡等州，青州领冀州，北兗北徐等州，梁州领南秦州，司南梁交越桂霍宁等十五州，加督，进在第四品雍州下。加都督，进在第三品南徐州下。不言秩。丹阳尹，中二千石。会稽太守，二千石。加督，进在第四品雍州下。加都督进在第三品南徐州下。诸郡若督及都督，皆以此差次为例。吴郡、吴兴二太守，二千石。侯世子，不言秩。皇弟皇子府谘议参军，八百石。皇弟皇子府板谘议参军，不言秩。皇弟皇子府长史，千石。皇弟皇子府板长史，不言秩。皇弟皇子府司马，千石。皇弟皇子府板司马，不言秩。皇弟皇子公府从事中郎，六百石。品并第五。
通直散骑侍郎，千石。著作郎，六百石。步兵、射声、长水、越骑、屯骑五校尉，并千石。太子洗马，六百石。太子步兵、翊军、屯骑三校尉，并秩同台校。司徒左西掾属，并本秩四百石。依减秩例。皇弟皇子友，依减秩例。皇弟皇子公府属，本秩四百石。依减秩例。五经博士，六百石。子男世子，不言秩。万户以上郡太守、内史、相，嗣王府、皇弟皇子之庶子府谘议参军，六百石。板者不言秩。嗣王府、皇弟皇子之庶子府长史、司马，并八百石。嗣王府官减正王府一阶。其板长史、司马，并不言秩。庶姓公府谘议参军，六百石。与嗣王府同。其板者并不言秩。庶姓公府长史、司马，并八百石。其板者并不言秩。嗣王庶姓公府从事中郎，六百石。皇帝皇子府中录事参军、板府中录事参军，中记室参军、板中记室参军，中直兵参军、板中直兵参军，扬州别驾中从事，皇弟皇子南徐荆江南兗郢湘雍州别驾中从事，并不言秩，品并第六。
给事中，六百石，员外散骑侍郎，秘书著作佐郎，并四百石。依减秩例。奉车、驸马都尉，武贲中郎将，羽林监，冗从仆射，已上并六百石。谒者仆射，千石。南台治书侍御史，六百石。太子舍人，二百石。依减秩例。太子门大夫，六百石。太子旅贲中郎将、冗从仆射，并秩同台将。司徒主簿，依减秩例。司徒祭酒，不言秩。领护军长史、司马，廷尉正、监、平，并六百石。皇弟皇子府录事记室中兵等参军、板录事记室中兵等参军、功曹史、主簿，公府祭酒，并不言秩。皇弟皇子文学，依减秩例。嗣王庶姓公府掾属，并本秩四百石。依减秩例。太子二傅丞，并六百石。蕃王府谘议参军，四百石。蕃王府板谘议参军，不言秩。蕃王府长史、司马，六百石。板者并不言秩。庶姓持节府谘议参军，四百石。庶姓非公不持节将军置长史，六百石。庶姓持节府板谘议参军，不言秩。庶姓持节府长史、司马，并六百石。板者皆不言秩。嗣王府、皇弟皇子之庶子、及庶姓公府中录事中记室中直兵参军、及板中录事中记室中直兵参军，并不言秩。不满万户太守、内史、相，二千石。丹阳、会稽、吴郡、吴兴及万户郡丞，并六百石。建康令，千石。建康正、监、平，秩同廷尉。品并第七。
中书通事舍人，依减秩例。积射、强弩、武卫等将军，公车令，太子左右积弩将军，并六百石。奉朝请武骑常侍，依减秩例。太后三卿、十二卿、大长秋等丞，并六百石。左右卫司马，不言秩。太子詹事丞，胄子律博士，并六百石。皇弟皇子府正参军、板正参军、行参军、板行参军，嗣王府、皇弟子皇子之庶子府录事记室中兵参军、板录事记室中兵参军、功曹史、主簿，庶姓非公不持节诸将军置主簿，庶姓公府录事记室中兵参军、板录事记室中兵参军、主簿，嗣王庶姓公府祭酒，蕃王府中录事记室直兵参军、板中录事记室直兵参军、，庶姓持节府中录事记室直兵参军、及板中录事记室直兵参军，太子太傅、五官功曹史、主簿，少傅、五官功曹史、主簿，已上并不言秩。太学博士，六百石。国子助教，司樽郎，安蛮戎越校尉中郎将府等长史，六百石。蛮戎越等府佐无定品。自随主军号轻重。小府减大府一阶。蛮戎越校尉中郎将等府板长史，不言秩。蛮戎越校尉中郎将等司马，六百石。板者不言秩。庶姓南徐荆江南兗郢湘雍等州别驾中从事，不言秩。不满万户已下郡丞，六百石。五千户已上县令、相，一千石。皇弟皇子国郎中令、大农、中尉，并六百石。品并第八。
左右二卫殿中将军，不言秩。南台侍御史。依秩减例。东宫通事舍人，不言秩。材官将军，六百石。太子左右二卫率、殿中将军及丞、嗣王府、皇弟皇子之庶子府正参军、板正参军、行参军、板行参军，庶姓公府正参军、板正参军、蕃王府录事记室中兵等参军、板录事记室中兵等参军、功曹史、主簿，正参军、板正参军、行参军、板行参军，庶姓持节府录事记室中兵等参军、板录事记室中兵等参军、功曹史、主簿庶姓豫益广衡青冀北兗北徐梁秦司南徐等州别驾中从事史，扬州主簿、西曹及祭酒、议曹二从事，南徐州主簿、西曹、祭酒议曹二从事，皇弟皇子诸州主簿、西曹，已上并不言秩。不满五千户已下县令、相，六百石。皇弟皇子国常侍、侍郎，不言秩。嗣王国郎中令、大农、中尉，并四百石。嗣王国常侍，不言秩。蕃王国郎中令、大农、殿中，并二百石。品并第九。
又有戎号拟官，自一品至于九品，凡二百三十七。镇卫、骠骑、车骑等三号将军，拟官品第一。比秩中二千石。四中、军、抚、卫、权。四征、东南西北。八镇东南西北，左右前后。等十六号将军，拟官品第二。秩中二千石。八安、左前右后，东南西北。四翊、左前右后。四平东南西北。等十六号将军，拟官品第三。秩中二千石。忠武、军师、武臣、爪牙、龙骑、云麾、冠军、镇兵、翊师、宣惠、宣毅等将军，四中郎将，智、仁、勇、信、严等五威、五武将军，合二十五号，拟官品第四。秩中二千石。轻车、镇朔、武旅、贞毅、明威等将军，将军加大者至此。凡加大，通进一阶。宁、安、征、振、宣等五远将军，宁蛮校尉，雍州小府、蛮越校尉中郎将，随府主军号轻重。若单作，则减刺史一阶。若有将军，减将军一阶。合十八号，拟官品第五。威雄、猛、烈、震、信、略、胜、风、力、光等十威，武猛、略、胜、力、毅、健、烈、威、锐、勇等十武，猛毅、烈、威、震、锐、进、智、胜、骏等十猛，壮武、勇、烈、猛、锐、威、力、毅、志、意等十壮，骁雄、桀、猛、烈、武、勇、锐、名、胜、迅等十骁，雄猛、威、明、烈、信、武、勇、毅、壮、健等十雄，忠勇、烈、猛、锐、壮、毅、捍、信、义、胜等十忠，明智、略、远、勇、烈、威、锐、毅、胜、进等十明，光烈、明、英、远、胜、锐、命、勇、戎、野等十光，飙勇、烈、猛、锐、奇、决、起、胜、略、出等十飙将军，平越中郎，广、梁、南秦、南梁、宁等州小府。西戎、平戎、镇蛮三校尉等，拟官一百四号，品第六。并千石。龙骧、武视、云旗、风烈、电威、雷音、驰锐、追锐、羽骑、突骑、折冲、冠武、和戎、安垒、超猛、英果、扫虏、扫狄、武锐、摧锋、开远、略远、贞威、决胜、清野、坚锐、轻车、拔山、云勇、振旅等将军，拟官三十号，品第七。并六百石。超武、铁骑、楼船、宣猛、树功、克狄、平虏、棱威、戎昭、威戎、伏波、雄戟、长剑、冲冠、雕骑、佽飞、勇骑、破敌、克敌、威虏等将军，镇蛮护军，西阳、南新蔡、晋熙、庐江郡小府、镇蛮安远护军、度支校尉，随府主号轻重。若单作，则减太守内史相一阶。若有将军，减一阶。安远护军，度支校尉巴陵郡丞等，拟官二十三号，品第八。并六百石。前锋、武毅、开边、招远、金威、破阵、荡寇、殄虏、横野、驰射等将军，拟官十号，品第九。并四百石。诸将起自第六品已下，板则无秩。其虽除不领兵，领兵不满百人，并除此官而为州郡县者，皆依本条减秩石。二千石减为千石，千石降为六百石。自四百石降而无秩。其州郡县，自各以本秩论。凡板将军，皆降除一品。诸依此减降品秩。其应假给章印，各依旧差，不贬夺。
其封爵亦为九等之差。郡王第一品。秩万石。嗣王、蕃王、开国郡县公，第二品。开国郡、县侯，第三品。开国县伯，第四品，并视中二千石。开国子，第五品。开国男，第六品。并视二千石。汤沐食侯，第七品。乡、亭侯，第八品。并视千石。关中、关外侯，第九品。视六百石。
陈依梁制，年未满三十者，不得入仕。唯经学生策试得第，诸州光迎主簿，西曹左奏及经为挽郎得仕。其诸郡，唯正王任丹阳尹经迎得出身，庶姓尹则不得。必有奇才异行殊勋，别降恩旨叙用者，不在常例。其相知表启通举者，每常有之，亦无年常考校黜陟之法。既不为此式，所以勤惰无辨。凡选官无定期，随阙即补，多更互迁官，未必即进班秩。其官唯论清浊，从浊官得微清，则胜于转。若有迁授，或由别敕，但移转一人为官，则诸官多须改动。其用官式，吏部先为白牒，录数十人名，吏部尚书与参掌人共署奏。敕或可或不可。其不用者，更铨量奏请。若敕可，则付选，更色别，量贵贱，内外分之，随才补用。以黄纸录名，八座通署，奏可，即出付典名。而典以名贴鹤头板，整威仪，送往得官之家。其有特发诏授官者，即宣付诏诰局，作诏章草奏闻。敕可，黄纸写出门下。门下答诏，请付外施行。又画可，付选司行召。得诏官者，不必皆须待召。但闻诏出，明日，即与其亲入谢后，诣尚书，上省拜受。若拜王公则临轩。
