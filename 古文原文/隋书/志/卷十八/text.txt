五行下
《洪范五行传》曰： 视之不明，是谓不知。厥咎舒，厥罚常燠，厥极疾。时则有草妖，时则有羽虫之孽。故有羊祸，故有目疾，有赤眚赤祥。惟水沴火。 
○常燠
后齐天保八年三月，大热，人或曷死。刘向《五行传》曰： 视不明，用近习，贤者不进，不肖不退，百职废坏，庶事不从，其过在政教舒缓。 时帝狂躁、荒淫无度之应。
○草妖
高祖时，上党有人，宅后每夜有人呼声，求之不得。去宅一里所，但见人参一本，枝叶峻茂。因掘去之，其根五尺余，具体人状，呼声遂绝。盖草妖也。视不明之咎。时晋王阴有夺宗之计，谄事亲要，以求声誉谮皇太子，高祖惑之。人参不当言，有物凭之。上党，党与也。亲要之人，乃党晋王而谮太子。高祖不悟，听邪言，废无辜，有罪用，因此而乱也。
○羽虫之孽
梁中大同元年，邵陵王纶在南徐州，坐事。有野鸟如鸢数百，飞屋梁上，弹射不中。俄顷失所在。京房《易飞候》曰： 野鸟入君室，其邑虚，君亡之他方。 后纶为湘东王所袭，竟致奔亡，为西魏所杀。
侯景在梁，将受锡命，陈备物于庭。有野鸟如山鹊，赤嘴，集于册书之上，鸺鹠鸟鸣于殿。与中大同元年同占。景寻败，将亡入海中，为羊鹍所杀。
陈后主时，蒋山有众鸟，鼓翼而鸣曰： 奈何帝。 京房《易飞候》曰： 鸟鸣门阙，如人音，邑且亡。 蒋山，吴之望也。鸟于上鸣，吴空虚之象。及陈亡，建康为墟。又陈未亡时，有一足鸟集于殿庭，以嘴画地成文，曰： 独足上高台，盛草变成灰。 独足者，叔宝独行无众之应。成草成灰者，陈政无秽，被隋火德所焚除也。叔宝至长安，馆于都水台上，高台之义也。
后齐孝昭帝即位之后，有雉飞上御座。占同中大同元年。又有鸟止于后园，其色赤，形似鸭而有九头。其年帝崩。
天统三年九月，万春鸟集仙都苑。京房《易飞候》曰： 非常之鸟，来宿于邑中，邑有兵。 周师入鄴之应也。
武成胡后生后主初，有枭升后帐而鸣。枭不孝之鸟，不祥之应也。后主嗣位，胡后淫乱事彰，遂幽后于北宫焉。
武平七年，有鹳巢太极殿，又巢并州嘉阳殿。雉集晋阳宫御座，获之。京房《易飞候》曰： 鸟无故巢居君门及殿屋上，邑且虚。 其年国灭。
周大象二年二月，有秃鹙集洛阳宫太极殿。其年帝崩，后宫常虚。
开皇初，梁主萧琮新起后，有鸺鸟集其帐隅。未几，琮入朝，被留于长安。梁国遂废。
大业末，京师宫室中，恆有鸿雁之类无数，翔集其间。俄而长安不守。
十三年十一月，乌鹊巢帝帐幄，驱不能止。帝寻逢弑。
○羊祸
开皇十二年六月，繁昌杨悦见云中二物，如羝羊，黄色，大如新生犬，斗而坠。悦获其一，数旬失所在。近羊祸也。《洪范五行传》曰： 君不明，逆火政之所致也。 状如新生犬者，羔类也。云体掩蔽，邪佞之象。羊，国姓。羔，羊子也。皇太子勇既升储贰，晋王阴毁而被废黜。二羔斗，一羔坠之应也。
恭帝义宁二年，麟游太守司马武，献羊羔，生而无尾。时议者以为杨氏子孙无后之象。是岁，炀帝被杀于江都，恭帝逊位。
○赤眚赤祥
梁天监十五年七月，荆州市杀人而身不僵，首堕于地，动口张目，血如竹箭，直上丈余，然后如雨细下。是岁荆州大旱。近赤祥，冤气之应。
陈太建十四年三月，御座幄上见一物，如车轮，色正赤。寻而帝患，无故大叫数声而崩。
至德三年十二月，有赤物陨于太极殿前，初下时，钟皆鸣。又尝进白饮，忽变为血。又有血沾殿阶，沥沥然至御榻。寻而国灭。
后齐河清二年，太原雨血。刘向曰： 血者阴之精，伤害之象，僵尸之类也。 明年，周师与突厥入并州，大战城西，伏尸百余里。京房《易飞候》曰： 天雨血染衣，国亡君戮。 亦后主亡国之应。
四年三月，有物陨于殿庭，色赤，形如数斗器，众星随者如小铃。四月，娄太后崩。
武平中，有血点地，自咸阳王斛律明月宅而至于太庙。大将，社稷之臣也，后主以谗言杀之。天戒若曰，杀明月，则宗庙随而覆矣。后主不悟，国祚竟绝。
《洪范五行传》曰： 听之不聪，是谓不谋。厥咎急，厥罚寒，厥极贫。时则有鼓妖，有鱼孽，有彘祸，有黑眚黑祥，惟火沴水。 
○寒
东魏武定四年二月，大寒。人畜冻死者，相望于道。京房《易飞候》曰： 诛过深，当燠而寒。 是时后齐神武作相。先是尔硃文暢等谋害神武，事泄伏诛，诸与交通者，多有滥死。
河清元年，岁大寒。京房《易传》曰： 有德遭险，兹谓逆命。厥异寒。 曰： 杀无罪，其寒必异。 是时帝淫于文宣李后，因生子，后愧恨，不举之。帝大怒，于后前杀其子太原王绍德。后大哭，帝倮后而挞杀之，投于水中，良久乃苏。冤酷之应。
梁天监三年三月，六年三月，并陨霜杀草。京房《易传》曰： 兴兵妄诛，谓亡法，厥罚霜。 是时，大发卒，拒魏军于钟离，连兵数岁。
大同三年六月，朐山陨霜。
陈太建十年八月，陨霜，杀稻菽。是时，大兴师选众，遣将吴明彻，与周师相拒于吕梁。
○鼓妖
梁天监四年十一月，天清朗，西南有电光，有雷声二。《易》曰： 鼓之以雷霆。 霆近鼓妖。
《洪范五行传》曰： 雷霆托于云，犹君之托于人也。君不恤于天下，故兆人有怨叛之心也。 是岁，交州刺史李凯举兵反。
十九年九月，西北隐隐有声如雷，赤气下至地。是岁，盗杀东莞、琅邪二郡守，以朐山引魏军。
中大通六年十二月，西南有声如雷。其年北梁州刺史兰钦举兵反。
陈太建二年十二月，西北有声如雷。其年湘州刺史华皎举兵反。
齐天保四年四月，西南有声如雷。是时，帝不恤天下，兴师旅。
后周建德六年正月，西方有声如雷。未几，吐谷浑寇边。
开皇十四年正月旦，廓州连云山有声如雷。是时五羌反叛，侵扰边镇。二十年，无云而雷。京房《易飞候》曰： 国将易君，下人不静，小人先命。国凶，有兵甲。 后数岁，帝崩，汉王谅举兵反，徙其党数十万家。
大业中，滏阳石鼓频岁鸣。其后，天下大乱，兵戎并起。
○鱼孽
梁大同十年三月，帝幸硃方，至四堑中，及玄武湖，鱼皆骧首见于上，若望乘舆者。帝入宫而没。《洪范五行传》曰： 鱼阴类也，下人象。又有鳞甲，兵之应也。 下人将举兵围宫，而辟睨乘舆之象也。后果有侯景之乱。
齐后主武平七年，相州鸬鹚泊，鱼尽飞去而水涸。《洪范五行传》曰： 急之所致。鱼阴类，下人象也。 晏子曰： 河伯以水为国，以鱼为百姓。 水涸鱼飞，国亡人散之象。明年而国亡。
后周大象元年六月，阳武有鲤鱼乘空而斗。犹臣下兴起，小人纵之而斗也。明年帝崩，国失政。尉迥起兵相州，高祖遣兵击败之。
开皇十七年，大兴城西南四里，有袁村，设佛会。有老翁，皓首，白裙襦衣，来食而去。众莫识，追而观之，行二里许，不复见。但有一陂，中有白鱼，长丈余，小鱼从者无数。人争射之，或弓折弦断。后竟中之，剖其腹，得粳饭，始知此鱼向老翁也。后数日，漕渠暴溢，射人皆溺死。
大业十二年，淮阳郡驱人入子城，凿断罗郎郭。至女垣之下，有穴，其中得鲤鱼，长七尺余。昔魏嘉平四年，鱼集武库屋上。王肃以为鱼生于水，而亢于屋，水之物失其所也，边将殆弃甲之变。后果有东阙之败。是时，长白山贼寇掠河南，月余，贼至城下。郡兵拒之，反为所败，男女死者万余人。
○虫妖
梁大同初，大蝗，篱门松柏叶皆尽。《洪范五行传》曰： 介虫之孽也。 与鱼同占。京房《易飞候》曰： 食禄不益圣化，天视以虫。虫无益于人而食万物也。 是时公卿皆以虚淡为美，不亲职事，无益食物之应也。
后齐天保八年，河北六州、河南十二州蝗。畿人皆祭之。帝问魏尹丞崔叔瓚曰： 何故虫？ 叔瓚对曰： 《五行志》云： 土功不时则蝗虫为灾。 今外筑长城，内修三台，故致灾也。 帝大怒，殴其颊，擢其发，溷中物涂其头。役者不止。九年，山东又蝗，十年，幽州大蝗。《洪范五行传》曰： 刑罚暴虐，食贪不厌，兴师动众，取城修邑，而失众心，则虫为灾。 是时帝用刑暴虐，劳役不止之应也。
后周建德二年，关中大蝗。
开皇十六年，并州蝗。时秦孝王俊裒刻百姓，盛修邸第。后竟获谴而死。
○彘祸
开皇末，渭南有沙门三人，行头陀法于人场圃之上。夜见大豕来诣其所，小豕从者十余，谓沙门曰： 阿练，我欲得贤圣道，然犹负他一命。 言罢而去。贤圣道者，君上之所行也。皇太子勇当嗣业，行君上之道，而被囚废之象也。一命者，言为炀帝所杀。
开皇末，渭南有人寄宿他舍，夜中闻二豕对语。其一曰： 岁将尽，阿耶明日杀我供岁，何处避之？ 一答曰： 可向水北姊家。 因相随而去。天将晓，主人觅豕不得，意是宿客而诘之。宿客言状，主人如其言而得豕。其后蜀王秀得罪，帝将杀之，乐平公主每匡救，得全。后数年而帝崩，岁尽之应。
○黑眚黑祥
梁承圣三年六月，有黑气如龙，见于殿内。近黑祥也。黑，周所尚之色。今见于殿内，周师入梁之象。其年，为周所灭，帝亦遇害。
陈太建五年六月，西北有黑云属地，散如猪者十余。《洪范五行传》曰： 当有兵起西北。 时后周将王轨军于吕梁。明年，擒吴明彻，军皆覆没。
○火沴水
后齐河清元年四月，河、济清。襄楷曰： 河，诸侯之象。应浊反清，诸侯将为天子之象。 是后十余岁，隋有天下。
大业三年，武阳郡河清，数里镜澈。十二年，龙门又河清。后二岁，大唐受禅。
陈太建十四年七月，江水赤如血，自建康西至荆州。祯明中，江水赤，自方州东至海。《洪范五行传》曰： 火沴水也。法严刑酷，伤水性也。五行变节，阴阳相干，气色缪乱，皆败乱之象也。 京房《易占》曰： 水化为血，兵且起。 是时后主初即位，用刑酷暴之应。其后为隋师所灭。
祯明二年四月，郢州南浦水，黑如墨。黑水在关中，而今淮南水黑，荆、扬州之地，陷于关中之应。
后周大象元年六月，咸阳池水变为血。与陈太建十四年同占。是时，刑罚严急，未几国亡。
《洪范五行传》曰： 思心不容，是谓不圣。厥咎瞀，厥罚常风，厥极凶短折。有脂夜之妖，有华孽，有牛祸，有心腹之疴，有黄眚黄祥，木金水火沴土。 
○常风
梁天监六年八月戊戌，大风折木。京房《易飞候》曰： 角日疾风，天下昏。不出三月中，兵必起。 是岁魏军入钟离。
承圣三年十一月癸未，帝阅武于南城，北风大急，普天昏暗。《洪范五行传》曰： 人君瞀乱之应。 时帝既平侯景，公卿咸劝帝反丹阳，帝不从，又多猜忌，有瞀乱之行，故天变应之以风。是岁为西魏灭。
陈天嘉六年七月癸未，大风起西南，吹倒灵台候楼。《洪范五行传》，以为大臣专恣之咎。时太子冲幼，安成王顼专政，帝不时抑损。明年崩，皇太子嗣位，顼遂废之。
太建十二年六月壬戌，大风吹坏皋门中闼。十二年九月，夜又风，发屋拔树。始兴王叔陵专恣之应。
至德中，大风吹倒硃雀门。
祯明三年六月丁巳，大风，自西北，激涛水入石头、淮。是时，后主任司马申，诛戮忠谏。沈客卿、施文庆专行邪僻。江总、孔范等崇长淫纵，杜塞聪明，瞀乱之咎。
后齐河清二年，大风，三旬乃止。时帝初委政佞臣和士开，专恣日甚。天统三年五月，大风，昼晦，发屋拔树。天变再见，而帝不悟。明年帝崩。后主诏内外表奏，皆先诣士开，然后闻彻。赵郡王睿、冯翊王润按士开骄恣，不宜仍居内职，反为士开所谮，睿竟坐死。士开出入宫掖，生杀在口，寻为琅邪王俨所诛。
七年三月，大风起西北，发屋拔树。五日乃止。时高阿那瑰、骆提婆等专恣之应。
开皇二十年十一月，京都大风，发屋拔树，秦、陇压死者千余人。地大震，鼓皆应。净刹寺钟三鸣，佛殿门锁自开，铜像自出户外。钟鼓自鸣者，近鼓妖也。扬雄以为人君不聪，为众所惑，空名得进，则鼓妖见。时独孤皇后干预政事，左仆射杨素权倾人主。帝听二人之谗，而黜仆射高颎，废太子勇为庶人，晋王钓虚名而见立。思心瞀乱，阴气盛之象也。锁及铜像，并金也。金动木震之，水沴金之应。《洪范五行传》曰： 失众心甚之所致也。 高颎、杨勇无罪而咸废黜，失众心也。
仁寿二年，西河有胡人，乘骡在道，忽为回风所飘，并一车上千余尺，乃坠，皆碎焉。京房《易传》曰： 众逆同志，至德乃潜，厥异风。 后二载，汉王谅在并州，潜谋逆乱，车及骡骑之象也。升空而坠，颠陨之应也。天戒若曰，无妄动车骑，终当覆败，而谅不悟。及高祖崩，谅发兵反，州县响应，众至数十万。月余而败。
○夜妖
梁承圣二年十月丁卯，大风，昼晦，天地昏暗。近夜妖也。京房《易飞候》曰： 羽日风，天下昏，人大疾。不然，多寇盗。 三年为西魏所灭。
陈祯明三年正月朔旦，云雾晦冥，入鼻辛酸。后主昏昧，近夜妖也。《洪范五行传》曰： 王失中，臣下强盛，以蔽君明，则云阴。 是时北军临江，柳庄、任蛮奴并进中款，后主惑佞臣孔范之言，而昏暗不能用，以至覆败。
东魏武定四年冬，大雾六日，昼夜不解。《洪范五行传》曰： 昼而晦冥若夜者，阴侵阳，臣将侵君之象也。 明年，元瑾、刘思逸谋杀大将军之应。
周大象二年，尉迥败于相州。坑其党与数万人于游豫园。其处每闻鬼夜哭声。范洪《五行传》曰： 哭者死亡之表，近夜妖也。鬼而夜哭者，将有死亡之应。 京房《易飞候》曰： 鬼夜哭，国将亡。 明年，周氏王公皆见杀，周室亦亡。
仁寿中，仁寿宫及长城之下，数闻鬼哭。寻而献后及帝，相次而崩于仁寿宫。
大业八年，杨玄感作乱于东都。尚书樊子盖坑其党与于长夏门外，前后数万。洎于末年，数闻其处鬼哭，有呻吟之声。与前同占。其后王世充害越王侗于洛阳。
○华孽
后齐武平元年，槐华而不结实。槐，三公之位也，华而不实，萎落之象。至明年，录尚书事和士开伏诛。陇东王胡长仁，太保、琅邪王俨皆遇害。左丞相段韶薨。
陈后主时，有张贵妃、孔贵嫔，并有国色，称为妖艳。后主惑之，宠冠宫掖，每充侍从，诗酒为娱。一入后庭，数旬不出，荒淫侈靡，莫知纪极。府库空竭，头会箕敛，天下怨叛，将士离心。敌人鼓行而进，莫有死战之士。女德之咎也。及败亡之际，后主与此姬俱投于井，隋师执张贵妃而戮之，以谢江东。《洪范五行传》曰： 华者，犹荣华容色之象也。以色乱国，故谓华孽。 
齐后主有宠姬冯小怜，慧而有色，能弹琵琶，尤工歌儛。后主惑之，拜为淑妃。选彩女数千，为之羽从，一女之饰，动费千金。帝从禽于三堆，而周师大至，边吏告急，相望于道。帝欲班师，小怜意不已，更请合围。帝从之。由是迟留，而晋州遂陷。后与周师相遇于晋州之下，坐小怜而失机者数矣，因而国灭。齐之士庶，至今咎之。
○牛祸
梁武陵王纪祭城隍神，将烹牛，忽有赤蛇绕牛口，牛祸也。象类言之，又为龙蛇之孽。鲁宣公三年，郊牛之口伤，时以为天不享。弃宣公也。《五行传》曰： 逆君道伤，故有龙蛇之孽。 是时纪虽以赴援为名，而实妄自尊亢。思心之咎，神不享，君道伤之应。果为元帝所败。
后齐武平二年，并州献五足牛，牛祸也。《洪范五行传》曰： 牛事应，宫室之象也。 帝寻大发卒，于仙都苑穿池筑山，楼殿间起，穷华极丽。功始就而亡国。
后周建德六年，阳武有兽三，状如水牛，一黄，一赤，一黑。与黑者斗久之，黄者自傍触之，黑者死，黄亦俱入于河。近牛祸也。黑者，周之所尚色。死者，灭亡之象。后数载，周果灭而隋有天下，旗牲尚赤，戎服以黄。
大业初，恆山有牛，四脚膝上各生一蹄。其后建东都，筑长城，开沟洫。
○心腹之疴
陈祯明三年，隋师临江，后主从容而言曰： 齐兵三来，周师再来，无弗摧败。彼何为者？ 都官尚书孔范曰： 长江天堑，古以为限隔南北。今日北军岂能飞渡耶？臣每患官卑，彼若渡来，臣为太尉矣。 后主大悦，因奏妓纵酒，赋诗不辍。心腹之疴也。存亡之机，定之俄顷，君臣旰食不暇，后主已不知惧，孔范从而荡之，天夺其心，曷能不败？陈国遂亡，范亦远徙。
齐文宣帝尝宴于东山，投杯赫怒，下诏西伐，极陈甲兵之盛。既而泣谓群臣曰： 黑衣非我所制。 卒不行。有识者以帝精魄已乱，知帝祚之不永。帝后竟得心疾，耽荒酒色，性忽狂暴，数年而崩。
武成帝丁太后忧，绯袍如故。未几，登三台，置酒作乐，侍者进白袍，帝大怒，投之台下。未几而崩。
○黄眚黄祥
梁大同元年，天雨土。二年，天雨灰，其色黄。近黄祥也。京房《易飞候》曰： 闻善不及，兹谓有知。厥异黄，厥咎龙，厥灾不嗣。蔽贤绝道之咎也。 时帝自以为聪明博达，恶人胜己。又笃信佛法，舍身为奴，绝道蔽贤之罚也。
大宝元年正月，天雨黄沙。二年，简文帝梦丸土而吞之。寻为侯景所废，以土囊压之而毙，诸子遇害，不嗣之应也。
陈后主时，梦黄衣人围城。后主恶之，绕城橘树，尽伐去之。隋高祖受禅之后，上下通服黄衣。未几隋师攻围之应也。
后周大象二年正月，天雨黄土，移时乃息。与大同元年同占。时帝昏狂滋甚，期年而崩，至于静帝，用逊厥位。绝道不嗣之应也。
开皇二年，京师雨土。是时帝惩周室诸侯微弱，以亡天下，故分封诸子，并为行台，专制方面。失土之故，有土气之祥，其后诸王各谋为逆乱。京房《易飞候》曰： 天雨土，百姓劳苦而无功。 其时营都邑。后起仁寿宫，颓山堙谷，丁匠死者太半。
○裸虫之孽
梁太清元年，丹阳有莫氏妻，生男，眼在顶上，大如两岁兒。坠地而言曰： 兒是旱疫鬼，不得住。 母曰： 汝当令我得过。 疫鬼曰： 有上官，何得自由。母可急作绛帽，故当无忧。 母不暇作帽，以绛系发。自是旱疫者二年，扬、徐、兗、豫尤甚。莫氏乡邻，多以绛免，他土效之无验。
大宝二年，京口人于藏兒，年五岁，登城西南角大楼，打鼓作《长江櫑》。鼓，兵象也。是时侯景乱江南。
陈永定三年，有人长三丈，见罗浮山，通身洁白，衣服楚丽。京房占曰： 长人见，亡。 后二岁，帝崩。
后主为太子时，有妇人突入东宫而大言曰： 毕国主。 后主立而祚终之应也。
至德三年八月，建康人家婢死，埋之九日而更生。有牧牛人闻而出之。
祯明二年，有船下，忽闻人言曰： 明年乱。 视之，得死婴兒，长二尺而无头。明年陈灭。
齐天保中，临漳有妇人产子，二头共体。是后政由奸佞，上下无别，两头之应也。
后主时，有桑门，貌若狂人，见乌则向之作礼，见沙门则殴辱之。乌，周色也。未几，齐为周所吞，灭除佛法。
后周保定三年，有人产子男，阴在背上如尾，两足指如兽爪。阴不当生于背而生于背者，阴阳反覆，君臣颠倒之象。人足不当有爪而有爪者，将致攫人之变也。是时，晋荡公宇文护专擅朝政，征伐自己，阴怀篡逆。天戒若曰，君臣之分已倒矣，将行攫噬之祸。帝见变而悟，遂诛晋公，亲万机，躬节俭，克平齐国，号为高祖。转祸为福之效也。
武帝时，有强练者，佯狂，持一瓠，至晋荡公护门而击破之，曰： 身尚可，子苦矣。 时护专政，因朝太后，帝击杀之。发兵捕其诸子，皆备楚毒而死。强练又行乞于市，人或遗之粟麦，辄以无底袋受之。因大笑曰： 盛空。 未几，周灭，高祖移都，长安城为墟矣。
开皇六年，霍州有老翁，化为猛兽。
七年，相州有桑门，变为蛇，尾绕树而自抽，长二丈许。
仁寿四年，有人长数丈，见于应门，其迹长四尺五寸。其年帝崩。
大业元年，雁门人房回安，母年百岁，额上生角，长二寸。《洪范五行传》曰： 妇人，阴象也。角，兵象也。下反上之应。 是后天下果大乱，阴戎围帝于雁门。
四年，雁门宋谷村有妇人生一肉卵，大如斗，埋之。后数日，所埋处云雾尽合，从地雷震而上，视之洞穴，失卵所在。
六年，赵郡李来王家婢产一物，大如卵。
六年正月朔旦，有盗衣白练裙襦，手持香花，自称弥勒佛出世。入建国门，夺卫士仗，将为乱。齐王暕遇而斩之。后三年，杨玄感作乱，引兵围洛阳，战败伏诛。
八年，有澄公者，若狂人，于东都大叫唱贼。帝闻而恶之。明年，玄感举兵，围洛阳。
十二年，澄公又叫贼。李密逼东都，孟让烧丰都市而去。
九年，帝在高阳。唐县人宋子贤，善为幻术。每夜，楼上有光明，能变作佛形，自称弥勒出世。又悬大镜于堂上，纸素上画为蛇为兽及人形。有人来礼谒者，转侧其镜，遣观来生形像。或映见纸上蛇形，子贤辄告云： 此罪业也，当更礼念。 又令礼谒，乃转人形示之。远近惑信，日数百千人。遂潜谋作乱，将为无遮佛会，因举兵，欲袭击乘舆。事泄，鹰扬郎将以兵捕之。夜至其所，绕其所居，但见火坑，兵不敢进。郎将曰： 此地素无坑，止妖妄耳。 及进，无复火矣。遂擒斩之，并坐其党与千余家。其后复有桑门向海明，于扶风自称弥勒佛出世，潜谋逆乱。人有归心者，辄获吉梦。由是人皆惑之，三辅之士，翕然称为大圣。因举兵反，众至数万。官军击破之。京房《易飞候》曰： 妖言动众者，兹谓不信。路无人行。不出三年，起兵。 自是天下大乱，路无人行。
○木金水火沴土
梁天监五年十一月，京师地震，木金水火沴土也。《洪范五行传》曰： 臣下盛，将动而为害。 京房《易飞候》曰： 地动以冬十一月者，其邑饥亡。 时交州刺史李凯举兵反。明年，霜，岁俭人饥。
普通三年正月，建康地震。是时，义州刺史文僧朗以州叛。
六年十二月，地震。京房《易飞候》曰： 地冬动有音，以十二月者，其邑有行兵。 是时，帝令豫章王琮将兵北伐。
中大通五年正月，建康地震。京房《易飞候》曰： 地以春动，岁不昌。 是岁，大水，百姓饥馑。
大同三年十一月，建康地震。京房《易飞候》曰： 地震以十一月，邑有大丧及饥亡。 明年，霜为灾，百姓饥。
三年十月，建康地震。是岁，会稽山贼起。
七年二月，建康地震。是岁，交州人李贲举兵，逐刺史萧谘。
九年闰正月，地震。李贲自称皇帝，署置百官。
太清三年四月，建康地再震。时侯景自为大丞相、录尚书事，帝所须不给。是月，以忧愤崩。
陈永定二年五月，建康地震。时王琳立萧庄于郢州。
太建四年十一月，地震。陈宝应反闽中。
祯明元年正月，地震。施文庆、沈客卿专恣之应也。
东魏武定二年十一月，西河地陷而且燃。京房《易妖占》曰： 地自陷，其君亡。 祖釭曰： 火，阳精也；地者，阴主也。地燃，越阴之道，行阳之政，臣下擅恣，终以自害。 时后齐神武作宰，而侯景专擅河南。后二岁，神武果崩，景遂作乱，而自取败亡之应。
后齐河清二年，并州地震。和士开专恣之应。
后周建德二年，凉州地频震。城郭多坏，地裂出泉。京房《易妖占》曰： 地分裂，羌夷叛。 时吐谷浑频寇河西。
开皇十四年五月，京师地震。京房《易飞候》曰： 地动以夏五月，人流亡。 是岁关中饥，帝令百姓就粮于关东。
仁寿二年四月，岐、雍地震。京房《易飞候》曰： 地动以夏四月，五谷不熟，人大饥。 
三年，梁州就谷山崩。《洪范五行传》曰： 崩散落，背叛不事上之类也。 梁州为汉地。明年，汉王谅举兵反。
大业七年，砥柱山崩，壅河，逆流数十里。刘向《洪范五行传》曰： 山者，君之象；水者，阴之表，人之类也。天戒若曰，君人拥威重，将崩坏，百姓不得其所。 时帝兴辽东之师，百姓不堪其役，四海怨叛。帝不能悟，卒以灭亡。
《洪范五行传》曰： 皇之不极，是谓不建。厥咎瞀，厥罚常阴，厥极弱。时则有射妖，则有龙蛇之孽，则有马祸。 
○云阴
开皇二十年十月，久阴不雨。刘向曰： 王者失中，臣下强盛而蔽君明，则云阴。 是时，独孤后遂与杨素阴谮太子勇，废为庶人。
○射妖
东魏武定四年，后齐神武作宰，亲率诸军，攻西魏于玉壁。其年十一月，帝不豫，班师。将士震惧，皆曰： 韦孝宽以定功弩射杀丞相。 西魏下令国中曰： 劲弩一发，凶身自殒。 神武闻而恶之，其疾暴增，近射妖也。《洪范五行传》曰： 射者，兵戎祸乱之象，气逆天则祸乱将起。 神武行，殿中将军曹魏祖谏曰： 王以死气逆生气，为客不利，主人则可。 帝不从，顿军五旬，频战沮衄。又听孤虚之言，于城北断汾水，起土山。其处天险千余尺，功竟不就，死者七万。气逆天之咎也。其年帝崩。明年，王思政扰河南。
武平，后主自并州还鄴，至八公岭，夜与左右歌而行。有一人忽发狂，意后主以为狐媚，伏草中弯弓而射之。伤数人，几中后主。后主执而斩之。其人不自觉也。狐而能媚，兽之妖妄也。时帝不恤国政，专与内人阉竖酣歌为乐。或衣褴缕衣，行乞为娱。此妖妄之象。人又射之，兵戎祸乱之应也。未几而国灭。
○龙蛇之孽
梁天监二年，北梁州潭中有龙斗，濆雾数里。龙蛇之孽。《洪范五行传》曰： 龙，兽之难害者也。天之类，君之象。天气害，君道伤，则龙亦害。斗者兵革之象也。 京房《易飞候》曰： 众心不安，厥妖龙斗。 是时帝初即位，而有陈伯之、刘季连之乱，国内危惧。
普通五年六月，龙斗于曲阿王陂，因西行，至建陵城，所经之处，树木皆折开数十丈。与天监二年同占。经建陵而树木折者，国有兵革之祸，园陵残毁之象。时帝专以讲论为务，不崇耕战，将轻而卒惰。君道既伤，故有龙孽之应。帝殊不悟。至太清元年，黎州水中又有龙斗。波浪涌起，云雾四合，而见白龙南走，黑龙随之。其年，侯景以兵来降，帝纳之而无备，国人皆惧。俄而难作，帝以忧崩。
大同十年夏，有龙夜因雷而堕延陵人家井中，明旦视之，大如驴。将以戟刺之，俄见庭中及室中各有大蛇，如数百斛船，家人奔走。《洪范五行传》曰： 龙，阳类，贵象也。上则在天，下则在地，不当见庶人邑里室家。井中，幽深之象也，诸侯且有幽执之祸，皇不建之咎也。 后侯景反，果幽杀简文于酒库，宗室王侯皆幽死。
陈太建十一年正月，龙见南兗州池中，与梁大同十年同占。未几，后主嗣位，骄淫荒怠，动不得中。其后竟以国亡，身被幽执。
东魏武定元年，有大蛇见武牢城。是时，北豫州刺史高仲密妻李氏，慧而艳。世子澄悦之，仲密内不自安，遂以武牢叛，阴引西魏，大战于河阳。神武为西兵所窘，仅而获免，死者数千。
后齐天保九年，有龙长七八丈，见齐州大堂。占同大同十年。时常山、长广二王权重，帝不思抑损。明年帝崩，太子殷嗣立。常山王演果废帝为济南王，幽而害之。
河清元年，龙见济州浴堂中。占同天保九年。先是平秦王归彦受昭帝遗诏，立太子百年为嗣。而归彦遂立长广王湛，是为武成帝。而废百年为乐陵王，竟以幽死。
天统四年，贵乡人伐枯木，得一黄龙，折脚，死于孔中，齐称木德。龙，君象。木枯龙死，不祥之甚。其年武成崩。
武平三年，龙见邯郸井中，其气五色属天。又见汲郡佛寺涸井中。占同河清元年。后主竟降周，后被诛。
武平七年，并州招远楼下，有赤蛇与黑蛇斗，数日，赤蛇死。赤，齐尚色；黑，周尚色。斗而死，灭亡之象也。后主任用邪佞，与周师连兵于晋州之下。委军于孽臣高阿那肱，竟启敌人，皇不建之咎也。后主遂为周师所虏。
琅邪王俨坏北宫中白马浮图，石赵时澄公所建。见白蛇长数丈，回旋失所在。时俨专诛，失中之咎也。见变不知戒，以及于难。
后周建德五年，黑龙坠于亳州而死。龙，君之象。黑，周所尚色。坠而死，不祥之甚。时皇太子不才，帝每以为虑，直臣王轨、宇文孝伯等骤请废立，帝不能用。后二岁，帝崩，太子立，虐杀齐王及孝伯等，因而国亡。
仁寿四年，龙见代州总管府井中。其龙或变为铁马甲士弯弓上射之象。变为铁马，近马祸也。弯弓上射，又近射妖，诸侯将有兵革之变，以致幽囚也。是时汉王谅潜谋逆乱，故变兵戒之。谅不悟，遂兴兵反，事败，废为庶人，幽囚数年而死。
○马祸
侯景僭尊号于江南，每将战，其所乘白马，长鸣蹀足者辄胜，垂头者辄不利。西州之役，马卧不起，景拜请，且棰之，竟不动。近马祸也。《洪范五行传》曰： 马者兵象。将有寇戎之事，故马为怪。 景因此大败。
陈太建五年，衡州马生角。《洪范五行传》曰： 马生角，兵之象，败亡之表也。 是时宣帝遣吴明彻出师吕梁，与周师拒。连兵数岁，众军覆没，明彻竟为周师所虏。
天保中，广宗有马，两耳间生角，如羊尾。京房《易传》曰： 天子亲伐，则马生角。 四年，契丹犯塞，文宣帝亲御六军以击之。
大业四年，太原厩马死者太半，帝怒，遣使案问。主者曰： 每夜厩中马无故自惊，因而致死。 帝令巫者视之。巫者知帝将有辽东之役，因希旨言曰： 先帝令杨素、史万岁取之，将鬼兵以伐辽东也。 帝大悦，因释主者。《洪范五行传》曰： 逆天气，故马多死。 是时，帝每岁巡幸，北事长城，西通且末，国内虚耗，天戒若曰，除厩马，无事巡幸。帝不悟，遂至乱。
十一年，河南、扶风三郡，并有马生角，长数寸。与天保初同占。是时，帝频岁亲征高丽。
义宁元年，帝在江都宫，龙厩马无故而死，旬日，死至数百匹。与大业四年同占。
