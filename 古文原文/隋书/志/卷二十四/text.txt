地理上
自古圣王之受命也，莫不体国经野，以为人极。上应躔次，下裂山河，分疆画界，建都锡社。是以放勋御历，修职贡者九州；文命会同，执玉帛者万国。洎乎殷迁夏鼎，周黜殷命，虽质文之用不同，损益之途或革，而封建之制，率由旧章。于是分土惟三，列爵惟五，千里以制畿甸，九服以别要荒。十国为连，连有帅，倍连为卒，卒有正。皆所以式固鸿基，蕃屏王室，兴邦致化，康俗庇人者欤！周德既衰，诸侯力政，干戈日用，戎马生郊。强陵弱，众暴寡，鲁灭于楚，郑灭于韩，田氏篡齐，六卿分晋。其余弑君亡国，不得守其社稷者，不可胜数。逮于七雄竞逐，二帝争强，疆埸之事，一彼一此。秦始皇据百二之岩险，奋六世之余烈，力争天下，蚕食诸侯，在位二十余年，遂乃削平宇内。惩周氏之微弱，恃狙诈以为强，蔑弃经典，罢侯置守。子弟无立锥之地，功臣无尺土之赏，身没而区宇幅裂，及子而社稷沦胥。汉高祖挺神武之宏图，扫清祸乱，矫秦皇之失策，封建王侯，并跨州连邑，有逾古典，而郡县之制，无改于秦。逮于孝武，务勤远略，南兼百越，东定三韩。通邛、笮之险途，断匈奴之右臂，虽声教远洎，而人亦劳止。昭、宣之后，罢战务农，户口既其滋多，郡县亦有增置。至于平帝，郡国一百有三，户一千二百二十三万。光武中兴，承王莽之余弊，兵戈不戢，饥疫荐臻，率土遗黎，十才一二，乃并省郡县，四百余所。明、章之后，渐至滋繁，郡县之数，有加曩日。逮炎灵数尽，三国争强，兵革屡兴，户口减半。有晋太康之后，文轨方同，大抵编户二百六十余万。寻而五胡逆乱，二帝播迁，东晋洎于宋、齐，僻陋江左，苻、姚之与刘、石，窃据中原，事迹纠纷，难可具纪。
梁武帝除暴宁乱，奄有旧吴，天监十年，有州二十三，郡三百五十，县千二十二。其后务恢境宇，频事经略，开拓闽、越，克复淮浦，平俚洞，破柯，又以旧州遐阔，多有析置。大同年中，州一百七，郡县亦称于此。既而侯景构祸，台城沦陷，坟籍散逸，注记无遗，郡县户口，不能详究。逮于陈氏，土宇弥蹙，西亡蜀、汉，北丧淮、肥，威力所加，不出荆、扬之域。州有四十二，郡唯一百九，县四百三十八，户六十万。后齐承魏末丧乱，与周人抗衡，虽开拓淮南，而郡县僻小。天保之末，总加并省，洎乎国灭，州九十有七，郡一百六十，县三百六十五，户三百三万，周氏初有关中，百度草创，遂乃训兵教战，务谷劝农，南清江汉，西兼巴蜀，卒能以寡击众，戡定强邻。及于东夏削平，多有省废。大象二年，通计州二百一十一，郡五百八，县一千一百二十四。
高祖受终，惟新朝政，开皇三年，遂废诸郡。洎于九载，廓定江表，寻以户口滋多，析置州县。炀帝嗣位，又平林邑，更置三州。既而并省诸州，寻即改州为郡，乃置司隶刺史，分部巡察。五年，平定吐谷浑，更置四郡。大凡郡一百九十，县一千二百五十五，户八百九十万七千五百四十六，口四千六百一万九千九百五十六。垦田五千五百八十五万四千四十一顷。其邑居道路，山河沟洫，沙碛咸卤，丘陵阡陌，皆不预焉。东西九千三百里，南北万四千八百一十五里，东南皆至于海，西至且末，北至五原，隋氏之盛，极于此也。
京兆郡开皇三年，置雍州。城东西十八里一百一十五步，南北十五里一百七十五步。东面通化、春明、延兴三门，南面启夏、明德、安化三门，西面延平、金光、开远三门，北面光化一门。里一百六，市二。大业三年，改州为郡，故名焉。置尹。统县二十二，户三十万八千四百九十九。
大兴开皇三年置。后周于旧郡置县曰万年。高祖龙潜，封号大兴，故至是改焉。有长乐宫。有后魏杜城县、西霸城县、西魏山北县，并后周废。长安带郡。有仙都、福阳、太平等宫。有关官。有旧长安城。始平故置扶风郡，开皇三年郡废。武功后周置武功郡，建德中郡废。有永丰渠、普济渠。盩厔后周置周南郡及恆州，又有仓城、温汤二县，寻并废。有司竹园，有宜寿、仙游、文山、凤皇等宫。有关官。有太一山。有温汤。醴泉后魏曰宁夷，西魏置宁夷郡。后周改为秦郡，后废，又以新畤，甘泉二县入焉。开皇十八年改县名醴泉。有甘泉水、波水、浪水。有九抃山、温秀岭。上宜开皇十七年置，有旧莫西县，十八年改名好畤，大业三年废入焉。鄠有甘泉宫。有终南山。有涝水。蓝田后周置蓝田郡，寻废郡，及白鹿、玉山二县入焉。有关官。有滋水。新丰有温汤。华原后魏置北雍州，西魏改为宜州，又置北地郡，寻改为通川郡。开皇初郡废，大业初州废，及土门县入焉。有沮水、频山。宜君旧置宜郡，开皇初郡废，有清水。同官，郑后魏置东雍州，并华山郡。西魏改曰华州。开皇初郡废。大业初州废。有少华山。渭南后魏置渭南郡，西魏分置灵源、中源二县，后周郡及二县并废入焉。有步寿宫。万年，高陵后魏曰高陆，大业初改焉。三原后周置建忠郡，建德初郡废。泾阳旧置咸阳县，开皇初废。有茂农渠。云阳旧置，后周置云阳郡，开皇初郡废。有泾水、五龙水、甘水、走马水。富平旧置北地郡，后周改曰中华郡，寻罢。有荆山。华阴有兴德宫。有关宫。有京辅都尉。有白渠。有华山。
冯翊郡后魏置华州，西魏改曰同州。统县八，户九万一千五百七十二。
冯翊后魏曰华阴。西魏改为武乡，置武乡郡。开皇初郡废，大业初改名冯翊，置冯翊郡。有沙苑。韩城开皇十八年置。有关官。有梁山，有鬼谷。郃阳，朝邑后魏曰南五泉，西魏改焉。有长春宫。有关官，有朝坂。澄城后魏置澄城郡，后周并五泉县入焉。开皇初郡废。蒲城旧置南、北二白水。西魏改为蒲城，置白水郡，开皇初郡废。下邽旧置延寿郡。开皇初郡废，大业初并莲勺县入焉。有金氏陂。白水有五龙山、马兰山。
扶风郡旧置岐州，统县九，户九万二千二百二十三。
雍后魏置秦平郡，西魏改为歧山郡，开皇三年郡废。大业初置扶风郡。有岐阳宫。岐山后周曰三龙县，开皇十六年改名焉。又有后魏周城县，后周废。有岐山。陈仓后魏曰宛川，西魏改曰陈仓。后周置显州，寻州县俱废。开皇十八年置，曰陈仓。有陈仓山，有关官。虢后魏置武都郡，西魏改县曰洛邑。后周置朔州，州寻废郡开皇初废，大业初改县为虢。郿旧曰平阳县，西魏改曰郿城，后周废入周城县，开皇十八年改周城为渭滨，大业二年改为郿。又后周置云州，建德中废。有安仁宫、凤泉宫。有太白山、五丈原。普闰大业初置。有仁寿宫。有漆水、岐水、杜水。汧源西魏置陇东郡及汧阴县，后改县曰杜阳。后周又曰汧阴。开皇三年郡废，五年县改曰汧源。又有西魏东秦州，后改为陇州，大业三年州废。有关官。有陇山、汧山、汧水。汧阳旧置汧阳郡，后周罢。
南由后魏置，西魏改为镇，后周复置县。又有旧长蛇县，开皇末废。有关官。有盘龙山。
安定郡旧置泾州。统县七，户七万六千二百八十一。
安定带郡。鹑觚旧置赵平郡。后周废郡。并以宜禄县入焉。大业初分置灵台县，二年废。阴盘后魏置平凉郡，开皇初郡废。有卢水。朝那西魏置安武郡，及析置安武县。开皇三年郡县并废入焉。良原大业初置。临泾大业初置，初曰湫谷，寻改焉。华亭大业初置。有陇水、芮水。
北地郡后魏置豳州，西魏改为宁州。大业初复曰豳州。统县六，户七万六百九十。
定安旧置赵兴郡。开皇初郡废，大业初置北地郡。罗川旧曰阳周，开皇中改焉。又西魏置显州，后周废。有桥山。彭原旧曰彭阳。后魏置西北地郡，有洛蟠城。西魏置蔚州，有丰城。西魏置云州。后周二州并废。开皇初郡废，十八年改县曰彭原。有珊瑚水。襄乐后魏置襄乐郡，后周废。又西魏置燕州，后周废。又有子午山。新平旧曰白土，西魏置豳州。开皇四年改县为新平，大业初州废。三水西魏置恆州，寻废。
上郡后魏置东秦州，后改为北华州。西魏改敷州。大业二年改为鄜城郡，后改为上郡。统县五，户五万三千四百八十九。
洛交开皇三年置。大业三年置上郡。内部旧置敷州及内部郡。开皇三年郡废，大业初州废。三川旧名长城，西魏改焉。又有利仁县，寻废入焉。鄜城后魏曰敷城，大业初改焉。洛川有鄜水。
雕阴郡西魏置绥州，大业初改为上州。统县十一，户三万六千一十八。
上县西魏置安宁郡，与安宁、绥德、安人三县同置。开皇初郡废，改安人为吉万。大业初置雕阴郡，废安宁、吉万二县入。又后周置义良县，亦废入焉。大斌西魏置，仍立安政郡。开皇初废。有平水。延福西魏置，曰延陵。开皇中改焉。儒林后周置银州，开皇三年改名焉。大业初州废。真乡西魏置。后周置真乡郡，开皇初郡废。开光旧置开光郡，开皇三年郡废。有掞水。银城后周置，曰石城，后改名焉。城平西魏置。开疆西魏置，有后魏抚宁郡，开皇三年郡废。抚宁西魏置。绥德西魏置。
延安郡后魏置东夏州。西魏改为延州，置总管府，开皇中府废。统县十一，户五万三千九百三十九。
肤施大业三年置，及置延安郡，有丰林山。丰林后魏置，曰广武，及遍城郡。开皇初郡废，十八年改为丰林，大业初又并沃野县入焉。魏平后魏置，并立朔方郡。后周废郡，并朔方、政和二县入焉。金明有冶官。有清水。临真有西魏神水郡、真川县，后周郡废，大业初废真川入焉。延川西魏置，曰文安，及置文安郡。开皇初郡废，改县为延川。延安西魏置，又置义乡县。大业中废义乡入焉。因城后魏置。后周废，寻又置。义川西魏置汾州、义川郡，后改州为丹州。后周改县为丹阳。开皇初郡废，改县曰义川，又废乐川郡入。大业初州废，又废云岩县入焉。汾川旧曰安平，后周改曰汾川。大业初废门山县入焉。咸宁旧曰永宁，西魏改为太平。开皇中改为咸宁。
弘化郡西魏置朔州，后周废，开皇十六年，置庆州。统县七，户五万二千四百七十三。
合水开皇十六年置，大业初置弘化郡。马岭大业初置。华池仁寿初置。又西魏置蔚州，后周废。归德西魏置恆州，后周废。有雕水。洛源大业初置。有博水、洱水。弘化开皇十八年置弘州，大业初州废。弘德大业初置。
平凉郡旧置原州，后周置总管府，大业初府废。统县五，户二万七千九百九十五。
平高后魏置太平郡，后改为平高。开皇初郡废。大业初置平凉郡。有关官。有笄头山。百泉后魏置长城郡及黄石县，西魏改黄石为长城。开皇初郡废。大业初县改为百泉。平凉后周置。有可蓝山。会宁西魏置会州，后周废，开皇十六年置县。默亭
朔方郡后魏置夏州，后周置总管府，大业初府废。统县三，户一万一千六百七十三。
岩绿西魏置弘化郡。开皇初废，大业初置朔方郡。宁朔后周置。长泽西魏置阐熙郡。又有后魏大安郡，及置长州。开皇三年郡废，又废山鹿、新蒨二县入焉。大业三年州废。
盐川郡西魏置西安州，后改为盐州。统县一，户三千七百六十三。
五原后魏置郡，曰大兴。西魏改为五原，后又为大兴。开皇初郡废，大业初置盐川郡。
灵武郡后魏置灵州，后周置总管府，大业元年府废。统县六，户一万二千三百三十。
回乐后周置，带普乐郡。又西魏置临河郡。开皇元年改临河郡曰新昌，三年郡并废。大业初置灵武郡。弘静开皇十一年置。有贺兰山。怀远后周置，仍立怀远郡。开皇三年郡废。灵武后周置，曰建安，后又置历城郡。开皇三年郡废，十八年改建安为广闰，仁寿元年改名焉。鸣沙后周置会州，寻废，开皇十九年置环州及鸣沙县。大业三年州废。有关官。丰安开皇十年置。
榆林郡开皇二十年，置胜州。统县三，户二千三百三十。
榆林开皇七年置。大业初置郡。富昌开皇十年置。金河开皇三年置，曰阳寿，及置油云县，又置榆关总管。五年改置云州总管。十八年改阳寿曰金河，二十年云州移，二县俱废。仁寿二年又置金河县，带关。
五原郡开皇五年置丰州，仁寿元年置总管府，大业元年府废。统县三，户二千三百三十。
九原开皇五年置。大业初置郡。永丰开皇五年置。安化开皇十一年置。
天水郡旧秦州。后周置总管府，大业初府废。统县六，户五万二千一百三十。
上邽故曰上邽，带天水郡。开皇初郡废，大业初复置郡，县改名焉。有濛水。冀城后周曰冀城县，废入黄瓜县。大业初改曰冀城。有石鼓崖。清水后魏置，及置清水郡。开皇初郡废。有关官。有分水岭。秦岭后魏置，曰伯阳县。开皇中改焉。陇城旧曰略阳，置略阳郡。开皇二年郡废，县改曰河阳，六年改曰陇城。成纪旧废，后周置。有龙马城、仙人硖。
陇西郡旧渭州。统县五，户一万九千二百四十七。
襄武带郡。陇西旧城内陶，置南安郡。开皇初郡废，改为武阳，十年改名焉。渭源有鸟鼠山。有渭水。障后魏置。西魏置广安郡，后周郡废。长川后魏置安阳郡，领安阳、鸟水二县。西魏改曰北秦州，后又改曰交州。开皇三年郡废。十八年改州曰纪州，安阳曰长川。大业初州废，又废乌水入焉。
金城郡开皇初，置兰州总管府，大业初府废。统县二，户六千八百一十八。
金城旧县曰子城，带金城郡。开皇初郡废。大业初改县为金城。置金城郡。有关官。狄道后魏置临洮郡、龙城县，后周皆废。又后魏置武始郡，开皇初废。有白石山。
枹罕郡旧置河州。统县四，户一万三千一百五十七。
枹罕旧置枹罕郡，开皇初郡废。大业初置郡。有关官。有凤林山。龙支后魏曰北金城，西魏改焉。有唐述山。大夏有金纽山。水池后魏曰蕈川，后周改焉。
浇河郡后周武帝逐吐谷浑，以置廓州总管府。开皇初府废。统县二，户二千二百四十。
河津后周置洮河郡，领洮河、广威、安戎三县。开皇初郡废，并三县入焉。大业初置浇河郡。有滥水。达化后周置达化郡。开皇初郡废，并绥远县入焉。有连云山。
西平郡旧置郑州。统县二，户三千一百一十八。
湟水旧曰西都，后周置乐都郡。开皇初郡废，十八年改县曰湟水。又有旧浩亹县，又西魏置龙居、路仓二县，并后周废。大业初置西平郡。有土楼山。化隆旧魏曰广威，西魏置浇河郡，后周废郡，仁寿初改为化隆，有拔延山、湟水、卢水。
武威郡旧凉州，后周置总管府，大业初府废。统县四，户一万一千七百五。
姑臧旧置武威郡，开皇初郡废。大业初复置武威郡。又后魏置武安郡、襄武县，并西魏废。又旧有显美县，后周废。有茅五山。昌松后魏置昌松郡，后周废郡，以榆次县入。开皇初改县为永世，后改曰昌松。又有后魏魏安郡，后周改置白山县，寻废。有白山。番和后魏置番和郡。后周郡废，置镇。开皇中为县，又并力乾、安宁、广城、障、燕支五县之地入焉。有燕支山。允吾后魏置，曰广武，及置广武郡。开皇初郡废，改县曰邑次，寻改为广武，后又改为邑次。大业初改为允吾。有青岩山。
张掖郡西魏置西凉州，寻改曰甘州。统县三，户六千一百二十六。
张掖旧曰永平县，后周置张掖郡。开皇初郡废，十七年县改为酒泉。大业初改为张掖，置张掖郡。又有临松县，后周废。有甘峻山、临松山、合黎山、有玉石涧、大柳谷。删丹后魏曰山丹，又有西郡、永宁县。西魏郡废，县改为弱水。后周省入山丹。大业改为删丹。又后周置金山县，寻废入焉。有祀山。有盐池。有溺水。福禄旧置酒泉郡，开皇初郡废。仁寿中以置肃州，大业初州寻废，又后周置乐涫县，寻废。有祁连山，崆峒山、昆仑山，有石渠。
敦煌郡旧置瓜州。统县三，户七千七百七十九。
敦煌旧置敦煌郡，后周并效谷、寿皇二郡入焉。又并敦煌、鸣沙、平康、效谷、东乡、龙勒六县为鸣沙县。开皇初郡废。大业置敦煌郡，改鸣沙为敦煌。有神沙山、三危山，有流沙。常乐后魏置常乐郡。后周并凉兴、大至、冥安、闰泉，合为凉兴县。开皇初郡废，改县为常乐。有关官。玉门后魏置会稽郡。后周废郡，并会稽、新乡、延兴为会稽县。开皇中改为玉门，并得后魏玉门郡地。
鄯善郡大业五年平吐谷浑置，置在鄯善城，即古楼兰城也。并置且末、西海、河源，总四郡。有蒲昌海、鄯善水。统县二。
显武济远
且末郡置在古且末城。有且末水、萨毗泽。统县二。
肃宁伏戎
西海郡置在古伏俟城，即吐谷浑国都。有西王母石窟、青海、盐池。统县二。
宣德威定
河源郡置在古赤水城。有曼头城、积石山，河所出。有七乌海。统县二。
远化赤水
《周礼·职方氏》：「正西曰雍州。」上当天文，自东井十度至柳八度，为鹑首。于辰在未，得秦之分野。考其旧俗，前史言之详矣。化于姬德，则闲田而兴让，习于嬴敝，则相稽而反脣。斯岂土壤之殊乎？亦政教之移人也。京兆王都所在，俗具五方，人物混淆，华戎杂错。去农从商，争朝夕之利，游手为事，竞锥刀之末。贵者崇侈靡，贱者薄仁义，豪强者纵横，贫窭者窘蹙。桴鼓屡惊，盗贼不禁，此乃古今之所同焉。自京城至于外郡，得冯翊、扶风，是汉之三辅。其风大抵与京师不异。安定、北地、上郡、陇西、天水、金城，于古为六郡之地，其人性犹质直。然尚俭约，习仁义，勤于稼穑，多畜牧，无复寇盗矣。雕阴、延安、弘化，连接山胡，性多木强，皆女淫而妇贞，盖俗然也。平凉、朔方、盐川、灵武、榆林、五原，地接边荒，多尚武节，亦习俗然焉。河西诸郡，其风颇同，并有金方之气矣。
汉川郡旧置梁州。统县八，户一万一千九百一十。
南郑旧置汉川郡。开皇初郡废，大业初置郡。又西魏置白云县，至是并入焉。有黄牛山、龙冈山。西旧曰勣冢，大业初改焉。有关官，有定军山、百牢山、街亭山、嶓冢山。有汉水。褒城开皇初曰褒内。仁寿九年因失印更给，改名焉。有关官。有女郎山。城固兴势旧置傥城郡，开皇初郡废。西乡旧曰丰宁，置洋州及洋川郡。开皇初废郡，大业初废州，改县曰西乡。又旧有怀昌郡，后周废为怀昌县，至是入焉。有洋水。黄金难江后周置集州及平桑郡。开皇初郡废，大业初州废。
西城郡梁置梁州，寻改曰南梁州。西魏改置东梁州，寻改为金州，置总管府。开皇初府废。统县六，户一万四千三百四十一。
金川，梁初曰上廉，后曰吉阳。西魏改曰吉安，后周以西城入焉。旧有金城、吉安二郡，开皇初并废。十八年改县为吉安。大业三年改曰金川，置西城郡。又后周置洵州，寻废。有焦陵山。石泉旧曰永乐，置晋昌郡。西魏改郡曰魏昌，寻改永乐曰石泉，析置魏宁县。后周省魏昌郡入中城郡，又省魏宁县入石泉县。洵阳旧置洵阳郡，开皇初郡废。有洵水。安康旧曰宁都，齐置安康郡，后魏置东梁州，后萧詧改直州。开皇初郡废，大业初州废，县改曰安康。黄土西魏置涓阳郡。后周改郡，置县曰长冈。后郡省入甲郡，置县曰黄土，并赤石、甲、临江三县入焉。开皇初郡废。丰利梁置南上洛郡，西魏改郡曰丰利。后周省郡入上津郡，以熊川、阳川二县入丰利。后又废上津郡入甲郡。有天心水。
房陵郡西魏置光迁国。后周国废，置迁州。大业初改名房州。统县四，户七千一百六。
光迁旧曰房陵，置新城郡。梁末置岐州，后周郡县并改为光迁，又有旧绥州，开皇初，与郡并废。大业初置房陵郡。有房山、霍水。永清旧曰大洪，后周改焉。有照珠山、百武山、沮水、泛水。竹山梁曰安城，西魏改焉。置罗州。开皇十八年改曰房州，大业初州废。有花林山、悬鼓山。上庸梁曰新丰，西魏改焉。后周改曰孔阳。开皇十八年复曰上庸。
清化郡置巴州。统县十四，户一万六千五百三十九。
化成梁曰梁广，仍置归化郡。后周改县曰化成。开皇初郡废。大业初置清化郡。曾口梁置。清化梁置，曰伏强，有木门郡。开皇三年郡废，七年县改曰清化。有伏强山。清水。盘道梁置，曰难江。西魏改焉。有龙腹山。永穆梁置，曰永康，又有万荣郡。开皇初郡废，十八年县改名焉。归仁梁置，曰平州县。后周改曰同昌，开皇中改名焉。始宁梁置，并置遂宁郡。开皇初郡废。有始宁山。其章梁置。恩阳梁置，曰义阳。开皇末改。长池后周置，曰曲细。开皇末改焉。符阳旧置其章郡，开皇初废。白石有文山。安固梁置。后周置蓬州，大业初州废。有大蓬山。伏虞梁置，曰宣汉，及置伏虞郡。开皇初郡废，十八年改焉。
通川郡梁置万州，西魏曰通州。统县七，户一万二千六百二十四。
通川梁曰石城，置东关郡。开皇初郡废。大业初置通川郡。三冈梁置，属新安郡。西魏改郡曰新宁。开皇初郡废。石鼓西魏置迁州。后周废州，置临清郡。开皇初废郡。东乡西魏置石州，后周废州，置三巴郡。开皇初郡废。宣汉西魏置并州及永昌郡。开皇三年郡废，五年州废。西流后魏曰汉兴。西魏改焉，又置开州，及周安、万安、江会三郡。后周省江会入周安。开皇初郡并废，大业初州废。万世后周置，及置万世郡。开皇初郡废。
宕渠郡梁置渠州。统县六，户一万四千三十五。
流江后魏置县，及置流江郡，开皇初郡废，大业初置宕渠郡。賨城旧曰始安。开皇十八年改焉。邻水梁置县，并置邻州，后魏改邻山郡，开皇初郡废。宕渠梁置，并置境阳郡。开皇初郡废。咸安梁置，曰绥安。开皇末改名焉。垫江西魏置县及容川、容山郡。后周改为魏安县。开皇初郡废，十八年县改名焉。
汉阳郡后魏曰南秦州，西魏曰成州。统县三，户一万九百八十五。
上禄旧置仇池郡，后魏置仓泉县，后周废阶陵、丰川、建平、城阶四县入焉。开皇初郡废，大业初置汉阳郡，改县曰上禄。有百顷堆。潭水西魏置潭水郡。后周郡废，并废甘若，相山、武定三县入焉。长道后魏置汉阳郡。后周郡废，又省水南县入焉。开皇初郡废，十八年改曰长道。
临洮郡后周武帝逐吐谷浑，以置洮阳郡，寻立洮州。开皇初郡废。统县十一，户二万八千九百七十一。
美相后周置县，及置洮阳郡。开皇初郡废，并洮阳县入焉。大业初置监洮郡。叠川后周置叠州、叠川县。开皇四年置总管府，大业元年府废。有洮水、流水。合川后周置，仍立西疆郡。开皇初郡废。有白岭山。乐川后周置。归政开皇二年置，仍立疆泽郡，三年废，又后周立弘州及开远、河滨二郡。开皇初州郡并废。洮源后周置，曰金城，并立旭州，又置通义郡。开皇初郡废，十八年县改为美俗。大业初州废，县改名焉。洮阳后周置，曰广恩，并置广恩郡。开皇初郡废，仁寿元年，改县为洮河，大业初改曰洮阳。临潭后周曰泛潭，开皇十一年改名焉。临洮西魏置，曰溢乐，并置岷州及同和郡。开皇初郡废，大业初州废，更名县曰临洮。又后周置祐川郡、基城县，寻郡县俱废。有岷山、崆峒山。当夷后周置。又立洪和郡，郡寻废。又置博陵郡及博陵、宁人二县。开皇初并入。和政后周置洮城郡，寻废。
宕昌郡后周置宕昌国，天和元年置宕州总管府。开皇四年府废。统县三，户六千九百九十六。
良恭后周置，初曰阳宕，置宕昌郡。开皇初郡废，十八年改名焉。大业初置宕昌郡。和戎后周置。有良恭山。怀道后周置甘松郡，开皇初郡废。
武都郡西魏置武州。统县七，户一万七百八十。
将利旧曰石门，西魏改曰安育。后周改曰将利，置武都郡，后改曰永都郡。开皇初郡废，大业初置武都郡。又有东平县，后周并入焉。有河池水。建威后魏置白水郡，郡废，改为白水县。西魏复立郡，改为绥戎。后周郡废，改为建威县，并废洪化县入焉。又西魏有孔堤郡及县，后周并废。覆津后魏初曰玩当，置武阶郡。西魏又置覆津县，及置万郡，统赤万、接难、五部三县。后周一郡三县并玩当，并废入焉。开皇初武阶郡又废。盘堤西魏置，曰南五部县，后改名焉；并立武阳郡及茄芦县。后周郡废，县并入焉。长松西魏置，初曰建昌，置文州及卢北郡。开皇初郡废，十八年县改曰长松，大业初州废。曲水西魏置。正西西魏置。
同昌郡西魏逐吐谷浑，置邓州。开皇七年改曰扶州。统县八，户一万二千二百四十八。
尚安西魏置县及邓宁郡。开皇初郡废，大业初置同昌郡。有黑水。钳川西魏置。有钳川山。有白水。贴夷西魏置，又置昌宁郡。开皇三年郡废。同昌西魏置。有邓至山，云邓艾所至，故名焉。嘉诚后周置县并龙涸郡及扶州总管府。开皇初府废，三年郡废，七年州废。有雪山。封德后魏置，又立芳州，有深泉郡，开皇初郡废，又省理定县入焉。大业初州废。常芬后周置，及立恆香郡。开皇初郡废。有弱水。金崖后周置。
河池郡后魏置南岐州，后周改曰凤州。统县四，户一万一千二百二。
梁泉旧曰故道，后魏置郡，曰固道，县曰凉泉，寻改曰梁泉。西魏改郡曰归真。后周废郡，又废龙安、商乐二县入。大业初置郡。两当后魏置，及立两当郡。开皇初郡废。河池后魏曰广化，并置广化郡。开皇初郡废，仁寿初县改名焉。又后魏置思安县，大业初省入。有河池水。同谷旧曰白石，置广业郡。西魏改曰同谷，后周置康州。开皇初郡废，大业初州废。又有泥阳县，西魏废。
顺政郡后魏置东益州，梁为武兴蕃王国，西魏改为兴州。统县四，户四千二百六十一。
顺政旧曰略阳。西魏置郡，曰顺政，县曰汉曲；又置仇池县，后改曰灵道。开皇初郡废。十八年，县改名焉。大业初置郡，又省灵道县并入。鸣水西魏置，曰落丛，并置落丛郡。开皇初郡废。六年，县改为厨北。八年，改曰鸣水。长举西魏置，又立盘头郡。后周废郡，有凤溪水。修城旧置修城郡，县曰广长。后周郡废；又废下阪县入。仁寿初，县改名焉。又西魏置柏树县，后周废。
义城郡后魏立益州，世号小益州。梁曰黎州。西魏复曰益州，又改曰利州，置总管府。大业初府废。统县七，户一万五千九百五十。
绵谷旧曰兴安，置晋寿郡。开皇初郡废。十八年，县改名焉。大业初置郡。又有华阳郡，梁置华州，西魏并废。有龙门山。益昌义城西魏置。葭萌后魏曰晋安，置新巴郡。开皇初郡废。十八年，县改名焉。大业初又并恩金县入焉。岐坪景谷旧曰白水，置平兴郡。后周省东洛郡入。开皇初郡废，县改名平兴。十八年，改曰景谷。大业初又省鱼般县入焉。有关官。有木马山、良珠山。有冻水。嘉川旧置宋熙郡，开皇初废。
平武郡西魏置龙州。统县四，户五千四百二十。
江油后魏置江油郡，开皇三年郡废，大业初置郡。有关官。马盘后魏置马盘郡，开皇三年郡废。平武梁末，李文智自立为籓王，西魏废为县，有涪水、潺水。方维旧曰秦兴，置建阳郡。开皇初郡废，县改名焉。
汶山郡后周置汶州。开皇初改曰蜀州，寻为会州，置总管府。大业初府废。统县十一，户二万四千一百五十九。
汶山旧曰广阳。梁改为北部都尉，置绳州、北部郡。后周改曰汶州。开皇初郡废，仁寿元年改名焉。北川后周置。有龙泉水、鹰门山，襄阳山。汶川后周置汝山郡，开皇初郡废。交川开皇初置。有关官。通化开皇初置，曰金川，仁寿初改名焉。左封后周置，曰广年，及置广年郡、左封郡。开皇初郡并废。仁寿初县改名焉。又周置翼州，大业初废，有汶山。平康后周置。有羊肠山。翼水后周置，曰龙求，及置清江郡。开皇初郡废，县改曰清江。十八年，又改名焉。翼针后周置，及翼针郡。开皇初郡废。有石镜山。江源后周置。通轨后周置县及覃州，并覃川、荣乡二郡。开皇初郡废，四年州废。有甘松山。
普安郡梁置南梁州，后改为安州，西魏改为始州。统县七，户三万一千三百五十一。
普安旧曰南安。西魏改曰普安，置普安郡。开皇初郡废，大业初置郡焉。永归旧曰白水，西魏改焉。黄安旧曰华阳，西魏改焉，又置黄原郡。开皇初郡废。阴平宋置北阴平郡，魏置龙州。西魏改郡为阴平，又名县焉。后周从江油郡，改曰静龙，县曰阴平。开皇初郡废。梓潼旧曰安寿，西魏置潼川郡。开皇初郡废。大业初县改名焉。有五妇山。武连旧曰武功，置辅剑郡。西魏改郡曰安都，县曰武连。开皇初郡废。临津旧曰胡原。开皇七年改焉。
金山郡西魏置潼州。开皇五年，改曰绵州。统县七，户三万六千九百六十三。
巴西旧曰涪，置巴西郡。西魏改县曰巴西。开皇初郡废。大业初置金山郡。有盐井。昌隆有云台山。涪城旧置始平郡，西魏改郡为涪城，后周又改曰安城。开皇初郡废，改县曰安城。十六年，改为涪城。魏城西魏置。万安旧曰孱亭，西魏改名焉，置万安郡。开皇初郡废。神泉旧曰西充国，开皇六年改名焉。金山旧置益昌、晋兴二县，西魏省晋兴入益昌，后周别置金山。开皇四年，省益昌入金山。
新城郡梁末置新州。开皇末改曰梓。统县五，户三万七百二十七。
郪旧曰伍城。西魏改曰昌城，仍置昌城郡。开皇初郡废。大业初置新城郡，改县名焉。射洪西魏置，曰射江，后周改名焉。盐亭西魏置盐亭郡。开皇初郡废。有高渠县。大业初并入焉。通泉旧曰通泉，置西宕渠郡。西魏改郡、县俱曰勇泉。开皇初郡废，县改名，又并光汉县入焉。飞乌开皇中置。
巴西郡梁置南梁、北巴州，西魏置隆州。统县十，户四万一千六十四。
阆内梁置北巴郡，后魏平蜀，置盘龙郡，开皇初郡废。大业初置巴西郡。有盘龙山、天柱山、灵山。南部旧曰南充国，梁曰南部，西魏置新安郡，后周郡废。苍溪旧曰汉昌，开皇末改名焉。南充旧曰安汉，置宕渠郡。开皇初郡废。十八年，县改名焉。相如梁置梓潼郡，后魏郡废。西水梁置掌天郡，西魏改曰金迁，开皇初郡废。晋城旧曰西充国，梁置木兰郡。西魏废郡，改县名焉。有阆水。奉国梁置白马、义阳二郡，开皇初郡废，并废义阳县入焉。仪陇梁置，并置隆城郡。开皇初郡废。大寅梁置。
遂宁郡后周置遂州。仁寿二年，置总管府。大业初府废。统县三，户一万二千六百二十二。
方义梁曰小溪，置东遂宁郡。西魏改县名焉。后周改郡曰石山。开皇初郡废。大业初置遂宁郡。青石旧曰晋兴，西魏改名焉，又置怀化郡。开皇初郡废。长江旧曰巴兴，西魏改名焉，又置怀化郡。开皇初郡废。
涪陵郡西魏置合州。开皇末改曰涪州。统县三，户九千九百二十一。
石镜旧曰垫江，置宕渠郡。西魏改郡为垫江，县为石镜。开皇初郡废。大业初置涪陵郡。汉初梁置新兴郡。西魏改郡曰清居，名县曰汉初。开皇初郡废。赤水开皇八年置。
巴郡梁置楚州。开皇初改曰渝州。统县三，户一万四千四百二十三。
巴旧置巴郡，后周废枳、垫江二县入焉。开皇初郡废。大业初置巴郡。江津旧曰江州县。西魏改为江阳，置七门郡。开皇初郡废。十八年，县改名焉。涪陵旧曰汉平，置涪陵郡。开皇初郡废。十三年，县改名焉。
巴东郡梁置信州，后周置总管府，大业元年府废。统县十四，户二万一千三百七十。
人复旧置巴东郡，县曰鱼复，西魏改曰人复。开皇初郡废。大业初，置巴东郡。有盐井、白盐山。云安旧曰朐，后周改焉。南浦后周置安乡郡，后改县曰安乡，改郡曰万川。开皇初郡废。十八年，县改名焉。梁山西魏置。有高梁山。有溪。大昌后周置永昌郡，寻废，又废北井县入焉。巫山旧置建平郡，开皇初郡废。有巫山。秭归后周曰长宁，置秭归郡。开皇初郡废，改县曰秭归。巴东旧曰归乡，梁置信陵郡。后周郡废，县改曰乐乡。开皇末，又改名焉。有巫峡。新浦后周置周安郡，开皇初郡废。盛山梁曰汉丰，西魏改为永宁，开皇末，曰盛山。临江梁置临江郡，后周置临州。开皇初郡废，大业初州废。有平都山。有彭溪。武宁后周置南州、南都郡、源阳县，后改郡曰怀德，县曰武宁。开皇初州郡并废入焉。石城开皇初置庸州，大业初州废。务川开皇末置。
蜀郡旧置益州，开皇初废。后周置总管府。开皇二年，置西南道行台省，三年，复置总管府，大业元年府废。统县十三，户十万五千五百八十六。
成都旧置蜀郡，又有新都县。梁置始康郡，西魏废始康郡。开皇初废蜀郡，并废新繁入焉。十八年，改新都曰兴乐。大业初置蜀郡，省兴乐入焉。旧置怀宁、晋熙、宋兴、宋宁四郡，至后周并废。有武檐山。双流旧曰广都，置宁蜀郡，后同郡废。仁寿元年改县曰双流。有女伎山。新津后周置，并置犍为郡。开皇初郡废。大业初又废僰道县入焉。晋原旧曰江原，及置江原郡。后周废郡，县改名焉。清城旧置齐基郡，后周废为清城县。有鸣鹄山，清城山。九陇旧曰晋寿，梁置东益州。后周州废，置九陇郡，并改县曰九陇。仁寿初置濛州。开皇初郡废，并陇泉、兴固，青阳三县入焉。大业初州废。有太山、道场山。绵竹旧置晋熙郡及长杨、南武都二县。后周并二县为晋熙，后又废晋熙入阳泉。开皇初郡废，十八年改为孝水，大业二年改曰绵竹。有冶官。有绵水。有鹿堂山。郫西魏分置温江县，开皇初省入。仁寿初复置万春县，大业初又废入焉。有金山、平乐山、天彭门。玄武旧曰伍城，后周置玄武郡。开皇初郡废，改县名焉。仁寿初置凯州，大业初废。有三堆山、郪江。雒旧曰广汉，又置广汉郡。开皇初郡废。十八年，改曰绵竹。大业初改名雒焉。又有西遂宁郡、南阴平郡。后周废西遂宁，改为怀中，南阴平郡曰南阴平县，寻并废。阳安旧曰牛鞞，西魏改名焉，并置武康郡。开皇初郡废。仁寿初置简州，大业初州废。有盐井。平泉西魏置，曰婆闰。开皇十八年，改名焉，金泉西魏置县及金泉郡。后周废郡，并废白牟县入焉。有昌利山、铜官山、石城山。
临邛郡旧置雅州。统县九，户二万三千三百四十八。
严道西魏置，曰始阳县，置蒙山郡。开皇初郡废。十三年，改曰蒙山，寻置雅州。大业置临邛郡，县改名焉。有邛来山。名山旧曰蒙山。开皇十三年，改始阳曰蒙山，改蒙山曰名山。卢山仁寿末置。依政西魏置，及置邛州，大业初废。临邛旧置临邛郡，开皇初废。有火井。蒱江西魏置。曰广定，及置蒱原郡，开皇初郡废。仁寿初县改名焉。蒱溪西魏置。沈黎后周置黎州，寻并县废。开皇中置县。仁寿末置登州，大业初州废。汉源大业初置。
眉山郡西魏曰眉州。后周曰青州，后又曰嘉州。大业二年又改曰眉州。统县八，户二万三千七百九十九。
龙游后周置，曰峨眉，及置平羌郡。开皇初郡废。九年改县为青衣。平陈日，龙见水，随军而进，十年改名焉。大业初置眉山郡。平羌后周置，仍置平羌郡。开皇初郡废。夹江开皇三年置。峨眉开皇十三年置。有峨眉山、绥山。通义旧置齐通郡及青州。西魏改州曰眉州。开皇初郡废，改齐通曰广通。仁寿元年改为通义。大业初州废。青神后周置，并置青神郡。开皇初郡废。丹棱后周置，曰齐乐。开皇中改名焉。洪雅开皇十三年置。
隆山郡西魏置陵州。统县五，户一万一千四十二。
仁寿梁置怀仁郡，西魏改县曰普宁，开皇初郡废，十八年县改名焉。又西魏置蒲亭。大业初置隆山郡，蒲亭并入焉。有盐井。贵平西魏置，又立和仁郡。后周又废可昙、平井二县入焉。开皇初郡废。大业初，又废籍县入焉。井研始建开皇十一年置。有铁山。隆山旧曰犍为，置江州。西魏改县曰隆山。后周省州，置隆山郡。开皇初郡废，又并江阳县入焉。有冶官。有鼎鼻山。
资阳郡西魏置资州。统县九，户二万五千七百二十二。
盘石后周置县及资中郡，开皇初郡废。大业初置资阳郡。内江后周置。威远开皇初置。大牢开皇十三年置。安岳后周置，并置普州。大业初州废。普慈后周置郡曰普慈，县曰多业。开皇初郡废。十三年，县改名焉。安居后周置，曰柔刚，及置安居郡。开皇初郡废。十三年，县改名焉。隆康后周置，曰永康。开皇十八年改焉。资阳后周置。
泸川郡梁置沪州。仁寿中置总管府，大业初府废。统县五，户一千八百二。
泸川旧曰江阳，并置江阳郡。开皇初郡废。大业初置泸川郡，县改名焉。富世后周置，及置洛源郡。开皇初郡废。江安旧曰汉安，开皇十八年改名焉。合江后周置。绵水梁置。有绵溪。
犍为郡梁置戎州。统县四，户四千八百五十九。
僰道后周置，曰外江。大业初改曰僰道，置犍为郡。犍为后周置，曰武阳。开皇初改焉。南溪梁置，曰南广，及置六同郡。开皇初郡废。仁寿初县改名焉。开边开皇六年置，七年废训州入焉。大业初废恭州、协州入焉。
越巂郡后周置严州。开皇六年改曰西宁州，十八年又改曰巂州。统县六，户七千四百四十八。
越巂带郡。邛都苏祗旧置亮善郡，开皇初郡废。有孙水。可泉旧宣化郡，开皇初废。台登旧置白沙郡。开皇初郡废。邛部旧置邛部郡，又有平乐郡。开皇初并废。有巂山。
牂柯郡开皇初，置牂。统县二。
牂柯带郡。宾化
黔安郡后周置黔州，不带郡。统县二，户一千四百六十。
鼓水开皇十三年置。有伏牛山。出盐井。涪川开皇五年置。
梁州于天官上应参之宿。周时梁州，以并雍部。及汉，又析置益州。在《禹贡》，自汉川以下诸郡，皆其封域。汉中之人，质朴无文，不甚趋利。性嗜口腹，多事田渔，虽蓬室柴门，食必兼肉。好祀鬼神，尤多忌讳，家人有死，辄离其故宅。崇重道教，犹有张鲁之风焉。每至五月十五日，必以酒食相馈，宾旅聚会，有甚于三元。傍南山杂有獠户，富室者颇参夏人为婚，衣服居处言语，殆与华不别。西城、房陵、清化、通川、宕渠，地皆连接，风俗颇同。汉阳、临洮、宕昌、武都、同昌、河池，顺政、义城、平武、汶山、皆连杂氐羌。人尤劲悍，性多质直。皆务于农事，工习猎射，于书计非其长矣。蜀郡、临邛、眉山、隆山、资阳、泸川、巴东、遂宁、巴西、新城、金山、普安、犍为、越巂、柯、黔安，得蜀之旧域。其地四塞，山川重阻，水陆所凑，货殖所萃，盖一都之会也。昔刘备资之，以成三分之业。自金行丧乱，四海沸腾，李氏据之于前，谯氏依之于后。当梁氏将亡，武陵凭险而取败，后周之末，王谦负固而速祸。故孟门不祀，古人所以诫焉。其风俗大抵与汉中不别。其人敏慧轻急，貌多蕞陋，颇慕文学，时有斐然，多溺于逸乐，少从宦之士，或至耆年白首，不离乡邑。人多工巧，绫锦雕镂之妙，殆侔于上国。贫家不务储蓄，富室专于趋利。其处家室，则女勤作业，而士多自闲，聚会宴饮，尤足意钱之戏。小人薄于情礼，父子率多异居。其边野富人，多规固山泽，以财物雄役夷、獠，故轻为奸藏，权倾州县。此亦其旧俗乎？又有獽狿蛮賨，其居处风俗，衣服饮食，颇同于獠，而亦与蜀人相类。
