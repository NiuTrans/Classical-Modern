五行上
《易》以八卦定吉凶，则庖牺所以称圣也。《书》以九畴论休咎，则大禹所以为明也。《春秋》以灾祥验行事，则仲尼所以垂法也。天道以星象示废兴，则甘、石所以先知也。是以祥符之兆可得而言，妖讹之占所以征验。夫神则阴阳不测，天则欲人迁善，均乎影响，殊致同归。汉时有伏生、董仲舒、京房、刘向之伦，能言灾异，顾盼六经，有足观者。刘向曰： 君道得则和气应，休征生。君道违则乖气应，咎征发。 夫天有七曜，地有五行。五事愆违则天地见异，况于日月星辰乎？况于水火金木土乎？若梁武之降号伽蓝，齐文宣之盘游市里，陈则蒋山之鸟呼曰 奈何 ，周则阳武之鱼集空而斗，隋则鹊巢黼帐，火炎门阙，岂唯天道，亦曰人妖，则祥眚呈形，于何不至？亦有脱略政教，张罗樽糈，崇信巫史，重增愆罚。昔怀王事神而秦兵逾进，苌弘尚鬼而诸侯不来。性者，生之静也。欲者，心之使也。置情攸往，引类同归。雀乳于空城之侧，鷮飞于鼎耳之上。短长之制，既曰由人；黔隧崇山，同车共轸。必有神道，裁成倚伏。一则以为殃衅，一则以为休征。故曰德胜不祥而义厌不惠。是以圣王常由德义，消伏灾咎也。
《洪范五行传》曰： 木者东方，威仪容貌也。古者圣王垂则，天子穆穆，诸侯皇皇。登舆则有鸾和之节，降车则有佩玉之度，田狩则有三驱之制，饮食则有享献之礼。无事不出境。此容貌动作之得节，所以顺木气也。如人君违时令，失威仪，田猎驰骋，不反宫室，饮食沉湎，不顾礼制，纵欲恣睢，出入无度，多徭役以夺人时，增赋税以夺人财，则木不曲直。 
齐后主武平五年，鄴城东青桐树，有如人状。京房《易传》曰： 王德衰，下人将起，则有木生为人状。 是时后主怠于国政，耽荒酒色，威仪不肃，驰骋无度，大发徭役，盛修宫室，后二岁而亡。木不曲直之效也。
七年，宫中有树，大数围，夜半无故自拔。齐以木德王，无故自拔，亡国之应也。其年，齐亡。
开皇八年四月，幽州人家以白杨木悬灶上，积十余年，忽生三条，皆长三尺余，甚鲜茂。仁寿二年春，盩厔人以杨木为屋梁，生三条，长二尺。京房《易传》曰： 妃后有颛，木仆反立，断枯复生。 独孤后专恣之应也。
仁寿元年十月，兰州杨树上松生，高三尺，六节十二枝，《宋志》曰： 松不改柯易叶，杨者危脆之木，此永久之业，将集危亡之地也。 是时帝惑谗言，幽废冢嫡，初立晋王为皇太子。天戒若曰，皇太子不胜任，永久之业，将致危亡。帝不悟。及帝崩，太子立，是为炀帝，竟以亡国。
仁寿四年八月，河间柳树无故枯落，既而花叶复生。京房《易飞候》曰： 木再荣，国有大丧。 是岁，宫车晏驾。
《洪范五行传》曰： 金者西方，万物既成，杀气之始也。古之王者，兴师动众，建立旗鼓，以诛残贼，禁暴虐，安天下，杀伐必应义，以顺金气。如人君乐侵陵，好攻战，贪城邑之赂，以轻百姓之命，人皆不安，外内骚动，则金不从革。 
陈祯明二年五月，东冶铁铸，有物赤色，大如斗，自天坠熔所。隆隆有声，铁飞破屋而四散，烧人家。时后主与隋虽结和好，遣兵度江，掩袭城镇，将士劳敝，府藏空竭。东冶者，陈人铸兵之所。铁飞为变者，金不从革之应。天戒若曰，陈国小而兵弱，当以和好为固，无铸兵而黩武，以害百姓。后主不悟，又遣伪将陈纪、任蛮奴、萧摩诃数寇江北，百姓不堪其役。及隋师渡江，而二将降款，卒以灭亡。
《洪范五行传》曰： 火者南方，阳光为明也。人君向南，盖取象也。昔者圣帝明王，负扆摄袂，南面而听断天下。揽海内之雄俊，积之于朝，以续聪明，推邪佞之伪臣，投之于野，以通壅塞，以顺火气。夫不明之君，惑于谗口，白黑杂揉，代相是非，众邪并进，人君疑惑。弃法律，间骨肉，杀太子，逐功臣，以孽代宗，则火失其性。 
梁天监元年五月，有盗入南、北掖，烧神武门总章观。时帝初即位，而火烧观阙，不祥之甚也。既而太子薨，皇孙不得立。及帝暮年，惑于硃异之口，果有侯景之乱，宫室多被焚烧。天诫所以先见也。
普通二年五月，琬琰殿火，延烧后宫三千余间。中大通元年，硃雀航华表灾。明年，同泰寺灾。大同三年，硃雀门灾。水沴火也。是时帝崇尚佛道，宗庙牲牷，皆以面代之，又委万乘之重，数诣同泰寺，舍身为奴，令王公已下赎之。初阳为不许，后为默许，方始还宫。天诫若曰，梁武为国主，不遵先王之法，而淫于佛道，横多糜费，将使其社稷不得血食也。天数见变而帝不悟，后竟以亡。及江陵之败，阖城为贱隶焉，即舍身为奴之应也。
陈永定三年，重云殿灾。
东魏天平二年十一月，阊阖门灾。是时齐神武作宰，而大野拔斩樊子鹄，以州来降，神武听谗而杀之。司空元晖免。逐功臣大臣之罚也。
武定五年八月，广宗郡火，烧数千家。
后齐后主天统三年，九龙殿灾，延烧西廊。四年，昭阳、宣光、瑶华三殿灾，延烧龙舟。是时谗言任用，正士道消，祖孝徵作歌谣，斛律明月以诛死。谗夫昌，邪胜正之应也。京房《易传》曰： 君不思道，厥妖火烧宫。 
开皇十四年，将祠泰山，令使者致石像神祠之所。未至数里，野火欻起，烧像碎如小塊。时帝颇信谗言，猜阻骨肉，滕王瓚失志而死，创业功臣，多被夷灭，故天见变，而帝不悟，其后太子勇竟被废戮。
大业十二年，显阳门灾，旧名广阳，则帝之姓名也。国门之崇显，号令之所由出也。时帝不遵法度，骄奢荒怠，裴蕴、虞世基之徒，阿谀顺旨，掩塞聪明，宇文述以谗邪显进，忠谏者咸被诛戮。天戒若曰，信谗害忠，则除 广阳 也。
《洪范五行传》曰： 水者，北方之藏，气至阴也。宗庙者，祭祀之象也。故天子亲耕以供粢盛，王后亲蚕以供祭服。敬之至也。发号施令，十二月咸得其气，则水气顺。如人君简宗庙，不祷祀，逆天时，则水不润下。 
梁天监二年六月，太末、信安、丰安三县大水。《春秋考异邮》曰： 阴盛臣逆人悲，则水出河决。 是时江州刺史陈伯之、益州刺史刘季连举兵反叛，师旅数兴，百姓愁怨，臣逆人悲之应也。
六年八月，建康大水，涛上御道七尺。七年五月，建康又大水。是时数兴师旅，以拒魏军。十二年四月，建康大水。是时大发卒筑浮山堰，以遏淮水，劳役连年，百姓悲怨之应也。
中大通五年五月，建康大水，御道通船。京房《易飞候》曰： 大水至国，贱人将贵。 萧栋、侯景僭称尊号之应也。
后齐河清二年十二月，兗、赵、魏三州大水。天统三年，并州汾水溢。曰： 水者纯阴之精，阴气洋溢者，小人专制。 是时和士开、元文遥、赵彦深专任之应也。
武平六年八月，山东诸州大水。京房《易飞候》曰： 小人踊跃，无所畏忌，阴不制于阳，则涌水出。 是时群小用事，邪佞满朝。阉竖嬖幸，伶人封王。此其所以应也。
开皇十八年，河南八州大水。是时独孤皇后干预政事，滥杀宫人，放黜宰相。杨素颇专。水阴气，臣妾盛强之应也。
仁寿二年，河南、河北诸州大水。京房《易传》曰： 颛事有智，诛罚绝理，则厥灾水。 亦由帝用刑严急，臣下有小过，帝或亲临斩决，又先是柱国史万岁以忤旨被戮，诛罚绝理之应也。
大业三年，河南大水，漂没三十余郡。帝嗣位已来，未亲郊庙之礼，简宗庙，废祭祀之应也。
《洪范五行传》曰： 土者中央，为内事。宫室台榭，夫妇亲属也。古者自天子至于士，宫室寝居，大小有差，高卑异等，骨肉有恩。故明王贤君，修宫室之制，谨夫妇之别，加亲戚之思，敬父兄之礼，则中气和。人君肆心纵意，大为宫室，高为台榭，雕文刻镂，以疲人力，淫泆无别，妻妾过度，犯亲戚，侮父兄，中气乱，则稼穑不成。 
齐后主武平四年，山东饥。是时，大兴土木之功于仙都苑。又起宫于邯郸，穷侈极丽。后宫侍御千余人，皆宝衣玉食。逆中气之咎也。
炀帝大业五年，燕、代、齐、鲁诸郡饥。先是建立东都，制度崇侈。又宗室诸王，多远徙边郡。
《洪范五行传》曰： 貌之不恭，是谓不肃，则下不敬。阴气胜，故厥咎狂，厥罚常雨，厥极恶。时则有服妖，时则有龟孽，有鸡祸，有下体生上体之疴，有青眚青祥。惟金沴木。 
○貌不恭
侯景僭即尊号，升圆丘，行不能正履，有识者知其不免。景寻败。
梁元帝既平侯景，破萧纪，而有骄矜之色。性又沉猜，由是臣下离贰。既位三年而为西魏所陷，帝竟不得其死。
陈后主每祀郊庙，必称疾不行。建宁令章华上奏谏曰： 拜三妃以临轩，祀宗庙而称疾，非祗肃之道。 后主怒而斩之。又引江总、孔范等内宴，无复尊卑之序，号为狎客，专以诗酒为娱，不恤国政。秘书监傅縡上书谏曰： 人君者，恭事上帝，子爱下人，省嗜欲，远邪佞，未明求衣，日旰忘食，是以泽被区宇，庆流子孙。陛下顷来，酒色过度，不虔郊庙大神，专媚淫昏之鬼。小人在侧，宦竖擅权，恶诚直如仇雠，视时人如草芥。后宫曳罗绮，厩马余菽粟，百姓流离，转尸蔽野。神怒人怨，众叛亲离。臣恐东南王气，自斯而尽。 后主不听，骄恣日甚。未几而国灭。
陈司空侯安都，自以有安社稷之功，骄矜日甚，每侍宴酒酣，辄箕踞而坐。尝谓文帝曰： 何如作临川王时？ 又借华林园水殿，与妻妾宾客置酒于其上，帝甚恶之。后竟诛死。
东魏武定五年，后齐文襄帝时为世子，属神武帝崩，秘不发丧，朝魏帝于鄴。魏帝宴之，文襄起儛。及嗣位，又朝魏帝于鄴，侍宴而惰。有识者知文襄之不免。后果为盗所害。
神武时，司徒高昂尝诣相府，将直入门，门者止之。昂怒，引弓射门者，神武不之罪。寻为西魏所杀。
后齐后主为周师所迫，至鄴集兵。斛律孝卿劝后主亲劳将士，宜流涕慷慨，以感激之，人当自奋。孝卿授之以辞，后主然之。及对众，默无所言，因赧然大笑，左右皆哂。将士怒曰： 身尚如此，吾辈何急！ 由是皆无战心，俄为周师所虏。
炀帝自负才学，每骄天下之士。尝谓侍臣曰： 天下当谓朕承藉余绪而有四海耶？设令朕与士大夫高选，亦当为天子矣。 谓当世之贤，皆所不逮。《书》云： 谓人莫己若者亡。 帝自矜己以轻天下，能不亡乎？帝又言习吴音，其后竟终于江都，此亦鲁襄公终于楚宫之类也。
○常雨水
梁天监七年七月，雨，至十月乃霁。《洪范五行传》曰： 阴气强积，然后生水雨之灾。 时武帝频年兴师，是岁又大举北伐，诸军颇捷，而士卒罢敝，百姓怨望，阴气畜积之应也。
陈太建十二年八月，大雨霪霖。时始兴王叔陵骄恣，阴气盛强之应也。明年，宣帝崩，后主立。叔陵刺后主于丧次。宫人救之，亻堇而获免。叔陵出閤，就东府作乱。后主令萧摩诃破之，死者千数。
东魏武定五年秋，大雨七十余日，元瑾、刘思逸谋杀后齐文襄之应也。
后齐河清三年六月庚子，大雨，昼夜不息，至甲辰。山东大水，人多饿死。是岁，突厥寇并州，阴戎作梗，此其应也。
天统三年十月，积阴大雨。胡太后淫乱之所感也。
武平七年七月，大霖雨，水涝，人户流亡。是时骆提婆、韩长鸾等用事，小人专政之罚也。
后周建德三年七月，霖雨三旬。时卫刺王直潜谋逆乱。属帝幸云阳宫，以其徒袭肃章门，尉迟运逆拒破之。其日雨霁。
○大雨雪
梁普通二年三月，大雪，平地三尺。《洪范五行传》曰： 庶征之常，雨也，然尤甚焉。雨，阴也；雪，又阴畜积甚盛也。皆妾不妾、臣不臣之应。 时义州刺史文僧朗以州叛于魏，臣不臣之应也。
大同三年七月，青州雪，害苗稼。是时交州刺史李贲举兵反，僭尊号，置百官，击之不能克。
十年十二月，大雪，平地三尺。是时邵陵王纶、湘东王绎、武陵王纪并权侔人主，颇为骄恣，皇太子甚恶之，帝不能抑损。上天见变，帝又不悟。及侯景之乱，诸王各拥强兵，外有赴援之名，内无勤王之实，委弃君父，自相屠灭，国竟以亡。
东魏兴和二年五月，大雪。时后齐神武作宰，发卒十余万筑鄴城，百姓怨思之徵也。
武定四年二月，大雪，人畜冻死，道路相望。时后齐霸政，而步落稽举兵反，寇乱数州，人多死亡。
后齐河清二年二月，大雪连雨，南北千余里，平地数尺，繁霜昼下。是时突厥木杆可汗与周师入并州，杀掠吏人，不可胜纪。
天统二年十一月，大雪；三年正月，又大雪，平地二尺；武平三年正月，又大雪。是时冯淑妃、陆令萱内制朝政，阴气盛积，故天变屡见，雷雨不时。
陈太建元年七月，大雨；震万安陵华表，又震慧日寺刹，瓦官寺重閤门下一女子震死。京房《易飞候》曰： 雷雨霹雳丘陵者，逆先人令，为火杀人者，人君用谗言杀正人。 时蔡景历以奸邪任用，右仆射陆缮以谗毁获谴，发病而死。
十年三月，震武库。时帝好兵，频年北伐，内外虚竭，将士劳敝。既克淮南，又进图彭、汴，毛喜切谏，不纳。由是吴明彻诸军皆没，遂失淮南之地。武库者，兵器之所聚也，而震之，天戒若曰，宜戢兵以安百姓。帝不悟，又大兴军旅，其年六月，又震太皇寺刹、庄严寺露槃、重阳阁东楼、鸿胪府门。太皇、庄严二寺，陈国奉佛之所，重阳阁每所游宴，鸿胪宾客礼仪之所在，而同岁震者，天戒若曰，国威已丧，不务修德，后必有恃佛道，耽宴乐，弃礼仪而亡国者。陈之君臣竟不悟。至后主之代，灾异屡起，惧而于太皇寺舍身为奴，以祈冥助，不恤国政，耽酒色，弃礼法，不修邻好，以取败亡。
齐武平元年夏，震丞相段孝先南门柱。京房《易传》曰： 震击贵臣门及屋者，不出三年，佞臣被诛。 后岁，和士开被戮。
○木冰
东魏武定四年冬，天雨木冰。《洪范五行传》曰： 阴之盛而凝滞也。木者少阳，贵臣象也。将有害，则阴气胁木，木先寒，故得雨而冰袭之。木冰一名介，介者兵之象也。 时司徒侯景制河南，及神武不豫，文襄惧其为乱而征之，景因举兵反。豫州刺史高元成、襄州刺史李密、广州刺史暴显并为景所执辱，贵臣有害之应也。其后左仆射慕容绍宗与景战于涡阳，俘斩五万。
后齐天保二年，雨木冰三日。初，清河王岳为高归彦所谮，是岁以忧死。
武平元年冬，雨木冰；明年二月，又木冰。时录尚书事和士开专政。其年七月，太保、琅邪王俨矫诏杀之。领军大将军库狄伏连、尚书右仆射冯子琮并坐俨赐死。九月，俨亦遇害。
六年、七年，频岁春冬木冰。其年周师入晋阳，因平鄴都。后主走青州，贵臣死散，州郡被兵者不可胜数。
○大雨雹
梁中大通元年四月，大雨雹。《洪范五行传》曰： 雹，阴胁阳之象也。 时帝数舍身为奴，拘信佛法，为沙门所制。
陈太建二年六月，大雨雹；十年四月，又大雨雹；十三年九月，又雨雹。时始兴王叔陵骄恣，阴结死士，图为不逞，帝又宠遇之，故天三见变。帝不悟。及帝崩，叔陵果为乱逆。
○服妖
后齐娄后卧疾，寝衣无故自举。俄而后崩。
文宣帝末年，衣锦绮，傅粉黛，数为胡服，微行市里。粉黛者，妇人之饰，阳为阴事，君变为臣之象也。及帝崩，太子嗣位，被废为济南王。又齐氏出自阴山，胡服者，将反初服也。锦彩非帝王之法服，微服者布衣之事，齐亡之效也。
后主好令宫人以白越布折额，状如髽帼；又为白盖。此二者，丧祸之服也。后主果为周武帝所灭，父子同时被害。
武平时，后主于苑内作贫兒村，亲衣褴褛之服而行乞其间，以为笑乐。多令人服乌衣，以相执缚。后主果为周所败，被虏于长安而死；妃后穷困，至以卖烛为业。
后周大象元年，服冕二十有四旒，车服旗鼓，皆以二十四为节。侍卫之官，服五色，杂以红紫。令天下车以大木为轮，不施辐。朝士不得佩绶，妇人墨妆黄眉。又造下帐，如送终之具，令五皇后各居其一，实宗庙祭器于前，帝亲读版而祭之。又将五辂载妇人，身率左右步从。又倒悬鸡及碎瓦于车上，观其作声，以为笑乐。皆服妖也。帝寻暴崩，而政由于隋，周之法度，皆悉改易。
开皇中，房陵王勇之在东宫，及宜阳公王世积家，妇人所有领巾制同槊幡军帜。妇人为阴，臣象也，而服兵帜，臣有兵祸之应矣。勇竟而遇害，世积坐伏诛。
○鸡祸
开皇中，有人上书，言频岁已来，鸡鸣不鼓翅，类腋下有物而妨之，翮不得举，肘腑之臣，当为变矣。书奏不省。京房《易飞候》曰： 鸡鸣不鼓翅，国有大害。 其后大臣多被夷灭，诸王废黜，太子幽废。
大业初，天下鸡多夜鸣，京房《易飞候》曰： 鸡夜鸣，急令。 又云： 昏而鸣，百姓有事；人定鸣，多战；夜半鸣，流血漫漫。 及中年已后，军国多务，用度不足，于是急令暴赋，责成守宰，百姓不聊生矣，各起而为盗，战争不息，尸骸被野。
○龟孽
开皇中，掖庭宫每夜有人来挑宫人。宫司以闻。帝曰： 门卫甚严，人何从而入？当是妖精耳。 因戒宫人曰： 若逢，但斫之。 其后有物如人，夜来登床，宫人抽刀斫之，若中枯骨。其物落床而走，宫人逐之，因入池而没。明日，帝令涸池，得一龟，径尺余，其上有刀迹。杀之，遂绝。龟者水居而灵，阴谋之象，晋王谄媚宫掖求嗣之应云。
○青眚青祥
陈祯明二年四月，群鼠无数，自蔡洲岸入石头淮，至青塘两岸。数日死，随流出江。近青祥也。京房《易飞候》曰： 鼠无故群居，不穴众聚者，其君死。 未几而国亡。
○金沴木
陈天嘉六年秋七月，仪贤堂无故自压，近金沴木也。时帝盛修宫室，起显德等五殿，称为壮丽，百姓失业，故木失其性也。仪贤堂者，礼贤尚齿之谓，无故自压，天戒若曰，帝好奢侈，不能用贤使能，何用虚名也。帝不悟，明年竟崩。
祯明元年六月，宫内水殿若有刀锯斫伐之声，其殿因无故而倒。七月，硃雀航又无故自沉。时后主盛修园囿，不虔宗庙。水殿者，游宴之所，硃雀航者，国门之大路，而无故自坏，天戒若曰，宫室毁，津路绝。后主不悟，竟为隋所灭，宫庙为墟。
后齐孝昭帝将诛杨愔，乘车向省，入东门， Ｗ竿无故自折。帝甚恶之，岁余而崩。
河清三年，长广郡听事梁忽剥若人状，太守恶而削去之，明日复然。长广，帝本封也，木为变，不祥之兆。其年帝崩。
武平七年秋，穆后将如晋阳，向北宫辞胡太后。至宫内门，所乘七宝车无故陷入于地，牛没四足。是岁齐灭，后被虏于长安。
后周建德六年，青城门无故自崩。青者东方色，春宫之象也。时皇太子无威仪礼节，青城门无故自崩者，皇太子不胜任之应。帝不悟。明年太子嗣位，果为无道。周室危亡，实自此始。
大业中，齐王暕于东都起第，新构寝堂，其栿无故而折。时上无太子，天下皆以暕次当立，公卿属望，暕遂骄恣，呼术者令相，又为厌胜之事。堂栿无故自折，木失其性，奸谋之应也。天见变以戒之，暕不悟，后竟得罪于帝。
《洪范五行传》曰： 言之不从，是谓不乂。厥咎僭，厥罚常旸，厥极忧。时则有诗妖，时则有毛虫之孽，时则有犬祸。故有口舌之疴，有白眚白祥。惟木沴金。
○言不从
梁武陵王纪僭即帝位，建元曰天正。永丰侯萧捴曰： 王不克矣。昔桓玄年号大亨，有识者以为 二月了 ，而玄之败，实在仲春。今日天正，正之为文 一止 ，其能久乎！ 果一年而败。
后齐文宣帝时，太子殷当冠，诏令邢子才为制字。子才字之曰正道。帝曰： 正，一止也。吾兒其替乎？ 子才请改，帝不许，曰： 天也。 因顾谓常山王演曰： 夺时任汝，慎无杀也。 及帝崩，太子嗣位，常山果废之而自立。殷寻见害。
武成帝时，左仆射和士开言于帝曰： 自古帝王，尽为灰土，尧舜、桀纣，竟亦何异。陛下宜及少壮，恣意欢乐，一日可以当千年，无为自勤约也。 帝悦其言，弥加淫侈。士开既导帝以非道，身又擅权，竟为御史中丞所杀。
武平中，陈人寇彭城，后主发言忧惧，侍中韩长鸾进曰： 纵失河南，犹得为龟兹国子。淮南今没，何足多虑。人生几何时，但为乐，不须忧也。 帝甚悦，遂耽荒酒色，不以天下为虞。未几，为周所灭。
武平七年，后主为周师所败，走至鄴，自称太上皇，传位于太子恆，改元隆化。时人离合其字曰 降死 。竟降周而死。
周武帝改元为宣政，梁主萧岿离合其字为 宇文亡日 。其年六月，帝崩。
宣帝在东宫时，不修法度，武帝数挞之。及嗣位，摸其痕而大骂曰： 死晚也。 年又改元为大象，萧岿又离合其字曰 天子冢 。明年而帝崩。
开皇初，梁王萧琮改元为广运。江陵父老相谓曰： 运之为字，军走也。吾君当为军所走乎？ 其后琮朝京师而被拘留不反，其叔父岩掠居人以叛，梁国遂废。
文帝名皇太子曰勇，晋王曰英，秦王曰俊，蜀王曰秀。开皇初，有人上书曰： 勇者一夫之用。又千人之秀为英，万人之秀为俊。斯乃布衣之美称，非帝王之嘉名也。 帝不省。时人呼杨姓多为嬴者。或言于上曰： 杨英反为嬴殃。 帝闻而不怿，遽改之。其后勇、俊、秀皆被废黜，炀帝嗣位，终失天下，卒为杨氏之殃。
炀帝即位，号年曰大业。识者恶之，曰： 于字离合为 大苦来 也。 寻而天下丧乱，率土遭荼炭之酷焉。
炀帝常从容谓秘书郎虞世南曰： 我性不欲人谏。若位望通显而来谏我，以求当世之名者，弥所不耐。至于卑贱之士，虽少宽假，然卒不置之于地。汝其知之！ 时议者以为古先哲王之驭天下也，明四目，达四聪，悬敢谏之鼓，立书谤之木，以闻言者之路，犹恐忠言之不至。由是泽敷四海，庆流子孙。而帝恶直言，雠谏士，其能久乎！竟逢杀逆。
○旱
梁天监元年，大旱，米斗五千，人多饿死。《洪范五行传》曰： 君持亢阳之节，兴师动众，劳人过度，以起城邑，不顾百姓，臣下悲怨。然而心不能纵，故阳气盛而失度，阴气沉而不附。阳气盛，旱灾应也。 初，帝起兵襄阳，破张冲，败陈伯之，及平建康，前后连战，百姓劳敝，及即位后，复与魏交兵不止之应也。
陈太建十二年春，不雨至四月。先是周师掠淮北，始兴王叔陵等诸军败绩，淮北之地皆没于周，盖其应也。
东魏天平四年，并、肆、汾、建、晋、绛、秦、陕等诸州大旱，人多流散。是岁，齐神武与西魏战于沙苑，败绩，死者数万。
东魏武定二年冬春旱。先是西魏师入洛阳，神武亲帅军大战于邙山，死者数万。
后齐天保九年夏，大旱。先是大发卒筑长城四百余里，劳役之应也。
乾明元年春，旱。先是发卒数十万筑金凤、圣应、崇光三台，穷极侈丽，不恤百姓，亢阳之应也。
河清二年四月，并、晋已西五州旱。是岁，发卒筑轵关。突厥二十万众毁长城，寇恆州。
后主天统二年春，旱。是时大发卒，起大明宫。
开皇四年已后，京师频旱。时迁都龙首，建立宫室，百姓劳敝，亢阳之应也。
大业四年，燕、代缘边诸郡旱。时发卒百余万筑长城，帝亲巡塞表，百姓失业，道殣相望。
八年，天下旱，百姓流亡。时发四海兵，帝亲征高丽，六军冻馁，死者十八九。十三年，天下大旱。时郡县乡邑，悉遣筑城，发男女，无少长，皆就役。
○诗妖
梁天监三年六月八日，武帝讲于重云殿，沙门志公忽然起儛歌乐，须臾悲泣，因赋五言诗曰： 乐哉三十余，悲哉五十里！但看八十三，子地妖灾起。佞臣作欺妄，贼臣灭君子。若不信吾语，龙时侯贼起。且至马中间，衔悲不见喜。 梁自天监至于大同，三十余年，江表无事。至太清二年，台城陷，帝享国四十八年，所言五十里也。太清元年八月十三，而侯景自悬瓠来降。在丹阳之北，子地。帝惑硃异之言以纳景。景之作乱，始自戊辰之岁。至午年，帝忧崩。十年四月八日，志公于大会中又作诗曰： 兀尾狗子始著狂，欲死不死啮人伤，须臾之间自灭亡。患在汝阴死三湘，横尸一旦无人藏。 侯景小字狗子，初自悬瓠来降，悬瓠则古之汝南也。巴陵南有地名三湘，即景奔败之所。
天监中，茅山隐士陶弘景为五言诗曰： 夷甫任散诞，平叔坐谈空，不意昭阳殿，忽作单于宫。 及大同之季，公卿唯以谈玄为务。夷甫、平叔，朝贤也。侯景作乱，遂居昭阳殿。
大同中，童谣曰： 青丝白马寿阳来。 其后侯景破丹阳，乘白马，以青丝为羁勒。
陈初，有童谣曰： 黄班青骢马，发自寿阳涘。来时冬气末，去日春风始。 其后陈主果为韩擒所败。擒本名擒虎，黄班之谓也。破建康之始，复乘青骢马，往反时节皆相应。
陈时，江南盛歌王献之《桃叶》之词曰： 桃叶复桃叶，渡江不用楫。但度无所苦，我自迎接汝。 晋王伐陈之始，置营桃叶山下，及韩擒渡江，大将任蛮奴至新林以导北军之应。
陈后主造齐云观，国人歌之曰： 齐云观，寇来无际畔。 功未毕，而为隋师所虏。
祯明初，后主作新歌，词甚哀怨，令后宫美人习而歌之。其辞曰： 玉树后庭花，花开不复久。 时人以歌谶，此其不久兆也。
齐神武始移都于鄴，时有童谣云： 可怜青雀子，飞入鄴城里。作窠犹未成，举头失乡里。寄书与妇母，好看新妇子。 魏孝静帝者，清河王之子也。后则神武之女。鄴都宫室未备，即逢禅代，作窠未成之效也。孝静寻崩，文宣以后为太原长公主，降于杨愔。时娄后尚在，故言寄书于妇母。新妇子，斥后也。
武定中，有童谣云： 百尺高竿摧折，水底燃灯澄灭。 高者，齐姓也。澄，文襄名。五年，神武崩，摧折之应。七年，文襄遇盗所害，澄灭之徵也。
天保中，陆法和入国，书其屋壁曰： 十年天子为尚可，百日天子急如火，周年天子迭代坐。 时文宣帝享国十年而崩。废帝嗣立百余日，用替厥位，孝昭即位一年而崩。此其效也。
武平元年，童谣曰： 狐截尾，你欲除我我除你。 其年四月，陇东王胡长仁谋遣刺客杀和士开，事露，返为士开所谮死。
二年，童谣曰： 和士开，七月三十日，将你向南台。 小兒唱讫，一时拍手云： 杀却。 至七月二十五日，御史中丞、琅邪王俨执士开，送于南台而斩之。是岁，又有童谣曰： 七月刈禾伤早，九月吃糕正好。十月洗荡饭甕，十一月出却赵老。 七月士开被诛，九月琅邪王遇害，十一月赵彦深出为西兗州刺史。
武平末，童谣曰： 黄花势欲落，清樽但满酌。 时穆后母子淫僻，干预朝政，时人患之。穆后小字黄花，寻逢齐亡，欲落之应也。
鄴中又有童谣曰： 金作扫帚玉作把，净扫殿屋迎西家。 未几，周师入鄴。
周初有童谣曰： 白杨树头金鸡鸣，只有阿舅无外甥。 静帝隋氏之甥，既逊位而崩，诸舅强盛。
周宣帝与宫人夜中连臂蹋蹀而歌曰： 自知身命促，把烛夜行游。 帝即位三年而崩。
开皇十年，高祖幸并州，宴秦孝王及王子相。帝为四言诗曰： 红颜讵几，玉貌须臾。一朝花落，白发难除。明年后岁，谁有谁无。 明年而子相卒，十八年而秦孝王薨。
大业十一年，炀帝自京师如东都，至长乐宫，饮酒大醉，因赋五言诗。其卒章曰： 徒有归飞心，无复因风力 。令美人再三吟咏，帝泣下沾襟，侍御者莫不欷歔。帝因幸江都，复作五言诗曰： 求归不得去，真成遭个春。鸟声争劝酒，梅花笑杀人。 帝以三月被弑，即遭春之应也。是年盗贼蜂起，道路隔绝，帝惧，遂无还心。帝复梦二竖子歌曰： 住亦死，去亦死。未若乘船渡江水。 由是筑宫丹阳，将居焉。功未就而帝被杀。
大业中，童谣曰： 桃李子，鸿鹄绕阳山，宛转花林里。莫浪语，谁道许。 其后李密坐杨玄感之逆，为吏所拘，在路逃叛。潜结群盗，自阳城山而来，袭破洛口仓，后复屯兵苑内。莫浪语，密也。宇文化及自号许国，寻亦破灭。谁道许者，盖惊疑之辞也。
○毛虫之孽
梁武帝中大同元年，邵陵王纶在南徐州卧内，方昼，有狸斗于櫩上，堕而获之。太清中，遇侯景之乱，将兵援台城。至钟山，有蛰熊无何至，啮纶所乘马。毛虫之孽也。纶寻为王僧辩所败，亡至南阳，为西魏所杀。
中大同中，每夜狐鸣阙下，数年乃止。京房《易飞候》曰： 野兽群鸣，邑中且空虚。 俄而国乱，丹阳死丧略尽。
陈祯明初，狐入床下，捕之不获。京房《易飞候》曰： 狐入君室，室不居。 未几而国灭。
东魏武定三年九月，豹入鄴城南门，格杀之。五年八月，豹又上铜爵台。京房《易飞候》曰： 野兽入邑，及至朝廷若道，上官府门，有大害，君亡。 是岁，东魏师败于玉壁，神武遇疾崩。
后齐武平二年，有兔出庙社之中。京房《易飞候》曰： 兔入王室，其君亡。 案庙者，祖宗之神室也。后五岁，周师入鄴，后主东奔。
武平末，并、肆诸州多狼而食人。《洪范五行传》曰： 狼，贪暴之兽，大体以白色为主，兵之表也。又似犬，近犬祸也。 京房《易传》曰： 君将无道，害将及人，去之深山以全身。厥妖狼食人。 时帝任用小人，竟为贪暴，残贼人物，食人之应。寻为周军所灭，兵之象也。
武平中，朔州府门外，无何有小兒脚迹，又拥土为城雉之状。时人怪而察之，乃狐媚所为，渐流至并、鄴。与武定三年同占。是岁，南安王思好起兵于北朔，直指并州，为官军所败。郑子饶、羊法皓等复乱山东。
○犬祸
后齐天保四年，鄴中及顿丘并有犬与女子交。《洪范五行传》曰： 异类不当交而交，悖乱之气。犬交人为犬祸。 犬祸者，亢阳失众之应也。时帝不恤国政，恩泽不流于其国。
后主时，犬为开府仪同，雌者有夫人郡君之号，给兵以奉养，食以粱肉，藉以茵蓐。天夺其心，爵加于犬，近犬祸也。天意若曰，卿士皆类犬。后主不悟，遂以取灭。
后周保定三年，有犬生子，腰已后分为两身，二尾六足。犬猛畜而有爪牙，将士之象也。时宇文护与侯伏、侯龙恩等，有谋怀贰。犬体后分，此其应也。
大业元年，雁门百姓间犬多去其主，群聚于野，形顿变如狼而啖噬行人，数年而止。《五行传》曰： 犬，守御者也，而今去其主，臣下不附之象。形变如狼，狼色白，为主兵之应也。 其后帝穷兵黩武，劳役不息。天戒若曰，无为劳役，守御之臣将叛而为害。帝不悟，遂起长城之役。续有西域、辽东之举，天下怨叛。及江都之变，并宿卫之臣也。
○白眚白祥
梁大同二年，地生白毛，长二尺，近白祥也。孙盛以为劳人之异。先是大发卒筑浮山堰，功费钜亿，功垂就而复溃者，数矣。百姓厌役，吁嗟满道。
齐河清元年九月，沧州及长城之下，地多生毛，或白或黑，长四五寸，近白祥也。时北筑长城，内兴三台，人苦劳役。
开皇六年七月，京师雨毛，如发尾，长者三尺余，短者六七寸。京房《易飞候》曰： 天雨毛，其国大饥。 是时关中旱，米粟涌贵。
后齐天统初，岱山封禅坛玉璧自出，近白祥也。岱山，王者易姓告代之所，玉璧所用币而自出，将有易姓者用币之象。其后齐亡，地入于周，及高祖受周禅，天下一统，焚柴太山告祠之应也。
武平三年，白水岩下青石壁傍，有文曰： 齐亡走。 人改之为 上延 ，后主以为嘉瑞，百僚毕贺。后周师入国，后主果弃鄴而走。
开皇十七年，石陨于武安、滏阳间十余。《洪范五行传》曰： 石自高陨者，君将有危殆也。 后七载，帝崩。
开皇末，高祖于宫中埋二小石于地，以志置床之所。未几，变为玉。刘向曰： 玉者至贵也。贱将为贵之象。 及大业末，盗皆僭名号。
大业十三年，西平郡有石，文曰： 天子立千年。 百僚称贺。有识者尤之曰： 千年万岁者，身后之意也。今称立千年者，祸在非远。 明年而帝被杀。
○木沴金
梁大同十二年，曲阿建陵隧口石麒麟动。木沴金也。动者，迁移之象。天戒若曰，园陵无主，石麟将为人所徙也。后竟国亡。
后齐河清四年，殿上石自起，两两相击。眭孟以为石阴类，下人象，殿上石自起者，左右亲人离叛之应。及周师东伐，宠臣尉相愿、乞扶贵和兄弟、韩建业之徒，皆叛入周。
梁大同十二年正月，送辟邪二于建陵。左双角者至陵所。右独角者，将引，于车上振跃者三。车两辕俱折。因换车。未至陵二里，又跃者三，每一振则车侧人莫不耸奋，去地三四尺，车轮陷入土三寸。木暕金也。刘向曰： 失众心，令不行，言不从，以乱金气也。石为阴，臣象也。臣将为变之应。 梁武暮年，不以政事为意，君臣唯讲佛经、谈玄而已。朝纲紊乱，令不行，言不从之咎也。其后果致侯景之乱。
周建德元年，濮阳郡有石像，郡官令载向府，将刮取金。在道自跃投地，如此者再。乃以大绳缚著车壁，又绝绳而下。时帝既灭齐，又事淮南，征伐不息，百姓疲敝，失众心之应也。
