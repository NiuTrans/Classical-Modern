天文下
○十煇
《周礼》，眡祲氏掌十煇之法，以观妖祥，辨吉凶。一曰祲，谓阴阳五色之气，昆淫相侵。或曰，抱珥背璚之属，如虹而短是也。二曰象，谓云如气，成形象，云如赤乌，夹日以飞之类是也。三曰镌，日旁气刺日，形如童子所佩之镌也。四曰监，谓云气临在日上也。五曰暗，谓日月蚀，或日光暗也。六曰曹，谓瞢瞢不光明也。七曰弥，谓白虹弥天而贯日也。八曰序，谓气若山而在日上。或曰，冠珥背璚，重叠次序，在于日旁也。九曰Ｕ，谓晕气也。或曰，虹也。《诗》所谓 朝Ｕ于西 者也。十曰想，谓气五色，有形想也，青饥，赤兵，白丧，黑忧，黄熟。或曰，想，思也，赤气为人兽之形，可思而知其吉凶。自周已降，术士间出，今采其著者而言之。
日，君乘土而王，其政太平，则日五色。又曰，或黑或青或黄，师破。又曰，游气蔽天，日月失色，皆是风雨之候也。若天气清静，无诸游气，日月不明，乃为失色。或天气下降，地气未升，厚则日紫，薄则日赤，若于夜则月白，皆将雨也。或天气未降，地气上升，厚则日黄，薄则日白，若于夜则月赤，将旱且风。亦为日月晕之候，雨少而多阴。或天气已降，地气又升，上下未交则日青，若于夜则月绿色，将寒候也。或天地气虽交而未密，则日黑，若于夜则月青，将雨不雨，变为雺雾，晕背虹蜺。又曰，沉阴，日月俱无光，昼不见日，夜不见星，皆有云鄣之，两敌相当，阴相图议也。日曚曚光，士卒内乱。日薄赤，见日中乌，将军出，旌旗举，此不祥，必有败亡。又曰，数日俱出若斗，天下兵大战。日斗下有拔城。
日戴者，形如直状，其上微起，在日上为戴。戴者德也，国有喜也。一云，立日上为戴。青赤气抱在日上，小者为冠，国有喜事。青赤气小，而交于日下，为缨。青赤气小而圆，一二在日下左右者，为纽。青赤气如小半晕状，在日上为负。负者得地为喜。又曰，青赤气长而斜倚日傍为戟。青赤气圆而小，在日左右为珥。黄白者有喜。又曰有军。日有一珥为喜，在日西，西军战胜，在日东，东军战胜。南北亦如之，无军而珥，为拜将。又日旁如半环，向日为抱。青赤气如月初生，背日者为背。又曰，背气青赤而曲，外向为叛象，分为反城。璚者如带，璚在日四方。青赤气长，而立日旁，为直。日旁有一直，敌在一旁欲自立，从直所击者胜。日旁有二直三抱，欲自立者不成。顺抱击者胜，杀将。气形三抱，在日四方，为提。青赤气横在日上下为格。气如半晕，在日下为承。承者，臣承君也。又曰，日下有黄气三重若抱，名曰承福，人主有吉喜，且得地。青白气如履，在日下者为履。日旁抱五重，战顺抱者胜。日一抱一背为破走。抱者，顺气也，背者，逆气也。两军相当，顺抱击逆者胜，故曰破走。日抱且两珥，一虹贯抱，至日，顺虹击者胜。日重抱，内有璚，顺抱击者胜；亦曰军内有欲反者。日重抱，左右二珥，有白虹贯抱，顺抱击胜，得二将。有三虹，得三将。日抱黄白润泽，内赤外青，天子有喜，有和亲来降者。军不战，敌降，军罢。色青，将喜；赤，将兵争；白，将有丧；黑，将死。日重抱且背，顺抱击者胜，得地，若有罢师。日重抱，抱内外有璚，两珥，顺抱击者胜，破军，军中不和，不相信。日旁有气，圆而周市，内赤而外青，名为晕。日晕者，军营之象。周环匝日无厚薄，敌与军势齐等。若无军在外，天子失御，民多叛。日晕有五色，有喜；不得五色，有忧。
凡占两军相当，必谨审日月晕气，知其所起，留止远近，应与不应，疾迟大小，厚薄长短，抱背为多少，有无实虚久亟，密疏泽枯。相应等者势等。近胜远，疾胜迟，大胜小，厚胜薄，长胜短，抱胜背，多胜少，有胜无，实胜虚，久胜亟，密胜疏，泽胜枯。重背大破，重抱为和亲，抱多亲者益多，背为不和。分离相去，背于内者离于内，背于外者离于外也。
凡占分离相去，赤内青外，以和相去；青内赤外，以恶相去。日晕明久，内赤外青，外人胜；内青外赤，内人胜；内黄外青黑，内人胜；外黄内青黑，外人胜；外白内青，外人胜；内白外青，内人胜，内黄外青，外人胜；内青外黄，内人胜。日晕周匝，东北偏厚，厚为军福，在东北战胜，西南战败。日晕黄白，不斗兵未解；青黑，和解分地；色黄，土功动，人不安；日色黑，有水，阴国盛。日晕七日无风雨，兵大作，不可起，众大败。不及日蚀，日晕而明，天下有兵，兵罢；无兵，兵起不战。日晕始起，前灭而后成者，后成面胜。日晕有兵在外者，主人不胜。日晕，内赤外青，群臣亲外；外赤内青，群臣亲内其身，身外其心。日有朝夕晕，是谓失地，主人必败。
日晕而珥，主有谋，军在外，外军有悔。日晕抱珥上，将军易。日晕而珥如井干者，国亡，有大兵交。日晕上西，将军易，两敌相当。日晕两珥，平等俱起而色同，军势等，色厚润泽者贺喜。日晕有直珥为破军，贯至日为杀将。日晕员且戴，国有喜，战从戴所击者胜，得地。日晕而珥背左右，如大军辋者，兵起，其国亡城，兵满野而城复归。
日晕，晕内有珥一抱，所谓围城者在内，内人则胜。日晕有重抱，后有背，战顺抱者胜，得地有军。日晕有一抱，抱为顺，贯晕内，在日西，西军胜，有军。
日晕有一背，背为逆，在日西，东军胜。余方放此。日晕而背，兵起，其分，失城。日晕有背，背为逆，有降叛者，有反城。在日东，东有叛。余方放此。日晕背气在晕内，此为不和，分离相去。其色青外赤内，节臣受王命有所之。日晕上下有两背，无兵兵起，有兵兵入。日晕四背在晕内，名曰不和，有内乱。日晕而四背如大车辋者四提，设其国众在外，有反臣。日晕四提，必有大将出亡者。日晕有四背璚，其背端尽出晕者，反从内起。
日晕而两珥在外，有聚云在内与外，不出三日，城围出战。日晕有背珥直，而有虹贯之者，顺虹击之，大胜得地。日晕，有白虹贯晕至日，从虹所指战胜，破军杀将。日晕，有虹贯晕，不至日，战从贯所击之胜，得小将。日晕，有一虹贯晕内，顺虹击者胜，杀将。日晕，二白虹贯晕，有战，客胜。日重晕，有四五白虹气，从内出外，以此围城，主人胜，城不拔。又日重晕，攻城围邑不拔。日晕二重，其外清内浊不散，军会聚。日晕三重，有拔城。日交晕无厚薄，交争，力势均，厚者胜。日交晕，人主左右有争者，兵在外战。日在晕上，军罢。交晕贯日，天下有破军死将。日交晕而争者先衰，不胜即两敌相向。交晕至日月，顺以战胜，杀将。一法日在上者胜。日有交者，赤青如晕状，或如合背，或正直交者，偏交也，两气相交也，或相贯穿，或相向，或相背也。交主内乱，军内不和。日交晕如连环，为两军兵起，君争地。日有三晕，军分为三。日方晕而上下聚二背，将败人亡。日晕若井垣，若车轮，二国皆兵亡。又曰有军。
日晕不匝，半晕在东，东军胜，在西，西军胜。南北亦如之。日晕如车轮半，军在外者罢。日半晕东向者，西夷羌胡来入国。半晕西向者，东夷人欲反入国。半晕北向者，南夷人欲反入国。半晕南向者，北夷人欲反入国。
又曰，军在外，月晕师上，其将战必胜。月晕黄色，将军益秩禄，得位。月晕有两珥，白虹贯之，天下大战。月晕而珥，兵从珥攻击者利。月晕有蜺云，乘之以战，从蜺所往者大胜。月晕，虹蜺直指晕至月者，破军杀将。
○杂气
天子气，内赤外黄正四方，所发之处，当有王者。若天子欲有游往处，其地亦先发此气。或如城门，隐隐在气雾中，恆带杀气森森然，或如华盖在气雾中，或有五色，多在晨昏见。或如千石仓在雾中，恆带杀气，或如高楼在雾气中，或如山镇。苍帝起，青云扶日。赤帝起，赤云扶日。黄帝起，黄云扶日。白帝起，白云扶日。黑帝起，黑云扶日。或日气象青衣人，无手，在日西，天子之气也。敌上气如龙马，或杂色郁郁冲天者，此帝王之气，不可击。若在吾军，战必大胜。凡天子之气，皆多上达于天，以王相日见。
凡猛将之气如龙。两军相当，若气发其上，则其将猛锐。或如虎，在杀气中。猛将欲行动，亦先发此气；若无行动，亦有暴兵起。或如火烟之状，或白如粉沸，或如火光之状，夜照人，或白而赤气绕之，或如山林竹木，或紫黑如门上楼，或上黑下赤，状似黑旌，或如张弩，或如埃尘，头锐而卑，本大而高。两军相当，敌军上气如囷仓，正白，见日逾明，或青白如膏，将勇。大战气发，渐渐如云，变作此形，将有深谋。
凡气上与天连，军中有贞将，或云贤将。
凡军胜气，如堤如坂，前后磨地，此军士众强盛，不可击。军上气如火光，将军勇，士卒猛，好击战，不可击。军上气如山堤，山上若林木，将士骁勇。军上气如埃尘粉沸，其色黄白，旌旗无风而飏，挥挥指敌，此军必胜。敌上有白气粉沸如楼，绕以赤气者，兵锐。营上气黄白色，重厚润泽者，勿与战。两敌相当，有气如人持斧向敌，战必大胜。两敌相当，上有气如蛇举首向敌者战胜。敌上气如一匹帛者，此雍军之气，不可攻。望敌上气如覆舟，云如牵牛，有白气出，似旌帜，在军上，有云如斗鸡，赤白相随，在气中，或发黄气，皆将士精勇，不可击。军营上有赤黄气，上达于天，亦不可攻。
凡军营上五色气，上与天连，此天应之军，不可击。其气上小下大，其军日增益士卒。军上气如堤，以覆其军上，前赤后白，此胜气。若覆吾军，急往击之，大胜。天气锐，黄白团团而润泽者，敌将勇猛，且士卒能强战，不可击。云如日月而赤气绕之，如日月晕状有光者，所见之地大胜，不可攻。
凡云气，有兽居上者胜。军上有气如尘埃，前下后高者，将士精锐。敌上气如乳武豹伏者，难攻。军上恆有气者，其军难攻。军上云如华盖者，勿往与战。云如旌旗，如蜂向人者，勿与战。两军相当，敌上有云如飞鸟，徘徊其上，或来而高者，兵精锐，不可击。军上云如马，头低尾仰，勿与战。军上云如狗形，勿与战。望四方有气如赤鸟，在乌气中，如乌人在赤气中，如赤杵在乌气中，如人十十五五，或如旌旗，在乌气中，有赤气在前者，敌人精悍，不可当。敌上有云如山，不可说。有云如引素，如阵前锐，或一或四，黑色有阴谋，赤色饥，青色兵有反，黄色急去。
凡气，上黄下白，名曰善气。所临之军，欲求和退。若气出北方，求退向北，其众死散。向东则不可信，终能为害。向南将死。敌上气囚废枯散。或如马肝色，如死灰色，或类偃盖，或类偃鱼，皆为将败。军上气乍见乍不见，如雾起，此衰气，可击。上大下小，士卒日减。
凡军营上十日无气发，则军必胜。而有赤白气乍出即灭，外声欲战，其实欲退散。黑气如坏山堕军上者，名曰营头之气，其军必败。军上气昏发连夜，夜照人，则军士散乱。军上气半而绝，一败，再绝再败，三绝三败。在东发白气者，灾深。军上气中有黑云如牛形，或如猪形者，此是瓦解之气，军必败。敌上气如粉如尘者，勃勃如烟，或五色杂乱，或东西南北不定者，其军欲败。军上气如群羊群猪在气中，此衰气，击之必胜。军上有赤气，炎降于天，则将死，士众乱。赤光从天流下入军，军乱将死。彼军上有苍气，须臾散去，击之必胜。在我军上，须自坚守。军有黑气如牛形，或如马形，从气雾中下，渐渐入军，名曰天狗下食血，则军破。军上气或如群鸟乱飞，或如悬衣，如人相随，或纷纷如转蓬，或如扬灰，或云如卷席，如匹布乱穰者，皆为败徵。气乍见乍没，乍聚乍散，如雾之始起，为败气。气如系牛，如人卧，如败车，如双蛇，如飞鸟，如决堤垣，如坏屋，如人相指，如人无头，如惊鹿相逐，如两鸡相向，皆为败气。
凡降人气，如人十十五五，皆叉手低头。又云，如人叉手相向。白气如群鸟，趣入屯营，连结百余里不绝，而能徘徊，须臾不见者，当有他国来降。气如黑山，以黄为缘者，欲降服。敌上气青而高渐黑者，将欲死散。军上气如燔生草之烟，前虽锐，后必退。黑气临营，或聚或散，如鸟将宿，敌人畏我，心意不定，终必逃背，逼之大胜。
凡白气从城中南北出者，不可攻，城不可屠。城中有黑云如星，名曰军精，急解围去，有突兵出，客败。城上白气如旌旗，或青云临城，有喜庆。黄云临城，有大喜庆，青色从中南北出者，城不可攻。或气如青色，如牛头触人者，城不可屠。城中气出东方，其色黄，此太一。城白气从中出，青气从城北入，反向还者，军不得入。攻城围邑，过旬雷雨者，为城有辅。疾去之，勿攻。城上气如烟火，主人欲出战。其气无极者，不可攻。城上气如双蛇者，难攻。赤气如杵形，从城中向外者，内兵突出，主人战胜。城上有云，分为两彗状，攻不可得。赤气在城上，黄气四面绕之，城中大将死，城降。城上赤气如飞鸟，如败车，及无云气，士卒必散。城营中有赤黑气，如狸皮斑及赤者，并亡。城上气上赤而下白色，或城中气聚如楼，出见于外，城皆可屠。城营上有云如众人头，赤色，下多死丧流血。城上气如灰，城可屠。气出而北，城可克。其气出复入，城中人欲逃亡。其气出而覆其军，军必病。气出而高，无所止，用日久长。有白气如蛇来指城，可急攻。白气从城指营，宜急固守。攻城若雨雾死风至，兵胜。日色无光为日死。云气如雄雉临城，其下必有降者。濛氛围城而入城者，外胜，得入。有云如立人五枚，或如三牛，边城围。
凡军上有黑气，浑浑圆长，赤气在其中，其下必有伏兵。白气粉沸起，如楼状，其下必有藏兵万人，皆不可轻击。伏兵之气，如幢节状，在乌云中，或如赤杵在乌云中，或如乌人在赤云中。
凡暴兵气，白如瓜蔓连结，部队相逐，须臾罢而复出，至八九来而不断，急贼卒至，宜防固之。白气如仙人衣，千万连结，部队相逐，罢而复兴，如是八九者，当有千里兵来，视所起备之。黑云从敌上来，之我军上，欲袭我。敌人告发，宜备不宜战。壬子日，候四望无云，独见赤云如旌旗，其下有兵起，若遍四方者，天下尽有兵。若四望无云，独见黑云极天，天下兵大起。半天，半起。三日内有雨，灾解。敌欲来者，其气上有云，下有氛零，中天而下，敌必至。云气如旌旗，贼兵暴起。暴兵气，如人持刀楯，云如人，赤色，所临城邑，有卒兵至，惊怖，须臾去。赤气如人持节，兵来未息。云如方虹，有暴兵。赤云如火者，所向兵至。天有白气，状如匹布，经丑未者，天下多兵。
凡战气，青白如膏，将勇。大战气，如人无头，如死人卧。敌上气如丹蛇，赤气随之，必大战，杀将。四望无云，见赤气如狗入营，其下有流血。
凡连阴十日，昼不见日，夜不见月，乱风四起，欲雨而无雨，名曰蒙，臣谋君。故曰，久阴不雨臣谋主。雾气若昼若夜，其色青黄，更相掩冒，乍合乍散，臣谋君，逆者丧。山中冬雾十日不解者，欲崩之候。视四方常有大云，五色具者，其下有贤人隐也。青云润泽蔽日，在西北为举贤良。云气如乱穰，大风将至，视所从来避之。云甚润而厚，大雨必暴至。四始之日，有黑云气如阵，厚重大者，多雨。气若雾非雾，衣冠不雨而濡，见则其城带甲而趣。日出没时，有云横截之，白者丧，乌者惊。三日内雨者各解。有黑气入营者，兵相残。有赤青气入营者，兵弱。有云如蛟龙，所见处将军失魄。有云如鹄尾，来廕国上，三日亡。有云如日月晕，赤色，其国凶。青白色，有大水。有云状如龙行，国有大水，人流亡。有云赤黄色，四塞终日，竟夜照地者，大臣纵恣。有云如气，昧而浊，贤人去，小人在位。
凡白虹者，百殃之本，众乱所基。雾者，众邪之气，阴来冒阳。
凡遇四方盛气，无向之战。甲乙日青气在东方，丙丁日赤气在南方，庚辛日白气在西方，壬癸日黑气在北方，戊巳日黄气在中央。四季战当此日气，背之吉。日中有黑气，君有小过而臣不谏，又掩君恶而扬君善，故日中有黑气不明也。
凡白虹雾，奸臣谋君，擅权立威。昼雾夜明，臣志得申，夜雾昼明，臣志不申。雾终日终时，君有忧。色黄小雨。白言兵丧，青言疾，黑有暴水，赤有兵丧，黄言土功，或有大风。
凡夜雾，白虹见，臣有忧。昼雾白虹见，君有忧。虹头尾至地，流血之象。
凡雾气不顺四时，逆相交错，微风小雨，为阴阳气乱之象。从寅至辰巳上，周而复始，为逆者不成。积日不解，昼夜昏暗，天下欲分离。
凡雾四合，有虹各见其方，随四时色吉，非时色凶。气色青黄，更相掩覆，乍合乍散，臣欲谋君，为逆者不成，自亡。
凡雾气四方俱起，百步不见人，名曰昼昏，不有破国，必有灭门。
凡天地四方昏濛若下尘，十日五日以上，或一日，或一时，雨不沾衣而有土，名曰霾。故曰，天地霾，君臣乖，大旱。
凡海傍蜃气象楼台，广野气成宫阙，北夷之气如牛羊群畜穹闾，南夷之气类舟船幡旗。自华以南，气下黑上赤。嵩高、三河之郊，气正赤。恆山之北，气青。勃、碣、海、岱之间，气皆正黑。江湖之间，气皆白。东海气如圆簦。附汉、河水，气如引布。江、汉气劲如杼。济水气如黑。滑水气如狼白尾。淮南气如帛。少室气如白兔青尾。恆山气如黑牛青尾。东夷气如树，西夷气如室屋，南夷气如阇台，或类舟船。阵云如立垣，杼轴云类轴搏，两端锐。忄勺云如绳，居前亘天，其半半天，其Ｖ者类阙旗，故钩云勾曲。诸此云见，以五色占而泽抟密。其见，动人及有兵，必起合斗。其直，云气如三匹帛，广前锐后，大军行气也。韩云如布，赵云如牛，楚云如日，宋云如车，鲁云如马，卫云如犬，周云如车轮，秦云如行人，魏云如鼠，郑、齐云如绛衣，越云如龙，蜀云如囷。车气乍高乍下，往往而聚。骑气卑而布，卒气抟。前卑后高者疾，前方而高，后锐而卑者却。其气平者，其行徐。前高后卑者，不止而返。校骑之气正苍黑，长数百丈，游兵之气如彗扫，一云长数百丈，无根本。喜气上黄下白，怒气上下赤，忧气上下黑，土功气黄白，徙气白。
凡候气之法，气初出时，若云非云，若雾非雾，仿佛若可见。初出森森然，在桑榆上，高五六尺者，是千五百里外。平视则千里，举目望则五百里。仰瞻中天，则百里内。平望桑榆间二千里，登高而望，下属地者，三千里。
凡欲知我军气，常以甲巳日及庚、子、辰、戌、午、未、亥日，及八月十八日，去军十里许，登高望之可见，依别记占之。百人以上皆有气。
凡占灾异，先推九宫分野，六壬日月，不应阴雾风雨而阴雾者，乃可占。对敌而坐，气来甚卑下，其阴覆人，上掩沟盖道者，是大贼必至。敌在东，日出候。在南，日中候。在西，日入候。在北，夜半候。王相色吉，囚死色凶。
凡军上气，高胜下，厚胜薄，实胜虚，长胜短，泽胜枯。我军在西，贼军在东，气西厚东薄，西长东短，西高东下，西泽东枯，则知我军必胜。
凡气初出，似甑上气，勃勃上升。气积为雾，雾为阴，阴气结为虹蜺姿晕珥之属。
凡气不积不结，散漫一方，不能为灾。必须和杂杀气，森森然疾起，乃可论占。军上气安则军安，气不安则军不安。气南北则军南北，气东西则军亦东西。气散则为军破败。
候气，常以平旦、下晡、日出没时处气，以见知大。占期内有大风雨久阴，则灾不成。故风以散之，阴以谏之，云以幡之，雨以厌之。
○五代灾变应
梁武帝天监元年八月壬寅，荧惑守南斗。占曰： 籴贵，五谷不成，大旱，多火灾，吴、越有忧，宰相死。 是岁大旱，米斗五千，人多饿死。其二年五月，尚书范云卒。
二年五月丙辰，月犯心。占曰： 有乱臣，不出三年，有亡国。 其四年，交州刺史李凯举兵反。七月丙子，太白犯轩辕大星。
四年六月壬戌，岁星昼见。占曰： 岁色黄润，立竿影见，大熟。 是岁大穰，米斛三十。又曰： 星与日争光，武且弱，文且强。 自此后，帝崇尚文儒，躬自讲说，终于太清，不修武备。八月庚子，老人星见。占曰： 老人星见，人主寿昌。 自此后，每年恆以秋分后见于参南，至春分而伏。武帝寿考之象云。
七年九月巳亥，月犯东井。占曰： 有水灾。 其年京师大水。
十年九月丙申，天西北隆隆有声，赤气上至地。占曰： 天狗也，所往之乡有流血，其君失地。 其年十二月，马仙琕大败魏军，斩馘十余万，克复朐山城。十二月壬戌朔，日食，在牛四度。
十三年二月丙午，太白失行，在天关。占曰： 津梁不通，又兵起。 其年填星守天江。占曰： 有江河塞，有决溢，有土功。 其年，大发军众造浮山堰，以堨淮水。至十四年，填星移去天江而堰坏，奔流决溢。
十四年十月辛未，太白犯南斗。
十七年闰八月戊辰，月行掩昴。
普通元年春正月丙子，日有食之。占曰： 日食，阴侵阳，阳不克阴也。为大水。 其年七月，江、淮、海溢。九月乙亥，有星晨见东方，光烂如火。占曰： 国皇见，有内难，有急兵反叛。 其三年，义州刺史文僧朗以州叛。
四年十一月癸未朔，日有食之，太白昼见。
六年三月丙午，岁星入南斗。庚申，月食。五月己酉，太白昼见。六月癸未，太白经天。九月壬子，太白犯右执法。
七年正月癸卯，太白岁星在牛相犯。占曰： 其国君凶，易政。 明年三月，改元，大赦。大通元年八月甲申，月掩填星。闰月癸酉，又掩之。占曰： 有大丧，天下无主，国易政。 其后中大通元年九月癸巳，上又幸同泰寺舍身，王公以一亿万钱奉赎。十月己酉还宫，大赦，改元。中大通三年，太子薨，皆天下无主、易政及大丧之应。
中大通元年闰月壬戌，荧惑犯鬼积尸。占曰： 有大丧，有大兵，破军杀将。 其二年，萧玩帅众援巴州，为魏梁州军所败，玩被杀。
四年七月甲辰，星陨如雨。占曰： 星陨，阳失其位，灾害之象萌也。 又曰： 星陨如雨，人民叛，下有专讨。 又曰： 大人忧。 其后侯景狡乱，帝以忧崩，人众奔散，皆其应也。
五年正月己酉，长星见。
六年四月丁卯，荧惑在南斗。占曰： 荧惑出入留舍南斗中，有贼臣谋反，天下易政，更元。 其年十二月，北梁州刺史兰钦举兵反，后年改为大同元年。
大同三年三月乙丑，岁星掩建星。占曰： 有反臣。 其年，会稽山贼起。其七年，交州刺史李贲举兵反。
五年十月辛丑，彗出南斗，长一尺余，东南指，渐长一丈余。十一月乙卯，至娄灭。占曰： 天下有谋王者。 其八年正月，安成民刘敬躬挟左道以反，党与数万。其九年，李贲僭称皇帝于交州。
太清二年五月，两月见。占曰： 其国乱，必见于亡国。 
三年正月壬午，荧惑守心。占曰： 王者恶之。 乙酉，太白昼见。占曰： 不出三年，有大丧，天下革政更王，强国弱，小国强。 三月丙子，荧惑又守心。占曰： 大人易政，主去其宫。 又曰： 人饥亡，海内哭，天下大溃。 是年，帝为侯景所幽，崩。七月，九江大饥，人相食十四五。九月戊午，月在斗，掩岁星。占曰： 天下亡君。 其后侯景篡杀。
简文帝大宝元年正月丙寅，月昼光见。占曰： 月昼光，有隐谋，国雄逃。 又云： 月昼明，奸邪并作，擅君之朝。 其后侯景篡杀，皆国乱亡君。大丧更政之应也。
元帝承圣三年九月甲午，月犯心中星。占曰： 有反臣，王者恶之，有亡国。 其后三年，帝为周军所俘执，陈氏取国，梁氏以亡。
陈武帝永定三年九月辛卯朔，月入南斗。占曰： 月入南斗，大人忧。 一曰： 太子殃。 后二年，帝崩，太子昌在周为质，文帝立。后昌还国，为侯安都遣盗迎杀之。
三年五月丙辰朔，日有食之。占曰： 日食君伤。 又曰： 日食帝德消。 六月庚子，填星钺与太白并。占： 太白与填合，为疾为内兵。 
文帝天嘉元年五月辛亥，荧惑犯右执法。占曰： 大臣有忧，执法者诛。 后四年，司空侯安都赐死。
九月癸丑，彗星长四尺，见芒，指西南。占曰： 彗星见则敌国兵起，得本者胜。 其年，周将独孤盛领众趣巴湘，侯瑱袭破之。
二年五月己酉，岁星守南斗。六月丙戌，荧惑犯东井。七月乙丑，荧惑入鬼中。戊辰，荧惑犯斧质。十月，荧惑行在太微右掖门内。
三年闰二月己丑，荧惑逆行，犯上相。甲子，太白犯五车、填星。七月，太白犯舆鬼。八月癸卯，月犯南斗。丙午，月犯牵牛。庚甲，太白入太微。十一月丁丑，月犯毕左股。辛巳，荧惑犯岁星。戊子，月犯角。庚寅，月入氐。
四年六月癸丑，太白犯右执法。七月戊子，荧惑犯填星。八月甲午，荧惑犯轩辕大星。丁未，太白犯房。九月戊寅，荧惑入太微，犯右执法。癸未，太白入南斗。占曰： 太白入斗，天下大乱，将相谋反，国易政。 又曰： 君死，不死则废。 又曰： 天下受爵禄。 其后安成王为太傅，废少帝而自立，改官受爵之应也。辛卯，荧惑犯左执法。十一月辛酉，荧惑犯右执法。甲戌，月犯毕左股。
五年正月甲子，月犯毕大星奎。丁卯，月犯星。四月庚子，太白岁星合在奎，金在南，木在北，相去二尺许。壬寅，月入氐，又犯荧惑，太白岁星又合，在娄，相去一尺许。癸卯，月犯房上星。五月庚午，荧惑逆行二十一日，犯氐东南、西南星。占曰： 月有贼臣。 又曰： 人主无出，廊庙间有伏兵。 又曰： 君死，有赦。 后二年，少帝废之应也。六月丙申，月犯亢。七月戊寅，月犯毕大星。闰十月庚申，月犯牵牛。丙子，又犯左执法。十一月乙未，月食毕大星。
六年正月己亥，太白犯荧惑，相去二寸。占曰： 其野有兵丧，改立侯王。 三月丁卯，日入后，众星未见，有流星白色，大如斗，从太微间南行，尾长尺余。占曰： 有兵与丧。 四月丁巳，月犯轩辕。占曰： 女主有忧。 五月丁亥，太白犯轩辕。占曰： 女主失势。 又曰： 四方祸起。 其后年，少帝废，废后慈训太后崩。六月己未，月犯氐。辛酉，有彗长可丈余。占曰： 阴谋奸宄起。 一曰： 宫中火起。 后安成王录尚书、都督中外诸军事，废少帝而自立，阴谋之应。八月戊辰，月掩毕大星。丙子，月与太白并，光芒相着，在太微西蕃南三尺所。九月辛巳，荧惑犯左执法。癸未，太白犯右执法。辛卯，犯左执法。乙巳，月犯上相，太白犯荧惑。其夜，月又犯太白。占曰： 其国内外有兵丧，改立侯王。 明年，帝崩，又少帝废之应也。
七年二月庚午，日无光，乌见。占曰： 王者恶之。 其日庚午，吴、楚之分野。四月甲子，日有交晕，白虹贯之。是月癸酉，帝崩。
废帝天康元年五月庚辰，月犯轩辕女御大星。占曰： 女主忧。 后年，慈训太后崩。癸未，月犯左执法。
光大元年正月甲寅，月犯轩辕大星。占曰： 女主当之。 八月戊寅，月食哭星。占曰： 有丧泣事。 明年，太后崩，临海王薨，哭泣之应也。壬午，镇星辰星合于轸。九月戊午，辰星太白相犯。占曰： 改立侯王。 己未，月犯岁星。占曰： 国亡君。 十二月辛巳，月又犯岁星。辛卯，月犯建星。占曰： 大人恶之。 
二年正月戊申，月掩岁星。占曰： 国亡君。 五月乙未，月犯太白。六月丙寅，太白犯右执法。壬子，客星见氐东。八月庚寅，月犯太微。九月庚戌，太白逆行，与镇星合，在角。占曰： 为白衣之会。 又曰： 所合之国，为亡地，为疾兵。 戊午，太白昼见。占曰： 太白昼见，国更政易王。 十一月丙午，岁星守右执法，甲申，月犯太微东南星。戊子，太白入氐。十二月甲寅，慈训太后废帝为临海王，太建二年四月薨，皆其应也。
宣帝太建七年四月丙戌，有星孛于大角。占曰： 人主亡。 五月庚辰，荧惑犯右执法。壬子，又犯右执法。
十年二月癸亥，日上有背。占曰： 其野失地，有叛兵。 甲子，吴明彻军败于吕梁，将卒并为周军所虏。来年，淮南之地，尽没于周。十月癸卯，月食荧惑。占曰： 国败君亡，大兵起，破军杀将。 来年三月，吴明彻败于吕梁，十三年帝崩，败国亡君之应也。
十一年四月己丑，岁星太白辰星合于东井。
十二年二月壬寅，白虹见西方。占曰： 有丧。 其后十三年帝崩。十月戊午，月犯牵牛吴越之野。占曰： 其国亡，君有忧。 后年帝崩。辛酉，岁星犯执法。十二月癸酉，辰星在太白上。甲戌，辰星太白交相掩。占曰： 大兵在野，大战。 辛巳，彗星见西南。占曰： 有兵丧。 明年帝崩，始兴王叔陵作乱。
后主至德元年正月壬戌，蓬星见。占曰： 必有亡国乱臣。 后帝于太皇寺舍身作奴，以祈冥助，不恤国政，为施文庆等所惑，以至国亡。
魏普泰元年十月，岁星荧惑填星太白聚于觜参，色甚明大。占曰： 当有王者兴。 其月，齐高祖起于信都，至中兴二年春而破尔硃兆，遂开霸业。
魏武定四年九月丁未，高祖围玉壁城，有星坠于营，众驴皆鸣。占曰： 破军杀将。 高祖不豫，五年正月丙午崩。
齐文宣帝天保元年十二月甲申，荧惑犯房北头第一星及钩钤。占曰： 大臣有反者。 其二年二月壬辰，太尉彭乐谋反，诛。
八年二月己亥，岁星守少微，经六十三日。占曰： 五官乱。 五月癸卯，岁星犯太微上将。占曰： 大将忧，大臣死。 其十年五月，诛诸元宗室四十余家，乾明元年，诛杨遵彦等，皆五官乱，大将忧，大臣死之应也。
八年七月甲辰，月掩心星。占曰： 人主恶之。 十年十月，帝崩。
九年二月，荧惑犯鬼质。占曰： 斧质用，有大丧。 三月甲午，荧惑犯轩辕。占曰： 女主恶之。 其十年五月，诛魏氏宗室，十月帝崩，斧质用，有大丧之应也。
十年六月庚子，填星犯井钺，与太白并。占曰： 子为玄枵，齐之分野，君有戮死者，大臣诛，斧钺用。 其明年二月乙巳，太师常山王诛尚书令杨遵彦、右仆射燕子献、领军可硃浑天和、侍中宋钦道等。八月壬午，废少帝为济南王。
废帝乾明元年三月甲午，荧惑入轩辕。占曰： 女主凶。 后太宁二年四月，太后崩。
肃宗皇建二年四月丙子，日有食之。子为玄枵，齐之分野。七月乙丑，荧惑入鬼中，戊辰，犯鬼质。占曰： 有大丧。 十一月，帝以暴疾崩。
武成帝河清元年七月乙亥，太白犯舆鬼。占曰： 有兵谋，诛大臣，斧质用。 其年十月壬申，冀州刺史平秦王高归彦反，段孝先讨擒，斩之于都市，又其二年，杀太原王绍德，皆斧质用之应也。八月甲寅，月掩毕。占曰： 其国君死，大臣有诛者，有边兵大战，破军杀将。 其十月，平秦王归彦以反诛，其三年，周师与突厥入并州，大战城西，伏尸流血百余里，皆其应也。
四年正月己亥，太白犯荧惑，相去二寸，在奎。甲辰，太白、荧惑、岁星合在娄。占曰： 甲为齐。三星若合，是谓惊立绝行，其分有兵丧，改立侯王，国易政。 三月戊子，慧星见。占曰： 除旧布新，有易王。 至四月，传位于太子，改元。
后主天统元年六月壬戌，彗星见于文昌，长数寸，入文昌，犯上将，然后经紫微宫西垣入危，渐长一丈余，指室壁。后百余日，在虚危灭。占曰： 有大丧，有亡国易政。 其四年十二月，太上皇崩。
三年五月戊寅，甲夜，西北有赤气竟天，夜中始灭。十月丙午，天西北频有赤气。占曰： 有大兵大战。 后周武帝总众来伐，大战，有大兵之应也。
四年六月，彗星见东井。占曰： 大乱，国易政。 七月，孛星见房心，白如粉絮，大如斗，东行。八月，入天市，渐长四丈，犯瓠瓜，历虚危，入室，犯离宫。九月入奎，至娄而灭。孛者，孛乱之气也。占曰： 兵丧并起，国大乱易政，大臣诛。 其后，太上皇崩。至武平二年七月，领军库狄伏连、治书侍御史王子宜，受琅邪王俨旨，矫诏诛录尚书、淮南王和士开于南台，伏连等即日伏诛，右仆射冯子琮赐死。此国乱之应也。
五年二月戊辰，岁星逆行，掩太微上将。占曰： 天下大惊，四辅有诛者。 五月甲午，荧惑犯鬼积尸。甲，齐也。占曰： 大臣诛，兵大起，斧质用，有大丧。 至武平二年九月，诛琅邪王俨，三年五月，诛右丞相、咸阳王斛律明月，四年七月，诛兰陵王长恭，皆懿亲名将也。四年十月，又诛崔季舒等，此斧质用之应也。
武平三年八月癸未，填星、岁星、太白合于氐，宋之分野。占曰： 其国内外有兵丧，改立侯王。 其四年十月，陈将吴明彻寇彭城，右仆射崔季舒，国子祭酒张雕，黄门裴泽、郭遵，尚书左丞封孝琰等，谏车驾不宜北幸并州。帝怒，并诛之，内外兵丧之应也。九月庚申，月在娄，食既，至旦不复。占曰： 女主凶。 其三年八月，废斛律皇后，立穆后。四年，又废胡后为庶人。十一月乙亥，天狗下西北。占曰： 其下有大战流血。 后周武帝攻晋州，进兵平并州，大战流血。
三年十二月辛丑，日食岁星。占曰： 有亡国。 至七年，而齐亡。
四年五月癸巳，荧惑犯右执法。占曰： 大将死，执法者诛，若有罪。 其年，诛右丞相斛律明月，明年，诛兰陵王长恭，后年，诛右仆射崔季舒，皆大将死，执法诛之应也。
周闵帝元年五月癸卯，太白犯轩辕。占曰： 太白行轩辕中，大臣出令。 又曰： 皇后失势。 辛亥，荧惑犯东井北端第二星。占曰： 其国乱。 又曰： 大旱。 其年九月，冢宰护逼帝逊位，幽于旧邸，月余杀崩，司会李植、军司马孙恆及宫伯乙弗凤等被诛害。其冬大旱。皆大臣出令、大臣死、旱之应也。
明帝二年三月甲午，荧惑入轩辕。占曰： 王者恶之，女主凶。 其月，王后独孤氏崩。六月庚子，填星犯井钺，与太白并。占曰： 伤成于钺，君有戮死者。 其年，太师宇文护进食，帝遇毒崩。
武帝保定元年九月乙巳，客星见于翼。十月甲戌，日有食之。戊寅，荧惑犯太微上将，合为一。
二年闰正月癸巳，太白入昴。二月壬寅，荧惑犯太微上相。三月壬午，荧惑犯左执法。七月乙亥，太白犯舆鬼。九月戊辰，日有食之，既。十一月壬午，荧惑犯岁星于危南。
三年三月乙丑朔，日有食之。九月甲子，荧惑犯太微上将。占曰： 上将诛死。 十月壬辰，荧惑犯左执法。
四年二月庚寅朔，日有食之。甲午，荧惑犯房右骖。三月己未，荧惑又犯房右骖。占曰： 上相诛，车驰人走，天下兵起。 其年十月，冢宰晋公护率军伐齐。十二月，柱国、庸公王雄力战死之，遂班师。兵起将死之应也。八月丁亥，朔，日有蚀之。
五年正月辛卯，白虹贯日。占曰： 为兵丧。 甲辰，太白、荧惑、岁星合于娄。六月庚申，慧星出三台，入文昌，犯上将，后经紫宫西垣入危，渐长一丈余，指室壁，后百余日稍短，长二尺五寸，在虚危灭，齐之分野。七月辛巳，朔，日有食之。
天和元年正月己卯，日有食之。十月乙卯，太白昼见，经天。
二年，正月癸酉朔，日有食之。五月己丑，岁星与荧惑合在井宿，相去五尺。并为秦分。占曰： 其国有兵，为饥旱，大臣匿谋，下有反者，若亡地。 闰六月丁酉，岁星、太白合，在柳，相去一尺七寸。柳为周分。占曰： 为内兵。 又曰： 主人凶忧，失城。 是岁，陈湘州刺史华皎率众来附，遣卫公直将兵援之，因而南伐。九月，卫公直与陈将淳于量战于沌口，王师失利。元定、韦世冲以步骑数千先度，遂没陈。七月庚戌，太白犯轩辕大星，相去七寸。占曰： 女主失势，大臣当之。 又曰： 西方祸起。 其十一月癸丑，太保、许公宇文贵薨，大臣当之验也。十月辛卯，有黑气一，大如杯，在日中。甲午，又加一，经六日乃灭。占曰： 臣有蔽主之明者。 十一月戊戌朔，日有食之。庚子，荧惑犯钩钤，去之六寸。占曰： 王者有忧。 又曰： 车骑惊，三公谋。 
三年三月己未，太白犯井北辕第一星。占曰： 将军恶之。 其七月壬寅，隋公杨忠薨。四月辛巳，太白入舆鬼，犯积尸。占曰： 大臣诛。 又曰： 乱臣在内，有屠城。 六月甲戌，彗见东井，长一丈，上白下赤而锐，渐东行，至七月癸卯，在鬼北八寸所乃灭。占曰： 为兵，国政崩坏。 又曰： 将军死，大臣诛。 七月己未，客星见房心，白如粉絮，大如斗，渐大，东行；八月，入天市，长如匹所，复东行，犯河鼓右将；癸未，犯瓠瓜，又入室，犯离宫；九月壬寅，入奎，稍小；壬戌，至娄北一尺所灭。凡六十九日。占曰： 兵起，若有丧，白衣会，为饥旱，国易政。 又曰： 兵犯外城，大臣诛。 
四年二月戊辰，岁星逆行，掩太微上将。占曰： 天下大惊，国不安，四辅有诛，必有兵革，天下大赦。 庚午，有流星，大如斗，出左摄提，流至天津灭，有声如雷。五月癸巳，荧惑犯舆鬼。甲午，犯积尸。占曰： 午，秦也。大臣有诛，兵大起。 后三年，太师、大冢宰、晋国公宇文护以不臣诛，皆其应也。
五年正月乙巳，月在氐，晕，有白虹长丈所贯之，而有两珥连接，规北斗第四星。占曰： 兵大起，大战，将军死于野。 是冬，齐将斛律明月寇边，于汾北筑城，自华谷至于龙门。其明年正月，诏齐公宪率师御之。三月己酉，宪自龙门度河，攻拔其新筑五城，兵起大战之应也。
六年二月己丑夜，有苍云，广三丈，经天，自戌加辰。四月戊寅朔，日有蚀之。己卯，荧惑逆行，犯舆鬼。占曰： 有兵丧，大臣诛，兵大起。 其月，又率师取齐宜阳等九城。六月，齐将攻陷汾州。六月庚辰，荧惑太白合，在张宿，相去一尺。占曰： 主人兵不胜，所合国有殃。 
建德元年三月丙辰，荧惑、太白合壁。占曰： 其分有兵丧，不可举事，用兵必受其殃。 又曰： 改立侯王，有德者兴，无德者亡。 其月，诛晋公护、护子谭公会、莒公至、崇业公静等，大赦。癸亥，诏以齐公宪为大冢宰，是其验也。七月丙午，辰与太白合于井，相去七寸。占曰； 其下之国，必有重德致天下。 后四年，上帅师平齐，致天下之应也。九月己酉，月犯心中星，相去一寸。占曰： 乱臣在傍，不出五年，下有亡国。 后周武伐齐，平之，有亡国之应也。
二年二月辛亥，白虹贯日。占曰： 臣谋君，不出三年。 又曰： 近臣为乱。 后年七月，卫王直在京师举兵反。癸亥，荧惑掩鬼西北星。占曰： 大贼在大人之侧。 又曰： 大臣有诛。 四月己亥，太白掩西北星，壬寅，又掩东北星。占曰： 国有忧，大臣诛。 六月丙辰，月犯心中后二星。占曰： 乱臣在傍，不出三年，有亡国。 又曰： 人主恶之。 九月癸酉，太白犯左执法。占曰： 大臣有忧，执法者诛，若有罪。 十一月壬子，太白掩填星，在尾。占曰： 填星为女主，尾为后宫。 明年皇太后崩。
三年二月戊午，客星大如桃，青白色，出五车东南三尺所，渐东行，稍长二尺所；至四月壬辰，入文昌；丁未，入北斗魁中，后出魁，渐小。凡见九十三日。占曰： 天下兵起，车骑满野，人主有忧。 又曰： 天下有乱，兵大起，臣谋主。 其七月乙酉，卫王直在京师举兵反，讨擒之，废为庶人。至十月，始州民王鞅拥众反，讨平之。四月乙卯，星孛于紫宫垣外，大如拳，赤白，指五帝座，渐东南行，稍长一丈五尺；五月甲子，至上台北灭。占曰： 天下易政，无德者亡。 后二年，武帝率六军灭齐。十一月丙子，岁星与太白相犯，光芒相及，在危。占曰： 其野兵，人主凶，失其城邑。危，齐之分野。 后二年，宇文神举攻拔陆浑等五城。十二月庚寅，月犯岁星，在危，相去二寸。占曰： 其邦流亡，不出三年。 辛卯，月行在营室，食太白。占曰： 其国以兵亡，将军战死。营室，卫也，地在齐境。 后齐亡入周。
四年三月甲子，月犯轩辕大星。占曰： 女主有忧，又五官有乱。 
五年十月庚戌，荧惑犯太微西蕃上将星。占曰： 天下不安，上将诛，若有罪，其止。 
六年二月，皇太子巡抚西土，仍讨吐谷浑。八月，至伏俟城而旋。吐谷浑寇边，天下不安之应也。六月庚午，荧惑入鬼。占曰： 有丧旱。 其七月，京师旱。十月戊午，岁星犯大陵。又己未、庚申，月连晕，规昴、毕、五车及参。占曰： 兵起争地。 又曰： 王自将兵。 又曰： 天下大赦。 癸亥，帝率众攻晋州。是日虹见晋州城上，首向南，尾入紫宫，长十余丈。庚午，克之。丁卯夜，白虹见，长十余丈，头在南，尾入紫宫中。占曰： 其下兵战流血。 又曰： 若无兵，必有大丧。 至六年正月，平齐，与齐军大战。十一月稽胡反，齐王讨平之。
六年四月，先此荧惑入太微宫二百日，犯东蕃上相，西蕃上将，句已往还。至此月甲子，出端门。占曰： 为大臣代主。 又曰： 臣不臣，有反者。 又曰： 必有大丧。 后宣、武继崩，高祖以大运代起。十月癸卯，月食，荧惑在斗。占曰： 国败，其君亡，兵大起，破军杀将。斗为吴、越之星，陈之分野。 十一月，陈将吴明彻侵吕梁，徐州总管梁士彦出军与战，不利。明年三月，郯公王轨讨擒陈将吴明彻，俘斩三万余人。十一月甲辰，晡时，日中有黑子，大如杯。占曰： 君有过而臣不谏，人主恶之。 十二月癸丑，流星大如月，西流有声，蛇行屈曲，光照地。占曰： 兵大起，下有战场。 戌辰平旦，有流星大如三斗器，色赤，出紫宫，凝著天，乃北下。占曰： 人主去其宫殿。 是月，营州刺史高宝宁据州反。其明年五月，帝总戎北伐。后年，武帝崩。
宣政元年正月丙子，月食昴。占曰： 有白衣之会。 又曰： 匈奴侵边。 其月，突厥寇幽州，杀略吏人。五月，帝总戎北伐。六月，帝疾甚，还京，次云阳而崩。六月壬午，癸丑，木火金三星合，在井。占曰： 其国霸。 又曰： 其国外内有兵丧，改立侯王。 是月，幽州人卢昌期据范阳反，改立王侯，兵丧之验也。七年辛丑，月犯心前星。占曰： 太子恶之，若失位。 后静帝立为天子，不终之徵也。丙辰，荧惑、太白合，在七星，相去二尺八寸所。占曰： 君忧。 又曰： 其国有兵，改立王侯，有德兴，无德亡。 后年，改署四辅官，传位太子，改立王侯之应也。己未，太白犯轩辕大星。占曰： 女主凶。 后二年，宣帝崩，杨后令其父隋公为大丞相，总军国事。隋氏受命，废后为乐平公主，余四后悉废为比丘尼。八月庚辰，太白入太微。占曰： 为天下惊。 又曰： 近臣起兵，大臣相杀，国有忧。 其后，赵、陈等五王为执政所诛，大臣相杀之应也。九月丁酉，荧惑入太微西掖门，庚申，犯左执法，相去三寸。占曰： 天下不安，大臣有忧。 又曰： 执法者诛若有罪。 是月，汾州稽胡反，讨平之。十一月，突厥寇边，围酒泉，杀略吏人。明年二月，杀柱国、郯公王轨。皆其应也。十二月癸未，荧惑入氐，守犯之三十日。占曰： 天子失其宫。 又曰： 贼臣在内，下有反者。 又曰： 国君有系饥死，若毒死者。 静帝禅位，隋高祖幽杀之。
宣帝大成元年正月丙午、癸丑，日皆有背。占曰： 臣为逆，有反叛，边将去之。 又曰： 卿大夫欲为主。 其后，隋公作霸，尉迥、王谦、司马消难各举兵反。
大象元年四月戊子，太白、岁星、辰星合，在井。占曰： 是谓惊立，是谓绝行，其国内外有兵丧，改立王公。 又曰： 其国可霸，修德者强，无德受殃。 其五月，赵、陈、越、代、滕五王并入国。后二年，隋王受命，宇文氏宗族相继诛灭。六月丁卯，有流星一，大如鸡子，出氐中，西北流，有尾迹，长一丈所，入月中，即灭。占曰： 不出三年，人主有忧。 又曰： 有亡国。 静帝幽闭之应也。己丑，有流星一，大如斗，色青，有光明照地，出营室，抵壁入浊。七月壬辰，荧惑掩房北头第一星。占曰： 亡君之诫。 又曰： 将军为乱，王者恶之，大臣有反者，天子忧。 其十二月，帝亲御驿马，日行三百里。四皇后及文武侍卫数百人，并乘驲以从。房为天驷，荧惑主乱，此宣帝乱道德，驰骋车骑，将亡之诫。八月辛巳，荧惑犯南斗第五星。占曰： 且有反臣，道路不通，破军杀将。 尉迥、王谦等起兵败亡之徵也。九月己酉，太白入南斗魁中。占曰： 天下有大乱，将相谋反，国易政。 又曰： 君死，不死则疾。 又曰： 天下爵禄。 皆高祖受命、群臣分爵之徵也。十月壬戌，岁星犯轩辕大星。占曰： 女主忧，若失势。 周自宣政元年，荧惑、太白从岁星聚东井。大象元年四月，太白、岁星、辰星又聚井。十月，岁星守轩辕。其年，又守翼。东井，秦分，翼，楚分，汉东为楚地，轩辕后族，隋以后族兴于秦地之象，而周之后妃失势之徵也。乙酉，荧惑在虚，与填星合。占曰： 兵大起，将军为乱，大人恶之。 是月，相州段德举谋反，伏诛。其明年三月，杞公宇文亮举兵反，擒杀之。
二年四月乙丑，有星大如斗，出天厨，流入紫宫，抵钩陈乃灭。占曰： 有大丧，兵大起，将军戮。 又曰： 臣犯上，主有忧。 其五月，帝崩，隋公执国政，大丧、臣犯主之应。赵王、越王以谋执政被诛。又荆、豫、襄三州诸蛮反，尉迥、王谦、司马消难各举兵畔，不从执政，终以败亡。皆大兵起、将军戮之应也。五月甲辰，有流星一，大如三斗器，出太微端门，流入翼，色青白，光明照地，声若风吹幡旗。占曰： 有立王，若徙王。 又曰： 国失君。 其月己酉，帝崩，刘昉矫制，以隋公受遗诏辅政，终受天命，立王、徙王、失君之应也。七月壬子，岁星、太白合于张，有流星，大如斗，出五车东北流，光明烛地。九月甲申，荧惑、岁星合于翼。
静帝大定元年正月乙酉，岁星逆行，守右执法，荧惑掩房北第一星。占曰： 房为明堂，布政之宫，无德者失之。 二月甲子，隋王称尊号。
高祖文皇帝开皇元年三月甲申，太白昼见。占曰： 太白经天昼见，为臣强，为革政。 四月壬午，岁星昼见。占曰： 大臣强，有逆谋，王者不安。 其后，刘昉等谋反，伏诛。十一月己巳，有流星，声如隤墙，光烛地。占曰： 流星有光有声，名曰天保，所坠国安有喜。 其九年，平陈，天下一统。五年八月戊申，有流星数百，四散而下。占曰： 小星四面流行者，庶人流移之象也。 其九年，平陈，江南士人，悉播迁入京师。
八年二月庚子，填星入东井。占曰： 填星所居有德，利以称兵。 其年大举伐陈，克之。十月甲子，有星孛于牵牛。占曰： 臣杀君，天下合谋。 又曰： 内不有大乱，则外有大兵。牛，吴、越之星，陈之分野。 后年，陈氏灭。
九年正月己巳，白虹夹日。占曰： 白虹衔日，臣有背主。 又曰： 人主无德者亡。 是月，灭陈。
十四年十一月癸未，有彗星孛于虚危及奎娄，齐、鲁之分野。其后鲁公虞庆则伏法，齐公高颎除名。
十九年十二月乙未，星陨于渤海。占曰： 阳失其位，灾害之萌也。 又曰： 大人忧。 二十年十月，太白昼见。占曰： 大臣强，为革政，为易王。 右仆射杨素，荧惑高祖及献后，劝废嫡立庶。其月乙丑，废皇太子勇为庶人。明年改元。皆阳失位及革政易王之验也。
仁寿四年六月庚午，有星入于月中。占曰： 有大丧，有大兵，有亡国，有破军杀将。 七月乙未，日青无光，八日乃复。占曰： 主势夺。 又曰： 日无光，有死王。 甲辰，上疾甚，丁未，宫车晏驾。汉王谅反，杨素讨平之。皆兵丧亡国死王之应。
炀帝大业元年六月甲子，荧惑入太微。占曰： 荧惑为贼，为乱入宫，宫中不安。 
三年三月辛亥，长星见西方，竟天，干历奎娄、角亢而没；至九月辛未，转见南方，亦竟天，又干角亢，频扫太微帝座，干犯列宿，唯不及参、井。经岁乃灭。占曰： 去秽布新，天所以去无道，建有德，见久者灾深，星大者事大，行迟者期远。兵大起，国大乱而亡。余殃为水旱饥馑，土功疾疫。 其后，筑长城，讨吐谷浑及高丽，兵戎岁驾，略无宁息。水旱饥馑疾疫，土功相仍，而有群盗并起，邑落空虚。九年五月，礼部尚书杨玄感于黎阳举兵反。丁未，荧惑逆行入南斗，色赤如血，如三斗器，光芒震耀，长七八尺，于斗中句巳而行。占曰： 有反臣，道路不通，国大乱，兵大起。 斗，吴、越分野，玄感父封于越，后徙封楚地，又次之，天意若曰，使荧惑句巳之，除其分野。至七月，宇文述讨平之。其兄弟悉枭首车裂，斩其党与数万人。其年，硃燮、管崇亦于吴郡拥众反。此后群盗屯聚，剽略郡县，尸横草野，道路不通，赍诏敕使人，皆步涉夜行，不敢遵路。
十一年六月，有星孛于文昌东南，长五六寸，色黑而锐，夜动摇，西北行，数日至文昌，去宫四五寸，不入，却行而灭。占曰： 为急兵。 其八月，突厥围帝于雁门，从兵悉冯城御寇，矢及帝前。七月，荧惑守羽林。占曰： 卫兵反。 十二月戊寅，大流星如斛，坠贼卢明月营，破其冲輣，压杀十余人。占曰： 奔星所坠，破军杀将。 其年，王充击卢明月城，破之。
十二年五月丙戌朔，日有食之，既。占曰： 日食既，人主亡，阴侵阳，下伐上。 其后宇文化及等行杀逆。癸巳，大流星陨于吴郡，为石。占曰： 有亡国，有死王，有大战，破军杀将。 其后大军破逆贼刘元进于吴郡，斩之。八月壬子，有大流星如斗，出王良阁道，声如陨墙；癸丑，大流星如甕，出羽林。九月戊午，有枉矢二，出北斗魁，委曲蛇形，注于南斗。占曰： 主以兵去，天之所伐。 亦曰： 以乱伐乱，执矢者不正。 后二年，化及杀帝僭号，王充亦于东都杀恭帝，篡号郑。皆杀逆无道，以乱代乱之应也。
十三年五月辛亥，大流星如甕，坠于江都。占曰： 其下有大兵战，流血破军杀将。 六月，有星孛于太微五帝座，色黄赤，长三四尺所，数日而灭。占曰： 有亡国，有杀君。 明年三月，宇文化及等杀帝也。十一月辛酉，荧惑犯太微，日光四散如流血。占曰： 贼入宫，主以急兵见伐。 又曰： 臣逆君。 明年三月，化及等杀帝，诸王及幸臣并被戮。
