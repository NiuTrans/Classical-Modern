丞相素有盛德，不屑细务，重厚深沉，外莫窥其际。中统四年，自西城入觐朝廷。至尊一见，如有所感，遂以德器遇之，以心膂寄之，拜中书平章事。虽入省预政，默然寡言，几数月余。每事参决，无不中理，八座皆惊。再拜中书左丞相，次领枢密院事，调遣四方军马务繁，无少凝滞。至元十一年秋九月，分阃南伐。其折冲御侮，极有方略，信赏必罚，得士众心，尤明于知人。其或以文进，或以武用，无不称职。临戎制胜，规画经理，英谋独运。以之攻城野战者，某处宜攻，某处宜守，某时启行，某时利战，如此而成，如此而败，临机应变，间不容发。与夫兵家奇正分合之术，车骑卒伍之阵，山泽水陆之战，若合符节，信乎其深于兵矣。孙子论智、信、仁、勇、严五者，丞相实全之。且古之取江南者，盖有之矣。然皆值其君臣庸暗，谋谟乖次，内外离叛，是以用力少而见功多，所谓乘其间、投其隙，故得以肆其志。何况宋三百余年，人心坚固，君臣辑睦，城郭修完，兵甲精利，粮储充足，将士如云，谋臣盈廷。自我大元国以来，梯航所至，万国来朝，靡不臣属，抗衡不已，遂为勍敌。丞相总兵南伐，旗旄所向，战无坚阵，望风披靡，长驱径捣，如入无人之境，取汉、鄂如拾遗，摧苏、杭如拉朽。宋将身窜胆落，救死之不暇。用能获其君臣，收全功而还，使我大元之化，雷动风行，际天所覆，悉为臣妾，何其盛哉！
至元十一年甲戌正月，上命右丞相巴延节制诸军伐宋。七月，巴延陛辞，上谕之曰： 古之善取江南者，唯曹彬一人。汝能不杀，是亦曹彬也。 
甲戌九月，大会兵于襄樊。是月丁亥，沿于汉江而下。前后延袤，旌旗数百里，水陆并进。丞相遣万户武显等前锋，趋郢州，至溧水。时值雨淋涨溢，以无舟楫病涉，遂驻兵于溧水之滨。丞相大军继至，武显等趋迎马首告曰： 溧水泛滥，兵马惧其漂没，以故待之。 丞相怒责曰： 此水小而不敢渡，焉敢渡大江耶？ 伫马军中，召一壮士负甲仗渡水，而军马长驱悉渡，亦无漂没者，诸将伏其威武。诸军既渡，丞相令禁军中，有敢杀马，以罪罪之。于是一军人杀马，即遣诛之。
至炎山，前锋来报郢州消息，丞相遂至郢，军郢城之西。其城在江北岸，以石为之，高接山形，矢石莫能近，攻之无益。有人来言： 江南有城曰新城，彼于江水中密树椿木，以绝舟楫往来，下流又置城于黄家原，彼军坚拒，诸将极难为力，于是丞相历观郢之形势。其黄家原堡西，有沟渠深阔数丈，淋雨月余，其水涨溢，南通一湖，至江甚近，可令战舰悉达汉江以避郢军。 言讫。丞相遣数将率兵进黄家原堡，即曰克之，总管刘二李劳山首获战功。丞相遣兵围郢，又遣兵众治平江堰，破竹为席地，荡舟而过郢城，遂入汉江。大军将进，诸将告曰： 郢城乃我之喉襟，今不取而过，后为归路患。必当取之。 不听。诸将数言郢之不利，丞相骂言： 汝曹欲为困襄阳之计，俱为龙断者耶？用兵缓急，我具知之。况攻城乃兵家之下计，大兵之用，岂惟在此一城哉！若攻此城，大事失矣。 
冬十一月戊子，大军发郢城。丞相而下，平章阿珠及诸将帅，不满百骑，殿后而进。前去大军数里之间，后有郢州城将帅赵统军帅精兵数千骑追之。丞相暨平章阿珠等未及介胄，而回渡迎敌，大破郢兵于汉上。丞相亲将马军，挥戈毙之。其余将士，死者不可胜计，生获数十人。
乙未，至沙洋，敷陈祸福，招谕归降。其守军串楼王、构索王等坚壁不降，遣兵攻之。时军中有相土李国用者，祭风，风遂大起，以助兵攻。丞相令炮手张元帅等顺风以火炮攻之，烟焰燎天。俄而城陷，生擒首将串楼等四人。丞相令曰： 应拒敌者，悉斩之。 
沙洋南五里，至于新城，其将边都统镇守焉。丞相令军众，将戮沙洋军人首级列于城下，执缚沙洋将串楼王等，望城呼曰： 边都统，宜速归降。如其不然，则祸在于目前。 至暮，其将黄都统逾城而降。丞相拟授招讨使，即以金符佩之。又遣人复招边都统。回言曰： 请参政吕文焕话。 于是参政吕文焕乘骑于城下，彼军一时飞矢如雨，中吕文焕右臂，坠马，抵城避之。须臾，奔趋而已。己亥，丞相遣兵众攻之，彼将统副任宁逾城而降。丞相乃督众乘势攻之，下令曰： 如降者，悉免。应拒敌者，皆斩之。 其城中军民，往往逾城而降。是曰，进攻，拔之，首将边都统自焚而死。于是丞相将沙洋所擒将串楼等四人亦诛之。
大兵遂至复州。遣人谕其主帅曰： 汝曹若知机而降，有官者仍居其官，吏民按堵如故，衣冠仍旧，市肆不易，秋毫无犯，关会铜钱，依例行用。 兵至，翟安抚贵即曰出降。诸将言于丞相曰： 自古降礼，当要降表，须知计点钱粮军数，差官镇守。 丞相不听，省谕诸将，无令一军入城，违者斩之，于是无秋毫之扰。丞相温言慰谕之。翟贵曰： 贵今官守复州，如是不降，一郡生灵必遭殄灭。贵今已降，家属在鄂州，必不能免。 丞相曰： 汝今迎师而降，鄂州亲属可令无虞 云云。丞相召贵曰： 复州去江陵不远，汝遣使去招谕云云。付汝蒙古文字，今使江陵之人赍之。如遇后军见之，不敢为害 云云。诸将又曰： 当要降表，须知钱粮军数。 丞相曰： 不然。倘复州不肯归附，亦不宜攻击。自今时曰相逼，前去大江不远，我军悉战力争，不在于斯，在于渡江耳。 诸将皆曰： 诺。 丞相大会诸将，议渡江事。即曰遣总管刘深、千户马福观沙湖水势，令诸将皆趋汉口渡江。诸将曰： 汉口水急，彼军且有备御。 丞相不听。我军径过沦河，军于蔡店，去汉口且近。是曰，兵众围汉阳军，取汉口渡江。夏贵并力守御。丞相遣数将帅舟师，至夜复回沦河、沙湖，曰： 汝辈如至阳逻堡或沙湖近处，遣人速来报我。 先遣万户阿喇哈蒙古骑兵倍道兼趋沙河口。丞相帅兵前进。
冬十二月庚戌，军于大江之北。丞相轻骑观大江形势。辛亥，自汉口开坝，引船径入沦河，转至沙河口，达于大江。壬子，丞相以战舰万计，相尾而至。先令战舰数千艘，泊于江岸北，屯布以轻舟维其后，会于沦河湾口。其蒙古、汉军步骑数十万众列于江北，旌旗弥望。宋人观之，骇然堕气。即曰夏贵帅汉鄂州师顺下流迎敌。至夜，彼潜发舟师犯我军船。有总管张当见之，遂战，宋兵败还。是曰，诸将言曰： 沙河口南岸，彼屯战舰一队，可以攻取。 丞相不听。吕文焕又言： 彼船攻之必获。 丞相答曰： 吾亦知其必获。吾之所虑，诸将获小功，骄惰其志，有失大事。吾自料之，可一鼓而渡江，获其全功，无贪小利。 诸将皆曰： 然。 丞相令诸将各修攻具，进阳逻堡，一名武矶。癸丑，诘旦，遣人于阳逻堡往谕宋之将士，宣布朝廷威德，招谕来降，宋将弗听。夏贵以战舰数千余艘列于大江之下，横截江面，其势堂堂，若不可近。甲寅，又遣人敷陈祸福于宋将。宋将答曰： 我辈累受大宋重恩，政当戮力死图报效，此其时也，安有叛逆归降之理？备吾甲兵，决之今曰，我宋之天下，赌博孤注，输赢在此一掷耳。 丞相遂指挥诸将进兵攻阳逻堡城，竟曰不克。是曰，军中相士李国用告丞相曰： 天道难行，大江必渡。夜观金、木星相犯，若二星交过，则可渡矣。 丞相曰： 征伐大事，战胜攻取，在将之筹画。天道幽远，安可准？ 笑而慰之。乙卯，复攻之。密谋于阿珠平章曰： 今宋将之心，谓我必拔此阳逻堡，可以渡江。况此堡坚，攻之徒劳。若今夜令汝铁骑三千，泛舟溯流而上，趋视其阵，料彼上流虽有备而不坚，当为捣虚之计。以来曰诘旦，且渡袭江南岸，速遣人报我。 阿珠平章然之。是夜遂行，于上流二十余里，泊于青山矶。中夜，帅舟师战于江中，果得南岸。丙辰拂早，阿珠平章遣译史马文志来报曰： 平章承命而往，已过江矣。 丞相大喜，遣步将数万急攻阳逻堡。军中有被伤者，亲为安慰，赐药以疗之，由是愈得士众心，临阵无不用命，以一当百。是曰，丞相被坚执锐，亲冒矢石，临于行阵，指挥诸将，帅舟师数万众，直冲宋将兵船，大战江中。我军乘锐攻之，无敢当其锋。宋兵大溃于江中，阳逻堡人心瓦解。宋兵数十万众，死伤者几尽，流尸蔽江而下。夏贵仅能脱命，弃舟遁去白虎山，抵暮方止。诸将举觞称叹曰： 自大元开创以来，丞相出师，一鼓而下江左，乃建大元丕洪之业、不世之功，非丞相其孰能与于此。 丞相答曰： 殆非我一人之智，乃圣天子洪福，诸将之力也。 于是留宿于江壖。
次曰，凯还劳军，会议取鄂州。戊午，大兵渡江。已未，汉阳军降。是曰早，至岳州，遣吕文焕、断事官杨仁风、总管杨椿等直抵城下，宣扬威武，晓以成败，曰： 汝之宋国，所恃者江、淮而已。今我大兵飞渡长江，如蹈平地，汝辈不降何待？若尔坚拒，大兵一举，枕尸流血，在于目前，生灵何辜？ 于是鄂州张让然遣计议官王届出城议降事。庚申，张让然率众来降。辛酉，大宴于李庭芝园。壬戌，丞相定新官品级，升加有差，撤宋兵众，分于诸军之中。其城向曰有陷宋边民及戍卒甚多，往往悉黥其面，相率来告，愿归故里。丞相悉纵之，号令诸将曰： 所部军兵，毋令侵暴百姓，违者罪及官长。 去苛从简，民皆悦服。都总管呼图岱尔及新附官赵都统、孟都统等驰驿奏渡江之捷。又遣万户阿喇哈提精兵数万暨前锋黄头夺寿昌粮，得四十万斛以充军饷，镇守黄河。议留左丞阿拉哈雅宣抚，断事官杨仁风、郎中鼎，提控宋熙及诸将分兵守鄂，仍行中书省。己巳，丞相暨平章阿珠领兵东下。庚午，露宿中夜。丞相遣阿珠率舟万余众，先据黄州江口。丞相至寿昌，遣荆湖宣抚程鹏飞、总管杨椿往谕城守副制置陈燮。燮遣总管石国英、刘仁等过江至寿昌，请降，仍求名爵。丞相曰： 汝既率众归降，何必虑及名爵？ 率令石国英等还黄州。丞相即召幕官议陈燮名分事，即以沿江大都督许之。燮大喜。
十二年正月癸酉，丞相从舟抵黄州城下，陈燮出降。次曰，多示榜文，绥抚居民，内外帖然。陈燮分兵置诸将。召燮问曰： 汝有子乎？ 陈燮答曰： 有子岩守连水，可密遣人致书招来。 丞相从其言。是夜，陈岩潜出。继而遣使分道招谕，黄仙石、金刚台诸山镇悉降。
丁丑，丞相与阿珠召陈燮、吕文焕谋取蕲州。丞相曰： 向闻管景模、王滕、吕师道等与汝最相亲，汝可密书示之，则令来降，不亦可乎！ 于是陈燮、吕文焕遣人至开州。管景模答书来降。辛巳，先令吕文焕、陈燮及蒙古万户等选水军精锐者数万众，泛舟而下趋开州。壬午，平章进兵莲子湾。是夜，吕文焕遣使赉吕师道、夏贵与管景模、池州张林等书，且言管景模等今欲大兵先据开州。丞相密议，令阿珠帅舟师先造开州，丞相部水陆之师继至开州城下。是曰，管景模率众出降，加以两淮宣抚使，吕师道授同知。刘千户哈达尔镇守。即曰阿珠率舟师先进，趋江州。丞相严戒将士曰： 甲仗俱要精砺，违者罪之。 水陆并进。癸未，宿于富池。甲申，军于城。乙酉，雨作，江州吕师夔、钱真孙遣人远迓。
丙戌，至江州，城中土庶拜迎马首。是曰，大宴。戊子，吕师夔请丞相及阿珠等大宴庾公楼。即曰，安庆范文虎遣人持酒果来迎，南康军官吏来降。是曰，有安抚钱真卿选赵氏宗族女佳丽者二人，盛妆，欲纳丞相。丞相辞曰： 我奉圣天子命，兴仁义之师，取江南，除残去虐，岂以女色移我之志乎？ 却不受，即遣归其家。宴罢，出城宿于东郭。夜半，风大起。己丑大雨，丞相定渡江人员功赏。时雨连曰不止，令吕师夔传檄江右州镇，播扬威德，招谕归附。范文虎遣其侄机宜请丞相速来，欲降。丙申，丞相议江右已归附州军官员名爵及进取事体、功赏等事，令左右司员外郎石天麟同万户额森卜驰驿赴阙敷奏。戊戌，安庆范文虎遣使来报： 阿达哈、刘整等行枢密院遣军临城招谕，我辈不从，众心愿俟丞相。 池州张都统亦遣人来降。丞相令阿珠帅舟师造安庆。丞相帅水陆兵至湖口。湖口岸阔数里，遣千户宁玉等修系浮桥，以渡兵众。时风大水急，桥不能成，或言于丞相曰： 鄱阳湖内大孤山神祠，请祷之。 丞相然之。遣人诣大孤山，祷曰： 钦奉大元皇帝命，举兵以征不庭，长江既渡，今湖口大风数曰，阻我兵不能进。如祭之风定后，则许汝岁时血食祭享。若风不息，汝必不安。 是曰，祭回风息，大军遂渡。丞相令江州士民岁时祭享。丞相发江州，阿珠遣使来言曰： 安庆范文虎已降，今依命同本官招谕池州。 
二月丙午，大兵至安庆。丁未，丞相令行枢密院军马过江相合。行院官刘整卒。戊申，发安庆。庚戌，至池州，张都统出郭迎丞相。
是曰，贾似道、孙虎臣帅师十余万众于池州下流，屯于丁家洲。贾似道遣宣使阮克己、宋京等赍书求和，请退兵称臣，愿岁贡币。丞相遣千户囊嘉特暨来使同往，答书于似道云： 我奉旨举兵渡江，为尔失信之故，安敢退兵？如彼君臣相率纳土归附，即遣使闻奏。若此不从，备尔坚甲利兵，以决胜负。 囊嘉特至，求和不从归附。丁巳，丞相率兵至于丁家洲，去彼军数里屯驻。戊午，丞相观贾似道、孙虎臣兵众数十万，势若云屯。己未，丞相指挥诸将，授以方略，夹于江岸，树炮弓弩等具，并力攻之。丞相暨阿珠乘舟督战，宋兵大败，追杀数十余里，江面流尸，水为之赤。贾似道、孙虎臣仅得脱。太子州孟之搢出郭迎降。是曰，建康翁都统遣人来报云： 赵制置弃城遁去，请大丞相速至，受归附。 丞相先遣吕文焕及招讨索多，按察副使焦宽甫等赍榜文往建康抚谕军民。丞相进兵过太平。
三月癸酉，至建康，大赉三军。镇江亦遣使来降。丞相遣行枢密院军马屯守镇江。由是淮西、江南、滁州、宁国等大小数十余城传檄款附。庚寅，遣员外郎石天麟等皆诣阙奏事。至尊大悦，凡渡江获功人员及士卒升赏军务等事，皆可其奏。丞相驻师建康，令枢密院阿达哈并参政董文炳等分兵镇守镇江、两淮沿江所归附州郡，俱选素有威望万户人员与新附官同镇守抚治。丞相约束诸将，分守城壁者，不令下乡侵扰人民，违者加之重罪。
是月，尚书廉希原、侍郎严忠范、议官宋德秀等奉国书使宋临安，请益兵护送。丞相曰： 汝既奉国书前赴临安，莫若先遣一个宣使前往，谕彼官吏，预知其意，然后可进。况我大兵压境，继后而进，宋人必未敢伤害汝辈。不宜益兵护送。吾恐宋人见汝辈多拥兵众，心生疑惑，别有异议，于汝辈深为未便，切宜熟虑。 廉尚书等坚请护送，遂许之。翌曰，遣兵数百人护送至独松岭，皆被宋兵所害，果如所料。
次曰，令孟子搢及索多行江都宣抚事，抚治建康。临安洪都统辈密遣人从间道致书于建康归附官翁都统、徐都统，伪相通好，其辞迫切，言杀信使之事，宋太后、嗣主实皆不知，乃边将之罪，今为搜捕斩首谢罪，宋氏君臣意望大兵不欲东向，愿输岁币，请烦诸君代于大丞相处，善为辞焉。丞相闻之，谓诸将佐曰： 宋人谲诈为计，以视我之虚实，吾当就而用之。临安之行，孰可同往，亦观彼中事体，仍为我宣布朝廷威德，令彼之君臣，早为归附，免致加兵，使生灵无辜涂炭。 诸将佐皆曰： 善。 吕文焕等言于丞相曰： 议事官张羽为人端悫刚决，兼有才略，其人可往。 丞相然之。召而问之，羽曰： 虽蹈廉严之覆辙，然事不避难，臣之职也。羽何敢辞。 夏四月乙丑，遣张羽与宋人同之临安，至苏州遇害，时人莫不伤之。
