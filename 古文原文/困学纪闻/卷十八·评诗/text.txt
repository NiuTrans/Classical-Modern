陶渊明诗：羲农去我久，举世少复真。汲汲鲁中叟，弥缝使其淳。又曰： 此中有真意，欲辩已忘言。 东坡云： 渊明欲仕则仕，不以求之为嫌；欲隐则隐，不以去之为高。饥则扣门而求食，饱则具鸡黍以迎客。古今贤之，贵其真也。 葛鲁卿为赞，罗端良为记，皆发此意。萧统疵其闲情，杜子美讥其责子，王摩诘议其乞食，何伤于日月乎？《述酒》一篇之意，惟韩子苍知之。
《咏贫士诗》云： 昔在黄子廉，弹冠佐名州。一朝辞吏归，清贫略难俦。 愚按：《风俗通》曰： 颍川黄子廉，每饮马辄投钱于水，其清可见矣。 《吴志·黄盖传》：故南阳太守黄子廉之后。
《古辞》：鸡鸣高树巅，狗吠深宫中。陶渊明《归田园诗》二句效此，唯改 高 为 桑 、 宫 为 巷 。
少陵《和严武军城早秋诗》：已收滴博云间戍，更夺蓬婆雪外城。的博岭，在维州。见《韦皋传》。蓬婆山，在柘州。见《元和郡县志》。
《饮中八仙》，其名氏皆见于《唐史》，唯焦遂事迹，仅见于《甘泽谣》。
《石壕吏》，盖陕州陕县石壕镇也。见《九域志》、《舆地广记》。本崤县，唐改为硖石，熙宁六年省为镇。
《新安吏》仆射如父兄，《汝坟》之诗曰： 虽则如燬，父母孔迩。 此诗近之。山谷所谓：论诗未觉《国风》远。
少陵善房次律，而《悲陈陶》一诗不为之隐；昌黎善柳子厚，而《永贞行》一诗不为之讳。公议之不可掩也如是。
《赠严阁老诗》：扈圣登黄閤，明公独妙年。《旧史·严武传》：迁给事中，时年三十二。给事中属门下省，开元曰黄门省，故云黄閤。少陵为左拾遗，亦东省之属，故云： 官曹可接联。 近世用此诗为宰辅事，误矣。《通鉴》：王涯谓给事中郑肃、韩佽曰： 二阁老不用封敕。 此唐人称给事中为阁老也。
公安送李晋肃入蜀，盖即李贺之父。
王无功《三月三日赋》：聚三都之丽人。 长安水边多丽人， 语本此。
土门壁甚坚，杏园度亦难。土门口在镇州获鹿县，即井陉关也。郭子仪自杏园渡河，围卫州。董秦为濮州刺史，移镇杏园渡。地盖在卫州汲县，非长安曲江池之杏园也。
 杜位宅守岁 ，按《李林甫传》，杜位，林甫诸婿也。 四十明朝过 ，《年谱》谓：天宝十载，时林甫在相位，盍簪列炬之盛，其炙手之徒欤。又《寄杜位诗》：近闻宽法离新州，想见怀归尚百忧。逐客虽皆万里去，悲君已是十年流。其流贬盖以林甫故。
《示獠奴阿段》，《北史》獠无名字，以长幼次第呼之。丈夫称阿谟、阿段，妇人称阿夷、阿等之类，皆语之次第称谓也。
李尚书之芳。考诸《唐史》，之芳，蒋王恽之曾孙。广德初，诏兼御史大夫，使吐蕃，被留二岁，乃得归，拜礼部尚书。故少陵诗有 奉使失张骞，史阁行人在 之句。
杨绾谥文贞，比部郎中苏端持异议。 雨过苏端 ，岂即斯人欤？然少陵称其文章有神交有道，而端终为憸人，岂晚谬乎？
《可叹行》云： 丈夫正色动引经，丰城客子王季友。群书万卷常暗诵，《孝经》一通看在手。豫章太守高帝孙，引为宾客敬颇久。 季友，肃、代间诗人也。殷璠谓其诗放荡，爱奇务险，然而白首短褐。钱起有《赠季友赴洪州幕下诗》云： 列郡皆用武，南征所从谁？诸侯重才略，见子如琼枝。 此即豫章宾客之事也。少陵谓：王也论道阻江湖，期以致君尧舜。季友不但工诗而已。太守宗室。少陵谓：邦人思之比父母。鲍钦止云： 江西观察使李勉，时季友兼监察御史，为副使。 
《出瞿唐峡诗》：五云高太甲，六月旷抟扶。注：不解五云之义。尝观王勃《益州夫子庙碑》云： 帝车南指，遁七曜于中阶；华盖西临，藏五云于太甲。 《酉阳杂俎》谓：燕公读碑，自 帝车 至 太甲 四句，悉不解。访之一公，一公言：北斗建午，七曜在南方。有是之祥，无位圣人当出。 华盖 以下，卒不可悉。愚谓：老杜读书破万卷，必自有所据，或入蜀见此碑而用其语也。《晋·天文志》：华盖杠旁六星曰六甲，分阴阳而配节候。太甲恐是六甲一星之名，然未有考证。以一行之邃于星历，张燕公、段柯古之殚见洽闻，而犹未知焉，姑阙疑以俟博识。
《赠闾丘师太常博士均之孙》谓：凤藏丹霄暮，龙去白水浑。盖称均之文也。考之《旧史》，成都闾丘均，景龙中为安乐公主所荐，起家拜太常博士。公主诛，贬循州司仓。进不以道，其文不足观也已。
 终始任安义 之句，萧使君之贤可见矣。少陵自注其事，足以砥薄俗，惜其名不传也。
 陈仓石鼓又已讹 ，按陈仓，在唐为凤翔宝鸡县。石鼓，在天兴县南，乃雍县也。魏太武自东平趣邹山，见始皇石刻，使人排而仆之。 峄山之碑野火焚 ，盖此时也。
《遣兴》云： 门户有旌节。 注：引杨国忠以剑南旌节导驾。二字出《周礼》，少陵岂用《新唐史》语哉？
《金华山诗》：上有蔚蓝天，垂光抱琼台。放翁云： 蔚蓝乃隐语天名。 按《度人经》作 郁蓝 。
《成都诗》：初月出不高，众星尚争光。谓肃宗初立，盗贼未息也。胡文定《通鉴举要补遗序》曰： 毂冥濛，众星争耀。 语本于此。
鲜于京兆，仲通也；张太常学士，均、垍也。所美非美，然昌黎之於于頔、李实，类此。杜、韩二公晚节所守，如孤松劲柏，学者不必师法其少作也。
《野望诗》：西山白雪三奇戍，南浦清江万里桥。按《唐·地理志》：彭州导江县有三奇戍。《韦皋传》：遣大将陈洎等，出三奇西南。《备边录》所谓三奇营也。一本作 三年 ，赵氏本作 三城 ，当从旧本 三奇 为是。潏水李氏云： 老杜读书，多不曾尽见。其所读之书，则不能尽注。其间又用方言，如 岸溉土锉 ，乃黔蜀人语，须是博问多读。 
《八哀诗》，将相宗室之外，名士有三焉：苏源明不污伪爵，其最优乎；李邕细行弗饬，次也；郑虔大节已亏，下矣。
 借问悬车守，何如俭德临？  不过行俭德，盗贼本王臣。 明皇以侈致乱，故少陵以俭为救时之砭剂。
《别李义诗》：丈人嗣王业。又云： 道国继德业，丈人领宗卿。 按《唐书·宗室表、传》：道孝王元庆次子询之子微，嗣王终宗正卿李义，盖微之子也。
《送顾八分文学》，赵氏《金石录》以为前太子文学、翰林院待诏顾诫奢。《醉歌行》云： 东吴顾文学。 即诫奢也。注谓顾况，误。
《李潮八分小篆歌》：潮也奄有二子成三人。《金石录》云： 潮书唯《慧义寺弥勒像碑》与《彭元曜志》，其笔法亦不绝工，非韩、蔡比也。 
《郑驸马宅宴洞中》，今考少陵作《皇甫德仪碑》云： 有女临晋公主，出降代国长公子荥阳潜曜。 又云： 忝郑庄之宾客，游窦主之山林。 郑潜曜，见《孝友传》。
《桥陵诗》：石门雾露白，玉殿莓苔青。《旧史》郑颢梦为联句，与此同。《得房公池鹅诗》：凤凰池上应回首，为报笼随王右军。宋元宪以鹅赠梅圣俞，圣俞以诗谢曰： 昔居凤池上，曾食凤池萍。乞与江湖客，从教养素翎。 宋得诗不悦。圣俞之意，本于少陵。
陶靖节之《读山海经》，犹屈子之赋《远游》也。 精卫衔微木，将以填沧海。刑天舞干戚，猛志故常在。 悲痛之深，可为流涕。
真文忠公曰： 杜牧之、王介甫赋息妫、留侯等作，足以订千古是非。 
《文选注》：五言自李陵始。《文心雕龙》云： 《召南·行露》，始肇半章；孺子《沧浪》，亦有全曲；《暇豫》优歌，远见春秋；《邪径》童谣，近在成世。 则五言久矣。
《古诗十九首》，或云枚乘，疑不能明也。《驱马上东门》、《游戏宛与洛》，辞兼东都，非尽是乘作。《文心雕龙》云： 《孤竹》一篇，傅毅之词。 
鹤山云： 《礼》于生子曰诗负，于祝嘏曰诗怀。诗之为言承也，情动于中，而言以承之，故曰诗。 
《列女传·式微》，二人之作，联句始此。皮日休云： 柏梁七言，联句兴焉。 《文心雕龙》云： 联句共韵，柏梁余制。 
《左传》有《虞殡》，《庄子》有《绋讴》，挽歌非始于田横之客。
韦孟在邹诗曰： 我既仙逝，心存我旧，梦我渎上，立于王朝。其梦如何？梦争王室。其争如何？梦王我弼。 吕成公曰： 孟既致为臣而归，拳拳之意犹如此。 
《吴语》越王告吴王曰： 民生于地上，寓也。 老莱子曰： 人生于天地之间，寄也。寄者固归。 《古诗》人生忽如寄，本于此。
东方朔有八言、七言，考之《风》、《雅》， 尚之以琼华乎而 ，七言也； 我不敢效我友自逸 ，八言也。
《雕龙》云： 张衡《怨篇》，清典可味。 《御览》载衡《怨诗》曰： 秋兰，嘉美人也。猗猗秋兰，植彼中阿。有馥其芳，有黄其葩。虽曰幽深，厥美弥嘉。之子之远，我劳如何？ 
陈思王《灵芝篇》曰： 伯瑜年七十，彩衣以娱亲。 今人但知老莱子之事，而不知伯瑜。
陆务观云： 古诗有倡有和，有杂拟、追和之类，而无和韵者。唐始有用韵，谓同用此韵。后有依韵，然不以次。最后有次韵，自元、白至皮、陆，其体乃成。 
《诗苑类格》谓：回文出于窦滔妻所作。《文心雕龙》云： 回文所兴，则道原为始。 又傅咸有回文反复诗，温峤有回文诗，皆在窦妻前。皮日休曰： 傅咸反复兴焉，温峤回文兴焉。 
左思《白发赋》：星星白发，生于鬓垂。诗用 星星 字，出于此。
韩子苍曰： 柏梁作而诗之体坏，河梁作而诗之意乖。 
李义山谓昌黎文若元气，荆公谓少陵诗与元气侔，唯韩、杜足以当之。
山谷云： 学老杜诗，所谓刻鹄不成犹类鹜也。 后山谓：山谷得法于少陵。朱文公云： 李、杜、韩、柳，初亦学《选》诗，然杜、韩变多，而柳、李变少。变不可学，而不变可学。 
朱文公编《小学》书，其《答刘子澄》谓：《古乐府》及杜子美诗可取者多，令其喜讽咏，易入心，最为有益。今本《乐府》及诗皆不取，岂修改而删之欤？子澄著《训蒙新书、外书》。
韩文公《城南联句》 礼鼠拱而立 ，出《关尹子》：圣人师拱鼠，制礼。《远游联句》 开弓射鴅吺 ，《古文尚书》 驩兜 字也。《管子》云： 鴅然若謞之静。 即 驩 字。又《雨中联句》 高居限参拜 ，《战国策》顿弱曰： 臣之义不参拜。 二字本此。
《送广帅诗》：上日马人来。《唐书·环王传》：西屠夷，盖马援还，留不去者，才十户，隋末孳衍至三百，皆姓马，俗以其寓，故号马留人，与林邑分唐南境。《演蕃露》引《传灯录》：中印度，乃在西域。其说误矣。
《抱朴子》曰： 俗士多云： 今月不如古月之朗。  李太白诗有《古朗月行》，又《把酒问月》云： 今人不见古时月，今月曾经照古人。 
王胄以 庭草 一句，为隋炀所忌。《初学记》载胄《雨晴诗》：风度蝉声远，云开雁路长。亦佳句也。
 忍过事堪喜 ，杜牧之《遣兴诗》也。吕居仁《官箴》引此，误以为少陵。俗言 忍事敌灾星 ，司空表圣诗也。
韦处厚《盛山十二诗》，韩文公为序，今见于《唐诗纪事》。十二诗谓：《隐月岫》、《流杯渠》、《竹嵒》、《绣衣石榻》、《宿云亭》、《梅溪》、《桃坞》、《胡卢沼》、《茶岭》、《盘石磴》、《琵琶台》、《上士瓶泉》也。
伊川曰： 凡人家法，须月为一会以合族。古人有 花树韦家宗会法 可取也。  宗会法 今不传，岑参有《韦员外家花树歌》：君家兄弟不可当，列卿太史尚书郎。朝回花底常会客，花扑玉缸春酒香。韦员外失其名，此诗见一门华鄂之盛。
《墨子》谓西施之沈其美也，岂亦如隋之于张丽华乎？ 一舸逐鸱夷 ，特见于杜牧诗，未必然也。
张碧，字太碧；黄居难，字乐地，慕太白、乐天也。亦李赤之类欤。
陆鲁望《杂讽》云： 红蚕缘枯桑，童麋来触犀。歌鹅惨于冰，赤舌可烧城。 皆用《太玄》语。又《南征诗》 绕帐生犀一万株 ，宋元宪诗 帐犀森别校 、 犀株卫帐并儿勇 ，景文诗 合宴传餐帐绕犀 ，皆用此。
毛泽民诗：不须买丝绣平原，不用黄金铸子期。本李贺、贯休诗。
李义山《咏贾生》云： 可怜夜半虚前席，不问苍生问鬼神。 马子才《咏文帝》云： 可怜一觉登天梦，不梦商岩梦櫂郎。 虽同一律，皆有新意。
唐以诗取士，钱起之《鼓瑟》，李肱之《霓裳》是也。故诗人多。韩文公荐刘述古，谓举于礼部者，其诗无与为比。钱起，名在第六，《豹舄赋》。
罗昭谏《咏松》曰： 陵迁谷变须高节，莫向人间作大夫。 其志亦可悲矣。唐六臣，彼何人哉？昭谏说钱癿举兵讨梁，见《通鉴》，其忠义可见。视奴事朱温之杜荀鹤，犹粪土也。
《宋书·乐志·陌上桑》曰 《楚辞钞》以《九歌》、《山鬼》篇增损为之。 东坡因《归去来》为词，亦此类也。
诗一字至七字，张南史《花》、《竹》、《草》是也。一字至十字，文与可《竹》、《石》是也。
 一丛深色花，十户中人赋 ，白乐天谓牡丹也。 岂知两片云，戴却数乡税 ，郑云叟谓珠翠也。侈靡之蠹甚矣。
韩文公诗 离家已五千 ，注：引沈休文《安陆王碑》 平涂不过七百 ，而不知 弼成五服，至于五千 ，本《书》语也。奚以泛引为？
唐彦谦诗：啖螯讥《尔雅》，卖饼斥《公羊》。事出《晋书》、《魏志》。
白乐天《迂叟诗》：初时被目为迂叟，近日蒙呼作隐人。又云： 自哂此迂叟，少迂老更迂。 则迂叟之名，不独司马公也。
 尧韭舜荣 ，梁元帝《玄览赋》始用之。李群玉《蒲涧寺诗》：涧有尧时韭，山余禹代粮。
致堂云： 古乐府者，诗之旁行也。词曲者，古乐府之末造也。 陆务观云： 倚声制词，起于唐之季世。 
寒山子诗，如施家两儿，事出《列子》；羊公鹤，事出《世说》。如子张、卜商，如侏儒、方朔，涉猎广博，非但释子语也。对偶之工者，青蝇白鹤，黄籍白丁，青蚨黄绢，黄口白头，七札五行，绿熊席、青凤裘。而《楚辞》尤超出笔墨畦径，曰： 有人兮山陉，云卷兮霞缨。秉芳兮欲寄，路漫兮难征。心惆怅兮狐疑，蹇独立兮忠贞。 
司空表圣云： 戴容州叔伦。谓：诗家之景，如蓝田日暖，良玉生烟，可望而不可置于眉睫之前也。 李义山 玉生烟 之句，盖本于此。
《古诗》 何能待来兹 ，兹，年也。《左传》今兹，注云： 此岁。 《吕氏春秋》：今兹美禾，来兹美麦。
梁元帝《赋得兰泽多芳草诗》。古诗为题，见于此。
韩文公云： 六字常语一字难。 《文心雕龙》谓：善为文者，富于万篇，贫于一字。
王俭四言，颇有子建、渊明余风。其《侍太子九日玄圃宴》云： 秋日在房，鸿雁来翔。寥寥清景，蔼蔼微霜。草木摇落，幽兰独芳。眷言淄苑，尚想濠梁。既畅旨酒，亦饱徽猷。有来斯悦，无远不柔。 
刘苞《九日诗》：曲终高宴罢，景落树阴移。陆务观：夕阳频见树阴移。
吴会，谓吴、会稽二郡也。石湖辩之甚详。魏文帝《杂诗》：适与飘风会。又曰： 行行至吴会。 
应璩《百一诗》：室广致凝阴，台高来积阳。出《吕氏春秋》。
李虚己初与曾致尧倡酬，致尧谓曰： 子之诗虽工，而音韵犹哑。 虚己初未悟，既而得沈休文所谓 前有浮声，后须切响 ，遂精于格律。
诗言志。 秀干终成栋，精钢不作钩 ，包孝肃之志也。 人心正畏暑，水面独摇风 ，丰清敏之志也。
张文饶曰： 处心不可著，著则偏；作事不可尽，尽则穷。先天之学，止是此二语，天之道也。 愚谓：邵子诗 夏去休言暑，冬来始讲寒 ，则心不著矣。 美酒饮教微醉后，好花看到半开时 ，则事不尽矣。
杜正献公诗：因念古圣贤，名为千古垂。何尝广居室？俭为后人师。亚圣乐簟食，寑丘无立锥。文终防势夺，景威耻家为。文园四壁立，郑公小殿移。陈正献公诗：遗汝子孙清白在，不须厦屋太渠渠。二贤相之清风，可以愧木妖之习。
雁湖注荆公诗，于《明妃曲》 汉恩自浅胡自深，人间乐在相知心 ，则引范元长之语，以致其讥。《日出堂上饮》之诗 为客当酌酒，何预主人谋 ，则引郑氏《考槃》之误，以寓其贬。《君难托》之诗曰： 世事反复那得知，谗言入耳须臾离 ，则明君臣始终之义，以返诸正。愚按：杨元素谓：介甫诗 今人未可轻商鞅，商鞅能令政必行 ，今睹其行事，已颇类之矣。言，心声也，其可掩乎？
东坡文章好讥刺，文与可戒以诗云： 北客若来休问事，西湖虽好莫吟诗。 晚年，郭功父寄诗云： 莫向沙边弄明月，夜深无数采珠人。 饶德操、黎介然、汪信民寓宿州，作诗有略诋及时事者，吕荥阳闻之，作《麦熟》、《缲丝》等四诗，以讽止之。自此不复有前作。
后山云： 苏公之门有客四人：黄鲁直、秦少游、晁无咎则长公之客也，张文潜则少公之客也。 鲁直诗云： 晁子智囊可以括四海，张子笔端可以回万牛。 文潜诗云： 长公波涛万顷陂，少公巉秀千寻麓。黄郎萧萧日下鹤，陈子峭峭霜中竹。秦文倩丽舒桃李，晁论峥嵘走珠玉。 可以见一时文献之盛。
 衣上六花非所好，亩间盈尺是吾心。  何由更得齐民暖，恨不偏于宿麦深。 《雪诗》无出晏元献、韩持国之右。
晏元献诗：二龙骖夏服，双鹤记尧年。宋元宪诗：轩野龙催驭，尧宫鹤厌寒。刘敬叔《异苑》：太康二年，冬大寒，南州人见二白鹤于桥下，曰： 今兹寒，不减尧崩年。 故山陵挽章用之。
《符瑞图》：日二黄人守者，外国人来降。宋景文云： 青帝回风还习习，黄人捧日故迟迟。 翟公巽云： 青女霜如失，黄人日故迟。 
司马公《早朝诗》：太白明如李。出《汉·天文志》：荥惑逾岁星，居其东北半寸所如连李。又《即事》云： 雨不成游布路归。 出《左传》：自朝布路而罢。今《集》中皆注云： 恐误。 盖未考也。
更无柳絮随风起，惟有葵花向日倾。见司马公之心。浮云世事改，孤月此心明。见东坡公之心。
东坡《次韵朱公掞初夏诗》：谏苑君方续承业，醉乡我欲访无功。隋乐运，字承业，录夏、殷以来谏争事，名《谏苑》。文帝览而嘉焉。注谓：《南史》李承业作《谏苑》。误矣。
《答王定国诗》：谨勿怨谤谗，乃我得道资。淤泥生莲花，粪壤出菌芝。赖此善知识，使我枯生荑。此尹和静所谓困穷拂郁，能坚人之志而熟人之仁也。《诗》曰： 它山之石，可以攻玉。 
浮云世事改，孤月此心明。坡公晚年所造深矣。
夏均父诗：栾城去声色，老坡但称快。呜呼二法门，近古绝伦辈。尝观栾城为《欧阳公碑》云： 公之于文，雍容俯仰，不大声色而义理自胜。 栾城评品文章至佳者，独云不带声色，盖得于公也。欧阳公《与梅圣俞书》云： 快哉，快哉！老夫当避路，放他出一头地。 东坡看人文字，于所酷爱者，但称快而已，亦得于公也。
陆务观记东坡诗 翠欲流 ，谓：蜀语鲜翠，犹言鲜明也。愚按：嵇叔夜《琴赋》云： 新衣翠粲。 李周翰注：翠粲，鲜色。李善注引《子虚赋》：翕呷翠粲。张揖曰： 翠粲，衣声。 《汉书》作 萃蔡。 萃音翠。班倢伃赋：纷綷縩兮纨素声。其义一也。以鲜明为翠，乃古语。
后山云： 少好诗，老而不厌。及一见黄豫章，尽焚其稿而学焉。豫章以谓譬之弈焉，弟子高师一著，仅能及之，争先则后之。 此可为学文之法。
东坡与欧阳晦夫诗三首。晦夫，名辟，桂州人，梅圣俞有诗送之云： 我家无梧桐，安可久留凤？ 东坡南迁至合浦，晦夫时为石康令，出其诗稿数十幅。事见《桂林志》。注坡诗者以为文忠之族，非也。
《夏小正》：九月荣鞠。东坡诗云： 黄花候秋节，远自《夏小正》。 注止引《月令》，非也。司马公《春帖子》：候雁来归北，寒鱼陟负冰。亦用《夏小正》。
山谷诗，晚岁所得尤深。鹤山称其以草木文章，发帝杼机；以花竹和气，验人安乐。
《题苏若兰回文锦诗图》云： 亦有英灵苏蕙手，只无悔过窦连波。 连波，窦滔字也。《武后记》云： 因述若兰之多才，复美连波之悔过。 
《物理论》云： 虚无之谈，无异春蛙秋蝉，聒耳而已。 山谷《演雅》 春蛙夏蜩更嘈杂 ，本于此。
《题王黄州墨迹》：掘地与断木，智不如机舂。圣人怀余巧，故为万物宗。注不言所出，尝观孔融《肉刑论》云： 贤者所制，或逾圣人。水碓之巧，胜于断木掘地。 此诗意本于此。机舂，即水碓也。
《立春诗》：看镜道如咫。出《汲冢周书》王子曰： 远人来欢，视道如尺。 
《呈吉老县丞诗》：觟［角虒］今无种，蒲卢教未形。注云： 觟［角虒］，此两姓，今无人。 按《太玄·难》上九云： 角觟［角虒］，终以直，其有犯。 二字与 解豸 同。亦见王充《论衡》云： 一角之羊也。 注误矣。
 八百老彭嗟杖晚 ，出《庄子释文》：彭祖至七百岁，犹曰悔不寿，恨杖晚而唾远。 醇朴乃器师 ，二字出《荀子》。
《江西道院赋》：堂密有美枞。出《尔雅注》：《尸子》谓松柏之鼠，不知堂密之有美枞。
后山《挽司马公》云： 辍耕扶日月，起废极吹嘘。 与老杜 桑麻深雨露，燕雀半生成 相似。生成、吹嘘，字若轻而实重。
张文潜《咏孔光》云： 试问不言温室木，何如休望董贤车。 仲弥性《咏韦执谊不看岭南图》云： 政恐崖州如有北，却应未肯受谗夫。 二诗诛奸谀之萧斧也。
朱云为槐里令，上书求见，而即得对，成帝时言路犹未塞也。张文潜诗曰： 直言请剑斩安昌，勿谓朱游只素狂。君看汉家文景业，张侯能以一言亡。 
南丰《麻姑山诗》（送南城罗尉）仿《庐山高》而不逮，绝唱寡和也。
唐子西 佳月明作哲，好风圣之清 ，本于李诚之 山如仁者静，风似圣之清。 朱新仲 无人马为二，对饮月成三 ，本于秦少游 身与杖藜为二，影将明月成三。 陆务观 谁其云者两黄鹄，何以报之双玉盘 ，本于新仲 何以报之青玉案，我姑酌彼黄金罍 。叶少蕴 逸人旧住子午谷，诗客独寻丁卯桥 ，务观用之。程致道 明知计出柏马下，正拟身全木雁中 ，敖器之用之。
或问崔德符作诗之要，曰： 但多读而勿使，斯为善。 张芸叟云： 年逾耳顺，方敢言诗。 未窥六甲，先制五言者，观此可以戒。
曾文昭公《河间诗》云： 南北车书久混同，河间今有楚人风。独惭太守非何武，已见州闾出两龚。 谓彦和兄弟也。《童蒙训》以为曾子宣作，恐误。
徐师川以谏议召，程致道在西垣封还除书，言与中贵人唱和 鱼须 之句，为人所传。朱文公《语录》云： 师川游庐山，遇宦者郑谌，与之诗。 后村谓：《徐集》不载 鱼须 之篇。愚考《集》中有《次韵郑本然居士》云： 颇知鹤胫缘诗瘦，早弃鱼须伴我闲。 本然居士，岂即郑谌欤？鱼须，笏也。
朱新仲《咏颜鲁公》云： 千五百年如烈日，二十四州唯一人。 又《咏昭君》云： 当时夫死若求归，凛然义动单于府。不知出此肯随俗，颜色如花心粪土。 
《本草》：菊，一名傅延年。朱新仲诗：三径谁从陶靖节？重阳惟有傅延年。前未有用者。
梁文靖公克家。《梅花诗》云： 九鼎燮调终有待，百花羞涩敢言芳。 用王沂公之意，亦魁天下，位宰相。然梁公之句，失于雕琢。
诚斋始学江西，既而学五字律于后山，学七字绝句于半山，最后学绝句于唐人。
诚斋《读贞观政要》云： 拔士新丰逆旅中，怀贤鸭绿水波东。酒倾一斗鸢肩客，醋设三杯羊鼻公。 羊鼻公，谓魏郑公。见《龙城录》。
攻媿记张武子之语，水禽有名信天公者。按《晁景迂集》：黄河有信天缘，常开口待鱼。
苏云卿，广汉人，隐东湖。张魏公为相，使帅漕挽其来。一夕遁去，不知所之。真文忠为诗曰： 魏公孤忠如孔明，赤手能支天柱倾。苏公高节如子陵，寸胶解使黄河清。等是世间少不得，问津耦耕各其适。后人未可轻雌黄，两翁之心秋月白。 
南塘《挽赵忠定公》云： 空令考亭老，垂白注《离骚》。 杨楫《跋楚辞集注》云： 庆元乙卯，治党人方急。赵公谪死于道，先生忧时之意，屡形于色。一日，示学者以所释《楚辞》一篇。
孙烛湖《读通鉴诗》：簿书流汗走君房，那得狂奴故意降？努力诸公了台阁，不烦鱼雁到桐江。又曰： 清浊无心陈仲弓，圆机聊救汉诸公。末流不料儿孙误，千古黄初佐命功。 朱文公谓：二绝甚佳。
平园诗：生戎马，死佛狸。荆公诗：生白，杀青。皆佳对。
鹤山诗：只期玉女是用谏，肯为金夫不有躬。本于 玉汝 、 金吾 之对。
林和靖诗：怪书披月看铜墙。放翁文有 铜墙鬼炊 之语，出东方朔《神异经》。
田园图史分贫富，鼎鼐楼台辨有无。洪舜俞诗，用庞颖公、寇莱公事。
本朝绝句，有夹漈《咏汉高祖》五言，乃唐于季子诗。又荆公绝句《咏叔孙通》，亦见《宋景文公集》。
《演蕃露》云： 搏黍为莺，不知何出。 盖未考《诗·葛覃注》也。《缃素杂记》不知麦秋出《月令》，亦此类。《能改斋漫录》考古语所出，详且博矣，然 首如飞蓬 见于《诗》，乃以左思赋为始； 树桃李者夏得休息 ，见于《说苑》，乃以狄梁公事为始。若此者非一，是以君子无轻立论。
《方言》：斟，益也。凡病少愈而加剧，谓之不斟，或谓之何斟。吕居仁《答曾吉父诗》：记我今年病不斟。盖用此，而不知者改为 不禁 。
《韦玄成传》：五世圹僚。言五世无官也。吕成公铭汤烈母云： 汤世圹僚，委祉于后。 而婺本改为 圹辽 。东坡《春帖》用 翠管银罂 ，出老杜《腊日诗》，而注者改为 银钩 。此邢子才所以有 日思误书 之语也。
吕居仁诗：弱水不胜舟，有此积立铁。又云： 何知若人胸，中有积立铁。 出老杜《铁堂峡诗》：壁色立积铁。又云： 准拟春来泰出游。 出《汉书·田叔传》。又云： 日月已秋罢。 出《元帝纪》。
赵紫芝诗谓：辅嗣易行无汉学，玄晖诗变有唐风。
潘庭坚《题岳麓寺道乡台》曰： 坡仙不谪黄，黄应无雪堂。道乡不如新，此台无道乡。青山非其人，山灵能颉颃。一落名胜手，境与人俱香。悲吟倚空寂，临眺生慨慷。道乡不可作，承君不可忘。 陈枢密宗礼，景定间，持节广东，有诗云： 山川只为蛮烟累，姓字多因谪籍香。 御史虞虙劾之，陈坐谪。其后陈召入，虙镌官。
吴吉甫以晚科试漕闱，《捣药兔长生诗》云： 真水黄芽长，香风玉杵鸣。不为三窟计，永伴一轮明。 省试，《圣人之道犹日中赋》，用 阙抟之月，见沫之星。 第七联云： 桑榆已晚，尚期一战之收。 
汤伯纪《自儆》云： 春秋责备贤者，造物计校好人。一点莫留余滓，十分成就全身。 此老晚节，庶几践斯言也。
薛士龙诗：左角蛮攻触，南柯檀伐槐。的对也。
徐渊子诗：植杞必植梓，艺兰仍艺荪，过庭遗训在，凿楹故书存。盖以 梓荪 喻 子孙 也。凿楹，出《晏子春秋》。李义山诗：经出宣尼壁，书留晏子楹。
任元受《七夕诗》：切勿填河汉，须留洗甲兵。意亦新。
伊川先生不作诗，唯《寄王子真诗》云： 我亦有丹君信否，用时还解寿斯民。 先生入嵩山，子真已候于松下。问何以知之，曰： 去年已有消息来矣。 盖先生前一年欲往，以事而止。子真名筌，岐下阳平人。元丰中，赐号冲熙处士。张芸叟为《功行碑》，谓超世之资，与陈图南侔。
建隆初，诏五代时命官，投状叙理，复命之。郭恕先诗云： 为逢末劫归依佛，不就新恩叙理官。 飞龙在天，利见大人，而犹不屈，其志如此。
《文鉴》取蔡确《送将归赋》，犹《楚辞后语》之取息夫躬也。
浮溪诗：人间何事非戏剧，鹤有乘轩蛙给廪。《水经注》引《晋中州记》：惠帝为太子，令曰： 若官虾蟆，可给廪。 《晋书》无此语。
张芸叟曰： 岐山石鼓，是《车攻》诗也。 我车既攻，我马既同 ，则所取也。 其鱼维何，维鲂及鱮。何以贯之，维以杨柳 ，则所不取者也。 先儒凡今《诗》所无者，尽目为逸诗，误矣。见致堂《论语说》。
朱文公曰： 顾况诗有集，皆不及见韦应物集者之胜。 今按：《韦集》有顾况《奉同郡斋雨中宴集诗》云： 好鸟依嘉树，飞雨洒高城。况与数君子，列座分两楹。文雅一何丽，林堂含余清。我公未归朝，游子不待晴。白云帝乡远，沧江枫叶鸣。拜手欲无言，零泪如酒倾。寸心已摧折，别离方骨惊。安得凌风翰，肃肃宾天京。 
程可久沙随先生。《自题眄怡斋》云： 乞得胶胶扰扰身，霜筠露菊便相亲。劝君莫厌羹藜藿，违己由来更病人。六月松风万籁寒，笙竽频到枕屏间。夜深梦绕康庐阜，瀑布溅珠过药栏。葵花已过菊花开，万里西风拂面来。问字今朝几人至，细看屐齿破苍苔。 
朱新仲云： 唐之诗人，达者唯高适。 适位不过常侍，本朝欧、王、苏、黄出，徐、陈、韩、吕继之八人，一相、三执政、三从官，何其盛也！
山谷诗云： 能与贫人共年谷，必有明月生蚌胎。 为富不仁者可以警。
少陵诗：东屯稻田一百顷，北有涧水通青苗。东屯，乃公孙述留屯之所，距白帝五里，稻米为蜀第一。郡给诸官俸廪，以高下为差，帅漕月得九斗。王龟龄诗云： 少陵别业古东屯，一饭遗忠畎亩存。我辈月叨官九斗，须知粒粒是君恩。 东屯有青苗陂。
有问 心远 之义于胡文定公者，公举上蔡语曰： 莫为婴儿之态，而有大人之器；莫为一身之谋，而有天下之志；莫为终身之计，而有后世之虑。此之谓 心远 。 
宋正甫诗：三圣传心惟主一，《六经》载道不言真。
攻媿先生书桃符云： 门前莫约频来客，坐上同观未见书。 
葛鲁卿《借书诗》：大胜扬雄辞子骏，更殊班嗣阻君山。
朱希真避地广中，作《小尽行》云： 藤州三月作小尽，梧州三月作大尽，哀哉官历今不颁，忆昔升平泪成阵。我今何异桃源人，落叶为秋花作春。但恨未能与世隔，时闻丧乱空伤神。 唐李益《问路侍御六月大小》云： 野性迷尧历，松窗有道经。故人为柱史，为我数阶蓂。 
山谷诗：金石在波中，仰看万物流。出《孟子注》：万物皆流，而金石独止。
野处《雪诗》：天上长留滕六住，人中会有葛三来。葛三事，出《太平广记》。葛仙公第三子。
王逢原诗：退之昔裁诗，颇以豪横恃。暮年意气得，金玉多自慰。买居纪厢荣，顾影乐冠佩。喜将闾巷好，持与妻子议。彼哉何足道？进退兹焉系？安知九列荣，顾是德所累。 谓《南内朝贺归》及《示儿诗》也。朱子曰： 此篇所夸，乃《感二鸟》。符读书之成效极致，而《上宰相书》，所谓行道忧世者，已不复言矣。 邓志宏亦谓：爱子之情则至矣，导子之志则陋也。
致堂曰： 韩退之赋石鼓曰： 孔子西行不至秦，故不见录。 孔子编《诗》岂必身历而后及哉？信斯言也，《车邻》、《驷铁》，胡为而收之也？ 
荆公《伤杜醇》曰： 隐约不外求，耕桑有妻子。藜杖牧鸡豚，筠筒钓鲂鲤。 《吊王致》曰： 老妻稻下收遗秉，稚子松间拾堕樵。 二人，四明乡先生也。固穷守道如此，今人知者鲜矣。利欲滔滔，廉耻寥寥，孰能景慕前修哉！
唐子西《内前行》云： 宅家喜得调元手。 唐时宫中，谓天子为宅家。《通鉴》：韩建发兵围十六宅，诸王呼曰： 宅家救儿！ 刘季述等至思政殿，皇后趋至，拜曰： 军容勿惊宅家。 
文宋瑞《指南录·为或人赋》云： 悠悠成败百年中，笑看柯山局未终。金马胜游成旧雨，铜驼遗恨付西风。黑头尔自夸江总，冷齿人能说褚公。龙首黄扉真一梦，梦回何面见江东！ 南齐乐豫谓徐孝嗣曰： 人笑褚公，至今齿冷。 谓褚渊也。
翁与可《上徐直翁诗》：六丈谋谟同辈服，二郎官职乃翁知。
郑德言侃。为国子、博士，私试策问师道，祭酒不悦，台评及之。李艮翁丑父。为诗饯之曰： 诸生幸不笑韩愈，官长何因骂郑虔？ 
柳文云： 王氏子著论，非班超不能读父兄之书，而力徼狂疾之功以为名。先君子尝为《投笔诗》，其末云： 兰台旧家学，胡不绍箕裘。 
邓志宏曰： 诗有四忌：学白乐天者忌平易，学李长吉者忌奇僻，学李太白者忌怪诞，学举子诗者忌说功名。 
