宰我问于孔子曰： 昔者吾闻诸荣伊曰： 黄帝三百年。 请问：黄帝者，人也？抑非人也？何以能至三百年乎？ 孔子曰： 禹、汤、文、武、周公，不可胜以观也。而上世黄帝之问，将谓先生难言之故乎？ 宰我曰： 上世之传，隐微之说，卒采之辩，暗忽之意，非君子之道者，则子之问也固矣。 孔子曰： 可也。吾略闻其说，黄帝者，少皞之子，曰轩辕。生而神灵，弱而能言，幼齐睿庄，敦敏诚信。长聪明，治五气，设五量，抚万民，度四方，服牛乘马，扰驯猛兽，以与炎帝战于阪泉之野，三战而后克之。始垂衣裳，作为黼黻，治民，以顺天地之纪，知幽明之故，达死生存亡之说。播时百谷，尝味草木，仁厚及于鸟兽昆虫。考日月星辰，劳耳目，勤心力，用水火财物以生民。民赖其利，百年而死；民畏其神，百年而亡；民用其教，百年而移。故曰：黄帝三百年。 
宰我曰： 请问帝颛顼。 孔子曰： 五帝用说，三王有度。汝欲一日徧闻远古之说，躁哉予也！ 宰我曰： 昔予也闻诸夫子曰： 小子毋或宿。 故敢问。 孔子曰： 颛顼，黄帝之孙，昌意之子，曰高阳。渊而有谋，疏通以知远，养财以任地，履时以象天，依鬼神而制义，治气性以教众，洁诚以祭祀，巡四海以宁民。北至幽陵，南暨交趾，西扺流沙，东极蟠木，动静之类，小大之物，日月所照，莫不底属。 
宰我曰： 请问帝喾。 孔子曰： 玄枵之孙，乔极之子，曰高辛。生而神异，自言其名。博施厚利，不于其身。聪以知远，明以察微。仁而威，惠而信，以顺天地之义。知民所急，修身而天下服，取地之财而节用之，抚教万民而诲利之，历日月之生朔而迎送之，明鬼神而敬事之。其色也和，其德也重，其动也时，其服也衷。春夏秋冬，育护天下，日月所照，风雨所至，莫不从化。 
宰我曰： 请问帝尧。 孔子曰： 高辛氏之子，曰陶唐。其仁如天，其智如神，就之如日，望之如云。富而不骄，贵而能降。伯夷典礼，龙夔典乐，舜时而仕，趋视四时，务先民始之，流四凶而天下服。其言不忒，其德不回，四海之内，舟舆所及，莫不夷说。 
宰我曰： 请问帝舜。 孔子曰： 乔牛之孙，瞽瞍之子也，曰有虞。舜孝友闻于四方，陶魰事亲，宽裕而温良，敦敏而知时，畏天而爱民，恤远而亲近。承受大命，依于二女。睿明智通，为天下帝。命二十二臣，率尧旧职，躬己而已。天平地成，巡狩四海，五载一始。三十年在位，嗣帝五十载。陟方岳，死于苍梧之野而葬焉。 
宰我曰： 请问禹。 孔子曰： 高阳之孙，鲧之子也，曰夏后。敏给克齐，其德不爽，其仁可亲，其言可信。声为律，身为度。亹亹穆穆，为纪为纲。其功为百神主，其惠为民父母。左准绳，右规矩，履四时，据四海，任皋繇、伯益以赞其治，兴六师以征不序。四极，民莫敢不服。 孔子曰： 予！大者如天，小者如言，民悦至矣。予也非其人也。 宰我曰： 予也不足以戒。敬承矣。 
他日，宰我以语子贡，子贡以复孔子。子曰： 吾欲以颜状取人也，则于灭明改之矣；吾欲以辞言取人也，则于宰我改之矣；吾欲以容貌取人也，则于子张改之矣。 宰我闻之惧，弗敢见焉。
