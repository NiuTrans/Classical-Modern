孔子之母既丧，将合葬焉，曰： 古者不祔葬，为不忍先死者之复见也。诗云： 死则同穴。 自周公已来祔葬矣。故卫人之祔也，离之，有以闻焉；鲁人之祔也，合之，美夫，吾从鲁。 遂合葬于防。
曰： 吾闻之：古者墓而不坟。今丘也，东西南北之人，不可以弗识也。吾见封之若堂者矣，又见若坊者矣，又见若覆夏屋者矣，又见若斧形者矣。吾从斧者焉。 于是封之，崇四尺。孔子先反虞，门人后。雨甚，至墓崩，修之而归。孔子问焉，曰： 尔来何迟？ 对曰： 防墓崩。 孔子不应。三云，孔子弦然而流涕，曰： 吾闻之，古不修墓。 及二十五月而大祥，五日而弹琴不成声，十日过禫而成笙歌。 
孔子有母之丧，既练，阳虎吊焉，私于孔子曰： 今季氏将大飨境内之士，子闻诸？ 孔子答曰： 丘弗闻也。若闻之，虽在衰至亦欲与往。 阳虎曰： 子谓不然乎？季氏飨士，不及子也。 阳虎出，曾参间曰： 语之何谓也？ 孔子曰： 己则衰服，犹应其言，示所以不非也。 
原思言于曾子曰： 夏后氏之送葬也，用明器，示民无知也；殷人用祭器，示民有知也；周人兼而用之，示民疑也。 曾子曰： 其不然矣。夫以明器，鬼器也；祭器，人器也。古之人胡为而死其亲也？ 子游问于孔子。曰： 之死而致死乎，不仁，不可为也；之死而致生乎，不智，不可为也。凡为明器者，知丧道也。备物而不可用也，是故竹不成用，而瓦不成膝，琴瑟张而不平，笙竽备而不和，有钟磐而无簨虡。其曰明器，神明之也。哀哉！死者而用生者之器，不殆而用殉也。 
