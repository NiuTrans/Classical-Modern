定公问于孔子曰： 古之帝王必郊祀其祖以配天，何也？ 孔子对曰： 万物本于天，人本乎祖。郊之祭也，大报本反始也，故以配上帝。天垂象，圣人则之，郊所以明天道也。 
公曰： 寡人郊而莫同，何也？ 
孔子曰： 郊之祭也，迎长日之至也。大报天而主日，配以月，故周之始郊，其月以日至，其日用上辛。至于启蛰之月，则又祈谷于上帝，此二者天子之礼也。鲁无冬至，大郊之事降杀于天子，是以不同也。 
公曰： 其言郊，何也？ 
孔子曰： 兆丘于南，所以就阳位也，于郊，故谓之郊焉。 
曰： 其牲器何如？ 
孔子曰： 上帝之牛角茧栗，必在涤三月。后稷之牛唯具，所以别事天神与人鬼也，牲用骍，尚赤也，用犊，贵诚也。扫地而祭，贵其质也。器用陶匏，以象天地之性也。万物无可称之者，故因其自然之体也。 
公曰： 天子之郊，其礼仪可得闻乎？ 
孔子对曰： 臣闻天子卜郊，则受命于祖庙，而作龟于祢宫，尊祖亲考之义也。卜之日，王亲立于泽宫，以听誓命，受教谏之义也。既卜，献命库门之内，所以诫百官也。将郊，则天子皮弁以听报，示民严上也。郊之日，丧者不敢哭，凶服者不敢入国门，汜扫清路，行者必止。弗命而民听，敬之至也。天子大裘以黼之，被衮象天，乘素车，贵其质也，旗十有二旒，龙章而设以日月，所以法天也，既至泰坛，王脱裘矣，服衮以临，燔柴戴冕，璪十有二旒，则天数也。臣闻之诵诗三百，不足以一献；祭群小祀一献之礼，不足以大飨；大飨之礼，不足以大旅；大旅具矣，不足以飨帝。是以君子无敢轻议于礼者也。 
