哀公问于孔子曰： 寡人欲论鲁国之士，与之为治，敢问如何取之？ 孔子对曰： 生今之世，志古之道；居今之俗，服古之服。舍此而为非者，不亦鲜乎？ 
曰： 然则章甫絇履，绅带搢笏者，贤人也。 孔子曰： 不必然也。丘之所言，非此之谓也。夫端衣玄裳，冕而乘轩者，则志不在于食焄；斩衰菅菲，杖而歠粥者，则志不在酒肉。生今之世，志古之道；居今之俗，服古之服，谓此类也。 
公曰： 善哉！尽此而已乎？ 孔子曰： 人有五仪：有庸人，有士人，有君子，有贤人，有圣人。审此五者，则治道毕矣。 
公曰： 敢问何如斯谓之庸人？ 孔子曰： 所谓庸人者，心不存慎终之规，口不吐训格之言，不择贤以托其身，不力行以自定；见小暗大，不知所务；从物如流，不知其所执，此则庸人也。 
公曰： 何谓士人？ 孔子曰： 所谓士人者，心有所定，计有所守，虽不能尽道术之本，必有率也；虽不能备百善之美，必有处也。是故知不务多，必审其所知；言不务多，必审其所谓；行不务多，必审其所由。知既知之，言既道之，行既由之，则若性命之形骸之不可易也；富贵不足以益，贫贱不足以损，此则士人也。 
公曰： 何谓君子？ 孔子曰： 所谓君子者，言必忠信，而心不怨；仁义在身，而色无伐；思虑通明，而辞不专；笃行信道，自强不息，油然若将可越，而终不可及者，君子也。 
公曰： 何谓贤人？ 孔子曰： 所谓贤人者，德不逾闲，行中规绳，言足以法于天下，而不伤于身；道足以化于百姓，而不伤于本；富则天下无宛财，施则天下不病贫，此贤者也。 
公曰： 何谓圣人？ 孔子曰： 所谓圣者，德合于天地，变通无方，穷万事之终始，协庶品之自然，敷其大道，而遂成情性；明竝日月，化行若神，下民不知其德，覩者不识其邻，此谓圣人也。 
公曰： 善哉！非子之贤，则寡人不得闻此言也。虽然，寡人生于深宫之内，长于妇人之手，未尝知哀，未尝知忧，未尝知劳，未尝知惧，未尝知危，恐不足以行五仪之教，若何？ 孔子对曰： 如君之言，已知之矣，则丘亦无所闻焉。 公曰： 非吾子，寡人无以启其心，吾子言也。 孔子曰： 君入庙如右，登自阼阶，仰视榱桷，俯察机筵，其器皆存，而不覩其人，君以此思哀，则哀可知矣；昧爽夙兴，正其衣冠，平旦视朝，虑其危难，一物失理，乱亡之端，君以此思忧，则忧可知矣；日出听政，至于中冥，诸侯子孙，往来为宾，行礼揖让，慎其威仪，君以此思劳，则劳亦可知矣；缅然长思，出于四门，周章远视，覩亡国之墟；必将有数焉，君以此思惧，则惧可知矣；夫君者、舟也；庶人者、水也。水所以载舟，亦所以覆舟，君以此思危，则危可知矣。君既明此五者，又少留意于五仪之事，则于政治何有失矣！ 
哀公问于孔子曰： 请问取人之法。 孔子对曰： 事任于官，无取捷捷，无取钳钳，无取啍啍。捷捷、贪也；钳钳、乱也；啍啍、诞也。故弓调而后求劲焉，马服而后求良焉，士必悫而后求智能者焉。不悫而多能，譬之豺狼不可迩。 
哀公问于孔子曰： 寡人欲吾国小而能守，大则攻，其道如何？ 孔子对曰： 使君朝廷有礼，上下和亲，天下百姓皆君之民，将谁攻之？苟违此道，民畔如归，皆君之雠也，将与谁其守？ 公曰： 善哉！ 于是废山泽之禁，弛关市之税，以惠百姓。
哀公问于孔子曰： 吾闻君子不博，有之乎？ 孔子曰： 有之。 公曰： 何为？ 对曰： 为其有二乘。 公曰： 有二乘则何为不博？ 子曰： 为其兼行恶道也。 哀公惧焉。有闲，复问曰： 若是乎、君子之恶恶道至甚也。 孔子曰： 君子之恶恶道不甚，则好善道亦不甚。好善道不甚，则百姓之亲上亦不甚。《诗》云： 未见君子，忧心惙，亦既见止，亦既觏止，我心则说。 《诗》之好善道甚也如此。 公曰： 美哉！夫君子成人之善，不成人之恶，微吾子言焉，吾弗之闻也！ 
哀公问于孔子曰： 夫国家之存亡祸福，信有天命，非唯人也？ 孔子对曰： 存亡祸福，皆己而已；天灾地妖，不能加也。 公曰： 善！吾子言之，岂有其事乎？ 孔子曰： 昔者殷王帝辛之世，有雀生大鸟于城隅焉。占之曰： 凡以小生大，则国家必王而名益昌。 于是帝辛介雀之德，不修国政，亢暴无极，朝臣莫救，外寇乃至，殷国以亡。此即以己逆天时，诡福反为祸者也。又其先世殷王太戊之时，道缺法圮，以致妖蘖，桑谷于朝，七日大拱。占之者曰： 桑谷，野木而不合生朝，意者国亡乎？ 大戊恐骇，侧身修行，思先王之政，明养民之道。三年之后，远方慕义，重译至者，十有六国。此即以己逆天时，得祸为福者。故天灾地妖所以儆人主者也；寤梦徵怪所以儆人臣者也。灾妖不胜善政，寤梦不胜善行。能知此者，至治之极。唯明王达此。 公曰： 寡人不鄙固此，亦不得闻君子之教也。 
