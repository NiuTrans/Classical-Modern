起昭阳作噩九月，尽强圉赤奋若六月，凡三年有奇。
○宁宗法天备道纯德茂功仁文哲武圣睿恭孝皇帝嘉定六年（金贞祐元年，蒙古太祖八年）
九月，乙巳朔，金主谕尚书者： 事有规画者，悉依世宗所行行之。 
丁未，金主临奠前主于卫王邸第，有司奏旧礼当坐哭，金主命撤坐，伏哭尽哀，敕有司以礼改葬。
金主诏求直言。戊申，御仁政殿，视朝，赐赫舍哩执中坐，执中不辞而坐。
辛亥，金封皇子守礼为遂王，守纯为濮王。夔王永升薨，金主亲临奠。
壬子，金改元贞祐，大赦。丙辰，右丞相图克坦镒进左丞相，封广平郡王。左谏议大夫张行信上言崇节俭、广听纳、明赏罚三事。
庚申，金赫舍哩执中议废故卫王为庶人。金主曰： 朕徐思之。 旋诏百官议于朝堂，议者二百馀人，太子少傅鄂屯忠孝、侍读学士富察思忠阿附执中，议曰： 窃人之财，犹谓之盗，况偷大位以私己乎？请废为庶人。 户部尚书武都、拾遗田庭芳等三十人，请降为王侯；太子少保张行简，请用汉昌邑王、晋海西公故事；侍御史完颜寓等十人，请降复王封。执中固执前议，金主不得已，乃降封东海郡侯。
金昭雪章宗元妃李氏，承御贾氏，诏曰： 大安之初，颁谕天下，谓李氏与其母王盼儿及李新喜同谋，令贾氏虚称有身，各正罪法。章宗皇帝圣德聪明，岂容有此欺绐！近因集议，提点近侍局完颜达，霍王傅大政德，皆言贾氏事内有冤。朕亲临问左证，其事暧昧，当时被罪谴责者，可俱放免还家。 
丙寅，金主命六品以下官，事有可言者，言之无隐。
是月，初以京朝官监省门。
闰月，戊辰朔，诏御史台考课监司。
金主拜日于仁政殿。自是每月吉为常。
金主旧名珣，泰和中，改赐名从嘉，庚午，复旧名。诏： 前所更名二字，自今不须回避。 
辛未，金主追尊其母刘氏为皇太后。
甲申，金立皇子守忠为皇太子，从张行信请也。
丙戌，以金主新立，命四川谨边备。
己丑，以湖北旱伤，诏监司、守令赈恤。
癸巳，雷。
甲午，史弥远等上二祖下七世《仙源类谱》、《高宗宝训》、《皇帝玉牒、会要》。帝命驻孝宗《敬天图》置左右，备省览。
乙未，大雷。丙申，下罪己诏。
金以珠赫寽果勒齐为元帅右监军。金主谕之曰： 闻军中事皆中覆，得无失机宜乎？自今当即行之，朕但责成功耳。 旋命自镇州守御中都。
冬，十月，丁酉朔，金中都戒严。
戊申，遣真德秀贺金主即位；庚戌，遣李埴使金贺正旦。会金乱，皆不至而还。
蒙古选诸部精兵五千骑，使奇尔台、哈台二将趣中都。蒙古游骑至高桥，金宰执以闻。金主使人问执中，执中曰： 计画已定矣。 既而让宰执曰： 吾为尚书令，岂得不先与议而遽奏耶！ 宰执逊谢而已。
提点近侍局庆善努，副使惟弼，奉御惟康，请除执中。金主念援立功，隐忍不许。
执中遣果勒齐出战，辄败，执中欲斩之，金主谕免。执中乃益其兵，戒之曰： 胜则赎罪，不胜斩汝矣！ 辛亥，果勒齐出战，自夕至晓，北风大作，吹石扬沙，不能兴目，金兵大溃。果勒齐自度必为执中所杀，乃以糺军入中都，围执中第。执中闻难，弯弓注矢外射，不胜，登后坦欲走，衣絓，堕而伤股，军士就斩之。果勒齐取其首，诣阙请罪。金主赦之，谓近侍局密达诏旨，为果勒齐解，因以果勒齐为左副元帅。执中之党驱市人与糺军斗，糺军多死。金主使近侍局慰谕之，乃止。壬子，出执中之党于外。
甲寅，金张行信上封事曰： 《春秋》之法，国君立不以道，若尝与诸侯盟会，即列为诸侯。东海在位已六年矣，为其臣者，谁敢干之！执中握兵入城，躬行弑逆，当是时，惟善延、实古讷率众赴援，至于战死，论其忠烈，在朝食禄者皆当愧之。陛下始亲万机，海内望化，褒显二人，延及子孙，庶几少慰贞魂。宋徐羡之、傅亮、谢晦，弑营阳王，立文帝，文帝诛之，以江陵奉迎之诚，免其妻子。执中，国之大贼，虽已死而罪名未正，宜暴其过恶，宣布中外，除名削爵，缘坐其家，然后为快。陛下若不忍援立之劳，则依元嘉故事，亦足示惩戒。 乃下诏暴执中过恶，削其官爵。赠善延、实古讷宫，录其后。庆善努、惟康、惟弼皆迁赏。近侍局自此用事。
蒙古穆呼哩统兵侵金，所向残破。永清人史秉直聚族谋曰： 方今国家丧乱，吾家百口何以自保？ 既而知降者皆得免，乃率里中数千人诣涿州军门降。穆呼哩欲用秉直，秉直辞，乃以其子天倪为万户，领降人家属屯霸州。
癸亥，金放宫女百三十人。
十一月，戊辰，夏人寇金会州，图克坦绰尔出兵击走之。
金主欲与蒙古议和，遣使报之。庚午，诏百官议于尚书省。
时握兵者皆畏缩不敢战，曰恐坏和议。张行信上言曰： 和之与战，本是二事，奉使者自专议和，将兵者惟当主战，岂得以和事为辞？自崇庆来，皆以和误。若我军时肯进战，稍挫其锋，则和事成也久矣。顷北使既来，然犹破东京，略河东，今我使方行，将帅辄案兵不动，于和议卒无益也。事势益艰，刍粮益竭，和之成否，盖未可知，岂当闭门自守以待敝哉？宜及士马尚壮，择猛将锐兵，防卫转输，往来拒战，使之少沮，则附近蓄积皆可入京师，和议亦不日可成矣。 金主心知其善而不能行。
金以横海节度使承晖为右丞，以耿端义参知政事。
癸未，虚恨蛮寇中镇寨。
蒙古兵攻金观州，刺史高守约死之。
十二月，丁酉朔，金以图克坦公弼为右丞，承晖进都元帅兼平章政事，果勒齐进平章政事，仍兼左副元帅。
壬寅，蠲琼州丁盐钱。
夏取金泾州。
蒙古主留奇尔台、哈台屯金中都城北，分降人杨伯遇、刘伯林汉军四十六都统并蒙古兵为三道：命其子卓沁、察罕台、谔格德依为右军，循太行而南，破保、遂、中山、邢、洛、磁、相、卫辉、怀、孟诸郡，径抵黄河，掠泽、潞、平阳、太原之间；弟哈萨尔及克特卜齐等为左军，遵海而东，破滦、蓟及辽西诸郡；蒙古主自将与子图垒为中军，破雄、莫、清、沧、景、献、河间、滨、棣、济南等郡。三道兵还，复屯大口，以逼中都。时诸路兵皆往山后防遏，乃签乡民为兵，上城守御。蒙古尽驱其家属来攻，父子兄弟，往往遥呼相应，由是人无固志，故所至郡邑皆下。凡破金九十馀郡，两河、山东数千里，人民杀戮几尽，金帛、子女、羊畜牛马席卷而去，屋庐焚毁，城郭丘墟。惟中都、通、顺、真定、清、沃、大名、东平、德、邳、海州十一城不下。
金张行信言： 自兵兴以来，将帅甚难其人。愿陛下令重臣各举所知，才果可用，褒显奖谕，令其自效，必有奋命报国者。昔李牧为赵将，军功爵赏，皆得自专，出攻入守，不从中覆，遂能北破大敌，西抑强秦。命将若不以文法拘绳、中旨牵制，委任责成，使得尽其智能，则克复之功可望矣。 金主善其言。
蒙古兵围中都。金置招贤所于东华门内外，士庶皆得言事，或不次除官，由是闾阎细民，往往炫鬻求售。王守信者，本一村夫，敢为大言，以诸葛亮为不知兵，完颜寓荐于朝，诏署行军都统。募市井无赖为兵，教阅进退跳跃，大概似童戏；大书 古今相对 四字于旗上，作黄布袍、缁巾、镴牌各三十六事，牛头响环六十四枚，欲以怖敌而走之，大率皆诞妄；因与其众出城，杀百姓之樵采者以为功。贾耐儿者，本岐路小说人，俚语诙嘲以取衣食，制运粮车千辆，是时材木甚艰，所费浩大，观者皆窃笑之。草泽李栋，在大安末，尝事司天监李天惠，依附天文，假托占卜，趋走贵臣，得为天文官。栋尝密奏： 白气贯紫微，主京师兵乱，幸不贯彻，得不成祸。 既而果勒齐杀执中，金主益信之。张行信上言： 《易》称 开国承家，小人弗用 ，圣人所以垂戒后世者，其严如此。今敌兵纵横，人情恟惧，应敌兴理，非贤智莫能。狂子庸流，猥蒙拔擢，参预机务，甚无谓也。 于是金主皆罢之。
金珠赫寽果勒齐辟御史李英为经历官。英上书于果勒齐曰： 中都之有居庸，犹秦之有崤、函、蜀之有剑门也。迩者撤居庸兵，我势遂去。今土豪守之，朝廷当遣官节制。失此不图，忠义之士，将转为它矣。 又曰： 可镇抚宣德、德兴馀民，使之从戎，所在自有宿藏，是以取给，是国家不费斗粮尺帛，坐收所失之关隘也。居庸咫尺，在都之北，而不能卫护，英实耻之。 果勒齐奏其书，即除工部员外郎，充宣差都提控，居庸等关隘悉隶焉。
金元帅右都监内族额尔克率兵五千护粮通州，遇蒙古兵辄溃。张行信上言曰： 御兵之道，无过赏罚。使其临敌有所慕而乐于进，有所畏而不敢退，然后将士用命而功可成。若额尔克败衄，宜明正其罪。朝廷宽容，一切不问，臣恐御军之道未尽也。 金主报曰： 卿意具悉，额尔克已下狱矣。 
金山东被兵，郡县望风而遁，泰安州刺史和速嘉安礼独城守。或劝其去，安礼曰： 我去，城谁与保？且为人臣而避难，不负国家之恩乎？ 乃团练缮完，为守御计。已而蒙古兵至，攻旬日，不能下，谓之曰： 此孤城耳，内无粮储，外无兵援，不降，无遗类矣。 安礼不听。城破，被执，或指为酒监，安礼曰： 我刺史也，何以讳为！ 使之跪，安礼不屈，遂以戈桩其胸而杀之。诏赠泰定军节度使，谥坚贞。安礼，大名路人也。
是岁，两浙诸州大水，赈之。
○宁宗法天备道纯德茂功仁文哲武圣睿恭孝皇帝嘉定七年（金贞祐二年，蒙古太祖九年）
春，正月，丁卯朔，金以边事未息，免朝贺。
四川制置使安丙，遣提举阜郊博马务何九龄等率诸将及金人战于秦州城下，败还。沔州都统制王大才，执九龄等七人，斩之，枭首境上，而讼丙于朝，谓有异志。
辛未，蒙古兵攻金彰德府，知府洪果玖珠死之。玖珠，临潢人也。
丁丑，参知政事章良能卒。
乙未，蒙古兵入怀州，金沁南军节度使宛平宋扆死之。
是月，金李英乘夜与壮士李雄、郭仲元等四百九十人出中都城，缘西山进至佛岩寺，令雄等下山招募军民，旬日，得万馀人，择众所推服者领之，诡称土豪，屡与蒙古兵战，被创，召还。
金知大兴府事胥鼎，以在京贫民阙食者众，宜立法赈救，上言： 京师官民有能赡给贫民者，宜计所赡，迁官升秩，以劝奖之。 遂定权宜鬻恩例格。
二月，丁未，青羌卜笼十二骨来降。卜笼，青羌部族也，性残忍，多器械，仰掳掠为生。十二骨者，十二种也。
三月，丁卯，召安丙为同知枢密院事，以成都路安抚使董居谊为四川制置使。
庚辰，金遣使来督二年岁币。
金参知政事耿端义，以中都围久，将帅皆不肯战，言于金主曰： 今日之患，东海启之。士卒纵不可使，城中军自都统至穆昆不啻万馀，遣此辈一出，或可以得志。 议竟不行。
癸未，金主以粮运道绝，下令括粟，中都大扰。张行信上书曰： 近日朝廷令知大兴府胥鼎便宜计画军食，因奏许人纳粟买官。既又遣参知政事鄂屯忠孝括官民粮，户存两月，馀悉令输宫。酬以爵级、银钞。时有粟者，或先具粟于鼎，未及入官。忠孝复欲多得，以明己功，凡鼎所籍者，不除其数，民甚苦之。今米价踊贵，无所从籴，民粮止两月，又夺之。敌兵在迩，人方危惧，若复无聊，或生他变，则所得不偿所损矣。 金主善其言，命行信偕近臣审处。仍谕忠孝曰： 极知卿尽心于公，然国家本欲得粮，今既得矣，姑从人便可也。 
戊子，金以濮王守纯为殿前都点检兼侍卫亲军都指挥使、权都元帅府事。
蒙古主驻金中都之北郊，诸将请乘胜破燕，蒙古主不从，遣萨巴勒谓金主曰 汝山东、河北郡县，悉为我有，汝所守惟燕京耳。天既弱汝，我复迫汝，天其谓我何！我今还军，汝不能犒师以弭我诸将之怒耶？ 平章政事珠赫寽果勒齐谓金主曰： 蒙古人马疲病，当决一战。 都元帅完颜承晖曰： 不可。我军身在都城，家属各居诸路，其心向背未可知，战败必散，苟胜，亦思妻子而去。社稷安危，在此一举，莫如遣使议和，待彼还军，更为之计。 左丞相图克坦镒亦以和亲为便。金主然之，遣承晖诣蒙古请和。壬寅，以东海郡侯女为岐国公主，归于蒙古主，蒙古所称公主皇后也。并以金帛、童男女五百、马三千赂之。蒙古兵退，中都解严，仍遣承晖送出居庸。
壬辰，蒙古兵破金岚州，镇西军节度使乌库哩仲温死之。
夏，四月，乙未朔，金以胥鼎为右丞。以蒙古和议成，大赦，命布萨安贞为宣抚使，安辑遗黎。安贞，揆之子也。
金南京留守布萨端等请幸南京，金主将从之。左丞相图克坦镒曰： 銮舆一动，北路皆不守矣。今已讲和，聚兵积粟，固守京师，策之上也。南京四面受兵；辽东根本之地，依山负海，其险足恃，御备一面，以为后图，策之次也。 金主不从。庚戌，镒卒。镒明敏方正，学问渊贯，一时名士皆出其门。
金以张行信为山东转运按察使。
将行，求入见，言曰： 参政鄂屯忠孝，饰诈不忠，临事惨刻，党于赫舍哩执中，罪状显著，无事之时，犹不容一相非才；况今多故，乃使此人与政，如社稷何！ 金主曰： 朕初即位，当以礼进退大臣，卿语其亲知，讽令求去可也。 行信以语右司郎中巴图鲁，巴图鲁以金主意告忠孝，忠孝靦然不恤。顷之，出知济南府。
五月，甲戌，金霍王从彝卒。
丁丑，太白经天。
乙酉，赐礼部进士袁甫以下五百四人及第、出身。
辛巳，金迁东海侯、镐励五家属于郑州。
金主以国蹙兵弱，财用匮乏，不能守中都，乃决意南迁。太学生赵昉等上章极论利害；以大计已定，不能中止，皆慰谕而遣之。命平章政事、都元帅承晖，尚书左丞穆延尽忠，奉太子守忠留守中都，遂与六宫启行。以巴图鲁李英为御前经历官。诏曰： 扈从军马，朕自总之，事有利害，可因近侍局以闻。 
蒙古主闻之，怒曰： 既和而迁，是有疑心而不释，特以解和为款我之计耳。 复图南侵。
金主至良乡，命扈卫糺军元给铠马，悉复还官。糺军怨之，遂作乱，杀其主帅索珲而推札达、贝实勒、札拉尔三人为帅，北还。承晖闻变，以兵阻卢沟，札达击败之，遣使乞降于蒙古。
蒙古主遣舒穆噜明安及繖格巴图援之，入古北口，徇景、蓟、檀、顺诸州。诸将议欲屠之，明安曰： 此辈当死，今若生之，则彼之未附者皆闻风而自至矣。 蒙古主从之。明安等遂与札达合兵逼中都。
金主闻之，遣人召太子，应奉翰林文字完颜素兰以为不可。珠赫寽果勒齐曰： 主上居此，太子宜从。且汝能保都城必完乎？ 素兰曰： 完固不敢必，但太子在彼，则声势俱重，边隘有守，则都城无虞。昔唐明皇幸蜀，太子实在灵武，盖将以系天下之心也。 不从，竟召太子。
杨安儿贼党日炽，潍州李全等并起剽掠。全，即开禧中戚拱结以复涟水者也。贼皆衣红，时目为红袄贼。全与仲兄福尤桀奡，刘庆福、国用安、郑衍德、田四子、洋子潭等皆附之，与安儿相应。金宣抚使布萨安贞至益都，败安儿于城东。安儿奔莱阳，莱州徐汝贤以城降，安儿势复振。登州刺史耿格开门纳州印，郊迎安儿，发帑藏以劳贼。安儿遂僭号，置官属，改元天顺，凡诏表、符印、仪式，皆格草定。遂陷宁海，攻潍州。伪元帅郭方三据密州，略沂、海。李全犯临朐，扼穆陵关，欲取益都。安贞以沂州防御使布萨琉嘉为左翼，安化军节度使完颜恩楞讨之。
六月，甲午朔，金以按察转运使高汝砺为参知政事。
甲辰，以旱，命诸路监司、守臣决滞讼。壬子，释大理、三衙及两浙路杖以下囚。
自史弥远得政，廷臣俱务容默，无敢慷慨尽言者。权刑部侍郎刘龠奏： 愿诏大臣，崇奖忠谠以作士气，深戒谀佞以肃具僚。 未几，监进奏院陈宓上封事言： 宫中宴饮，或至无节；非时赐予，为数浩穰。一人蔬食，而嫔御不废于击鲜；边事方殷，而桩积反资于妄用。此宫闱仪刑有未正也。大臣所用，非亲即故，执政择易制之人，台谏用慎默之士，都司枢掾，无非亲昵，贪吏无不得志，廉吏动招怨尤，此朝廷权柄有所分也。钞盐变易，楮币称提，安边所创立，固执己见，动失人心。败军之将，躐跻殿岩，庸鄙之夫，又尹京兆。宿将有守城之功，以小过而贬；三衙无汗马之劳，托公勤而擢。此政令刑赏多所舛逆也。若能交饬内外，一正纪纲，天且不雨，臣请伏面谩之罪。 奏入，弥远不乐。帝为罢中宫庆寿、三衙献遗。宓，俊卿之子也。
秋，七月，甲子朔，以左谏议大夫郑昭先签书枢密院事。
庚辰，金布萨安贞军昌邑东，徐汝贤等以三州之众十万来拒战，自午抵暮，转战三十里，杀贼数万。壬午，贼棘七率众四万陈于辛河，安贞令琉嘉由上流胶西济，继以大兵，杀获甚众。甲申，安贞军至莱州，伪宁海州刺史史泼立以二十万陈于城东。琉嘉先以轻兵薄贼，诸将继之，贼大败，招之降，不应。安贞遣莱州黥卒曹全等诈降于汝贤为内应，曹全与贼戍卒姚云相结，约纳官军。丁亥夜，曹全缒城出，潜告琉嘉，琉嘉募勇敢士三十人，从曹全入城，云纳之，大军毕登，斩汝贤。安儿脱身走，耿格、史泼立皆降。琉嘉略定胶西诸县，袭杀郭方三，复密州。
金人来告迁。庚寅，起居舍人真德秀上疏，请罢金岁币，其略曰： 女真以蒙古侵凌，徙都于汴，此吾国之至忧也。盖蒙古之图灭女真，犹猎师之志在得鹿，鹿之所走，独必从之。既能越三关之阻以攻燕，岂不能绝黄河一带之水以趋汴？使蒙古遂能如刘聪、石勒之据有中原，则疆域相望，便为邻国，固非我之利也；或如耶律德光之不能即安中土，则奸雄必将投隙而取之，尤非我之福也。今当乘敌之将亡，亟图自立之策，不可乘敌之未亡，姑为自安之计也。夫用忠贤，修政事，屈群策，收众心者，自立之本；训兵戎，择将帅，缮城池，饬戍守者，自立之具。以忍耻和戎为福，以息兵忘战为常，积安边之金缯，饰行人之玉帛，女真尚存，则用之女真，强敌更生，则施之强敌，此苟安之计也。陛下以自立为规模，则国势日张；以苟安为志向，则国势日削；安危存亡，皆所自取。若夫当事变方兴之日，而示人以可侮之形，是堂上召兵，户内延敌也。 帝纳之，议罢岁币。淮西转运使乔行简上书丞相曰： 蒙古渐兴，其势已足以亡金。金，昔我之雠也，今吾之蔽也。宜姑与币，使得拒蒙古。 议不决。
是月，夏左枢密使万庆义勇，遣二僧赍蜡书来四川，议夹攻金以恢复故疆，制置使董居谊不报。由是夏讯中绝。
金主至南京，诏立元妃都察氏为皇后。后本王氏，中都人，都察，其赐姓也。姊有姿色，为金主所纳，封淑妃，至是亦晋封元妃。
八月，庚子，金太子守忠至自中都。
癸卯，金复来督岁币。
乙巳，太白经天。
戊申，以安丙为观文殿学士，知潭州。
甲寅，金完颜素兰上书曰： 昔东海在位，信用谗谄，疏斥忠良，以致小人日进，君子日退，纪纲紊乱，法度益隳。风折城门之关，火焚市里之舍，盖上天垂象以儆惧之也；东海不悟，遂至灭亡。诚能大明黜陟以革东海之政，则治安之效，可指日而待也。陛下不思出此，辄议南迁，诏下之日，士民相率上章请留；启行之期，风雨不时，桥梁数坏。人心天意，亦可见矣！陛下为社稷计，宫中用度，皆从贬损，而有司复多置军官，不恤妄费，甚无谓也。或谓军官之众，所以张大威声，臣窃以为不然。不加精选而徒务其多，缓急临敌，其可恃乎？且中都惟因粮乏，故车驾至此。稍获安地，遂忘其危，万一再如前日，未知有司复请陛下何之也！ 
九月，壬戌朔，日有食之。太白昼见。
乙丑，史弥远上《高宗中兴经武要略》。
冬，十月，丁酉，蒙古兵徇金顺州，劝农使王晦死之。
晦，泽州高平人，被执时，谓其爱将牛斗曰： 若能死乎？ 曰： 斗蒙公见知，安忍独生！ 遂并见杀。
壬寅，金穆延尽忠进平章政事。以富珠哩德裕为参知政事。旋命德裕行尚书省于大名府，令其贬损用度。
丙辰，蒙古取金成州。
金德州防御使完颜绰诺伏诛。
蒙古穆呼哩攻辽东高州，卢琮、金朴等降。锦州张鲸杀其节度使，自立为临海王，降于蒙古。
十一月，辛丑朔，遣聂子述使金贺正旦，刑部侍郎刘龠等言其不可。太学诸生上书请斩乔行简，不报。
丁卯，金以布萨端为左丞相。
金兰州译人程陈僧叛，西结夏人为援。
十二月，嗣秀王师揆卒。
金曲赦山东，唯杨安儿、耿格不赦。乙卯，格伏诛。
金军方攻贼于大沫堌。知东平府事乌凌阿以闻赦，即引军还。贼众乘之，复出为患。金主以陕西统军使完颜弼知东平府。其后安儿与其党汲政等乘舟入海，欲走岠嵎山，舟人曲成等击之，安儿坠水死。
蒙古兵徇金懿州，节度使高闾山死之。闾山，析木人，为政严酷，乃能以死事著。
青羌既降，守臣袁楠知蓄卜势孤，遣人谕降，蓄卜疑不敢出；复遣汉人入蓄为质，蓄卜从三百人至州，楠坐受其降，厚犒之。蓄卜留州城十日，将渡河，送还汉质。自蓄卜犯边至此，更七年而后定云。
金遣使招耶律琉格降，许以重禄；琉格不从。金主怒，复遣宣抚万努领军四十馀万攻之。琉格迎战于归仁县北河上，金兵大溃，万努收散卒奔东京。安东同知阿林惧，遣使求附，于是尽有辽东州郡，遂都咸平，号为中京。金左副元帅伊喇都以兵十万攻琉格，琉格拒战，败之。
○宁宗法天备道纯德茂功仁文哲武圣睿恭孝皇帝嘉定八年（金贞祐三年，蒙古太祖十年）
春，正月，乙丑，金命山东安抚使布萨安贞等讨红袄贼刘二祖。
辛未，以师禹为嗣秀王。师禹，师揆弟也。
丁亥，金北京宣差提控完颜实寽，杀宣抚使兼留守鄂屯襄，推乌库哩音达珲为帅。实寽为宣抚使所杀。
丁丑，金右副元帅富察齐锦以通州降于蒙古，舒穆噜明安命复其职，置之麾下，遂驻军于中都南建春宫。
乙丑，金太子守忠卒，谥庄献。
夏人攻金环州，二月，辛卯，刺史乌库哩延寿等击却之。
丙午，知枢密院事雷孝友罢。
金尚书省以南迁后，吏部秋冬置选南京，春夏置选中都，赴调者不便，请并选于南京；从之。
丁未，金布萨安贞遣提控赫舍哩约赫德，破巨蒙等四堌及破马耳山，杀红袄贼四千馀，遂会宿州兵同攻大沫堌；贼千馀逆战，骑兵击之，尽殪。提控穆延夺其北门以入，别军取贼水寨，诸军继进，杀贼五千馀。刘二祖被创，擒斩之。杨安儿馀党李思温等保大、小嵕角子山，金兵击破之。
安儿妹妙真，号四娘子，勇悍善骑射，贼党刘福等奉之，称为姑姑，众尚数万，掠食磨旗山。李全率众附之，妙真与之通，遂以为夫。
蒙古穆呼哩遣部将史天祥等进攻北京，乌库哩音达珲举城降。穆呼哩怒其降缓，欲坑其众。舒穆噜额森谏曰： 北京为辽西重镇，当抚之以慰人望，奈何坑之？ 穆呼哩乃止。以音达珲权北京留守，乌页尔权兵马都元帅。
金兴中府元帅石天应降于蒙古，蒙古以为兴中府尹。
三月，辛巳，应贤良方正能直言极谏科何致，坐妄造事端，荧惑众听，配广西牢城。
癸未，安定郡王伯柷卒。
己丑，金禁州县置刃于杖以决罪人。
金中都久被围，右丞相、都元帅承晖，以右丞穆延尽忠久在军旅，委以腹心，而己总持大纲，期于保完都成。及富察齐锦叛，中都益急，金主遣左监军永锡、左都监乌库哩庆寿将兵三万九千，御史中丞李英运粮大名，行省富珠哩德裕调遣继发，以救中都。承晖遣间使奉矾书奏曰： 齐锦既降，城中莫有固志，臣虽以死守之，岂能持久！伏念一失中都，辽东、河朔皆非我有。诸军倍道来援，犹冀有济。 永锡军至涿州之旋风寨，与蒙古兵遇而溃。李英收清、沧义军数万以进，遇蒙古兵于霸州。英驭众素无纪律，又值被酒，遂大败，尽失其所运粮，英死，士卒歼焉。庆寿军闻之，亦溃归。由是中都孤立，内外不通。
夏，四月，癸卯，诏中外臣民直言时政得失。
金用山东西路宣抚副使完颜弼言，招大沫堌渠贼孙邦佐、张汝檝以五品职，下诏湔洗其罪。汝檝寻谋复叛，为弼所杀。
金平章珠赫寽果勒齐居中专政，忌承晖成功，诸将又皆顾望，虽屡遣援兵，而终无一人至中都者。
先是完颜素兰自中都计议军事回，上书求见，乞屏左右。金主召至近侍局，给纸答刂，令书所欲言。书未及半，金主出御便殿见之，悉去左右，惟近侍局直长赵和仲在焉。素兰言： 臣闻兴衰治乱，有国之常，在所用之人何如耳。用得其人，虽衰乱尚可扶持；一或非才，则治安亦乱矣。向者糺军之变，中都帅府自足剿灭，朝廷措置乖方，遂不可制。臣自外风闻皆平章果勒齐之意。 金主曰： 何以知之？ 素兰因陈其交结状，金主颔之。素兰又曰： 果勒齐本无勋劳，亦无公望，向以畏死故，擅诛赫舍哩执中，盖出无聊耳。一旦得志，妒贤能，树奸党，窃弄国权，自作威福。去年，都下书生樊知一者，诣果勒齐，言糺军不可信，恐终作乱，遂以刀杖决杀之，自是无复敢言军国利害者。昔东海时，执中跋扈无上，天下知之而不敢言，独台臣乌库哩德升、张行信弹劾其恶，东海不察，卒被其祸。今果勒齐之奸过于执中远矣，台谏当言责，迫于凶威，噤不敢言。然内外臣庶，见其恣横，莫不扼腕切齿，欲剚以刃，陛下何惜而不去之耶？ 金主曰： 此大事，汝敢及之，甚善。 素兰请召还承晖。金主曰： 都下事殷，丞相恐不可辍。朕徐思之。 素兰出，金主复戒曰： 今日与朕对者，止汝二人，慎无泄也！ 寻令素兰再任监察御史。
蒙古舒穆噜明安攻金之万宁宫，克之，取富昌、丰宜二关，拔固安，中都危在旦夕。承晖与穆延尽忠会议，期同死社稷。尽忠不从，承晖怒，即起还第。然兵柄既皆属尽忠，承晖无如之何，乃辞家庙，召左司郎中赵思文，谓之曰： 事势至此，惟有一死以报国家！ 五月，庚申，承晖作遗表，付尚书省令史师安石书之，皆论国家大计及果勒齐奸状，且谢不能终保都城之罪，从容若平日。尽出财物，召家人，随年劳多寡分给之。举家号泣，承晖神色泰然，方与安石举白引满曰： 承晖于《五经》皆经师授，谨守而力行之，不为虚文。 既被酒，取笔与安石诀，最后倒写二字，投笔曰： 遽尔谬误，得非神志乱耶？ 谓安石曰： 子行矣！ 安石出门，闻哭声，则已仰药死矣。家人匆匆瘗庭中。
、是日暮，凡在中都妃嫔，闻尽忠将南奔，皆束装至通玄门。尽忠绐之曰： 我当先出，为诸妃启途。 乃与爱妾及所亲者先出城，不复反顾。蒙古兵入城，户部尚书任天宠、知大兴府高霖皆及于难，宫室为乱兵所焚。及明安至，官属、父老出迎，明安曰： 负固不服，以至此极，非汝等罪，守者之责也。 悉令安业。时蒙古主避暑桓州，闻中都破，遣使劳明安等，悉辇其府库之实北去。于是金祖宗神御及诸妃嫔皆沦没。尽忠行至中山，谓所亲曰： 若与诸妃偕来，我辈岂得至此！ 
安石奉承晖遗表至汴，赠承晖尚书令、广平郡王，谥忠肃。尽忠旋亦至，金主释其罪不问，仍以为平章政事。
蒙古以舒穆噜明安为太傅，封邵国公，兼管蒙古、汉军兵马都元帅。明安旋以疾卒。
蒙古主访求辽旧族，得金左右司员外郎耶律楚材，召谓之曰： 辽、金世仇，朕为汝雪之。 对曰： 臣父祖尝委贽事之，既为之臣，敢仇君耶！ 蒙古主异其言，处之左右。楚材身长八尺，美须宏声，都木达王托云八世孙，尚书右丞履之子也。
辛未，金立皇孙铿为皇太孙。
癸酉，金进士葛城刘炳条便宜十事： 一曰任诸王以镇社稷。臣观往岁王师，屡战屡衄。承平日久，人不知兵，将帅非材，既无靖难之谋，又无效死之节，外托持重之名，内为自安之计，择骁果以自随，委疲懦以临阵，阵势稍动，望尘先奔，士卒从而大溃；朝廷不加诘问，辄为益兵，是以法度日紊，土地日蹙。自大驾南巡，远近益无固志，任河北者以为不幸，逡巡退避，莫之敢前。臣愿陛下择诸王之英明者，总监天下之兵，北驻重镇，移檄远近，则四方闻风者皆将自奋。二曰结人心以固基本。今艰危之后，易于为惠，愿宽其赋役，信其号令，凡事不便者一切停罢。三曰广收人才以备国用。备岁寒者必求貂狐，适长涂者必蓄骐骥；河南、陕西有操行为民望者，稍擢用之，阴系天下之心。四曰选守令以安百姓。今众庶已敝，官吏贪暴昏乱，与奸为市，公有斗粟之赋，私有万钱之求，远近嚣嚣，无所控告；自今非才器过人、政迹卓异者，不可任此职。五曰褒忠义以励臣节。忠义之士，奋身效命，有司略不加省，弃职者顾以恩贷，死事者反不见录，天下何所慕惮而不为自安之计耶！六曰务农力本以广蓄积。此当今之要务也。七曰崇节俭以省财用。今海内虚耗，纾生民之急，无大于此者。八曰去冗食以助军费。九曰修军政以习守战。十曰修城池以备守御。 金主虽异其言而不能用，以补御史台令史。
秋，七月，戊午朔，蒙古取金济源县。
辛酉，以郑昭先参知政事，礼部尚书曾从龙签书枢密院事。
成忠郎李珙，投匦为杨巨源讼冤。壬戌，诏四川立巨源庙，名曰褒忠，赠官，录其后。
庚辰，诏皇帝搢更名思正，皇侄均更名贵和。
金主闻河北讥察官要求民财始听渡河者，民避兵至或饿死、自溺，命御史台体访之。
丙子，金尚书省奏给皇太孙岁赐钱，金主不从，曰： 襁褓儿安所用之！ 
甲申，金改交钞名 贞祐宝券 。
自泰和以来，交钞日多而轻，乃更作二十贯至百贯、二百贯、千贯，谓之大钞。初虽稍重，未几益轻而愈滞，市邑视为无益之物。富家内困藏镪之限，外敝交钞屡更，皆至窘败，谓之 坐化 。商人往往舟运贸易于江、淮、钱多入宋。至是改名而弊如故。
金工部下开封市白牯，取皮治御用鞠仗，器物局副使珠赫寽筠寿，以其家所有鞠仗以进，因奏曰： 中都食尽，远弃庙社，陛下当坐薪悬胆之日，奈何以球鞠细物，动摇民间，使屠宰耕牛以供不急之用 非所以示百姓也。 金主不怿。旋出筠寿为桥西提控。
红罗山寨主杜秀降于蒙古，以秀为锦州节度使。
蒙古主驻军鱼儿泺，遣繖格巴图帅万骑自西夏趋京兆，以攻金潼关，不能下，乃由留山小路趋汝州，遇山涧，辄以铁枪相锁，连接为桥以渡，遂赴汴京。金主急召花帽军于山东，蒙古兵至杏花营，距汴京二十里，花帽军击败之。蒙古兵还兵陕州，适河冰合，遂渡而北，金人转守关辅。时蒙古兵所向皆下，金人遣使求和。蒙古主欲许之，谓萨木哈曰： 辟如围场中麞鹿，吾已取之矣，独馀一兔，盍遂舍之！ 萨木哈耻于无功，不从，遣伊实里谓金主曰： 若欲议和，以河北、山东未下诸城来献，及去帝号称臣，当封汝为河南王。 议遂不成。
八月，戊子朔，金以陕西统军使完颜哈达签书枢密院事。
己丑，赐张栻谥曰宣。
庚子，全主虑平阳城大，兵食不足，议弃之，宰执不可。乃以太常卿侯挚为参知政事，行中书省于河北东、西两路。
蒙古以史天倪南伐，授右副都元帅，赐金虎符。遂取金平州，经略使奇珠降。
蒙古穆呼哩遣史进道等攻广宁府，降之。
是月，兰州盗程彦晖求内附，四川制置使董居谊却之。
九月，乙亥，申严两浙围田之禁。
金穆延尽忠与果勒齐不相能，而果勒齐恃近侍局为内援，尽忠患之，乘间言于金主，请以完颜素兰为近侍局。金主曰： 近侍局例注本局人及宫中出身，杂以它流，恐或不和。 尽忠曰： 若给使左右，可止注本局人；既令预政，固宜慎选。 金主曰： 何谓预政？ 尽忠曰： 中外之事，得议论访察，即为预政矣。 金主曰： 自世宗、章宗朝许察外事，非自朕始也。如请谒、营私，拟除不当，台谏不职，非近侍体察，何由知之？ 参知政事乌库哩德升曰： 固当慎选其人。 金主曰： 朕于庶官，曷尝不慎！有外似可用而实无才力者，视之若忠孝而包藏悖逆者，富察齐锦以刺史立功，骤升显贵，辄怀异志；富鲜万努委以辽东，乃复肆乱；知人之难如此，朕敢轻乎？ 德升曰： 比来访察开决河堤，水损田禾，覆之皆不实。 金主曰： 朕自今不敢问若辈，外间事皆不知，朕干何事，但终日默坐，听汝等所为矣。方朕有过，汝等不谏，今乃面讦，此岂为臣之义哉？ 未几，或告尽忠谋逆，下狱，诛之。德升旋出为集义军节度使。尽忠之弃中都也，金主释不诛，至是乃以论近侍局获罪。以后近侍局益横，中外蔽隔，以至于亡。
红袄贼周元儿陷金深、祁二州，束鹿、安平、无极等县，真定帅府以计破之，斩元儿及其党五百馀人。
自杨安儿、刘二祖败后，河北残破，干戈相寻，红袄贼馀党往往复相团聚。金军虽时有斩获，不能除也，大概皆李全、国用安、时青之徒焉。
是秋，蒙古取金城邑凡八百六十有二。
冬，十月，江东计度转运副使真德秀朝辞，言曰： 金自南迁，其势日蹙，蒙古、西夏，东出潼关，深入许、郑，攻围都邑，游骑布满山东，而金以河南数州之地，抗西北方张之师，加以群盗纵横，叛者四起，危急如此。臣谨案图史，女真叛辽在政和甲午，其灭辽也在宣和己巳。而犯中原即于是年之冬。今日天下之势，何以异政、宣之时！陛下亦宜以政、宣为鉴。臣观蒙古之在今日，无异昔日女真方兴之时，一旦与我为邻，亦必祖述女真已行之故智。盖女真尝以燕城归我矣，今独不能还吾河南之地以观吾之所处乎？受之则享虚名而召实祸，不受则彼得以陵寝为词，仗大义以见攻。女真尝与吾通好矣，今独不能卑辞遣使以观吾之所启乎？从之则要索无厌，不从则彼得藉口以开衅端，不可不预图所以应之也。 因以五不可为献： 一曰宗社之耻不可忘，二曰比邻之盗不可轻，三曰幸安之谋不可恃，四曰导谀之言不可听，五曰至公之论不可忽。 反覆极言，帝不能用。
金以衍圣公孔元措为太常博士。或言宣圣坟庙在曲阜，宜遣之奉祀，金主以元措圣人之后，山东寇盗纵横，恐罹其害，是使之奉祀而反绝之也，故有是命。
夏人攻金保安、延安，陷临洮。
金宣抚使富鲜万努据辽东，僭称天王，国号大真，改元天泰。
十一月，丙辰朔，封伯泽为安定郡王。
夏人攻金绥德及熟羊寨，皆为守将所败。
蒙古兵徇金彰德府，知府图们色埒死之。
蒙古史天祥攻金兴州，擒节度使赵守玉。
耶律琉格破东京。
克特格娶万努之妻李仙娥，琉格不直之，有隙。既而耶斯布等劝琉格称帝，琉格曰： 向者吾与案陈那衍盟，愿附大蒙古国，削平疆守，倘食其言而自为东帝，是逆天也。 众请愈力，琉格称疾不出，潜与其子薛闇奉金币九十车入觐于蒙古。蒙古主曰： 汉人先讷款者先引见。 太傅阿哈曰： 刘伯林纳款最先。 帝曰： 伯林虽先，然迫于重围而来，未若琉格仗义效顺也，其先琉格。 既见，蒙古主大悦，因问： 旧何官？ 对曰： 辽王。 命赐金虎符，仍辽王。又问： 户籍几何  对曰： 六十馀万。 蒙古主曰： 可发三千人为质，朕发蒙古三百人往取之。 琉格遣奇努等与俱，且命拘系克特格以来。克特格惧，与耶斯布等绐其众曰琉格已死，遂以其众叛，杀所遣三百人，唯三人逃归。
十二月，乙酉朔，金徙朔州民屯岚、石、隰、吉、绛、解等州。
壬辰，金泰康县民刘全、时温、东平府民李宁谋反，伏诛。
乙巳，蒙古兵徇金大名府。
癸丑，金皇太孙鉴卒，谥冲怀。
蒙古以张鲸总北京十提控兵，从夺呼兰萨里必南伐。鲸怀反侧，穆呼哩觉之，令舒穆噜额森监其军。至平州，鲸称疾不进，额森执而杀之。鲸弟致，杀长史，据锦州，自称瀛王，改元兴隆，下平、滦、瑞、利、义、懿、广宁等州。穆呼哩率先锋蒙古布哈、权帅乌页尔等军讨之。
是岁，两浙、江东西路旱、蝗。
○宁宗法天备道纯德茂功仁文哲武圣睿恭孝皇帝嘉定九年（金贞祐四年，蒙古太祖十一年）
春，正月，乙丑，赐吕祖谦谥曰成。
庚午，蒙古取金曹州。
己卯，金立皇子遂王守礼为皇太子。
二月，甲申朔，日有食之。
金命皇太子控制枢密院事。
蒙古围金太原府，己亥，攻下霍山诸隘。
辛亥，东、西两川地大震。
金同知观州张开复河间府、沧、献等州，并属县十三。
三月，乙卯，东，西两川地震；甲子，又震。马湖夷界山崩八十里，江水不通。丁卯，又震；壬申，又震。
是月，金复恩、邢二州。
夏，四月，癸巳，金张开复青州等十一城。
甲午，金皇太子守礼改赐名守绪。
戊戌，秦州人唐进，与其徒何进等引众十万来归，四川制置使董居谊拒却之。
金知平阳府胥鼎，闻蒙古兵度潼关，即遣必喇阿噜岱、图克坦伯嘉帅兵万五千，由便道济河趋关陕，而自以精兵援汴京。又遣布萨萨固珠帅兵会诸将，以拒蒙古兵之自关而东者。金主拜鼎尚书左丞，行省事于平阳。
五月，癸酉，太白昼见。
金来远镇获谍者陈岊等，知夏人将图巩州，窥长安，命陕西行省严为之备。夏人修来羌城界河桥，元帅右都监完颜萨布遣兵焚之，俘馘甚多。
六月，辛卯，西川地震；壬辰，又震；乙未，又震。黎州山崩。
丁未，金改宣抚司为经略司。
壬辰，张致降金，金以致行北京路元帅府事。
秋，七月，癸丑朔，金昭义军节度使必喇阿噜岱复威州及获鹿县。
金侯挚行省于东平，获红袄贼，讯之，知其渠帅郝定僭号、署官、改元，已攻陷滕、兗、单诸州，莱芜、新泰等十馀县，道路不通。挚帅师进击，执定送南京，诛之。
闰月，壬午朔，日有食之。
辛卯，金复深州。
八月，金定僧道纳粟补威仪、监寺之令。
夏人入金安寨堡，元帅左监军乌库哩庆寿遣军败之。
丙子，蒙古攻金延安。
己卯，夏人入金结耶觜川，守将击走之。
九月，辛巳朔，蒙古攻金坊州，金主命御史大夫永锡领兵赴陕西，便宜从事。
壬辰。蒙古攻金代州，经略使鄂屯绰和尚死之。蒙古繖格巴图鲁率师由西夏趋关下。冬，十月，越潼关。金安西军节度使尼庞古富勒呼战殁。
癸亥，西川地震；甲子，又震。
金复东海侯为卫王，谥曰绍，徙其家属及镐厉王家属于南京。
蒙古兵次嵩、汝间，金御史台言： 敌兵逾潼关、崤、渑，深入重地，近抵西郊。彼知京师屯宿重兵，不复扣城索战，但以游骑遮绝道路，而别兵攻击州县，是亦困京师之渐也。若专以城守为事，中都之危，又将见于今日；况公私蓄积，视中都百不及一。愿陛下命陕西兵扼潼关，与伊尔必斯为掎角之势，选在京勇敢之将十数人，各付精兵，随宜伺察，且战且守；复谕河北，亦以此待之。 金主以奏付尚书省。平章珠赫寽果勒齐曰： 台官素不习兵，备御方略，非所知也。 遂止。果勒齐以蒙古兵日逼，欲以重兵屯驻汴京以自固，州县残破不复恤，金主惑之。
金河南行省胥鼎，遣潞州元帅左监军必喇阿噜岱山军一万，孟州经略使图克坦伯嘉以军五千，由便道济河趣关陕，自将平阳精兵援南京，金主命枢密院督军应之。
金行枢密院、知河南府事完颜哈达以征兵失律，坐诛。
富鲜万努降于蒙古，而以其子迪格入侍。既而复叛，僭称东夏。
十一月，乙酉，金元帅右都监完颜萨布，奏大败夏人于定西。
蒙古兵次于渑池，金右副元帅富察伊尔必斯军溃而遁。
金胥鼎虑蒙古兵扼河，乃檄张、解、隰、吉、孟州五经略司，相与会师，为夹攻之势。及蒙古自三门集津北渡至平阳，鼎遣兵拒战，蒙古兵败去。金人复潼关。
金河南路统军使赫舍哩萨哈，以发兵后期坐诛。
蒙古穆呼哩以张致兵精，且依险为阻，欲设奇取之，乃遣乌页尔等别攻溜石山堡，且谕之曰： 汝等急攻溜石，败必遣兵往援，我出其不意，断其归路，可一战擒也。 又令蒙古布哈别屯永德县西十里以伺之。致闻溜石被围，果以兵往救，蒙古布哈遣骑扼其归；且驰报穆呼哩，使夜半引军疾驰，比曙，抵神水，与致遇，布哈兵亦会，前后夹击，大破之，致遂奔溃，进围锦州。致屡战不利，乃闭门守，月馀，其监军商益缚致出降，穆呼哩杀之。
十二月，癸亥，蒙古攻金平阳。
丙寅，蒙古攻金大名府。
壬申，蒙古兵进自代州神山、横城及平定、承天镇诸隘，攻太原府。金宣抚使乌库哩礼遣人间道赍矾书至南京告急，诏发潞州元帅府、平阳、河中、绛、孟宣抚司兵援之。
乙亥，金珠赫寽果勒齐请修南京里城。金主曰： 民力已困，此役一兴，病滋甚矣，城虽完固，朕亦何能安此乎？ 
乙亥，金珠赫寽果勒文请修南京里城。金主曰： 民力已困，此役一兴，病滋甚矣，城虽完固，朕亦何能安此乎？ 
是岁，奇努、金山、青狗、统古与等，推耶斯布僭帝号于澄州，国号辽，改元天威。以辽王琉格兄通喇为平章，置百官。方阅月，其元帅青狗叛归于金，耶斯布为其下所杀，推其丞相奇努监国，与其行元帅锡尔分兵民为左、右翼，屯开保州关，金盖州守将重嘉努引兵攻败之。琉格引蒙古军数千适至，得兄通喇并妻姚里氏、户二千。锡尔引败军东走，琉格追击之，还，度辽河，招抚懿州、广宁，徙居临潢府。奇努走高丽，为金山所杀。金山又自称国王，改元天德。统古与复杀金山而自立，赫舍杀之，亦自立。
○宁宗法天备道纯德茂功仁文哲武圣睿恭孝皇帝嘉定十年（金兴定元年，蒙古太祖十二年）
春，正月，癸未，贺正旦使陈伯震自金辞还。金主谓宰臣曰： 闻恩州南境有盗，此乃彼界饥民沿淮为乱耳，宋人何故攻我！ 珠赫寽果勒齐请伐之以广疆土，金主曰： 朕意不然，但能守祖宗所付足矣，安事外讨！ 
癸巳，雨土。
乙巳，蒙古攻金观州。
魏了翁以状言： 闻谥者行之迹，昔人所以旌善而惩恶，节惠而尊名也。爰及后世，限以品秩，济以请托，于是尝位大官者，虽恶犹特予之；品秩之所不逮，则有硕德茂行而不见称于世者矣。夏竦、高若讷而谥文庄，蔡卞、郑居中而谥文正，邓洵武、蔡翛而谥文简，吕惠卿而谥文敏，张商英而谥文忠，强渊明而谥文献，林希而谥文节，温益而谥文简，汪伯彦而谥忠定，秦桧而谥忠献，皆名浮于行而章章在人耳目者。自馀此类，又何可胜数！而举世视为当然，未尝以为讶也。至于倡明正学于千有馀载之后，上嗣去圣，下开来哲，如周敦颐、程颢、程赜、张载及一时淑艾高弟，其有功于生民之类，亦不为少矣，世之相后，不为近矣，而卒未有表而出之者，人亦不以为阙也。臣前误被简擢，摄承漕寄，遂因职分所关，辄为周敦颐冒陈易名之请，已荷俞允以所奏下之有司。维时春官亦专以程颢兄弟为请，申命所司，已二年于兹，犹未有以易其名者。岂事大体重，未容以轻议也？望申饬有司，速加考订，俾隆名美谥，早有以风厉四方，示学士大夫趋向之的也。 
金主命选兵三万五千，付图们呼图克们统之西伐。尚书左丞胥鼎驰奏，以为非便，略曰： 自北兵经过之后，民食不给，兵力未完。若又出师，非独馈运为劳，而民将流亡，愈至失所。宋人乘隙而动，复何以制之？此系国家社稷大计。方今事势，止当备御南边，西征未可议也。 遂止。
二月，戊申朔，金初用贞祐通宝，凡一贯当贞祐宝券十贯。
癸丑，金罢招贤所。
乙卯，金皇孙生。
庚申，地震。
壬戌，金尚书省以军储不继，请罢州府学生廪给。金主曰： 自古文武并用，向在中都设学养士，犹未尝废，况今日乎？其仍旧给之。 
三月，金主征山东兵接应苗道润，共复中都，而石海方据真定叛，虑为所梗，乃集钮祜禄贞、郭文振及威州刺史武仙所部精锐，与东平军为掎角以图之。武仙率兵斩石海及其党二百馀人，降葛仲、赵林、张立等军，尽获海僭拟物。遂以武仙权知真定府事。
金起复张行信权参知政事。时珠赫寽果勒齐用事，恶不附己者，衣冠之士，动遭窘辱，惟行信屡引旧制，力诋其非。旋真拜参知政事。
金果勒齐力劝金主侵宋，金主惑之。初，金有王世安者，献取盱眙、楚州之策，金主以为淮南招抚使，遂有侵宋之谋。至是命乌库哩庆寿、完颜萨布帅师南侵，遂渡淮。夏，四月，丁未朔，攻光州中渡镇，执榷场官盛允升，杀之。庆寿分兵攻樊城，围枣阳、光化军，别遣完颜阿林入大散关，以攻西和、阶、成州。诏京湖、江淮、四川制置使赵方、李珏、董居谊俱便宜行事以御之。
金济南、泰安、滕、兗等州贼并起，皆刘二祖馀党，侯挚遣完颜霆率兵讨之。霆自清河出徐州，破斩霍仪，招降伪元帅石珪、夏全，馀众皆溃。
金人侵襄阳，赵方语其子范、葵曰： 朝廷和、战未定，益乱人意，惟有提兵临边，决战以报国尔！ 遂抗疏主战；因亲往襄阳，檄统制扈再兴、陈祥、钤辖孟宗政等御之，仍增戍光化、信阳、均州以联声势。金人来自团山，势如风雨，再兴等分三陈，设伏以待。既至，再兴中出一陈，复却，金人逐之，宗政与祥合左右两翼掩击之，金人三面受敌，大败，血肉枕藉山谷间。寻报枣阳围急，宗政午发岘首，迟明抵枣阳，驰突如神，金人大骇，宵遁。方以宗政权知枣阳军。未几，京湖将王辛、刘世兴亦败金兵于光山、随州，金人乃去。
五月，甲申，赐礼部进士吴潜以下五百二十三人及第、出身。
癸卯，赵方请以伐金诏天下。六月，戊午，诏曰： 朕厉精更化，一意息民。宁不知机会可乘，仇耻未复；念甫申于盟誓，实重起于兵端。岂谓敌人，遽忘大德，皇华之辔朝遣，赤白之囊夕闻。叛卒鸱张，率作如林之众；饥氓乌合，驱为取麦之师。除戎当戒于不虞，纵敌必贻于后患。一朝背好，谁实为之！六月饬戎，予非得已。谅深明曲直顺逆之理，其孰无激昂奋发之思！师出无名，彼既自贻于颠沛；兵应者胜，尔立急赴于事机。若能立非常之功，则亦有不次之赏！ 
乙丑，金左丞相兼都元帅布萨端薨。
辛未，东川大水。
癸酉，太白经天。
