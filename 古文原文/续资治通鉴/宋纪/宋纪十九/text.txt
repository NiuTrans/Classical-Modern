起柔兆涒滩七月，尽强圉作噩十二月，凡一年有奇。
○太宗至仁应道神功圣德睿烈大明广孝皇帝至道二年（辽统和十四年）
秋，七月，己亥朔，命殿前都指挥使王超为夏、绥、麟、府州都部署。
辽太妃之领兵抚定西边也，委军事于招讨使萧达兰。达兰留意人才，时耶律昭坐兄国留事流西北部，达兰与诏，爱之，礼致门下，欲召用，以疾辞。达兰问曰： 今三边晏然，惟准布伺隙而动，讨之则路远难至，纵之则边民被掠，增戍兵则粮饷不给；欲苟一时之安，不能终保无变。计将安出？ 昭以书答曰： 夫西北诸部，每当农时，一夫为侦候，一夫治公田，二夫给纠官之役，大率四丁无一室处。刍牧之事，仰给妻拏，一遭寇掠，贫穷立至。春夏赈恤，吏多杂以糠比，重以掊克，不过数月，又复告困。且畜牧者，富国之本，有司防其隐没，聚之一所，不得各就水草善地。兼以逋亡戍卒，随时补调，不习风土，故日瘠月损，驯至耗竭。为今之计，莫若赈穷薄赋，给以牛种，使遂耕获。置游兵以防盗掠，颁俘获以助伏腊，散畜牧以就便地，期以数年，富强可望。然后练简精兵，以备行伍，何守之不固，何动而不克哉！然必去其难制者，则馀种自畏。若舍大而谋小，避强而攻弱，非徒虚费财力，亦不足以服其心。此二者，利害之机，不可不察。昭闻古之名将，安边立功，在德不在众，故谢玄以八千破苻坚十万，休格以五队败曹彬十万，良由恩结士心，得其死力也。阁下膺非常之遇，专方面之寄，宜远师古人，以就勋业，上观乾象，下尽人谋，察地形之险易，料敌势之虚实，虑无遗策，利施后世矣。 达兰从其言，卒能成功。
庚申，太常博士直史馆陈靖上言： 古者强干弱枝之法，必先富实于内。今京畿周环二三十州，幅员数千里，地之垦者十才二三，税之入者又十无五六，国用不充，民食不足。望择大臣一人有深识远略者，兼领大司农事，典领于中；又于郎吏中选才智通明、能抚民役众者为副，执事于外。自京东、西择其膏腴未耕之处，申以劝课，借闲旷之地，募游惰之民，别置版图，便宜从事，酌民力之丰寡，相农亩之硗瘠，均配畀之，无烦督课。耕桑之外，更课令益种杂木蔬课，孳畜羊犬鸡豚。俟至三五年间，生计成立，有家可恋，有土可怀，即计户定征，量田输税，斯实敦本化人之宏略也！ 帝览奏，召对奖谕，令条奏以闻。寻以靖为劝农使，按行陈、许、蔡、颍、襄、邓、唐、汝等州，劝民垦田，以大理寺丞皇甫选、光禄寺丞何亮副之。未几，三司以为费官钱，多水旱，恐遂散失，其事遂寝。
丙寅，参知政事寇准罢为给事中。先是郊祀行庆，中外官吏皆进秩，准遂率意轻重，其素所喜者多得台省清秩。所恶及不知者即叙退之。广州左通判、左正言冯拯转虞部员外郎，右通判、太常博士彭惟节乃转屯田员外郎。拯尝与准有隙，准故抑之。惟节自以素居拯下，章奏列衔皆如旧不易，准怒，以堂帖升惟节于拯上。帝切责拯，仍特免勘罪，拯愤极，言准擅权，并及岭南官吏除拜不均数事。岭南东路转运使康戬亦言吕端、张洎、李昌龄皆准所引，端德之，洎曲奉准，昌龄畏懦，皆不敢与准抗，故得以任胸臆，乱经制。帝大怒，召责端等，端曰： 准性刚自任，臣等不欲数争，虑伤国体。 因再拜请罪。既而准入对，帝语及冯拯事，准抗辩，帝曰： 若廷辩，失执政之体。 准犹力争不已，帝叹曰： 雀鼠尚知人意，况人乎！ 翼日，准犹抱中书簿领论曲直，帝益不悦，罢知邓州。
是月，以丁惟清知西凉府。凉州周回二千里，东界原州，南界雪山、吐谷浑、兰州，西界甘州，北界吐蕃，领姑臧、神乌、番禾、昌松、嘉麟五县，户二万五千有奇，城周四十五里，李轨所筑，久不内属，至是请帅，从之。
汴水决谷熟县。
闰月，庚寅，诏： 江、浙、福建民负人钱没入男女者，还其家，敢匿者有罪。 
九月，戊寅，右仆射宋琪卒，赠司空，谥惠安。琪素有文学，尤通吏术，颇知人情伪。在相位日，百执事有求请，多面折之，以是取怨于人。
己卯，夏州、延州行营言，两路合势破贼于乌白池，斩首五十级，生擒二千馀人，贼首李继迁遁去。先是帝部分诸将攻讨，李继隆自环州，范廷召自延州，王超自夏州，容州观察使丁罕自庆州，锦州刺史张守恩自鹿阝州，凡五路，率兵抵乌白池，皆先授以方略。守恩，令鐸子也。师巳有期，银夏铃辖卢斌求对，恳言曰： 蕃族马骄兵悍，来往无定，败则走它境，疾战沙漠，非大兵所利。不若坚保灵州，于内地多积刍粟，以师援送，苟其至也，会兵首尾击之，庶几无枉费，且不失固圉之策。 帝不从，改授斌环庆铃辖，领兵二万为继隆前锋。
斌谓继隆曰： 灵州趋乌白池，月馀方至，若自环州橐驼路，才十里程耳。 继隆因遣其弟继和驰驿上言： 赤柽路回远乏水，请自清岗峡直抵继迁巢穴。 不及援灵州。帝怒，召继和于便殿，诘之曰： 汝兄如此，必败吾事矣！ 因手书切责继隆，命引进使瀛州周莹诣军前督之。莹至，继隆已便宜发兵矣。既而与罕兵合，行数十日不见贼，引军还；张守恩见贼不击，率兵归本部；独超、廷召至乌白池，与贼大小数十战，虽频克捷，而诸将失期，士卒困乏，终不能擒贼焉。时超子德用，年十七，为先锋，部万人战铁门关，斩首十三级，俘掠畜产以万计。及进师乌白池，贼锐甚，超不敢进，德用请乘之，得精兵五千，转战三日。贼既却，德用曰： 归师迫险，必乱。 乃领兵距夏州五十里先绝其险，下令曰： 敢乱行者斩！ 一军肃然，超亦为之按辔。敌蹑其后，望见队伍严整，不敢近，超抚其背曰： 王氏有子矣！ 
丙戌，秦、晋诸州地昼夜十二震。
甲午，诏： 寿宁节赐翰林学士、两省五品、尚书省四品以上一子出身。 先是近臣因诞节或以疏属求廕补，至是始为限制，非其子孙及亲兄弟，多寝而不报。
冬，十月，丙辰，辽命刘遂教南京神武军士剑法，赐袍带、锦币。
己未，以池州新铸钱监为永丰监，岁增铸钱数十万缗。
甲子，并三司句院为一，工部员外郎袁州刘式专领之。帝面命式曰： 以汝一人当三人之职，宜勉副所望。 式久居计司，深究簿领之弊，江、淮间旧有横赋，积逋至多，式奏免之。然检校过峻，卒为下束所讼，免官。
十一月，丁卯朔，司天冬官正杨文鉴上言，请于新历六十甲子外更增六十年。事下有司，判司天监苗守信等议，以为无所稽据，不可行用。帝曰： 支干相承虽止于六十，但两周甲子，共成上寿之数，期颐之人，得见所生之岁，不亦善乎？ 因诏有司，新历以百二十甲子为限。
甲戌，辽诏诸军官毋非时畋猎妨农。
乙酉，辽奉安景宗及太后石像于乾州。
是月，回鹘乞婚于辽，不许。
十二月，乙巳，礼部侍郎、知陈州苏易简卒。易简才思敏赡，在翰林八年，眷遇夐绝，遂参大政。性嗜酒，帝亲书劝酒、戒酒二诗以赐，令对其母读之，自是每入直不敢饮。帝闻其死，曰： 易简竟以酒败，深可惜也！ 赠礼部尚书。
辛亥，有司言，凤州出铜矿，定州出银矿，请置官掌其事。帝曰： 地不爱宝，当与众庶共之。 不许。
甲寅，辽以南京道新定税法太重，减之。
戊午，诏： 自今州县官部内流民及亡失租调什之一者，并书下考。 
甲子，辽招讨使萧达兰以准布部长阿鲁端叛而复降，桀奡难制，诱其党六十人斩之以献，用耶律昭之言也。达兰封兰陵郡王，兼侍中。
辽主如南京，以驸马都尉萧恒德为行军都部署，伐富勒莫多部。恒德有胆略，数从南伐。太后多其功，征东高丽还，赐号启圣竭力功臣。旋以从征乌实，恒德利其俘获，倡议深入，比还，道远粮竭，士马死伤甚众，削功臣号。太后念其旧劳，故有是命。既而富勒莫多部人户多归附，恒德还。
是岁，大有年。
辽放进士张俭等三人。
○太宗至仁应道神功圣德睿烈大明广孝皇帝至道三年（辽统和十五年。丁酉，九九七年）
春，正月，庚午，辽主如延芳淀。
丙子，以户部侍郎温仲舒、礼部侍郎王化基并参知政事，给事中李惟清同知枢密院事。化基宽中有度量，所在僚属或慢于礼者，不以介意。时边境多事，帝欲相仲舒而罢吕端，会不豫，乃止。
参知政事张洎罢为刑部侍郎。
辽以河西党项叛，诏韩德威讨之。
庚辰，辽命诸道劝民种树。
乙酉，葬孝章皇后于永昌陵。
辛卯，以步军都虞候傅潜为延州路都部署，殿前都虞候王昭远为灵州路都部署，户部使张鉴调陕西诸州军储。鉴上疏曰： 伏见关辅之民，数年以来，并有科役，畜产荡尽，室庐顿空，今若复有差率，益致流亡，纵使驱迫而前，复恐逗挠而溃。愿陛下特垂诏旨，无使重劳，因兹首春，俾务东作。况灵州一方，僻居塞外，虽曰西垂之要地，实为中夏之蠹区，竭物力以供须，困甲兵而援送，事当虑深，患宜预防。若待川决而后堤，火炽而方戢，则焚溺之患深矣，虽欲拯救，其可得乎！ 
乙丑，辽命南京决滞囚。乙未，免流民税。
二月，丙申朔，辽主如长春宫。
灵州行营破李继迁，继迁遁。
戊戌，辽以品部多贫民，劝富民出钱以赡之。
庚子，辽徙梁门、遂城、泰州、北平民于内地。
辛丑，帝不豫，始决事于便殿。
甲辰，除京畿死罪囚，流以下释之。
丙辰，辽将韩德威奏破党项捷。
丁巳，辽命品部旷地募民耕种。
三月，戊辰，辽募民耕滦州荒地，免其租赋十年。
己卯，辽封李继迁为西平王。
壬午，辽免南京逋赋及义仓粟，仍禁诸军官非时畋牧妨农。
甲申，河西党项乞归附于辽，辽太妃旋遣人奏西边捷，由是辽之西路拓地益远。
壬辰，帝不视朝。癸巳，崩于万岁殿。参知政事温仲舒宣遗制，令皇太子即位于柩前。初，帝不豫，宣政使王继恩忌太子英明，与参知政事李昌龄、知制诰胡旦等，谋立楚王元佐，颇间太子。宰相吕端问疾禁中，见太子不在旁，疑有变，乃以笏书 大渐 字，令亲密吏趣太子入侍。及帝崩。继恩白后至中书召端，议所立。端前知其谋，即绐继恩，使入书阁检太宗先赐墨诏，遂锁之，亟入宫。后谓曰： 宫车晏驾，立嗣以长，顺也。今将奈何？ 端曰： 先帝立太子，正为今日，岂容有异议邪？ 后默然。太子既即位，端平立殿下不拜，请扌卷帘，升殿审视，然后降阶，率群臣呼万岁。
夏，四月，乙未朔，尊皇后为皇太后。大赦天下，常赦所不原者咸除之。制曰： 先朝庶政，尽有成规，务在遵行，不敢失坠。宜拔茂异之才，开谏诤之路。 京朝官衣绯绿及二十年，并与改服色。官未升朝亦听叙赐绯紫自此始。
戊戌，始见群臣于崇政殿西序。
辽主命录囚。壬寅，发义仓赈南京。
癸卯，宰相吕端加右仆射。
改封弟元份壅王，元杰兗王，元亻屋封彭城郡王，元偁封安定郡王。
甲辰，以太子宾客李至为工部尚书，李沆为户部侍郎，并参知政事。
丁未，中外郡臣进秩一等。
己酉，辽主如南京。
工部侍郎郭贽出知大名府。翼日，求对，恳辞，帝曰： 魏地重寄，卿宜亟去。 贽退，帝召辅臣问曰： 郭贽愿留，如何？ 对曰： 近例亦有之。 帝曰： 朕初嗣位，命贽治大籓而不行，则何以使人！ 卒遣之。
帝谓宰相曰： 朝行中颇有淹滞者，如梁周翰夙负词名，三十年屈于众僚；朕在宫府，多令杨亿草笺奏，文理精当，宜即加擢。 辛亥，以工部郎中、史馆修撰周翰为驾部郎中、知制诰，著作郎、直集贤院亿为左正言，馆职并如故。故事，入西阁皆中书召试制诰三篇，惟周翰不召试而命焉。
李应机者，尝知咸平县。帝尹开封时，遣散从以帖下县，有所追捕，散从恃王势，讠雚呼县廷，应机怒曰： 汝所事者王也，我所事者王之父也，父之人可以笞子之人。 杖之二十。散从泣诉于王，王不答而默记其名。及即位，擢应机通判益州，召登殿，谓曰： 朕方以西蜀为忧，故除卿与官，此未足为大任也。有便宜事，密疏以闻。 应机至州，未几，有走马入奏事。前一日，知州饯之，应机故称疾不会，走马心已不平。及暮，应机又谓走马曰： 应机有密疏，欲附入奏，明日未可行也。 走马不知其受帝旨，愈怒，强应曰： 诺。 明日，使谓应机曰： 某且行矣，愿得所赍疏。 应机曰： 疏不可与人传也，当自来受。 走马虽怒甚，意欲积其骄横状诉于帝，乃诣应机廨舍，受疏以行。既至，帝迎问曰： 李应机无恙乎？有疏乎？ 走马愕然失据，即对曰： 有。 探怀出之，帝周览称善。因问： 应机治行如何？ 走马踧，转辞称誉。帝曰： 汝还语应机，所言事皆善，已行矣。更有意见，尽当以闻。蜀中无事，行召卿矣。 顷之，召入，迁擢，数岁中至显官。应机为吏强敏，而贪财，多权诈，后帝察其为人，浸疏之。
进封交趾郡王黎桓为南平王。
辛酉，知制诰胡旦责授安远节度行军司马。旦与王继恩等邪谋既露，帝新即位，未欲穷究，而旦草行庆制词，颇恣胸臆，多所溢美，语复讪上，故先黜之。
五月，甲子朔，日有食之。
丙寅，从郡臣请，始御正殿视朝，退，御后殿阅事，如常仪。
丁卯，诏谕内外文武郡臣： 自今人君有过、时政或亏、军事否臧、民间利害，并许直言极谏，抗疏以闻。 
己巳，辽诏平州决滞狱。
庚午，诏三司： 及岁稔，市籴以实仓廪。 
壬申，罢江淮发运使，诸路转运使司承受公事朝臣、使臣，悉召归阙。帝初听政，务从简易也。
甲戌，参知政事李昌龄，责授忠武节度行军司马；宣政使王继恩，责授右监门卫将军，均州安置；胡旦削籍，流浔州。
太宗之即位也，继恩有力焉；自是宠遇莫比，乘间言事或荐外朝臣，故士大夫轻薄好进者辄与往来，每以多宝僧舍为期。潘阆得官，亦继恩所荐也；阆倾险士，尝说继恩乘间劝立储贰，且言： 南衙自谓当立，立之将不德我；即议所立，宜立诸王之不当立者。 南衙，谓帝也。继恩信其说，颇惑太宗，太宗讫立帝。阆寻坐狂妄黜。太宗疾革，继恩与昌龄及旦更起邪谋，赖吕端觉之，谋不得逞。帝既即位，加恩百官，继恩又密托旦为褒词。旦已先坐黜，于是并逐三人。籍继恩家资，多得蜀土僭侈之物。寻诏： 中外臣僚曾与继恩交结通疏书者，一切不问。 后二年，继恩死于贬所。
甲申，帝谓辅臣曰： 宫中嫔御颇多，幽闭可悯，朕已令给事岁深者悉放出。 吕端等曰： 践阼初首行此令，哲王之懿范也。 
丁亥，立秦国夫人郭氏为皇后。帝在储位，每事谦让，郭氏未尝正妃号也。
庚寅，追尊母陇西夫人李氏为贤妃。妃，真定人，乾州防御使英之女，帝及楚王元佐，皆妃所生也。
是月，辽迪里部杀详衮而叛，遁于西北荒，萧达兰率轻骑追之，获部族之半，因讨准布之未服者。诸蕃岁贡方物充于国，自后往来若一家焉。达兰以诸部叛服不常，上表乞建三城以绝边患，从之。
六月，戊戌，追复皇叔涪王廷美为秦王，赠皇兄魏王德昭太傅、岐王德芳太保。
帝谓宰相曰： 诸州多献珍兽异禽祥瑞之物，此甚无益。但令稼穑丰稔，且得贤臣，乃为瑞也。 辛丑，诏天下勿复献珍禽异兽及诸祥瑞。
南康军建昌县民洪文抚，六世同居，就所居雷湖北创书院，舍来学者，诏旌表其门闾。
甲辰，以皇兄元佐为左金吾卫上将军，复封楚王，听养疾不朝。帝始欲幸元佐第，元佐固辞以疾，曰： 虽来，不敢见也。 由是终身不复见。
罢盐铁、度支、户部副使。
乙巳，追册莒国夫人潘氏为皇后。
工部侍郎、同知枢密院事钱若水罢为集贤院学士，判院事。先是太宗谓若水曰： 士遭时得位，纡金拖紫，延赏宗族，岂得不竭诚报国乎？ 若水对曰： 高尚者不以名位为光宠，忠贞之士亦不以穷达易志。若以爵禄荣遇之故效忠于上，中人以下所为也。 太宗然其言。及刘昌言罢，太宗问赵镕等曰： 见昌言涕泣否？ 对曰： 与臣等言，多至涕泣。 太宗曰： 大率如此。进用时不悉心补职，斥去即汍澜涕泗。 若水曰： 昌言实未尝涕泣，镕等迎合上意耳。 吕蒙正罢，太宗又谓若水曰： 蒙正望复位目穿矣。 若水对曰： 蒙正虽登显贵，然其风望不为忝冒；仆射师长百僚，非寂寞之地，且蒙正固未尝以退罢郁悒。当今岩穴高士，不求荣爵者甚多，如臣等辈，苟贪官禄，诚不足重。 太宗默然。若水因念人主待辅臣如此，盖未尝有秉节高迈，不贪名势，能全进退之道者以感动之也。将移疾，会太宗晏驾，不果。帝即位，若水以母老请解机务，章再上，乃得请。召谢便殿，命坐，问： 近臣谁可大用者？ 若水言： 中书舍人王旦有德望。 帝曰： 此朕心所属也。 若水好汲引后进，推贤重士，士大夫宗慕之。
帝居忧日，对辅臣于禁中，每见吕端等，必肃然拱揖，不以名呼。端等再拜请，帝曰： 公等顾命元老，朕安敢上比先帝！ 又以端肤体洪大，宫庭阶戺颇峻，命梓人皆为纳陛焉。
秋，七月，乙丑，御崇政殿，召吕端等，访以军国大事经久之制。端陈当世急务，皆有条理，帝嘉纳。
丙寅，令诸路转运使更互赴阙，询民间利病。
吏部郎中、直集贤院田锡应诏上疏，言陕西数十州苦于灵、夏之役，生民重困，帝为之戚然。它日，谓吕端等曰： 近诏中外直言，群臣多及琐细事，惟田锡、康戬陈词不繁，指事尤切，张齐贤颇留意民政。 乃出其疏示端等曰： 卿等详酌行之。 
辛未，辽禁吐谷浑别部鬻马于宋。
先是辽萧恒德尚越国公主，太后第三女也，性沈厚，太后于诸女中尤爱之，故恒德屡膺重任。公主甚得妇道，不以宠贵自骄。会有疾，太后遣宫人侍之，恒德私与宫人通，公主恚而卒。太后怒，赐恒德死。恒德女许字高丽国王，丙子，高丽遣其臣韩彦敬吊公主之丧。恒德临死，上书辽主，言其侄柳才可用。柳多知能文，膂力绝人，旋诏入侍卫。
辛卯，辽诏南京疾决狱讼。
八月，己亥，赵镕罢为寿州观察使，李惟清罢为御史中丞。以曹彬为枢密使兼侍中，以户部侍郎、同知枢密院事向敏中、给事中夏侯峤并为枢密副使。帝谓曰： 近密之司，必端亮谨厚者处之。彬以耆旧冠枢衡之首，敏中及峤佽助之，兵机边要，有所望矣。 敏中明辨有才略，先是西北用兵，敏中专主谋议，至于二边道路斥堠走集之所，莫不周知。峤仕籓府最旧，故首加擢用。
丁酉，辽主猎于平地松林，太后诫曰： 前圣有言，欲不可纵。吾儿为天下主，驰骋田猎，万一有衔蹶之变，适遗予忧。其深戒之！ 辽旧俗，其富以马，其强以兵。纵马于野，弛兵于民，有事而战，彍骑介夫，卯命辰集。马逐水草，人仰湩酪，挽强射生，以给日用，糗粮刍茭，不烦挽运。以是制胜，所向无前。辽主岁时射猎，以示不忘本俗，虽奉太后命诫，不能改。
先是，帝以汉、唐封乳母为夫人、邑君故事付中书，因问吕端等曰： 斯礼可行否？ 端等曰： 前代或加以大国，或益之美名，事出宸衷，礼无定制。 己酉，诏封乳母齐国夫人刘氏为秦国延寿保圣夫人。
是月，西川戍卒刘旴叛，攻掠蜀、汉等州，益州钤辖马知节领兵三百追击之。招安使上官正，飞书召知节还成都计议，知节曰： 贼已数千，少缓之，劳费必倍，不如急击，破之必矣。 即率所部前进。正亦寻至，共击斩旴，其党悉平。盱自起至灭凡十日。正始无出兵意，知益州张咏以言激正，将行，仍盛为供帐饯之，酒酣，举爵谓诸军校曰： 尔辈俱有亲属在东，蒙国厚恩，无以报，此行当亟殄贼，无使越逸。若师老旷日，即此地为死所矣！ 正由是倍道力战。及凯旋，咏迎劳，大出金帛行赏，众皆悦服。
九月，丙寅，辽罢东边戍卒。
庚午，辽主如饶州，祭太祖庙。
丙子，帝因言西川叛卒事，辅臣或曰： 蜀地无城池，所以失制御。 帝曰： 在德不在险。倘官吏得人，善缓抚，使乐业，虽无城可也。 
戊寅，以长葛县令孔延世为曲阜县令，袭封文宣公，并赐《九经》及太宗御书、祭器，加银帛而遣之，诏本道转运使、本州长吏待以宾礼。延世，孔子四十五世孙也。
壬午，左正言孙何表献五议：一参用儒将，二申明太学，三厘革迁转，四议复制科，五举行乡饮。帝称善。
监察御史王济上疏陈十事，其目曰：择左右，分贤愚，正名品，去冗食，加俸禄，谨政教，选良将，分兵戎，修民事，开仕进。
刑部员外郎合肥马亮上疏言： 陛下初政，军赏宜速，而所在不时给，请遣使分往督视。又，州县逋负至多，赦书虽蠲除，而有司趣责如故，非所以布恩宣泽也。国朝故事，以亲王判开封府，地尊势重，疑隙易生，非保亲全爱之道。契丹仍岁内侵，河朔萧然，请修好以息边民。 凡四事。帝善其言。
庚寅，阁门奏： 每月朔望，群臣赴万岁殿哭临。十月朔在壬辰，请改用九月晦。 帝问吕端曰： 此何礼也？ 端曰： 阴阳家以辰日为哭忌。 帝曰： 哀疚之情，宁有所避乎？ 不许。
冬，十月，壬辰朔，辽主驻驼山，罢奚王诸部贡物。乙未，赐宿卫时服。丁酉，禁诸山寺毋滥度僧尼。戊戌，弛东京道渔泺之禁。戊申，以上京狱讼繁冗，诘其主者。辛酉，录囚。
陈、宋州并言： 先贷民钱千万令市牛，价纳外所负尚多，许随来岁夏秋税输送。 诏悉除之。
李继迁寇灵州，合河都部署杨琼击走之。
己酉，葬神功圣德文武皇帝于永熙陵，庙号太宗。
十一月，甲子，祔神主于太庙，以懿德皇后配；又祔庄怀皇后于别庙。
帝初践阼，告天地宗庙，有司请署祝版，帝涕泗交下，不能署者久之。灵驾发引，帝与诸王徒步号恸，从至乾元门。礼官具仪，遣奠毕改吉服，帝不忍，哭踊尽哀，缞服还官。及神主至京，迎拜涕咽，观者莫不歔欷。先是帝谓参知政事李至等曰： 神主至京，朕欲亲导及拜辞，于礼可乎？ 至曰： 此礼前代所阙，陛下行之，足为万世法。 即具仪以闻。时有请增损旧政事，帝曰： 先帝赐名之日，抚朕背曰： 名此，欲我儿有常德，久于其道也。 罔极之训，朕何敢忘！ 
丙寅，德音降两京死罪以下囚；缘山陵役民，赐租有差。
复分三司句院为三，命官各判之。以太常丞新喻王钦若判三司都催欠凭由司。钦若初为亳州判官，监仓，天久雨，仓司以谷湿不为受，民自远来输租，仓谷且尽，不得输。钦若悉命输之仓，且奏不拘年次，先支湿谷，即不至朽败。太宗大喜，手诏褒答，因识其姓名。及开封府以岁旱蠲十七县民租，时有言按田官司蠲放不实者，御史台请遣使覆实，诏东西诸州选官阅视。亳州当按太康、咸平二县，州遣钦若覆按甚详，抗疏言： 田实旱。开封止放七分，今乞全放。 既而它州所遣官并言诸县放税过多，悉追收所放税物，人皆为钦若危之。至是擢用，帝以其事语辅臣曰： 当此时，朕亦自惧。钦若小官，独敢为百姓伸理，此大臣节也。 钦若既为三司属，虞部员外郎毋宾古谓钦若曰： 天下宿逋，自五代迄今，理督未已，民病不能胜，仆将启而蠲之。 钦若即夕命吏治其数，翼日上之。帝大惊曰： 先帝顾不知邪？ 钦若徐曰： 先帝固知之，殆留与陛下收天下人心耳。 
己巳，诏工部侍郎、集贤院学士钱若水修《太宗实录》。若水举官同修，起居舍人李宗谔与焉。帝曰： 自太平兴国八年以后，皆李昉在中书日事。史凭直笔，若子为父隐，何以传信于后！ 除宗谔不可，馀悉许之。
是日，同句当审官院、通进银台司封驳事田锡上疏曰： 今地震之灾渐见，下动之象已萌。臣见银台司诸道奏报，自九月初至冬节前，申奏贼盗不少，今不一一具奏，且据其可言者言之：九月四日，施州奏群贼四百馀人惊劫人户；十月七日，滑州奏有贼四十馀人过河北；十五日，卫州奏有贼七十馀人过河北；十九日，绛州奏垣县贼八十馀人杀县尉；西京奏十月二十三日，有贼一百五十人入白波兵马都监廨署，并劫一十四家，至午时，夺舟往垣曲，至河阳、巩县界；濮州奏群贼入鄄城县；单州奏群贼入归恩指挥营；济州奏群贼劫金乡、钜野县郭十九家；永兴军奏虎翼军贼四十馀人劫永兴南庄；今月二日，西京奏王屋县贼一百馀人，白高渡溃散军贼六十馀人；七日，陕府奏集津镇群贼六十馀人，并惊劫人户，至午时乘船下去峡石县，群贼自河北渡过河南；八日，西京奏草贼见把截土壕镇，官私往来不得。岂有京师咫尺而群盗如此，边防宁静而叛卒如是！臣为陛下忧之。庙堂之上，必有嘉谟。若言小小寇盗，不劳圣意忧虞，只令使臣捕逐，如此，则群盗终难翦灭。若贼徒得聚二三千人，径度淮南，往保吴、越，则运粮纲船不至京师矣。若贼徒取得一二州郡，扼据要冲，则上供钱帛不充国用矣。人心必有向背，军情岂无动摇！当此之时，北塞辄来骚边，陛下不得不忧；西戎辄来犯边，大臣不得不惧。臣今所言激切，不为身谋，所虑安危，实为国计！ 
先是，西鄙运粮，诏以诸军代民挽送。己卯，士卒亦令放归，仍赐缗钱，苦寒故也。
帝御便殿，阅殿前指挥使内殿直骑射斗槊，擢精锐者十馀人，迁其职。
丙戌，辽主如显州。戊子，谒显陵。庚寅，谒乾陵。
有司言： 冬至祀圜丘，孟夏雩祀，夏至祭方丘，请奉太宗配；上辛祈谷，秋季大飨明堂，奉太祖配；上辛祀感生帝，孟冬祭神州地祇，奉宣祖配；其亲郊圜丘，奉太祖、太宗并配。 诏可。
是月，高丽国王王治卒，从子诵立。诵遣兵校徐远来请命，不得达而还，后遂绝。高丽亦遣使告于辽。
十二月，甲午，钱若水等言： 修《太宗实录》，请降诏旨，许臣等于前任、见任宰相、参知政事、枢密院使、三司使等处移牒求访，以备阙文。 许之。
丙申，追尊母贤妃李氏为皇太后。后丧先殡于普安院，于是议改卜园陵，立忌建庙。有司言： 《周礼》春官大司乐之职，奏夷则，歌仲吕，以飨先妣。先妣，姜嫄也，是帝喾之妃，后稷之母，特立庙名曰閟宫。晋简文宣后以不配食，筑室于外，岁时享祭。唐先天元年，始祔昭成、肃明二后于仪坤庙，又玄宗元献杨后立庙于太庙之西。稽于前文，咸有明据。望令宗正寺于后庙内修奉庙室；为殿三间，设神门、斋房、神厨，以备荐飨。 从之。
辛丑，诏诸路转运使申饬令长，劝课农桑。
先是帝访宰辅以灵武事，参知政事李至上疏，以为： 灵州不可坚守，望释李继迁之罪，厚推赐与，降诏绥怀。 反覆言之甚切。至是继迁遣使修贡，求备籓任，帝虽察其变诈，方在谅暗，姑务宁静，因从其请，复赐姓名、官爵。甲辰，以银州观察使赵保吉为定难节度使，遣内侍右班都知张崇贵赍诏赐之。甲寅，遣张浦还。
己酉，辽主驻驼山。甲寅，遣使祭高丽国王治，诏诵权知国事。丙辰，录囚。
初，刑部郎中、知杨州王禹偁准诏上疏言五事，其一曰： 谨防边，通盟好，使辇运之民有所休息。方今北有契丹，西有继迁，戍兵餽饷，固难寝停，关辅之民，倒悬尤甚。宜敕封疆之吏，致书辽人，请寻旧好。下诏赦继迁罪，复与夏台，彼必感恩内附，且使天下知陛下屈己而为人也。 
其二曰： 减冗兵，并冗吏，使山泽之饶稍流于下。当乾德、开宝之时，土地未广，财赋未丰，然而击河东，备北鄙，国用亦足，兵威亦强。自后尽取东南数国，又平河东土地，财赋可谓广矣，而兵威不振，国用转急，其义安在？兵冗而不尽锐，将众而不自专故也。臣愚以为急经制兵赋如开宝中，则可高枕而治矣。开宝中设官至少，一州止有刺史一人，司户一人，当时未尝阙事。自后有团练推官一人，又有通判、副使、判官、推官，而监库、监酒、榷税算又增四员，曹官之外，更益司理。问其租税，减于曩日也，问其人民，逃于昔时也。冗吏耗于上，冗兵耗于下，此所以尽取山泽之利而不能足也。夫山泽之利，不可弃也，亦不可尽。即如茶法，从古无税，唐元和中以用兵齐、蔡，始建其法，《唐史》称是岁得钱四十万贯，东师以济。今则数百万矣，民何以堪！ 
其三曰： 艰难选举，使入官不滥。太祖之世，每岁进士不过三十八人，经学五十人，诸侯不得奏辟，士大夫罕有资廕，故有终身不获一第，没齿不获一官者。先帝在位将逾二纪，登第殆近万人；不无俊秀之才，亦有容易而得。臣愚以为数百年之艰难，故先帝济之以泛取；二十载之霈泽，陛下宜纠之以旧章。望以举场还有司如故事。至于吏部铨官，亦非帝王躬亲之事，太祖以来始令后殿引见，因为常例，以至先朝，调选之徒，多求侥倖。宜以吏部还有司，依格敕注拟。 
其四曰： 沙汰僧尼，使民无耗。汉明之后，佛法流入中国，度人造寺，历代增加，不蚕而衣，不耕而食，是五民之外又益一而为六矣。假使天下有万僧，日食米一升，岁用绢一匹，是至俭也，犹月费三千斛，岁用万缣，何况五七万辈哉！又，富者穷极口腹，一斋一衣，贫民百家未能供给，不曰民蠹，其可得乎！愿深鉴治本，亟行沙汰。如以嗣位之初，未欲惊骇此辈，且可一二十载不度人修寺，使自销铄。 
其五曰： 亲大臣，远小人，使忠良謇谔之士知进而不疑，奸憸倾巧之徒知退而有惧。 
疏奏，即召禹偁还朝。既用其策，以夏、绥、银、宥、静五州赐赵保吉。翼日，命禹偁守本官，复知制诰。
辽南院宣微使萧巴雅尔加政事令，迁东京留守。巴雅尔为政宽裕而善断，诸部畏爱，民以殷富。
是岁，始分天下为十五路：一曰京东路，二曰京西路，三曰河北路，四曰河东路，五曰陕西路，六曰淮南路，七曰江南路，八曰荆湖南路，九曰荆湖北路，十曰两浙路，十一曰福建路，十二曰西川路，十三曰峡路，十四曰广南东路，十五曰广南西路。
辽放进士陈鼎等二人。
