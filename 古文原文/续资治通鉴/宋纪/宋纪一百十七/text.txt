起柔兆执徐六月，尽十二月，凡七月。
○高宗受命中兴全功至德圣神武文昭仁宪孝皇帝绍兴六年（金天会十四年）
六月，己亥，兵部侍郎胡世将兼权吏部侍郎。
庚子，大理少卿张汇等言狱空，诏嘉奖，仍免表贺。
甲辰，给事中吕祉试尚书刑部侍郎，充都督行府参议军事。
显谟阁待制、新知鄂州王庶知荆南府，兼荆湖北路经略安抚使。
荆南屡为盗残，庶与士卒披荆棘，致财用，治城隍，缮府库，廨舍毕修，陶瓦为民室庐，辟市区如承平时。流庸四集，喜曰： 公可恃，我其安于此矣！ 庶曰： 府库未充也。 乃下令： 有欲吾田者，肆耕其中，吾不汝赋；有能持吾钱出而得息者，视其息与去之日多少，授其职有差。 武吏争出应令。未几，还输其息，府库大充，得以养兵，遂成军，隐然为雄籓。
乙巳夜，地震。
戊申，权户部侍郎王俣兼权礼部侍郎。
己酉，诏曰： 朕以菲德，奉承大统，遭时艰厄，敌伪相挻，军旅方兴，赋役重困，寤寐恫矜，未知攸济。乃六月乙巳地震，朕甚惧焉。政之失中，吏之无良，怨仇滋彰，乖气致沴，坤厚之载，摇动靡宁。变不虚生，缘类而应，永思厥咎，在予一人。凡内外臣庶，有可以应变，辅朕之不逮者，其各悉意以言，毋讳朕躬，毋悼后害。州郡守长近民之官，宜为朕惠养凋瘵，安辑流亡，察冤系，禁苛扰，毋倚法以削，毋纵吏为奸。惟兹卿士，小大惕恭，各祗乃事，以副朕寅畏天地，侧身销变之意。 
遣内侍往淮南抚问右仆射张浚，仍赐银合茶药，以浚将渡江巡按故也。
浚以为 东南形势，莫重建康，实为中兴根本，且使人主居此，则北望中原，常怀愤惕，不敢自暇自逸。而临安僻居一隅，内则易生安肆，外则不足以召远近，系中原之心。 遂奏请圣贺以秋冬临建康，抚三军而图恢复。
浚又渡江抚淮上诸屯，属方盛暑，浚不惮劳，人皆感悦。时防秋不远，浚以方略谕诸帅，大抵先图自守以致其师，而后乘机击之。遂命淮西宣抚使刘光世自当涂进屯庐州，与韩世忠、张俊鼎立，又遣权主管殿前司公事杨沂中进屯泗州。军声大振。
壬子，帝御正殿，疏放临安府等见禁轻刑，以大暑故也。
戊午，诏： 两淮沿江守臣，并以三年为任。 
癸亥，张浚加食邑一千户，食实封四百户。浚出按淮甸，故降旨加恩焉。
时浚密遣人至燕山回，知道君不豫，渊圣遗书金帅求绢。浚遂奏： 臣近得此信，不胜痛愤。愿陛下刚健有为，成败利害，在所不恤。况孝弟可以格天，推此心行之，臣见其福，不见其祸也。 
故太子中舍、知封州曹觐，赐谥忠肃。故右赞善大夫、知康州赵师旦，赐谥庄愍。
皇祐中，侬智高入寇，二人皆身捍贼而死。曾开在广东，援五年十一月诏书为之请，至是赐之。
甲子，诏： 自今诸州流寓举人，每十五名解一名；不及十五人，令本路漕司聚类附试，仍不拘路分。召文臣二员结除名罪委，所保不得过三人。 用国子监请也。
秋，七月，壬申，太常少卿何悫权尚书礼部侍郎。
癸酉，尚书吏部尚书兼侍讲刘大忠试兵部尚书。
甲戌，试尚书刑部尚书吕祉，给事中晏敦复，并试吏部侍郎；祉仍兼都督行府参议军事。
庚辰，行营前护副军都统制王彦发荆南，以所部八字军万人赴行在，统制官焦文通、备将赵撙等皆从焉。
是月，淮南宣抚使刘光世克寿春府。
八月，己亥，吉州万安县丞司马光族曾孙宗，召添差两浙路转动司干办公事，主光祠祀。
庚子，集英殿修撰、权都督行府参议军事刘子羽，祠部员外郎、都督行府主管机宜文字熊彦诗，抚谕川、陕还，至行在，新除权礼部侍郎何悫亦自行府归，帝皆召见之。
甲辰，张浚自江上入朝，力陈建康之行为不可缓，朝论不同，帝独从其计。
先是三大帅既移屯，而湖北、京西宣抚副使岳飞亦遣兵入伪齐地。伪知镇汝军薛亨，素号骁勇，飞命统制官牛皋击之，擒亨以献，引兵至蔡州，焚其积聚。
眉州布衣帅维籓，治《春秋》学，累举不第，至是赴行在上《中兴十策》，请车驾视师。帝下其议于朝，浚以为可用。会牒报刘豫有南窥之意，赵鼎乃议进幸平江。
诏： 百司随从人比四年三分减一；应军旅非泛支降钱谷差出，并随从行在所处分。其馀百司常程事务，留临安府，听行宫留守司予决；内有不可予决者，即申奏行在所。 
丙午，显谟阁直学士、知临安府梁汝嘉为巡幸随贺都转运使。
丁未，观文殿学士、新知绍兴府秦桧充醴泉观传，兼侍读、行宫留守；观文殿学士、提举临安府洞霄宫盂庾提举万寿观，兼侍读、行宫同留守，权许赴尚书省治事。
诏： 景灵宫神御，令温州四孟行礼，俟还临安日如旧。 
戊申，诏赐沿江诸帅曰： 天地之大义，莫重于君臣；尧、舜之至仁，无先于孝悌，一自衣冠南渡，敌马北侵，五品弗明，两宫未返。念有国有家之道，必在正名；尽事父事君之诚，讵宜安处！将时巡于郡国，以周视于军师。尔其慎守封圻，严戒侵扰，虔共乃职，谨俟朕行。 
湖北、京西安抚司第四副将、武经郎杨再兴，引兵复西京之长水县。
诏侍从官更互赴行在所供职。
时户部侍郎王俣先往平江措置，于是兵部尚书刘大中、工部侍郎赵霈从，仍以大中兼权吏、礼部尚书，赵霈兼权户、刑部侍郎。又命殿前司统制官赵密弹压舟船，带御器械刘锜与管军解潜同总禁卫。时吏部侍郎吕祉，户部侍郎刘宁止，皆为行府属，近臣留行宫者，惟吏部尚书孙近、侍郎晏敦复、刑部尚书胡交修、中书舍人傅崧卿、左司员外郎楼炤、殿中侍御史石公揆、监察御史萧振、李谊而已。
尚书兵部侍郎胡世将充徽猷阁直学士、知镇江府。
庚戌，吏部尚书兼权翰林学士兼侍读孙近充龙图阁学士，复知绍兴府。
辛亥，太庙神主发临安。
诏： 今者车驾巡幸，措置约束，务从简省，如陈设之具，已有仪鸾，舟船牵挽，已有兵梢，膳羞之奉，不过随宜。切恐所过州县，帟幕供帐，极于侈靡，舟船人夫，烦于调发，饮食膳羞，过求珍异，以至应副百司，极其所须以为己功，不恤民力，皆非恭俭爱民之意。戒饬州县，勿为侈费；若排办太过，有苦于百姓者，令监司按劾。 
癸丑，徽猷阁待制、枢密都承旨兼都督行府参议军事郭执中卒。帝览遗表叹息，特赠徽猷阁直学士，赐其家银帛二百匹两。
丙辰，金追尊九代祖以下曰皇帝、皇后，定始祖、景祖、世祖、太祖、太宗庙皆不祧。
丁巳，诏权罢讲筵，俟过防秋日如旧。
己未，户部乞依四年例，预借江、浙民户来年夏税绢之半，尽令折纳米斛，约可得二百馀万，庶几储蓄稍丰，诏本部勘当。于是两浙绢各折七千，江南六千有半，以米斛价例纽折，每匹折米二石。
壬戌，中书舍人傅崧卿兼权户部侍郎，吏部侍郎晏敦复兼权工部侍郎。
癸亥，左司谏陈公辅请奏廕无出身人并令铨试，经义或诗赋、论策三场，以十分为率，取五分合格。虽累试不中，不许参选，亦不许用恩泽陈乞差遣，诏吏部措置。其后吏部请试律外止益以经义或诗赋一场，年三十五以上累试不中之人，许注残零差遣，馀如公辅所奏，从之。
金主诏曰： 齐国与本朝军民诉讼相关者，文移署年，止用天会。 
甲子，废白州为博白县，隶琼州；龚州为平南县，隶浔州。
九月，丙寅朔，帝发临安府。
先诣上天竺寺焚香，道遇执黄旗报捷，乃湖北、京西宣抚副使岳飞所遣武翼郎李遇。先是飞遣统制官王贵、郝晸、董先引兵攻虢州卢氏县，下之，获粮十五万斛。
帝已登舟，召守臣李谟即舟中奏事，遂宿北郭之税亭。
丁卯，御舟宿临平镇。
戊辰，帝次崇德县，县令赵涣之入对。帝问以民间疾苦，涣之言无之；又问户口几何，涣之不能对。乃削涣之二秩，仍令张汇治罪。赵鼎曰： 陛下所以延见守令者，正欲知民间疾苦耳。 帝曰： 朕犹恨累日风雨，不能乘马，亲往田间问劳父老。 
己巳，次皁林，帝谓宰执曰： 岳飞之捷，兵家不无缘饰，宜通书细问；非吝赏典，欲知措置之方尔。 张浚曰： 飞措置甚大，今已至伊、洛，则太行一带山寨，必有通谋者。自梁青之来，彼意甚坚。 赵鼎曰： 河东山寨如韦铨辈，虽力屈就金人招，而据险自保如旧，亦无如之何，羁縻而已。一旦王师渡河，此辈必为我用。 帝曰： 斯民不忘祖宗之德，吾料之，必非金人所能有。 鼎等曰： 愿陛下修德，孜孜经营，常如今日也。 
庚午，帝次秀州。
辛未，御舟次平望。
壬申，帝次吴江县。
伪齐故相张孝纯遣其客薛筇间道走行在，上书言利害。先是刘麟尝养侠士蒯挺等二十馀人，待以殊礼，李纯自言得其阴谋。又言： 金人于沿海州县置通货场，以市金漆、皮革、羽毛之可为戎器者，以厚直偿之，所积甚众。孝纯言于豫曰： 闻南人治舟久矣，旦暮乘风北济，而所在岸口视之恬然，傥利于吾，彼宁不为之禁！ 豫大惧，遽罢通货场。 又请分兵守京西诸州，断贝勒之粮道，捣刘豫之巢穴，则淮南、关陕之兵不攻自解。又言： 山东长吏皆本朝旧人，日望王师之来，争为内应以赎前罪。惟李鄴有异志，不复心怀本朝。 孝纯尝与鄴论及朝廷，鄴曰： 死无所惮，但恐如陆渐之祸，恶名终不可免。 故孝纯及之。
癸酉，帝次平江府。
乙亥，韩世忠自楚州来朝。
癸未，诏： 太庙神主权奉安于平江府能仁寺，遇朔享日，令太常寺焚香。 
丁亥，吏部侍郎晏郭复权户部侍郎。
戊子，诏： 江东转运使向子諲，应福刘光世军钱粮。副使俞俟，应副张俊军钱粮。 子諲与俊不协，俊数有论奏；而光世，向氏婿也，故改命之。
命户部员外郎霍蠡就鄂州置司，专总领兵飞一军钱粮。
庚寅，张浚复往镇江视师。
初，伪齐刘豫，因金领三省事晋国王宗翰、尚书左丞、参知政事高庆裔在兵间而得立，故每岁皆有厚赂，而蔑视其它诸帅。左副元帅鲁王昌，初在山东，回易屯田，遍于诸郡，每认山东为己有。及宗翰以封豫，昌不能平，屡言于太宗，以为割膏腴之地以予人，非计，太宗不从。
及是豫闻帝将亲征，遣人告急于金主，求兵为援，且乞先侵江上。金主使诸将相议之，领三省事宋国王宗磐言曰： 先帝所以立豫者，欲豫辟疆保境，我得安民息兵也。今豫进不能取，又不能守，兵连祸结，愈无休息，从之则豫受其利，败则我受其弊。况前年因豫乞兵，尝不利于江上矣，奈何许之！ 金主乃听豫自行，遣右副元帅沈王宗弼提兵黎阳以观衅。
于是豫以其子伪尚书左丞相梁国公麟领东南道行台尚书令，改封淮西王，又以主管殿前司公事兼开封尹许清臣权诸路兵马大总管，尚书右丞李鄴为行台右丞、讲议军事，户部侍郎冯长宁为行台户部侍郎兼行军参议，又以故叛将李成、孔彦舟、关师古为将，签乡兵三十万，号七十万，分三路入寇：中路由寿春犯合肥，麟统之；东路由紫荆山出涡口，犯定远县在趋宣、徽，侄猊统之；西路由光州犯六安，彦舟统之。伪诏榜示，指斥銮舆，尤甚于五年淮、泗之役。
谍报豫挟金兵来侵，主管殿前司公事杨沂中在淮壖，先以二百骑驰至盱眙观形势，还奏事，留宿内殿三日，条上御寇之策，于是分遣诸将以备要害。时江东宣抚使张俊军盱眙，沂中军泗上，京东、淮东宣抚处置使韩世忠在楚州，湖北宣抚副使岳飞在鄂州，声势不相及。独淮西宣抚使刘光世在当涂，光世遣轻骑据庐，而沿江一带皆无军马，左仆射赵鼎甚忧之。浚乞先往江上视师，至是发行在。
癸巳，翰林学士硃震言： 按大理国本唐南诏，大中、咸通间，入成都，犯邕管，召兵东方，天下骚动。艺祖皇帝鉴唐之祸，乃弃越巂诸郡，以大渡河为界，欲寇不能，欲臣不得，最得御戎之上策。今国家南市战马，通道远夷，其王和誉遣清平官入献方物。陛下诏还其直，却驯象，赐敕书，即桂林遣之，是亦艺祖之意也。然臣有私忧，不可不为陛下言之。今日干戈未息，战马为急，桂林招买，势不可辍。然而所可虑者，蛮人熟知险易，商贾囊橐为奸，审我之利害，伺我之虚实，安知无大中、咸通之事！愿密谕广西帅臣，凡市马之所，皆用谨信可任之士，勿任轻獧生事之人，务使羁縻而已。异时西北路通，渐减广马，庶几消患未然。 诏札与广西帅臣。
冬，十月，乙未朔，帝率百官遥拜二帝。
丁酉，吏部侍郎、都督府参议军事吕祉还行府供职。
先是刘麟等令乡兵伪为金人服，于河南诸处千百为群，人皆疑之，以金、伪合兵而至。淮西宣抚使刘光世奏御贼事宜，调庐州难守，且密干左仆射赵鼎，欲还太平州，又江东宣抚使张俊方驻军泗州。都督张浚奏： 敌方疲于奔命，决不能悉大众复来，此必皆豫兵。 而边报不一，俊、光世皆请益兵，众情恟惧，议欲移盱眙之屯，退合肥之戍，召岳飞尽以兵东下。浚独以为不然，乃以书戒俊及光世曰： 贼众之兵，以逆犯顺，若不剿除，何以立国，平日亦安用养兵为！今日之事，有进击，无退保。 而鼎及签书枢密院事折彦质，皆移书抵浚，欲飞军速下。且拟条画项目，请帝亲书付浚，大略欲令张俊、杨沂中合兵扫荡，然后退师还南，为保江之计，不必守前议。于是江东宣抚使韩世忠统兵过淮，遇敌骑，与阿里雅贝勒等力战，既而亦还楚州。或请帝回临安，且追诸将守江防海，浚奏： 若诸将渡江，则无淮南，而江之险之敌共。淮南之屯，正所以屏蔽大江。使贼得淮南，因粮就运以为家计，江南岂可保乎！今淮西之寇，正当合兵掩击，况士气甚振，可保必胜。若一有退意，则大事去矣。又，岳飞一动，则襄、汉有警，复何所制！愿朝廷勿专制于中，使诸将不敢观望。 帝乃手书报浚： 近以边防所疑事咨卿，今览所奏甚明，俾朕释然无忧。非卿识高虑远，出人意表，何以臻此！ 祉亦言士气当振，贼锋可挫，榻前力争，至于再四。彦质密奏： 异时误国，虽斩晁错以谢天下，亦将何及！ 帝不听。乃命祉驰往光世军中督师。
时刘猊将东路兵至淮东，阻世忠承、楚之兵不敢进，复还顺昌，麟乃从淮西系三浮桥而渡。于是贼众十万，已次于濠、寿之间。江东宣抚使张俊拒之，即诏并以淮西属俊。主管殿前司杨沂中，为浚流制官，浚遣沂中至泗州与俊合，且使谓之曰： 上待统制厚，宜及时立大功，取节钺，或有差跌，浚不敢私。 诸将皆听命。
戊戌，杨沂中至濠州，会刘光世已舍庐州而退。浚甚怪之，即星驰至采石，遣人喻光世之众曰： 若有一人渡江，即斩以徇！ 且督光世复还庐州。右司谏王缙，亦言主帅有慢令不赴期会者，请奋周世宗、我太祖之英断以励其馀。帝亲笔付沂中： 若不进兵，当行军法。 光世不得已，乃驻兵与沂中相应，遣统制官王德、郦琼将精卒自安丰出谢步，遇贼将崔皋于霍丘，贾泽于正阳，王遇于前羊寺，皆败之。是日，贼攻寿春府寄治芍陂水寨，守臣閤门祗候孙晖夜劫其寨，又败之。初，光世言粮乏，诏转运使向子諲济其军。子諲昼夜并行，至庐州而光世兵已出东门。子諲直入见光世，具其纲船至岸次，光世乃止。
壬寅，显谟阁直学士、巡幸随军都转运使梁汝嘉为浙西、淮东沿海制置使，带御器械刘锜副之。翼日，更命行营前护副军都统制王彦为制置使，以所部屯通州之料角。汝嘉等乞以右通直郎、新知濠州蔡延世等二人充参议官，量赐激赏钱，仍令浙西漕臣、淮南提点官应副军食，皆从之。
刘猊以众数万过定远县，欲趋宣化以犯建康，权主管殿前司公事杨沂中，与猊前锋遇于越家坊，败之。猊孤军深入，恐南师掩其后，欲会麟于合肥。
癸卯，赵鼎进呈刘光世所奏事宜，帝曰： 光世之意，似欲退保采石。 鼎曰： 据诸处探报殊无金人，如此则自当鏖击。若官军与豫贼战而不能胜，或更退挠，则他时何以立国！但光世分兵随处御捍，已见失策。今贼兵既已渡淮，唯当亟遣张俊合光世之军，尽扫淮南之寇，然后议去留，兹为得计。万一使贼得志于光世，则大事去矣。 帝顾鼎曰： 卿此策颇合朕意。 
甲辰，杨沂中至藕塘，与刘猊遇。贼据山险，列陈外向，矢下如雨，沂中曰： 吾兵少，情见则力屈，击之不可不急。 乃遣摧锋军统制吴锡以劲骑五千突其军，贼兵乱。沂中纵大军乘之，自将精骑绕出其胁；短兵方接，即大呼曰： 破贼矣！ 贼方愕视，会江东宣抚司前军统制张宗颜等自泗州南来，率兵俱进，贼众大败。猊以首抵谋主李谔曰： 适见一髯将军，锐不可当，果杨殿前也。 即以数骑遁去。馀兵犹万计，皆僵立骇顾，沂中跃马前叱之曰： 尔曹皆赵氏民，何不速降！ 皆怖伏请命。南军获李谔与其大将李亨等数十人。
麟在顺昌，闻猊败，拔寨遁去，光世遣王德击之。先是帝赐德亲札，谕令竭力协济事功，以副平日眷待之意。德奉诏，与沂中追麟至南寿春还。
是役也，通两路所得贼舟数百艘，车数千两，器甲、金帛、钱米、伪交钞、诰敕、军需之物不可胜计。于时孔彦舟围光州，守臣敦武郎王莘拒之，彦舟闻猊败，亦引去。北方大恐。
辛亥，杨沂中捷奏至，俘戮甚众，帝愀然曰： 此皆朕之赤子，迫于凶虐，勉强南来，既犯兵锋，又不得不杀，念之心痛。 顾赵鼎曰： 可更戒敕诸将，尔后务先招降。其陈殁之人，亟为埋瘗，仍置道场三昼夜，以示矜恻。 
乙卯，侍御史周秘奏贷遣所得之俘，帝曰： 秘此意甚善。朕方痛念西北之民皆吾赤子，进为王师所戮，退为刘麟所残，不幸如此。今当给与钱米，然后遣之使归。 
乙未，赵鼎奏： 比见探报，刘麟所起山东、京畿人夫，有自书乡贯姓名于身而就缢者。 帝曰： 何故如此？ 鼎曰： 苦其力役耳。昔臣在陕西，亲见调夫，而民间不大聊生，号哭之声，所不忍闻，是以圣人常以用兵为戒。仁宗皇帝勤俭积累四十二年，府库盈溢，下无贫民。 帝曰： 它时事定，愿不复更用兵革。 
壬戌，废梅州为程乡县，隶潮州。又废长乐县为镇。
癸亥，张浚遣左承议郎、行府书写机宜文字计有功来奏事；后二日，除直秘阁，遣还。
初，赵鼎得政，首引浚共事，其后二人稍有异议，宾客往来其间，不协。及杨沂中奏捷，鼎即求去位，帝不许。鼎因曰： 臣始初与张浚如兄弟，近因吕祉辈离间，遂尔睽异，今同相位，势不两立。陛下志在迎二圣，复故疆，当以兵事为重。今浚成功淮上，其气甚锐，当使展尽底蕴，以副陛下之志，如臣但奉行诏令经理庶务而已。浚当留，臣当去，其势然也。浚朝夕还，俾臣奉身而退，则同列之好，俱无所伤；它日或因物议有所去留，则俱失之矣。 帝曰： 朕自有所处，卿勿为虑。 鼎曰： 万一议论纷纷，曲直淆乱，是时陛下必不秘今日之言，臣狼狈无疑矣。陛下即位以来，命相多矣，未有一人脱者，岂不累陛下考慎之明乎！ 帝徐曰： 俟浚归议之。 浚奏车驾宜乘时早幸建康；鼎与折彦质并议回跸临安以为守计，帝许之。
丙寅，故中大夫范纯礼，再赠资政殿学士，其合得恩泽，依数贴还，以其家有请也。后谥恭献。
庚午，诏张浚还行在所。
初，刘麟等既败归，金人遣使问刘豫之罪。豫惧，废猊为庶人以谢之。于是金人始有废豫之意矣。
十二月，甲午逆，德音降庐、光、濠州、寿春府杂犯死罪已下囚，释流已下。制曰： 朕以眇质，获承至尊，念国家积累之基，遭外侮侵陵之患，诚不足以感移天意，德不足以绥靖乱原，致被叛臣，乘予厄运，频挟乱势，来犯边隅，直渡淮濆，将窥江、浙。所赖诸将协力，六师争先，虽逆雏暂逭于天诛，而匹马莫还于贼境。载循不道，深恻于心，俾执干戈，皆朕中原之赤子；重为驱役，亦有本朝之旧臣；迫彼暴虐之威，陷兹锋镝之苦，繇予不德，使至于斯。申戒官司，务优存没，知朕兴怀于兼爱，本非得已而用兵，宜锡茂恩，以苏罢俗。 
诏行宫留守秦桧即赴行在所奏事。张浚以桧在靖康中建议立赵氏，不畏死，有力量，可与共天下事，一时仁贤荐桧尤力，遂推引之。
赵鼎既与浚不协，左司谏陈公辅因奏劾鼎。鼎屡求去，帝愀然不乐曰： 卿只在绍兴，朕它日有用卿处。 
戊戌，右司谏王缙入对，论签书枢密院事折彦质之罪，大略为： 彦质于敌马南向之时，倡为抽军退保之计，上则几误国事，下则离间君臣，乞赐罢黜。 
先是张浚自帝还平江，随班入见，帝曰： 却敌之功，尽出右相之功。 于是赵鼎惶惧，复乞去。浚入见之，次日，具奏曰： 获闻圣训，惟是车驾进止一事，利害至大。天下之事，不倡则不起，不为则不成。今四海之心，孰不想恋王室！金、豫相结，胁以之威，虽有智勇，无所展竭。三岁之间，赖陛下一再进抚，士气从之而稍振，民心因之而稍回，正当示之以形势，庶几乎激忠起懦，而三四大帅者，亦不敢怀偷安苟且之心。夫天下者，陛下之天下也，陛下不自致力以为之先，则被坚执锐，履危犯险者，皆有解体之意。今日之事，存亡安危所自以分。六飞倘还，则有识解体，内外离心，日复一日，终以削弱，异日复欲巡幸，诏书谁为深信而不疑者！何则？彼已知朝廷以为避地之计，实无意图回天下故也。论者不过曰 万一有警，难于远避 ，夫将士用命，扼淮而战，破敌有馀，苟人有离心，则何地容足！又不过曰 当秋而战，及春而还 ，此但可以纾一时之急，年年为之，人皆习熟，难立国矣。又不过曰 贼占上流，顺舟可下 ，今襄、汉非彼有，舟何自来？使贼有馀力，水路偕进，陛下深处临安，亦能安乎？ 
浚因独对，乞乘胜取河南地，擒刘豫父子；又言刘光世骄惰不战，不可为大将，请罢之。帝问： 常与鼎议否？ 浚曰： 未也。 浚见鼎，具道其故，鼎曰： 不可。豫机上肉耳，然豫倚金人为重，不知擒灭刘豫，得河南地，可遂使金不内侵乎？光世将家子，士卒多出其门下，若无故罢之，恐人心不可。 浚不悦。鼎复言强弱不敌，宜且自守，未可以进，由是与彦质俱罢去。
京东、淮东宣抚处置使韩世忠引兵攻淮阳军，败之。
己亥，赐刘光世、岳飞诏曰： 国家以叛逆不道，狂狡乱常，遂至行师，本非得已，并有威怀之略，不专诛伐之图。盖念中原之民，皆吾赤子，迫于暴虐之故，来犯王师，自非交锋，何忍诛戮！庶几广列圣好生之德，开皇天悔祸之衷。卿其明体朕怀，深戒将士，务恢远驭，不专尚威，凡有俘擒，悉加存抚。将使戴商之旧，益坚思汉之心，蚤致中兴，是为伟绩。毋致贪杀，负朕训言。 枢密院奏光世之将马钦、飞之将寇成等，捕获各五百人，并斩讫，故有是诏。
辛丑，诏筑南寿春城。
壬寅，尚书左仆射、同中书门下平章事兼知枢密院事、都督诸路军马兼监修国史赵鼎，充观文殿大学士、两浙东路安抚制置大使，兼知绍兴府。
龙图阁学士、知绍兴府孙近试吏部尚书。
命吏部侍郎、都督行府参议军事吕祉，往建康措置移跸事务。
乙巳，帝与宰执语唐开元之治曰： 姚崇为相，尝选除郎吏，明皇仰视屋椽，崇惊愕久之，后因力士请问，知帝所以专委之意。人主任相当如此。 张浚曰： 明皇以此得之，亦以此失之。杨、李持柄，事无巨细，一切倚仗，驯致大乱。吁，可戒也！ 帝曰： 然卿知所以失否？在于相非其人，非专委之过也。 浚曰： 明皇方其忧勤，贤者获进，逮其逸乐，小人遂用，此治乱之所以分。陛下灼见本末，天下幸甚！ 
赵鼎入辞。鼎在越，惟以束吏恤民为务，每言： 不束吏，虽善政不能行，盖除害然后可以兴利。《易》之《豫》，利建侯行师，乃所以致豫。《解》，公用射隼于高墉之上，谓射隼而去小人，乃所以致解也。 至是奸猾屏息。又，场务利入之源，不令侵耗，财赋遂足。
甲午，崇信、奉宁军节度使、开府仪同三司、江南东路宣抚使张俊，加少保、镇洮、崇信、奉宁军节度使，仍旧宣抚使。龙神卫四厢都指挥使、密州观察使、权主管殿前司公事杨沂中为保成军节度使、殿前都虞候、主管殿前司公事。
先是右司谏陈公辅言： 前日贼犯淮西，诸将用命，捷音屡上，边土稍宁，盖庙社之灵，陛下威德所至。然行赏当不逾时，庙堂必有定议。臣闻濠梁之急，俊遣杨沂中往援，遂破贼兵，此功固不可掩。刘光世不守庐州，而濠梁戍兵辄便抽回，如涡口要地，更无人防守，若非沂中兵至，淮西焉可保哉！光世岂得无罪！此昭然无可疑者。又，沂中之胜，以吴锡先登；光世追贼，王德尤为有力；是二人当有崇奖，以为诸军之功。若韩世忠屯淮东，贼不敢犯；岳飞进破商、虢，扰贼腹胁；二人虽无淮之功，宜特优宠，使有功见知，则终能为陛下建中兴之业。 朝廷以俊、沂中功尤著，遂优赏之。沂中时年三十五岁。
丁未，诏曰： 朝廷设官分职，本以为民。比年以来，重内轻外，殊失治道之本，朕甚不取。可自今监司、郡守，秩满考其善状，量与迁推，治效著闻，即除行在差遣。其郎官未历民事者，效职通及二年，复加铨择，使之承流于外。仍令中书、御史台籍记名姓。俟到阙日，检举引对，参考善否，取旨升黜。庶几天下百姓蒙被实惠，以称朕意。 
戊申，诏曰： 朕惟养兵之费，皆取于民。吾民甚苦而吏莫之恤，夤缘军须，掊敛无益，朕甚悼之！监司、郡守，朕所委寄以惠养元元者也，今慢不加省，复何赖焉！其各任乃职，察吏之侵渔纳贿者，劾按以闻。已戒敕三省官，间遣信使周行诸路，苟庇覆弗治，流毒百姓，朕不汝贷。自今军事所须，交令州县揭榜晓谕，馀依绍兴元年五月二十四日诏旨施行，无或违戾。 
观文殿学士、醴泉观使兼侍读秦桧行在所讲筵供职，观文殿学士、行宫同留守孟庾充行宫留守。
庚戌，诏： 官职如在职二年已上知县资序人，与除大郡通判；通判资序人，与除知州军。任满到阙，令閤门引见上殿，当参考治状善否，取旨升黜；仍令中书省、御史台籍记姓名。 
辛亥，资政殿大学士、提举洞霄宫张守自常州入见，即日除参知政事。
壬子，诏张守兼权枢密院事。
丙辰，镇南军节度使、开府仪同三司、荆湖南路安抚制置大使兼知潭州吕颐浩为两浙西路安抚制置大使，兼知临安府，仍赴行在奏事。
宝文阁学士、新知襄阳府刘洪道知潭州，充荆湖南路安抚使，仍兼都督府参谋军事。
戊午，诏： 自今吏部注拟知、通、守、令，并选择非老病及不曾犯赃与不缘民事被罪之人，仍申中书省审察。其注拟人脚色，关御史台；如非其人，许本台弹奏。 用中书请也。既而行宫吏部请曰： 民事犯徒已上罪人，如今诏。 自开国以来，以公私赃三等定天下之罪，至是始增民事律焉。
己未，兵部尚书兼权吏、礼部尚书刘大中充龙图阁直学士、知处州。
左司谏陈公辅言： 朝廷所尚，士大夫因之，士大夫所尚，风俗因之，不可不慎也。国家嘉祐以前，朝廷尚大公之道，不营私意，不植私党，故士大夫以气节相高，以议论相可否，未尝互为朋比，至于雷同苟合。自熙、丰以后，王安石之学，著为定论，自成一家，蔡京引之，挟绍述之说，于是士大夫靡然而同，风俗坏矣。仰惟陛下天资聪明，圣学高妙，将以痛革积弊，变天下党同之俗。然在朝廷之臣，不能上体圣明，又复辄以私意取程颐之说，谓之伊川学，相率而从之，是以趋时竞进，饰诈沽名之徒，翕然胥效，倡为大言，转相传授。伏望圣慈特加睿断，察群臣中有为此学鼓扇士类者，皆屏绝之。明诏天下以圣人之道著在方册，学者但能参考众说，研究至理，各以己之所长而折中焉，则道术自明，性理自得矣。 辅臣进吴张浚批旨曰： 士大夫之学，宜以孔、孟为师，庶几言行相称，可济时用。览臣僚所奏，深用怃然！可布告中外，使知朕意。 
先是范冲既去位，公辅以冲所荐，不自安。会耿鎡等伏阙上书，或者因指公辅靖康鼓喝之谤，公辅惧，见帝求去，因此上疏。诏： 公辅，朕所亲擢，非由荐引，可令安职，毋得再请。 时硃震在经筵，不能诤，论者非之。
湖北经略安抚使王庶，乞令澧、辰、沅、靖四州，以闲田共招刀弩手三千五百人，沅州千五百，辰州千人，澧、靖州各五百馀，田召人承佃，从之。四郡刀弩手旧额万人，靖康末，调赴河东，少还者，至是命相度召填，故有是请。
伪齐刘豫密知金人有废己之谋，是冬，遣皇子府参谋冯长宁请于金，欲立淮西王麟为太子以尝其意，金主谓之曰： 先帝所以立尔者，以尔有德于河南之民也。尔子有德耶？我未之闻也，徐当遣人咨访河南百姓以定之。 
先是河北军前通问使魏行可为金所拘，至是九年。或谓行可尝上金帅书，戒以不戢自焚之祸，以谓： 大国举中原与刘豫，刘氏何德，赵氏何罪哉？若亟以还赵氏，贤于奉刘氏万万也。 是岁，行可卒。未几，其副右武大夫、果州团练使郭元迈亦卒于金地。
