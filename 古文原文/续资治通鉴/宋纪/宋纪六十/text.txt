起重光赤奋若九月，尽玄黓摄提格十二月，凡一年有奇。
○仁宗体天法道极功全德神文圣武睿哲明孝皇帝嘉祐六年（辽清宁七年）
九月，癸丑，诏三司，以河北秋稼甚登，其出内藏库缗钱一百万，助籴军储。
壬戌，知谏院杨畋、司马光等言： 故事，凡臣僚上殿奏事，悉屏左右内臣，不过去御座数步，恐漏泄机事，非便。 诏： 自今止令御药使臣及扶侍四人立殿角以备宣唤，馀悉屏之。 
司马光复奏请早定继嗣曰： 臣不敢望陛下便正东宫之名，但愿陛下自择宗室仁孝聪明者，养以为子，官爵居处，稍异于众人，天下之人，皆知陛下意有所属，以系远近之心，愿果断而速行之。 
初，韩琦既默喻光所言，后十日，有诏令与殿中侍御史里行陈洙同详定行户利害，洙与光屏人语曰： 日者大飨明堂，韩公摄太尉，洙为监察，公从容谓洙曰： 闻君与司马君实善，君实近建言立嗣事，恨不以所言送中书，欲发此议，无自发之。 行户利害，非所以烦公也，欲洙见公达此意耳。 于是光复具奏，且面言： 臣向者进说，陛下欣然，意谓即行。今寂无所闻，此必有小人言 陛下春秋鼎盛，何遽为此不详之事！ 小人无远虑，特欲仓卒之际，援立所厚善者耳。 定策国老 、 门生天子 之祸，可胜言哉！ 帝大感悟，曰： 送中书。 光至中书，见琦等曰： 诸公不及今定议，异日禁中夜半出寸纸以某人为嗣，则天下莫敢违矣。 琦等皆拱手曰： 敢不尽力！ 
洙寻具奏，乞择宗室之贤者立以为後。既发奏状，谓家人曰： 我今日入一文字，言社稷大计，若得罪，大者死，小者贬窜，汝辈当为之备。 下奏状者未返，洙得病暴卒。御史中丞王畴等乞优加赙赠，与一子官，赐钱十万。
时知江州吕诲亦上言曰： 臣窃闻中外臣僚以圣嗣未立，屡有密疏，请择宗人。伏望陛下念根本之重，为宗庙之计，检会前后臣僚奏议，廷对大臣，审择宫邸，以亲以贤，稽合天意。万一奸臣阴有附会，阳为忠实以缓上心，此为患之最大者，不可不察也。 
冬，十月，壬午，枢密院请 自今前后省内臣人仕，并理三十年磨勘；已经磨勘者，理二十年；其以劳得减年者，毋得过五年。 
初，沙苑阙马，秦州置场，以券市之。内侍李继和初领其职，不数月，得马千数。梁适荐之，诏减磨勘三年。旧制，内侍入仕，二十年始得磨勘；自是有以劳进官者，皆引继和为例，故有是奏。诏从之。
诏太常礼院修《谥法》。初，本院言： 今所用《谥法》，乃雍熙年中所定，其间字数，比贺琛、沈约、王彦威所录多舛误，请别编修。 从之。
丙戌，诏京西、淮、浙、荆湖增置都同巡检。
壬辰，起复前右卫大将军、岳州团练使宗实为秦州防御使、知宗正寺。
初，司马光既以所上章送中书，内复出知江州吕诲章。宰相韩琦与同列奏事垂拱殿，读光、诲二章，未及有所启，帝遽曰： 朕有此意久矣，但未得其人。 因左右顾曰： 宗室中谁可者？ 琦曰： 此事非臣等所可议，当出自圣择。 帝曰： 宫中尝养二子，小者甚纯，近不惠；大者可也。 琦请其名，帝曰： 宗实，今三十许岁矣。 议定，将退，琦复奏曰： 此事甚大，臣等未敢施行。陛下今夕更思之，来日取旨。 明日，奏事垂拱殿，又启之，帝曰： 决无疑矣。 琦曰： 事当有渐，容臣等商量所除官。 时宗实犹居父丧，乃议起复秦州防御使、知宗正寺。帝喜曰： 甚善！ 琦又曰： 事不可中止，陛下断以不疑，乞从内批出。 帝曰： 此岂可使妇人知之，只中书行可也。 遂降此诏。
帝自至和末得疾，廷臣多请早立嗣，帝悉未许，如是五六年，言者亦稍怠。琦尝独请建学内中，择宗室之谨厚好学者升于内学，冀得亲贤。因属大事，欲以此感动帝意，乘间即言宜早立嗣。帝曰： 后宫一二将就馆，卿且待之。 后皆生皇女。一日，琦取《汉书·孔光传》怀之以进，曰： 汉成帝无嗣，立弟之子。彼中才之主，犹能如是，况陛下乎！愿以太祖之心为心，则无不可者。 于是因光等言，卒成帝意。
癸巳，以诸王宫侍讲、屯田员外郎、编校书籍长垣王猎为宗正寺伴读。猎为宫僚凡十三年，于宗实有辅导功，故首用之。
初，吴奎在翰林，荐猎可任经筵、文馆之职。宰相韩琦指猎名谓执政曰： 惟此人与孟恂不通私谒，足见其有守。 恂时为都官郎中，遂与猎并除编校书籍。
戊戌，以太庙南旧府司为知宗正寺廨宇。
十一月，丁巳，起复右卫大将军、秦州防御使、知宗正寺宗实上表请终丧，帝以问韩琦，琦曰： 陛引既知其贤而选之，今不敢遽当者，盖器识远大，所以为贤也。愿固起之。 表四上，乃从其请。
庚申，左骐骥使、入内都知史志聪，落都知，提点集禧观。志聪市后苑枯木，私役亲从官，木仆，折足而死。殿中侍御史韩缜言： 亲从布列宿卫，所以奉至尊，戒不虞也。使主者得私役，则禁卫之严驰矣。 事下开封府。故事，有狱，司录参军必白知府乃敢鞫治。于是多为志聪地者，司录参军南宫吕璹独穷竟之。志聪卒坐此黜。
癸亥，以寿星观新作真宗神御殿为永崇殿。先是上清宫灾而寿星殿独存，遂建为寿星观。或言寿星殿像则真宗御容也，于是别建神御殿。天章阁侍讲吕公著言： 都城中，真宗既有三神御殿矣，营创不已，非祀无丰昵之义，请罢其役。 不许。
己巳，夏国主谅祚言： 本国窃慕汉衣冠，今国人皆不用蕃礼，明年欲以汉仪迎待朝廷使人。 许之。
乙亥，枢密院上所编《机要文字》一千一百六十一册，自初纂集讫成书，凡四年馀。
戊寅，许康州刺史李枢以己官封赠父母。
是月，辽以知黄龙事阿里质为南院大王。
十二月，丙戌，复丰州。
庚寅，命诸路总管集随军功过簿，以备迁补。
以周敦颐为国子博士、通判虔州。初，敦颐为合州判官，部使者赵抃惑于谮口，临之甚威，敦颐处之超然。至是抃守虔，熟视敦颐所为，乃大悟，执其手曰： 吾几失君矣！今日乃知周茂叔也。 
太常礼院言： 明年正旦，大庆殿当受朝贺，其三日上辛，祈谷于上帝，前三日不作乐，请如庆历元年故事用次辛。 从之。
甲午，殿前都指挥使、建雄节度使许怀德卒，赠侍中，谥荣毅。怀德年八十，犹筋力过人，在宿卫十四年，数乞身，帝不许。怀德曰： 臣年过矣，倘为御史所弹，且不得善罢。 即诏减数岁。怀德自擢守边，连以畏懦被谪，已而与功臣并进典军；及坐请托得罪，去而复还。遭时承平，保宠终禄，盖有天幸云。
辛丑，三馆、秘阁上所写黄本书六千四百九十六卷，补白本书二千九百五十四卷。遣中使诏中书、枢密院合三馆、秘阁官，即崇文院赐宴以奖其勤。仍诏两制看详所献遗书，择可取者，令编校官复校，写充定本。
○仁宗体天法道极功全德神文圣武睿哲明孝皇帝嘉祐七年（辽清宁八年）
春，正月，癸丑，辽主如鸭子河。
壬戌，帝御宣德门观灯，顾从臣曰： 此因岁时与万姓同乐耳，非朕独肆游观也。 先是谏官杨畋、司马光等以去年水灾，乞罢上元观灯，故特宣谕之。
辛未，复命皇侄宗实为秦州防御使、知宗正寺。
乙亥，诏太常礼院： 自今南郊以太祖皇帝定配，改温成皇后庙为祠殿，岁时令宫臣以常馔致祭。 
先是诏太常礼院检详郊庙未顺之事，乃言： 自皇祐五年，诏书以三圣并侑为定制，虽出孝思，然其事颇违经礼。又，温成皇后庙四时祭奠，并同太庙之礼，盖当时有司失于讲求。昔高宗遭变，饬己思咎，祖己训以祀无丰丁昵。况以嬖宠列于秩礼，非所以享天心，奉祖宗之意也。 翰林学士王珪等议曰： 追尊尊以享帝，义之至；推亲亲以享亲，仁之极。尊尊不可以渎，故郊无二主；亲亲不可以僭，故庙止其先。今三后并侑，欲以致孝也，而适所以渎乎享帝；后宫有庙，欲以广恩也，而适所以渎乎享亲。请如礼官所议。 故降是诏。
二月，己卯朔，更江西盐法。
初，江、湖运盐既杂恶，官估复高，故百姓利食私盐，由是盗贩者众，捕之急，则起为盗。江、淮间，虽衣冠士人，狃于厚利，或以贩盐为事。江西则虔州地连广南，而福建之汀州亦与虔接，虔盐弗善，汀故不产盐，二州民多盗贩广南盐以射利。每岁秋冬，田事才毕，往往数十百为群，持甲兵、旗鼓，往来虔、汀、漳、潮、循、梅、惠、广八州之地，所至劫人谷帛，掠人妇女，与巡捕吏卒斗格。至杀伤吏卒，则起为盗，依阻险要。捕不能得，或赦其罪招之，岁月浸淫滋多。朝廷以为患，尝遣职方员外郎黄炳乘驿会所属盐司及知州、军、通判议。于是炳等合议，以谓： 虔州食淮南盐已久，不可改，第损近岁所增官估，斤为钱四十，以十县五等户夏税率百钱，令籴盐二斤，随夏税入钱偿官。 继命提点铸钱沈扶覆视可否。扶及江西、福建、广东转运司、虔州官吏，又请选江西漕船，团为十纲，以三班使臣部之，直取通、泰、楚都仓盐。既又命比部员外郎曾楷诣广南与监司复议通广南盐，而转运判官陈从益、请惠、循、梅、潮置五都仓贮盐，令虔州募盐铺户，入钱二州，趣五仓受盐，还二州贸易。所谓变私盐为官盐，易盗贼为商旋。廷议难之，卒用炳、扶等策；然岁才增籴六十馀万斤。
辛巳，以知蕲州张田提举荆湖南路刑狱。谏官司马光再疏言田倾邪险薄，不可任以监司，寻改知湖州。
癸卯，诏兗国公主入内，安州观察使、驸马都尉李玮知卫州。玮所生母杨氏归其兄璋，公主乳母韩氏出居外，公主宅句当内臣梁怀吉归前省，诸色祗应人皆散遣之。
怀吉等既坐责，公主恚怼，欲自尽，或纵火欲焚第，以邀帝必召怀吉等还，帝不得已，亦为召之。谏官杨畋、司马光、龚鼎臣等皆谏，帝弗听。然公主意终恶玮，不肯复入中閤，状若狂易，欲自尽数矣。苗贤妃与俞充仪谋，使内臣王务滋管句驸马宅以伺玮过。玮素谨，务滋不得其过，乃告苗、俞曰： 但得上旨，务滋请以卮酒了之。 苗、俞白帝，帝不答。顷之，帝与皇后同坐，俞又白之，皇后曰： 陛下念章懿太后，故玮得尚主，今奈何欲为此？ 都知任守忠在旁曰： 皇后之言是也。 务滋谋讫不行，寻有是命。
权陕西转运副使薛向言： 陕西之兵，厢禁军凡二十五万，其间老弱、病患、技巧占破数乃过半，请下诸路，拣其不任征役者汰之，敢占技巧者论如法。 从之。
是月，辽主驻纳葛泺。
三月，戊申朔，辽枢密使楚王萧革致仕。革以谄佞结主知，怙权黩货，戕害忠直。辽主渐悟其奸，宠遇日衰，故罢，然犹进封郑国王。
辛亥，诏礼部贡举。
壬子，兗国公主降封沂国公主，安州观察使李玮为建州观察使，落驸马都尉。自公主入禁中，玮兄璋上言： 玮愚騃，不足以承天恩，乞赐离绝。 帝将许之。司马光又言： 陛下始者追念章懿太后，故使玮尚主，欲以申固姻戚，常贵其家。今玮母子离析，家事流落，大小忧愁，殆不卿生，岂陛下初意哉！近者章懿太后忌日，陛下阅奁中故物，思平生居处，独能无雨露之戚、凄怆之心乎！玮既蒙斥，公主亦不得无罪。 帝感悟，遂并责公主，待李氏恩礼不衰，且赐玮黄金二百两，谓曰： 凡人富贵，亦不必为主婿也！ 
癸丑，大宗正司言右卫大将军、岳州团练使宗实乞还秦州防御使、知宗正寺告敕，不许。
乙卯，以礼部侍郎、参知政事孙抃为观文殿学士兼翰林侍读学士、同群牧制置使。抃居两府，年益耄，无所可否，又善忘，好事者至传以为口实。时枢密使张昪请老，朝议以抃当次补，必不胜任；殿中侍御史韩缜因进见，极言抃不材，虽无显过，乞置诸散地，监察御史里行傅尧俞亦以为言。抃遂称疾求免，许之。
以枢密副使、礼部侍郎赵概为参知政事，翰林学士、权知开封府吴奎为右谏议大夫、枢密副使。
丙辰，召右正言、知蔡州王陶赴谏院供职。陶言： 臣与唐介、范师道、吕诲、赵抃同出为郡，今独召臣与师道，非是。请还介等职任。 时师道亦自福州召为盐铁副使，诲、抃及介皆未迁故。
丁巳，诏： 审刑院奏补京朝官，初该磨勘者，自今须有举主一员，方听改官。 
庚申，以龙图阁直学士兼侍讲钱象先为右谏议大夫、知蔡州。象先善讲说，语约而义明。帝有所顾问，必依经以对，反复讽谕，遂及当世之务，号知经术。留侍经筵前后十五年，时被恩礼。故事，讲官分日迭进，象先已得请补外，帝曰： 大夫行有日，且讲彻一编。 于是同列罢进者浃日。
以天章阁侍讲、崇文院检讨吕公著为天章阁待制兼侍读。公著初召试中书，将除知制诰，三辞不就，故有是命。
辛酉，命参知政事欧阳修提举三馆、秘阁写校书籍。
壬申，徐州言彭城县白鹤乡地生面，凡十馀顷，民皆取食。帝遣内侍窦承秀往视之。占曰： 地生面，民将饥也。 既而濠州亦言钟离县地生面，民取食之。
夏，四月，壬午，宰臣韩琦等上所修《嘉祐编敕》，起庆历四年，尽嘉祐三年，凡十二卷。其元降敕但行约束而不立刑名者，又析为《续附令敕》，凡五卷。诏颁行。
己丑，夏国主谅祚上表求太宗御制诗草隶书石本，欲建书阁宝藏之，且进马五十匹，求《九经》、《唐史》、《册府元龟》及本朝正至朝贺仪。诏赐《九经》，还其马。谅祚又求尚主，诏答以昔尝赐姓，不许。
壬辰，改命起居舍人、知制诰兼侍讲司马光为天章阁待制。先是光与吕公著并召试中书，光已试而公著终辞。及除知制诰，光乃自言： 拙于文词，本当辞召，初疑朝廷不许，故黾勉从命，继闻公著终辞得请，臣始悔恨向者之不辞而妄意朝廷之不许也。 章九上，卒改它官。
五月，丁未朔，命起居舍人、天章阁待制兼侍讲司马光仍知谏院。光上疏曰： 陛下有中宗之严恭，文王之小心，而小大之政多廉让不决，委之臣下。诚所委之人常得忠贤则可矣，万一有奸邪在焉，岂不危甚！古人所谓委任而责成效者，择人而授之职业，丛脞之务，不身亲之，至于爵禄、废置、杀生、予夺，不由己出不可也。
 又，顷以西鄙用兵，权置经略安抚使，一路之兵得以便宜从事，及西事已平，因而不废。其河东一路，总二十二州军。曰时节度使之权，不过如是而已。 
又谓： 大臣典诸州者，多以贵倨自恃，转运使欲振举职业，往往故违戾而不肯从。夫将相大臣，在朝廷之时，则转运使名位固相远矣；及在外为知州，则转运使统诸州职也，乌得以一身之贵庇一州之事，而令转运使不得回哉？ 
 自景祐以来，国家怠于久安，乐因循而务省事，执事之臣，颇行姑息之政。于是胥吏讠雚哗而斥逐御史中丞，辇官悖慢而废退宰相，卫士凶逆而狱不穷奸，其馀有一夫流言于道路而为之变令推恩者多矣。凡此数者，殆非所以习民于上下之分也。夫朝廷者，四方之表仪也；朝廷之政如是，则四方必有甚焉者。遂至元帅畏偏裨，偏裨畏将校，将校畏士卒。奸邪怯懦之臣，或有简省教阅，使之骄惰，保庇羸老，使之繁冗，屈挠正法，使之纵恣，诋訿粟帛，使之愤惋，甘言诌笑，靡所不至，于是士卒翕然誉之，而归怨于上矣。
 臣愚以为陛下当奋刚健之志，宣神明之德，凡群臣奏事，皆察其邪正，辨其臧否，熟问深思，求合于道，然后赏罚黜陟，断而行之，则天下孰不旷然悦喜！其馀民事，皆委之州县，一断于法，或法重情轻，情重法轻，可杀可徒，可宥可赦，并听本州申奏，决之朝廷，何必出于经略安抚使哉！转运使规画号令，行下诸州，违戾不从者，朝廷当辨其曲直，若事理实可施行，而州将恃贵势故违之者，当罪州将，勿罪转运使。将校士卒之于州县及所统之官或公卿大臣，有悖慢无礼者，明著阶级之法，使断者不疑。将帅之官，废法违道以取悦于下、归怨于上者，当随其轻重，诛窜废黜；公正无私、御众严整者，当量其才能，擢用褒赏。如是则上虽勤而下用命矣。 
又曰： 食货者，天下之急务，愿复置总计使之臣，使宰相领之。若府库空竭，闾阎愁困，四方之民，流转死亡，而曰我能论道经邦，燮理阴阳，非愚臣之所知也！ 
己酉，龙图阁直学士、吏部员外郎兼侍讲、知谏院杨畋卒，赠右谏议大夫。畋素谨畏，每奏事，必发封数四而后上之。自奉甚约，及卒，家无馀资。特赐黄金二百两；其后端午赐讲读官御飞白书扇，亦遣使特赐，置其柩所。
己未，以知荆南府李参为群牧使。执政初议欲用参为三司使，孙抃独不可，曰： 此人若主计，外台承风刻削，则天下益困弊矣。 乃不果用。
庚申，大宗正司言，右卫大将军、岳州团练使宗实缴还秦州防御使、知宗正事敕告；诏不许。
庚午，枢密副使、给事中包拯卒，赠礼部尚书，谥孝肃。拯性峭直，立朝刚毅，人以其笑为黄河清。知开封府时，京师为之语曰： 关节不到，有阎罗包老。 然奏议平允，常恶欲吏苛刻，务为敦厚，虽甚疾恶，未尝不推以忠恕。平居无私书，故人亲党有干请，一皆绝之。居家俭约，衣服器用饮食，虽贵如布衣时。
六月，丙子朔，岁星昼见。
辽主驻图库里。
癸未，以单州团练使刘永年知代州。
辽人取山木，积十馀里，辇载相属于路，前守惧生事，不敢遏，永年曰： 敌人伐木境中而不治，它日将不可复制。 遣人纵火，一夕尽焚之；上其事，帝称善。辽移文代州捕纵火盗，永年报曰： 贼固有罪；然在我境，何预汝事！ 遂不敢复言。
鄜延经略司言： 得宥州牒，夏国改西市监军司为保泰军，威州监军司为静塞军，绥州监军司为祥祐军，左厢监军司为神勇军。 且言： 谅祚举措，近岁多不循旧规，恐更僭拟朝廷名号。渐不可长，乞择一才臣下诏诘问，以杜奸萌。 从之。
于是遣供备库副使张宗道赐谅祚生辰礼物。宗道初入境，迎者至，欲先宗道行马，及就坐，又欲居东，宗道固争之。迎者曰： 主人居左，礼之常也，天使何疑焉！ 宗道曰： 宗道与夏主比肩以事天子，夏主若自来，当为宾主。尔陪臣也，安得为主人！当循故事，宗道居上位。 争久不决，迎者曰： 君有几首，乃敢如是！ 宗道大笑曰： 宗道有一首耳，来日已别家人。今欲取宗道首则取之，宗道之死得其所矣，但夏国必不敢耳。 迎者曰： 译者失词，某自谓无两首耳。 宗道曰： 译者失词，何不斩译者？ 乃先宗道。迎者曰： 二国之欢，有如鱼水。 宗道曰： 然。天朝，水也；夏国，鱼也。水可无鱼，鱼不可无水。 
丁亥，秘阁上补写御鉴书籍。
先是欧阳修言： 秘阁初为太宗藏书之府，并以黄绫装潢，号日太清本。后因宣取入内，多留禁中，而书颇不完。请降旧本，令补写之。 遂诏龙图、天章、宝文阁、太清楼管句内臣，检所阙书录上，于门下省补写。至是上之，赐判秘阁范镇及管句补写官银绢有差。
辛丑，辽以右伊勒希巴玛陆为奚六部大王。
是月，辽主御清凉殿，放进士王鼎第九十三人。
秋，七月，戊申，太白经天。
壬子，太常礼院言： 皇祐参用南郊百神之位，不应祀法。宜如隋、唐旧制，设昊天上帝、五方位，以真宗配，而五人帝、五官神从祀，馀皆罢。又，前一日亲飨太庙，当时尝停孟冬之荐。考详典礼，宗庙时祭，未有因严配而辍者。今明堂去孟冬画日尚远，请复荐庙。前者祖宗并侑，今因典独配；前者地祗、神州并飨，今以配天而亦罢。是皆变礼中之大者也。开元、开宝二《礼》，五帝无亲献仪。旧礼，先诣昊天奠献，五帝并行分献，以侍臣奠币，皇帝再拜，次诣真宗神坐，于礼为允。 诏恭依，而五方帝亦行亲献。
甲寅，广西转运使李师中，转运判官刘牧，各罚铜二十斤。先是岭南多旷土，茅菅茂盛，蓄藏瘴毒。师中募民垦田，县置籍，期永无税，以种及三十顷为田正，免科役。于是地稍开辟，瘴毒减息。而师中与牧坐擅除税不以闻，故蒙罚。
甲子，以知虔州赵抃为礼部员外郎兼侍御史知杂事。
丁卯，右卫大将军、岳州团练使宗实辞秦州防御使、知宗正寺，不许。
是月，右正言王陶上疏曰： 去岁亲发德音，稽唐故事，择宗子使知宗正寺。中外闻之。咸谓此举设施安稳，不惊人耳目，而天下摇摇之心一旦而定。厥后浸闻稽缓，四方观听，岂免忧疑！流言或罪宗实，以为自唐以来判宗正寺者，皆用宗子，求之典故，乃一寻常差遣，何必过为辞让。或云事由宫中嫔御、宦官姑息之言，圣意因而微惑。臣闻宗实自有此命以来，夙夜恐惧，闭门不敢见人。昨自二月服除，今半年有馀矣。臣恐天下之人，谓陛下始者顺天心人欲而命之，今者听左右姑息之言而疑之，不独百世之后，使人叹惜圣政始卒之不一，亦恐自今远近中外奸雄之人得以窥伺间隙矣。 因请对，言宫嫔、宦官有以惑圣聪，而使宗实畏避不敢前。帝问陶： 欲别与一名目，如何？ 陶对曰： 此止是一差遣名目，乞与执政大臣议之。 帝曰： 当别与一名目。 于是韩琦等始有立为皇子之议。
八月，乙亥朔，内出明堂乐章迎神、送神曲，疑于太常。
丙子，右卫大将军、岳州团练使宗实辞秦州防御使、知宗正寺，许之。
初，宗实屡乞缴还告敕，帝谓韩琦曰： 彼既如此，盍姑已乎？ 琦曰： 此事安可中辍！愿陛下赐以手札，使知出自圣意，必不敢辞。 比遣使召之，称疾不入。琦与欧阳修等私议曰： 宗正之命既出，外人皆知必为皇子矣，不若遂正其名。 修曰： 知宗正寺告敕付阁门，得以不受；今立为皇子，止用一诏书，事定矣。 遂入对，乞听宗实辞所除官。帝曰： 勿更为它名，便可立为皇子，明堂前速也了当。 琦因请谕枢密院。及张曰至，帝面谕之，曰曰： 陛下不疑否？ 帝曰： 朕欲民心先有所系属，但姓赵者斯可矣。 曰即再拜称贺。琦等乞帝书手札付外施行。既退，辅臣未分厅，中使已传手札至中书。
丁丑，琦召翰林学士王珪，令草诏，珪曰： 此大事也，非面受旨不可。 明日，请对，曰： 海内望此举久矣，果出自圣意乎？ 帝曰： 朕意决矣。 珪再拜贺，始退而草诏。欧阳修叹曰： 真学士也！ 
己卯，诏曰： 人道亲亲，王者之所先务也。右卫大将军、岳州团练使宗实，皇兄濮安懿王之子，犹朕之子也，少鞠于宫中，聪知仁贤，见于夙成。日者选宗子近籍，命以治宗正之事，使者数至其第，乃崇执谦退，久不受命，朕默嘉焉。夫立爱之道，自亲者始，其以为皇子。 辛巳，帝悉召宗室入宫，谕以立皇子之意。
壬午，诏入内内侍省皇城司，即内香药库之西偏，营建皇子位。癸未，赐皇子名曙。
邈川首领嘉勒斯赉既老，国事皆委其子栋戬，知秦州张方平尝诱栋戬入贡，许奏为防御使，栋戬寻遣使入贡。知杂御史吴中复劾奏方平擅以官爵许戎狄，启其贪心，方平议遂不行。
先是辽以女妻栋戬，与之共图夏国，夏主谅祚与战，屡为所败。及是谅祚举兵击栋戬，屯于古渭州，其熟户奠长皆惧，亟请访平求救。方平惧，饰楼橹为守城之备，尽籍诸县马，悉发下兵。皇祐末，古渭州熟户反，增秦州戍兵甚多，事平，文彦博悉分屯永兴、泾原、环庆三路，期有警则召之，以省刍粮，谓之下番兵。方平至是乃发之，关西震耸，仍驿奏乞发京畿禁军十指挥赴本路。枢密使张曰言于帝曰： 臣昔在秦州，边人言西戎欲入寇者甚众，后皆无事实。今事未可知，而发京畿兵以赴之，惊动远近，非计也，请少须之。 帝从其言。数日，方平复奏谅祚已引兵西去击栋戬矣。谅祚寻复为栋戬所败，筑堡于古渭州之侧而还。
谏官司马光因劾奏方平怯懦轻举，请加窜谪。宰相曾公亮独右方平，乃言曰： 兵不出塞，何名为轻举？且寇所以不入者，以有备故也。有备而贼不至，顾以轻举罪之，边臣自是不敢为先事之备矣。 光奏三上。甲申，徙方平知应天府。
乙酉，诏太常寺登歌用柷、吾，用翰林学士王珪言也。
辛卯，以司封郎中江南李受为皇子位伴读，改宗正寺伴读王猎为皇子位说书。
壬辰，诏权以皇城司廨宇为皇子位。乃命入内高班王中庆、梁德政发车乘津置行李入内。帝既下己卯诏书，皇子犹坚卧称疾不入。司马光、王陶等言： 凡人见丝毫之利，至相争夺。今皇子辞不资之富，已三百馀日不受命，其贤于人远矣。有识闻之，足以知陛下之圣，能为天下得人。然臣闻父召无诺，君命召不俟驾而行，使者受命不受辞；皇子不当避逊，使者不当徒反。凡诏皇子内臣，皆乞责降，且以臣子大义责皇子，宜必入。 帝与辅臣谋之，韩琦曰： 今既为陛下子，何所间哉！愿令本宫族属敦劝，及选亲信内人就谕旨，彼必不敢违也。 
丁酉，赐皇子袭衣、金带、银绢各一千。诏登州防御使、同判大宗正事从古、沂州防御使虢国公宗谔敦劝皇子，仍与润王宫大将军以上同入内，皇子若称疾，即乘肩舆。己亥，从古等言皇子犹固称疾。是夕，使者往返数四，留禁门至四鼓，皇子终不至，乃诏改择异日。
庚子，以立皇子告天地、宗庙及诸陵。
辛丑，皇子以肩舆入内。先是宗谔责皇子曰： 汝为人臣子，岂得坚拒君父之命而终不受邪？我非不能为众人执汝，强置汝于肩舆，恐使汝遂失臣子之义，陷于恶名耳！ 
皇子初让宗正，与记室周孟阳谋之，所上表皆孟阳笔也，每一表，饷孟阳十金。孟阳辞，皇子曰： 此不足为谢，俟得请于朝，方当厚赏耳。 凡十八表，孟阳获千馀缗。及立为皇子，犹固称疾。孟阳入见于卧内曰： 主上察知太尉之贤，参以天人之助，乃发德音，太尉独称疾坚卧。其义安在？ 皇子曰： 非敢徼福，以避祸也。 孟阳曰： 今已有此迹，设固辞不拜，使中人别有所奏，遂得燕安无患乎？ 皇子抚榻而起曰： 吾虑不及此。 遂与宗谔等同入内，良贱不满三十口，行李萧然，无异寒士，有书数橱而已。
甲辰，皇子见帝于清居殿。自是，日再朝于内东门，或入侍禁中。
九月，乙巳朔，以皇子为齐州防御使，进封巨鹿郡公。
己酉，朝享景灵宫。庚戌，享太庙。辛亥，大享明堂，大赦。令天下系帐存留寺观及四京管内虽不系帐而舍屋百间以上者，皆特赐名额。谏官司马光言： 释、老之教，无益治世，而聚匿游惰，耗蠹良民，是以国家著令，有创造寺观百间以上者，听人陈告，科违制之罪，仍即时毁撤。盖以流俗戆愚，积弊已深，不可猝除，故为之禁限，不使繁滋而已。今若有公违法令，擅造寺观及百间以上，则其罪已大。幸遇赦恩，免其罪犯可矣，其栋宇瓦木，犹当毁撤，没入县官。今既不毁，又明行恩命，赐之宠名，是劝之也。今立法以禁之于前，而发赦以劝之于后，恐自今以往，奸猾之人，将不顾法令，依凭释、老之教以欺诱愚民，聚敛其财，广营寺观，务及百间，以冀后赦之恩，不可复禁矣。伏望追改前命，更不施行。 
初，帝享明堂，方宿斋，而充媛董氏疾革，使白皇后曰： 妾不幸即死，愿勿亟闻以慁上精意。 后泫然从之。壬子，帝临奠凄恻，追赠婉仪；癸丑，加赠淑妃，特迁其父右侍禁资为内殿崇班，官其弟侄四人，葬奉先资福院。后又命有司为之定谥及行册礼，于葬日仍给卤簿。司马光言： 古者妇人无谥，近世惟皇后有谥及有追加策命者。卤簿本以赏军功，未尝施于妇人。伏望特诏有司，悉罢议谥及册礼事，其葬日更不给卤簿，凡丧事所需，悉从减损。帝嘉纳之。
己未，内外官并以明堂赦书加恩，宰相韩琦封仪国公。
戊辰，改寿星观为崇先观。
冬，十月，乙亥，皇子上表辞所除官，赐诏不允。
甲午，命知制诰王安石同句当三班院。先是安石纠察在京刑狱，有少年得斗鹑，其侪求之，不与，恃与之昵，辄持去，少年追杀之，开封府案其人罪当死。安石驳之曰： 按律，公取、窃取皆为盗，此不与而彼强携以去，是盗也。追而殴之，是捕盗也。虽死当勿论。 遂劾府司失入，府官不伏。事下审刑、大理，皆以府断为是，诏放安石罪。旧制，放罪者皆诣阙门谢，安石言我无罪，不肯谢；御史台举奏之，释不问。
以秘阁校理蔡抗为广东转运使。先是岑水铜冶大发，官市诸民，止给空文，积逋巨万。奸民无所取资，群聚私铸，与江西盐盗合，郡县患之，督捕甚严。抗曰： 采铜皆惰游之民，铜悉入官而不畀其直，非私铸，衣食安所给！又从而诛之，是罔民也。 因命铜入即给其直，民皆乐输，私铸遂绝。番愚岁运盐给英、韶二州，道远，多侵窃杂恶。抗命十舟为一运，择摄官主之，岁终，会其殿最。是岁，盐课增十五万缗。
乙未，太白昼见。丙申，诏： 天下常平仓多所移用，而不足以支凶年，其令内藏库与三司共支缗钱一百万，下诸路助籴之。 从右正言、判司农寺王陶所请也。
十一月，己巳，进封沂国公主为岐国公主，建州观察使、知卫州李玮改安州观察使，复为驸马都尉。
十二月，皇城司逻卒吴清等密奏富人张文政尝杀人，有司鞫问无状，愿得清诘所从，而主者不遣。御史傅尧俞言： 陛下惜清，恐自是不复闻外事矣。不若付之有司，辨其是非而赏罚之，则事之上闻者皆实，乃所以广视听也。 谏官司马光等亦极言其害。诏清等决杖，配下军。
辽知枢密北院事萧图固哩，辨敏，善伺颜色，应对合上旨。太后尝曰： 有大事，非图固哩不能决。 由是眷遇日隆。庚辰，授北院枢密使，许便宜从事。图固哩好聚敛，专愎，变更法度。时皇太叔重元有异志，图固哩为枢密数月，所荐引多重元之党，其奸佞如此。
癸未，辽主如西京。
戊子，辽以太后行再生礼，曲赦西京囚。
丙申，幸龙图、天章阁，召辅臣、近侍、三司副使、台谏官、皇子，宗室、驸马都尉、主兵官观祖宗御书。又幸宝文阁，为飞白书，分赐从臣，下逮馆阁。作《观书诗》，韩琦等属和。遂宴群玉殿。传诏学士王珪撰诗序，刊石于阁。
庚子，再召群臣于天章阁观瑞物，复宴群玉殿。帝曰： 天下久无事，今日之乐，与卿等共之，宜尽醉勿辞。 赐禁中花、金盘、香药。又召韩琦至御榻前，别赐酒一卮。从臣沾醉，至暮而罢。
是岁，冬无冰。天下断大辟一千六百八十三人。
