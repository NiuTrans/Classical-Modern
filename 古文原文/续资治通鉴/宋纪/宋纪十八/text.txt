起阏逢敦牂七月，尽柔兆涒滩六月，凡二年。
○太宗至仁应道神功圣德睿烈大明广孝皇帝淳化五年（辽统和十二年）
秋，七月，辛亥朔，日有食之。
贼攻眉州，知州李简等坚守，俞月，贼引去。
以户部员外郎魏廷式同勾当自陕西至益州转运事。廷式尝入朝奏事，帝曰： 有事当白中书。 廷式曰： 臣三千七百里外乘驿而至，以机事上闻，愿取宸断，非为宰相而至也。 帝即时召对，问方略，称旨，赐钱五十万，令还任。
先是辽政事令室昉荐韩德让自代，不许。辽主以其年老苦寒，赐貂皮衾褥，许乘辇入朝。至是病剧，辛酉，遣翰林学士张幹就第授中京留守，加尚父。旋卒，辍朝二日，赠尚书令。以德让代为北府宰相，仍领枢密使，监修国史。
乙亥，李继迁遣牙校以良马来献，且谢过，犹称所赐姓名，答诏因称之。
己卯，辽以翰林承旨邢抱朴参知政事。
八月，庚辰朔，辽太后命皇太妃领西北路乌古等部兵及永兴宫分军，抚定西边，以萧达兰督其军事。
壬午，帝谓近臣曰： 孝者人伦之重。古之人，三年守坟墓，今臣僚子弟以祖父亡殁，或与叙用，意在继其后嗣；然有不俟百日便与朝集者，朕每睹之，中心不忍。 赵昌言曰： 陛下如此宣谕，乃敦厚风俗之旨也。 遂诏： 文武百官子孙，因父兄亡殁叙用，未经百日，不得辄赴公参，令御史台专知纠察；并有冒哀求仕，释服从吉者，并以名闻。 
庚寅，殿中丞建安李虚己，以得御书印纸，上表献诗，自陈祖母年八十馀，喜闻其孙中循吏之目，帝悦，批纸尾曰； 朕得良二千石矣。 赐以五品服，改知遂州，又别赐钱五十万以遗其祖母。翼日，对宰相言及之，且曰： 已与五十缗矣。 吕蒙正曰： 前所赐盖五百缗。 帝曰： 此误也，然不可追。 虚己父寅，举进士，年六十馀，以母老求致仕，得著作郎；有词学，操行清苦。虚己亦纯孝笃谨，家极贫。虽一时误恩，人以为殆天赐也。
甲午，诏： 自今京朝、幕职、州县官等，不得辄献诗赋、杂文；若指陈时政阙失、民间利害、直言极谏书，即许通进。其有宏才奥学为人所称者，令投献于中书，宰相第其臧否上之。 
乙未，辽下诏戒谕中外官吏。
丁酉，辽主命录囚，杂犯死罪以下释之。
以剑南西川招安使王继恩为宣政使、顺州防御使。继恩有平贼功，中书建议，欲以为宣徽使，帝曰： 朕不欲令宦官干预政事。宣徽使，执政之渐也。止可授以它官。 宰相力言继恩功大，非此不足以赏。帝怒，深责宰相等，因议别立宣政使名以授之。
左谏议大夫、知审刑院许骧等上《重删定淳化编敕》三十卷，诏颁行之。
王小波、李顺之初作乱也，朝议欲遣大臣尉抚，参知政事赵昌言独请发兵捕斩，议久不决。贼连陷邛、蜀等州，始命王继恩等分路进讨。继恩握重兵，久留成都，专以宴饮为务，每出入，前后奏音乐，又令骑兵持博局、棋枰自随，纵所部剽掠子女金帛。馀贼迸伏山谷间，郡县有复陷者。帝屡遣使督战，意颇厌兵。会昌言摄祭太庙，斋宿中书，因召对滋福殿，昌言即于帝前指画攻取之策，帝甚喜。癸卯，命昌言为川、峡两路都部署，自继恩以下并受节度。昌言恳辞，帝不许，厚赐遣行，别赐手札数幅，亲授方略焉。
峡路行营破贼帅张馀，复云安军。
李继迁遣其弟延信奉表待罪，且言违叛事出保忠，愿赦勿诛。帝召见延信，面加慰抚，锡赉甚厚。
九月，有司详定大射仪，并图来上。帝谓宰相曰： 俟弭兵，与卿等行之。 
上以蜀寇未平，工部尚书辛仲甫素著恩信，将令舆疾招抚，会疾甚，不可遣。先是参知政事苏易简荐枢密直学士、虞部郎中张咏可属西川事，于是诏咏知益州，得便宜从事。
时京兆剧贼焦四等，啸聚数百人，劫掠居民，为三辅害，帝令悬赏招募，待以不死。焦四等请罪自归，各赐锦袍、银带、衣服、缗钱，并擢为龙猛军使。
先是，有峨嵋贼山僧茂贞者，以术得幸，尝言于帝曰： 赵昌言鼻折山根，此反相也，不宜委以蜀事。 于是昌言行既旬馀，或又奏： 昌言素负重名，又无嗣，今握兵入蜀，恐后难制。 
帝亟幸北苑，召宰相谓曰： 蜀贼小丑，昌言大臣，不可轻动，宜令且驻凤翔，为诸军声援。但遣内侍押班卫绍钦赍手书往指挥军事，亦可济矣。 昌言已至凤州，诏追及之，因留候馆。
己未，罢诸州榷酤。
帝再遣使如辽约和，弗许，于是募人汎海，赂女真及乌实等部叛之，二部不从。
乙丑，崇仪副使河南王得一求解官，优诏许之。得一以方技进，数召见，锡赍甚厚。未半载，上表自陈不愿久当荣遇，并请舍所居宅为观。帝悉嘉纳，赐观名曰寿宁。得一颇敢言外事，又潜述人望，请立襄王为皇太子焉。
壬申，以襄王元侃为开封尹，改封寿王。帝谓寿王曰： 政教之设，在乎得人心而不扰之；得人心莫若示之以诚信，不扰之无如镇之以清净。推是而行，虽虎兕亦当驯狎，况于人乎？书云： 抚我则后，虐我则仇。 信哉斯言也，尔宜戒之！ 
以左谏议大夫寇准参知政事。帝因谓宰相吕蒙正曰： 寇准临事明敏，今再擢用，想益尽心。 吕端为右谏议大夫，请居准下。丙子，命端为左谏议大夫，立准上。
丁丑，帝以蜀寇渐平，下诏罪己。初命翰林学士钱若水草诏，既成，进御，帝命笔亲窜数字，皆引咎深切。其略曰： 朕委任非当，烛理不明，致彼亲民之官，不以惠和为政，筦榷之吏，惟用刻削为功，挠我蒸民，起为狂寇。念兹失德，是务责躬。改而更张，永鉴前弊，而今而后，庶或警予！ 
是月，张咏始至益州。先是陕西课尼运粮以给蜀师者，相属于路，咏亟问城中所屯兵数，凡三万人，而无半月之食。咏访知民间旧苦盐贵，而私廪尚有馀积，乃下盐价，听民得以米易盐；民争趋之，未俞月，得好米数十万斛，军士欢腾。时四郊尚多贼垒，城门昼闭，王继恩日务宴饮，不复穷讨。官支刍粟饷马，咏但给以钱，继恩怒曰： 马岂能食钱邪？ 咏曰： 草场焚荡，刍粟取之民间。公今闭门高会，刍粟何从而出？若开门击贼，何虑马不食粟乎！咏已具奏矣。 继恩乃不敢言。会卫绍钦以书来督捕馀寇，继恩始令兵四出。绍钦等连破贼众，遂克蜀州。
继恩尝送贼三十馀辈，请治之，咏悉遣令归业，继恩怒，咏曰： 前日李顺胁民为贼，今日咏与公化贼为民，何有不可哉！ 继恩有帐下卒恃势掠民财，或诉于咏，咏密戒曰： 得即缚置井中，勿以来也。 吏如其戒，继恩不敢恨，其党亦自敛戢云。
继恩既分兵四出，咏计军食可支二岁，乃奏罢陕西运粮。帝喜曰： 此人何事不能了，朕无虑矣！ 
募富民出粟济饥，授爵有差。
庚辰，西川行营指挥使张嶙，杀其将王文寿以叛；遣使招抚其众，遂共斩嶙首以降。
冬，十月，丙戌，以杨徽之、毕士安并为开封府判官，乔维岳、杨历、夏侯峤并为推官。徽之等入谢，帝召升殿，赐坐，谕以辅导之旨。
给事中贾黄中出知澶州，帝谕之曰： 夫小心翼翼，君臣皆当然；若太过，亦失大臣之体。非分之事，己固不为，又何必如是乎！ 黄中顿首谢。帝因谓左右曰： 黄中母有贤德，年七十殊未衰，每与之语，甚明敏。黄中终日忧畏，必先其母老矣。 又顾参知政事苏易简曰： 卿母亦然。自古贤妇人不可多得。 易简曰： 陛下孝治天下，重人之亲。臣实何人，老母倍蒙圣奖！此人子之荣也。 
乙未，杨琼等复邛州。
乙巳，改青州平卢军为镇海军，杭州镇海军为宁海军。
十一月，戊申朔，辽命诸部所俘宋人，有官吏儒生抱器能者，诸道军有勇健者，具以名闻。旋官卫德升等六人。
庚戌，帝遣张崇贵持诏谕李继迁，赐以器币、茶、药、衣服。
张洎性险诐，尤善事宦官，尝引唐故事，奏内供奉官蓝敏正为学士使，内侍裴愈副之。帝览奏，谓曰： 此唐弊政，朕安可踵其履辙？卿言过矣！ 洎惭而退。然以文采清丽，巧于逢迎，帝卒喜之。
辽命郡县贡明经茂材异等。甲寅，诏南京决滞狱。
癸亥，贼攻眉州，崇仪使宿翰等击败之。
丙寅，上幸国子监，赐直讲孙奭五品服，令奭讲《尚书》说命三篇。帝意欲切励辅臣，因叹曰： 天以良弼赉商，朕独不得邪！ 
丁卯，大雨雪，近臣称贺。帝因言： 多士盈朝，求一材堪转运使、三司判官者，了不可得。 乃诏宰相吕蒙正以下至知制诰各举有器业可任事者一人。蒙正奏曰： 臣备位宰相，以进退百官，今独举一二人，恐示天下不广也。 帝曰： 前代亦合有宰相举官故事，可令史馆检讨之。 既而有司具以历代故事来上，帝复召蒙正等谓曰： 虞丘子举孙叔敖，崔祐甫举吏八百，狄仁杰自举其子光嗣，何谓无也？ 因书优孟对楚王录孙叔敖之嗣故事为一幅，以赐蒙正，蒙正等退而各举所知以闻。
十二月，戊寅朔，司天言日当食。至是阴云蒙蔽，自旦及中而散，群臣称贺。贺日不食始此。
王继恩御军无政，其下恃功暴横，张咏恐军还日有意外之变，乃密奏，请遣腹心近臣可以弹厌主帅者，亟来分屯师旅。辛巳，命枢密直学士张鉴、西京作坊副使冯守规偕往，召对后苑门，面授方略。鉴曰： 益部新复，卒乘不和，若闻使者骤至，易其戎伍，虑或猜惧，变生不测。请假臣安抚之名。 帝称善。
鉴之行，帝付以空名宣头及廷臣数人。鉴至，与咏即遣部戍兵出境，继恩麾下使臣亦多遣东还，督继恩讨捕残寇，而鉴等招辑反侧，蜀民始安。
戊子，高丽进妓乐于辽，辽主却之。
庚寅，宿翰等引兵趋嘉州，伪知州王文操以城降。
乙未，祕书丞、知蒙州张枢，坐降贼弃市。
辛丑，罢总计使，三司复置使一员，命陈恕等领之。恕出入三司，首尾十八年，帝尝题于殿柱曰： 真盐铁陈恕。 时言称职者以恕为首。恕将立茶法，召茶商数十人，俾各条利害，恕阅之，第为三等。语副使宋太初曰： 吾观下等固灭裂无取，上等取利太深，此可行于商贾，不可行于朝廷。惟中等公私皆济，吾裁损之，可以经久。 于是始为三法行之，货财流通。
恕每便殿奏事，帝或形诮让，恕敛伤，退至殿壁负立，若无所容；俟意稍解，复执前奏，或至三四。帝以其忠，多从之。
是岁，辽放进士吕德懋等二人。
○太宗至仁应道神功圣德睿烈大明广孝皇帝至道元年（辽统和十三年）
春，正月，戊申朔，改元，赦京畿系囚，蠲诸州逋租。
丙辰，上清宫成，总千二百四十二区，车驾即日往谒焉。
辛酉，帝御乾元门楼观灯，赐宴。
度支判官陈尧叟、梁鼎上言： 自汉、魏、晋、唐以来，于陈、许、邓、颖暨蔡、宿、亳至于寿春，用水利垦田，陈迹具在。望选稽古通方之士，分为诸州长吏，兼管农事，大开公田，以通水利。发江、淮下军散卒及募民以充役，每屯十人，人给牛一头，治田五十亩；虽古制一夫百亩，今且垦其半，俟久而古制可复也。亩约收三斛，岁可得十五万斛，凡七州之间，置二十七屯，岁可得三百万斛。因而益之，数年，必致仓廪充实，可省江、淮漕运。其民田之未辟者，官为种植，公田之未垦者，募民垦之，岁登所取，其数如民间主客之例，此又敦本劝农之要道也。 帝览奏，嘉之，即遣大理寺丞皇甫选、光禄寺丞何亮乘传往诸州按视，经度其事。
始命司门员外郎孙蠙为皇侄、皇孙教授，故涪陵悼王廷美诸子之在京者，皆令肄业焉。
癸亥，参知政事赵昌言罢为户部侍郎，知凤翔府。
辽招讨使韩德威，率数万骑自振武南侵，永安节度使折御卿率亲骑邀之，大败其众于子河汊，悉委其辎重而遁。捷闻，帝谓左右曰： 契丹轻进易退，朕常诫边将勿与争锋，待其深入，分兵以邀其归，必无遗类。今果如吾言。 
端拱末，诏以兴道坊宣祖旧第建宫，乙丑，成，赐名曰洞真。
初，赵赞自京兆罢归，才数月，帝复令赞钩校三司簿领。会改创三司官属，以赞为西京作坊副使、度支都监。有郑昌嗣者，亦起三司走吏，与赞亲比，累迁至西上閤门副使、盐铁都监。二人既得朕职，益横恣不法。丁卯，诏削夺赞官爵，其家配隶房州，昌嗣责授唐州团练副使；既行数日，并于所在赐死。
戊辰，以翰林学士钱若水为右谏议大夫，同知枢密院事，枢密副使刘昌言罢为给事中。
二月，甲申，命宰相、群官祷雨。又命中使分祀五岳。故事，御署祝版以遣之。翰林学士王禹偁上言： 准礼，五岳视三公，今虽加王爵，犹人臣尔。天子称名，恐非古制。请自今更不御署。 帝亲批其纸尾曰： 朕为万民祈福，桑林之祷犹无惮，至于亲署，又何损乎！ 
丙午，宿翰等至嘉州，甬贼帅张馀首送西川行营，其党悉平。
令节度至刺史勿与金谷、刑狱，止委通判及判官。
三月，丁未朔，诏以官仓菽数十万石贷京畿及内郡民为种。有司言请量留以供国马，帝曰： 但竭廪以给之，国马食以刍藁可矣。 
庚申，诏诸路转运司： 告谕部下幕职、州县官等，一应公私利害，并许上闻，送中书舍人阅视可否。 
李继迁遣银州五部押衙张浦来贡。己巳，帝令卫士数百辈射于崇政殿庭，召浦观之。先是李延信还，帝赐继迁劲弓三，皆力一石六斗，继迁意欲威示戎裔，非有人能輓也。至是士皆引满平射有馀力，浦大骇。帝笑问浦： 戎人敢敌否？ 浦曰： 蕃部弓弱矢短，不敢敌也。 帝因谓浦曰： 戎无可恋。继迁何不束身自归，永保富贵？ 
诏权停贡举。
夏，四月，己卯，辽参知政事琊抱朴以母忧去官。抱朴母陈氏，少通经义，以孝睦称，有六子，亲教以经，抱朴及弟抱质并致通显，至是卒。太后闻之嗟悼，赠鲁国夫人，遣使赐祭。旋诏抱朴起复。
癸未，吏部尚书、平章事吕蒙正罢为右仆射，以参知政事吕端为户部侍郎、平章事。帝谓蒙正曰： 仆射师长百僚，朕以中书多务，与卿均劳逸耳。 又谓端口： 庙堂之上固无虚授，但能进贤退不肖，便为称职，卿宜勉之！ 端历官仅四十年，至是骤被奖遇，帝常恨任端之晚。端为相，持重识大体，以清净简易为务。奏事帝前，同列多异议，端罕所建明。一日，内出手札戒谕： 自今中书事必经吕端详酌，乃得奏闻。 端谦让不敢当。
宣徽北院使、知枢密院事柴禹锡，罢为镇宁节度使。
参知政事苏易简罢为礼部侍郎，以翰林学士张洎为给事中、参知政事。洎与易简尝同在翰林，不协。及易简迁中书，洎多攻其失，易简去位，洎因代之。
初，寇准知吏部选事，洎掌考功，准年少新进，思欲老儒附己，洎夙夜坐曹视事，每冠带候准出入于省门，揖而退，不交一谈。准益重焉，极口荐洎于帝。帝亦欲用洎，第知其在江表日，多谗毁良善，李煜杀潘佑，洎尝预谋，心疑焉。翰林待诏尹熙古等皆江表人，洎尝善待之。帝一夕召熙古等侍书禁中，因从容问以佑得罪之故，熙古言： 李煜忿佑谏说太直耳，非洎谋也。 自是遂洗然，而准又数荐洎不已。既同执政，洎奉准愈谨，政事一决于准，无所参预，专修《时政记》，甘言善柔而已。
甲申，以宣徽北院使、同知枢密院事赵镕知枢密院事。
乙酉，辽师侵雄州，知州何承矩击败之。
戊子，诏参知政事与宰相分日知印、押班，遇宰相、使相视事及议军国大政，并得升都堂，从吕端之请也。先是赵普独相，太祖特置参知政事以佐之，其后复有厘革。吕端初与寇准同列，及先任宰相，虑准不平，乃上言： 臣兄馀庆任参知政事日，悉与宰相同，愿复故事。 帝特从其请，亦以慰准意云。
丙申，赐布衣潘阆进士第；未几，追还诏书，以阆狂妄故也。
开宝皇后疾甚，迁于故燕国长公主故第，甲辰，崩，权殡于普斋佛舍，谥孝章皇后。后三日，大雷雨，街中水深数尺。
五月，帝召三司孔目官李浦等二十七人对于崇政殿，问以计司钱谷之务。溥等条上利害七十一事，，中书参校其可行者四十四事，遂著于籍。
翰林学士王禹偁兼知审官院及通进、银台、封驳司，制敕有不便，多所论奏。开宝皇后之丧，群臣不成服，禹偁对宾客言： 后尝母天下，当遵用旧礼。 或以告，帝不悦。甲寅，坐轻肆，罢为工部郎中，知滁州。
禹偁尝为李继迁草制，继迁送马五十匹，禹偁以状不如式，却之。及在滁州，闽人郑褒徒步来谒，禹偁爱其才，及别去，为买一马。或言其买马亏价者，帝曰： 彼能却继迁五十匹马，顾肯亏价哉！ 
癸亥，帝语及三司，因谓侍臣曰： 前代帝王昏弱，天下十分财赋未有一分入于王室。唐德宗在梁、洋，公私窘乏，韩滉专制镇海，积聚财货，德宗遣其子皋往求，得百万斛斗，以救艰危，即时朝廷时势可见矣。朕今收拾天下遗利，以赡军国，以济穷困；若豪户猾民，望毫发之惠，不可得也。 
丁卯，召三司使陈恕等，责以职事旷弛。恕等对曰： 今国用军须，所费浩瀚，诸州凡有灾沴，必尽蠲其租，臣等每举权利，朝廷以侵民为虑，皆柅而不行；纵使耿寿昌、桑弘羊复生，亦所不逮。臣等才力驽下，惟尽心簿领，终不足上裨圣理。 帝曰： 卿等清而不通，专守绳墨，终不能为国家度长絜大，剖烦析滞。只如京城仓库主吏当改职者，簿领中一处节目未备，即十年、五年不与决断，以至贫无资给，转死沟壑，此卿等之过也，岂不伤和气哉！ 恕等顿首称罪。
六月，己卯，诏重造州县二税版籍，颁其式于天下。
乙酉，遣内侍裴愈乘传往江南诸州购募图籍，愿送官者给其直，不愿者借本，于所在州命吏缮写，仍以旧本还之。
李继迁上表乞禁边盗掠，诏从之。丙戌，遣閤门使冯讷持诏以继迁为鹿阝州节度使，继迁不奉诏。
辽以昌平、怀柔等县民请垦荒地，著为业。
枢密使韩德让奏： 三京诸鞫狱官吏，多因请托，曲加宽贷，或妄行搒掠：乞行禁止。 辽主从之。又表奏任贤去邪，太后喜曰： 进贤辅政，真大臣之职！ 优加赐赉。
丁亥，以张浦为郑州刺史，充本州团练使。
丁酉，诏： 许民请佃诸州旷土，便为永业，仍蠲三岁租，三年外输三分之一。州县官吏劝民垦田，悉书其数于印纸，以俟旌赏。 
秋，七月，辽以乌实乌昭度、渤海燕颇等侵铁骊，遣奚王耶律寿宁、东京留守萧恒德讨之。
八月，乙亥朔，荆湖转运使何士宗上言： 自今执政大臣出领外郡，应合申转运使公事，只署通判以下姓名。 帝谓宰相曰： 大臣品位虽崇，若临外籓，即转运使所部，要系州府，不系品位，此朝廷典宪，未可轻改也。 
壬辰，以开封尹寿王元侃为皇太子，改名恒，大赦天下。诏皇太子兼判开封府。
初，参知政事寇准自青州召还，入见，帝足创甚，自褰衣以示准，且曰： 卿来何缓？ 准曰： 臣非召，不得至京师。 帝曰： 朕诸子孰可以付神器者？ 准曰： 陛下为天下择君，谋及妇人、宦官，不可也；谋及近臣，不可也；惟陛下择所以副天下之望者。 帝俯首久之，屏左右曰： 元侃可乎？ 对曰： 知子莫若父。圣虑既以为可，愿即决定。 帝遂以元侃为开封尹，改封寿王，至是立为太子。庙见还，京师之人拥道喜跃曰： 少年天子也。 帝闻之，不怿，召准谓曰： 人心遽属太子，欲置我何地？ 准再拜贺曰： 此社稷之福也。 帝入语，后嫔六宫皆前贺。帝复出，延准饮，极醉而罢。准尝奏事切直，帝怒而起，准攀帝衣请复坐，事决乃退。帝嘉叹曰： 此真宰相也！ 又语左右曰： 朕得寇准，犹唐太宗之得魏征也！ 
辽命修山泽祠宇、先哲庙貌，以时祀之。于是诸州孔子庙及奉圣之黄帝祠、儒州之舜祠，并得修缮。
癸巳，以尚书右丞李至、礼部侍郎李沆并兼太子宾客，见太子如师傅之仪，太子见，必先拜。至等上表恳让，诏不许。帝谓至等曰： 太子仁孝贤明，正赖卿等辅之以道，事或未当，必须力言，勿顺从也。 
癸卯，禁缘边诸州民与内属戎人婚娶。
九月，丙午，西南蕃牂牁诸蛮来贡，诏封西南蕃主龙汉王尧为归化王。
丁卯，御朝元殿，册皇太子，陈列如元会之仪，皇太子自东宫常服乘马赴朝元门外幄次，改服远游冠、硃明衣，三师、三少导从入殿，受册宝，太尉率百官奉贺。皇太子易服乘马还宫，百官常服诣宫参贺。庚午，皇太子具卤簿谒太庙五室。既而皇太子让宫僚称臣，许之。
清远军言李继迁入寇，率兵击走之。
戊午，辽以南京太学生员浸多，特赐水硙庄一区。
冬，十月，乙亥，辽诏诸道置义仓，每岁秋社，民随所获出粟庤仓，社司籍其目，岁俭，发以赈民。
乙酉，帝出新制琴阮示近臣。琴七弦，今增为九，曰君、臣、文、武、礼、乐、正、民、心。阮四纟玄，今增为五，曰金、木、水、火、土。因命待诏硃文济、蔡裔赍琴阮诣中书弹新声，诏宰相以下皆听。由是中外献歌诗颂者数十人。
初，帝欲增琴阮弦，文济以为不可增，裔以为增之善。及新制琴阮成，召文济抚之，辞以不能，帝怒，面赐裔绯衣，文济班裔上，独衣绿，欲以此激文济，终守前说。及遣中使押送中书，文济不得已，取琴中七弦抚之。宰相问曰： 新曲何名？ 文济曰： 古典《风入松》也。 帝嘉其有守，亦赐绯衣。
戊子，乌实请纳款于辽，辽主诏谕之。
十一月，己未，帝阅武于便殿，卫士挽弓有及一石五斗者，矢二十发而绰有馀力，因谓近臣曰： 寰海无事，美材间出，悉在吾彀中矣。 又令骑兵、步兵各数百，东西列陈，挽强彀弩，视其进退，发矢如一，容止中节。帝曰： 此殿庭间数百人耳，犹兵威可观，况堂堂之阵，数万成列者乎！ 
置转运司承受公事，选朝官及三班为之，每路二员，常事与转运联署施行，非常事许乘驿入奏。帝以远民有事不能自达，故置此职。
召王继恩还，以峰州团练使上官正、右谏议大夫雷有终并为西川招安使。
高丽连岁贡于辽，辽主遣翰林学士张幹等册王治为高丽国王，治遣其童子十人往习契丹语。
十二月，甲戌，群臣奉表加上尊号曰法天崇道上圣至仁皇帝，凡五上，不许。
己卯，铁骊贡鹰马于辽。
庚辰，铜浑仪、候仪成，秋官正韩显符所造也。诏于司天监筑台置之。
永安节度使折御卿被病，辽谍知之，韩德威复为李继迁所诱，遂率众入边，以报子河汊之役。御卿舆疾而行，德威闻其至，顿兵不敢进。会疾甚，其母遣亲信召御卿归就医药，御卿曰： 世受国恩，强寇未灭，御卿之罪也，临敌安可弃士卒自便！死于军中，乃其分耳。为白太夫人，无念我，忠孝岂得两全！ 言讫，泣下。翼日卒。帝闻，痛悼久之，赠侍中，以其子惟正为洛苑使、知府州事。御卿累世边将，习知蕃夷情状，常欲立功以报恩，朝廷亦以麟、府逼近戎夷，倚为一面捍蔽。自子河汊之战，边部丧气，不敢深入。
戊戌，斩澄州刺史孙赞。帝谓宰相曰： 赞近请往河西效用，及与蕃贼接战，违主将令，陷却百馀人，朕已遣使臣就斩之。似兹将领稍失律不与宽贷，则偏裨行伍，安敢更不用命也！ 
初，汴河岁运江、淮米三百万石，非水旱蠲租，未尝不及数。是岁，运米至五百八十万石。
辽放进士王用极等二人。
○太宗至仁应道神功圣德睿烈大明广孝皇帝至道二年（辽统和十四年。丙申，九九六年）
春，正月，己酉，亲享太庙。辛亥，合祭天地于圜丘，大赦天下。帝以文物仗卫之盛，诏有司画为《南郊图》。
丁巳，辽蠲三京及诸州税赋。
二月，壬申朔，司空致仕李昉卒，赠司徒，谥文正。昉宽厚无城府，与人多恕，在相位，虽无赫赫称，然小心循谨，动持大体，不市恩威。参知政事时，帝一日语侍臣曰： 朕何如唐太宗？ 左右互辞以赞，独昉无言，微诵白居易《七德舞词》曰： 怨女三千放出宫，死囚四百来归狱。 帝遽兴曰： 朕不及，朕不及，卿言警朕矣！ 
庚辰，以李昌龄为给事中、参知政事。帝谓昌龄曰： 中书政本，当进用善良，博询众议，以正道公议临之，即怨谤无由生矣。 
三月，壬寅，高丽国王王治请婚于辽，辽许以东京留守萧恒德女字之，高丽遣其臣韩彦卿如辽纳币。既而王治殂，辽人还其币。
甲子，辽命安集朔州流民。
帝初命白守荣护送刍粟四十万于灵州，李继迁邀击于浦洛河，守荣众溃，运饷尽为继迁所夺。帝怒，夏，四月，甲戌，以李继隆为环、庆十州都部署，将兵讨之。
先是，遣使访川、峡诸州守贰之能否，知夔州袁逢吉、知遂州李虚己、通判查道、知忠州邵烨、知云安军薛颜等七人以称职闻，戊子，皆赐诏书奖谕。道，休宁人，元方之子也，以进士除馆陶尉，性廉介，与妻采野蔬杂米为薄粥以疗饥。税过期不办，州召县吏悉枷之，既出门，它吏皆脱去，道独荷之下乡督税。乡之富民盛具酒馔以待，道不食，杖其富民，于是馀民皆惊，逋税立办。都运使樊宗古素知道节行，欲荐之，辞以与其主簿叶齐。宗古曰： 齐素不识也。 道曰： 公不荐齐，道亦不欲当公荐。 宗古不得已两荐之，齐缘是得改光禄寺丞、直史馆。道寻自遂州徙知果州，时馀盗何彦忠等集二百馀众，止西充之大木槽，诏书招谕未下，咸请发兵殄之。道曰： 彼惧罪，欲延数刻命耳，其党岂无诖误邪？ 即微服，单马数仆，不持矢刃，直趋贼所，谕以诏意。或识之，曰： 郡守也，是宁害我者！ 乃相率投兵，罗拜请罪，悉给券归农，驿奏之。赐诏书奖谕。
己亥，辽主凿大安山，取刘仁恭所藏钱散诸五计司，兼铸太平钱，新旧互用，由是钱币充溢。
乙未，诏： 自今五品以上官任子，并赐同学究出身，依例赴选集，不得滥授摄官。 
五月，辛丑朔，今开封府判官杨徽之等按行管内诸州民田，旱甚者蠲其租。
李继迁帅万馀众寇灵州，围城岁馀，地震二百馀日，城中粮糗皆绝。中使窦神宝潜遣人市籴河外，宵运以入，间出兵击贼，卒全其城。
司天中官正韩显符言： 荧惑犯舆鬼，秦、雍之分，国家当有兵在西北。 冬官正赵昭益言： 犯舆鬼中积尸，秦分野有兵，人民灾害之象。 帝语宰相等曰： 天文谪见如此，秦地民罹其灾，朕旦夕念之，不遑宁处。李继隆等兵马已到环、庆，贼闻王师之至，固已破胆。其如灵州救援未及，万一不守，城中皆汉民，必尽屠戮。 因嗟叹久之。
辛亥，诏辅臣陈灵州事宜。帝以灵州孤绝，救援不及，令宰相吕端、知枢密院事赵镕等各述所见利害。端等请共为一状，张洎越次曰： 吕端等备位辅弼，上有所询，乃缄默而不言，深失谋谟之体。 端曰： 洎有所言，不过揣摩陛下意耳。 帝默然。壬子，洎上疏请弃灵州。帝初亦有此意，既而悔之，及览洎奏，不悦，却以付洎曰： 卿所陈，朕不晓一句。 洎惶恐流汗而退。帝乃召同知枢密院事向敏中谓曰： 张洎上言，果为吕端所料。 
己未，诏西京作坊使、叙州刺史石普下御史府按问，坐为西川巡检，擅离本部入奏事故也。既而召见，赦其罪，复为西川都提举捉贼使。时贼党王鸬鹚复聚集剽略，伪称邛南王。普因言： 蜀之乱，由赋敛急迫，使农民失业，不能自存，并入于贼。望一切蠲其租赋，令自为生，则不讨自平矣。 帝许之。普既还，揭榜告谕，蜀民无不感悦，部内以安。
是月，辽奚王耶律寿宁、东京留守萧恒德等，以讨乌实不克，削官。改诸部令衮为节度使。
六月，庚辰，永嘉陈侃，事亲至孝，五世同居，诏旌表门闾，赐其母粟帛。
己丑，高丽遣使问辽主起居，时辽主避暑于炭山也。后以为常。
乙未，以祕书丞济阴任中正为江南转运副使。初至，岁大稔，发运使王子舆欲转羡粟饷京师。中正曰： 今虽有馀，后或小歉，则数不登，将急取吾民乎？ 子舆乃止。
