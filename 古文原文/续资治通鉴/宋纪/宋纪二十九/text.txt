起上章阉茂五月，尽重光大渊献十二月，凡一年有奇。
○真宗膺符稽古神功让德文明武定章圣元孝皇帝大中祥符三年（辽统和二十八年）
五月，己卯朔，辽主如中京。
丙戌，安定郡王惟吉薨。魏王德昭之子，好学善属文，娴草、隶、飞白。性至孝，初，太祖命孝章皇后抚养之，及后薨，哀过所生，每诵《诗》至 生我劬劳 句，涕泗交下，宗室中称其贤。谥康孝。
甲午，诏奖知益州任中正，转运使言吏民列状愿留之也。中正及并州刘综皆以善政闻，帝谓辅臣曰： 籓方重地，切在得人。自今须历方面，始可擢为大官，卿等悉之。 
辛丑，京师大雨，平地数尺，坏庐舍，民有压死者，赐布帛。
先是，高丽国王王治之妃皇甫氏，有外族金致阳，出入宫掖，人言其有私，王治杖致阳，配远地。王治薨，子诵嗣位，年十八矣。皇甫妃摄政，召致阳，授閤门通事舍人，不数年，贵宠无比。皇甫妃生子，即私于致阳所生也，谋立为王後。王诵有从弟徇，号大良院君，皇甫妃忌之，强令为僧，复遣人潜害，赖寺僧匿之获免。
王诵有疾，密召给事中蔡忠顺，谕以辅立询，勿令国属异姓。忠顺议遣人迎询，而召西北面巡检使康肇入卫。肇闻召，行至洞州，其幕下主书魏从、掌书记崔昌素怨王诵，谋为乱，绐肇曰： 王疾笃，命在顷刻，宜徐行观变。 肇犹豫不行。皇甫妃闻肇且至，恶之，遣内侍守岊领以遏之。肇父在王京，知衅隙已开，乃为书纳竹杖中，令奴除发为僧，报肇曰： 王已逝，群凶用事，可亟举兵来！ 奴昼夜急走至肇所，气竭而毙。肇探仗得书，信为然，即率甲骑五千，声言入靖国难，至平州，始知王诵未薨，丧气垂头良久。其党曰： 业已来，不可止也。 肇意遂决，废王诵为让国公，杀致阳，迁皇甫妃于黄州，流其亲党于海岛；遣兵迎询，立为王。询以肇为西京留守。肇旋弑王诵于积城县。
辽主谓群臣曰： 康肇弑其君诵而立询，因而相之，大逆也，宜发兵问其罪。 群臣皆曰： 可。 国舅详衮萧迪里谏曰： 国家连年征讨，士卒抏敝。况陛下在谅阴，年谷不登，创痍未复。高丽小国，城垒完固，胜不为武，万一失利，恐贻后悔。不如遣一介之使，告问其故，彼若伏罪则已，不然，兴师未晚。 辽主狃于南伐之胜，不听，丙午，诏诸道缮甲兵以备东征。
六月，庚戌，辽遣使告籴，诏雄州籴粟二万石，贱价赈之。
知河中府杨举正言本府父老僧道千二百九十人状请车驾亲祀后土，诏不许。
丙辰，颁诸州《释奠玄圣文宣王庙》并《祭器图》。
诏： 前岁陕西饥民有鬻子者，官为赎还其家。 
翰林侍读学士、礼部尚书郭贽卒。帝以旧学故，亲往哭之，辍朝三日，赠左仆射，谥文懿。贽喜延誉后进，宋白、赵昌言，皆其所荐也。
翰林侍读学士、礼部尚书邢昺，被病请告。壬戌，帝亲临问，赐药一奁。故事，非宗戚将相，无省疾临丧之礼，惟郭贽与昺以恩旧特用之。及卒，辍朝二日，赠左仆射。洪湛之得罪也，昺力居多，王钦若德之，昺被宠幸，亦钦若左右之。
秋，七月，丙申，户部尚书温仲舒卒，赠左仆射，谥恭肃。仲舒少与吕蒙正契厚，又同登第。仲舒黜废累年，蒙正居中书，极力援引；及被任用，反攻蒙正，士论薄之。
己亥，诏： 南宫、北宅大将军已下各赴书院讲经史。诸子十岁以上并须入学，每日授经书，至午后乃罢；仍委侍教教授、伴读官诱劝，无令废惰。 
辛丑，文武官、将校、耆艾、道释三万馀人诣阙请祀汾阴后土，不允。表三上，八月，丁未朔，诏以来年春有事于汾阴。
戊申，以知枢密院事陈尧叟为祀汾阴经度制置使，翰林学士李宗谔副之。
河北转运使李士衡献钱帛三十万以佐用度，诏褒之。
己酉，发陕西、河东兵五千人赴汾阴给役，置急脚递铺，出厩马，增驿传递铺卒至八千馀人。
庚戌，命翰林学士晁迥、杨亿等与太常礼院详定祀汾阴仪注。
诏： 汾阴路禁弋猎，不得侵占民田，如东封之制。 
壬子，升、洪、润州屡火，遣使存抚，祀境内山川。
甲寅，召近臣观书龙图阁，帝阅《元和国计簿》，三司使丁谓进曰： 唐江淮岁运米四十万至长安，今乃五百馀万，府库充仞，仓廪盈衍。 帝曰： 民俗康阜，诚赖天地宗庙降祥，而国储有备，亦自计臣宣力也。 谓再拜谢。
丁巳，诏： 宝鼎县不得笞箠人，有罪并送府驱遣。 
庚申，解州言池盐不种自生，其味特嘉；取其精明尤异者上进。诏遣使祭池庙。
赐大理评事苏耆进士及第。耆，易简子，宰相王旦女婿也。耆先举进士，及唱第，格在诸科，知枢密院陈尧叟为帝具言之，帝顾问旦，旦却立不对。耆曰： 愿县修学。 既出，尧叟谓旦曰： 公一言，则耆及第矣。 旦笑曰： 上亲临轩试天下士，示至公也。旦为宰相，自荐亲属于冕旒之前，士子盈庭，得无失礼？ 尧叟愧谢曰： 乃知宰相真自有体。 至是耆献所为文，召试学士院，而有是命。旦长女婿殿中丞雍丘韩亿，亦尝献所为文，帝亟欲召试，旦力辞之。亿例当守远郡，帝特召见，改太常博士，知洋州。旦私语其女曰： 韩郎入川，汝第归吾家，勿忧也。吾若有求于上，它日使人指韩郎缘妇翁奏免远适，则其为损不细矣。 亿闻之，喜曰： 公待我厚也。 
丙寅，辽主谒显陵、乾陵。
丁卯，群臣五表请上尊号；不许。
辽主自将伐高丽，以皇弟楚王隆祐留守京师，北府宰相、驸马都尉萧巴雅尔为都统，北面林牙萧僧努为都监。
辛未，命曹利用祭汾河。
有司定祀后土仪，度庙庭，择地为坎，其玉册、玉匮、石匮、石感、印宝，悉如社首之制；从之。
乙亥，河中府父老千七百人诣阙迎驾，帝劳问之，赐以缗帛。
九月，戊寅，诏： 西路行营，宜令仪鸾司止用油幕为屋，以备宿卫，不须覆以芦竹。 
辛巳，河东转运使、兵部郎中陈若拙请以所部缗钱刍粟十万转输河中以助经费，许之。
癸未，陈尧叟言： 筑坛于脽上，如方丘之制。庙北古双柏旁起堆阜，即就用其地焉。 
乙酉，辽使册西平王李德明为夏国王。旋遗枢密直学士高正、引进使韩杞宣问高丽王询。
丁亥，帝作《宗室座右铭》并注，赐宁王元亻屋而下，从判宗正等赵湘请也。
知华州崔端言父老二千馀人欲诣阙请幸西岳，诏答之。
癸巳，杖杀入内高品江守恩于郑，坐擅取民田麦穗及私役军士故也。论者谓朝廷行罚不私，中外莫不悚庆。
初，有司议： 祀宇之旁难行觐礼，欲俟还至河中，朝会，肆赦。 于是陈尧叟等言： 宝鼎行宫之前，可以设坛遗，如东封之制。 诏如尧叟等奏。
甲辰，内出绥抚十六条，颁江、淮南安抚使。
冬，十月，庚戌，陈尧叟言解州父老欲诣阙奉迎车驾，诏尧叟谕止之。
戊午，命三司使丁谓赴汾阴路计度粮草。
庚申，丁谓等上《大中祥符封禅记》五十卷，帝制序，藏祕阁。
是月，女真进良马万匹于辽，乞从征高丽，辽主许之。高丽王王询遣使奉表于辽，乞罢师，不许。
十一月，庚辰，司天台韩显符所造铜浑仪，徙置于龙图阁，召辅臣同观。诏显符择监官或子孙可教者授其法。
李允则以辽人举兵伐高丽事上闻，帝谓王旦等曰： 契丹伐高丽，万一高丽穷蹙，或归于我，或来乞师，何以处之？ 旦曰： 当顾其大者。契丹方固盟好，高丽贡奉累岁不一至。 帝曰： 然。可谕登州侍其旭，如高丽有使来乞师，即语以累年贡奉不入，不敢达于朝廷；如有归投者，第存恤之，不须以闻。 
辽主自将步骑四十万，号义军，乙酉，渡鸭绿江。康肇率师御之，战败，退保铜州。辽主封书于箭，谕高丽曰： 朕以前王诵服事朝廷久矣，今逆臣康肇，弑君立幼，故亲率精兵，已临国境。汝等能缚送康肇，即可班师。 丙戌，肇分兵为三，隔水而阵，一营于州西，据三水之会，肇居其中，一营于近州之山，一附城而营。肇以剑车排阵，辽师进攻之，屡却。肇遂有轻敌之心，与人弹棋。丙戌，辽先锋耶律敏诺率详衮耶律达鲁击破三水砦，擒斩肇及副将李立，追亡数十里，获所弃粮饷、铠仗不可胜计。会辽主军至，斩首三万馀级。戊子，铜、霍、贵、宁等州皆降。都统萧巴雅尔复大破高丽于努古达岭。
辛卯，王询遣使上表请朝，辽主命群臣议，皆谓宜纳。积庆宫使耶律瑶珠独曰： 询始一战而败，遽求纳款，此诈耳，纳之恐堕其计。待其势穷力屈，纳之未晚。 辽主亟于成功，许其朝，遂禁军士俘掠，以政事舍人马保佑为开京留守，安州团练使昂克巴为副留守，遗太子太师伊兰将骑兵一千送保佑等赴京，又遣右仆射高正率兵往迓王询。
先是询遣中郎将智蔡文援西京，而辽令卢顗、刘经入西京谕降。其守将已缮降表矣，蔡文至，焚其表，杀顗、经。城中疑贰，蔡文出屯城南。会东北界都巡检使卓思正率兵至，与蔡文合兵入城守。辽又使韩杞等往谕，思正出骁骑突杀杞等。思正以蔡文为先锋出拒，保佑、伊兰等败走。又围高正使馆，正与麾下壮士突围出，馀卒多死。辽主怒，复遣伊兰击之，蔡文累战皆败。越五日，辽主进驻城西，城中恟惧，思政佯言出战，夜开门循，蔡文奔还。
高丽诸臣欲降，姜邯宝曰： 当避其锋，徐图兴复耳。 王询乃夜携后宫及吏部侍郎蔡忠顺等遁去。巴雅尔、敏诺等破开京，焚宫庙民居皆尽，追至清江而还。
庚子，陕州言宝鼎县黄河清。十二月，丙午，宝鼎县黄河再清。集贤校理晏殊献《河清颂》。
壬子，大宴含光殿。军校营在新城外者，并令终宴，至夕，遣内侍持钥往诸门，俟尽出，阖扉入钥。遂为定制。
乙卯，告太庙，奉天书，如东封之制。
丙辰，以资政殿大学士向敏中权东京留守；三司使丁谓为行在三司使，盐铁副使林特副之。
丁巳，翰林学士李宗谔等上《新修诸道图经》千五百六十六卷，诏奖之。
禁扈从诸色人燔爇道路草木。
知杂御史赵湘，请依《周礼》置土训、诵训，纂录所经山川古迹风俗，以资宸览；诏钱易、陈越、刘筠、宋绶掌其事，每顿进一卷。
龙图阁待制孙奭，由经术进，守道自处，即有所言，未尝阿附取悦。帝尝问以天书，奭对曰： 臣愚所闻： 天何言战！ 岂有书也！ 帝知奭朴忠，每优容之。是岁，特命向敏中谕奭，令陈朝廷得失。奭上纳谏、恕直、轻徭、薄赋四事，颇施用其言。及将有汾阴之役，会岁旱，京师近郡谷价翔贵，奭遂奏疏曰： 先王卜征五年，岁习其祥，祥习则行，不习则增修德而改卜。陛下始毕东封，更议西幸，则非先王卜征五年慎重之意，其不可一也。夫汾阴后土，事不经见。昔汉武帝将行封禅大礼，欲优游其事，故先封中岳，祀汾阴，始巡幸郡县，浸寻于泰山。今陛下既已登封，复欲行此，其不可二也。《周礼》，圜丘、方泽，所以郊祀天地，今南北郊是也。汉初承秦，唯立五畤以祀天，而后土无祀，故武帝立祠于汾阴。自元、成以来，从公卿之议，徙汾阴后土于北郊，后之王者多不祀汾阴。今陛下乃欲舍北郊而祀汾阴，其不可三也。西汉都雍，去汾阴至近。今陛下经重关，越险阻，轻弃京师根本，其不可四也。河东者，唐王业所起之地，唐又都雍，故明皇间幸河东，因祀后土，与圣朝事异。今陛下无故欲祠汾阴，其不可五也。夫遇灾而惧，周宣所以中兴。比年以来，水旱相继，陛下宜侧身修德以答天谴，岂宜下徇奸回，远劳民庶，忘社稷之大计，慕箫鼓之盘游！其不可六也。夫雷以二月出，八月入，失时则为异；今震雷在冬，为异尤甚。天戒丁宁，陛下未悟，其不可七也。先王先成民而后致力于神，今国家土木之功，累年未息，水旱作沴，饥馑居多；乃欲劳民事神，神其享之乎！其不可八也。陛下欲行此礼，不过如汉武帝、唐明皇刻石颂功而已，此皆虚名也。陛下钦明睿哲，当追踪二帝、三王之事，岂止效此虚名！其不可九也。唐明皇嬖宠害政，奸佞当涂，身播国屯，兵缠魏阙，今议者引开元故事以为盛烈，乃欲倡导陛下而为之，其不可十也。臣犹惧言不逮意，愿少赐清问，以毕其说。 
帝遣内侍皇甫继明谕以具条再上，于是奭又上疏曰： 陛下将幸汾阴，而京师民心弗宁，江、淮之众，困于调发，理须镇安而矜存之。且土木之功未息而攘夺之盗必行，契丹治兵不远边境，虽驰单使，宁保其心！昔黄巢出自凶饥，陈胜起于徭戍。隋炀帝缘勤远略，唐高祖由是开基；晋少主智昧边防，耶律德光因之入汴。今陛下俯从奸佞，远弃京师，罔念民疲，不虞边患，涉仍岁荐饥之地，修违经久废之祠，又安知饥民之中无黄巢之剧贼乎？役徒之内无陈胜之大志乎？肘腋之下无英雄之窥伺乎？燕蓟之间无敌人之观衅乎？陛下方祠后土，驻跸河中，若敌骑败盟，忽及澶渊，陛下知魏咸信能坚据河桥乎？周莹居中山能摧锋却敌乎？又或渠魁侠帅，啸聚原野，劫掠州县，侵轶郊畿，行在远闻，得不惊骇？陛下虽前席问计，群臣欲借箸出奇，以臣料之，恐无及也。又，窃见今之奸臣，以先帝寅畏天灾，诏停封禅，故赞陛下力行东封，以为继成先志也。先帝欲北平幽朔，西取继迁，大勋未集，用付陛下，则群臣未尝献一谋、画一策，以佐陛下继先帝之志。而乃卑辞重币，求和于契丹，蹙国縻爵，姑息于保吉；谓主辱臣死为空言，以诬下罔上为己任。撰造祥瑞，假托鬼神，才毕东封，便议西幸，轻劳圣驾，虐害饥民，冀其无事往还，谓已大成勋绩。是陛下以祖宗艰难之业，为佞邪侥幸之资，臣所以长叹痛哭也！ 
时群臣数奏祥瑞，奭又上疏言： 五载巡狩，《虞书》常典；观民设教，羲《易》明文。何须紫气黄云，始能封岳；嘉禾异草，然后省方！今野雕山鹿，并形奏简，秋旱冬雷，率皆称贺。将以欺上天，则上天不可欺；将以愚下民，则下民不可愚；将以欺后世，则后世必不信；腹非窃笑，有识尽然，上玷圣明，不为细也！ 疏入，不报。
○真宗膺符稽古神功让德文明武定章圣元孝皇帝大中祥符四年（辽统和二十九年）
春，正月，乙亥朔，辽主自高丽班师，所降诸城复叛。至贵州南峻岭谷，大雨连日，马驼皆疲，甲仗多遗弃，霁，乃得渡。
陕西提点刑狱官言邠、宁、环、庆副都部署陈兴纵所部禁兵劫盗，诏释不诛，辛巳，徙知永兴军王嗣宗代之。
邠州城东有灵应公庙，傍有山穴，群狐处焉，妖巫挟之为人祸福，凡水旱疾疫悉祷之。及嗣宗至，毁其庙，熏其穴，得数十狐，尽杀之，淫祀遂息。
诏： 执事汾阴懈怠者，罪勿原。 
癸未，代州言粟斗十馀钱。
乙酉，亲习祀后土仪于崇德殿。
丁亥，谒启圣院太宗神御殿、普安院元德皇后圣容，告将行也。
己丑，辽主次鸭绿江。庚寅，皇后及皇弟楚王隆祐迎于来远城。
丁酉，车驾奏天书发京师。群臣言日上有黄气如匹素，五色云如盖。是夕，次中牟县。
戊戌，次郑州。命陈彭年、王曙同详定邀驾词状。
庚子，次巩县。判河阳张齐贤见于汜水顿，侍食毕，即还任。
辛丑，过訾邨，设幄殿，奉置山陵神坐，帝靴袍拜哭奠献。是日，有白雾起陵上，俄覆神幄，群臣以为帝哀惨所感。夕，次偃师县。
壬寅，至西京。
甲辰，发西京，至慈涧顿，大官始进素膳。夕，次新安县。
二月，乙巳朔，次渑池县。
戊申，东京言狱空。
壬子，出潼关，渡渭河，次严信仓，遣近臣祀西岳。
丙辰，次永安镇，遣近臣祀河渎。
丁巳，发永安镇，群臣言有黄云随天书辇。法驾入宝鼎县奉祇宫。
戊午，致斋。召近臣登延庆亭，南望仙掌，北瞰龙门，自宫至脽，列植嘉树，六师环宿，行阙旌旗帟幕照耀效次，眺览久之。
己未，宝鼎县守臣言氵粪泉涌，有光如烛。庚申，群官宿祀所。
辛酉，具法驾诣脽坛，夹路燎火，其光如昼，甬道盘屈，周以黄麾仗。至坛次，服衮冕，登坛，祀后土地祇，备三献，奉天书于神坐之左，以太祖、太宗并配，悉如封禅礼。司天奏言黄气绕坛，月重轮，众星不见，惟大角光明。少顷，改服通天冠、绛纱袍，乘辇诣庙，登歌奠献，省封石匮，遣官分奠诸神。登鄈丘亭，视汾河，望梁山，顾左右曰： 此汉武帝泛楼船处也。 即日，还奉祇宫。诏以奉祇宫为太宁宫，增葺殿室，设后土圣母像，又遣官祭告河渎。
壬戌，御朝觐坛，受群臣朝贺。大赦天下，恩赐如东封例。建宝鼎县为庆成军，给复二年，赐天下酺三日。大宴穆清殿，赐父老酒食衣帛。帝作《汾阴二圣配飨铭》、《河渎》、《西海》等赞。
癸亥，发庆成军，观氵粪泉。夕，次永安镇。
甲子，次河中府，幸舜庙，赐舜井名广孝泉。度河桥，观铁牛。又幸河渎庙，登后亭，见民有操舟而渔，秉耒而耕者，帝曰： 百姓作业其乐乎！使吏无侵忧，则日用而不知矣。 
召草泽李渎、刘巽；渎以疾辞，授巽大理评事，致仕。渎，莹子，淳澹好古，王旦、李宗谔与之世旧，每劝其仕，渎皆不答。于是直史馆孙冕言其隐操，陈尧叟复荐之。既辞疾不至，遣内侍劳问，令长吏岁时存问。
乙丑，御宣恩楼观酺。
加号西岳金天王曰顺圣金天王，遣鸿胪少卿裴庄祭告。又诏葺夷、齐庙。
丙寅，赐亲王、辅臣、百官酺宴于行在尚书省，凡二日。
戊辰，发河中府。己巳，次华阴县，幸云台观观陈抟画像，除其观田租。庚午，谒顺圣金天王庙，群臣陪位，遣官分奠庙内诸神。又幸巨灵真君观，并除其田租，宴从官父老于行宫之宣泽楼。召见华山隐士郑隐、敷水隐士李宁，赐隐号曰贞晦先生。
辛未，次阌乡县，召承天观道士柴通玄，赐坐，问以无为之要，除其观田租。通玄年百馀岁，善服气，语无文饰，多以修身谨行为说云。
壬申，次湖城县，宴虢州父老于行宫门。
三月，甲戌朔，次陕州，召草泽魏野，辞疾不至。野居州之东郊，不求闻达，赵昌言、寇准来守是州，皆宾礼焉。野分诗精苦有唐人风，辽使者尝言本国得其《草堂集》上帙，愿求全部，诏与之。至是帝巡幸之暇，回望林岭间，亭槛幽绝，意非民俗所居，时野方教鹤舞，俄报有中使至，抱琴逾坦而走。帝乃遣使图上其所居，令长吏常加存抚。
乙亥，幸顺正王庙，宴从官父老于霈泽惠民楼。又登北楼，望大河，赐运河卒时服。是日，雨，石普请驻跸城中，勿涉泥泞，因令扈从至西京。
戊寅，次新安县。帝之还也，以道远，闵卫士肩舆执盖之劳，多乘车马，御乌藤帽。翼日，入西京，以知河南府薛映有治状，赐诗嘉奖。癸未，张齐贤来河阳来朝，召之也。
甲申，幸太子太师吕蒙正第，慰抚之，赐赉有加。问蒙正： 诸子孰可用？ 对曰： 臣之子豚犬耳；臣侄夷简，宰相才也。 
陈尧叟、李宗谔自河中府来朝，言初经度祀事至礼毕，凡土木工三百九十万馀，止役军士辇送粮草，供应顿递亦未尝差扰编民，帝称善。
戊子，丁谓言有鹤二百馀翔天书殿上，又有五百馀飞集太清殿。
乙丑，御五凤楼观酺。
车驾将朝陵，甲午，发西京。
乙未，帝素服乘马至永安县，斋于行宫。丙申，谒安陵、永昌、永熙、元德皇太后陵。帝奠献悲泣，感动左右。又遍诣诸后陵、诸王坟致奠。命中使遍祭皇亲诸坟及诣汝州祭秦王坟。
丁酉，次巩县，张齐贤辞归河阳，赐衣带、器币如侍祀例。
戊戌，至汜水县。虎牢关路险，命执炬火以警行者。河阳结采为楼，备乐奏，帝以太宗忌辰甫近，亟止之。夕，至荥阳县。改虎牢关为行庆关。
己亥，次郑州。庚子，召从官宴于回銮庆赐楼，宴父老于楼下，不作乐。
癸卯，次琼林苑，赐部署钤辖羊酒，犒设将士。
辽大丞相晋国王耶律隆运，从征高丽还，得疾，辽主与后亲临视药，是月卒，年七十一。赠尚书令，谥文忠，官给葬具，建庙乾陵侧。
辽以北院大王耶律实噜为北院枢密使，封韩王。自耶律隆运知北院，职多旷废，实噜拜命之日，朝野相庆。
隆运之病也，辽主问： 孰可代卿者？ 隆运曰： 北院郎君耶律世良可任也。 实噜复就问北府之选，，隆运曰： 无出世良右。 世良才敏给，练达典故，辽主尝识之，遂代实噜为北院大王。
夏，四月，甲辰朔，驾至自汾阴。
己酉，谒太庙，又谒元德太后庙。
庚戌，诏以时渐炎燠，京师赐酺宜至今秋。
癸丑，遣近臣祭谢后土、西岳、西海、西渎，又遣官分诣诸陵致祭。
己未，诏恭上汾阴后土庙额曰太守。
以河中府进士薛南为试将作监主簿，首诣阙请祀汾阴者也。
乙丑，葺尚书省，三月而毕。
丁卯，许国公吕蒙正卒，赠中书令，谥文穆。蒙正有器量，居政府不喜更张。初参知政事，入朝，有朝士指之曰： 此子亦参政邪？ 蒙正阳不闻。同列不能平，令诘其姓名，蒙正遽止之曰： 一知姓名，终身不能忘，不如弗知也。 尝问诸子曰： 我为相，外议如何？ 诸子云： 甚善。但人言无能为，事权多为同列所争。 蒙正曰： 我诚无能，但善用人耳。 朝士有藏古镜者，自言能照二百里，欲献蒙正以求知。蒙正笑曰： 吾面不过碟子大，安用照二百里哉！ 闻者叹服。
五月，甲戌朔，辽主诏已奏之事，送所司附日历。又诏帐族有罪，黥墨依诸部人例。
刑部郎中王济卒。临终自草遗表，大率以进贤退谀佞，罢土木不急之费为言，馀不及私。
癸巳，诏州城置孔子庙。
乙未，诏加上五岳帝号，以向敏中等为五岳奉册使，往致祭，奉册衮冕焉。
辽以参知政事刘慎行为南院枢密使，南府宰相邢抱质知南院枢密使事。慎行，景之子；抱质，抱朴之弟也。
六月，丙午，太白昼见。
乙卯，辽北院枢密使韩王实噜卒。丙辰，以南院大王华格为北院枢密使。
先是辽西北路招讨使萧托云自肃州还，诏尚金乡公主，拜驸马都尉，加同政事门下平章事。托云言于辽主曰： 准布宜各分部，治以节度使。 丁巳，置准布诸部节度使。自后节度使往往非材，部民多怨。
两浙、福建、荆湖、广南诸州，循伪制输丁身钱，岁凡四十五万四百贯。民有子者。或弃不养，或卖为僮仆，或度为释、老。秋，七月，壬申朔，诏悉除之。
国史院进所修《太祖纪》，帝录纪中义例未当者二十馀条，谓王旦、王钦若等曰： 如以钟鼓楼为漏室，窑务为甄官，岂若直指其名也？悉宜改正！ 钦若曰： 此晁迥、杨亿所修。 帝曰： 卿尝参之邪？旦曰： 朝廷撰集大典，并当悉心，务令广备，初无彼此之别也。 因诏： 每卷自今先奏草本，编修官及同修史官，其初修或再详看，皆具载其名，如有改正增益事件字数，亦各于名下题出，以考勤惰。 
壬午，镇、眉、昌等州地震。
甲午，冯拯罢为刑部尚书，知河南府。
八月，帝谓宰相曰： 朝廷宜守经制，傥务更张，则攀扰者众。乃知命令之出，不可不谨。今言某事有利，轻为厘革，始则皆以为当，久乃翻成有害，须加裁正，是朝令夕改也。又莅官之人，不必过为宽恕，以致弛慢；或探求罪恶，不顾烦扰，抑又甚至。 王旦曰： 古人有言，法出而弊作，令下而奸生。宽则民慢，陷法者多；猛则民残，无所措手足；正为此也。 
甲辰，兗州言虸蚄生，有虫青色，随啮之，化为水，时谓 旁不肯虫 。帝谓宰相曰： 昨遣人潜视东畿苗稼，大率所伤不过三四分。 王旦曰： 陛下忧民之切，上天固当垂祐；矧连岁丰稔，今兹小损，亦未至失所。 
右谏议大夫知广州杨覃，勤于吏事，所至以幹局称。南海有番舶之利，前后牧守或致谤议，覃循谨清介，远人宜之。及卒，父老有洒泣者。
三司使丁谓言： 东封及汾阴赏赐亿万，加以蠲复诸路租赋，除免口算，恩泽宽大，恐有司经费不给。 帝曰： 国家所务，正在泽及下民。但敦本抑末，节用谨度，自当富足！ 
乙巳，太白昼见。
乙丑，刻御制《大中祥符颂》于左承天祥符门。
河决通利军。
九月，癸巳，御乾元楼观酺，凡五日。
是秋，辽主猎于平地松林。
冬，十月，庚子朔，辽主驻广平淀。
丁巳，帝以江南、淮南接壤，而盐酒之价不等，令三司与江淮制置发动使李溥规定以闻。有司言虑失岁课，帝曰： 苟便于民，何顾岁入邪！ 
殿中侍御史薛奎，性刚，不苟合，遇事敢言。帝时数宴大臣，至有沾醉者，奎谏曰： 陛下嗣位之初，勤心万务而简于宴幸。今天下诚无事，而欢乐无度，又大臣数被酒无威仪，非所以尊朝仪。 帝善其言。
十一月，庚午朔，辽主如显州。
丙子，帝御崇政殿亲试进士，赐张师德等及第、出身有差。师德，去华子也。
壬午，知河南府冯拯，请赠给官市刍粟之直，陈尧叟曰： 增直以市，不若徙马它所。京师马旧留二万，今留七千，有馀悉付外监，仍欲于七千之中更以四千付淳泽监，岁可省刍粟三百馀万。若有给赐，朝取夕至矣。 从之。帝又曰： 马及十万当且止。 王旦曰： 听民间畜养，官中缓急，以本直市之，犹外厩耳。且听费刍粟，皆出两税，少损马食，用资军储，亦当世之切务。 马知节曰： 马多不精，虽十万匹，选可用者当得四五万耳。多蓄驽弱，其费愈甚。 帝然之。
工部侍郎种放，屡至阙下，俄复还山。人有贻书嘲其出处之迹，且劝以弃位居岩谷，放不答。放晚节颇饰舆服，于长安广置良田，岁利甚博，亦有强市者，遂致争讼，门人族属依倚恣横。王嗣宗之出守长安，始甚敬放，放被酒稍倨。互相议诮。嗣宗怒，因上疏言所部兼并之家凡十馀族，而放为之首，且述放弟侄无赖，夺编氓厚利，愿赐放终南田百亩，徙放嵩山。疏辞极其丑诋，目放为魑魅，且屡遣人责放不法。帝方待放厚，诏工部郎中施护推究，会赦而止。于是放自乞徙居嵩山，诏遣内侍起第赐之。然犹往来终南，案视田亩，每行必给驿乘，时议浸薄焉。
戊戌，诏加上五岳诸后之号，仍遣官祭告。
是月，诏遣使臣一人管句故太师赵普家事；普妻和氏卒，因其家自请而从之。
十二月，庚子朔，辽主复如广平淀。
戊申，太常博士江嗣宗言： 陛下躬临庶政，十有五年，殿庭间事，一取圣断，有劳宸虑。今请礼乐征伐大事出于一人，自馀细务委任大臣百司。 帝曰： 此颇识大体。 乃诏褒嗣宗，从其所请。
癸丑，辽以知南院枢密使邢抱质年老，诏乘小车入朝。
是月，辽置归、宁二州。
是岁，辽御试进士，放高承颜等二人。
