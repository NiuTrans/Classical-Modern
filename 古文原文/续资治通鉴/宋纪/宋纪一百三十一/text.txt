起柔兆困敦正月，尽强圉赤奋苦十二月，凡二年。
○高宗受命中兴全功至德圣神武文昭仁宪孝皇帝绍兴二十六年（金正隆元年）
春，正月，己酉，金群臣上其主尊号曰圣文神武皇帝。
金主自上年九月废朝，常数月不出，有急奏，召左右司郎中省于卧内。庚戌，始视朝。
辛亥，尚书礼部侍郎兼侍讲王珉、权吏部侍郎徐仿罢。
时珉等使北未还，而殿中侍御史汤鹏举，论二人皆以谄事秦桧故骤为台谏，无一言弹击奸邪，无一事裨补时政，不修人臣之礼，不识事君之义，故有是命。
癸丑，翰林学士陈诚之兼侍读，尚书吏部侍郎张纲兼侍进，起居舍人王纶兼崇政殿说书。
甲子，故责摇清远军节度副使赵鼎，追复观文殿大学士。责授左朝散郎、秘书少监、分司南京、赣州居住孙近，责授濠州团练副使郑刚中，并追复资政殿学士。故左大中大夫、提举江州太平兴国宫、永州居住汪藻，追复显谟阁学士。
乙丑，金主观角牴戏。
罢中书、门下省，以太师温都思忠为尚书令，以太尉、枢密使昂为太保，右丞相布萨师恭为太尉。
丙寅，以令衿为明州观察使、安定郡王。
直秘阁周葵权尚书礼部侍郎。
左奉议郎、知泰州海陵县冯舜韶为监察御史。
帝监秦桧擅权之弊，遂增置言事官。时何溥、王珪、沈大廉与舜韶并为察官，而汤鹏举、周方崇、凌哲为台谏。
己巳，诏： 昨降指挥，已得差遣人，限五日出门；其已有差遣及在贬谪者，不得辄入国门。 
庚午，左朝奉郎、通判肇庆府黄公度引见，帝曰： 卿官肇庆，岭外有何弊事？ 公度曰： 广东西路有数小郡，如贵、新、南恩之类，有至十年不除守臣者。权官苟且，郡政废驰，或不半年而去，监司又复差人，公私疲于迎送，民受其弊。 帝曰： 何不除人？ 公度曰： 盖缘其阙在堂，欲者不与，与者不欲。 帝曰： 若拨归部，当无此弊。 遂以公度为考功员外郎。
辛未，左承议郎、新知黎州唐秬入辞。秬言： 臣所治黎州，控制云南极边，在唐为患尤甚。自太祖皇帝即位之初，指舆地图，弃越巂不毛之地，画大渡河为界，边民不识兵革，垂二百年。昨蒙遣钟世明裕民川蜀，蠲减虚额，人受其赐，更请降招抚谕，庶几蜀民扶老携幼，共闻德音。 秬，重子之也。
二月，癸酉朔，金主改元正隆，大赦。
甲戌，左朝议大夫刘才邵权尚书工部侍郎。
己卯，龙神卫四厢都指挥使、武当军承宣使、池州驻答刂御前诸军都统制李耕卒。昭庆军承宣使、殿前司右军统制岳超为龙神卫四厢都指挥使，充池州驻答刂御前诸军都统制。
庚辰，金主御宣华门观迎拂，赐诸寺僧绢五百匹，彩五十段，银五百两。
辛巳，金改定内外诸司印记。
辛卯，参知政事魏良臣罢，为资政殿学士、知绍兴府。
先是侍御史汤鹏举言： 良臣人品凡下，天资凶险，率意任情，浮躁浅陋。通判以下差遣，已得旨令吏部差注，必留堂除以市私恩。台谏之论列人才，良臣引用私亲赵公智，必欲庇之，是恨台谏不与之为支党也。廷尉之禁勘公事，良臣改正富人胡迈奏补，必欲从之，是使狱官与之容私也。议论于同寅之间，则愚而好自用；奏对于君父之间，则贱而好自专。迹其所为，稍若假以岁月，授以权柄，殆有甚于秦桧。 于是良臣亦抗章求去，乃有是命。
乙未，左朝请大夫、新知汉州陈康伯试尚书吏部侍郎。
金司徒张通古致仕。
庚子，金主谒山陵；辛丑，还都。
三月，壬寅朔，金始定职事朝参等格，仍罢兵卫。
甲寅，诏： 比缘军兴，令宰相兼枢密院使，典掌机务；今边事已定，可依祖宗故事，宰相更不兼领。 
戊午，权刑部尚书韩仲通守户部尚书，仍兼权知临安府；敷文阁待制、新知信州周三畏试刑部尚书。
己未，资政殿学士、提举万寿观兼侍读万俟禼参知政事。
癸亥，太尉、奉国军节度使、御前诸军都统制、知兴州吴璘开府仪同三司。
丙寅，诏曰： 朕惟偃兵息民，帝王之盛德；讲信修睦，古今之大利；是以断自朕志，决讲和之策。故相秦桧，但能赞朕而已，岂以其存亡而有渝定议耶！近者无知之辈，遂以为尽出于桧，不知悉由朕衷，乃鼓唱浮言以惑众听，至有伪造诏命，召用旧臣，献章公车，妄议边事，朕实骇之。仰惟章圣皇帝子育黎元，兼爱南北，肇修邻好，二百馀年，戴白之老，不识兵革。朕奉祖宗之明谟，守信睦之长策，自讲好以来，聘使往来，边邮绥静，嘉与宇内共底和宁。内外大小之臣，其咸体朕意，恪遵成绩，以永治安；如敢妄议，当置重典！ 
自秦桧死，金人颇疑前盟不坚；会荆、鄂间有妄传召张浚者，敌情益疑。于是参知政事沈该言： 向讲和息民，悉出宸衷，远方未必究知，谓本大臣之议，惧复用兵，宜特降诏书，具宣此意，远人闻之，当自安矣。 时参知政事万俟禼，签书枢密院事汤思退，言皆与该合，乃下是诏。
夏，四月，甲申，刑部开具自去岁郊祀后监司、郡守尝被台劾之人：直龙图阁赵士粲彡，直徽猷阁龚鋈，直秘阁郑侨年、郑震、郑霭、高百之、张永年、王晌、孙汝翼，直敷文阁方滋，共十人。诏并夺职。
先是殿中侍御史周方崇言： 延阁寓直，所以待英俊而宠劳能，请将去岁郊祀后臣僚论列放罢监司、郡守等人并镌落职名，非徒奸恶有所警惧，而委任责成见带贴职之人，实为荣耀。 故有是命。
庚寅，翰林学士兼侍读陈诚之假资政殿大学士、醴泉观使兼侍读，充贺大金上尊号使；吉州刺史、知閤门事苏华假崇信军节度使、领閤门事，副之。诚之三至北庭，颇见信，后有往聘者，必问其安否云。
癸巳，诏： 武学生以八十人为额，上舍十五人，内舍二十五人，外舍四十人，置博士、学谕各一员。 末几，诏： 学生百员为额。 
甲午，诏： 诸路州军自今不得奏祥瑞。 
帝尝曰： 前大理寺狱空，不许上表称贺，甚为得体。比年四方奏祥瑞，皆饰空文，取悦一时。如信州林机奏秦桧父祠堂生芝草，其佞尤甚。莲子双头，处处有之，亦何为瑞！麟、凤，瑞之大者，然非上有明君，下有贤臣，麟、凤之生，亦何所取！朕以为年丰谷登，可以为瑞。若汉武作《芝房》、《宝鼎》之歌，奏之郊庙，非为不美，然何益于事？ 
戊戌，置六科以举士：一曰文章典雅，可备制诰；二曰节操公正，可备台谏；三曰法理皆通，可备刑谳；四曰节用爱民，可备理财；五曰刚方岂弟，劳绩著闻，可备监司、郡守；六曰知机识变，知勇绝伦，可备将帅。令侍从岁举之，如元祐中司马光所请。
庆远军承宣使、提举佑神观吴盖为宁武军节度使。
五月，壬寅，参知政事沈该为尚书左仆射，万俟禼为右仆射，并同中书门下平章事。
甲辰，端明殿学士、签书枢密院汽思退知枢密院事。
甲午，太常少卿贺允中权尚书礼部侍郎。
丁未，侍御史汤鹏举试御史中丞。
戊申，诏： 故追复观文殿学士赵鼎，特与致仕恩泽四名；故追复资政殿学士孙近，与致仕恩泽三名；故追复显谟阁学士汪藻，与致仕恩泽二名；故左中大夫刘大中、李若谷、段拂，并追复资政殿学士，与恩泽二名；故左朝散大夫程昌，追复徽猷阁待制，与致仕恩泽二名；故左大中大夫范仲，追复龙图阁直学士；故左中奉大夫王居正，右文殿修撰赵开，并追复微猷阁待制，与恩泽一名；故左朝请郎李朝正，左朝散郎致仕高闶，左朝奉郎游操、吕本中，并特与恩泽一名。 
诏： 李显忠昨缘归朝，全家被害，理宜优恤，除已给恩泽外，更特与五资。 
己未，金主使宣奉大夫、左宣徽使敬嗣晖，定远大将军、尚书兵部郎中萧中立，来贺天申节。
己巳，前特进张浚，度金人必渝盟，上疏曰： 今日事势极矣，陛下将拱手而听其自然乎，抑将外存其名而博谋密计以为久长计欤？臣诚恐自此数年之后，民力益竭，财用益乏，士卒益老，人心益离，忠烈之士沦亡殆尽，内忧外患相仍而起，陛下将何以为策？今天下譬如中人之家，盗踞其堂，安眠饱食其间而阴伺其隙，一日之间，其舍我乎？ 书奏，执政不省。
是月，金颁行正隆官制。
六月，丁丑，端明殿学士、新知湖州程克俊参知政事。
庚辰，金天水郡公赵桓薨。
壬午，诏： 故追复资政殿学士郑刚中，特与致仁恩泽二名。 
左奉议郎孙觌复左朝奉郎。觌既叙官，当秦桧秉政，畏祸深居者二十馀年。及是上书自诉，乃复旧秩。
丙戌，金以尚书右丞蔡松年为左丞，以枢密副使耶律安礼为右丞。
丁亥，作皇帝本命殿于万寿观，依在京以纯福为名。
流星昼陨。
秋，七月，甲辰，三佛齐国遣使入贡。
丁未，彗星出井宿间。
戊申，诏曰： 太史言彗出东方，朕甚惧之，已避殿减膳，侧身省愆。尚虑朝政有阙失，民间有疾苦，刑狱有冤滥，官吏有贪残，致伤和气，上天垂象。可令士庶实封陈言，诣登闻检院投进；仍令诸路监司、郡守，条具便民、宽恤合行事件闻奏；提点刑狱官躬诣属州县，详虑决遣，将枝蔓干连之人，日下疏放，务使施实惠以尽应天之实。 
己酉，金主命太保昂如上京，奉迁始祖以下梓宫。
壬子，诏： 故赠右谏议大夫陈瑰，赐谥忠肃。 先是帝谓辅臣曰： 近览瓘所著《尊尧集》，无非明君臣之大分，深有足嘉。 
丙辰夜，彗星没。
辛酉夜，天雨水银。
八月，丁丑，金主如大房山行视山陵。
庚寅，南平王李天祚，遣太平州刺史李国以右武大夫李义、武翼郎郭应五来贺升平，献黄金器千一百三十六两，明珠百，沈香千斤，翠羽五百只，杂色绫绢五千匹，马十，象九。诏尚书左司郎中汪应辰燕国于玉津园。迁国为太平州团练使，义左武大夫，应五武经郎，加赐袭衣、金带、器、币有差。
辛卯，参知政事陈克俊罢，为资政殿学士、提举临安府洞霄宫，以疾自请也。克俊再执政才七十五日。甲午，尚书吏部侍郎兼侍讲兼权吏部尚书张纲参知政事。
乙未，静海军节度使、检校太尉、南平王李天祚为检校太师，功号加 归仁 二字，赐袭衣、金带、鞍马、器、币。
中书舍人吴秉信试尚书吏部侍郎。
九月，庚子朔，奉国军节度使、开府仪同三司、御前诸军都统制、知兴州吴璘领御前诸军都统制职事，判兴州。自建炎以来，未尝有使相为都统制者，故改命之。
璘尝自著书，号《兵要大略》，谓： 金人有四长，我有四短，当反我之短以制彼之长。盖彼之所长，曰骑兵，曰坚忍，曰甲重，曰弓矢。吾当集蕃、汉所长而用之，故以分队制其骑兵，以番休迭战制其坚忍，制其甲重以劲弓强弩，制其弓矢则以远克近，以强制弱。 其说甚备。至于陈法，有图而无书焉。
辛丑，沈该等言安南人欲买捻金线缎，此服华侈，非所以示四方，帝曰： 华侈之服，如销金之类，不可不禁。近时金绝少，由小人贪利，销而为泥，甚可惜。天下产金处极难得，计其所出不足以供毁之费。虽屡降指挥，而奢侈之风终未能绝，须申严行之。 
乙巳，翰林学士陈诚之兼侍读、同知枢密院事。
癸丑，御史中丞汤鹏举兼侍读、权尚书兵部侍郎。
甲子，汤鹏举言： 西清次对，超躐禁从，所以褒有德而显有功也。敷文阁直学士秦埙，敷文阁待制秦堪，敷文阁待制吴益，皆以庸琐之才，恃亲昵之势，可谓无功无德者也，其可直西清而充次对乎？请镌褫职名，示天下以至公之道。 诏： 鹏举所论，甚协公议。然朕以秦桧辅佐之久，又临奠之日，面谕桧妻，许保全其家。今若遽夺诸孙与婿职名，不惟使朕食言，而于功臣伤恩甚矣！可令中外知朕此意，今后不得更有论列。 
冬，十月，己巳朔，右朝议大夫、知明州王俣试尚书户部侍郎。
丙子，拱卫大夫、忠州防御使、两浙西路兵马钤辖邵宏渊为殿前司前军统制。
乙酉，金葬始祖以下十帝于大房山。
丁酉，诏： 前特进张浚，依旧永州居住，俟服阕取旨。 
先是浚奉母丧归葬于蜀，行至江陵，会以星变求直言。浚虑金数年间决求衅用兵，而吾方溺于宴安，谓金可信，荡然莫之为备；沈该、万俟禼居相位，尤不厌天下望，朝廷益轻，虽在苫塊，不得不为帝终言之。乃复奏曰： 向者讲和之事，陛下以太母为重尔。幸而徽宗梓宫亟还，此和之权也。不幸用事之臣，肆意利欲，乃欲翦除忠良，以听命于敌而阴蓄其邪心，故身死之日，天下相庆，盖恶之如此。方奸雄之人，拳于富贵，分别党与，布在要郡，聚敛珍货，独厚私室，皆为身谋而不为陛下谋也。坐失事机二十馀年，有识痛心。失贤才不用，政事不修，形势不立，而专欲受命于敌，适足启轻侮之心而正坠其计中。臣愿陛下深思大计，复人心，张国势，立政事，以观机会，未绝其和，而遣一介之使与之分别曲直逆顺之理，事必有成。 
万俟禼、汤思退见之，大怒，以为金未有衅，而浚所奏乃若祸在年岁间者。汤鹏举即奏： 浚身在草上，名系罪籍，要誉而论边事，不恭而违诏书，取腐儒无用之常谈，沮今日已行之信誓，岂复能为国家长虑！徒以闲居日久，以冀复用。议者以为前此权臣尝被其荐，故虽致人言，犹窜近地。况浚近得旨归葬于蜀，尚坚异议，以唱率远方之人，虑或生患。望屏之远方，以为臣下不忠之戒。 故有是命。
闰十月，己亥朔，汤思退言昨日张浚行遣极当，帝曰： 浚用兵，不独朕知，天下皆知之。如富平之败，淮西之师，其效可见。今复论兵，极为生事。且太祖以神武定天下，亦与契丹议和。 陈诚之曰： 浚论事颇有不当，如石晋因契丹之力以自立，其势不得不与之和，此桑维翰之功也。及景延广用事，遽以翁孙之礼待之，契丹遣使问曲直，延广对使者云： 晋有横磨剑十万口，翁欲战则来。 石晋之祸自此始。浚不罪延广而谓维翰不当与契丹和好，甚无谓。 帝曰： 耶律德光入汴，首以此言数延广罪。 诚之曰： 浚永州之命，甚塞众议。 帝曰： 不如此，议论不定。 
庚子，秘阁修撰、知婺州辛次膺权尚书礼部侍郎。
辛丑，宗正少卿李琳为贺大金正旦使，秉义郎、侍卫马军司干办公事宋均副之；尚书左司郎中葛立方为贺生辰使，閤门宣赞舍人梁份副之。
丙午，诏： 廉州岁贡珠，虽祖宗旧制，闻取之颇艰，或伤人命。自今可罢贡，幸丁纵其自便。 帝谓宰执曰： 朕尝读太祖《实录》，见刘鋹进珠子马鞍，太祖知刘鋹所采珠子甚多，日役幸丁数千人，死者不少。朕以为珠子非急用之物，既是难得，且伤人命，故特令罢贡，以为一方无穷之利。 
龙神卫四厢都指挥使、建武军承宣使、新江南西路马步军副都总管董先卒于鄂州。
徽猷阁直学士致仕胡寅卒于衡州。
十一月，丙子，左从事郎、主管礼兵部架阁文字杜莘老充敕令所删定官。
先是诏以星变求言，莘老上书论： 彗，戾气所生，历考史牒，多为兵兆。国家为息民通和，而将骄卒惰，军政不肃。今因天戒以修人事，思患预防，莫大于此。 因陈时弊十事。
丙戌，知盱眙军吴说奏请禁止采咸。帝曰： 暴殄天物，诚为可禁。第贫民以此为生，一旦禁止，恐致失业。古之圣人，先仁民而后爱物，今但令官司不得买咸，民间从其便也。。 
十二月，戊戌逆，腊飨太庙。是日也，罢朔祭，以礼官援淳化故事有请也。
辛丑，知枢密院事汤思退同知枢密院事。
壬戌，三佛齐国进奉使蒲晋等入见。癸亥，封其国首领为王，蒲晋等赐秩有差。
甲子，金贺正旦使中奉大夫、秘书监、右谏议大夫梁銶、副使定远大将军、充马军副都指挥使耶律谌入见。
帝尝制宣圣及七十子像赞，亲书之。是月，始命刻石。
○高宗受命中兴全功至德圣神武文昭仁宪孝皇帝绍兴二十七年（金正隆二年）
春，正月，戊子，右通直郎、监登闻检鼓王述，以贫乞补外。帝曰： 王伦顷年奉使金国，金欲留之，许以官爵，伦不从，乃冠带南向，再拜求死。此事亦人所难，宜恤其后，可特添差通判平江府。 
庚寅，金以工部侍郎韩锡同知宣徽院事。锡不谢，杖百二十，夺所授官。
二月，丁酉朔，诏： 自今国学及科举取士，并令兼习经义、诗赋，内第一场大小经各一道，永为定制。 
庚子，太尉、武当军节度使、御前诸军都统制、充利州东路安抚使兼知兴元府杨政薨，年六十。政守汉中凡十八年，特赠开府仪同三司，后谥襄毅。
辛丑，金初定太庙时享牲牢礼仪。
癸卯，金改定亲王以下封爵等第，命置局，追取存亡诰身，存者二品以上，死者一品，参酌削降。公私文书但有王爵字者，皆立限毁抹，虽坟墓碑志，亦发而毁之。
戊午，御史中丞兼侍读汤鹏举参知政事。
鹏举为台官凡一年半，所论皆秦桧馀党，它未尝及之。
己未，敷文阁待制、知刑南府王师心试尚书户部侍郎。庚申，尚书吏部侍郎陈康伯兼侍读，权礼部侍郎。贺允中兼侍讲。
是月，金主坐武德殿，召吏部尚书李通，刑部尚书胡励，翰林直学士萧廉，语以 朕夜梦至上帝所，殿中人如婴儿。少顷，有青衣特宣授朕天策上将，命征某国。朕受命出，上马，见鬼兵无数，朕发一矢射之，众皆喏而应。既觉，声犹在耳，即遣人至厩中视所乘马，其汗如水，取箭数之，亦亡其一。此异梦也，岂非天假手于朕，令取江南乎？ 通等皆贺。金主戒无泄于外。
三月，丙戌，帝御射殿，引正奏名进士唱名。
先是汤鹏举以御史中丞知贡举，上合格进士博罗张宋卿等，帝亲策试。既而以手诏宣示考试官曰： 对策中有鲠亮切直者，并置上列，以称朕取士之意。 
时乐清王十朋，首以法天、揽权为对，其略曰： 臣劝陛下揽权者，非欲陛下衡石量书如秦皇帝，而谓之揽权也；又非欲陛下传飧听政如隋文帝，而谓之揽权也；又非欲其以强明自任、亲治细事、不任宰相如唐德宗，而谓之揽权也；又非欲其精于吏治、以察为明、无复仁恩加唐宣宗，而谓之揽权也。盖欲陛下惩其既往，戒其未然，操持把握，使威福之柄一归于上，不至于下移而已。 又曰： 朝廷往尝屡有禁铺翠之令矣，而妇人以翠羽为首饰者，今犹自若也。是岂法令之不可禁乎？岂宫中服浣濯之化，衣不曳地之风，未形于外乎？夫法之至公者，莫如取士，名器之至重者，莫如科第，往岁权臣子孙、门客，省闱、殿试，类皆窃巍科，有司以国家名器为媚权臣之具，而欲得人，可乎？ 又曰： 臣愿陛下以正身为揽权之本，而又任贤以为揽权之助，广收兼听，以尽揽权之美，则所求无不得，所欲皆如意，虽社稷之大计，天下之大事，皆可以不动声色而为之矣。 
晋原阎安中策言： 太子天下根本，自昔人君嗣政之后，必建立元子，授之匕鬯，所以系隆社稷，基固邦本，示奕世无穷之休。臣观汉、唐史，东海王彊之于显宗，宋王宪之于明皇帝，既皆为太子矣；暨天命定于后，莫不优加职秩，大封殊礼，退就宫邸，当时无闲言，后世无异议。孝成帝即位二十五年，立弟之子定陶王为子。今陛下之心，祖宗之心也，圣虑经远，神机先物，尝修祖宗故事，累年于兹矣。日就月将，缉熙光明之学，其历试周知，不为不久也。而储位未正，嫡长未辨，臣深恐左右近习之臣，浸生窥伺，渐起党与，间隙一开，有误宗社大计，此进退安危之机也。臣愿陛下断自宸衷，早正储位，以系中外之望。 
帝谓大臣曰： 今次举人程文，议论纯正，仍多切直，似此人才，极有可用。 翼日，又谓大臣曰： 昨览进士试卷，其间极有切直者。如论理财，则欲省修造。朕虽无崇台榭之事，然喜其言直。至论铺金、铺翠，朕累年禁止，尚未尽革，自此当立法必禁之。 汤思退曰： 太宗朝有雍邱尉武程，上疏愿减后宫嫔嫱。太宗谓宰相曰： 程疏远，未悉朕意，纵欲败度，朕所不为。内廷执掌，有不可缺者。 李昉欲斥程以戒妄言，太宗曰： 朕何尝以言罪人，但念程不知耳。 士人论事，不究虚实，陛下能容之，实千载之遇。 帝曰： 正不消与辨。 陈诚之曰： 天下自有公论。陛下此举，大足以感动天下。愿陛下自此益崇俭约，以节浮费。 
时帝临御久，主器未定，大臣无敢启其端者，安中对策，独以储贰为请。帝感其言，于是赐十朋等四百二十六人及第、出身，而擢安中第二。或曰： 安中与举人黄成孙同县相友善，成孙父源，尝为书言储贰事，安中得其说以对，帝大赏之。 
始。蜀人之未集也。帝数有展日之命。沈该奏： 天时向暄，恐陛下临轩，不无少劳。请一面引试，后有至者，臣等策之，中书定其高下。 帝不许，曰： 三年取士，朕岂惮一时之劳耶！ 及唱名至安中，又至第三人双流梁介，帝连举首谓该曰： 如何？ 该大惭悚。
丁亥，特奏名进士李三英等三百九十二人，武举进士赵应熊等十五人，特奏名一人，授官有差。
应熊武艺绝伦，且试南首为第一人。帝谓大臣曰： 徽宗时，如马扩、马识远俱以武举擢用，或衔命出疆。今次魁选文武皆得人，应熊弓马甚精，文字亦可采。朕乐于得士，虽终日临轩，不觉倦也。 遂以应熊为閤门祗候、江东安抚司准备将。
左宣奉大夫、守尚书右仆射、同中书门下平章事万俟禼卒；壬辰，拜特进、观文殿大学士、致仕、赠少师。命入内内侍省都知卫茂实护丧，拜其子右承奉郎夷中、右迪功郎致中并直秘阁，它子侄九人各进一官。
夏，四月，丙申朔，清远军承宣使、知金州、节制屯驻御前军马姚仲为龙神卫四厢都指挥使、御前诸军都统制、利州东路安抚使，兼知兴元府。保宁军承宣使、御前前部统制、知阶州王彦为金、房、开、达州安抚使、节制屯驻御前军马，兼知金州。
辛亥，保宁军节度使、万寿观使、提举秘书省信安郡王孟忠厚薨，赠太保，擢其子右朝请郎充、右宣义郎嵩、右承事郎雍皆直秘阁，它子孙六人皆进一官。
诏以提举秘书省印纳礼部，自是不复除。
辛酉，尚书吏部侍郎兼侍读陈康伯迁吏部尚书。
壬戌，尚书户部侍郎王俣权工部尚书，太府少卿林觉权户都侍郎。
是月，加封徐偃王曰灵惠仁慈王。
金降景宣帝为辽王。
五月，丁丑，诏： 孟庾追复端明殿学士、左宣奉大夫；路允迪追复龙图阁学士、左通议大夫。 庾既得归，废为民而死，或言允迪在汴不食卒，故皆复之。
癸未，金国贺生辰使、正议大夫、守礼部尚书耶律守素、中靖大夫、太常少卿许竑，见于紫宸殿。
辛卯，礼部、太常寺言： 每岁大祀三十六，除天地、宗庙、社稷、感生帝、九宫贵神、高禖、文宣王等已行外，其馀并请寓祠斋宫。立春祀青帝，朝日，出火东阶，权于东门外长生院；赤帝、黄帝，权于南门外净明寺；白帝，夕月，纳火西阶，权于西门外惠照院；黑帝，权于北门外精进寺；皆用少牢，备乐舞。而神州地祇以精进地狭，祀荧惑以与赤帝同日，皆权于惠照院行之。 神州当用犊，而亦用少牢，盖权礼也。自绍兴以来，大祀所行二十三而已，至是侍御史周方崇以为言，乃悉复之。
六月，戊申，知枢密院事汤思退守尚书右仆射、同中书门下平章事。
庚戌，诏： 故追复中大夫黄潜善，再复观文殿大学士、左光禄大夫，官一子。 
甲寅，中书舍人兼侍讲、权直学士院王纶试尚书工部侍郎，太府少卿徐林权尚书刑部侍郎。乙卯，尚书左司员外郎葛立方权吏部侍郎。
戊午，初命太庙冬飨祭功臣，蜡飨祭七祀，祫飨兼之。
辛酉，故责授昭化军节度副使周望，追复龙图阁学士、左中大夫，官其家二人。
自秦桧死，左司谏凌哲请追复大臣死于贬所者。朝论初指赵鼎、王庶等数人；沈该、汤思退为相，遂并取先得罪于国者而追复之，哲复争，以为不可，乃止。
秋，七月，乙丑，秘书省校书郎陈俊卿言： 人之才性，各有所长，禹、稷、皋陶、垂、益、伯夷，在唐、虞之际，各守一官，至终身不易。此数君子者，苟使之更来迭去，易地而居，未必能尽善，况其馀乎！今也监司、帅臣鲜有终其任者，远者一年，近者数月，辄已迁徙；州县百姓送往迎来之不暇，其为劳费，不可殚举。以至内而朝廷百执事之官，亦无肯安其职业，为三数年计者，往往数日待迁，视所居之官，有如传舍。虽有勤恪之人，宣力公家，于人情稍通，纲条稍举，已舍而它去。来者皆未能尽识吏人之面，知职业之所主，则又迁矣。因循岁月，积弊已久，是以胥吏得以囊橐为奸，贿赂公行而莫之谁何，如此而望职业之举，难矣。夫爵禄名器，人所奔趋，必待积劳而后迁，则人各安分，不敢躁求。若开骤进之门，使有侥幸之望，则人人怀苟且之心，无守公之节，其自为谋则得矣，朝廷何赖焉！臣尝读《国史》，见太祖朝任魏丕掌作坊十年，刘温叟为台丞十有二年，太宗朝刘蒙正掌内藏二十馀年，陈恕在三司亦十馀年，此祖宗用人之法也。望与执政大臣参酌，立为定论。其监司、帅守，有政术优异者，或增秩赐金，必待终秩而后迁擢。至于朝廷百执事之官，亦当少须岁月，俾久于其职，然后察其勤惰而升黜之。庶几人安其分，尽瘁于国，无有过望，而万事举矣。 诏三省行下。遂以俊卿为著作佐郎。
庚午，户部侍郎林觉言： 国朝庆历以来，岁铸钱一百八十馀万缗，其后亦不下百万，如前年犹得十四万缗，去年犹得二十二万缗。而典司官吏，徒糜禄廪，朝廷罢之，殊快人意，但付之漕司，日久亦未有涯。议者以为诸路物料有无不等，运司不相统辖，无以通融鼓铸。宜出户部钱八万缗为饶、赣、韶三州铸本，委各州通判主管，漕臣往来措置，今岁权以二十三万缗为额，即不复以旧钱得代发。 从之。
甲戌，直秘阁、知临安府荣嶷权尚书户部侍郎。
八月，甲午朔，帝谕宰执曰： 昨日卿等缴到宋奂所上徽宗赐奂手诏，朕已恭览。盖徽宗内禅之美，远过尧、舜，而一时小人，外庭如唐恪、聂昌、耿南仲，内侍如邵成章、张藻、王孝竭辈、辄为妄言以惑渊圣之听，父子之间，几于疑贰。至宋奂、李纲奉迎徽宗还京，纲先归，具言徽宗之意，而后渊圣感悟，两宫释然。今观手诏，并得纲题识，皆朕昔所亲见者。朕朝徽宗于龙德宫，尝闻亲谕云： 朕平生慕道，天下知之。今倦于万机，以神器授嗣圣，方筑甬道于两宫间，以便朝夕相见。且欲高居养道，抱子弄孙，优游自乐，不复以事物撄怀。而小人希进，妄生猜间，不知朕心如此。嗣圣在春宫二十年，朕未尝有纤芥之嫌，今岂复有所疑耶？ 此皆当时玉音，外庭往往不知。 沈该等曰： 昨日臣等既得窃观徽宗诏墨，今又亲闻陛下宣谕，此实尧、舜盛德之事，因以知李纲题识，盖实录也。 翼日，该等又请宣付实录院，帝曰： 朕为人子，何可不暴白其事，使天下后世知之！ 既而又亲笔书于诏后，宣示宰执。
乙未，参知政事汤鹏举知枢密院事。
壬寅，清远军承宣使兼知兴元府姚仲为保宁军节度使。
癸卯，金始置登闻院。
甲寅，金罢上京留守司。
己未，右奉议郎宋汝为卒。
汝为弃妻子亡去，至是十年，卒于青城县开先观，年六十。汝为未病，以后事托其友人监永康茶税王槐孙，后月馀乃死，槐孙为葬之青城山中。
是月，金主试进士于广乐园。
九月，戊辰，故房州观察使王燮追复建武军承宣使。
戊寅，吏部尚书兼侍读陈康伯参知政事。
辛巳，给事中兼侍读王师心权吏部尚书。
癸未，敷文阁待制王俣卒。
丙戌，侍御史周方崇试尚书礼部侍郎。
冬，十月，庚申，左司谏凌哲权尚书礼部侍郎。
先是台谏官皆汤鹏举所荐，至是哲与方崇皆内徙，而以硃倬、叶义问代之，自是鹏举始不安矣。
十一月，乙丑，太常少卿充贺金国正旦使孙道夫、閤门宣赞舍人充副使郑朋辞行。
先时左从政郎左跸为书状官，死于涿州驿舍，不暇为棺具，但坎地葬之，及道夫至北庭，乃焚其骨以归。后特官一子。
丁卯，工部侍郎兼侍讲王纶等言： 兴化军进士郑樵，耽嗜坟籍，杜门著书，尝以所著书献之朝廷，降付东观。比闻撰述益多，当必有补治道，终老韦布，可谓遗才。望赐召对，验其所学，果有所取，即乞依王蘋、邓名世例施用，庶学者有所激劝。 乃命樵赴行在。
殿中侍御史叶义问论知枢密院事汤鹏举，以为： 人臣不忠之罪，莫大于掠美以欺君，植党以擅权；有一于此，法当窜殛，况兼而有之！鹏举初罢平江，适逢陛下欲去权臣党与之弊，起废匿瑕，付以风宪。凡所弹击，发踪指示，皆出陛下之英断，初非鹏举可得而窃。况鹏举本非正直敢言之士，尝除广帅，惮于远行，因秦桧之嬖人丁禩献佞于桧，遂移平江。及秦桧还建康焚黄，鹏举弃去郡事，连日奔走吴江，望尘雅拜，比它郡守最为谀佞，自非陛下收拭用之，则鹏举实秦桧党中之奸猾耳。至处言路，乃妄自尊大，窃弄威权，使陛下去邪之英断，反为鹏举卖直之虚名，此臣所谓掠美以欺君者也。鹏举自居要途，引用非类，凡平日之所忌者，虽贤德忠良，必极力挤之，平日之所喜者，虽轻猥邪佞，必极力援之。坐是刘天民、范成象、留观德之徒，争为鹰犬，同恶相济，牢不可解。逮居枢府，积忌尤甚，凡己所恶，必遣天民辈先谕台谏，有议论不同者，即怫然作色曰： 此人我所荐拔，何相负如是！ 夫台谏者，陛下之台谏，非鹏举之私人也。而鹏举自违诏旨，败坏成法，略无忌惮之心，复蹈前车之辙，此臣所谓植党以擅权者也。况鹏举位居宥密，执权甚重，若不急去，其害有甚于秦桧。望将鹏举明正典刑，窜之远方，以为不忠罔上之戒。 
辛巳，左正言何溥请特诏大臣勿数易郡守，帝谓宰执曰： 此论切中时病。近亦有因事移易者，今非甚不得已，且令成资。 汤思退曰： 岂惟郡守！监司亦然。欲于卿、监、郎官中择资浅者，令中外更代，皆至成资而罢。 帝曰： 如此，不惟免迎送之扰，亦可革内重外轻之弊矣。 
丁亥，知枢密院事汤鹏举罢，为资政殿学士、提举在外宫观，免辞谢。
十二月，乙未，重见尚书六部成。
己酉，以徐林为刑部侍郎。
戊午，金主遣骠骑上将军、侍卫亲军马步军副都指挥使高思廉，昭毅大将军、行尚书兵部郎中阿勒根彦忠，来贺明年正旦。
是岁，金以张仲轲为谏议大夫，修起居注，但食谏议俸，不得言事。
金主恃累世强盛，欲用兵以一天下，吏部尚书李通揣知其意，遂与仲柯及右补阙马钦等，盛谈江南富庶，子女玉帛之多，以逢其意。宦者梁珫因极称宋刘妃绝色倾国，金主大喜，命县君高苏库尔贮衾褥之新洁者，俟得刘贵妃用之。
钦为人轻脱，不识大体，金主每召见与语，钦出，辄以语人曰： 上与我论某事，将行之矣。 其视金主如僚友然。累迁国子司业。
