起昭阳赤奋若正月，尽阏逢摄提格十二月，凡二年。
○光宗循道宪仁明功茂德温文顺武圣哲慈孝皇帝绍熙四年（金明昌四年）
春，正月，己巳朔，帝朝重华宫。
辛未，金以瓜勒佳清臣为右丞相，监修国史。时议签军戍边，金主问清臣曰： 汉人与夏人孰勇？ 清臣曰： 汉人勇。 金主曰： 昔元昊扰边，宋终不能制，何也？ 清臣曰： 宋驭军法，不可得知，今西南路人，殊胜彼也。 
癸未，金尚书省奏大兴府推官苏德秀为礼部主事，金主曰： 朕尝诏卿，百官当使久于其职。彼方任理民，复改户曹，寻又除礼部，人才岂能兼之？若久于其职，即中材胜于新人，事既经练，亦必有济，不可轻易改除。 
金主又言： 凡称异政，谓其才也。若清廉乃本分，以贪者多，故异。 宰臣言： 近论方今孝弟廉耻道缺，乞正风俗，此盖官吏不能奉宣教化使然。今之察举官吏者，多责近效，以干办为上。巧猾之徒，虽有赃污，一旦见用，犹为能吏，此孝弟廉耻所以衰也。若尚德举廉，则教化可兴矣。 
辛卯，蠲临安民身丁钱三年。
金赈河北诸路水灾。
丙申，金东京路副使王胜进鹰，金主遣谕之曰： 民间利害，官吏邪正，略不具闻，乃以鹰进，此岂汝职耶？后毋复尔。 
二月，戊戌朔，诏内侍陈源特在京宫观。
金主如春水。始以春秋二仲月上戊日祭社稷。癸亥，还都。
丙寅，出米七万石赈江陵饥。
金参知政事张万公，出知东平府。金主曰： 卿屡以母老乞罢，特畀乡郡以遂孝养，朕不汝忘也。 万公因进谠言，金主嘉纳。
三月，庚午，金主将幸景明宫，御史中丞董师中、侍御史贾铉等上书谏曰： 陛下下诏罪己，罢不急之役，省无名之费，天下欣幸。今方春东作，而亟遣有司修建行宫，揆之于事，似为不急。况西北二京、临潢诸路，比岁不登，加以民有养马、签军、挑壕之役，财用大困，流移未复，米价甚贵。若扈从至彼，又必增价。口籴升合者，日以万数，旧藉北京等路商贩给之，倘以物贵或不时至，则饥饿之徒，将复有如曩岁，杀太尉马，毁大府瓜果，出忿怨言，起而为乱者矣。况南北两属部荡摇可虞，若忽之而往，岂圣人万举万全之道哉？乃者太白昼见，京师地震，又，北方有赤色，迟明始散。天之示象，冀有以警悟圣意，修德销忧。矧夫远游，古人所戒，远自周、秦，近逮隋、唐与辽，皆以是生衅，可不慎哉？可不畏哉？ 左补阙许安仁、右拾遣路鐸亦皆上书极谏。金主召师中等赐对，即从其奏，仍谕辅臣曰： 朕欲巡幸山后，不禁暑热故也。今台谏官咸言民间缺食，朕初不尽知。既知之，暑虽可畏，其忍以私奉而重民之困哉！ 
金以工部尚书胥持国为参知政事。
持国，繁畤人，初以经童入仕，累迁太子司仓，转掌饮令。金主在东宫识之，擢祇应司令，及即位，遂大用。持国为人，柔佞有智术，素知金主好色，阴以秘术干之。金主尝物色宫中女子，得没入宫监藉之女李师儿，宦者梁道誉其才美，劝纳之。金主好文词，师儿性慧黠，能作字，知文义，尤善伺候颜色，迎合旨意，遂大爱幸，封为昭容。持国多赂遗昭容左右用事人，昭容亦自嫌门第薄，欲藉外廷为援，数称誉持国，由是大为金主所信任。
丙子，帝朝重华宫，皇后从。
辛巳，以葛邲为右丞相，陈骙参知政事，胡晋臣知枢密院事，吏部尚书赵汝愚同知枢密院事。
御史汪义端与汝愚有隙，上言： 高宗圣训，不用宗室为宰执。汝愚，禁王元佐七世孙，不宜用之。 汝愚亦力辞。给事中黄黼言： 汝愚事亲孝，事君忠，居官廉，忧国爱民，至诚恳恳，所谓青天白日，奴隶亦知其清明者。义端识见，奴隶之不如，不可以备朝列。 义端由是补外。
汝愚犹以故事辞，帝遣学士谕意，谓高宗圣训，本以折秦桧之奸谋，盖有为言之也。汝愚乃受命。寿皇召见之，曰： 卿以宗室之贤为执政，乃国家盛事。卿在蜀时所进奏议甚善，可与《资治通鉴》并行。 
癸巳，帝从寿皇、寿成皇后幸聚景园。
甲午，金敕： 御史台奏事，修起居注并令回避。 
乙未，修巢县城。
夏，四月，金百官三表请上尊号，金主曰： 祖宗古先有受尊号者，盖有其德故有其名。比年五谷不登，百姓流离，正当戒慎修身之日，岂得虚受荣名耶！ 不许，仍断来章。其后亲王、大臣、六学诸生屡请上尊号，竟不许。
己酉，罢括买四川沿国郡县官田。
丁巳，金敕： 女真进士及第后，仍试以骑射，中选者升擢之。 
五月，己巳，赐礼部进士陈亮以下三百九十六人及第、出身。制策问礼乐刑政之要，亮以君道、师道对，且曰： 臣窃叹陛下于寿皇莅政二十八年间，宁有一政一事之不在圣怀？而问安视寝之馀，所以察言而观色，因此而得彼者，其端甚众，亦既得其机要而见诸施行矣，岂徒一月四朝，为京邑之美观也哉！ 时帝不朝重华宫，群臣更进迭谏，皆不听；得亮策，以为善处父子之间，亲擢第一。既知为亮，乃大喜，授亮签书建康府判官厅公事。未至官，卒。
丙子，淮西大水。
辛巳，金主谕诸路，令月具雨泽田禾分数以闻。
丙戌，绍兴大水。
召浙东副总管姜特立还。
壬辰，太尉、利州安抚使吴挺卒。挺少起勋阀，弗居其贵，虽遇小官贱吏，不敢怠忽，拊循将士，人人有恩。璘故部曲拜于庭下，辄降答之；及失律，诛治无少贷。
留正引唐宪宗召吐突承璀事，乞罢召姜特立，不报。六月，丙申朔，正出城待罪六和塔，上疏切谏。戊戌，秘书省著作郎沈有开，著作佐郎李唐卿，秘书郎范黼、彭龟年，校书郎王奭，正字蔡幼学、颜棫、吴猎、项安世，上疏乞寝持立召命，皆不报。正因缴进前后锡赉及告敕，乞归田宅，亦不许。
赈江、浙、两淮、荆湖被水贫民。
戊申，簦书枢密院事胡晋臣卒，谥文靖。帝自有疾，不视朝，晋臣与留正同心辅政，中外帖然。其所奏陈，以温清定省为先，次及亲君子，后小人，抑侥幸，消朋党，启沃剀切，弥缝缜密，人无知者。
癸丑，金赐有司所举德行才能之士安州崔秉仁等同进士出身。
壬戌，金右丞相瓜勒佳清臣，进封戴国公；西京留守完颜守贞为平章政事，封萧国公。右丞刘卒。是日，金主将击球于临武殿，闻卒而止。其后金主谓宰臣曰： 人为小官，或称才干，及其大用则不然。如刘固甚干，然自世宗朝逮事朕，于事多有知而不言者。若实愚人，不足论，若知而不肯尽心，可乎？ 守贞曰： 《春秋》之法，责备贤者。 金主曰： 夫为宰相而欲收恩避怨，贤者固若是乎？ 
秋，七月，己巳，留正复论姜特立，缴纳出身以来文字，待罪于范村。帝不复召正，而特立亦不至。
丙子，以旱，决滞狱。
壬午，以赵汝愚知枢密院事，吏部尚书余端礼同知院事。时知中江县游仲鸿赴召至，汝愚以仲鸿直谅多闻，访以蜀中利病。汝愚欲亲出经略西事，仲鸿曰： 宥密之地，斡旋者易，公独不闻吕申公经略西事当在朝廷之语乎？ 汝愚悟而止。
以永州防御使陈源为入内内侍省押班，中书舍人陈傅良不草词。
乙酉，叙州蛮寇边，遣兵讨平之。
己丑，金以同判大睦亲府事完颜襄为枢密使。
八月，丙申，蠲绍兴丁盐茶租钱八万二千缗。
庚子，金大赦。
丁未，金主释奠孔子庙，北向再拜。
辛亥，金国史院进《世宗实录》。
戊午，赈江东、浙西、淮西旱伤贫民。
九月，戊辰，金以参知政事瓜勒佳衡为尚书右丞，户部尚书马琪为参知政事。
庚午，重明节，百官上寿，请帝朝重华宫，不听。
己卯，上寿圣皇太后尊号曰寿圣隆慈皇太后。
中书舍人陈傅良上疏曰： 陛下之不过重华宫者，特误有所疑，而积忧成疾以至此尔。臣尝即陛下之心反覆论之，窃自谓深切，陛下亦既许之矣。未几中变，以误为实而开无端之衅，以疑为真而成不疗之疾，是陛下自贻祸也。 给事中谢深甫言： 父子至亲，天理昭然，太上之爱陛下，亦犹陛下之爱嘉王。太上春秋高，千秋万岁后，陛下何以见天下！ 帝感悟，甲申，命驾往朝，百官班立以俟。帝出至御屏，李后挽留曰： 天寒，官家且饮酒。 百僚侍卫相顾莫敢言。傅良趋进引帝裾，请毋入，因至屏後。后叱曰： 此何地！秀才欲砍头耶？ 傅良痛哭于庭，后使人问曰： 此何礼也？ 傅良曰： 子谏父不听，则号泣而随之。 后益怒，遂传旨，罢，还内。傅良下殿径行，诏改秘阁修撰，不受。
戊子，著作郎沈有开、秘书郎彭龟年、礼部侍郎倪思、国子录王介等皆上疏请朝。不从。会上召嘉王，倪思言： 寿皇欲见陛下，亦犹陛下之于嘉王也。 帝为动容。时李后浸预政，思进讲姜氏会齐侯于泺，因言： 人主治国，必自齐家始。家之不能齐者，有其渐也，始于亵狎，终于恣横，卒至于阴阳易位，内外无别，甚则离间父子。汉之吕氏、唐之武、韦，几至乱亡，不但鲁庄公也。 帝悚然。赵汝愚同侍经筵，退，语人曰： 谠直如此，吾辈不逮也！ 帝怒，出思知绍兴府。
癸未，夏国主仁孝卒，年七十，国中谥为圣德皇帝，庙号仁宗，陵号寿陵。仁孝重文学，然权臣擅国，兵政衰弱。子纯祐立，改元天庆。
冬，十月，己酉，朝献景灵宫。夜，地震。庚戌，朝献于景灵宫。夜，又地震。
壬子，秘书省官请朝重华宫，疏三上，不报。
工部尚书赵彦逾等上书重华宫，乞庆会节勿降旨免朝。寿皇曰： 朕自秋凉以来，思与皇帝相见。卿等奏疏，已令进御前矣。 明日，会庆节，帝以疾，不果朝。葛邲率百官贺于重华宫。侍从上章，居家待罪，诏不许。
嘉王府翊善黄裳，力劝帝朝重华，帝曰： 内侍杨舜卿告朕勿往。 裳即上疏请诛舜卿，台谏张叔椿、章颖上疏乞罢黜，太学生汪安仁等二百十八人上书请朝重华，皆不报。
起居舍人彭龟年奏言： 臣所居之官，以记注人君言动为职。车驾不过宫问安，如此书者殆数十，恐非所以示後。 又言： 陛下误以臣充嘉王府讲读官，正欲臣等教以君臣、父子之道。臣闻有身教，有言教，陛下以身教，臣以言教者也，言岂若身之切哉！ 不报。
庚申，帝将朝重华宫，复称疾不行。丞相以下上疏自劾，请罢政，不报。
黄裳尝病疽，及是忧愤，创复作，乃上疏曰： 陛下之于寿皇，未尽孝敬之道者，必有所疑也。臣窃推致疑之因，陛下无乃以焚廪、浚井之事为忧乎？夫焚廪、浚井，在当时或有之；寿皇之子唯陛下一人，陛下违豫，寿皇焚香祝天，为陛下祈祷，爱子如此，则焚廪、浚井之事，臣有以知其必无也，陛下何疑焉！又无乃以肃宗之事为忧乎？肃宗即位灵武，非明皇意，故不能无疑。寿皇当未倦勤，亲挈神器授之陛下，揖逊之风，同符尧、舜，与明皇之事不可同日而语矣，陛下何疑焉！又无乃以卫辄之事为忧乎？辄与蒯瞶，父子争国；寿皇老且病，乃颐神北宫以保康宁，非有争心也，陛下何疑焉！又无乃以孟子责善为疑乎？父子责善，本生于爱，惟知者能知此理，则何至于相矣！寿皇愿陛下为圣帝，责善之心出于仁爱，非贼恩也，陛下何疑焉！乃若可疑则有之：贵为天子，不以孝闻，敌国将肆轻侮，此可疑也，而陛下不疑；小人将起为乱，此可疑也，而陛下不疑；江外官军，岂无它志？此可疑也，而陛下不疑。事有不须疑者则疑之，其必可疑者反不以为疑，颠倒错乱，莫甚于此！祸乱之萌，近在旦夕，宜及今幡然改过，整圣驾，谒两宫，则天下慕义矣。 
金主好文学，尝叹文士无及党怀英者，完颜守贞奏进士中若赵沨等甚有时誉。金主曰： 出伦者难得尔。 守贞曰： 间世之才，自古所难。国家培养久，则人才将自出矣。 守贞因言：国家选举之法，惟女真进士，得人居多，此举宜增取。其诸司局承应人，旧无出身，大定后才许任使。经童之科，古不常设；唐以诸道表荐，或取五人至十人，近代以为无补罢之；皇统间取及五十人，因为常选，天德间寻罢。陛下即位，复立是科，取及百人。诚恐积久不胜铨拟，宜稍裁抑，以清流品。 又言节用省费之道，金主嘉纳。旋诏有司，会试毋限人数。
赵彦逾等复力请帝朝重华。十一月，戊寅，帝始往朝。
尚书左选郎官叶适奏： 自今宜于过宫之日，令宰执、侍从先诣起居，异时两宫圣意有难言者，自可因此传到，则责任有归，不可复使近习小人增损语言以生疑惑。 不报。
庚辰，留正赴都堂视事。命姜特立还浙东。日中黑子灭。正出城待罪凡百四十日，帝遣左司郎中徐谊谕旨，乃复入。
布衣王孝礼言： 今年冬至，日影表当在十九日壬午，而《会元历》乃在二十日癸未，请将修内作所掌铜表圭降付太史局测验。 从之。
丙戌，金诏： 诸职官以赃污不职被罪、以廉能获升者，令随路京府州县列其姓名，揭之公署，以示惩劝。 
十二月，戊戌，帝朝重华宫。
金判定武军节度使郑王永蹈，以谋反伏诛。
初，崔温、郭谏、马太初，与永蹈家奴毕庆寿私说谶记灾祥，庆寿以告永蹈。谏颇能相人，永蹈乃召之，相己及妻子皆大贵，不与诸王比。复召温、太初论谶记天象，温曰： 丑年有兵灾，属兔命者，来年春当收兵得位。 谏曰： 昨见赤气犯紫微，白虹贯月，皆主丑后寅前兵戈僭乱事。 永蹈深信其说，乃阴结内侍郑雨儿伺金主起居，以温为谋主，谏、太初往来游说。河南统军使布萨揆，尚永蹈妹韩国公主，永蹈谋取河南军以为助，与妹泽国公主长乐谋，使驸马都尉富察都致书于揆，且先请婚以观其意；揆拒不许结婚，使者不敢复言不轨事。永蹈家奴董寿谏，不听，以语同辈迁嘉努，迁嘉努上变。
永蹈时在京师，诏完颜守贞等鞫问，连引甚众，久不能决。金主怒，召守贞等问状。瓜勒佳清臣奏曰： 事贵速绝，以安人心。 于是赐永蹈及妃卞王二子安春、阿逊、公主长乐自尽，富察都、崔温、郭谏、马太初等皆弃市。布萨揆虽不闻问，亦坐除名。董寿免死，隶监籍。迁嘉努赏钱二千贯，特迁五官，杂班叙使。增置诸王府司马一人，监察门户出入，自是诸王制限防禁愈密矣。
金主命有司以郑王财产分赐诸王，泽国公主财物分赐诸公主。户部郎中李敬义，言恐因之生事，金主又欲以董寿为宫监籍都句管，并下尚书省议。完颜守贞奏： 陛下欲以永蹈等家产分赐懿亲，恩命已出，恐不可改。今已减诸王弓矢，府尉伺其出入，臣以为赐之无害。如董寿，罪人也，释之已幸，不宜更加爵赏。 金主从之。
壬寅，右司谏章颖，以地震请罢葛邲，疏十馀上，不报。
庚戌，判隆兴府、卫国公赵雄卒。后谥文定。
甲寅，金册长白山之神为开天弘圣帝。
以硃熹为湖南安抚、知潭州。使者自金还，言金人问硃先生安在，故有是命。
是岁，金大有年。邢、洛、深、冀、河北十六穆昆之地，野蚕成茧。
○光宗循道宪仁明功茂德温文顺武圣哲慈孝皇帝绍熙五年（金明昌五年）
春，正月，癸亥朔，帝御大庆殿，受群臣朝，遂朝重华宫，次诣慈福宫，行庆寿礼。
乙丑，金昭容李氏，进位淑妃，追赠其祖父官。妃兄喜儿，旧尝为盗，与弟铁哥皆擢显近，势倾朝野，射利竞进之徒，争趋走其门。
己巳，金尚书省进区田法，诏其地务从民便；又言遣官劝农之扰，命提刑司禁止之。
癸酉，寿皇不豫。
乙亥，金以希尹始制女真字，诏加封赠，依苍颉立庙盩厔例，祠于上京，春秋致祭。
丙子，大理寺奏狱空。
癸未，右丞相葛邲罢。邲为相，专守祖宗法度，荐进人才，博采士论，惟恐其人闻之。
丁酉，金诏购求《崇文总目》内所阙书籍。
金初定长吏劝课能否赏罚格。
二月，乙未，赵汝愚、余端礼以奏除西帅不行，居家待罪。
戊戌，以荆、鄂诸军都统制张诏为兴州诸军都统制。
癸丑，金命宣徽使伊喇敏等相视北边营屯，经画长久之计。
三月，壬申，金初定钱禁。
乙亥，合利州东、西为一路。
庚辰，金初定日、月、风、雨、雷师常祀。
戊子，金置弘文院，译写经书。
夏，四月，寿皇疾浸棘，群臣数请帝问疾重华宫，皆不报。
甲午，帝与皇后如玉津园，兵部尚书罗点请先过重华宫，且曰： 陛下为寿皇子四十馀年，无一间言；止缘初郊违豫，寿皇尝至南内督过左右之人，自此谗间，遂生忧疑。以臣观之，寿皇与天下相忘久矣。今大臣同心辅政，百执事奉法循理，宗室、戚里，三军、百姓，皆无贰志，设有离间，诛之不疑。乃若深居不出，久亏子道，众口谤讟，祸患将作，不可以不虑。 帝曰： 卿等可为朕调护之。 侍讲黄裳对曰： 父子之亲，何俟调护！ 点曰： 陛下一出，即当释然。 帝犹未许。点乃率讲官宣言之，帝曰： 朕心未尝不思寿皇。 点曰： 陛下久阙定省，虽有此言，何以自白！ 起居舍人彭龟年，连上三疏请对，不报。属帝视朝，龟年离班伏地扣额，血流渍甃。帝曰： 素知卿忠直，欲何言？ 龟年言今日无大于过宫，余端礼因曰： 扣额龙墀，曲致忠恳，臣子至此，岂得已耶！ 帝曰： 知之。 然犹不往。
丙申，太师、致仕、魏国公史浩薨，年八十九。追封会稽郡王，谥文惠。
浩喜荐人才，尝拟陈之茂进职与郡，寿皇知之茂尝毁浩，曰： 卿岂以德报怨耶？ 浩曰： 臣不知有怨，若以为怨而以德报之，是有心也。 莫济状王十朋行事，诋浩尤甚，浩荐济掌内制，寿皇曰： 济非议卿者乎？ 浩曰： 臣不敢以私害公。 遂除中书舍人兼直学士院，待之如初，盖其宽厚类此。
己亥，朝献于景灵宫。
壬寅，以不雨，命决系囚，释杖以下。
甲辰，侍从入对，请朝重华宫。己酉，大学生陈肖说等，以帝未朝，移书大臣，事闻，帝将以癸丑朝。至期，丞相以下入宫门，俟日昃，帝复辞以疾。于是群臣请罢黜待罪者百馀人；诏不许。
乙卯，金主幸景明宫，御史中丞董师中、侍御史贾铉、路鐸等各上疏极谏。金主不说，遣人谕之曰： 卿等所言，非无可取；然亦有失君臣之义者，其戒之！ 
丙辰，侍读黄裳、秘书少监孙逢吉等，再上疏请朝重华。丁巳，起居郎兼中书舍人陈傅良，请以亲王、执政或近上宗戚一人充重华宫使。台谏交章劾内侍陈源、杨舜卿、林亿年离间之罪，请逐之。
五月，辛酉朔，辰州猺贼寇边。
寿皇疾大渐，欲一见帝，数顾视左右。陈傅良以帝不往重华宫，乃缴上告敕，出城待罪。戊辰，留正等率宰执进见，帝拂衣起，正引帝裾谏。罗点进曰： 寿皇疾势已危，不及今一见，后悔何及！ 群臣随帝入至福宁殿，内侍阖门，众恸哭而出。越二日，正等以所请不从，求退，帝令知閤门事韩侂胄传旨云： 宰执并出。 正等俱出浙江亭待罪。寿皇闻之，忧甚。侂胄奏曰： 昨传旨令宰执出殿门，乃出都门，请自往宣押入城。 于是正及赵汝愚等复还第。明日，帝召罗点入对，点言： 前日迫切献忠，举措失体，陛下赦而不诛。然引裾亦故事也。 帝曰： 引裾可也，何得辄入宫禁乎？ 点引辛毘事以谢，且言： 寿皇止有一子，既付神器，惟恐见之不速耳。 
甲申，从官及彭龟年、黄裳、沈有开奏请令嘉王诣重华宫问疾，许之。王至宫，寿皇为之感动。
戊子，金以桓、抚二州旱，遣使褥于缙山。
六月，戊戌，夜，寿皇圣帝崩，年六十八。遗诏改重华宫为慈福宫，建寿成皇后殿于宫後，以便定省。以宫钱百万缗赐内外军。
是夕，重华宫内侍讣于宰执私第，赵汝愚恐帝疑，或不出视朝，持其答刂不上。翌日，帝视朝，汝愚以闻，因请诣重华宫成礼；帝许之，至日昃不出。大宗正丞李大性上疏言： 今日之事，颠倒舛逆。况金使祭奠，当引见于北宫素帷，不知是时犹可以不出乎？《檀弓》曰： 成人有兄死不为衰者，闻子皋将为成宰，遂为衰。成人曰： 兄则死而子皋为之衰。  盖言成人畏子皋之来，方为制服，其服乃子皋之为，非为兄也。若陛下必待使来然后执丧，则恐贻讥中外，岂特如成人而已哉！ 
辛丑，丞相率百官拜表请就丧次成服。壬寅，寿皇大敛，嘉王复入奏。诏俟病愈过宫成礼。留正与赵汝愚议介少傅吴琚，请寿圣皇太后垂帘暂主丧事，太后不许。正等附奏云： 臣等连日造南内请对不获，累上疏不得报，今当率百官恭请。若皇帝不出，百官相与恸哭于宫门，恐人心骚动，为社稷忧。请依唐肃宗故事，群臣发丧太极殿，皇帝成服禁中。然丧不可以无主，祝文称孝子嗣皇帝，宰臣不敢代行。太皇太后，寿皇之母也，请代行祭奠礼。 太后许之。是日，白气亘天。
乙巳，尊寿皇太后为太皇太后，寿成皇后为皇太后。
丁未，叶适言于留正曰： 帝疾而不执丧，将何辞以谢天下？今嘉王长，若预建参决，则疑谤释矣。 正从之，率宰执入奏曰： 皇子嘉王，仁孝夙成，宜早正储位，以安人心。 不报。越六日又请，帝批云： 甚好。 明日，宰执同拟旨以进，乞帝亲批付学士院降诏。是夕，御答刂付丞相云： 历事岁久，念欲退闲。 正得之，大惧。
是月，金主猎于呼图里巴山，行拜天礼，曲赦西北路，遂如秋山。
秋，七月，辛酉，留正因朝临，佯仆于庭，即出国门，上表请老，且云： 愿陛下速回渊鉴，追悟前非，渐收人心，庶保国祚。 
初，正始议： 帝以疾未克主丧，宜立皇太子监国；若未倦勤，当复明辟；设议内禅，太子可即位。 而赵汝愚诸以太皇后、太后旨禅位嘉王。正谓建储诏未下，遽及此，它日必难处，与汝愚异，遂以肩舆五鼓遁。
甲子，太皇太后诏嘉王扩成服即位，尊帝为太上皇帝，皇后为太上皇后。
时留正既去，人心益摇。会帝临朝，忽仆于地，赵汝愚忧危不知所出。徐谊以书谯汝愚曰： 自古人臣，为忠则忠，为奸则奸，忠奸杂而能济者，未之有也。公内虽心惕，外欲坐观，非杂之谓欤？国家安危，在此一举！ 汝愚问策安出，谊曰： 此大事，非太皇太后命不可。知閤门事韩侂胄与同里蔡必胜同在閤门，可因必胜招之。 
侂胄至，汝愚以内禅议遣侂胄请于太皇太后，侂胄因所善内侍张宗尹以奏，两日不获命，逡巡将退。内侍关礼见而问之，侂胄具述汝愚意。礼令少候，入见太皇太后而泣，问其故，礼对曰： 圣人读书万卷，亦尝见有如此时而保无乱者乎？ 太皇太后曰： 此非汝所知。 礼曰： 此事人人知之。今丞相已出，所赖者赵知院，旦夕亦去矣。 言与泪俱下。太皇太后惊曰： 知院同姓，事体与它人异，乃欲去乎？ 礼曰： 知院未去，非但以同姓故，以太皇太后为可恃耳。今定大计而不获命，势不得不去；去，将如天下何？愿圣人三思！ 太皇太后问侂胄安在，礼曰： 已留其俟命。 太皇太后曰： 事顺则可，命谕好为之。 礼报侂胄，且云： 来早太皇太后于寿皇梓宫前垂帘引对。 侂胄复命，日已向夕。
汝愚始以其事语陈骙、余端礼，亟命殿帅郭杲等，夜以兵分卫南北内，关礼使傅昌期密制黄袍。
是日，嘉王谒告，不入监。时将禫祭，汝愚曰： 禫祭重事，王不可不出。 翌日，群臣入，王亦入。汝愚率百官诣梓宫前，太皇太后垂帘，汝愚率同列言曰： 皇帝疾，未能执丧，臣等乞立皇子嘉王为太子以系人心，皇帝批出有 甚好 二字，继有 念欲退闲 之旨，取太皇太后处分。 太皇太后曰： 既有御笔，相公当奉行。 汝愚曰： 兹事重大，播之天下，书之史册，须议一指挥。 太皇太后允诺。汝愚袖出所拟指挥以进云： 皇帝以疾，至今未能执丧，曾有御笔，欲自退闲。皇子嘉王扩，可即皇帝位。尊皇帝为太上皇帝，皇后为太上皇后，移御泰安宫。 太皇太后览毕，曰： 甚善！ 汝愚曰： 自今臣等有合奏事，当取嗣君处分。然恐两宫父子间有难处者，须太皇太后主张。 又言： 上皇疾未平，骤闻其事，不无惊疑，乞令都知杨舜卿提举本宫任其责。 遂召舜卿至帘前，面谕之。
太皇太后乃命汝愚以旨谕皇子即位。皇子固辞曰： 恐负不孝名。 汝愚言： 天子当以安社稷、定国家为孝，今中外人人忧乱，万一变生，置太上皇何地？ 众扶皇子入素幄，被黄袍，方却立未坐，汝愚率同列再拜。皇子诣几筵殿，哭尽哀。须臾，立仗讫，催百官班，皇子衰服出，就重华殿东庑素幄立，内侍扶掖登御座，百官起居讫，行禫祭礼。命舜卿往南内请八宝，初犹靳与，舜卿传奏皇太子即位，乃出宝与之。汝愚即丧次召还留正。寻诏： 秋暑，上皇未须移御，即寝殿为泰安宫以奉上皇。 中外晏然。
乙丑，太皇太后命立崇国夫人韩氏为皇后。后，琦六世孙也，被选入宫，能顺适两宫意，遂归嘉王邸，至是立为后。
丙寅，大赦。
丁卯，侍御史张叔椿劾留正擅去相位，徙叔椿为吏部侍郎。
戊辰，诏求直言。校书郎蔡幼学奏： 陛下欲尽为君之道，其要有三：事亲，任贤，宽民。而其本莫先于讲学。比年小人谋倾君子，为安静和平之说以排之，故大臣当兴治而以生事自疑，近臣当效忠而以忤旨摈弃，其极至于九重深拱而群臣尽废，多士盈庭而一筹不吐，自非圣学日新，求贤如不及，何以作天下之才！ 帝称善。
庚午，诏秘阁修撰、知潭州硃熹诣阙。
复召留正赴都堂视事。正既去，帝即位，以为大行攒宫总护使，入谢，复出城。太皇太后复命速宣押，赵汝愚复以为请，帝手札遣使召正还。
赵汝愚首裁抑侥幸，收召四方知名之士，中外引领望治。乙亥，以汝愚为右丞相，陈骙知枢密院事，余端礼参知政事。汝愚辞不拜。曰： 同姓之卿，不幸处君臣之变，敢言功乎！ 
戊寅，加殿前都指挥使郭杲为武康军节度使。
辛巳，以赵汝愚为枢密使。
壬午，以知閤门事韩侂胄为汝州防御使。
初，侂胄欲推定策功，意望节钺，赵汝愚曰： 吾宗臣，汝外戚也，何可以言功？惟爪牙之臣，则当推赏。 乃加杲节钺，但迁侂胄宜州观察使。侂胄大失望，然以传导诏旨，浸见亲幸。知临安府徐谊告汝愚曰； 侂胄异时必为国患，宜饱其欲而远之。 不听。汝愚欲推叶适之功，适辞曰： 国危效忠，职也，适何功之有！ 及闻侂胄觖望，与知閤门刘弼言于汝愚曰： 侂胄所望，不过节钺，宜与之。 不从。适曰： 祸自此始矣。 遂力求补外。
侍御史章颖等劾内侍林亿年、陈源、杨舜卿，诏： 亿年、源与外祠，舜卿与内祠。 
甲申，以兵部尚书罗点签书枢密院事。
戊子，罢杨舜卿内祠，林亿年常州居住，陈源抚州居住。
八月，辛卯，初御行宫便殿听政。
癸巳，除知潭州硃熹为焕章阁待制，兼侍讲。
先是黄裳为嘉王副翊善，上皇谕之曰： 嘉王进学，皆卿之功。 裳谢曰： 若欲进德修业，追迹古先哲王，须天下第一等人。 上皇问为谁，裳以熹对。彭龟年为嘉王府直讲，因讲经义，告王曰： 此硃熹说也。 王善之。至是赵汝愚首荐熹，遂召入经筵。
熹在道，闻泰安朝礼尚缺，近习已有用事者，即具奏云： 陛下嗣位之初，方将一新庶政，所宜爱惜名器，若使幸门一开，其弊不可复塞。至于博延儒臣，专意讲学，必求所以深得亲欢者为建极导民之本，思所以大振朝纳者为防微虑远之图。 不报。
甲午，增置讲读官，以给事中黄裳、中书舍人陈傅良、彭龟年为之。
丁酉，以生日为天祐节，寻改曰瑞庆。
壬寅，诏经筵讲官开陈经旨，救正阙失。
进封皇弟许国公抦为徐国公。
辛亥，金主还都。
金主谓宰执曰： 应奉王诞筠，朕欲以诏诰委之，其人才亦岂易得！闻文士多妒庭筠者，不论其文，顾以行止为訾。大抵读书人多口颊或相党，昔东汉之士与宦者分朋，固无足怪。如唐牛僧孺、李德裕，宋司马光、王安石，均为儒者，而互相排毁，何耶？ 遂迁庭筠为翰林修撰。
壬子，金河决阳武故堤，灌封丘而东，尚书省奏都水监官见水势趋南，不预经画，诏王汝嘉等各削官两阶，杖七十，罢之，命参知政事冯琪往视，仍许便宜从事。
河自元符二年，东流断绝，北流合御河，至清州入海，颇为通利。南渡后，地入于金，河始离濬、滑故道，时有决溢。至是河决阳武，由封丘东注梁山泺，分为二派，北派由北清河入海，南派由南清河入淮，汲、胙之间，河流遂绝。
丙辰，内批： 罢左丞相留正，以赵汝愚为右丞相。 初，正言： 陛下勉徇群情以登大宝，当遇事从简，示天下以不得已之意，实非颁爵之时。 时韩侂胄浸谋预政，数诣部堂，正使省吏谕之曰： 此非知閤日往来之地。 侂胄怒而退。会正与汝愚议攒宫不合，侂胄因间之于帝，遂以手诏罢正，出知建康府。正谨法度，惜名器，汝愚本倚正共事，怒侂胄不以告，及来谒，辞不见，侂胄惭忿。罗点谓汝愚曰： 公误矣。 汝愚悟，乃见之，侂胄终不怿。
硃熹辞新命，不许。入对，首言： 乃者太皇太后躬定大策，陛下寅绍丕图，可谓处之以权而庶几不失其正。今三月矣。或反不能无疑于逆顺之际，窃为陛下忧之。犹有可诿者，亦曰陛下前日未尝有求位之计，今日未尝忘思亲之心，此则所以行权而不失其正之根本也。充未尝求位之心以尽负罪引慝之诚，充未尝忘亲之心以致温凊定省之理，始终不越乎此，而大伦可正，大本可立矣。 时赵彦逾按视寿皇山陵，以为土肉浅薄，下有水石；孙逢吉覆按，请别求吉兆。诏集议。熹上议言： 寿皇圣德衣冠之藏，当博求名山，不宜偏信台史，委之水泉沙砾之中。 不报。
丁巳，金赐从幸山后亲军银绢有差。
九月，庚午，签书枢密院事罗点卒。点孝友端介，不为矫激崖异之行。或谓天下事非才不办，点曰： 当论其心，心苟不正，才虽过人，何取哉？ 时给事中黄裳亦卒，赵汝愚泣谓帝曰： 黄裳、罗点，相继沦谢。二臣不幸，天下之不幸也。 
辛未，合祭天地于明堂，大赦。
壬申，以刑部尚书京镗签书枢密院事。
初，帝欲除镗帅蜀，赵汝愚谓人曰： 镗望轻资浅，岂可当此方面？ 镗憾之，韩侂胄乃引以自助。
冬，十月，己丑，右谏议大夫张叔椿再劾留正擅去相位，诏落正观文殿大学士。
庚寅，更泰安宫为寿康宫。
金遗户部员外郎何格赈河决被灾人户。
癸巳，雷。乙未，诏以阴阳谬祐，雷电非时，台谏、侍从各疏朝政阙失以闻。
甲辰，以硃熹言，趣后省看详应诏封事。
庚子，以久雨，命决系囚，释杖以下。
辛丑，雅州蛮寇边，土丁拒退之。寻出降。
乙巳，上大行皇帝谥，庙号孝宗。
丙午，复以硃熹奏，却瑞庆节贺表。
庚戌，改上安穆皇后谥曰成穆，安恭谥曰成恭。
金故尚书左丞张汝弼妻高陀幹，以逆谋伏诛。汝弼与镐王永中，甥舅也，阴相为党。金主即位，高陀幹每以邪言怵永中，觊非望。画永中母元妃张氏像，奉之甚谨，挟左道为永中祈福。事觉，有司鞫治，陀幹伏诛，词连汝弼。金主以在汝弼死后，得免削夺。
是月，建福宁殿。
韩侂胄日夜谋去赵汝愚，知閤门事刘弱攵，亦以不得预内禅，心怀不平，因谓侂胄曰： 赵相欲专大功，君岂惟不得节钺，将恐不免岭海之行。 侂胄愕然，因问计，弱攵曰： 惟有用台谏耳。 侂胄问： 若何而可？ 弱攵曰： 御笔批出是也。 侂胄然之，遂以内批拜给事中谢深甫为御史中丞。
会汝愚请令近臣荐御史，侂胄密以其党刘德秀属深甫，遂以内批除监察御史。硃熹忧其害政，每因进对，为帝切言之，又约吏部侍郎彭龟年同劾侂胄。会龟年充金人吊祭馆伴使，熹复贻书汝愚，当以厚赏酬侂胄之劳，勿使预政。汝愚为人疏，谓其易制，不以为虑。
右正言黄度，将上疏论侂胄之奸，侂胄觉之，以御笔出度知平江府。度言： 蔡京擅权，天下所由以乱。今侂胄假御笔逐谏臣，使俯首去，不得效一言，非国之幸也。 固辞，奉祠归养。
闰月，庚申，以孝宗将祔庙，议宗庙迭毁之制。孙逢吉、曾三复首请并祧僖、宣二祖，奉太祖居第一室，祫祭则正东向之位；诏集议。僖、顺、翼、宣四祖祧主，宜有所归，自太祖首尊四祖之庙，治平间，议者以世数浸远，请迁僖祖于夹室。后王安石等言僖祖有庙，与稷、契无异，请复其旧。赵汝愚不以祀僖祖为然，侍从多从其说。吏部尚书郑侨欲但祧宣祖而祔孝宗，侍讲硃熹以为藏之夹室，则是以祖宗之主下藏于子孙之夹室；又拟为庙制，以为物岂有无本而生者。汝愚不从，乃祧僖、宣二祖，更创别庙以奉四祖。
戊寅，内批罢焕章阁待制兼侍讲硃熹。
熹每进讲，务积诚意以感动帝心，以平日所论著敷陈开析，坦然明白，可举而行。讲毕，有可以开益帝听者，罄竭无隐，帝亦虚心嘉纳焉。至是以黄度之去，因讲毕疏奏，极言： 陛下即位未能旬月，而进退宰臣，移易台谏，皆出陛下之独断，中外咸谓左右或窃其柄。臣恐主威下移，求治反乱矣。 疏下，韩侂胄大怒，使优人峨冠阔袖象大儒，戏于帝前，因乘间言熹迂阔不可用。帝方倚任侂胄，乃出御批云： 悯卿耆艾，怨难立讲，已除卿官观。 赵汝愚袖御笔见帝，且谏且拜，不省。汝愚因求罢政，不许。越二日，侂胄使其党封内批付熹，熹附奏谢，遂行。
中书舍人陈傅良，封还录黄；起居郎刘光祖，起居舍人邓驿，御史吴猎，吏部侍郎孙逢吉，知登闻鼓院游仲鸿，交章留熹，皆不报；傅良、光祖亦坐罢。工部侍郎黄艾，因侍讲问逐熹之骤，帝曰： 始除熹经筵耳，今乃事事欲与闻。 艾力辨其故，帝不听。彭龟年言： 始臣约熹同论侂胄，熹罢，臣宜并斥。 不报，侂胄衔之。游仲鸿上疏曰： 陛下宅忧之时，御批数出，不由中书。前日宰相留正，去之不以礼；谏官黄度，去之不以正；讲官硃熹，复去之不以道。自古未有舍宰相、谏官、讲官而能自为聪明者也。愿急还熹，毋使小人得志以养成祸乱。 王介上疏言： 陛下即位未三月，策免宰相，迁移台谏，悉出内批，非治世事也。崇宁、大观间，事出内批，遂成北狩之祸。杜衍为相，常积内降十数封还。今宰相不敢封纳，台谏不敢弹奏，此岂可久之道乎！ 
金主问辅臣曰： 孔子庙诸处何如？ 完颜守贞曰： 诸县见议建立。 金主因曰： 僧徒修饰宇像甚严，道流次之，惟儒者修孔子庙，最为灭裂。 守贞曰： 儒者不能长居学校，非若僧道久处寺观。 金主曰： 僧道以佛、老营利，故务在庄严闳侈，起人敬奉布施，非所以为观美也。 
壬午，诏： 改明年为庆元元年。 
金参知政事马琪，自行省回，具奏河防利害。丙戌，以翰林待制鄂屯忠孝权户部侍郎，太府少监温仿权工部侍郎行户工部事，修治河防。
十一月，丙午，帝自重华宫还大内。
庚戌，以韩侂胄兼枢密都承旨。初，诏侂胄可特迁二官。侂胄觊觎节钺，意不满，力辞，乃止迁一官，为宜州观察使，怨赵汝愚益深；至是特迁都承旨。
诏行孝宗皇帝三年丧。
先是，有司请于易月之外，用漆纱浅黄之制。时硃熹在讲筵，言： 自汉文短丧，历代因之，天子遂无三年之丧。为父且然，则嫡孙承重可知。人纪废坏，三纲不明，千有馀年，莫能釐正。寿皇圣帝至性，以日易月之外，犹执通丧，朝衣朝冠，皆用大布，所宜著在方策，为万世法程。陛下以世德承大统，承重之服，著在礼律，宜遵寿皇已行之法。一时仓卒不及详议，遂用漆纱浅黄之服，使寿皇已行之礼，举而复坠，臣窃痛之。然既往之事，不及追改，启殡发引，礼当复用初丧之服。 至是诏遵用三年之制，中外百官皆以凉衫视事，用熹言也。
升明州为庆元府。
乙卯，权攒哲文神武成孝皇帝于永阜陵。
十二月，丁巳朔，禁民间妄言宫禁事。
辛酉，金平章政事完颜守贞罢。
守贞读书通法律，明习故事。时金有国七十年，礼乐政刑，因辽、宋旧制，杂乱无贯，金主欲更定修正，为一代法，其仪式条约，多守贞裁定，故明昌之治，号称清明。又喜推毂士类，接援后进，金主疑其有党，又为胥持国所间，遂出知济南府，仍命即辞。前举守贞者董师中、路鐸等皆补外。以知大兴府尼厖古鉴为参知政事。
乙丑，吏部侍郎兼侍讲彭龟年，见韩侂胄用事，权势重于宰相，上疏条奏其奸，谓： 进退大臣，更易言官，皆初政最关大体。今大臣或不能知而侂胄知之，假托取势，窃弄威福，不去，必为后患！ 帝览奏骇曰： 侂胄，朕托以肺腑，信而不疑，不谓如此！ 龟年又言： 陛下逐硃熹太暴，故欲陛下亦亟去此小人，毋使天下谓陛下去君子易，去小人难。 于是龟年、侂胄俱请祠。帝欲两罢其职，陈骙进曰： 以閤门去经筵，何以示天下？ 既而内批： 龟年与郡，侂胄进一官，与在京宫观。 
给事中林大中、同中书舍人楼钥缴奏曰： 陛下眷礼僚旧，一旦龙飞，延问无虚日，不三数月间，或死或斥，赖龟年一人尚留。今又去之，四方谓其以尽言得罪，恐伤政体。且一去一留，恩意不侔。去者日远，不复侍左右；留者内祠，则召见无时。请留龟年讲筵而命侂胄以外任，则事体适平，人无可言者。 上批： 龟年已为优异，侂胄本无过尤，可并书行。 
大中复同钥奏： 龟年除职与郡，以为优异，则侂胄之转承宣使，非优异乎？若谓侂胄本无过尤，则龟年论事，实出于爱君之忱，岂得为过？龟年既已决出，侂胄难于独留，宜畀外任或外祠，以慰公议。 不听。由是侂胄愈横。
御史中丞谢深甫劾陈傅良，罢之。
丁卯，金免被黄河水灾今年秋税。
戊辰，以陈康伯配享孝宗庙庭。
己巳，知枢密院事陈骙罢。庚午，以余端礼知枢密院事，京镗参知政事，吏部尚书郑侨同知枢密院事。
陈骙与赵汝愚素不协，未尝同堂语。及争彭龟年事，韩侂胄语人曰： 彭侍郎不贪好官，固也；元枢亦欲为好人耶？ 故罢之，而引京镗居政府以间汝愚。汝愚孤立于朝，帝亦无所倚信。
辛未，监察御史刘德秀劾起居舍人刘光祖，罢之。
以工部尚书赵彦逾为四川制置使。彦逾自以有功于帝室，冀赵汝愚引居政府。及除蜀帅，大怒，遂与韩侂胄合，因陛辞，疏廷臣姓名于帝，指为汝愚之党，且曰： 老奴今去，不惜为陛下言之。 由是帝亦疑汝愚。
癸酉，上孝宗庙乐曰《大伦之乐》。
甲戌，祔孝宗神主于太庙。
戊寅，封太保郭师禹为永宁郡王。师禹，成穆皇后之弟也。
辛巳，金减修内司备营造军千人、都城所五百人。
癸未，金敕尚书省： 自今献灵芝嘉禾者，赏之。 
