起昭阳赤奋若七月，尽阏逢摄提格十二月，凡一年有奇。
○真宗膺符稽古神功让德文明武定章圣元孝皇帝大中祥符六年（辽开泰二年）
秋，七月，甲午，改上九天司命上卿保生天尊曰东岳司命上卿祐圣真君。初，封禅毕，诏上保生天尊之号。至是以圣祖名称相类，故改上焉。
景福殿使、新州观察使刘承珪久病，帝为取道家易名度厄之义，改 珪 为 规 。疾甚，再表求罢。丙申，授承规安远留后、左骁卫上将军，致仕。初，承规欲求节度使，帝谕王旦，旦不可。翼日，帝又曰： 承规俟此以瞑目。 旦曰： 若听所请，后必有求为枢密使者。此必不可。 帝乃止。承规寻卒，乃赠镇江节度使，谥忠肃。承规好伺察，人多畏之。帝崇信符瑞，修饰宫观，承规悉预焉。作玉清昭应宫尤精丽，小不中程，虽金碧已具，必毁而更造，有司不敢计其费。及宫成，追赠侍中，命塑像太宗像侧。
以权三司使林特为修玉清昭应宫副使。特善承上接下，每见修宫使丁谓，必拜，一旦三见，必三拜之。与吏卒语，欨欨惟恐伤人，人皆喜之。
壬辰，辽详衮延寿，奏乌库迪里部悉还故疆。
乙未，西南招讨使、政事令色轸言于辽主曰： 党项诸部叛者皆遁黄河北，其不叛者合当、乌弥两部，因据其地。今复西迁，诘之则曰逐水草。又闻前后叛者多投西夏不纳，若不早图，后恐为患。 辽主使招还故地，不听。辽主怒，欲伐之，使告李德明曰： 今欲西伐党项，尔当东击，毋失掎角之势。 仍令诸军各市肥马。
至道末，有司议以懿德皇后配享太宗庙室，或言淑德实当升侑，议久未决。时元德犹未追崇，而明德方在万安宫，都官员外郎吴淑驳议曰： 礼缘人情，事贵适变，盖处其事必有其实，据其位必有其功。淑德、懿德，或佐潜跃之前，或承籓邸之际，盖未尝正位中宫，母仪天下，配享之礼，诚为未允。至若虚其祔合，无乃神理有亏！求之前古，实有同配。夫母以子贵，义存在昔。汉昭即位，追尊母赵婕妤为皇太后。此圣贤之通义也。贤妃李氏，诞生圣嗣，天下蒙福，而拟义不及，臣窃惑焉。唐开元四年，睿宗昭成皇后祔庙，而肃明初享仪坤至二十年，又迎肃明神主升于太庙，知与窦后同配明矣。则并位兼配，于义何嫌！伏请行追崇之命，以贤妃李氏处尊极之地，升于清庙，居同配之位，其淑德、懿德，依旧享于别庙，庶协礼中。 淑议卒不行。贤妃寻加号皇太后，但享别庙而已。
大中祥符三年，十月，判宗正寺赵湘复以为请，始令礼官参议。庚子，中书门下言： 元德皇太后，未升侑于宗祊，止奉祠于别庙，诚遵典故，尚郁孝思。窃念后稷诸侯，故姜嫄异祭于帝喾；开元王者，故昭成祔享于睿宗。旧典可知，舆情难夺。今与礼官参议，请改上徽名曰元德皇后，升祔付太宗庙宗。 近臣及文武官继表陈情，诏从之。有司请升祔元德于懿德之上，诏曰： 尊亲之道，盖惟极致，在于陟降，非敢措辞。惟以祔庙之岁时，用为合享之次序，恭以元德神主祔于明德皇后之次。 
初，知滨州吕夷简上言，请免河北农器税。帝曰： 务穑劝耕，古之道也，岂独河北哉！ 癸卯，诏诸路勿税农器。寻命夷简提点两浙路刑狱。
丁酉，辽以特哩衮耶律迪里为南府宰相，以太尉鄂格为特里衮。
戊申，辽以敦睦宫子钱赈贫民。
己酉，亳州官吏父老三千馀人诣阙请车驾朝谒太清宫，召对崇政殿，慰赐之。
辽北院枢密使耶律华格经略西境，与边将探闻蕃部逆命，居翼只水，华格徐以兵进，准布部长乌巴望风奔溃，获牛马及辎重。都监耶律世良追准布馀众至安真河，大破之。
壬子，诏： 自今文武官特奉制旨，专有处分，即为躬亲被受，犯者以违制论。自馀例受诏敕，概行条约，非有指定刑名者，各论如律，无本条者，从违制失断。 先是违制之法，无故失率坐徒二年；翰林学士、知审刑院王曾建议，乃降是诏。未几，有犯者，曾断以违制失，帝不怿，曰： 如是，无复有违制者。 曾曰： 天下至广，岂人人尽知制书！傥如陛下言，亦无复有失者。 帝然之。自是决徒者差减，帝尝称其协中。尝晚坐承明殿，召对久之，既退，使谒者谕曰： 向思卿甚，故不及御朝服。 其见礼如此。
癸丑，诏： 在京诸军选江淮习水卒，于金明池试战棹，立为水虎翼军，置营池侧，其江、浙、淮南诸州亦令准取选卒置营。 初，太祖立神卫水军，及江、淮平，不复举。帝以兵备不可废，故复置。
乙卯，辽封皇子宗训为大内特哩衮。
丁巳，文武群臣上表请驾幸亳州，谒太清宫。
八月，庚申朔，诏： 以来春亲谒亳州太清宫，先于东京置坛，回日恭谢天地，如南郊之制。 
辛酉，以参知政事丁谓为奉祀经度制置使，翰林学士陈彭年副之，谓仍判亳州，增置官属，如汾阴之制。
己巳，以起居舍人陈尧咨为工部郎中、龙图阁直学士，知永兴军。长安多仕族子弟，恃廕纵横，二千石鲜能治之。尧咨至，子弟亡赖者皆惕息；然用刑过酷，议者病其残忍。
庚午，诏加上真元皇帝号曰太上老君混元上德皇帝。
改起居院详定所为礼仪院，以兵部侍郎赵安仁、翰林学士陈彭年同知院事。
壬申，枢密使王钦若等上《新编修君臣事迹》一千卷，帝亲制序，赐名《册府元龟》，编修官并加赏赉。
丁丑，参知政事丁谓上《新修祀汾阴记》五十卷。
九月，乙卯，以翰林学士晁迥等为辽主生辰使。帝谓辅臣曰： 向者东封西祀，皆遣使驰书告契丹。今谒太清宫，密迩京师，重于遣使，就令迥等以此意告之可也。 使还，有言迥与辽人劝酬戏谑，道醉而乘车，皆可罪，帝曰： 此虽无害，然出使绝域，远人观望，一不中度，要为失体。 王旦曰： 远使贵谨重，饮酒不当过量。 帝然之。
冬，十月，辛酉，祔元德皇后于太宗室。
乙丑，河北转运使李士衡贡助奉祀丝绵缣帛各二十万，诏奖之。
辽主驻长泺。
丙寅，详衮张玛啰献女真人知高丽事者，辽主问之，对曰： 臣三年前为高丽所掳，为郎官，故知之。自开京车马行七日，有大砦，广如开京，旁州珍异皆积于此。胜、罗等州之南，亦有二大砦，所积如之。若大军行，由前路取哈期罕女真北，直渡鸭绿江，并大河而上，至郭州与大路会，高丽可取也。 辽主以高丽不归六州地，欲伐之，颇采其言。
丁卯，三司借内藏库钱帛五十万，以备奉祀赏给。
癸酉，谒玉清昭应宫。
甲戌，命直集贤院石中立等修车驾所过图经，以备顾问。中立，熙载子也。
龙图阁待制孙奭上疏言： 陛下封泰山，祀汾阴，躬谒陵寝，今又将祀太清宫。外议籍籍，以为陛下事事慕效唐明皇，岂以明皇为令德之主邪？明皇祸败之迹，非独臣能知之，近臣不言者，此怀奸以事陛下也。明皇之无道，亦无敢言者，及奔至马嵬，军士已诛杨国忠，乃诏谕以识理不明，寄任失所。当时虽有罪己之言，觉悟已晚，何所及也？臣愿陛下早自觉悟，抑损虚华，斥远邪佞，罢兴土木，不袭危乱之迹，无为明皇不及之悔。 帝以为： 封泰山，祀汾阴，上陵，祀老子，非始于明皇，《开元礼》今世所循用，不可以天宝之乱举谓为非也。秦为无道甚矣，今官名、诏令、郡县犹袭秦旧，岂以人而废言乎！ 作《解疑论》以示群臣。然知奭朴忠，虽其言切直，容之弗斥也。
十一月，甲午，辽主录囚。
辽耶律华格之西讨也，归路由拜实喇，遇阿萨兰回鹘，掠之。都监珠哩从后至，谓华格曰： 君误矣，此部实效顺者。 华格悉还所俘，诸蕃由此不附。及还，辽主使按其罪。癸丑，削其豳王爵，以侍中遥领大同节度使，寻卒。
甲寅，丁谓自亳州来朝，献芝草三万七千馀本。
十二月，戊午朔，日有食之。
甲子，辽北院大王耶律世良为北院枢密使，以宰臣刘晟监修国史，萧孝穆为西北路招讨使。
丙寅，以兵部尚书寇准权东京留守。
辛未，内出丁谓所贡芝草列文德殿庭，宣示百官，从寇准请也。
壬申，酌献天书于朝元殿，遂告玉清昭应宫及太庙。
乙亥，幸开宝寺、上清宫。己卯，幸太一宫。
兵部郎中、龙图阁待制孙奭，自言父年八十二，家居郓州，求典近郡以便侍养，癸未，命知密州。奭请扈从还赴任，从之。
是岁，辽放进士鲜于茂昭等六人。
○真宗膺符稽古神功让德文明武定章圣元孝皇帝大中祥符七年（辽开泰三年）
春，正月，己丑，辽主录囚。
准布部长乌巴朝于辽，封为王。
甲午，高阳关言副都部署英州防御使杨延昭卒。延昭即延朗，智勇善战，所得俸赐悉犒军，未尝问家事。性质素，出入骑从如小校。号令严明，与士卒同甘苦，遇敌必身先，克捷推功于下，故人乐为用。在边二十馀年，辽人惮之，目曰杨六郎。讣闻，帝嗟悼，遣中使护丧而归，河朔人多望柩而泣。官其三子。
乙未，辽主如浑河。
丁酉，女真、铁骊遣使贡于辽。
壬寅，车驾奉天书发京师。
丙午，至奉元宫，斋于迎禧殿。判亳州丁谓献白鹿一，灵芝九万五千本。
戊申，奉圣号册宝于庭拜授。摄太尉王旦，持节，载以玉辂，诣宫奉上，摄中书令丁谓读讫，置玉匣中。己酉，三鼓，具法驾赴宫。五鼓，帝奉玉币酌献，读册文，命太尉封石匣。帝又诣先天观、洞霄广灵宫行香，复至太清宫、真元观周览，还奉元宫。曲赦亳州及车驾所经。升亳州为集庆军节度，改真源县曰卫真县，给复二年；奉元宫曰明道宫。
司天言含誉星见。
庚戌，发卫真县，次亳州，谒圣祖殿，御奉元均庆楼，赐酺三日。
壬子，诏： 所过顿递侵民田者，给复二年。 
甲寅，发亳州。
乙卯，次应天府。群臣言天书升辇，有云五色如花，又黄云如人连袂翊辂而下。丙辰，升应天府为南京，正殿榜以归德，仍赦境内及东畿车驾所过县流以下罪。御重熙颁庆楼观酺，凡三日。改圣祖殿为鸿庆殿。
是月，辽主畋潢河滨，复偕后猎于瑞鹿原。
二月，丁巳朔，发南京。
雍丘邢惇，以学术称，隐居不出。帝之幸亳也，王曾荐之。及还，自亳召对，问治道，惇不对。帝问其故，惇曰： 陛下东封西祀，皆已毕矣，臣复何言！ 帝悦，除许州助教，遣归。惇衣服居处，一如平日，乡人不觉其有官也。既卒，乃见其敕与废纸同束置屋梁间。
戊午，次襄邑县，皇子来朝。
庚申，夏州赵德明遣使诣行阙朝贡。
辛酉，车驾至自亳州。
戊辰，大风扬沙砾，百官习仪于恭谢坛，有坠帻者。
三司假内藏库钱五十万贯。
己巳，帝宿斋于玉清昭应宫之集禧殿。庚午，行荐献之礼，遂赴太庙。辛未，享六室。壬申，恭谢天地于东郊。还，御乾元门，大赦，内外文武官悉加恩，诸路蠲放租赋有差。
辽耶律资忠之还自高丽也，权贵数言其短，出为上京副留守。是月，复遣使高丽索取六州地，高丽留弗遣。
三月，庚寅，以奉祀礼成，大宴含元殿。
庚子，辽遣北院枢密使耶律世良城招州。
丁未，以皇子受益为左卫上将军，封庆国公，给俸钱二百千。
初，宰相屡言： 皇子未议封建，中外系望；今朝献礼成，愿特降制命。 帝虽从之，而谦让未加王爵。旧制，国公食邑三千户，今止千户，有司之误也。皇子即后宫李氏所生，于是五年矣，刘皇后以为己子，使杨婉仪保视之。
青州民越嵩年百一十岁，诏存问之。
戊申，辽命南京、奉圣、平、蔚、云、应、朔等州置转运使。
夏，四月，戊午，辽诏南京管内毋淹刑狱以妨农务。
庚申，三司借内藏库绫十五万匹。
帝谓宰相曰： 闻永兴陈尧咨用刑峻酷，有窦随者，提点本路刑狱，颇复伺察人过以激怒之，欲使内外畏惮，成其威望，此不可不责也。 辛酉，徙随京西路。后数月，尧咨言导龙首渠入城以给民用，有诏嘉奖，因曰： 决渠济之，不若省刑以安之，乃副朕意也。 
癸亥，乌库部叛辽。
丙子，辽以西北路招讨使萧孝穆为北府宰相，赐忠穆熙霸功臣、同政事门下平章事。孝穆廉谨有礼法，时人称之。
舒王元偁薨，帝临哭，赠太尉、中书令，追封曹王，谥恭惠。元偁好学，善属文，性慈恕。有集，帝为之序，藏祕阁。
沙州曹宗寿死，子贤顺自为留后，奉贡请命于朝。是月，以贤顺为归义军节度使。贤顺亦遣使贡于辽。
五月，壬辰，命右仆射、平章事王旦为兗州景灵宫朝修使。
初，钱塘江堤以竹笼石，而潮啮之，不数岁辄坏。转运使陈尧佐与知杭州戚纶议易以薪土，有害其政者言于朝，以为不便。参知政事丁谓主言者以绌尧佐，尧佐争不已。谓既徙纶扬州，癸未，又徙尧佐。京西路发运使李溥请复笼石为堤，数岁功不就，民力大困；卒用尧佐议，堤乃成。
乙未，诏模刻天书，奉安于玉清昭应宫。
修玉清昭应宫使丁谓，表请御制本宫碑颂及御书额，从之。
庚子，太常博士邓馀庆，坐受誓戒不及，在法，私罪当劾举主，诏释之。帝因谓宰相曰： 连坐举官，诚亦不易；如此公坐，犹或可矜。其有本不谙知，勉徇请托，及乎旷败，何以逃责！ 王旦曰： 荐才实难。士人操行，往往中变。 帝曰： 然。拔十得五，纵使徇私，朝廷由此得人盖不少矣。 旦曰： 求人之际，但信其言而用之。有所旷败，亦如其言而坐之。太祖朝，有自员外郎与所犯州县官同除名者。太平兴国初，程能为转运使，举官至滥，人多鄙之。 帝曰： 朝廷急于得人，苟不令荐举，则才俊在下，无由自达。求人之要，固无出于此也。 
丙午，府州言知州兴州刺史折惟昌卒。先是河东民运粮赴麟州，当出兵为援，惟昌时已属疾，或请驻师浃旬以俊少间，惟昌曰： 古人受命忘家。死于官事，吾无恨也。 即引众冒风沙而行，疾遂亟。帝遣使挟医诊视，弗及。于是命入内供奉官张文质驰往护葬，所须官给。以其弟惟忠知州事，录其二子官。
礼部侍郎冯起请致仕，帝顾宰相，问其年。王旦曰： 起清名素履，搢绅少及，年实七十，以诚引退。 帝曰： 起谨畏寡过，亦可嘉也。 戊申，授户部侍郎，致仕。
六月，壬戌，遣使赍御药赐景灵宫朝修使王旦。癸亥，旦入辞，又赐袭衣、金带、鞍勒马。诏自京至兗州察吏治民隐，听以便宜行事。
河北缘边安抚司言有自北界市马三匹至者，已牒送顺义军。帝曰： 如闻彼国擒获鬻马出界人，皆戮之，远配其家，甚可闵也。宜令安抚司，自今如有此类，俟夜遣人牵至境上，解羁纵之。 
乙丑，河北缘边安抚司上制置缘边浚陂塘筑堤道条式、画图，请付屯田司提振遵守；从之。又言于缘边军城种柳莳麻，以备边用；诏奖之。
庚午夜，京师新作五岳观东北，黑云中见星如昼，有旌纛甲兵之状，睹者喧怖，而丁谓以祥瑞闻，诏建道场。
壬申，封婉仪杨氏为淑妃。始，皇后为修仪，妃为婉仪，几与后埒，凡巡幸皆从，荣宠莫比。妃通敏有智思，周旋奉顺，后亲爱之。
乙亥，枢密使王钦若，罢为吏部尚书，陈尧叟为户部尚书，副使马知节为颍州防御使。
钦若性倾巧，敢为矫诞，知节薄其为人，未尝诡随。帝尝以《喜雪诗》赐近臣，而误用旁韵。王旦欲白帝，钦若曰： 天子诗，岂当以礼部格校之？ 旦遂止。钦若退，遽密以闻。已而帝谕二府曰： 前所赐诗，微钦若言，几为众笑。 旦唯唯。知节具斥其奸状，帝亦不罪也。钦若每奏事，或怀数奏，但出其一二，其馀皆匿之，既退，即以己意称上旨行之。知节尝于帝前顾钦若曰： 怀中奏何不尽去？ 钦若宠顾方深，知节愈不为之下，争于帝前数矣。
及王怀信等上平蛮功，枢密院仪行赏，钦若、尧叟请转一资，知节云： 边臣久无立功者，请重赏以激其馀。 议久不决。帝趣之，知节忿恚，因面讦钦若之短。既而不暇奏禀，即超授怀信等官。帝怒，谓向敏中等曰： 钦若等议怀信赏典，始则稽留不行，终又擅自超擢，敢以爵赏之柄高下为己任！近位如此，朕须束手也。 又曰： 钦若等异常不和，事无大小，动辄争竞。知节又历诋朝列，审官、两制、三馆、谏官、御史都无其人，其薄人厚己如此！ 于是三人者俱罢。知节寻出知潞州。
以兵部尚书寇准为枢密使、同平章事，王旦荐之也。准未告谢，命向敏中权发遣枢密院公事。自是枢密皆罢，即命宰臣权发遣如敏中例。
驿召知镇州王嗣宗、鄜延都部署曹利用赴阙。
辽合国舅二帐为一帐，以伊勒希巴萧迪里为详衮以总之。
丁丑，司空致仕张齐贤卒。帝甚悼之，遣中使祭赙，赠司徒，谥文定。齐贤四践两府，九居八座，晚岁以三公就第，康宁福寿，人罕其比。然不事仪矩，颇好治生，再入相，数起大狱，又与寇准相倾夺，人以此少之。
庚辰，帝作《闵农歌》，又作《读十一经诗》，赐近臣和。
是夏，辽主遣国舅详衮萧迪里、东京留守耶律达实进讨高丽，造浮梁于鸭绿江，城保、宣、义、定远等州。
秋，七月，乙酉朔，辽主如平地松林。
辛卯，左神武统军、检校太师钱惟治卒。帝闻其子孙甚众，婚嫁阙乏，诏优其赐赉。初议赠官，例当得东宫保傅，帝以惟治忠孝之后，特赠太师；录其四子并外弟、子婿、亲友，并甄擢之。
壬辰，广州言知州右谏议大夫邵烨卒。州城濒海，每蕃舶至岸，尝苦飓风，烨凿内濠通舟，飓不能害。及被疾，吏民、蕃贾集僧寺设会以祷之；其卒也，多陨泣者。
辽主多即宴饮行诛赏，北府宰相刘慎行谏曰： 饮时以喜怒加威福，恐有未当。 辽主悟，遂谕政事省、枢密院： 凡酒间命官、释罪，毋即奉行，明日覆奏。 
癸卯，太白昼见。
甲辰，以同州观察使王嗣宗、内客省使曹利用并为检校太保，充枢密副使。
戊申，王旦至自充州，言： 河北转运使李士衡、张士逊等八人，莅事干集，望赐诏褒谕：莱州通判徐怀式等三人，颇无治声，望令转运、提点刑狱司察之。 诏可。或谓旦曰： 公为元宰，将命出使，而所举官吏仅得褒诏，不遂超擢，无乃太轻乎？ 旦曰： 既称荐之，又请亟用，则上恩皆出于己矣，此人臣之大嫌也。 
入内押班周怀政，与旦同行，或请间，必俟从者皆集，整衣冠见之，白事已则退，未尝私焉，议者以为得体。
八月，甲寅朔，置景灵宫使，以向敏中为之。
是日，辽主如沙岭。
甲子，以参知政事丁谓为修景灵宫使，权三司使林特副之。
秘书监分司西京杨亿，以疾愈求入朝，帝谓王旦曰： 亿文学无及者，然或言其好窃议朝政，何也？ 旦曰： 亿谐谑过当，则恐有之，讪讟之事，保其必无也。 戊辰，命亿知汝州。
既而监察御史姜遵奏： 亿顷以母疾擅去阙廷，所宜屏迹衡茅，尽心甘旨，忽求镇郡，深属要君，请罢之。 帝曰： 亿前告归，本无终焉侍养之请；今以疾愈求入朝，故特与郡。遵未谕此意耳。 诏中书召遵谕之。
甲戌，河决澶州。
丙子，诏： 自今差发解知举等，授敕讫即令閤门祗候一人引送锁宿，无得与辽友交言，违者閤门弹奏。如所乘马未至，即以厩马给之。 
先是翰林学士王曾、知制诰钱惟演，受敕于武成王庙试经明行修、服勤词学举人，与翰林学士李维偶语长春殿阁，又至审刑院伺候所乘马，迟留久之。维、曾同在翰林，曾妻，维侄也，时曾妻将产子，故曾属维以家事。东上閤门副使魏昭亮，意曾受维请托，密以闻；押伴閤门祗候曹仪亦具奏。即令曾、维分析，词与惟演同，释曾等，因有是诏。
丁丑，命内侍都知阎承翰奉安太祖、太宗圣像于南京鸿庆宫。
九月，甲申朔，诏： 自今制置发运使，不限官品，其著位并在提点刑狱官上。 
丙戌，含誉星再见。
辛卯，尊上玉皇大帝圣号曰太上开天执符御历含真体道玉皇大天帝，以来年正月一日躬申荐告。
戊戌，帝御景福殿，试亳州、南京路服勤词学、经明行修举人，得进士绛州张观等二十一人，诸科二十一人，赐及第，除官如东封西祀例。
帝谓宰臣曰： 近岁举人，文艺颇精，孤贫得路。然为主司者亦大不易，徇请求则害公，绝荐托则获谤。 王旦曰： 今郡县至广，人数亦繁，必须临轩亲试。至于南省解发，非朝廷特为主张，则虽责成主司，亦难以集事也。 
辽耶律世良选马驼于乌尔古部，会德寽勒部人伊喇杀其详衮而叛，邻部皆应。世良遣人招之，降其数部。
辛丑，虢州防御使、邠宁、环庆路副都部署荆嗣卒，录其子。嗣起行间，以劳居方面，凡百五十战，有功未尝自伐。临终，戒其子曰： 吾闻累代为将，其后不兴。汝辈当益修谨也！ 
癸卯，以奉上玉皇圣号，分命辅臣告玉清昭应宫、郊庙、社稷。
初，开封府解服勤词学进士二十五人，为下第者刘溉所讼，其十三人以寓贯，皆奔窜潜匿；有司追捕。王旦奏曰： 陛下搜罗才俊，今乃变为囚系，恐伤风教。且科举之设，本待贤德；此辈操行如此，望特出宸断以惩薄俗。 帝曰： 此盖官司过误，其寓贯者当并释罪，溉付外州羁管。 
既而御史雷泽、高弁上言： 溉讼事得实，被责太过。 帝以问旦，旦曰： 溉讼本非公心，据款乃俟其得解则讼，此搢绅之蟊贼。朝廷黜其无行，谏官所宜乐闻，弁妄行对奏。由是观之，向非圣断明哲，辨举子误犯，则须连坐府县。御史抨弹，甚无取也。 帝然之。弁寻以谏修玉清昭应宫，降知广济军。
丁未，诏： 自今举人，如本贯显无户籍，及离乡已久，许召官保明，于开封府投牒取解。 
壬子，以将作监丞李惟简为太子中允，致仕，别赐钱三十万。惟简，穆子也，性冲澹，不乐仕进，屏居二十馀年，帝特召对而命之。初召惟简，使者不知其所止，帝令至中书问王旦，然后人知惟简乃旦所荐也。旦所荐士甚多，类不以告人，其后史官修《真宗实录》，得内出奏章，乃知朝廷士多旦所荐者。
帝尝观书龙图阁，得王禹偁章奏，嗟美切直，因访其后。宰相言： 其子嘉言举进士及第，为江都尉，颇勤词学，而家贫母老。 是日，亦召对，特授大理评事。
辽耶律世良遣使献德寽勒部俘。
冬，十月，甲寅朔，辽主如中京。
高丽方与辽构兵，遂遣使入贡。帝问宰相王旦曰： 高丽久失进奉，今许其赴阙，契丹必知之。 王钦若曰： 此使到阙，正与契丹使同时。 旦曰： 外蕃入贡以尊中国，盖常事耳。彼自有隙，朝廷奚所爱憎！ 帝曰： 卿言深得大体。戊午，诏登州置馆以待之。
甲子，玉清昭应宫成，总二千六百一十区。初料功须十五年，修宫使丁谓以夜继昼，每绘一壁给二烛，遂七年而成。军校工匠，第赏者九百馀人。
河北提点刑狱司言博州狱空百三十九日。宰相言天下奏狱空者无虚月，唯此日数稍多，特令降诏奖之。
十一月，癸未朔，以枢密副承旨张质为都承旨。质在枢要几五十年，练习事程，精敏端悫，未尝有过。旧本院吏罕有迁至都承旨者，帝素知其廉谨，故授之。尝召问五代以降洎国初军籍更易之制，且命条其利害。质纂为三篇，目曰《兵要》以进，帝览而称善。
乙酉，滨州河溢。
丙戌，谒玉清昭应宫，宴近臣于集禧殿。己丑，加玉清昭应宫使王旦司空，修宫使丁谓工部尚书。更置玉清昭应宫副使，即以谓为之。
壬辰，御乾元门，观酺五日。
户部尚书陈尧叟上《汾阴奉祀记》三卷。
乙未，鄜延路钤辖张继能言： 赵德明进奉人挟带私物，规免市征，望行条约。 帝曰： 戎人远来，获利无几，第如旧制可也。 
己酉，置玉清昭应宫判官、都监，以左正言夏竦为判官，内殿承制周怀政为都监。
王旦之为景灵宫朝修使也，竦实掌其笺奏。竦尝卧病，旦亲调药饮之，数称其才；因使教庆国公书，又同修《起居注》，及是为判官，皆旦所荐也。
初，丁谓欲大治城西礟场，酾金水，作后土祠以拟汾阴脽上，林特欲跨玄武门为复道以属玉清昭应宫；李溥欲致海上巨石，于会灵池中为三神山，起阁道；群臣亦争言符瑞。竦独抗疏以为不可，其事遂罢。及为判官，居月馀，乃奏宝符阁奏神果实，旦起视之无有，俎滓狼籍左右，殆神食之云。
知秦州张佶言蕃部俶扰，已出兵格斗，望量益士卒。王旦曰： 今四方宁辑，契丹守盟，西戎入贡，籓翰之臣，宜务镇静。 帝曰： 边臣利于用兵，殊不知无战为上。顷岁河北请增边兵，王饮若等亦惑其言，惟朕断以不疑，终亦无患。 
十二月，癸丑朔，日当食不亏。
己未，作元符观。初，每岁天庆节，就左承天祥符门设帟幕，启道场，帝以车骑往来喧杂，乃命葺皇城司廨舍新堂为是观。堂即刘承规所创，景德末司命临降处也。
丁卯，权知高丽国事王询遣奏告使尹证古及女真将军大千机以下，凡七十八人，以方物来贡。询表言： 契丹阻其道路，故久不得通。请降皇帝尊号、正朔。 诏从其请。询又言： 大千机自称父兄曾入觐，其兄留弗归，兹行遂往归访。 又，河北居民窦文显等十七人先为契丹所掠，投奔高丽，询亦遣还，令归本贯。帝深嘉其意，待证古甚厚。
是岁，辽放进士张用行等三十一人及第、出身。
