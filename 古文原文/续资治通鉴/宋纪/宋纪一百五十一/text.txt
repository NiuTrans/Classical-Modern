起强圉协洽正月，尽屠维作噩十二月，凡三年。
○孝宗绍统同道冠德昭功哲文神武明圣成孝皇帝淳熙十四年（金大定二十七年）
春，正月，丙午，真州运司乞展限收换铜钱，帝曰： 久相玩习，不成号令矣。 王淮等请令漕司措置，帝曰： 频降指挥，人亦不信。今且教措置，以观其后。 帝又曰： 贤者不待赏罚而自勤勉；至于中人，无赏罚不得。天下大抵皆中人耳。 
已酉，金以襄城令东平赵沨为应奉翰林文字。
沨入谢，金主谓宰臣曰： 此党怀英所荐耶？ 对曰： 谏议黄久约亦尝荐之。 金主曰： 学士院比旧殊无人材，何也？ 右丞张汝霖曰： 人材须作养；若令久任练习，自可得人。 
庚戌，金主如长春宫、春水。
二月，乙亥，金主还都。
乙卯，金改闵宗庙号曰熙宗。
庚辰，知福州贾选言： 福州濒海诸寨，皆系海道要害，今巡检乃有以廕官及杂流出身，或素不知兵，或年已垂老，缓急不可倚仗。请今后应沿海巡检，须武举或军功出身，年未五十，谙晓兵机行陈之人，方许注差。勘会先曾经海道捕贼立功诸会船水人，次注武举出身人；如无，即依见行法差注，止不注流外出身之人。 从之。
癸未，金以曲阳县置钱监，赐名利通。
丁亥，以枢密使周必大为右丞相。
时封事多言大臣异同，必大曰： 各尽所见，归于一是，岂可尚同！陛下复祖宗旧制，命三省覆奏则后行，正欲相维，非止奉行文字也。 
金御史台言： 自来尚河京府州县官，有坐视管内河防缺坏，略不介意者。请令沿河京府州县长贰官，皆于名衔加管句河防事。如规措有方，能御大患，或守护不谨，以致疏虞，随时闻奏，议赏罚。 金主从之。仍命每岁将泛之时，令工部官一员沿河检视，沿河府州之长贰皆提举河防事，县令、佐皆管句河防事。
戊子，以施师点知枢密院事。
丙申，金命； 罪人在禁，许亲属入视。 
三月，辛亥，金皇太孙受册，赦。
乙卯，金尚书省言： 孟家山金口闸，下视都城百四十馀尺，恐暴水为害，请闭之。 诏可。
庚申，陈居仁言： 祖宗加意斯民，见于役法，尤为详备。其后臣僚州郡申明冲改，浸失法意。请下敕令所，取祖宗免役旧法，并于户部取括绍兴十八年以后续指挥，本所官精加考核，其有与旧法抵牾，即行删去，修为一书，名曰《役法撮要》，候成，镂板颁天下。 从之。
夏，四月，壬午，赵伯韺请添差军中属官差遣，帝曰： 军中岂可添差，虚请给占！当时不合开端，遂使源源陈乞不已。除见任添差人许满今任，日后更不差人。 
丙戌，金以刑部尚书崇浩为参知政事。
戊子，赐礼部进士王容等四百三十五人及第、出身。翰林学士洪迈言： 《贡举令》赋限三百六十字，论限三百字。今经义、论策一道有至三千字，赋一篇几六百言。寸晷之下，唯务贪多，累牍连篇，何由精妙！宜俾各遵体格，以返浑淳。 
丙申，金主如金莲川。
辛丑，金中都地震。
五月，庚午，金主以所进御膳味不调适，使人问之。尚食局直长言： 臣闻老母病剧，私心愦乱，以此有失尝视。 金主嘉其孝，即令还家侍疾。
六月，戊寅，以久旱，颁画龙祈雨法。
金免中都、河北等路被河决水灾军民租税。
甲申，驾诣太子宫祈雨，次诣明庆寺。
丁亥，观文殿大学士、特进梁克家卒，谥文靖。
庚寅，临安火。
癸巳，王淮等以旱求罢。不许。
诏修炎帝陵，陵在衡州茶陵县，从衡州之请也。
己亥，省释两浙路罪囚。
秋，七月，丙午，太白经天。
诏曰： 政事不修，旱为虐，可令侍从、台谏、两省、卿监、郎官、馆职疏陈阙失及当今急务，毋有所隐。 己酉，诏监司条上州县弊事、民间疾苦。辛亥，避殿，减膳，彻乐。
壬子，金主秋猎。
癸丑，命检正都司看议群臣封事，有可行者以闻。
诏权减秀州经总制籴本钱半年。
何澹言省吏改易都司签拟文字，帝谓帝臣曰： 卿等可自以意问之，前后改易者何事？亦欲官吏各有所警。 
丙辰，命临安府捕蝗，募民输米赈济，除绍兴新产下户今年和市布帛二万八千匹。
辛酉，以江西、湖南饥，给度牒，籴米备赈。
戊辰，雨。命给、舍看详监司具到州县弊事。
八月，辛未，赐度牒百道，米四万馀石，备赈绍兴府饥。
王淮言： 石万等所造历，与《淳熙戊申历》差两朔。又，《淳熙历》十一月下弦在二十四日，恐历法有差。 帝曰： 朔岂可差！朔差，则所失多矣。可令礼部、太常寺、秘书省参定以闻。 
癸未，以留正参知政事兼同知枢密院事。
丙戌，金主次双山；九月，己亥朔，还都。
己酉，金主谓宰臣曰： 朕今岁春水所过州县，其小官多干事，盖朕尝有赏擢，故皆勉力。以此见专任责罚，不如用赏之有激劝也。 
乙丑，罢增收水渠民田租。
冬，十月，辛未，以太上皇不豫，帝罢朝，视疾，赦。
乙亥，太上皇崩于德寿殿，遗诰太上皇后改称皇太后。帝号痛辟踊，谓王淮等曰： 晋孝武、魏孝文实行三年丧服，何妨听政！司马光《通鉴》所载甚详。 淮对曰： 晋武虽有此意，后来在宫中止用深衣练冠。 帝曰： 当时群臣不能顺其美，光所以议之。自我作古，何害！ 
丙子，以韦璞等为金告哀使。
庚辰，金祫享于太庙。
辛巳，诏曰： 大行太上皇帝奄弃至养，朕当衰服三年，群臣自遵易月之令。有司讨论仪制以闻。 
尤袤据典礼，定大行太上皇庙号高宗，翰林学士洪迈独请号世祖。袤率礼官颜师鲁等奏曰： 宗庙之制，祖有功，宗有德。艺祖规创大业，为宋太祖；太宗混一区夏，为宋太宗。自真宗至钦宗，圣圣相传，庙制一定，万世不易。在礼，子为父屈，示有尊也。太上亲为徽宗子，子为祖，父为宗，失昭穆之序。议者不过以汉光武为比。光武以长沙王后，布衣崛起，不与哀、平相继，其称无嫌。太上中兴，虽同光武，然实继徽宗正统；以子继父，非光武比。将来祔庙在徽宗下而称祖，恐在天之灵有所不安。 诏群臣集议，袤上议如初，迈论遂屈，诏从其议。
乙酉，群臣五上表，请帝还内听政。丙戌，诏： 俟过小祥，勉从所请。 
戊子，帝衰捴，御素辇还内。以颜师鲁充金国遗留国信使。
庚寅，金主谓宰臣曰： 朕观唐史，惟魏征善谏，所言皆国家大事，且得谏臣之体。近时台谏，唯指摘一二细碎事，姑以塞责，未尝有及国家大利害者。岂知而不言欤，无乃不知也？ 
十一月，己亥，太上皇大祥，帝始以白布巾袍视事于延和殿，朔望诣德寿宫，则衰捴而杖。因诏皇太子惇参决庶务，侍读杨万里上书太子曰： 民无二王，国无二君，今陛下在上，又置参决，是国有二君也。自古未有国贰而不危者。盖国有贰，则天下向背之心生；向背之心生，则彼此之党立；彼此之党立，则谗间之言启；谗间之言启，则父子之隙开。开者不可复合，隙者不可复全。昔赵武灵王命其子何听朝而从旁观之，魏太武命其晃监国而自将于外，间隙一开，四父子皆及于祸。唐太宗使太子承乾监国，旋以罪废。国朝天禧亦尝行之，若非寇准、王曾，几生大变。盖君父在上而太子监国，此古人不幸之事，非令典也。一履危机，悔将何及！ 太子览之悚然。庚子，三辞参决，不许。
辛丑，帝诣德寿宫禫祭，百官释服。甲辰，群臣三上表，请御殿听政。诏： 俟过祔庙。 
甲寅，金诏： 河水泛滥，农夫被灾者与免差税一年。卫、怀、孟、郑四州塞河劳役，并免今年差税。 
十二月，庚午，大理寺奏狱空。
乙酉，制司言： 夔路大宁监四分盐，递年科在恭、涪等八州，委实扰民，请据运司措置，止就夔州以时变卖，诚为利便。 从之。
戊子，金禁女真人不得改称汉姓、学南人衣装，犯者抵罪。
金主在位久，熟悉天下事，思得贤才与图致治，而大臣皆依违苟且，无所建达。一日，谓宰臣曰： 古来宰相率不过三五年而退，罕有三二十年者。卿等将不举人，甚非朕意。 它日，又谓宰臣： 卿等老矣，殊无可以自代者乎？必待朕知而后进乎？ 平章政事襄、右丞张汝霖对曰： 臣等苟有所知，岂敢不言，但无人耳！ 金主曰： 《春秋》诸国分裂，土地褊小，皆称有贤，卿等不举而已！今朕自勉，庶几致治。至它日子孙，谁与共治者乎！ 
○孝宗绍统同道冠德昭功哲文神武明圣成孝皇帝淳熙十五年（金大定二十八年）
春，正月，戊戌，开议事堂，以内东门司改充。命皇太子隔日与宰执相见议事，如有差擢，在内馆职、在外部刺史以上，乃以闻。
先是林栗言： 谏诤之官，尚有阙员。居其官者，往往分行御史之事，至于箴规阙失，寂无闻焉。乞亲擢端方质直、言行相副、堪充补阙拾遗者，召见而命之，以遗补为名，不任纠劾之职。 帝曰： 朕每欲增置谏员，但以言官多任意论人。向者初除台谏，人已预知必论其人，既而果然。若谏官止于规朕过举，朝廷阙政，诚合古人设官之意。卿等更考求前代兴置本末以闻。 王淮等以《唐六典》所载与旧制进呈，帝曰： 朕乐闻阙失，若谏官专规正人主，不事抨弹，虽增十员亦可。 辛丑，诏复置左右补阙、拾遗。
癸卯，金遣宣徽使富察克忠为宋员祭使。
甲辰，金主如春水。
乙巳，帝谕宰臣曰： 皇太子参决未久，已自谙知外方物情。自今每遇殿朝，令皇太子侍立。 
于是太常少卿兼左谕德尤袤言于太子曰： 大权所在，天下所争趋，甚可惧也。愿殿下事无大小，一取上旨而后行；情无厚薄，一付众议而后定。 又曰： 利害之端，常伏于思虑之所不到；疑间之萌，常阙于堤防之所不及。储副之位，止于侍膳问安，不交外事。抚军监国，自汉至今，多出权宜，事权不一，动有触碍。请俟祔庙之后，便行恳辞，以昭殿下之令德。 寻以胡晋臣兼谕德，郑侨兼侍读，罗点兼侍讲。
户部申会庆节诸州军合有进奏，帝谕太子曰： 朕与免二年，如何？ 王淮言此系属户部岁计，帝曰： 可用封桩库钱拨还户部，自十七年为始，依格进奉。如诸路循例科敛充它用，御史台觉察弹奏 。
辛亥，方有开请措置屯田，帝谕施师点等曰： 二十馀年不用兵，一旦使之屯田，其乐从乎？ 师点对曰： 军兵久佚，初令服田，必以为劳。才过一二年，得其利，则乐矣。 帝曰： 事须乐从，卿等更可询访。 师点曰： 屯田本意，非止积谷，盖欲诸军布在边陲，缓急有以为用。 帝曰： 此乃寓兵于农之意。 
庚申，知枢密院事施师点罢。
师点每谓诸子曰： 吾生平任官，皆任其升沈，未尝附丽求进，独人主知之，遂至显用。夫人穷达有命，不在巧图，惟忠孝乃吾事也。 
甲子，以黄洽知枢密院事，吏部尚书萧燧参知政事。
二月，乙亥，金主还都。
丁丑，礼部郎郑侨言： 淮东盐场开垦，自淳熙四年以来，按其所耕之地，履亩而税之，十取其五，名曰 子斗 ，价钱悉归公库，岁约可得二万缗。缘此亭户肆意开耕，遂致柴薪减少，妨废盐业。臣昨任提举日，尝罢收子斗钱，禁约亭民，将已耕地不得布种。今已连年，恐禁戢不谨，此弊复兴，请令监司觉察。 从之。
庚辰，赵汝愚、李大正奏黎州买马，乞照旧法，不拘尺寸，帝问枢密院曰： 所引旧法，是绍兴间旧法，或京师旧法？ 黄洽曰： 系祖宗时旧法。 帝曰： 祖宗时有西北马可用，黎马止是羁縻，今则黎民分作战马，不可不及格尺也。 
丁亥，金吊祭使富察克忠行礼于德寿殿，次见帝于东楹之素幄。
癸巳，颜师鲁等自金廷辞归，金主以遗留物中玉器五、玻璃器二十及弓剑之属使持归，曰： 此皆尔国前主珍玩之物，所宜宝藏，以无忘追慕，今受之，义有不忍也。 
遣京镗等使金报谢。
三月，丁酉朔，金主万春节，宴群臣于神龙殿，诸王、公主以次奉觞上寿。金主欢甚，以本国音自度曲，言临御久，春秋高，渺然思国家基绪之重，万世无穷之托，以戒太孙当修身养德，善于持守，及命左丞相图克坦克宁尽忠辅导之意。于是金主自歌之，太孙与克宁和之，极欢而罢。
庚子，王淮等上太上皇谥曰圣神武文宪孝皇帝，庙号高宗。
癸丑，用翰林学士洪迈议，以吕颐浩、赵鼎、韩世忠、张俊配飨高宗庙廷。
时论有以张浚大类汉诸葛亮，亦宜预列。迈谓： 亮斩马谡，已为失计。浚袭其事斩曲端，几于自坏万里长城。至于诈张端旗，尤为拙谋，徒足以召敌人之笑，沮我师之气。 帝是其议。吏部侍郎章森乞用岳飞及浚，秘书少监杨万里乞用浚，皆不报。
辛酉，枢密院言： 绍兴初，吴玠、杨政画蜀、汉之地以守，自散关以西付之玠，梁、洋付之政。蜀中诸边，散关为重。愿与二三大臣讲求蜀中守边旧迹，令制置司同都统司公共相度经久利便。据兴元都统制彭杲申，大散关边面，系凤州地界，隶西路安抚所管，淳熙二年，凤州改隶兴元。窃以大散关系对境冲要，最为重害，兼缘凤州郡事见系文官，即无屯守之兵，各无统领，亦非本司号令所及，缓急之际，议论不合，或有乖违，即误国事。请将本州知州令本司选择奏辟，弹压戍兵。 诏： 彭杲于统制官精选练于边防、民政之人，具名闻奏。 
丙寅，权攒高宗于永思陵，改谥懿节皇后曰宪节。
夏，四月，壬申，帝亲行奉迎虞主之礼。自是七虞、八虞、九虞、卒哭、奉辞皆如之。
癸酉，金增外任小官及繁难局分承应人俸。
杨万里以洪迈驳张浚配飨，斥其欺专，礼官尤袤等请诏群臣再集议。帝谕大臣曰： 吕颐浩等配享，正合公论，更不须议。洪迈固轻率，杨万里亦未免浮薄。 于是二人皆求去，迈守镇江，万里守高安。
丁丑，金以陕西统军使富珠哩鄂尔罕为参知政事。
癸未，金建女真太学。
丙戌，诏曰： 朕昨降指挥，欲衰捴三年，群臣屡请御殿易服，故以布素视事内殿。虽有俟过祔庙勉从所请之诏，然稽诸礼典，心实未安，行之终制，乃为近古。宜体至意，勿复有请。 于是大臣乃不敢言。
是时执政近臣皆主易月之议，谏官谢谔、礼官尤袤知其非而不能争。惟敕令所删定官沈清臣尝上书赞帝之决，且言： 将来祔毕日，乞预将御笔，截然示以终丧之志，杜绝朝臣来章，勿令再有奏请，力全圣孝，以示百官，以型四海。 帝颇纳用。
陈亮上疏曰： 高宗皇帝于金有父兄之仇，生不能以报之，则殁必有望于子孙，何忍以升遐之哀告之仇哉！遗留、报谢三使继发，而金人仅以一使，如临小邦。义士仁人，痛切心骨，岂陛下之圣明智勇而能忍之乎？意者执事之臣，忧畏万端，有以误陛下也？ 疏万数千言，大略欲激帝恢复。时帝已将内禅，由是在廷交怒，以亮为狂怪。
五月，丙申朔，宰臣进请司谏之差遣，帝曰： 司谏之差，恐是初官，不当放行。 顾太子曰： 切不可启此侥幸之门。 太子对曰： 侥幸之门，启之则便有攀援源源而来，诚不可启。 
己亥，左丞相王淮罢，以左补阙薛叔似论之也。帝旋谕叔似曰： 卿等官以拾遗、补阙为名，不任纠劾。今所奏乃类弹击，甚非设官命名之意，宜思自警。 
丙午，金制： 诸教授必以宿儒高才者充，给俸与丞、簿等。 
戊申，京镗等至金。故事，南使至汴京则赐宴。至是镗请免宴，郊劳使康元弼等不从。镗谓必不免宴，则请彻乐，遗之书曰： 镗闻邻丧者舂不相，里殡者不巷歌。今镗衔命而来，繄北朝之惠吊，是荷是谢。北朝勤其远而悯其劳，遣郊劳之，使勤式宴之仪，德莫厚焉。外臣受赐，敢不重拜！若曰而民听乐，是于圣经为悖礼，于臣节为悖义，岂惟贻本朝之羞，亦岂昭北朝之懿哉！ 相持甚久。镗即馆，相礼者趣就席，镗曰： 若不彻乐，不敢即席。 金人迫之，镗弗为动，乃帅其属出馆，甲士露刃相向，镗叱退。已而金主闻之，叹曰： 南朝直臣也。 特命免乐。自是恒去乐而后宴。
丁巳，诏修《高宗实录》。
戊午，浙西提举石起宗，言海盐芦沥场催煎官蔡氵冀，裒敛亭户，不能举职，乞与岳庙，帝曰： 此须放罢。 仍令吏部契勘蔡氵冀得差遣年月之侍郎，吏部言系贾选，帝曰： 选已罢，姑已之。自后吏部如铨量巡尉等当知警。 
庚申，殿中侍御史冷世光言： 县令亲民之选，昨吏部措置被案放罢之人，满半年方许参部，不许注繁难大县，止注小县。小县之民何罪焉！请令吏部遵守淳熙五年指挥，凡经弹劾之人，且与祠禄；知县曾经放罢，半年后亦且与岳庙；两次作县，两经罢黜者，不得再注亲民差遣。 诏吏部看详措置。
壬戌，始御后殿。
敕令所删定官沈清臣言： 陛下临御以来，非不论相也，始也取之故老重臣，既而取之潜籓旧傅，或取之词臣翰墨，或取之时望名流，或取之刑法能吏，或取之刀笔计臣，或取之雅重诡异，或取之行实自将，或取之斥也诞慢，或取之谨畏柔懦，或取之狡猾俗吏，或取之句稽小材；间有度量沈静而经画甚浅，心存社稷而材术似疏，表里忠谠而规制良狭。其后以空疏败，以鄙猥败，以欺诞败，以奸险败，以浮夸败，以贪墨败，以诡诈败，以委靡败。若此者，岂可谓相哉？甚至于误国，有大可罪者。海、泗，国家之故地也，私主和议，无故而弃之敌国；骑兵，天子之宿卫也，不能进取，无故而移之金陵；汲引狂诞浮薄之流以扼塞正涂，擅开佞幸权嬖之门以自固高位。而今也犹习前辙，浸成欺弊，国有变故，略无建明，事有缓急，曾不知任，然则焉用彼相哉！ 
礼部言： 国学进士石万并杨忠辅指淳熙十五年太史局所造历日差忒。今据石万等造成历，与见行历法不同，请以其年六月二日、十月晦日月不应见而见为验。 诏尤袤、宋之端监视测验。
先是诏省减百司冗食，至是共裁减七百馀人，从吴澳之奏也。
六月，戊辰，给事中郑侨疏言： 陛下创法立制，犁然当于人心，可万世遵行而无弊者，文臣出民铨试，武臣出官呈试是也。历岁以来，有司谨守奉行，偶缘淳熙十一年有进义副尉何大亨者，以廕补出官，自陈元系效用人，乞免呈试参部，遂蒙特旨与免。此弊一开，递相攀援，遂使一时特旨，直作永例。在法，免呈试者，淮江海战船立功补官之人及诸军拣汰离军之人，则法许免呈试；即未尝有初投效用，后因廕补出官，与免试参部之法也。若曰彼尝从军，何必呈试！听其展转相承，用例废法，则它日侥幸之徒，必有窜名冒籍于军伍之中以为免试张本者。望申严此法，将特免试指挥更不施行，仍诏有司恪守成法。 
帝以问枢密院，周必大对曰： 旧法呈试中方得出官，淳熙十年放行曾经从军免试一两人，遂以为例。 帝曰： 郑侨言： 既曾从军，自合习熟武艺，何惮呈试！如不能呈试，前此从军所习何事！ 此说甚当，可依旧法行之。 
壬辰，报谢使京镗自金还。
先是帝谓宰臣曰： 京镗坚执不肯听乐，此事可嘉。士大夫居常孰不以节义自许，有能临危不变如镗者乎？ 及入见，帝慰劳之。故事，使还，当增秩。帝曰： 京镗专对，可转两官。 周必大曰： 增秩，常典尔。镗奇节，惟陛下念之。 帝曰： 镗，今之毛遂也。 乃命镗权工部侍郎。
周必大荐硃熹为江西提刑。熹入奏事，或要于路曰： 正心诚意之论，上所厌闻，慎勿复言。 熹曰： 吾生平所学，惟此四字。熹可隐默以欺吾君乎！ 及入对，帝曰： 久不见卿，卿亦老矣。浙东之事，朕自知之。今当处卿以清要，不复以州县烦卿。 奖谕久之。乃出。
熹奏言： 近年以来，刑法不当，轻重失宜，甚至系于人伦风化之重者，有司议刑，亦从流宥之法，则天理民彝，几何不至于泯灭也！
 提刑司管催经总制钱，起于宣和末年，仓卒用兵，权宜措画。自后立为比较之说，甚至灾伤检于倚阁，钱米已无所入，而经总制钱独不豁除。州县之煎熬，何日而少纾！斯民之愁叹，何时而少息哉！
 陛下即位二十有七年，而因循荏苒，无尺寸之效，可以仰酬圣志。尝反覆思之，无乃燕闲渊蠖之中，虚明应物之地，天理有未纯，人欲有未尽。天理未纯，是以为善未能充其量；人欲未尽，是以除恶不能去其根；一念之顷，公私邪正，朋分角立，交战于其中。故体貌大臣非不厚，而便嬖侧媚得以被腹心之寄；寤寐英豪非不切，而柔邪庸缪得以窃廊庙之权；非不乐闻公议正论，而有时不容；非不欲塈谗说殄行，而未免误听；非不欲报复陵庙雠耻，而不免畏怯苟安；非不欲爱养生灵财力，而未免叹息愁怨。凡若此类，不一而足。愿陛下自今以往，一念之顷，则必谨而察之，此为天理邪，为人欲邪？果天理也，则敬以充之，而不使其少有壅遏；果人欲也，则敬以克之，而不使其少有凝滞。推而至于言语动作之间，用人处事之际，无不以是裁之，则圣心洞然，中外融彻，无一毫之私欲得以介乎其间，而天下之事，将惟陛下之所欲为，无不如志矣。 
翌日，除兵部郎官，熹方以足疾乞祠，兵部侍郎林栗，前数与熹论《易》、《西铭》不合，遂论 熹本无学术，徒窃张载、程颐之绪馀，为浮诞宗主，谓之道学，私自推尊，所至辄携门生数十人，习为春秋、战国之态；绳以治世之法，则乱人之首也。今采其虚名，俾之入奏；而熹闻命之初，迁延道途，得旨除官，辄怀不满，傲睨累日，不肯供职。是岂张载、程颐之学教之然也！熹既除兵部郎官，在臣合有统摄，若不举劾，厥罪维均。望将熹停罢，以为事君无礼者之戒。 
帝谓栗言过当，旋命熹依旧江西提刑。周必大言： 熹上殿之日，足疾未愈，勉强登对。 帝曰： 朕亦见其跛曳。 薛叔似亦奏援之。太常博士叶适曰： 考栗劾熹之辞，始末参验，无一实者。至于其中 谓之道学 一语，则无实最甚。利害所系，不独硃熹，自昔小人残害良善，率有指名，或以为好名，或以为立异，或以为植党。近又创为道学之目，郑丙唱之，陈贾和之，居要路者密相付授，见士大夫有稍务洁修，粗能操守，辄以道学之名归之，以为善为玷阙，以好学为罪愆，贤士惴惴，中材解体。往日王淮表里台谏，阴废正人，盖用此术。栗为侍从，无以达陛下之德意，而更袭用郑丙、陈贾密相付授之说，以道学为大罪，从此谗言横生，良善受祸，何所不有！望陛下奋发刚断，以慰公言。 疏入，不报。
秋，七月，戊戌，上高宗庙乐曰《大勋》，舞曰《大德》。
辛亥，金尚书左丞钮祜禄额特喇罢。
侍御史胡晋臣劾林栗喜同恶异，无事而指学者为党。己未，出栗知泉州。硃熹除宝文阁，请祠，未入。
壬戌，恩平郡王璩薨。帝天性友爱，赐予无算，至是追封信王。
八月，甲子朔，日有食之。
庚辰，金主谓宰臣曰： 近闻乌底改有不顺服之意，若遣使责问，彼或抵捍不逊，则边境生事，有不可已者。朕尝思招徠远人，于国家殊无所益。彼来则听之，不来则勿强其来，此前代羁縻之长策也。 
金参知政事富珠哩鄂尔罕罢。壬午，以山东路统军使完颜博勒和参知政事。
甲申，金主谓宰臣曰： 用人之道，当自其壮年心力精强时用之。若拘以资格，则往往至于耄老，此不思之甚也。鄂尔罕使其早用，必得辅助之力，惜其已衰老矣。凡有可用之材，汝等宜早思之。 
是月，湖北运判孙绍远朝辞，帝曰： 祖宗时广西盐如何？ 对曰： 系官卖。 帝曰： 若广西客钞可行，祖宗当已行。 绍远又言： 钞法蠹国害民。 帝曰： 所闻不一，因卿言，得其实矣。 
九月，辛丑，大飨明堂。
先是礼官请明堂画一。帝曰： 配位如何？ 周必大言： 礼官昨已申请，高宗几筵未除，用徽宗故事，未应配坐，且当以太祖、太宗并配。它日高宗几筵既除，当别议。大抵前后儒者多因《孝经》严父之说，便谓宗祀专以考配。殊不知周公虽摄政，而主祭则成王，自周公言之，故曰严父耳。晋纪瞻答秀才策曰： 周制，明堂崇其祖以配上帝，故汉武帝汾上明堂，舍文、景而远取高祖为配。 此其证也。 留正言： 严父莫大于配天，则周公其人也。是严父专指周公而言，若成王则其祖也。 帝曰： 有绍兴间典故在，可以参照无疑。 
庚申，帝谕太子曰： 当今礼文之事，已自详备，不待讲论。惟财赋未尝从容，朕每思之，须是省却江州或池州一军，则财赋稍宽。若议省军，则住招三年，人数便少，却将馀人并归建康，事亦有渐。当今天下财赋，以十分为率，八分以上养兵，不可不知。 
许浦水军统制胡世安言： 许浦一军，本在明州定海，后因移驻许浦。是时港道水深，可以泊船。后来湖沙淤塞，遂移战船泊在顾泾，人船相去近二百里，遇有缓急，如何相就！合依旧移归定海。 帝曰： 定海用舟师甚便，当时自是不合移屯也。 
是月，录中兴节义后，用吏部尚书颜师鲁等之言也。于是引赦书，放行中兴初节义显著之家合得恩数，令吏部开具奏闻。
冬，十月，丙寅，知湖州赵恩言： 湖州实濒太湖，有堤为之限制，且列二十七浦溇，引导湖水汉溉民田，各建斗门以为蓄泄之所，视旱涝为之启闭。去岁之旱，高下之田俱失沾溉，委官访求遗迹，开浚浦溇，不数日间，湖水通澈，远近获利，而于斗门因加整葺。请诏守臣，逐岁差官亲诣湖堤相视，开浚浦溇，补治斗门，庶几永久。 从之。
己巳，广西提刑赵伯遏奏本路钞法五弊。且曰： 曩者建议之臣，以官般官卖科敷百姓，害及一路，于是改行钞法，上以足国，下以裕民，莫不以为便。今六年矣，诸郡煎熬益甚，民旅困于科抑，名曰足国，实未尝足；名曰裕民，实未尝裕。所最可虑者，缘边及近里州军，兵额耗减已极，更不招填，所在城壁颓圯，无力修筑，卒有缓急，何所倚恃！臣尝遍询吏民，向者官般官卖之时，广西诸郡诚有科敷百姓去处，然不过产盐地分，所谓高、化、钦、廉、雷五州是也。海乡盐贱不肯买，故有科抑。如静江、郁林、宜、融、柳、象、昭、贺、梧、藤、邕、容、横、贵、浔、宾近里一十六州，去盐场远，若非官卖，无从得盐。旧时逐州只是置铺出卖，民间乐于就买，不待科抑。自改行钞法以来，近里一十六州，徒损于官，无补于民。民食贵盐，又遭科盐钞之苦；沿海五州，虽名卖钞，其旧卖二分食盐，元不曾禁，计户计口，科扰如故。窃谓今日之法，正当讲究沿海五州利病，杜绝科敷，不当变近里一十六州官般官卖之法。 诏： 应孟明、硃晞颜同林岊相度条具奏闻。 
戊子，臣僚言： 祖宗之时，士尚恬退，张师德两诣宰相之门，遂遭讥议；岂若今日，纷至沓来！台谏之门，猥杂尤甚，终日酬对，亦且厌苦，而无说以拒其来。愿明诏在廷止遏奔竞，其有素事干谒者，宰执从而抑之，台谏从而纠之。至于私第谒见之礼，一切削去；果有职事，非时自许相见。庶几在上者可以爱惜日力，不为宾客之所困；在下者可以恪恭职业，不为人事之所牵。 从之。
乙丑，司农寺言： 丰储仓初为额一百五十万石，不为不多，然积之既久，宁免朽腐！异时缓急，必失指拟。宜相度每岁诸州合解纳行在米数及诸处坐仓收籴数，预行会计，以俟对兑。不尽之数，如常平法，许其于陈新未接之时，择其积之久者尽数出粜，俟秋成日尽数补籴，则是五十万石之额，永无消耗，此亦广蓄储之策也。 从之。
是月，置焕章阁，藏《高宗御集》。
十一月，丙申，帝谓皇太子曰： 恩数不可泛滥。将来皇太后庆八十与朕庆七十相近。若是恩例太泛，添多少官！如皇太后庆寿，只得推恩本殿官属方是。 
戊戌，金改葬熙宗于峨嵋谷，仍号思陵。
金诏： 南京、大名府等处被水逃移不能复业者，官与赈济，仍量地顷亩，给以耕牛。 
壬子，杨伟上书，言广西州郡役使土丁之弊，帝曰： 既屡有约束，何用申严！便可责问其违戾。 因谓太子曰： 后有如此等事，便须直行，不必再三申严，徒为文具。 
十二月，乙亥，金主有疾。庚辰，大赦。乙酉，诏皇太孙璟摄政，居庆和殿东庑。
丙戌，金以太尉、左丞相图克坦克宁为太尉兼尚书令，平章政事襄为右丞相，右丞张汝霖为平章政事。参知政事博勒和罢，以户部尚书刘为参知政事。
戊子，金诏图克坦克宁、襄、张汝霖宿于内殿。
先是硃熹以奉祠去，至是再召，熹再辞，遂具封事投匦以进，其略曰：
 陛下之急务，则辅翼太子，选任大臣，振举纲维，变化风俗，爱养民力，修明庶政，六者是也。
 至于左右便嬖之私，恩遇过当，往者渊、觌、说、抃之流，热焰熏灼，倾动一时，今已无可言矣。独前日臣所开陈者，虽蒙圣恩委曲开譬，然臣窃以为此辈但当使之守门、传命，供扫除之役，不当假借崇长，使得逞邪媚，作淫巧，立门庭，招权势。臣窃闻之道路，自王抃既逐之后，诸将差除，多出此人之手。陛下竭生灵膏血以奉军旅，而军士顾乃未尝得一温饱，是皆将帅巧为名色，夺取衣粮，肆行货赂于近习，以图进用，出入禁闼；腹心之臣，外交将帅，共为欺蔽，以至于此。而陛下不悟，反宠暱之，使宰相不得议其制置之得失，给谏不得论其除授之是非，则陛下之所以正其左右者，未能及古之圣王明矣。
 至于辅翼太子，则自王十朋、陈良翰之后，宫僚之选，号为得人，而能称其职者，盖已鲜矣。而又时使邪佞、儇薄、阘冗、庸妄之辈，或得参错于其间。所谓讲读，亦姑以应文备数，而未闻其有箴规之效。至于从容朝夕，陪侍游宴者，又不过使臣、宦者数辈而已。夫立太子而不置师傅、宾客，则无以发其隆师、亲友、遵德、乐义之心。宜讨论前典，置师傅、宾客之官，去春坊使臣，而使詹事、庶子各复其职。
 至于选任大臣，以陛下之聪明，岂不知天下之事，必得刚明公正之人而后可任哉？其所以常不得如此之人而反容鄙夫窃位者，直以一念之间未能彻其私邪之蔽，而燕私之好，便嬖之流，不能尽由于法度。是以除书未出，而物色先定，名姓未显，而中外已知其决非天下第一流矣。
 至于振肃纪纲，变化风俗，则今日宫省之间，禁密之地，而天下不公之道，不正之人，顾乃得以窟穴盘据于其间，而陛下目见耳闻，无非不公不正之事。及其作奸犯法，陛下又不能深割私爱，付诸外廷之议，论以有司之法，是以纪纲不能无所挠败。纪纲不振于上，是以风俗颓弊于下，盖其为患之日久矣。而浙中为尤甚，大率习为软美之态，依阿之言，以不分是非，不辨曲直为得计，惟利之求，无复廉耻。一有刚毅正直守道循理之士出乎其间，则群议众排，指为道学，而加以矫激之罪。十数年来，以此二字禁锢天下之贤人君子，复如崇、观之间所谓元祐学术者，排摈诋辱，必使无所容其身而后已。呜呼！此岂治世之事，而尚复忍言之哉！
 至于爱养民力，修明军政，则自虞允文之为相也，尽取版曹岁入窠名之必指拟者，号为岁终羡馀之数而输之内帑，顾以其有名无实，积累挂欠，空载簿籍，不可催理者，拨还版曹以为内帑之积，将以备它日用兵进取不时之须。宰相不得以式贡均节其出入，版曹不得以簿书句考其存亡，徒使版曹阙乏日甚，督趣日峻，造为比较监司、郡守殿最之法以诱胁之。于是中外承风，竞为苛急，此民力之所以重困也。
 诸将求进也，必先掊克士卒以殖私财，然后以此自结于陛下之私人，而祈以姓名达于陛下之前。陛下但见其等级推先，案牍具备，则诚以为公荐，而岂知其论价输钱，已若晚唐之债帅矣。夫将者，三军之司命，而其选置之方，乖剌如此。则彼智勇才力之人，孰肯抑心下首于宦官，宫妾之门，而陛下之所得以为将帅者，皆庸夫、走卒，而犹望其修明军政，激劝士卒，以强国势，岂不误哉！
 凡此六事，皆不可缓，而本在于陛下之一心。一心正，则六事无不正，一有人心私欲以介乎其间，则虽欲惫精劳力以求正夫六事者，亦将徒为文具，而天下之事愈至于不可为矣。 
疏入，夜漏下七刻，帝已就寝，亟起，秉烛读之。明日，除主管太乙宫兼崇政殿说书。时帝已倦勤，盖将以为燕翼之谋也。会执政有指道学为邪气者，乃辞新命，除秘阁修撰，仍奉祠。
○孝宗绍统同道冠德昭功哲文神武明圣成孝皇帝淳熙十六年（金大定二十九年）
春，正月，癸巳，金主殂于福安殿，年六十七。
金主在位二十八载，南北讲好，与民休息，躬节俭，崇孝弟，信赏罚，重农桑，群臣奉职，上下相守，家给人足，仓廪有馀，刑部断罪，多不逾二十人，国中号称 小尧舜 。
皇太孙璟，承遗诏即皇帝位。
丙申，知枢密院事黄洽罢，知隆兴府。
己亥，以周必大、留正为左、右丞相，王蔺参知政事，葛邲同知枢密院，参知政事萧燧兼权知枢密院。未几，燧奉祠。
先是命广西经略应孟明等究实盐法利害，至是孟明奏盐钞抑勒民户，流毒一方，欲得复旧以解愁怨。帝曰： 初议行此事，先差胡廷直去，商度非不详密，只是符同詹仪之之说。今为所误，盐法可依旧。 运判硃晞颜奏： 广西盐名曰 客钞 ，元无客也。自乾道间变法，富商失业，无复客商矣。今钞以客为名，乃强税户之家，使之承认，至于破家而止。 壬寅，诏： 詹仪之罔上害民，责授安远军节度行军司马，袁州安置。 
丙午，皇太后迁慈福宫。春坊姜特立见周必大，问曰： 宫中人人知上元后举行典礼，今悄然，何也？ 必大谢曰： 此非外廷所敢与闻。 特立不悦而退。
辛亥，帝谕周必大等曰： 朕年来稍觉倦勤，欲旬日间禅位于皇太子，退就休养，以毕高宗三年之制。有合施行事，卿等可理会进呈。 因令必大、留正进呈诏草。
丁巳，金参知政事崇浩罢。
戊午，金名皇太后宫曰仁寿，寻改隆兴。
蠲绍兴府和买绢四万匹之半。
己未，更德寿宫为重华宫。
二月，辛酉朔，日有食之。
蔡戢除尚书左司员外郎。帝勤庶政，逊位前一日，犹自除吏也。
壬戌，帝吉服，御紫宸殿，宣诏曰： 爰自宅忧以来，勉亲听断，不得日奉先帝之几筵，躬行圣母之定省。皇太子仁孝聪哲，久司匕鬯，军国之务，历试参决，宜付大宝，抚绥万邦，俾予一人获遂事亲之心，永膺天下之养。皇太子可即皇帝位，朕称太上皇，移居重华宫。 宣诏讫，百官赴殿庭立班，皇太子即皇帝位，侧立不坐，如绍兴三十二年之礼，百官称贺毕，三省、枢密院奏事，退，放仗。
帝反丧服，御后殿，新皇帝侍立，寻登辇，同诣重华宫。新皇帝还内，上尊号曰至尊寿皇圣帝，皇后曰寿成皇后。
癸亥，金主始听政，追尊其考宣孝太子为皇帝，庙号显宗，尊母妃图克坦氏为皇太后。
甲子，帝朝重华宫，大赦。
乙丑，金敕： 登闻鼓院，所以达冤枉，旧尝锁户，其令开之。 
丙寅，以閤门舍人谯熙载、姜特立并知閤门事，帝东宫旧臣也。
辛未，尊皇太后曰寿圣皇太后。
壬申，诏内外臣僚陈时政阙失，四方献歌颂者勿受。
遣罗点等使金告即位。
乙亥，遣诸葛瑞等使金吊祭。
乙卯，诏： 官吏赃罪显著者，重罚无贷。 
辛巳，以生日为重明节。
乙酉，金诏： 有司稽考典故，许引用宋事。 
己丑，诏编《寿皇圣政》。
庚寅，诏中书舍人罗点具可为台谏者，点以叶适、吴鉴、孙逢吉、张体仁、冯震武、郑湜、刘崇之、沈清臣八人上之。时帝意欲罢周必大，而点所荐，皆意向与必大类者，由是不果用。
诏职事官日轮对。秘书郎兼权吏部郎官郑湜首言： 三代以还，本朝家法最正，一曰事亲，二曰齐家，三曰教子，此家法之大经也。自昔帝王，虽有天下之富，而不及以天下养其亲。惟高宗享天下之养，寿皇躬天子之孝，二十有七年，人无间言。陛下率而行之，当如寿皇，然后无愧也。本朝历世以来，未尝有不贤之后，盖祖宗家法最严，子孙持守最谨。后家待遇有节，故无恩宠盈溢之过；妃嫔进御有序，故无忌嫉专恣之行；宫禁不与外事，故无斜封请谒之私。此三者，汉、唐所不及也。皇子岐嶷之性，过人远甚。然讲读之官，进见有时，志意不通，休沐之日，或至多于讲读，曾不若左右前后之人与王亲狎，朝夕无间，一日暴之，十日寒之，未有能生之物也。愿陛下尽事亲之道以全帝王之大孝，严家法之义以正内治之纪纲，明教子之方以寿万世之基本。 又曰： 窃闻道路之言，颇谓宫中燕饮频仍，费用倍加，便嬖使令，往往亲昵，中外章奏，付出稽缓。愿陛下奋发乾刚，一洗旧习，省燕饮，节用度，亲正人，勤省览。 
是月，寿皇诏立帝元妃李氏为皇后。
后性妒悍，寿皇屡训敕，令以皇太后为法。不然，行当废汝。后疑其说出于太后，憾之。
三月，丙申，遣沈揆等使金贺即位。
己亥，进封平阳郡王扩为嘉王，李后所生也。
己酉，金以生日为天寿节。
甲寅，以史浩为太师。
戊子，金遣张万公等来致遗留物。
己未，废拾遗、补阙官，改薛叔似为将作监，许及之为军器监。御史中丞谢谔论其不可废，不听。自是近臣罕进言者。
夏，四月，丙寅，有事于太庙。
癸酉，改封皇侄嘉国公抦为许国公。
乙酉，金葬光天兴运文德武功圣明仁孝皇帝于兴陵，庙号世宗。
戊寅，以兵部侍郎何澹为右谏议大夫。
丙戌，有事于景灵宫。
五月，甲午，以王蔺知枢密院事兼参知政事。
丙申，左丞相周必大罢。
初，何澹与必大厚，为司业，久不迁，留正奏迁为祭酒，澹由是憾必大而德正，及为谏议大夫，首上疏攻之。必大再疏求去，以观文殿大学士判潭州，寻以旧官为醴泉观使。
常德府、辰、沅、靖州大水，入其郛。
初开讲筵，侍讲尤袤言天下万事失于初，则后不可救，《书》曰： 慎厥终，惟其始 ，又举唐太宗不私秦府旧人为戒。知閤门事姜特立，疑其为己而发，使言者目为周必大之党，逐之。
丙午，金以祔庙礼成，大赦。
戊申，以和议郡夫人黄氏为贵妃。
知閤门事姜特立罢。
特立与谯熙载并用事，恃恩无所忌惮，时谓曾、龙再出。留正列其招权预政之罪，请斥逐之，帝意未决。会参知政事阙，特立谒正曰： 上以丞相在位久，欲迁左揆；叶、张二尚书，当择一人执政，未知孰先？ 正奏之，帝大怒，遂夺职，与外祠。寿皇闻之曰： 留正真宰相也！ 帝念特立，复除浙东马步军副总管，赐钱二千缗为行装。
戊午，金河决曹州。
闰月，庚申朔，诏内侍陈源许任便居住。
金主封兄珣为丰王，琮为郓王，环为瀛王。从彝为沂王，弟从宪为寿王，玠为温王。
壬戌，以赵雄判江陵府，封卫国公。雄疾甚，旋改判资州。
癸酉，诏： 季秋有事于明堂，以高宗配。 
丙子，金进封赵王永中为汉王，曹王永功为翼王，豳王永成为吴王，虞王永升为随王，徐王永蹈为卫王，腾王永济为潞王，薛王永德为沈王。
己卯，阶州大水，入其郛。
壬午，大理寺奏狱空。
六月，己丑朔，金有司言： 律科举人止知读律，不知教化之源；必使通知《论语》、《孟子》，涵养气度。请遇府会试，委经义试官出题别试，与本科通定去留。 从之。
庚寅，镇江大水，入其郛。
辛卯，金修起居注完颜乌珠、知登闻检院孙鐸，上书谏围猎，金主纳其言。
金拾遗马升上《俭德箴》。
乙未，金初置提刑司，分按九路，并兼劝农采访事，屯田、镇防诸军皆属焉。
秋，七月，辛卯，金减民地税十之一，河东、南、北路十之二，下田十之三。
丁卯，金以太尉尚书令东平郡王图克坦克宁为太傅、金源郡王。金主旋谕尚书省曰： 太傅年高，每趋朝而又入省，恐不易。自今旬休外，四日一居休，庶得调摄，常事它相理问，惟大事白之可也。 
庚辰，诏恤刑。
辛巳，金诏京府、节镇、防御州设学养士。
八月，壬辰，金左司谏郭安民上疏论三事，曰崇节俭，去嗜欲，广学问。
甲午，升恭州为重庆府。
丙申，减两浙月桩等钱岁二十五万五千缗。
丁酉，金主如大房山；戊戌，谒诸陵；己亥，还都。
观文殿大学士王淮卒。淮居台谏，论劾皆当；为相，能尽心事上，惟以唐仲友故，擢陈贾为御史，郑丙为吏部尚书，协力攻硃熹，启后来伪学之禁，大丧生平。
甲辰，金参知政事刘玮，出知济南府。
九月，癸亥，减绍兴和买绢岁额四万七千馀匹。
乙丑，戒执政、侍从、台谏，毋移书荐举、请托。
丁卯，金禁强族大姓不得与所属官吏交往。
丙子，金主猎于近郊。戊寅，监察御史焦旭劾太傅克宁、右丞相襄不应请车驾田猎。金主曰： 此小事，不须治之。 
乙酉，金主如大房山；冬，十月，丁亥朔，谒诸陵；己丑，还都。
辛卯，金主谓宰臣曰： 翰林阙人。 平章政事张汝霖曰： 凤翔治中郝俣可也。 汝霖谏田猎，金主曰： 如卿能每事如此，朕复何忧！然时异世殊，得中为当。 
丙申，金主冬猎；癸丑，还都。
甲寅，大阅。
十一月，庚午，诏改明年为绍熙元年。
乙亥，金命参知政事伊喇履提控刊修《辽史》。
诏： 陈源毋得辄入国门。 
丁丑，减江、浙月桩钱额十六万千馀缗。
金御史台言： 故事，台官不得与人相见，盖为亲王、宰执、形势之家，恐有私徇；然无以访知民间利病，官吏善恶。 诏： 自今许与四品以下官相见，三品以上如故。 
辛巳，金诏有司： 今后诸处或有饥馑，令总管、节度使及提刑司先行赈贷，然后言上。 
改硃熹知漳州。
熹至部，奏陈属县无名之赋七百万，减经总制钱四百万。又以俗未知礼，采古丧葬嫁娶之仪，揭以示之，命父老解说，以教其子弟。
漳俗崇信释氏，男女聚僧舍为传经会，女不嫁者为庵以居，熹悉禁之。
十二月，特诏知隆兴府黄洽言事。
洽奏用人之道，屡乞归田，寻命提举洞霄宫。方未得请也，人劝之治第，洽曰： 吾书生，蒙拔擢至此，未有以报国，而先营私乎！使吾一旦罪去，犹有先人敝庐可庇风雨，夫复何忧！ 
戊戌，金赈宁化、保德、岚州饥。
壬子，金主谕台臣曰： 提刑司所举劾多小过，行则失大体，不行则恐有所沮。其以此意谕之。 
