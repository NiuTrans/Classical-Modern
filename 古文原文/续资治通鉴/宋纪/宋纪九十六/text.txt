起柔兆敦牂正月，尽六月，凡六月。
讳桓，徽宗长子，母曰恭显皇后王氏。元符三年四月己酉，生于坤宁殿。初名亶，封韩国公；明年六月，进封京兆郡王；崇宁元年二月甲午，更名烜；十一月丁亥，又改今名。大观二年正月，进封定王；政和三年正月，加太保；五年二月乙巳，立为皇太子；宣和七年十二月戊午，除开封牧；庚申，受内禅。
○钦宗恭文顺德仁孝皇帝靖康元年（金天会四年）
正月，丁卯朔，受群臣朝贺，退，诣龙德宫，贺道君皇帝。诏中外臣庶实封言得失。
金监军宗望使奏于金主曰： 自郭药师降，益知宋之虚实，请以为燕京留守。及董才降，益知宋之地里，请任以军事。 金主俱赐姓完彦氏，皆给以金牌。
戊辰，金宗弼取汤阴，攻浚州。内侍梁方平领兵在黄河北岸，敌骑奄至，仓卒奔溃。时南岸守桥者望见金人旗帜，烧断桥缆，陷没凡数千人，金兵因得不济。方平既遁，何灌军亦望风溃散，守兵在河南者无一人。
初，金人至邯郸，遣郭药师为前驱，付以千骑，药师求益，复以千骑与之。药师疾驰三百里，质明，遂至浚，具言州县无备。其后金人邀取金缯、暴掠宫禁事，皆药师导之也。
己巳，下诏亲征，令有司并依真宗幸澶渊故事。命吴敏为亲征行营副使，许便宜从事；兵部侍郎李纲、知开封府聂山为参谋官，团结兵马于殿前司。
诏 自今除授黜陟及恩数等事，并参酌祖宗旧制。 罢内外官司局所一百五处。
以吴敏知枢密院事，吏部尚书李棁同知枢密院事。
是日，闻浚州不守，夜漏二鼓，道君车驾东幸，出通津门。
硃勔放归田里。责王黼为崇信军节度使，永州安置。赐李彦死，仍藉其家赀。
庚午，以兵部侍郎李纲为尚书右丞、东京留守，同知枢密院李棁副之，聂山为随军转运使。
时从官以边事求见者，皆非时赐对。纲侍班延和殿中，适宰执奏事，议欲奉銮舆出狩襄、邓。纲语知东上閤门事硃孝庄曰： 有急切公事，欲与宰执廷辨。 孝庄曰： 旧例未有宰执未退而从官求对者。 纲曰： 此何时，而用例也！ 孝庄即具奏。诏引纲立于执政之末，因启奏曰： 闻诸道路，宰执欲奉陛下出狩避敌，果有之，宗社危矣。且道君皇帝以宗社之故传位陛下，今舍之而去，可乎？ 帝默然。白时中曰： 都城岂可以守？ 纲曰： 天下城池，岂复有如都城者？且宗庙、社稷、百官、万民所在，舍此欲何之？若能率励将士，慰安民心，岂有不可守之理！ 时内侍陈良弼领京城所，自内殿出奏曰： 京城楼橹创修，百未及一二。又，城东樊家冈一带，濠河浅狭，决难保守，愿详议之。 帝顾纲曰： 卿可同蔡懋、良弼往观，朕于此候卿。 纲诣东壁观城濠，回奏延和殿，帝顾问： 如何？ 纲曰： 城坚且高。楼橹诚未备，然所以守不在此。濠河唯樊家冈一带，以禁地不许开之，诚为浅狭，然可以精兵强弩据也。 帝顾大臣曰： 策将安出？ 皆默然。纲进曰： 今日之计，莫如整厉士马，声言出战，固结民心，相与坚守，以待勤王之师。 帝曰： 谁可将者？ 纲曰： 朝廷平日以高爵厚禄富养大臣，盖将用之于有事之日。今白时中、李邦彦等，虽书生未必知兵，然藉其位号，抚驭将士以抗敌锋，乃其职也。 时中厉声曰： 李纲莫能出战否？ 纲曰： 陛下不以臣为懦，傥使治军，愿以死报；第人微官卑，恐不足以镇服士卒。 帝问执政有何阙，赵野以尚书右丞对，时宇文粹中扈从东幸故也；帝即命除纲右丞。时宰执犹守避敌之议，纲曰： 臣今正谢，犹服绿，非所以示中外。 即时赐袍带并笏，纲服之以谢，且言： 方时艰难，臣不敢辞。 帝入，进膳，赐宰执食于崇政殿门外庑，再召对于福宁殿，去留之计犹未决也。乃命纲、棁为留守。纲力陈所以不可去之意，且言： 唐明皇闻潼关失守，即时幸蜀，宗社朝廷，碎于贼手，累年后仅能复之，范祖禹谓其失在于不能坚守以待勤王之师。今陛下初即大位，中外欣戴，四方之兵，不日云集，敌骑必不能久留。舍此而去，如龙脱于渊，车驾朝发而都城夕乱，虽臣等留守，何补于事！宗庙朝廷，且将丘墟，愿陛下审思之。 帝意颇回，而内侍王孝竭从旁奏曰： 中宫、国公已行，陛下岂可留此！ 帝色变，降榻曰： 卿等毋执，朕将亲往陕西，起兵以复都城，决不可留此！ 纲泣拜俯伏，以死请。会燕、越二王至，亦以固守为然，帝意稍定，即取纸，书 可回 二字，用宝，俾中使追还中宫、国公。顾谓纲曰： 朕今为卿留，治兵御寇，专以委卿。 纲受命，与棁同出，宿于尚书省。中夜，帝复遣中使谕宰执，欲诘旦决行。质明，纲入朝，见禁卫擐甲，乘舆服御，皆已陈列，六宫襆被将升车。纲厉声谓禁卫曰： 尔等愿以死守宗社乎？愿扈从以巡幸乎？ 皆呼曰： 愿以死守！ 纲出，与殿帅王宗濋等入见曰： 陛下已许臣留，今复戒行，何也？六军之父母妻子，皆在都城，岂肯舍去，万一中道散归，陛下孰与为卫？且敌骑已逼，彼知乘舆之去未远，以健马疾追，何以御之？ 帝感悟，始命辍行。纲传旨语左右曰： 上意已定，敢复有言去者斩！ 因出传旨，禁卫皆拜伏呼万岁。
辛未，御宣德门，百官将士班楼前起居。帝降辇劳问将士，命李纲、吴敏叙金人渝盟，欲危宗社，决策固守，各令勉厉之意，俾閤门官宣谕六军，将士皆感泣流涕，于是固守之议始决。赐诸军班直缗钱有差。命纲为亲征行营使，侍卫亲军马军都指挥使曹曚副之，置司于大晟府，辟置官属，赐银钱各百万，朝议、武功大夫以下及将校官诰宣贴三千道，许便宜从事。
太宰兼门下侍郎白时中罢，以李邦彦为太宰兼门下侍郎，张邦昌为少宰兼中书侍郎，赵野为门下侍郎，翰林学士承旨王孝迪为中书侍郎，同知枢密院事蔡懋为尚书左丞。
壬申，金人渡河。
遣使督诸路勤王兵入援。
太学生陈东上书曰： 臣窃知上皇已幸亳社，蔡京、硃勔父子及童贯等统兵二万从行。臣深虑此数贼遂引上皇迤逦南渡，万一变生，实可寒心。盖东南之地，沃壤数千里，其监司、州县官，率皆数贼门生，一时奸雄豪强及市井恶少，无不附之。近除发运使宋奂，是京子攸妻党；贯昨讨方寇，市恩亦众，兼闻私养死士，自为之备。臣窃恐数贼南渡之后，假上皇之威，振臂一呼，群恶响应，离间陛下父子，事必有至难言者。望速追数贼，悉正典刑；别选忠信可委之人，扈从上皇如亳，庶全陛下父子之恩以安宗庙。 帝然之。
癸酉，金宗望军至京城西北，屯牟驼冈。天驷监刍豆山积，异时郭药师来朝，得旨打球于其间，金人兵至，径趣其所，药师导之也。自金骑叩河，梁方平焚桥而遁，金人不得遽渡，取小舟能容数人者以济，凡五日，骑兵方绝，步兵犹未集也；旋济旋行，无复队伍。既据牟驼冈，获马二万匹，笑谓沈琯曰： 南朝可谓无人，若以一二千人宁河，我辈岂得渡哉？ 
是日，金人攻宣泽门，以火船数十顺流而下。李纲临城，募敢死士二千人，死布拐子城下，火船至，摘以长钩，投石碎之；又于中流排置杈木，及运蔡京家山石叠门道间，就水中斩获百馀人，迨旦始定。
自帝御楼之后，方治都城四壁守具，以百步法分兵备御，每壁用正兵万二千馀人，而保甲、居民、厢军之属不与焉。修楼橹，挂氈幕，安砲座，设弩床，运砖石，施燎炬，垂櫑木，备火油，凡防守之具毕备。四壁各以从官、宗室、武臣为提举官，诸门皆以中贵大小使臣分地而守。又团结马步军四万人为前后左右军，中军八千人，有统制、统领、将领、队将等，日肄习之。以前军居通津门外，护延丰仓，仓有豆粟四十馀万石，其后勤王之师集城外者，赖之以济。后军居朝阳门，占樊家冈，使金骑不敢近。而左、右、中军居城中以备缓急。自五日至八日，治战守之具粗毕，而敌兵抵城下矣。
以驾部员外郎郑望之充军前计议使，亲卫大夫高世则副之。望之奉命即行，少顷，金亦遣吴孝民来，举鞭与望之遥相揖，约孝民至城西相见。是夜，望之等缒城下，入何灌帐中。孝民亦至，言欲割大河为界，副以犒军金帛。望之与辩论之久，孝民不答，遂与望之俱来。
甲戌，望之入奏使事，退，引见金使孝民，言愿遣亲王、宰相到军前议和，帝顾宰执，未有对者。李纲请行，帝不许，命李棁奉使，望之、世则副之。宰执退，纲独留，问所以不遣之旨。帝曰： 卿性刚，不可以往。 纲对曰： 敌气太锐，吾大兵未集，固不可以不和。然所以和者得策，则中国之势遂安；不然，祸患未已。宗社安危，在此一举。李棁柔懦，恐误国事。 因言： 敌人贪婪无厌，又有燕人狡狯以为之谋，必且张大声势，过有邀求。如朝廷不为之动，措置合宜，彼当戢敛而退。若朝廷震惧，一切与之，彼知中国无人，益肆凯觎，忧未已也。 
纲既退，棁与望之再对，帝许增岁币三五百万两，免割地。次论及犒军，许银三五百万两。又命棁押金一万两及酒果赐宗望。
使人至，宗望南向坐见之，遣燕人王汭等传道语言，谓： 都城破在顷刻，所以敛兵不攻者，为赵氏宗社也。议和所须犒师金银绢采各以千万计，马驼驴骡之属各以万计。尊其国主为伯父，凡燕、云之人在汉者悉归之。割太原、中山、河间三镇之地，又以亲王、宰相为质。 棁等不敢有言，第曰： 有皇帝赐到金万两及酒果。 宗望令吴孝民受之。夜，宿孳生监，金人遣萧三宝努等来言： 南朝多失信，须一亲王为质；割地必以河为界。 望之但许增岁币三百万，三宝努不悦而退。
是日，金人移壁开远门。
以吏部尚书唐恪同知枢密院事。
乙亥，李纲方入对，外报敌攻通天、景阳门一带甚急。帝命纲督将士捍御，纲请禁卫班直善射者千人以从。敌方渡壕，以云梯攻城，班直乘城射之，皆应弦而倒，将士无不贾勇，近者以手砲、檑木击之，远者以神臂弓射之，又远者以床子弩坐砲及之。而金人有乘筏渡壕而溺者，有登梯而坠者，有中矢石而踣者，纷纷甚众。又募壮士数百人缒城而下，烧云梯数十座，斩获酋首数十级。敌又攻陈桥、封丘、卫州等门，矢集城上如胃毛，纲登城督战，帝遣中使劳问，手札褒谕，给内库酒、银碗、采绢等以颁将士，人皆欢呼。自卯至未、申间，杀获凡数千，乃退。武泰军节度使何灌死之。
金游骑四出，抄掠畿县，唯东明、太康、壅丘、扶沟、鄢陵仅存。金人耻小邑不破，再益骑三千，急攻东明，京东将董有邻率众拒之，斩首十馀级。
郑望之等在金营，宗望约见之，引李鄴、沈琯于其坐后，需金五百万两，银五千万两，牛马万匹，表缎百万匹，割太原、中山、河间三镇地，并宰相、亲王为质。出玉带、玉篦刀、名马各一，遣萧三宝努、耶律忠、王汭来献，夜，到驿。棁、望之入对福宁殿，具奏所言，帝令与大臣言之。
是日，燕山都监武汉英、知信德府杨信功及李鄴、沈琯等并归自敌营。
丙子，避正殿，减常膳。
诏括借私家金银，有敢隐庇转藏者，并行军法；倡优则籍其财。得金二十万两，银四百万两，而民间已空。
中书省言： 中山、太原、河间府并属县及以北州军，已于誓书议定交割，如有不肯听从之处，即将所毘州府令归金国。 从之，命降诏三镇。
时肃王枢及康王构居京师，帝退朝，康王入，毅然请行，曰： 敌必欲亲王出质，臣为宗社大计，岂应辞避！ 即以为军前计议使，张邦昌、高世则副之。诏称金国加大字，命引康王诣殿阁，见宰执。李棁曰： 大金恐南朝失信，故欲亲王送至河耳。 王正色曰； 国家有急，死亦何避！ 闻者悚然。
丁丑，宰执进呈金人所须之目，李纲力争，谓： 犒师金币，其数太多，虽竭天下之财且不足，况都城乎？太原、河间、中山，国家屏蔽，号为三镇，其实十馀郡地塘泺险阻皆在焉，割之何以立国！又保塞，翼祖、顺祖、僖祖陵寝所在，子孙奈何与人！至于遣使，宰相当往，亲王不当往。今日之计，莫若择使姑与之议所以可不可者，金币之数，令有司会计。少迟数日，大兵四集，彼以孤军深入重地，势不能久留，必求速归，然后与之盟，则不敢轻中国，而和可久也。 宰执议不合，纲因求去，帝慰谕曰： 卿第出治兵，益固城守，此事当徐议之。 纲复曰： 金人所须，宰执欲一切许之，不过欲脱一时之祸，它日付之何人？陛下愿更审处，恐后悔无及。 帝不听，即以誓书授李鄴往。纲尚留三镇诏书不遣，冀少迟延，以俟勤王兵集，徐为后图也。
庚辰，张邦昌从康王诣金营，自午至夜分始达。
时勤王之师踵至，日或数万人，四壁各置统制官纠集，给刍粮，授器甲，立营寨，团队伍，皆行营司主之。
辛巳，道君幸镇江。
以兵部尚书路允迪佥书枢密院事。
金人破阳武县，知县蒋兴祖死之。兴祖，宜兴人也。
壬午，大风走石，竟日乃止。
统制官马忠以京西募兵至，遇金人于顺天门外，乘势击之，杀获甚众。范琼将万骑自京东来，营于马监之侧，王师稍振。
初，勤王兵未集，金人气骄甚，横行诸邑，旁若无人。至是始惧，游骑不敢旁出。自京城以南，民稍奠居矣。
甲申，省廉访使者官，罢钞旁定贴钱及诸州免行钱，以诸路赡学户绝田产归常平司。
丁亥，河北、河东路制置使种师道，武安军承宣使姚平仲，以泾原、秦凤兵至。
初，师道被诏勤王，闻命即行，过姚平仲，有步骑七千与之俱。比至洛阳，闻宗望已屯京城下，或言敌势方锐，愿少驻汜水以谋万全。师道曰： 吾兵少，若迟回不进，形见情露，只取辱耳。今鼓行而前，彼安能测我虚实。都人知吾来，士气自振，何忧敌哉 ！ 揭榜沿道，言种少保领西兵百万来，遂趋汴水南，径逼金营。金人惧，徙砦稍北，敛游骑，但守牟驼冈，增垒自卫。
时师道年高，天下称为老种。帝闻其至，喜甚，开安上门，命李纲迎劳。时已议和，入见，帝问曰： 今日之事，卿意如何？ 对曰： 金人不知兵，岂有孤军深入人境而能善归乎！ 帝曰； 业已讲和矣。 对曰： 臣以军旅之事事陛下，馀非所敢知也。 
李纲言于帝曰： 勤王之师渐集，兵家忌分，非节制归一不能济，愿敕师道、平仲两将听臣节制。 帝不听，曰： 师道老而知兵，且职位已高，与卿同官，替曹矇可也。 于是别置宣抚使，令师道为之，以平仲为都统制。应四方勤王兵，并隶宣抚司，又拨前后军之在城者属之，而行营司所统者，独左、右、中军而已。帝屡申饬两司不得侵紊，而节制既分，不相统壹，宣抚司所欲行者，往往托以机密，不复关报，自是权始分。
辛卯，开封府言： 故太傅王黼，行至雍丘县南二十里辅固村，为盗所杀，百姓遂谓之负国村。 诏籍其赀。小人乘隙争入黼第，掠取绢七千馀匹，钱三十馀万缗，四壁荡然。
先是吴敏、李纲请诛黼，事下开封府聂山，山方挟宿怨，遣武士戕之民家。帝以初即位，难于诛大臣，托言盗杀之。议者以不正天讨为失刑云。
癸亥，大雾四塞。
李纲、李邦彦、吴敏、种师道、姚平仲、折彦质同对于福宁殿，议所以用兵者。纲奏曰： 金人张大其势，然兵实不过六万，又大半皆奚、契丹、渤海部落。吾勤王之师集城下者二十馀万，固已数倍之矣。彼以孤军入重地，犹虎豹自投槛阱中，当以计取之，不可与角一旦之力。为今之策，莫若扼关津，绝粮道，禁抄掠，分兵以复畿北郡邑，俟彼游骑出则击之，。以重兵临敌营，坚壁勿战，如周亚夫所以困七国者，待其粮尽力疲，然后以将帅檄取誓书，复三镇，纵其北归，中渡而后击之，此必胜之计也。 帝然之。
甲午，太学生陈东言： 昨闻道路之言曰：高杰近收其兄俅、伸等书，报上皇初至南京，不欲前迈，复为蔡京、童贯、硃勔等挟之而去。迨至泗州，又诈传上皇御笔，令高俅守御浮桥，不得南来，遂挟上皇渡淮以趋江、浙。斥回随驾卫士，至于攀望恸哭，童贯遂令亲兵引弓射之，卫士中矢而踣者凡百馀人。闻俅父子兄弟在旁，仅得一望上皇，君臣相顾泣下，意若有所言者。而群贼之党，遍满东南，皆平时阴结以为备者，一旦乘势窃发，控持大江之险，东南郡县必非朝廷有，陛下何为尚不忍于此？得非梁师成阴有营谋而然邪？师成威声气焰，震灼中外。国家至公之选，无如科举之取士，而师成乃荐其门吏使臣储宏，廷试赐第，仍令备役。宣和六年春，亲第进士，其中百馀人，皆富商豪子，每名所献至七八千缗。又创置北司以聚不急之务，专领书艺局以进市井游手无赖之辈。滥恩横赐，糜费百端。师成之恶如此，而至今不去，群贼倚为奥援，陛下虽欲大明诛赏，胡可得哉！ 
乙未，诏暴师成朋附王黼之罪，责授彰化军节度副使，遣使臣押赴贬所；行至八角镇，赐死。
初，王黼尝为郓王楷阴画夺宗之计，师成力保护太子，得不动摇。及道君东幸，嬖臣多从以避罪，师成自以旧恩留京师。至是陈东疏其罪，布衣张炳亦以为言，遂贬死。
帝以金人索金银数至多，欲取禁中珠玉以充折，令聚置宣和殿。是日，李棁、郑望之入对，命阅所列珠玉，悉津至金营。
二月，丁酉朔，李棁、郑望之至金营，金人先遣棁归。是夜，宣抚司都统制姚平仲率步骑万人劫金营，以败还。
初，种师道以 三镇不可弃，城下不可战。朝廷固坚守和议，俟姚古来，兵势益甚，然后使人往谕金人，以三镇系国家边要，决不可割，宁以其赋入增作岁币，庶得和好久远。如此三两返，势须逗留半月。重兵密迩，彼必不敢远去劫掠。孳生监粮草渐竭，不免北还，俟其过河，以骑兵尾袭。至真定、中山两镇，必不肯下。彼腹背受敌，可以得志。 会李纲主平仲之谋，师道言卒不用。平仲，古之养子也。帝以其骁勇，屡召对内殿，赐予甚厚，许以成功当受节钺。平仲议欲夜叩金营，生擒宗望，奉康王以归，而其谋泄，金先事设备，故反为所败。金人以是责康王，张邦昌恐惧涕泣，王不为动。
李纲会行营左右军将士，质明，出景阳门，与金人鏖战于幕天坡，斩获甚众。复攻中军，纲亲率将士以神臂弓射却之。
师道复言： 劫寨已误，然兵家亦有出其不意者。今夕再遣兵分道攻之，亦一奇也。如犹不胜，然后每夕以数千人扰之，不十日，敌人遁矣。 李邦彦等畏懦不能用。
帝满意平仲必成功，既而失利，宰执台谏交言西兵勤王之师及亲征行营司兵为敌所歼，无复存者，帝大惊，有诏不得进兵。遂罢纲尚书右丞、亲征行营使，以蔡懋代之。因废行营使司，止以守御使总兵事，盖欲罪纲以谢敌也。
己亥，李纲诣崇政殿求对，既至殿门，闻罢命，乃退处浴堂待罪。蔡懋会问，行营司兵所失才百馀人，而西兵及勤王之师折伤千馀人，馀并如故。是夕，帝降亲笔劳纲，赐白金五百两，钱五十万，且令吴敏谕复用之意，纲感泣以谢。
宗望遣王汭来问举兵之故。辛丑，遣资政殿大学士宇文虚中、知东上閤门事王俅使金军。
时虚中闻京师急，驰归，收拾散卒，得东南军兵二万人，以便宜起李邈领之，令驻汴河。会姚平仲失利，援兵西来者皆溃，虚中缒而入城。帝欲遣使辩劫营非朝廷意，且将加罪其人，仍就迎康王。大臣皆不欲行，虚中承命，慨然而往。
是日，太学生陈东率诸生数百人伏宣德门下，上书曰： 李纲奋勇不顾，以身任天下之重，所谓社稷之臣也。李邦彦、白时中、张邦昌、赵野、王孝迪、蔡懋、李棁之徒，庸缪不才，忌嫉贤能，动为身谋，不恤国计，所谓社稷之贼也。陛下拔纲为执政，中外相庆；而邦彦等疾如仇雠，恐其成功，因缘沮败，归罪于纲。夫一胜一负，兵家常势，岂可遽以此倾动任事之臣！且邦彦等必欲割地，曾不思河北实朝廷根本，无三关、四镇，是弃河北也。弃河北，朝廷能复都大梁乎！又不知割地之后，邦彦等能保金人不复改盟否也？窃思敌兵南向，大梁不可都，必将迁而之金陵，则自江以北，非朝廷有。况金陵正虑童贯、蔡攸、硃勔等往生变乱，虽欲迁而都之，又不可得，陛下将于何地奠宗社邪？邦彦等不为国家长久计，又欲沮纲成谋以快私愤。罢命一传，兵民骚动，至于流涕，咸谓不日为敌擒矣。罢纲非特堕邦彦等计中，又堕敌计中也。乞复用纲而斥邦彦等，且以阃外付种师道。宗社存亡，在此一举！ 
书奏，军民不期而集者数万人。会邦彦退朝，众数其罪，嫚骂，且欲殴之，邦彦疾驱以免。帝令中人传旨，可其奏。有欲散者，众哄然曰： 安知非伪邪？须见李右丞、种宣抚复用乃退。 吴敏传宣云： 李纲用兵失利，不得已罢之，俟金人稍退，令复职。 众犹莫肯去，方挝坏登闻鼓，喧呼动地。开封尹王时雍至，谓诸生曰： 胁天子可乎？胡不退？ 诸生应之曰： 以忠义胁天子，不愈于以奸佞胁之乎？ 复欲前殴之，时雍逃去。殿帅王宗濋恐生变，奏帝勉从之。帝乃遣耿南仲号于众曰： 已得旨宣李纲矣。 内侍硃拱之宣纲后期，众脔而磔之，并杀内侍数十人。纲惶惧入对，泣拜请死。帝即复纲右丞，充京城四壁守御使，纲固辞，帝不许，俾出外宣谕，众又愿见种师道，诏促师道入城弹压。师道乘车而至，众褰帘视之曰； 果我公也！ 始相率声喏而散。
壬寅，追封范仲淹魏国公，赠司马光太师，张商英太保。除元祐学术党籍之禁。
废苑囿宫观可以与民者。
诏诛士民杀内侍为首者，禁伏阙上书。王时雍欲尽致太学诸生于狱，人人惴恐。会朝廷将用杨时为祭酒，遣聂昌诣学宣谕，然后定。昌，即山也，帝尝以其有周昌抗节之义，故改名昌。
癸卯，以著作佐郎沈晦从皇弟肃王枢使金军。
以徐处仁为中书侍郎，宇文虚中签书枢密院事。蔡懋罢。
乙巳，康王及宇文虚中、张邦昌还自金营。
宗望欲退师，遣韩光裔来告辞。帝遣虚中赍李纲所留割三镇诏书以往。初，金人攻城，蔡懋禁不得辄施矢石，将士积愤。及李纲复用，下令能杀敌者厚赏，众无不奋跃，金人稍有惧心。既得三镇诏书，又萧王为质，遂不俟金币数足，引兵北去。京师解严。
种师道请乘金人半济击之，帝不许。师道曰： 异日必为中国患。 御史中丞吕好问言于帝曰： 金人得志，益轻中国，秋冬必倾国复来，御敌之备，当速讲求。 不听。
丙午，以康王构为太傅、静江、奉宁军节度使。
省明堂班朔布政官。
丁未，日有两珥。
戊申，赦天下。诏谕士民： 自今庶事并遵用祖宗旧制，凡蠹国害民之事，一切寝罢。 
遣王俅使金军迎肃王。
己本，罢宰执兼神霄、玉清、万寿宫使。
诏用祖宗故事，择武臣得军心者为同知、佥书枢密院，边将有威望者为三衙。
以金人讲和，诏： 官民昔尝附金而复归本朝者，各还其乡国。 
李纲言： 澶渊之役，虽与辽人盟约，及其退也，犹遣重兵护送之，盖恐其无所忌惮，肆行掳掠故也。金人之去三日矣，初谓其以船筏渡河，今系桥济师，一日而毕。盍遣大兵用澶渊故事护送之！ 帝可其请。于是分遣将士，以卒万馀数道并进，且戒诸将度便利，可击即击之。将士受命，踊跃以行。而宰相咎纲尽遣城下兵追敌，恐仓卒无措，急征诸将。已追及金人于邢、赵间，遽得还师之命，无不扼腕。比纲力争复追，而将士解体矣。
庚戌，李邦彦罢。以张邦昌为太宰兼门下侍郎，吴敏为少宰兼中书侍郎，李纲知枢密院事，耿南仲为尚书左丞，李棁为尚书右丞。
辛亥，诏： 监察御史言事，如祖宗法。 
宇文粹中罢知江宁府。
癸丑，种师道罢为中太一宫使。
中丞许翰言师道名将，沈毅有谋，不可使解兵柄。帝谓其老，难用，翰曰： 秦始皇老王翦而用李信，兵辱于楚，汉宣帝老赵充国而卒能成金城之功。自吕望以来，以老将收功者，难一二数。师道智力未衰，虽老，可用也。 帝不纳。翰又言： 金人此去，存亡所系，当令一大创，使失利去，则中原可保，四夷可服。不然，将来再举，必有不救之患。宜遣师道邀击之。 帝亦不听。
始，帝使翰见师道，师道不语，翰曰： 国家有急诏，许来访所疑，公勿以书生之故不肯言。 师道乃曰： 我众彼寡，但分兵结营，控守要地，使彼粮道不通，坐以持久，可破也。 翰深服之。
癸丑，泽州言金宗翰兵次高平。
初，宗翰闻宗望议和，亦遣人来索赂，宰相以勤王兵大至，拘其使而不与。宗翰怒，乃分兵破忻、代，折可求以麟府兵，刘光世以鄜延兵援河东，皆为所败，遂围太原，月馀不能下。适平阳义军叛去，攻破威胜军，遂引金人入南北关，破隆德府，知府张确、通判赵伯臻、司录张彦遹死之。确，邠州宜禄人。初，道君即位，应诏上书言十事，乞诛大奸，退小人，进贤能，开禁锢，起老成，擢忠鲠，息边事，修文德，广言路，容直谏。及守隆德，闻金人南下，表言： 河东天下根本，无河东，岂特秦不可守，汴亦不可都矣。若得秦兵十万人，犹足以抗敌。 书累上，不报。金兵至，确乘城固守。金人知城中无备，谕使降，确曰： 确守土臣，当以死报国，头可断，腰不可屈也！ 乃战而死。
金人次高平，举朝震惧。命统制官郝怀将兵一万屯河阳，扼太行、琅车之险，以种师道为河北宣抚使，驻滑州，以姚古为制置使，总兵援太原，以种师中为制置副使，援中山、河间诸郡。
赠右正言陈瓘为右谏议大夫。
甲寅，侍御史孙觌言： 蔡京四任宰相，前后二十年，挟继志述事之名，建蠹国害民之政，祖宗法度，废移几尽。托丰亨豫大之说，倡穷奢极侈之风，而公私蓄积，扫荡无馀。立御笔之限以阴坏封驳之法，置曲学之科以杜塞谏争之路。汲引群小，充满要涂，禁锢忠良，悉为朋党。闺门混浊，父子喧争。厮役官为横行，媵妾封为大国。欺君罔上，挟数任情。书传所记老奸巨恶，未有如京比者。上皇屡因人言，灼见奸状，凡四罢免，而凶焰益肆，复出为恶。怨气充塞，上干阴阳；人心携离，上下解体。于是敌人乘虚鼓行，如蹈无人之境。陛下赫然威断，贬斥王黼等，大正典刑，如京之恶，岂可独贷！ 又言： 方王师之伐北也，童贯、蔡攸为宣抚，提数十万之师，挫于残辽；淹留弥岁，卒买空城，乃以恢定故疆，冒受非常之宠。萧后纳款，其使韩昉见贯、攸于军中卑辞祈哀，欲损岁币以复旧好，此安危之机也；乃叱昉使去，昉大呼于庭，告以必败。今数州之地，悉非我有，而国用民力，从而竭矣。迨金人结好，则又招纳叛亡，反复卖国，造怨结祸，使敌人因以藉口。前年秋，贯以重兵屯太原，欲取云中之地，卒无尺寸功。去年冬，贯复出太原，金人入塞，贯实促之。攸见边报警急，贯遁逃以还，漫不经意，玩兵纵敌，以至于此。迨敌人长驱，震惊都邑，贯、攸一旦携金帛尽室远去，曾无同国休戚之意。贯、攸之罪，上通于天。愿陛下早正典刑，以为乱臣贼子之戒！ 诏： 责授京守秘书监、分司南京，致仕，河南府居住；贯左卫上将军，致仕，池州居住；攸太中大夫、提举亳州朋道宫。 
丙辰，有二流星，一出张宿入浊没，一出北河入轸。
辛酉，梁方平坐弃河津伏诛。
门下侍郎王孝迪罢。
命给事中王云等使金。
乙丑，御殿，复膳。
丙寅，下哀痛之诏于陕西、河东。
章贯等从道君南幸，闻都城受围，乃止东南邮传及勤王之师。道路籍籍，言贯等为变，朝廷议遣聂昌为发运使，往图之。李纲曰： 使昌所图果成，震惊太上，此忧在陛下。万一不果，是数人者，挟太上于东南，求剑南一道，陛下将何以处之？莫若罢昌之行，请于太上，去此数人，自可不劳而定。 帝从之。
是月，海滨王家奴诬其主欲亡去，金主命诛其首恶，馀悉杖之。
三月，丁卯朔，遣徽猷阁待制宋焕奉表道君皇帝行宫。
诏侍从言事。
诏： 非三省、枢密使所奉旨，诸司不许奉行。 
罢川路岁所遣使。
戊辰，李棁罢为鸿庆宫使。
己巳，张邦昌罢为中太一宫使。
以徐处仁为太宰兼门下侍郎，唐恪为中书侍郎，翰林学士何为尚书右丞，御史中丞许翰同知枢密院事。
帝尝问处仁割三镇是否，处仁言不当弃，与吴敏议合。敏荐处仁可相，遂拜太宰。
时进见者多论宣和间事，恪言于帝曰： 革弊当以渐，宜择今日之所急者先之。而言者不顾大体，至毛举前事以快一时之愤，岂不伤太上之心哉！京、攸、贯、黼之徒，既从窜斥，姑可已矣。它日边事既定，然后白太上，请下一诏，与天下共弃之，谁曰不可！ 帝曰： 卿论甚善，为朕作诏书，以此意布告在位。 
庚午，佥书枢密院事宇文虚中罢，知青州，以言者劾其议和之罪也。
癸酉，命赵野为道君皇帝行宫奉迎使。
丙子，改撷景园为宁德宫。
录司马光后。
壬午，诏曰： 朕承道君皇帝付托之重，十有四日，金人之师已及都城。大臣建言捐金帛，割土地，可以纾祸。赖宗社之灵，守备弗缺，久乃退师。而金人要盟，终弗可保。今肃王渡河北去未还，宗翰深入南破隆德，未至三镇，先败元约，及所过残破州县，杀掠士女。朕夙夜追咎，何痛如之！已诏元主和议李邦彦，奉使许地李棁、李鄴、郑望之，悉行罢黜，又诏种师道、姚古、种师中往援三镇。朕唯祖宗之地，尺寸不可与人，且保塞陵寝所在，誓当固守，不忍陷三镇二十州之民，以偷顷刻之安。与民同心，永保疆土，播告中外，使知朕意，仍札与三镇帅臣。 
种师中以兵渡河，上言： 宗翰在泽州，臣欲由邢、相间捷出上党，捣其不意，当可以逞。 朝廷疑不用。
宗望攻中山、河间，两镇皆固守不下。师中因进兵以逼之，宗望遂北还。
癸未，遣李纲迎道君皇帝于南京，以徐处仁为礼仪使。
时用事者言道君将复辟于镇江，人情危骇。既而太上皇后先还，或谓后将由端门入直禁中，内侍辈颇劝帝严备，帝不从。既而道君还至南京，以书问改革政事之故，且召吴敏、李纲。或虑道君意不可测，纲曰： 此无它，不过谷知朝廷事耳。 纲诣行宫，具道： 皇帝圣孝思慕，请陛下早还京师。 道君询近日都城攻围守御次序，具以实对。道君曰： 敌退，师方在河，何不邀击？ 纲曰： 以肃邸在敌营故。 道君曰： 为宗社计，岂复论此！ 因及行宫止递角等事，纲曰： 当时恐金人知行宫所在，非有它也。 因言： 皇帝每得诘问之诏，辄忧惧不食。臣窃譬之，家长出而强寇至，子弟之任家事者，不得不从宜措置。长者但当以其能保田园大计而慰劳之，苟诛及细故，则为子弟者何所逃其责邪！皇帝传位之初，适当强敌来侵，不得不小有变更。陛下回銮，臣谓宜有以大慰皇帝之心，勿问细故可也。 道君感悟，出玉带、金鱼、象简赐纲，且曰： 卿捍守宗社有大功，若能调和父子间，使无疑阻，当遂垂名青史。 纲还，具言道君意，帝始释然。
金使尼楚赫围太原，宗翰还西京。宗望罢常胜军，给还燕人田业，命将士分屯安肃、雄、霸、广信之境。
乙酉，迎道君皇帝于宜春苑，太后入居宁德宫。
丙戌，知中山府詹度为资政殿大学士，知太原府张孝纯、知河间府陈遘并为资政殿学士，知泽州高世由直龙图阁，赏城守之劳也。
丁亥，朝于宁德宫。诏： 扈从行宫官吏，候还京日，优加赏典；除有罪之人，迫于公议已行遣外，馀令台谏勿复用前事纠言。 
庚寅，姚古复隆德府；辛卯，复威胜军。
壬辰，有流星出紫微垣。
甲午，以户部侍郎钱盖为陕西制置使。
监察御史胡舜陟言： 陛下践阼之初，放硃勔于田里，天下称颂。然典刑未正，士论籍籍。 诏： 勔安置广南，籍没其财产。 
命陈东初品官，赐同进士出身。东辞不拜而归。
乙未，诏： 金归朝官民，未发遣者止之。 
左司谏陈公辅奏乞窜逐蔡京以慰天下公议。制： 京责授崇信军节度副使，德安府安置；子攸前去省侍。 
夏，四月，戊戌，夏人破镇威城，摄知城事硃昭阖门死之。昭，府谷人也。
初，金宗翰遣使夏国，许割天德、云内、金肃、河清四军及武州等八馆之地，约攻麟州，以牵河东之势。夏人遂渡河，取四军八馆之地，因攻镇威城。昭力战而败，乃尽杀其妻子，纳尸井中，复帅士搏战死，城遂破。既而金将希尹以数万骑阳为出猎，奄至天德，逼逐夏人，悉夺有其地。夏人请和。金人执其使。
己亥，道君皇帝至自南京，帝迎于都门。
道君将至，宰执进迎奉仪注。耿南仲议欲屏道君左右，车驾乃进。李纲言： 天下之理，诚与疑、明与暗而已。自诚明推之，可至于尧、舜；自疑暗推之，其患有不可胜言者。耿南仲不以尧、舜之道辅陛下，乃暗而多疑。 南仲怫然曰： 臣适见左司谏陈公辅，乃为李纲结士民伏阙者，乞下御史置对。 帝愕然。纲曰： 臣与南仲所论，国事也，南仲乃为此言！愿以公辅事下吏。 因求去，帝不允。
壬寅，朝于龙德宫。
癸卯，立长子谌为皇太子。
以耿南仲为门下侍郎。
乙巳，置《春秋》博士。
戊申，置详议司于尚书省，讨论祖宗法度。
己酉，乾龙节，群臣上寿于紫宸殿。
庚戌，门下侍郎赵野罢。
壬子，知应天府杜充改知隆德府。
金宗望遣贾霆、冉企弓与王俅俱来。时俅至中山望都县，追及肃王。宗望以三镇未下，复令王回，故遣霆等来议。
癸丑，诏开经筵。
封太师、沂国公郑绅为乐平郡王。
御史中丞陈过庭言： 蔡京、王黼、童贯，造为乱阶，均犯大恶，然窜殛之刑，独加于黼，而京、贯止于善地安置，罪同罚异。 乃诏： 京移衡州安置；贯责授昭化军节度副使，郴州安置。 
臣僚又言： 硃勔父子，皆衡州一处安置，典刑未正。 诏： 勔移韶州羁管，子汝贤、侄汝楫等并各州居住。 
令吏部稽考庶官，凡由杨戬、李彦之公田，王黼、硃勔之应奉，童贯西北之师，孟昌龄河防之役，夔、蜀、湖南之开疆，关陕、河东之改币，及近习所引，献颂可采，特赴殿试之流，所得爵赏悉夺之。
甲寅，种师道加太慰、同知枢密院事、河北、河东路宣抚使。
乙卯，诏： 自今假日特坐，百司毋得休务。 
丙辰，诏： 有告奸人妄言金人复至以恐动居民者，赏之。 
己未，复以诗赋取士，禁用《庄》、《老》及王安石《字说》。
户部尚书梅执礼、礼部侍郎邵溥、中丞吕好问、中书舍人胡安国合奏： 享言动可以师法，器识可以任大，乞擢用之。 不报。
壬戌，诏： 亲擢台谏官，宰执勿得荐举，著为令。 
追政和以来道官、处士、先生封赠奏补等敕书。
癸亥，诏： 蔡京、童贯、硃勔、蔡攸等，久稽典宪，众议不容。京可移韶州，贯移英州，勔移循州，攸责授节度副使、永州安置，勔子孙分送湖南。 
甲子，令在京监察御史、在外监司、郡守及路分钤辖已上，举曾经边任或有武勇、可以统众出战者，人二员。
东兵正将古沆与金人战于交城县，死之。
乙丑，诏： 三衙并诸路帅司，各举谙练边事、智勇过人，并豪俊奇杰、众所推服、堪充统制将领者，各五名。 
五月，丙寅朔，朝于龙德宫，令提举官日具太上皇帝起居平安以闻。
丁卯，诏天下： 有能以财谷佐军者，有司以名闻，推恩有差。 
戊辰，国子祭酒杨时上言： 蔡京用事二十年，以继述神宗为名，实挟王安石以图身利，故推尊安石，加以王爵，配享孔子庙庭。今日之祸，实安石有以启之。安石挟管、商之术，饰六艺以文奸言，变乱祖宗法度。当时司马光已言其为害当见于数十年之后，今日之事，若合符契。其著为邪说，以涂学者耳目而败坏其心术者，不可缕数。姑即一二事明之：昔神宗尝称美汉文不作露台，安石乃言： 陛下若能以尧、舜之道治天下，虽竭天下以自奉不为过。 曾不知尧、舜茅茨、土阶，则竭天下以自奉者，必非尧、舜之道。其后王黼、硃勔以应奉花石竭天下之力，实安石自奉之说启之也。其释《凫鹥》之末章，则谓 以道守成者，役使群众，泰而不为骄；宰制万物，费而不为侈。 《诗》之所言，正谓能持盈，则神祗祖考安乐之而无后艰耳，安石独倡为此说，以启人主之侈心。后蔡京辈遂轻费妄用，以侈靡为事。安石邪说之害如此，伏望追夺王爵，毁去配享之像，使邪说淫词不为学者之惑。 疏奏，诏罢安石配享，降居从祀之列。
时诸生习用王氏之学以取科第，忽闻时言，目为邪说，群论籍籍。于是中丞陈过庭、谏议大夫冯澥上疏诋时，乃罢时祭酒，诏改给事中。时力辞，遂以徽猷阁待制致仕。时居九十日，凡所论列，皆切于世道，而其大者，则辟王氏，排和议，论三镇不可弃云。
辛未，监察御史余应求，坐言事迎合大臣罢，知卫州。
甲戌，曲赦河北路。
丁丑，制置副使种师中，与金人战于榆次县，死之。
时太原围不解，诏师中由井陉与姚古掎角。师中进次平定军，乘胜复寿阳、榆次等县，留屯真定。宗翰之还西京也，留兵分就畜牧，觇者以为将北走，告于朝。许翰信之，数遣使趣师中出战，责以逗挠。师中叹曰： 逗挠，兵家大戮也。吾结发从军，今老矣，忍受此为罪乎！ 即日办严，约姚古及张灏俱进，而辎重赏犒之物皆不暇从行。师中抵寿阳之石坑，为金将完颜和尼所袭，五战三胜，回趋榆次，至杀熊岭，去太原百里。姚古将兵至威胜，统制焦安节妄传宗翰将至，故古与灏皆失期不会。师中兵饥甚，敌知之，悉众攻右军，右军溃，而前军亦奔。师中独以麾下死战，自卯至巳，士卒发神臂弓射退金人，而赏赉不及，皆愤怨散去，所留才百人。师中身被四创，力疾斗死。师中老成持重，为时名将。既死，诸军无不夺气。金乘胜进兵迎古，遇于盘陀，古兵溃，退保隆德。事闻，赠师中少师。
己卯，开府仪同三司高俅卒，诏追削其官。
辛巳，损太官日进膳。
甲申，罢详议司。
壬辰，诏天下举习武艺兵书者。
乙未，诏姚古援太原。
六月，丙申朔，以道君皇帝还朝，御紫宸殿，受群臣朝贺。
高丽国王王楷称籓于金。
诏谏官极论得失。右正言崔匽上疏曰： 诏书令谏臣直论得失以求实是。臣以为数十年来，王公卿相，皆自蔡京出，要使一门生死则一门生用，一故吏逐则一故吏来，更持政柄，无一人立异，无一人害己者，此京之本谋也，安得实是之言闻于陛下哉！而谏议大夫冯澥近上章曰： 士无异论，太学之盛也。 澥尚敢为此奸言乎！王安石除异己之人，著《三经》之说以取士，天下靡然雷同，陵夷至于大乱，此无异论之效也。京又以学校之法驭士人，如军法之驭卒伍，一有异论，累及学官，若苏轼、黄庭坚之文，范镇、沈括之杂说，悉以严刑重赏禁其收藏，其苛锢多士，亦已密矣，而澥犹以为太学之盛，欺罔不已甚乎！章惇、蔡京，倡为绍述之论以欺人主。绍述一道德而天下一于谄佞，绍述同风俗而天下同于欺罔，绍述理财而公私谒，绍述造士而人材衰，绍述开边而塞尘及阙矣。元符应诏上书者数千人，京遣腹心考定之，同己为正，异己为邪；澥与京同者也，故列于正。京之术破坏天下已极，尚忍使其馀蠹再破坏邪！京奸邪之计，大类王莽，而朋党之众，则又过之。愿斩之以谢天下！ 初，匽以上书邪等屏去十馀载，及帝即位，起为右正言。至是极论时政，忽得挛疾，不能行，固求去，乃予祠，命下而卒。
戊戌，令中外举文武官才堪将帅者。
以知枢密院事李纲为河北、河东路宣抚使，援太原。
京师自金兵退，上下恬然，置边事于不问。纲独以为忧，上备边御敌八策，不见听用，每有议，复为耿南仲等所沮。及姚古、种师中败溃，种师道以病丐归，南仲等请弃三镇，纲言不可。乃以纲为宣抚使，刘韐副之，以代师道；又以解潜为制置副使，以代姚古。纲言： 臣书生，实不知兵，在围城中，不得已为陛下料理兵事。今使为大帅，恐误国事。 因拜辞，不许。退而移疾，坚乞致仕，章十馀上，亦不允。台谏言纲不可去朝廷，帝以其为大臣游说，斥之。或谓纲曰： 公知所以遣行之意乎？此非为边事，欲缘此以去公，则都人无辞耳。公不起，上怒且不测，奈何？ 许翰复书 杜邮 二字以遗纲。纲不得已受命，帝手书《裴度传》以赐之。纲言寇攘外患可除，小人在朝难去，因书裴度论元稹、魏洪简章疏以进。时宣抚司兵仅万二千人，纲请银绢钱各百万，仅得二十万。庶事皆未集，纲乞展行期，御批以为迁延拒命，趣召数四。纲入对，帝曰： 卿为朕巡边，便可还朝。 纲曰： 臣之行，无复还理。臣以愚直不容于朝，使既行之后，无有沮难，则进而死敌，臣之愿也。万一朝廷执议不坚，臣自度不能有为，即当求去。陛下宜察臣孤忠，以全君臣之义。 帝为感动。陛辞，又为帝道唐恪、聂昌之奸，任之必误国，言甚激切。
太白犯岁星。
壬寅，诏： 今日政令，唯尊奉上皇诏书，修复祖宗故事。群臣庶士，亦当讲孔、孟之正道，察王安石旧说之不当者，羽翼朕志，以济中兴。 
癸卯，以镇西军承宣使王禀为建武军节度使，录坚守太原之功也。
甲辰，佥书枢密院事路允迪，罢为醴泉观使。
乙巳，左司谏陈公辅，责监合州酒务。
公辅居职敢言，耿南仲指为李纲之党。公辅因自列，且辞位，复言： 李纲书生，不知军旅，遣援太原，乃为大臣所陷，后必败。 时宰益怒，故有是责。
庚戌，金宗望献所获三象。
壬子，天狗坠地，有声如雷。
丙辰，太白、荧惑、岁、镇四星聚于张。
庚申，金以宗望为右副元帅，将士迁赏有差。
辛酉，熙河都统制焦安节坐不法，李纲斩之。
壬戌，姚古坐拥兵逗留，贬为节度副使，安置广州。
是夕，彗出紫徽垣，长数丈，北拂帝座，扫文昌。大臣有谓此乃金人将衰，非中国之忧者；提举醴泉观谭世勣，面奏垂象可畏，当修德以应天，不宜惑其谀说。
诏除民间疾苦十七事。
金遣知制诰韩昉使高丽，责誓表，高丽人对曰： 小国事辽、宋二百年，无誓表，未尝失籓臣礼。今事大国，当与事辽、宋同礼，而屡盟长乱，圣人所不与，必不敢用誓表。 昉曰： 贵国必欲用古礼，古者帝王巡狩，诸侯朝于方岳。今天子方事西狩，则贵国当从朝会矣。 高丽人不能对，乃曰： 徐议之。 昉曰： 誓表、朝会，一言决耳。 于是高丽乃进誓表如约。昉还，贝勒宗干大悦，曰： 非卿谁能办此！ 因谓执事者曰： 自今出疆之使，皆宜择之。 
