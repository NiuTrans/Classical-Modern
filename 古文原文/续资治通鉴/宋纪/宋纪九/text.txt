起柔兆困敦十二月，尽屠维单阏二月，凡二年有奇。
帝讳炅，初名匡乂，改赐光义，即位二年改今讳，太祖同母弟也。晋天福四年十月甲辰，生于浚仪官舍，是夜，赤光上腾如火。及长，龙准龙颜，望之俨如也。性嗜学，工文业，多艺能。仕周至供奉官都知，太祖即位，以为殿前都虞候，领睦州防御使，寻领恭宁军节度使，加同平章事，行开封尹，再加兼中书令，封晋王。
○太宗至仁应运神功圣德睿烈大明广孝皇帝太平兴国元年（辽保宁八年。丙子，九七六年）
十二月，甲寅，帝御乾元殿受朝，乐悬而不作，大赦，改元。命太祖子及齐王廷美子并称皇子，王、石、魏氏三公主并称皇女。
丁巳，以枢密直学士、左正谏大夫贾琬为三司副使。三司置副使自此始。
戊午，辽遣萧巴固济来聘。
先是川、峡分路置转运使，峡盐悉趋荆南，四川民乏食，太祖遣使劾两路转运使罪，帝即位，皆释之。于是命西川转运使申文纬遥兼峡路，转运副使韩可比兼西川路，使盐筴流通也。
辽诏南京复礼部贡院。
是月，诏罢河东之师，宣徽南院使潘美，侍卫马军都指挥使党进，皆自行营归阙。
是岁，高丽人金行成始入学于国子监。
○太宗至仁应运神功圣德睿烈大明广孝皇帝太平兴国二年（辽保宁九年）
春，正月，壬戌，以大行在殡，不视朝。丙寅，命礼部员外郎贾黄中、左补阙程能、左赞善大夫冯瓚分掌左藏三库。先是货钱与金帛同掌，岁久，储蓄盈羡，始命分之。黄中寻出知升州。尝按行府廨，见一室扃鐍甚固，命发钥视之，得金宝数十柜，计其价值数百万，乃李氏宫阁中遗物，未著于籍，即表上之。帝曰： 非黄中廉恪，则亡国之宝将污法而害人矣。 赐钱二十万。
诏： 中外臣僚无得与民争利。 
女真遣使贡于辽。
帝初即位，以疆宇至远，吏员益众，思广振淹滞以资其阙，顾谓侍臣曰： 朕欲博求俊乂于科场中，非敢望拔十得五；止得一二，亦可为致治之具矣。 先是诸道所发贡士凡五千三百馀人，命太子中允、直舍人院张洎、右补阙石熙载试进士，左赞善大夫侯陶等试诸科，户部郎中侯陟监之。熙载，洛阳人也。
于是礼部上所试合格人名。戊辰，帝御讲武殿，内出诗赋题覆试进士，命翰林学士李昉、扈蒙定其优劣为三等，得河南吕蒙正以下一百九人。庚午，覆试诸科，得二百七人，赐及第。又诏礼部阅贡籍，得十五举以上进士及诸科一百八十四人，并赐出身。《九经》七人不中格，帝怜其老，特赐同《三传》出身。凡五百人，皆先赐绿袍鞾笏，锡宴开宝寺，帝自为诗二章赐之。第一等、第二等进士并《九经》授将作监丞、大理评事、通判诸州，同出身进士及诸科并送吏部免选，优等注拟。宠章殊异，前代所未有也。薛居正等言取人太多，用人多骤，帝意方欲兴文教，抑武事，弗听。及蒙正等辞，召令升殿，谕之曰： 到治所，事有不便于民者，疾置以闻。 仍赐装钱，人二十万。
太祖之幸西京也，洛阳人张齐贤献十策，太祖召见便坐，问之，齐贤以手画地条陈。太祖善其四策，齐贤坚执其馀皆善，太祖怒，令卫士曳出。及还，语帝曰： 我幸西京，惟得一张齐贤，我不欲遂官爵之，汝异时可收以自辅也。 于是齐贤举进士，帝欲置之高等，而有司第其名在数十人后。帝不悦，乃召进士尽第二等及《九经》凡一百三十人，悉与超除，盖为齐贤故也。
吴越国王俶遣其子温州刺史惟演来修贡，驾登极。
乙亥，赐乡贡进士孔士基同本科出身，褒先圣后也。
己卯，吴越国王妃孙氏薨，诏给事中程羽为吊祭使。
庚辰，诏易禁军旧号，铁骑曰日骑，控鹤曰天武，龙骑曰龙卫，虎捷曰神卫。
江南旧用铁钱，于民不便。二月，壬辰朔，转运使樊若水请置监于升、鄂、饶等州，大铸铜钱，凡山之出铜者悉禁民采取，以给官铸。废铁钱，悉铸为农器，以给江北流民之归附者，且除铜钱渡江之禁，诏从其请，民甚便之。
癸巳，命户部员外郎兼侍御史知杂事雷德骧提点开封府。
甲午，建鄂州永兴县为永兴军。
辽遣使来贺即位及正旦。
右千牛卫上将军李煜自言其贫。乙未，诏赐钱三百万。煜虽贫，张洎颇丐索之，煜以白金颒面器与洎，洎意犹不足。
北汉胡桃寨指挥使史温等来降。
己亥，吴越王俶以山陵有期，遣使来修赙礼。
庚子，帝改名炅，诏： 除已改州县、职官及人名外，旧名二字不须回避。 
丙午，始分西川为东、西两路，各置转运使、副使。兵部郎中许仲宣为西路转运使，考功员外郎滕中正为东路转运使。中正，北海人也。
初，右监门卫率府副率王继勋分司西京，强市民家子女以备给使，小不如意，即杀而食之。以槥椟贮残骨，出弃野外，女侩及鬻棺者，出入其门不绝，居甚苦之，不敢告。帝在籓邸，颇闻其事，及即位，会有诉者，亟命雷德骧往鞫之。继勋具服，所杀婢百馀人。乙卯，斩继勋并女侩八人于洛阳市。长寿寺僧广惠常与继勋同食人肉，帝令先折其胫，然后斩之，民皆称快。
己未，诏刘鋹、李煜，常俸外给以它俸。
三月，河阳节度使赵普来朝，乞赴太祖山陵。乙亥，授太子少保，留京师。
香药库使高唐张逊建议，请置榷场局，大出官库香药、宝货，稍增其价，许商人入金帛买之，岁可得钱三十万贯，以济国用，使外国特有所泄。帝从之，一岁中果得钱三十万贯。
戊寅，命翰林学士李昉等编类书为一千卷，小说为五百卷。
初，节度使得补子弟为军中牙校，豪横奢纵，民间苦之。帝雅知其弊，始即位，即诏诸州府籍其名，部送阙下，至者凡百人，癸未，悉补殿前承旨，以贱职羁縻之。
己丑，置威胜军。许辽人互市。
庚寅，知江州周述言： 庐山白鹿洞学徒常数千人，乞赐《九经》，使之肄习。 诏国子监给本，仍传送之。
北汉乞粮于辽。是月，辽主命以粟二十万斛助北汉。先是辽主使乌珍、塔尔分治南、北院，善课农田，年谷屡稔，故能经费有馀，恤北汉之匮，北汉赖之。
夏，四月，甲寅，辽遣鸿胪少卿耶律敞等来助葬。
乙卯，葬英武圣文神德皇帝于永昌陵。
赈延州饥。
是月，作景福殿。
诏恤刑。自是每岁常举行之。
帝厉精求治，前诏转运使考案诸州，凡诸职任，第其优劣；寻复遣使分行诸道廉察官吏。五月，壬戌，诏罢其罢软惰慢者。
安远节度使向拱、武胜节度使张永德、横海节度使张美、镇宁节度使刘廷让以帝初即位，并来朝。癸亥，以拱、永德并为左卫上将军，美为左骁卫上将军，廷让为右骁卫上将军。
丙寅，诏：继母杀夫前妻子及妇者，同杀人论。
庚午，命起居舍人辛仲甫使于辽，右赞善大夫穆被副之。将至境，闻朝议兴师伐北汉，仲甫知北汉倚辽为援，迟留未敢进，飞奏俟报，有诏遣行。既至，辽主问曰： 闻中朝有党进者，真骁将，如进之比凡几人？ 仲甫对曰： 名将甚多，如进鹰犬之材，何可胜数！ 辽主欲留之，仲甫曰： 信以成命，命不可留，有死而已。 辽主知其不可夺，厚礼遣还。帝谓左右曰： 仲甫远使绝域，练达机宜，可谓不辱君命矣。 
甲戌，以十月十七日为乾明节。
初，曹翰屠江州，民无噍类，其田宅悉为江北贾人所占，诏长吏访其民之乡里疏远亲属给还之。知州张霁，受贾人赂，不尽与民，民诉其事。壬寅，霁决杖流海岛。
己卯，祔太祖神主于太庙，庙乐曰大定之舞，以孝明皇后王氏配。又以懿德皇后符氏、淑德皇后尹氏礻付别庙。
己丑，女真二十一人请受职于辽，辽主授宰相以下诸职有差。
六月，乙未，以保安等县有黑虫夜食桑叶，免其桑税。
辽喜衮召自贬所，适见辽主答北汉主书，词意卑逊，喜衮曰： 本朝于汉为祖，书旨如此，恐亏国体。 辽主韪之，丙辰，以为北面招讨使。
秋，七月，庚申朔，回鹘贡于辽。
癸亥，河决温县、荥泽，命客省使任城翟守素塞之。乙丑，河决顿丘及白马。旋遣左卫大将军李崇矩按行河势，缮治河堤，蠲被水田租。
丙子，辽遣使助北汉战马。
闰月，庚寅朔，以陈洪进将入朝，遣翰林使程德元往宿州迎劳之。
丁未，以平南军为太平州。
己酉，遣翰林学士李昉使吴越。
初，天雄节度使兼侍中李继勋，以疾求归洛阳，许之；复上表乞骸骨，庚戌，授太子太师，致仕。继勋以质直称，性俭啬，唯奢于奉佛。与太祖有军中之旧，故特承宠遇。后月馀卒，赠中书令，追封陇西郡王，谥庄武。
丁巳，有司上诸州所贡闰年图。故事，每三年一令天下贡地图，与版籍皆上尚书省，国初以闰为限，所以周知山川之险易，户口之众寡也。
梅山峒蛮首领苞汉阳等劫掠商人，禁之不止，命翟守素发潭州兵往讨。先以诏谕之，汉阳拒命。八月，癸亥，诏守素进师。时霖雨弥旬，弓弩解驰，守素令削木为弩，贼掩至，交射之，贼遂败；乘胜逐北，尽平其巢穴。
丙寅，陈洪进入见于崇德殿，礼遇优渥，赐钱千万，白金万两，绢万匹。
帝初即位，以少府监高保寅知怀州。怀州故隶河阳，时赵普为节度使，保寅素与普有隙，事多为普所抑，保寅心不能平，手疏乞罢节镇领支郡之制。乃诏怀州直隶京师，长吏得自奏事。
于是虢州刺史许昌裔诉保平军节度使杜审进阙失事。诏左拾遗李瀚往察之。瀚因言节镇领支郡，多俾亲吏掌其关市，颇不便于商贾，滞天下之货，望不令有所统摄，以分方面之权。帝纳瀚言，戊辰，诏诸州并直属京师。天下节镇，无复有领支郡者矣。
九月，辛卯，作崇圣殿。
吴越王俶入朝，先遣其子惟濬来贡。壬辰，诏户部郎中侯陟至泗州迎劳之，及惟濬至，赐赉无算。
唐天祐中，兵乱窘乏，始令以八十五钱为百；后唐天成中，又减五钱；汉乾祐初，复减三钱。宋初，因汉制，其输官亦用八十或八十五，然诸州私用，犹各随俗，至有以四十八钱为百者。丁酉，诏所在悉以七十七钱为百，每千钱必及四斤半以上。禁江南新小钱，民先有藏蓄者，悉令送官，官据铜给其直，私铸者弃市。
癸卯，关南巡检、应州观察使李汉超卒。帝甚悼之，废朝，赠太尉、忠武节度使，遣中使护丧归葬。
帝属意戎事，每朝罢，亲阅禁卒。命筑进武台于城南之杨村，癸亥，大阅，帝与文武大臣从官等登台而观，命天武左厢都指挥使京兆崔翰分布士伍，南北绵亘二十里，建五色旗以号令将卒，节其进退，每按旗指纵，则千乘万骑，周旋如一，甲兵之盛，近代无比。帝悦，即以金带赐翰曰： 此朕籓邸时所服者也。 
容州旧贡珠，太祖平刘鋹，诏发媚川都及禁民采珠。至是复贡珠百斤，赐负担者银带衣服。
丙辰，帝始狩于近郊，作诗赐群臣，令属和。
国子监主簿郭忠恕，决杖配隶登州禁锢。忠恕纵酒，肆言时政，颇有谤讟，帝怒，故有是谪。忠恕行至临邑卒。
丁巳。吴越王遣使乞呼名，不允。
冬，十月，辛酉，命左卫大将军李崇矩为邕、贵、浔、横、钦、窦等州都巡检使，未几，徙琼、崖、儋、万。麾下军士咸惮于从行，崇矩尽出器皿金帛凡直数百万，悉分给之，众乃感悦。时黎贼扰动，崇矩悉至洞穴抚谕，以己财遗其酋长，众皆怀附。在岭表及海上四五年，恬然不以炎荒婴虑。旧涉海者，多舣舟俟风，或旬馀，或弥月；崇矩往来皆一日而渡，未尝留滞，从者亦皆无恙，人谓崇矩纯德之报云。
辽遣使来贺乾明节。
己巳，群臣请举乐，表三上，从之。
壬申，女真遣使贡于辽。
是月，初榷酒酤。
十一月，丁亥朔，日有食之，既。辽司天奏日当食不亏。
庚寅，日南至，帝始受朝。
甲午，命监察御史李滨、阁门祗候郑伟为契丹正旦使。
己亥，天平节度使兼中书令石守信罢节度，为守中书令、西京留守。守信在西京，好营佛寺，驱督峻急而不给佣直，民甚苦之。
马军都指挥使党进出为忠武节度使。进掌禁卫凡十二年，徼巡京师闾巷，有蓄奇禽异兽者，进或见，必命左右取放之，骂曰： 买肉不供父母，反饲禽兽乎！ 尝为杜重威家奴，重威子孙贫贱，进分月奉钱给之，人亦以此称焉。
戊戌，辽以吐谷浑叛入太原者四百馀户，命招讨使喜衮索而还之。
癸卯，辽主祠木叶山。
十二月，丁巳朔，试诸州所送天文术士隶司天台，无取者黥配海岛。
戊辰，辽主猎于近郊，以所获祭天。
癸酉，诏定晋州矾法，私煮及私贩易者罪有差。
辛己，高丽国王佃遣其子元辅来贡，贺登极。
壬午，辽遣太仆卿特尔格、礼宾副使王英来贺明年正旦。
灵州通远军界诸蕃族剽略官纲，诏知灵州、通远军使董遵诲讨之。遵诲分将出兵，诸蕃族大惧，尽归所掠，肉袒请罪，遵诲即慰抚之。自是各谨封界，秋毫不敢犯。帝命遵诲兼领灵州路巡检，在通远军凡十四年。
是冬，北汉边候言晋、潞、邢、洺、镇、冀等州皆治戎器及攻城之具，又转漕刍粟，北汉主甚恐。
○太宗至仁应运神功圣德睿烈大明广孝皇帝太平兴国三年（辽保宁十年）
春，正月，丙戌朔，不受朝，群臣诣阁贺。
北汉主遣其子续为质于辽，纳重币以求援。
甲午，命绛州浚汾河。
京西转运使程能献议，请自南阳下向口置堰，回白河水入石塘、沙河，合蔡河，达于京师，以通襄、潭之漕，帝壮其言而听之。戊戌，发兵役数万，分遣使护其役，堑山堙谷，历博望、罗渠、小祐山，凡百馀里。俞月，抵方城，地高，水不能至，又增役以致水，然终不可通漕。会山水暴涨，石堰坏，河竟不克就。
辛丑，浚广济、惠民河及蔡河，又治黄河堤。丁未，浚汴口。
己酉，命瀚林学士李昉等修太祖实录，直学士院汤悦等修江表事迹。
癸丑，辽主如长泺。初，辽主知翰林学士室昉有理剧才，改南京副留守，决狱平允，人皆便之，累迁工部尚书、枢密副使、参知政事。至是拜枢密使，兼北府宰相，加同政事门下平章事。
建隆初，三馆所藏书仅一万二千馀卷，及平诸国，尽收其图籍，惟蜀、江南为多，凡得蜀书一万三千卷，江南书二万馀卷，又下诏开献书之路，于是三馆篇帙大备。帝临幸三馆，恶其湫隘，顾左右曰： 此岂可蓄天下图籍，延四方贤俊邪！ 即诏有司度左升龙门东北，别建三馆，其制皆亲所规画，轮奂壮丽，甲于内庭。二月，丙辰朔，赐名崇文院，尽迁旧馆书以实之，正副本凡八万卷。
甲子，罢昌州七井虚额盐。有司言昌州岁收虚额盐万八千五百馀斤，乃开宝中知州李佩掊敛以希课最，废诸井薪钱，额外课民鬻盐，民至破产不能偿，多流入它郡，而积年之征不可免，诏悉除之。
庚午，回鹘贡于辽。
辛未，幸崇文院观书，令亲王、宰相检阅向难。复召刘鋹、李煜纵观，谓煜曰： 闻卿在江南好读书，此中简策，多卿旧物，近犹读书否？ 煜顿首谢。因赐饮中堂，尽醉而罢。
以吴越王俶将至，癸酉，命四方馆使梁迥往淮西迎劳之，旋遣其子镇海、镇东节度使惟濬至宋州迎省。
三月，乙酉朔，贝州清河民田祚十世同居，诏旌其门闾，复其家。
庚寅，辽主致祭于显陵。
癸卯，殿前都虞候、泰宁军节度使李重勋卒。重勋与太祖同事周祖，谨厚无矫饰，太祖甚重之，故擢委兵柄，始终无易；赠侍中。
己酉，吴越王俶入见于崇德殿，宠赉甚厚，即日，赐宴于长春殿，俶僚佐崔仁冀等皆预坐。
以闲厩使、阁门祗候陈从信为左卫将军，充枢密院承旨，翰林使程德元为东上阁门使兼翰林司公事，供奉官大名柴禹锡为翰林副使，清池弭德超为酒坊副使，皆以籓邸旧恩也。
夏，四月，乙卯朔，召华山道士真源丁少微至阙。少微善服气，年百馀岁，隐居华潼谷中，与同县陈抟齐名。然少微专奉科仪，抟嗜酒放旷，虽居室密迩，未尝往来。少微以金丹、巨胜、南芝、元芝等献，帝留数月，遣还。
己巳，女真遣使贡于辽。
己卯，平海节度使陈洪进用幕僚南安刘昌言之计，上表献所管漳、泉二州，得县十四，户十五万一千九百七十八，兵一万八千七百二十七。
癸未，以陈洪进为武宁节度使、同平章事。旋以洪进子文显为通州团练使，仍知泉州；文顗为滁州刺史，仍知漳州。
五月，乙酉朔，御乾元殿受朝。诏敕漳、泉管内，给复一年。
初，吴越王俶将入朝，尽辇其府实而行，俞巨万计。俶意求反国，故厚其贡奉以悦朝廷。宰相卢多逊劝帝逐留俶不遣，凡三十馀请，不获命。会陈洪进纳士，俶恐惧，乃籍其国甲兵献之，复上表，乞罢所封吴越国及解天下兵马大元帅之职，寝书诏不名之制，且求归本道；不许。俶不知所为，崔仁冀曰： 朝廷意可知矣。大王不速纳士，祸且至！ 俶左右争言不可，仁冀厉声曰： 今在人掌握中，去国千里，惟有羽冀乃能飞去耳。 俶遂决策，上表献所管十三州，一军。帝御乾元殿受朝，如冬、正仪。俶朝退，将吏僚属始知之，皆恸哭曰： 吾王不归矣！ 凡得县八十六，户五十五万六百八，兵十一万五千三十六。
丙戌，命考功郎中范旻权知两浙诸州事。旻初自淮南归朝，帝谓曰： 江淮之间，辇运相继，卿之功也。 将用为翰林学士，卢多逊言杭州初复，非旻不可治，帝乃谓旻曰： 卿且为朕行，即当召卿矣。 钱氏据两浙逾八十年，外厚贡献，内事奢僭，地狭民众，赋敛苛暴，鸡鱼卵菜，纤悉收取，斗升之逋，罪至鞭背，少者数十，多者至五百馀，讫于国除，民苦其政。旻即至，悉条奏，请蠲除之，诏从其请。
丁亥，徙封钱俶为淮海国王；以其子惟濬为淮南节度使，惟治为镇国节度使，孙承祐为泰宁节度使，崔仁冀为淮南节度副使。
戊子，诏赦两浙诸州，给复一年。
壬寅，定难节度使李克叡卒，以其子继筠袭职。
辽主之在籓邸也，马群侍中尼哩倾心结纳，及即位，以翼戴功，累加守太尉。北汉主闻其见信任，遇生日必致礼。尼哩素贪，与同列萧阿布达并以贿闻。时人有氈裘，为枲耳子所著者，或戏曰： 或尼哩、萧阿布达，必尽取之。 传以为笑，其贪猥如此。至是，坐藏甲五百，属有司按诘。会追治贼杀萧思温者，尼哩及高勋皆预其谋，癸卯，赐尼哩死，遣人诛勋于流所，以勋之产赐思温家。尼哩无它长，唯善识马，尝行郊野，见数马迹，指其一曰： 此奇骏也。 此己马易之，已而果然。
六月，己未，辽主如沿柳湖。
戊辰，诏： 自今乘驿者皆给银牌。 
秋，七月，乙酉，以振武节度使、殿前都虞候白进超为殿前副都指挥使，以殿前都指挥使杨信病殁故也。信晚岁病瘖，而能治军。进超无殊功，以谨密见擢。
壬辰，陇西郡公李煜薨，辍朝三日，赠太师，追封吴王。
初，郑彦华之子文宝，仕煜为校书郎，归朝，不复叙故官。煜时在环卫，文宝欲一见，虑守者难之，乃披蓑荷笠为渔者，既得入，因说煜以圣主宽宥之意，宜谨节奉上，勿为它虑。议者叹其忠焉。
中元节张灯，诏有司于淮海王俶第前设灯，上陈声乐以宠之。
丁未，以庐州无为监为无为军。
庚戌，改明德门为丹凤门。
辽享于太祖庙。
帝先诏权罢贡举，复恐场屋间有留滞者，八月，诏： 诸州去年已得解者，除《三礼》、《三传》、学究外，馀并以秋集礼部。 
癸丑，滑州黄河清。
丙辰，诏两浙发淮海王俶缌麻以上亲及所管官吏悉归阙，凡舟千四百艘，所过以兵护送之。于是俶子惟治悉奉兵民图籍、帑廪管籥授知杭州范旻，与其弟惟演等皆赴阙，诏遣内侍劳于近郊。壬申，对于长春殿，各赐衣带、鞍马、器币。
甲戌，群臣请上尊号曰应运统天圣明文武皇帝，许之。
九月，甲申朔，帝御讲武殿，覆试礼部合格人，进士加论一首。自是常以三题为准。得渤海胡旦以下七十四人；乙酉，得诸科七十人；并赐及第。始赐宴于迎春苑，授官如二年之制。故事，礼部惟春放榜，至是秋试，非常例也。
辽东京留守平王隆先，聪明博学，其在东京，薄赋省刑，恤鳏寡，数荐贤能之士，人多称之。其子陈格，与渤海官属谋杀其父，举兵作乱，辽主命轘裂陈格以徇。
己亥，改杭州衣锦军为顺化军。
冬，十月，癸丑，辽遣太仆卿耶律谐理等来贺乾明节。
庚申，车驾幸武功郡王德昭邸，遂幸齐王邸。赐齐王银万两，绢万匹，德昭、德芳有差。
司农寺丞孔宜知星子县回，献所为文，帝召见，问以孔子世嗣，擢右赞善大夫，袭封文宣公。辛酉，诏免其家租税。孔氏以圣人后，历代不预庸调，周显德中遣使均田，遂抑为编户，至是特命免之。
帝初即位，幸左藏库，视其储积，语宰相曰： 此金帛如山，用何能尽！先帝每焦心劳虑，以经费为念，何其过也！ 于是分左藏北库为内藏库，并以讲武殿后封桩库属焉，改封桩库为景福内库。帝谓左右曰： 朕置内库，盖虑司计之臣不能节约，异时用度有缺，复赋敛于民，终不以此自供嗜好也。 初，太祖别置封桩库，尝密谓近臣曰： 石晋割幽蓟以赂契丹，使一方之人独限外境，朕甚悯之。欲俟斯库所蓄满三五十万，即遣使与契丹约，苟能归我土地民庶，则当尽此金帛充其赎直。如曰不可，朕将散滞财，募勇士，俾图攻取耳。 会宴驾，不果。
辽南京留守燕王韩匡嗣入权枢密使，辽主命其子德让代之。德让有智略，喜建功立事，屡代其父为留守，辽人以为荣。
十一月，乙未，亲享太庙。丙申，合祭天地于南郊。御丹凤楼，大赦，受册尊号于乾元殿。国初以来，南郊四祭及感生帝、皇地祇、神州，凡七祭，并以四祖迭配。帝即位，但以宣祖、太祖更配。于是合祭天地，始奉太祖升侑焉。
庚子，幸齐王邸。
丙午，以郊祀，中外文武加恩。
初，阁门祗候浚仪王侁使灵州、通远军，还，言主帅所用牙兵，率桀黠难制，虑岁久生变，请一切代之，帝因遣侁调发内地卒往代。戍卒闻当代，多愿留，侁察其中有拒命者，斩以徇，卒皆惕息，遂将以还。
三司所掌诸案，以商税、胄、曲、末盐四案为繁剧。十二月，丙辰，各置推官，命左赞善大夫张仲颙等分领之。诸案寻皆置推官，或置巡官，悉以京朝官充。
帝之尹开封也，蓟人宋琪，以左补阙为推官，帝甚加礼遇。琪与宰相赵普、枢密使李崇矩善，多游其门，帝恶之，白太祖，出琪知陇州，移阆州。帝即位，由护国节度判官召赴阙。程羽等先自府邸攀附至显要，琪为所中，久不得调。丁巳，帝召见，诘责，琪拜谢，请悔过自新，乃授太子洗马。
乙丑，御讲武台，观飞仙军人发机石射连弩。帝将伐北汉，先习武事也。
庚午，腊，有司请备冬狩之礼，帝从之，谓左右曰： 擒荒有戒；朕今顺时蒐狩，为民除害，非敢以为乐也。 
甲戌，改永兴军为兴国军。戊寅，辽遣萧巴固济等来贺明年正旦。
时诸州贡举人并集，会将亲征河东，罢之。自是每间一年或二年乃行贡举。
初，陈洪进纳士，帝既命其了文显知泉州留后，议择能臣关掌州事，起复殿中丞南顿乔维岳为通判。维岳始至，会草寇十馀万来攻城，城中兵才三千，势其危急。监军何承矩、王文宝欲屠城焚库而遁，维岳抗议，以为： 朝廷任以绥远之寄，今惠泽未布，盗贼连结，反欲屠城焚库，岂诏意哉！ 承矩等因复坚守。会两浙西南路转运使冯翊杨克让自福州率屯来救，围遂解。监军王继升率精兵追击，擒其魁，械送阙下，馀寇悉平。承矩，继筠之子也。
是冬，辽主驻金川，御盏郎君耶律呼图从聘宋还，言于辽主曰： 宋必取河东，当先为之备。 韩匡嗣曰： 何以知之？ 呼图曰： 是不难知也。四方僭号之国，宋皆并取，唯河东未下耳。今宋讲武习战，意必在汉矣。 匡嗣诋之曰： 宁有是邪！ 卒不设备。
○太宗至仁应运神功圣德睿烈大明广孝皇帝太平兴国四年（辽乾亨元年）
春，正月，帝召枢密使曹彬问曰： 周世宗及我太祖，皆亲征太原而不能克，岂城壁坚完，不可近乎？ 彬对曰： 世宗时，史超败于石岭关，人情震恐，故师从。太祖顿兵甘草地中，军人多被腹疾，因是中止。非城垒不可近也。 帝曰： 我今举兵，卿以为何如？ 彬曰： 国家兵甲精锐，人心欣戴，若行吊伐，如摧枯拉朽耳。 帝意遂决。宰相薛居正等曰： 昔世宗举兵，太原倚契丹之援，坚壁不战，以致师老而归。及太祖破契丹于雁门关南，尽驱其人民分布河、洛之间，虽巢穴尚存，而危困已甚。得之不足以辟土，舍之不足以为患，愿陛下熟虑之！ 帝曰： 今者事同而势异，且先帝破契丹，徙其人而空其地者，正为今日事也，朕计决矣！ 
丁亥，命太子中允张洎、著作郎句中正使高丽，告以北伐。
遣常参官分督诸州军储赴太原。
庚寅，以宣徽南院使潘美为北路都招讨制置使，命崔彦进、李汉琼、曹翰、刘遇各攻其城之一面。遇以次当攻其西面，而西面直北汉主宫城，尤险恶。遇欲与翰易地，翰弗可，遇必欲易之，议久不决。帝虑将帅不协，乃谕翰曰： 卿智勇无双，城西面非卿不能当也。 翰始奉诏。
辛卯，命云州观察使郭进为太原石岭关都部署，西上閤门使田仁朗、閤门祗候供奉官刘绪按行太原城四面壕寨，阅视攻城梯冲器用。
辽主闻宋师讨太原，叹曰： 呼图殊能料事，朕与匡嗣虑不及此！ 乃遣玳玛长寿来言曰： 何名而伐汉也？ 帝曰： 河东逆命，所当问罪。若北朝不援，和约如故；不然，惟有战耳！ 
癸巳，以枢密直学士石熙载签署院事。签署枢密院事自熙载始。
乙未，宴潘美等于长春殿，帝亲授方略以遣之。时刘鋹及淮海王俶、武宁节度使陈洪进等皆与，鋹因言： 朝廷威灵及远，四方僭窃之主，今日尽在坐中，旦夕平太原，刘继元又至，臣率先来朝，愿得执梃为诸国降王长。 帝大笑，赏赐甚厚。
丁酉，命河北转运使侯陟与陕西北路转运使雷德骧分掌东、西路转运使事。
癸卯，新浑仪成，司天监学生张思训所创也。置文明殿东南之钟鼓楼，以思训为浑仪丞。旧制，日月昼夜行度，皆人运转；新制成于自然，尤精妙焉。
二月，丁卯，北汉乞援于辽，辽命南府宰相耶律沙为都统，冀王塔尔为监军，赴援。又命南院大王色珍以所部从，枢密副使穆济督之。
丙辰，命宰相沈沦为东京留守兼判开封府事，宣徽北院使王仁赡为大内都部署，枢密承旨陈从信副之。
帝初即位，谓齐王廷美曰： 太原我必取之。 至是欲以廷美掌留务。开封府判官吕端言于廷美曰： 主上栉风沐雨以申吊伐，王地处亲贤，当表率扈从，若掌留务，非所宜也。 廷美由是请行。端，馀庆弟也。
甲子，车驾发京师。戊辰，次澶州。临河主簿宋捷道旁献封事，帝见其姓名，喜曰： 我师捷矣！ 即以为将作监丞。
己巳，次德清军。命行在转运使河南刘保勋兼句当北面转运使事。遣均州刺史临洺解晖、尚食使折彦赟攻隆州。
甲戌，次刑州。以唐州团练使曹光实知威胜军事。光实入告： 愿提一旅之众，奋锐先登。 帝曰： 资粮事大，亦足宣力也。 
丙子，以潞州都监陈钦祚知威胜军。
