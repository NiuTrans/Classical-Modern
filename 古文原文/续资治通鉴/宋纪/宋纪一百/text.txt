起强圉协洽九月，尽十二月，凡四月。
○高宗受命中兴全功至德圣神文武昭仁宪孝皇帝建炎元年（金天会五年）
九月，戊子朔，诏： 诸军团结五人为伍等指挥并罢。 
己丑，建州军乱。
先是调建卒往守滑州，为金人攻退，故例当得御甲钱，转运使不时与。是日大阅，军校张员等作乱，杀福建转运副使毛奎、判官曾伃，执守臣直龙图阁张勤；提举常平公事陈桷檄朝请郎王淮将士军射士讨之，不能克。后诏奎、伃各官其子孙一人。
范琼屡与李孝忠战，败绩。会诸郡兵皆至，琼与都统制官乔仲福及孝忠战于复州之云泽，大败之。
辛卯，河北经制使马忠，贬秩二等，坐逗遛不进也。
先是河东之民，所在出攻城邑，皆用建炎年号。又有红巾军，于泽、潞间尝劫宗翰寨，故金捕红巾甚急，然真红巾不可得，多杀平民亡命者。忠受命经制，畏敌不敢前。是时命带御器械郑建雄知河阳府，而主管侍卫步军司公事闾勍助之，忠仍逗遛，故坐贬。于是黄潜善、汪伯彦共政，方决策奉帝如东南，无复经制两河之意。
诏： 江、池、饶、建州所铸钱，以 建炎通宝 为文。 
甲午，命知扬州吕颐浩修城池，发运副使李祐等为随军转运使，以将南迁也。
初，命两浙提点刑狱公事周格、高士曈督捕杭寇，士曈，戚里子也，欲招安之。翟汝文奏： 今浙东与经制司枪杖手合万人，兵势已盛，而宪臣意在党贼，已受其降。今杭贼猖獗，至于主帅横死，漕臣断言，而反宠以官，是诱人作贼也。 贼乃遣其党往秀州诱士曈及顾彦臣来杭州受降。士曈素队入城北，贼百馀骑突出，赖鲍贻逊下枪杖手在北门，始获免。既而格亦领兵至，士曈始约日进兵，然诸军为贼诱去者甚众。
先是辛道宗奉诏讨贼，军行至镇江府，守臣赵子崧犒赐其厚，道宗掩有之，行次嘉兴，始给军士人五百钱，众怒，溃去者六百人，道宗奔还镇江。众拥高胜为首，胜旧为太行山盗，名高托天。乱兵攻秀州，守臣直龙图阁赵叔近城守，人遗以绮四缣，贼乃北趋平江府。
丁酉，诏： 荆、襄、关、陕、江、淮，皆备巡幸，并令因陋就简，饮食不事丰美，亭传仅备风雨，桥梁舟楫，取足济渡，道路毋治，官吏毋出，有司百吏敢搔扰者，重置于法。惟军马刍粮，必务丰洁，将士寨栅，必令宽爽。播告诸道，使闻知焉。 
己亥，皇子旉为检校少保、集庆军节度使，封魏国公。
庚子，道君皇帝、渊圣皇帝自燕山徙居中京，居相府院。时嗣濮王仲理等千八百馀人尚在燕，金人计口给粮，监视严密，宗室死者甚众。中书侍郎陈过庭亦在燕，宗翰议纵遣之：俄押赴显州，令厚加养济。
宗泽自河北引兵还京师。
辛丑，杭贼夜劫提点刑狱周格寨，杀之；提刑司所统苏、秀兵，遂入杭与贼合。时格所部淮南兵不肯从，尽为浙兵所害。贼复以金帛遣人诱诸郡不逞，使据城相应。翟汝文虑变生肘腋，遂引兵还越州，贼势愈炽。
壬寅，诏遣官具舟奉迎太庙神主赴扬州。命孟忠厚干办礼仪公事，合用礼器，随宜充代，荐新物，令本州酌量应付。
直秘阁、河北西路招抚司参谋官王珪升招抚判官，代张所也。于是所落直龙图阁，岭南安置，死贬所。
乙巳，诏： 沿河控扼州县，团结民兵，明远斥候；若金人欲乘船渡河，先使善没水手钻穴其舟，并力掩杀，上下应援，毋为自守之计。有能没两舟者，白身与进义副尉。沿海州军依此。 
初，宗泽募义士守京城，且造决胜战车千二百乘，每乘用五十有五人，运车者十有一，执器械辅车者四十有四，回施曲折，可以应用。又据形胜，立二十四壁于城外，驻兵数万。泽往来案视试之，周而复始。沿大河鳞次为垒，结连两河山水寨及陕西义士，开五丈河以通西北商旅。京畿濒河七十二里，命十六县分守之，县各四里有奇，皆开濠，深广丈馀，于其南植鹿角。又团结班直诸军及民兵之可用者。乃上表请车驾还京，不报。
丁未，中书舍人刘珏言： 近擢黄潜厚为户部尚书，潜厚乃潜善亲兄，祖宗以来，未有弟为宰相，兄为八座，而同居一省者。惟蔡京专政，无所忌惮，京为左相，则卞为元枢，京领三省，则攸领密院。闻潜厚、潜善皆有章疏，陛下从而允之，亦所以全其守法之美。 疏入，乃改命。
金主诏： 内地诸路，每耕牛一具，赋粟五斗，以备歉岁。 
戊申，李孝义、张世引步骑数万袭德安府，诈称来受招。守臣陈规登城，视其营垒，曰： 此诈也。 中夜，孝义引兵围城，规已为之备，大败之，孝义遁走。
河北招抚司都统制王彦，率裨将岳飞等所部七千人渡河。金兵盛，彦不敢进，飞独引所部鏖战，夺其纛而舞，诸军争奋，遂拔新乡。
己酉，募兵入赀授官，自迪功郎以下凡六等。寻命每路以监司一员董其事。
军贼高胜等入常州。
先是胜等过平江，奉直大夫赵研乘城，诱胜使入，脔之。众惧而退，推其徒赵万为首，至无锡，李纲时方寓居，出家财散贼，乃去。至常州，守臣何衮恬不为备，贼入城，大掠三日，执通判曾纬而去。
庚戌，始通当三大钱于淮、浙、荆湖诸路，用张悫请也。
政和旧法，当三大钱止行于京畿东、西及河东、北，由是东南小平钱甚重而物轻，西北反是。悫言： 大钱始不行于东南，虑私铸耳。其后改当十为当三，自无私铸之利，何为而不可行？ 况财货皆出于东南，常虑钱宝不足于交易。望诏三省参论，以革因循之弊。 从之。
时更军旅之后，诸道财赋，亡于兵火，委于川途，乾没于胥吏者，不可胜计。悫在河朔时，以心计为帝所知，自长地官至于执政，帝独委以理财。严明通敏，文移所至，东南诸路惕息承命，国用赖以毋乏。然悫在中书，至于自作酒肆，议者以为苛碎焉。
辛亥，金主赐元帅右监军完颜希尹、万户尼楚赫券书，除赦所不原，馀悉不问。
壬子，诏赐张邦昌死。
始，李纲议诛邦昌，黄潜善、汪伯彦皆持不可。及是闻金以废邦昌为词，复用兵。帝将南迁，而邦昌在长沙，乃诏湖南抚谕官马伸曰： 张邦昌初闻以权宜摄国事，嘉其用心，宠以高位。虽知建号肆赦，度越常格，优支赏钱数百万缗，犹以迫于金人之势。比因鞫治它狱，始知在内衣赭衣，履黄裀，宿福宁殿，使宫人侍寝，心迹如此，甚负国家。尚加恻隐，不忍显肆朝市，只令自裁；全其家属，令潭州日给口粮，常切拘管。 伸至潭，邦昌读诏已。徘徊退避，不忍自尽。执事共迫之，乃登平楚楼而缢。于是高州流人王时雍亦伏诛。
甲寅，诏： 行在及东京百司官，如擅离任所，并停官根捕，就本处付狱根勘。 
乙卯，诏： 成都、京兆、襄阳、荆南、江宁府、邓、潭州，皆备巡幸。 
宗泽复上疏，略谓： 本朝提封万里，京师号为腹心，宗庙社稷所在，民人依之。今两河虽未敉宁，犹一手臂之不伸；乃欲并腹心而弃之，岂祖宗付托之意，与睽睽万目所以仰望之心！昔景德间，契丹侵澶渊，警报一闻，中外震恐。是时王钦若江南人，劝幸金陵，陈尧佐蜀人，劝幸蜀都，惟寇准请帝亲征，卒用成功。臣何敢望准，然不敢不以章圣望陛下也。且臣奉迎銮舆还都而后，即当身率诸道之兵，直趋两河之外，亲迎二圣，雪靖康一再之耻，然后奉觞玉殿，以为亿万斯年之贺，臣之志愿始毕。 上疏后，泽复营缮宗庙、宫室、台省，又以乐门乃回銮奉迎之地，特增修之。
王彦及金人战于新乡县，败绩。兵溃，颜奔太行山。岳飞以单骑持丈八铁枪刺杀金帅于陈，金人为退却。
初，彦既得新乡，传檄诸郡。金人以为大军之至，率众数万薄彦垒，围之，彦兵寡，且器甲疏略，乃决围出。敌尽锐追击，彦与麾下数十人驰赴之，所向披靡，转战十数里，弓矢且尽，会日暮，得免。彦收散亡，得七百馀人，保共城县西山。部曲感其义，皆面刺 赤心报国 字，。未几，两河响应，忠义民兵首领傅选、孟德、刘泽、焦文通等皆附之，绵亘数百里，金人患之。
是日，贼赵万人镇江府境，守臣赵子崧遣将逆击于丹徒，调乡兵乘城为备。府兵败归，乡兵惊溃，子崧率亲兵保集焦山寺。贼逾城人，遂据镇江。
初，傅雱既见金完颜希尹于云中，留弥月。会制置使张涣、招抚使张所遣兵渡河，皆失利，涣为乱军所杀。金以用兵责使者，雱逊谢。希尹乃以国书授雱等还，书中索河北人之在南者及为夏人请熙宁以来侵地，又欲于河阳置榷场以通南货，雱受书以归。金人无聘币，伴使李侗自以乳香、白金等赆之。
金人遣直史馆王枢持册使高丽。
冬，十月，丁巳朔，帝登舟如淮甸。
戊午，隆祐太后至扬州，驻于州治。
庚申，诏： 诸路官司及寄居待次官，或非王命备补之人，以勤王为名，擅募民兵溃卒者，并令散遣；有擅募者，帅、宪司案劾以闻。 
宗泽复上疏言： 臣契勘京城四壁濠河楼橹与守御器具，当职官吏，协心并力，夙夜自公，率励不懈，增筑开浚，起造辑理，浸皆就绪。臣又制造决胜战车一千二百两，每两用五十有五人，一卒使车，八人推车，二人扶轮，六人执牌，辅二十人执长枪，随牌辅车十有八人，执神臂弓弩，随枪射远，小使臣两号，专干办阅习车事，每十车差大使臣一员总领为一队。见今四壁统制官日逐校阅，坐作进退，左右回旋曲折之陈，委可应用。又，沿河十六县与上下州军，相接作连珠寨以严备御。臣见使王彦、曹中正在河西攻击，收复州县，西京、河阳、郑、滑等州同为一体，敌人畏詟，不敢轻动。臣自到京，奉扬陛下仁风德意，街市人情物态，忻悦敉宁，同太平时景象。顾臣犬马之齿六十有九，比缘陛下委付之重，常患才力不任，惕惕忧惧。近日顿觉衰悴，万一溘先朝露，辜负陛下眷恤怜悯之意，臣死不暝。傥使臣与将士官民获望回辇之尘，俯伏百拜，然后身填沟壑，则虽死之日，犹生之年！ 
先是群盗王再兴以兵数万，王贵万馀人往来河上，王善以车百乘寇濮州；杨进兵尤众，连扰京西诸郡。至德安府，守臣直龙图阁陈规，昼夜相持，十有八日，而进技穷，乃以百馀人自卫，抵濠上求和。规出城，与进交臂而语，进感其诚，折箭为誓，明日，引众去。围光洲，泽遣招之，皆听命，以进为留守司统制。泽理财有方，凡两河及京东、西诸郡求军需者，皆辍东京所有与之，不以为间。既而泽闻帝已南迁，又上疏，词意忠恳，帝优诏答之。
癸亥，募群盗能并灭贼众者，授以官。
甲子，李纲落职，依旧宫祠。
时张浚论纲罪未己，略言： 纲阴为惨毒，外弄威权，当时台谏如颜岐、孙觌、李会、李擢、范宗尹，重者陷之以罪，轻则置之闲散。若非察见之早而养成其恶，则宗庙之寄，几败于国贼之手。愿早赐窜殛。 章再上，乃有是命。
直龙图阁知秀州赵叔近招杭贼陈通，降之。
乙丑，诏罢帅府、辅郡、要郡等招置新兵，水军准此。
丁卯，有内侍自京赉内府珠玉二囊来上，帝投之汴水。翼日，以谕辅臣黄潜善曰： 太古之世，擿玉毁珠，小盗不起，朕甚慕之，庶几求所以息盗耳。 
是日，沙州回鹘遣使贡于金。
庚午，帝次泗州。
壬申，升扬州天长县为军。
丁丑，诏： 东南诸州县所桩私茶盐矾赏钱，每处各以千缗计，纲赴行在。 用都省请也。
户部言诸路所收民间助国钱，乞令计置，轻赉赴行在，从之。
己卯，帝次宝应县。御营后军作乱，有孙琦者为首。左正言卢臣中从驾不及，立船舷叱贼，为所逼，堕水死；帝命求臣中所在，得之水中，拱立如故。张浚以为虽在艰难，不可废法，乃劾统制官定国军承宣使韩世忠师行无纪，降观察使。曾臣中左谏议大夫，赐其家银帛，官子孙二人。
自罢常平司，而诸路提举官多以未受命为词，居职如故；伪党之被窜逐者，往往不行。言者以为国家所恃以号令天下者，威信而已；今无所忌惮如此，不可以不申戒。乃诏帅臣、监司体量罢夺，其窜斥人护送贬所，隐庇者重坐之。
庚辰，命刘光世讨镇江府叛兵。辛巳，复命光世为滁、和、濠、太平州、无为军、江宁府界招捉盗贼制置使；御营统制官苗傅为制置使司都统制，从光世行。
癸未，帝至扬州，驻跸州治。旧制，三衙管军未尝内宿，至是始日轮一员，直宿行宫。
诏： 内侍不许与统兵官相见，如违，停官送远恶州编管。 时入内内侍省押班康履，以籓邸旧恩颇用事，诸将多奉之，台谏无敢言者。
丙戌，两浙制置使王渊率统制官张俊等领兵至镇江府，军贼赵万等不知其猝至，皆解甲就招。时辛道宗前军将官苗翊，犹在叛党中，乃委翊统之，众心稍定。渊寻绐贼以过江勤王，其步兵先行，每一舟至岸，尽杀这，馀骑兵百馀人戮于市，无得脱者。
李孝义攻德安不下，行至蕲州，张世斩之，馀党悉降。
十一月，丁亥朔，以扬州路滑，始听百官乘轿。
戊子，李纲鄂州居住。
时张浚等论纲不学无术，竞气好私，不早窜殛，无以谢天下。言者又奏： 近日辛道宗叛兵自苏、秀而来，纲倾其家赀数千缗，并制造绯巾数千，遣其弟迎贼，其意安在？今陛下驻跸维扬，人情未安，纲居常州无锡县，去朝廷不三百里。纲素有狂愎无上之心，复怀怏怏不平之气；常州风俗浇薄，万一盗贼群起，藉纲为名，臣恐国家之忧，不在金人而在萧墙之内。 故有是命。
张遇入池州。
遇本真定府马军，聚众为盗，号 一窝蜂 ，自淮西渡江，水陆并进，池州守臣腾祐弃城走。遇入城纵掠，驱强壮以益其军，民辞以不习战，遇曰： 吾教汝。 即命二人取器械相击，杀一人乃止，曰： 此战胜法也，能杀彼，则汝可活耳。 
己丑，诏： 诸路无额上供钱依旧法更不立额，自来年始。 
庚寅，诏求忠信宏博可使绝域及智谋勇毅能将万众者，诣检、鼓院自陈。其后得宇文虚中、刘诲、杨应诚、刘正彦，皆擢用之。
徽猷阁直学士、知扬州吕颐浩试户部侍郎，兼权知扬州。
辛卯，金人围磁州。
朝奉郎王伦为大金通问使。
时傅雱、马识远至汴京，诏趣还，问金人意，复遣伦与閤门宣赞舍人硃弁见宗翰议事。雱至扬州，以金国书对于后殿。擢雱朝请郎，识远尚书考功员外郎。
乙未，张悫守尚书左丞兼御营副使、提举户部财用，颜岐同知枢密院事。
乙巳，诏： 自今被受中使传宣者，当时密县所得旨，实封以闻；如事有未便者，许奏执。 又诏： 凡宣旨及官司奏请事，元无条贯者，并中书、枢密院取旨；非经三省、枢密院者，官司无得受。 复旧制也。
丙午，张悫守中书侍郎，兼知如故。
丁未，黄潜厚请许淮、浙盐入京东，每袋纳借路钱二千。东京，旧东北盐地分也，时滨海道不通，故许之。
戊申，颜岐守尚书左丞，兼权门下侍郎。
许景衡守尚书右丞。
先是景衡陈十事，谓方今人才未备而政事不立，法度未修而宿弊尚存，浮费不节而国用空虚，赋役烦重而民力困弊，命令不行而事多壅滞，赏罚未明而人无惩劝，盗贼继作而吏民被害，边境危急而武备弗严，奸赃未逐而贪暴滋多，公议未申而亲党害政。帝叹息曰： 真今日之急务！ 未几，擢为执政。
刑部尚书郭三益同知枢密院事。
右谏议大夫王宾试御史中丞。
初，责授安化军节度副使赵野，行至密州，众推野领州事。时山东群盗纵横，剧寇宫仪据即墨不退，野患之，弃城去。杜彦时据密州，乃与军士李逵、吴顺谋自称权知州事，追执野于张苍镇，数其弃城之罪，脔之，惟一子学老得脱。彦尽刺城中人以益其军。
辛亥，金人破河间府。
赵叔近言杭卒今已就招，请授以官，许多。刘珏言： 今盗贼数残州县，以招安之说诱之也。金陵黥徒，既被厚赏，钱塘之兵，建安之卒，道宗之师，又袭是迹而动，今湖又见告矣。其视杀漕宪守倅，若刈草菅，非徒无罪，且有子女金帛之获。紫袍象简之荣。观今叔近所乞，乃群盗逼作此奏，非实情也。 许景衡亦言： 官吏无罪，而被诛戮，军吏有罪，反受爵命，其为赏罚，不亦倒置乎！ 帝用二人言，乙卯，寝其命。
初，寿春贼丁进，自号丁一箭，聚众至数万，遂围寿春府，守臣康允之募人出城见进，许以金币犒师。进杀使者，围城二十五日，不能拔，乃引去。
刘光世讨张遇于池州，至近郊南门，贼望之曰： 官军少，且不整，可破也。 时湖水涸，贼出城，越湖占长堤，绕出官军背，官军败绩，遇率众循江而上，光世亦整兵追之。
十二月，丙辰朔，诏以侍从四员充讲读官。
命诸路转运司类省试以待亲策。
先是诸州发解进士当以今春试礼部，会围城，不果。上以道梗难赴，乃命诸路提刑选官，即转运司所在州类省试，每路选官六员，临期实封；移牒漕臣一员监试，不得干预考校；仍用省额，统计十有四人而取一人。省试有额自此。
丁巳，诏： 朕罔好游畋，有以鹰犬辄称御前者，流海岛。 
辛酉，御营使司都统制王渊入杭州。
初，渊至秀州，下令治兵，十日乃行，杭贼陈通等闻之，缓为之备。乃是渊与统制官张俊驰至城下，传呼 秀州赵龙图来 ，通出不意，出迎。渊谕以朝廷遣赐告身，通等皆喜。渊、俊入州治，命军士分守诸门，渊召其首三十人至庭下，遽执之。通呼曰： 已受招安，何为乃尔！ 渊曰： 我受诏讨贼，不知其它！ 并执其馀党，悉腰斩之，凡百八十馀人。百姓相贺。
壬戌，资政殿学士、京东东路制置使、知青州曾孝序为乱兵所杀。
先是临朐土兵赵晟，聚众为乱，夺门而入。孝序度力不能制，因出据厅事，瞋目骂贼，与其子宣教郎訏皆遇害，时年七十九。诏赠光禄大夫，谥曰威。
癸亥，金人攻汜水关。
初，宗翰闻帝如维扬，乃约诸军分道南侵。宗维自河阳渡河，攻河南；右副元帅宗辅与其弟宗弼自沧州渡河，攻山东；陕西诸路都统洛索与副都统萨里罕自同州渡河，攻陕西。时西京统制官翟进扼清河白磊，而带御器械郑建雄守河阳，敌不得济。宗翰乃屯重兵于河阳北城以疑建雄，而阴遣万户尼楚赫自力鼎渡河，背攻南城，破之，建雄遂溃。
西京留守孙昭远，既罢西道都总管，所调西师，以非所隶，悉引去。昭远数以洛阳无城池而强敌对境侵轶之状闻于朝，且遗其子书曰： 今日捍御，甚难为功。四男二女，无可置念，要为忠义死耳。 乃遣骁将姚庆拒之于偃师县，军败，庆死之。昭远知城危，即命其将王仔奉启运宫神御间道赴行在。既而金人大入，昭远引馀兵南去，翟进率军民上山保险。
宗翰据汜水，引军而东，命尼楚赫分兵攻京西。先是知阶州董庠以勤王兵入援，溃散无所归，宗泽以庠知郑州。泽闻金兵入境，遣将刘达援之，未至，庠弃城走。是日，尼楚赫至郑州，不入城而去，径如京西，中原大震。
甲子，谏议大夫卫肤敏上疏，谓： 本朝后族、戚里，祖宗以来例不得任文资。乃者除邢焕徽猷阁待制，孟忠厚显谟阁直学士，比又降中旨，王羲叔与郡，与羲叟除太府寺丞。物议太暄，颇为圣政之累。 疏入，改焕光州观察使。
乙丑，诏： 自今除授及行遣有罪之人，并须经由三省及宰执进呈，方得施行；或有干求请托，乞御宝以行下者，重置于法。 
丙寅，张遇寇江州，守臣陈彦文视事始十日，固守不下。遇引去，江淮制置使刘光世截其后军，破之。
丁卯，诏： 诸路都总管司走马承受公事使臣，使旧法隶属帅司。 先是政和中，改走马承受为廉访使者，其权与监司均敌；朝廷每有所为，辄为廉访所议，枢密院藉以摇宰相，因复旧制。
戊辰，卫肤敏疏论： 先朝嫔御皆至行在，建承庆院以处之，又置升旸宫以治兵器及服御所须之物，而使内侍典其役。或母后戚里之家，有所干请，间以内批御宝行之，人言啧啧。望以承庆营缮付之扬州，升旸造作归之有司，戚里内侍有干请过例者，勿复降出。其锡赉之费，量力支赐，则人言不戒而自孚矣。 上嘉纳之。
金人围棣州，守臣姜刚之率军民拒守，不拔而去。
金洛索渡河，拔韩城县。
初，京兆府路经略制置使唐重在关中，以将官曲方为沿河安抚使。方老而缪，统兵屯韩城，日以饮食蹴鞠为事。时河东经制使王燮在陕府，遣人渡河劫寨。洛索遂自慈、隰引兵而南，重遣兵马都监、贵州刺史刘光弼赉金帛至河犒师。光弼至华州，闻敌逼河，遂留不进。洛索至河中府，官军扼蒲州西岸。洛索患之，夜，潜由上流清水曲履水渡河，出龙门出，并河而南，距韩城四十里，方始觉，引兵遁去。光弼闻之，不归长安而走邠、岐间。
先是荣州团练使陈迪，自泸南安抚司走马承受公事还行在，重以敌兵逼近，奏留迪提举军马措置民兵以备敌。又有嘉州军事推官王尚，被檄过岐下，重辟尚主管机宜文字，留长安。时京兆馀兵皆为经制使钱盖调赴行在，重度金兵目入，以书别其父克臣曰： 忠孝不两立，义不苟生以辱吾父。 克臣报之曰： 汝能以身殉国，吾含笑入地矣。 见者皆义之。
壬申，直龙图阁、知秀州赵叔近罢，仍夺职。
时叔近既招降杭寇陈通，而言者论其尝受贼金，由是免官，拘系于郡。
甲戌，金洛索攻同州，守臣直秘阁郑骧死之。
先是骧闻帝幸维扬，上章请自楚、泗、汴、洛以迄陕、华，各募精兵镇守，有急则首尾相应，庶几敌势不能冲决，不报。至是金兵及韩城，骧帅兵扼险击之，师小却。金人乘胜径至城下，通判以下皆遁，骧独曰： 我为太守，义在效死。 闭州门，赴井死。众推前知沙苑监周良立青盖于城上，军民犹守御。金人谕降，良曰： 苟无杀戮，当听命。 许之，即授良定国军节度使、知同州，惟遣十数骑入州学，取书籍而归。州人感骧之义，敛葬之；后赠枢密直学士，谥威愍。
同州既破，王燮军乱不能整。先是閤门祗候张昱弃慈州奔燮，燮乃命昱治陕，而率众由金、商西人蜀。州县震恐，欲闭关拒之。利州路提点刑狱张上行，破众议迎燮屯兴元府，供其衣粮。时叛贼史斌僭号兴州，将攻兴元府，燮遣统制官韦知几、统领官申世景领兵拒之，复兴州。既而燮留屯久，军饷不继，成都府路转运判官赵开等乃率两川民间助军钱佐之，又以便宜截用递岁应输陕西、河东三路纲。川、陕屯西兵自此始。
初，直龙图阁、知黄州赵令{山成}奉诏修诚，始毕，会张遇自江州西上，招令{山成}山城相见，饮以酒。令{山成}举杯曰： 固知饮此必死，愿诸君勿杀城中军民。 遇掠曰： 酒诚有毒，以此试公耳。 夺泼地上，地裂有声。群盗皆重令{山成}器识，引军东去。未几，丁进及群寇来犯，皆击却之。
乙亥，命守令劝农赈乏，罢献助钱物。
金西北路都统鄂啰卒。鄂啰伐辽有大功，后追封郑国王。
丙子，亲卫大夫、宁州观察使、知东上閤门事韦渊言： 横行五司，尚未遵元丰旧制，乞并引进司归客省，东、西上閤门合而为一，以省冗员。 从之。
丁丑，诏： 宗室归朝官添差者勿罢，已去任者复还之。 始，议以军兴，悉罢州县添差官以纾民力，至是惟二者得留。
己卯，金尼楚赫破汝州。
初，宗辅既渡河，议先攻汴京，且分兵趋行在。而东京留守宗泽增修守御之备，城外千里，无粮可因。金人扰濒河州郡，诸将请断河梁，严兵自守，泽曰： 去岁城破，正坐此尔，尚可袭其轨邪！ 命统制官刘衍趋滑州，刘达走郑州，各率车二百乘，战士二百人保护河梁，以俟大军北渡。金人闻之，夜，断河梁而遁。时孙昭远既弃河南去，西京残民无主，乃开门出降。宗翰入西京，以李嗣本知河南府，自屯西京大内，与泽相持。
金人既破汝州，将士挟西京北路提刑谢京以遁，金人击杀之。州民王氏二妇为金兵所得，投汉水死，尸皆浮出不坏。军校王俊收集溃兵，后据伞盖山，有众数万。
庚辰，诏： 除京畿东、西、河北、北、陕西等路依元降指挥置巡社外，后来增置路分并罢。 
给事中刘珏试吏部侍郎；右谏议大夫卫肤敏试中书舍人，仍兼侍讲。
肤敏在谏院才两旬，言事至十数，黄潜善等忌之。会肤敏复论邢焕虽已易廉察，而孟忠厚尚仍旧官，诏曰： 邢焕，联之后父，即以换武；忠厚系隆祐太后之亲，宜体朕优奉之意。 肤敏及力辞新职。时珏亦论户部尚书黄潜厚当避亲，乃以潜厚为延康殿学士、提举醴泉观、同提举措置户部财用。肤敏既移官，遂与珏俱谒告不出。
以杨时为工部侍郎，时年七十五矣。入见，言自古圣贤之君，未有不以讲学为先务者，帝深然之。
中书舍人刘观试给事中。观上言： 今日之患，在中国不在外敌，在朝廷士大夫不在边鄙盗贼。愿陛下委谏官、御史，取崇宁以来饕餮富贵最无状之人，编为一籍，已死者著其恶，未死者明其罪，如以开边用兵进，以花石应奉进，以刻剥聚敛进，以交贿权官进，类为数十条，概其罪恶，疏其名氏，有司镂版，播告天下，与众弃之。如此，外敌莫不畏，盗贼莫不服，然后忠贤安于朝，而中兴之业可得而定。 帝嘉纳，命台谏具名以闻。后不果行。
丁进既去寿春，宗泽遣使招之，进纳款。泽以便宜补授言于朝，诏进充京城西壁外巡，以所部赴京城四面屯驻。
温、杭二州上供物，几案有以螺钿者，帝恶其靡，命碎之通衢。
乙酉，带御器械张俊自杭州移兵讨兰溪僧居王。破之。
初，建卒张员等既叛，统制官、朝请郎王淮虽驻兵城下，未能破贼。有军校魏胜者，独不从乱，颇能调护其党。至是有诏招安，员等听命。守臣张勤、提举常平公事王浚明，皆坐失职罢去。会淮治丧，乃起复故宫，知建州，使之抚定，而以胜为承信郎、权本州兵马监押。时员等虽开门，然军情犹未定也。
是岁，夏改元正德。
