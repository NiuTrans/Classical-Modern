起屠维单阏正月，尽上章执徐十二月，凡二年。
○哲宗宪元继道显德定功钦文睿武齐圣昭孝皇帝元符二年（辽寿昌五年。己卯，一零九九年）
春，正月，辽主如鱼兒泺。
丁卯，出内金帛二百万，备陕西边储。
辛未，诏张舜民、毕仲游、孙朴、赵睿、梅灏、陈察、李昭玘并罢馆职。
二月，甲戌朔，令监司举本路学行优异者各二人。
己卯，诏许高丽国王遣士宾贡。
辛巳，诏： 自今应被旨举官，所举不当，具举主姓名以闻。 
甲申，夏人以国母丧，遣使来告哀，且谢罪。诏却其使。
戊子，鄜延钤辖刘安败夏人于神堆。
乙未，诏吏部： 守令课绩，从御史台考察，黜其不实者。 
曾布言： 章惇、蔡卞施行元祐人，众论皆谓过当。然此岂为诋訾先朝，大抵多报私怨耳。惇、卞初相得，故惇于卞，言无不听；及相失，卞多反其事，人皆笑之。今朝廷政事一出于卞，无敢违者。 帝曰： 蔡京尤与惇不足。 布曰： 惇于蔡氏兄弟无不畏者，近颇欲屈意求和于京，而京不为之屈也。
庚辰，欧阳棐朝见，帝目之，语曾布曰： 此元祐五鬼。 布曰； 亦闻有此名，元祐附丽，亦必有之，治郡亦常才，然棐，欧阳修之子，登进士第，修于英宗定策之际最有功。 帝颔之。
丙申，诏吏部员外郎孙谔与合入差遣，以元祐诉理有衔冤饮恨之语也。
夏人告败于辽以求援。三月，丙辰，辽使萧德崇来，为夏人请缓师，仍献玉带。
筑环庆路定边城。
丁巳，秦凤经略司言吴名革率部族孳畜归顺，诏名革补内殿承旨，首领李移补右侍禁，及赐钱帛有差。
夏，四月，庚辰，幸莘王府。
丙戌，筑鄜延、河东路暖泉、乌龙砦。
丁亥，以旱减四京囚罪一等，杖以下释之。
辛卯，诏： 鞫狱，徒以上须结案，及审录审奏然后断遣；不如令者坐之。
癸巳，封永嘉郡王偲为睦王。
遣中书舍人郭知章报聘于辽。
甲午，以江、淮、荆、浙等路发运使张商英为权工部侍郎。
丁酉，筑威羌城。
章惇乞退，遂径出居僧舍，其家已先出。帝乃令约拦行李，勿受惇气解机务章奏。
五月，甲辰，太白昼见。
庚戌，筑鄜延路金汤城。
癸亥，奉迁真宗神御于万寿观延圣殿。
建西安州及天都等砦。
是日，辽主谒乾陵。
乙丑，进章惇官五等，曾布三等，许将、蔡卞、黄履皆二等。
戊辰，诏： 朕阅陈次升任御史日章奏，观其微意，附会权臣，诋毁先帝。朕含容其过，委以谏职，复敢狃习故态，观望言事，久居其位，殊无小补。可罢职，与远小监当。 乃责监全州盐酒税。
辽以南府宰相额特勒兼西北路招讨使、禁军都统。
己巳，辽主驻沿柳湖。
六月，庚辰，赐熙河兰会路新砦名会川城。
甲申，辽以知右伊勒希巴萧药师努为南面林牙兼知契丹行宫都部署事。
甲午，赐环庆路之字平曰龙平关。
乙未，五国部长朝于辽。
戊戌，筑定边、白豹城讫工，閤门使张存等，转官、赐金帛有差。
准布贡于辽。
己亥，河决内黄口，东流断绝。
辽以兴圣宫使耶律萨嘉努为右伊勒希巴。
秋，七月，壬寅朔，惕德部长贡于辽。
庚戌，河北河涨，没民田庐，遣官赈之。
辛亥，辽主如大牢古山。
己未，诏水部员外郎曾孝广诣河北路相度措置河事。孝广尝为水官，不主东流，故特遣之。
邈川首领辖戬，性嗜杀，部族携贰。大酋森摩沁展等有异志，以辖戬季父索诺木丹津雄武，谮杀之，其党皆死。独峞酋沁罗结得逃，以董戬疏族实巴衮居陇逋部，河南诸羌多附之，乃往依焉，遂奉实巴衮之子巴勒藏据萨格城。辖戬攻杀巴勒藏，沁罗结奔河州，说洮西安抚使王赡以取青唐之策。赡言于朝，章惇许之，赡引兵趋邈川。丙寅，钦彪阿成以城降，赡留屯之。
先是蹇序辰言： 请将六曹诸司自元丰八年四月以来应改更法度言涉讥讪者，尽数检阅，随事编数，并著所任官姓名具册申纳三省。 李积中亦以为言。三省不行，逾半年矣，至是乃复检举降诏，意欲有所罗织故也。
八月，壬申，知河南府盛陶改知和州，以言者论其元祐中诋诬先烈，排毁旧弼也。
癸酉，章惇等进《新修敕令式》。惇读于帝前，其间有元丰所无而用《元祐敕令》修立者，帝曰： 元祐亦有可取乎？ 惇等对曰： 取其善者。 
甲戌，太原地震。
诏： 大河水势十分北流，将河事付转运司，责州县共力救护北流堤岸。 
戊寅，皇子生，贤妃刘氏产也。
乙酉，赐熙河路缗钱百万，抚绥部族。
丁亥，城会州。元丰中，虽加兰会与熙河为一路，而会州实未复。至是始城之，以西安城北六砦隶焉。
辖戬自知其下多叛，乃脱身自青唐诣河州，降于王赡，诏胡宗回为熙河经略使以节制之。
癸巳，太白昼见。
甲午，建葭芦砦为晋宁军。
九月，庚子朔，夏人来谢罪。
辛丑，左司谏王祖道言： 全河北流，淹没有户田苗，请先正吴安持、郑佑、李仲、李伟之罪，投之远方，以明先帝北流之志。 诏令工部检详东流建议及董役之人，以名闻奏。
癸卯，命御史检点三省、枢密院，并依元丰旧制。
甲辰，幸储祥宫。
乙巳，幸醴泉观。
丁未，诏立贤妃刘氏为皇后。
孟后既废，章惇与内侍郝随、刘友端相结，请妃正位中宫。时帝未有储嗣，会妃生子，帝大喜，遂立之。
戊午，通判潭州毕渐言： 应元祐中诸路所立碑刻纪事等，请悉令碎毁。 从之。
己未，青唐酋隆赞以城降。
壬戌，雨，罢秋宴。
甲子，右正言邹浩除名，新州羁管。
时章惇独相用事，浩上章露劾，数其不忠侵上之罪，未报而刘后立。浩上疏曰： 臣闻天下之与后，犹日之与月，阴之与阳，相须而成；则立后以配天子，安得不审！今陛下为天下择母，而所立乃贤妃刘氏，一时公议，莫不疑惑，诚以国家自有仁祖故事，不可不遵用之耳。盖皇后郭氏与美人尚氏争宠致罪，仁祖既废后，不旋踵并斥美人，所以示至公也。及立后，则不选于嫔妃而卜于贵族，所以远嫌，为万世法也。陛下之废孟氏，与郭氏无以异。然孟氏之罪，未尝付外杂治，果与贤妃争宠而致罪乎？世不得而知世；果不与贤妃争宠而致罪乎？世亦不得而知也。若与贤妃争宠而致罪，则并斥美人以示至公，有仁祖故事存焉，二者必居一于此矣。孟氏罪废之初，天下孰不疑贤妃所为？及读诏书有别选贤族之语，又闻陛下临朝慨叹，以为国家不幸，于是天下始释然不疑。今竟立之，岂不上累圣德？臣观白麻所言，不过称其有子，及引永平、祥符事以为证。臣请论其所以然。若曰有子可以为后，则永平贵人硃尝有子，所以立者，以德冠後宫故也；祥符德妃亦未尝有子，所以立者，以钟英甲族故也。又况贵人实马援之女，德妃无废后之嫌，迥与今日事体不同。顷年冬，妃从享景灵宫，是日雷变甚异；今宣制之後，霖雨飞雹，自奏告天地宗庙以来，阴淫不止；天意昭然。望不以一时改命为甚难，而以万世公议为足畏，追停册礼，别选贤族，如初诏施行。 帝谓浩曰： 此亦祖宗故事，岂独朕邪！ 对曰： 祖宗大德，可法者多矣，陛下不之取而效其小疵，臣恐后世之责人无已者纷纷也。 帝变色，犹不怒；明日，章惇入对，极诋浩狂妄，遂有此责。章留中不下。
尚书右丞黄履言： 浩犯颜纳忠，不宜遽斥之死地。 坐罢，知亳州。
初，阳翟田昼，议论慷慨，与浩以气节相激厉。浩除正言，昼适监广利门，往见浩，问曰： 平日与君相许者何如？今君为何官？ 浩谢曰； 上遇群臣，未尝假以辞色，独于浩差若相喜。天下事固不胜言，意欲待深相信而后发，贵有益也。 昼然之。既而谢病归里，邸状报立后，昼谓人曰： 志完不言，可以绝交矣！ 志完，浩字也。浩得罪，昼迎诸涂，二人流连三日。临别，浩出涕，昼正色责之曰： 使志完隐默官京师，遇寒疾不汗，五日死矣，岂独岭海之外能死人哉！愿君毋以此举自满，士所当为者，未止此也。 浩茫然自失，叹曰： 君之赠我厚矣！ 
浩之将论事也，以告其友宗正寺簿仙游王回，回曰： 事有大于此者乎？子虽有亲，然移忠为孝，亦太夫人素志也。 及浩南迁，人莫敢顾，回敛交游钱与浩治装，往来经理，且慰安其母。逻者以闻，逮诣诏狱，众为之惧，回居之晏如。御史诘之，回曰： 实尝预谋，不敢欺也。 因诵浩所上章，几二千言。狱上，除名停废，回即徒步出都门，行数十里，其子追及，问以家事，不答。
丙寅，御文德殿，册皇后。
闰月，庚午朔，朝请郎贾易特授保静军司马，邵州安置；以在元祐中任台谏，羽翼权臣，诬谤先猷故也。
癸酉，置律学博士员。
诏详议庙制。
辖戬既降于王赡，而赡与总管王愍争功，交讼于朝。于是青唐大酋森摩沁展迎实巴衮入城，立玛尔戬之子隆赞为主，其势复张。辖戬大惧，自髡为僧以祈免。熙河帅胡宗回督赡进师，赡急攻，隆赞及森摩沁展等皆出降，赡入据其城。诏青唐为鄯州、陇右节度；邈川为湟州，宗哥城为龙支城，并隶陇右。命王赡知鄯州，王厚知湟州。
丙子，辽主驻独卢金。
戊寅，以廓州为宁砦城。
丙戌，梁州团练使仲忽进古方鼎，识曰 鲁公作文王尊彝 。
甲午，荧惑犯太微垣左执法。
乙未，皇子薨，追赐名茂，赠越王，谥曰冲献。
辽招讨使额特勒讨西北边部之为寇者，俘获甚众，获马驼牛羊各数万。
冬，十月，庚戌，集贤殿修撰文及甫落职，知均州，依吕大防例，不得引用期数赦恩叙复。
壬子，诏河北大名二十二州军置马步军指挥，以广威、保捷为名。
丁巳，辽额特勒奏西北边之捷。
丙寅，辽以同知南京留守事萧德勒岱知北院枢密使事。
戊辰，辽赈辽州饥，仍免租赋。
十一月，甲戌，辽赈南北二纠。
丁亥，诏以绥德城为绥德军。
壬辰，诏： 河北黄河退滩地，听民耕垦，免租税三年。 
乙未，诏： 诸州置教授者，依太学三舍法考选生徒，升补悉如太学三舍法。州许补上舍一人，内舍二人，岁贡之。其上舍附太学外舍，试中，补内舍，三试不升，遣还其州。其内舍免试补太学外舍生。 
十二月，庚子，夏人屡败，遣其臣令能威明结等来谢罪，且进誓表。诏许其通好，岁赐如旧。自是西垂民少安。
壬戌，水部员外郎曾孝广言： 大河见行滑州、通利军之间，苏村埽今年两经危急。请自此埽危急处，候来年水发之时，乘势开埽，导河使之北行，以遂其性，下合内黄县西行河道，永久为便。 从之。
甲子，辽以参知政事赵孝严为汉人行宫都部署，以汉人行宫都部署梁援为辽兴军节度使，以枢密直学士耶律俨参知政事。
是岁，夏改元永安。
○哲宗宪元继道显德定功钦文睿武齐圣昭孝皇帝元符三年（辽寿昌六年）
春，正月，辛未，帝有疾，不视朝。
癸酉，辽南院大王耶律鄂嘉卒。
丁丑，奉安太宗御容于景灵宫大定殿。
戊寅，大赦天下，蠲民租。
己卯，帝崩于福宁殿。
皇太后向氏哭谓宰臣曰： 国家不幸，大行皇帝无嗣，事须早定。 章惇厉声曰： 当立母弟简王似。 太后曰： 老身无子，诸王皆神宗庶子。 惇复曰： 以长则申王当立。 太后曰： 申王病，不可立；先帝尝言，端王有福寿，且仁孝，有立。 惇又言： 端王轻佻，不可以君天下。 言未毕，曾布叱之曰： 章惇听太后处分！ 乃召端王佶入即皇帝位。群臣请皇太后权同处分军国事，后以长君辞；帝泣拜移时，乃许之。
庚辰，赦天下常赦所不原者，百官进秩一等，赏诸军。遣宋渊告哀于辽。
辛巳，尊皇后刘氏为元符皇后。
癸未，追赠母贵仪陈氏为皇太妃。
甲申，命章惇为山陵使。
丁亥，辽主如春水。
戊子，以章惇为特进，封申国公。
己丑，罢增八厢逻卒。
以权工部侍郎张商英为中书舍人。
辛卯，辽招讨使额特勒执玛古苏以献。自准布诸部不靖，玛古苏尤为边患，至是始就擒。加额特勒太保。
丙申，辽主下诏问民疾苦。
二月，己亥，始听政。尊先帝妃硃氏为圣瑞皇太妃。
丁未，立顺国夫人王氏为皇后；后，开封人，德州刺史藻之女也。
辽以乌库部节度使慎嘉努为南院大王。
己酉，辽磔玛古苏于市。
庚戌，向宗回、宗良迁节度使。太后弟侄未任者，俱授以官。
癸丑，初御紫辰殿。
辽出绢赐五京贫民。
戊午，以新除吏部尚书韩忠彦为门下侍郎。忠彦入对，陈四事，曰广仁恩，开言路，去疑似，戒用兵，太后纳之。自是忠直敢言知名之士，稍见收用，时号小元祐。
庚申，给事中刘拯言： 韩忠彦乃驸马都尉嘉彦之兄，元祐中尝除尚书右丞，以人言遂移枢府。今乃除门下侍郎，使它日援以为例，恐政府将为敦爱外戚之地矣！ 帝不从。
以知亳州黄履为尚书右丞。
辛酉，名懿德宅潜邸曰龙德宫。
壬戌，诏陕西转运副使马城等提举开修解盐池。
甲子，毁承极殿。
三月，戊辰朔，诏： 宰臣、执政、侍从官各举可任台谏者。 
辛未，以给事中范镗为龙图阁待制，知瀛州。
甲戌，召权发遣卫州陈瓘为左正言，监袁州酒税邹浩为右正言，知洺州龚夬为殿中侍御史，韩忠彦、曾存荐之也。
甲申，以中书舍人张商英为龙图阁待制、河北路转运使，兼提举河事。
先是曾布论刘拯当逐，帝曰： 张商英与拯皆不可留，商英无一日不在章惇处。 布唯唯而退。后旬日，商英乃有是命，盖韩忠彦辈奉行上旨也。
王赡留鄯州，纵所部剽掠，羌众携贰。森摩等结诸族帐谋反，赡击破之，悉捕斩城中羌，积级如山。初，赡又讽诸羌酋籍胜兵者皆涅其臂，无应者。沁罗结请归帅本路为倡，赡听之去，遂啸聚数千人围邈川，夏人十万众助之，城中危甚。苗履、姚雄帅所部兵来援，围始解。赡因弃青唐而还，实巴衮与其子希斯罗斯据之。群羌复合兵攻邈川，王厚亦不能支。朝论请并弃邈川，且谓隆赞乃玛尔戬之子，遂命为河西军节度使、知鄯州，赐姓名曰赵怀德。其弟巴尔丕勒鄂丹斡曰怀义，为廓州团练使、知湟州。加辖戬怀远节度使，而贬赡于昌化军、厚于贺州；胡宗回落职，知蕲州。赡至穰县，自缢死。
辽弛朔州山林之禁。
乙酉，以翰林学士承旨蔡京为端明殿学士兼龙图阁学士、知太原府。蔡卞言于帝曰； 兄不敢辞行，然论事累与时宰违戾，人但云为宰相所逐。 帝不答。
翼日，曾布对，帝谓布曰： 蔡京、张商英、范镗皆已去，只有章惇、刘拯、王祖道未去。 布曰： 言者稍举职，则此辈亦何可安也！ 
己丑，以日当食，降德音于四京，减囚罪一等，流以下释之。
庚寅，录赵普后。
辛卯，以日当食，诏求直言。筠州推官雍丘崔匽应诏上书曰： 方今政令烦苛，风俗险薄，未暇悉陈，而特以判左右之忠邪为本。臣出于草莱，不识朝廷之士；特怪左右之人有指元祐之臣为奸党者，必邪人也。夫毁誉者，朝廷之公议。故责授硃崖军司户司马光，左右以为奸，而天下皆曰忠；今宰相章惇，左右以为忠，而天下皆曰奸。此何理也？臣请略言奸人之迹：夫乘时抵巇以盗富贵，探微揣揣以固权宠，谓之奸可也；包苴满门，私谒踵路，阴交不逞，密结禁庭，谓之奸可也；以奇技淫巧荡上心，以倡优女色败君德，独操赏刑，自报恩怨，谓之奸可也；蔽遮主听，排逐正人，微言者坐以刺讥，直谏者陷以指斥，谓之奸可也。凡此数者，光有之乎，惇有之乎？夫有其实者名随之，无其实而与之名，其谁信之！《传》曰： 谓狐为狸，非特不知狐，又不知狸。光忠信直谅，闻于华夷，而谓之奸，是欺天下也，欺后世也。夫一人可欺也，朝廷可欺也，天下后世不可欺也。至如惇，狙诈凶险，天下士大夫呼曰 惇贼 。贵极宰相，人所具瞻，以名呼之，又指为贼，岂非以其孤负主恩，玩窃国柄，忠臣痛愤，义士不服，故贱而名之，指其实而号之以贼邪！京师语曰： 大惇、小惇，殃及子孙。 谓惇与中丞安惇也。小人譬之蝮蝎，其残忍根乎天性，随遇必发。天下无事，不过贼陷忠良，破碎善类；至缓急危疑之际，必有反复卖国之心，跋扈不臣之变。比年以来，谏官不论得失，御史不劾奸邪，门下不驳诏令，共持喑默，以为得计。顷邹浩以言事得罪，大臣拱而观之，同列又从而挤之。夫以股肱耳目，治乱安危所系，而一切若此，陛下虽有尧、舜之聪明，将谁使言之，谁使行之！夫日者，阳也，食之者，阴也。四月正阳之月，阳极盛、阴极衰之时，而阴干阳，故其变为大。惟陛下畏天威，听明命，大运乾纲，大明邪正，毋违经义，毋郁民心，则天意解矣。若夫伐鼓用币，素服彻乐，而无懿德善政之实，非所以应天也。 帝览而善之，以为相州教授。
乙未，却永兴民王怀所献玉器。
四月，丁酉朔，日有食之。
戊戌，诏知太原府蔡京依前翰林学士承旨；给事中刘拯罢知濠州，以其论事观望也。
是日，曾布入对，帝谕布曰： 皇太后疑蔡京不当出，欲且留修史。 布力陈 京、卞怀奸害政，党援布满中外，善类义不与之并立，此必有奸人造作言语，荧惑圣听。 帝曰： 无它，皇太后以《神宗史》经元祐毁坏，今更难于易人耳。 
癸卯，辽主如炭山。
甲辰，以门下侍郎韩忠彦为尚书右仆射兼中书侍郎，礼部尚书李清臣为门下侍郎，翰林学士蒋之奇同知枢密院事。
丁未，以帝生日为天宁节。
己酉，皇长子亶生。时帝甫登位，即生嫡长，欲异其礼，越三日，大赦，授亶山南东道节度使，封韩国公。
癸丑，赏应诏上书可采者郑敦义、高士育、鹿敏求、何大正、吕彦祖，凡五人。
丁巳，诏： 范纯仁等复官宫观，苏轼等徙内郡。 
纯仁时在永州，遣中使赐以茶药，谕之曰： 皇帝在籓邸，太皇太后在宫中，知公先朝言事忠直，今虚相位以待，不知目疾如何？用何人医治？ 纯仁顿首谢。徙居邓州，在道，拜观文殿大学士、中太一宫使。制词有云： 岂惟尊德尚齿，昭示宠优；庶几鲠论嘉谋，日闻忠告。 纯仁闻制，泣曰： 上果用我矣，死有馀责。 既又遣中使趣入觐。纯仁乞归养，帝不得已许之，每见辅臣，问纯仁安否，且曰： 范纯仁得一识面足矣！ 
轼自昌化移廉，徙永，更三赦，复提举玉局观，未几，卒于常州。轼与弟辙，师父洵为文，常自谓文章如行云流水，初无定质，虽嬉笑怒骂之辞，皆可书而诵之。自为举子至出入侍从。必以爱君为本，忠规谠论，挺挺大节，但为小人忌恶，不得久居朝廷。
先是韩忠彦言： 哲宗即位，尝诏天下实封言事，献言者以千百计。章惇既相，乃置局编类，摘取语言近似者，指为谤讪，前日应诏者，大抵得罪。今陛下又诏中外直言朝政阙失，若复编类之，则敢言之士，必怀疑惧。臣愿急诏罢局，尽裒所编类文书，纳之禁中。 中书舍人曾肇亦言： 祖宗以来，臣僚所上章疏，未尝编写，盖缘人臣指切朝政，弹击臣下，皆是忘身为国，不顾后祸。朝廷若有施行，往往刊去姓名，只作臣僚上言，所以爱惜言事之人，不使招怨。若一一编录，传之无穷，万一其人子孙见之，必结深隙。祖宗以来，未尝编录，意恐在此。今编录既非祖宗故事，又有限定年月。且元丰八年四月已前上至国初，元祐九年四月十二日已后下至今日，章疏何为皆不编类，而独编此十年章疏，臣所未喻。欲乞指挥，将中书、枢密写人等并各放罢。 帝嘉纳之。癸亥，诏罢编类臣僚章疏局。翼日，吏部侍郎徐鐸，取已编类成书者，悉行进入。
御史中丞安惇，附会权奸，屡兴大狱，天下疾怨，为二惇、二蔡之谣。及召邹浩为谏官，惇言： 浩若复用，虑彰先帝之失。 帝曰： 立后，大事也。中丞不言而浩独敢言之，何为不可复用！ 惇惧而退。陈瓘请曰： 陛下欲开正路，取浩既往之善；惇乃诖惑主听，规骋其私。若明示好恶，当自惇始。 乃出惇知润州。
五月，丁卯朔，罢理官失出之罚。
皇太后将复瑶华之位，会太学上舍生何大正上书言之，癸酉，遂降诏曰： 瑶华废后，累经大霈，其位号、礼数，令三省、枢密院详议以闻。 丙子，废后孟氏复为元祐皇后，刘氏为元符皇后。
尚书右丞蔡卞，专托绍述之说，中伤善类，皆密疏建白，然后请帝亲札付外行之。章惇虽巨奸，然犹在其术中。惇轻率不思，而卞深阻寡言，论议之际，惇毅然主持，卞或噤不启齿。一时论者，以为惇迹易明，卞心难见。至是殿中侍御史龚夬言： 昔日丁谓当国，号为恣睢，然不过陷一冠准而已。及至章惇，而故老、元辅、侍从、台省之臣，凡天下之所谓贤者，一日之间，布满岭海，自有宋以来，未之闻也。蔡卞事上不忠，怀奸深阻，凡惇所为，皆卞发之。望采之至公，昭示谴黜。 未报，而台谏陈师锡、陈次升、陈瓘、任伯雨、张庭坚相继论列。乙酉，卞罢，知江宁府。比部员外郎董必，出知兴国军，知无为军舒亶，监潭州南岳庙，皆卞党也。
辽汉人行宫都部署赵孝严卒。
丙戌，辽主驻纳葛泺。
己丑，追复文彦博、王珪、司马光、吕公著、吕大防、刘挚等三十三人官。
辛卯，还司马光等致仕遗表恩。
癸巳，河北、河东、陕西饥，诏帅臣计度振恤。
乙未，辽以东京留守阿噜萨古为特里衮，以南院宣徽使萧常格为汉人行宫都部署。
六月，丙申朔，辽遣使来吊祭。
辛丑，辽以有司案牍书宋主嗣位为登宝位，夺宰相郑颛以下官，出颛知兴中府事，韩资让为崇义军节度使，御史中丞韩君义为广顺军节度使。
乙巳，左正言陈瓘言： 龙图阁待制、知荆南邢恕，昨以北齐宣训语诬司马光，而光及范祖禹等贬窜，以文及甫私书证刘挚、梁焘、王岩叟皆有奸谋，而挚等家族几至覆灭。今朝廷矜恤之恩，遍及存殁，则是恕前日之所行，不为陛下之所信也。恕反覆诡诈，得罪先朝，公议不容久矣。今宠以华职，付以大籓，中外沸腾，不以为允。伏望原情定罪，以协公议。 丁未，诏恕以少府少监分司西京，均州居住。
戊午，辽遣使决五京滞狱。
己未，辽以辽兴军节度使梁援为枢密副使。
辽主召参知政事耶律俨至内殿，访以政事。辽主晚年倦勤，用人不能自择，令各掷骰子，以采胜者官之。俨尝得胜采，辽主曰： 上相之征也。 迁知枢密院事。俨妻邢氏有美色，尝出入禁中，俨教之曰： 慎勿失上章。 由是权宠益固。
秋，七月，丙寅朔，奉皇太后诏，罢同听政。
庚午，辽主如沙岭。
八月，乙未朔，以秘书少监邓洵武为国史院编修官，从蔡京之荐也。给事中龚原、叶涛驳奏洵武不宜滥厕史等，乃令中书舍人徐勣书读行下。
庚子，作景灵西宫，奉安神宗神御；建哲宗神御殿于其西。
辛丑，出内库金帛二百万籴陕西军储。
壬寅，葬哲宗钦文睿武昭孝皇帝于永泰陵。
庚戌，诏以仁宗、神宗庙永世不祧。
癸亥，祔哲宗神主于太庙。
左正言陈瓘言： 山陵使章惇，奉使无状，以致哲宗灵轝陷泞不前，露宿于野。愿速罢惇职事，免其朝见，别与差遣，然后降出臣僚前后章疏，别议典刑。 
辽西北诸部寇边，招讨使额特勒以兵击败之，是月，使来献捷。
九月，甲子朔，诏修《哲宗实录》。
尚书左仆射章惇五上表乞罢政事，诏答不允，惇径出居僧舍。帝谓辅臣曰： 朕待惇如此，体貌不为不至矣。惇乞越州，当与之。 
初，台谏丰稷、陈师锡、陈瓘屡劾惇，有以定策时异议为言者。至是帝将罢惇，谓辅臣曰： 朕不用定策事贬惇，但以扈从灵驾不职罢之，馀事候有人论及，别议行遣。 
丙寅，辽遣使来贺即位。
丁卯，减两京、河阳、郑州囚罪一等，民缘山陵役者蠲其赋。
己巳，幸龙德宫。
辛未，章惇罢为特进、知越州，仍放辞谢。
丁丑，诏修《神宗正史》。
己卯，右司谏陈瓘言： 向宗良兄弟，依倚国恩，凭藉慈廕，夸有目前之荣盛，不念倚伏之可畏，所与游者，连及侍从，希宠之士，愿出其门。裴彦臣无甚干才，但能交通内外，漏泄机密，遂使物议籍籍。或者以为万几之事，黜陟差除，皇太后至今犹与也。 庚辰，御批： 瓘言虚诞不根，可送吏部与合入差遣。 三省请以瓘为郡，帝不可，乃添差监扬州粮料院。
瓘初不知被责，复求翼日见上，閤门不许。瓘即具以札子缴进，其一论景灵西宫，其二论章惇罢相制所称国是，其三、其四皆指陈蔡京罪恶。帝密遣使赐以黄金百两。
先是御史中丞丰稷、殿中侍御史陈师锡言： 翰林学士承旨蔡京，资政殿学士、知江宁府蔡卞，兄弟同恶，迷国误朝。卞虽去位，尚窃峻职，玷名邦。京偃然在职，日夜交纳内侍、戚里，以觊大用。京好大喜功，锐于改作，若果大用，必变乱旧政，天下治乱自此分，祖宗基业自此堕矣。 辛巳，稷登对，又言： 陛下持万乘威权，何惮一蔡京不能去，无乃为圣母主张乎？当绍圣、元符间，章惇、蔡卞，窃弄威权，陷哲宗于有过之地，废元祐皇后于瑶华宫，京皆与有力焉。惇、卞之恶，赖陛下神断，投之外服；而京犹泰然在朝，有自得之色。忠臣寒心，良士痛骨，非自爱而忧之，盖为陛下忧，为宗庙忧，为天下贤人君子忧也。 
癸未，辽主望祀木叶山。
甲申，诏： 蔡卞落职，提举洞霄宫，太平州居住；知成都路昌衡，知郓州吕嘉问，并分司南京、光州居住。 坐尹京时附会惇、卞、杀戮无辜也。河北都转运使张商英，知瀛州范镗，并落职，商英知随州，镗知滁州，亦坐惇、卞党、故责。
是日翰林学士曾肇上书皇帝及皇太后曰： 夫以皇太后定策之明，还政之速，著人耳目，可谓盛矣。今陈瓘以一言上及，遂至贬斥，虽非皇太后圣意，然四方万里之远，岂能家喻户晓！万有一人或谓皇太后有所不容，则盛德不为无累。臣愚计谓皇帝以瓘之所言狂率而逐之，皇太后以天地之量隐忍包容而留之，则天下之人，必曰皇帝恭事母仪，不容小臣妄议，其孝如彼；皇太后能含宏光大，虽有狂言，不以为罪，其仁如此。两谊俱得，岂不美哉！ 丁亥，诏瓘改知无为军。
时瓘已出国门，即于门外露章辞免曰： 臣昨所进札子，请正蔡京之罪，陛下若以臣言为是，则当如臣所请；若以臣言为非，则重加贬窜，乃得允当。所有知无为军敕，不敢祗受。 诏不许辞免。
戊子，辽主驻藕丝淀。
己丑，复均给职田。
冬，十月，丙申，以蔡京为端明殿学士、知永兴军。
初，章惇既罢知越州，陈瓘等以为责轻，复论 惇在绍圣中置看详元祐诉理局，凡于先朝言语不顺者，加以钉足、剥皮、斩颈、拔舌之刑，其惨刻如此。看详官如安惇、蹇序辰，受大臣风谕，傅致语言，指为谤讪。考之公论，宜正典刑。 于是二人并除名，放归田里，而贬章惇武昌军节度副使，潭州安置。
丁酉，以尚书右仆射韩忠彦为左仆射兼门下侍郎。
壬寅，以知枢密院事曾布为尚书右仆射兼中书侍郎。
癸卯，五国诸部长贡于辽。
辛亥，诏知荆南府杨畏提举洞霄宫。
甲寅，辽以平州饥，复其租赋一年。
乙卯，升端州为兴庆军节度。
诏： 资政殿学士、知大名府林希，降端明殿学士，知杨州；龙图阁待制、知洪州叶祖洽，落职，依旧知洪州；龙图阁待制、知青州徐鐸，落职，知湖州。 从中丞丰稷言也。
戊午，改知南康军龚原知寿州。
己未，诏禁曲学偏见、妄意改作以害国事者。
辛酉，罢平准务。
十一月，癸亥朔，改知永兴军蔡京知江宁府。
左正言陈祐言： 林希为中书舍人，草吕大防责词，以司马光变法之初，指名老奸，略无忌惮。苏辙试贤良，而希言辙对策之时已有异志。至于文及甫造为刘挚甘心快意之事，亦希有以启之。而罪大责轻，人望不厌。伏望重行降黜，投之闲散，以申公宪。 乙丑，诏： 希落端明殿学士，依旧大中大夫、知扬州。 
丙寅，辽以天德军民田世荣三世同居，诏言之，令一子三班院祗候。
丁卯，诏修《六朝宝训》。
时议以元祐、绍圣均有所失，欲以大公至正消释朋党，帝纳其言。庚午，诏改明年元曰建中靖国。
初，曾布密陈绍述之说，帝不能决，以问给事徐勣。勣曰： 圣意得非欲两存乎？天下之事，有是与非，朝廷之人，有邪与正，若不考其实，姑务两存，未见其可也。 
诏： 知江宁府蔡京落职，提举杭州洞霄宫。 从侍御史陈次升言也。
京既贬，辅臣谓蔡卞责轻，于是并责卞为少府少监分司南京，依旧太平府居住。次升又言： 卞之为害，不在章惇下。惇既以散官安置潭州，而卞则止于近地分司，何名为谪！ 壬申，诏： 卞降一官，依前分司，移池州居住。 
丙子，辽主召医巫闾山僧志达，设坛于内殿。
戊寅，以观文殿学士安焘知枢密院事。
庚辰，尚书右丞黄履，罢为资政殿大学士、提举中太一宫。
己丑，置《春秋》博士。
辛卯，以礼部尚书范纯礼为尚书右丞。
侍御史陈次升言： 右仆射曾布，顷居枢府，阿顺宰臣，进用匪人，大开边衅。近登宰辅，独擅国权，轻视同僚，威福由己。进拔亲故，罗列京局，以为耳目；任用门人，置之台谏，以为腹心；子弟招权，交通宾客，其门如市。伏望特正典刑，以谢天下。 
十二月，甲午，以皇太后不豫，祷于宫观、祠庙、岳渎。
戊戌，蔡京复龙图阁直学士，知定州。
山廪粟，减价以济民。
己亥，辽以知右伊勒希巴事萨嘉努为北面林牙。
辛丑，虑囚。
甲辰，诏修《国朝会要》。
戊申，降德音于诸路，减囚罪一等，流以下释之。
辛亥，辽主命燕国王延禧拟注大将军以下官。
是岁，辽封高丽王颙为三韩国公。放进士康秉俭等八十七人。
穆都哩降于女真。
时阿苏犹在辽，辽使使来罢兵，未到。英格使乌凌阿实噜往佐和卓，戒之曰： 辽使来，但换我军衣服旗帜，与阿苏城中无辨，勿使辽使知之。辽使可以计却，勿听其言遽罢兵也。 辽使果来罢兵，英格使呼噜、穆沁二人与俱至阿苏城。和卓见辽使，诡谓此二人曰； 我部族自相攻击，干汝等何事？ 乃援枪刺杀呼噜、穆沁之马。辽使惊骇，遽走，不敢回顾，径归。
居数日，破其城，执迪舒保杀之。阿苏复诉于辽，辽遣奚节度使伊哩来，英格至拉林水见之，伊哩问阿苏城事，命英格曰： 凡攻城所获，存者复与之，不存者备偿。 且征马数百匹。英格与其下谋曰： 若偿阿苏，则诸部不复可号令任用也。 乃令和纳、图塔两水之民，阳为阻绝鹰路，复使鳖故德部节度使言于辽曰： 欲开鹰路，非生女直节度使不可。 辽不知其为英格谋也，信之，命英格讨绝鹰路者，而阿苏城事遂止。英格声言平鹰路，畋于图衮水。辽使使赏其功，英格令富嘉努以辽赐物给和纳、图塔之民，且修鹰路而还。
