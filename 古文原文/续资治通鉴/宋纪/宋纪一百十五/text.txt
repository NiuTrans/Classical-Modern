起旃蒙单阏正月，尽六月，凡六月。
○高宗受命中兴全功至德圣神武文昭仁宪孝皇帝绍兴五年（金天会十三年）
春，正月，乙巳朔，日有食之。
帝在平江。
金人去濠州。
初，金右都监宗弼与刘豫之兵既去，乃遣人报其知濠州赵荣，荣率北军及投拜官兵马都监魏进偕去，出北门，市人尚未知。少顷，提辖官丁怀等四人，盗库兵欲作战，荣闻之，悔曰 吾弃城而来，无守臣以主州事，安得不乱！ 乃以衙兵复入城，怀遁去，执其馀三人，诛之，以隶事参军杨寿亨权知州事。既而州人不便寿亨之政，夺其印，请兵马都监孙奕代之。荣既归，自是金人在江北者尽去矣。
丁未，知枢密院事张浚奏： 金人潜师遁去，今已绝淮而北。见行措置招集淮南官吏还任，抚存归业人户等事。 
侍御史张致远言： 敌骑已远，缘淮南之人多为敌所拘，兼于山间水面结集保守，又有中原被签军民，意欲投归，尚留敌寨，及暂时投避在村野者。不速行措置，深虑官军以袭番伪民社、收复州县为名，肆行剽掠，妄有杀戮；或执俘级，侥幸赏典，使吾民被害，重于寇盗。乞预降德音，并戒饬黄榜，以付张浚。 诏以章示浚。
己酉，诏： 淮南州县官吏擅离职任之人，特与放罪，令依旧还任；其抛弃官物，并与除破。 
庚戌，御史张致远乞省并淮南官吏。沈与求曰： 官省则吏省，吏省则事省。今州县胥吏，未尝赋禄，皆蚕食百姓而已。淮南凋残之后，遗民有几，堪受其扰耶！ 
淮西宣抚司统制官王进薄金人于淮，降其将程师回、张延寿而还。
初，金人自六合归，命师回、延寿殿后，二人皆骁将也。江南东路宣抚使张俊谓进曰： 敌既无留心，必渡淮而去，可速进兵，及其未济击之。 进与统领官杨忠闵偕往。金人且渡淮，遂薄诸河，金众悉溃，堕河而死，师回、延寿势窘而降。初，师回以俊为浚，既降，乃悟曰： 吾以为张枢密，乃关西也。 
辛亥，淮东宣抚司统制官崔德明败金人于盱眙。
乙卯，张浚自江上还，入见。
丙辰，帝谓赵鼎曰： 大臣，朕之股肱，台谏，朕之耳目，职任不同，而事体则一。或有官非其人，所当罢黜者，卿等急宜以告朕，不必专待台谏。 
戊午，辅臣进呈曲赦淮南事目，帝曰： 敌虽远去，然南北之民，皆吾赤子，当事兼爱并容之意。中原未复，二圣未还，赦文不可夸大，第使实惠加于两淮百姓，乃朕指也。 帝又曰： 敌已北退，须当渐图恢复。若止循故辙为退避之计，何以立国！祖宗德泽在天下二百年，民心不忘，当乘此时，大作规模措置，朕亦安能郁郁久居此乎！ 赵鼎曰： 时不可失，诚如圣谕。事所可为者，谨当以次条画奏禀。 
命： 江东帅漕司缮治建康行宫，修筑城壁，须管日近了毕，其省库百司仓库等，且图来上，务从简省，无得取给于民。 时帝将还临安，故有是旨。
庚申，行宫留守孟庾言别于职事，乞先次结局，诏留守依旧，其官属并罢。
壬戌，武成、感德军节度使、开府仪同三司、充镇江、建康府、淮南东路宣抚使韩世忠为少保、充淮南东路宣抚使，镇江府置司。时世忠与刘光世、张俊相继入觐，世忠奏： 金人退兵，陛下必喜。 帝曰： 此不足喜，惟复中原，还二圣，乃可喜耳。然有一事，以卿等将士贾勇争先，非复它时惧敌之比，所喜盖在此也。 
后数日，帝以谕辅臣，赵鼎等赞帝诚得驭将之道。帝曰： 楚用子玉，晋文公为之侧席而坐。今敌骑虽退，然尼玛哈等辈犹在，朕敢忘此忧乎！ 
癸亥，参知政事、行宫留守孟庾上表，请车驾还临安府驻跸，许之。
起复检校太傅、宁武宁国军节度使、开府仪同三司、充江南东路淮南西路宣抚使刘光世为少保、充淮南西路宣抚使，置司太平州；太尉、定江昭庆军节度使、两浙西路江南东路宣抚使、神武右军都统制张俊开府仪同三司、江南东路宣抚使，置司建康府，俊仍落都统制。诏： 韩世忠、刘光世、张俊各赐银帛三千匹两，异姓亲补承信郎者二人，一子五品服，有服亲封孺人者三人，冠帔五道。 
甲子，淮西宣抚司统制官郦琼拔光州，执其知州、武翼郎许约。
金人之侵淮也，刘光世遣琼自庐州统兵，声言过淮，至芍陂，乃摘轻兵由间道趋光州城下。约乘城固守，刘麟亦遣其统领官李知柔以众援之。琼说约降，不从，即进兵急攻，城欲破，约势穷，乃降，遂复光州。后六日，奏至，既而光世以约赴行在。帝谓大臣曰： 约为刘豫结连杨么及劫张昂山寨，凶逆宜诛。今来归，朕不欲失信，当贷之。 乃迁约一官，监南剑州盐税。
戊辰，诏： 承州权废两县，和、庐、濠、黄、滁、楚州各废一县，逐县各置监镇官一员。 以民事简少，省其徭役也。
己巳，金主殂于明德宫，年六十一，谥曰文烈皇帝，庙号太宗，后增上尊谥曰体元应运世德昭功哲惠仁圣文烈皇帝。
太宗在位十三年，宫室苑籞，无所增益。承太祖草创之后，以杲、宗干知国政，以宗翰总戎事，既灭辽、破汴，即议礼制度，治历明时，经国规摹，至是始定云。
庚午，安班贝勒亶承遗诏即位于柩前。
壬申，刘光世、韩世忠、张俊入辞，尚书右仆射赵鼎、知柩密院事张浚、参知政事沈与求、签书枢密院事胡松年侍。帝命光世等升殿，谕曰： 敌南侵，盖有窥江、浙之意，赖卿等戮力捍敌，使其失律而去，朕甚嘉之。然中原未复，二圣未还，朕心歉然，卿等其勉之！ 光世曰： 臣等蒙国厚恩，敢不效死。 鼎曰： 臣闻降人程师回言：逆臣刘豫给金人，云光世、世忠比失欢，及至淮甸异所闻，其气已沮矣。 帝曰： 有告朕光世、世忠坐小嫌意不释然者。烈士当以意气相许，先国家之急而后私仇，小嫌何足校！昔寇恂戮贾复部将，复以为耻，深衔之。光武曰： 天下未定，两虎安得私斗！ 于是并坐极欢，结友而去。光世、世忠纵有睚眦，今日宜释前憾，结欢如初。 二人感泣，再拜曰： 臣等顷过听，尝有违言；至于国事，不敢分彼此。今乃烦君父训饬，臣等敢不奉诏！ 鼎等顿首贺。帝曰： 将帅和，社稷之福也。 命近侍出内金盘尊斝赐光世、世忠、俊，酒一行，并所饮器赐之，陛辞而退。鼎谓与求曰： 将帅国之爪牙，推毂授帅，则闻之矣；天子御正衙，赐卮酒而亲劝之，未之前闻。臣闻英宗皇帝于司马光尝有是赐，其后渊圣皇帝用李纲，实踵行之。光世等乃蒙恩宠如此，必有以图报。 诏： 光世妻汉国夫人向氏，俊妻华原郡夫人魏氏，并特给内中俸，如世忠妻例。 
自建帅府以来，俊常以军从帝行，至是始军于外，在帝左右者惟杨沂中而已。
癸酉，金遣使告哀于齐、高丽、夏；仍诏齐自今称臣，勿称子。
齐知濠州马秦引兵犯光州，承信郎、权主管州事王莘率众拒敌，淮西宣抚使刘光世遣统制官郦琼、靳赛以所部援之。
甲戌，金主诏中外公私禁酒。
二月，丙子，清远军节度使、神武后军统制、充湖北路荆、襄、潭州制置使岳飞为镇宁、崇信军节度使。
岳飞自池州入朝，前一日，御笔赐岳飞银帛二千区两，封其母荣国太夫人姚氏为福国太夫人，亲属为承信郎者一人，封孺人者二人，赐冠帔三道，赏淮西之功也。
刑部尚书兼详定一司敕令章谊试户部尚书。
中书门下省检正诸房公事兼权给事中晏敦复权尚书吏部侍郎。
丁丑，帝御舟发平江府，晚，泊吴江县。
戊寅，命祠部员外郎兼权太常少卿张铢奉太庙神主自海道至临安府，令本府饬同文馆安奉；其景灵宫神御祭享事，令温州能判权管。
御舟宿平望镇。己卯，宿秀州北。庚辰，宿崇德县。辛巳，宿临平镇。壬午，御舟至临安府行宫，留守孟庾率京官小使臣以上迎于五里外。帝还行宫，赐百官休沐三日。
癸未，诏： 扈从官吏并转一官资。 
枢密院承旨兼都督府参谋官折彦质至行在。
始，赵鼎议遣彦质至川、陕谕指西帅，而彦质言： 折可求辜负国恩，不能守节；臣之儿女七人，昨在京师为金人取去，传闻亦在府州。倘臣以督府上佐骤至川、陕，于职事岂能人人得其欢心！万一因疑似之迹兴暗昧之谤，则臣一身不可自保，况为朝廷办事！伏望追寝成命，别赐令诏不行。 遂罢入蜀之议。
乙酉，川陕宣抚副使卢法原，言已选锐兵五千，令右武大夫、开州团练使刘锜统领，速赴行在。
丙戌，尚书右仆射、同中书门下平章事赵鼎守左仆射，知枢密院事张浚守右仆射，并同中书门下平章事兼知枢密院事、都督诸路军马。
始议浚以右揆出使湖外平杨么，鼎升左揆，鼎密启曰： 宰相事无不统，不必专以边事，乃为得体。 暨两制出，浚独以军功及专任边事为言。帝既以边事付浚，而改政事及进退人才皆付于鼎矣。
以岳飞为荆湖南、北、襄阳府路制置使、充神武后军都统制，将所部平湖贼杨太，赐钱十万缗、帛五千匹为犒军之费，以湖北转运判官刘延年充随军转运，及令湖南、江西漕臣薛弼、范振应副随军钱粮。飞所部皆西北人，不习水战。飞曰： 兵何常，顾用之何如耳。 
丁亥，定国军承宣使、统制关外军马吴璘、武泰军承宣使、同统制关外军马杨政复秦州。
先是川陕宣抚副使吴玠，闻金人侵淮南，遣璘、政乘机牵制。璘等出奇兵，自天水至秦，谕其守顾宣以逆顺，宣不肯降，遂攻之，拔其城。金石都监完颜杲闻秦被围，集诸道兵来援，政复击败之。
戊子，诏都督府以诸路军马为名。
己丑，帝躬率百官遥拜二圣。自帝出巡，此礼权废，至是复行。
奉安濮安懿王神主于绍兴府光孝寺之法堂。
辛卯，徽猷阁待制、都督府参议官程昌知江州。
昌守鼎州六年，贼不能犯，至是就用之。后数月，新守程千秋至鼎州，时湖北兵马都监杜湛亦改为都督府左军统制，千秋因留湛所将蔡兵捍贼。
壬辰，诏张浚暂往江上，措置边防，且赐诸路宣抚、制置司手诏曰： 朕以边圉稍安，遣相臣往行师垒，西连陇、蜀，北洎江、淮，既加督护之权，悉在指挥之域。既难从于中复，宜专制于事几。恣尔多方，若时统率，钦承朕命，咸使闻知。 
丁酉，诏参知政事孟庾、沈与求签书枢密院事。
戊戌，诏： 神武中军见入队官兵，每五百人为一指挥，选将校，置兵籍，俟就绪日，取旨赐军名。 渡江以来，诸小将之兵及招安群盗，往往拨隶中军，然无排置之法，至是始举行焉。
是月，伪齐将商元率众千馀袭信阳军，成忠郎、閤门祗候、知军事舒继明率麾下十三人转战，登师阳门，矢尽，被擒。贼诱以美官，继明骂曰： 吾宁为大宋鬼，岂污逆耶！汝速杀我。 驱行至军北史陂，竟不降，遂遇害。后赠修武郎，官其家一人。荆襄制置岳飞以忠训郎、閤门祗候权随州兵马都监李迪知军事，就戍之。
乙巳，金谥太祖后唐古氏曰圣穆皇后，费摩氏曰光懿，追册太祖妃布萨氏曰德妃，乌库哩氏曰贤妃。
闰二月，丁未，参知政事沈与求兼权枢密院事。
龙图阁直学士、枢密都承旨折彦质试尚书工部侍郎，仍兼都督府参谋军事。
壬子，辅臣奏遣中使往温州奉迎太庙神主事，帝曰： 朕以宗庙在远，心常歉然。今奉迎神主至行在，当行朝谒之礼。 沈与求曰： 古者征伐，载木主以行。今虽戎辂在行，九庙未复，然因时草创，一行朝谒之礼，亦足以仰慰孝思。 帝曰： 祖宗故事，惟景灵宫则有荐献，太庙则爇香而已。大礼必简，所以尚严也。 
乙卯，以参知政事孟庾、沈与求并兼权枢密院事。
时庾自桐庐还行在，与求乞交割密院职事与庾兼权，帝顾赵鼎曰： 已与卿议定，今参知政事并兼权枢密院矣。 鼎曰： 枢密非故也，自五代时以郭崇韬为使，国朝因而不改，故三省、枢密院分为二途。仁宗朝，富弼作谏官，时陕西用兵，弼议乞令宰相兼枢密院，有吕夷简始也。臣既以宰相兼治院事，而参知政事之臣并令兼权，则事归一体。前人谓枢密院调发军马而三省不知，三省财用已竭而枢密院用兵不止，此诚至论。 帝曰： 往时三省、枢密院不同班进呈，是以事多不相关白。然朝廷论议，岂有帷幄二三大臣不与闻者！ 
丙辰，诏： 襄、汉州军，先因盗贼并伪齐占据日劫掠残杀等罪，一切不问。元劫人见在者，许其家经官识认，验实给还；即抚定，后来再有犯者，令所属治罪。 
尚书兵部侍郎兼史馆修撰王居正言： 四库书籍多阙，乞下诸州县，将已刊到书板，不拘经、史、子、集、小说、异书，各印三帙赴本省；系民间者，官给纸墨工价偿之。 从之。
丁巳，武功大夫、川陕宣抚司后军将牛晧，与金人遇于瓦吾谷，死之。
时右都监完颜杲与熙河经略使慕容洧欲攻秦州，宣抚副使吴玠遣诸校分道伺敌。晧行至瓦吾谷，与金将呼善遇。晧所部步卒不满二百，乃下马与战，谓其众曰： 吾所以舍马者，欲与若等同死也。 敌见晧异于它人，欲招之，告骂而死。承信郎高万旋马复战，遂与武功大夫、熙河路部将任安、宣抚司队官、忠翊郎秦元、承节郎薛琪、张亨皆死于陈。敌曰： 真健儿也！ 后赠晧、安皆翊卫大夫，官其家五人，赠元、亨三官，录其子。
乙未，故迪功郎李东赠宣教郎，官一子。东监楚州军资库，金人南侵被害故也。
辛酉，都督行府奏招捕水贼杨太等约束。
时张浚以建康东南都会，而洞庭实据上流，今寇日滋，壅遏漕运，格塞形势，为腹心害，不去之，无以立国。然寇阻大湖，春夏耕耘，秋冬水落，则收粮于湖寨，载老小于泊中，而尽驱其众四出为暴。前日朝廷反谓夏多水潦，屡以冬用师，故寇得并力而我不得志。今乘其怠，盛夏讨之，彼众既散，一旦合之，疲于奔命，又不得守其田亩，禾稼蹂践，则有秋冬绝食之忧，党与携离，方可招来。乃以便宜命荆、潭、鼎、澧、岳州将逐寨出首人，多方存恤，首领申行府授官，馀人给以闲田，贷之种子。又令湖南安抚司统制官任士安以兵三千屯湘阴，保护湘江粮道；统制官郝晸屯桥口，王俊屯益阳旧县，吴锡屯公安，崔邦弼屯南阳渡，马浚、步谅留潭州；其鼎州官兵，令程千秋分拨紧要屯驻。应诸校招收致人数，比附出战获级例推赏；其招收人，报所属给种授田，务令安业。候黄诚、杨太、周伦公参了日，当议蠲免租税，补授官资。仍给黄榜下任士安军及岳、潭、鼎州抚谕。
保义郎唐开，特换右迪功郎。开献《国都会要》三百卷，诏进一官；自言本诸生，故有是命。
癸亥，降授龙神卫四厢都指挥使、建武军承宣使、神武前军统制王燮权主管侍卫马军司公事。
初，帝在平江，侍御史张致远疏论燮乖缪，乞同诸将召归，帝纳其言，命燮全军驻镇江府而以亲兵赴行在。既至，乃有是命。
金改葬太祖于和陵。
丙寅，右仆射张浚至镇江，召韩世忠谕上旨，使举军前屯楚州以撼山东，世忠欣然承命。浚遂至建康抚张俊军，至太平州抚刘光世军，军士无不踊跃思奋。浚以诸路军马所用钱粮，当从督府总制，故悉以上佐兼之。行府关三省指挥自此始。
丁卯，权主管侍卫马军司公事王燮提举江州太平观，免辞谢。
初，燮既除骑帅，而侍御史张致远奏燮之罪恶不在辛企宗下。右司谏赵霈复奏： 燮无武艺，不闲戎律，偶缘遭遇，滥窃兵权。建炎间为河东经制，敌骑将至，乃拥兵自卫，避地入蜀、使川、陕之民闻风震恐。陛下贷而弗诛，责其后效，而燮不务循省以赎前愆。方杜充之守建康也，燮闻敌至，不复应援，而引兵先遁，直趋闽中，其罪一也。方扈驾离永嘉也，燮持军无律，不能统御，而致溃散为盗，毒流东南，其罪二也。及出师讨杨太，旷日持久，攻取无策，而崔增、吴全之军遂致陷失，其罪三也。比诏回军镇江，中外欣悦，皆谓陛下必欲正其罪状，重置典宪。今燮以轻骑造行朝，曾未数日，忽有侍卫马军之命，士论滋不能平。迩者陛下以诸军捍江有功，既优加赏典；今燮有罪，独置而不问，是有赏而无刑，恐非所以示劝惩也。乞断自圣意，重加窜斥。 燮闻，亦奏辞新命，乞在外宫观。乃诏权主管侍卫步军司公事边顺兼权马军司公事，而以燮兵万五千人隶淮东宣抚使韩世忠。后三日，又以燮奏，罢军职。
己巳，参知政事孟庾言： 准敕差提领措置财用，今乞以总制司为名，专察内外官司隐漏违欠，行移如三省体式。应本司措置事件，依例进呈。 诏关申尚书省，仍铸印以赐。诸路系省钱出入旧经制司，每千收头子钱二十三，其十上供，其十三州县及漕计支用。庾请增十钱；又请收耆户长雇钱，抵当四分息钱，转运司移用钱，勘合硃墨钱，常平司七分钱，茶盐司袋息等钱。又收人户合零就整二税钱、免役一分宽剩钱，又收官户不减半、民户增三分役钱，又收常平司五文头子钱，并令诸州通判、诸路提刑司拘催。其后东南诸路，岁收总制钱七百八十馀万缗，而四川不预焉。大凡东南诸路经、总二司钱，岁收一千四百四十馀万缗，四川岁收五百四十馀万缗。
是日，经筵开讲。自帝视师，辍讲读，至是复之。
壬申，诏右承奉郎徐度，令中书舍人试策一道。左迪功郎胡理，左朝散郎、主管江州太平观钱B112常博士张宦，并召试馆职；左朝奉郎、新提举浙东常平茶盐公事汪恺，左承议郎、新通判潭州王棠，并与升擢差遗。度，处仁子；宦，守兄也。士以士科荐用者自此始。
三月，甲戌朔，建武军承宣使、提举江州太平观王燮，降授濠州团练使。
己卯，淮西宣抚使刘光世兼太平州宣抚使，淮东宣抚使韩世忠兼镇江府宣抚使。
辛巳，以户部尚书章谊兼权工部尚书。
癸未，诏： 殿前马步军司，各据见管兵数，权行排置指挥。 
初，禁卫诸军遇赦转员，其法甚备。自中原俶扰，军营纷乱，排转不行。时诸将所总岁岁奏功，而宿卫亲兵久无升迁之望。左仆射赵鼎，请据三衙见管人数，仿佛旧例，立为转员之法。乃诏： 诸班直将校、亲从亲事官，各依条排转一资，三司将校亦与转行。 时殿前司有兵九百馀人，马步司各六百馀人而已。
甲申，淮东宣抚使韩世忠以大军发镇江。
世忠将行，帝赐手札曰： 昨因敌退，议者以经理淮甸为言，人多惮行，卿独请以身任其责，朕甚嘉之。 翼曰，赵鼎曰： 世忠已过淮南，乞遣中使抚问。 帝赐世忠银合茶药，且以手札劳之曰： 今闻全师渡江，威声遐畅。卿妻子同行否？乍到，医药饮食或恐未备，有所须，一一奏来也。 
时山阳残弊之馀，世忠披荆棘，立军府，与士同力役。其夫人梁氏，亲织薄为屋。将士有临敌怯懦者，世忠遗以巾帼，设乐，大燕会，俾为妇人妆以耻之。军垒既成，世忠乃抚集流散，通商惠丁，遂为重镇。
乙酉，侍御史张致远权尚书户部侍郎。
辛卯，起复秘阁修撰、淮东宣抚使司参谋官陈桷言： 濒淮之地，久经兵火，官私废田，一目千里，连年既失耕耨，草莽覆养，往地皆肥饶，臣愿敕分屯诸帅，占射无主荒田，度轻重之力，斟酌多寡，给所部官兵趁时布种，或仿陕西弓箭手法，从长区处，因地土所宜，种麻、粟、稻、麦，一切听之，无问税租。力耕之人，添破粮米，朝廷逐旋应副耕牛之费。诸帅计置种子，将来尽还其价。不特入粮可以足办，如饲马刍秣之用，亦皆霈然矣。仍乞委自都督府选官兼总其事，令亲到逐司与主帅熟议，俟上下情通，然后行之。每军就令统制、统领官管认监督，近上谋议官领之。收成受纳之日，同认所得之数并随时价直，具申都督府籍记，支还价钱，以金银、见钱品搭给降。将逐司所得，除一岁合支数外，馀就令封桩为储积之计。 诏关都督行府。
甲午，赵鼎奏： 近久雨，恐伤苗稼，欲下临安府祈请。 孟庾、沈与求曰： 多雨，天气久寒，蚕损甚众。 帝曰： 朕见令禁中养蚕，庶使知稼穑艰难。祖宗时于延春阁两壁画农家养蚕、织绢甚详，元符间因改山水。 
丁酉，复移浙西安抚司于临安府，以驻跸之地理宜增重事权故也。徽猷阁直学士、知临安府梁汝嘉兼两浙西路安抚使，徽猷阁待制、知镇江府沈晦兼沿江安抚使。试尚书吏部侍郎兼侍读郑滋与权户部侍郎张致远两易。
癸卯，移镇江府榷货务都茶场于真州。
夏，四月，丙午，检校少保、武泰军节度使、知明州兼沿海制置使郭仲荀来朝。
丁未，龙神卫四厢都指挥使、洪州观察使、金、均、房州镇抚使、川陕宣抚司参议王彦知荆南府，充归、峡州、荆门、公安军安抚使。
先是彦闻帝亲赴军前，乞提兵入援，不许。会张浚以都督视师湖南，乃召彦赴府议事。至是令彦留所部三千人戍金、房，馀悉与俱，乃归荆南旧治，其合用钱粮，令行府于湖南、江西那移应副。
召荆南镇抚使解潜赴行在。
靖康中，潜为河东制置副使，辟赵鼎干当公事，故鼎荐用之，于是诸镇抚使尽罢矣。
戊申，尚书祠部员外郎兼权太常少卿张铢奉太庙神主自温州至行在。
戊午，奉安太庙神主，参知政事孟庾为礼仪使，每室用特羊、八笾豆，盖权礼也。
诏： 福建、广东帅臣措置团结濒海居民为社，擒捕海贼。 
时宝文阁直学士连南夫论海寇之患，谓： 国家每岁市舶之入数百万，今风信已顺而舶船不来，闻有乘黄屋而称侯王者，臣恐未易招也。愿令委州县措置团结濒海居民，五百人结为一社，不及三百人以下附近社，推材勇物力人为社首，其次为副，社首备坐圣旨给帖差捕。盖滨海之民，熟知海贼所向，今听其会合，如擒获近上首领，许保奏，优与补官，其谁不乐为用？ 乃下张守、曾开相度，如所请。
己未，诏： 乡村五保为一大保，通选保正，于免役令中去长字。 始改绍圣法也。
先是言者以为： 役法行之岁久，积至大弊，乡村乡保正长，最为重役，不专取物力薄厚，而兼用人丁多寡，不通轮一乡点差，而但取逐甲人户。官吏贪浊，差募之际，富者以贿赂幸免，贫者以诛求受害，被役一次，辄至破产。民巧为规避，遂有父亡、母嫁，兄弟析产，求免役次，非惟重困民力以虚邦本，亦将有伤民教以坏风俗。乞下有司稍革旧法，专用物力及通轮一乡差募保正长，凡官吏因役事受财者，重示惩诫。 又，进士上书： 窃观方今害民之法，无如保甲之弊。愿更去保甲法，复申元祐之制，行户长之法。 故有是旨，仍许今后差物力高单丁每都不得过一人；即应充而居它乡别县或城郭及僧道，并许募人充役，官司毋得追正身，馀如见行条法。时祠部员外郎林季仲，亦奏乞总一乡物力，次第选差，其单丁，许募人充役，于是颇采其说焉。
庚申，诏： 韩世忠纪律严明，岳飞治军有法，并令学士院降诏奖谕。 
时世忠移屯淮甸，军行整肃，秋毫无犯。飞移军潭州，所过不扰，乡民私遗士卒酒食，即时偿直。帝闻之，故有是诏。
丙寅，金主闻昏德公以甲子日薨，遣使致祭及赙赠。
时兵部侍郎司马朴与通问副使、修武郎硃弁同在燕山，闻上皇崩，议举哀制服。弁欲先请，朴曰： 吾侪为人臣子，闻君父丧，当致其哀，又何请？设不见许，可但已乎？ 遂服衰，朝夕哭。金人义之而弗问。弁有《送大行文》，略云： 节上之旄尽落，口中之舌徒存。叹马角之未生，魂消雪窖；攀龙髯而莫逮，泪洒冰天。 洪晧在冷山，闻之，北向泣血，遣同使者沈珍往燕山，建道场于开泰寺，作《功德疏》云： 故宫为禾黍，改馆徒馈于秦牢；新庙游衣冠，招魂漫歌于楚些。虽置河东之赋，莫止江南之哀。遗民失望而痛心，孤臣久絷而呕血。 金人读之，亦为堕涕，相传诵焉。
是月，龙图阁直学士、致仕杨时卒，年八十三。
起居郎兼侍讲硃震言： 时学有本原，行无玷缺，进必以正，晚始见知。其撰述皆有益于学者。 诏有司取时所著《三经义辨》，赐其家银帛二百匹两，后谥曰文靖。
时尚书左仆射赵鼎，素尊程颐之学，一时习者皆聚于朝。然鼎不及见颐，故有伪称伊川门人以求进者，亦蒙擢用。
丙子，直秘阁、知浔州范直方行尚书刑部侍郎。
五月，辛巳，忠训郎、閤门祗候何藓特迁修武郎，赴大金国军前奉表通问二圣，赐金带一，装钱千缗，官其家二人。藓，灌子也。时右仆射张浚奏遣藓至云中见金帅，故有是命。
甲申，尚书礼部侍郎唐煇兼权兵部侍郎。
张浚至潭州。
初，浚自建康西上，而枢密副都承旨、沿江制置副使马扩自武昌召归，乃以为都督行府都统制。浚行至醴陵，狱囚数百人，尽杨太遣为间探者，安抚使席益传致远县囚之。浚召问，尽释其缚，给以文书，俾分示诸寨曰： 今既不得保田亩，秋冬必乏食，且馁死矣。不若早降，即赦尔死。 数百人欢呼而往。浚至长沙，贼首黄诚、周伦先请受约束，然诚等屡杀招安吏士，犹自疑不安。浚遣制置使岳飞分兵屯鼎、澧、益阳，压以兵势，贼大惊，遂定出降之计。
诏： 中书舍人胡寅论使事，辞旨剀切详明，深得论思之体，令学士院赐诏奖谕。 
金左副元帅宗辅行次妫州，薨，年四十。
宗辅魁伟尊严，人望而畏之。先是太祖征伐四方，诸子皆总戎旅，宗辅常在帷幄。及代宗望为副元帅，平河北，遂取东平及徐州，继又定陕西五路，所向有功。后追封潞王，谥襄穆。
宗辅妃富察氏，其母即太祖之妹也。次妃李氏，生子褒，教之有义方，尝密谓所亲曰： 吾儿有奇相，贵不可言。 李氏性明敏，刚正有决，言不妄发。女直旧俗，妇女寡居，宗族接续之。至是宗辅薨，李氏乃祝发为比丘尼，归辽阳，营建清安禅寺，别为尼院居之，号通慧圆明大师。
己丑，参知政事兼权枢密院事、提领措置财用孟庾进知枢密院事。
戊戌，左朝散郎、主管华州云台观王灌充川陕宣抚使司计议军事，用吴玠请也。
是日，岳飞至鼎州城外，置寨列舰。
飞素有威望，而军律甚严，乃遣潭州兵马钤辖杨华入贼营招降。贼党黄佐曰： 岳节使号令如山，如与之战，万无生理。 遂降。飞单骑按其部，拊佐背曰： 子知逆顺者，果能立功，封侯岂足道！欲遣子至湖中，视可乘者擒之，可劝者招之。 佐感泣，誓以死报。时参政席益疑飞玩寇，欲以闻，张浚曰： 岳侯，忠孝人也。兵有深机，何可易言！ 益惭而止。时大旱，湖水涸如深冬，贼益惧。
是日，诏，殿前司军人与百姓相犯，并送大理寺根治。 
六月，甲辰，洞庭贼杨钦将所部三千人诣岳飞降。
初，张浚至长沙，亲临湖以观贼势，疑未可攻。会召浚还朝谋防秋之计，飞至潭州，袖出小图示浚，浚欲俟来年议之，飞曰： 已有定画。都督能少留否？八日可破。 浚曰： 何言之易！ 飞曰： 王四厢以王师攻水寇则难，飞以水寇攻水寇则易。水战我短彼长，以所短攻所长，故难。若因敌势，用敌兵，夺其手足之助，离其腹心之托，而后以王师乘之，八日之内，当俘诸贼。 浚许之。
先是湖南统制官任士安、王俊、郝晸等，领兵二万馀，不禀王燮号令，遂至于败。及飞始至，鞭士安以折其气，使为贼饵，令曰： 三日不能平贼，皆斩！ 先扬言 岳太尉将二十万兵至矣！ 及是止见士安等军，贼并力拒之。三日，飞乃以大兵四合，一战，破贼众殆尽，乘其舟以入水寨，钦等迎降。钦在贼中最悍，所至常先诸贼，杨太恃以为强，飞厚待之，贼愈丧气。浚承制授钦武略大夫。
乙巳，名新历曰《统元》。
辛亥，废蕲州罗田、广济二县并为镇。
癸丑，诏曰： 闻诸路久愆雨泽，由朕不德，致使亢旱。虽恐惧修省，思所以答谴戒，弭天灾，尚虑州县违戾诏令，重扰吾民，致伤和气。除税阻和预买及应副大军之外，应干料敷催驱等事，日下并罢。仍仰州县具其所罢名件申尚书省。 
荆湖制置使岳飞破湖贼夏诚。
飞既降杨钦，率统制官牛皋、傅选、王刚乘胜击攻水寨。贼将陈瑫劫伪太子钟子仪船，获金龙交床与龙凤簟等，诣飞降。杨太穷蹙赴水，牛皋擒斩之，馀党刘衡等相继皆降。飞入水寨，杀贼众殆尽，惟夏诚寨三面临大江，背倚峻山，官军陆攻则入湖，水攻则登岸。至是飞亲往，测其浅处，乃择善骂者二十人，夜往骂之，且悉众运草木上流。贼闻骂声，争掷瓦石击之，草木为瓦石所压，一旦填满，飞长驱入寨，遂执诚，果八日而湖寇悉平。浚叹曰： 岳侯神算也！ 初，贼恃其险，曰： 犯我者除是飞来。 至是人以其言为谶。
甲寅，尚书左仆射赵鼎、知枢密院事孟庾、参知政各沈与求奏： 自五月丙子不雨，今越四旬，叨冒近司，辅政无状，致此谴戒，乞赐黜责。 诏： 各安厥位，无得再请。 
丁巳，徽猷阁待制、提举建隆观兼史馆修撰兼侍讲、资善堂翊善范冲言： 伏见和靖处士尹焞，诚明之学，实有渊源，直方之行，动应规矩，举以代臣，允慊公议。 诏川陕宣抚司以礼津遣赴行在。
焞避难长安，刘豫以玉帛招之，焞却币奔蜀，居于涪州。帝闻其贤，故召。
湖寇既平，得丁壮五六万人，老弱不下十馀万。张浚更易郡且奸赃吏，宣布宽恩。命岳飞进军屯荆、襄以图中原，浚率官属泛洞庭而下。
时淮东宣抚使韩世忠、江东宣抚使张俊，皆已立功，而飞以列校拔起，世忠、俊不能平，飞皆屈己下之，数通书，俱不答。及飞破杨太，献楼船各一，兵徒战守之械毕备，世忠始大悦，而俊益忌之。
癸未，赵鼎奏甘泽应祈，乞御常膳，帝曰： 朕累日寝食不安者，岂特为国无储蓄而望岁之心甚切！兼恐岁饥民贫，起而为盗，朝廷不免遣兵讨定，残杀人命，亦天道之所宜悯也。 
是月，汴京地震。
