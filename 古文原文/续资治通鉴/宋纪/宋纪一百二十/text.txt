起著雍敦牂正月，尽九月，凡九月。
○高宗受命中兴全功至德圣神武文昭仁宪孝皇帝绍兴八年（金天眷元年）
春，正月，戊子朔，帝在建康。尚书左仆射赵鼎率百官遥拜渊圣皇帝于南宫门外，退，诣常御殿门，进名奉慰，以帝在谅闇故也。
金主朝太皇太后于明德宫。
颁行女直小字。
封大司空完颜昱为王。
辛卯，金宣议郎、总管府议事官杨克弼、迪功郎杨凭，献书于左副元帅鲁王昌、右副元帅沈王宗弼，论和议三策： 上策，还宋梓宫，归亲族，以全宋之地，责其岁贡而封之；中策，守两河，还梓宫，下策，以议和款兵，邀岁币，出其不意，举兵攻之，侥幸一旦之胜。 又言： 今宋使以梓宫为请，万一不许，大军缟素遮道。当此之时，曲在大金而不在宋。 昌后颇用其言。
戊戌，诏复幸浙西，以二月七日起发。帝因谕赵鼎曰： 建康诸官司及百官廨舍，皆令照管，它时复来，幸免更营造，以伤民力。 鼎等奏已令建康府拘收，且言若金人遂以大河之南来归，当驻跸建康以俟经营。
己亥，伪齐武显大夫、知寿州宋超，率军民来归，閤门宣赞舍人、知寿春府孙晖以闻，帝曰： 此事于朝廷无毫发之益，但如人子来归，为父者岂可却而不受！然已遣使人与金议事，可下沿淮，不得擅遣人过淮招纳，引惹事端。 乃命淮西帅臣刘锜入朝处超等，俟毕复还合肥。
是日，金知蔡州刘永寿杀乌噜贝勒，率城中遗民来降。
永寿为淮西安抚使，乌噜副之，永寿以小隙劾其罪，金人移乌噜同知德州。未几，忽报乌噜以女直兵三千来蔡者，提辖白安时请永寿南归，永寿不从，曰： 朝廷若赐我死，当死之。 安时恐其谋泄，即拘永寿，勒兵以待之。乌噜引众入城，不为备，安时乘势尽杀之，遂驱城中军民来归。湖北、京西宣抚使岳飞，遣统制官张宪等往纳之。
乙巳，赵鼎言： 士大夫多谓中原有可复之势，宜便进兵，恐它时不免议论，谓朝廷失此机会，请召诸大将问计。 帝曰： 不须恤此。今日梓宫、太后、渊圣皇帝毕未还，不和则无可还之理。 参知政事陈与义曰： 用兵须杀人。若因和议得遂我所欲，岂不贤于用兵？万一和议无可成之望，则用兵所不免。 帝以为然。
丙午，宝文阁待制、知镇江府曾开试尚书礼部侍郎。
戊申，尚书兵部侍郎兼直学士院兼侍讲胡世将为枢密直学士、四川安抚制置使，兼知成都府。
帝闻席益已去，因问刑部尚书胡交修： 孰可守蜀者？ 交修曰： 臣从子世将可用。 遂有是除。时赵鼎亦不欲世将居中故也。
自重兵聚关外以守蜀，而饷道险阻，漕舟出嘉陵江，春夏涨而多覆，秋冬涸而多胶。绍兴初，创行陆运，调成都、潼川、利州三路夫十二万，县官部送，激赏争先，倍道而驰，昼夜不息，十毙三四。至是交修言： 养兵，所以保蜀也；民不堪命，则腹心先溃，尚何保蜀之云！臣愚欲三月以后，九月以前，第存守关正兵，馀悉就粮它州。如此则给守关者水运有馀，分戍者陆运可免。 帝乃命学士院述交修意，诏宣抚副使吴玠行之。
乙卯，金改燕京枢密院为行台尚书省，以三司使杜充签书枢密院事，刘筈并签书省事。时左副元帅鲁王昌、右副元帅沈王宗弼皆在军中，监军杲屯长安，右副监萨巴屯凤翔，以新取河南、陕州故也。
二月，丁巳朔，尚书兵部侍郎王庶试兵部尚书。
庶自荆南入对，奏曰： 今十年而恢复之功未立，臣请言其失，盖在偏听，在欲速，在轻爵赏，是非邪正混淆。诚能有功则赏，有罪则罚，其谁不服！苟委其权于大臣而非其人，则未有不身受其欺而国罹其祸者。昔汉光武以兵取天下，不以不急夺其费。不知兵者，不可使轻言兵。 它日，又见，口陈手画秦、蜀利害。帝大喜之，即日迁尚书。
戊午，开州团练使、知庐州、主管淮西安抚司公事刘锜对于内殿，锜言淮北兵归正者不绝，今岁合肥度可得四五万众。翼日，上谓赵鼎等曰： 朕每虑江上诸将控扼之势未备，若上流有警，岳飞不可下，则江、淮数百里边面空虚，得锜一军，遂可补此阙矣。 
壬戌，湖北、京西宣抚使岳飞请增兵，帝曰： 上流地分诚阔远，宁与减地分，不可添兵。今日诸将之兵，已患难于分合。末大必折，尾大不掉，古人所戒。今之事势虽未至此，然与其添与大将，不若别置数项军马，庶几缓急之际易为分合也。 
是日，六宫先发。帝召淮西宣抚使张俊至宫中，从容与论边事，俊曰： 臣当与岳飞、杨沂中大合军势，期于破敌以报国家。 帝谕之曰： 卿能如此，甚副朕意。然此乃卿之所识，朕更有一二事戒卿；朕来日东去，慎无与民争利，勿兴土木之工。 俊悚息承命。俊见地无砖面，再三叹息，帝曰： 艰难之际，一切从俭，庶几少纾民力。朕为人主，虽以金玉为饰，亦无不可；若如此，非特一时士大夫之论不以为然，后世以朕为何如主也！ 
全主如约罗春水。
癸亥，帝发建康府，殿前都虞候杨沂中，主管侍卫步军兼权马军司公事解潜，以其军从。是日，次东阳镇。
甲子，帝次下蜀镇。殿中侍御史张绚请车驾所过州县量免租税，帝曰： 自古人主所过，皆有蠲复，当议使实惠及人也。 绚又疏决，帝曰： 此事则不须。父老望幸之意，不可不有以慰之；若罪人有罪，无可恤也。 
乙丑，帝次镇江府。
是日，金主幸天开殿。
丙寅，徽猷阁待制、提举江州太平观胡安国充宝文阁直学士，赐银帛三百匹两。
安国以衰老乞致仕，帝将许之，乃诏以安国解释《春秋》成书。进职加赐。翼日，诏安国进一官，致仕，命未下而安国卒矣。
安国风度凝远，言必有数，动必有法，燕居独处，未尝有怠慢，而与人谈论，气怡词简，若中无所有。性本刚急，晚更冲澹。在官不登六载，虽数以罪去，其爱君之心，远而逾笃。
戊辰，帝次吕城镇。己巳，帝次常州。庚午，帝次无锡县。辛未，帝次平江。甲戌，帝次吴江县。丙子，帝次崇德县。丁丑，帝次临平镇。戊寅，帝至临安府。
户部尚书、权知建康府章谊充端明殿学士、江南东路安抚大使兼知建康府，兼行宫留守司公事。
甲申，中书舍人李弥逊试尚书户部侍郎。
是月，金以拉林水、混同江护逻地与民耕牧。
三月，丙戌朔，广西经略司奏： 得安南都护府谍，当道郡王薨谢，今有遗进表章及纲运。 诏使人免到阙，就使直龙图阁、本路转运副使硃芾充吊祭使，赐绢布各五百匹，羊五十口，面五十硕，酒五十瓶，仍以敕书谕其嗣子天祚。
安南与广西诸司通问讯，其王不列衔而列将佐数人，有称中书侍郎同判都护府者，印文曰： 南越国印 。
乙丑，济州防御使、知南外宗正事仲儡嗣濮王。
庚寅，礼部尚书刘大中参知政事，兵部尚书王庶充枢密副使。
金以禁苑隙地分给百姓。
辛卯，故静海军节度使、特进、检校太尉兼御史大夫、安南都护、上柱国、交趾郡王李阳焕，赠开府仪同三司，追封南平王。
壬辰，枢密使秦桧守尚书右仆射、同中书门下平章事，兼枢密使。
前一日，赵鼎留身奏事，帝曰： 堂中必无异议者。 又曰： 秦桧久在枢密，得无怨望否？ 鼎曰： 桧大臣，必不尔。然用之在陛下尔，况自有阙。 是夕，锁院制下，朝士皆相贺，惟吏部侍郎晏敦复退而有忧色。
己亥，制授故南平王李阳焕嗣子天祚静海军节度使、安南都护，封交趾郡王，其阶、勋及检校官、宪衔、食邑、功号，皆如阳焕初封故事。
辛丑，太常少卿苏符言： 景灵宫神御见在温州，将来四孟朝献，请比附国朝谅阴故事，行在设位，分命大臣行礼。 从之。
壬寅，诏： 故相韩忠彦，配飨徽宗皇帝庙庭。 
甲辰，徽猷阁待制、两浙都转运使向子諲试尚书户部侍郎。
丁未，诏： 江、浙州县，回跸所尝过者，民间欠绍兴六年岁终税赋皆除之。 
戊申，左正言李谊言： 金人入居汴都，西北之民，感恩戴旧，襁负而归，相属于路，此殆天所以兴吾宋也。臣愿于淮南、荆、襄侨建西北诸州郡，分处归正之民，给以闲田，贷以牛具，使各遂其耕种之业；而又亲戚故旧同为一所，相爱相恤，不异于闾里。将见中原之人，同心效顺，敌人之谋，当不攻而自屈矣。 诏诸路宣抚司依累得旨措置。
金以韩昉为翰林学士。
夏，四月，己未，太常少卿苏符言： 徽宗皇帝，显肃皇后，至今未闻讳日，请权于闻哀日，以祖宗忌辰礼例建置道场行香。 从之。
壬戌，命枢密副使王庶暂往沿江及淮南等处措置边防。诏曰： 朕临遣枢臣，协济军务，按行营垒，周视山川，乘斯闲暇之时，经画久长之利。凡尔监司、群帅、郡县之官，各尽乃心，以康庶事，傥或驰慢失职，已令王庶密具以闻。 先是御史中丞常同言： 今去淮益远，边民多不自安，宜遣重臣出按两淮荒田，纵民耕之，勿收租税，数年之后，百姓足而国用足矣。 至是帝命庶行视东关，且调诸路兵预为防秋计，并以同奏付庶行之。
时保成军节度使、殿前都虞候杨沂中，怒其统制吴锡，收系之狱。户部侍郎向子諲力言于庶，谓锡可用，庶奏释之，使统兵屯淮西。
丙寅，王庶辞，帝戒以张浚待诸将多用术数，且狎昵，自取轻侮，吕祉以傲肆自大取败，皆可为戒。帝因论： 王伯之道，不可兼行，当以三王为法。今之诸将，不能恢复疆宇，它日朕须亲行，不杀一人，庶几天下可定。 庶奏以大理少卿周聿、尚书金部员外郎晁谦之，并主管机宜文字，军器监丞李若虚、枢密院计议官方滋、左承奉郎、通判临安府硃敦儒，并为枢密行府咨议参军。谦之，任城人也。
自郦琼叛，张俊擅弃盱眙而归，诸将稍肆。庶素有威严，临发，劳师于都教场，军容严整。庶便服坐坛上，自杨沂中而下，悉以戎服，步由辕门，庭趋受命，拜赐而出，莫敢仰视。
丁卯，金以静江节度使卢彦伦行少府监兼都水使者，充提点京城大内所。命其营建宫室，止从俭素。
己巳，尚书刑部侍郎曾开试礼部侍郎。
壬申，秘书少监兼崇政殿说书尹焞留身求去。
时已诏焞免兼史事，帝曰： 待与卿在京宫观。 焞力辞，且云： 士人若不理会进退，安用所学！ 翼日，上以谕辅臣。参知政事刘大中曰： 焞所学渊源，足为后进矜式。班列中若得老成人为之领袖，亦是朝廷气象。 乃以焞直徽猷阁、主管万寿观，留侍经筵。
癸酉，徽猷阁待制、新知承州胡寅试尚书礼部侍郎。
辛巳，太常少卿苏符言： 今岁当行祫享，而在谅闇内，请用熙宁故事，移就来年孟冬。 从之。
壬午，金主朝享于天元殿，立费摩氏为贵妃。
是月，徽猷阁直学士王伦，见金左副元帅鲁王昌于祁州。
时韩世忠、岳飞、吴玠军各遣间招诱中原民，金得其蜡弹旗榜，出以语伦曰： 议和之使继来，而暗遣奸谍如此，何故？ 伦言： 所议靖民，乃主上之意。边臣见久而无成，或乘时希尺寸为己劳，则不可保，主上决不之知。若上国孚其诚意，确许之平，则朝廷一言戒之，谁敢尔者！ 诸帅相视无语。
五月，乙未，秘阁修撰、知建州魏矼权尚书吏部侍郎。
初，金制，以辽、宋取士之法不同，命南北之士各以素所习之业应试，号为南北选。己亥，金主诏南北选各以经义、词赋两科取士。
壬寅，集英殿修撰、提举亳州崇道观张焘试尚书兵部侍郎。
丁未，命吏部员外郎范同假太常少卿，接伴金国人使；武功大夫、高州刺史、带御器械刘光远假吉州团练使，副之。
先是徽猷阁直学士王伦既见鲁王昌，昌遣使偕伦至京师。伦见金主，首谢废豫，然后致帝旨议和。时昌及太师宗磐密议许和，至是遭伦还，且命太原少尹乌陵阿思谋、太常少卿石庆充来议事。思谋为宣和时通好海上所遣之人，今再遣来，示有许和意。
枢密副使王庶条上淮南耕种等事，帝曰： 淮南利源甚博，平时一路上供内藏绢九十馀万，其它可知。 
辛亥，改命徽猷阁直学士王伦充馆伴使。
初，命权吏部侍郎魏矼馆伴，右武大夫荣州防御使。知閤门事蓝公佐假庆远军承宣使副之。矼言： 顷任御史，尝论和议之非，今难以专对。 秦桧召矼至都堂，问其所以不主和议之意。矼具陈敌情难保，桧谓之曰： 公以智料敌，桧以诚待敌。 石工曰： 相公固以诚待敌，第恐敌人不以诚侍相公耳。 桧不能屈，乃改命焉。既而伦又辞，遂命给事中吴表臣往来馆中议事。
癸丑，召利州观察使、知鼎州马扩赴行在。金使乌陵阿思谋初入境，数问扩所在，王伦奏： 思谋乃海上结约之人，与扩相熟，宜召赴行在，恐须使令。 故有是命。
六月，乙卯朔，礼部贡院奏试博学宏词合格，中等，左迪功郎、鄂州武昌县尉詹叔义，右迪功郎、前建康府司法参军陈岩肖；下等，左迪功郎、饶州鄱阳县东尉王大方。诏叔义、大方并与堂除，仍减年磨勘，岩肖赐同进士出身。
戊午，金主至自天开殿。
壬戌，宗正少卿张九成权尚书礼部侍郎。
衍圣公孔玠避乱寓衢州，诏即赐田五顷。
戊辰，接伴官范同言金使已至常州，帝愀然曰： 太后春秋已高，朕朝夕思念，欲早相见，故不惮屈己以冀和议之成。然有备无患，纵使和议已成，亦不可弛兵备。 参知政事刘大中曰： 和与战守自不相妨，若专事和而忘战守，则堕敌计中耳。 
枢密副使王庶时在合肥，上疏曰： 臣闻无故请和者，谋也。究观金国，侵轶已逾一纪，前此乘战胜之势以至江、淮，而我未尝有一日之捷。逮至绍兴甲寅冬，蕃部深入，驻兵淮南，陛下亲征，至使奔逸而去。又丙辰冬，敌人倾国南侵，陛下再统六师，至于江、淮之间，皇威大振，蕃部皆有所却，于是遗使告我以徽宗皇帝、显肃皇后讣音。彼若果敦邻好，则所报讣音，不应在累年之后；必因畏长驱而往，故以此谋沮师。陛下天资圣孝，哀毁之中，即遣使往以求梓宫，往返之间，一年半矣，尚未闻梓宫之至，固已落彼之计。又闻去年金国以欺诈废豫，伪庭用事之人，奔散四走，莫能自保，百姓上下，日望我兵之至。诸帅之在中都者，如居积薪之上而火未然，势之倾危，未有易于此者。若我一摇足，则中原非彼所有，所以阴谋秘计，不得不遣使也。也违之间，可不深思而熟计之！臣中夜以思，使人之来，其甘言啖我，不过出于二策：一则以淮为界，一则以河为界。以淮为界，乃我今日所有之地，而淮之外亦有见今州县所治，如泗州、涟水军是也，既为我有，安用以和为请。若以河为界，则东西四千里，兵火之馀，白骨未敛，几无人迹，彼若诚实与我，既得其故地，非若伪豫之不恤，尚当十年无征役，以苏其凋瘵。财赋既无所从出，所责岁赂无虑数百万，若欲重敛诸路，困弊已极，安可取以充溪壑之欲！利害晓然，而不先为之虑，则三十万兵宿于无用之地，假以岁月，是彼不必征伐，而我数年之间，终于自毙。彼之为计可谓尽善，而我之为国未有若斯之疏也。臣愿陛下先与在廷之臣，立为一定之论，若以淮为界，其所请之赂必少，以河为界，其所请之赂必多。或多或少，未系国之利害，以凋弊之极为言。彼若以生灵为念，当告之以河南之地，伪豫暴敛之甚，必使之苏息，然后可渐责税赋，其岁赂须五年之后方能津遣。若或见从，则彼之和议，方见诚实。如或不然，则彼以计困我，既使我不敢用兵，而又于因穷之际重取岁赂，是彼无所施为而坐收成功，其为谋深矣。 疏入，不报。
直秘阁、奉迎梓宫副使高公绘先归至临安。
壬申，帝特御射殿，引见礼部合格举人黄公度已下，遂以南省及四川类试合格举人黄贡等共三百九十五人参定为五等，赐及第、出身、同出身，奏名林格以下，出身至助教。
癸酉，枢密副使王庶自淮西还行在。
先是庶将还朝，未至，复上疏言： 宴安鸠毒，古人戒之。国家不靖，疆场患生，敌人变诈百出，自渝海上之盟。至于今日，其欺我者何所不至，陛下所自知也，岂待臣言！夫商之高宗，三年不言。其在谅闇，言犹不出，其可以见外国之使乎！先帝北征而不复，天地鬼神，为之愤怒，能言之类，孰不痛心！陛下抱负无穷之悲，将见不共戴天之仇，其将何以为心，又何以为容，亦何以为说？愿陛下以宗社之重，宜自兢畏，思高宗不言之意，无见异域之臣，止令赵鼎而下熟与计事，足以彰陛下孝思之诚，而与国体为宜。 又言： 金使入境，经过州郡，傲慢自尊，略无平日礼数，接伴使欲一见而不可得。官司供帐，至打造金戋，轻侮肆志，略无忌惮。臣闻自古谋人之国者，必有一定之论，越之取吴，在骄其志而已，秦之取六国，在散其从而已，其间虽或出或入，而一定之论未尝易也。金人所以谋人之国者，曰和而已。观其既以是谋契丹，又以是谋中国。方突骑赴阙，初以和议为辞，暨大兵围城，又以和议为辞。二圣播迁，中原板荡，十馀年间，衣冠之俗，蹂践几遍，血人于牙，吞噬靡厌，而和议未之或废也。今王伦迎奉梓宫尔，而受金人和议以归，且与其使俱来，此其可信不可信乎？刘豫虽然僭窃，正名号者七八年，一旦见逐。金人虑中原百姓或有反侧，陕西叛将或生顾望，吾一日出师必有应者，以此设为讲和之说，仍遣使焉，所以款我，昭然无疑矣。臣蒙陛下亲擢，备位本兵，国之大事，不敢隐默，故重为陛下陈其三策：上策，莫如拘其使者，彼怒必加兵，我则应之，所谓善战者致人而不致于人是也。金之强大自居，一旦或拘其使，出其意表，气先夺矣，其败可立而待。其次，愿陛下念不共戴天之仇，坚谢使人，勿与相见，一切使指令对大臣商议，然后徐观所向，随事酬应。最其次，姑示怯弱，待在厚礼，俟其出界，精兵蹑之，所谓掩其不备，破之必矣。臣顷与边将大臣议论，皆云若失今日机会，它日劳师费财，决无补于事功，至有云今年不用兵乞纳节致仕者。观此，则人情思奋，皆愿为陛下一战，望陛下英断而力行之。 
乙亥，起复武信军承宣使、行营中护军统制军马张宗颜知庐州、主管淮南西路安抚司公事，右武大夫、开州团练使、知庐州兼淮西制置副使刘锜以所部屯镇江府。
初，王庶自淮上归，命宗颜以所部七千人也庐州，命中护军统制官臣师古以三千人屯太平州，又分京东、淮东宣抚处置使韩世忠二军屯天长及泗州，使缓急互为声援。徙锜屯镇江，为江左根本。
时朝廷以诸将权重，欲抚循偏裨以分其势，张俊觉之，谓行府钱粮官、右通直郎、新监行在榷货务刘时曰： 君为我言于子尚：易置偏裨，似未宜遽；先处己可也，不知身在朝廷之上能几日。 庶闻之曰： 为我言于张十：不论安与未安，但一日行一日事耳。 俊不悦。
丙子，帝谕大臣曰： 昨日王伦对云： 金使乌陵阿思谋说，国书中须是再三言武元帝海上通好事，庶得国中感动。 朕因记当时如尼玛哈辈不肯交燕、云，皆欲用兵。惟阿古达以谓 我与大宋海上信誓已定，不可失约，待我死后由汝辈 ，卒如约。阿古达乃所谓武元者也。以此知创业之人，设心处虑，必有过人者。 
初，行朝闻思谋之来，物议大讻，群臣登对，率以不可深信为言。帝意坚甚，往往峻拒之，或至于震怒。赵鼎因请间密启于帝曰： 陛下与金人有不共戴天之仇，今乃屈体请和，诚非美事。然陛下不惮为之者，凡以为梓宫及母、兄耳。群臣愤懑之辞，出于爱君，非有它意，不必以为深罪。陛下宜好谓之曰： 讲和诚非美事，以梓宫及母、兄之故，不得已为之。议者不过以敌人不可深信，苟得梓宫及母、兄，今日还阙，明日渝盟，所得多矣，意不在讲和也。 群臣以陛下孝诚如此，必能相亮。 帝以为然，群议遂息。
诏： 今后除六曹尚书未应资格人，依元祐例带权字，俸赐如正侍郎，满二年取旨。 
丁丑，金使福州管内观察使、太原府少尹、河东北路制置都总管乌陵阿思谋、太常少卿、骑都尉石庆充入见。
思谋初至行在，帝命与宰执议事于都堂，思谋难之，欲宰相就馆中计议，赵鼎持不可。思谋不得已，始诣都堂，然犹欲以客礼见辅臣，鼎抑之如见从官之礼。鼎步骤雍容，思谋一见，服其有宰相体。鼎问思谋所以来之意，曰： 王伦恳之。 问： 所议云何？ 云： 有好公事商议。 鼎曰： 道君皇帝讳日尚不得闻，有何好公事？ 又问： 地界何如？ 曰： 地不可求，听大金所与。 时执政聚听，惟王庶不顾。鼎因与思谋议定出国书之仪，思谋气稍夺。
将对，鼎奏曰： 金使入见，恐语及梓宫事，望少抑圣情，不须哀恸。 帝问何故，鼎曰： 使人之来，非为吊祭，恐不须如此。 及见，鼎与诸大臣洎管军杨沂中、解潜皆立侍殿上，閤门引思谋等升殿。帝遣王伦传旨，谕曰： 上皇梓宫，荷上国照管。 又问： 太后及渊圣圣体安否？ 因哽咽，举袖拭泪，左右皆饮泣。思谋曰： 三十年旧人，无以上报，但望和议早成。 帝又谕曰： 记旧人，必能记上皇，切望留意。 思谋退，遣伦就驿燕之。
翰林学士兼侍读兼资善堂翊善硃震疾亟，上奏乞致仕，且荐尹焞代为翊善。夜，震卒，年六十七。中夕奏至，帝达旦不寐。戊寅，辅臣奏事，帝惨然曰： 杨时既物故，胡安国与震又亡，同学之人，今无存者，朕痛惜之！ 赵鼎曰： 尹焞学问渊源，可以继震。 帝指奏牍曰： 震亦荐焞代资善之职，但焞微聩，恐教儿童费力，俟国公稍长则用之。 乃诏国公往奠，赐其家银、帛二百匹、两，例外官子孙一人，又命户部侍郎向子諲治其丧事。
癸未，给事中兼侍讲吴表臣试尚书兵部侍郎。
是夏，金左监军完颜杲自长安归去中。
元帅府下令： 诸公私债负无可偿者，没身及妻女为奴婢以偿之。 先是诸帅回易贷缗，遍于诸路，岁久不能偿；会改元诏下，凡债负皆释去。诸帅怒，故违赦；复下此令。百姓怨愤，往往杀债主，啸聚山谷焉。
秋，七月，乙酉朔，诏徽猷阁直学士、提举万寿观王伦假端明殿学士，为奉迎梓宫使；大理寺丞陈括为尚书金部员外郎，假徽猷阁待制，副之。
殿中侍御史张戒复上疏，请外则姑示通和之名，内则不忘决战之意，而实则严兵据险以守。又曰： 自古能守而能和者有矣，未有不能战、不能守而能和者也。使真宗无达兰之捷，仁宗非庆历之盛，虽有百曹利用，百富弼，岂能和哉！ 又曰： 苟不能战，不能守，区区信誓，岂足恃也！ 
诏以司马光族曾孙亻及为右承务郎，嗣光后。
戊子，枢密副使王庶留身言： 臣前日在都堂，与赵鼎等同见金使再询，访得乌陵阿思谋在宣、政间尝来东京，金人任以腹心，二圣北狩，尽出此人。今日天其或者遣使送死，虽齑醢之，不足以快陛下无穷之冤。今陛下反加礼意，大臣温颜承顺，臣于是日心酸气噎，如醉如痴，口未尝交一谈，目未尝少觇其面。君辱臣死，臣之不死，岂有所爱惜也！臣又窃听其说，诡秘谲诈，无一可信。问其来则曰王伦恳之，论其事则曰地不可求。且金人不遣使已数年矣，王伦何者能邀其来乎？ 地不可求，听我与汝 ，若无金主之意，思谋敢擅出此语乎？臣晓夜寻绎此语，彼必以用兵之久，人马消耗，又老师宿将，死亡略尽，敌人互有观望，故设此策以休我兵，俟稍平定，必寻干戈。今欲苟且目前以从其请，后来祸患，有不可胜言者！设如金人未有动作，损陛下威武，离天下人心，蠹耗财赋，怠惰兵将，岁月易失，凶丰不常，所坏者国家之事力，所忧者陛下之宗祏。臣下无所不可，今走道路、号奉使者，朝在泥涂，暮升侍从；居庙堂、任经纶者，窃弄威柄，专任私昵，岂止可为流涕、恸哭而已哉！臣忠愤所激，肆口所言，冒渎天听，请赐诛责，臣不胜愿幸。 
己丑，故贵州刺史狄流，特赠贵州防御使，官其家五人。流，青孙也，靖康间为并、代、云中等路廉访使，太原之破，死焉。其家诉于朝，乃有是命。
王伦言兵部侍郎司马朴，见在军前，守节不屈，请优恤其家以为忠义之劝，许之。伪豫之废也，金人欲以朴为汴京行台尚书右丞，朴力辞而免，金人重其节。
右正言李谊试右谏议大夫。
辛卯，金左副元帅昌朝于京师，议以废齐旧地与宋，金主命群臣议。会东京留守宗隽入朝，议与昌合，太傅宗干等争之不能得。宗隽曰： 我以地与宋，宋必德我。 宗宪折之曰： 我俘宋人父兄，怨非一日。若复资以土地，是助仇也，何德之有！勿与便。 宗宪，宗干之弟也。昌之弟勖亦以为不可，既退，昌责勖曰： 它人尚有从我者，汝乃异议乎？ 勖曰： 苟利国家，岂敢私耶！ 时太师宗磐位在宗干上，昌及宗隽附之，竟定议，以地与宋。
丁酉，金使乌陵阿思谋以北还入辞。帝每及梓宫必掩泣，群臣莫不感动。
王伦偕金使行，赵鼎告以 上登极既久，四见上帝，君臣之分已定，岂可更议！ 伦问议割地远近，鼎答以大河为界，乃渊圣旧约，非出今日，宜以旧河为大河，若近者新河，即清河，非大河也。伦受之而去。
金安春河溢，坏庐舍，民多溺死。
壬寅，金左丞相希尹罢。
丁未，右武大夫、开州团练使刘锜充枢密院都统制，依旧镇江府驻答刂。
辛亥，诏： 殿前司选锋军统制吴锡还行在，令本司别遣一军往庐州，权听帅臣张宗颜节制。 
先是宗颜请令锡更戍，帝曰： 锡有胆勇心计，然不可独用，可趣归，令杨沂中别遣军代之。 赵鼎曰： 沂中已尝有此请矣。 鼎等退而语，咸服帝知人。
近制，三衙管军更日内宿，至是殿前都虞候杨沂中已免直，惟权马军司公事解潜与殿步二司统制官互轮。潜又言今来无事，请依东京旧例。乃诏潜权免，只分轮统制官。癸丑，右谏议大夫李谊引晋、唐故事奏言： 今万骑时巡，宫阙非曩之壮大，禁卫非曩之众多，内外之患，可备非一；而管军夜居于外，是潜等之寝则安，为社稷之虑则未安也。宜令沂中与潜依旧轮宿。 从之。寻命带御器械韩世良权主管侍卫步军司公事。
是月，四川制置使胡世将至遂宁府，遂会川陕宣抚副使吴玠于利州。
时军阙见粮，玠颇以家财给之。玠行至大安军，妇人、小儿千百饥饿者，拥马首而噪，玠大怒曰： 吾当先斩勾光祖，然后自劾以谕汝辈。 光祖时以直秘阁为利州路转运副使故也。异时宣抚副使皆文臣，而玠起行伍，不十年为大帅，故不肯相下。及是世将开怀与语，玠欢甚，语人曰： 宿见胡公开怀晓事，使我忧懑豁然。 世将行之明日，玠乃械诸路漕司吏斩于市。先是水运溯江千馀里，半年始达，陆运则率以七十五斗而致一斛，世将与玠反复共论，玠晓然知利害所在。世将又以恩义开谕，且贷阆州守将孙渥回易米数万石给之，诸路漕臣相继集利州，各有所饷馈，军赖以给。乃复前大帅席益转般摺运之法，粮储稍充，公私便之。
八月，甲寅朔，金颁行宫制。
戊午，诏曰： 日者复遣使人报聘邻国，申问讳日，期还梓宫。尚虞疆埸之臣，未谕朝廷之意，遂驰边备以疑众心，忽于远图，安于无事，所以遏奔冲、为守备者，或至阙略，练甲兵、训士卒者，因废讲求，保圉乏善后之谋，临敌无决胜之策。方秋多警，实轸予衷。尔其严饬属城，明告都部曲，临事必戒，无忘捍御之方，持志愈坚，更念久长之计，以永无穷之闻，以成不拔之基。凡尔有官，咸体朕意。 
癸亥，回鹘贡于金。
己卯，金以京师为上京，府曰会宁，旧上京为北京。
癸未，权礼部侍郎兼侍讲张九成兼权刑部侍郎。
九月，甲申朔，金以完颜奭为会宁牧，封邓王。乙未，金主诏： 百官诰命，女直、契丹、汉人各用本字，渤海同汉人。 
丁酉，金改燕京枢密院为行台尚书省。
戊戌，金主朝明德宫。
辛丑，温州州学教授叶琳，上书请兴太学，其说以为： 今驻跸东南，百司备具，何独于太学而迟之？且养士五百人，不过费一观察使之月俸。 又言： 汉光武起于河朔，五年而兴太学，晋元兴于江左，一年而兴太学，皆未尝以恢复为辞，以馈饷为解。诚以国家之大体在此，虽甚倥偬，不可缓也。 事下礼部。既而右谏议大夫李谊言： 今若尽如元丰养士之数，则军食方急，固所未暇；若止以十分之一二为率，则规模稍弱，又非天子建学之体。况宗庙、社稷俱未营建，而遽议三雍之事，岂不失先后之序！望俟回跸汴京，或定都它所，然后推行。 从之。
甲辰，金以完颜奕为平章政事。
丁未，尚书左仆射、同中书门下平章事、监修国史赵鼎迁特进，以《哲宗实灵》成书也。中书舍人兼直学士院吕本中草制，有曰： 谓合晋、楚之成，不若尊王而贱霸；谓散牛、李之党，未知明是而去非。惟尔一心，与予同德。 右仆射秦桧深恨之。
是秋，金人徙知许州李成知翼州，徙知拱州郦琼知博州，悉起京畿、陕右在官金银钱谷，转易北去，盖将有割地之意也。
刘豫之未废也，伪麟府路经略折可求因事至云中，左监军完颜杲密谕以废豫立可求之意。及是副元帅鲁王昌有割地南归之议，完颜杲恐可求失望生变，因其来见，置酒鸠之。可求归，卒于路。
