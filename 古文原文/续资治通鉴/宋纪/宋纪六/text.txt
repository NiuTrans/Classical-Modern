屠维大荒落七月，尽重光协洽九月，凡二年有奇。
○太祖启运立极英武睿文神德圣功至明大孝皇帝开宝二年（辽保宁元年）
秋，七月，丙寅，以天雄军节度使符彦卿为凤翔节度使。彦卿镇大名十馀年，委任于牙校刘思遇。思遇贪而黠，军府久不治，于是始议择官代之。
戊辰，诏： 自今祀天地用太牢，馀当用牛者，代以羊豕。 
灵武节度使冯继业杀兄，代父领镇，颇骄恣，戎人不附；又抚士卒少恩，部下多携贰；继业虑其为变，请举族内徙。八月，庚辰，以继业为静难节度使。
以棣州防御使何继筠领建武节度使，判棣州。
己亥，户部员外郎、知制诰王祐，权知大名府。辞日，帝谓之曰： 大名，卿之故乡，古人所谓昼锦者也。 
西京留守向拱，专务饮乐，政府不治，群盗白日杀人于市。帝闻之，怒，庚子，徙拱为安远节度使。
九月，丁未，以左武卫大将军长社焦继勋知西京留守，谕之曰： 无复效向拱也！ 继勋视事月馀，都下清肃。
朝议择可使代冯继业者，时考功郎中段思恭知泗州，帝以思恭常有功眉州，乃召赴阙，命知灵州，先诏之曰： 冯继业言灵州非蕃帅主之，戎人不服，虽卫、霍名将，必见逐矣。意谓非我，它人不能治也。汝能治之乎？ 思恭曰： 谨奉诏。 帝壮之，又谓曰： 唐李靖、郭子仪，皆出儒生，立大功，岂我朝独无人邪！ 厚赐遣之，仍以途涉诸戎，令别赍金帛以遗之。思恭既视事，矫继业之失，悉心绥抚，夷落安静，周访利病，多所条奏，甚得吏民之情。
庚申，以合州浓洄镇为广安军。
辽涿州刺史许周琼来降，以为右羽林将军，仍领涿州刺史。
是月，初令民典买田土者，输钱印契。
冬，十月，丁亥，诏曰： 昔西汉求吏民之明经术者，令与计偕，县次续食，盖优贤之道也。国家岁开贡部，敷求俊乂，四方之士，无远弗届，而经途遐阻，资用或缺，朕甚愍焉！自今西川、山南、荆湖等道举人，往来给券。 
辛卯，诏归、峡州并直隶京师。
相、赵、深三州丁夫死太原城下者三百三十四人，诏复其家三年。
戊戌，辽右千牛卫将军王甲以丰州来降，即命其子廷美为丰州衙内指挥使。
己亥，帝燕籓臣于后苑，酒酣，从容谓之曰： 卿等皆国家宿旧，久临剧镇，王事鞅掌，非朕所以优贤之意也。 前凤翔节度使兼中书令王彦超喻帝指，即前奏曰： 臣本无勋劳，以冒荣宠。今已衰朽，骸骨归丘园，臣之愿也。 前安远节度使兼中书令武行德，前护国节度使郭从义，前定国节度使白重赞，前保大节度使杨廷璋，竞自陈攻战阀阅及履历艰苦，帝曰： 此异代事，何足论也！ 庚子，以行德为太子太傅，从义为左金吾卫上将军，彦超为右金吾卫上将军，重赞为左千牛卫上将军，廷璋为右千牛卫上将军。时节度与燕者，皆罢镇改官。
太子太傅王溥，迁太子太师。
初，丁德裕、王珏、张玙同领兵屯西川，德裕颇自专恣，以兵马都监张延通党于玙，嗛之。及归阙，德裕诬奏延通言涉指斥及不法事，仍指玙为党。癸卯，帝御后殿引问，延通抗对复不逊，即日弃市，玙、珏并杖配。
辽锡里、裕噜等十六族来归，授官有差。
是月，辽主如褭潭。
十一月，甲辰朔，辽主行柴册礼，祠木叶山，驻鹤谷。
乙巳，辽北院枢密使萧恩温封魏王，北院大王乌珍加裕悦。
庚申，回鹘、于阗皆遣使来贡方物。回鹘使者道由灵州，交易于市，知州段思恭遣吏市硇砂，吏与使者争直忿竞，思恭释吏不问，械系使者，数日，始贷之。使者归，诉于其国，回鹘汗遣使赍牒诣灵州，询械系之由；思恭自知理屈，不敢报。自是数年，回鹘不复入贡。
戊辰，诏中书舍人李昉、兵部员外郎、知制诰卢多逊分直学士院。直学士院，自昉及多逊始也。先是堂吏以事至翰林，拜于堂下，学士略离席劳揖，事已即退，未尝与坐。昉前在翰林犹然，及是有白事者，遂拜堂上，更展叙中外，无复曩日之礼，昉愕然。询于同列，则云如此承袭数年矣，莫诘其故也。礼部尚书杨昭俭喜讥訾，因扬言昉谒堂吏，常获其刺字云。
是月，南唐主校猎于青龙山，还，至大理寺，亲录囚，多所原宥。中书侍郎韩熙载劾奏： 狱多由有司，囹圄之中，非车驾所宜至。请有司罚内帑钱三百万充军储。 
十二月，乙酉，以房州防御使王彦升为原州防御使。彦升善击剑，军中目曰王剑儿。性残忍，在原州凡五年，戎人有犯汉法者，彦升不加刑，召僚属饮宴，引所犯戎人于前，手捽其耳嚼之，下以卮酒，戎人流血被体，股忄栗不敢动。前后啖其耳者数百，戎人畏惧，不敢犯塞。
戊戌，以辛文悦知房州事。帝初从文悦肄业，及即位，召见，授太子中允，判太府寺。周郑王时在房州，帝谓文悦长者，故有是命。
丁德裕奏西川转运使，礼部郎中李铉尝醉酒指斥，帝驿召铉，下御史狱鞫之。因言德裕在蜀中屡以事请求，多拒之，皆有状。帝悟德裕之妄，止坐铉酒失。己亥，责铉为左赞善大夫。
右赞善大夫王昭文，以监大盈仓，其子与仓吏为奸，配隶汝州。
凤翔节度使符彦卿被病，舆赴西京，上言病亟，诏许就医洛阳。假满百日，受俸如故，为御史所纠。帝以彦卿姻旧，释之，但罢其节度。
辽以韩匡嗣为上京留守，用籓邸旧恩也。顷之，封燕王。匡嗣令其子德让人侍，辽主以为谨饬，加授东头供奉官，补枢密院通事。
○太祖启运立极英武睿文神德圣功至明大孝皇帝开宝三年（辽保宁二年。庚午，九七零年）
春，正月，丁未，辽主如潢河。
癸丑，废海州东海监复为县。
辛酉，诏： 诸州官吏审察民有孝弟彰闻、德行纯茂者，满五千户听举一人；或有奇材异行，不限此数。所举得实加赏，不如诏者罪之。 
镇宁军节度张令鐸之罢军职也，帝令皇弟光美取令鐸女为夫人。及令鐸自镇来朝，被病，帝亲问之，赐赉甚厚。己巳，令鐸卒，赠侍中。令鐸性仁恕，尝语人曰： 我从军三十馀年，大小四十馀战，多摧坚陷敌，然克捷之后，未尝妄杀一人也。 及其卒，人多惜之。
辽韩知范自太原归，言晋阳多梗，而刘继元无辅。南院枢密使高勋亦言于辽主曰： 我与晋阳父子之国，岁尝遣使来觐，非其大臣即其子弟，先帝以一怒而尽拘其使，甚无谓也。 辽主乃尽索北汉使者十六人，厚礼而遣之，仍命刘继文为保义节度使，李弼为枢密使，俾辅继元。继文等久留辽，复受其命，归秉国政，左右皆谮毁之，北汉主乃出继文为代州刺史，弼为宪州刺史。辽主闻之，下诏责北汉主曰： 朕以尔国连丧二主，僻处一隅，期于再安，必资共治。继文汝之令弟，李弼尔之旧臣，一则有同气之亲，一则有耆年之故，遂行并命，俾效纯诚，庶几辑宁，保成欢好。而席未暇暖，身已弃捐，将顺之心，于我何有！ 北汉主得书，惶恐谢过，然继文卒不召还。
二月，壬申朔，以万州梁山县为军。
己卯，雄州刺史侯仁矩卒。帝特遣中使护丧，官给葬事。仁矩子延广，亦有勇略，仁矩在雄州日，方饮宴，辽数千骑入城，居民惊扰，延广引亲信数骑驰出，射杀部长一人，斩首数级，悉擒其馀党。仁矩喜，拊其背曰： 兴吾门者必汝也！ 事闻，诏赐锦袍、银带。
北汉主以礼部侍郎李恽为司空、同平章事，鸿胪卿刘继颙为太师兼中书令，领成德军节度，三司使高仲曦为枢密使，奄人卫德贵为大内都点检，嬖人范超为侍卫亲军都虞候。超及德贵充分掌机务，恽等备位而已。恽，阳武人，嗜酒耽弈，不恤政事。北汉主多内宠，继颙数献簪珥，北汉主弥重信之。
三月，壬寅朔，诏： 礼部贡院阅进士诸科，十五举以上曾经终场者以名闻。 甲辰，得司马浦等六十三人。庚戌，得取十五举未经终场者四十三人，并赐出身。仍诏自今勿得为例。
忠武军节度使宋偓市邸店于所部，帝闻之，不悦，戊申，徙为静难节度使。
己酉，以忠正节度使王审琦为忠武节度使。审琦镇寿春凡八年，岁得租课，量入为用，未尝有所诛求，民颇安之。所部邑令以罪停其录事史，幕僚白令不先谘府，请按之，审琦曰： 五代以来，诸侯强横，令宰不得专县事。今天下治平，我忝守籓维，而部内宰能斥去黠吏，诚可赏也，何按之有！ 
辛亥，以处士酸枣王昭素为国子博士，致仕。昭素少笃学，有志行，帝闻其名，召见便殿。时年已七十馀，帝问曰： 何以不仕？ 昭素谢不能。令讲《乾卦》，至 九五飞龙在天 ，敛容曰： 此爻正当陛下今日之事。 引援证据，因示风谏微旨。帝甚悦，问以治世养身之术，昭素曰： 治世莫若爱民，养身莫若寡欲。 帝爱其语，书于屏风间。留月馀，数求归，故有是命。年八十九，卒于家。
夏，四月，辛未朔，日有食之。
乙亥，以内客省使丁德裕权知潞州，时昭义节度使李继勋徙为天雄节度使故也。
己卯，诏三司： 诸路两税折科物，非土地所宜者，勿得抑配。 
是月，辽主如东京，致奠于让国皇帝及世宗庙。
初，萧思温以尚主，为群牧林牙，在军中龌龊修边幅，僚佐皆知其无将帅才。后为将，果无功，事穆宗，无所匡辅，士论不与。至是以后戚蒙宠，居显要，寻加尚书令，诸勋戚皆不平。五月，从辽主猎闾山，乙卯，盗杀思温于盘道岭。
六月，辽主还上京。
汴水决宁陵县，发丁夫塞之，又塞汴口以杀水势。
秋，七月，壬寅，诏： 民诉水旱灾伤者，夏不得过四月，秋不得过七月。 
壬子，诏曰： 吏员猥多，难以求治；俸禄鲜薄，未可责廉。与其冗员而重费，不若省官而益俸。西川管内州县官，宜以口数为率，差减其员，旧俸月增给五千。天下州县官宜依西川例省减员数。 
辽以耶律贤适为北院枢密使。贤适尝侍辽主于籓邸，穆宗暴虐，辽主与韩匡嗣、尼哩游，言涉讥刺，贤适劝以早宜疏绝，由是得免穆宗猜忌，贤适之力也。辽主初立，多疑诸王或萌非望，阴以贤适为腹心，故有是命。
丙寅，南唐中书侍郎韩熙载卒。
初，南唐主以熙载尽忠能直言，欲用为相，而熙载任情弃礼，妓妾纵恣，南唐主以此难之。俄被劾，左迁右庶子，分司南都。熙载尽斥诸妓，单车就道，且上表求哀。南唐主喜，留之，寻复其位。已而诸妓稍稍复还，南唐主曰： 吾亦无如之何矣！ 及卒，南唐主叹曰： 吾终不能得熙载为相也！ 乃手书赠熙载平章事。熙载家无馀财，棺椁衣衾，皆南唐主赐之。
八月，庚寅，以隰州刺史李谦溥为济州团练使。谦溥在隰州十年，敌人不敢犯其境。有招收将刘进者，勇力绝人，谦溥抚之甚厚，常往来境上，以少击众。北汉人患之，为蜡丸书以间进，佯遗其书道中，晋州节度使赵赞得之，以闻，帝令械进送阙下。谦溥召诘其事，进伏于庭，请死，谦溥曰： 我以举宗四十口保汝矣。 即上言： 进为北汉人所恶，此乃反间也。 奏至，帝悟，遽释之，赐以禁军都校戎帐服具；进感激，愿击贼自效。
帝尝命有司为洺州防御使郭进治第，凡庭堂悉用瓦。有司言： 惟亲王、公主始得用此。 帝怒曰： 郭进控扼西山逾十年，使我无北顾忧，我视进岂减儿女邪！亟往督役，勿妄言！ 帝宠异将帅类此，故能得其死力。
南唐主复作书谕南汉主鋹归款中国，遣给事中龚慎仪往使。鋹得书，大怒，遂囚慎仪，驿书答南唐主，甚不逊。南唐主以其书来上，帝始决意伐之。
九月，己亥朔，以潭州防御使潘美为贺州道行营兵马都部署，朗州团练使鄴人尹崇珂副之，道州刺史王继勋为行营马军都监，仍遣使发诸州兵赴贺州城下。
萧思温之死，辽主以后故，求盗甚急，辛丑，得国舅萧哈济及哈里谋杀思温状，皆伏诛，流其弟神睹于黄龙州，寻亦诛之。
甲辰，诏： 西京、凤翔、雄、耀等州，周文、成、康三王，秦始皇，汉高、文、景、武、元、成、哀七帝，后魏孝文，西魏文帝，后周太祖，唐高祖、太宗、中宗、肃宗、代宗、德、顺、文、武、宣、懿、僖、昭诸帝凡二十七陵，尝被发者，令有司备法服、常服各一袭，具棺重葬，所在长吏致祭。 
潘美等克富州。
先是南汉旧将多以谗死，宗室翦灭殆尽，掌兵惟宦者数辈，城壁、壕隍，俱饰为宫馆、池沼，楼舰、器甲，辄腐败不治。及师次白霞，贺州刺史陈守忠遣使告急，内外震恐，南汉主遣龚澄枢驰驿往贺州宣慰。时士卒久在边，多贫乏，闻澄枢至，以为必加赏赉，而澄枢出空诏抚谕，众皆解体。宋师前锋至芳林，澄枢惶惧，乘轻舸遁归。癸丑，围贺州。
南汉主召大臣议，皆请以潘崇彻将兵御之。崇彻自罢兵柄，常怏怏，于是辞以目疾。南汉主怒曰： 何须崇彻，伍彦柔独无方略邪！ 遂使彦柔将兵来援。戊午，宋师闻彦柔至，退二十里，潜以奇兵伏南乡岸。彦柔夜泊南乡，迟明，挟弹登岸，据胡床指挥，而伏兵猝起，彦柔众大乱，死者十七八。擒彦柔，斩之，枭其首以示城中，城中人犹坚守弗下。随军转运使王明言于潘美曰： 援兵将至，当急击之。 诸将颇犹豫，明乃率所部护送辎重卒百馀人，丁夫数千，畚锸皆作，堙其堑，直抵城门。城中人大惧，开门以纳，遂克贺州。
潘美等声言顺流趋广州，南汉主忧迫，计无所出，乃加潘崇彻为内太师、马步军都统，领众三万屯贺江。会宋师径趋昭州，崇彻但拥众自保而已。
冬，十月，辛卯，潘美等破南汉开建寨，杀数千人，擒其将靳晖。昭州刺史田行稠弃城遁，桂州刺史李承珪亦奔还，遂取昭州、桂州。
帝览桂阳监岁入白金数，谓宰相曰： 山泽之利虽多，颇闻采纳不易。 十一月，乙巳，诏减旧额三分之一，以宽民力。
初，辽聚六万骑攻定州，命判四方馆事田钦祚领兵三千御之，帝谓钦祚曰： 彼众我寡，但背城列阵以待之，敌至即战，勿与追逐。 
钦祚与辽战于满城，辽骑小却，乘胜至遂城。钦祚马中流矢而踣，骑士王超以马授钦祚，军复振，自旦至晡，杀伤甚众，夜，入保遂城，辽人围之。数日，钦祚度城中粮少，整兵，开南门，突围一角出；是夕，至保寨，军中不亡一矢。北边传言三千打六万。
癸亥，奏至，帝喜，谓左右曰： 契丹数入寇边，我以二十匹绢购一契丹人首，其精兵不过十万人，止费二百万绢，则敌尽矣。 自是益修边备。
是月，师克连州，南汉招讨使卢收率其众退保清远。南汉主闻之，谓左右曰： 昭、桂、连、贺，本属湖南，今北师取之足矣，其不复南也。 
十二月，庚午，翰林学士承旨、户部尚书陶谷卒，命中使监护葬事，赠右仆射。谷本姓唐，避晋祖讳，改焉。文翰冠绝一时，自以久次，意希大用。然为人倾侧很媢，初作翰林承旨，力排窦仪，仪以是不得相位。及魏仁浦在中书，谷自言出于魏氏，以舅事仁浦，每见，辄望尘下拜。帝素薄之，选置宰辅，未尝及谷。谷一日使其党因事风帝，言谷在词禁，宣力实多，帝笑曰： 我闻学士草制，皆检前人旧本稍改易之，此谚所谓依样画葫芦耳，何宣力之有！ 谷因作诗题翰林壁，语颇怨望，帝遂决意不用。
潘美等长驱至韶州。南汉都统李承渥领兵十馀万屯蓬华峰下，教象为阵，每象载十数人，皆执兵杖，战则置阵前以壮军威。美尽索军中劲弩射之，象奔是，乘者皆坠，反践承渥军，军大败，承渥仅以身免，遂取韶州，擒其刺史辛延渥及谏议大夫邹文远。延渥间道遣使劝南汉主迎降，观军器使李托深沮其议，国中震恐。南汉主始命堑东壕为拒守计，顾诸将无可使者，宫媪梁鸾真荐其养子郭崇岳可用，乃以为招讨使，与大将植廷晓统众六万屯马迳，列栅以抗宋师。崇岳无谋勇，惟日祷于鬼神而已。
是冬，南唐南都留守建安林仁肇密表言： 淮南诸州，戍兵各不过千人，宋朝前年灭蜀，今又取岭表，往返数千里，师旅罢敝。愿假臣兵数万，自寿春北渡，径据正阳，因思旧之民，可复江北旧境。彼纵来援，臣据淮对垒而御之，势不能敌。兵起之日，请以臣举兵外叛闻于宋朝。事成，国家享其利，败则族臣家，明陛下无二心。 南唐主惧，不敢从。
初，宜春人卢绛诣枢密使陈乔献书，乔异之，擢沿江巡检，召募亡命，习水战，屡要吴越兵于海门，获舟舰数百。尝说南唐主曰： 吴越，仇雠也，它日必为北朝乡导，掎角攻我，当先灭之。 南唐主曰： 大朝附庸，安敢加兵！ 绛曰： 臣请诈以宣、歙州叛，陛下声言讨伐，且乞兵于吴越，兵至拒击，臣蹑而攻之，其国必亡。 南唐主亦不能用。
是岁，德寽勒部叛，辽主命右伊勒希巴耶律希达讨之。
○太祖启运立极英武睿文神德圣功至明大孝皇帝开宝四年（辽保宁三年。辛未，九七一年）
春，正月，戊戌朔，以出师，不视朝。
潘美克英、雄二州，南汉都统潘崇彻来降。
丙午，令： 诸道州县不得更差摄官，凡有阙员，即具闻，旋与注授；前所差摄官皆罢其职事，以见任官权管。 
辛亥，通判阆州、殿中侍御史路冲言： 本州职役户，负恃形势，输租违期，已别立版簿于通判厅，依限督责，欲望颁为条制。 诏： 诸州府并置形势版簿，令通判专掌其租。 
禁河东诸州民徙内郡者私蓄兵器。
甲寅，辽耶律希达遣人献德寽勒部之俘，辽主命赐有功将士。
庚申，辽置登闻院。辽主以穆宗废钟院，穷民冤无所诉，故诏复之，仍命铸钟勒词，著废置之意。
癸亥，辽兵侵易州，监军任得义战却之。
是月，潘美师次泷头，南汉主遣使请和，且求缓师。泷头山水险恶，潘美等疑有伏兵，乃挟其使而速度诸险。甲子，至栅口。乙丑，至马迳，屯双女山，直瞰郭崇岳栅。游骑数出挑战，崇岳不从，但坚壁自守而已。
南汉主取舶船十馀艘，载金宝、妃嫔，欲入海；未及发，宦官乐范与卫兵千馀盗舶船以走。南汉主惧，乃遣右仆射萧漼、中书舍人卓惟休奉表诣军门乞降，潘美即令部送赴阙。漼等不反，南汉主益惧，复令崇岳戒严。二月，丁卯朔，又遣其弟祯王保兴率国内兵来拒。
植廷晓谓崇岳曰： 北军乘席卷之势，其锋不可当，吾士旅虽众，然皆伤痍之馀，今不驱策而前，亦坐受其毙矣。 庚午，廷晓乃领前锋据水而陈，令崇岳殿后，御其奔冲。既而宋师济水，廷晓力战不胜，遂死之，崇岳奔还其栅。美谓王明曰： 彼编竹木为栅，若篝火焚之，必扰乱，因而夹击之，此万全之策也。 遂分遣丁夫，各持二炬，间道造其栅，及夜，万炬俱发。会天大风，烟埃坌起，南汉兵大败，崇岳死于敌兵，保兴逃归。
龚澄枢、李托与内侍中薛崇誉等谋曰： 北军之来，利吾国中珍宝耳，今尽焚之，使得空城，必不能久驻，当自还也。 乃纵火焚府库、宫殿，一夕皆尽。
辛未，师至白田，南汉主素服出降，潘美承制释之。遂入广州，俘其宗室、官属九十七人，与南汉主皆縻于龙德宫。保兴初匿民间，后乃获之。有阉人百馀辈盛服请见，美曰： 是豕人多矣，吾奉诏伐罪，正为此等。 命悉斩之。美以露布告捷，己丑，至京师。
庚寅，群臣称贺，遂赐宴。凡得州六十，县二百十四，户十七万二百六十三。
辛卯，赦广南管内州县常赦所不原者，伪署官并仍旧，无名赋敛咸蠲除之。
知制诰卢多逊权知贡举，奏进士合格者十人。
帝以令、尉捕贼，先定日限，其已被批罚者，或遂绝意追捕。乙未，诏： 自今虽限外获贼者，令有司备书于籍以除其罚，但不得叙为勤绩。其累经殿降法当停免者，不用此制。 
是月，辽主东狩，以青牛、白马祭天地。
三月，丙申，诏： 岭南有买人男女为奴婢转利者，并放免；伪政有害于民者，除之。 
丁未，辽以飞龙使尼哩为契丹行宫都部署。
初，右监门卫将军赵玭，以罪勒归私第，不胜忿恚。一日，伺赵普入朝，于马前斥普短。帝闻之，召玭及普面质其事，玭大言诋普贩木规利。先是秦、陇大木，官禁私贩，普尝遣亲吏往市屋材，联巨筏至京师治第，吏因之窃于都下贸易，故玭以为言。帝怒，促閤门集百官，将下制逐普，诏问太子太师王溥等： 普当得何罪？ 溥附閤门使奏云： 玭诬罔大臣。 帝意顿解，反诘责玭，命武士挝之。御史鞫于殿庭，普力营救，帝乃宽其罚。夏，四月，丙寅朔，责汝州牙校。
壬申，命潘美、尹崇珂同知广州，以儋、崖、振、万安等四州隶琼州，令广州择官分知州事。
己卯，辽主祠木叶山，行再生礼。丙戌，辽主还上京，以韩德让为上京皇城使，遥授彰德节度使。自是德让日见进用矣。
戊子，永兴军节度使、同中书门下二品吴廷祚来朝。遇疾，帝亲临问，遣中使王继恩监视之。庚寅卒，赠侍中。继恩，陕人也。
南唐主遣其弟吉王从谦来朝贡。
潘美遣使部送刘鋹及其宗党、官属献于京师。鋹至公安，邸吏庞师进谒，学士黄德昭侍鋹。鋹因问师进何人，德昭曰： 本国人也。 鋹曰： 何为在此？ 德昭曰： 高皇帝居籓日，岁贡大朝，辎重皆历荆州，乃令师进置邸于此，造车乘以给馈运耳。 鋹叹曰： 我在位十四年，未尝闻此言，令日始知祖宗山河及大朝境土也。 因泣下久之，既至，舍玉津园，帝遣参知政事吕馀庆问反覆及焚府库之罪，鋹归罪于龚澄枢、李托、薛崇誉。帝复遣使问澄枢等，皆俛首不对，伪谏议大夫王珪谓托曰： 昔在广州，机务并尔辈所专，火又自内中起，今尚欲推过何人？ 遂唾而批其颊，澄枢等乃引伏。
五月，乙未朔，有司以帛系鋹及其官属，先献太庙、太社。帝御明德门，遣摄刑部尚书卢多逊宣诏责鋹，鋹对曰； 臣年十六僭伪号，澄枢等皆先臣旧人，每事，臣不得自由，在国时，臣是臣下，澄枢是国主。 对讫，伏地待罪。帝命摄大理卿高继申引澄枢、托、崇誉，斩于千秋门外，释鋹罪，并其弟保兴及官属各赐以冠带、器币、鞍马。寻以保兴为左监门卫率府率。
初，议献俘之礼，朝臣莫能知，乃遣使就问吏部尚书致仕张昭。昭卧病，口占以授使者，咸服其该博，遂用之。
丁酉，以潭州防御使潘美领山南东道节度使，郎州团练使尹崇珂领保信军节度使，同知广州如故。
以王明为秘书少监，领韶州刺史、广南诸州转运使。大兵南伐，明知转运使，岭道险绝，不通舟车，但以丁夫负荷糗粮数万，仰给无阙，每下郡邑，必先收其版籍，固守仓库，颇亦参预军画。帝嘉其功，故擢用焉。
初，帝使军器库使楚昭辅钩校左藏库金帛，数日而毕，条对称旨，至是授左骁卫大将军，权判三司。
辛丑，宴刘鋹于崇德殿。
六月，辛未，命司农少卿李继芳祭南海。刘鋹先尊海神为昭明帝。庙为聪正宫，其衣饰以龙凤，诏削去帝号及宫名，易以一品之服。
壬申，初置市舶司于广州。
丙子，诏御史中丞刘温叟、中书舍人李昉重定《开元礼》，以国朝沿革制度附属之。
丁丑，回鹘遣使贡于辽。
初，帝征晋阳，命密州防御使马仁瑀率众巡边，至上谷、渔阳，辽人素闻其名，不敢出，因纵兵大掠而还。明年，群盗周弼等起兗州，诏仁瑀掩击。仁瑀领帐下十数人入泰山擒弼，尽获其党。庚辰，徙仁瑀为瀛州防御使。仁瑀兄子因醉酒误杀平民，系狱当死，民家愿以过失伤论，仁瑀曰： 我为长吏而兄子杀人，此乃恃势恣横，非过失也，岂敢以私亲而乱国法哉！ 遂论如律。
壬午，以刘鋹为右千牛卫大将军，员外置，封恩赦侯，俸外别给钱五万，米麦五十斛。
鋹体质丰硕，眉目俱竦。性绝巧，有口辩，尝自以珠结鞍勒为戏龙之状以献，帝赏其精妙，给钱百五十万偿其直，因谓左右曰： 鋹好工巧，习以成性，倘能移于治国，岂至灭亡哉！ 
鋹在国时，多置酖毒臣下。一日，从帝幸讲武池，从官未集，鋹先至，诏赐卮酒，鋹疑之，奉杯泣曰： 臣承祖父基业，违拒朝廷，劳王师致讨，罪固当诛。陛下既待臣以不死，愿为大粱布衣，观太平之盛，未敢饮此酒。 帝笑曰： 朕推心置人腹，安有此事！ 命取鋹酒自饮之，别酌以赐鋹，鋹大惭，顿首谢。
是月，岚州破北汉兵于古台村。
河决郑州原武县，汴水决宋州谷熟县。
帝既平广南，欲行报谢之礼，秋，七月，甲午朔，诏以冬至有事于南郊。
乙未，御史中丞刘温叟卒。温叟为中丞十二年，屡求解职，帝难其代，终不许。及被病，帝知其贫，遣中使就赐器币。温叟性重厚方正，好古执礼，事继母以孝闻，父名岳，非侍宴，终身不听乐。开封尹光义闻其清介，尝遣府吏赍钱五百千遗之，温叟不敢却，贮厅事西舍中，令府吏封识乃去。明年，重午，复送黍角、纨扇，所遣吏即前送钱者，视西舍封识宛然，还，以告。光义曰： 我馈犹不受，况他人乎！ 乃命辇归府中。它日，光义侍宴，论当世名节士，具道温叟辞钱事，帝叹赏久之。温叟既卒，帝难其继，曰： 必得和厚如温叟者乃可。 乃命太子宾客边光范兼判御史台事，居半岁，始真为中丞。
辛丑，辽以耶律贤适为西北路兵马都部署。贤适忠介肤敏，推诚待人，虽燕息不忘政治，故百司庶职罔敢媮惰，累年滞狱悉决之。
丙申，诏： 广南诸州受民租皆用省斗，每一石外别输二升为雀鼠耗。 先是刘鋹私置大量，重敛于民，凡输一石乃为一石八斗。转运使王明上言，故革之。
内侍养子多争财起讼，戊午，诏： 自今年满三十无养父者，始听养子，仍以其名上宣徽院，违者抵死。 
建武节度使、判棣州何继筠来朝，癸亥，卒于京师。帝亲临其丧，流涕谓左右曰： 继筠捍边有功，朕不早授籓镇者，虑其数奇耳。今领旄钺未几，果至沦没，岂不哀哉！ 即命中使护丧事，令以生平所佩剑及甲胄同葬。继筠深沈有智略，与士卒同甘苦，得其死力，居北边前后二十年，善揣知敌情，屡以少击众，辽人畏伏，多画象祠之。
平晋军使攻北汉孟园、乐义二寨，破之。
汴水决宋州宋城县。
八月，甲戌，辽主如秋山。
甲申，群臣奉表请加尊号曰兴化成功，至再，讫不允。
辛卯，辽主祭皇兄吼墓。吼，世宗之长子，早薨，墓号太子院，至是追册为皇太子，谥庄圣。
先是辽世宗为察克所弑，辽主时年四岁，或以氈裹之，匿于积薪下，得免。后养于永兴宫，为保傅者皆有恩。九月，乙巳，辽主赐傅父、保母等户口牛羊有差。又以潜邸给使者为塔玛部，置官主之。
壬子，辽主如归化州。甲寅，如南京。移上京留守韩匡嗣于南京，即以其子德让代为东京留守。
