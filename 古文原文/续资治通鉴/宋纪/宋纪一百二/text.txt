起著壅涒滩六月，尽十二月，凡七月。
○高宗受命中兴全功至德圣神武文昭仁宪孝皇帝建炎二年（金天会六年）
六月，己未，诏： 右文殿修撰胡安国已除给事中指挥，更不施行。 
初，安国数上疏乞祠，诏不许，仍趣赴行在。安国因奏言： 陛下拨乱返正，将建中兴，而政事人才，弛张升黜，凡关出纳，动系安危，闻之道途，揆以愚见，尚未合宜，臣切寒心。而况锁闱典司封校，傥或隐情患失，缄默不言，则负陛下委任之恩。若一一行其职守，事皆违异，必以戆愚妄发，干犯典刑，徒玷清时，无补国事。臣所以不敢上当恩命者也。 疏入，黄潜善大怒，请特赐黜责，以为不恭上命者之戒，安国遂罢。
金初未有文字，亦未尝有记录。宗翰好访问女直故老，多得先世旧闻。至是金主诏求访祖宗遗事以备国史，命完颜勖等掌之。
庚申，侍御史张浚充集英殿修撰、知兴元府。
浚有远志，数招诸将至台，讲论用兵筹策。浚本黄潜善所引，至是因请汰御营使司官属，又论此时金即不来，亦当汲汲治军，常若敌至，潜善始恶之，浚以母在蜀中求去，故有是命。未行，留为礼部侍郎。
乙丑，御营使司中军统制张俊引兵入秀州，前知州事赵叔近为所杀。
初，御营都统制王渊，在京师有所狎妓，乱后为叔近所取，渊衔之。及俊辞行，渊谓之曰： 赵叔近在彼。 俊谕其意。前一日，俊总兵至郡，叔近以太守之礼逆诸城北沈氏园。俊叱令置对，方下笔，群力遽前，断其右臂，叔近呼曰： 我宗室也。 语未毕，已断首于地。秀卒见叔近死，遂反戈婴城，纵火殴掠，江东西路经制司书写机宜文字辛安宗在城中，为所害。翼日，俊破关捕徐明等，斩之。俊以功迁武宁军承宣使。叔近子朝奉郎交之，亦坐受贼所献玩好，降六官，勒停。后十馀年，御史言叔近之冤，始赠集英殿修撰。
丁卯，国信使杨应诚、副使韩衍至高丽，见国王楷谕旨。楷拜诏已，与应诚等对立论事。楷曰： 大朝有山东路，何不由登州以往？ 应诚言： 不如贵国去金国最径，第烦国王传达金国。今三节人自赉粮，止假二十八骑。 楷难之。已而命其门下侍郎傅俏至馆中，具言： 金人今造舟，将往二浙，若引使者至其国，异时欲假道至浙中，将何以对？ 应诚曰： 金人不能水战。 俏曰： 金人常于海道往来。况金人旧臣本国，近乃欲令本国臣事，以此可知强弱。 后十馀日，府燕。又数日，复遣中书侍郎崔洪宰等来，固执前论，且言二圣今在燕、云，不在金国。馆伴使文公仁曰： 往年公仁入贡上国，尝奏上皇以金人不可相亲，今十二年矣。 洪宰笑曰： 金国虽纳土与之，二圣亦不可得。大朝可不练兵与战！ 应诚留高丽凡六十有四日，楷终不奉诏。应诚不得已，受其表而还。
己卯，言者以为： 东南武备利于水战，金人既破唐、邓、陈、蔡，逼进淮、汉，去大江直一间耳。为今之策，宜于大江上游如采石之类，凡要害处，精练水军，广造战舰，仍泊于江之南岸，缓急之际，庶几可倚。 诏江、浙州军措置，限一月毕。
是月，以集英殿修撰、知延安府王庶为龙图阁待制，节制陕西六路军马，泾原经略使司统制官曲端为右武大夫、吉州团练使，充节制司都统制。诏书有曰： 倘不靖难于残暑之前，必致益兵于秋凉之后。 
先是，温州观察使、河东经制使王燮既遁归，朝廷除燮知凤翔府。东京留守宗泽，承制以庶权陕西制置使，端权河东经制使。会主客员外郎、陕西抚谕使谢亮西入关，庶移书曰： 大夫出疆，有可以安社稷，利国家，专之可也。夏国为患，至小而缓，金人为患，至大而迫。方敌兵挫锐于熙河，奔于本路，子女玉帛，不知纪极，占据同、华，畏暑休兵。阁下能杖节督诸路，协同义举，漕臣应给粮饷，争先并进，虽未能洗雪前耻，亦可以驱逐渡河，全秦奠枕，徐图恢复。夏人秋稼未登，饥饿疲困，何暇兴兵！庶可保其无它。 亮不听，遂自环庆入西夏，夏国主乾顺已称制，倨见之。亮留夏国几月，乃与约和罢兵，更用钧敌礼，乾顺许之。亮归，夏人随之，以兵掩取定边军。明年，亮乃还行在。
初，王姪之溃也，其属官王泽仁以众二万入长安，复为经略使郭琬所逐。祠部员外郎、四川抚谕使喻汝砺尝言： 今朝廷已专命王庶经制中夏，窃闻五路全不禀庶节制，望择久历籓方，晓畅军事，近上两制，节制五路，招集溃兵，式遏寇盗，仍以臣所刷金帛八百馀万缗为军粮犒设之费，庶可以系二京、两河、山东、陕西五路父老之心。若谓四川钱物不当应副陕西，臣谓使此钱自三峡、湖、湘平抵建康，固为甚善，万一中途为奸人所窥，适足资寇。臣又闻王择仁所统皆三晋劲勇之馀，今关捕榛莽，军无见粮，故其人专以剽掠为事。若得上件财帛养之，则秦、晋之民，皆为吾用矣。 时庶已擢待制，而汝砺停官，然皆未受命也。
初，二帝既徙中京，上皇闻帝已即位，作书与左副元帅宗翰，与约和议，大略言： 唐太宗复突厥而沙陀救唐，冒顿单于纵高帝于白登而呼韩赖汉，近世耶律德光绝灭石氏，而中原灰烬数十年，终为它人所有，其度量岂不相远哉！近闻嗣子之中有为人所推戴者，盖祖宗德泽之在人，至深至厚，未易忘也。若左右欲法唐太宗、冒顿单于，受兴灭继绝之名，享岁历玉帛之好，当遣一介之使，奉咫尺之书，谕嗣子以大计，使子子孙孙永奉职贡，为万世之利也。 宗翰受其书而不答。
秋，七月，癸未朔，资政殿学士、东京留守、开封尹宗泽卒。
泽为黄潜善等所沮，忧愤成疾，疽作于背，至是疾甚。诸将杨进等排闼入问，泽矍然起曰： 吾固无恙，正以二帝蒙尘之久，忧愤成疾耳。尔等能为我歼灭强敌，以成主上恢复之志，虽死无恨！ 众皆流涕曰： 愿尽死。 诸将出，泽复曰： 吾度不起此疾，古语云： 出师未捷身先死，长使英雄泪满襟。  遂卒，年七十。是日，风雨晦冥，异于常日。泽将殁，无一语及家，但连呼 过河 者三。遗表犹赞帝还京，先言 已涓日渡河而得疾 ，其末曰： 属臣之子，记臣之言，力请銮舆，亟还京阙，大震雷霆之怒，出民水火之中。夙荷君恩，敢忘尸谏！ 
泽自奉甚薄，方谪居时，饘粥不继，吟啸自如。晚年俸入稍厚，亦不异畴昔，尝曰： 君父当侧身尝胆，臣子乃安居美食邪！ 所得俸赐，遇寒士与亲戚贫困者，辄分之，养孤遗几百馀人。死之日，都人为之号恸，朝野无贤愚，皆相吊出涕。
初，泽既拘留金使，帝屡命释之，泽不奉诏。至是资政殿大学士充祈请使宇文虚中至东京，而泽已病，虚中摄留守事，遂归之。
时帝已除泽门下侍郎兼御营副使、东京留守，命未下而讣闻，诏赠观文殿学士。后谥忠简。
甲申，叶浓自福州引兵破宁德县，复还建州，既而又破政和、松溪二县。
戊子，诏： 自今士卒有犯，并依军法，不得剜眼、刳心，过为惨酷。 令御营使司行下。
乙未，侍卫以军都指挥使郭仲荀为京城副留守。
甲辰，以北京留守、河北东路制置使社充为枢密直学士，充开封尹、东京留守。且命充镇抚军民，尽瘁国事，以继前官之美；遵禀朝廷，深戒妄作，以正前官之失。
自宗泽卒，数日间将士去者十五，都人忧之，相与请于朝，言泽子宣教郎颖尝居戎幕，得士卒心，请以继其父任。会充已除留守，诏以颖直秘阁，起复，充留守判官。充无意恢复，尽反泽所为，由是泽所结两河豪杰皆不为用。
金人闻宗泽死，决计用兵，河北诸将欲罢陕西兵，并力南伐，河东诸将不可，曰： 陕西与西夏为邻，事重体大，兵不可罢。 左副元帅宗翰曰： 初与夏人约夹攻宋而夏人弗应，而耶律达实在西北交通西夏。吾舍陕西而会师河北，彼必谓我有急难，将乘间窃发以牵制吾师，非计也。宋人积弱，河北不虞，宜先事陕西，略定五路，既戡西夏，然后取宋。 时宗翰之意，欲舍江、淮而专事于陕，诸将无能识其意者。议久不决，奏请于金主。金主曰： 康王当穷其所往而追之。俟平宋，当立籓辅如张邦昌者。陕右之地，亦未可置而不取也。 乙巳，命洛索平陕西，博勒和监军。以尼楚赫守太原，耶律伊都留云中。命宗翰南伐，会东师于黎阳津。
金移宋二帝于上京。
是月，礼部贡院言应词学兼茂科朝奉郎袁正功合格，诏减二年磨勘。正功，无锡人也。
燕山人刘立芸，聚众攻破城邑，所至不杀掠，但令馈粮，蕃、汉之民归者甚众。
金洛索遣兵攻解州之硃家山，统领忠义军马邵兴苦战三日，败之。
八月，甲寅，初铸御宝，一曰 皇帝钦崇国祀之宝 ，二曰 天下合同之宝 ，三曰 书诏之宝 。
庚申，殿中侍御史马伸言： 黄潜善、汪伯彦为相以来，措置天下事，未能惬当物情，遂使敌国日强，盗贼日炽，国步日蹙，威权日削。且如二圣北狩，社稷不绝如线者，系陛下一人。三镇未复，不当都汴，以处至危之地。然前日下还都之诏以谪许景衡，至如今日，当如之何？其不慎诏令有如此者！草茅对策，误不加式，考官罚金可矣，而一日黜三舍人，乃取沈晦、孙觌、黄哲辈以掌丝纶。其黜陟不公有如此者！又如吴给、张訚以言事被逐，邵成章缘上言远窜，今是何时，尚以言为讳？其壅塞言路有如此者！又如祖宗旧制，谏官、御史有阙，御史中丞、翰林学干具名取旨，三省不与，潜善近来自除台谏，仍多亲旧，李处遁、张浚之徒是也。观其用意，不过欲为己助。其毁法自恣有如此者！又如张悫、宗泽、许景衡，公忠有才，皆可重任，潜善、伯彦忌之，沮抑至死。其妨功害能有如此者！又如有人问潜善、伯彦救焚拯溺之事，则二人每曰难言，其意盖谓陛下制之不得施设。或问陈东事，则曰外廷不知，盖谓事在陛下也。其过则称君善则称己有如此者！又如吕源狂横，陛下逐去数月，由郡守而升发运。其强很自专有如此者！又如御营使虽主兵权，凡行在诸军皆御营使所统，潜善、伯彦别置亲兵一千人，请给居处，优于众兵。其收军情有如此者！陛下隐忍不肯斥逐，涂炭苍生，人心绝望，则二圣还期，在何时邪？臣每念及此，不如无生。岁月如流，机会易失，不早改图，大事去矣。 疏留中不出。
承议郎赵子砥自燕山遁归，至行在，帝命辅臣召问于都堂，且取子砥所得上皇御书以进。子砥奏此事甚悉，大略言： 金人讲和以用兵，我国敛兵以待和。迩来遣使数辈，皆不得达。刘彦宗曰： 金国只纳楚使，焉知复有宋也！ 是则我国之与金国，势不两立，其不可讲和明矣。往者契丹主和议，女直主用兵，十馀年间，竟灭契丹，今复蹈其辙。譬如畏虎，以肉喂之，食尽终必噬人。若设陷阱以待之，然后可以制虎矣。 后半月，复以子砥为鸿胪寺丞。已而赐对，嘉奖，遂以子砥知台州。
癸亥，兵部尚书卢益言： 近世以田括丁，号为民兵，有古乡兵之遗意。请命提刑检察。 从之。
己巳，诏： 试学官并用诗赋，自来年始。 
辛未，徽猷阁待制、江南等路制置发运使、提领措置东南茶盐梁扬祖迁徽猷阁直学士，以措置就绪也。
茶法自政和以来，许商人赴官买引，即园户市茶，赴合同场秤发。淮、浙盐则官给亭户本钱，诸州置仓，令商人买钞算请，每三百斤为袋，输钞钱十八斤。闽、广盐则隶本路漕司，官般官卖，以助岁计，公私便之。自扬祖即真州置司，岁入钱六百万缗。其后历三十年，东南岁榷茶，以斤计者，浙东七州八万，渐西五州四十八万，江东八州三百七十五万，江西十一州四百四十五万，湖南八州一百一十三万，湖北十州九十万，福建五州九十八万，淮西四州一万，广东二州二千，广西五州八万，皆有奇。合东南产茶之州六十五，总为一千五百九十馀万斤，通收茶引钱二百七十馀万缗。盐以石计者，浙西三州一百十三万，浙东四州八十四万，淮东三州二百六十八万，广东三州三十三万，广西五州三十三万，率以五十斤为一石，皆有奇。以斤计者，福建四州二千六百五十六万。合东南产盐之州二十二，总为二万七千八百一十六万馀斤，通收盐息钱一千七百三十馀万缗，后增至二千四百万缗。而四川三十州，岁产盐约六千四百馀万斤，隶总领财赋所赡军；成都府路九州，利路二州，岁产茶二千一百二万斤，隶提举茶马，皆不系版曹之经费焉。
丁丑，金主命以宋二庶人素服见太祖庙，遂入见金主于乾元殿，封赵佶为昏德公，赵桓为重昏侯。
庚辰，诏： 东京所属官司，般发祭器、大乐、朝祭服、仪仗、法物赴行在。 时帝将祀天南郊，命有司筑坛于扬州南门内江都县之东南，而从行无器仗，故取之旧都焉。
辛巳，右武大夫、忠州防御使、河北、京东都大捉杀使李成引兵入宿州。
初，成既不能渡河，朝廷恐其众太盛，命成分所部三千人往应天府及宿州就粮，馀赴行在。有道士陶子思者，谓成有割据之相，戏之西取蜀，成遂有叛意。乃分军为二，一侵泗州，别将主之，一侵宿州，成自将之，皆约八月晦日。至是成陈仗入城，宿人初不之备，军入未半，即有登城者。俄顷，纵火焚掠，尽驱强壮为军。别将犯泗州者不及期，乃焚虹县而还，复与成会。成知事不集，妄以前军史亮反、己即时抚定告于朝，朝廷待以不疑，乃就赐铠甲。成遂屯符离，军势甚盛。
工部员外郎滕茂实，既为金所拘，忧愤成疾，是月，卒于云中。
九月，甲申，京城外巡检使丁进叛，率众犯淮西。
进初受宗泽招，泽卒，乃去。时韩世忠军中有进馀党百馀人，世忠尽斩于扬州竹西亭。斩至王权，有武臣段思者，劝世忠释而用之。寻命御营右军副统制刘正彦以所部收进。
庚寅，帝御集英殿，赐诸路类省试正奏名进士李易等四百五十一人及第、出身、同出身，而川、陕、河北、京东正奏名进士一百四人，以道梗不能赴，皆即家赐第。特奏名张鸿举已下至五等皆许调官，鸿举以龙飞恩特附第二甲。易，江都人；鸿举，邵武人也。故事，殿试上十名，例先纳卷子御前定高下。及提御药院以例奏，帝不许，曰： 取士当务至公，既有初复考、详定宫，岂宜以朕意更自升降！自今勿先进卷子。 
壬辰，诏： 朝议大夫褚宗鄂第二十一人，并令乘驿赴行在；秘书省校书郎富直柔、太学正王觉，并令赴都堂审察。 
先是，帝尝语大臣以从官班列未当，且谓黄潜善曰： 求贤，宰相之职也，宜加意询访。 因命取旧从臣姓名来上，亦有召还复用者。它日，帝又以人才未能广收为言，潜善乃请用祖宗故事，命近臣各举所知一二人以俟选择。于是户部尚书吕颐浩举宗鄂，兵部尚书卢益举朝请郎惠柔民，刑部尚书兼侍读王宾举新通判襄阳府程千秋，翰林学士叶梦得举直龙图阁、新知潭州辛柄、朝散郎致仕王庭芳，端明殿学士、提举醴泉观黄潜厚举登州学教授邹潜，御史中丞兼侍读王綯通举直郎蔡向，吏部侍郎刘珏举前秀州崇德县令邓根、从事郎硃鞸，礼部侍郎张浚举富直柔，工部侍郎康执权举王觉及朝请大夫李公彦，给事中黄哲举杭州州学教授李谊，中书舍人黄唐傅举朝请大夫、知兴化军张读，中书舍人张徵举从政郎致仕周虎臣等，各二人。帝问辅臣： 今所举进士人，卿等有识者否？ 潜善曰： 臣等未识者数人，亦皆知名之士。 帝甚喜。宗鄂，高密人；柔民，晋陵人；潜，浩弟；根，邵武人；鞸，安吉人；公彦，临川人；谊，南昌人；读，闽县人；虎臣，管城人也。政和间，虎臣为永康令，部使者科须甚峻，虎臣争不听，即请老，人惜其去，绘像祠之，至是得召。
是日，叶浓入浦城县。
癸巳，金人破冀州，权知军州事单某自缢死。
初，权邦彦既以兵赴帅府勤王，有将官李政者，措置守城甚有法，纪律严明。金人攻城，屡御退之。或夜劫金人寨。所得财物尽散士，无纤豪入私，由是皆用命。一日，金人攻城甚急，有登城者，火其门楼，与官军相隔。政曰： 事急矣，能跃火而过者有重赏。 于是有数十人以湿氈裹身，持仗跃火，大呼力战。金人惊骇，有失仗者，遂败走。至是金以计诱其副将使害政，故不能保。事闻，赠政忠州刺史。
乙未，诏： 诸路禁兵隶帅府，土兵射士隶提刑司，即调发，皆无过三之一。 
丁酉，赐新及第进士钱千七百缗，为期集费。自是以为故事。李易等以帝忧劳，辞闻喜宴，从之。
冬，十月，癸丑，诏： 濒江州县官渡口，并差官主之，应公私舟船，遇夜并泊南岸。 以御营使司都统制王渊言金人在河阳，恐其奄至也。
甲寅，诏扬州修城浚濠，仍令江、淮州军阅习水战。
壬戌，诏御营平寇左将军韩世忠以所部自彭城至东平，中军统制官张俊自东京至开德，以金人南下故也；仍命河外元帅府兵马总管马扩充河北应援使，与世忠、俊互相应援。
是日，金人围濮州。
初，马扩既至北京，欲会兵渡河，复所没诸郡；次馆陶，闻冀州已破，而金人在博州，皆彷徨不敢进，其副任重与统制官曲襄、鲁、杜林相继遁归。扩军乏食，众讻讻，以顿兵不动为言，扩遂引兵攻清平县。金右副元帅宗辅、左监军昌、左都监栋摩，合兵与扩战于城南，统制官阮师中、巩仲达及其子元忠皆死于陈。日向晡，清平人开门助金，金绕扩军之背，扩军乱，统制官任琳引众叛去，其属官吴铢、孙懋皆降金，信王不知所终。扩知事不集，乃由济南以归。主管机宜文字万俊虡与敌遇，及其子刚中死之，后赠朝散大夫。
扩之未败也，左副元帅宗翰以兵来会，闻扩败，遂由黎阳济河以侵澶渊，守臣王棣御之，不能下，进攻濮州。时遣韩世忠、张俊以所部兵迎敌，而命扩佐之，盖未知扩败也。既而言者以俊中军，不可远去，遂命御营平寇前将军、权同主管侍卫马军同公事范琼代行。琼请閤门宣赞舍人王彦与俱，乃以彦为平寇前军统领。彦知琼臣节不著，难与共事，即称疾，就医真州，琼并将其军万人而去。
扩至扬州，上疏待罪。诏降三官，罢军职。
甲子，命常德军承宣使孟忠厚奉隆祐太后幸杭州，以武功大夫、鼎州团练使苗傅为扈从统制。
先是张浚为侍御史，尝请 先措置六宫定居之地，然后陛下以一身巡幸四方，规恢远图。 帝纳其言，遂命六宫随太后先往。忠厚申明应办事，帝谕大臣曰： 三省须与定色目，若仓卒索难得之物，使百姓何以供亿！太后比朕虽粗留意，亦不以口腹劳人。如朕于两膳，物至则食，未尝问也。向自相州渡河，野中寒甚，烧柴温饭，用瓢酌水，与汪伯彦于茅舍下同食，今不敢忘。 辅臣曰： 陛下思艰崇俭以济斯民，天下幸甚！ 
京西北路安抚制置使、知河南府翟进战死。
进与金人夹河而战，屡破之。时东京留守杜充，酷而无谋，士心不附，谋将多不安之。马扩、王彦既还朝，馀稍稍引去。起复留守判官宗颖，屡争不从，力请归持服。统制官、荣州防御使杨进亦叛，以数万众攻残汝、洛间。翟进谓其兄兵马钤辖兴曰： 杨进凶贼，终为国家大患，当力除之。 至是进率其军与杨进遇于鸣皋山下，夹伊水而军，杨进多骑兵，兴皆步卒，将士望骑兵有惧意。翟进激之使战，进渡水先登，为流夭所中，马惊坠堑，为贼所害。贼乘势大呼，击官军，官军遂败。兴收馀兵保伊阳山寨。诏赠进左武大夫、忠州刺史。
初，宗泽之为留守也，日缮兵为兴复计，两河豪杰皆保聚形势，期以应泽。泽又招抚河南群盗聚城下，欲遣复两河，未出师而泽卒。充无远图，由是河北诸屯皆散，而城下兵复去为盗，掠西南州县，数载不能止，议者咎之。
癸酉，金知枢密院事刘彦宗卒。
彦宗自燕京降金，金初得平州，凡州县之事，悉委裁决。及下燕京，凡燕京一品以下，皆承制注授，其委任如此。后追封兗国公，谥英敏。
丁丑，范琼引兵至京师。
江、淮制置使刘光世败李成于新息县。
先是光世以统制官王德为先锋，与成遇于上蔡驿口桥，败之。成奔新息，裒散卒再战。光世以儒服临军，成遥见白袍青盖者，曰： 必大将也。 并兵围之，德溃围拔光世以出。光世下令，得成者以其官爵予之，士奋命争进，再战皆胜，成遂循走，擒其谋主陶子思。
戊寅，金徙昏德公、重昏侯于韩州。
十一月，戊子，银青光禄大夫、提举西京嵩山崇福宫李纲，责授单州团练使，万安军安置。
初，纲既贬，会有旨左降官不得居同郡，而责授忻州团练副使范宗尹在鄂州，乃移纲澧州居住。至是御史中丞王綯劾纲不赴贬所，又论纲三罪，请投之岭海，遂有是命。
己丑，江淮制置使刘光世还行在。
李成之败也，获其党之家属，诏分养于真、泰、楚三州，至是光世具上男女六百馀人。帝谓宰执曰： 此曹身且不顾，岂恤其家！朕念作乱者非其家属之罪，故令分养之。 黄潜善曰： 臣闻光世凯旋过楚州，降卒见家属无恙，皆仰戴圣恩。 硃胜非曰： 郊赦中可载此，以见陛下德意。 帝又曰： 昨于光世处得成所用提刀一，重七斤。成能左右手运两刀，所向无前，惜也惑于陶子思邪说，使朕不得用之。 是日，光世俘子思诣都堂，既而以火燃于开明桥上，其军士降者皆释之。
壬辰，金人破延安府，通判魏彦明死之。
先是金人破府之东城，而西城犹坚守。金人谍知都统制曲端与经略使王庶不协，遂并兵攻鄜延康定，统制官王宗尹不能御。庶在坊州，闻金人攻康定，夜趋鄜延以遏其前。金诡道陷丹州，州界于鄜、延之间，庶乃自当鄜州来路，遣统制官庞世才、郑恩当延安来路。
时端尽统泾原精兵，驻邠州之淳化，庶日移文趣其进，且遣使十数辈往说谕端，端不听。庶知事急，又遣属官鱼涛督师，端阳许之，而实无行意。权转运判官张彬为端随军应副，问以师期，端笑谓彬曰： 公视端所部，孰与李纲救太原乎？ 彬曰： 不及也。 端曰： 纲召天下兵，不度而往，以取败北。今端兵不满万，万一若败，敌骑长驱，无陕西矣。端计全陕西与鄜延一路孰重轻，是以未敢即行；不如直捣巢穴，攻其必救。 乃遣泾原兵马都监吴玠攻华州，端自攻蒲城县。华州、蒲城皆无守兵，玠拔华州。端不攻蒲城，引兵趋耀之同官，复迂路由邠州之三水，与玠会于宁之襄乐。在深山中，去金人五百里，天大雪，寒甚，敌攻世才，世才与战，下不用命，乃败。
自此金兵专围西城，昼夜攻击不息。西城初受围，彦明与权府事刘选分地而守。彦明当东壁，空家赀以赏战士，敌不敢近。庶子之道，年未二十，率老弱乘城，敌昼夜攻，士多死者。阅十有三日，城之后大门破，选与马步军总管马忠皆遁去。彦明独曰： 吾去，则民谁与同死！城以外，非吾所当死之地也！ 金人大入，彦明率所部力敌，坐子城楼上。敌并其家执之，谕使速降，彦明曰： 吾家食宋禄，汝辈使背吾君乎！ 洛索怒，杀之。久之，诏赠彦明中大夫，官一子。彦明，开封人也。
初，庶闻围急，自收散亡往援，温州观察使、新知凤翔府王姪亦将所部发兴元。比庶至甘泉，而延已破，庶无可归，乃以军付姪，而自将百骑与官属驰至襄乐劳军。庶犹以节制望端，欲倚端以自副，端弥不平。端号令素严，叩其壁者，虽贵亦不敢驰。庶至军，端令每门减其后骑之半，至帐下，仅有数骑而已。端犹虚中军以居庶，庶坐帐中，端先以戎服趋于庭，既而与张彬及走马承受公事高中立同见帐中。良久，端声色俱厉，问庶延安失守状，且曰： 节制固知爱身，不知为天子爱城乎？ 庶曰： 吾数令不从，谁其爱身者！ 端怒曰： 在耀州屡陈军事，而不见一听，何也？ 因起，归帐。庶留端军，终夕不自安。端谋即中军诛庶而夺其兵，乃夜走宁州，见陕西抚谕使、主客员外郎谢亮，说之曰： 延安五路，襟喉已失。《春秋》大臣出疆之义，得以专之，请诛庶归报。 帝曰： 使事有指，今以人臣而擅诛于外，是跋扈也。公则自为之。 端意沮，因复归。明日，庶见端，为言已自劾待罪。端乃拘縻其官属，又夺庶节制、使印而遣之。王姪将两军在庆阳，端使人召之，姪不应。会有告姪过邠州，军士掳掠者，端怒，命统制官张中孚率兵召姪，谓中孚曰： 姪不听，则斩以来。 中孚至庆阳而姪已去，遽遣兵要之，不及而止。姪亦不能军，遂将基馀众还入蜀。
金人既破延安府，遂自缓德渡河攻晋宁，守臣徐徽言遣使约知府州折可求夹攻之。洛索闻徽言与可求合，乃令人说可求，许封以关中地，可求遂降。金挟可求招徽言于城下，徽言登陴，以大义责之，且引弓射，可求乃去。金攻晋宁刀，徽言屡败之，斩洛索之子。徽言，西安人也。
癸巳，两浙提点刑狱赵哲与叶浓战于建州城下，大败之。浓引兵东走，哲遣人招谕，浓遂降。其后浓至张俊军中，复谋为变，俊执而诛之。
乙未，金人破濮州。
初，左副元帅宗翰自澶渊引兵至城下，意以为小郡，甚轻之。将官姚端，乘其不意，夜劫其营，直犯中军，宗翰跣足而走，仅以身免。金攻城凡三十三日，至是自西北角登城，守陴者不能当，端率死士突出，宗翰入其城。守臣直秘阁扬粹中登浮图最高级不下，宗翰嘉其忠义，许以不死，乃以粹中归。城中无长少皆杀之。又攻澶渊，显谟阁学士、知开德府王棣率军民固守。金人为伪书至城下曰： 王显谟已归，汝百姓何敢拒师？ 军民闻之，欲杀棣。棣走至南门，为军民践死，城遂破，经略司主管机宜文字郑建古亦为乱兵所杀。金怒其拒战，杀戮无遗。事闻，赠棣资政殿学士，赠建古朝请大夫。建古，铅山人也。
时相州围久，粮食皆绝。守臣直徽猷阁赵不试谓军民曰： 今城中食乏，外援不至。不试，宗子也。岂可顺敌！诸人当自计。 众不应。不试又曰： 约降如何？ 众虽凄惨，然亦有唯唯者。不试乃登城，遥谓金人，请开门投拜，乞弗杀，金人许之。不试乃具降书，启门，而纳其家属于井，然后以身赴井，命提辖官实之以土，人皆哀之。
东京留守杜充，闻有金师，乃决黄河入清河以沮敌，自是河流不复矣。
初，太学生建安魏行可应诏使绝哉，遂以为奉议郎，充军前通问使，果州团练使郭元迈副之，仍命行可兼河北、京畿抚谕。戊戌，行可等渡河，见金人于澶渊。时河北军甚众，行可等始惧为所攻，既而见使旌，皆引去。元迈亦应募出疆，朝廷各官其子弟，廪给之。然金人知其布衣借官，待之甚薄，因留不遣。
庚子，帝亲飨太庙神主于寿宁寺。
壬寅，亲祀天于圜丘，配以太祖，用元丰礼也。礼毕，赦天下。命侍从于废放黜谪之中，举才干强敏之士。吏民因忏李彦、硃勔被罪者。许自陈改正。
先是诏浙江、淮南、福建起大礼赏给钱二十万缗，金三百七十两，银十九万两，帛六十万匹，丝绵八十万两，皆有奇。是日，帝自常朝殿，用细仗二十人，诣坛行礼。
甲辰，金人破德州，兵马都监赵叔晈死之。
旧制以广南地元，利入不足以资正官，故使举人两与荐送者，即转运司试刑法，以其合格者摄之。两路正摄凡五十人，月奉人十千，米一斛，满二年则锡以真命。后增五十人，号曰待次。崇、观后，又增五十人，号曰额外，其注拟皆自漕司；建炎初，敕归吏部。至是逾年，无愿就者。乙巳，吏部请复归漕司，从之。
己酉，诏： 蔡京、童贯、王黼、硃勔坟上刹皆毁之，收其田充省计。 
陕西安抚司都统制邵兴败金人于绛州典沃县。
金人破淄州。
初，李成为刘光世所败，遂转寇淄州。权州事李某固守不下，成粮尽，引去。淄人求救于知沧州刘锡，会金人来攻，骑军至城下，淄人望之曰： 沧州救兵至矣！ 乃具香花于城上，望尖欢噪。既而知为敌至，遂降。金人大喜，不入城而去。
泾原兵马都监兼知怀德军吴玠袭叛贼史斌，斩之。
初，斌侵兴元，不克，引兵还关中。义兵统领张宗，诱斌如长安而散其众，欲徐图之。曲端遣玠袭击斌，斌走鸣犊镇，为玠所擒。端自击宗，杀之。玠以功迁右武大夫、忠州刺史。
统制滨州军马葛进围棣州，守臣直秘阁姜刚之与战，城破，为所害。后赠刚之奉直大夫。
十二月，乙卯，隆祐太后至杭州，扈从统制苗傅以其军八千人屯奉国寺。
庚申，金人侵东平府，守臣宝文阁直学士、京东西路安抚制置使权邦彦遁去。时御营使司同都统制范琼自京师引兵至东平，敌众方盛，邦彦无兵，不能守，遂弃其家，与琼俱南归。琼引兵至淮西。
金既得东平，又攻济南府，守臣刘豫遣其子刑曹掾麟与战，金兵围之数匝。通判张东益兵援之，乃去。金即遣人啖豫以利，豫因有邪谋，与东偕往投拜，民庶道不从，豫遂缒城，军前通款。
甲子，金左副元帅宗翰破北京，河北东路提点刑狱郭永死之。
初，金人攻北京急，河北转运副使兼权大名尹张益谦欲遁去，永曰： 北门所以遮梁、宋，敌得志则席卷而南，朝廷危矣。借力不敌，犹当死守，徐挫其锋以待援。 因自率兵昼夜乘城，且缒死士持帛书诣行在告急。金俘东平、济南人至城下，大呼曰： 二郡已降，降者富贵，不降者无噍类！ 益谦与转运判官裴亿皆色动，永曰： 今日正吾侪尽节之时！ 即行城抚将士，曰： 王师至矣。 众皆感泣。是日，大雾四塞，金以断碑残础为砲，橹楼皆坏，左右蒙盾而立，至有碎首者。良久，城破，永安坐城楼上，或掖之以归，诸子环泣请去，永曰： 吾世受国恩，当以死报。然巢倾卵覆，汝辈亦将何之！兹命也，奚惧！ 益谦、亿率众迎降。
金人入城，宗翰曰： 沮降者谁？ 永熟视久之，曰： 不降者我也，尚奚问！ 宗翰夙闻永名，乃以富贵啖之，永瞋目骂曰： 恨不灭尔报国，何说降乎！ 宗翰令译者申谕永，永戟手骂不绝。宗翰恶其言，麾之使去，永复厉声曰： 胡不速杀我！我死，当率厉鬼以灭尔曹！ 大名人在絷者皆出涕。宗翰令断所举手，并其家害之，年五十三，城中人相与负其尸瘗之。永长七尺，美须髯，望之如神人，轻财好义，而吏治精明。事闻，赠资政殿大学士，谥勇节。
金人破袭庆府，衍圣公孔端友已避兵南支。军人将启宣圣墓，左副元帅宗翰问其通事高庆裔曰： 孔子何人？ 曰： 古之大圣人。 宗翰曰： 大圣人墓岂可犯？犯者杀之！ 故阙里得全。端友，孔子四十八世孙也。
自金人入中原，凡官汉地者皆置通事，高下轻重，悉出其手，得以舞文纳贿，人其苦之。燕京留守尼楚赫，以战多贵，而不知民政。有僧讼富民逋钱数万缗，通事受贿，诡言久旱不雨，僧欲焚身动天以苏百姓，尼楚赫许之。僧号呼不能自明，竟以焚死。
乙丑，金人破虢州。
己巳，尚书右仆射兼中书侍郎黄潜善迁左仆射兼门下侍郎，知枢密院事汪伯彦守尚书右仆射兼中书侍郎，仍并兼御营使。二人入谢，帝曰： 潜善作左相，伯彦作右相，朕何患国事不济！ 皆稽首谢。
潜善入相逾年，专权自恣，卒不能有所经画。伯彦继相，略与之同。由是金人遂大举南下。
尚书左丞颜岐守门下侍郎，尚书右丞硃胜非守中书侍郎，兵部尚书卢益同知枢密院事。
戊寅，礼部侍郎张浚兼御营使司参赞军事。
时金人来往山东无所阻，群盗李成辈因之为乱。金左副元帅宗翰，将自东平历徐、泗以趋行在，而宰相黄潜善、汪伯彦皆无远略，且斥候不明，东京委之御史，南京委之留台，泗州委之郡守，所报皆道听涂说之辞，多以金缯使人伺金之动息。于是淮北累有警报，而潜善等谓成馀党，无足畏者。金谍知行在不戒，亦伪称为党以款我师。
帝以边事未宁，诏百官言所见。吏部尚书吕颐浩上备御十策，曰收民心，定庙算，料彼此，选将帅，明斥候，训强弩，分甲器，备水战，控浮桥，审形势，其说甚备。户部尚书叶梦得亦请帝南巡，阻江为险，以备不虞。帝曰： 自扬州至瓜洲五十里，闻警而动未晚。 梦得曰： 河道仅通一舟，恐非一日可济也。 梦得又请以重臣为宣总使，一居泗上，总两淮及东方之帅以待敌，一居金陵，总浙江之路，以备退保。帝一日召诸军议事，中军统制官张俊，奏敌势方张，宜且南渡，复请移左藏库于镇江。吏部侍郎刘珏亦言： 备敌之计，兵食为先。今以降卒为见兵，以籴本为见粮，二者无一可恃。维扬城池未修，卒有不虞，何以待敌？ 不报。殿中侍御史张守上防淮渡江利害六事，大率尤以远斥候探报为先。别疏论淮甸之路有四，宜取四路帅臣、守悴，铨择能否，各赐缗钱，责之募战士，储刍粟，缮甲兵，明斥候，公赏罚，使之夙夜尽力扞蔽，疏至再上。又请诏大臣以选将治兵为急，凡细微不急之务，付之都司六曹。潜善、伯彦滋不悦，乃请遣守抚谕京城，守即日就道。
至是闻北京破，议者以敌骑且来，而庙堂宴然不为备，张浚率同列谒执政力言之。潜善、伯彦笑且不信，乃命浚参赞军务，与颐浩教习河朔长兵。
