起玄黓执徐正月，尽昭阳大荒落三月，凡一年有奇。
○理宗建道备德大功复兴烈文仁武圣明安孝皇帝绍定五年（金天兴元年，蒙古太宗四年）
春，正月，己丑，以孟珙为京西路兵马铃辖。初，珙父宗政知枣阳，招唐、邓、蔡州壮士二万馀人，号忠顺军，命江海统之，众不服；制置司以珙代海，珙分其军为三，众皆帖然。珙又创平堰于枣阳，自城至军西十八里，由八叠河经浙水侧，水跨九阜，建通天槽八十有三丈，溉田万顷，立十庄、三辖，使军民分屯，边储丰牜刃。又命忠顺军家自畜马，官给刍粟，马益蕃息。
金下诏求言，凡章奏，先令御史大夫费摩阿古岱、尚书完颜纳绅看详，然后进御，直言无一达者。
庚寅，诏： 李全之叛，海陵簿吴祕骂贼而死，特赠朝奉郎，官其一子。
壬辰，以史嵩之为京湖安抚制置使、知襄阳府。
蒙古兵自唐州趣汴，金元帅完颜两洛索战于襄城，败绩，走还汴。金主诏群臣议，尚书令史杨居仁请乘其远至击之。平章拜甡遣莽依苏等部民丁壮万人，开短堤，决河水，以卫京城。命瓜勒佳萨哈勒将步骑三万巡河渡，超近京诸色军家属五十万口入京城。
蒙古主用西夏人恤克计，自河中由河清县白坡渡河，遣人驰报图垒率师来会。萨哈勒行至封邱而还，蒙古兵掩至，莽依苏等皆死，丁壮得免者仅三百人。甲午，蒙古主入郑州。
金主诏群臣议所守，有言珠赫埒果勒齐所筑里城决不可守，外城决不可弃，于是决计守外城，命修楼橹器具。时京城诸军不满四万，而城周百二十里，不能遍守，故议以迁避之民充军。又召在京军官于上清宫，平日防城得功者，截长补短，假借而用，得百馀人。又集京东、西沿河旧屯两都尉及卫州义军凡四万并丁壮二万，分置四面，每面选千名飞虎军以专救应，然亦不能军矣。
金元帅完颜延寿，以众保少室山太平寨，元夕，击球为嬉。蒙古都总管李守贤，潜遣轻捷者数十人缘崖蚁附以登，杀其守卒，遂纵兵入，破之。下令禁抄掠，悉收馀众以归。连天、交牙，兰若、香炉诸寨俱下。
乙未，蒙古游骑至汴京，金完颜哈达、伊喇布哈自邓州率步骑十五万赴援。蒙古图垒问苏布特以方略，苏布特曰： 城居之人，不耐辛苦，数挑以劳之战，乃可也。 遂以骑三千尾之。哈达等谋曰： 敌兵三千而我不战，是弱也。 进至钧州沙河，蒙古兵不战而退。金军方盘营，蒙古兵复来袭。金军不得休息、食饮，且行且战，至黄榆店，距钧州三十五里。丁酉，大雪三立，金尺僵立，刀槊冻不能举。图垒以其众冲出，蒙古兵自北渡者毕集，前后以大树塞道。杨沃衍夺路而前，金军遂次三峰山，军士有不食至三日者。蒙古兵与河北兵合，四面围之，炽薪燔肉，更迭休息，乘金困惫，开钧州路纵之走，而以生兵夹击之。金军溃，声如崩山，武仙率三十骑入竹林中，走密县；杨沃衍、樊泽、张惠步持大枪，奋战而死。哈达知大事已去，欲下马战，而布哈已失所在，乃与完颜彝等以数百骑走入钧州。
蒙古主在郑州，闻图垒与金相持，遣昆布哈、齐拉衮等赴之，至则金军已溃。于是乃合攻钧州，堑其城外。哈达匿窟室中，城破，蒙古兵发而杀之。因扬言曰： 汝家所恃，唯黄河与哈达耳，今哈达为我杀，黄河为我有，不降何待！ 
完颜彝趣避隐处，杀掠稍定，乃出，自言曰： 金国大将，欲见白事。 蒙古兵以数骑夹之诣图垒，问其名姓，曰： 我忠孝军总领完颜陈和尚，大昌原、卫州倒回谷之胜，皆我也。我死乱军中，人将谓我负国家。今日明白死，天下必有知我者。 图垒欲其降，不肯。乃斫足胫，折之，划口吻至耳，噀血而呼，至死不屈。蒙古将有义之者，以马湩酹而祝曰： 好男子，他日再生，当令我得之。 
布哈走汴，蒙古兵追蹑，擒之，图垒命之降，往复数百言，终不肯，但曰： 我金国大将，惟当金国境内死耳。 遂杀之。金之健将锐卒俱尽，自是不可复振矣。
蒙古遂略商、虢、嵩、汝、陕、洛、许、郑、陈、亳、颍、寿、睢、永等州。时民北徙者多饿死，东平万户严实，命作糜粥置道傍，全活者众。
庚子，金主御端门，肆赦，改元开兴。翰林学士赵秉文为赦文，宣布悔悟哀恸之意，指事陈义，情辞俱尽，闻者莫不感励。
壬寅，新作太庙成。
二月，癸丑，帝谒太庙。
初，金主闻蒙古入饶风关，遣图克坦乌登行省阌乡以备潼关，图克坦伯嘉为关陕总帅，便宜行事。伯嘉驰入陕，傍县镇迁入大城，粮斛、辎重聚之联州，近山者入山寨避兵。会阿里哈传旨召乌登援汴，乌登遂与潼关总帅纳哈普舍音、奏蓝总帅完颜重喜等，帅军十一万，骑五千，尽撤秦、蓝诸关之备，从虢入陕，同、华、阌乡一带军粮数十万斛，备关船二百馀艘，皆顺流东下。俄闻蒙古兵近，粮不及载，船悉空下，复尽起州民运灵宝、硖石仓粟。会蒙古游骑至，杀掠不可胜计。金守将李平以潼关降于蒙古，蒙古兵长驱至陕。
乌登所发阌乡军士，各以老幼自随，由西南径入大山冰雪中，部将多叛去。蒙古闻之，自卢氏以数百骑追及，山路积雪，昼日冻释，泥淖及胫，随军妇民，弃掷老幼，哀号盈路。行至铁岭，欲战而饥惫不能振，于是重喜先锋，蒙古斩之于马前。金兵遂大溃，秦、蓝总帅府经历商衡死焉。乌登、纳哈普舍音从数十骑走山谷间，追骑擒之，皆被杀。
金庆善努行省徐州，引兵入援，至杨驿店，马踬，为蒙古所擒。见史天泽，问为谁，天泽言： 我真定五路名万户也。 庆善努曰： 是天泽乎？吾国已残破，公其以生灵为念！ 及见特穆尔岱取，诱之使招京城，不从。左右以刀斫其足，足折，终不屈，遂杀之。
蒙古将特穆尔岱取金睢州，遂围归德府。金行院实嘉纽勒欢偕经历冀禹锡等竭力守御。初患砲少，父老有言北门之西菜圃中，时得古砲，云是唐张巡所埋，发之，得五千有奇，城中赖之。会庆善努溃兵亦至，势稍振，乃遣提控张定夜出斫营，发数砲而还。
南城外有高地，相传为尹子奇攻破睢阳故址，蒙古移营其上，昼夜攻城，不能下。或见特穆尔岱，献决河之策，特穆尔岱从之。河既决，水从西北而下，至城西南，入故濉水，城反以水为固。特穆尔岱收献策者欲杀之，而不知所在，乃缓攻。
金平章侯挚，朴直无蕴藉，朝士轻之，久致仁。兵事急，徐州行尚书省阙，无敢行者，复拜挚平章政事。都堂会议，挚以国势不支，因论数事，曰： 只是更无擘画。 拜甡怒曰： 平章世出此言，国家有望耶！ 意在置之不测。故相萨布曰： 侯相言甚当。 拜甡含愤而罢。
至是蒙古兵日迫，财匮授绝，金主大惧，尝自缢，又欲堕楼，俱为左右救免。拜甡以为势必讲和，和议定，则首相当往为质，乃力请金主起萨布为相，且括汴京民军二十万分隶诸帅，人月给粟一石五斗。
三月，蒙古立砲攻洛阳。洛阳城中唯三峰溃卒三四千及忠孝军百馀，留守萨哈连疽发于背，不能军，妻通吉氏度城必破，谓萨哈连曰： 公受国家恩最厚，今大兵临城，公不幸病，不能御敌，死犹可以报国，幸无以我为虑！ 萨哈连出城，通吉氏盛服自经死。萨哈连从外至，闻状，曰： 夫人不辱我，我可辱朝廷乎！ 投壕而死。元帅任守真因行府事。
金翰林直学士锡默爱实，愤时相非其人，言于金主曰： 平章拜甡，固权市恩，击丸外百无一能。丞相萨布，菽麦不分，纵使乏材，亦不至此人为相。参政兼枢密副使特嘉喀齐喀粗暴，一马军之材止矣，乃令兼将相之权。右丞实嘉世鲁，居相位已七八年，碌碌无补，备员而已。患难之际，倚注此类，欲冀中兴，难矣！ 于是世鲁罢相，萨布乞致仕，而拜甡、喀不喀不恤也。
蒙古主将北还，使苏布特攻汴，复遣人谕金主降，且索翰林学士赵秉文、衍圣公孔元措等二十七家及归顺人家属、伊喇布哈妻子并绣女、弓匠、鹰人等。金主乃封荆王守纯子额尔克为曹王，议以为质。密国公璹求见，金主问： 璹叔父欲何言？ 璹曰： 闻额尔克欲出议和，额尔克年幼，未曾谙练，恐不能办大事，臣请副之，或代其行。 金主慰之曰： 南渡后，国家比承平时，有何奉养！然叔父亦未尝沾溉；无事则置之冷地，无所顾藉，缓急则置于不测。叔父尽忠固可，天下其谓联何！叔父休矣！ 于是君臣相顾泣下。未几，璹以疾薨。
壬寅，命尚书左丞李蹊送额尔克出质，谏议大夫费摩阿固岱为讲和使。未和，蒙古苏布特闻之，曰： 我受命攻城，不知其他。 乃立攻具，沿壕列木栅，驱汉俘及妇女老幼负薪草填壕，顷刻，平十馀步。平章拜甡，以议和不敢与战，城中喧哄。金主闻之，从六七骑出端门，至舟桥。时新雨淖，车驾忽出，都人惊愕失措，但跪于道旁，有望而拜者。金主麾之曰： 勿拜，恐泥污汝衣。 老幼遮拥，至有误触金主衣者。少顷，宰相、从官皆至，进笠，不受，曰： 军中暴露，我何用此！ 西南军士五六十辈进曰： 北兵填壕过半，平章传令勿放一镞，恐怀和事。岂有此计耶？ 金主曰； 朕以生灵之故，称臣进奉，无不顺从。止有一子，养来长成，今往作质。汝等略忍，等曹王出，蒙古不退，汝等死战未晚。 是日，曹王额尔克行。
蒙古留曹王于营，遣李蹊等还，癸卯，并力进攻。金砲石取艮岳太湖、灵壁假山为之，大小各有斤重，圆如灯球。蒙古砲破大硙或碌瑇为二三，皆用之攒竹砲，有至十三梢者。每城一角，置砲百馀枚，更迭上下，昼夜不息。数日，石几与里城平。而城上楼橹，皆拆故宫及芳华、玉溪之材为之，合抱之木，随击而碎。以马粪、麦秸布其上，网索旃祷固护之，其悬风板之外，皆以牛皮为障，蒙古兵以火砲击之，随即延爇，不可扑救。城乃周世宗所筑，取虎牢土为之，坚密如铁，受砲所击，唯凹而已。金主复出抚将士，值被创者，亲膊以药。手酌卮酒以赐，且出内府金帛以待有功者。蒙古兵壕外筑城，围百五十里，城有乳口楼橹，壕深丈许，阔亦如之，三四十步置一铺，铺置百许人守之。初，拜甡命筑门外短墙，委曲狭隘，仅容二三人得过，以防蒙古夺门。及被攻，请乘夜斫营军乃不能猝出，比出，已为蒙古所觉后募死士千人，穴城由壕径渡，烧其砲座，城上悬红纸灯为应，约灯起渡壕。又放纸鸢，置文书其上，至蒙古营断之，以诱被俘者，皆为蒙古所觉。时有大砲，名震天雷，以铁罐盛药，以火点之，砲起火发，其声如雷，闻百里外，所爇围半亩已上，火点著铁甲皆透。蒙古时为牛皮洞，直至城下，掘城为龛，间可容人，城上莫如之何。乃以铁绳悬震天雷，顺城而下，至掘处火发，人与牛皮皆碎迸无迹。又有飞火枪，注药，以火发之，辄前烧十馀步。蒙古唯畏此二物。攻城十六昼夜，内外死者以百万计。明惠皇后陵被发，金主遣中官求得其柩，复葬之。
苏布特知未易取，乃为好语曰： 两国已讲和，更相攻耶？ 金主因就应之。乃遣户部侍郎杨居仁出宜秋门，以酒炙犒蒙古兵，且以金帛珍异赂之。苏布特乃许退兵，散屯河、洛之间。
方蒙古之攻城也，矢石如雨，中有女子呼于城下曰： 我倡女张凤奴也，许州破，被俘至此。彼军不日去矣，诸君努力为国坚守，无为所欺所！ 言竟，投壕死。金主使驰祭于西门。时女真人无死事者，长公主言于金主曰： 近来立功效命，多诸色人。无事时则自家人争强，有事则他人尽力，焉得不怨？ 金主默然。
蒙古后退，参知政事特嘉喀齐喀以守城为己功，欲率百官入贺。内族色埒，丞相襄之子也，叹曰： 城下之盟，春秋以为耻，况以罢攻为可贺耶？ 喀齐喀怒曰： 社稷不亡，君后免难，汝等不以为喜耶！ 乃命赵秉文为表。秉文曰： 《春秋》新宫灰，三日哭。今园陵如此，酌之以礼，当慰不当贺。 事乃已。
初，城之被围，右司谏陈岢上书请战，其略曰： 今日之事，皆由陛下不断，将相怯懦。若因循不决，一旦无如之何，恐君臣相对涕泣而已。 其言剀切，深中时病。喀齐喀见之，大怒，召岢入省，呼其名责之曰： 子为陈山可耶？果如子言，能退大敌，我当世世与若为仆。 闻者莫不窃笑，盖不识岢字，分为两也。
甲子，金主御端门，肆赦，改元天兴。诏： 内外官民能完复州郡者，功赏有差。 出金帛酒炙犒饫军士，减御膳，罢冗员，放宫女，上书不得称圣，改圣旨为制置。是日，解严。步兵始出封邱门外采蔬、薪。
金拜甡之守城也。楼橹垂就辄摧，传令取竹为护帘，所司驰入城大索，无所得，拜甡欲斩之。或告所司曰： 金多则济矣，胡不即平章府求之？ 所司怀金三百赂其家僮，果得之。及兵退，军士愤怒，拜甡不自安，谓尚书令史元好问曰： 我妨贤路久矣，得退为幸，为我撰乞致仕表。 顷之，金主已遣使持诏至其第，令致仕。军士欲杀之，拜甡惧，一夕数迁，金主以亲军二百阴为之卫。军士无以泄其愤，遂相率毁其别墅。
金卫绍王、镐厉王家属，禁锢岁久，锡默爱实上言曰： 二族衰微，无异匹庶，假欲为不善，孰与同恶！男女婚嫁，人之大欲，岂有幽囚终世、永无伉俪之望？在他人尚且不忍，况骨肉乎？ 金主感其言，始听自便。
夏，四月，丁卯，起魏了翁为集英殿修撰、知遂宁府，辞不拜。
戊辰，以久雨，决系囚。
是月，蒙古主出居庸，避暑官山。
高丽杀蒙古所置官吏，徙居江华岛。
五月，辛卯，臣僚言： 积阴霖霪，必有致咎之征。比闻蕲州进士冯杰，本儒家，都大坑治司抑为炉户，诛求日增。杰妻以忧死，其女继之，弟大声因赴诉死于道路；杰知不免，举火自经死。民冤至此，岂不上干阴阳之和？ 诏罢都大坑治职。
金汴京大寒如冬，因大疫，凡五十日，诸门出柩九十馀万，贫不能葬者不在此数。寻以疫后园户、僧道、医师、鬻棺者擅厚利，命有司倍征之以助国用。
癸巳，太白经天，昼见。
六月，己巳，金赠完颜彝镇南军节度使，立褒忠庙碑。
金徐州埽兵总领王佑、张兴、都统封仙等，夜烧草场作乱，逐行省图克坦伊都。蒙古国安用率兵入徐州，执王佑等，斩之，以封仙为元帅，主徐州事。
图克坦伊都奔宿州，节度使赫舍哩阿图不纳，乃与诸将驻城南。时宿之镇防有逃还者，阿图以为叛归，亦不纳。城中镇防千户高腊格，谋就徐州将士，内外相应以取宿，因归杨妙真，占夜开门，纳徐州总领王德全等，缚阿图父子，杀之，请伊都主州事。伊都不从，率其将吏西走，至穀孰，遇蒙古军，不屈而死。
秋，七月，丁酉，以礼部尚书陈贵谊同签书枢密院事。
蒙古遣唐庆使金，传谕曰： 欲和好成，金主当来自议。 金主托疾，卧榻上见之。庆掉臂上殿，有不逊语，闻者皆怒。既归馆，是夕，金飞虎卒申福等愤其无礼，杀庆等三十馀人于馆。金主不问，和议遂绝。
蒙古国安用既得徐州，金宿州东面总帅刘安国、邳州杜政皆以州归之，安用遂据三州。蒙古帅额苏伦闻之，怒曰： 此三州吾当取，安用何人，辄受其降！ 遣将张进率兵入徐，欲图安用，夺其州。安用惧，乃与王德全劫杀张进及海州元帅田福等数百人，与杨妙真绝，还邳州，会山东诸州及徐、邳、宿三州主帅，刑白马结盟，誓归金。既盟，诸将皆散去。安用无所归，遂同德全、安国因宿州从宜重僧努自通于金。重僧努以闻，未报。而安用率兵万人攻海州，未至，众稍散去。安用自知失计，于是复金衣冠。杨妙真怒安用叛己，又惧为所图，乃悉屠安用家属，走还益都。安用遂选兵分将，期必得妙真。
金主遣近侍直长因世英等持手诏至邳，封安用为衮王，赐姓完颜，改名用安，且授以空头河朔、山东赦文，使得便宜从事。安用始闻使至，犹豫未决，遣迎使者，监于州廨，问所以来，使者对以封建事。安用意颇顺，明日，出见使者，跪揖如等夷。会定，语世英曰： 予向随蒙古兵攻汴，尝于开阳门下与侯挚议内外夹击，此时蒙古病者众，十七头项皆在京城，若从吾言出军，中兴久矣，朝廷无一敢决者，今日悔将何及！ 言竟而起。因使人取金所赐物遍观之，喜见颜色，乃设宴，拜受如仪，令主事常谨随世英奉表入谢。
金主复遣世英赐以铁券、虎符、龙文衣、玉鱼带及郡王宣、世袭千户宣各十，听赐同盟。世英过徐，德全、安国说之曰： 朝廷恩命，岂宜出自安用？郡王宣，吾二人最当得者，请就留之。 世英乃留郡王宣、世袭千户宣各二，由是与安用有隙。
蒙古以李全子亶为益都行省。
金恒山公武仙等会兵救汴。初，三峰之败，仙走南阳，收溃军，得十万人，屯留山。汴京被围，金主诏仙与邓州行省完颜色埒、巩昌总帅完颜仲德合兵入援。仙至密县东，遇蒙古将郭德海，即按军眉山店，报色埒曰： 阻涧结营，待仙至俱进。 色埒急欲至汴，不听。金主又命枢密使特嘉喀齐喀帅兵应仙、色埒等，至京水，德海乘之，不战而溃；仙亦败走，还留山。德海，宝玉之子也。喀齐喀屯中牟，闻色埒军溃，即夜弃辎重驰还。
先是有投匿名书于御路者云： 副枢喀齐喀，总帅萨哈勒，参政恩楚，皆国贼，朝廷不杀，众军亦须杀之，为国除害。 卫士以闻，蒴哈勒饮药死，恩楚称疾不出，唯喀齐喀坦然若无事者，金主亦无所问。及是言者谓： 喀齐喀始则抗命不出，中则逗遛不进，终则弃军先遁，不斩之，无以谢天下。 金主贷其死，免为庶人，籍家资以赐军士。
八月，乙卯，起真德秀为徽猷阁待制，知泉州。
己未，魏了翁以宝章阁待制知泸州。泸大籓，控制边面二千里，而武备不修，城郭不治。了翁乃葺其城楼橹雉堞，增置器械，教习牌手，申严军律，兴学校，蠲宿负，复社仓，创义冢，建养济院；居数月，百废俱举。
乙丑，赐进士徐元杰以下四百九十三人及第、出身。
甲戌，玉牒殿成，奉安累朝《玉牒》。
蒙古萨里塔伐高丽，中矢，卒。
金中京元帅任守真，以入援汴京败死，中京人推警巡使齐克绅为府签事。齐克绅，本河中射粮军子弟也，貌寝而膂力过人。时所领军士仅二千五百人，甫三日，蒙古兵围之。齐克绅括衣帛为帜，立之城上，率士卒赤身而战，以壮士数百往来救应，大呼，以憨子军为号，其声势与万众元异。兵器已尽，以钱为镞，得蒙古一箭，截而为四，以筒鞭发之。又创遏敌砲，用不过数人，能发大石于百步外，所击无不中。齐克绅奔走四应，所至必捷。得二驼，杀以犒士，人不过一啖，如获百金之赐。蒙古攻三月，不能下，乃退。
九月，辛丑夜，汴京大雷，金工部尚书范纳速震死。
乙巳，雨雹，雷。
闰月，庚戌，彗出于角。帝避殿，减膳，彻乐。诏： 中外臣僚，指陈阙失，无有隐讳。诸路监司，察守令之领廉仁暴及民间利便疾苦以闻。
戊辰，史弥远乞归田里；不许。
金主以和议既绝，惧兵再至，乃复签民兵为守御备，遂括汴京粟，以完颜珠赫等主之。珠赫谕民曰： 汝等当从实推举，果如一旦粮尽，令汝妻子作军食，复能吝否？ 即而罢括粟，复以进奉取之，且卖官及令民买进士第。前御史大夫内族哈昭复觊进用，建言京城括粟尚可得百万石，金主乃命哈昭为参知政事，与左丞李蹊复括之。哈昭先令各家自实，壮者存石有三斗，幼者半之，仍书其数门首，敢有匿者，以升斗论罪。京城三十六坊，各选深刻者主之。完颜玖珠尤酷暴，有寡妇二人，实豆六斗，馀有蓬子约三升，玖珠笑曰： 吾得之矣！ 执妇以令于众。妇泣诉曰： 妾夫死于兵，姑老不能为养，故杂蓬秕以自食，非敢以为军储。且三升，六斗馀也。 玖珠不听，竟杖死。闻者股粟，尽弃其馀粪溷中。或白于李蹊，蹊颦蹙曰： 白之参政。 及白哈昭，哈昭曰： 人云：花又不损，蜜又得成。花不损何由成蜜？且京城危急，今欲存社稷耶？存百姓耶？ 众莫敢言。所括不能三万斛，满城萧然，死者相枕，贫富束手待毙，遂至人相食。金主闻之，命出太仓米作粥以食饿者。锡默爱实叹曰： 与其食之，何如勿夺？ 为奉御博诺所告。金主怒，送爱实有司，赖近侍李大节救免。
蒙古皇太弟图垒卒于师。蒙古主还龙庭。
冬，十月，戊子，以星变，大赦。
泗州路分刘虎等，焚断浮桥以遏金兵，因遣将攻盱眙军，未下，金泗州总统完颜实格叛。防御使图克坦塔喇闻变，朝服，望阙拜哭，投水而死，实格遂以州附杨妙真。总帅纳哈塔迈珠亦以盱眙来归，诏改为招信军。
金以汪世显为巩昌便宜总帅。
初，世显以战功为征行从宜，分治陕西西路。时调度窘迫，世显发家资，率豪右助边，邻郡效之，军饷遂足。金主以完颜仲德为巩昌总帅，世显同知府事，二人尽忠固守以抗蒙古。及仲德勤王东下，乃以世显代之。世显励志自奋，粮械精赡。
十一月，乔行简累疏乞归田，不允。
金完颜用安欲图山东，累征兵于徐、宿，王德全、刘安国不应。会金主以密诏征兵东方，用安因声言入援，驻师徐州城下以招德全，德全不出，杀封仙，遣杜政出城。会安国与宿帅重僧努引兵入援，至临涣，用安遣人杀安国，因攻徐州。三月不能下，退归涟水，以军食不给，来乞粮，朝廷许之，用安即日改从宋衣冠，而阴通于金。粮乏，卒多流亡，乃以严刑禁亡者，血流满道。
十二月，丙子朔，进封才人贾氏为贵妃。
辛巳，以皇太后疾，大赦。壬午，皇太后杨氏崩。辛卯，帝诣慈明殿行奠酹礼。遵遗诏，外朝以日易月，宫中行三年丧。
乔行简上疏曰： 向者陛下内庭举动，皆有禀承，小人纵有蛊惑干求之心，犹有忌惮而不敢发。今者安能保小人之不萌是心，陛下又安能保圣心之不无少肆？陛下为天下君，当懋建皇极，一循大公；不应私徇小人，为其所误。凡为此者，皆戚畹肺腑之亲，近习贵幸之臣，奔走使令之辈，外取货财，内坏纲纪；上以罔人君之聪明，来天下之怨谤，下以挠官府之公道，乱民间之曲直。纵而不已，其势必至于假采听之言而动伤善类，设众人之誉而进拔憸人，借纳忠效勤之意而售其阴险巧佞之奸，日积月累，气势益张，人主之威权，将为所窍弄而不自知矣。陛下衰捴在身，愈当警戒，宫庭之间，既无所严惮，嫔御之人，又视昔加多。以春秋方富之年，居声色易纵之地，万一不能自制，必于盛德大有亏损。愿陛下常加警省。 
蒙古遣王檝来议夹攻金人，京湖安抚制置使史嵩之以闻，帝命嵩之报使。嵩之乃遣邹伸之往报蒙古，许俟成功，以河南地来归。
金主以粮尽援绝，势益危急，遣近侍就白华问计。华附奏言： 车驾当出就外兵，留荆王监国，任其裁处。陛下既出，遣使告语北朝： 我出，非他处收整兵马，止以军卒擅杀唐庆，和议从此断绝；京师今付之荆王，乞我一二州以老耳。 如此，则太后、皇族可存。正如《春秋》纪季入齐为附庸之事，陛下亦得少安矣。 遂起华为右司郎中。召诸臣议亲出，或言归德四面皆水，可以自保，或言宜沿西山入邓，或言设欲入邓，蒙古苏布特在汝州，不如取陈、蔡路转往邓下。金主未决，复以问华，华曰： 归德城虽坚，久而食尽，坐以待毙，决不可往。既汝州有苏布特，则邓下亦不可往。以今日事势，止有背城之战，如博徒所谓孤注者，便当直赴汝州，与之一决。然汝州战不如半涂战，半涂战不如出城战，盖我军马之食力犹在也。若出京益远，军食日减，马食野草，事愈难矣。若我军便得战，存亡决此一举，外则可以激三军之气，内则可以慰都人之心。或止为避迁计，人心顾恋家业，未必毅然从行。可详审之。 
礼部尚书舒穆噜世勣，率朝官刘肃、田芝等二十人，诣仁安殿言于金主曰： 臣等闻陛下欲亲出，窃谓此行不便。 金主曰： 我不出，军分为二：一军守，一军出战；我出则合为一。 世勣曰： 陛下出则军分为三：一守，一战，一中军护从，不若不出之为愈也。 金主曰： 卿等不知，我若得完颜仲德、武仙，付之兵事，何劳我出！今日将兵者，官努统马兵三百止矣，刘益将步兵五千止矣，欲不自将，得乎？ 又指御榻曰： 我此行岂复有还期？但恨我无罪亡国耳！我未尝奢侈，未尝信任小人。 世勣应声曰： 陛下用小人则亦有之。 金主曰： 小人谓谁？ 世勣历数曰： 都察逊、完颜长乐等，皆小人也。陛下不知为小人，所以用之。 肃与世勣复多所言，良久，君臣涕泣而罢。
乙酉，金主集军士于大庆殿，谕以京城食尽，今拟亲出。诸将佐合辞言曰： 陛下不可亲出，止可命将。 金主欲以富察官努为马军帅，高显为步军帅，刘益副之。三人欲奉命，权参知政事内族恩楚大骂曰： 汝辈把锄不知高下，国家大事，敢易承耶！ 众默然，唯官努曰： 若将相可了，何至使我辈！ 事亦中止。
遂以右丞相萨布、平章拜甡、右副元帅恩楚、左丞李蹊、元帅左监军图克坦伯嘉等帅诸军扈从，参政完颜纳绅、枢副兼知开封府萨尼雅布等留守。乃发府库及内府器皿、宫人衣物赐将士。民间哄传 车驾往归德，军士家属留汴，食尽，城中俱饿死矣。纵能至归德，军马所费，支吾复得几许日！ 金主使萨布宣言曰： 前日巡狩之议，止为白华。今改往汝州索战矣。 
金主发汴京，与太后、皇后、妃、主别，大恸。至开阳门，诏谕留守兵士曰： 社稷、宗庙在此，汝等壮士，毋以不预进发之数，便谓无功。若守保无虞，将来功赏，岂在战士下！ 闻者皆洒泣。
是日，巩昌元帅完颜仲德援兵至。初，金主征诸道兵入援，往往观望不进，或中道遇兵而溃，唯仲德提孤军千人，历秦、蓝、商、邓，撷果菜为食，间关百死至汴，为金主谋曰： 亦西三百里之间无井灶，不可往，不如幸秦、巩。 
金主乃决意东行。甲辰，进次黄陵岗。时拜甡击蒙古，降其两砦，得河朔降将，金主赦之，授以印符。郡臣遂固清以河朔诸将为导，鼓行入开州，取大名、东平，豪杰当有响应者。都察逊曰： 太后、中宫皆在南京，北行万一不如意，圣主孤身欲何所为？不如先取卫州，还京为便。 拜甡曰： 圣体不便鞍马，今可驻归德，臣等率降将往东平，因遂经略河朔。 官努曰： 卫州有粮可取。 拜甡曰： 京师且不能守，就得卫州，欲何为耶？ 金主惑之，遂一意向河朔。蒙古苏布特闻金主弃汴，复进兵围之。
乙巳，帝诣慈明殿，行大祥祭奠礼。
○理宗建道备德大功复兴烈文仁武圣明安孝皇帝绍定六年（金天兴二年，蒙古太宗五年）
春，正月，丙午朔，帝不视朝。
金主乘舟济河，大风，后军不克济。丁未，蒙古将和尔古讷追击于南岸，金元帅贺德希力战死，兵溺者千人，元帅珠尔、都尉赫舍哩谔楞等死之。金主在北岸，望之震惧。庚戌，次沤麻冈，遣拜甡帅师攻卫州，至城下，以御旗招之，城中不应。蒙古闻之，自河南渡河。拜甡遂退师，蒙古史天泽以骑兵踵其后，丁巳，战于白公庙，金师败绩，拜甡弃军东遁，元帅刘益、上党公张开皆为民家所杀。金主进次蒲城，复还魏楼村，犹欲俟蒙古兵至决战。少顷，拜甡至，仓皇言： 军已溃，北兵近在堤外，请幸归德。 金主遂与副元帅和尔和等六七人，夜登舟，潜渡河走归德。翌日，诸军始闻金主弃师，遂大溃。
金主入归德，遣奉御珠嘉塔克实布往汴京，奉迎太后及后妃，诸军怨愤。拜甡自蒲城还，不敢入，金主召拜甡至，数其罪，下狱死，仍籍其家财以赐将士，曰： 汝辈宜竭忠力，毋如斯人误国！ 
初，濒河居民闻金主北渡，筑垣塞户，潜伏洞穴。及见富察官努一军号令明肃，所过无丝毫犯，老幼妇女无复畏避。及拜甡往卫州，纵军四掠，哭声满野，所过丘墟，一饭之费至数十金，公私皇皇，民始思叛。故卫州坚守，而蒙古之追，无来援者，以至于败。
蒙古以田雄镇抚陕西，总管京兆等路事。时关中郡县萧然，雄披荆榛，立官府，开陈祸福，招徠四山堡寨之未降者，获其人，皆慰遣之，由是归附日众。雄乃教民力田，京兆大治。
初，汴人以金主亲出师，日听捷报。及闻军败卫州，仓皇走归德，始大惧。时苏布特攻城日急，内外不通，米升至银二两，殍死相望，缙绅士女，多行乞于市，至有自食妻子者，诸皮器物皆煮食之，贵家第宅、市楼、肆铺皆撤以爨。及金主遣使至汴奉迎两宫，人情益不安。西面元帅崔立，性淫狡，因民汹汹，与其党韩鐸、药安国等潜谋作乱。
左司都事元好问谓萨尼雅布曰： 自车驾出京，今二十日许，又遣使迎两宫，民间皆谓国家欲弃京城，相公何以处之？ 萨尼雅布曰： 吾二人惟有一死尔。 好问曰： 死不难。诚能安社稷，救生灵，死可也。如其不然，徒欲以一身饱五十红衲军，亦谓之死耶？ 萨尼雅布不答。
丁卯，金太后、皇后发，行至陈留，见城外二三处火起，疑有兵，复驰还汴京。
戊辰，崔立率甲士二百，横刃入省中，拔剑指完颜纳绅及萨尼雅布曰： 京城危困已极，二公坐视，何也？ 二相曰： 有事当好议之，何遽如是！ 立麾其党先杀萨尼雅布，次杀纳绅及左司郎中纳哈塔德辉等十馀人。即谕百姓曰： 吾为二相闭门无谋，今杀之，为汝一城生灵请命。 众皆称快。
金自南迁后，为宰执者往往无恢复之谋，无事相习低言缓语，互相推让，以为养相体。每有四方灾异，民间疾苦，将以奏，必相谓曰： 恐圣主心困。 事至危处辄罢散，曰： 俟再议。 已而复然。或有言当改革者，辄以生事抑之，故所用必择忄耎熟无锋铓者用之。每蒙古兵压境，则君臣相对泣下，或殿上发长吁而已。兵退，则张大其事，会饮黄阁中矣。
崔立勒兵入宫，集百官议所立。立曰： 卫绍王太子从恪，其妹公主在北兵中，可立之。 乃遣韩鐸以太后命往召从恪至，以太后诰命为梁王，监国，百官拜舞，遂送款诣苏布特军。立自为太师、都元帅、尚书令、郑王，弟倚为平章政事，侃为殿前都点检，其党皆拜官。开封判官李羽翼弃官去，户部主事郑著召不起。右副点检都察额寽、左右司员外郎聂天骥、御史大夫费摩阿固贷、谏议大夫、左右司郎中乌古逊纳绅、左副点检完颜阿萨、户部尚书完颜珠赫、讲议富察琦、奉御完颜玛格皆死焉。玛格将死，与其妻温特赫氏诀，温特赫氏曰： 君能为国家死，我不能为君死乎！ 夫妇以一绳同缢，其婢从之。
壬申，苏布特至青城，崔立服御衣仪卫往见之。苏布特喜，饮之酒，立以父事之。还城，悉烧楼橹，苏布特益喜。
立托以军前索随驾官吏家属、军民子女，聚之省中亲阅之，日乱数人；犹以为不足，乃禁民间嫁娶，有以一女之故致数人死者。总领完颜长乐妻富察氏、临洮总管图们呼图克们妻乌库哩氏、进士张伯豪妻聂舜英及参政完颜素兰妻，义不为所污，皆自尽。未几，立迁梁王及宗族近属于宫中，以腹心守之，限其出入。以尚荆王府为私第，取内府珍玩充实之。群小附和，请建功德碑，翟奕以书省命翰林直学士藁城王若虚为文。若虚私谓左右司员外郎元好问曰： 今召我作碑，不从则死；作之则名节扫地，不若死之为愈。然我姑以理喻之。 乃谓奕曰： 丞相功德碑，当指何事为言？ 奕怒曰： 丞相以京城降，活生灵百万，非功德乎？ 若虚曰： 学士代王言，功德碑谓之代王言，可乎？且丞相既以城降，则朝官皆出其门，自古岂有门下人为主帅诵功德，而可信于后世哉？ 奕不能强。乃召太学生刘祁、麻革赴省，好问等喻以立碑事，曰： 众议推二君，且已白郑王矣。二君其无让。 祁等固辞而别。数日，促迫不已，祁即为草定，以付好问。如问意未惬，乃自为之。既成，以示若虚，乃共删定数字，然止直叙其事而已。既以兵事，碑不果立。
二月，丁丑，以余天锡为礼部侍郎兼侍读。
屯田郎官王定言严州岁歉，又言义仓为官吏蠹耗。帝曰： 此是民户寄留于官，专为水旱之备者，奈何耗之？ 定曰： 当择邑官及乡里之贤者分任其事。 
戊戌，上皇太后谥曰恭圣仁烈皇后。
蒙古遣皇子库裕克将左翼军讨富鲜万努于辽东。
三月，丙辰，大雨雹。
金主在归德，随驾亲军及溃军渐集，实嘉纽勒欢惧不能给，白于金主，请遣出城，就粮于徐、宿、陈三州。金主不得已从之，止留富察官努忠孝军马四百五十人，马用军七百人。诸军既出城，金主召官努曰： 纽勒欢尽散卫兵，卿当小心。 
官努以马用本归德小校，一旦拔起，心常轻之，又以金主时独召用计事，因谋图用。时蒙古特穆尔岱围亳州，日遣兵薄归德，民心摇摇。官努请北渡河，再图恢复，纽勒欢沮之。官努不悦，乃私与完颜用安谋邀金主幸海州，金主不从。官努积忿，异志益定。李蹊以闻，金主深忧之，乃谕马军总领赫舍哩阿里哈、内族习显阴察其动静，阿里哈反以金主意告官努。金主复惧官努及用相图，因以为乱，命宰执置酒合解之，用即撤备。戊辰，官努乘隙率众攻用，杀之，遂以卒五十人守行宫，劫朝官，聚于都水摩和纳宅，以兵监之。驱纽勒欢至其家，悉出所有金贝，然后杀之。乃遣都尉马实被甲持刃，劫直长巴纳绅于金主前。金主掷所握剑于地，谓实曰： 为我言于元帅，我左右止有此人，且留待我。 实乃退。官努因大杀朝官李蹊以下凡三百人，军士死者三十人。薄暮，官努提兵入见，言： 纽勒欢反，臣杀之矣！ 金主不得已暴纽勒欢罪，而以官努权参知政事兼左副元帅。
官努矫诏召徐州行省完颜仲德赴行在，徐州官属惧为官努所绐，劝仲德勿往。仲德曰： 君父之命，岂辨真伪耶？死亦当往！ 寻使者至，果官努之诈，乃止。
江淮制置使越善湘入见，帝曰： 中原机会，卿意以为何如？ 善湘对曰： 中原乃已坏之势，恐未易为力。边地连年干戈，兵民劳役，当休养葺治，使自守有馀，然后经理境外。今虽有机会，未见可图。 帝曰： 自守诚是也。 
赵至道言： 陛下躬南面尊事之敬，答东朝拥佑之恩，养致其乐，疾致其忧，丧致其哀，其为孝无以加矣。继兹以往，天命必畏，祖宗必法，君子必亲，小人必远，女谒必禁，小民必思怀保，政事必务修饬，斯足尽始终之孝。 帝然之。
金右丞特嘉尉忭，致仕居汴，闻蒙古兵将入城，召家人付以后事，望睢阳恸哭，自缢死。特嘉喀齐喀既废，常怏怏，苏布特遣人招之，即治装欲行，诣省别崔立，方对语，适一人自归德持文书至，发视之，乃金主谕喀齐喀反正者也，立怒，叱左右斩之。
