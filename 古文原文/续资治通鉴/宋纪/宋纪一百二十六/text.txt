起昭阳大渊献正月，尽阏逢困敦十二月，凡二年。
○高宗受命中兴全功至德圣神武文昭仁宪孝皇帝绍兴十三年（金皇统三年）
春，正月，己丑朔，帝不受朝，诣慈宁殿贺皇太后。太师秦桧率百官诣文德殿拜表称贺，遥拜渊圣皇帝于行宫北门。
金主以太子丧，不御正殿，群臣诣便殿称贺。
癸巳，太傅、醴泉观使、潭国公韩世忠，请以其私产及上所赐田，统计从来未输之税并归之官，从之。
戊戌，帝蔬食，斋于常御殿，遣太师秦桧册加徽宗谥曰体神合道骏烈逊功圣文仁德宪慈显孝皇帝。
己亥，帝亲飨太庙。秦桧为大礼使，签书枢密院事程克俊为礼仪使，普安郡王亚献，皇叔光州观察使士街为终献。
辛丑，立春节，学士院始进帖子词，百官赐春幡胜。自建炎以来久废，至是始复之。
癸卯，诏以钱塘县西岳飞宅为国子监、太学。旧太学七十七斋，今为斋十有二，曰禔身，服膺，守约，习是，允蹈，存心，持志，养正，诚意，率履，循理，时中。
时夏人立学校于国中，立小学于禁中，亲为训导。
己酉，殿中侍御史江邈权尚书吏部侍郎。
二月，乙丑，更永祐陵曰永固。
丙寅，扬武翊运功臣、太傅、横海、武宁、安化军节度使、醴泉观使、潭国公韩世忠，进封咸安郡王。
时刘光世始薨，旧功大臣惟世忠与张俊在。俊勋誉在世忠左，特以主和议为秦桧所厚，故先得王。至是世忠愿输积年租赋于官，乃有此命。时帝又数召世忠等兼家属宴于苑中，赐名马、宝剑等甚渥。
己巳，诏： 清河郡王张俊，咸安郡王韩世忠，平乐郡王韦渊，并五日一朝。 
庚午，诏： 自来年为始，令太史局递赐诸路监司、守臣历日。 
己卯，国子司业高闶言： 太学者，教化之本，而最所当先者，经术是也。自汉以来，多置博士，后世所谓诗赋、论策，皆经术之馀耳。太学旧法，每旬有课，月一周之，每月有试，季一周之，亦皆以经义为主而兼习论策为三场。苟加一场，则旬课季考之法，遂不可行。自元祐以来，虽臣僚累奏，请加诗赋，通为四场，而终不施行都，盖为此也。自罢诗赋之后，朝廷恐专门之学未足以收实用，乃别设词学一科，试以制诏表章之类，通谓之杂文。臣今参合条具太学课士及科举三场事件：第一场，大经义三道，《论语》、《孟子》义各一道；第二场以诗赋；第三场以子史论一首并时务策一道。永为定式。 闶又言： 比岁郡国虽有学，而与选举不相关。今参取祖宗旧制，通以当今之宜，补太学生，以诸路住本贯学满一年，三试中选，不曾犯第三等以上罚；或虽不住学，而曾经发解，委有士行之人，教授保委申州给公据，赴国子临补试。诸路举人以住本贯学半年，或虽不住学而两预释奠及齿于乡饮酒礼者，本学次第委保，教授审实，申州听取应，仍自绍兴十四年为始。 皆从之。
乙酉，诏临安府建景灵宫。先是言者谓： 自元丰始广景灵宫，以奉祖宗衣冠之游，即汉之原庙也。自艰难以来，庶事草创，而原庙神游，犹寄永嘉，四孟荐享，旋即便朝设位，未副广孝之意。望命有司择地，仿景灵宫旧规以建新庙，迎还列圣粹容，庶几四孟躬行献礼，用慰祖宗在天之灵。 事下礼官。至是权礼部侍郎王赏等，乞体仿温州见今安奉殿宇，令本府同修内司随宜修盖。其后创于新庄桥之西，以刘光世赐第为之，筑三殿，僧人、道士十人，吏卒二百七十六人，上元结灯楼，帘幕岁一易，岁用酌献二百四十羊。凡帝后忌辰，通用僧、道士四十七人作法事。
三月，辛卯朔，国子司业高闶，请在学人依徽宗御笔，复立三年归省之限以彰孝治，帝曰： 旧有九年之法，至徽庙方改作三年。岂有士人九年而不省其亲者乎！其从之。 
金以尚书左丞完颜勖为平章政事，殿前都点检宗宪为尚书左丞。
丁酉，金太皇太后唐古氏崩，后谥钦仁，葬恭陵。
乙巳，诏临安府建大社、大稷。
丙午，诏临安府同殿前司修筑圜丘于龙华寺之西。坛四成，上成纵广七丈，下成二十有二丈；分十三陛，陛七十有二级；坛及内遗凡九十步，中遗、外遗共二十五步。以龙华寺为望祭殿，不筑斋宫。
己酉，金主封子道济为魏王。
夏，四月，癸酉，右谏议大夫兼侍讲罗汝楫试御史中丞。
癸未，懿节皇后撤几筵，帝素服焚香，以太师秦桧为礼仪使。
是月，蒙古复叛，金主命将讨之。
初，鲁国王昌既诛，其子胜花都郎君者，率其父故部曲以叛，与蒙古通。蒙古由是强，取二十馀团寨，金人不能制。
先是金都元帅越国王宗弼，疑知亳州王彦先至南朝常泄其国中阴事，乃徙彦先知澶州，而调其子保义郎大观从军北讨，实质之也。大观年二十馀，骁猛喜骑射，以事刘麟击鞠得官，宗弼以为保义校尉。
闰四月，己丑，立贵妃吴氏为皇后。
五月，庚申，帝谕大臣曰： 人言南地不宜牧马，昨朕自创行，虽所养不多，方二三年，已得驹数百，此后不患不蕃。与自川、广市来，病不堪乘而沿路所费不少计之，一匹省数百千缗。 秦桧曰： 俭以足用，宽以爱民。《鲁颂》专言牧马。 帝又曰： 国家自有故事，京城门外便有孳生监，每年所得甚多。祖宗用意可见也。 
甲子，秘书少监秦熺权尚书礼部侍郎。
壬申，诏： 国子监置博士，正、录各一员，学生权以八十人为额。 
丁丑，天申节，宰臣率百官上寿，京官任寺监簿已上及行在升朝官并赴，始用乐。近臣进金酒器、银香合、马，郡县锡宴，皆如承平时。
己卯，大宴集英殿。
甲申，金初立太庙、社稷。
六月，戊戌，吏部员外郎周执羔请戒诸监司巡按检视簿书，凡财用之出入无簿书押者，必按以不职之罪，又乞命帅臣区别条目，下诸路州军广行搜访徽宗御制，皆从之。
己酉，金初置骁毅军。
庚戌，金人遣通问使徽猷阁待制洪晧、直龙图阁张邵、修武郎硃弁还行在。
先是金主大赦，始许晧等南归。渡江后，奉使几三十人，生还者三人而已。
秋，七月，甲子，诏求遗书。
癸未，奉安至圣文宣王于国子监大成殿，命太师秦桧行礼。时学初成，帝自题赐书阁榜曰首善。
八月，丙戌，遣权吏部侍郎江邈奉迎景灵宫万寿观神宗神御于温州，自海道至行在。
辛卯，敷文阁直学士、知临安府王奂守尚书工部侍郎。
金主诏给天水郡王孙及天水郡公婿俸禄。
丁酉，尚书兵部侍郎兼侍读、资善堂翊善程瑀试兵部尚书。
戊戌，徽猷阁待制洪晧至自金，即日引见内殿。帝谕晧曰： 卿不忘君，虽苏武不能过。 赐内库金币、鞍马、黄金三百两，帛五百匹，象齿、香绵、酒茗甚众。翌日，见于慈宁殿，帟人设帘，太后曰： 吾故识尚书矣。 命撤之。退，见秦桧，语连日不止，曰： 张和公敌人所惮，乃不得用。钱塘暂居，而景灵宫、太庙皆极土木之华，岂非示无中原意乎？ 桧不悦，谓其子秘书省正字适曰： 尊公信有忠节，得上眷。但官职如读书，速则易终而无味，须如黄钟、大吕乃可。 
起居郎郑朴权尚书兵部侍郎，尚书左司郎中王师心权工部侍郎。己亥，以朴为贺金正旦使，左武大夫、保顺军承宣使、知閤门事何彦良副之；师心为贺金生辰使，武功大夫、解州防御使、干办皇城司康益副之。时出疆必遣近臣，故并迁二人，自是以为例。
庚子，直龙图阁张邵自金还。入见，言： 靖康以来迄于建炎，使金而不反者凡数人，若陈过庭、聂昌、司马朴、滕茂实、崔纵、魏行可，皆执于北荒，殁于王事，而司马朴之节尤为可观。刘豫既废，金人取河南地，金帅达兰使朴为尚书左丞，欲以收南人之心，朴辞以病，坚卧不起，达兰不能夺。陈过庭且死，其卒自割其肋，取肝为羹以献。既死，以北俗焚之，其卒又自剔股肉，投之于火，曰： 此肉与相公同焚。 其感人如此。聂昌割河东，绛州人杀之。滕茂实将死，自为祭文，人怜其忠。崔纵中风，坐废三年，将死，以后事属臣。魏行可之死，臣亦见之。去冬，臣请于金尚书省，乞挈纵、行可之榇以归，朝命下所属发遣。而行可之榇，挈之往中京，乃不果发。纵之榇，金人差丁役舆致，令臣护之以来，臣谨置之临安府城外妙行寺。而臣之随行使臣有吕达者，本婺州人，亦病死于北界。欲望圣慈，以死事之臣如过庭辈七八人，其间恐未有经褒赠者，令有司检举，特推恤典，使纵之亲戚迎护其榇，而官助之葬，下以慰忠义之魂于九原，上以副陛下不忘臣下之心，庶可激励天下仗节死难之义。 
乙巳，修武郎硃弁自金国还行在。
弁奏硃邵、史抗、张忠辅、高景平、孙谷、傅伟文、硃勣、李舟、僧宝真、妇人丁氏、晏氏、卒阎进节义于朝，乞优恤。邵，府谷人，靖康初，以秉义郎知震威城，其死节甚伟。抗，济源人，为代州沿边安抚副使；忠辅为将领。守崞县；景平，崞县人，为隆德府部将；谷，朔宁人，为益府属；皆以宣、靖间死事。宝真，五台山僧，靖康中尝召对，俾聚兵谋敌。金人生执，欲降之，宝真曰： 我既许宋皇帝以死矣，岂妄言邪！ 临刑，色不变，北人嗟异。丁氏，度五世孙，尝适人，后为敌所掠，欲妻之，丁氏骂敌不从，绝于梃下。至是弁裒其事上之，疏入，不报。
壬子，礼部言今岁南效应罢孟冬朝献景灵宫之礼，从之，自是以为例。
九月，戊午，复宁远、万宁、宜伦三县为吉阳、万安、昌化军，并免隶琼州，仍以军使兼知倚郭县事。
甲子，徽猷阁直学士、提举万寿观、权直学士院洪晧出知饶州。
时金人来取赵彬辈三十人家属，诏归之。晧曰： 昔韩起谒环于郑，郑小国也，能引谊不与。金既限淮，官属皆吴人，留不遣，盖虑知其虚实也。彼方困于蒙古，姑恃强以尝中国，若遽从之，彼将谓秦无人而轻我矣。若恐以不与之故致渝盟誓，宜谓之曰： 俟渊圣皇帝及皇旅归乃遣。 。秦桧大怒。晧又言： 王伦辈以身徇国，弃之不取，缓急何以使人？ 初，桧在完颜昌军中，昌围楚州久不下，欲桧草檄谕降，有实讷者，在军知状。晧与桧语及金事，因曰： 忆实讷否？别时托寄声。 桧色变而罢。
翌日，侍御史李文会即奏： 晧顷事未勔之婿，夤缘改官，以该讨论，乃求奉使。比其归也，非能自脱，特以和议既定，例得放归。而贪恋显列，不求省母。若久在朝，必生事端，望与外任。 桧进呈，因及宇文虚中事。帝曰： 人臣之事君，不可以有二心。为人臣而二心，在《春秋》皆所不赦。 乃命黜晧。
丁卯，御史中丞兼侍讲罗汝楫试吏部尚书。
左司谏詹大方论： 秘阁修撰、主管祐神观张邵，奉使无成，尝与其副不协，持刃戕之，其辱命为甚。若置而不问，恐远人闻之，必谓中国无赏罚，望改授外祠。 乃以邵主管台州崇道观。
已而邵又遗秦桧书，言金有归渊圣及宗室诸王意，劝其遣使迎请，于是秦桧益怒之。
庚午，诏： 故兵部侍郎司马朴，忠迹显著，特赠兵部尚书，赐其家银帛三百匹两。 以洪晧言其死节也。
冬，十月，乙未，奉安祖宗帝后及徽宗皇帝、显肃皇后神御于景灵宫。
庚子，帝诣景灵宫，行款谒之礼。辛丑，亦如之。
十一月，戊午，帝服袍履，乘辇，诣景灵宫行朝献之礼；遂赴太庙，宿斋。
己未，朝飨太庙礼毕，帝服通天冠，绛纱袍，乘玉辂，斋于青城。
庚申，日南至，合祀天地于圜丘，太祖、太宗并配。自天地至从祀诸神，凡七百七十有一，设祭器九千二百有五，卤簿万二千二百有二十人，祭器应用铜玉者，权以陶、木，卤簿应有用文绣者，皆以缬代之。初备五辂，惟玉辂并建旗常与各建所载之旗。青城用芦席绞屋为之，饰以青布。不设斋宫，以黑缯为大裘，盖元祐礼也。礼官以行在御街狭，故自宫徂庙，不乘辂，权以辇代之。礼毕，上不御楼，内降制书，赦天下。
庚午，给事中杨愿假礼部尚书，充金贺正旦接伴使，容州观察使、知閤门事兼权枢密副都承旨曹勋副之。及还，就充送伴。自是以为例。
癸酉，太常博士刘爃言： 国之大事在祀。昨自南渡草创，未能备物，凡遇大小祠祭，并权用奏告，一笾一豆，酒脯行事。今时方中兴，容典寝备，如日、月、五帝且不得血食，神州、感生亦削去牲牢，风、雷、蚕、农尽寝其礼，简神渎礼，于是为甚。望明诏有司讲求祀典，凡不可阙者，并先次复旧，其他以次施行。 从之。
十二月，癸未朔，日有食之，诏避殿，减膳。是日，阴雨不见。太师秦桧率百官上表称贺。
癸已，秘书丞严抑言： 本省藏祖宗国史、历代图籍，有右文殿、秘阁、石渠及三馆、四库。自渡江后，权寓法慧寺，与居民相接。深虑风火不虞，欲望重建，以副右文之意。 于是建省于天井巷之东，以故殿前司寨为之。帝自书右文殿、秘阁二榜，命将作监米友仁书道山堂榜。且令有司即直秘阁陆宰家录所藏书来上。
己亥，宗正少卿段拂权尚书礼部侍郎。
己酉，金贺正旦使、副左金吾卫上将军、右宣微使完颜晔、秘书少监马谔，见于紫宸殿。金主遗帝金酒器六事，色绫罗纱觳三百段，马六匹。自是正旦率如此例。
是岁，金初颁《皇统新律》，其法千馀条，大抵依仿南朝，间有创立者。如殴妻至死，非用器刃者不加刑。他率类此。徒自一年至五年，杖自百二十至二百，皆以荆决臀，仍拘役之。杂条惟僧尼犯奸及强盗不论得财不得财并处死，与古制异。
金主渐悟左丞相希尹之冤，谓左丞宗宪曰： 希尹有大功于国，而死非其罪，朕将录用其孙，如之何？ 宗宪对曰： 陛下深念希尹，录用其孙，幸甚。若不先明死者无罪，生者何由得仕？ 金主曰： 卿言是也。 遂复希尹官，赠仪同三司、邢国公，改葬之；并赠萧庆为银青光禄大夫。以希尹孙守道为应奉翰林文字。
○高宗受命中兴全功至德圣神武文昭仁宪孝皇帝绍兴十四年（金皇统四年）
春，正月，癸丑朔，燕北使于紫宸殿，权侍郎、正刺史已上预焉。
甲寅，金主以去年宋币赐宗室。
戊午，吏部尚书罗汝楫为大金报谢使，瀛海军承宣使，知閤门事郑藻副之。
己未，金国贺正旦使完颜晔等辞行。
初，太傅、醴泉观使韩世忠俸赐如宰执。丙寅，韩世忠言： 两国讲和，北使朝正恭顺，此乃陛下沈机独断，庙堂谟谋之力，臣无毫发少裨中兴大计，望将请给截日住支，并将背嵬使臣三十员、官兵七十人拨赴朝延使用。 诏使臣令殿前司交割，馀不许。
端明殿学士、同签书枢密院事王伦为金人所杀。
伦留居河间六年，至是金人欲用为河间、平、滦三路都转运使。伦曰： 奉使而来，非降也。大宋之臣，岂受大金爵禄耶！ 金遣使来趣，伦又不受。金人杖其使，俾缢杀之；伦冠带南向，再拜恸哭，乃就死。未几，其子述使北人访其骨，得之以归。其后帝尝语宰执曰： 伦虽不矜细行，乃能死节，此为难也。 
丁卯，诏上津、丰阳二县隶金州。
辛未，封普安郡王妇郭氏为咸宁郡夫人，给内中俸。
癸酉，侍御史李文会试御史中丞，右司谏詹大方试右谏议大夫。
戍寅，内出镇圭付国子监，以奉文宣王。
左朝奉大夫、秘阁修撰赵子偁卒。诏侍从台谏集议普安郡王当持何服，议者张澄、李文会、秦熺、周三畏、王奂、刘才邵、詹大方、张叔献、段拂、何若、游操奏： 检照《国朝会要》，嘉祐四年九月，诏使臣、内殿崇班、太子率府率以上遭父母丧，并听解官行服，宗室解官给俸。所有普安郡王持服，乞依故事。 
瀛海军承宣使、知閤门事、充金报谢副使郑藻，改镇东军承宣使。
二月，癸未，金主如东京。
辛卯，复置教坊，凡乐工四百有十六人，以内侍充钤辖。
丙申，给事中兼权直学士院杨愿等送伴北使还，入对。自是率如之。
金主次春水。
丁酉，回鹘遣使于金。
丙午，左通奉大夫、参知政事万俟禼，依前官提举江州太平观。
先是禼使金还，大师秦桧假金人语，以数十言嘱禼奏于上，禼不可。他日，奏事退，桧坐殿庐中批上旨，辄除所厚官吏钤纸尾进，禼拱手曰： 偶不闻圣语。 却不视。桧大怒，自是不交一语。御史中丞李文会，右谏议大夫詹大方，即奏禼黩货营私，窥摇国是，禼再上章求去；帝命以资政殿学士出守。及入谢，问劳甚悉。桧愈怒，给事中杨愿因封还录黄，乃有是命。
同知大宗正事士刍，请宗学生以百员为额，大学生五十，小学生四十，职事人各五人，从之。
己酉，资政殿学士、新知绍兴府楼炤入见，即日除签书枢密院事兼权参加政事。
军器监陈康权尚书吏部侍郎，尚书左司郎中李若谷权工部侍郎，以将出使也。
三月，丁卯，改岷州为西和州，与阶、成、凤州皆隶利路。
己巳，帝幸太学，祗谒先圣，止辇于大成殿门外，步趋升降。退，御敦化堂，命礼部侍郎秦熺执经，国子司业高闶讲《易·泰卦》，权侍郎、正剌史已上并与。坐讲毕，赐诸生席于庑下，啜茶而退，遂幸养正、持志二斋，观诸生肄业之所。赐闶三品服，熺与学官皆迁官，诸生授官、免解、赐帛如故事。
壬申，国子司业兼崇政殿说书、资善堂赞读高闶权尚书礼部侍郎。
御史中丞李文会言： 建宁军承宣使、提举江州太平观解潜，本赵鼎之客，不从和议：及和议之效既著，居常不乐。明州观察使、浙西马步军总管辛永宗，好撰造言语，变乱是非。二人者，守官寄居，皆在平江冲要之地，倡为异说，恐使命往来，传闻失实，旋致疑惑，诚为未便。 诏永宗移湖南副总管；潜责濠州团练副使，南安军安置。
庚辰，诏： 诸军应有刻板书籍，并用黄纸印一帙，送秘书省。 
夏，四月，癸未朔，葬柔福公主。主既死，从梓宫者以其骨归，至是葬之。
丙戍，命太师秦桧提举制造常仪，诏有司求苏颂遗法来上。帝谓桧曰： 宫中已制成小范，可以窥测，日以晷度，夜以枢星为则。盖枢星，中星也。非久降出，用以为式，但广其尺寸尔。 遂命内侍邵谔专主其事。
将作监丞苏籀，请取近世儒臣所著经说，集而成编，以补唐之《正义》阙遗。帝谕秦桧曰： 此论甚当，若取其说之善者颁诸学宫，使学者有所宗师，则为王安石、程颐之说者不致纷纭矣。 
戊戍，权吏部侍郎陈康伯为报金贺生辰接伴使，容州观察使、知閤门事曹勋副之。自是岁为例。
庚子，军器监丞苏策，请远方之民委有孝行者，令州县以闻，乞行旌表，诏申严行下。
五月，辛亥朔，金主如薰风殿。
甲寅，将作监米友仁权尚书兵部侍郎。
甲子，资政殿学士、签书枢密院事兼权参知政事楼炤罢。
御史中丞李文会，右谏议大夫詹大方，论炤素无绳检，交结蔡京，亟改京秩，其帅绍兴，不恤国事，溺爱二倡。诏以本职提举江州太平观。
乙丑，御史中丞兼侍读李文会言： 权尚书礼部侍郎兼侍讲高闶，初为蔡翛之客，媚蔡京以求进；复录程颐之学，徇赵鼎以邀名。权工部侍郎王师心，奉使大金，专务嗜利。起居舍人吴秉信，机巧便利，专结楼炤。此三人者，若久在朝，必害至治。。 诏以闶知筠州，师心知袁州，秉信知江州。
先是帝在经筵，常谓闶曰： 向来张九成尝问朕： 《左氏传》载一事或千馀言，《春秋》只一句书之，何也？ 朕答之云： 圣言有造化，所以寓无穷之意。若无造化，即容易知，乃常人言耳。  闶曰： 说《春秋》者虽多，终不能明，正如窥造化矣。 帝因问九成安否。翌日，谓秦桧曰： 张九成今在何处？ 秦桧曰： 九成顷以唱异惑众，为台臣所论，既与郡，乃乞祠，观其意终不为陛下用。 帝曰： 九成清贫，不可无禄。 桧疑闶荐之，呼给事中兼侍讲杨愿询其事，文会亦劾闶。
是日，拜文会端明殿学士、签书枢密院事兼权参知政事。自是执政免，即以言诸代之。
丙寅，太常谥故观文殿大学士张商英曰文忠。
戊辰，权尚书吏部侍郎陈康伯假吏部尚书，充金报谢使，以金来贺生辰故也。上欲用右武大夫、嘉州防御使钱恺为副，方持母丧，乃起复故官，假保信军承宣使、知閤门事。
己巳，金主始遣骠骑大将军、安国军节度使乌延和、通议大夫、行大理少卿孟浩来贺天申节，遗上珠一囊，金带一条，衣七对，色绫罗纱縠五百段，马十匹。自是岁如之。
辛未，天申节，文武百官、金国人使上寿于紫宸殿。故事，北使上寿毕，同百官殿上赐酒三行，次赴筵于尚书省。至是特就驿燕之，仍以执政官押伴。
癸酉，大燕垂拱殿。
丁丑，北使辞行。自是留馆中率不过十日。
己卯，右谏议大夫詹大方为御史中丞兼侍讲。
六月，辛巳朔，日有食之。
乙未，帝谓大臣曰： 浙东、福建被水灾处，可令监司躬往，悉力赈济，务使实惠及民，毋为文具。 
时江、浙、福建同日大水。建州水冒城而入，俄顷深数丈，公私庐舍尽坏，溺死数千人。严州水暴至，城不没者数板，右奉议郎、通判州事洪光祖，集舟以援民，且区处山阜，给之薪粥，卒无溺者。衢、信、处、婺等州，民之死者甚众。
丙申，右武大夫、华州观察使、提举佑神观白锷，特刺面配万安军。
时闽、浙大水，锷乃自北方从太后归者，宣言燮理乖缪，洪晧名闻中外，顾不用！太师秦桧闻之，奏系锷大理寺。锷馆客张伯麟尝题太学壁曰： 夫差，尔忘越王之杀而父乎！ 伯麟亦下狱。狱具，锷坐因伯麟尝问何故不用廉访使，锷答以任内臣作耳目，正是祖宗故事，恐主上不知，因出言指斥，乃有是命。伯麟亦杖脊，刺配吉阳军。
御史中丞詹大方即奏晧与锷为刎颈交，更相称誉，诳惑众听。时晧以徽猷阁直学士知饶州。丁酉，诏晧提举江州太平观。
秋，七月，庚戍朔，知濠州李观民以赴任上殿，帝戒以毋招集流亡，恐金人启衅也。旋以语宰执，俾申谕之。
壬子，秘书省正字吴芾、何逢原并罢。
殿中侍御史汪勃言： 芾与潘良能结为死党，变乱是非；逢原因蓝公佐之回，揣见和议少变，乃公肆异论，求合流俗。二人者不罢黜，缓急之际，必为国家之害。 乃以芾通判处州，逢原通判池州。
丁巳，诏： 与国同姓者不得二名。 
命有司改作祭器，三年乃成。
庚申，复置梅州。
先是诸军请衣赐，所差使臣多以弊朽易取良缣，而诸军所得皆怯薄者。至是诏户部委官封记，仍令总领所差官偕本军使臣同领，以绝其弊。
秘书省旧有提举官，见《麟台故事》。少监游操，言肇建新省，望依故事，旋诏以礼部侍郎秦熺兼之。操，建阳人也。
辛酉，升蜀州为崇庆军，以帝始封之地故也。
庚午，金建原庙于东京。
丙子，帝幸秘书省，太师、尚书左仆射、监修国史秦桧，率百官及实录院官奉迎。帝遂幸秘阁，召群臣观晋、唐书画，三代古器。还，御右文殿，赐群臣茗饮，从官坐于堂上，省官席于庑下。
八月，癸未，金主杀其子魏王道济。
庚寅，直显谟阁、两浙转运副使李椿年权尚书户部侍郎。
癸巳，召尚书左司郎中林保、国子司业宋之才入对，以保权尚书吏部侍郎，之才权礼部侍郎。后二日，以保为贺金正旦使，知閤门事康益副之；之才为贺生辰使，閤门宣赞舍人赵瑰副之。
九月，己酉，金主如东京；壬子，畋于沙河。
乙卯，金遣使祭辽陵。
辛酉，诏分利州为东、西两路，用端明殿学士、四川宣抚副使郑刚中请也。
时川口屯兵十万人，分隶三大将，检校少师、镇西军节度使、右护军都统制、阶、成、西和、凤州经略使吴璘屯兴州，检校少保、武当军节度使、利州路经略安抚使兼知兴元府、宣抚司都统制杨政屯兴元府，检校少保、奉国军度度使、金、房、开、达州经略安抚使兼知金州、枢密院都统制郭浩屯金州，皆建帅府，而统制官知成州王彦、知阶州姚仲、知西和州程俊、知凤州杨从仪亦领沿边安抚使。刚中请以兴元府、利、阆、洋、巴、剑、天安军七郡为东路，治兴元府；兴、阶、成、西和、文、龙、凤、七州为西路，治兴州；即命政、璘为安抚使，浩为金、房、开、达州安抚使，诸裨将领安抚使命者皆罢，从之。
时和议方坚，而璘独严备，日为敌至之虞，故西路兵为天下最。上览刚中奏，谓桧曰： 川、陕地远，为将尤难得人。如璘统兵有法，肯为朝延出死力，诸将所不及也。 
政故为璘兄玠裨将，及分道建帅，而执门下之礼益恭，世颇贤之。
金主词： 熏风殿二十里内及巡幸所过五里内，并复一年。 
辛未，御史中丞詹大方言： 责授清远军节度副使、潮州安置赵鼎，辅政累年，不顾国事，邪谋密计，深不可测；与范冲辈咸怀异意，以邀无妄之福；用心如此，不忠孰甚？王文献，一狂士也，鼎方在贬所，尚啖之以利，使之游说。偶然败露者，独文献耳；其诡计所施，人所不知者，又不知几十百人。今文献与守臣龚宽已有行遣，而鼎为诛首，置之不问，则鼎与其党转相惑乱，决无安静之理，非宗庙社稷之福也。 壬申，秦桧进呈，帝曰： 司迁之远地，使其门生故吏知不复用，庶无窥伺之谋。 于是移吉阳军安置。
癸酉，金行台左丞相张孝纯卒。
冬，十月，庚辰，诏昌化、万安、吉阳依旧为军，置守臣，还属县。
壬辰，金立借贷饥民酬赏格。
庚子，诏： 州县文臣初至官，诣学祗谒先圣，乃许视事。 用左奉议郎罗长源请也。长源言： 士大夫皆学夫子之道以从政，而不知所自。望令先诣学宫，以彰风化之本。 后遂著为令。
长源又言： 朝廷通好息民，兴崇学校，多士潜心经史，而终岁未有升进之望。乞以诸州进士解额，留七分以备科举，馀三分归于学校，稍取大观三舍之法参酌增损之，务从简便。 事下礼部。遂以长源知鄂州。
甲辰，金以河朔诸郡地震，诏复百姓一年，其压毙者，官为敛藏。陕西蒲、解、汝、蔡诸郡县，饥民质为奴婢者，官给绢赎为民，放还其乡。
十一月，戊申朔，御史中丞兼侍读詹大方试工部尚书。
己酉，金主猎于海岛，三日之间，亲射五虎，获之。左丞完颜勖献《东狩射虎赋》，金主悦，厚赐之。勖能以契丹字为诗文，凡游宴有可言者，辄作诗以见意。
癸丑，给事中兼侍讲兼直学士院杨愿试御史中丞。
甲子，帝即宫中阅试殿前马步诸军，将士艺精者锡赍有差。自是岁以冬月行之，号内教场。
乙丑，观文殿大学士、提举临安府洞霄宫硃胜非薨。胜非与秦桧有隙，奉祠八年，寓居湖州僧舍。及薨，赠三官为特进。后谥忠靖。
壬申，秦桧请以军器监赵子厚兼权吏部侍郎。桧言今日宗室不可不崇奖，令聚于朝，帝曰： 宗室中之贤者，如尝中科第及不生是非之人，可收置行在，如寺、监、秘书省，皆可以处之。祖宗以来，不用宗室作宰相，其虑思［甚］远，可用至侍从而止。 
桧又奏请依旧置宗学教育宗子，帝可之。
十二月，乙卯，诏临安府及诸郡复置漏泽园。
乙酉，端明殿学士、签书枢密院事李文会罢。
御史中丞杨愿，殿中侍御史汪勃，右正言何若，共劾 文会憸邪害政，自登言路，每论一人，必遣家仆密送于门外曰： 此出上意。 及为御史，又与王文献缔交，俾游说于外，私养台吏，伺台中章疏，枭心虺志，无所不为。陛下讲修邻好之时，傥使奸险小人尚在政地，兽穷则搏，必致为国生事。 疏六上。诏文会落职，依前左朝奉郎、提举江州太平观。愿等又攻之，诏文会筠州居住。
自秦桧再居相位，每荐执政，必选世无名誉、柔佞易制者，不使预事，备员书姓名而已。百官不敢谒执政，州县亦不敢通书问，如孙近、刘炤、万俟禼、范同、程克俊及文会等，不一年或半年，必以罪罢。尚疑复用，多使居千里外州军，且使人伺察之。
甲午，金主至自东京。
庚子，御史中丞兼侍讲杨愿充端明殿学士、签书枢密院事。辛丑，复诏愿参知政事。
壬寅，诏： 自今北使在庭，尝借官奉使者，并权立借官班。 自是遂为故事。
癸卯，金贺正旦使金吾卫上将军、殿前右副都点检布萨温、安远大将军、充东上閤门使高庆先，见于紫宸殿。
以右正言何若试谏议大夫。
丙午，秘阁修撰、两浙转运副使王鈇权尚书户部侍郎；权尚书户部侍郎李椿年，以忧去官。
金以龙虎卫上将军亮为中京留守。
亮为人僄急，残忍任数。初，金主以太祖嫡孙嗣位，亮意以其父宗干乃太祖长子，而己亦太祖孙，遂怀觊觎。在中京，专务立威以压伏小民，与明安萧裕深相结。
是岁，右宣教郎、直秘阁、主管佑神观硃弁卒于行在。秦桧恶洪晧，故弁亦不得迁，逾年卒。
融州观察使、行营右护军选锋统制、知洋州、节制巴、蓬、洋州屯驻军马王俊卒。
俊行军纪律严明，退者必诛，军中号为 王开山 ，言其所向无前也。然性强，好犯上，吴玠亦畏其反复而喜其勇，常厚遇之。
