起阏逢执徐十一月，尽旃蒙大荒落十二月，凡一年有奇。
○真宗膺符稽古神功让德文明武定章圣元孝皇帝景德元年（辽统和二十二年）
十一月，乙卯，遣使安抚河北。
以知瀛州李延渥为本州团练使，奖其守城之功也。
北面部署奏： 契丹自瀛州退去，其众犹二十万。侦得其谋欲乘虚抵贝、冀、天雄军。 诏督诸路兵及澶州戍卒会天雄军。
自辽师南下，河朔皆城守。右赞善大夫王屿知冀州，常有破敌之志，日阅戍兵，又集强壮练习之，开门樵采如平日。尝上言： 寇若至，必可邀击，愿勿以一郡为忧。 于是辽游骑逼城，屿击走之，诏嘉奖。
癸亥，辽马军都指挥使耶律珂礼遇南师于洛州，胜之。甲子，东京留守萧巴雅尔获魏府官吏田逢吉，献于行帐。
戊辰，以山南东道节度使李继隆为驾前东面排阵使，马军都指挥使葛霸副之，西上閤门使孙全照为都钤辖，南作坊使张旻为钤辖；武宁节度使石保吉为驾前西面排阵使，步军都虞候王隐副之，入内副都知秦翰为钤辖。
初，旻在定州，言天道方利客，先起者胜，宜大举伐辽，并上兴师出境之日。帝以问辅臣，皆言不可，乃止。于是驾将亲征，旻方戍并代，复奏边事十馀，召还，入对，帝曰： 契丹入塞，与卿所请北伐之日同，悔不用卿策。今须守澶州而未得人，如何？ 旻请行，帝喜，故命为西面钤辖，先令至澶州候敌远近，旻即驰骑往。
秦翰既受命，亟督众环城浚沟洫，以拒边骑。功毕，辽师果暴至，翰不解甲胄七十馀日云。
庚午，车驾北巡。司天言： 日抱珥，黄气充塞，宜不战而却，有和解之象。 
曹利用至天雄，孙全照疑契丹不诚，劝王钦若留之。辽师数攻城不克，复令王继忠具奏议和，帝因赐继忠手诏，云已遣利用，且使告辽人遣使抵天雄受之。继忠闻利用至天雄不行，复具奏，乞自澶州别遣使者至北朝，免致缓误。辛未，车驾次长垣县，得其奏，遂以前意答焉。
壬申，次韦城县。诏知滑州张秉、齐州马应昌、濮州张晟往来河上，部丁夫凿冰，以防敌骑之渡。
天雄军闻辽师将至，阖城惶遽，王钦若与诸将议探符分守诸门，孙全照曰： 全照将家子，请不探符，诸将自择便利处所，不肯当者，全照请当之。 既而莫肯守北门者，乃以命全照。钦若亦自分守南门，全照曰： 不可。参政主帅，号令所出，谋画所决，南北相距二十里。请覆待报，必失机会，不如居中央府署，保固腹心，处分四面。 钦若从之。
全照素教畜弩手，射人马洞彻重甲，随所指麾，应用无常。于是大开北门，下吊桥以待之。辽师攻东门良久，舍东门，趋故城，夜，复自故城潜师过城南，设伏于狄相庙，遂南攻德清军。钦若闻之，遣将率精兵追击；伏兵起，断其后，天雄兵不能进退。全照请于钦若曰： 若亡此兵，是亡天雄也。北门不足守，全照请救之。 乃引麾下出南门力战，杀伤辽伏兵甚众，天雄兵乃复得还，存者什三四。
庚午，辽萧巴雅尔、萧观音努率渤海兵攻德清军，城破，知军、尚食使张旦及其子三班借职利涉、虎冀都虞候胡福等十四人并死之。
先是诏王超等率兵赴行在，逾月不至。辽师益南侵，帝驻跸韦城，群臣复有以金陵之谋告帝宜且避其锋者，帝意稍惑，乃召寇准问之。将入，闻内人谓帝曰： 群臣辈欲将官家何之？何不速还京师！ 准入对，帝曰： 南巡何如？ 准曰： 群臣怯懦无知，不异于乡老妇人之言。今敌骑迫近，四方危心，陛下惟可进尺，不可退寸。河北诸军日夜望銮舆至，士气当百倍。若回辇数步，则万众瓦解，敌乘其后，金陵亦不可得而至矣！ 帝意未决。准出，遇殿前都指挥使高琼，谓曰： 太尉受国恩，何以报？ 对曰： 琼武人，愿效死 。准复入对，琼随立庭下，准曰： 陛下不以臣言为然，试问琼。 遂申前议，词气慷慨。琼仰奏曰： 寇准言是。 且曰： 随驾军士父母妻子尽在京师，必不肯弃而南行，中道即亡去耳。愿陛下亟幸澶州，臣等效死，契丹不难破。 准又言： 机不可失，宜趣驾！ 时王应昌带御器械侍侧，帝顾之，应昌曰： 陛下奉将天讨，所向必克，若逗遛不进，恐敌势益张。 帝意遂决。
甲戌，晨发，左右以塞甚，进貂裘絮帽。帝却之，曰： 臣下暴露寒苦，朕独安用此邪！ 夕，次卫南县，遣翰林侍读学士潘慎修先赴澶州。诏澶州北寨将帅及知州不能擅离屯所迎驾。
帝前赐王继忠诏许遣使，继忠复具奏附石普以达。普自贝州遣指挥使张皓赴行阙，道出辽寨，为所得，辽主及太后引皓至车帐前，问劳久之，困令抵天雄，以诏促曹利用。王钦若等疑不敢遣，皓独还辽营。辽太后赐皓袍带，馆设加等，使继忠具奏，且请自澶州别遣使，速议和好事。于是皓以其奏入，帝复赐钦若诏，又令参知政事王旦与钦若手书，俾皓持赴天雄，督利用同北去，并以诏谕继忠。因谓辅臣曰： 国家以安民息战为念，固许之矣。然彼尚率众深入，又河冰且合，戎马可度，亦宜过为之防。朕已决成算，若盟约之际，别有邀求，当决一战。可再督诸将帅整饬戎容，以便宜从事。 
辽师既陷德清，壬申，遂进抵澶州，围合三面。李继隆等分伏劲弩，控扼要害。辽统军使萧达兰恃其勇，以轻骑按视地形。时威虎军头寿光张瓖掌床子弩，弩潜发，达兰中额仆，辽众竞前舆曳至寨，是夕，死。太后临其轊车，哭之恸，辍朝五日。以萧巴雅尔代掌南面事，旋下通利军。达兰通天文，屡著战功，首倡南侵之谋，至是死，军中夺气，滋欲议和矣。
丙子，车驾发卫南。李继隆等使人告捷，又言： 澶州北城，门巷湫隘，且于南城驻跸。 是日，驻南城，以驿舍为行宫，将止焉。寇准固请幸北城，曰： 陛下不过河，则人心益危，敌气未慑，非所以取威决胜也。且王超领劲兵屯中山以扼其吭，李继隆、石保吉分大阵以扼其左右肘，四方征镇赴援者日至，又何疑而不往？ 高琼亦固请，佥署枢密院事冯拯在傍呵之，琼怒曰： 君以文章致位两府，今敌骑充斥如此，犹责琼无礼，君何不赋一诗退敌邪？ 即麾卫士进辇扣陛。帝遂幸北城。至浮桥，犹驻车未进，琼乃执楇筑辇夫背曰： 何不亟行！今已至此，尚何疑焉！ 帝乃命进辇。既至，登北城门楼，张黄龙旂，诸军皆呼万岁，声闻数十里，气势百倍。帝览观营壁，召见李继隆已下诸将，抚慰者久之，赐诸军酒食缗钱。
戊寅，移御北城之行营。
曹利用自天雄赴辽军中，见其太后与宰相韩德昌同处一车，群臣与其主重行别坐，礼容甚简。以版横车轭，上设食器，坐利用车下，馈之食。共议和好，事未决，辽主乃遣左飞龙使韩杞持国书与利用俱还。诏知澶州何承矩郊劳，翰林学士赵安仁接伴之，凡觐见仪式，皆安仁所裁定云。
十二月，庚辰朔，韩杞入对于行宫之前殿，跪授书函于閤门使，使捧以升殿，内侍省副都知阎承翰受而启封，宰相读讫，命杞升殿起居。其书复以关南故地为请，帝谓辅臣曰： 吾固虑此，今果然，将奈何？ 辅臣请答书，言： 关南久属朝廷，不可拟议，或岁给金帛，助其军资，以固欢盟。惟陛下裁度。 帝曰： 朕守祖宗基业，不敢失坠。所言归地，事极无名，必若邀求，朕当决战耳！实念河北居人重有劳扰，倘岁以金帛济其不足，朝廷之体，固亦无伤。答书不必具言，但令曹利用与韩杞口述兹事可也。 赵安仁独能记太祖时国书体式，因命为答书。赐杞袭衣、金带、鞍马、器币。杞即日入辞，遂与利用共往。杞既受袭衣之赐，及辞，复左衽，且以赐衣稍长为解，赵安仁曰： 君将升殿受还书，天颜咫尺，如不衣所赐之衣，可乎？ 杞即改服而入。帝又面戒利用以地必不可得，若邀求货财，则宜许之。
是日，日有食之。帝惧甚，司天言主两国和解，帝意稍释。
癸未，幸北寨，又幸李继隆营，命将校从官饮，犒赐诸军有差。
曹利用与韩杞至辽军帐，辽复以关南故地为言，利用辄沮之，且谓曰： 北朝既兴师寻盟，若岁希南朝金帛之资以助军旅，则犹可议也。 其接伴政事舍人高正遽曰： 今兹引众而来，本谋关南地，若不遂所图，则本国负愧多矣。 利用答以 禀命专对，有死而已。若北朝不恤后悔，恣其邀求，地固不可得，兵亦未易息也！ 辽主及萧太后闻之，意稍怠，但欲岁取金币；利用许遗绢二十万匹、银十万两，议始定。
辽主复遣王继忠见利用，具言： 南北通和，实为美事，主上年少，愿兄事南朝。又虑南朝或于缘边开移河道，广浚壕堑，别有举动之意。 因附利用密奏，请立誓，并乞遣近上使臣持誓书至彼。
甲申，利用即与其右监门卫大将军姚柬之持国书俱还，并献御衣、食物，其郊劳馆谷，并如韩杞之礼，命赵安仁接伴。
乙酉，柬之入对于行宫中，使受其书，书辞犹言： 曹利用所称，未合王继忠前议；然利用固有成约，悉具继忠密奏中矣。 是日，帝御行宫之南楼，观大河，宴从臣，召柬之与焉。
丙戌，柬之入辞，命西京左藏库使李继昌假左卫大将军，持誓书与柬之俱往报聘，称辽太后为叔母，金帛之数如利用所许，其他亦依继忠所奏云。柬之又言： 收众北归，恐为缘边邀击。 乃诏诸路部署及诸州军，勿辄出兵马以袭辽归师。
丁亥，以曹利用为东上閤门使、忠州刺史，赐第京师。利用之再使也，面请岁赂金帛之数，帝曰： 必不得已，虽百万亦可。 寇准召至幄次，语之曰： 虽有旨许百万，若过三十万，将斩汝！ 利用果以三十万成约而还。入见行宫，帝方进食，未即见，使内侍问所赂。利用曰： 此机事，当面奏。 复使问曰： 姑言其略。 利用终不肯言，而以三指加颊。内侍入曰： 三指加颊，岂非三百万乎？ 帝失声曰： 太多！ 既而曰： 姑了事，亦可耳。 帷宫浅迫，利用具闻其语。及对，帝亟问之，利用再三称罪，曰： 臣许之银绢过多。 帝曰： 几何？ 曰： 三十万 。帝不觉喜甚，故利用被赏特厚。
戊子，帝作《回銮诗》，命近臣和。幸北寨劳军，遣雷有终领所部兵还并州屯所。时王超等逗挠无功，唯有终赴援，威声甚振，河北列城赖以张其军。
己丑，辽诏诸军解严。
壬辰，赦河北诸州死罪以下。民经辽师蹂践者，给复二年。死者官吏，追录子孙。
癸巳，大宴于行宫。
宰臣毕士安先以疾留京师，遗书寇准，言： 大计已定，惟君勉之！ 是日，来朝。议者多言岁赂三十万为过厚，士安曰： 不如此，则敌所顾不重，和事恐不能久也。 
雍王元份暴得疾，诏参知政事王旦权东京留守事，即日乘传先还。旦驰至京，直入禁中，下令甚严，人无知者。及驾还，旦家子弟皆迎于郊，忽闻后有驺呵声，回视，乃旦也，皆大惊。时两河之民颇有陷敌者，旦上言，愿出金帛数十万赎其人；或有沮议者，遂止。
甲午，车驾发澶州。大寒，赐道傍贫民襦袴。
李继昌至辽帐，馆设之礼益厚，即遣其西上閤门使丁振奉誓书来上。
戊戌，车驾至自澶州。
帝初以懿德皇太后忌，欲撤卤簿鼓吹，不举乐。时龙图阁待制杜镐先还，备仪仗。遣骑驰问之，镐曰： 武王载木主伐纣，前歌后舞。《春秋》不以家事辞王事，凯旋用乐，于礼无嫌。 帝复诏辅臣共议，皆固以请，乃从之。
寇准在澶州，每夕与知制诰杨亿痛饮，讴歌谐谑，喧哗达旦，帝使人觇知之，喜曰： 准如此，吾复何忧！ 时人比之谢安。
既而曹利用与韩杞至行在议和，准画策以进，且曰： 如此，则可保百年无事。不然，数十年后，敌且生心矣。 帝曰： 数十年后，当有捍御之者。吾不忍生灵重困，姑听其和可也。 准尚未许，有谮其幸兵以自取重者，准不得已许之。
初，准处分军事，或违帝旨，及是，谢曰： 使臣尽用诏令，兹事岂得速成！ 帝笑而劳焉。
辛丑，录契丹誓书颁河北、河东诸州军。
甲辰，改威虏军曰广信，静戎曰安肃，破虏曰信安，平戎曰保定，宁边曰永宁，定远曰永静，定羌曰保德，平虏城曰萧宁。
邠州部署言李继迁子德明孔目官何宪来归，诏令乘传赴阙。
乙巳，以天雄军钤辖孙全照知军府事，召王钦若归阙。
戊申，帝览河北奏报，诸州多被蹂践，通利军伤残尤甚，惨然形于颜色，乃下诏罪己。王旦、寇准等皆上疏待罪，慰劳之。
是月，辽班师，太后赐太丞相韩德昌姓耶律，徙王晋。
是岁，辽放进士张可封第三人。
○真宗膺符稽古神功让德文明武定章圣元孝皇帝景德二年（辽统和二十三年）
春，正月，庚戌朔，以辽人讲和，大赦天下。
壬子，放河北诸州强壮归农，令有司市耕牛给之。
癸丑，罢诸路行营，合镇、定两路都部署为一。
甲寅，王钦若自天雄军来朝。
帝以河北守臣宜得有武干善镇静者，乙卯，以马知节知定州，孙全照和镇州，赵昌言知大名府，冯起知澶州，上官正知贝州，扬延朗知保州，张禹珪知石州，张利涉知沧州，赵继升知邢州，李允则知雄州，赵彬知霸州。帝亲录其姓名付中书，且曰： 朕裁处当否，卿等共详之。 毕士安曰： 陛下所择，皆才适于用，望付外施行。 从之。
知节先在镇州，方辽师入塞，民相携入城，知节与之约，有盗一钱者斩。俄有窃童儿钱二百者，即戮之，自是无敢犯者。每中使赍诏谕边郡，知节虑为敌所掠，因留之，募捷足者间道达诏旨。会发澶、魏、邢、洺等六州军储赴定州，水陆并进，时兵交境上，知节曰： 是资敌也。 因告谕郡县，凡公家输辇之物，所在纳之；敌欲剽劫，皆无所得。车驾幸澶州，大将王超拥兵数十万屯定州，逗遛不进，知节屡讽之，超不为动。复移书诮让，超始出兵，犹辞以中渡无桥，徒涉为患；知节先已命工度材，一夕而具。上闻，手诏褒美。
罢北面部署、钤辖、都监、使臣二百九十馀员。
召辅臣观瀛州所获辽人攻城战具，皆制度精好，锋锷铦利，梯冲、竿牌，悉被以铁。城上悬版才数寸，集矢二百馀，其后李继宣浚高阳壕，得遗矢凡四十万，辽人攻城不遣馀力如此。
戊午，辽主还，次南京。庚申，以萧巴雅尔为北府宰相，萧观音努同知南院事。大享士卒，爵赏有差。
癸亥，命翰林学士赵安仁等五人权同知贡举。
王超上章待罪，帝悯其劳旧，弗责。戊辰，以超为崇信节度使，罢军职。
省河东部署、钤辖司使臣百馀人，又省河北诸州戍兵十之五，缘边三之一。
己巳，参知政事王钦若加阶邑、实封，又赐袭衣、锦带、鞍马。故事，辅臣加恩无所赐；帝以钦若守籓有劳，特宠异之，自是遂为故事。
以辽人通和，置国信司，领以宦者。
二月，癸未，山南东道节度使、同平章事李继隆卒，赠中书令，谥忠武。继隆出于贵胄，感慨自立，在太宗朝，特被亲信，每征行，必总戎政。帝以元舅之故，不欲烦之军旅，优游近籓，恩礼甚笃，继隆亦多智，用能谦谨保身。明德寝疾，欲面见之，帝促其往，继隆但诣万安宫门拜笺，终不入宫。又尝命诸王诣第候谒，继隆不设汤茗，第假王府从行茶炉烹饮焉。
咸平末，河北转运使刘综上言： 西汉晁错言使民入粟授以爵，塞下之粟必多，文帝从之。今河北诸州聚兵，粮馈劳费，望行汉制以济军储。 既而水部郎中许元豹复言： 缘河州县和市边谷数少，望许进献粮粟，授以官秩。 事下三司议奏，于是定入粟实边授官等级以闻。帝虑爵赏之滥，重惜其事，宰相言： 故事具存，行之无损，请陕西诸州亦如此制。 从之。
丙戌，辽复置榷场于振武军。时辽俸羊多阙，门下平章事耶律实噜请以羸老之羊及皮毛易南中绢，彼此利之。
癸丑，命开封府推官孙仅为辽太后生辰使，閤门祗候康宗元副之。仅等入辽境，其刺史皆迎谒，又令幕职、县令、父老捧卮献酒于马前，民以斗焚香前迎，接伴者察使人中途所须，即供应之。辽主每岁避暑于含凉淀，闻使至，即来幽州，屡召仅等宴会，礼遇甚优。仅等辞还，赆以器服及马五百馀匹。自郊劳至于饯饮，极其恭恪。然礼或过当，仅必抑而罢之。自后奉使者率循其制，时称得体。
太子太师吕蒙正请归西京养疾，诏许之。丁未，召见，听肩舆至殿门外，命二子光禄寺丞从简、校书郎知简掖以升殿，劳问累刻。因言： 北戎请和，从古以为上策。今先启诚意，继好息民，天下无事，惟愿以百姓为念！ 帝嘉赏之，其二子皆迁官。蒙正至雒，有园亭花木，日与亲旧宴会，子孙环列，迭奉寿觞，怡然自得。
诏： 缘边诸州军如擒获北界奸人，可诘其事状，部送阙下。 帝以辽虽通好，而彼中动静亦不可不知，间谋侦候，宜循旧制。又虑为彼所获，归曲于我，自今获彼间谍，当赦勿诛，但羁留内地，待有词，则以此报之，故有是诏。
三月，甲寅，帝御崇政殿，亲试礼部奏名举人，得进士濮人李迪以下二百四十六人，又得特奏名五举以上一百一十人。翼日，试诸科，得《九经》以下五百七十人，又得特奏名诸科《三礼》以下七十五人。帝谓宰相曰： 糊名校覆，务于精当；而考官不谕朕意，过抑等第，欲自明绝私，甚无谓也。迪所试最优；李谘亦有可观，闻其幼年母为父所弃，归旧族，谘日夕号泣，求还其母，乃至绝荤茹以祷祈，又能刻苦为学，自取名级，亦可嘉也。 以迪为将作监丞，谘及夏侯麟为大理评事，通判诸州。谘，新喻人也。
先是迪与贾边皆有声场屋，及礼部奏名，两人皆不与。考官取其文观之，迪赋落韵，边论 当仁不让于师 ，以师为众，与注疏异，特奏，令就御试。参知政事王旦议： 落韵者，失于不详审耳。舍注疏而立异论，辄不可许，恐士子从今放荡，无所准的。 遂取迪而黜边。
初，安阳陈贯，喜言兵，咸平中，大将杨琼、王荣丧师，贯上书言： 前日不斩傅潜、张昭远，使琼辈畏死不畏法令。不严其制，后当益弛。请立法，凡合战而奔者，主校皆斩。大将战死，裨校无伤而还，与奔军同。军衄城围，别部力足救而不至者，以逗遛论。如此，则诛罚明而士卒厉矣。 帝嘉纳之。将召试学士院，执政谓琼等已即罪，议遂格。
又尝上《形势》、《选将》、《练兵论》三篇，大略言： 地有要害。今北边既失古北之险，然自威虏城东距海三百里，其地沮泽墝埆，所谓天隙天陷，非敌所能轻入。由威虏西极狼山不百里，地广平，利驰突，此必争之地，先居则佚，后趋则劳，宜有以待之。昔李汉超守瀛州，敌不敢视关南尺寸地。今将帅大概用恩泽进，虽谨重可信，然卒与敌遇，不知所以为方略，故敌势益张，兵折于外者二十年，此选将得失之效也。国家收天下材勇以备禁旅，赖赐予廪给而已，恬于休息，久不识战，当以卫京师，不当以戍边。戍边莫若募土人隶本军，又籍丁民为府兵，使北面捍辽，西面捍戎；不独审练敌情，熟习地形，且皆乐战斗，无骄心。 
辽人既和，复上言： 敌数人塞，驱掠良民数十万，今乘其初通，宜出内府金帛以赎之，敌嗜利，必归吾民，自河之北，戴德泽无穷矣。 于是贯举进士，试殿庭，得同出身，帝识其姓名，曰： 是数言边事者。 擢置第二等，赐及第。
乙丑，辽赈党项部饥。
丙寅，以知雄州机宜司赵延祚为雄州北关城巡检，赐白金三百两。延祚，州之大姓，自太宗朝，尝出家财交给敌中豪杰，得其动静，即具白州将，因授官任。至是年七十馀，召赴阙，询以边事，具言： 今之修和，辽人先启诚意，国家动守恩信，理必长久。 又言： 国母之妹曰齐妃，与其姊不协，国所遗金帛，皆归于国家主及母，其下悉无所及，望自今榷场贸易，稍优假之，则其下获利，必倍欣慰。 又历陈辽风俗、山川曲折、地理远近，及晋、汉时事，历历有据。帝诘其所欲，云有家属寓居青州，愿便道得往省之；帝许焉。且以与辽通好，不可复置机宜司，故命为巡检。
帝虑河北诸州，缘兵罢遂弛武备，诏敌楼战栅有堕坏者即葺之。
以将作监丞王曾为著作郎、直史馆，赐绯。旧制，试文当属学士、舍人院，宰相寇准雅知曾，特召试政事堂。
丁丑，辽改易州飞狐路招安使为安抚使，以与南朝和好也。
夏，四月，丙戌，女真、回鹘俱遣使贡于辽。
丁酉，枢密直学士刘师道责授忠武行军司马，知制诰陈尧咨单州团练副使。
先是师道弟几道举进士，礼部奏名，将延试，近制悉糊名校等，尧咨为考官，教几道于卷中密为识号。几道既擢第，或告其事，诏落籍，永不得预举。帝初欲含容，不复穷究其事，而师道固求辨理。诏东上閤门使曹利用、兵部郎中边肃、内侍副都知阎承翰诣御史府杂治之；坐论奏诬妄，与尧咨并责。
戊戌，幸龙图阁，阅太宗御书，观诸阁图画，近臣毕从。
己亥，党项侵辽。
诏河北诸州葺城池。
工部侍郎、参知政事王钦若，素与寇准不协，还自天雄，再表求罢。癸卯，置资政殿学士，以钦若为之，仍迁刑部侍郎，班在翰林学士之下，侍读学士之上。
以佥署枢密院事冯拯参知政事。
五月，戊申朔，幸国子监阅书库，问祭酒邢昺： 书版几何？ 昺曰： 国初不及四千，今十馀万，经史正义皆具。臣少时业儒，每见学徒不能具经疏，盖传写不给。今版本大备，士庶家皆有之，斯乃儒者逢时之幸也。 
先是印书裁截馀纸，皆鬻之以供监中杂用，昺请归此钱于三司，裨国计。自是学者公费不给，讲官亦厌其寥落云。
宣徽北院使雷有终卒。有终倜傥自任，能抚士卒，多倾私帑给公家宴犒。在蜀时，尝借用库钱数百万，奏纳第以偿，优诏蠲免；身后宿负犹不啻百万，官为偿之。
高阳关副都部署张凝卒。凝忠勇，好功名，善训士卒，赏赐多以犒师，家无馀资。帝尝谓近臣曰： 选用武臣实难，倘未尝更历，则不能周知其才。太宗所擢甚众，而优待者唯凝与王斌、王宪等数人，乃知先帝知人之明也。 至是卒，帝甚惜之。
知镇戌军曹玮言： 军境川原夷旷，便于骑战，非中国之利。请自陇山以东，循古长城，堑以为限。 从之。又言： 边民应募为弓箭手者，皆习障塞蹊隧，解羌、胡语，耐寒苦，有警可参正兵为前锋；而官未尝与器械资粮，难责其死力。请给以境内闲田，永蠲其租，春秋耕敛，州为出兵而护作之。 诏： 人给田二顷，出甲士一人，及三顷者出战马一匹。设堡戍，列部伍，补指挥使以下校长，有功劳者亦补军都指挥使，置巡检以统之。 其后鄜延、环庆、泾原并河东州军，亦各募置。
以起复右谏议大夫、知制诰晁迥、起居舍人、知制诰李宗谔并为翰林学士。
宗谔在舍人院，尝牒御史台，不平空，中丞吕文仲移文诘之，宗谔答以两省与台司非统摄。文仲不平，闻于帝，有诏辨析。宗谔引八事证其不相统摄，且言： 御史台每牒本省并不平空，所以本省移报亦如其议。而文仲止凭吏人之言，遽有闻奏，无典章之可据。况台宪之职，所宜纠参奸邪，辨明冤枉，廷臣有不法之事，得以奏弹，下民有无告之人，得以申理。而于文牒之内，争平空与不平空，其事琐细，乌足助其风裁哉！ 卒如宗谔所言。守职者韪之。
以起居舍人、直昭文馆种放为右谏议大夫。放谢病，乞游嵩山；诏许之，仍命河南守臣常加存抚。召对，赐宴，赋诗饯行，恩礼甚厚。
乙卯，辽以金帛赐阵亡将士家。时高丽、准布以辽和议成，先后遣使贺辽。
先是诏礼部贡院别试河北贡举人，以用兵不及试期故也。庚申，帝御崇政殿亲试，赐进士诸科及第、出身有差。
抚州进士晏殊，年十四，大名府进士姜盖，年十二，皆以俊秀闻，特召试，殊试诗赋各一首，盖试诗六篇。殊属词敏赡，帝深叹赏。宰相寇准以殊江左人，欲抑之而进盖，帝曰： 朝廷取士，惟才是求，四海一家，岂限遐迩！如前代张九龄辈，何尝以僻陋而弃置邪！ 乃赐殊进士出身。盖同学究出身，后二日，复召殊试诗、赋、论，殊具言赋题尝所私习，帝益爱其淳直。改试它题，既成，数称善，擢秘书省正字，秘阁读书，仍命直史馆陈彭年视其所学及检察其所与游者。
己已，诏： 自今官吏雪活人命者，并理为劳绩。 
癸酉，诏： 天下榷利者，弗许增羡为额。 
乙亥，知雄州何承矩，言将来辽使入界，欲令暂驻新城，俟接伴使至，迎于界首；从之。承矩又言使命始通，待遇之礼，宜得折中，庶可久行，乃悉条上。手诏嘉纳，仍听事有未尽者，便宜裁处。
六月，己丑，曹州民赵谏与其弟谔，以奸慝不法，并斩西市。帝初欲穷治其狱，内出与谏交游者姓名七十馀人付鞫。中丞吕文仲请对，言逮捕者众，或在外郡，苟悉索之，虑动人听。帝曰： 卿执宪，当嫉恶如仇，岂公行党庇邪！ 文仲顿首曰： 中丞之职，非徒绳愆纠违，亦当顾国家大体。今纵七十馀人悉得奸状，以陛下之慈仁，必不尽戮，不过废弃而已。但籍其名，遇事治之，未为晚也。 帝从其言。
帝谓辅臣曰： 殿前、侍卫司禁兵老疾者众，宜精加选择。 枢密使王继英曰： 禁旅比昔时数，今逾倍，若乘此息兵，简退疲冗，实甚便。 帝曰： 然。第以北敌请盟，西戎纳款，若即行此，则军旅之情，必谓国家便谋去兵惜费。不若先从下军选择勇力者，次补上军，亦可镇压浮言，使众不惑也。其老疾者，俟秋冬遴简将臣，令悉蒐去之。 
己亥，达旦国九部遣使聘辽。
秋，七月，戊午，党项贡于辽。
甲子，诏： 复置贤良方正能直言极谏、博通贲典达于教化、才识兼茂明于体用、武足安边洞明韬略、运筹决胜军谋弘远、才任边寄堪为将帅等科，令尚书吏部传告诸路，许文武群臣、草泽隐逸之士来应。委中书门下先加考试，如器业可观，具名闻奏。 
丁卯，女真遣使贡辽。回鹘使人请先留使者，皆遣之。
丙戊，西川转运使黄观，言益州将吏民庶举留知州张讠永，诏褒之。寻因遣使巡抚西川，令谕旨曰： 得卿在彼，朕无西顾忧也。 
八月，戍寅，雍王元份薨。
癸已，有星孛于紫微。
九月，癸丑，赵德明始遣其都知兵马使白文寿来贡。
癸亥，群臣三表上尊号，不允。
丁卯，令资政殿学士王钦若、知制诰杨亿修历代君臣事迹。钦若请以直秘阁钱惟演等十人同编修，从之。
冬，十月，庚辰，丁谓等上《景德农四敕》五卷，令雕印颁行，民间咸以为便。
乙酉，吏部侍郎、平章事毕士安早朝，至崇政殿庐，疾暴作。帝闻之，亟遣使抚问，还奏疾甚，帝即步出临视，已不能言，诏内侍窦神宝以肩舆送归第而卒。车驾临哭，谓寇准等曰： 士安，善人也，事朕于南府、东宫，以至辅相，饬躬畏谨，有古人之风。遽此沦没，深可悼惜！ 诏赠太傅、中书令，谥文简；录其子孙，中使护丧事，给卤簿葬。士安端方沉雅，有清识，所至以严正称；年耆目眊，读书缮写不辍，尤精意词翰。虽贵，奉养无异平素，未尝植产为子孙计，故天下称其清。
丙戌，遣度支判官周渐为辽主生辰使，职方郎中韩国华为辽太后正旦使，盐铁判官张若谷为辽主正旦使。
癸卯，岁币赍至辽界。自是岁以为常。
十一月，丙辰，享太庙。丁已，合祭天地于圜丘，大赦。
辽命大丞相耶律德昌出宫籍，属于横帐。
癸酉，辽主及太后遣使左金吾卫上将军耶律留宁、左武卫上将军耶律委演等来贺承天节，对于崇德殿。留宁等将见，馆伴使李宗谔，引令式不许佩刀，至上閤门，留宁等欣然解之。帝闻之，曰： 戎人佩刀，是其常礼，不须禁以令式。 即传诏听自便。留宁等感悦，谓宗谔曰： 圣上推心置人腹中，足以示信遐迩也。 
十二月，己卯，召辅臣于龙图阁观契丹礼物及祖宗朝所献者。自后使至，必以绮帛分赐中书、枢密院，果实、脯腊赐近臣、三馆。
辛已，以王钦若为兵部侍郎、资政殿大学士，班在文明殿学士之下，翰林学士承旨之上。帝初见钦若班在翰林学士李宗谔下，怪之，以问左右，左右以故事对。钦若因诉于帝曰： 臣前自翰林学士为参知政事，无罪而罢，其班乃下故官一等，是贬也。 帝悟，即日改焉。资政殿置大学士自此始。钦若善迎人主意，帝望见辄喜，每拜一官，中谢日，辄问曰： 除此官，且可意否？ 其宠遇如此。
甲午，右谏议大夫种放自嵩山来朝，对于龙图阁。
初诏致仕官给半俸。唐制，致仕者非特敕则不给俸，国初循之，至是有此诏。
