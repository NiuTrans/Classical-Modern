起著雍执徐十月，尽玄黓涒滩七月，凡四年有奇。
○度宗端文明武景孝皇帝咸淳四年（蒙古至元五年）
冬，十月，戊寅朔，日有食之。
皇子宪生。
参知政事常挺罢，寻卒。
蒙古以中书、枢密事多壅滞，言者请置督事官各二人。离鸣上言曰： 官得人，自无滞政。臣职在奉宪，愿举察之，毋为员外置人也。 己卯，诏： 中书省、枢密院，凡有事民御史台同奏。 
蒙古立河南等路行中书省，以参知政事阿哩行中书省事。庚辰，以御史中丞阿哩为参知政事。
庚寅，蒙古命从臣录《毛诗》、《论语》、《孟子》。
乙未，蒙古享于太庙。
蒙古中书省言前朝必有《起居注》，故善政嘉谟，不致遣失；诏即以和尔果斯、通呼喇充翰林待制兼起居注。
戊戌，蒙古宫城成。刘秉忠辞领中书省事，许之，为太保如故。
己亥，诏： 四川州县盐酒课再免征三年。 
十一月，癸丑，枢密院言： 南平镇抚使韩宣，筑城于渝、嘉、开、达、常、武诸州县，峡州至江陵，水陆有备。宣尽瘁以死，宜视殁于王事加恩。 诏任其子承节郎。
戊午，皇子锽生。
庚申，襄阳军攻沿山诸寨，为阿珠所败，被杀甚众。
丙寅，福建安抚使汤汉再辞免，乞祠禄，诏别授职。
辛未，以文武官在选，困于部吏，隆寒旅琐可闵，命吏部长、贰、郎官日趣铨注，小有未备，特与放行，违者有刑。自是隆寒盛暑，申严戒饬。
壬申，行义役法。
癸酉，蒙古御史台言： 立台数月，发摘甚多，追理侵欺粮粟近二万石，钱物称是。 诏褒谕之。
蒙古朝仪未立，凡遇称贺，臣庶杂至帐殿前。执法者患其喧扰，不能禁。太常少卿王磐上疏曰： 按旧制，天子宫门不应入而入者，谓入阑入；阑入之罪，由第一门至第三门轻重有差。宜令宣徽院籍两省而下百官姓名，各依班序，听通事舍人传呼赞引，然后进。其越次者，殿中司纠察定罚。不应入而入者，准阑入罪。庶朝廷之礼渐可整肃。 于是议定朝仪。
十二月，戊寅，蒙古以中都、南京、北京州郡大水，免田科。
丙戌，签书枢密院事包恢罢。
辛卯，以夏贵为沿江制置使兼知黄州。
戊戌，以汪立信知潭州兼湖南安抚使。
○度宗端文明武景孝皇帝咸淳五年（蒙古至元六年）
春，正月，丁未，以李庭芝为两淮制置大使兼知扬州。州新遭火，公私萧然。庭芝放民岁盐二百馀万，又凿河四十里入金沙馀庆场，以省车运。始，平山堂瞰扬城，敌至则构望楼其上，张弓弩以射城中。庭芝筑大城包之，募汴南流民二万馀人以实之，号武锐军。修学赈饥，民德之如父母。
甲寅，蒙古刘秉忠、博啰，奉诏命赵秉温、史杠访前代知礼仪者肄习朝仪。秉忠曰： 二人习之，虽知之莫能行也。 诏许用十人。乃访问于金故老乌库哩居贞等，遂偕许衡、徐世隆，稽古典，参时宜，沿情定制而肄习之。秉忠又曰： 无乐以相须，则礼不备。 诏搜访乐工，依律运谱，被诸乐歌。
戊午，蒙古阿珠率众侵复州、德安府、京山等处，掠万人而去。
右丞相叶梦鼎，扼于贾似道，不得行其志，乃引杜衍故事致仕，单车宵遁。癸亥，诏以少保、观文殿大学士判福州，辞不拜。以马廷鸾参知政事。甲戌，以江万里参知政事。
蒙古括诸路兵以益襄阳，遣史天泽与枢密副使呼喇楚往经画之。天泽至，吕文焕遣吏饷以盐、茗。天泽筑长围，起万山，包百丈山，令南、北不相通。又筑岘山、虎头山为一字城，联亘诸堡，为久驻计。
蒙古阿哈玛特专总财赋，以新立宪台，言于蒙古主曰： 庶务责成各路，钱谷付之转运；今绳治之，事何由办？请罢御史台及诸道提刑司。 廉希宪曰： 立台察，古制也。内则弹劾奸邪，外则察视非常，访求民瘼；裨益国政，无大于此者。如阿哈玛特所言，必使上下专恣，贪暴公行，事岂可集耶？ 阿哈玛特语塞，乃止。
二月，己丑，蒙古颁行新字，诏曰： 国家创业朔方，制用文字，皆取汉楷及辉和尔字以达本朝之言。考诸辽、金及遐方诸国，例合有字。今文治寝兴，字书尚缺，特命国师帕克斯巴创蒙古新字，颁行诸路，译写一切文字，期于顺言达事而已。 更号帕克斯巴为 大宝法王 。其字凡千馀，大要以谐声为宗。寻诏诸路蒙古字学各置教授。
三月，丙午，蒙古阿珠自白河率兵围樊城，遂筑堡鹿门山。
己未，诏浙西六郡公田设官督租有差。
辛酉，京湖都统制张世杰，将兵拒蒙古围樊之军，战于赤滩浦，败绩。时群臣多言高达可援襄阳者，御史李旺入言于贾似道，似道曰： 吾用达，如吕氏何？ 旺出，叹曰： 吕氏安，则赵氏危矣。 吕文焕闻达且至，亦不乐，以语其客，客曰： 易耳。今朝廷以襄急，故遣达；吾以捷闻，则达必不成遣矣。 会获哨骑数人，文焕即以大捷奏，然朝廷实未尝急于援襄也。
戊辰，以江万里为左丞相，马廷鸾为右丞相。廷鸾每见文法太密，功赏稽迟，将校不出死力于边阃，升辟稍越拘挛。贾似道颇疑异己，黥堂吏以泄其愤。
己巳，以马光祖知枢密院事。
夏，四月，辛巳，蒙古制玉玺大小十纽。
高邮夏世贤，七世义居，癸巳，诏署其门。
甲午，蒙古遣使祀岳、渎。
五月，己酉，知枢密院事马光祖罢，提举洞霄宫。
乙卯，少保、观文殿大学士、醴泉观使程元凤卒。元凤之在政府也，一仕者求迁，元凤谢之。其人累请，不许，乃以先世为言。 元凤曰： 先公畴昔相荐者，以元凤恬退故也。今子所求躐次，岂先大夫意哉？矧以国家官爵报私恩，元凤所不敢。 有尝遭元凤论列者，后见其可用，更荐拔之，曰： 前日之弹劾，成其才也；今日之擢用，尽其才也。 帝闻讣，震悼，赠少师，谥文清。
蒙古洧川县达噜噶齐贪暴，盛夏役民捕蝗，禁不得饮水。民不胜忿，击之而毙。有司当以大逆，置极刑者七人，连坐者五十馀人。开封判官袁裕曰： 达噜噶齐自犯众怒而死，安可悉归罪于民？ 议诛首恶一人，馀各杖之有差。部使者录囚至县，疑其太宽，裕辨之益力，遂陈其事于中书，刑曹竟从裕议。
六月，庚辰，皇子昰生。
高丽国王禃遣其世子愖朝于蒙古。
秋，七月，辛酉，蒙古制太常寺祭服。
癸酉，蒙古立国子学。降诏，谕宋官民以不欲用兵之意。
蒙古主命诸路决滞狱，释轻罪。
沿江制置副使夏贵袭蒙古阿珠于新郢，败绩。初，贵率众援襄、樊，乘春水涨，轻兵部粮至襄阳城下，惧蒙古军掩袭，与吕文焕交语而还。及秋，大霖雨，汉水溢，贵分遣舟师出没东岸林谷间。阿珠谓诸将曰： 此虚行，不可与战，宜整舟师以备新城。 明日。贵果趣新城，至虎尾州，为蒙古万户解汝楫等舟师所败，士卒溺汉水死者甚众，战舰五十艘皆没。范文虎以舟师援贵，至灌子滩，亦为蒙古所败，文虎以轻舟遁。
八月，丙申，蒙古诏： 诸路劝课农桑，命中书省采农桑事，列为条目，仍令提刑按察司与州县官相风土之所宜，讲究可否，别颁行之。 
九月，丙寅，明堂礼成，加上皇太后尊号曰寿和圣福。
辛未，蒙古以呼喇楚、史天泽并平章政事，阿哩为中书右丞、行河南等路中书省事，赛喜谔德齐行陕西五路、西蜀、四川中书省事。
蒙古主归自上都。
高丽权臣林衍废其主禃而立禃弟安庆公淐。八月，己卯，蒙古遣使往其国详问，条具以闻。
冬，十月，蒙古刘秉忠等奏朝仪已定，请备执礼员；诏丞相安图择蒙古宿卫士可习容止者百馀人肄之。己卯，定朝仪服色。
蒙古鄂尔多布哈、李谔还自高丽，以其臣金方庆至，奉权国王淐表，诉国王王禃遘疾，令弟淐权国事。丁亥，诏遣兵部侍郎赫迪、淄莱总管判官徐世雄召禃、淐及林衍俱赴阙，命国王特默格以兵压其境，赵璧行中书省于东京。仍降诏谕高丽国军民。
十一月，癸卯，高丽都统领崔坦等，以林衍作乱，挈西京五十馀城附于蒙古。丁未，发兵往定。高丽国王禃遣其臣朴烋从赫迪入朝，表称受诏已复位，寻当入觐。乃命止诛林衍，馀无所问。
庚午，蒙古敕： 诸路鳏寡废疾之人，月给米二斗。 
先是蒙古主以安南入贡不时，以同签土番经略使张庭珍为朝列大夫、安南国达噜噶齐，由吐蕃、大理至安南。世子光昺立受诏，庭珍责之曰： 皇帝不欲以汝土地为郡县，而听汝称籓，遣使喻旨，德至厚也。王犹与宋为脣齿，妄自尊大！今百万之师围襄阳，拔在旦夕，席卷渡江，则宋亡矣，王将何恃？且云南之兵，不两月可至汝境，覆汝宗祀有不难者，其审谋之！ 光昺惶恐，下拜受诏。既而语庭珍曰： 天子怜我，而使者多无礼。汝官朝列，我王也，相与抗礼，古有之乎？ 庭珍曰： 有之。王人虽微，序于诸侯之上。 光昺曰： 汝过益州，见云南王，拜否？ 庭珍曰： 云南王，天子之子；汝蛮夷小邦，特假以王号，岂得比云南王？况天子命我为安南之长，位居汝上耶？ 光昺曰： 大国何索我犀象？ 庭珍曰： 贡献方物，籓臣职也。 光昺无以对，益惭愤，使卫兵露刃环立以恐庭珍，庭珍解所佩刀，坦卧室中，曰： 听汝所为。 光昺及其臣皆服。至是遣使随庭珍入贡。
蒙古筑新城于汉水西。
十二月，癸酉，少师、卫国公吕文德卒。文德以许蒙古置榷场为恨，每曰： 误国家者我也！ 因疽发背，致仕。卒，谥武忠。贾似道以其婿范文虎为殿前副都指挥使，总禁兵。
是岁，蒙古益都、淄、莱大水，河南、河北、山东诸郡蝗，恩州、曹州、开元、东昌、大名、东平、济南、高唐、固安饥，赈之。
○度宗端文明武景孝皇帝咸淳六年（蒙古至元七年）
春，正月，壬寅，以李庭芝为京湖制置大使，督师援襄、樊。时夏贵、范文虎相继大败，闻庭芝至，文虎遗书贾似道曰： 吾将兵数万入襄阳，一战可平，但愿无使听命于京阃，事成则功归于恩相矣。 似道即命文虎为福州观察使，其兵从中制之。庭芝屡约进兵，文虎但与妓妾、嬖幸击鞠饮宴，以取旨未至为辞。
初，蒙古主命刘秉忠、张文谦、许衡定官制，衡考古今分并统属之序，去其权摄、增置、冗长、侧置者，凡省、部、院、台、郡、县与夫后妃、储籓、百司所联属统，制定为图，至是奏上之。使集公卿，杂议中书、院、台行移之体，衡曰： 中书佐天子总国政，院、台宜具呈。 时商挺在枢密，高鸣在台，皆定为咨禀，因大言以动衡曰： 台、院皆宗亲大臣，若一忤，祸不可测。 衡曰： 吾论国制耳，何与于人！ 遂以其言质于蒙古主前，蒙古主曰： 衡言是也。 
丙午，蒙古左丞相耶律铸、右丞相廉希宪并罢。时有诏释大都囚，西域人伊赞玛鼎，为怨家所诉，系狱，亦被原免；蒙古主自开平还，怨家复诉之。时希宪在告，实不预其事，乃取堂判补署之曰： 天威不测，岂可幸其独不署以苟免耶？ 希宪入见，以诏书为言，蒙古主曰： 诏释囚耳，岂有诏释伊赞玛鼎耶？ 对曰： 不释伊赞玛鼎，臣等亦未闻此诏。 蒙古主怒曰： 汝等号称读书，临事乃尔，宜得何罪？ 对曰： 臣等忝为宰相，有罪当罢退。 蒙古主曰： 但从汝言。 即与铸同罢。
蒙古立尚书省，罢制国用使司，以平章政事呼图达尔为中书左丞相，国子祭酒许衡为中书左丞，制国用使阿哈玛特平章尚书省事。
阿哈玛特多智巧，以功利自负。蒙古主急于富国，试以事，颇有成绩，又见其与史天泽争辨，屡有以诎之。由是奇其才，授以政柄，言无不从，专愎益甚。尚书省既立，诏： 凡铨选各官，吏部定拟资品呈尚书，尚书咨中书，中书闻奏。 阿哈玛特擢用私人，不由部拟，不咨中书。安图以为言，蒙古主令问阿哈玛特，阿哈玛特言： 事无大小，皆委之臣，所用之人，臣宜自择。 安图因请 自今惟重刑及迁上路总管始属之臣，馀并付阿哈玛特。 蒙古主从之。阿哈玛特遂请重定条画，下诸路，括户口，增太原盐课，以千锭为常额。
庚戌，以高达为湖北安抚使、知鄂州，孙虎臣起复淮东安抚副使、知淮安州。贾似道迫于人言，故起用达；达怀宿憾，不为似道用。
甲寅，高丽国王禃遣使诣蒙古言： 臣已复位，今从七百人入觐。 诏令从四百人来，馀留之西京。诏改西京曰东宁府，画慈悲岭为界，以莽赉扣为安抚高丽使，率兵戍其西境。
辛西，颁《成天历》。
丙寅，以广东经略安抚使陈宗礼签书枢密院事，吏部尚书赵顺孙同签书枢密院事。
故事，宫中饮宴，名曰排当。理宗朝，排当之礼，多内侍自为之，遇有排当，则必有私事密启；帝即位，益盛，至出内帑为之。宗礼尝上疏言： 内侍用心，非借排当以侵羡馀，则假秋筵以奉殷勤，不知费几州汗血之劳，而供一夕笙歌之乐。请禁绝之。 不报。
丁卯，帝制《字民》、《牧民》二训，以戒百官。
戊辰，左丞相江万里罢。万里以襄、樊为优，屡请益师往救，贾似道不答，万里遂力求去，出知福州。时王应麟起为起居郎兼权吏部侍郎，上言曰： 国家所恃者大江，襄、樊其喉舌，议不容缓。朝廷方从容如常时，事几一失，岂能自安？ 贾似道谋复逐之，会应麟以忧去。
二月，辛未朔，蒙古前中书右丞相巴延为枢密副使。
甲戌，蒙古筑昭应宫于高梁河。
丙子，蒙古主御行宫，观刘秉忠、博啰、许衡及太常卿徐世隆所起朝仪，大悦，举酒赐之。
丁丑，蒙古以岁饥，罢修筑宫城役夫。
壬辰，蒙古立司农司，以参知政事张文谦为卿，设四道巡行劝农司。文谦请开籍田，行祭先农、先蚕等礼。阿哈玛特议拘民间铁，官铸农器，高其价以配民，创立行户部于东平、大名以造钞，及诸路转运使干政害民；文谦悉极论罢之。
乙未，襄阳出步骑万馀人，兵船百馀艘，攻蒙古万山堡，为万户张弘范等所败。
高丽国王禃朝于蒙古。蒙古令国王特默裕举军入高丽旧京，以托克托多勒、焦天翼为其国达噜噶齐，护送禃归国。仍下诏： 林衍废立，罪不可赦；安庆公淐，本非得已，在所宽宥。有能执送衍者，虽其党，亦必重增官秩。 
三月，庚子朔，日有食之。
蒙古改诸路行中书省为行尚书省。
癸丑，诏曰： 吏以廉称，自古有之。今绝不闻，岂不自章显而壅于上闻欤？其令侍从、卿监、郎官各举廉吏，将显擢焉。 
甲寅，蒙古主如上都。
戊午，蒙古阿珠与刘整上言： 围守襄阳，必当以教水军、造战舰为先务。 诏许之。于是造战舰五千艘，日练水军七万人，虽雨不能出，亦画地为船而习之。
蒙古平章尚书省事阿哈玛特，势倾中外，一时大臣多阿附之。中书左丞许衡，每与之议，必正言不少让。已而其子呼逊有同签枢密之命，衡独执奏曰： 国家事权，兵、民、财三者而已。今其父典民与财，子又典兵，不可。 蒙古主曰： 卿虑其反耶？ 衡对曰： 彼虽不反，此反道也。 帝以语阿哈玛特，阿哈玛特由是怨衡，欲以事中之。衡屡入辞免，蒙古主不许。
四川制置司遣将修合州城，蒙古立武胜军以拒之。总帅汪惟正，临嘉陵江作栅，扼其水道，夜悬灯栅间，编竹为笼，中置火炬，顺地势转走，照百步外，以防不虞。南师知有备，不敢逼。
廉希宪既罢，蒙古主念之，尝问侍臣： 希宪居家何为？ 侍臣以读书对。蒙古主曰： 读书固朕所教，然读之而不肯用，多读何为？ 意责其罢政而不复求进也。阿哈玛特因谗之曰： 希宪日与妻怒宴乐尔。 蒙古主变色曰： 希宪清贫，何从宴饮！ 阿哈玛特惭而退。希宪有疾，医言须用沙糖，家人求于外，阿哈玛特与之二斤，希宪却之曰： 使此物果能活人，吾终不受奸人所与求活也。 蒙古主闻而遣赐之。
夏，四月，戊寅，以文天祥兼崇政殿说书、真学士院，寻罢。
贾似道以去要君，命学士降诏。天祥当制，语皆讽似道。时内制，相承必先呈稿于宰相，天祥独不循此例。似道见制，意不满，讽别院改作，天祥援杨亿故事，亟求解职，迁秘书监，似道又使台官张志立劾罢之。天祥数被斥，乃援钱若水例致仕，时年三十七。
壬午，蒙古檀州陨黑霜二夕。
己丑，蒙古高丽行省奏言： 高丽林衍死，其子惟茂擅袭令公位，为尚书宋宗礼所杀。岛中民皆出降，已还之旧京。衍党裴仲孙等复集馀众，立王禃庶族承化侯为王，窜入珍岛。 
五月，辛丑，以吴革为沿江制置宣抚使。
癸卯，四川制置司遣都统牛宣，与蒙古陕西签省伊苏岱尔、严忠范等战于嘉定、重庆、钓鱼山、马湖江，皆败，宣为蒙古所获，遂破三寨。
丁未，蒙古以同知枢密院事哈达为平章政事。
丙辰，蒙古尚书省言： 诸王遣使取索诸物及铺马等事，请自今并以文移，毋得口传教令。 从之。
蒙古改宣徽院为光禄司，仍以乌珍充使。
六月，庚午，诏： 《太极图说》、《西铭》、《易传序》、《春秋传序》，天下士子宜肄其文。 
庚辰，皇子宪薨。
丙申，蒙古立籍田于大都之东南郊，从张文谦之言也。
蒙古禁民擅入宋境剽掠。
秋，七月，复开州，更铸印给之。
蒙古都元帅伊苏岱尔侵光州。
八月，戊辰朔，蒙古筑环城以逼襄阳。
壬辰，诏： 郡县行推排法，虚加寡弱户租，害民为甚。其令各路监司询访，亟除其弊。 
诏贾似道入朝不拜。每朝退，帝必起避席，目送之出殿庭始坐。癸巳，诏十日一朝。
时蒙古攻围襄、樊甚急，似道日坐葛岭，起楼阁亭榭，作半闲堂，延羽流，塑己像其中，取宫人叶氏及倡尼有美色者为妾，日肆淫乐，与故博徒纵博，人无敢窥其第者。有妾兄来，立府门若将入状，似道见之，缚投火中。尝与群妾据地斗蟋蟀，所押客戏之曰： 此军国重事耶？ 酷嗜宝玩，建多宝阁，一日一登玩。闻余玠有玉带，已殉葬，发冢取之。人有物，求不与，辄得罪。自是或累月不朝，虽朝享景灵宫亦不从驾。有言边事者，辄加贬斥。一日，帝问曰： 襄阳围已三年，奈何？ 似道对曰： 北兵已退，陛下何从得此言？ 帝曰： 适有女嫔言之。 似道诘其人，诬以它事，赐死。由是边事虽日急，无敢言者。
兰溪处士金履祥，以襄、樊之师日急，进 牵制捣虚 之策，请以重兵由海道直趋燕蓟，则襄、樊之师不攻而自解，闻者以为迂阔。然履祥所叙海舶经由之郡县，以及巨洋、别坞，难易远近，后验之无或爽者。
九月，庚戌，以黄万石为沿海制置使。
冬，十月，丁丑，诏： 范文虎总统殿前司两淮诸军，往襄、樊备御，赐犒师钱一百五十万。 
台州大水；己卯，诏发仓米赈之。
甲申，以陈宗礼、赵顺孙兼权参知政事。
乙酉，蒙古享于太庙。
己丑，蒙古主归自上都，议立三省。侍御史高鸣上封事曰： 臣闻三省设自近古，其法，由中书出，改移门下。议不合，则有驳正或封还诏书；议合，则还移中书。中书移尚书，尚书乃下六部、郡国。方今天下大于古而事益繁，取决一省，犹曰有壅，况三省乎？且多置官者，求免失政也。但使贤俊萃于一堂，速署参决，自免失政，岂必别官异坐而后无失政乎？故曰政贵得人不贵多，不如一省便。 蒙古主深然之。
闰月，己酉，以安吉州水，免公田租。
十一月，丁丑，以嘉兴、华亭两县水，免公田、民田租。
陈宗礼疏言： 国所以立曰天命、人心，因其警而加敬畏，天命未有不可回也；因其未坠而加绥定，人心未尝不可回也。 
庚辰，诏犒赏襄、郢屯戍将士。
癸未，蒙古命西夏管民官禁僧徒冒据民田。
壬辰，蒙古申明劝课农桑赏罚之法。
乙未，陈宗礼罢，寻卒。
十二月，丙申朔，蒙古改司农司为大司农司，添设巡行劝农使、副各四员，以御史中丞博啰兼大司农卿。安图言博啰以台臣兼领，前无此例，蒙古主曰： 司农非细事，朕深喻此，故令博啰总之。 寻以都水监隶大司农司。
蒙古以赵良弼为秘书监、充国信使，使日本。
丁未，金齿、骠国二部酋长内附于蒙古。
蒙古以董文炳为山东路统军副使，治沂州。沂与宋接壤，镇兵仰内郡饷运。有诏和籴本部，文炳命收州县所移文。众惧违诏旨，文炳曰： 第止之。 乃遣使入奏，略曰： 敌人接壤，知吾虚实，一不可；边民供顿甚劳，重苦此役，二不可；困吾民以惧来者，三不可。 蒙古主大悟，罢之。
蒙古张弘范言于史天泽曰： 今规取襄阳，周于围而缓于攻者，计待其自毙也。然夏贵乘江涨送衣粮入城，我无御之者。而江陵、归、峡行旅休卒，道出襄阳者相继，宁有自毙之时乎？若筑万山以断其西，立栅灌子滩以绝其东，则速毙之道也。 天泽从之，遂城万山，徙弘范于鹿门。自是襄、樊道绝，粮援不继。
是岁，蒙古以应昌府及山东、淄、莱路饥，赈之。南京、河南两路旱，减其赋。
○度宗端文明武景孝皇帝咸淳七年（元至元八年）
春，正月，乙丑朔，封皇子昰为建国公。
召汤汉、洪天赐，不至。
诏戒贪吏。
己卯，蒙古以同签河南行省事阿尔哈雅参知尚书省事。丙戌，蒙古高丽安抚阿哈等略地珍岛，与林衍馀党遇，多所亡失。中书省臣言，谍知珍岛馀粮将竭，宜乘弱攻之；诏不许，令巡视险要，常为之备。
壬辰，蒙古敕： 诸鳏寡孤独疾病不能自荐者，官给庐舍、薪米。 
二月，丁酉，蒙古发中都、真定、顺天、河间、平、滦民二万八千馀人筑宫城。
己亥，蒙古罢诸路转运司入总管府，移陕蜀行中书省于兴元。
癸卯，蒙古以东京行省事赵璧为中书右丞。
蒙古四川行省伊苏岱尔言： 比因饥馑，盗贼滋多。若不显戮一二，无以示惩。 敕中书详议。安图奏曰： 强窃盗贼，一皆处死，恐非所宜。罪至死者，宜仍旧待报。 从之。
甲辰，蒙古命呼图达尔持诏招谕高丽林衍馀党裴仲孙。
乙巳，蒙古大理等处宣慰都元帅保赫鼎、王傅库库岱等，谋毒杀皇子云南王呼格齐，事觉，并伏诛。
辛酉，蒙古敕： 凡讼而自匿及诬告人罪者，以其罪罪之。 
三月，乙丑，蒙古增置河东、山西道按察司，改河东、陕西道为陕西、四川道，山北东、西道为山北、辽东道。
甲申，蒙古主如上都。
蒙古中书左丞许衡上疏论阿哈玛特专权、罔上、蠹政、害民诸事，不报，因以老病请解机务。蒙古主不许，且命举自代者。衡奏曰： 用人，天子之大柄也。臣下泛论其贤否则可，若授之以位，则当断自宸衷，不可使臣下有市恩之渐。 乙酉，拜衡集贤大学士兼国子祭酒，即燕京南城旧枢密院设学。衡闻命，喜曰； 此吾事也。 因请征其弟子王梓、耶律有尚、姚燧等十二人为斋长。时所选弟子皆幼稚，衡待之如成人，爱之如子，出入进退，其严如君臣。其为教，因觉以明善，因善以开蔽，相其动息以为张弛。课诵少暇，即习礼，或习书算，少者则令习拜跪、揖让、进退、应对。或射，或投壶，负者罚读书若干遍。久之，诸生人人自以为得师。
蒙古侍讲学士图克坦公履欲奏行科举，知蒙古主于释氏重教而轻禅，乃言懦亦有之；科举类教，道学类禅。蒙古主怒，召姚枢、许衡与宰臣廷辨。董文忠自外入，蒙古主曰： 汝日诵《四书》，亦道学者。 文忠对曰： 陛下每言士不治经讲孔、孟之道而为诗赋，何关修身，何益治国！由是海内之士，稍知从事实学。臣今所诵皆孔、孟之言，焉知所谓道学！而俗儒守亡国馀习，欲行其说，故以是上惑圣听。恐非陛下教人修身治国之本也。 事遂止。
是月，以和州、吉州、无为、镇巢、安庆诸州、平江府饥，赈之。
夏，四月，壬寅，蒙古经略司实都言： 高丽逆党裴仲孙，稽留使命，负固不服，请与浩尔齐、王国昌分道进讨。 蒙古主从之，命高丽签军征珍岛。
戊午，范文虎与蒙古阿珠等战于湍滩，军败，统制硃胜等百馀人为蒙古所获。
五月，乙丑，蒙古以东道兵围守襄阳，命赛音谔德齐、郑鼎率诸将水陆并进，以趣嘉定；汪良臣、彭天祥出重庆，扎拉布哈出泸州，立吉思出汝州，以牵制之。所至顺流纵筏，断浮桥，获将卒、战舰甚众。
辛未，蒙古分大理国三十七部为三路，以大理八部蛮新附，降诏抚谕。
壬申，蒙古造内外仪仗。
己卯，蒙古以史天泽平章军国重事。
蒙古实都言： 珍岛贼徒败散，馀党窜入耽罗。 
乙酉，赐礼部进士张镇孙以下五百二人及第、出身。
六月，甲午，蒙古敕枢密院： 凡军事径奏，不必经由尚书省；其干钱粮者议之。 
丙申，以诸暨大雨、暴风，发米赈被水之家。
癸卯，范文虎将卫卒及两淮舟师十万进至鹿门。时汉水溢，阿珠夹汉东、西为阵，别令一军趣会丹滩，击其前锋。诸将顺流鼓噪，文虎军逆战，不利，弃旗鼓，乘夜遁去。蒙古俘其军，获战船、甲仗不可胜计。
是月，淮东制置使印应雷城五河口，命镇江转米十万石贮新城，赐名安淮军。蒙古统军司库春、董文炳来争，不能得。
秋，七月，壬戌朔，蒙古设回回司天台官属。
壬午，四川制置使硃禩孙言： 五月以来，江水凡三泛溢，自嘉而渝，漂荡城壁，楼橹圮坏。又，嘉定地震者再，被灾害为甚。乞赐黜罢，上答天谴。 诏不允。
乙酉，襄阳遣将来兴国攻蒙古百丈山营，为阿珠所败，追至湍滩，杀伤二千馀人。
八月，壬辰朔，日有食之。
壬子，蒙古主归自上都。
蒙古迁成都统军司于眉州。
己未，蒙古圣诞节，初立内外仪仗及云和署乐位。
蒙古东川统军司攻铜钹寨，守寨官李庆降。蒙古以庆知梁山军事。
九月，甲戌，蒙古太庙柱坏，御史劾都水刘晸监造不敬，晸以忧卒。张易请先期告庙，然后完葺；从之。
乙亥，以汤汉、洪天锡屡辞召命，并权华文阁学士，仍予祠禄。
壬午，统制范广攻胶州，为蒙古千户蒋德所败，广被擒。
癸未，蒙古主以四川民力困敝，诏免茶、盐等课，以军民田租给军食。仍敕有司： 有言茶、盐之利者，以违制论。 
己丑，皇子生。
冬，十月，癸巳，蒙古大司农司言高唐州达噜噶齐呼图纳、州尹张庭瑞、同知陈思济劝课有效，陕县尹王仔怠于劝课，宜加黜陟以示劝惩；从之。
丙申，嗣秀王与泽卒，追封临海郡王。
丁酉，蒙古享于太庙。
十一月，壬戌，蒙古罢诸路交钞都提举司。
己巳，汤汉以端明殿学士致仕。
乙亥，蒙古建国号曰大元，取《易》 大哉乾元 之义，从太保刘秉忠请也。
丙戌，元置四川行省于成都。
元万安阁成。
十二月，辛卯朔，元宣徽院请以阑遗户淘金，元主曰： 姑止，毋重劳吾民也。 
辛亥，初置士籍。
贾似道欲制东南士心，乃令御史陈伯大请籍士人，开具乡里、姓名、年甲、三代、妻室，令乡邻结勘，于科举条制无碍，方许纳卷。又严后省覆试法，比校中省元卷字迹稍异者，黜之。覆试之日，露索怀挟。有李钫孙者，少时戏雕股间，索者视之，骇曰： 此文身者！ 事闻，被黜。时边事危急，束手无策，而以科举累士人，其谬至此。
初，陈仲微为江西提刑，忤似道，罢去，至是起知惠州，迁太府寺丞，轮对，言： 禄饵可以钓天下之中才，而不可以啖尝天下之豪杰；名航可以载天下之猥士，而不可以陆沉天下之英雄。 似道怒，又讽言者论罢其官。
○度宗端文明武景孝皇帝咸淳八年（元至元九年）
春，正月，庚申，诏曰： 朕惟崇俭必自宫禁始，自今宫禁敢以珠翠、销金为首饰服用，必罚无赦。臣庶之家，咸宜体恤工匠，犯者亦如景祐制，必从重典。 
又诏曰： 有虞之世，三载考绩，三考黜陟幽明。汉之为吏者长子孙，则其遗意也。比年吏习偷薄，人怀一切，计日待迁，事未克究，又望而之它。吏胥狎玩，窃弄官政，吾民莫敕焉！继自今，内之郎曹，外之牧守以上，更不数易。其有治状昭著，自宜大擢。 时有识者皆以襄、樊为忧，而诏书徒托空言，泄泄如平时。
甲子，元井尚书省入中书省，平章尚书阿哈玛特、张易并为中书平章政事，参知尚书省事张惠为中书左丞，参知尚书省事李尧咨、敏珠尔丹并为参知中书政事。罢给事中、中书舍人、检正等官，仍设左右司。省六部为四，改称中书。
辛未，皇子昺生。
庚辰，元改北京、中兴、四川、河南四路行尚书省为行中书省，京兆复立行省。
壬午，元改山东东路都元帅府统军司为行枢密院，以伊苏尔岱、库春并为副使。
己丑，端明殿学士、致仕汤汉卒，谥文清。
二月，庚寅朔，元奉使日本赵良弼，遣书状官张鐸同日本二十六人，至中都求见。
壬辰，元改中都为大都。
癸巳，故左丞相谢方叔卒。方叔相业，无过人者，晚困于权臣，至以玩好、丹剂寿其君，为时论所鄙。
前知台州赵子寅，死无所归，诏： 特赠直秘阁，给没官宅一区、田三百亩，养其遗孤，以旌廉吏。 
甲元，元命阿珠典蒙古军，刘整、阿尔哈雅典汉军。
庚子，元建中书省署于大都。
戊申，元始祭先农，如祭社之仪。
元诏诸路开浚水利。
元主如上都。
三月，乙丑，元主谕中书省，日本使人速议遣还。安图言： 赵良弼请移金州戍兵，勿使日本妄生疑惧。臣等以为金州戍兵，彼国所知，若复移戍，恐非所宜。但开谕来使，此戍乃为耽罗暂设，尔等不须疑畏也。 元主称善。
甲戌，元阿珠、刘整、阿尔哈雅破樊城外郛，守将坚闭内城，阿珠等增筑重围以困之。
元赈济南路饥。
夏，四月，戊子，利路安抚张珏创筑宜胜山城。
元库春侵涟州，破射龙沟、五港口、盐场、白头、河城堡。
甲寅，元赈大都路饥。
五月，辛巳，元敕修筑都城，凡费悉从官给。
乙酉，元宫城初建东、西华、左、右掖门。
襄阳被围五年，援兵不至，吕文焕竭力拒之。城中稍有积粟，乏盐、薪、布帛。张汉英守樊城，募善泅者，置蜡书于髻，藏积草下浮水而出，谓 鹿门既筑，势须自荆、郢援救。 至隘口，元守卒见积草多，钩为薪，泅者被获，郢、邓之路亦绝。
至是诏京湖制置使李庭芝移屯郢州，将帅悉驻新郢及均州、河口以守要津。庭芝闯知襄阳西北一水曰清泥，源于均、房，即其地造轻舟百艘，每三舟联为一舫，中一舟装载，左右舟则虚其底而掩覆之；出重赏，募死士，得襄、郢、山西民兵之骁悍善战者三千人；求得民兵部辖张顺、张贵俱智勇，素为诸将所服，俾为都统，号贵曰 矮张 ，顺曰 竹园张 。出令曰： 此行有死而已，汝辈或非本心，宜亟去，毋败吾事。 人人感奋。汉水方生，溯流发舟。稍进团山下，又进高头港口，结方阵，各船置火枪、火砲、炽炭、巨斧、劲弓，夜漏下三刻，起碇行，以红灯为号，贵率先，顺殿之，乘风破浪，径犯重围。至磨洪滩，元舟师蔽水，无隙可入，顺等乘锐断铁絙，攒杙数百，转战百二十里，元兵皆披靡。黎明，抵襄阳。城中久绝援，闻顺等至，踊跃过望，勇气百倍。及收军，独失顺。越数日，有浮尸逆流而上，被甲胄，执弓矢，直抵浮梁。视之，顺也，身中四枪六箭，怒气勃勃如生。诸军惊以为神，结冢敛埋之。
六月，甲午，高丽告饥，元命转东京米以赈之。
丙申，徙皮龙荣于衡州。龙荣，旧宫僚也，知贾似道忌之，家居杜门，不预人事。一日，帝偶问龙荣安在，似道恐其召用，阴讽湖南提刑李雷应诬劾以事，徙衡州居住。龙荣恐不为雷应所容，未至，饮药卒。龙荣少有智略，性伉直，故卒为似道所摈死。
丁酉，以吏部尚书章鉴同签书枢密院事。
发钱十万缗，命京湖制置司籴米百万石，转输襄阳积贮。
乙巳，以家铉翁兼权知绍兴府、浙东安抚提举司事，以唐震为浙西提点刑狱。铉翁，眉州人；震，馀姚人也。
辛亥，台臣言江西推排田结局已久，旧设都官团长等虚名尚在，占Ｂ１３８常役，为害无穷；又言广东运司银场病民；诏俱罢之。
高丽国王禃请元讨耽罗馀寇。
秋，七月，丁巳朔，元河南省臣言： 往岁徙民实边屯耕，以贫苦悉散还家。今唐、邓、察、息、徐、邳之民，爱其田庐，仍守故屯，愿以丝银准折输粮，而内地州县转粟饷军者，反厌苦之。臣议今岁沿边州郡，验其户数，俾折钞就沿边和籴，庶几交便。 从之。
壬午，元和尔果斯言蒙古字设国子学，而汉官子弟未有学者，及官府文移犹有辉和尔字。诏： 自今凡诏令并以蒙古字行，仍遣百官子弟入学。 
元董文炳迁枢密院判官，行院事于淮西，筑正阳两城，夹淮相望，以缀襄阳。
元大司农司以安肃州被徐水之害，议夺大故道，决使东入清苑。然地势不便，徒使害及清苑而故道必不可夺，清苑县尹耶律伯坚陈其形势，图其利害，要大司农司官及郡守行视可否，事遂得已。清苑西有塘水，溉民田甚广，势家据以为硙，民以失利诉，伯坚命毁硙；决其水而注之田，许以溉田之馀月乃得堰水置硙；仍以事闻于省部，著为定制。
