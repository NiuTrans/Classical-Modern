起屠维赤奋若正月，尽上章摄提格七月，凡一年有奇。
○孝宗绍统同道冠德昭功哲文神武明圣成孝皇帝乾道五年（金大定九年）
春，正月，辛酉，金主与宣徽使敬嗣晖、秘书监伊喇子敬论古今事，因曰： 亡辽日屠食羊三百，岂能尽用，徒伤生耳！朕虽处至尊，每当食，辄思贫民饥馁，犹在己也。彼身为恶而口祈福，何益之有！如海陵以张仲轲为谏议大夫，何以得闻忠言！朕与大臣论议一事，非正不言，卿等不以正对，岂人臣之道哉！ 
庚午，金诏： 诸州县和籴，毋得抑配百姓。 
甲戌，新知无为军徐子实陈屯田利害，帝以其言可采，遂除大理正，措置两淮屯田官。
是月，金命都水监梁肃往视决河。
河南统军使宗叙上言： 大河所以决溢者，以河道积於，不能受水故也。今曹、单虽被其害，而两州本以水利为主，所害农田无几。今欲河复故道，不惟大费工役，卒难成功；纵能塞之，佗日霖潦，亦将溃决，则山东河患，又非曹、单比也。况沿河数州之地，骤兴大役，人心动摇，恐宋人乘间构为边患。 
肃亦言： 新河水六分，旧河水四分。今若障塞新河，则二水复合为一，如遇猛涨，南决则害于南京，北决则山东、河北皆被其害，不若于李固南筑堤，使两河分流，以杀水势。 金主从之。
二月，乙未，命楚州兵马钤辖羊滋专一措置沿海盗贼。
先是海州人时旺，聚众数千来请命。旺寻为金人所获，其徒渡淮而南者甚众，故命滋弹压之。
戊戌，赠张浚太师，谥忠献。
庚子，金以中都等路水，免税；又以曹、单二州被水尤甚，给复一年。
壬寅，以给事中梁克家签书枢密院事。
甲辰，以王炎参知政事。
辛亥，中书舍人汪涓言： 中书舍人于制敕有误，许其论奏，而给事中又所以驳正中书违失，各尽所见，同归于是。近年以来，间有驳正，或中书舍人、给事中列衔同奏，是中书、门下混而为一，非神宗官制所以明职分，正纪纲，防阙失之意。 壬子，诏： 自今诏令未经两省书读者，毋辄行；给、舍驳正，毋连衔同奏。 
甲寅，金诏： 女直人与诸色人公事相关，止就女直理问。 
三月，丁巳朔，诏趣修庐、和二州城。
丁卯，金命御史中丞伊喇道廉问山东、河南。
尚书省议网捕走兽抵徒罪，石琚曰： 以禽兽之故而抵民以徒，是重禽兽而轻民命，恐非陛下意？ 金主曰： 然。自今有犯，可杖而释之。 
辛未，金禁民间称言 销金 ，条理内旧有者，改作 明金 字。
乙亥，召四川宣抚使虞允文还，陈俊卿荐其才堪将相故也；以王炎代为宣抚使，仍参知政事。
丙子，赐礼部进士郑侨等三百九十二人及第、出身。
辛巳，金以大名路诸明安、民户艰食，遣使发仓廪，减价粜之。
壬午，赐洛阳郭雍号冲晦处士，以湖北帅张孝祥荐其贤，召而不至也。
淮西副总管王公述讲对，帝曰： 到任应有事，与郭振同深议。淮旬义兵，可依时教阅，不可久劳，有妨种耕。如修城竣工，可同往逐州军按阅厢、禁军，或见淮旬有兴利事，即以闻。 
癸未，臣僚言： 国家置武学养士，皆月书、季考以作成之；而武臣登第，止许参选，入监当钱穀之任。铨部积压猥多，差遣艰得，后虽许通注沿边亲民巡尉，往往皆远恶去处，多不愿受。是故武臣及第之后，所用非所养，甚非朝廷教育作成之意。请将前后武举及第之人，其间有兵机练达，武艺绝伦，可为将佐者，许侍从荐举，即赐召对，量材擢用，或令注授屯驻诸军机幕干办，参赞军谋，庶几有以激劝。 诏令监司、帅臣、管军、侍从已上荐举。
夏，四月，己丑，金主谓宰臣曰： 朕观在位之臣，初入仕时，竞求声誉以取爵位，亦既显达，即徇默苟容，为自安计，朕甚不取。宜宣谕百官，使知朕意。 
辛卯，议者言： 楚州系极边重地，路当冲要。州东地名凫鱼沟，北接淮海，与山东沿海相对。宜将本州兵马钤辖羊滋移往其地，置廨舍警察奸盗。元管海船二百馀，集般运海州军粮、间探之类，甚为济用。其射阳湖通济地分阔远，阙官拘辖，宜创置使臣二员，专充管辖海船、讥察淮海盗贼，听羊滋使令。 从之。
壬辰，以梁克家兼参知政事。
癸巳，金遣使分诣河北西路、大名、河南、山东等路劝农。
庚戌，修襄阳府城。
辛亥，赈衢、婺、饶、信四州流民。
五月，癸亥，刑部侍郎汪大猷言： 国家立保正之法，愿兼耆长者听，故数十年来，承役之初，县道必抑使兼充。盖保正一乡之豪，官吏有须，可以仰给，故乐于并缘以为己利。凡有差募，互相对纠。请令诸路常平司相度，或别有所见可行者，限一月条具来上，本部参以见行条法，立为定制。 从之。
戊辰，金尚书奏越王永中、隋王永功二府有所兴造，发役夫，金主曰： 朕见宫中竹有枯瘁者，欲令更植，恐劳人而止。二王府各有引从人力，又奴婢甚多，何得更役百姓！尔等但以例为请，海陵横役无度，可尽为例耶？自今在都浮役，久为例者仍旧，馀并官给佣直，重者奏闻。 
诏： 后省官置言事籍，重详臣僚士庶言事，详择其可行者条上。 
是月，金牒取俘获人，王抃议尽遣时旺馀党；陈俊卿持不可，帝然之。
诏： 有司议狱以法，不得作情重奏裁。 
六月，金冀州张和等谋反，伏诛。
戊戌，帝御便殿。
初，帝御弧矢，以弦激致目眚，至是始愈。陈俊卿密疏曰： 陛下经月不御外朝，口语藉藉，由臣辅相无状，不能先事开陈，以致惊动圣躬，亏损盛德。臣闻自昔人主处富贵崇高之极，志得意满，道不足以制欲，同游畋、声色、车服、宫室，不能无所偏溺，而不得为全德之君。陛下忧勤恭俭，清净寡欲，凡前世英主所不得免者，一切屏绝，顾于骑射之末，犹有未能忘者。臣知陛下非有所乐乎此，盖神武之略，志图恢复，故俯而从事于此，以阅武备，激士气耳。陛下诚能任智谋之士以为腹心，仗武猛之材以为爪牙，明赏罚以鼓士气，恢信义以怀归附，则英声义烈，不出樽俎之间，而敌人固已逡巡震叠于千万里之远，尚何待区区驰射于百步之间哉！ 又曰： 古之命大臣，使之朝夕纳诲以辅德，绳愆纠缪以格非，欲其正君之过于未形。唐太宗臂鹰将猎，见魏征而遽止；宪宗蓬莱之游，惮李绛而不行。臣人微望轻，无二子骨鲠强谏之节，致陛下过举彰闻于外。今诛将及身而后言，亦何补于既往之咎哉！ 又曰： 弓矢之技，人所常习而易精，然犹不免今日之患；况球鞠之戏，本无益于用武，而激射之虞，衔橛之变，又有甚于弓矢者。间者陛下颇亦好之，臣屡献言，未蒙省录。今兹之失，盖天下之仁爱陛下，示以警惧，使因其小而戒其大也。陛下试以弦断之变思之，则向之盛气驰骋于奔是击逐之间，无所蹉跌，盖亦幸矣，岂不为之寒心哉！太祖皇帝尝以坠马之故而罢猎，又以乘醉之误而戒饮，迁善改过，不俟旋踵，此子孙帝皇万世之大训也。臣愿陛下克己厉行，一以太祖为法，则盛德光辉，将日新于天下，而前日之过，何伤日月之明哉！ 
右谏议大夫单时亦上疏谏，帝面谕曰： 卿言可谓爱朕。 前此时为侍御史，尝上封事言饮酒、击球二事，帝大喜之，诏辅臣曰： 击球，朕放下多时；饮酒，朕自当戒。 
金主以久旱，命宫中毋用扇。庚子，雨。
己酉，以虞允文为枢密使。
是月，赐孔璨官，宣圣四十九世孔也。
秋，七月，乙卯朔，金罢东北路采珠。
乙丑，以福建副总管曾觌为浙东总管。
觌垂满，陈俊卿恐其入，预请以浙东总管处之。虞允文亦言觌不可留。帝曰： 然。留则累朕。 遂是有命。
丙寅，宰执请以近日上书论边事者悉送编修官，择其可行者与可去者或可留存者，各以其类相从，置簿录上，以备佗日采择。
八月，甲申朔，日有食之。
己丑，以陈俊卿为尚书左仆射，虞允文为右仆射，并平章事兼枢密使、制国用使。俊卿以用人为己任，奖廉退，抑奔竞；允文亦以人才为急，尝籍为三等，号《材馆录》；故所用多得人。
乙未，中书、门下省言： 寺判、丞、簿学官、大理寺直、密院编修之类，谓之职事官，朝廷所以储用人才。比年以来，往往差下待阙数政，除授猥杂，贤否混淆，何以清流品？何以厚风俗？望特降指挥，令职事官须见阙方得除人，其已差人，却恐待次之久，无阙可授，请朝廷稍复诸州添差，厘正通判、签判、教授、属官等阙以处之。佗时职事官有阙，却从朝廷于曾差下人内选择召用。庶几内外之职稍均，朝廷纪纲稍正。 诏从之。
九月，甲寅朔，金罢皇太子月料，岁给钱五万贯。
金主谓台臣曰： 此闻朝官内有揽中宫物以规货利者，汝何不言？ 皆对曰： 不知。 金主曰： 朕尚知之，汝有不知者乎？朕若举行，汝将安用！ 
丁巳，中书、门下省勘会诸路监司近来多不巡按，官吏贪情，无所畏惮。间有出巡去处，又多容纵随行公吏等乞觅骚扰，理宜约束。诏： 诸路监司，今后分上下半年依条巡按，询访民间疾苦，纠察贪情不职官吏，仍具请实以闻。如敢依前容纵公吏等乞觅骚扰，当置重典。 
己未，新江东运副程大昌朝辞，帝谕曰： 近来监司多不巡历，朕期卿遍行诸州，察守令臧否，民情冤抑，悉以闻。 
壬戌，金主秋猎。
甲子，诏侍从、台谏集议钦宗配飨功臣。
丙寅，起居郎林机论诸郡守臣欲郡计办集，而不恤县之匮乏，以致横敛及民，帝曰： 甚不体朕宽恤之意。且如税赋太重，朕欲除减，但有所未及，当以次第为之。 机又曰： 诸处有羡馀之献，皆移东易西以求恩幸。 帝曰： 今之财赋，岂得有馀！今后若有献，朕当却之。 
壬申，诏： 三衙诸军应有违军律弊事，统兵官特与放罪，差主帅措置，日下尽行除勒。其军校有因教阅损坏军器，官为修补。军身务令饱，不得多敛钱米，却行减克。借差军兵战马，多破白直，诸处窠役回易，私占官兵，悉行拘收入队教阅，务须军政整肃。诸处送到官员月给并应副索客及诸般名色，掊敛、减克、陪填、赢落以为私用，并计赃论罪。私借人马，亦计庸科断。其违戾统制、统领、将、佐，从主帅按劾以闻，当重置典宪；主帅失于纠举，亦重作行遣。 先是枢密院奏： 国家抚养战士，全藉主兵官督责教阅，以备缓急。近来三衙诸军统兵官，循习私意，恣为不公，有害军政。 遂条具十一事，乞行惩革，故有是诏。
命淮西安抚司参议官许子中措置淮西山水砦招集归正人垦官田。
是月，复监司选本贯法。
是秋，令监司、帅臣臧否守令。
太常少卿林栗等言： 窃惟祀帝于郊，在国之南，就阳位也。国家举行典礼，岁中祀上帝者四：春祈、夏雩、秋享、冬报，其二在南郊圆坛，其二在城西惠照院望祭斋宫。盖缘在京日，孟夏大雩，别建雩坛于郊丘之左；季秋大享，有司摄事，就南郊斋宫端诚殿。今城西望祭斋宫，于就阳之义无所依据，欲望详酌，除三岁亲祠自有典故外，其有司摄事，岁中四祭，并即圆坛以遵旧制。 从之。
续礼部侍郎郑闻等言： 国初沿袭唐制，一岁四祭昊天上帝于郊丘，谓祈谷、大雩、享明堂、礼圜丘也。惟是明堂当从屋祭，元祐六年，从太常博士赵叡之请，有司摄事，乃就斋宫行礼，至元符元年，又寓于斋宫端诚殿。窃见今郊丘之偶有净明寺，请遇明堂亲飨，则遵依绍兴三十一年已行典礼；如常岁，有司摄事，则当依元祐臣僚所陈，权寓净明寺行礼，庶合明堂之义。 从之。
冬，十月，丁亥，金主还都。
戊子，赈温、台二州被水贫民。以守臣不上闻，各降官、落职放罢，监司各降一官。
庚子，臣僚言： 陛下临御之初，约束州县受纳苗米多收加耗，法禁严甚。而近年以来，所收增多，逮朝廷抛降和籴，却以出剩之数虚作籴到，所得价钱，尽资妄用。乞戒州县杜绝弊幸，庶宽民力。 从之。
辛丑，金以尚书右丞相赫舍哩良弼为左丞相，枢密使赫舍哩志宁为右丞相。
金诏： 宗庙之祭，以鹿代牛，著为令。 
丙午，金大享于太庙。
辛亥，金以平章政事完颜思敬为枢密使。
十一月，癸丑朔，复置淮东万弩手，名神劲军。
甲寅，守起居郎兼权中书舍人林机，论司马光有言君子以德胜才，小人以才胜德之辨，愿陛下察之。帝曰： 朕于此未尝不加察，但恐有所未尽。汉高祖名知人，谓陈平智有馀，难独任，周勃重厚可属大事，盖得此道。 丁巳，御书御制《用人论》，赐宰臣陈俊卿等。
己未，林机言： 本朝庆历三年，欧阳修建言： 臣僚奏事退，令少留殿门，候修注官出，面录圣语。 至七年，王贽始请只令备录关报，遂为定制。是以仁宗皇帝之朝，道德教化之源，礼义刑政之具，载在国史，最为详悉，由史官得职也。近世以来，臣僚奏事，例以不得圣语为报。伏睹在京通用令，诸进对臣僚，有亲闻圣语，应记注者，限一日亲录，实封报门下、中书后省；事干机密，难于录报者，止具因依申知；又敕应记注事不报门下、中书后省者，以违制论。请降付两省检举前件条令，庶几得以大书特书，垂信万世。 诏检见行条法申行。
金以尚书左丞完颜守道为平章政事，右丞石琚为左丞，参知政事孟浩为右丞。
金主问宰臣曰： 古有居下位能忧国为民，直言无忌者，今何无之？ 琚对曰： 是岂无之，但未得上达耳！ 金主曰： 宜尽心采擢之。 
壬戌，金主冬猎。
以明州定海县水军为御前水军。
辛未，给事中兼侍读胡沂进对，论朝廷命令当谨之于造命之初，帝曰： 三代盛时如此。卿职当缴驳，事有当言，勿谓拂主上、拂宰相而不言。 
壬申，复成闵庆远军节度使、镇江诸军都统制。
丙子，金主还都。
十二月，丙戌，金赈临潢、泰州、山东东路、河北东路诸明安民。
金以东京留守图克坦喀齐喀为平章政事。喀齐喀奏睿宗收复陕西功数事，金主嘉纳，藏之秘府。
喀齐喀之从子子温，为安化军节度使，赃滥不法，御史大夫李石劾奏之。方石奏事，宰相下殿，立俟良久，既退，宰相或问石奏事何久，石正色曰： 正为天下奸污未尽除尔。 闻者悚然。
丁酉，复李显忠威武军节度使。
甲辰，秘书监兼史院编修李焘言： 臣见太平兴国三年，初修《太祖实录》，命李昉等同修而沈伦监修，五年成书。及咸平元年，真宗谓论所修事多漏略，乃诏钱若水等重加刊修，吕端及李沆监修，二年书成，视前录为稍详，而真宗犹谓未备。大中祥符九年，复诏赵安仁等同修，王旦监修，明年书成。《太宗实录》初修于至道，再修于大中祥符九年，《神宗实录》三次重修，《哲宗实录》亦两次重修。神宗、哲宗两朝所以屡修，则与太祖、太宗异，盖不独于事实有所漏略，而又辄以私意变乱是非，故绍兴初不得不为辨白也。其诬谤虽辨白，而漏略固在，然犹愈乎近所修《徽宗实录》，盖《徽宗实录》疏舛特甚。近诏修《四朝正史》，夫修《正史》当据《实录》，《实录》倘差误不可据，则史官无以准凭下笔。请用太祖、太宗故事，将《徽宗实录》重加刊修，并不别置私局，只委史院官取前所修《实录》仔细看详，是则存之，非则去之，阙则补之，误则改之。《实录》先具，《正史》便当趣成。 又言： 臣近进《续资治通鉴长编》，自建隆迄治平，自合依诏旨接续修进。乞许臣专意讨论徽宗一朝事迹纂述。《长编》既具，即可助成《正史》。 
乙巳，复置成都路广惠仓。
丙午，金制： 职官犯公罪，在京已承伏者，虽去官犹论。 
是日，张栻新除严州，入见，上言： 欲复中原之土，必先收中原百姓之心；欲得中原百姓之心，必先有以得吾境内百姓之心。求所以得吾境内百姓之心无佗，不尽其力，不伤其财而已。苟中愿之人，闻吾君爱惜百姓如此，又闻百姓安乐如此，则其归孰御！ 帝曰： 诚当如此。况中原之人，本吾赤子，必襁负其子而至矣。 栻又言： 今日诞谩之风不可长，至如边事，须委忠实不欺之臣。不然，岂不误陛下倚任！ 帝曰： 若诞谩，必至误国事。 栻又言： 先听其言，却考其实，此所谓敷奏以言，明试以功。 栻至郡，问民疾苦，首以丁盐绢钱太重为请，诏蠲其半。
降会子二十万贯付两淮漕司收换铜钱，两淮州郡并以铁钱及会子行使。
金司徒、御史大夫李石，司宪既久，年寝高，御史台奏事，有在制前断定乞依新条改断者，金主曰： 若在制前者，岂可改也！ 金主御香閤，召中丞伊喇道谓之曰： 李石耄矣，汝等宜尽心。向所奏事甚不当，岂涉于私乎？ 佗曰，又谓石曰： 卿近累奏皆常事，臣下善恶邪正，无语及之。卿年老矣，不能久居此。若能举一二善士，亦不负此职也。 
○孝宗绍统同道冠德昭功哲文神武明圣成孝皇帝乾道六年（金大定十年）
春，正月，癸丑，雅州沙平蛮寇边，焚碉门砦，四川制置使晁公武调兵讨之，失利。
乙卯，修楚州城。
朝议欲戍清河口，左骁卫上将军陈敏言： 金兵每出清河，必遣人马先自上流潜渡。今宜修楚州城池，善楚州为南北襟喉，彼此必争之地。长淮二千馀里，河道通北方者五，清、汴、涡、颍、蔡是也；通南方以入江者，唯楚州运河耳。北人舟舰自五河而下，将谋渡江，非得楚州运河，无缘自达。昔周世宗自楚州北神堰凿老鹳河，通战舰以入大江，南唐遂失两淮之地。由此言之，楚州实为两淮司命，愿朝廷留意。 遂使敏城之，而移守焉。
礼部侍郎致仕黄中，年七十馀，帝思之，召赴阙。中言： 比年以来，言和者忘不共戴天之仇，固非久安之道；言战者复为无顾忌大言，又无必胜之策。必也暂与之和而亟为之备，内修政理而外观时变，而庶乎其可。 帝皆听纳。除兵部尚书兼侍读。
中知无不言，其大者则迎请饮庙梓宫，罢天申锡宴也。中前在礼部论止作乐事，中去逾年，卒用之。是年，又将锡宴，中奏申前说，且曰： 三纲、五常，圣人所以维持天下之要道，不可一日无。钦宗梓宫，远在沙漠，臣子未尝一言及之，独不锡宴一事仅存，如鲁告朔之饩羊尔。今又废之，则三纲、五常扫地而尽，陛下将何以责天下臣子之尽忠孝于君亲哉！ 
中未满岁，即乞告老，且陈十要道之说以献曰： 用人而不自用者，治天下之要道也；以公议进退人才者，用人之要道也；察其正直纳忠、阿谀顺旨者，辨君子、小人之要道也；广开言路者，防壅之要道也；考核事实者，听言之要道也；量入为出者，理财之要道也；精选监司者，理郡邑之要道也；痛惩赃吏者，恤民之要道也；求文武之臣，面陈方略者，选将帅之要道也；稽考兵籍者，省财之要道也。 
甲子，诏： 真州六合县大火，统制官钱卓救扑不力，降三官。 
金命宫中元宵毋得张灯。
乙丑，增筑丰储仓。
甲戌，金以司徒、御史大夫李石为太尉、尚书令。诏曰： 太后弟惟卿一人，故令领尚书事。军国大事，议其可否，细事不烦卿也。 进封平原郡王。
丙子，建康都统制郭振言： 已降指挥，令振同淮西总领相度拣选屯田，堪披带人充入队带甲，不堪披带人且令依旧屯田，于所得子利内，约度支给养赡。契勘屯田官兵共约三千馀人，其每年所收物斛大段数少，若将不堪；披带官兵止于所得子利内支给养赡，委是不给。请将屯田诸庄内，除巢县界柘皋庄各召归正人耕作外，其和州界屯田并罢，将见占官兵拘收归军。 诏罢和州屯田。
二月，辛卯，四川宣抚使王炎遣人约沙平蛮归部，稍捐边税与之。
金安化军节度使图克坦子温，既以赃滥为李石所劾，甲午，伏诛；并诛其副使老君努。
戊申，金主谓近臣曰： 护卫以后皆是亲民之官，其令教以读书。 
曾觌除浙东总管月馀，帝复以墨诏进觌一官为观察使，中书舍人缴还，以为不因事除拜，必有人言，帝不听。陈俊卿曰： 不尔，亦须有名。 会汪大猷为贺金正旦使，俾觌副之。比还，进一官，而竟申浙东之命，且戒閤门吏趣觌朝辞，觌怏怏而去。
是月，诏均役限田，略曰： 朕深惟治不加进，夙夜兴怀，思有以正其本者。今欲均役法，严限田，抑游手，务农桑，凡是数者，卿等二三大臣，深思熟计，为朕任此而力行之。其交修一心，毋轻怀去留以负委托。 
三月，壬子朔，户部侍郎叶衡言： 三务场每岁所收入纳茶盐等钱，依指挥，比较如有增羡，方与理赏。或恐将别色应数，请立定岁额，行在八百万贯，建康一千二百万贯，镇江四百万贯。收趁及额，方得推赏。 
乙卯，省诸司吏员。
司马亻及等贺生辰，至金。丙辰，金主命护卫中善射者与宋使宴射，亻及等中五十，护卫才中其七。金主谓左右将军曰： 护卫十年，出为五品职官，每三日上直，役亦轻矣，岂徒令饱食安卧而已？弓矢未习，将焉用之？ 
丁巳，起复王抃知閤门事，专一措置三卫拣选官兵。
戊午，金以河南统军使宗叙为参知政事。
乙丑，以晁公武、王炎不协，罢四川制置使归宣抚司。
庚午，金主谓宗叙曰： 卿昨为河南统军时，言黄河堤埽利害，甚合朕意。朕每念百姓差调，官吏互为奸弊，不早计料，临期星火率敛，所费倍蓰，为害非细。卿既参朝政，皆当革弊，择利行之。 又谕左丞石琚曰： 女真人径居达要，不知闾阎疾苦。卿等自丞、簿至是，民间何事不知，凡有利害，宜悉敷陈。 
戊寅，以知绍兴府史浩为检校少傅、保宁军节度使。
己卯，以新知成都府史正志为户部侍郎，江、浙、京、湖、淮、广、福建等路都大发运使，江州置司；寻降缗钱三百万贯，均输和籴之用。
夏，四月，辛巳朔，罢铸钱司，以其事归转运使。
以敷文阁直学士张震知成都府，充本路安抚使。
乙未，校书郎刘焞，奏蜀中毁钱以为铜，乃欲榷其铜以铸钱，帝问： 蜀中可出铜否？ 焞曰： 蜀中铜山，但有名耳。祖宗时尝榷有铜额，不过三百馀斤。 帝曰： 所出只如此？ 焞曰： 沈该作相，建议令榷铜山之时，王之望为转运使，风采震动一路，然竟不能，但科敷民间以应朝廷之令而已。 帝曰： 如此，可罢之。 
焞又论崇、观以后政事多不要其终，曰引法，曰钞法，曰方田，曰水利，曰官田，曰水运，曰开边，帝曰： 此皆崇、观创为之与？ 焞曰： 崇、观以绍述为名，小人乘时献言，多取更张。 帝曰： 言者固迎合，听之亦未审。 
焞又言治平以来，君子、小人之消长，帝曰： 朕念治平以前，海内无事。自王安石变法，章惇、蔡卞继之，至靖康间，大臣尤庸缪，以至败乱。 焞曰： 君子消尽，小人虽退，不免用庸人。 帝曰： 朕以为戒，尝诵古语云： 不察察以为明，不穆穆以为恭。 能不使小人迎合，斯可矣！ 
戊戌，吏部尚书汪应辰罢。应辰正直多言，立朝务革弊政，多不喜之者，内侍尤侧目。先是应辰举李垕应制科，有旨召试。权中书舍人林机，言垕词业未经后省评奏，且独试非故事，陈俊卿言元祐中尝有独试，机盖为人所使耳。诏俊卿诘之，乃机与谏官施元之密议，以是沮应辰者，于是机、元之并罢。
时上皇方甃石池，以水银泛金凫鱼于上，帝过之，上皇指示曰： 水银正乏，此买之汪尚书家。 帝怒曰： 汪应辰力言朕建房廓与民争利，乃自贩水银耶！ 会应辰三上疏论发运司，遂出知平江府。然水银实非买之应辰家也。
诏： 淮东万弩手，候秋成日，依淮西路一体教阅。 
时陈俊卿建议： 扬州、和州各屯三万人，预为守计，仍籍民家，三丁者取其一，以为义兵，授之弓弩，教以战阵，农隙之时，聚而教之。沿江诸郡亦用其法，要使大兵屯要害必争之地，待敌至而决战，所募民兵各守其城，相为掎角以壮声势。 又言于帝曰： 国家养兵甚费，募兵甚难，此策可守边面，可壮军势；而乐因循、惮改作之人，皆以扰民为词。夫天下之事，欲成其大，安能无小扰！但守臣得人，公心体国，自不至大忧矣。 帝意亦以为然，诏即行之。然竟为众论所持，俊卿寻亦去位，不能及其成也。 
五月，癸丑，臣僚奏： 每遇大礼，凡所须之物，动以千万计。有司但依例抛降近处州郡收买，州郡则责办于属邑，属邑则取之于平民，并不支还价直。又，辇运所费不资，交纳之际，老奸宿赃，邀阻乞取，人受其弊，无不怨嗟。臣谓三岁一举希阔之典，岂不能损数十万缗钱，选清强官于近便去处置场和买！或许客旅贩买，依时价交易，严立赏罚，绝去奸弊，变怨嗟为讴歌。如此，则人心悦而天意得，和气不召而自至矣。 从之。
己卯，金主如柳河川。
己未，陈俊卿、虞允文等上《神宗、哲宗、徽宗、饮宗四朝会要》、《太上皇玉牒》。
辛酉，校书郎萧国梁，论汉武帝承富庶之后而有虚耗之弊，盖用之者多，不止为征伐也。帝曰： 不独武帝为然，自古人君当艰难之运，未有不节俭；当承平之后，未有不奢侈。朕佗无所为，止得节俭。 又论盐铁、商车、缗钱等事皆取民无艺。帝曰： 正不必如此。 又论今日坑冶不必搜，茶盐不必多为之法，帝曰： 祖宗茶法已尽善，诚不必更变。 
甲子，前知广州龚茂良进对，帝曰： 广南在祖宗朝，多以重臣分镇，后来士夫乃以入南为惮。南方农事，近来如何？ 茂良言： 岭外土旷人稀，亦多不耕之田，盖缘顷岁湖寇侵扰广东，人户流移。今渐次复旧。 因论听纳之道，当以功效成否责言者，若未见功效而遽赏之，恐好言利害之人纷然竞进。帝曰：  敷纳以言，明试以功，车服以庸， 岂可未见效便赏言者？ 茂良曰： 下言 帝不时，敷同日奏罔功 ，盖恐反此，复为预防之说以告舜耳。 帝曰： 然。 
庚午，户部言： 已奏指挥。自行在至建康府，沿路征税颇繁，可省者省之。今措置临安府自北郭税务至镇江府沿路一带税场内，地理接近收税繁并去处，合行省罢，庶几少宽商贾。 诏从之。
癸酉，新知泉州胡铨进对，读札子至 臣尝恭闻圣训，有及于唯礼不可以已之之说。如不欲平治天下则已，如欲平治天下，舍礼何以哉！ 帝曰： 朕忆曾与卿言，礼之用甚大。 于是诏胡诠可与在京宫观兼侍讲。
甲戌，诏曰： 朕嗣承大业，所赖荐绅大夫，明宪度，总方略，率作兴事，以规恢远图。属者训告在位，申饬检押，使各崇尚名节，格守官常。而百执事之间，玩岁愒日，苟且之俗犹在，诞谩之习尚滋。便文自营以为智，模棱不决以为能，以拱默为忠纯，以缪悠为宽厚，隆虚名以相尚，务空谈以相高。见趋事赴功之人，则舞笔奋辞以阻之；遇矫情沽誉之士，则合纵缔交以附之。甚者责之事则身媮，激之言则气索，曾微特立独行之操，安得仗节死义之风！岂廉耻道丧之日久，而浸渍所入者深欤，抑告戒恳恻，未能孚于众也？继自今，其洒心易虑，激昂砥砺，毋蹈故常，朕则尔嘉。或不从朕言，罚及尔身，弗可悔。 
乙亥，臣僚言： 保正之役为良民之害，愿行耆老之法，募民之有产者为之，罢去保正之役。 台谏、户部看详，言： 检会元丰八年十月指挥，耆、户长、壮丁之役皆募充，其保正、甲承帖人并罢。请下两淮路，权依此给直募耆、户老、壮丁。 从之。
戊寅，诏： 旧设两省言路之臣，所以指陈政令得失，给、舍则正于未然之前，台谏则救于已然之后，故天下事无不理。今任是官者，往往以封驳章疏太频，惮于论列。今后给、舍、台谏，凡封驳章疏之外，虽事之至微，少有未当，随时详具奏闻，务正天下之事。 
左仆射陈俊卿罢。
虞允文之始相也，建议遣使金国，以陵寝为请，俊卿面奏以为未可，复手疏言之，允文至是复申前议。一日，帝以手札谕俊卿曰： 朕痛念祖宗陵寝沦于荆棘者四十馀年，今欲遣使往请，卿意以为如何？ 俊卿曰： 陛下痛念陵寝，思复故疆，臣虽疲弩，岂不知激昂愤切，仰赞圣谟，庶雪国耻？然性质顽滞，于国家大事，每欲计其万全，不敢轻为尝试之举。是以前日留班面奏，欲俊一二年间，彼之疑心稍息，吾之事力稍充，乃可遣使。往返之间，又一二年，彼必怒而以兵临我，然后徐起而应之，以逸待劳，此古人所谓应兵，其胜十可六七。兹又仰承圣问，臣之所见，不过如此，不敢改词以迎合意指，不敢依违以规免罪戾，不敢侥幸以上误国事。 继即杜门上疏，以必去为请，三上，乃以观文殿大学士出知福州。陛辞，犹劝帝远佞、亲贤，修政事以复仇雠，泛使未可轻遣。其后遣使，竟不获其要领。
召辛弃疾入对延和殿。帝锐意恢复，弃疾因论南北形势及三国、晋、汉人才，持论劲正，不为迎合。作《九议》并《应问》三篇、《美芹十论》献于朝，言顺逆之理，消长之势，技之长短，地之要害甚备。以和议既定，不行。
夏主仁孝之嗣位也，国内多乱。任得敬，其外祖也，捍御有功，遂相夏国，专政二十馀年，阴蓄异志，诬杀宗亲大臣，仁孝不能制。得敬尝遣使至蜀，既而知宋不足恃。闰月，庚辰，胁仁孝上表于金，请分西南路及灵州啰庞岭地封得敬自为国。金主以问宰臣，尚书令李石等曰： 事系彼国，我何预焉！不如因而许之。 金主曰： 有国之主，岂肯无故分国！此必权臣逼夺，非夏主本意。况夏国称籓日久，一旦逼于贼臣，朕为四海主，宁容此耶！若彼不能自正，当以兵诛之，不可许也。 乃却其贡物。赐仁孝诏曰： 失业所传，自当固守，今兹请命，事颇乖常，未知措意之由来，续当遣使以询。 得敬惧。仁孝乃谋诛之。
壬午，诏广东转运判官刘凯特降两官，以凯尝奏曾造之最，至是造犯赃，凯以失举坐罪也。造前知潮州，以赃败，除名勒停，编管南雄州，仍籍没家财。又，前知横州皇甫谨，以侵盗官物入己，特贷命，刺配梧州。
戊子，以起居郎范成大为金国祈请使，求陵寝地及更定受书礼。
初，绍兴约和，礼文多可议者，而受书之仪特甚。凡金使者至，捧书升殿，北面立榻前跪进，帝降榻受书，以授内侍。及再和，仍循其例，帝颇悔之。至是虞允文议遣使，帝问谁可使者，允文荐李焘及成大。退，以语焘，焘曰： 今往，金必不从，不从必以死争之，是丞相杀焘也。 更召成大告之，成大即承命。临行，帝谓之曰： 卿气宇不群，朕亲加选择。闻官属皆惮行，有诸？ 成大臣： 臣已立后，为不还计。 帝曰： 朕不发兵败盟，何至害卿！啮雪餐氈或有之。 成大请国书并载受书礼一节，弗许，遂行。
兵部尚书黄中从容言于帝曰： 陛下圣孝及此，天下幸甚。然今钦庙梓宫未返，朝廷置而不问，则有所未尽于人心，且敌人正以此而窥我矣。 
辛卯，吏部尚书陈良祐言： 遣使乃启衅之端，万一敌骑南侵，供输未有息期。将帅庸鄙，类乏远谋，孰可使者？臣未敢保其万全。且今之求地，欲得河南，曩岁尝归版图，不旋踵而失之。如其不许，徒费往来；若其许我，必邀重币。陛下度可以虚声下之乎？况止求陵寝，地在其中；曩亦议此，观其答书，几于相戏。若必须遣使，则请钦宗梓宫，差为有词。 诏以良祐妄兴议论，不忠不孝，贬筠州居住，寻改信州。
癸巳，以梁克家为参知政事兼同知枢密院事。
己亥，臣僚言： 方今重征之弊，莫甚于沿江，如蕲之江口，池之雁汊，自昔号为大小法场，言其征取酷如杀人。比年不止两处，凡溯流而上，至于荆、峡、虚舟往来，谓之 力胜 ；舟中本无重资，谓之 虚喝 ；宜征百金，先抛千金之数，谓之 花数 ；骚扰不一。请行下沿江诸路监司，严行禁革，及刷沿江置场繁并处取旨废罢。 从之。
壬寅，诏：江东诸郡多被水，漕臣黄石不即躬亲按视，可降两官。 
癸卯，诏： 建康、太平被水县，今年身丁钱并与放免。 
甲辰，资政殿学士、提举洞霄宫辛次膺卒，谥简穆。次膺以礼自防，虽崎岖乱离，贫不自聊，而一介不妄受。立朝謇谔，仕宦五十五年，无丝毫挂吏议。为政贵清静，先德化，所至人称其不烦。
是月，置舒州铁钱监，从发遣使史正志之请也；每岁以五十五贯为额。
六月，丁卯，尚书吏部员外郎张栻言： 近日陛下治徐考叔请托之罪，并及徐申罢之，英断赫然。臣为诸臣言，陛下惩奸不私于近，有君如此，何忍负之！ 帝曰： 朕意正欲群臣言事，如其不言，是负朕也！ 又言： 谋国当先立一定之规，周密备具，按而行之，若农服田力穑，以底于成。 帝曰： 弈者举棋不定犹且不可，况谋国而无定规乎？ 
癸酉，置蕲州蕲春监、黄州齐安监铸铁钱。
乙亥，赵廓权发遣江南东路兵马钤辖回，论治军务要严整，又论州兵须以正兵夹习，帝曰： 严整乃治军之要；州兵当兼正兵同赴功。 
张栻上疏曰： 臣窃谓陵寝隔绝，言之至痛。然今未能奉辞以讨之，又不能正名以绝之，乃欲卑词厚礼以求于彼，则于大义为已乖。而度之事势，我亦未有必胜之形。夫必胜之形，当在于蚤正素定之时，而不在于两陈决战之日。今但当下哀痛之诏，明复仇之义，修德立政，用贤养民，选将练兵，以内修外攘、进战退守之事通而为一。且必治其实而不为虚文，则必胜之形，隐然可见矣。 
先是栻见帝，帝曰： 卿知敌中事乎？ 对曰： 不知也。 帝曰： 敌中饥馑连年，盗贼日起。 栻曰： 敌中之事，臣虽不知，然境中之事，则知之详矣。 帝曰： 何事？ 栻曰： 比年诸道岁饥民贫，而国家兵弱财匮，小大之臣，又皆诞谩不足倚仗。正使彼实可图，臣惧我之未足以图彼也。 帝默然久之。
秋，七月，壬午，金主秋猎，放围场役夫。诏： 扈从粮食并从官给。纵畜牧蹂践禾稼者，杖之，仍偿其直。 
癸巳，诏鄂州建岳飞祠宇，以忠烈庙为额，从州人之请也。
甲午，臣僚言： 省官不如省事，古之格言也。国家循袭近世文弊之极，宜及中外正无事时，蚤计所以更革，省去繁文，渐就简质。望博访官司，凡有行遣迂回者，各令日下条具，蚤为更革。事既渐简，日多闲暇，则以图回万条，有馀裕矣。 从之。
丙午，权户部侍郎王佐言： 今之户部，即祖宗时三词之职，国之会计出纳，无所不统。比年朝廷创立南库，本以丰储蓄，备缓急，而不知者以为割户部经常之费为别库桩积之资，殊不知财之在南库，与户部一也。今欲将户部所入，根考括责，造成簿籍，勾稽驱磨，俾无渗漏。月终以实收支之数申奏，岁终会计其盈虚。或经常用度之馀，有趱积剩数，除量留一月约支外，尽以归之朝廷；或朝廷有非泛支用，亦合听户部开具申陈取拨。不惟事切一体，形迹不存，亦使有无相通，不误缓急。 诏专委王佐攒造簿籍，陆之望同措置。
