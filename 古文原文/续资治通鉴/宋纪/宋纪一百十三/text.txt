起昭阳赤备若十月，尽阏逢摄提格六月，凡九月。
○高宗受命中兴全功至德圣神武文昭仁宪孝皇帝绍兴三年（金天会十一年）
冬，十月，壬午朔，诏曰： 昨者出自朕意，分遣使人，授以手历，澄清诸道。逮胡蒙等还朝，偶缘它事相继而去，皆非有失使指。虑四远不知其由，妄意揣摩，将已行之事，苟简灭裂，颠倒纷纭，民受其弊，未还二使，不无疑虑，动辄畏缩，甚失临遣之意。三省可速行下诸路所陈利害，令监司郡县遵守，举荐人材，取旨录用。 时刘大中、明橐未还，恐郡邑观望，故有是诏。
礼部尚书兼权吏部尚书洪拟罢，为徽猷阁直学士、提举江州太平观，以殿中侍御史常同论其阿附王黼，在铨曹专任胥吏故也。先是帝以地震求言，拟与其子驾部员外郎兴祖偕上封事，论朝廷纪纲不正，语侵在位者，由是父子继罢。
癸未，硃胜非等上《吏部七司敕令格式》一百八十八卷。
自渡江以来，官司文籍散佚，无所稽考，议者以为铨法最为急务。会广东转运司以所录元丰、元祐吏部法来上，洪拟等乃以省记旧法及续降指挥详定，至是成书。
戊子，尚书工部侍郎李擢试礼部尚书，权刑部侍郎苏迟权工部侍郎。
庚寅，吴玠加检校少保，以总兵累年，捍御有功也。
甲午，大理国请入贡且卖马，帝谕大臣曰： 令卖马可也。进奉可勿许，安可利其虚名而劳民乎！ 硃胜非曰： 异时广西奏大理入贡，事可为鉴。 帝曰： 遐方异域，何由得实！彼云进奉，实利贾贩。第令帅臣、边将偿其马直，当价则马当继至，庶可增诸将骑兵，不为无益也。 
尚书吏部员外郎刘大中宣谕江南路还，以举刺官吏、申明利害、平反狱讼、科拔财赋为八册来上。大中出使仅一岁，所按吏二十人，荐士十六人。
己亥，伪齐陷邓州，以其将齐安上知州事。
辛丑，南丹蛮犯观州。
初，南丹州刺史莫公晟，政和间献地于朝，以为广西兵马钤辖，既而逃归。会武节郎黄昉知观州，遣兵略其部族，公晟怒，聚众数百人，以是夜围观州，焚宝积监。广西经略使刘彦适调融州土丁将兵往救之，公晟已去。昉坐免所居官。
癸卯，诏： 自绍兴元年正月朔以前，因群寇残破、占据去处乘时作过之人，限旨到日将已受词诉绝结，毋得枝蔓，日后毋得受理。 时言者以为自军兴以来，村民往往乘势剽劫，其罪大而考验明白者，固已就戮；然牵联党与，蔓及平人，或挟仇规利，转相告诉，人情不安，故有是命。
襄、邓、随、郢等州镇抚使李横，弃襄阳，奔荆南。
时伪齐将李成既得邓州，而刘豫之众有归襄阳者，横以为寇至，且军食不继，随引兵遁，成入襄阳。知随州李道闻之，亦弃城去，豫以其将王嵩知随州。
横之去襄阳也，欲依解潜以俟命，其参谋官直龙图阁赵去疾、属官右宣教郎阎大钧，劝使归朝待罪。横曰： 我有乌合之众，所至自谋衣食，人皆谓我为贼。万一诸郡不见纳，奈何？ 二人曰： 我亦官军也，何至是？ 已而湖北安抚使刘洪道果拒之，横大怒，欲杀二人，二人呼曰： 江西帅赵枢密可归也。 横犹未决，而赵鼎已遣粮舟至，其众遂安。时权商虢镇抚使董先、蔡州信阳军镇抚使牛皋，先已渡江至洪州；鼎复以银数千两犒横之众，且檄知黄州鲍贻逊迎劳于境上。横大喜，以所部如洪州。
荆、潭制置使王燮率水军至鼎口，与贼遇。贼乘舟船高数丈，以坚木二尺馀剡其两端，与矢石俱下，谓之木老鸦。官军乘湖海船低下，用短兵接战，不利，燮为流矢及木老鸦所中，退保桥口，留统制官崔增、吴全当下流，亲将神武前军万馀人陆行趋鼎州。
伪齐引兵犯郢州，守将李简弃城去，刘豫以荆超伪知郢州。超，班直也，豫才而用之。
丙午，左承议郎、主管毫州明道宫王公彦进秩二等，以元符上书入籍故也。自是党人见在者皆还官。
戊申，诏： 今后省试并赴行在。 
自诸路置类省试，行之才二举，议者以为奸弊百端，且言： 本朝省试，必于六曹尚书、翰林学士中择知举，诸行侍郎、给事中择同知举，卿监为参详官，馆职、学官为点检官，又以御史监视，故能至公至当，厌服士心。今盗贼屏息，道路已通，若以此试复还礼部，不过括诸漕司所费输之行在，则必裕然有馀矣。 诏检正累降指挥，申严行下，于是遂罢诸路类试。
庚戌，复置宗正少卿一员，太府、司农寺、军器、将作监各复置丞一员，太府、大理左断刑、右置狱名复增丞一员。
是月，伪齐将王彦先自毫州引兵至北寿春，扬兵淮上，有南渡意。江东、淮西宣抚使刘光世驻军建康，扼马家渡，遣统制官郦琼以所部驻无为军，为濠、庐声援，贼乃还。
十一月，丙辰，执政进呈修运河画一。帝曰： 有欲以五军不堪出战士卒充此役者固不可，又有言调民而役之者滋不可，惟旁郡厢军壮城捍江之属为宜。至于廪给之费，则不当吝。 硃胜非曰： 开河似非急务，而馈饷艰难，故不得已。然时方盛寒，役者良苦，临流居民，悉当迁避。至于畚挶所经，泥沙所积，当预空其处，则居民及富家以僦屋取赀者，皆非所便，恐议者或以为言。 帝曰： 禹卑宫至而尽力乎沟洫，浮言何恤焉！ 
己未，诏： 王燮所部帅司并诸州军，并权听燮节制。 以燮言湖南、北安抚使折彦质、刘洪道不肯济师也。
彦质闻命，上疏言： 靖康中任河东宣抚副使，燮系臣部下兵官，兼曾体量行遣，嫌怨灼然。若使平时部属偏裨，一旦加乎其上，缓急听其凭凌，窃恐有亏国体。 诏： 彦质与燮同心讨贼，如托故避事，致有疏虞，当议重行窜责。 
庚申，罢楚州吴城县为镇。县自兵火后，居民才八十馀家，故废之。
礼部员外郎虞氵昙，请铨试初出官人，以经义、诗赋、时义、断案、律义为五场，就试人十分取七，榜首循一资，从之。
癸亥，诏： 诸路上供钱物，令户部岁终举劾稽违侵隐去处。 
武德大夫、高州刺史、閤门宣赞舍人、御前忠锐第一将崔增，右武大夫、忠州团练使、荆潭制置司水军统制吴全，与湖寇遇于阳武口，死之。
时荆潭制置使王燮将水军，以前二日至下芷江口，翼日，知鼎州程昌亦至，共议取周伦寨。又翼日，增、全至阳武口，遇贼军船。皆寂然无声，呼之不应，增等以为空舟也，令湖海船倚梯而上。贼兵奄出，官军遂败，死者不知其数，增与全皆死。时统制官任士官，以万人屯赤沙湖，阴水不能救，贼收其弓矢甲胄，欲西袭官军，燮遂并将增兵。后赠增一阶，加果州防御使，赠全二阶，加忠州防御使，录其子。
甲子，端明殿学士、同签书枢密院事韩肖胄、工部尚书胡松年使还，诏肖胄等速赴行在。
自帝即位，遣人入金，六七年示尝报聘；至是都元帅宗翰始遣安州团练使李永寿、职方郎中王翊等九人与肖胄偕来。
丙寅，金以伊兰路饥，赈之。
乙亥，诏复司马光十科举士之制，令文武侍从官岁各举三人。
戊寅，荆潭制置使王燮以两遇贼皆败，二将俱死，郁郁无憀。会得江北警报，欲移师鄂州防江，程昌曰： 江北实无事，乃李横自弃襄阳；鄂州孤城，亦冀公速来少安尔。今二桥已就，事功垂成，大军一还，难以复合，愿公少留，共破三寨。若鄂州有警，疾驰尚可及也。 燮不听。是日，燮引大军还鄂州，留统制官王渥、赵兴及湖南将马准、步谅四军，权听昌节制。于是昌移屯上芷，决贼提四百丈。
十二月，壬午，武翼大夫、吉州刺史、统制鼎州军马杜湛为湖北路兵马副都监，修武郎、閤门祗候、添差统制军马鼓筠充东南第八将。
筠本与刘超合，有进士呙辅者，为张用所略；后辅入筠军中，与进士路居正劝筠立功归朝廷。时超据澧州，程昌寓遣兵击之，不胜。辅等令筠以药纸为书，陈破贼计，密遣安乡县监税刘汝舟持诣湖西，乞掩杀超，昌亦遣使臣赍蜡书报之。超为筠所袭，败走，筠以所部诣昌寓降。昌有战士、乡兵合九千馀人，用湛为总帅，至是昌奏湛屡立奇功，筠临敌宣力，故皆擢之。既而录辅之劳，亦以为连州文学。
癸未，金赈哈兰路饥。
壬辰，右迪功郎、新监广州寘口场盐税吴伸再上书请伐刘豫，且言： 今兵权所付，不过二三人，其有道家所忌，则赵括之徒可忧；其有战胜而骄，则武安君之祸可戒。 又言： 古人师克在和，今陛下将士虽众，孰讲廉、蔺之欢？则将帅之贤愚，不卜而可知也。今之主将，无非营私背公、蠹国害民之徒，广回易，擅榷酤；所至州郡，则恣无厌之求，民力为之耗减；广收无用之兵以益请粮之数，则财赋之得失，不卜而可知也。今国家所赖者，止知有西北之兵，不知有东南之士，又况诸军无非溃亡之徒，子女既足，金帛亦丰，边境暂宁，则偷安以干廪食，至于临敌，岂不溃亡！此士卒之能否，不卜而可知也。今重兵皆在江南，而轻兵独当淮右，万一敌人掠我淮甸，对垒江旁，纵未南渡，两军相持，积以岁月，必有存亡。夫金人虽强，实不足虑；刘豫虽微，其祸可忧。臣以为先擒刘豫，则金人自定。金人反覆，陛下知之详矣；今又割中原以假刘豫，是并吞之谋已兆，而危亡之祸将及，岂可不为之计！今使命将至，不可中辍，万一厚有需求，臣愿陛下阳许阴违，俟其还报，乘其不疑，一怒亲征，刘豫可擒也。 
癸巳，诏： 修盖殿宇，迎奉祖宗神御赴行在。 
甲午，诏： 李横、翟琮、董先、李道、牛皋，并听岳飞节制，以图后效，仍令横等即江州屯驻。 初，横之在襄阳也，岳飞遣统领官张宪招之，不从。及横自黄州渡江，飞责横不相从之意，横引罪而已。于是道、皋已在江州，飞皆用为统制，就将其军，惟横等留南昌如故。
己亥，诏： 自今冬祀、夏祭、祈谷、雩祀，正配位并用犊。 从太常请也。
自巡幸以来，常祀天地以少牢，至是辅臣请复太牢以祭。事既行，博士王普，言故事惟大享明堂用太牢，乃止用犊。
丙午，金使李永寿、王翊至行在。
永寿等倨甚，右文殿修撰、都督府参议官王伦假吏部侍郎，即馆中与之计事。伦为翊道云中旧故，翊漫不为礼。少顷，诏赐永寿等衾褥，传旨勿拜，伦曰 上嘉公辈远来，特命伦相劳，此殊恩也，宜拜以谢。 永寿始拜。
丁未，直龙图阁、知鼎州程昌，以掩击王善、刘超之功，升集英殿修撰。时王已去，昌亦将所部还鼎州。
戊申，初，江西统制官傅枢赴行在，而所部在虔州，制置使岳飞移其军住江州屯驻。枢与飞故有隙，其弟统领官机与飞军统领官王贵亦不平，机单骑赴洪州。军行至长步，其右军部将元通率其徒千馀人遁去，进犯英州，掠范琼女而去，又围南雄州。事闻，诏本路帅司招捕。赵鼎奏戮机，诏贷死，送飞军前自效，既而通受广东经略使季陵招安。
己酉，金使李永寿、王翊入见。宰执分立御榻左右，工部尚书胡松年、假吏部侍郎王伦立于东朵殿，神武右军都统制张俊、神武中军统制杨沂中、带御器械刘光烈、韩世良立于殿西壁，俊等皆裹巾、戎服、佩剑。永寿等先进书于殿下，见毕升殿，传语馆伴使副赵子昼、杨应诚同上国书。匣乃朝廷自造，币帛亦预蓄以待之。永寿请还刘豫之俘及西北士民之在西南者，且欲画江以益刘豫。既退，命客省官赐酒食于殿门外，辞亦如之，其从者七人，亦许至殿门，赐翊金帛皆如永寿之数。
殿中侍御史常同言： 先振国威，则和战常在我；若一意议和，则和战常在彼。靖康以来，分为两事，可为鉴戒。 帝因从容语武备曰： 今养兵已二十万有奇。 同曰： 未闻二十万兵而畏人者也。 
是岁，金元帅右都监宗弼引军攻和尚原，拔之。
时宣抚处置副使王似、卢法原同在阆中，乃命分陕、蜀之地，责守于诸将。自秦、凤至洋州，以利路制置使兼本司都统制吴玠主之，屯仙人关；自金、房至巴、达，以镇抚使兼本司参议同都统制王彦主之，屯达州；自文、龙至威、茂，以降授武略大夫、知绵州兼绵、威、茂州、石泉军沿边安抚使刘锜主之，屯巴西；自洮、岷至阶、成，以熙河路马步军总管、统制熙秦军马关师古主之，屯武都。
先是金人决意入蜀，遂攻和尚原，统制吴璘以无粮不能守，拔寨弃去。
○高宗受命中兴全功至德圣神武文昭仁宪孝皇帝绍兴四年（金天会十一年）
春，正月，辛亥朔，帝在临安。
乙卯，龙图阁学士、枢密都承旨章谊为大金军前奉表通问使，给事中孙近副之。
时议和不安，乃遣谊等请还两宫及河南地，命右文殿修撰王伦作书于金都元帅宗翰所亲耶律绍文、高庆裔，且以《资治通鉴》、木棉、虔布、龙凤茶遗之。
戊午，知鼎州程昌遣统制官杜湛，与荆湖制置使王燮所留统制官王渥等共引兵击杨太，己未，破真皮寨，获其舟三十艘，湖中小寇始惧。
先是金以韩企先为尚书左丞相，召至上京，金主见之，惊异曰： 朕畴昔尝梦此人，今果见之！ 于是议定制度，损益旧章。企先博通经史，知前代故事，或因或革，咸取折衷焉。甲子，以改定制度宜示中外。
丙寓，金主如东京。
是日，金李永寿、王翊辞行，赐鞍马器币及其属银帛有差。翊日，永寿发临安，诏通问使章谊等偕行。
自张浚召还，而川陕宣抚处置副使王似、卢法原，人望素轻，颇不为都统制吴玠所惮。帝闻之，己巳，赐三人玺书，略曰： 羊祜虽居大府，必任王濬以专征伐之图；李愬虽立殊勋，必礼裴度以正尊卑之分。传闻敌境尚列屯兵，宜益务于和衷，用力除于外患。 时玠为检校少保，位遇浸隆，故有是诏。
癸酉，辅臣进呈张浚奏： 四川自七月以来，霖雨、地震，盖名山大川久阙降香，乞制祝文付下。 帝曰： 霖雨、地震之灾，岂非重兵久在蜀，调发供馈，椎肤剥体，民怨所致？当修德抚民以应之，又何祷乎！ 
浚漕河，以漕运不通故也。诏： 役兵得遗物者，以十分之四给之；河中遗骸，听僧徒收瘗，数满二百，给度牒一道。 统用二浙厢军四千馀人，月馀而毕。
乙亥，徽猷阁待制、知镇江府胡世将试尚书礼部侍郎，秘书少监刘岑权刑部侍郎兼吏部侍郎，兼权礼部侍郎郑滋改权刑部侍郎。
降通山县为镇。
丁丑，召江西制置大使赵鼎赴行在，将以代席益也。鼎守洪都逾再岁，戢吏爱民，盗贼屏息，一方赖之。
戊寅，临安府火。
是月，秦州观察使、熙河兰廓路马步军总管关师古叛，降伪齐。
时师古自成都率选锋军统制李进、前军统制戴钺求粮于伪地，袭大潭县，掩骨谷城，叛将慕容洧拔寨遁去。师古深入至石要岭，遇敌兵，与战，大败。师古旋师大潭，内怀渐惧，单骑降于豫。自此失洮、岷之地，但馀阶、成而已。
二月，辛巳朔，张浚至潭州。
时鼎寇杨太既为官军所败，其党渐散，贼防之甚严，邻居失觉者，其罪死；间有得达官地，保甲又利其财而杀之。知鼎州程昌，乃募人能降者与获级同，故降者稍众。浚至，遂留左朝散郎、权枢密院计议官冯檝为荆湖抚谕，俾同安抚使折彦质措置招安。会岳州进士王朝倚在贼寨脱归，自言知贼虚实，诏赴都堂审问。后数日，有旨令王燮与彦质招安。然贼方恃水出没，其所据北达公安，西及鼎、澧，东至岳阳，南抵长沙之界，春夏耕耘，秋冬攻掠，跳梁自如，未有降意也。
乙酉，签书枢密院事徐俯兼权参知政事。
军贼檀成犯长杨县，荆南镇抚使解潜遣统领官、秉义郎、閤门祗候胡免捕斩之。
成本澧州官军，后从雷进丁慈利县，忠翊郎、澧州沿边都巡检使雍从善尝与成战，成执而磔之，至是就戮。时群盗田政自襄阳引兵破夷陵，潜命峡州统制、策应夔路军马王恪往击之，斩其首。政，宜城人也。后赠从善三官，录其家一人。
戊子，监察御史明橐宣谕岭南还。橐出使一年三阅月，所按吏二十有七人，荐士硃敦儒等二十人。凡五使，所按吏总七十有九人，荐士五十有七人。而刘大中所劾多大吏；橐、硃异所举多闻人。又，薛徽言锐于有为，而橐、大中数言公私利弊，惟胡蒙奉承大臣风旨。
壬辰，工部尚书兼侍读兼权吏部尚书胡松年试吏部尚书。
乙未，诏参知政事、同都督江、淮、荆、浙诸军事孟庾赴行在，本府统制官姚端、李捧、王进，并以所部偕还；惟张云屯平江，李贵屯建康如故。
丙申，试尚书吏部侍郎兼侍讲兼直学士院陈与义移试礼部侍郎，胡世将权刑部侍郎，刘岑移吏部。与义以兼直院，故免剧曹。
辛丑，金左都监宗弼自宝鸡侵仙人关。
先是金既得和尚原，利州路制置使呈玠度金人必深入，乃预治垒于关侧，号杀金坪，严兵以待。玠弟秦凤副都总管璘在阶州，移书言： 杀金坪之地，去原尚远，前陈散漫，宜益治第二隘，示必死战，则可取胜。 至是宗弼果与其陕西经略使完颜杲，齐四川招抚使刘夔，率十万骑并进，攻铁山，凿崖开道，趣仙人关；既至，据高岭为壁，循东岭东下，直攻南军。玠自以万人当其前，璘率轻兵由七方关倍道而至，转运凡七日，昼夜不息。统制官郭震为宗弼所袭，破其寨，南军累败，玠斩震以徇，金人复攻之。
丙午，知枢密院事张浚至行在。
初，浚行至严州之新城，复上疏引咎求罢。殿中侍御史常同入对，论： 浚五年在外，误国非一。用李允文、王以宁、傅雱诸人，为荆湖害；以曲端、赵哲之良将，皆不得其死。以至擅造度牒，铸印记，赐赦减降，出给封赠、磨勘绫纸之类，皆有不臣之迹。及被召，尽掠公私之财，选精兵自卫出蜀。虽膏斧钺，不足以谢宗庙。若蚤正典刑，示天下不复用，则陕右之地，不劳师而自复矣。 
侍御史辛炳素憾浚，亦论浚误国犯分： 富平之役，赵哲转战用命，势力不敌而溃，浚乃诛哲，致其徒怨叛。又信王庶一言，杀曲端于狱中，端之部曲又皆叛去，其后日夜攻打川口，公行文檄求端于浚者是也。和尚原之战，王万年之功为多，浚乃抑之。万年怨愤叛去，与哲、端溃卒力窥川口，金人特因之耳。又用赵开营财利，行榷茶盐及隔槽酒法，苛细特甚，内结人怨，西蜀之不亡者幸也。凡朝廷所除监司郡守至，辄不许上，必己所命乃得赴。张深以老乞退，则令五日一赴宣司治事，此例安出哉！甚者擅肆赦宥，一岁凡再，自古便宜未有如是之专者也。湖南、北非浚地分，乃遣李允文、王以宁，假以便宜，肆行生杀，遂乱两路。败事而归，不自知罪，犹移文令葺治府第，浚谓枢廷之权为己家物乎？即被召，尽刷四川之财以行，尚敢托言那掇随军钱物应副解潜、程昌，欲以要功，不知钱何所从出哉？沿路札下荆、峡诸州，计置箭簳各数百万；又言如难计量，即具因依回报，是徒欲求进，不恤民力之困也。浚闻罢之始，则迁延不行，中则疑而有请，欲俟至潭州，道路无虞而后造朝，近又奏乞至衢州留数日修治器甲，今闻政府虚位，则至衢州一日而行，星夜兼程，不复留滞，何前缓而后急？ 疏入，不报。
前一日，炳以急速请对，论： 浚为黄潜善所知，自兴元曹官一二年间引为侍从。及金人有窥江南意，乃避祸远去，引一时小人如刘子羽、程唐辈诛求聚敛，四川骚然。陛下初许浚便宜黜涉，盖以军事在远，不欲从中制也。浚辄立招贤馆，有视龙图阁之命，以孺人封号封参议官之妾。陛下常遣中使抚问，浚乃与之加秩，劳其远来，其狂悖甚矣。陛下遣郎官持节召之，浚乃偃蹇迁延，既到鼎、澧间，擅差抚谕官骚扰州县。所为一至于此，望赐罢黜，明正典刑，以为人臣跋扈之戒。 
浚至行在，诏浚随行军马尽付神武中军统制杨沂中，逐行钱物隶内藏为封桩激赏库。浚既见，遂赴枢密院治事。
三月，辛亥朔，川陕宣抚司都统制吴玠败金人于仙人关。
初，金右都监宗弼连战未决，玠遥与宗弼相见。宗弼遣人谓曰： 赵氏已衰，不可扶持；公来，当择善地百里而王之。 玠谢曰： 已事赵氏，不敢有贰。 
金人遣生兵万馀击玠营之左，玠分兵击却之，敌怒，拥众乘城。玠遣统制官杨政以刀枪手深入，统制官吴璘以刀画地，谓诸将曰： 死则死此，敢退者押！ 金人分为二陈，宗弼陈于东，将军韩常陈于西，南军苦战久，遂退屯第二隘。时军中颇有异议，欲别择形胜以守，璘曰： 方交而退，是不战而却也。吾度此敌走不久矣。 政亦言于玠曰： 此地为蜀扼塞，死不可失，当守以强弩，彼不敢舍此而攻关。 玠从之。
金人进攻第二隘，人被两铠，铁刃相连，鱼贯而上，璘督士死战，矢下如雨，金兵死者复践而登。完颜杲驻马四视久之，曰： 吾得之矣！ 翼日，命诸军并力攻营之西北楼，统领官陇干姚仲登楼死战，楼已欹，仲以帛为绳，曳使复正；金人以火焚楼柱，仲取酒灭之。玠又遣政与统领官田晟以锐兵持强力大斧击其左右，夜，布火四山，大震鼓随之。壬子夜，垒中大出兵，遣右军统领王庆及王武等诸将分紫白旗入金营，金兵惊溃，将军韩常射损左目，敌不能支，遂引兵宵遁。右军统制张彦劫横山寨，斩千馀级，玠遣统制官王浚设伏河池，扼其归路，又败之。
是举也，金人决意入蜀，自完颜杲已下，皆尽室以来，既不得志，遂还凤翔，授甲士田，为久留计，自是不复图蜀矣。
金人之始入也，玠檄召金房镇抚使王彦、熙河路总管关师古来援；师古已叛，彦亦不至，独绵、威、茂、石泉军安抚使刘锜以所部会之。玠闻师古叛，并其军麾下，厚资给焉，由是玠军益以精强。
戊午，端明殿学士、江南西路制置大使赵鼎参知政事。时鼎已召未至。
壬戌，参知政事、同都督江、淮、荆、浙诸军事孟庾自镇江至行在。
癸亥，侍御史辛炳试御史中丞，中书舍人唐煇试左谏议大夫。
礼部侍郎兼侍讲、权学士院陈与义言： 明堂之礼，有汉武汾上之制，绍兴元年，实已行之。若再举而行，适宜于今事，无戾于古典。 太常丞詹公荐、博士刘登亦言： 古人巡幸，自非封禅告成，未有行郊祀者。今岁若且祀明堂，实得权时之义。但绍兴元年，止设天地祖宗四位，不曾设皇祐百神。议者疑郊与明堂当间举。 帝乃命有司条具明堂典礼以闻。
乙丑，检校少保、奉国军节度使、知枢密院事张浚罢，为资政殿大学士、左通奉大夫、提举临安府洞霄宫。
时辛炳、常同论浚不已，帝未听。二人因录所上四章申浚，浚惧，即移疾待罪，且以吕颐浩在相位时书进呈，帝乃释然。炳又言： 前此人臣，未有如浚之跋扈僭拟、专恣误国、欺君慢上者，浚兼有众恶，望早赐窜黜。 同亦论奏如炳言，故浚遂罢，未几，谪福州居住。
癸酉，龙图阁直学士、知湖州汪藻上所编《元符庚辰以来诏旨》二百卷，诏送史馆。
夏，四月，庚辰朔，制授吴玠定国军节度使、川陕宣抚副使。玠因除宣副，遂移镇、加恩，帝赐以所御战袍、器甲，且赐亲笔曰： 朕恨阻远，不得拊卿之背也！ 
玠素不为威仪，既除宣抚副使，简易如故。常负手步出，与军士立语，幕客请曰： 今大敌不远，安知无刺客？万一或有意外，岂不上负朝廷委任之意，下孤军民之望哉？ 玠谢曰： 诚如君言。然玠意不在此。国家不知玠之不肖，使为宣抚，恐军民之间有冤抑无告者，为门吏所隔，无由自达耳。 幕客乃服。
癸未，宝文阁直学士、宣抚处置使参议官刘子羽，责授单州团练副使、白州安置；宝文阁学士、宣抚处置使参议官程唐，落职，提举江州太平观，本州居住。
丙戌，吴玠与金人战，败之，遂复凤、秦、陇州。
戊子，神武左副军统制李横，以襄阳失守，于国门待罪，诏放罪。
横与蔡、唐州、信阳军镇抚使牛皋、商、虢州镇抚使董先，自南昌随赵鼎赴行在，诏以其军万五千人属神武右军都统制张俊。皋见帝，因陈刘豫必灭之理，中原可复之计，乃命皋复往江州，听岳飞节制。
庚寅，置孳生牧马监于临安府。
庚子，诏江东宣抚使刘光世遣兵巡边。
初，襄阳既为伪齐将李成所据，川、陕路绝，湖、湘之民亦不奠居。硃胜非言： 襄阳上流，襟带吴、蜀，我若得之，进则可以蹙贼，退则可以保境。今陷于寇，所当先取。 帝曰： 今便可议，就委岳飞何如？ 参知政事赵鼎曰： 知上流利害，无如飞者。 鼎因奏令淮东宣抚使韩世忠以万人屯泗上为疑兵；令光世先精兵出陈、蔡，庶几兵势相接。
癸卯，谏议大夫唐煇言： 伏见川陕宣抚司捷奏再至，谓敌兵尽去。臣窃思金人之来，拥众十馀万，是欲必得四川。然则方遣使议和而进兵攻取，此其素谋久矣。李成之在襄阳，盖与川、陕之师相表里，今不得志于川、陕，必与李成合兵，或侵荆南，或窥淮甸，必不肯一战遂已。望申敕诸帅，整军旅，远斥堠，备御加严，则为尽善。庙堂于上流及淮甸，宣讲求所以战守之策，尤不可缓。 乃命三省、枢密院讲求战守之策，仍札沿江诸帅严加备御。
丁未，以忠锐第一将隶神武军。初，崔增从荆南制置使王侄讨杨么，遇贼，战死，侄因请其军自隶，许之。
是月，金主至自东京。
五月，辛亥，直龙图阁、知建康府吕祉乞存旧行宫以为便殿，许之。
御史中丞辛炳言： 窃见祖宗朝宰相执政，员数稍多，每有所施设，必都堂聚议，参订可否而行之。故仁宗皇帝时，虽有西夏元昊之叛，而晏然若无事者，以韩琦、范仲淹辈同心协济也。臣得诸搢绅之间，咸谓顷者驻跸会稽，犹闻大臣每日会议，至三至四。自吕颐浩再相，专权自私，会食外往往各于閤子押文字，虽军旅之事，差除之属，亦有不同相关决者。陛下遭时多艰，四方未靖，一日二日万几，尽以付之二三大臣，间有横议害政者，不旋踵而遂去之，政欲庙堂之上同寅协恭，可否相济，以赞中兴之业也。愿诏大臣上体宵旰之意，每一号令之出，一政事之施，人材之进退，赏罚之劝惩，凡有涉于利害者，必商榷参订，审得其当，然后言于陛下而行之，尽复昔时会议故事，以踵前古都俞之风。佥论既谐，宜无乖谬。兹事体大，惟陛下留意。 壬子，诏札与三省、枢院。
川陕宣抚司奏敌兵自凤翔退走，诏札与沿江诸帅、神武诸军，仍出榜晓谕。
甲寅，江西制置使岳飞复郢州。
初，飞既出师，诏淮西宣抚使刘光世发精兵万馀人援之，飞率统制官王万等自鄂渚趋襄阳，右仆射硃胜非许迄事建节，且命户部员外郎沈昭远往总军饷。参知政事赵鼎，请帝亲笔诏监司、帅守饷飞军无阙。飞将发，命军士毋得残民，禾稼皆秋毫不敢犯。遂引兵攻襄阳，军声大振。
乙卯，诏： 荆、浙、江、湖通接边报州军，并置拨铺，每二十里为一铺，增递卒五人，日增给食钱，月一更替。文书稽违，如传送金字牌法抵罪。提举官常切检点。 
辛酉，淮东宣抚使韩世忠奏，本军统兵官武功大夫、贵州刺史刘光弼乞升差，帝谓辅臣曰： 光弼必光世之家，兹事未便，恐光世疑也。 
世忠与光世交恶不已，至是世忠自扬州入朝，殿中侍御中常同言： 二臣蒙陛下厚恩，若不协心报国，一旦有急，其肯相援！望分是非，正典刑，以振纪纲。 帝以章示二人。它日，带御器械刘光烈召带御器械韩世良食，世良拒之，世忠见帝，因及其事，帝曰： 世良等内诸司耳，设有不知，罢其一可也。至如大将，国家利害所系，汉贾复、寇恂以私愤几欲交兵，光武一言分之，即结友而去。卿与光世不睦，议者皆谓朝廷失驾驭之术，朕甚愧之。 世忠顿首请罪，曰： 敢不奉诏。它日见光世，当负荆以谢。 帝以其语谕辅臣，然二人卒不解。于是光弼更领夔州路兵马都监兼知黔州，仍旧从军。
甲子，参知政事孟庾兼权枢密院事。
甲戌，国子监丞王普上明堂典礼未正者十二事；其二，先荐牛，后羊豕；其三，尊罍之数；其四，升祠祭法酒于内法酒之上；其六，礼官冕服，旧自七旒以下，凡三等，今增为四等；其七，皇帝未后诣斋室，非三日斋之义，请改用质明；其八，行事官致祭，勿给酒；其九，以侍中、中书令等侍立待閤门官；其十，设席，升烟，奠册，勿以散吏；其十一，乐典先制谱，后撰词，非是，请倚词制谱；其十二，皇帝还位，当歌大吕以易黄钟；皆从之。其一，请以玉爵易陶匏；其五，言《三礼图》祭器制度不合古，请用政和新体改造；皆未克行也。
诏： 神武右军选精锐军马三千人戍虔州，专一措置虔、吉一带盗贼，权听江西帅司节制。 先是岳飞出师，已破贼首钟十四等十馀寨，至是其徒周十隆等出没未已，遂命将官赵祥、李升以所部往讨之。
是月，江南西路、舒、蕲、黄、复州、汉阳军、德安府制置使岳飞引兵复襄阳府。初，伪齐将李成闻郢州失守，乃弃襄阳去，飞进军据守，遂复唐州。
六月，乙未，给事中胡交修试尚书刑部侍郎。
太白昼见，经天。
戊戌，诏： 神武军、神武副军统制、统领官并隶枢密院。 
辛丑，诏： 祖宗正史、实录、宝训、会要，令史馆各抄二本，一进入，一付祕阁。 
丙午，帝谓执政曰： 岳飞已复襄、郢，尼玛哈闻之必怒，况今正是六月下旬，便可讲究防秋，傥敌人尚敢南来，朕当亲帅诸军迎敌。若复远避为泛海计，何以立国耶！ 
权尚书吏部侍郎刘岑改户部。
是月，江西制置使岳飞复随州。
初，飞令前军统制张宪引兵攻随州，月馀不能下。神武后军中部统领兼制置司中军统制牛皋请行，乃裹三日粮往，众皆笑之，粮未尽而城拔，生执其知州王嵩送襄阳府，磔于市。飞之复襄、郢也，选锋军统制董先颇有功。先、皋皆久在京西，故飞以为将。
荧惑犯南斗。
是夏，金都元帅宗翰、右监军希尹自云中之白水泊，左副元帅宗辅自燕山之望国崖，左监军昌自祁州之麻田大岭避暑。宗翰、希尹寻入见金主，右都监宗弼自凤翔还燕山府，率宗辅往会之。迁西京枢密院于归化州。
先是刘豫移书于金元帅府曰： 徐文一行久在海中，尽知江南利害。文言： 宋主在杭州，其候潮门外钱塘江内有船二百，宋主初走入海时于此上船。过钱塘江，别有河入越州，向明州定海口迤逦前去为昌国县，其县在海中，宋人聚船积粮之所。今大军可先往昌国攻取船粮，还趋明州城下夺取宋主御船，直抵钱塘江口。今自密州上船，如风势顺，五日夜可抵昌国；或风势稍缓，十日或半月即可至矣。  至是，诸将会议，宗翰坚执以为可伐，宗弼曰： 江南卑湿，今士马困惫，粮储未丰，恐无成功。 宗翰曰： 都监务偷安尔！ 宗辅亦谓豫所言不可行。后迄如宗弼言。
