起旃蒙单阏正月，尽柔兆执徐六月，凡一年有奇。
○真宗膺符稽古神功让德文明武定章圣元孝皇帝大中祥符八年（辽开泰四年）
春，正月，壬午朔，诣玉清昭应宫太初殿，奉表上玉皇大天帝圣号；遂奉安刻玉天书于宝符阁，塑御像冠服立侍。帝升阁，备登歌，酌献；还，御崇德殿受贺，大赦天下。缘河、淮南、两浙民田经水灾者，悉蠲其税。
乙酉，辽主如瑞鹿原。
丙戌，命耶律世良再伐德寽勒部。
庚寅，宴近臣于会灵观，以玉清昭应宫奏告礼毕也。
甲午，命兵部侍郎、修国史赵安仁等知礼部贡举。帝览诸道贡举人数减于常岁，因曰： 外郡官吏未体朕意邪？比者诏命累下，但戒其徇私；若能精择寒俊，虽多何害！ 是岁，始置誊录院，令封印官封所试卷，付之集书吏录本，诸司供帐，内侍二人监焉。命京官校对，用两京奉使印讫，复送封印院，始送知举官考校。
丁酉，辽主猎马兰淀。
戊戌，徙棣州城。
先是河北转运使李士衡、张士逊等言： 河流高于州城者太馀。朝命累年役兵修固，盖念徙城重劳民力。而去冬盛寒，尚有冲注，若冻解，必致决溢，为患滋深。今请于州之北七十里阳信县界地名八方寺。即高阜改筑州治，以今年捍堤军士助役，则永久之利。 诏可，令权度支判官张绩、内侍押班周文质乘传与士衡、士逊等同莅其事，三月而役成。时故城积粮甚多，或者病其难徙；士逊视濒河数州方歉食，即计其馀以贷民，期来岁输新治，公私便之。
先是河决棣州，知天雄军寇准请徙州滳河，命孙冲按视，还言： 徙州动民，亦未免治堤，不若塞河为便。 遂以冲知棣州。自秋至春凡四决，皆塞之。至是徙州阳信，冲坐事为使者论奏，徙知襄州；复上疏论徙州非便，且著《河书》以献。既而大水没故城丈馀。
壬寅，辽东征。东京留守善宁、平章哈里衮奏已总大军及女真诸部兵分道进讨。辽主遣使赍密诏于军。
二月，壬子朔，辽主如萨堤泺。
于阗国贡于辽。
泗州周宪百五岁，诏赐束帛。
甲寅，宗正寺火，有司奉玉牒属籍置它舍得免。命盐铁副使段煜择地营宗正寺。
丙辰，西蕃首领嘉勒斯赉等并遣贡名马，估其直约钱七百六十万；诏赐锦袍、金带、供帐什物、茶、药有差，凡中金七千两，它物称是。
丙寅，以楚王元佐为天策上将军、兴元牧，赐剑履上殿，诏书不名。 
丙子，诏礼部贡院： 进士六举、诸科九举以上，虽不合格，并许奏名。 
知永兴军、龙图阁直学士陈尧咨，好以气凌人，转运使乐黄目表陈，因求解职，诏不许。己卯，徙尧咨知河南府兼留守司事。帝闻尧咨多纵恣不法，诏黄目察之，尽得其实。帝不欲穷治，止落职，徙知邓州。
它日，帝谓宰相曰： 或言黄目在陕西条约边事，虽主将亦罕饶假。 王旦曰： 太祖朝边臣横恣，或得一儒臣稍振纪纲，便为称职。 帝曰： 近闻外官多事依违，黄目苟能如此，亦可嘉也。然不可过当生事，宜密戒之。 
三月，辛卯，中书上群臣应诏所举官。帝览之，曰： 皇甫选，人言其好谈民政，陈绛亦闻有吏干。 王旦等曰： 选好师慕古人，而临事迂阔，无益于用。绛制策入等，外任有声，而性多简倨。 时李永锡亦在举中，旦等言： 永锡即顷年妄陈封事被黜者。 帝因曰： 搢绅之士，多恣毁訾，近日颇协附有位，久则便成朋党，深宜绝其本原也。 
戊戌，赵安仁等上礼部合格人数姓名。帝顾谓宰相曰： 今岁举场，似少谤议。 王旦曰： 条式备具，可守而行，至公无私，其实由此。 
癸卯，帝御崇政殿覆试，多所黜落；又疑所黜抹者或未当，命宰相阅视之。于是赐进士胶水蔡齐以下百九十七人及第，六人同出身。又赐六举以上特奏名进士七十八人同《三礼》出身，赐诸科三百六十三人及第、同出身。齐等既考定，帝顾问王旦等曰： 有知姓名者否？ 皆曰： 人无知者，真所谓搜求寒俊也。 
故事，当赐第，必召其高第数人并见，又参择其材质可者，然后赐第一。时新喻萧贯与齐并见，齐仪状秀伟，举止端重，帝意已属之，知枢密院寇准又言： 南方下国人不宜冠多士。 齐遂居第一。帝喜，谓准曰： 得人矣！ 特召金吾给七驺，出两节传呼，因以为例。准性自矜，尤恶南人轻巧，既出，谓同列曰： 又与中原夺得一状元。 
吴人范仲淹，生二岁而孤，母贫，更适长山硃氏，从其姓，名说。读书僧舍，日作粥一器，分塊为四，早暮取二塊，断齑数茎，入少盐以啖之，盖三年焉。至是登第，除官，始复姓改名，迎其母归养。
召崇文馆检讨冯元讲《周易·泰卦》。元因言： 君道至尊，臣道至卑，必以诚相感，乃能辅相财成。 帝悦，特赐五品服。
夏，四月，辽以林牙建福为北院大王。
甲寅，辽国舅详衮萧迪里等征高丽，无功而还。
丙辰，辽哈斯罕部请括女真旧无籍者，会其丁入赋役；从之。
枢密使贯宁奏大破德寽勒部，辽主命侍御札拉奖谕，代行执手之礼。
壬戌，以枢密使、同平章事寇准为武胜军节度使、同平章事。
先是准恶三司使林特之奸邪，数与争。特方有宠，帝不悦，谓王旦等曰： 准年高，屡更事，朕意其必改前非，今所为似更甚于昔。 旦等曰： 准好人怀惠，又欲人畏威，皆大臣所当避。而准乃以为己任，此其所短也。非至仁之主，孰能全之！ 准之未为枢密使也，旦尝得疾，久不愈，帝命肩舆入禁，劳问数四，因曰： 卿今疾亟，谁可代卿者？ 旦谢曰： 知臣莫如君，惟明主择之！ 帝举张讠永，又问马亮，皆不对。帝曰： 试以意言之。 旦强起举笏曰： 以臣之愚，莫如寇准。 帝怃然，有间曰： 准性刚褊，更思其次。 旦曰： 它非臣所知也。 
及准为枢密使，中书有事关送枢密院，违诏格，准即以闻。帝谓旦曰： 中书行事如此，施之四方，奚所取则！ 旦拜谢曰： 此实臣等过也。 中书吏皆坐罚。既而枢密院有事送中书，亦违诏格，吏得之，欣然呈旦，旦令送还枢密院。吏白准，准大惭。
旦每见帝，必称准才，而准数短之。帝谓旦曰： 卿虽谈其美，彼专道卿恶。 旦谢曰： 臣在相位久，阙失必多。准对陛下无所隐，此臣所以重准也！ 帝由是愈贤旦。
及准自知当罢，使人求为使相，旦大惊曰： 使相岂可求邪？ 准憾之。既而帝问旦： 准当何官？ 旦曰： 准未三十，已蒙先帝擢置二府，且有才望，若与使相，令处方面，其风采亦足为朝廷之光。 及制出，准入见，泣涕曰： 非陛下知臣，何以至是！ 帝具道所以，准始愧叹，语人曰： 王子明器识，非准所测也！ 
是日，以吏部尚书王钦若、户部尚书陈尧叟并为枢密使、同平章事。
丙寅，诏申明咸平中条制，凡仓庾所收羡剩，不为劳绩。
辽耶律世良破准布，遣人上其俘获之数。
戊辰，辽主驻沿柳湖。
己巳，女真贡于辽。
壬申，世良讨乌尔古部，破之。甲戌，辽主遣使赏有功将校。
世良讨德寽勒部，至清泥埚。是时于厥既平，朝议欲内徙其众，于厥安土重迁，遂复叛。世良惩于部族易叛，既破德寽勒，辄歼其丁壮，勒兵还噶喇河，进击馀党。而斥候不谨，其将巴固聚兵稠林中，乘辽师不备击之，辽师小却，退陈于河曲。是夜，巴固来袭，会闻辽后军且至，巴固遂诱于厥之众皆遁。世良追之，军至险击，巴固方阻险少休。辽军侦知其所，世良不亟掩击，巴固得以轻骑遁去。获其辎重及所诱于厥之众，并迁德寽勒部民，城胪朐河上以居之。
荣王元俨宫火，延烧内藏左藏库、朝元门、崇文院、秘阁。王旦等请对，帝曰： 两朝所积，一朝殆尽，诚可惜也！ 旦曰： 陛下富有天下，则帛不足忧，所虑者政令赏罚之不当耳。臣等备位宰辅，天灾如此，当罢斥。 帝遂下诏罪己，求直言，命丁谓为大内修葺使。
五月，庚辰朔，侍御史知杂事王随言： 准诏劾荣王元俨宫遗火事，本元俨侍婢韩盗卖金器，恐事发，遂纵火。 诏韩氏断手足，令众三日，凌迟死。狱成，当坐死者甚众，王旦独请对，言曰： 陛下始以罪己诏天下，今乃过为杀戮，恐失前诏意。且火虽有迹，宁知非天谴邪？ 帝纳之，减死者几百人，止降荣王元俨为端王。记室参军崔昈，坐辅导无状，亦责官。
辛巳，辽命北府刘慎行为都统，枢密耶律世良副之，殿前都点检萧库哩为都监，以伐高丽。慎行先携家置边郡，致缓师期；辽主追慎行还，下吏议责，以世良、库哩总兵进讨。
甲申，命寇准知河南府兼西京留守司事。
辛卯，河北转运使李士衡等言： 有羡馀钱四十万贯，绢五千匹，丝三千两，布二十万匹，请悉以上供。 诏令本路贮积，勿更辇致。
壬辰，诏于右掖门外创崇文外院，别置三馆书库。时宫城申严火禁，帝以群臣更直寓宿，寒月饮食非便，乃命翰林学士陈彭年检唐故事而修复之。
废内侍省黄门，其高班内品，改为前殿祗候高班内品。
诏自宫禁逮臣庶之家，一切服玩皆不得以金为饰，严其科禁，自是遂绝。
知制诰钱惟演献其父所赐礼贤宅，优诏赐惟演钱五十万，令均给六房，仍各赐宅一区。
诏： 契丹国信物，旧用金饰者，并易以锦绣。 
庚子，放宫人一百八十四人。
六月，己酉朔，日有食之。
给事中、知荆南府马亮言： 庶官职田过为优厚，请二三年间权住支给，聊助经费。臣今岁所得米麦四百二十馀石，已牒本府纳官讫。 诏奖之。
庚戌，辽主拜日如礼，与玛都布耶律世勋易衣马为好。以上京留守耶律巴格为北院枢密副使。
辛未，令诸州以御制七条刻石。
闰月，己卯朔，大赦天下，非己杀人及枉法赃致杀人、十恶至死者，悉原之。
庚辰，王钦若上准诏编修后妃事迹七十卷，赐名《彤管懿范》。
以童子蔡伯希为秘书省正字。伯希家本福州，随父龟从至京师，才四岁，诵诗百馀篇。帝召入禁中，应对周详，所诵精习，因命以官。又以龟从久在场籍，善于训子，召试中书，授校书郎。
戊戌，昭宣使、平州团练使、入内都知秦翰卒。帝甚悼惜，赠贝州观察使，赙襚加等。翰倜傥有武力，以方略自任，前后身被四十九创，群帅推其勇敢。轻财好施，所得俸赐多均给将士。帝尝谓王旦曰： 翰尽忠国家，不害人，亦不妄誉人。在先朝尝言： 与李继迁款暱，出入帐中无间，可阴刺之。 且言： 臣一内官不足惜，或为国家去此剧贼，死亦无恨。 太宗深赏其忠。 旦曰 雷有终在西川，与上官正、石普多不协，赖翰和解，不然，几生事。 帝曰： 昨刘承规卒，翰曰： 承规不避众怨，今必流谤，望悉勿听！朕益嘉其为人。 其后重赠彰国军节度使。诏杨亿撰碑文，亿以翰不畜财，表辞所势物，虽朝旨不许，而时论美之。
秋，七月，戊午，枢密副使王嗣宗罢为大同节度使。先是嗣宗与寇准不协，累表求罢。准既去位，嗣宗复固请补外，因授以旄钺，寻命知许州。
庚午，徙知升州、工部侍郎薛映知扬州；以给事中马亮为工部侍郎，知升州；以吏部员外郎李迪为右谏议大夫，知永兴军。帝谓辅臣曰： 大籓长吏，尤难其人。要在洞达物情，遵守条诏，爱民抑暴而已。其或廉而肆虐，或察而滋章，或急掊敛以为公，或旷职务以为怒，如此则何由致治！ 
乙亥，以郭崇仁为宫苑使、昭州团练使。崇仁，守文子，章穆皇后弟也，虽外戚，朝廷未尝过推恩泽，自是凡十年不迁。
八月，癸未，陈州言知州、枢密直学士、礼部尚书张讠永卒。赠左仆射，谥忠定。讠永尚气节，重然诺，勇于为义。为令守多异政，威惠及民，民皆不敢为恶，而亦不苦其严。成都人立庙祀之。帝尝称讠永才任将帅，以疾不尽其用。讠永临终奏疏言： 不当造宫观，竭天下之才，伤生民之命。此皆贼臣丁谓诳惑陛下，乞斩谓头置国门以谢天下，然后斩咏头置丁氏之门以谢谓。 帝亦不以为忤。讠永尝言： 事君者廉不言贫，勤不言苦，忠不言己效，公不言己能，可以事君矣。 又尝语人曰： 吾榜中得人最多：谨重有雅望，无如李文靖；深沉有德，镇服天下，无如王公；面折廷争，素有风采，无如寇公；至于当方面，则讠永不敢辞。 
乙未，以三司使林特为户部侍郎、同玉清昭应宫副使，太常少卿马元方为右谏议大夫，权三司使事。帝以特久任三司，高年勤瘁，特置此职，班在翰林学士之上，优其月给以宠之。帝数访以朝廷大事，特因有所中伤，人以此惮焉。
九月，己酉，注辇国遣使来贡。注辇前古不通中国，其使者舟行涉千一百五十日乃达广州，约其道路，盖四十一万一千四百里。帝待其使者加厚。
庚戌，以工部郎中、知邓州陈尧咨守本官，知制诰。尧咨性刚戾，数被挫辱，忽忽无聊。帝闻之，以问其兄尧叟，尧叟曰： 尧咨不知上恩保佑，自谓遭谗以至此。望取元犯事尤重者切责之，使知悔惧。 遂诏尧咨曰： 卿知永兴日，所为乖当，非独用刑惨酷也。如擅置武库，建视草堂，开三门，筑甬道，出入列禁兵自卫，此岂人臣所宜？众论甚喧，不但乐黄目奏也。朕念尧叟朝夕近侍，未欲穷究，姑示薄责，旋加甄叙。卿不内省，但曰为人所倾。自今宜体国恩，改过迁善；不然，当以前后事状尽付有司。 尧咨乃惶恐称谢。
嘉勒斯赉始立文法，聚众数十万，表请伐夏州以自效。帝以戎人多诈，或生它变，命周文质监泾原军、曹玮知秦州以备之。
甲寅，辽师攻高丽之通州，高丽将郑神勇引兵绕辽师阵后，击杀七百馀人，神勇战死。辽师进攻宁州，不克而退。高丽将高积馀追之，败死；辽师遂取定远、兴化二镇，城之。
丁卯，辽主与伊勒希巴兵部尚书萧荣宁定为交契，以重君臣之好。丙子，以旗鼓苏拉详衮题哩古为六部奚王。
冬，十月，丙戌，以右谏议大夫慎从吉为给事中，权知开封府。帝召戒从吉曰： 京府浩穰，凡事太速则误，缓则滞，惟须酌中。有请属，一切拒之。 又曰： 府吏多与豪右协谋造弊，所宜深察。 及从吉领府事，谤者甚多，帝以问辅臣，丁谓曰： 从吉好言人过，故积众怨。 帝曰： 当官宜守常道，或强为善以取名，则毁讟必随至矣。 
辛卯，以翰林学士晁迥权吏部流内铨，知制诰盛度知通进、银台司兼门下封驳事。迥以父名佺为辞，遂命与度两换其任。度，杭州人也。
时翰林学士王曾亦领银台司，宰相议令迥代曾。帝曰： 朕闻外议，谓曾尝封驳诏敕，自是中书衔之，多沮曾所奏。今若罢去，是符外议。 旦曰： 臣等本无忌曾之意，今兹宣谕，为宰相避谤，请迥与度相易，曾如旧。 帝可之。旦因言： 降敕或差误有害，勘会失实，臣等省视不至，颁下四方，诚为不当。封驳司官苟能详览改正，乃助臣等不逮，必无责之之理。 帝然之。
乙巳，王饮若上《圣祖事迹》十二卷，帝制序，赐名《先天记》。饮若又续成三十二卷，上之。
辽主自八月射鹿至于九月，复自癸丑至于辛酉连猎于诸山。辽主善射多力，尝遇二虎方逸，策马驰之，发矢连殪二虎。又尝一矢贯三鹿，时南京方试举人，以《一箭贯三鹿》为赋题。驸马刘三嘏献《射二虎颂》，辽主嘉其赡丽。三嘏，慎行子也。
十一月，庚申，辽主命汰东京僧，又命上京、中京及诸宫选精兵五万五千人以备东征。
工部侍郎种放卒。帝亲制文，遣内侍致祭，护丧归葬终南，赠工部尚书。先是有讥放循默者，帝闻之，谓辅臣曰： 放为朕言事甚众，但外延不知耳。 因出所上时议十三篇。放将卒，忽取前后章疏稿悉焚之，服道士衣，召诸生会饮于次，酒数行而卒。
癸酉，高丽与东女真来贡。
十二月，戊寅，皇子行加冠礼。
辛卯，以皇子庆国公受益为忠正军节度使兼侍中，封寿春郡王。
甲辰，命枢密使、同平章事王钦若都大提举抄写校勘馆阁书籍，翰林学士陈彭年副焉，铸印给之。初，荣王宫火，燔崇文院、祕阁、所存无几；既别建外院，重写书籍，故有是命。
是月，辽主自海徼如显州。
○真宗膺符稽古神功让德文明武定章圣元孝皇帝大中祥符九年（辽开泰五年。丙辰，一零一六年）
春，正月，丁未，辽主北还。
庚戌，辽耶律世良、萧库哩与高丽战于郭州西，破之，斩首万馀级，尽获其辎重。乙卯，师次南海军，世良卒于军。
丙辰，置会灵观使，以参知政事丁谓为之。
以马军副都指挥使张旻为宣徽南院使兼枢密副使。先是旻被旨选兵，下令太峻，兵惧，谋欲为变。有密以闻者，帝召二府议之，王旦曰： 若罪旻，则自今帅臣何以御众？急捕谋者，则震惊都邑，此尤不可。 帝曰： 然则奈何？ 旦曰： 陛下数欲任旻以枢密，臣未敢奉诏；今若擢用，使解兵柄，反侧者自安矣。 帝从其言，军果亡它。
辛酉，同玉清昭应宫副使林特上《会计录》，诏府祕阁。
癸亥，发内藏钱五十万贯给三司。
兴州团练使德文，少好学，凡经史百家，手自抄撮，工为辞章。帝以其刻励如诸生，尝因进见，戏呼之曰 五秀才 。德文数言愿得名士为师友，己巳，特命翰林学士杨亿与之游。
壬申，以张士逊为户部郎中，崔遵度为户部员外郎，并充寿春郡王友。
时王将受经，命中书择方正有学术者为府官。以士逊平雅和谨，澹于荣利，遵度同修起居注逾十年，每立墀上，常退匿楹间，虑帝见之，搢绅推其长者，因召两人并命焉。
初，宰相将用士逊等为翊善、记室，帝曰： 翊善、记室，府属也，王皆受拜。 故以王友命之，令王每见答拜。士逊尝谒王旦，称王学书有法，旦曰： 王不应举、选学士，不在学书。 士逊愧谢。
癸酉，辽主驻雪林。
二月，准布部长朝于辽。
辛巳，辽主如萨堤泺。
丁亥，监修国史王旦等上《两朝国史》一百二十卷，优诏答之。
庚寅，辽以前东京统军使耶律罕谟为右伊勒希巴。
壬辰，命修景灵宫副使林特诣兗州景灵宫太极观设醮，以营建毕故也。宫观总一千三百二十二区。
甲午，诏筑堂于元符观南，为皇子就学之所，赐名曰资善。帝作记，刻石堂中。命入内押班周怀政为都监，入内供奉官场怀玉为寿春郡王伴读，仍面戒不得于堂中戏笑及陈玩弄之具。
丙申，以后宫崇阳县君李氏为才人。
戊戌，辽皇子宗真生，宫人萧纳木锦所生也。纳木锦少而黝面，很视，其母尝梦金柱擎天，诸子欲上而不能，纳木锦从后至，与仆从皆升，母心异之。久之，得入宫，侍承天太后。尝拂太后榻，获金鸡，吞之，肤色光泽异常，太后惊异，曰： 是必生贵子。 命侍辽主。至是举子，辽主之长子也。皇后无子，取为己子。纳木锦渐进为元妃。皇后爱养宗真如己出，元妃顾妒皇后之宠，心常怏怏。
三月，辛酉，辽以诸道狱空，守臣并进阶赐物。
癸亥，宗正卿赵安仁言： 唐朝玉牒首载混元皇帝，今请以御制《圣祖降监记》冠列圣玉牒，及别修皇朝新谱，仍别制美名。又请以知制诰刘筠、夏竦并为宗正寺修玉牒官。 从之，名新谱曰《仙源积庆图》。
庚午，亳州言明道宫成，总四百八十区。诏遣内侍设醮。
夏，四月，辽赈招州民。
王继忠既见执于辽，荐擢汉人行宫都部署，封琅邪郡王。时伊勒希巴萧哈绰，方以明习典故，善占对，被宠于辽主。继忠侍辽主宴，辽主语及哈绰，欲用为枢密使，继忠曰： 哈绰虽有刀笔才，暗于大体；萧迪里才行兼备，可任也。 辽主以为党于迪里，弗听。戊寅，以哈绰为北院枢密使。
庚辰，司天监言周伯星再见。
丁亥，陕西转运副使张象中言： 安邑、解县两池，除见贮盐三亿八千八百八十二万馀斤外，恐尚有遗利，望行条约。 帝曰： 厚地阜财，此亦至矣。若过求增羡，必有时而阙。不可许也。 
丙申，赐天下酺。
辛丑，令入内内侍省定群官与诸宫院婚嫁财物之数。先是连姻戚里者，冗费过甚，每纳采成礼之日，多领傔从，其家供给饮食，动逾千万，或有破产者。帝曰： 国家宗支渐广，此不可不限其制度。 于是多所差减，且赐金帛给其费焉。
五月，甲辰朔，诏以来年正月一日诣玉清昭实宫，上宝册。又以十一月有事于南郊，行恭谢之礼。诸军赏赐，并以内藏物充。三司勿催促诸路钱帛，诸州军监无得以修贡、助祭为名，辄有率敛。
乙巳，邠宁环庆部署王守斌言夏州蕃骑千五百来寇庆州，内属蕃部击走之。
丁未，殿中侍御史张廓言： 群官有丁父母忧者，多免持服，非古道也。伏望自今并依礼令解官行服。 诏从之，其官秩当起复及武臣内职，悉如旧制。
丙辰，以景灵宫、会灵观及兗州景灵宫、太极观成，释死罪囚流以下。
丁巳，以向敏中为宫观庆成使。
己未，河北转运使李士衡献助南郊绢布六十万匹，钱二十万贯，且言： 六十万皆合上供者，馀二十万即本路羡馀，请遣使臣起发。 先是每有大礼，士衡必以所部供军物为贡，言者以为不实，故是奏条析之。有诏嘉奖，因谓辅臣曰： 士衡应卒有材，然事多忽略，故人往往以虚诞目之。然朝廷所须，随大小即办，亦其所长也。 
乙丑，以王旦为恭上宝册南郊恭谢大礼使。
庚午，太白昼见。
辛未，司天奏： 岁星太阴失度，太白高，主兵在秦外。 帝谓辅臣曰： 秦地控接三蜀，疆境甚远，军中不逞辈虑忽聚盗，宜谨备之。嘉勒斯赉与秦、渭熟户结为衅隙，曹玮请益屯兵，可如所请。川、陕长吏、监押、巡检有旷弛者，代之。 
六月，辛巳，比部员外郎、知齐州范航坐受财枉法，免死，仗脊黥面，配沙门岛。其子昭时任江南东路提点刑狱，及受代还，至南京，上言愿为边卒，赎父移善地。宰臣言父子罪虽不相及，然亦当降其职任，遂令厘务；从之。
癸巳，京畿蝗，命辅臣诣玉清昭应宫、景灵宫、会灵观建道场以祷之。
丙申，以虞部员外郎张怀宝、秘书丞韩庶、户部判官梁固分判三司盐铁、度支、户部句院。先是起居郎乐黄目判三司句院，三司使马元方言其不称职，罢之。帝谓王旦等曰： 人言三司官不欲数易，盖使人幸其更移，不能尽究曹事之弊耳。又，句院乃关防之局，官卑权轻，难举其职。 旦曰： 三部句院为一司，实为繁剧，纵使重官为之，徒益事势，于句稽则愈疏矣。若复分三部设官，选才力俊敏者主之，庶乎分减簿领，稍得精意。 故命怀宝等分领焉。
辽以政事舍人吴克昌按察霸州刑狱。
