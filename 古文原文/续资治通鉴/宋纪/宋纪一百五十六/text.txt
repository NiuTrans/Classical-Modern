起重光作噩正月，尽阏逢困敦三月，凡三年有奇。
<strong>○宁宗法天备道纯德茂功仁文哲武圣睿恭孝皇帝嘉泰元年（金泰和元年）</strong>
春，正月，戊午，申严福建科盐之禁。
壬戌，谢深甫等荐士二十有五人，诏籍名中书，以待选擢。
丁卯，命路钤按阅诸州兵士，毋受馈遗及擅招军，违者置诸法。
己巳，金太府监孙复言： 方今在仕者三万七千馀人，而门廕补叙居三之二。诸司待阙，动至累年，盖由补廕猥多，流品混淆，本末相舛。至于进纳之人，既无劳绩，又非科第，而亦廕子孙，无所分别。欲流之清，必澄其源。 金主然之，诏更定廕叙法。
金尚书省奏杖式轻细，民不知畏，请用大杖；诏不许过五分。
庚午，以葛邲配享光宗庙庭。
金主如长春宫春水。辛未，金主以方春，禁杀食胎兔，犯者罪之，告者赏之。
甲戌，金初命文武官职至三品者，许赠其祖。
二月，戊子，诏诸州访求明历之士。
壬辰，开资善堂，以秘书郎娄机兼小学教授。机以累朝事亲、修身、治国、爱民四事手书以献。
癸巳，修《光宗实录》。
言者称： 四川制置司遇类省试年分，仿礼部附试学官，许有出身人具所业赴制置司陈乞，委有出身通判或教授看详。 蜀人试教官自此始。
丁未，金主还都。金主尝与司空襄言秋山之乐，意将有事于春蒐也，顾视平章政事张万公，万公曰： 动何如静？ 金主改容而止。
三月，丙寅，雨雪雨雹。
戊辰，颁《庆元宽恤诏令》、《役法撮要》。
丁丑，金更定镇、防千户、穆昆放老入除格。
戊寅，行都大火，四日乃灭，焚居民五万三千馀家。帝下诏罪己，避殿，减膳，命临安府察奸民纵火者，罪以军法；出内府钱十六万，米六万馀斛，赐被火之家。
金内侍李新喜有宠用事，借大兴府妓乐，知大兴府事完颜承拒不与，新喜惭。金主闻而嘉之。豪民与人争种稻水利，不直，厚赂左宣徽使李仁惠，使人属承晖。承晖杖豪民而遣之，谓其人曰： 此可以报宣徽也。 承晖先为提刑，豪猾屏迹，及尹京，尤以刚正称，而权贵多不悦。寻罢，以赫合哩执中代之。
是春，以和州防御使姜特立为宁远军节度使。
夏，四月，辛卯，诏曰； 风俗侈靡，日甚一日，服食器用，无复差等。今被焚之馀，其令官民，营造室屋，一遵制度，务从简朴，销金铺翠，毋得服用。今以宫中所有，焚之通衢。中外士庶，令有司严立禁防，贵近之家，尤当遵奉。苟违斯令，必罚无赦！ 
龙州蕃部寇边。先是龙州蕃人常至浊水寨互市，寨有豪民，受而储之。及苏肃之知龙州，以豪民擅利，乃罪而移之，自是蕃人盐、粮、米、茶之属，皆不可得。奸民李蒙大，以作过窜入龙州蕃部，诱之入寇。四川制置司以闻，诏遣官军讨之。
戊戌，以潜邸为开元宫。
甲辰，金谕： 契丹人户累经签军立功者，官赏恩例与女真人同，仍许养马、为吏。 知大兴府事赫舍哩执中格诏不下，金主责之曰： 汝虽意在防闲，而不知朝廷自有定格。自今勿复如此烦碎生事也。 乃下诏行之。
五月，甲寅，金主击球于临武殿，令都民纵观。
丙辰，金枢密使崇浩罢。
戊午，以旱，祷于天地、宗庙、社稷。诏大理、三衙、临安府、两浙州县决系囚。癸亥，释诸路杖以下囚，除茶盐赏钱。丁卯，命有司举行宽恤之政十有六条。
乙亥，监太平惠民局夏允中，请用文彦博故事，以韩侂胄平章军国重事。侂胄上疏，历叙家世荣宠，言： 臣不能自奋，滥叨世赏。陛下龙飞之日，面奉宪圣皇后旨，俾臣朝夕仰裨初政。臣深惟绵薄，不足以副使令。忽闻局务官有札子，引文彦博故事，肆为狂妄之言，臣骇汗如雨。斯人固不足责，而臣之出处岂容不明！乞许臣守本官致仕，以全愚分。 帝手批慰留，允中坐免，仍令临安府押出国门。
丙子，雨。
六月，辛卯，金祈雨于北郊。
己亥，金敕尚书省举行奢僭之禁。
金用尚书省言，申明旧制： 明安、穆昆户，每田四十亩树桑一亩，毁树木者有禁，鬻地土者有刑。其田多奡菜，人户阙乏，并坐所临长吏。按察使以时劝督，有故慢者，量决罚之。仍减牛头税三之一。 
乙巳，金初许诸科铺马、黄河夫、军须等钱折纳银一半，愿纳钱钞者听。
丙午，太白经天。
秋，七月，乙卯，知枢密院事何澹罢。时吴曦自以祖父世守西蜀，为国籓屏，而身留行都，不得如志，乃厚赂宰辅，规图帅蜀。未及赂澹，韩侂胄已许之，澹持不可。侂胄怒曰： 始以君肯相就，黜伪学，汲引至此，今顾立异耶！ 遂罢为资政殿学士、知太平州。翼日，改大学士。
丁巳，复以旱祈祷。壬戌，恤囚。
甲子，以陈自强参知政事，张釜签书枢密院事。
金主谕刑部官，凡上书言及宰相者，不得申省。
己巳，以吴曦为兴州都统制，兼知兴州。
先是郭杲在武兴，多刻剥军士，黑谷逃卒为盗，经时未平。杲卒，副都统制王大节摄帅事，语诸将曰： 是迫于饥寒，非有它。 揭榜招还之，斩为首者以徇，流配其馀。吴氏世守西蜀，蜀人习而安之。承郭杲之后，闻曦除帅，延颈望其来。曦尽载辎重，大舰连属，溯嘉陵而上。及至，首为璘建庙，大殿费十万缗。又命士卒负土筑江滨地，际山为园，广袤数里，日役数千人，士始失望。既而曦谮大节，罢其副都统制，于是蜀之兵权悉归于曦。
金禁庙讳同音字。金主尝问孙即康曰： 太宗庙讳同音字有读作 成 字者，既非同音，便不当阙点画。睿宗庙讳改作 崇 字，其下却有本字全体，若将 示 字依《兰亭帖》写作 未 字。 允 字合阙点画，如 统 傍之 允 ，似不合缺。 即康对曰： 康太宗讳世民，偏傍犯如 {艹枼} 字作 B112 字， 泯 字作 汦 字。 乃拟熙宗庙讳从 面 从 且 ；睿宗庙讳上字从 未 ，下字从 C062 ；世宗庙讳从 糸 ；显宗庙讳如正犯字形，止书斜画， 氵充 字 鈗 字各从口， 兑 、 悦 之类，各从本体。 从之。自此不胜曲避矣。
八月，己卯，减奏荐恩，以言者论官冗恩滥故也。
庚辰，金命绝户之田宅，以二分之一付其女及女孙。
甲申，张釜罢。以陈自强兼知枢密院事，给事中张岩参知政事，右谏议大夫程松同知枢密院事。岩、松并附韩侂胄，松谄之尤甚，侂胄怜之，遂得佐枢。
壬寅，金制： 明安、穆昆并隶按察司；监察御史止按部纠举，有罪并坐监临之官。 
直龙图阁致仕李详卒。详直谅老成，以植公论，因罹党祸。后谥肃简。
西辽主珠勒呼出猎，奈曼库楚类伏兵擒之而据其位，袭辽衣冠，尊珠勒呼为太上皇，皇后为皇太后，朝夕问起居。珠勒呼在位三十四年，寻死，辽祀遂绝。
九月，戊申朔，金更定赡学养士法。生员给民佃官田，人六十亩，岁支粟三十石；国子生人百八亩，岁给以所入，官为掌其数。
先是户部尚书袁说友等言： 浙西围田相望，皆千百亩，陂塘溇渎，悉为田畴，潦则无地可潴，旱则无水可戽，不严禁之，后将益甚。 辛亥，遣大理司直留佑贤、宗正寺主簿李澄往浙西行视。自淳熙十一年立石之后，凡官民田围裹者，悉开之。
甲寅，金主如秋山。
甲戌，令礼部集孝宗朝典礼。
丙子，金主还都。
冬，十月，乙酉，金祫享于太庙。
丙戌，起居郎王容请以韩侂胄定策事迹付史馆，从之。
壬辰，金御史台言： 在制，按察司官，比任终，遣官考核，然后尚书省遣官覆察之。今监察御史添设员多，宜分路巡行，每路女真、汉人各一人同往。 从之，仍敕分四路。
壬寅，金敕有司购遗书，宜高其价，以广搜访。其藏书之家，有珍袭不愿送官者，官为誉写，毕，复还之，仍量给其值之半。
甲申，编《光宗御集》。
十一月，辛亥，金敕尚书省： 凡役众劳民之事，勿轻行之。 
丁巳，金主谕工部曰： 比闻怀州有橙结实，官吏检视，已尝扰民。今复讲柑，得无重扰乎？其诫所司，遇有则进，无则已。 
庚申，蠲潭州民旧输黄河铁缆钱。
金陕西路转运使高汝砺言： 旧制，捕告私盐、酒麹者，计斤给赏，钱皆征于犯人。然监官获之则充正课，巡捕官则不赏，巡捕军则减常人之半，免役弓手又半之，是罪同而赏异也。请以司县巡捕官不赏之数及巡捕弓手所减者，皆征以入官，则罪赏均矣。 金主从其言。
十二月，己卯，太白经天。
辛巳，金敕原庙春秋祭祀改称朝献。
金新修律成，凡十有二篇，一曰名例，二曰卫禁，三曰职制，四曰户婚，五曰厩库，六曰擅兴，七曰贼盗，八曰斗讼，九曰诈伪，十曰杂律，十一曰捕亡，十二曰断狱，实唐律也。但加赎铜皆倍之，增徒至四年、五年为七，削不合于时者四十七条，增时用之制百四十九条，因而略有所增益者二百八十有二条，馀百二十六条皆从其旧，又加分其一为二，分其一为四者六条，凡五百六十三条，为三十卷，附注以明其义，疏义以释其疑，名曰《泰和律义》。自《官品令》、《职员令》之下，曰《祠令》，《户令》，《学令》，《选举令》，《封爵令》，《封赠令》，《宫卫令》，《军防令》，《仪制令》，《衣服令》，《公式令》，《禄令》，《仓库令》，《厩牧令》，《田令》，《赋役令》，《关市令》，《捕亡令》，《赏令》，《医疾令》，《假宁令》，《狱官令》，《杂令》，《僧道令》，《营缮令》，《河防令》，《服制令》，附以年月之制，曰《律令》二十卷。又《新定敕条》三卷，《六部格式》三卷。丁酉，司空襄具以进，诏以明年五月颁行之。
乙巳，金初定廉能官升注法。
是岁，浙西、江东、两淮、利州路旱，赈之，仍蠲其赋。
<strong>○宁宗法天备道纯德茂功仁文哲武圣睿恭孝皇帝嘉泰二年（金泰和二年）</strong>
春，正月，乙卯，金始朝献于衍庆宫。
癸亥，以苏师旦兼枢密院都承旨。初，韩侂胄为平江兵马钤辖时，师旦以刀笔吏事之，侂胄爱其辨慧。帝登极，窜姓名于籓邸吏士内，遂以随龙恩得官。至是权势日甚。
丁卯，陈自强等上《高宗实录》。
侍御史林采、右正言施康年上疏曰： 臣闻习伪者，名教之僇人；欺君者，臣子之大罪。欺与伪，实人材风俗之所深患，不可不察也。苟有人焉，方伪习之炽则从之，及伪习之衰则攻之，彼自以为媒身干进之计，而不知堕于欺君之罪。臣尝谓由庆元初迄今，人之趋向，一归于正，谨守而堤防之，权在二三执政大臣，其次在给、舍，又其次在台谏。设使朝廷未知其人，有所除授，给、舍不缴驳，台谏不论列，百执事从而指其人，声其罪，可也。今乃不然，徒肆诸空言，遂使当世哗然指攻，伪为钓取爵禄之资，凡投匦而上书，陛辞而进说，召见而赐对，其论一本于此。望下臣此章，播告中外，继自今，专事忠恪，毋肆欺谩，不惟可以昭圣朝公正之心，抑亦可以杜伪习淆敌之患。 
时禁学之祸，虽本韩侂胄欲去异己以快所私，然实京镗创谋。及镗死，侂胄亦厌前事之纷纭，欲稍更张以消中外之议，且欲开边，而往时废退之人，又有以复仇之说进者，故言官遂有此疏。
癸酉，金归德军节度副使韩琛，以强市民布帛，削一官，罢之。
甲戌，金主如建春宫。时金主将幸长乐川，刑部尚书李愈谏曰： 方今戌卒贫弱，百姓骚然，三叉尤近北陲，恒防外患。兼闻泰和宫在两山间，地势狭隘，雨潦遄集，固不若北宫池台之胜，优游闲暇也。 金主不从。
二月，甲申，弛伪学、伪党禁。
张孝伯知韩侂胄已厌前事，因谓之曰： 不弛党禁，恐后不免报复之祸。 籍田令陈景思，韩侂胄之姻也，亦谓侂胄当勿为已甚，侂胄从之。于是赵汝愚追复资政殿学士。党人见在者，徐谊、刘光祖、陈傅良、章颖、薛叔似、叶适、曾三聘、项安世、范仲黼、黄颢、詹体仁、游仲鸿等诸人，皆先后复官自便。又削荐牍中 不系伪学 一节，俾勿复有言。
丁亥，修《高宗正史》、《宝训》。
戊子，颁《治县十二事》，以风厉县令。
癸巳，禁私史。有商人私持起居郎熊克《中兴小纪》及《九朝通略》等书欲渡淮，盱眙军以闻，遂命诸道郡邑书坊所鬻书，凡事干国体者，悉令毁弃。言者因请取礼部员外郎李焘《续通鉴长编》、知龙州王偁《东都事略》、监都盐仓李丙《丁未隶》及通家语录、家传等书下史房考订，或有裨于公议者存留；从之。
戊戌，金初制内侍寄禄官。
乙巳，金主还宫。
三月，辛亥，诏： 宰执各举可守边郡者二三人。 
甲寅，金初制宫院司都监、同监各一人。
己未，初命提刑以五月按部理囚。
己巳，诏： 诸路帅臣、总领、监司，举任将帅者，与本军主帅列上之。 
自渡江以来，员多阙少。绍兴末，寺监丞、簿、学官、大理司直、枢密院编修官，始皆有待次者。乾道中，东南郡守率待阙五六年，蜀中亦三四年，由是朝士罕肯丐外，而势要之人多攘阙者。淳熙中，诏存留州郡十五阙，庆元初又增为三十阙，然庙堂牵于丐请，率多借用。夏，四月，辛卯，言者请以嘉兴府、处、台、衢、严、信、池、袁、抚、江、潮、漳、泰、温、徽州十五阙，令中书再行注籍，专待职事官，馀如有经营留阙之人，令给舍缴驳，台谏论奏；从之。
己亥，金定迁三品官法，复扑买河泺法。
辛丑，金主谕御史台： 诸诉事于台，当以实上闻，不得辄称察知。 
癸卯，金主如万宁宫。李愈复谏曰： 北部侵我旧疆，千有馀里。不谋雪耻，复欲北幸，一旦有警，臣恐丞相襄、枢密副使安国等不足恃也。况皇嗣未立，群心无定，岂可远事逸游哉！ 金主异其言。
是月，复太学混补法。
先是太学补弟子员，每三岁科举后，差官锁院，凡四方举人皆得就试，取合格者补入之，谓之混补。淳熙后，朝义以就试者多，欲为之限制，乃立待补之法。诸路漕司及州军皆以解试终场人数为准，每百人取六人，许赴补试，率以开院后十日揭榜。然远方士人多不就试，则为它人取其公据代之，冒滥兹甚；庆元中，罢之。至是复行混补，就试者至三万七千馀人，分六场十八日引试云。
五月，甲辰朔，日有食之。
戊申，金主如泰和宫。
辛亥，金初荐薪于太庙。
壬戌，金谕有司曰： 金井纳巴，不过二三日留，朕之所止，一凉厦足矣，若加修治，徒费人力。其籓篱不急之处，用围幕可也。 
甲子，金更泰和宫曰庆宁，长乐川曰云龙。
己巳，赐礼部进士傅行简以下四百九十七人及第、出身。
金敕御史台： 京师拜庙及巡幸所过州县，止令洒扫，不得以黄土覆道，违者纠之。 
六月，己卯，行都火。
壬午，浚逝西运河。
辛卯，禁都民以火说相惊者。
金谕尚书省： 诸路禾稼及雨多寡，令州郡以闻。 
秋，七月，乙卯，金朝献于衍庆宫。
癸亥，以旱释诸路杖以下囚。
己巳，命有司举行宽恤之政；庚午，复推广之。
八月，丙子，以吏部尚书袁说友同知枢密院事。
癸未，建宝谟阁，以藏《光宗御集》。
己丑，作寿慈宫，请太皇太后还内。
丙申，金有司奏凤凰见于磁州武安县鼓山石圣台。
甲午，谢深甫等上《庆元条法事类》。
丁酉，金主还宫。皇上特哩生，李元妃所生也。群臣上表贺。金主宴群臣于神龙殿，遣官报谢太庙、山陵、太清宫、北岳、长白山。
九月，己酉，帝朝于寿慈宫。
甲寅，金遣拱卫直都指挥使完颜瑭、侍讲学士张行简来使。金主戒瑭曰： 卿过界勿饮酒，每事听于行简。 谓行简曰： 宋人行礼，好事末节，苟有非是，不可不正。旧例所有，不可不知。 又曰： 颇闻前奉使者过淮，每至中流，即以分界争渡船，此殊非礼，卿自戒舟人，且语宋使曰： 两国和好久矣，不宜争细故，伤大体。 丁宁谕之，使悉此意也。 
壬戌，奉安光宗皇帝、慈懿皇后神御于景灵宫、万寿观。
丙寅，嗣秀王伯圭薨；追封崇王，谥宪靖。
金皇子特哩弥月，金主将加封三等国号，无惬意者。金主念世宗在位最久，年最高，初封葛王，庚午，封特哩为葛五。
是秋，诏监司、帅臣就送还人之官，以省将迎之费也。时黄人杰自隆州守除夔州路提刑，已解官矣，得此旨，遂檄隆州再索送还人，而夔之迓使已至，遂两用之。其奉行失指如此。
冬，十月，壬申，诏诸州起兵总领所财赋，以通判为主管官。
乙亥，上太皇太后尊号曰寿成惠圣慈祐太皇太后。
是月，追复硃熹焕章阁待制，致仕。
十一月，甲辰，金更定国运为土，腊用辰。
金以西京留守崇洗为枢密使。
乙巳，重修吏部七司法。
庚戌，以陈自强知枢密院事，前同知枢密院事许及之参知政事。
庚午，命赃吏毋便予祠。时言者论臣僚赃累巨万，具载章疏，投闲数月，便得祠禄，请自今皆须三年，故有是命。
十二月，癸酉，金以皇子特哩晬日，放僧、道度牒三千，设醮于元真观，为特哩祈福。丁丑，金主御庆和殿浴皇子，诏百官用元旦礼仪，进酒称贺，五品以上进礼物。
金翰林修撰王庭筠卒。金主知其贫，诏有司赙钱给丧事。制诗赐其家，其引云： 王遵古，朕之故人也。乃子庭筠，又以才选，直禁林者首尾十年，今兹云亡，玉堂、东观，无复斯人矣。 
甲申，立贵妃杨氏为皇后。
自恭淑皇后崩，贵妃与曹美人俱有宠，韩侂胄以后颇涉书史知古今，性警敏，任权术，而曹美人柔顺，劝帝立曹氏。帝不从，竟立后，后由是怨侂胄。
加韩侂胄太师。
侂胄渐收罗知名之士，又意在开边，士大夫之好言恢复者，亦多见擢用。然政府、枢密、台谏、侍从多其私人，而苏师旦、周筠以吏胥厮役预闻国政，权势熏灼，不为正论所与。
庚寅，大阅。
闰月，丁未，诏： 讲官陈经义有当开释者，许依读官例，随事开陈。 
金司空襄，以报谢祀嵩岳，庚戌，还次芝田之府，以疾薨，谥武昭。襄明每，才武过人，金主待之厚，故所至有功。其驻军临潢也，有以伪书遗西京留守图克坦镒，欲构以罪；书闻，金主还畀襄，其相信如此，既而果获为伪书者。在政府，练习故事，简重能决，器局宽大，人多称之。
癸丑，金初命监察御史，非特旨不许举官。
己卯，以福建观察使严为威武军节度使，封卫国公。
复周必大少傅、观文殿大学士。
金主以交钞事，令户部尚书孙鐸、侍郎张复亨议于内殿。复亨以三合同钞可行。鐸言： 民间销多，宜收敛。院务课程及诸窠名钱，须要全收交钞。秋夏税本色外，尽令折钞，不拘旧例。农民知之，迤渐重钞。比来州县抑配行市买钞，无益，徒扰之耳。请罢诸处钞局，惟省库仍旧。小钞无限路分，可令通行。 金主令速行之。自是而后，国虚民贫，经用不足，专以交钞愚百姓，而法又不常，世宗之业衰焉。
是岁，蒙古部长郤特特穆津击奈曼，败之。
特穆津之十世祖勃端察尔，生有异征，数传之后，遂长诸部；金人置东北招讨使以统辖之。至伊苏克依，并吞诸部落，势益盛大，后追谥烈祖神元皇帝。
初，伊苏克依之妻谔楞生子，手握凝血如赤石，伊苏克依异之，将卜名，特璊者至其地，遂以特穆津名之。
族人泰楚特部，号最强，旧与伊苏克依相善，后生嫌隙，绝不与通。及伊苏克依卒，特穆津幼，泰楚特率众来攻，特穆津大集诸部兵，分十三翼，与战，破走之。时泰楚特诸部，多苦其主非法，见特穆津宽仁，时赐人以裘马，心悦之，往往慕义求降。
特穆津有弟奇尔固岱、哈萨尔，骁勇善射，摧锋陷阵，不避艰险。特穆津曰： 有奇尔固岱之力，哈萨尔之射，可以取天下矣。 又有齐拉衮、博勒呼、博尔济、穆呼哩，俱侍左右，以忠勇称，号 都尔木库楚克 ，犹言 四杰 也。
会塔塔尔部背金约，金主遣丞相襄帅兵逐之，北走。特穆津闻之，发近兵自鄂端河合击，破之，以功授特穆津为 察衮图鲁 ，犹言 招讨使 也。
先是特寽部长托哩汗，受金封，爵为王，所称为 汪罕 者也。托哩汗多杀戮昆弟，其叔父奇尔举兵攻之，托哩汗以百馀骑奔蒙古。伊苏克依亲将兵逐奇尔走四夏，复夺部众归。托哩汗德之。后复为奈曼所败，托哩汗出奔而复归，中道粮绝，困乏殊甚。特穆津以父交好，遣人往招托哩汗，安置军中，赈给之，遂会于图乌喇河上，尊之为父。托哩汗因此部众稍集，欲复奈曼之仇，乞援于特穆津；乃命博尔济、穆呼哩、博勒呼、齐拉衮四将助之，大败奈曼，尽夺所掠以归托哩汗。已而特穆津与弟哈萨尔伐奈曼，大败之，尽杀其诸将族众，积尸以为京观，奈曼之势遂弱。
时泰楚特犹强，特穆津会托哩汗，大战于鄂诺河上，败走之，斩获无算。
是岁，奈曼又会诸部众来侵。特穆津与托哩汗倚阿兰塞为壁，大战于徒伊坛之野。奈曼使神巫祭风雪，欲因其势进攻。既而反风，逆击其阵，奈曼军不能战，欲引还，雪满沟涧，特穆津勒兵乘之，奈曼大败。是时萨穆哈部起兵援奈曼，闻其败，即还。
○<strong>宁宗法天备道纯德茂功仁文哲武圣睿恭孝皇帝嘉泰三年（金泰和三年）</strong>
春，正月，己卯，金以枢密使崇浩为右丞相，右丞完颜匡为左丞，参知政事布萨揆为右丞，御史中丞孙即康、刑部尚书贾铉并参知政事。时孙鐸久为尚书，不见擢，对客诵前人句云： 唯有庭前老柏树，春风来似不曾来。 御史大夫卡劾其怨望，降同知河南府南。
庚辰，右丞相谢深甫罢。初，深甫力求罢政，帝曰： 卿能为朕守法度，惜名器，不可言去。 至是固请，乃许之。
戊子，龙川蕃寇边，掠大崖铺。既而陷浊水寨，执知寨范浩，屠其家，以浩首罪土豪，绝其博易故也。知兴州吴曦命李好义讨之。好义，下邽人也。
甲午，参知政事张岩罢。丙申，以陈自强兼参知政事。
戊戌，视太学，御化原堂，命国子祭酒李寅仲讲《尚书·周官篇》。遂幸武学，监学官进秩一级，诸生推恩赐帛有差。
以袁说友参知政事，翰林傅伯寿签书枢密院事。伯寿以老疾辞不拜。
二月，乙巳，以端明殿学士费士寅签书枢密院事。
甲子，金定诸职官省亲拜墓给假例。
三月，壬申朔，金平章政事张万公致仕。
万公历举朝臣有名者以自代，求去甚力。金主知其不能留，谕曰： 朕初即位，擢卿执政，继迁相位，以卿先朝旧人，练习典故，朕甚重之。且年虽高，精力未衰，故以机务相劳。为卿屡求退去，故勉从之，甚非朕意也。 
丙子，诏相度铁钱利害。
丁丑，以久雨，诏大理、三衙、临安府决系囚。
丙申，金以殿前都点检布萨端为御史大夫。
夏，四月，己亥朔，日有食之。
乙巳，金禘于太庙。
金敕点检司： 致仕官入宫，年高艰步履者，并许策杖，仍令舍人、护卫扶之。 
丙午，出封桩库两淮交子一百万，命转运使收民间铁钱。
乙卯，陈自强等上《徽宗玉牒》、《孝宗、光宗实录》。
丁巳，金敕有司祈雨，仍颁土龙法。
己未，金命吏部侍郎李炳等再详定礼仪。
庚申，金主谕有司： 宫中所用物，如民间难得，勿强市之。 
辛酉，诏： 宰执、台谏子孙毋就试。 
癸亥，金尚书省遣官分路覆实御史所察事。
五月，戊寅朔，以陈自强为右丞相，许及之知枢密院事。时韩侂胄凡所欲为，宰执惕息，不敢为异，自强至印空名敕札授之，惟其所用，三省不知也。言路击塞，每月按举小吏一二人，谓之月课。又有泛论君德、时事，皆取其陈熟缓慢、略无撄拂者言之。或问之，则愧谢曰： 聊以塞责耳。 自强尤贪鄙，四方致书，必题其缄云 某物若干并献 ，凡书题无 并 字则不开。纵子弟亲戚关通货赂，仕进干请，必谐价而后予。尝语人曰： 自强惟一死以报师王。 每称侂胄为恩王，苏师旦为叔，堂吏史达祖为兄。侂胄怙权专国，自强表里之功为多。
庚辰，以旱，释杖以下囚。
壬午，金以重午，拜天射柳。金主三发三中。四品以上官侍宴鱼藻殿，以天暑，命兵士甲者释之。
癸未，命有司搜访旧闻，修三朝正史，以书来上者赏之。
丙戌，金以定律令，正土德，凤凰来，皇嗣建，大赦。
辛卯，金皇子葛王特哩卒。
丙申，金作太极宫。
是月，以苏师旦为定江军承宣使。
六月，金主命选聪明方正之十修起居注。
戊申，金定职官追赠法，唯犯赃罪者不在追赠之列。
癸亥，太白经天。
秋，七月，辛未，命殿前司造战舰，出封桩库钱十万缗给之。
颁《庆元条法事类》。
壬午，权罢同安、汉阳、蕲春三监铸钱。
癸未，禁两浙州县抑纳逃赋。
丁亥，金主谕宰臣曰： 凡奏事，朕欲徐思，若除授事，可俟三五日再奏，馀并二十日奏之。 
乙未，加光宗皇帝谥曰循道宪仁明功茂德温文顺武圣哲慈孝皇帝。
是月，李好义等讨龙川蕃部，以选士二百人深入，渡大鱼河。蕃人望见，即走入深箐，官军追之，斩八级，蕃人走险，官军不能进，乃还，焚其部帐。蕃人怒，复纠合以追官军，凡三十馀里。会日暮，好义等仅得济河。翼日，还至浊水寨。既而蕃人约降，制置司不能决。
八月，壬寅，增置襄阳骑军。
初，吴玠第四子扌怱。尝提举四川茶马，坐事贬秩，旋与祠。扌怱与从子曦不相中，每丐任使，曦数阴沮之。时故大成为茶马，尽核诸场额外之茶，且损蕃商中马之值。旧制，买马必四尺四寸以上，乃大成损马值，而马至益稀，所市仅四尺一寸，而毙者复众。朝议不以为便，扌怱乃与殿司统制官彭辂谋，纳贿于苏师旦，且说之曰： 马政积弊如此，非西人谙其利病，不能更张，不若复委吴扌怱。 师旦然之。诏以扌怱仍提举茶马，为给事中所驳，改知潼川府，而提举仍未得其人。辂乘间见师旦，自言世西人，今西蕃多善马，特茶司损其值，故以驽骀入市；诚以善价招之，宜可得。师旦喜曰： 无逾公者矣。 遂引之见韩侂胄。
丁未，诏曰： 茶马司所发纲马，全不及格，积弊极深，宜有更革。自今差文武官各一员，令三省、枢密院条具来上。 辛亥，命直秘阁、知泸州王大过与辂分领之。大过置司成都，辂置司兴元府。辂至司，而马终不及格，以深蕃道梗自解，朝议始悟其诈。扌怱至蜀，以谒璘庙为名，与曦乐饮结欢而去。
丙辰，陈自强等上《皇帝会要》。
甲子，诏： 刑部岁终比较诸路瘐死之数，以为殿最。 
九月，庚午，参知政事袁说友罢。
壬申，以宗子稀某为庄文太子嗣，更名搢，授右千牛卫将军。
癸酉，命坑冶铁冶司毋得毁私钱为铜。
戊子，金以万宁宫提举司隶工部。
己丑，诏南郊加祀感生帝、太子、庶子星、宋星。
金自边境多故，征调滋繁，国内多盗。壬辰，诏： 千户穆昆受随处备盗官公移，盗急，不即以众应之者，罪有差。 
先是萨哩部犯金边寨，丞相崇浩以兵追蹑，与布萨揆军合击之，杀获甚众，敌遁去。诏崇浩还朝，优奖厚赐之。
冬，十月，庚子，诏宥吕祖泰，任便居住。
癸卯，以费士寅参知政事，华文阁学士、知镇江府张孝伯同知枢密院事。
甲辰，申酉间，天大赤，夜将旦，亦如之。金宰相荐信安杜时升博学知天文，可大用。时升谓所亲曰： 吾观正北赤气如血，东西亘天，天下当大乱，乱而南北当合为一。消息盈虚，循环无端，察往考来，孰能为之！ 时金国风俗侈靡，纪纲大坏，时升乃南渡河，隐居嵩、洛山中。
丙午，命两淮诸州以仲冬教阅民兵万弩手。
戊申，龙川蕃部降，李蒙大率其徒二百人至浊水寨，守臣杨熹遣江油令马崇廉往受其降，蕃人献六牛为礼。朝议，蒙大本以汉人窜蕃界，诱之人犯，应逮治，论死；制置司言恐失蕃人向化心，乃止。蕃人献水银、硃砂窟，制置司谓此皆蕃人养生之具，奏给还之。复增浊水寨屯兵，自是蕃部稍帖息。
壬子，金右丞布萨揆至自北边。丙辰，金主召至香閤，慰劳之。
庚申，金左丞完颜匡等进《世宗实录》。
壬戌，金奉御完颜阿噜岱使宋还，言宋权臣韩侂胄市马厉兵，将谋北侵。金主以为生事，笞之五十，出为彰德府推官。
十一月，甲戌，朝飨于太庙。乙亥，祀天地于圜丘，大赦。
十二月，邓友龙使金，有赂驿使夜半求见者，具言金为蒙古所困，饥馑连年，民不聊生，王师若来，势如拉朽。友龙大喜，归告韩侂胄，且上倡兵之书，北伐之议遂起。
辛亥，金诏： 诸亲王、公主每岁寒食、十月朔，听朝谒兴、裕二陵，忌辰亦如之。 
癸丑，金诏： 监察御史分按诸路，所遣者女真人，即以汉人朝臣偕往，所遣者汉人，即以女真朝臣偕往。 
丙辰，命四川提举茶马通治茶马事；以彭辂言不验，故复旧制。
戊午，金定行宫之名曰先春。
辛酉，诏禁将帅掊克。
是冬，起参知政事张岩帅淮东，同知枢密院事程松帅淮西，侍郎邱崈守明州，大卿辛弃疾帅浙东，以李奕为荆、鄂副都统兼知襄阳，声言备金人启衅，其实韩侂胄欲用兵北伐也。
是岁，初以诸司官理通判。
蒙古特穆津为长子卓沁求婚于托哩汗托哩汗之子图萨哈亦求婚于特穆津，俱不谐，自是有违言。
初，特穆津与托哩汗合军攻奈曼，约明日战，萨穆哈言于托哩汗曰： 我与君家是白翎雀，它人鸿雁耳，白翎雀寒暑常在北方，鸿雁遇寒则南飞就暖。 喻特穆津心不可保也。托哩汗疑之，遂移部众于别所。
及议婚不成，萨穆哈乘隙谓托哩汗子伊喇哈曰： 君能加兵蒙古，我助君。 伊喇哈大喜，数遣使言于托哩汗。托哩汗曰： 吾身之存，实太子是赖。髭须已白，遗骸冀得安寝，汝乃喋喋不已耶？善自为之，毋贻吾忧。 太子，谓特穆津也。
是岁，托哩汗父子谋杀特穆津，遣使来曰： 向所议姻事，今当相从，请来饮酒。 特穆津以为然，率十骑赴之。至中道，心有所疑，命一骑往谢，遂还。托哩汗谋既不成，即举兵来侵。特穆津整兵出战，屡败之，射伊喇哈中颊，托哩汗引兵退。
特穆津遣人责之曰： 我有大功于君，奈何易恩为仇！ 托哩汗意悔。伊喇哈曰： 今日唯力战以决胜负，多言何为？ 特穆津还，至班硃泥河，河水方浑，饮之以誓众。时托哩汗盛强，特穆津微弱，众颇危惧。凡与饮河水者，谓之饮浑水，言其曾同艰难也。托哩汗复至，与之战，托哩汗大败。遂令军士衔枚夜袭之，尽降其部众，托哩汗父挺身遁去。托哩汗叹曰： 儿误我！ 路逢奈曼部将，遂为所杀。伊喇哈走至龟兹，龟兹王以兵讨杀之。特穆津既灭托哩汗，大猎于特默格川，宣布号令，振凯而归。
○<strong>宁宗法天备道纯德茂功仁文哲武圣睿恭孝皇帝嘉泰四年（金泰和四年）</strong>
春，正月，辛未，金主如先春宫春水。
壬申，金中都阴雾、木冰。
金大理司直姬端修迁大理丞。金主谓端修曰： 前汝为御史，以幹能见用。汝言多细碎，不究其实，亦不汝罪。乃为司直，乃能称职，用是擢汝为丞。尽乃心力，惟法是守，勿问上位宰执，汝其志之。 
乙亥，浚天长县壕。
戊辰，内侍甘昺贬信州居住。
壬辰，琼州西浮洞逃军作乱，寇掠文昌县；官军讨平之。
时金为北鄙准布等部所扰，无岁不兴师讨伐，府仓空匮，赋敛日烦。有劝韩侂胄立盖世功名以自固者，侂胄然之，遂定议伐金，聚财募卒，出封桩库黄金万两，以待赏功，命吴曦练兵西蜀。既而安丰守臣厉仲方，言淮北流民咸愿归附；浙东安抚使辛弃疾入见，言金必乱亡，愿属元老大臣备兵为仓卒应变之计；侂胄大喜。郑挺、郑友龙等又附和其说，侂胄用师之意益锐。
张孝会如金贺正，还，至庆都，卒。金主遣防御使尼伊寽致祭及赙，仍命送伴使张云护丧以归。
时关上积粮八百馀万斛，然陈陈相因，庾吏率全其扃钥以相授，至可食者无几。会筹议诏下，制置司遣官盘量，且令防其腐败折阅之数，免累界官吏失点检之罪，降度牒二万五千道，下总所收籴偿补。
二月，乙未朔，金主还宫。
丁酉，置庄女太子府小学教授。
金以山东、河北旱，诏祈雨东、北二岳。
庚戌，金始祭三皇、五帝、四王。寻诏定前代帝王合致祭者。尚书省言： 三皇、五帝、四王，已行三年一祭之礼，若夏少康、殷太甲、太戊、武丁，周成王、康王、宣王，汉高祖、文、景、武、宣、光武、明帝、章帝，唐高祖、文皇，十有七君，致祭为宜。 从之。
辛亥，命内外诸军射铁帖转资。
壬子，蠲临安府逋负酒税。
癸丑，金诏： 刺史州郡无宣圣庙学者，并增修之。 
己未，立试刑法避亲格。
金以河平节度使孟铸为御史中丞。金主谓之曰： 朕自知卿，非因人荐举也。御史责任甚重，往者台官乃推求细故，弹劾小官；至于巨室重事，则畏徇不言。其勤乃职，无废朕命！ 
三月，丁卯，行都大火，迫太庙，权奉神主于景龙宫。
是月，太皇太后生辰，免过宫。
金中都日昏无光，大风，毁宣阳门鸱尾。
庚午，命临安府赈焚室。辛未，修太庙。甲戌，下罪已诏曰： 朕焦劳庶务，宵旰十年，临民怀朽索之危，履位凛坚冰之惧。皇图增壮，甫还旧日之观；回禄降灾，复值季春之月。属乖扑灭，骤至延烧，亶荷眷于三灵，迄巩安于九庙。奈民庐之焚毁，暨宫寺之蔓延，厥咎何由？繄予不德。退省菲凉之质，敢忘战栗之思！书焚室以宽征，用广及民之泽；务侧身而修行，聿严避殿之规。尚期中外之同寅，勉辅眇冲之不逮，庶销谴异，式迓休祥。 
陈自强三上疏，引罪避位，诏不许。火不作也，自强主帑吏请筦钥于自强，自强闻变，口呿不知所为，故囊橐尽燬。事定，韩侂胄语人曰： 丞相生事一委于火，须少助之。 侂胄首遗万缗，于是馈赂踵至，诸道列城皆有助，不数月，得六十万，遂倍所失之数。
乙亥，诏百官疏陈时政阙失。秘书省著作郎娄机上封事，力言： 朝列务为奉承，不能出己见以裨国论；外臣不称职，至苛刻以困民财；将帅偏裨，务为交结，而不知训阅以强军律。 不报。
壬辰，金辽阳府判官锡默留嘉，以上书论列朝臣，削官一阶，罢之。
