起玄黓摄提格正月，尽昭阳单阏六月，凡一年有奇。
○真宗膺符稽古神功让德文明武定章圣元孝皇帝咸平五年（辽统和二十年）
春，正月，庚子，辽主如延芳淀。
壬寅，帝谒启圣院太宗神御殿。初，太祖，太宗每岁上元幸佛寺，然后御楼观灯。帝自毕谅阴，以启圣院太宗降诞之地，圣容在焉，前期往拜，至望夕乃幸它寺，遂为制。
甲辰，以右仆射张齐贤为邠、宁、环、庆、泾、原、仪、渭、镇戎军经略使，判邠州，令环庆、泾原两路及永兴军驻泊兵并受齐贤节度。专为经略使自此始。
初，庆州发兵护刍粮诣灵州，殿中丞郑文宝，素知西边山川险易，上言必为继迁所败。已而转运使陈纬果没于贼，贼进陷清远军。文宝时居母丧，即命相府召文宝，询其策略；文宝因献《河西陇右图》，且言灵州可弃。于是遗王超西讨。丁未，诏起复文宝为工部员外郎，同句当陕西随军转运使事。
戊申，以吏部郎中田锡权句当通进、银台司兼门下封驳事。锡再掌银台，每览天下章疏，有言民饥盗起及诏敕不便者，悉条奏其事，帝对宰臣称锡为得争臣之体。
辛酉，女真宰相伊勒希达入贡于辽。
壬戌，环庆部署张凝袭诸蕃，焚族帐二百馀，斩首五千级，降九百馀人。
癸亥，改命张齐贤判永兴军府兼马步军部署，罢经略使之职。
帝谓宰相吕蒙正等曰： 朕每遇将臣，未尝不与细论利害，然未有能出奇策者。今已复春时，汲汲经营，将来犹虑不及。中书、枢密院可各述所见，具今岁防边宜如何制置，条列以闻。 
丙寅，田锡言： 霸州、乾宁军死伤人户，又，莫州奏饿杀一十六口，沧州奏全家饿死一十七口。陛下为民父母，使百姓饿死，乃是陛下孤负百姓。宰相调燮阴阳，启导圣德，而惠泽不下流，乃是宰相孤负陛下。昔伊尹作相，耻一夫不获。今饿死人如此，所谓 焉用彼相 。若不别进用贤臣，臣恐危乱之萌，不独在边防而在内地也。 
以丁谓为夔州路转运副使。
初，王均叛，朝廷调施、黔、高、溪州蛮子弟以捍贼，既而熟山川道路，反入为寇，攻州县，掠民男女入溪洞，久不能定。诏以谓为转运使，委之经制。至则命罢兵，自入溪洞，每渡水，辄减从吏卒，比至巢，自从者不过三二人。蛮人服其恩信，皆大喜，其首领田彦伊以下遂出迎谒，以牛酒劳谓。谓留，与之饮食，欢甚，喻以祸福，且言赦不杀，彦伊等感泣，愿世奉贡。谓要与俱至夔州，每渡水，亦使之减所从蛮人，如谓入时。及馆，谓与之锦袍、银帛有差，盛具燕之，蛮酋皆大悦。比数日，请归不许，而遇之益厚。间使人谓之曰： 公欲得所掠汉民男女，若等诚能自请归之，公必喜，遣若去矣。 蛮酋乃请归所掠汉民男女，谓与之约，每归一人，与绢一匹，于是凡得万馀人。及归，又自临送之，蛮酋皆感泣辞诀，乃作誓刻石柱，立境上。
谓度峡内至荆南，宜备蛮险厄之地，悉置寨，籍居人使自守，有事则皆会御贼，无事则散归田里，留守望者数人而已。又以忠、万等州兵食不能自给，乃置忠、万等州营于夔州，使其军就食，有事则归于其州。峡之诸州，施尤近蛮，食尝不足而道狭难馈，有盐井之利而亦难致，故售者少。谓乃度巫山县，每三十里置铺，铺置卒三十人，使往者负粟以次达施州，迓者负盐以次达巫山。凡商人之得盐巫山者，比得之它州减劳费半，乃令欲巫山盐者，皆入粟于施州，于是施州得粟与它州等。诏特迁谓户部员外郎。
时溪蛮别种有入寇者，谓遣彦伊等帅其徒讨击，且出兵援之，凡擒生蛮八百六十，得所掠汉口四百馀。复上言： 黔南蛮族多善马，请置馆犒给缗帛，岁收市之。 凡谓所经画，其后皆不能变。
二月，京城衢巷狭隘，诏右侍禁、閤门祗候谢德权督广之。德权既受诏，先撤贵要邸舍，群议纷然。有诏止之；德权面请曰： 今沮事者皆权豪辈，吝僦屋资耳，非有它也。臣死不敢奉诏。 帝不得已从之。德权因条上衢巷广袤及禁鼓昏晓，皆复长安旧制。乃诏开封府街司约远近置籍立表，令民自今无复侵占。
癸酉，诏曰： 比司帑廪者多收羡馀以为课绩，益出纳之际，有所重轻，此可责而不可奖也。宜令有司严加戒励，无使复然。 三司言衣库副使焦守节监香药榷易院，岁增入十馀万，当迁閤门副使。帝谓辅臣曰： 守节缘财利羡馀而迁横行，何以劝边陲效命者！ 止以为宫苑副使。
孙全照至绥州，言筑城非便，朝论亦多异同。丁丑，诏知天雄军钱若水与并代钤辖陈兴乘传详度之。
女真遣其子朝于辽。
乙酉，诏： 边士疾病战没者，冬春衣听给其家。 
己丑，以王汉忠为邠宁、环庆路都部署，李允正为钤辖。
三月，李继迁大集蕃部攻陷灵州，知州、内客省使、顺州团练使裴济死之。济在灵州凡二年，谋缉八镇，兴屯田之利，民甚赖焉。及被围，饷道断绝，济刺指血染奏求救，大军讫不至，城遂陷。继迁以州为西平府，寻居之。戊申，事闻，宰相等上表待罪，诏慰谕之。
己酉，以王超为永兴军驻泊都部署，石普副之；徙康继英为庆州驻泊钤辖，与西南沿边迭为应援；秦翰为环庆、泾原两路钤辖，与王汉忠、李允正同其事，备继迁之侵轶也。
甲寅，辽遣北府宰相萧继远等率师南下。
己未，亲试礼部举人，得进士益都王曾以下三十八人，《九经》诸科百八十一人，并赐及第。
先是命吏部侍郎陈恕知贡举，恕所取士甚少，以王曾为首。及是糊名考校，曾复得甲科。恕叹曰： 曾，名世才也，吾得曾，不愧知人矣。 或谓曾曰： 状元一生吃著不尽。 曾正色答曰： 平生之志，不在温饱！ 
壬戌，辽主如鸳鸯泺。
夏，四月，丙寅朔，辽文班太保达哩斯与南军战于梁门，旋遣南京统军使萧达兰攻泰州，先后告捷，未几，引还。
钱若水上言： 绥州自赐赵保忠以来，户口凋残，今欲复城之，用工计百馀万，又须广屯戍兵，倍于曩日。刍粮之给，全仰河东，其地隔越黄河及大、小铁碣二山，又城下有无定河，缓急用师，输送艰阻。且其地无险，若修葺未备，蕃寇奔冲，则难于固守。况此州城邑焚毁，无尺椽片瓦，所过山林，材木匮乏，乞罢其役。 若水复诣阙面陈其事，帝甚嘉纳。初，若水率众过河，分布军伍，咸有节制，深为戍将所伏。帝知之，谓左右曰： 若水儒臣中知兵者也。 
壬申，诏： 陕西民輓送缘边刍粮者，赐租之半。 
癸酉，命田锡以本官兼侍御史知杂事，仍遣中使谕旨曰： 知杂之任，朝廷甚难其人，故以命卿。仍不妨徐徐撰述，或有所见，即具奏闻。 
命北边经度方田以限敌骑。
田锡请命 审官院检前后中书答刂子，应三院御史二十一人，中曾有贪猥过犯者，不得令在宪秩，可改授它官；其有清严勤干者，不得令在外官，诏归本职。 
五月，庚子，减河北冗官。
癸卯，置宪州。
代州进士李光辅，善击剑，诣阙，帝曰： 若奖用之，民悉好剑矣。 遣还。
乙巳，判三司催欠司杨覃上蠲放天下逋欠计八百万，请付史馆；从之。
丙午，以王显为河阳三城节度使。
庚戌，指挥使马翰请揖捕在京群贼。帝谓辅臣曰： 朕尹京日，闻翰以缉贼为名，乃有三害：都市豪民惧其纠察，常厚赂之，一也，每获贼赃，量以当死之数送官，馀悉入己，二也；常蓄无赖十馀辈，侦察扰人，三也。顾其事未彰败，不欲去之。自今捕贼止委开封府，勿使翰复预其事。 
是月，选河南民丁为兵。西北边屡请益兵，辅臣请以河北强壮充选，帝曰： 初置强壮，尝谕以永不充军。 吕蒙正曰： 阙兵非取于民，不可得也。 乃于河南籍丁壮为之。侍御史知杂田锡上言： 点集乡兵，人情不安，实伤和气。 
六月，以陈若拙为工部郎中，知处州。若拙自京东转运使被召，时三司使缺，若拙自谓得之，及至，授刑部郎中，知潭州。若拙大失望，因对，固辞，且言尝任三司判官及转运使，今守湖外，反类责降；又言父母年老，不愿远适。帝曰： 潭州大籓，朕为方面择人，所委不在转运使下。辅相旧臣，固亦有出典大籓者。 若拙恳请不已，乃追新受告敕而有此命。
帝谓宰臣曰： 士大夫操修，必须名实相副。颇闻若拙有能干，特迁秩委以大籓，而贪进择禄如此，固当谴降。朕之用人，岂以亲疏为间，苟能尽瘁奉公，有所植立，何患名位之不至也！ 
癸酉，李继迁复以二万骑进围麟州；诏发并、代、石、隰州兵援之。
乙亥，以王超为定州路驻泊行营都部署，王继忠副之，入内都知韩守英为钤辖。
己卯，以知枢密院事周莹为永清军节度使，充高阳关都部署。
乙酉，诏益兵八千分屯环庆、泾原。
李继迁率众二万攻麟州，四面负板薄城者五日。知州、閤门祗候卫居实，屡出奇兵突战，及募勇士缒城潜往击贼，贼皆披靡，自相蹂践，杀伤万馀人。丁丑，继迁拔寨遁去。
帝对辅臣于便殿，出《河北东路地图》，指山川要害曰： 契丹入钞，滨、棣之民颇失农业。今冬若再来，朕必过邢、洺之北，驱逐出境，以安生聚。 吕蒙正等咸请精选将帅，责其成效，车驾毋劳自行。帝曰： 若此，卿等宜各画必然之策以闻。 
壬辰，帝始闻麟州之捷，以卫居实为供备库使，通判以下并进秩。
秋，七月，甲午朔，日有食之。
丙申，以邓州观察使钱若水为并代经略使，判并州。帝新用儒将，未欲使兼都部署之名，而其任实同也。
丁酉，辽以邢抱朴为南院枢密使。
己亥，保静节度使王汉忠，坐西讨违诏无功，责左屯卫上将军。逾月，出知襄州，未上，遽暴疾卒。帝甚悼惜之，诏赠太尉，命中使护丧事。
汉忠深沉有识略，轻财好施，宾礼儒士，居常读书，手不释卷，以是自矜尚，故群帅不悦之。殿直安守忠、郑怀德，皆乘驿诣边受事，汉忠待之不厚，遂相与捃摭汉忠密事以闻。汉忠黜死，二人之力居多。怀德、守忠，皆襄邸攀附者也。
乙卯，募河北丁壮。
丙辰，遣使赍诏就终南山召种放赴阙，仍赐绢百匹，钱十万，以张齐贤复条上放操行，请加旌赏故也。
壬戌，辽大林砦使王昭敏等来降。
八月，群臣三表上尊号，不允。
丙子，沙州将曹宗寿杀其节度使曹延禄而代之，遣使入贡。以宗寿为归义军节度使。
九月，癸巳朔，辽主谒显陵。
先是麟、府屯重兵，皆河东输饷，虽地里甚迩，而限以长河，土人利于河东民罕，至则刍粟增价。帝尝访使边者，言河广才数十步；乙未，诏转运使郑文宝于定羌军、府州河上经度造桥梁，人以为便。
戊申，种放以幅巾入见于崇政殿，命坐，询以政事。放曰： 明王之治，爱民而已，惟徐而化之。 即日，授左司谏、直昭文馆，赐冠带、袍笏，馆于都亭驿，太官供膳。己酉，放表辞恩命，帝令宰臣召问之；又知放与陈尧叟游旧，令谕旨。放言： 主上虚怀待士如此，放固不敢以羁束为念。 宰臣以闻，诏遂不许其让，居数日，复召见，赐绯衣、象笏、犀带、银鱼及御制五言诗，又赐昭庆坊第一区。
冬，十月，癸亥朔，辽主至自显陵。
丁亥，向敏中罢为户部侍郎，张齐贤责授太常卿、分司西京。
先是左领军卫将军薛惟吉妻柴氏，无子，早寡，欲改适齐贤。惟吉子安上诉其事，下御史台，鞫得齐贤定娶柴氏状。柴因上书讼敏中违诏贱买惟吉故第，又尝求娶己不许。帝问敏中，敏中言实买安上居第，近丧妻，不复议姻，未尝求婚于柴也。盐铁使王嗣宗素忌敏中，因入对，言： 敏中议娶王承衍女弟已定。 帝恶其不直，遂罢相。翰林学士宋白尝就敏中假金，不与，及草制，力诋之，有云： 对朕食言，为臣自昧。 敏中读之泣下。
田锡言： 访闻密院、中书，政出吏胥之手。吏胥行遗，只检旧例，无旧例则不行；枢相商议，别无远谋，无远谋则多失。失于边计者，去年失清远军，今年失灵州。失于邦计者，不知府库有无，不知仓廪虚实。戎夷深入，则请大驾亲征；将帅无功，则取圣慈裁断。所以仓廪虚盈，过不在密院；边防动静，事不属中书。因此相承，浸已成例。圣恩若且任用，则不失享富贵；圣旨若令罢免，则不过归班行。昔汉之三公，罢免则放之归农，诛戮则赐其自尽。其任用既重，则黜责非轻，操国柄者所以不敢不用心，持兵权者所以不敢不尽节。今则不然，臣下得优逸而君上但焦劳，故阴阳不顺，水旱不调，法令滋章，盗贼多起。尚率京城父老，上章请加尊号，赖圣君英睿，力断来表。由是见宰相以甘言佞上求圣知，以国计军机非己任，盖自来任重责轻之所致也。今帑藏无馀财，仓廪无积粟，但急备边之用，不思经国之谋，地愈荒而黎民愈贫，事弥繁而资货弥少。官吏救过不暇，若加以水旱之灾，乘以戎夷之患，不知在庙堂者用何智略，总军兵者作何筹谋！望陛下听臣所奏，赏罚二柄，不必一一问中书，通变万机，不必一一由密院；然后辨认谗谤，察访忠良，速究危乱之萌，则天下幸甚！ 
十一月，壬辰朔，诏麟州给复一年。
癸巳，命度支员外郎李士衡、閤门祗候李溥诣陕西诸州增酒榷课。自是岁益钱二十五万。
辛丑，享太庙。壬寅，合祭天地于圜丘，大赦，除天下逋负钱粮。
丁未，白州民黄受百馀岁，赐粟帛。未几，复赐京城百岁老人祝道嵒爵一级。
己酉，封皇子元祐为信国公。
癸丑，以职方员外郎乐史直史馆。史年七十馀，帝嘉其筋力不衰，且笃学著书，故授以旧职。史与其子黄目俱直史馆，时人荣之。
庚申，河阳节度判官清池张知白上疏曰： 臣闻《周礼》秋官主刑。《月令》孟秋中气之后，则命有司缮囹圄，具桎梏，断薄刑，决小罪。秋分则申严百刑，斩杀必当，无留有罪。此并顺上天行肃杀之令也。今命使决狱，多不拘于此时，或在三春，或在九夏，虽勤恤庶狱，虑有滞留，其如未顺四时之令何！欲望自今除盛夏仍旧降诏恤刑外，每岁自孟秋中气后、秋分前，遴选周行，分道决狱。如此，则顺天行刑，万务必义。
 臣又闻先王垂训，重德教而轻刑罚。今法令之文，为时所尚，自中及外，由刑法而进者甚众，虽有循良之吏，亦改节而务刑名。臣愚以为刑法者为治之具，不可以独任，必参之以德教，然后可以言善治。
 臣又闻圣人之居守文之运者，将欲清化源，在乎正儒术。古之学者，简而有限，其道粹而有益；今之学者，其书无涯，其道非一，是故学弥多，性弥乱。今为进士之学者，经、史、子、集也。有司之所取者，诗、赋、策、论也。五常六艺之意，不遑探讨，其所习泛滥而无著，非徒不得专一，又使害生其中。若明行制令，大立程式，每至命题考试，主典籍而参以正史，至于诸子之书，必须辅于经、合于道者取之，过此并斥而不用，然后先策论，后诗赋，责治道之大体，舍声病之小疵。如是，则进士所习之书简，所学之文正，而成化之治兴矣。 帝览而嘉之，召知白赴阙，试舍人院，除左正言。
十二月，癸未，迁麟州内属人于楼烦。
田锡言： 陛下纂位五年，储闱未建，恐开窥觎之端，宜思重谨之义。 
辽奚王府五帐六节度献七金山、土河川地，辽主赐以金币。
是岁，辽放进士刑祥等六人。
○真宗膺符稽古神功让德文明武定章圣元孝皇帝咸平六年（辽统和二十一年）
春，正月，辽主如鸳鸯泺。
二月，己卯，遣使赈京东、西、淮南水灾。
六谷酋长巴勒结遣蕃官来贡，表言： 感朝廷恩信，愤继迁倔强，已集骑兵六万，乞会王师，收复灵州。 帝曰： 继迁每来寇边，军出则遁。使六谷部族近寨捍御，与官军合，亦国家之利也。 诏许之。庚辰，以巴勒结为朔方军节度、灵州西面都巡检使。
三月，辛卯朔，田锡曰： 去秋以来，霖雨作沴，近畿诸处水潦为灾，虽为检覆灾伤，乃是虚名，即行赈贷，且非实事。又，国家为阙兵备边，遂于曹、单、宋、亳、陈、蔡、汝、颍之间扌柬选强壮，得五七万人。始降指挥，只令在本城防守，及至奏闻都数，即并押赴京师。失信如此，下民宁无怨望！古者民为邦本，食为民天，今国家取壮丁为兵，已失邦本，以灾伤去食，宁有民天！五七万人并离农亩，灾沴之馀，寇盗若起，适足为外敌之利耳。 
壬辰，辽主诏修日历官无书细事。
左司谏、直昭文馆种放再表乞暂还山，许之。丙午，特授起居舍人。将行，宴饯于龙图阁，又诏三馆、祕阁官宴饯于琼林苑，帝赐七言诗三章，在坐皆赋。
夏，四月，置河东神锐、神虎军共万三千馀人，立指挥，常加训习。
乙丑，女真遣使贡于辽。
庚午，徙知益州马知节知延州，兼鄜延驻泊部署。知节在成都，有讼龙骑卒谋变者，株引千数，知节密捕其党，案实，止诛为魁者七人。自乾德平蜀，每岁上供纨绮万计，籍里民部舟递运，沉覆殆半，多破产以偿。知节请择廷臣省吏二十人，凡舟二十艘为一纲，以二人主之，三岁一代而较其课，自是鲜有败者。承寇乱之后，戢兵抚俗，甚著威惠。然嫉恶太过，兵民有犯，多徙配它境，人颇怨惧。朝议务安远俗，恐知节不协蜀人之情，以其素有武干，故移守西边，仍手诏谕以委属之意。
旧制，士庶家僮仆有犯，或私黥其面。帝以今之僮使本佣雇良民，癸酉，诏： 有盗主财五贯以上，杖脊、黥面、配牢城；十贯以上奏裁，勿得私黥涅之。 
乙亥，参知政事王钦若上言： 桂州通判、太常博士王佑之，近丁母忧才逾月，连进五状，皆匪机宜；殊忘哀戚之容，苟怀进动之意。望加黜责，以勖有位。 诏削佑之三任，配隶郴州，仍令御史台榜朝堂告谕。
李继迁寇洪德砦，蕃官庆香等击走之。以庆香等领刺史。
丙子，辽遣南府宰相耶律诺衮、南京统军使萧达兰进攻定州，行营都部署王超先发步兵千五百人逆战于望都县，杀戮甚众。副部署、云州观察使开封王继忠与诺衮等战康邨，自日昳至乙夜，敌势小却。迟明，复战，辽人悉众攻东偏，出阵后焚绝粮道。继忠率麾下跃马驰赴，素衒仪服，辽人识之，围数十重，士皆重创，殊死战，且战且行，旁西山而北，至白城，力不能支，遂就擒。超等即引兵还定州，遗使上闻。
左卫上将军信国公元祐，孝恪敏悟，帝所钟爱。及被病，司天言月犯前星庶子星；帝忧之，屡设斋醮祈禳。是日卒，才九岁，追封周王，谥悼献。后十五日，皇子生两月者亦不育，帝乃取宗室子，养之宫中。
成都阙守，朝议难其人。帝以知永兴军府张讠永前在蜀，为政明肃，勤于安集，远民便之，甲申，加讠永刑部侍郎，充枢密直学士，知益州。民闻讠永再至，皆鼓舞相庆。
五月，辛卯，定州部署王超言辽师出境。
甲午，太白昼见。
乙未，以田锡为左谏议大夫，仍遣中使谕锡曰： 第安心著述，必无差出。欲升殿者听先奏。 
帝闻王继忠战死，丁酉，赠大同军节度使兼侍中，官其三子，皆加等。继忠既擒，见辽主于炭山，太后知其才，授户部使，兼赐妻室；继忠亦自激昂，为辽尽力。
辛亥，录望都战殁将士子孙。
望都失利，帝语近臣曰： 用兵固有胜败，然此战颇闻有临阵公然不护主帅，引众先遁者。若不推穷，何以惩后！ 乃命宫苑使刘承珪、供备库副使李允则驰驿案问。癸丑，镇州副部署李福，坐削籍流封州；拱圣都指挥使王升，决杖配隶琼州。因降诏戒励诸路将帅。
李继迁攻西蕃，取西凉府。都首领巴勒结伪降，继迁受之不疑。巴勒结遽集六谷蕃部及结隆族合击之，继迁大败，中流矢，奔还灵州。丁巳。继迁死，其子德明遣使告于辽。
六月，己未朔，御便殿，出阵图示辅臣，并授诸将方略： 令镇、定、高阳三路兵悉会定州，夹唐河为大阵，量寇远近，出军树栅，寇来，坚守勿逐，俟信宿寇疲，则鸣鼓挑战，勿离队伍，贵持重，而敌骑无以驰突也。又分兵出三路，以六千骑屯威虏军，魏能、白守素、张锐领之；五千骑屯保州，杨延朗、张延禧、李怀岊领之；五千骑屯北平寨，田敏、张凝、石延福领之，以当贼锋。始至，勿与斗，待其气衰，背城挑战，使其奔命不暇。若契丹南越保州与大军遇，则令威虏之师与延朗会，使其腹背受敌，乘便掩杀。若契丹不攻定州，纵轶南侵，则复会北平田敏合势入北界，邀其辎重，令雄、霸、破虏已来互为应援。又命孙全照、王德钧、裴自荣领兵八千屯宁边军，李重贵、赵守伦、张继旻领兵五千屯邢州，扼东西路，敌将遁，则令定州大军与三路骑兵会击之。 其它选用，悉皆类此。初，冯拯建议，谓备边之要，当扼险以制敌之冲，若于保州、威虏间依徐、鲍河为阵，其形势可以取胜。至是帝多采用其议云。
丁卯，诏： 命官流窜岭南者，给缗钱归葬。 
丰州瓦窑没剂、加罗、昧克等族以兵济河击李德明，败之。
丁丑，陇山西首领秃逋等贡马，愿附大兵击败。
己卯，辽赠李继迁尚书令，遣西上閤门使丁振吊慰。
辛巳，党项入贡于辽。乙酉，准布诸部附辽。
以定州蒲阴县当高阳关会兵路，诏葺其城。供奉官、閤门祗候谢德权，兼掌其事，一日，乘传诣阙求对，言： 沿边民庶多挈族入城居止。前岁契丹入境，傅潜闭垒自固，康保裔被擒，王师未有胜捷。臣以为今岁必复入寇，兵聚一处，尤非利便。愿速分戍镇、定、高阳三路，天雄城壁阔远，请急诏蹙之，仍葺澶州北城，浚德清军隍堑，以为豫备。 帝变色曰： 此大事，非尔所当言。 德权曰： 臣蒙恩驱策，冒万死求见，原陛下留意。臣实滤蒲阴工作未讫，敌必暴至。 帝慰遣之。既而辽人果围蒲阴。
先是三司各置使局，不相总统，彼此自求充济，以促办为务。至于出纳移用，均会有无，则专吝封执，动相违戾，或交摭利病以邀功希进。哗言日闻于上，帝颇烦亲决，文符互出，莫知适从。丁亥，始并盐铁、度支、户部为一使，命权知开封府寇准为兵部侍郎，充三司使。复置盐铁、度支、户部副使，以卞衮领盐铁，查道领度支，林特领户部。判使非奏事及有所更张，则止署按检，馀皆本部副使判官主之。三司副使自是始预内朝。
以吏部侍郎陈恕为尚书左丞，知开封府。恕在三司，前后逾十数年，利病条例，多所改创。其徙官也，尝荐寇准可用。及准为三司，即检其前后所改创事类为方册，其晓谕榜帖，悉以新版别书，赍诣恕第请署，恕一一为署之，不复辞，准拜谢去。故三司多循恕旧贯自准始。
