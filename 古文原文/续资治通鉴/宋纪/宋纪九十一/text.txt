起重光单阏正月，尽阏逢敦牂十二月，凡四年。
○徽宗体神合道骏烈逊功圣文仁德宪慈显孝皇帝政和元年（辽天庆元年）
春，正月，己巳，以贤妃王氏为德妃。
辛未，诏： 诸路州、军学生不及八十人处，不置教授；若熙、丰曾置教授者，虽人少，自合存留。 
壬申，毁京师淫祠一千三十八区。
丙戌，废白、龚二州。
壬辰，诏百官厉名节。
陈瓘尝谓绍圣史官专据王安石《日录》改修神宗史，变乱是非，不可传信，乃作《尊尧集》，深明诬妄，以正君臣之义。张商英奉请下明州取其书，送编修政典局。
是月，辽主钓鱼于鸭子河。
二月，壬寅，册皇后。
乙巳，诏陕西、河东复铸夹锡钱。
丙午，以太子少师郑绅为开府仪同三司。
辽主如春州。
三月，癸亥朔，御制书《政和新修五礼序》，议礼局请刻石于太常寺，许之。
以新知大名府吕惠卿为醴泉观使。
己巳，诏监司督州县长吏，劝民增植桑柘，课其多寡为赏罚。
癸酉，以吏部尚书王襄同知枢密院事。
乙亥，五国部长贡于辽。
夏，四月，乙卯，罢陕西、河东铸夹锡钱。
丙辰，虑囚。
立守令劝农黜陟法。
五月，癸亥，诏： 四川羡馀钱物归左藏库。 
戊辰，诏： 见在当十钱并作当三行使，以为定制。 
己卯，东南有星昼陨。
丁亥，解池生红盐。
是月，再下通州取陈瓘《尊尧集》送编修政典局。
辽主清暑于散水原。
六月，甲寅，复蔡京为太子少师。
秋，七月，癸未，废平、从二州为砦。
戊子，醴泉观使吕惠卿，守本官，致仕。
八月，乙未，复蔡京为太子太师。
丁巳，尚书右仆射张商英罢，中丞张克公论给事中刘嗣明以缴驳事降官，商英理屈故也。
商英为政持平，谓蔡京虽明绍述，但借以劫制人主，禁锢士大夫耳。于是大革弊事，改京所铸当十大钱为当三以平泉货，复转般仓以罢直达，行盐钞法以通商旅，蠲横敛以宽民力，劝帝节华侈，息土木，抑侥幸，帝颇严惮之。尝葺升平楼，戒主者遇丞相导骑至，必匿匠楼下，过则如初，时称商英忠直。然意广才疏，凡所当为，先于公座诵言，故不便者得预为计。初，何执中与蔡京同相，凡营立皆预议，至是恶商英出己上，与居中日夜酝织其短，先使言者论其门下客唐庚，窜之惠州。又，帝在潜邸，方伎郭天信言当履天位，及践阼，颇眷宠之，商英因与往来，事觉，帝不悦，居中乃讽克公以嗣明事论之，遂罢政，出知河南府。
戊午，诏： 监司，部内官吏，一岁中有犯罪至三人以上，虽不及三人而或有尝荐举者，罪及监司。 
九月，辛酉朔，诏张商英落观文殿大学士，改知邓州；壬申，复降授大中大夫，仍知邓州。校书郎李士观、辟雍博士尹天民，并送吏部，与合入差遣。以刘嗣明奏商英擅便降敕，令天民、士观编类御前文字也。
戊寅，同知枢密院事王襄罢，知亳州。
辛巳，诏： 陈瓘自撰《尊尧集》，语言无绪，并系诋诬，合行毁弃；仍勒停，送台州羁管，令本州当职官常切觉察，不得放出州城，月具存在申尚书省。 于是行移峻急，所过州县，皆以兵甲防送，不得稽留。至台久之，人莫敢以居屋借赁者，暂馆僧舍。而郡守以十月之法，每令厢巡起遣，十日辄移一寺。数月后，朝廷起迁人石悈知州事，且令赴阙之官。悈既视事，遣兵官约束，毋得出入，又置逻卒前后巡察，钞录宾客书问之往还者。寻令兵官突入所居，搜检行李，摄瓘至州庭，大陈狱具，将胁以死。瓘揣知其意，大呼曰： 今日之事，岂被旨邪！ 悈失措曰： 朝旨欲取《尊尧集》耳。 瓘曰： 君知《尊尧》所以立名乎？盖以神考为尧，而以主上为舜也。助舜尊尧，何谓诋诬！时相学术浅短，为人所愚；君所得几何，乃亦不畏公议，干犯名分乎！ 悈惭，屡揖瓘退，终不能害瓘。何执中怒，遂罢悈，瓘由是得免。
童贯既得志于夏，遂谓辽亦可图，因请使辽以觇之，乃以端明殿学士郑允中充贺生辰使，而贯副之。或言： 以宦官为上介，国无人乎？ 帝曰： 辽人闻贯破羌，故欲见之；因使觇其国，策之善者也。 遂行。
童贯至辽，辽君相聚指笑曰： 南朝人才如此！ 然辽主方纵肆，贪得南方玉帛珍玩，而贯所赍皆极珍奇，至运两浙髹漆之具以为馈。辽主所以遗贯者亦称是。
冬，十月，庚寅朔，观文殿学士、光禄大夫、致仕吕惠卿卒。赠开府仪同三司，谥文敏。
惠卿负恩排王安石，众皆薄之，虽章惇、曾布、蔡京当国，咸畏恶其人，不敢引入朝，以是转徙外服，讫于死云。
辛卯，以用事之臣多险躁朋比，下诏申儆。
辛亥，知邓州张商英责授崇信军节度副使，衡州安置；单州安置张天信责授昭化军节度行军司马，移新州安置。以开封狱成，商英、天信尝令余负、僧德洪、彭几往来交结，臣僚再论列，故有是责。
辽主驻藕丝淀。
乌尔古德勒部叛辽，辽主以耶律棠古为乌尔古节度使。至部，谕降之，遂出私财及发富民积以赈其困乏，部民大悦。加镇国大将军。
十一月，壬戌，诏： 上书邪等及曾经入籍人，并不许试学官。 
丙子，臣僚言迩英讲经，其音释意义，当并以王安石等所进经义为准，从之。
乙酉，京畿提举学事林震乞自今应以八行延入县学者，并以州学外舍生例给食，从之。
十二月，己酉，诏台谏以直道核是非，毋惮大吏，毋比近习。
辛亥，废镇州，升琼州为靖海军。
乙卯，臣僚言： 陈瓘《尊尧集》十卷，大纲取《日录》之事，解释成文，有论及王安石事。臣虽不见其全文，但瓘在建中靖国间，尝以安石《日录》为不然。昨来大虑领政典局，知瓘素有异论，欲助成非谋，故下瓘家取索。望特旨严赐禁约，不得传习；如有已曾传录之家，并乞立限缴纳，仍下瓘家取索稿本，一切焚毁。 诏依奏。
辽以知黄龙府事萧乌纳为东北路统军使。上书曰： 臣治与女直接壤，观其所为，其志非小，宜先其未发，举兵图之。 章数上，皆不听。
燕人马植，本辽大族，仕至光禄卿，行污而内乱，不齿于人。童贯使辽，道卢沟，植夜见其侍史，自言有灭燕之策，因得见贯。贯与语，大奇之，载与俱归，易姓名曰李良嗣，荐诸朝。植即献策曰： 女直恨辽人切骨，而天祚荒淫失道，本朝若自登、莱涉海，结好女直，与之相约攻辽，其国可图也。 议者谓祖宗以来虽有此道，以其地接诸蕃，禁商贾舟船不得行，百有馀年矣，一旦启之，惧非中国之利，不听。
帝召植问之，植对曰： 辽国必亡。陛下念旧民遭涂炭之苦，复中国往昔之疆，代天谴责，以治伐乱，王师一出，必壶浆来迎。万一女直得志，先发制人，事不侔矣。 帝嘉纳之。赐姓赵氏，以为秘书丞。图燕之议自此始。
○徽宗体神合道骏烈逊功圣文仁德宪慈显孝皇帝政和二年（辽天庆二年）
春，正月，己未朔，辽主如鸭子河。
甲子，制： 上书邪等人并不除监司。 
丁丑，五国部长朝于辽。
癸未，诏： 释教修设水陆及祈禳道场，辄将道教神位相参者，僧尼以违制论；主者知而不举，与同罪。著为令。 
二月，戊子朔，诏： 太子太师致仕蔡京，两居上宰，辅政八年，首建绍述，勤劳百为，降秩居外，洊历岁时。况元丰侍从被遇神考者，今则无几，而又累经恩霈，理宜优异。可特复太师，仍为楚国公，赐第京师。 
丁酉，辽主如春州，幸混同江钓鱼，界外生女直部长在千里内者，以故事皆来朝。适遇头鱼宴，酒半酣，辽主临轩。命诸部长次第起舞。独阿古达辞以不能，谕之再三，终不从。它日，辽主密谓北院枢密使萧奉先曰： 前日之燕，阿古达意气雄豪，顾视不常，可托以边事诛之，否则必诒后患。 奉先曰： 粗人不知礼义，无大故而杀之，恐伤向化之心。假有异志，蕞尔小国，亦何能为！ 辽主乃止。阿古达之弟乌奇迈等，尝从辽主猎，能呼鹿、刺虎，辽主喜，辄加官爵。
庚子，以婉容崔氏为贤妃。
三月，乙亥，诏蔡京到阙，朝见，引对，拜数特依元丰中文彦博例，许依旧服玉带，遇六参日趁赴起居，在大班退，亲王后入。
己卯，赐礼部奏名进士及第、出身莫俦等七百三十人。
夏，四月，己丑，诏县令以十二事劝农于境内，躬行阡陌，程督勤惰。
辛卯，复行方田。
日中有黑子，乍二乍三，如栗大。
甲午，燕蔡京等于太清楼，帝亲为之记。京又上记，备言宫室服玩之盛。
庚戌，以何执中为司空。
壬子，诏衡州安置张商英许自便。
蔡京言： 商英谴责远方，虽其所犯丑恶，而臣与之同遇先帝，出入三朝，薄自情契，拳拳之私，敢以此请。 故有是命。
五月，己巳，蔡京落致仕，以太师三日一至都堂议事，以尚书省令厅为治所，仍押敕札。
知永嘉县虞防言： 朝廷昨行当十钱，最富国便民之良法也，所贵推行之得其人而已。前日异议之人，务快一日之私，上欺天听，改为当三，亦误国之一也。望特许兴复，以便上下。 诏： 虞防除名勒停，送循州编管。 
癸未，蔡京言： 门下省乃覆驳之地，臣乃兼而冒处，实有妨嫌，委紊官制，望许臣免书门下省文字。 从之。
旧制，凡诏令皆中书、门下议，而后命学士为之。至熙宁间，有内降手诏，不由中书、门下共议，盖大臣有从阴中而为之者。及蔡京专政，患言者议己，乃作御笔密进，而丐帝亲书以降，谓之御笔手诏，违者以违制坐之。事无巨细，皆托而行，至有不类帝札者，群下皆莫敢言。自是贵戚近臣争相请求，至使中人杨球代书，号曰 书杨 云。
臣僚上言，以科举废罢县学岁升之法非便，诏： 自今并依大观三年四月以前指挥；其后降指挥，更不施行。 
六月，己丑，以资政殿学士余深为门下侍郎。
庚寅，辽主清暑于南崖。
甲午，和州回鹘贡于辽。
甲辰，准布贡于辽。
乙卯，户部尚书陈显，因对，言再用蔡京，士民失望。帝怒，贬显知越州。显不复仕，归隐四明。
秋，七月，乙丑，辽主猎于南山。
壬申，访天下遗书。
九月，己未，辽主射获熊，宴群臣，辽主自御琵琶相娱乐。
癸未，更定官名。
蔡京率意自用，欲改制以继元丰之政，乃首更开封守臣为尹、牧。由是府分六曹，县分六案，内侍省职，悉仿机廷之号，修六尚局，建三卫郎。遂诏： 太师、太傅、太保，古三公之官，今为三师，古无此称，合依三代以三公为真相之任。司徒、司空，周六卿之官，太尉，秦主兵之任，皆非三公，并宜罢。仍立三孤为次相之任。更侍中为左辅，中书令为右弼。尚书左仆射为太宰兼门下侍郎，右仆射为少宰兼中书侍郎。罢尚书令及文武勋官，而以太尉冠武阶。 然是时员既滥冗，名且紊杂，甚者黄冠道流，亦滥朝品，元丰之制，至此大坏。
阿古达自混同江宴归，疑辽主知其异志，遂称兵先并旁近部族。女直赵三阿鹘产拒之，阿古达掳其家属二人，走诉咸州详衮司，送北院枢密使萧奉先，作常事以闻。辽主仍送咸州诘责，欲使自新。后数召阿古达，竟称疾不至。
冬，十月，乙巳，得玉圭于民间，宣示群臣。蔡京、何执中等议，以为： 此即禹锡之玄圭，陛下缵禹之绪，行尧之道，故天授以至宝，不胜大庆！ 己酉，奏请行授宝之礼，诏不允，自是三上表，从之。
辽主驻奉圣州。
十一月，乙卯，辽主如南京。
己未，置知客省、引进、四方馆、东、西上閤门事。
丁卯，辽主谒太祖庙。
丁丑，御笔言： 方田之法，本以均税，有司奉行违戾，货贿公行。豪右形势之家，类蠲赋役而移于下户，致使流徙；常赋所入，亏额致多，殊失先帝厚民裕国之意。已降指挥，权罢方量；有诉讼赋役不均者，且依未方以前旧数。其流移人户，仰守令多方措置，招诱归业。 
戊寅，日南至，受元圭于大庆殿，赦天下。
辛巳，蔡京进封鲁国公。以何执中为太宰、少傅兼门下侍郎。执政皆进秩。
十二月，乙酉，以郑居中为特进。
丙戌，以武信军节度使童贯为太尉。
乙巳，定命妇名为九等。
丙午，宴辅臣于延福宫。
初，蔡京欲以宫室媚帝，召内侍童贯、杨戬、贾详、何诉、蓝从熙，讽以内中逼窄之状。贯等乃请于大内北拱宸门下，因延福旧名而新作之。五人分任工役，视力所致，争以侈丽高广相夸尚，各为制度，不务沿袭。及成，号延福五位，帝自为文以记之。每岁冬至后即放灯，自东华门以北，并不禁夜。徙市民行铺夹道以居，纵博群饮，至上元后乃罪，谓之先赏。
癸丑，始诏诸路给地牧马。又以诸路马食储积亦艰，沿边土旷，乘春发生，青草茂盛，诸城寨宜分番出牧，就野饱青，晚持草归以充夜秣，则官刍可省，诏陕西诸路相度措置奏闻。
是岁，高丽入贡。
成都路夷人董舜谘、董彦博内附，置祺、亨二州。
辽放进士韩昉等七十七人。
○徽宗体神合道骏烈逊功圣文仁德宪慈显孝皇帝政和三年（辽天庆三年）
春，正月，甲子，以天锡元圭，遣官册告永裕、永泰陵。
丙寅，辽赐南京贫民钱。
丁卯，辽主如大鱼泺。
癸酉，追封王安石为舒王，子雱为临川伯。仲春释奠，以兗国、邹国公及舒王配飨文宣王庙。
甲戌，辽禁僧尼破戒。
丙子，辽主猎于狗牙山。大寒，猎人多死。
丁丑，吴居厚罢，以郑居中知枢密院事。
居厚久居政府，以周谨自媚，一时聚敛者推为称道。至是上章告老，除武康军节度使、知洪州。
庚辰，诏： 议礼局新修《五礼仪注》，宜以《政和五礼新仪》为名。 
二月，甲申，以德妃王氏为淑妃。
庚寅，罢文臣勋官。
崇恩皇太后刘氏，帝以哲宗故，特加恩礼，而后颇干预外事，且以不谨闻。帝与辅臣议，将废之。辛卯，后为左右所逼，即帘钩自缢而崩，年三十五。
甲午，以辽、女直相持，诏饬河北边防。
丁酉，诏： 百官奉祠禄者，并以三年为任。 
乙巳，增定六朝勋臣一百十六人。
三月，壬子朔，日有食之。
戊辰，升永安县为永安军。
癸酉，赐上舍生十九人及第。
复置算学。
甲戌，左街道录徐知常，特授冲虚先生。
辛巳，诏濮州王老志赐号安泊处士。老志，濮之临泉人，隶东京转运司为书吏。自言常遇钟离真人授内丹要诀，弃妻子，结草为庐，施病者药，喜与人言休咎，颇藉藉有闻，故有是命。
女直阿古达，一日率五百骑突至辽咸州，吏民大惊。翼日，赴详衮司，与赵三等面折庭下，阿古达不屈，送所司问状。一夕遁去，遣人诉于辽主，谓详衮司欲见杀，故不敢留。自是召不复至。
夏，四月，甲申，宣义郎黄冠言： 欲令天下士自乡而升之县学，自县学而升之州学，通谓之选士，其自称则曰外舍生。才之向成，升于内舍，则谓之俊士，自称内舍生。又其才之已成而贡之辟雍，然后谓之贡士，其自称亦以是。 从之。
戊子，作保和殿，总为屋七十五间，上饰纯绿，下漆以硃，无文藻、绘画五采；垣墉无粉泽，以浅墨作寒林平远禽竹；左实典谟训诰经史，右藏三代彝器，东序置古今书画，西序收琴阮笔砚焉。
癸巳，尚书右丞邓洵仁罢知亳州，以臣僚论其缔交黄经臣也。
乙巳，以福宁殿东建玉清和阳宫。
丙午，升定州为中山府。
己酉，以资政殿学士薛昂为尚书右丞。
庚戌，郑居中等奏： 编成《政和五礼新仪》并序例，总二百二十卷，目录六卷，共二百二十六卷，辨仪正误，推本《六经》朝著官称，一遵近制。 诏令颁降。
闰月，甲寅，诏八行许添差诸州教授，从奉议郎王愈奏请也。
丙辰，改公主为帝姬，郡主为宗姬，县主为族姬。于是民间有无主之说，又言姬者饥也，亦用度不足之谶云。
戊午，复置医学。
辽主欲以严刑威众，会李洪以左道聚众为乱，遂支解之，分示五京。
辛酉，上崇恩皇太后谥曰昭怀。
五月，丙申，升苏州为平江府。
庚子，大盈仓火。
壬寅，以筑溱、播二州，进执政官一等。
丙午，葬昭怀皇后于永泰陵。
丁未，诏尚书内省分六司，以掌外省六曹所上之事，置内宰、副宰、内史、治中等官及都事以下吏员。
己酉，诏颁《大晟乐》于天下，旧乐遂禁。
六月，丙辰，夏国贡于辽。
丁巳，诏： 武学，州县外舍生称武选士，内舍生称武俊士。 
庚申，尚书省言： 县学为升贡之本。今天下令佐，吏部注授，多非其人。俗吏则以学为不急，不加察治，纵其犯法；庸吏则废法容奸，漫不加省，有罪不治。以故学生在学，殴斗争讼，至或杀人。盖令佐不加训治，州学不切举察，提举官失于提按，以致败坏如此。今立法整饬，乞赐指挥施行。 从之。
癸亥，祔昭怀皇后神主于太庙。
辛未，张商英特责授汝州团练副使。
秋，七月，癸未，升赵城县为庆祚军。
甲申，还王珪、孙固赠谥，追复韩忠彦、曾布、安焘、李清臣、黄履等官职。
己亥，诏： 于编类御笔所置礼制局，讨论古今沿革，具画来上，朕将亲览，参酌其宜，以革千古之陋，成一代之典，庶几先王垂法后世。 
崇宁以来，稽古殿多聚三代礼器，若鼎、彝、簠、簋、牺、象尊、罍、登、豆、爵、斝、琏、觯、坫、洗，凡古制器悉出，因得见商、周之旧，始验先儒所传大讹。至是既置礼制局，乃请御府所藏，悉加讨论，尽改以从古，荐之郊庙，焕然大备。有万寿玉尊者，大犹四升器，雕琢殊绝。玉坫阔盈尺有二寸，帝每祭祀饮福，大朝会，爵群臣则用焉。其它多称是。至其制作之精，殆与古埒，自汉以来，未之有也。中书舍人翟汝文奏乞编集新礼，改正《三礼图》以示后世，卒不果行。
庚子，贵妃刘氏薨。
壬寅，复置白州。
辽主如秋山。
八月，甲戌，以燕乐成，进执政官一等。
丙子，以何执中为少师。
丁丑，升润州为镇江府。
戊寅，封四镇山为王。
九月，庚寅，诏大理寺开封府不得奏狱空，其推恩支赐并罢。
辛卯，召王老志赴阙；丁酉，封为洞微先生。老志所居地必生花，谓之地锦。至京师，馆蔡京赐第南园，士大夫阗门。数召对禁中，帝手书 观妙明真 之号赐之。
戊戌，追册贵妃刘氏为皇后，谥曰明达。
辽主如藕丝淀。
冬，十月，戊申朔，元观法师程若虚，封宝箓先生。
庚戌，手诏曰： 朕荷天顾諟，锡以元圭，外赤内黑，尺有二寸，旁列十有二山，盖周之镇圭有法乎是。祗天之休，于以昭事上帝而体其道，过周远矣。将来冬祀，可搢大圭，执镇圭，庶格上帝之心，敷佑于下民，永为定制。 
乙丑，阅新乐器于崇政殿，出器以示百官。
戊辰，诏： 冬祀大礼及朝景灵宫，并以道士百人执威仪前导。 
十一月，辛巳，朝献景灵宫。
壬午，飨太庙，加上神宗谥曰体元显道法古立宪帝德王功英文烈武钦仁圣孝皇帝。改上哲宗谥曰宪元继道世德扬功钦文睿武齐圣昭孝皇帝，于神宗加 法古立宪 四字，哲宗改 显德定功 曰 世德扬功 ，皆蔡京所为，以彰绍述之义也。
癸未，祀圜丘，大赦天下。
帝有事于南郊，蔡攸为执绥官。玉辂出南薰门，帝忽曰： 玉津园东若有楼台重复，是何处也？ 攸即奏： 见云间楼殿台阁，隐隐数重，既而审视，皆去地数十丈。 顷之，帝又问曰： 见人物否？ 攸即奏： 有道流童子持幡节盖，相继而出云间，衣服眉目，历历可识。 乙酉，遂以天神降，诏告在位，作《天真降临示见记》。帝常梦被召，如在籓邸时，见老君坐殿上，仪卫如王者，谕帝曰： 汝以宿命，当兴吾教。 帝受命而出，梦觉，记其事。及是冬祀，王老志亦从。帝在太庙小次中，老志曰： 陛下昔梦，尚记之乎？时臣在帝旁也。 黎明，出南薰门，见天神降于空中，议者谓老志所为。道教之盛自此始。
己丑，以贤妃崔氏为德妃。
壬辰，筑祥州。
甲午，辽以三司使虞融知南院枢密使事，西南面招讨使萧乐古为南府宰相。
知枢密使事耶律俨有疾，辽主命乘小车入朝，疾甚，遣太医视之。
己亥，诏有官人许举八行。
是月，大雨雪，连十馀日不止，平地八尺馀，冰滑，人马不能行，诏百官乘轿入朝。
十二月，癸丑，诏天下访求道教仙经。
甲寅，辽以枢密直学士马人望参知政事。人望有操守，未尝附丽求进。至是人贺，人望愀然曰： 得勿喜，失勿忧，抗之甚高，挤之必酷。 其畏慎如此。
河北转运判官张孝纯言： 《周官》以六艺教士，必射而后行。古者诸侯贡士，天子试之于射宫。乞诏诸路州郡，每岁荐贡士于国学，因讲射礼。 从之。
乙卯，诏天下贡医士。
丙辰，辽知枢密院事耶律俨卒。赠尚父，谥忠懿。俨颇以廉洁闻，顾不能以礼正家，藉以固宠，闻者鄙之。北院枢密使萧奉先，素与俨相结，俨死，荐其侄李处温为相，俨本姓李也。外温因奉先有援己力，倾心阿附，而贪污尤甚，凡所接引，类多小人。
辛酉，太白昼见。
癸亥，高丽贡于辽。
辽生女直部节度使乌雅舒，梦逐狼，屡发不能中，阿古达前，射中之。旦日，以所梦问僚佐，皆曰： 吉，兄不能得而弟得之之兆也。 是月，乌雅舒卒，阿古达袭位为达贝勒。辽使阿勒博往谓之曰： 何故不告丧？ 阿古达曰： 有丧而不吊，而乃以为罪乎？ 它日，阿勒博径至乌雅舒殡所，阅赗马，欲取之，阿古达怒，将杀之，宗雄谏而止。宗雄本名摩啰欢，乌雅舒之长子也。
阿古达欲伐辽而未决，乃之完颜部，谓都古噜纳曰： 辽名为大国，其实空虚，主骄而士怯，战陈无勇，可取也。吾欲举兵而西，君以为何如？ 都古噜纳曰： 以公英武，士卒乐为用。辽帝荒于畋猎，政令无常，易与也。 阿古达然之。
是岁，江东旱。
○徽宗体神合道骏烈逊功圣文仁德宪慈显孝皇帝政和四年（辽天庆四年）
春，正月，戊寅朔，置道阶六字先生至额外鉴议品秩，比视中大夫至将仕郎，凡二十六等，并无请给人从及不许申乞恩例。
甲申，知秦州胡师文进中奉大夫，以讨论元圭推赏也。
辛丑，王老志加号观妙明真洞微先生。
甲辰，通判开府王景文，转奉直大夫，与知州差遣，仍赴召都堂，以元圭得之其家也。
是月，辽主如春水。
二月，丁巳，赐上舍生十七人及第。
癸亥，改淯井监为长宁军。
癸酉，皇长子桓冠。
三月，丙子朔，以淑妃王氏为贵妃。
丁丑，诏： 诸路应小学生及百人处，并增差教谕一员。 
辛卯，诏： 诸路监司，每路通选宫观道士十人，遣发上京，赴左右街道录院讲习科道声赞规仪，候习熟遣还本处。 
夏，四月，庚戌，幸尚书省，以手诏训诫蔡京、何执中、各官迁秩，吏赐帛有差。
癸丑，阅太学、辟雍诸生雅乐。
甲寅，尚书省言： 水磨茶场岁收钱约四百万贯以上，比旧已及三倍，不系省钱，别无支用，尚循旧例，只每季泛进，未有月进之数。今欲每月进五万贯，所收钱尚有馀，不至阙少。 诏依所奏，仍自今月为始。
甲子，改戎州为叙州。
五月，丙戌，初祭地祇于方泽，以太祖配。降德音于天下。
辽主清暑于散水原。
六月，戊午，虑囚。
庚午，诏： 小学仿太学立三舍法。 
壬申，以广西谿洞地置隆、兑二州。
秋，七月，丁丑，置保寿粹和馆，以养宫人有疾者。
戊寅，焚苑东门所储药可以杀人者，仍禁勿得复贡。
甲午，祔明达皇后神主于别庙。
辽主好畋猎，怠于政事，每岁遣使市名鹰于海上，道出生女直，使者贪纵，征索无艺，女直厌苦之。乌雅舒尝以辽主不遣阿苏为辞，稍拒其市鹰使者。及阿古达袭节度使，相继遣普嘉努、实古讷等索阿苏，辽主终不许。实古讷归，具言辽主骄肆废弛之状。阿古达乃召其所属，告以伐辽之故，使备冲要，建城堡，修戎器，以听后命。辽主使侍御阿勒博往诘之，阿古达曰： 我，小国也，事大国不敢废礼。大国德泽不施，而逋逃是主，以此字小，能无望乎！若还阿苏，朝贡如故；苟不获已，岂能束手受制也！ 阿勒博还，辽主始为备，命统军萧托卜嘉调诸军于宁江州。阿古达闻之，使布萨哈复索阿苏，实观其形势。布萨哈还，言辽兵多，不知其数。阿古达曰： 彼初调兵，岂能遽集如此！ 复遣呼实布往。还，言唯四院统军司与宁江州军及渤海八百人耳。阿古达曰： 果如吾言。 谓诸将佐曰： 辽兵知我将举兵，集诸路军备我，我必先发制之，无为人制。 众皆曰： 善！ 乃入见颇拉淑妻富察氏，告以伐辽事，富察氏曰： 汝嗣父兄立邦家，见可则行。吾老矣，无诒我忧，汝亦必不至是。 阿古达奉觞为寿，即奏富察氏率诸将出门，举觞东向，以辽人荒肆不归阿苏并已用兵之意祷于皇天后土。酹毕，富察氏命阿古达正坐，与僚属会酒，号令诸部，使博勒和征伊兰古噜讷之兵，执辽障鹰官。
八月，乙巳，改端明殿学士为延康殿学士，枢密直学士为述古殿直学士。
辛亥，诏： 诸路学校及三百人以上者，三分增一分，百人以上者，增一分之半。 
癸亥，定武臣横班，以五十员为额。
九月，辛卯，诏以辟雍大成殿名颁诸路州学。
九月，己亥，诏： 诸路兵应役京师者，并以十月朔遣归。 
是月，女直阿古达举兵伐辽，进军宁江州，次寥晦城。博勒和征兵后期，杖之，复遣督军诸路兵皆会于拉林水，得二千五百人。申告于天地曰： 世事辽国，恪修职贡，有功不省，而侵侮是加。今将问罪于辽，天地其鉴佑之！ 遂命诸将传梃而誓曰： 汝等同心尽力，有功者，奴婢部曲为良，庶人官之；先有官者，叙进轻重视功。苟违誓言，身死梃下，家属无赦！ 
师将至辽界，先使宗干督士卒夷堑，既度，遇渤海军攻左翼七穆昆，众少却，辽兵直抵中军。杲出战，哲垤先驱，阿古达曰： 战不可易也。 遣宗干止之。宗干驰出杲前，控止导骑哲垤之马，杲遂与遽还，辽兵从之。耶律色实坠马，辽人前救，阿古达射救者，毙，并射色实，中之。有骑突前，又射之，彻札洞胸。色实拔箭走，追射之，中其背，偾而死。宗干与数骑陷辽军中，阿古达救之，免胄战。或自旁射之，矢拂于颡，阿古达顾见射者，一矢而毙，谓将士曰： 尽敌而止！ 众从之，勇气自倍。辽军大奔，蹂践死者十七八。
萨哈在别路，不及会战，阿古达使人以战胜告。萨哈遣其子宗翰及完颜希尹来贺，且劝称帝，阿古达曰： 一战而胜，遂称大号，何示人浅也！ 
军至宁江洲，填堑攻城。宁江人自东门出，邀击，尽殪之。辽统军司以闻，辽主射鹿于庆州，略不介意，遣海州刺史高仙寿统渤海军应援而已。冬，十月，宁江州陷，防御使大药师努被获，阿古达阴纵之，使招谕辽人。遂引兵还，谒富察氏，以所获颁宗族耆老。
初，女直部民皆无徭役，壮者悉为兵，平居则渔畋射猎，有警则下令诸部之长，凡步骑之仗糗，皆自备焉。其部长曰贝勒，行兵则称曰明安、穆昆。明安犹千夫长，穆昆犹百夫长也。
辽主闻宁江州陷，召群臣议。汉人行宫副部署萧托斯和曰： 女直虽小，其人勇而善射。我兵久不练，若遇强敌，稍有不利，诸部离心，不可制矣。今莫若大发诸道兵以威厌之。 北院枢密使萧德勒岱曰： 如托斯和之谋，徒示弱耳。但发滑水兵，足以拒之。 乃以司空萧嗣先为东北路都统，萧托卜嘉副之，发契丹、奚军三千人，中京禁兵及土豪二千人，选诸路武勇二千馀人，屯出河店。
乙巳，复置拱州。
十一月，辛巳，观妙明真洞微先生王老志卒。老志乞归，留之不得，寻卒，赐金以葬。
辽都统萧嗣先等将步骑诸军会于鸭子河北，阿古达帅众来御。未至鸭子河，会夜，阿古达方就枕，若有扶其首者三，寤而起，曰： 神明警我也。 即鸣鼓举燧而行。黎明，及河。辽人方坏陵道，阿古达先壮士千人击走之，因帅众继进，遂登岸，与辽兵遇于出河店。会大风起，尘埃蔽天，阿古达乘风奋击，辽兵溃。逐至斡论泺，杀获不可胜计，辽将士得免者十有七人。枢密萧奉先，惧兄嗣先得罪，辄奏： 东征溃军，所至劫掠，若不肆赦，恐聚为患。 辽主从之，嗣先但免官而已。于是诸军相谓曰： 战则有死无功，退则有生无罪。 故士无斗志，见敌辄溃。
壬辰，辽都统萧迪里等营于斡论泺，又为女直兵所袭，死者甚众。迪里亦坐免官。
辽人尝言女直兵满万则不可敌，至是始满万云。
十二月，己酉，以禁中神御殿成，减天下囚罪一等。
癸丑，定朝仪，奉直大夫以八十员为额。
乙卯，雪降，赐宴于葬京第。
己未，诏广南市舶司岁贡真珠、犀角、象齿。
环州定远大首领夏人李阿雅卜，以书遗其国统军梁多凌曰： 我居汉二十七年，每见粮草转输，例给空券。方春末秋初，士有饥色。若径捣定远，唾手可取。既得定远，则旁十馀城不劳而下矣。我储谷累岁，掘地藏之，大兵之来，斗粮无赍，可坐而饱也。 多凌遂以万人来迎。转运使任谅，先知其谋，募兵尽发窖谷。多凌围定远，失所藏，越七日，阿雅卜遂以其部万馀人归夏，夏筑臧底河城。诏童贯为陕西经略使以讨之。
辽宾、咸、祥三州及铁骊部俱降于女直。
铁州杨朴，尝仕辽为秘书郎，至是降于女直，说阿古达曰： 大王创兴师旅，当变家为国，图霸天下。比者诸部兵众皆归大王，今力可拔山填海，而不能革故鼎新，册帝号，封诸蕃，传檄响应千里。自是东接海隅，南连宋，西通夏，北安远国之民，建万世之鎡基，兴帝王之社稷，行之有疑，祸如发矢，大王如何？ 乌奇迈、萨哈等并以朴言为然，率官属劝进，愿以新岁元日上尊号，阿古达不许。普嘉努、宗翰等进曰： 今大功已建，若不称尊号，无以系天下心。 阿古达曰： 吾将思之。 
