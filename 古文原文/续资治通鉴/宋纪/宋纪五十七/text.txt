起强圉作噩八月，尽屠维大渊献三月，凡一年有奇。
○仁宗体天法道极功全德神文圣武睿哲明孝皇帝嘉祐二年（辽清宁三年）
八月，乙巳朔，知襄州、兵部员外郎、知制诰贾黯，降知郢州。黯请解官就养，不报，乃弃官去，为御史吴中复所劾，故降。
诏编集枢密院机要文字，枢密副使程戡提举，从枢密使韩琦言也。
丁未，琦又言： 天下见行《编敕》，自庆历四年以后，距今十五年，续降四千三百馀件，前后多抵牾，请加删定。 乃诏宰臣富弼等及参知政事曾公亮同提点详定《编敕》。
戊申，兗国公主出降。己酉，驸马都尉李玮入谢，宴于禁中。
辛亥，辽主作《君臣同志华夷同风诗》，后亦属和，并进于太后。
丁卯，建广惠仓。初，韩琦请罢鬻诸路户绝田，募人承佃，以夏秋所输之课给在城老幼贫乏不能自存者。即建仓，乃诏逐路提点刑狱司专领之，岁终，具所支纳上三司。
戊辰，知谏院陈旭言： 比日内降营求恩赏者甚多，请令中书、枢密院推劾，以正干请之罪。 从之，仍榜御史台、閤门。
是月，翰林学士欧阳修奏疏言： 陛下向未有皇嗣，尚有公主之爱，上慰圣颜。今既出降，渐疏左右，则陛下万几之暇，处深宫之中，谁可与语言，谁可承颜色！臣愚亦谓宜因此时，出自圣意，于宗室中选材贤可喜者录以为皇子，使其出入左右，问安视膳，以慰圣情。 
翰林侍读学士兼侍讲学士、吏部郎中王洙、病逾月，帝遣使问。九月，甲戌朔，洙卒，赐谥曰文，御史吴中复言洙官不应谥，乃止。
庚辰，诏内臣为钤辖、都监者，逐路止置一员。
乙酉，枢密院言： 自今举使臣，须本路安抚、转运使、提点刑狱、知州、通判方为举主。其在京文臣非知杂御史、武臣非观察使以上所举，毋得施行。 从之。
庚子，辽主幸中会川。
辽遣枢密使萧扈等来请御容。冬，十月，巳酉，以翰林学士胡宿为回谢使，使于辽，礼宾使李绶副之，且许以御容，约贺正使置衣箧中交致焉。
辽主谒祖陵。庚申，谒让国皇帝及世宗庙。辛酉，奠酎于玉殿。
辛未，赠太尉兼侍中刘平谥曰壮武。
初，三司言： 商旅于榷货务入见钱算东南盐，岁课四百万缗，诸路般运不足而课益亏，请选官置司以主之。 十一月，癸西朔，置江、淮南、荆湖制置司句当运盐公事一员。
丙子，辽以左伊勒希巴玛噜为契丹行宫都部署。
丁丑，以礼部员外郎兼侍御史知杂事马遵为吏部员外郎、直龙图阁，以疾自请也。遵寻卒，录其子侄二人。遵性乐易，言时政得失，不为激讦，故多见推行，杜衍、范仲淹皆称道之。
己卯，以河北提举便籴粮草薛向提点河北刑狱，仍兼提举便籴粮草。当河北大水，民乏食，诏辍太仓米六十万斛以赈之；向以为北人不便食粳，且漕路回远不时至，请出本司米四十万石以代之。
丙申，诏三司使、副，体量在省判官才否以闻，从知谏院陈旭言也。
戊戌，以昭德军节度使、知并州庞籍为观文殿大学士、户部侍郎、知青州。初，司马光建议筑堡，籍檄麟州如光议。及郭恩等败殁，诏侍御史张伯玉按鞫，籍匿光初所陈事，故光得以去官免责。而籍为御史劾奏，罢节度使，光不自安，三上书乞独坐其罪，不报。
己亥，殿中丞、国子监直讲孙复，治《春秋》，著闻于时。既疾，韩琦言： 请选书吏给纸札，命其门人祖无择即家录之。 书藏秘阁，特官其子。复卒，又赐钱十万。复恶胡瑷为人，在太学常相避。瑷治经不如复，而教养诸生过之。
庚子，高丽贡于辽。
先是王洙侍迩英阁，讲《周礼》至三年大比，帝曰： 古者选士如此，今率四五岁一下诏，故士有抑而不进者。为今之计，孰若裁其数而屡举也！ 下有司议，咸请易以间岁之法，则无滞才之叹；荐举数既减半，主司易以详较，得士必精。十二月，戊申，诏： 自今间岁贡举，进士、诸科，悉解旧额之半；又别置明经科；旧置说书举，今罢之。其不还乡里而寓户它州以应选者，严其法。每秋试，自县令、佐察行义，保任之，上于州；州长、贰复审察得实，然后上本道使者类试。已保任而后有缺行，则州、县皆坐罪；若省试而文纰缪，坐元考官。 又用孙抃奏，诸州解试额多而中程少者，不必足额。
庚戌，辽禁职官于部内假贷贸易。
辛亥，立内降关白二府法。
癸丑，诏： 大臣所举馆职，自今令中书籍记姓名，候在官员数稍少，即选文行为众所推者与试，其考校无得假借等第。 从知谏院陈旭言也。
戊辰，辽以太皇太后不豫，曲赦行在五百里内囚。己巳，太皇太后殂，谥钦哀。钦哀自听政，弑其嫡后，为国人所不服。既废而复迎，以不得颛政，猜忌兴宗，然犹干预政事。郡王特布家奴济哩节告其主，言涉怨望，鞫之无验，当反坐，以钦哀言，竟不加罪，亦不断付其主，仅籍没焉。宁远军节度使萧白掠乌库德寽勒都详兗迪噜之女，强为妻，亦因钦哀言，仅杖而夺其官。兴宗末年，政刑废弛，亦多由钦哀使然。时钦哀诸弟惟孝友尚存，先以柴册恩遥授洛京留守，致仕，至是进封丰国王。
是岁，夏改元奲都。
○仁宗体天法道极功全德神文圣武睿哲明孝皇帝嘉祐三年（辽清宁四年）
春，正月，壬申朔，辽主如鸭子河。
己卯，以福州进士陈烈为安州司户参军。
烈笃于孝友，从学者数百人。天章阁待制曹颖叔知福州，荐之，授本州州学教授。于是翰林学士欧阳修又荐之，故有是命。烈皆辞不受。
甲申，封江夏民妻张氏为旌德县君，表其墓曰 烈女 。初，里中恶少谢师乞过其家，持刀逼张，欲与为乱，张大骂；至以刃断其喉，犹能走禽师乞以告邻人。事闻，特褒异之。
丁亥，辽知易州事耶律普德秩满，部民请留，许之。
二月，癸卯，辽遣林牙萧福延来告丧，帝为发哀于内东门幄殿，辍视朝七日。
先是太常博士吴及既除丧，擢秘阁校理。乙巳，改右正言、谏院供职，复上疏请择宗室子以备储副。既又言： 开宝诏书，内侍年三十，听养一子为嗣，并以名上宣徽院，违者抵死。比年此禁益弛，夭绝人理，阴累圣嗣，愿诏大臣明示旧制，上顺天意，以绥福祐。 帝嘉纳之。
丙午，辽诏伊勒希巴诸路鞫死罪，狱虽具，仍令别州县覆案，无冤然后决之，称冤者即具奏。
庚戌，辽主如鱼儿泺。
三月，辛未朔，命翰林学士欧阳修兼侍读学士，修以侍读多冗员，固辞不拜。
甲戌，诏礼部贡举。
戊寅，辽募天德、镇武、东胜诸处之勇健者，籍之为军。
己卯，以起居舍人范镇知制诰。镇自罢言职，每因事未尝不以储嗣为言。及知制诰，正谢，又面论曰： 陛下许臣复三年矣，愿早定大计。 
甲午，辽肆赦。
丙申，诏三司编天下《驿券则例》，从枢密使韩琦请也。
夏，四月，甲辰，辽主谒庆陵。
甲子，资政殿大学士吴育卒，赠吏部尚书，谥正肃。
乙丑，罢修睦亲宅祖宗神御殿，初从欧阳修言也。
五月，癸酉，右正言吴及言： 太宗朝尝给三司判官御前印纸历子，令批书课绩。今其书虽存，而无考校之法。请自今，岁终案功过而升黜之。 诏以及所言录示三司使张方平。
辽葬钦哀太后于庆陵。
初，盐铁副使郭申锡，受诏视河，与河北都转运使李参论议不相中，讼参遣小吏高守忠赍《河图》属宰相文彦博；御史张伯玉，亦奏参朋邪，结托有状。以事连宰相，乃诏天章阁待制卢士宗、右司谏吴中复推劾，而申锡、伯玉皆不实。伯玉以风闻免劾；乙酉，降申锡知滁州，寻改知濠州。
辽主如永安山清暑。
六月，丙午，吏部尚书、平章事文彦博，罢为河阳三城节度使、同平章事、判河南府。郭申锡、张伯玉攻彦博虽不胜，彦博亦不自安，数求退，帝许之。
以枢密使、工部尚书韩琦依前官平章事、集贤殿大学士。枢密使、山南东道节度使、同平章事贾昌朝罢为镇东节度使、右仆射兼侍中、景灵宫使。
文彦博始求退，谏官陈旭等恐昌朝代之，乃疏昌朝交通女谒，建大第，别为客位以待宦官；又，宦官有矫制者，枢密院释弗治。昌朝由此罢。初，温成皇后乳母贾氏，宫中谓之贾婆婆，昌朝以姑事之；谏官劾昌朝交通女谒，指贾氏也。
以观文殿大学士、兵部尚书宋庠、枢密副使、礼部侍郎田况，并为枢密使。帝初欲用王尧臣为枢密使，当制学士胡宿固抑之，乃止。
以右谏议大夫、权御史中丞张昪为枢密副使。
庚戌，以权知开封府包拯为右谏议大夫、权御史中丞。拯言： 东宫虚位，群臣数有言者，未审圣意何久不决？ 帝曰： 卿欲谁立？ 拯曰： 臣为宗庙万世计耳，陛下问臣欲谁立，是疑臣也。臣行年七十，且无子，非邀后福者。 帝喜曰： 徐当议之。 拯又言： 近年内臣禄秩、权任，优崇稍过，惟陛下裁抑。 又言： 累年以来，制敕才下，未逾月而辄更，奏语方行，又随时而追改。民知命令之不足信，则赏罚何以沮劝！欲乞今后臣僚上言利害，并请先下两制集议，如可经久，方许颁行，不可数有更易。 又陈教养宗室之法，请条责诸路监司及御史府自举属官，谏官、御史不避二府荐举者，听两制得至执政私第，事多施行。
以翰林学士欧阳修权知开封府。修承包拯威严之后，一切循理，不事风采。或以为言，修曰： 人各有短长，不能舍所长强所短也。 
甲寅，诏学士院编录国初以来所撰制诰，从欧阳修请也。
乙丑，辽以北院枢密使萧革为南院枢密使，徙封楚王，以南院枢密使吴王耶律仁先为北院枢密使。革先以奸佞得幸于兴宗，旋奉遗诏立辽主，辽主宠礼不衰。仁先尝为东京留守，通山开道，控制女真以安边民，甚有威望，辽主待之不如革。
丁卯，交趾贡异兽二物，本国称贡麟，状如水牛，身被肉甲，鼻端有角，食生刍果瓜，必先以杖击然后食。知虔州杜植奏： 广州尝有番商辨之曰： 此乃山犀也。 谨按《符瑞图》，麟，仁兽也，麇身、牛尾、一角，角端有肉。今交趾所献不类麇身而有甲，必知非麟，但不能识其名，请宣谕交趾进奉人及回降诏书，但云得所进异兽，不言麒麟，足使殊俗不能我欺，又不失朝廷怀远之意。 乃诏止称异兽云。
是月，提点荆湖北路刑狱、司勋员外郎潘夙权本路转运使。时蛮反邵州，杀队将及其部兵，故委夙经制蛮事。夙驻兵赀木寨，亲督兵援所遣将，破团峒九十馀。夙，美之从曾孙也。
秋，七月，癸酉，以福州进士周希孟为国子监四门助教、本州州学教授，以知州蔡襄荐也。往时闽人专用赋以应举，襄得希孟，专以经术传授。襄亲至学舍，执经讲问，为诸生光；延见处士陈烈，尊以师礼。州人陈襄、郑穆，学行著称，襄皆折节待之。闽俗治丧尚浮屠，务丰侈，往往破家，襄下令禁止。至于巫觋主病、蛊毒杀人之类，皆痛断绝之。闽俗以变。
辛巳，辽制： 诸掌内藏库官盗两贯以上者，许奴婢告。 
壬午，辽主猎于黑岭。先是伊实部人萧岩寿，刚直尚气，重熙末始仕，无所知名。及辽主即位，太后屡称其贤，由是进用。辽主出猎，命岩寿典其事，未尝高下于心，辽主益重之，旋历文班太保、同知枢密院事。
丙戌，诏： 广济河溢，原武县河决，遣官行视民田，赈恤被水害者。 
丁亥，命权御史中丞包拯领转运使、提点刑狱考课院。
壬辰，复以度支员外郎范祥制置解盐，从张方平、包拯言也。
权御史中丞包拯言： 右正言吴及，立身有守，遇事敢言，缘与枢密副使张昪妻是亲，奏乞外郡；然昪妻亡已久，理不当避，乞令依旧供职。 许之。
权知开封府欧阳修言： 近依谏官陈旭所请，幸求内降之人，委二府劾奏其罪。臣自权知开封府未及两月，十次承准内降，本府具奏，至于再三，而内降不已。乞根究因缘干求之人，奏摄下府勘劾，重行责罚。 
八月，己亥朔，日有食之。
甲辰，诏礼部贡院，宗室婿不许锁厅应举。
丁未，诏三司： 京师比岁旱，屡蠲民租，其以缗钱十万下本路助籴军储。 
辛亥，以度支副使周湛为辽太后生辰使。淇辞不行，乃命权盐铁副使王鼎代往。
己未，参知政事王尧臣卒，辍视朝一日，赠左仆射，谥文安。
庚申，卞溪蛮彭仕羲率众降，归连岁所掠甲仗士卒，诏辰州还其孥及铜柱；自是复通中国，然桀骜益甚。
辛酉，封左屯卫大将军、秀州团练使从信为荣国公。吴懿王德昭孙，舒国公惟忠子也。
知浑州刘敞言： 昔周公作《无逸》以戒成王，其言曰： 商王中宗及高宗及祖甲及文王皆以无淫于观、于逸、于游、于田，是以膺无疆之福，子孙蕃昌。 此圣人之至言也。陛下临政三十七年矣，百姓赖陛下之德，养老慈幼，人遂其性。愿陛下日谨一日，与天无极。比闻车驾数临苑圃，置酒观乐；圣心自有常节，而议者谓其太频。臣恐近习苟于承意而不能谏，大臣限以礼貌而不得言，传闻四方，未副圣德。外之则嫌怠于政事，有游观之好；内之则疑酣于酒德，违摄生之理。愿陛下玩心神明，养以清净，听止于中声，毋以烦耳，味止于实气，毋以爽口，则自天祐之，吉无不利矣。 
初，官既榷茶，民私蓄贩皆有禁，腊茶之禁尤严，犯者其罚倍，凡告捕私茶皆有赏。然约束愈密而冒禁愈蕃，岁报刑辟，不可胜数。园户困于征取，官司旁缘侵扰，因而陷于罪戾，以至破产、逃匿者，岁比有之。官茶所在陈积，县官获利无几，论者皆谓宜弛禁便。景祐中，叶清臣尝上疏乞弛禁，三司议皆以为不可。至是著作佐郎何鬲、三班奉职王嘉麟又皆上书，请罢给茶本钱，纵园户贸易，而官收其租钱，与所在征算归榷货物，以偿边籴之费，可以疏利源而宽民力。嘉麟为《登平致颂书》十卷，《隆衍视成策》二卷，上之。淮南转运副使沈立，亦集《茶法利害》为十卷，陈通商之利。宰相富弼、韩琦、曾公亮等决意向之，力言于帝。九月，癸酉，命翰林学士韩绛、知谏院陈旭及知杂御史吕景初即三司置局议之。
丙子，以屯田员外郎李师中提点广南西路刑狱。师中建言： 岭南自古不利戍兵，乞置土丁，募敢勇，家丁至四五则籍一人。总为五番，上州教阅，不及五百人为四番。利器械，农隙训之，禁一切它役。上番则给粮免税，校长免二丁税。 于是一路得四万馀人。又请通盐商以便民，复邕州和市场以实边，事多施行。
桂州兴安县有灵渠，北通江、湖，南入海，自秦、汉通舟楫，皆石底浅狭，十八里内置三十六斗门，一舟所载不过百斛，乘涨水则可行。师中积薪焚其石，募工凿之，废斗门二十六，役三旬而成，舟楫以通。
辛巳，天平节度使、宣徽南院使张尧佐卒，赠太师。尧佐持身谨畏，颇通吏治。晚节以戚里进，遽至崇显，恋嫪恩宠，为世所鄙。
冬，十月，乙巳，出内藏库绢十万，下河东转运司助籴军储。
癸亥，除河北坊郭客户乾食盐钱。
甲子，以提点江南东路刑狱王安石为度支判官。
安石献书万言，极陈当世之务，其略曰： 今天下之财力日以困穷，而风俗日以衰坏，患在不知法度故也。法先王之政者，当法其意而已。法其意，则吾所改易更革，不至乎倾骇天下之耳目，嚣天下之口，而固已合乎先王之政矣。 又曰： 方天下之人才，未尝不自人主陶冶而成之。所谓陶冶而成之者，亦教之、养之、取之、任之有其道而已。今之教者非特不能成人之才，又从而困苦毁坏之，使不得成才。 又曰： 因天下之力以生天下之财，取天下之财以供天下之费，自古治世，未尝以财不足为公患也，患在治财无其道耳。 又曰： 在位之人才既不足矣，而闾巷草野之间亦少可用之才。非特行先王之政而不得也，社稷之托，封疆之守，陛下其能久以天幸为常而无一旦之忧乎！臣愿陛下鉴汉、唐、五代之所以乱亡，惩晋武苟且因循之祸，明诏大臣，思所以陶成天下人才，虑之以谋，计之以数，为之以渐，期合于当世之变而无负于先王之意，则天下之人才不胜用矣。 又曰： 臣之所称，流俗之所不讲，而今之议者以谓迂阔而熟烂者也，惟陛下留神而察之！ 
十一月，癸酉，命翰林学士韩绛、谏官陈旭、御史吕景初同三司详定省减冗费。
初，枢密副使张昪请罢民间科率及营造不急之务，其诸场库务物之阙供者，令所在以官钱收市之。于是置省减司于三司，自是多所裁损云。
是日，辽主行再生礼及柴册礼，宴群臣于八方陂。
先是辽主将行大册礼，南院枢密使萧革曰： 行大礼备仪物，必择广地，莫若黄川。 三司使刘六符曰： 不然。礼仪国之大体，帝王之乐不奏于野。今中京四方之极，朝觐各得其所，宜中京行之。 辽主从六符议。
戊寅，御清风殿受大册礼，大赦。吴王耶律仁先徙封隋王，出为南京副元帅，以耶律华格谮之也。
壬午，辽主谒太祖及诸帝宫。丙戌，祠木叶山。禁造玉器。
己丑，诏置在京都水监，罢三司河渠司，以御史知杂吕景初判监，领河渠司事杨佐同判，河渠司句当公事孙琳、王叔夏知监丞事。
江、湖上供米，旧转运使以本路纲输真、楚、泗州转般仓，载盐以归，舟还其郡，卒还其家。而汴舟诣转般仓运米输京师，岁折运者四。河冬涸，舟卒亦还营，至春复集，名曰放冻；卒得番休，逃亡者少，而汴船不涉江路，无风波沉溺之患。其后发运使权益重，六路上供米团纲发船，不复委本路，独发运使专其任。文移坌并，事目繁夥，有不能检察，则吏胥可以用意于其间，操舟者赇诸吏，辄得诣富饶郡，市贱贸贵，以趋京师。自是江、汴之舟混转无辨，挽舟卒有终身不还其家、老死河路者，籍多空名，漕事大敝。皇祐中，发运使许元奏： 近岁诸路因循，粮纲法坏，遂令汴纲至冬出江为它路转漕，兵不得息。宜敕诸路增船载米，输转般仓，充岁计如故事。 于是言利者多以元说为然，诏如元奏。会元去，不果行。既而诸路纲不集，庚寅，复下诏切责有司，江、淮、两浙转运司期以期年，各造船补卒团本路纲，自嘉祐五年，汴纲不得复出江。
辽三司使刘六符卒。六符有志操，能文章，辽人重之。
十二月，乙巳，诏三司： 每岁上天下岁赋之数，自今三岁一会其亏赢以闻。 
辽弛士庶畜鹰之禁。
辛亥，南院枢密使楚王萧革复为北院枢密使。
翰林学士韩绛言： 中书门下，宰相所职，而以它官判省，名不相称，宜更定其制，依《周礼》、《唐六典》为一书。 诏翰林学士胡宿、知制诰刘敞详定以闻。敞等条列，刊正裁损，申明十事；后不果行。
辛酉，诏： 年七十而居官犯事，或以不治为所属体量若冲替而未致仕者，更不推恩子孙。 
闰月，丁卯朔，诏： 尝为中书、枢密院诸司吏人及技术官职，无得任提点刑狱及知州军，自军班出至正任者，方得知边要州军。 
己巳，辽赐皇太叔重元金券。会皇子濬生，重元妻入贺，以艳冶自矜，皇后素端重，见之弗喜，戒曰： 为大家妇，何必如此！ 重元妻归，詈重元曰： 汝是圣宗儿，乃使人以哈屯加我！汝若有志，当笞此婢。 重元子尼噜古素有异志，故妇言如此。
先是朝议以科举既数，则高第之人倍众，其擢任恩典，宜损于故，诏中书门下裁之。丁丑，诏： 自今制科入第三等与进士第一，除大理评事，签署两使幕职官事，代还，升通判，再任满，试馆职；制科入第四等与进士第二、第三，除两使幕职官，代还，改次等京官；制科入第五等与进士第四、第五，除试衔知县，代还，迁两使幕职官。锁厅人视此。 自是骤显者鲜，而所得人才及其风迹，比旧亦寝衰。
己卯，诏： 明年正旦日食，其自丁亥避正殿，减常膳。 知制诰刘敞言： 三代之典，日食无预避之事。先王制礼，过之者犹不及。其制法，先时者与不及时者，均贵得中而已。汉、唐素服寝兵，却朝会不视事及求直言，大率皆在合朔之辰，未有先时旬日者也。兆忧太过，《春秋》所讥。乞详求旧典，折衷于礼。 
己丑，诏中书五房编总例，从韩琦请也。
是岁，应天府失入平民死罪，未决，通判孙世宁辨正之；吏当坐法，知府刘沆纵弗治。提点刑狱韩宗彦往案举，沆复沮止之；宗彦疏于朝，卒抵吏罪。宗彦，纲之子也。
○仁宗体天法道极功全德神文圣武睿哲明孝皇帝嘉祐四年（辽清宁五年。己亥，一零五九年）
春，正月，丙申朔，日有食之。遣官祭社，帝避殿，不视朝。知制诰刘敞言： 臣前论先期避殿不中古典，未蒙省察。今又闻遣官祭社，稽之于经，亦未见此礼。盖社者，上公之神，群阴之长，故曰日食则伐鼓于社，所以责上公，退群阴。今反祠而请之，是屈天子之礼，从诸侯之制，抑阳扶阴，降尊贬重，非承天戒、尊朝廷之意也。 右正言吴及言： 日食者，阴阳之戒，在人事之失。陛下渊默临朝，阴邪未能尽屏，左右亲幸，骄纵亡节，将帅非其人，为外所轻，此其失也。 因言孙沔在并州，苛暴不法，宴饮无度；庞籍前在并州，轻动寡谋，辄兴堡寨，屈野之衄，为国深耻。沔卒坐废。
丁酉，群臣表请御殿，复常膳，三请，乃许。
自去年雨雪不止，民饥寒死道路甚众，诏遣官分行京城赈恤。知开封府欧阳修请罢上元放灯，从之。壬寅，赐在京诸军班特支钱，因赈恤而兼及于诸军也。
三司使张方平上所编《驿券则例》三卷，赐名曰《嘉祐驿令》。
甲辰，翰林学士胡宿权知贡举。
太子中允、天章阁侍讲、管句太学胡瑗，病不能朝，戊申，授太常博士，致仕，归海陵，诸生与朝士祖饯东门外，时以为荣。及卒，诏赙其家。集贤校理钱公辅，率太学诸生百馀人即佛舍为位哭，又自陈师丧，给假二日。
始命韩绛、陈旭、吕景初即三司置局议弛茶禁。三司言： 宜约至和后一岁之数，以所得息钱均赋茶民，恣其买卖，所在收算。请遣官询察利害以闻。 诏遣司封员外郎王靖等分行六路，及还，皆言如三司议便。二月，己巳，下诏弛茶禁。初，所遣官既议弛禁，因以三司岁课均赋茶户，凡为缗钱六十八万有奇，使岁输县官，比喻茶时，其出几倍。朝廷难之，为损其半。岁输缗钱三十三万八千有奇，谓之租钱，与诸路本钱悉储以待边籴。自是惟腊茶禁如旧，馀茶肆行天下矣。
乙亥，诏三司： 以天下广惠仓隶司农寺，逐州选幕职、曹官各一人专监之。每岁十月，别差官检视，老弱病不能自给之人，籍定姓名，自次月一日给米一升，幼者半升；每三日一给，至明年二月止；有馀，即量县大小而均给之。 
丁丑，置馆阁编定书籍官，以秘阁校理蔡抗、陈襄、集贤校理苏颂、馆阁校勘陈绎分昭文、史馆、集贤院、秘阁书而编定之。抗，挺之兄；颂，绅之子；绎，开封人也。
初，秘阁校理吴及言： 近年用内臣监馆阁书库，借出书籍，亡失已多。又，简编脱略，书吏补写不精，非国家崇尚儒学之意。请选馆职三两人，分馆阁人吏编写书籍，其私借出与借之者，并以法坐之，仍请求访所遗之书。 乃命抗等仍不兼它局，二年一代，别用黄纸印写元本，以防蠹败。
庚寅，诏礼部贡院： 进士曾经御试五举、诸科六举，进士省试六举、诸科七举，年五十以上者，具名以闻。 癸巳，御崇政殿，试礼部奏名进士及明经、诸科及特奏名进士、诸科。
交趾寇钦州。
三月，戊戌，命翰林学士韩绛、权知开封府陈旭、天章阁待制唐介与三司减定民间科率以闻。
己亥，以三司使张方平为端明殿学士、知陈州。先是京城富民刘保衡开酒场，负官麹钱百馀万，三司遣吏督之，保衡卖产以偿。方平因买其邸舍，保衡得钱即输官，不复人家。会保衡姑讼保衡非刘氏子，坏刘氏产，下吏案验，具对以实。御史中丞包拯，遂劾方平乘势贱买所监临富民邸舍，不可处大位。故命出守，寻改知应天府。以端明殿学士宋祁为三司使。
丁未，赐进士铅山刘辉第一百三十一人及第，三十二人同出身；诸科一百七十六人及第、同出身；特奏名进士、诸科六十五人同出身及诸州文学长史；授官如三年闰十二月扼诏书。
己未，以三司使宋祁为端明殿学士、知郑州，权御史中丞包拯为枢密直学士、权三司使。
先是右司谏吴及言祁在定州不治，纵家人贷公使钱数千缗，及在蜀奢侈过度；而拯亦言祁在益部多游宴，且其兄庠方执政，不可任三司，论之不已。庠因乞除祁外官，故命祁出守而拯代居其位。翰林学士欧阳修言： 近除包拯为三司使，命下之日，外议喧然，以为朝廷贪拯之材而不为拯惜名节。然犹冀拯能坚让以避嫌疑，而数日之间，拯已受命，是可惜也！拯天资峭直，然素少学问，朝廷事体，或有不思。至如逐其人而代其位，嫌疑之迹，常人皆知，拯岂独不思哉？拯在台日，尝指陈前三司使张方平过失，方平由此罢去，以宋祁代之。又闻拯弹祁过失，祁亦因此罢，而拯遂代其任。此所谓蹊田夺牛，岂得谓无过？而整冠纳履，当避嫌疑者也。 疏奏，拯即家避命，不许；久之，乃就职。
初，王禹偁奏： 天下僧尼，日增月益，不可卒去，宜诏天下州军，凡僧百人得岁度弟子一人，久而自消之势也。 诏从之。至和初，陈执中执政，因乾元节，听僧五十人度弟子一人；既而言者以为不可，复行旧制。贾昌朝在北京，奏： 京师僧寺多招纳亡赖游民为弟子，乞皆取乡贯保任，方听收纳。 诏从之，京师尼僧大以为患。至是有中旨，复令五十僧度一弟子，及京师僧寺弟子不复更取保任，僧徒大喜，争为道场以答上恩。
有上封者论： 河北义勇，有事则集于战阵，无事散归田里，以时讲习，无待储廪，得古寓兵于农之意；惜其束于列郡，止以为城守之备。诚能于邢、冀二州分东西两路，命二郡守臣分领，寇至，即两路义勇之师，翔进赴援，傍出掩击，使其腹背受敌，则河北二十馀所常伏锐兵矣。 议下河北路帅臣等。
时大名府李昭亮、定州庞籍、真定府钱明逸、高阳关王贽等上议曰： 唐泽潞留后李抱真籍户丁男，三选其一，农隙则分曹角射，岁终都试，以示赏罚，三年，皆善射，举部内得劲卒二万。既无廪费，府库益实，乃缮甲兵为战具，遂雄视山东。是时天下称昭义步兵冠于诸军，此近代之显效。而或者谓民兵只可城守，难备战阵，诚非通论。但当无事时，便分两路，置官统领，以张用兵之势，外使敌人疑而生谋，内亦摇动众心，非计之得。姑令在所点集训练，三二年间，武艺稍精，渐习行阵，遇有警，得将臣如抱真者统驭，制其阵队，示以赏罚，何战之不可哉！至于部分布列，量敌应机，系于临时便宜，亦难预图。况河北本皆边胡之地，自置义勇，州县以时案阅，耳目已熟，行固无疑。 诏如所议，岁阅，以新旧籍并阙数闻。
是春，辽主如春州。
