起著雍敦牂正月，尽上章涒滩十二月，凡三年。
○宁宗法天备道纯德茂功仁文哲武圣恭睿孝皇帝庆元四年（金承安三年）
春，正月，己亥朔，日有食之。
癸卯，金谕有司： 凡馆接伴并奉使者，毋以语言相胜，务存大体，奉使者务得其人。 
乙卯，上钦宗硃皇后谥曰仁怀皇后。后北迁，无凶问。
金罢讲议所。
丙辰，以赵师B164为工部侍郎，仍知临安府事。师[B164]尹临安，谄事韩侂胄，无所不至；私市北珠以遗侂胄诸妾，诸妾元夕出游，市人称羡，诸妾俱喜，争为师B164求迁官，遂有是擢。
金主如城南春水。
丁巳，金并上京、东京两路提刑司为一，提刑司副兼安抚使副；安抚使专掌教习武事，毋令改其本俗。
己未，金以都南行宫名建春宫。
甲子，金主还都。
丙寅，以签书枢密事叶翥同知枢密院事。
丁卯，以两浙、江、淮、荆、湘、四川多流民，诏有司举行宽恤之政。
二月，己巳朔，金主如建春宫。
辛未，诏： 两省、侍从、台谏各举所知一二人，毋举宰执子弟、亲党。 
丙子，上太皇太后谥曰宪圣慈烈皇后。
辛巳，金主谕宰臣曰： 自今内外官有阙，有才能可任者，虽资历未及，亦具以闻，虽亲故无有所避。 
甲申，金主还宫。
先是，金议北讨，枢密使襄奏遣同判大睦亲府事宗浩出军泰州，又请左丞瓜勒佳衡于抚州行枢密院，出军西北路以邀准布，而自帅兵出临潢。金主从其策，赐内库物，即军中用之。丙戌，色库部族诣抚州降。金主使问襄，襄以为受之便。金主赐襄宝剑，命进军以逼之。
辛卯，金平章政事钮祜禄额特喇薨。额特喇性温厚，尝为赫舍哩良弼所荐，世宗称许之。在相位十馀年，甚见宠遇。其没也，厚加赙赠，谥成肃。
三月，戊戌，金以礼部尚书张为御史大夫。
主寅，金始榷醋。
丁巳，金敕： 随处盗贼，毋以强为窃，以多为少，以有为无，啸聚二十人以上奏闻；违者杖百。 
甲子，权攒宪圣慈烈皇后于永思陵。
乙丑，蠲临安、绍兴租税有差。
是月，臣僚言： 闻诏旨择日开讲，望陛下遵用仁宗、高宗故事，令侍讲之臣，仰稽《三朝宝训》所举外治数条，详悉讲明，以备观览。凡武备之设，何者为先；军旅之制，何者为重；边圉拒守，孰为要害；敌人情伪，孰得要领；考古验今，必有至计，商略而施行之，足以为思患预防之策。 帝从之。
金自北陲多警，连年用兵，枢密使襄请用步卒穿壕筑障，起临潢，左界北京路，以为阴塞。议者皆言其不足恃。金主以问襄，襄曰： 今兹之费虽百万贯，然功一成，则边防固而戍兵可减，半岁省三百万贯；且宽民转输之力，实为永便。 诏可。襄新督视之，军民并役，又募饥民以佣，即事五旬而毕。既而西北、西南路亦治塞，如所请。无何，泰州军与敌接战，宗浩督其后，杀获过半。诸部相率送款，襄纳之。于是北陲告宁，襄还临潢，减屯兵四万、马三万匹。
夏，四月，丙戌，祔仁怀皇后、宪圣慈烈皇后神主于太庙。丙申，始御正殿。
金主谕御史台曰： 随朝大小官，虽有才能，率多苟简，朕甚恶之，其察举以闻。提刑司所举贤能污滥官，皆当殿奏，馀事可转以闻。 
五月，己亥，加韩侂胄少傅，赐玉带。
己酉，姚愈复上言： 近世行险侥幸之徒，但为道学之名，窃取程颢、张载之说，张而大之，聋瞽愚俗。权臣力主其说，结为死党。陛下取其罪魁之显然者，止从窜免，馀悉不问，所以存全之意，可谓至矣。奈习之深者，怙恶不悛，日怀怨望，反以元祐党籍自比。如近日徐谊令弟芸援韩维谪筠州日，诸子纳官赎罪以求归侍，此皆借假元祐大贤之名以欺天下后世。当元祐时，宰辅如司马光辈，其肯阴蓄邪谋，窥伺神器，自谓梦寿皇授鼎，白龙登天，如汝愚之无君者乎？侍从如苏轼辈，其肯阿附权臣，妄谓风雷之变，为今天动威以彰周公之德，如刘光祖者乎？其肯当揖逊之际，有但得赵家一塊肉足矣，以助汝愚之为奸，如徐谊者乎？其馀百执事如秦观辈，其肯推寻宗派，以为汝愚乃楚王之裔，宜承大统，如游仲鸿者乎？其肯献佞汝愚，以为外间军民推戴相公，如沈清臣者乎？其肯阴受汝愚指教，图兼握兵柄，如张知远者乎？如此之类，见于论疏，不一而足。此天下之所共知，安可诬也！夫元祐之党如此，而今伪党如彼！愿特奉明诏，播告天下，使中外晓然知邪正之实，庶奸伪之徒，不至假借疑似以盗名欺世。 于是命直学士院高文虎草诏，有云： 窃附元祐之众贤，实类绍圣之奸党。 韩侂胄大喜，即迁文虎于要职。
是月，禁女冠毋入大内及三宫。先是江州僧道隆自言能知人休咎，愚民称为 散圣 ，往来都下，贵戚竞施之。寿康宫卫士詹康妻，故倡也，出入禁中，号为部头；以病归外舍，道隆因之，使求赐金于北内以为建塔费，后宫多有施也。赵师B164闻之，执道隆属吏，录其橐，得金钱三万馀缗。诏杖黥，隶英德府土牢。旋有是禁。
金监察御史路鐸，劾参知政事杨伯通引用乡人李浩，以公器结私恩，左司郎中贾益除授承望风旨，御史大夫张抑言路；金主命同知大兴府事贾铉诘问。伯通待罪于家。辨曰： 鐸尝面白伯通私李浩，因告以弹劾大臣，须有实迹，恐所劾不当，台纲愈坏，令再体察，非抑之也。 益亦辨除授皆宰执公议。铉具以闻，金主责鐸言事轻率，慰谕伯通，视事如故。
秋，七月，已未，四川都大茶马丁逢入对，极论元祐、建中调停之害，且引苏辙、任伯雨之言为证。时薛叔似、叶适坐汝愚党久斥，皆起为郡，故逢有是言。京镗、何澹深悦之，荐为军器监。
辛酉，同知枢密院事叶翥罢。
以姚愈为兵部尚书。
愈浮沈州县，忽忽不得志，阿附韩侂胄，遂得骤迁。寻以病免。
八月，丁卯，以久雨，决系囚。
丙子，以谢深甫知枢密院事，吏部尚书许及之同知院事。及之谄事韩侂胄，居二年不迁，见侂胄，流涕叙其知遇之意，衰迟之状，不觉屈膝。侂胄怜之，故有是命。侂胄尝值生辰，及之后至，阍人掩关，及之从门间俯偻而入。当时有 由窦尚书、屈膝执政 之语。
庚辰，金以护卫石和尚为押军万户，率亲军八百人、武卫军千六百人戍西北路。
是月，京镗等以帝未有嗣，请择宗室子育之。诏育太祖后燕懿王德昭九世孙与愿于宫中，时年六岁。
九月，癸卯，太白经天。
丁未，京镗上《重修敕令格式》，诏颁天下。
先是太史言月蚀于昼，而草泽言蚀于夜；验视，草泽言是。诏改造历，以秘书省正字临邛马履为参定官。履尝从故直徽猷阁张行成习数学，故以命之。
冬，十月，金定官民存留见钱之数，设回易务，更立行用钞法。
十一月，金主以信符召枢密使襄还都，遣近臣迎劳于途；既至，复抚问于第。入陈边机十事，皆为施行，仍厚赐之。癸卯，复拜左丞相、监修国民。
襄之将至也，金主谓宰臣曰： 襄筑立边堡完固。古来立一城一邑，尚有赏赉。即欲拜三公，三公非赏功官，如左丞相，亦非赏功者。虽然，可特授之。 仍降诏褒谕。
辛亥，金定属托法，定军前官吏迁赏法。以边事定，诏中外减死罪，徒以下释之。赐左丞相襄以下将士有差。
金顺义军节度使李愈上书论边事，谓退地千里而争言其功，因陈屯田利害。金主遣使宣谕，仍降金牌，俾领屯田事。
十二月，甲子朔，金主猎于酸枣林。大风寒，罢猎，冻死者五百馀人。
丙戌，蠲临安府民身丁钱三年。
金右丞膏罢。
高丽权国事王晫奉表告于金。
○宁宗法天备道纯德茂功仁文哲武圣恭睿孝皇帝庆元五年（金承安四年）
春，正月，庚子，夺前起居舍人彭龟年等官。
初，赵汝愚定策时，枢密院直省官蔡琏从帝窃听，因而漏之；汝愚窜之，既而逃还临安。韩侂胄闻之，乃使琏诬告汝愚定策时有异谋，具列宾僚所言凡七十馀纸，议送大理捕鞫彭龟年、曾三聘、沈有开、叶适、项安世等以实其事。中书舍人范仲艺谓韩侂胄曰： 相公今日得君，凡所施为，当一以魏公为法。章惇、蔡确之权，不为不盛，然至今得罪于清议者，以同文狱故耳。相公勋业如此，胡为蹈之？ 侂胄曰： 侂胄初无此心，以诸公见迫，不容但已。 盖京镗、刘德秀主其议也。侂胄取录黄藏之，事遂格。张釜、刘三杰、张岩、程松等论之不已，诏累经赦宥，宜免。然犹夺龟年、三聘官，而擢琏进义副尉。
乙巳，金右丞董师中致仕。师中练达典宪，处事精详，尝言曰： 宰相不当事细务，要在知人才，振纲纪，但一心正、两目明足矣。 然论者尝讥其附胥持国云。
辛酉，金监察御史姬端修，以妄言下吏。
金以左丞相襄为司空，职如故，枢密使瓜勒佳衡为平章政事，前知济南府事张万公起复为平章政事，参知政事杨伯通为左丞，签书枢密院事完颜匡为右丞。金主问万公曰： 胥持国已死，其为人竟何如？ 万公曰： 持国素行不谨，如货酒乐平楼一事，其好利可知矣。 金主曰： 此亦非好利；如马琪鬻省昷，乃为好利也。 
辛酉，命： 漕臣无出身者，勿差官考试。 先是果州学官王莘，被檄考试昌州，发策以王凤、牛仙客为问。礼部摘其语以告韩侂胄，谓其讥刺；侂胄怒，遂罢莘官。议者谓漕臣汪德辅以祖任入官，故择考官不善，张岩请自今漕臣不由科第进，更委它监司一员选官校试；从之。
壬戌，建玉堂。
二月，乙丑，胡纮罢。
金主如建春宫春水；己巳，还宫。庚午，御宣华门观迎佛。辛未，如建春宫。赦姬端修罪，令居家俟命。
金西南路招讨使布萨揆沿边筑垒九百里，营栅相望，烽堠相应，人得资田牧，北边遂宁。辛未，司空襄言揆治边有功，金主以手诏褒谕，且欲大用；以知兴中府赫舍哩子仁代之，敕尽以方略授子仁。
壬申，金主谕有司： 自三月一日为始，每旬，三品至五品官各一人转对，六品亦以次对，台谏勿与。有应奏事，与转对官相见，如无面对者，上章亦听。 
乙亥，金主还宫。戊寅，仍如建春宫。
庚辰，金主谕点检司曰： 自蒲河至长河及细河以东，朕尝所经行地，官为和买其地，令百姓耕之，仍免租税。 
甲寅，金主还宫。
乙酉，谏议大夫张釜劾刘光祖佐业不成、蓄愤、怀奸、欺世、罔上五罪。时光祖撰《涪州学记》，谓： 学者明圣人之道以修其身，而世方以道为伪，而以学为弃物。好恶出于一时，是非定于万世。学者盍谨其所先人以待豪杰之兴！ 语闻于朝，釜因劾之。光祖落职，房州居住。
金以布萨揆为参知政事，起姬端修为太学博士。
金主如建春宫。戊子，还宫。
三月，甲午，罢监司臧否郡守之制。先是淳熙中，严臧否之令，且申稽缓之罚。其后士大夫往往以人情之厚薄为臧否，论者颇患其不公。知汉阳军蒋用之尝疏论之，至是正言陈自强复以为言，于是臧否遂罢。自强，闽县人，尝为韩侂胄童子师，待铨入临安，欲见侂胄，无以自通，适僦居主人出入侂胄家，为言于侂胄。一日，召自强，比至，则从官毕集；侂胄设褥于堂，向自强再拜，次召从官同坐。侂胄徐曰： 陈先生老儒，汨没可念。 明日，从官交荐其才。除太学录，半载，叠迁至右正言，未几遂大用。
丁酉，金同判大睦亲府事宗浩为枢密使，封崇德公。
己亥，金主如建春宫。户部尚书孙鐸，郎中李仲略，国子祭酒赵忱，始转对香阁。
金遣使册王晫为高丽国王。
戊申，四川行对销钱引法，从制置袁说友之请也。
金主尝敕尚书议官员除改，其日月浅者毋数改易。己卯，尚书省奏减亲军武卫军额及太学女真、汉人生员，罢小学官及外路教授。诏学校仍旧，武卫军额再议，馀报可。
金主好更定制度，议设清闲职位如宋宫观使，以待年高致仕之官。司空襄言： 年老致仕，朝廷养以傣廪，恩礼至渥。老不为退，复有省会之法，所以抑贪冒，长廉节，若拟别设，恐涉于滥。 襄复与完颜匡、布萨揆上言曰： 省事不如省官。今提刑官吏，多无益于治，徒乱有司事。议者以为斯乃外台，不宜罢，臣恐混淆之词，徒烦圣听。且宪台所掌者，察官吏非违，正下民冤枉，亦无提点武狱、举荐之权。若已设难以遽更，其采访廉能，不宜隶本司，宜令监察御史岁终体究，仍不时选官廉访。 金主嘉纳。
夏，四月，金改提刑司为按察使司。
壬申，金左丞杨伯通致仕。御史大夫张以奏事不实追一官，待御史路鐸追两官，并罢之；姬端修杖七十，论赎。
壬申，金英王从宪进封瀛王。
是月，定理官历县法。
初，改官人必作令，谓之 须入 。绍兴中，数申严之，后浸废。庆元初，复诏除殿试上三人、南省元，并作邑。旋用御史程松言，诏大理评事已改官未历县人并令亲民一次，著为令；旧捕盐改官人并试邑。至是，正言陈自强，请初任未终之人，先注签判一次，方许亲民。自后虽宰相子，殿式甲科人，无有不宰邑者矣。
五月，壬辰朔，颁《统天历》。先是诏造新历，以冯履参定。御史张岩言履倡为陂辞，摇撼国是，遂罢去，诏诸道有通晓天文、历算者，所在具其名来上。至是历成，赐名《统天》。议者谓自渡江以来，历法屡改，《统天》尤为疏谬。
金主以旱，下诏责躬，求直言，避殿，减膳，审理冤狱。
丁酉，以久雨民疫，命临安府赈之。
戊戌，赐礼部进士曾从龙以下四百十一人及第、出身。
己亥，金应奉翰林文字陈载言四事：其一，言边民苦于寇掠；其二，农民困于军需；其三，审决冤滞，一切从宽，苟纵有罪；其四，行省官员，例获厚赏，而沿边司县，曾不霑及。金主是之。
庚戌，金主谕宰相曰： 诸路旱或关执政，今惟大兴、宛平两县不雨，非其守令之过欤？ 司空襄、平章政事张万公、参知政事布萨揆上表待罪，金主以罪已答之，令各还职。
金户部尚书孙鐸言： 比年号令，或已行而中缀，或既改而复行，更张太烦，百姓不信。请自今，凡将下令，再三讲究，如有益于治则必行，无恤小民之言。 国子司业赫舍哩善才，亦言颁行法令，丝纶既出，尤当固守。金主然之。
金以胥鼎为著作郎。鼎，持国之子也。金主问宰臣曰： 鼎故家子，其才如何？ 宰臣曰： 其人甚幹济。 金主曰： 著作职闲，缘今无它阙，姑授之。 未几，过右司郎中。
壬子，命诸州学置武士斋舍。
庚申，金平章政事瓜勒佳衡薨，谥贞献。
六月，甲戌，金以雨足，报谢庙社。
丁丑，金右补阙杨廷秀言： 自转对官外，复令随朝八品以上、外路五品以上及出使外路有可言者，并许移检院以闻，则时政得失，民间利病，可周知矣。 从之。
丁亥，金定宫中亲戚非公事传达语言、转递诸物及书简出入者罪。
是月，盗窃太庙金宝。
参知政事何澹之弟涤，通判临安府；自临安还处州，舟子市私盐万馀斤，为逻卒所捕，涤仗剑伤逻卒。事下临安府，司农卿丁逢知府事，当舟子杖罪，而逻卒杖脊编管。御史程松劾之，诏逢与宫观，而以工部侍郎硃晞颜知府事。澹乞免，帝慰留之，澹即起视事。寻内批付大理，以伏暑恐致淹延，命有司据见追到人结绝。秋，七月，甲午，狱成，涤罢通判，逢罢祠。乙未，澹疏言： 臣顷为中丞，首论枢密使王蔺不能钤束其弟，蔺遂去国。今训饬无素，罪何所逃！望赐黜责。 诏不许。
癸丑，刘德秀罢。
甲寅，禁高丽、日本商人博易铜钱。
八月，辛巳，太祖庙楹生芝，帝率群臣诣寿康宫上寿，始见太上皇，成礼而还。以入内内侍省押班甘昺宣力两宫，备竭忠勤，特迁二官。昺，昪之弟也。帝之过寿康，昺与有力焉，颇贵宠。
壬午，京镗率百官赴太庙观芝。丙戌，诏减诸路流囚，释杖以下。推恩如庆贺故事。丁亥，进京镗等官一级。
戊子，立沿边诸州武举取士法。
九月，庚寅朔，加韩侂胄少师，封平原郡王。
己亥，金主如苏州秋山；冬，十月，丙寅，还都。
金主以顺义节度使李愈为可用，议召之。宰臣或言愈病，金主曰： 愈比陈言，有 退地千里而争言其功 之语，卿等定恶此人多言耶？ 遂召为刑部尚书。旧制，陈言者漏所言事于人，并行科罪，仍给告人赏。愈言： 此盖所以防闲小人也。比年以来，诏求直言及命朝臣转对，又许外路官言事，此皆圣朝乐闻忠谠之意。请除去旧条，以广言路。 从之。
甲申，金初置审官院。
乙未，金敕京府州县设普济院，每岁十月至明年四月，设粥以食贫民。
是月，右谏议大夫陈自强上紧要政目三十事，先叙前代帝王施行得失，而证以祖宗故事，及今日事体所宜，请令侍从、两省、讲读官一旬讲一事，则一岁之间便有三四十事，不过二年，朝廷之大事讲究毕矣；从之。既而翰林学士高文虎又以二十事上之。
十一月，己丑朔，诏复右司一员。
甲寅，金寅护卫改充奉御格。
十二月，己未，金初以除授文学送审官院。
辛酉，金更定考试随朝检知法。
金右补阙杨廷秀请类集太祖、太宗、世宗三朝圣训，以时观览；从之，仍诏增熙宗为四朝。
庚午，建安仁宅、惠济仓库于广东诸州，以给士大夫之死而不能归者。
太尉韩同卿卒。皇后之父也，赠太师。同卿季父侂胄，声势熏灼，同卿每惧满盈，不敢干政。时天下皆知侂胄为后族，不知同卿乃后父也，後乃服其善远权势云。
京镗、何澹等令言者上疏曰： 向来伪徒，其大者已屏斥禁锢，用惩首恶；其次者亦投闲置散，使省愆咎。盖为天下后世计，使已往者得以悔过，方来者可以远罪，融会党偏，咸归皇极也。今此类苟有洗濯自新者，请明诏大臣，仰遵皇祖之训，姑与祠禄，使知小惩大戒之福。其长恶弗悛者，必重置典宪，投之荒远，庶几咸知征创，守道向方，悉为皇极至正之归，以成圣明极辨之治。 自胡纮、刘德秀去位，侂胄亦厌前事，故镗等令言者以建极之说投之。侂胄用其言，学禁渐弛。
癸未，金主谓宰臣曰： 科举一场而分二榜，非也。自今廷试，令祠赋、经义通试时务策，止选一人为首。 有司言： 自宋王安石为相，作新经，始以经义取人。且词赋、经义，人所素习之本业，策论则兼习者也。今舍本业，取兼习，恐不副陛下公选之意。 遂定御试同日各试本业，词赋居首，经义次之。
金李淑妃有宠，尝从金主幸蓬莱院，陈玉器及诸玩好，款式多宣和间物。金主恻然动色，妃进曰： 作者未必用，用者未必作，宣和作此以为陛下用耳。 金主为之意解。妃尝与金主同辇过雕龙桥，见白石莹润，爱之，归白金主，自苏山辇至，筑岩洞于芳华阁，用工二万人，牛马七百乘，道路相望。会妃赏菊于东明园，见璧间画《宣和艮岳图》，问内侍余畹，畹曰： 宣和帝运东南花石筑艮岳，致亡其国。先帝命图之以为戒。 妃怒曰： 宣和之亡，不缘此石，乃用童贯、梁师成故尔。 妃意以讥畹，其黠辨类此。
自钦怀皇后殂，中宫虚位久，金主意属李氏。而祖宗故事，皆图克坦、唐古、富察、赫舍哩、乌凌阿、乌库哩诸部部长之家，世为婚姻，娶后尚主。李氏微甚，恐为众所格，至是遂欲立之。大臣固执，台谏亦以为言，金主不得已进封为元妃，而势全熏赫，与皇后侔矣。
是冬，编庆元宽恤诏令。
是岁，赈浙东、江西、广东被水州县贫民。
○宁宗法天备道纯德茂功仁文哲武圣恭睿孝皇帝庆元六年（金承安五年）
春，正月，乙未，金尚书省言： 会试取策论、词赋、经义不得过六百人，合格者不及其数则阙之。 
丙申，金主如春水。
庚子，金命左右司五月一转奏事。
辛丑，金主谕点检曰： 车驾所至，仍令百姓市易。 庚戌，定明安、穆昆军前怠慢罢世袭制。
二月，戊辰，减诸路杂犯死罪囚，释徒以下，皇子生故也。
辛未，金主还都。
戊寅，上《太上皇玉牒》、《圣政》、《日历》、《会要》于寿康宫。
甲申，封婕妤杨氏为贵妃。
闰月，庚寅，以京镗为左丞相，谢深甫为右丞相，何澹知枢密院事兼参知政事。
乙巳，复留正少保、观文殿大学士、致仕。
癸卯，金定纳粟补官之家存留弓箭制。
丁未，金主与宰臣论置相曰： 图克埋镒，朕志先定。贾铉何如？ 司空襄举知延安府孙即康，金主曰： 不轻薄否？ 襄曰： 可再用为中丞以观之。 张万公曰： 即康及第，先铉一榜。 金主曰： 论相安论榜次！朕意以贾铉才可用也。 旋以即康为御史中丞。
金右补阙杨廷秀言： 请令尚书省及左右官一人，应入史事编次日历，或一月或一季封送史院。 金主是其言，仍令送著作局润色付之。
辛亥，以殿前都指挥使吴曦为昭信军节度使。曦，挺之子也。
三月，庚申，金大睦亲府进重修玉牒。
甲子，提举南京鸿庆宫硃熹卒。
自伪学有禁，士之绳趋尺步，稍以儒自名者，无所容其身。从游之士，特立不顾者，屏伏丘壑，依阿巽懦者，更名它师，过门不入，甚至变易衣冠，狎游市肆，以自别其非党。而熹日与诸生讲学不休，或劝其谢遣生徒，笑而不答。及疾革，以深衣及所著书授门人黄幹而卒。
熹平居惓惓，无一念不在于国。闻时政之阙失，则戚然有不豫之色；语及国势未振，则感慨以至泣下。然难进易退，不贬道以求合，故与世动辄龃龉。历事四朝，仕于外者仅九考，立朝才四十日，天下惜之。
将葬，右正言施康年言： 四方伪徒，欲送伪师硃熹之葬。臣闻伪师在浙东则浙东之徒盛，在湖南则湖南之徒盛。每夜三鼓，聚于一堂，伪师身据高坐，口出异言，或吟哦怪书，如道家步虚之声，或幽默端坐，如释氏入定之状：至于遇夜则入，至晓则散，又如奸人事魔之教。今熹已殁，其徒画像以事之，设位以祭之，会聚之间，非妄谈世人之短长，则谬议时政之得失。望令守臣约束。 从之。于是门生故旧不敢送葬，惟李燔等数人视窆，不少怵。
熹自少有志于圣道，其为学，大抵穷理以致其知，反躬以践其实，而以居敬为主。尝谓圣贤道统之传，散在方册，自经旨不明而道统之传始晦，于是竭其精力以研穷圣贤之经训，所著书为学者所宗。
戊辰，金定妻亡服内婚娶听离制。
庚午，金以知大兴府卞为御史大夫。时言官谓御史大夫久阙，宪纪不振，宜选刚正疾恶之人，肃清庶务，遂以卞为之。
丙子，金尚书省奏拟同知商州事富察西京为济南府判官。金主曰： 宰相岂可止徇人情，要当重惜名器。此人不堪，朕尝记之，与七品足矣。 
庚辰，金以上京留守图克埋镒为平章政事。金主尝问宰臣： 镒与崇浩孰优？ 张万公对曰： 皆才能之士，镒似优。镒有执守，崇浩多数耳。 金主曰： 何为多数？ 万公曰： 崇浩微似迎合。 
金主曰： 卿言是也。 
夏，四月，金尚书省进《律义》。
己酉，封宗子不璺为嗣濮王。
辛亥，监都进奏院邓友龙，请明诏大臣，用舍从违，谨所决择，无用伪党。友龙寻擢监察御史。
五月，丙辰，以旱决中外系囚。
己未，金敕诸路按察司，纠察亲民官以大杖棰人者。先是贾铉上书曰： 亲民之官，任情立威，所用决杖，分径长短，不如法式，甚者以铁刃置于杖端，因而致死。愿下州群申明旧章，检量封记，按察官检察不如法者，具以名闻。内廷敕断，亦依已定程式。 故有是命。
丙寅，诏大理、三衙、临安府及诸路阙雨州县释杖以下囚。
戊辰，诏侍从、台谏、两省、卿监、郎官、馆职疏陈阙失及当今急务。辛未，以久旱，诏中外陈朝廷过失及时政利害。知兴国县庄夏上封事曰： 君者，阳也；臣者，君之阴也。今威福下移，此阴胜也。积阴之极，阳之气散乱而不收，其弊为火灾，为旱蝗。愿陛下体阳刚之德，使后宫戚里，内省黄门，思不出位，此抑阴助阳之术也。 召为太学博士。
壬申，雨。
庚辰，金地震。
六月，乙酉朔，日有食之。
戊子，太上皇后李氏崩于寿康宫，年五十六。
戊申，同知枢密院事许及之，以母丧去位。
秋，七月，癸亥，金定居祖父母丧婚娶听离法。
丁卯，以御史中丞陈自强签书枢密院事。自强自选人至枢府，首尾仅四年。
金平章政事张万公乞致仕。时北部虽罢兵，而边事方殷，连岁旱，灾异数见；又多变更制度，民以为不便，旋又改之，纷纷无定。万公素沈厚深谨，务安静少事，与同列议多不合。然颇嫌畏，不敢犯颜强谏，须金主有问，然后审察利害而质言之，金主虽称善而弗行，故万公以衰病丐间。辛未，金主谕曰： 近卿言数事，朕未尝行，乃朕之过。卿年未老而遽告病，今特赐告两月，复起视事。 
提举洞霄宫黄洽卒。
八月，辛卯，太上皇崩于寿康宫，年五十四。
丙申，上太上皇后谥曰慈懿。
丁酉，左丞相京镗卒。镗居政府，唯奉行韩侂胄风旨，又尝荐刘德秀，排击善类。 伪学 之名，镗实发之。
癸卯，权攒慈懿皇后于修吉寺。
丁未，金敕审官院奏事，其院官皆许升殿。
戊申，金更定镇、防军犯徒配役法。
九月，乙卯，祔慈懿皇后神主于太庙。
臣僚言： 比年以来，浸成内重之弊。祖宗成宪，改秩者必宰邑，典郡者方除郎，寺监之既更，则出守千里之地，郎官卿监之已历，必出分一道之节，此不易之良法。日往月迈，莫克遵守，恐内重外轻，其弊难革。望令中外之官，更出迭入，以均其任。 
金边臣言： 比岁征伐，军多败衄。盖屯田地寡，无以养赡，至有不免饥寒者，故无斗志。愿括民田之冒税者分给，则战士气自倍矣。 朝议从之，张万公独上书言其不可者五，大略以为： 军旅之后，疮痍未复，百姓抚摩之不暇，何可重扰！一也。通检未久，田有定籍，括之必不能尽，适足以增猾吏之弊，长告讦之风，二也。侈费妄用，不可胜计，推之以养军，可敛不及民而无待于夺民之田，三也。兵士失于选择，强弱不别，而使同田共食，振厉者无以尽其力，疲劣者得以容其奸，四也。夺民而与军，得军心而失天下之心，其祸有不可胜言者，五也。必不是已，请以冒地之已括者，召民莳之，以所入赡军，则军有坐获之利，民无被夺之怨矣。 书奏，不报。戊午，以枢密使崇浩，礼部尚书贾铉，佩金符行省山东等路括地。
先是金有司议于西南、西北路沿边筑壕堑以备蒙古，役未就，御史台言所开旋为风沙所平，无益于御侮而徒劳民。金主尝以旱，问张万公致灾之由，万公对曰： 劳民之久，恐伤和气，宜从御史台言罢之。 既而司空襄以枢密使莅边，卒筑之。然工役迫促，虽有墙隍，无女墙副提。西北路招讨使通吉思忠增缮之，用工七十五万，止用屯戍军卒，役不及民，至是工竣。己未，尚书省以闻，诏奖之曰： 直乾之维，扼边之要，正资守备，以靖翰籓。垣垒未完，营屯未固，卿督兹事役，唯用戍兵，民不知劳，时非淹久，已臻休毕，仍底工坚。赖尔忠勤，办兹心画，有嘉乃心，式副予怀。 遂厚赐以银币。论者谓金之国势自兹弱矣。
金修《玉牒》成。定皇族收养异姓男为子者，徒三年，姓同者，减二等。立嫡违法者，徒一年。
癸亥，金主如蓟州秋山。
甲子，婺州进士吕祖泰上书请诛韩侂胄。祖泰，祖俭之从弟也，性疏达，尚气谊，论世事无忌讳。先是祖俭以言事贬，祖泰语其友曰： 自吾兄之贬，诸人箝口。我必以言报国，当少须之，今亦未敢以累吾兄也。 至是祖俭卒，祖泰乃击登闻鼓上书，论侂胄有无君之心，请诛之以防祸乱。其略曰： 道与学，自古所恃以为国者也。丞相赵汝愚，今之有大勋劳者也。立伪学之禁，逐汝愚之党，是将空陛下之国，而陛下不知悟耶？陈自强何人，徒以韩侂胄童稚之师，躐致宰辅，陛下旧学之臣若彭龟年等，今安在哉！苏师旦，平江之吏胥，周筠，韩氏之厮役，人共知之。今师旦乃以潜邸随龙，筠以皇后亲属，俱得大官。不知陛下在潜邸时，果识所谓苏师旦者乎？椒房之亲，果有厮役之周筠者乎？侂胄之徒，自尊大而卑朝廷，一至于此。愿亟诛侂胄、师旦、筠而逐罢自强之徒。故大臣在者，独周必大可用，宜以代之。不然，事将不测。 
书下三省，朝论杂起。御史施康年以为必大实使之，遂露章奏劾，且谓： 淳熙之季，王淮为首相，必大尝挤而夺之位，首倡伪徒，私植党与。今屏居田野，不自循省，而诱致狂生，叩阍自荐，以觊召用。 林采言： 伪学之成，造端自周必大。宜加贬削。 遂镌必大一官；吕祖泰挟私上书，语言狂妄，拘管连州。右谏议大夫程松与祖泰友，惧，曰： 人知我素与游，其谓我与闻乎？ 乃独奏言： 祖泰有当诛之罪，且其上书必有教之者，今纵不杀，犹当杖脊黥面，窜之远方。 殿中侍御史陈谠亦以为言。乃杖祖泰一百，配钦州牢城。
初，当路欲文致必大以罪，而难其重名，意必大或有辨论，乃致于贬。及必大上书谢，惟自引咎，诏复其秩。
祖泰自期必死，无惧色。既至府庭，府尹赵善坚为好语诱之曰： 谁教汝为者？ 祖泰笑曰： 此何事？可受教于人乎？ 善坚曰： 汝病风丧心耶？ 祖泰曰： 以吾观之，若今之附韩氏得美官者，乃病风丧心耳！ 善坚据案作色莅行杖，祖泰大呼曰： 公为天族，同国休戚，祖泰乃为何人家计安危而受斯辱也！ 善坚亦惭，趣使去。
己巳，命右丞相谢深甫朝献景灵宫。庚午，命嗣濮王不璺朝飨太庙。辛未，合祀天地于明堂，大赦。
冬，十月，丙戌，加韩侂胄太傅。
庚寅，金主还都。
庚子，金地风霾。辛丑，金主命集百官于尚书省，问： 间者亢旱，近则久阴，岂政有错谬而致然欤？其各以所见对。 张万公言： 天久阴晦，由人君用人邪正不分。有人之道，君子当在内，小人当在外。 金主召问之曰： 卿言有理。然熟为小人？ 万公不敢斥言李仁惠兄弟，对曰： 户部员外郎张，文绣署丞田栎，都水监丞张嘉贞，虽有幹才，无德而称，好奔走以取势利。大抵论人当先才德。 金主即命三人皆补外。
金主又谓万公曰： 赵秉文曩以言事降授，闻其人有才藻，工书翰，又且敢言，朕虽弃不用，以北边军事方兴，姑试之耳。 其后秉文果召用。
金图克埋镒应诏上疏，略曰： 仁、义、礼、智、信，谓之五常。父义、母慈、兄友、弟敬、子孝，谓之五德。今五常不立，五德不兴，搢绅学古之士，弃礼义，忘廉耻，细民违道畔义，迷不知返，背毁天常，骨肉相残，动伤和气，此非一朝一夕之故也。今宜正薄俗，顺人心，父父、子子、夫夫、妇妇，各得其道，然后和气普洽，福禄荐臻矣。 
因论为政之术，其急有二： 一曰正臣下之心。窃见群下不明礼义，趋利者众，何以责小民之从化哉！其用人也，德器为上，才美为下，兼之者待以不次，才下行美者次之，虽有才能，行义无取者，抑而下之，则臣下之趋向正矣。其二曰导学者之志。教化之行，兴于学校。今学者失其本真，经史雅奥，委而不习，藻饰虚词，钓取禄利。请令取士兼问经史故实，使学者皆守经学，不惑于近习之靡，则善矣。 
又曰： 凡天下之事，丛来者非一端，形似者非一体，法制不能尽隐于形似，乃生异端。孔子曰： 义者，天下之断也。 《记》曰： 义为断之节。 望陛下临制万机，事有异议，少碍圣虑，寻绎其端，则裁断有定而疑可辨矣。 
时李元妃兄弟恣横，镒言皆切时弊。金主虽纳其说，而不能行。
金主尝问宰臣： 汉高帝、光武孰为优劣？ 张万公对曰： 高帝优甚。 图克坦镒曰： 光武再造汉业，在位三十年，无沈湎冒色之事；高帝惑戚姬，至于乱。由是言之，光武为优。 金主默然。镒益以李元妃隆宠过盛，故微讽云。
癸巳，吏部侍郎费士寅，请历十五考以上，无赃私罪犯者，听免职司举主一员；从之。
十一月，癸丑朔，日有食之。
诏宗子与愿更名严，除福州观察使，令资善堂受书。
乙卯，金定品官过阙则下制。
金以国史院编修官吕卿云为右补阙兼应奉翰林文字，审官院以资浅驳奏。金主谕曰： 明昌间，卿云尝上书言宫掖事，辞甚切直，皆它人不能言者，卿辈盖不知也。臣下言事，不令外人知，乃是谨密，正当显用。卿等宜悉之。 
金李元妃尝遣人以皁币易内藏红币，左藏库副使高竑拒不肯易，元妃奏之。金主大喜，使谕竑曰： 所执甚善。今姑与之，后不得为例。 旋转竑为仪鸾局少府少监。
己未，皇后韩氏崩，谥恭淑。
丙寅，东北地震。
十二月，癸未朔，金诏改明年为泰和元年。
辛卯，权攒宪仁圣哲慈孝皇帝于永崇陵，庙号光宗。
乙未，金定管军官受所部财物辄放离役及令人代役法。
辛丑，金诏： 宫籍监户，百姓自愿以女为婚者听。 
壬寅，权攒恭淑皇后于广教寺。
癸卯，祔光宗神主于太庙。
太庙自仁宗以来，皆祀七世。崇宁初，蔡京秉政，乃建九庙，奉翼祖、宣祖。绍兴中，徽宗祔庙，以与哲宗同为一世，故无所祧。及祔钦宗，始祧翼祖。高宗与钦宗同为一世，亦不祧。由是淳熙末年，太庙祀九世、十二室。迨阜陵复土，赵汝愚为政，遂祧僖、宣二祖而祔孝宗。及光宗祔庙，复不祧，又祀九世。
诏改明年为嘉泰元年。
金定造作不如法、三年内有损坏者，罪有差。
己酉，加吴曦太尉。
庚戌，祔恭淑皇后神主于太庙。
四川关外四州营田，半为吴、郭诸家所据，租入甚轻，计司知之而不敢问。司农少卿江阴王宁，总领四川财赋，有隆州教授张钧，献策于宁，以为营田租可增。宁用其说，是冬，分遣官属八人按行诸郡。所遣官知其难行，仅略增之；惟金州签判元鼎分括凤州，遂尽集属邑之民，纠决升降，累月不已。兴州都统制郭杲，旧与宁同僚相善，至是宁欲核其军阙员将佐，杲不肯，互奏于朝，诏用杲言，由是两人有隙。及宁括营田，杲尤以为不便。宁命鼎近边三十里毋得增括，鼎匿之，营田户数自诣鼎，请其榜以示人，鼎不与。俄而营田户数百户噪于庭，突执鼎殴之，搜其橐，得赂遗无算，即执鼎，使自具所得主名，鼎词伏。杲因出榜招谕，且以闻。诏罢四川所增营田租，改宁直徽猷部、湖北转运副使。
先是兴州催锋、踏白二军戍黑谷者，骑士月给刍钱甚厚，宁议损之。是秋，戍卒张威等百馀人亡入黑谷为盗，有奔金境者。金边帅械其二十七人还都统司，杲戮之而不敢奏。未几，杲卒。
