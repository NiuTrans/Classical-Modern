起玄黓困敦正月，尽昭阳赤奋若十二月，凡二年。
○神宗体元显道法古立宪帝德王功英文烈武钦仁圣孝皇帝熙宁五年（辽咸雍八年）
春，正月，辽北部叛，乌库德寽勒部详衮耶律巢率师进讨，癸未，遣使奏捷。辽主以战多杀人，饭僧于南京、中京。
甲申，辽主如鱼儿泺。
己丑，诏听降羌归国。
己亥，置京城逻卒，察谤议时政者，收罪之。
辛丑，司天监灵台郎亢瑛言： 天久阴，星失度，宜罢免王安石。 帝以瑛状付中书，安石遂谒告。诏刺配英州牢城，安石翼日乃出。
辽境自壬寅后，昏雾连日。
二月，壬子，以两浙水，赐谷十万石赈之，仍募民兴水利。
丙辰，辽北、南枢密院言无事可陈。时耶律伊逊用事，群臣俱畏之，莫敢言其短，唯后族与之抗。伊逊居常怏怏。
壬戌，辽主论讨北部功，以乌库德寽勒部详衮耶律巢知北院大王事，以都监萧阿噜岱为乌库德寽勒部详衮，加左监门卫上将军。
癸亥，太白昼见。
丙寅，以知郑州吕公弼为宣徽南院使、判秦州，龙图阁直学士、知渭州蔡挺为枢密副使。挺在渭州，籍禁兵，悉过府，不使有隐占。建勤武堂，轮诸将五日一教阅，队伍、金鼓之法甚备。储劲卒于行间，遇用奇，则别为一队出战。甲兵整习，常若寇至。时士兵有阙，诏募三千人。挺秦： 士兵不必补。当以泾、渭、仪、原四州义勇分五番，番三千人，防秋以八月十五日上，九月罢，防春以正月十五日上，三月罢，周而复始。比之募士兵，省费多矣。 从之。岁省粟帛钱缗十三万有奇。
挺又括并边生地冒耕田千八百倾，募人佃种。以益边储；取边民阑市蕃部田八千顷，以给弓箭手养马。镇戎军壕外有土山，挺因险筑砦，乘高四望，觇贼往来，开膏腴之地二千顷，募弓箭手三千耕守，赐名熙宁砦。
谍告夏人数万集胡卢河，挺出奇兵迎击之，遂溃；遣四将分路追讨，破其七族。夏人复犯诸砦，环庆兵不能御，挺遣张玉以万人往解其围。庆州军变，关中大扰，挺讨平之。帝曰： 庆卒为乱，不至猖獗，泾原之力也。 进龙图阁直学士。挺自以有劳，久留边，郁郁不得志，寓意词曲，有 玉关人老 之句，中使至，使优伶歌之以达于禁掖。帝闻而闵之，故有是拜。
戊辰，辽以岁饥，免武安州租税，赈恩、蔚、顺、惠等州民。三月，甲午，南平王李日尊卒，子乾德嗣。日尊，公蕴之孙也，既死，乾德幼，母黎氏燕太妃与宦者李若吉同主国事。讣至，遣使吊赠。
戊戌，判汝州富弼致仕。
弼至汝两月，即上言： 新法臣所不晓，不可以治郡，愿归洛养疾。 许之。弼虽家居，朝廷有大利害，知无不言。帝虽不尽用，而眷礼不衰。王安石尝有所建明，帝却之曰： 富弼手疏称 老臣无以告诉，但仰屋窃叹 者，即当至矣。 其敬之如此。
癸卯，辽有司奏： 春、泰、宁江三州三千馀人愿为僧尼，受具足戒。 许之。辽主崇佛教，僧有拜司徒、司空者，故一时习尚如此。
丙午，行市易法。
自王韶倡为缘边市易之说，王安石善之，以为与汉平准法同，可以制物低昂而均通之，遂用草泽魏继宗议，以内藏库钱帛置市易务于京师。凡货之可市及滞于民而不售者，平其价市之，愿以易官物者听。以抵当物力多少均分赊请，相度立限，岁出息二分纳还。以户部判官吕嘉问为提举。嘉问上建置十三条，其一云： 兼并之家较固取利，令市易务觉察，申三司，按置以法。 帝削去此条。御史刘孝孙言： 于此见陛下宽仁爱民之至。 安石曰： 孝孙称颂此事，以为圣政，臣愚窃谓此乃圣政之阙也。 自是诸州上供藨席、黄芦之类，悉令计直，从民愿者市之以给用。寻改在京市易务为都提举市易司，秦凤、两浙、滁州、成都、广州、郓州六市易司皆隶焉。
戊申，群牧使李肃之知永兴军。帝戒令抚绥一路，肃之曰： 自是朝廷以常平、助役扰州县耳。 帝不悦。
夏，四月，庚戌朔，立殿前马步军春秋校试殿最法。
壬子，辽赈义、饶二州饥民。
丁巳，辽主驻塔里舍。
己未，括闲田。
知定州滕甫言： 河北州县近山谷处，民间各有弓箭社及猎射人，习惯便利，与蕃人无异。乞下本道逐州县，并令募诸色公人及城郭乡村百姓，有武勇愿习弓箭者，自为之社。每岁之春，长吏就阅试之。北人劲悍，缓急可用。 从之。
丁卯，二股河成，深十丈，广四百尺。方浚河，则稍障其决水，至是水入于河而决口亦塞。
己卯，辽主清暑特古里。
五月，辛巳，以古谓砦为通远军。帝志复河陇，会定州都监张守约请以古渭为军，帝从之，以王韶知军事，行教阅法。
诏： 宗室非袒免亲者许应举；初试黜其不成文理者，馀令覆试；累覆试不中者，亦量才擢用。 
壬午，辽晋王耶律仁先卒，遣命家人薄葬。仁先自受知兴宗，即著功绩，人望翕然归之。辽主初以定难故，甚德之；卒为耶律伊逊所间，出之于外，不竟其用，时论惜之。
庚寅，以青唐大首领包顺为西头供奉官。
辛卯，王安石以王韶书进呈；韶言已拓地千二百里，招附三十馀万口。帝与安石论人有才不可置之闲处，因言汉武亦能用人。安石曰： 武帝所见下，故所用将帅止卫、霍辈，至天下户口减半，然亦不能灭匈奴。 帝曰： 武帝自为多欲耳。 安石曰： 欲亦不能害政。如齐桓公亦多欲矣，而注措方略，不失为霸于天下，能用人故也。 帝曰： 汉武至不仁，以一马之故劳师万里，侯者七十馀人，视人命若草芥，所以户口减半也。人命至重，天地之大德曰生，岂可如此！ 
壬辰，以赵尚宽等前守唐州辟田疏水有功，增秩，以劝天下。
丙午，太白昼见。
行保马法。
王安石始建此议，文彦博、吴充以为不便，安石持论益坚。乃诏开封府界诸县保甲，愿牧马者听，仍令以陕西所市马选给之。于是曾布等上其条约，凡陕西五路义勇、保甲、愿养马者户一匹，物力高愿养马二匹者听，皆以监牧见马给之，或官与其直，令自市。先行于开封府及陕西五路，府界无过三千匹，五路无过五千匹。袭逐盗贼外，乘越三百里者有禁。岁一阅其肥瘠，死病者补偿。在府界者，免体量草二百五十束，加给以钱布；在五路者，岁免折变缘纳钱。三等以上，十户为一保，四等以下，十户为一社，以待病毙补偿者。保户马死，保户独偿；社户马死，社户半偿之。其后遂遍行于诸路。
六月，壬子，司空兼侍中、河阳三城节度使、判永兴军曾公亮以太傅致仕。
甲寅，辽赈易州贫民，以次及于中京及兴中府皆赈之。
癸亥，诏分经义、论、策为四场，以试进士。
丙寅，作京城门铜鱼符。
甲戌，辽以枢密副使耶律观参知政事兼知南院枢密使事。时北府宰相杨绩累表告归，辽主不许，封为赵王。
枢密院言仁宗时尝建武学，乞复之。乙亥，诏于武成王庙置武学，选文武官知兵者为教授。
丁丑，高丽遣使贡于辽。
是月，河溢北京夏津。
秋，七月，己卯，辽以庆州靳文高八世同居，命赐爵。
壬午，诏以榷货务为市易西务下界，市易务为东务上界。
辛卯，诏 在京商税院、杂卖场、杂买务，并隶提举市易务。 
丙申，辽赈饶州饥民。
丁酉，辽主如黑岭。
壬寅，以曾孝宽为史馆修撰兼枢密都承旨。都承旨旧用武臣，以文臣兼领自孝宽始。
是月，编修三司敕条例删定官郭逢原上疏曰： 陛下固以师臣待王安石矣，而使之自五鼓趋朝，仆仆然亟拜，守君臣之常分，臣之所未喻也。 又曰： 宰相代天理物，无所不统，当废枢密府，并归中书。今安石居宰辅之重，朝廷有所建置，特牵于枢密而不预，臣恐陛下所以任安石者盖不专矣。 疏奏，帝甚不悦。它日，谓安石曰： 逢原必轻俊。 安石问： 何以知之？ 帝曰： 见所上书，欲并枢密院。 安石曰： 人才难得，如逢原亦且晓事，可试用也。 
丁未，辽主以手书《华严五颂》出示群臣。
闰月，庚戌，遣中书检正官章惇察访荆湖北路。帝思用兵以威四夷，湖北提点刑狱赵鼎上言峡州峒酋刻剥无度，蛮众愿内附。辰州布衣张翘亦上书言南北江利害。遂诏惇察访，经制蛮事。
时北江则彭氏主之，有州二十，南江则舒氏有四州，田氏有四州，向氏有五州，皆自太祖以来受朝命隶辰州入贡者。及惇往经制，蛮相继纳土，愿为王民，始创城砦，比之内地矣。
辛亥，帝因河溢，语辅臣曰： 闻京东调夫修河，有坏产者，河北调急夫尤多；若河复决，奈何？且河决不过占一河之地，或西或东，利害无所校，听其所趋如何？ 王安石曰： 北流不塞，占公私田至多。又水散漫，久复淀塞。昨修二股，费至少而公私田皆出，向之澙卤，俱为沃壤，庸非利乎？况急夫已减于去岁，若复葺理堤防，则河北岁夫愈减矣。 帝以为然。
章惇经制夔夷，狎侮郡县，吏无敢与共语。知南川县新津张商英，负气倜傥，豪视一世；部使者念独商英足抗惇，檄至夔，与惇相见。商英著道士服，长揖就坐。惇肆意大言，商英随机折之，落落出其上。惇大喜，延为上客，荐诸王安石，得召对，除光禄寺丞，寻加太子中允、权监察御史里行。商英上疏曰： 陛下即位以来，更张改造者数十百事，其最大者三事：一曰免役，二曰保甲，三曰市易。三者，得其人，缓而讲之，则为利：非其人，急而成之，则为害。愿陛下与大臣安静休息，择人而行之。苟一事未已，一事复兴，虽使裨谌适野而谋，墨翟持筹而算，终莫见其成也。 
壬子，诏： 武学生员以百人为额，遇科场前一年，委枢密院降宣，命武臣路分都监及文臣转运判官以上，各奏举堪应武举者一人，其被举人遇生员阙，愿入学者，听。 
丙辰，权监察御史里行张商英言： 判刑部王庭筠立法，凡蝗蝻为害，须捕尽乃得闻奏。今大名府，祁、保、邢、莫州、顺安、保定军所奏，凡四十九状，而三十九状除捕未尽，进奏院以不应法，不敢通奏。夫蝗蝻几遍河朔，而邸吏拘文，封还奏牍，必俟其扑尽方许上闻。陛下即欲于此时恐惧修省，以上答天戒而下恤民隐，亦晚矣。 御批： 进奏院遍指挥诸路转运、安抚司，今后有灾伤，令所在画时奏闻。 王安石曰： 诸路安抚司有无限合经制事，又何暇管句奏灾伤状乎？ 帝笑而不答。
先是内批付安石： 闻市易买卖极苛细，市人籍籍怨谤，以为官司浸淫尽收天下之货，自作经营，可令但依魏继宗元擘画施行。 于是安石留身白帝曰： 必有事实，乞宣示。 帝曰： 闻榷货卖冰，致民卖雪都不售；又闻买梳朴即梳朴贵，买脂麻即脂麻贵；又闻立赏钱，捕人不来市易司买卖者。 安石曰： 果尔，则是臣欲以聚敛误陛下也。臣素行陛下所知，何缘有此事？ 帝曰： 恐所使令未体朝廷意，更须审察耳。 安石曰： 此事皆有迹，容臣根究勘会，别有闻奏。 
辛未，辽主射熊于羖羊山。彰国军节度使耶律普锡谒于行宫。辽主问边事，普锡曰： 自应州南境至天池，皆我耕牧之地，清宁间，边将不谨，为宋所侵，烽堠内移，似非所宜。 辽主然之，拜普锡为北面林牙。
甲戌，徙知青州赵抃为资政殿大学士、知成都府。时成都以戍卒为忧，朝廷选择大臣为蜀人所信爱者，故以命抃。召见之，抃乞以便宜从事，即日辞去。既至蜀，治益尚宽，密为经略，而燕劳闲暇如它日，兵民晏然。剑州民李孝忠聚众二百馀人，私造符牒，度民为僧。或以谋逆告，狱具，抃不下法吏，以意决之，但处孝忠以私度罪，馀皆不问。
八月，甲申，观文殿学士、太子少师致仕欧阳修卒。太常初谥曰文，以配韩愈。常秩方兼太常，与修相失，乃言修有定策之功，请加以 忠 字，实抑之也。修天资刚劲，见义勇为，放逐至于再三，志气自若。治郡简而不扰，所至民便之。或问： 为政宽简而事不弛废，何也？？曰： 以纵为宽，以略为简，则政事弛废而民受其弊。吾所谓宽者，不为苛急；简者，不为繁碎耳。 奖引后进，如恐不及。曾巩、王安石、苏洵、洵之子轼、辙，布衣屏处，未为人知，修即游其声誉，谓必显于世。为文丰约中度，其言简而明，信而通，五代以来，文体卑弱，至是一变而复于古。修殁后数日，诏求其所撰《五代史记》，后与官修《五代史》并行。
秦凤路沿边安抚使王韶引兵城渭源堡，破蒙罗角，遂城乞神平，破抹耳水巴族。初，羌各保险，诸将谋置阵平地，韶曰： 贼不舍险来斗，则我师必徒归。今已入险地，当使险为吾有。 乃径趋抹邦山，逾竹牛岭，压贼军而阵，令曰： 敢言退者斩！ 使皆下马少息。贼乘高下斗，军小却。韶麾帐下兵击之，羌溃走，焚其庐帐，洮西大震。会玛尔戬渡洮来援，馀党复集。韶命别将由竹牛岭路张军声，而潜师越武胜，遇玛尔戬首领瞎药等，与战，破之，遂城武胜。韶言： 措置洮河，只用回易息钱，未尝辄费官本。 文彦博曰： 工师造屋，初必小计，冀人易于动工。及既兴作，知不可已，乃始增多。 帝曰： 屋坏岂可不修！ 王安石曰： 主者善计，自有忖度，岂为工师所欺也！ 彦博不复敢言。自是韶进讨，辄肆欺诞，朝廷不与计财。
壬辰，以武胜军为镇洮军。
乙未，诏侍从及诸路监司各举有才行者一人。
己亥，诏： 京西分南、北两路，襄、邓、随、房、金、均、郢、唐八州为南路，西京、许、孟、陈、汝、蔡、颖七州、信阳军为北路。 
癸卯，贬太子中允、同知谏院唐坰为潮州别驾。初，王安石喜坰，令邓绾举为御史。数月，将用为谏官，安石疑其轻脱，将背己立名，不除职，以本官同知谏院，非故事也。坰果怒安石易己，凡奏二十疏论时事；皆留中不出。坰乃因百官起居日叩陛请对，帝令谕以它日，坰伏地不起，遂召升殿。坰至御座前，进曰： 臣所言皆大臣不法，请对陛下一一陈之。 乃搢笏展疏，目安石曰： 王安石近御座前听答刂子！ 安石迟迟，坰诃曰： 陛下前犹敢如此，在外可知！ 安石辣然而进。坰大声宣读，凡六十条，大抵言 安石专作威福，曾布表里擅权，天下但知惮安石，不复知有陛下。文彦博、冯京知而不敢言，王珪曲事安石，无异厮仆。 且读且目珪，珪惭惧俯首。又言： 元绛、薛向、陈绎，安石颐指气使，无异家奴；张璪、李定为安石爪牙，张商英乃安石鹰犬。逆意者虽贤为不肖，附己者虽不肖为贤。 至诋安石为李林甫、卢杞。帝屡止之，坰慷慨自若。读已，再拜而退。閤门纠其渎乱朝仪，贬潮州别驾。邓绾申救之，且自劾缪举。安石曰： 此素狂，不足责。 改监广州军资库。
甲辰，王韶破玛尔晋于巩令城，降其部落二万馀人。
帝患田赋不均，诏司农重定方田及均税法，颁之天下。
方田之法，以东西南北各千步，当四十一顷六十六亩一百六十步为一方。岁以九月，县委令佐分地计量，随陂原、平泽而定其地，因赤淤、黑垆而辨其色。方量毕，以地及色参定肥瘠，而分五等以定其税则。至明年三月毕，揭以示民，一季无讼，即书户帖，连庄帐付之，以为地符。均税之法，县各以其租额税数为限。尝收蹙奇零，如米不及十合而收为升，绢不满十分而收为寸之类，今不得用其数均摊增展，致溢旧额，凡越额增数皆禁。若瘠卤不毛及众所食利山林、陂塘、沟路、坟墓，皆不立税。凡田方之角，立土为峰，植其野之所宜木以封表之，有方帐，有庄帐，有甲帖，有户帖，有分烟析产、典卖割移，官给契，县置簿，皆以今所方之田为正。令既具，乃以巨野尉王曼为指教官，先自京东路行之，诸路仿焉。
九月，癸丑，许宗室试换文资。
癸亥，始御便殿句校诸军武技。
甲子，辽主如藕丝淀。
丁卯，诏： 淮南分东、西两路，扬、亳、宿、楚、海、泰、泗、滁、真、通十州为东路，寿、庐、蕲、和、舒、濠、光、黄八州、无为军为西路。 
权发遣延州赵禼奏：根括地万五千九百馀顷，招汉、蕃弓箭手四千九百馀人骑，团作八指挥。壬申，诏以禼为吏部员外郎，锡银、绢三百匹、两。
冬，十月，戊寅，知华州吕大防言： 九月，丙寅，少华山前阜头谷山岭摧陷，陷居民六社，凡数百户。 诏赐陷没之家钱有差。
己丑，辽参知政事耶律观坐矫制营私第，降为庶人。
癸巳，回鹘贡于辽。
戊戌，升镇洮军州以为熙、河、洮、岷四州及通远军，置熙河路，除王韶龙图阁直学士，为经略安抚使、知熙州。然河、洮、岷犹未能复也。减秦、凤囚罪一等。
十一月，庚戌，辽免祖州赋税。
癸丑，河州首领瞎药等来降，以为内殿崇班，赐姓名包约。
丙辰，辽地大雪，许民樵采禁地。
丁卯，贬权监察御史里行张商英监荆南税。时台勘劫盗李则，从轻定罪，枢密检详官刘奉世驳之；诏纠察司劾治。商英言： 此出大臣私忿。愿陛下收还主柄，自持威福，使耳目之官无为两府所胁。 帝为停其狱。商英遂言枢密庇博州亲戚，失入死罪，及纵院吏任远犯法十二事，于是文彦博、吴充、蔡挺并上印求去。帝难之，为谪商英。
壬申，分陕西为永兴、秦凤两路，仍置六路经略司。
章惇招降梅山峒峒蛮。蛮姓苏氏，旧不通中国，其地东接潭，南接邵，西接辰，北接鼎、澧，惇招降之，籍其民万四千八百馀户，田二十六万四百馀亩，均定其税，使岁一输。筑武阳、开陕二城，置新化县，隶邵州。
十二月，戊辰，辽以汉人行宫都部署耶律仲禧为枢密副使，封韩国公；以枢密副使柴德滋参知政事。出参知政事赵徽为武定军节度使；擢汉人行宫副部署大悲努为都部署；以同知南院枢密使事萧罕嘉努知左伊勒希巴事。以参知政事、同知枢密院事张孝杰为北府宰相，封陈国公。辽主称孝杰勤干，数问以事，汉人中贵幸无与比者。
丙子，赦亡命荆湖谿峒者。
丁丑，诏太原置弓箭手。
辽以清宁节大赦。
戊寅，改温成庙为祠。
壬午，陈升之起复为检校太傅、行礼部尚书、同平章事、枢密使。
癸未，雨土。
乙未，筑熙州南北关及诸堡砦。
是岁，河北大蝗。
帝尝言： 祖宗皆爱惜天地，不肯横费，汉文帝云： 朕为天下守财耳。  王安石曰： 人主能以尧、舜之政泽其民，虽竭天下之力以奉乘舆，不为过当。守财之言，非天下正理。然安于俭节，自是盛德，足以率厉风俗。 
○神宗体元显道法古立宪帝德王功英文烈武钦仁圣孝皇帝熙宁六年（辽咸雍九年）
春，正月，丁未，辽主如鸳鸯泺。
辛亥，诏奉僖祖为太庙始祖，迁顺祖神主藏夹室。孟夏祀感生帝，以僖祖配。
先是，中书奏请议僖祖神主祧迁，下两制详议。元绛等言： 自古受命之主，既以功德享有天下，皆推其本，统其尊，事其祖。商、周以契、稷有功于唐、虞之际，故谓之祖有功。若祖必有功，则夏后氏何以郊鲧乎？今太祖受命之初，立亲庙自僖祖始，僖祖以上，世数既不可复得而知，则僖祖之为始祖无疑矣。傥谓僖祖不当比契、稷为始祖，是使天下之人不复知尊祖，而子孙得以有功加其祖考也。请以始祖为僖祖之庙，庶合先王礼意。 翰林学士韩维言： 太祖皇帝睿智神武，兵不血刃，坐靖大乱，子孙遵业，万世蒙泽，功德卓然，为宋太祖，无可议者。僖祖虽为高祖，然仰迹功业，未见所因，上寻世系，又不知其所始。若以所事稷、契奉之，窃恐于古无考，而于今有所未安也。 天章阁待制孙固请特为僖祖立室，禘祫之日，以僖祖权居东向之位，以伸其尊；由太祖而下，亲近迭毁之主，皆藏诸僖祖室。礼官章衡等请以僖祖为别庙。苏棁请以僖祖祔景灵宫。
帝以固议问王安石，安石曰： 为祖立别庙，自古无此礼。姜嫄所以有别庙者，盖姜嫄禖神也，以先妣故，盛其礼与歌舞，皆序于先祖之上。不然，则周不为喾庙而立姜嫄者，何也？ 帝以安石论为然，诏依绛等议。
二月，辛卯，夏人寇秦州，都巡检使刘维吉败之。
丙申，永昌陵上宫东门火。
王韶复河州，获玛尔戬妻子。
壬寅，韩绛自许州徙知大名府。
三月，己酉，诏赠熙河死事将田琼礼宾使，录其子三人，孙一人。
庚戌，置经义局，修《诗》、《书》、《周礼》三经义，命王安石提举，吕惠卿、王雱同修撰。帝欲召程颢预其事，安石不可，乃止。
辛亥，试明经诸科。
丙辰，司天监言四月朔，日当食九分。诏自丁巳避殿减膳，降天下囚罪一等，流以下释之。
己未，诏： 诸路学官，并委中书选京朝官、选人或举人充。 又诏： 诸路择举人最多州军，依五路法，各置教授一员。 
壬戌，御集英殿，赐奏名进士、明经诸科余中以下及第、出身、同出身、同学究出身，总五百九十六人。赐及第进士钱三千缗，诸科七百缗，为期集费。中，常州人也。
丁卯，宰相上表请复膳，不许。
诏进士、诸科并试明法注官。
戊辰，置诸路提点刑狱司检法官各一员，从吕惠卿请也。
庚午，封李乾德为交趾郡王。
夏，四月，甲戌朔，日当食，云阴不见。宰臣进贺，以为圣德所感，乞御殿复膳；从之。
乙亥，以朝集院为律学，置教授四员。公试习律令生员义三道，习断案生员一道，刑名五事至七事；私试义二道，案一道，刑名三事至五事。命官举人皆得入学习律令。
戊寅，知桂州沈起乞自今本路有边事，止申经略司专委处置及具以闻，从之。
自王安石用事，锐意开边，知邕州萧注，喜言兵，羡王韶等获高位，乃上疏言： 交趾虽奉朝贡，实包祸心久矣，今不取，必为后忧。 会交人为占城所败，或言其馀众不满万，可计日以取，诏以注知桂州，经略之。注入朝，帝问攻取之策，注复以为难。时起为度支判官，言南交小丑，无不可取之理；乃以起代注。起迎合安石，遂一意事攻击，交趾始贰。
乙酉，熙河经略司上河州得功将卒，王安石白帝： 士气自此益振。 帝曰： 古人谓举事则才自练，此言是也。 安石曰： 举事则才者出，不才者困，此不才者所以不乐举事也。 
壬辰，辽主如旺国崖。
甲午，定齐、徐等州保甲。
戊戌，裁定在京吏禄。
己亥，文彦博罢。
市易司既立，至果实亦官监卖，彦博以为损国体，敛民怨，致华岳山崩，为帝极言之，且曰： 衣冠之家罔利于市，搢绅清议尚所不容。岂有堂堂大国，皇皇求利，而天意有不示警者乎？ 王安石曰： 华山之变，殆天意为小人发。市易之起，自为细民久困，以抑兼并尔，于官何利焉！ 先是韩绛与安石协力排彦博，每议事，绛多面沮之，又置审官四院以夺其权。彦博内不平，坚求补外，帝遣中使召入，押赴枢密院者数矣。至是求去益力，遂以守司徒兼侍中、河东节度使、判阳河。
是月，始置疏浚黄河司。
先是有选人李公义者，献铁龙爪扬泥车法以浚河。其法，用铁数斤为爪形，以绳系舟尾而沉之水，篙工急棹，乘流相继而下，一再过，水已深数尺。宦官黄怀信以为可用，而患其太轻。王安石请令怀信、公义同议增损，乃别置浚川杷。其法，以巨木长八尺，齿长二尺，列于木下如杷状，以石压之；两旁系大绳，两端碇大船，相距八十步，各用滑车绞之，去来挠荡泥沙，已又移船而浚。或谓水深则杷不能及底，虽数往来无益，浅则齿碍泥沙，曳之不动，卒乃反齿向上而曳之。人皆知不可用，惟安石善其法，使怀信先试之以浚二股，又谋凿直河数里以观其效，且言于帝曰： 开直河则水势分，其不可开者，以近河每开数尺即见水，不容施功耳。今第见水师即以杷浚之，水当随杷改趋。直河苟置数千杷，则诸河浅淀，皆非所患，岁可省开浚之费几百千万。 帝曰： 果尔，甚善。闻河北小军垒当起夫五千，计合境之丁，仅及此数，一夫至用八缗。故欧阳修尝谓开河如放火，与其劳人，不如勿开。 安石曰： 劳人以除害，所谓毒天下而民从之者。 帝乃许春首兴工，而偿怀信以度僧牒十五道，公义与堂除。以杷法下北京，令都大提举大名府界金堤范子渊与通判、知县共试验之，皆言不可用。会子渊以事至京师，安石问其故，子渊意附会，遽曰： 法诚可善，第同官议不合耳。 安石大悦。至是乃置浚河司，将自卫州浚至海口，以子渊为都大提举，公义为之属。
五月，癸卯朔，湖北蛮向永晤、舒光银以其地来降。
戊申，诏兴水利，凡创水硙碾碓有妨灌溉民田者，以违制论。
乙丑，诏京东路察士人有行义者以闻。
以泸夷叛，诏遣中书检正官熊本为梓夔察访司，得以便宜措置诸夷事。
六月，丁丑，提举在京市易务奏三班借职张吉甫为上界句当公事。吉甫辞以见为李璋指使，方在降谪，一旦舍去，义所不安。帝叹曰： 吉甫虽小人，陈义甚高，贤于李清臣远矣，可遂其志。 初，韩绛宣抚，清臣从辟，会绛被贬，清臣图自全，多毁绛，故帝薄之。
辛巳，提举司天监陈绎等言《崇天厉》气后天，《明天历》朔后天，浮漏、浑仪亦各有舛戾。诏卫朴别造历，与旧历比校疏密。其浮漏、浑仪，今依新样制造，司天别测验以闻。
己丑，中书以劝课栽桑之法奏御，帝曰： 农桑，衣食之本，宜以劝民。然民不敢自力者，正为州县约此以为资，升其户等耳。旧有条禁，可申明之。 遂以其法下诸路，每岁二月终点检，栽及十分者有赏，不及七分者有罚。
王雱言： 今天下甲胄弓弩以千万计，而无一坚利者，莫若更制。其法，敛数州之所作而聚以为一，若今钱监之比，择知工事之臣，使典其职，且募良工为匠师。 从之。己亥，置军器监，以吕惠卿判监事。
是月，知南康军周敦颐卒。敦颐初因舅郑向任，为分宁主簿，有狱久不决，敦颐至，一讯立辨。调南安司理，有囚，法不当死，转运使王逵欲深治之。敦颐力与辨，逵不听，敦颐委手板，将弃官去，曰： 如此，尚可仕乎！杀人以媚人，吾不为也。 逵悟，囚得释。调桂阳令，改知南昌，富家、大姓、黠吏、恶少，不独以得罪为忧，而且以污秽善政为耻。累迁至广东转运判官，病作，遂求知南康以旧，至是卒。
敦颐信古好义，以名节自砥砺。黄庭坚称其胸怀洒落，如光风霁月。为南安司理时，通判程珦以其学为知道，使二子颢、颐往与之游。敦颐每令寻孔、颜乐处，所乐何事。颢尝曰： 自再见周茂叔后，吟风弄月以归，有吾与点也之意。 学者称为濂溪先生。
秋，七月，甲辰，辽主猎于大熊山。
乙巳，诏： 京西、淮南、两浙、江西、荆湖六路各置一铸钱监，江南、荆湖南路以十五万缗，馀以十万缗为额。 
戊申，辽乌库德寽勒统军言部人杀其节度使以叛。己酉，辽主命分部诸军讨之。
甲寅，以旱录在京囚，死罪以下降一等，杖罪释之。
丁巳，诏： 沿边吏杀熟户以邀赏者，戮之。 
乙丑，分河北为东、西路。大名、开德、河间三府，沧、冀、博、棣、莫、雄、霸、德、滨、清、恩十一州，德清、保顺、永静、信安、保定五军为东路；真定、中山、信德、庆源四府，相、浚、怀、卫、洺、深、磁、祁、保九州，天威、北平、安肃、永宁、广信、顺安六军为西路。
丙寅夜，西北有声如硙。
辽南京奏归义、涞水两县蝗飞入宋境，馀为蜂所食。
八月，命检正中书刑房公事沈括辟官相度两浙水利。帝谓王安石等曰： 此事必可行否？ 安石曰： 括乃士人，习知其利害，性亦谨密，宜不妄举。 帝曰： 事当审计，无如郏亶妄作，中道而止，为害不细也。 丁丑，括奏言： 浙西诸州水患，久不疏障，堤防川渎，多皆堙废，今若一出民力，必难成功，乞下司农贷官钱，募民兴利。 从之。
甲申，罢简州岁贡绵。
甲午，赐熙河、泾原军士特支钱。
丙申，辽以枢密副使耶律仲禧为南院枢密使。
戊戌，复比闾族党之法。
九月，壬寅，置两浙和籴仓，立敛散法。
癸卯，辽主驻独卢金。
戊申，诏兴水利。
辛亥，御崇政殿，策武举。初，枢密院修武举法，不能答策者，答兵书墨义。王安石曰： 武举而试墨义，何异学究！诵书不晓理者，无补于事。先王收勇力之士皆属于军右者，欲以备御侮之用，则记诵何所施！ 帝从之。至是始策试焉。
戊午，岷州首领摩琳沁以其城降。
初，王韶既复河州，会降羌叛，韶回军击之。吐蕃玛尔戬以其间据河州，韶进破诃诺木藏城，穿露骨山，南入洮州境，道狭隘，释马徒行，或日至六七。玛尔戬留其党守河州，自将尾官军。韶力战，破走之，河州复平。进攻宕州，拔之，通洮州路。摩琳沁闻先声，遂以城降。韶入岷州，于是叠、洮二州羌酋，皆相继诣军中，以城听命。军行凡五十四日，涉千八百里，得州五，斩首数千级，获牛羊马以万计。是役也，人皆传韶已全师覆没，及奏捷，帝大喜，进韶左谏议大夫、端明殿学士。
戊辰，收免行钱。
先是京师万物有行，官司所须，俱以责办，下逮贫民负贩，数有赔折。吕嘉问请约诸行利入厚薄，令纳钱以赋吏禄，与免行户祗应。而禁中卖买百货，并下杂买场务，仍置市司估物低昂，凡内外官司欲占物价，则取办焉。至是遂行之。
冬，十月，辽主如阴山，遂如西京，旋命行幸之地免其租税。
辛未，章惇击南江蛮，平之。初，湖北蛮向永晤、舒光银等各以其地归顺，独田氏有元猛者，颇桀骜难制。惇遣左侍禁李资招谕之。资褊宕无谋，亵慢夷僚，为懿州蛮所杀。惇遂进兵破懿州，南江州峒遂平。
驸马都尉张敦礼乞立《春秋》学官，不许。帝谓王安石曰： 卿尝以《春秋》自鲁史亡，其义不可考，故未置学官。敦礼好学不倦，第未知此意耳。彼但读《春秋》而不读《传》，《春秋》未易通也。 
辛巳，以复熙、河、洮、岷、叠、宕等州，御紫宸殿受群臣贺，解所服玉带赐王安石。安石固辞，曰： 陛下拔王韶于疏远之中，恢复一方，臣与二三执政奉承旨而已，不敢独当此赐。 帝又谕曰： 群疑方作，朕亦欲中止，非卿助朕，此功不成。 安石乃受赐。
甲申，朝献景灵宫。
丙戌，赈两浙、江、淮饥。
壬辰，行折二钱。
丁酉，遣使瘗熙、河战骨。
是月，开直河。时北流闭已数年，水或横决散漫，常虞壅遏。外都水监丞王令图献议，于大名第四、第五埽等处开修直河，使大河还二股故道，乃命范子渊及硃仲立领其事。开直河，深八尺，又用杷疏浚二股及清水镇河，凡退背、鱼肋河则塞之。王安石乃盛言用杷之功，若不辍工，虽二股河上流，可使行地中也。
知定州滕甫入觐，言新法之害曰： 臣始以意度其不可耳。今为郡守，亲见其害于民者。 具道所以之状。甫在定州，以上巳宴郊外，有报辽师入寇、边民有逃者，将吏大骇，请即治兵。甫笑曰： 非尔所知也。 益置酒作乐，遣人喻逃者曰： 吾在此，彼不敢动。 使各归业。明日，问之，果妄，诸将以是愧服。
韩忠彦使于辽，杨兴公劳迎，问甫所在，且曰： 滕公可谓开口见心矣！ 忠彦归奏，帝喜，进甫礼部侍郎，使再任。甫著书五篇：一曰《尊主势》，二曰《本圣心》，三曰《校人品》，四曰《破朋党》，五曰《赞治道》，上之。其略曰： 陛下神圣文武，自足斡运六合。譬之青天白日，不必点缀，自然清明。 识者韪其言。
十一月，癸丑，中太一宫成。乙卯，亲祀中太一宫。
甲子，辽南院大王耶律哈哩济致仕。哈哩济尝为辽兴军节度使、东北路详衮、明达勤恪，怀柔有道。置诸宾馆及西边营田，皆自哈哩济发之。未几卒。
丙寅，诏京畿收养老弱冻馁者。
十二月，辛未，辽以知北院枢密使事耶律宜新为中京留守，以南院宣徽使耶律萨喇为南院大王。
壬辰，高丽、夏并遣使贡于辽。
