起著雍阉茂正月，尽屠维大渊献五月，凡一年有奇。
帝名恒，太宗第三子也，母曰元德皇后李氏。后梦以裾承日有娠，开宝元年十二月二日，生帝于开封府第，赤光照空，左足指有文，成 大 字。幼而聪睿，与诸王戏，好作战阵之状，自称元帅。太祖爱之，抚而问曰： 天子好作否？ 对曰： 由天命耳。 初名德昌，太平兴国八年，授检校太保、同中书门下平章事，封韩王，改名元休；端拱元年，封襄王，改元侃；淳化五年九月，进封寿王，加检校太傅、开封尹；至道元年八月，立为皇太子，改今名，仍判府事。
○真宗膺符稽古神功让德文明武定章圣元孝皇帝咸平元年（辽统和十六年）
春，正月，辛酉朔，改元。
癸亥，赐近臣岁节宴于宰相吕端第。自是遂以为例。
乙丑，辽主如长泺。
丙寅，有司上皇太后李氏谥曰元德。
翰林学士杨砺等受诏知贡举，请对，帝召坐，语之曰： 贡举当选擢寒俊，精求艺实，以副朕心。 
壬申，昭宣使王延德上《太宗皇帝南宫事迹》三卷，命送实录院。
癸酉，始令诸王府记室、翊善、侍读等官分兼南北宅教授。时又有伴读，然无定员。
甲戌，诏： 诸路场务逋欠官物，令主典备偿者，监临官非同为欺隐，勿令填纳。 
初，李至判国子监，校定诸经音疏，荐 国子博士杜镐、直讲孙奭、崔颐正，皆苦心强学，博贯《九经》，问义质疑，有所依据。望令重加刊正，除去舛谬。 太宗从之。镐，无锡人；颐正，封丘人。丁丑，帝访群臣通经义者，至复以颐正对，即召颐正至后苑，讲《尚书·大禹谟》，赐五品服。它日，谓辅臣曰： 颐正讲诵甚精，卿等更于班行中选经明行修之士，具以名闻。 自是，日令颐正赴御书院待对，讲《尚书》至十卷。
戊寅，帝御崇政殿，召御龙直二百七十馀人，阅试武艺，迁擢者二十六人。
庚辰，监察御史韩见素表求致仕，时年四十八。帝问辅臣曰： 见素齿发尚少，遽求致仕，何也？ 吕端曰： 见素性恬退，喜修炼。 帝难之。李至曰： 近世朝行中，躁进者多，知止者少，若允其请，亦足激劝薄俗。 帝默然，乃授刑部员外郎，致仕。见素，凤翔人，退居华山，年八十馀乃卒。
甲申，有慧出营室北，光芒尺馀。
二月，壬辰，帝召辅臣曰： 慧出甚异，奈何？ 吕端等言： 变在齐、鲁之分。 帝曰： 朕以天下为忧，岂独一方邪？ 李至曰： 陛下此言，可以却妖星矣。 甲午，诏百官极言得失，避正殿，减常膳。
丙午，辽以监门卫上将军耶律伊啰为中台省左相。
乙未，虑囚，老幼、疾病流以下听赎，杖以下释之。诏诸州长吏平决狱讼，申理冤滥。
吏部郎中、直集贤院田锡出知泰州，未之任，会星变，锡上疏言： 李继迁不合与夏州，又不合呼之为赵保吉。以臣愚蒙，料彼变诈，必不肯久奉朝命，永保塞垣。是时事舛误之大者。 又言： 密院公事，宰相不得与闻，中书政事，枢密使不得与议，致兵谋不精，国计未善。去年灵州之役，关西民无辜而死者十五万馀，咎将谁执？此政化堙郁之大者也。 疏奏，即日召对移晷。将行，又贡封事，复召对，谓曰： 卿第去，不半岁，召卿归矣。事当面论者，听乘传赴阙。 再遣中使赐与甚厚。
丁酉，彗灭。
戊戌，诏以久停贡举，颇滞时才，令礼部据合格人内进士放五十人，诸科百五十人，来岁不得为例。
三月，壬申，赐进士汝阳孙仅等宴琼林。仅，何弟也。
先是吏部铨拟官，告身悉书其过犯，癸酉，诏自今勿复书。
初，宗正少卿赵安易言： 别庙祭飨，懿德皇后在淑德皇后之上，臣未测升降之由，请改正之。 太宗不许。及议合食，有司咸请以懿德升配。安易又言： 序以后先，当用淑德配食。 诏尚书省集议及礼官同详定。上议曰： 淑德皇后，生无位号，殁始追崇，况在初潜，早已薨谢。懿德皇后，享封大国，作配先朝，虽不及临御之期，已夙彰贤懿之美。请奉懿德皇后神主升配太宗室。 诏从之，其淑德皇后仍旧别庙祭飨。
辛巳，以赵保吉归顺，遣使谕陕西，纵绥、银流民还乡，家给米一石。
是月，女真遣使贡于辽。
夏，四月，己丑朔，诏诸州长吏洁除牢狱，疏理淹系，有疾病及贫乏者疗治资给之。
壬寅，赵保吉遣弟继瑗入谢。
癸卯，辽以崇德宫所隶州县被水，赈之。
帝谓宰相曰： 诸路逋欠，先朝每有赦宥，皆令蠲放，而有司尚更理督，颇闻细民愁叹。 己丑，遣使乘传按百姓逋欠，悉除之。用判理欠司王钦若之言也。除逋欠凡一千馀万，释系囚三千馀人。帝由是眷钦若益厚。
丁未，辽罢民输官俸，出内帑给之。
己酉，祈雨。
乙卯，辽主如木叶山。
五月，戊午朔，日有食之。
甲子，以旱，幸大相国寺祈雨，升殿而雨。
丁卯，辽主祀木叶山，告来岁南伐。
庚辰，铁骊贡于辽。
乙酉，辽主还上京。太后命妇人年九十者赐以物。
六月，戊子朔，辽主祭祖、怀二陵。
庚寅，密州发解官鞠傅，坐荐送非其人，当赎金，特诏停任。帝谓辅臣曰： 凡所举官，多闻谬滥。宜选择举主，以类求人。今外官要切惟转运使，卿等可先择人，后令举之。 辛卯，诏于常参官内举材堪转运使者，不限人数。
诏议太祖庙称号。先是判太常礼院李宗讷请改僖祖以下称号，下尚书省集议。时张齐贤言： 为人后者为之子，安得宗庙中有伯氏之称？ 诏礼官详定。礼官引《春秋》闵、僖同为一代及晋惠、怀、唐中、睿故事，请太祖、太宗昭穆同位。诏都省复集议，议同齐贤；又诏礼官再讨典故。礼官言： 按太宗飨祀太祖二十有二年，称曰孝弟，此不易之制。唐玄宗谓中宗为皇伯考，德宗谓中宗为高伯祖。伯氏之称，复何不可！臣等参议，自今合祭日，太祖、太宗依典仪，同位异坐，太祖位仍旧称孝子。 奏可。宗讷，昉子也。
秋，七月，丁巳朔，辽主录囚听政。
广西转运使陈尧叟上言： 所部诸州，土风本异，地少蚕桑，其民除耕水田外，惟种麻苎，周岁三收。布出之时，每端只售百钱，盖织者众而市者少故也。今臣以国家军须所急，布帛为先，因劝谕部民广植麻苎，以钱盐折变收市之，未及二年，已得三十七万馀匹。望自今许以所种麻苎顷亩折桑枣之数，诸县令佐依例书历为课，民以布赴官卖者，免其算税。如此，则布帛上供，泉货下流，公私交济，其利甚博。 诏从之。
八月，丁亥朔，诏三司 经度茶、盐、酒税以充岁用，勿得增加赋敛，重困黎元，诸色费用并宜节约，并条析未尽事件以闻。 
辛卯，京西转运使合肥姚铉上言： 诸路官吏或强明莅事、惠爱及民者，则必立教条，除其烦扰。然所更之弊，事多不便于狡胥，俟其罢官，悉藏记籍。害公蠹政，莫甚于兹。应知州、府、军、监、通判、幕职、州县官，于所在有经画利济，事可经久者，岁终书历，替日录付新官，俾之尊守，不得妄信下吏，辄有改更。若灼然不便，州以上闻，幕职以下闻于长吏，俟报改正。《语》曰： 旧令尹之政，必以告新令尹。 此实圣人之格言，国家之急务也。 从之。
乙巳，工部侍郎、集贤院学士钱若水等上《太宗实录》八十卷。帝览书流涕，赐诏褒谕。时若水判集贤，因用院印，史馆无所预，才九月而华。初，太宗有畜犬甚驯，常在乘舆左右，及驾崩，犬辄号叫不食，因送永熙寝宫。李至尝作歌纪其事以遗若水，其断章云： 白麟硃雁且勿书，劝君书此惩浮俗。 若水不为载。吕端虽为监修，未尝莅局，书成不署端名，至抉其事以为专美。若水称诏旨专修，不隶史局，又援唐朝故事以折之，时议不能夺。
癸丑，诏： 监仓京朝官，无得以羡馀为课。 
九月，丁巳朔，辽主驻得胜口。
己未，秦国延寿保圣夫人刘氏卒，发哀苑中，辍朝三日，给卤簿以葬。
先是太宗命张洎重修《太祖实录》，未成而卒。己巳，诏宰相吕端、集贤院学士钱若水同领其事。若水恳辞，帝曰： 卿新修《太宗实录》甚周备，太祖时多缺漏，故再命卿，毋多让也。 
豹林谷隐士种放母死，贫不克葬，遣僮奴告于翰林学士宋湜等。湜与钱若水、王禹偁同上言： 先帝尝加召命，今无以葬母，欲行私觌，恐掠朝廷之美。 壬申，优诏赐放粟帛缗钱。
令绫锦院改织绢。甲申，始以新织绢进御。
旧制，国子监、开封府举人有与发解官亲戚者，止两司更互考试，帝虑涉私徇，是秋，特选官别试。
冬，十月，丙戌朔，日有食之。
宰相吕端久病，诏免朝谒，就中书视事，累疏求解，戊子，罢为太子太保。初，李惟清自知枢院左迁御史中丞，意端抑己，及端免朝谒，乃弹奏常参官有疾告逾年受俸者，又教人讼堂吏过失，欲以累端。端曰： 吾直道而行，无所愧，风波之言，不足虑也。 
加张齐贤兵部尚书，与参知政事李沆并平章事。参知政事李至，罢为武胜节度使。至以目疾解机务，及授旄钺，入见恳辞，帝曰： 此唐朝故事，废久矣，特命振举，示优贤也。 又赐御制诗宠其行。
己丑，参知政事温仲舒，罢为礼部尚书；枢密副使夏侯峤，罢为户部侍郎。以枢密副使向敏中为兵部侍郎、参知政事；翰林学士杨砺为工部侍郎，宋湜为给事中，并为枢密副使。
先是有攀附居近职者，乘宠放恣，民家子既定婚，强娶之，其家诣开封诉焉。知府事毕士安即请对，白其事，卒得民家子还其父母，使成婚。攀附者日夜诉士安于帝前，士安因求解府事，帝许之，复入翰林为学士。翰林学士承旨宋白，尝献《拟陆贽榜子集》，帝察其意欲干事任，乃命白权知开封府。既而白倦于听断，不半岁，亦丐罢云。
庚寅，帝谓辅臣曰： 群臣中有谤言达于朕听者，询之似得其实。然人谁无过，能迁革则善矣，朕固不以一眚废终身之用也。 
乙未，宰相张齐贤、李沆入对，帝谕之曰： 先朝皆有成宪，但与卿等遵守，期致和平耳。 时戚里有分财不均者更相讼，又入宫自诉，齐贤请自治之，乃坐相府，召而问曰： 汝非以彼所分财多，汝所分少乎？ 曰： 然。 命具款。乃召两吏令甲家入乙舍，乙家入甲舍，货财无得动，分书则交易之。明日，奏闻，帝大悦，曰： 朕固知非卿莫能定也。 
初，张齐贤为户部尚书，诏同监察御史王济编次、删定制敕。旧条，持杖行劫，不计有赃无赃，悉抵死，齐贤议贷不得财者。济曰： 以死惧之尚不畏，可缓其死乎？ 与齐贤廷诤数四，词气甚厉，手疏言齐贤腐儒，不知时要。帝问辅臣： 孰可从者？ 吕端请诏百官集议，并劾济。未几，齐贤入相。丁酉，齐贤奏：臣今在中书，不欲与庶僚争较曲直，愿收前诏。 帝嘉其容物，遂罢集议，济得免劾。刑名卒如齐贤之请，而犯盗者岁亦不增。
己酉，崇政殿视事，至午而罢。帝自即位，每旦御前殿，中书、枢密院、三司、开封府、审刑院及请对官以次奏事，至辰后还宫进食；少时复出，御后殿视诸司事，或校阅军士武艺，日中而罢；夜则召儒臣询问得失，或至夜分还宫，率以为常。
癸丑，命钱若水等覆考开封府得解进士试卷。故事，京府解十人已上，谓之等甲，非文业优赡有名称者不取。时以高辅尧为首，钱易次之。易不平，遂上书指陈发解官所试《朽索驭六马赋》及诗、论、策题，意涉讥讪。又进士数百辈诣府讼荐送不当。辅尧亦投牒逊避，请以易为首。开封府以闻，故有是命。时翰林学士承旨宋白深右易，考官度支员外郎冯拯奏易与白交结状，帝大怒，遣中使下拯御史狱。拯力言易无行，不可冠多士，帝亦以士流纷竞，不可启其端，且欲镇浮俗，乃诏释拯，罢两制议及覆考，止令若水等擢文行兼著者一人为首。乃以孙暨为第一，辅尧第二，易第三，馀并如旧。暨，开封人也。
十一月，丙辰朔，河西军右厢副使、归德将军折逋游龙钵来朝。河西军，即西凉府也。龙钵四世受朝命为酋长，虽贡方物，未尝自行，今始至，献马二千馀匹。加龙钵安远大将军。
戊午，帝谓辅臣曰： 国家所谨，俭约为先，节用爱人，民俗自化。 张齐贤曰： 《书》称大禹克俭于家。老氏三宝，俭居其一。上之所好，下必从之，上好俭则国有馀财，下不僭则家有馀资，自然廉让兴行，盗贼鲜少。 
三司上经费之数，帝曰： 先帝以财赋国之大本，莫不求诸中道而为永制。 辅臣曰： 先帝非止爱人啬费，至于节损服用，御浣濯之衣，盖前古哲王莫能偕也。 帝初命三司具中外钱谷大数以闻，盐铁使陈恕久不进，帝命辅臣诘之，恕曰： 天子富于春秋，若知府库充羡，恐生侈心，故不敢进。 帝闻而善之。
甲子，诏葺历代帝王陵庙。
是月，置估马司，估蕃部及进贡马价。凡市马之处，河东府州、岢岚军，陕西秦、渭、泾、原诸州，川峡益、黎等州，皆置务，岁得五千馀匹，以布帛茶它物准其直。
辽遣使册王诵为高丽国王。
十二月，丙戌朔，辽裕悦宋国王耶律休格薨，辍朝五日。休格有公辅器，及膺边塞重任，知略宏远，料敌如神。每战胜，让功诸将，故士卒乐为用。身更百战，未尝戮一无辜。高梁河之捷，尤为南军所畏，白沟以南欲止儿啼，辄曰： 裕悦至矣！ 休格以燕民疲弊，省赋税，恤孤寡，戒戍兵无犯宋境，虽马牛逸于北者，悉还之，边境以宁。辽主诏立祠南京。
辽进封皇弟恒王隆庆为梁国王，南京留守；郑王隆祐为吴国王。
丙午，给事中柴成务奏上《新定编敕》共八百五十六条，请镂板颁下，与《律令格式》、《刑统》同行；优诏褒答。
甲寅，知制诰王禹偁，坐修《太祖实录》以意轻重其间，落职知黄州。
是岁，以如京使柳开知代州，至，葺城垒，修战具，诸将多沮议不协。开谓其从子曰： 吾观昴星有光，云多从北来犯，境上寇将至矣。吾闻师克在和，今诸将怨我，一旦寇至，我其危哉！ 因上言请徙它州。寻改知忻州。
辽放进士杨文立等二人。
○真宗膺符稽古神功让德文明武定章圣元孝皇帝咸平二年（辽统和十七年）
春，正月，乙卯朔，辽主如长春宫。
甲子，诏： 尚书丞、郎、给、舍，举升朝官可守大州者各一人，俟使三任有政绩，当议奖其善举；有赃私罪，亦连坐之。 
乙丑，命礼部尚书温仲舒知贡举，御史中丞张咏、刑部郎中、知制诰师颃同知贡举，仍当日入贡院。始封印卷首。颃，内黄人。
礼部侍郎杨徽之，以衰疾求解职，甲戌，授兵部侍郎，依前兼秘书监。及占谢，便殿命坐，劳问久之，且曰： 图书之府，清净无事，可以养性也。 徽之纯厚清介，尤疾非道干进者，尝言： 温仲舒、寇准用搏击取贵仕，使后辈务习趋竞，礼俗浸薄。 世谓其知言。
二月，丙申，以赵普配飨太祖庙庭。
辛丑，太常丞、判三司催欠司王钦若，表述帝登位以来，放天下逋欠钱物千馀万，释系囚三千馀人，请付史馆。帝谓近臣曰： 兹事先帝方欲行之，朕奉成先志耳。 因命学士院召试钦若。及览所试文，谓辅臣曰： 钦若非独敏于吏事，兼富文词；今西掖阙官，可特任之。 即拜右正言，知制诰。
己酉，帝谓宰相曰： 闻朝廷中有结交朋党、互扇虚誉、速求进用者。浮薄之风，诚不可长。 乃命降诏申警，御史台纠察之。
秘书监杨徽之荐著作佐郎、通判泰州戚纶，文学纯谨，宜在儒馆。三月，甲寅朔，以纶为秘阁校理。纶父同文，隐居教授，学者不远千里而至，登科者五十六人，门人追号曰坚素先生。
丙辰，命度支郎中裴庄等分诣江南、两浙，发廪粟赈饥民，除其田租。
癸亥，诏： 今岁举人颇众，若依去年人数取合格者，虑有所遗落。进士可增及七十人，诸科增及一百八十人。 礼部寻以孙暨二百五十人名闻，内诸科一举者六人，特黜去之，馀并赐及第。
京西转运副使、太常博士、直史馆眉山硃台符上言： 陛下受命，与物更始，授继迁以节钺，加黎桓以王爵，咸命使者镇抚其邦；惟彼契丹，未蒙渥泽，非所以昭王道之无偏也。臣愚以为宜因此时，择文武才略习知边境之士，为一介之使，以嗣位服除，礼当修好，与之尽弃前恶，复寻旧盟，利以货财，许以关市，如太祖故事，则两国既和，无北顾之忧，可以专力西鄙，继迁当自革心而束手，是一举而两获也。 台符又自请北使，时论称之。
甲戌，诏： 川峡、广南、福建路官丁忧，许给驿归。 先是小官远任遭丧，多芒屦策杖，流落不能归，故有是诏。
秦悼王旅葬涪陵，闰月，诏择汝、邓间地改葬。
庚寅，诏有司：力役无名、营缮不急者，悉罢之。
皇太后居西宫嘉庆殿，宰相引汉、唐故事，上宫名曰万安；从之。
帝以亢旱，诏中外臣庶并直言极谏。时有上封指中书过失请罢免者，帝览之，不悦，谓宰相曰： 此辈皆非良善，止欲自进，当谴责以警之。 李沆进曰： 朝廷比开言路，苟言之当理，宜加旌赏，不则留中可也。况臣等非才，备员台辅，如蒙罢免，乃是言事之人有补朝廷。 帝曰： 卿真长者！ 
以河北转运使、右谏议大夫索湘为户部使。湘质朴少文，而长于吏事，历任边部，所至必广储蓄，为备豫计，出入军旅间，著能名。先在河北，凡扰民事，多奏罢之。又，自京替茶至榷场，事最烦扰，复多损败，湘建议，请许商贾缘江载茶诣边郡入中，既免道途之耗，复有征算之益。又，威虏、静戎军，岁烧边草地以虞南牧，言事者请于北寨山麓中兴置银冶；湘以为召寇，亦奏罢之。
诏三馆写四部书二本，一置禁中之龙图阁，一置后苑之太清楼，以备观览。
京西转运副使硃台符上疏，请重农积谷，任将选兵，慎择守令，考课黜陟，轻徭节用，均赋慎刑，责任大臣，与图治道；优诏褒答。
丙午，诏： 江、浙饥民入城池渔采勿禁。 
夏，四月，丙辰，诏： 文武群臣封事，阁门画时进入，勿致稽留。 
辛酉，御史中丞张咏上言： 请自今御史、京朝使臣受诏推劾，不得求升殿取旨及诣中书咨禀。 从之。
丙寅，河东转运使掖人宋抟言： 大通监冶铁盈积，可供诸州军数十年鼓铸，请权罢采取以纾民。 诏从其请。时西北二边屯师甚广，抟经制馈饷，以干治称，朝廷难其代，凡十一年不徙。
丙子，帝谓辅臣曰： 庶官中求才干则不乏，询德行则罕见其人。夫德为百行之本，德行之门必有忠臣孝子，岂无德行者能全其忠孝乎？又，庶官所掌之务，多不修举，而捃拾它局利害，以图进身。若能自干本局，则百职不严而肃，又何患乎政事之挠渎哉？ 
以御史中丞张咏为工部侍郎，知杭州。
咏既至，属岁歉，民多私鬻盐以自给，捕犯者数百人，咏悉宽其罚而遣之。官属请曰： 不痛绳之，恐无以禁。 咏曰： 钱唐十万家，饥者八九，苟不以盐自活，一旦蜂起为盗，则其患深矣。俟秋成当仍旧法。 有民家子与姊讼家财，婿言： 妻父临终，此子才三岁，故命掌资产，且有遗书，令异日以十之三与子，七与婿。 咏览之，以酒酹地曰： 汝妻父，智人也。以子幼甚，故托汝，倘遽以家财十之七与子，则子死于汝手矣。 亟命以七分给其子，馀三给婿。皆服咏明断。
先是左正言耿望知襄州，建议： 襄阳县有淳河，旧作堤截水入官渠，溉民田三十顷。宜城县有蛮河，溉田七百顷，又有屯田三百馀顷。请于旧地兼括荒田，置营田上中下三务，调夫五百筑堤，仍集邻州兵，每务二百人，开河，市牛七百头分给之。 帝曰： 屯田废久矣，苟如此，亦足为劝农之始。 令望躬按视，即以为右司谏、京西转运使，与副使硃台符并兼本路制置营田事。是岁，种稻三百馀顷。汝州旧有洛阳南务，遣内园兵士种稻，雍熙中，以所收薄，且扰人，废之，赋贫民。于是从台符之请，复募民二百馀户，自备耕牛，就置团长，京朝官专掌之，垦六百顷，导汝水浇溉，岁收二万三千石。
五月，丙戌，诏： 天下贡举人应三举者，今岁并免取解，自馀依例举送。 
帝谓宰相曰： 近闻风俗侈靡，公卿士庶服用逾制，至有镕金饰衣，或以珠翠者。 张齐贤曰： 此弊当亟惩。先责大臣之家，使各遵朴素，则可以导民宣化矣。 丁亥，令有司禁臣庶泥金铺翠之饰，违者坐其家长。
丁酉，以殿中丞马元方权户部判官，从户部使陈恕所奏也。元方尝建言： 方春民乏绝时，请预贷库钱，约至夏秋令输绢于官，公私便之。 朝廷因下其法于诸道，令预买绢，盖始于此。
乙巳，幸枢密使曹彬第问疾，赐白金万两，问以后事，对曰： 臣无事可言。臣子璨、玮，材器皆堪任将帅。 又问其优劣，曰： 璨不如玮。 先是知雄州何承矩奏辽谋入边，帝以问彬，对曰： 太祖英武定天下，犹委孙全兴经营和好。陛下初登极时，承矩常发书道意，臣料北鄙终复成和好。 帝曰： 此事朕当屈节为天下苍生，然须执纪纲，存大体，即久远之利也。 尝有诏听民越拒马河抵契丹中市马，承矩言： 缘边战棹司，自淘河至泥姑海口，屈曲九百里许，天设险固，真地利也。太宗置寨二十八，铺百二十五，命廷臣十一人，戍卒三千馀，部舟百艘，往来巡警，以屏奸诈，则缓急之备，大为要害。今听公私贸市，则人马交度，深非便宜。若然，则寨、铺为虚设矣。 帝纳其言，即停前诏。
