起强圉大渊献四月，尽著雍困敦三月，凡一年。
○仁宗体天法道极功全德神文圣武睿哲明孝皇帝庆历七年（辽重熙十六年。丁亥，一零四七年）
夏，四月，乙巳朔，辽主闻太后不豫，驰往视疾。丙午，太后愈，辽主复如黑水泺。
己酉，诏曰： 前京东转运使薛绅，任文吏孔宗旦、尚同、徐程、李思道为耳目，伺察州县细过以滋刑狱，时号四瞪。前江东转运使杨纮，判官王绰，提点刑狱王鼎，皆苛察相尚，时号三虎。是岂称朕忠厚待人之意！纮既降知衡州，而绅等故在；其降绅知陕州，鼎知深州；绰方居丧，候服除日取旨。自今毋皆复用为部使者。宗旦等四人，并与远小处差遣。 绰，益都人，鼎，沿子，与纮三人者，皆范仲淹等所选用也。天章阁待制侍讲杨安国，因讲筵为帝言三虎、四瞪事，故有是诏。
绰先为刑部详覆官，有廖均者，挟当路权势雪罪，中书连旧例送刑部，官属无敢违者，绰独以为敕一定而例有出入，今废敕用例，非有司所敢闻也。执政虽深恶之，然卒不能屈。迁通判雄州，城久坏，守将虑违辽人誓书，不敢修，绰以为今但修之而已，非有所增广，于誓书固无害也。既兴役，辽人果来问。绰报以前语，仍缓其使，及使反而役已毕，辽亦不复问。杜衍、富弼尤称其才。及丧除，责通判莱州。
庚戌，以京东转运使包拯为直集贤院、陕西转运使。
壬子，御正殿，复常膳，仍赐二府《喜雨诗》。
乙卯，陈执中、宋庠、丁度皆复所降官。
丁卯，上封者言： 诸路转运司广要出剩，求媚于上。民输赋税，已是太半之赋，又令加耗，谓之润官。江西诸路州军体例，百姓纳米一石，出剩一斗，往往有聚敛之臣，加耗之外，更要一斗。江西一路，岁以百万石为淮，每石取米一斗，以百万石计之，所收已及十万石，十万石耗米入官，则下民必食贵米。此但粗引一路之弊耳，况天下之广，赋税之饶，其弊无极。臣恐诸路转运司尚有似此无名刻削，愿陛下阅其奏目，或有横加收敛，名为出剩，乞赐黜贬为便。 帝览之，曰： 古称聚敛之臣过于盗贼，今如此掊敛，是为朕结怨于民也。 亟下诏止绝之。
辽以太后疾愈，赦境内。
己巳，诏谏官除朝参外，非公事毋得出入请谒。
五月，丙子，以东头供奉官李玮为左卫将军、驸马都尉，选尚福康公主。玮，用和次子，帝追念章懿太后不已，顾无以厚其家，乃使长女降焉。
知谏院王贽言： 臣僚章疏内，有事合更张者，送两制及台谏官等同议，动经半年有馀，未见结绝，素无条约，务在因循。欲乞今后应批状下两制及台谏等官同定者，乞限五日内聚议，半月内连书奏上；如议论不同，即许别状以闻。 从之。
戊寅，诏武臣非历知州、军无过者，毋授同提点刑狱。
己丑，补降猺唐和等为峒主。
以知青州、翰林学士、户部郎中叶清臣兼龙图阁直学士为永兴军路都部署兼本路安抚使、知永兴军。帝初欲进清臣官为谏议大夫，宰相陈执中曰： 此太优，乞且令兼龙图阁直学士。 帝许之。故事，新除知永兴军者，当有锡赍，执中曰： 清臣近已得赐。 遂不与。清臣愈恨，过阙，请对，于帝前数执中之短，且力辞龙图阁直学士不拜，帝锡赍之，亦不受。然帝遇执中如故。
水洛城都监刘沪卒。其弟渊将护丧东归，居人遮道号泣，请留葬水洛，立祠城隅，岁时祀之。经略司言： 熟户蕃官牛奖逋等愿得沪子弟主其城。 乃复命沪弟淳为水洛城都监。
己亥，命翰林学士杨察除放天下欠负。
辛丑，诏： 西北二边有大事，自今令中书、枢密院召两制以上同议之。 
六月，戊申，辽主清暑于永安山。
丁巳，准布部长朝于辽，献方物。
戊午，辽诏士庶言事。
壬戌，置北京留守司御史台。
诏： 臣僚移任求朝见者，留京师毋得过十日。 
先是夏竦言石介实不死，富弼阴使入契丹谋起兵，朝廷疑之。弼时知郓州，亟罢京西路安抚使。既而北边安堵，竦谗不验。弼自郓州徙青州，仍领京东路安抚使。
竦在枢府，又谗介说契丹弗从，更为弼往登、莱结金坑凶恶数万人欲作乱，请发棺验视，侍御史知杂事韩城张昪及御史何郯尝极论其事。郯奏： 此事造端，全是夏竦，意本不在石介。缘范仲淹、富弼在两府日，竦尝有枢密使之命，以群议不从，即行罢退。竦疑仲淹等排摈，以介曾被仲淹等荐引，故欲深致介恶以污忠义之臣。皆由畴昔之憾未尝获逞，昨以方居要位，乃假朝廷之势有所报耳。其石介存殁，乞更不根问，庶存大体。 帝不听，复诏监司体量。
中使持诏至奉符，提点刑狱吕居简曰： 今破冢发棺，而介实死，则将奈何？且丧葬非一家所能办，必有亲族门生及棺敛之人，苟召问无异，即令具军令状保之，亦可应诏矣。 中使曰： 善！ 及还奏，帝意果释。介妻子初羁管它州，事既辨明，乃得还。
秋，七月，辛巳，诏两制及太常礼院议增真宗谥。
壬午，以户部副使张尧佐为河东都转运使。
辛卯，辽主如庆州。
辛丑，禁贡馀物馈近臣。
八月，丁未，赐汝州龙兴县处士孔攵粟帛。攵，孔子四十六代孙，性孤洁，喜读书。有田数百亩，赋税常为乡里先；遇岁饥，分所馀周不足者，未尝计有无。闻人之善，若出于己。动止必依礼法，环所居百里人皆爱慕，见攵于路，辄敛衽以避。葬其父，庐墓三年，卧破棺中，日食米一溢，壁间生紫芝数十本。州以行义闻，故有是赐，又诏给复其家。
丙辰，加真宗谥曰膺符稽古成功让德文明武定章圣元孝，从张方平等议也。
戊午，改文明殿学士为紫宸殿学士。文明殿，禁中已无之，学士自程羽、李昉后亦不以除授，而 文明 二字又同真宗谥。用宋庠议也。
初置天章阁直学士，位在龙图阁直学士之下。
乙丑，析河北为四路，各置都部署。
九月，甲戌，降知渭州张亢知磁州。时三司给郊赏，州库物良而估贱，三司所给物下而估高，亢命均其直以便军人。转运使奏亢擅减三司所估，枢密使夏竦挟故怨，因黜亢。御史宋禧继言亢尝以库银市易，复降知寿州。
自七月至于是月，辽主日射猎于楚不沟、霞列、系轮、石塔诸山。
冬，十月，壬寅朔，以集贤殿修撰范阳张揆为天章阁待制兼侍读学士。揆著《太玄集解》，召见延和殿，令揲蓍，得《断首》，且言： 《断首》，准《易》之《夬》卦，盖阳刚以决阴柔，君子进而小人退之象也。 帝悦，故有是命。
辛亥，辽主如中京。
太子太傅致仕李迪既归濮州，其子东之为侍御史知杂事，奉迪来京师。帝数遣使劳问，欲召见，以羸疾辞。壬子，迪卒，赠司空、侍中，谥文定。帝篆其基碑曰 遗直之碑 ，又改迪所葬鄄城之邓侯乡曰遗直乡。
丙辰，辽定公主行妇礼于舅姑。
乙丑，河阳、许州地震。
庚午，铁骊仙门朝于辽，辽主以其始入贡，加其使为右监门卫大将军。
十一月，戊寅，辽主祀木叶山。己丑，如中京，朝太后。
壬辰，辽禁漏泄宫中事。
丙申，朝享景灵宫。丁酉，享太庙、奉慈庙。戊戌，冬至，祀天地于圆丘。大赦。
是日，贝州宣毅卒王则据城反。则本涿州人，岁饥，流至贝州，自卖为人牧羊，后隶宣毅军为小校。贝、冀俗妖幻，相与习《五龙滴泪》等经及图谶诸书，言释迦佛衰谢，弥勒佛当持世。初，则去涿，母与之诀别，刺福字于背以为记，妖人因妄传福字隐起，争信事之。而州吏张峦、卜吉主其谋，党连德、齐诸州，约以明年正旦断澶州浮梁，乱河北。会其党潘方净，怀刃以书谒北京留守贾昌朝，事觉被执，不待期亟叛。
时知州张得一，方与官属谒天庆观，则率其徒劫库兵，得一走保骁捷营。贼焚门，执得一，囚之。兵马都监田斌以从卒巷斗，不胜而出。城扉阖，提点刑狱田京、任黄裳持印弃其家缒城出，保南关。贼从通判束鹿董元亨取军资库钥，元亨拒之，杀元亨。又出狱囚，囚有憾司理参军王奖者，遂杀奖。既而节度判官李浩、清河令齐开、主簿王湙皆被害。则僭号东平郡王，以张峦为宰相，卜吉为枢密使，建国曰安阳。榜所居门曰中京，居室厩库，皆立名号。改年曰得圣，以十二月为正月。百姓年十二以上，七十以下，皆涅其面曰 义军破赵得胜 。旗帜号令，率以佛为称。城以一楼为一州，书州名，补其徒为知州，每面置一总管。然缒城下者日众，于是令守者五伍为保，一人缒，徐悉斩。
贾昌朝遣大名府钤辖郝质将兵趋贝州。十二月，辛丑朔，昌朝以贝州反书闻。内出答刂子下中书、枢密院，亟择将领往扑灭之。仍令澶州、孟州、定州、真定府豫设守备，毋致奔逸。
壬寅，遣入内押班麦允言、西京作坊使王凯往贝州捕杀军贼，仍诏贾昌朝发精兵卫之。
高阳关都部署王信闻贝州乱，亟领本部兵傅城下。甲辰，以信为贝州城下招捉都部署。
戊申，加恩百官，王贻永封遂国公，夏竦英国公，章得象郇国公，王德用祁国公。
旧制，将相食邑万户，即封国公。王旦为相，过万户，而谦抑不受。是岁，郊恩，中外将相唯竦满万户，中书请封英国公，因诏节度使带平章事未满万户皆得封，于是贻永、得象、德用皆封国公。
庚戌，以权知开封府明镐为河北体量安抚使。
辛亥，辽主谒太祖庙，观太宗《收晋图》。
癸丑，辽主问太后安。
甲寅，徙知沧州高继隆知贝州，遣内侍何诚用赍敕榜招安贝州军贼。御史中丞高若讷言： 河朔重兵所积处，今释贝州不讨，后且启乱阶，为辽人笑。 不听。
乙卯，辽以太后疾愈，命杂犯死罪以下减一等论，徒以下免。
庚申，辽南府宰相杜防、韩绍荣奏事有误，各以大杖决之，出防为武定军节度使。
三司使张方平言： 勘会陕西用兵以来，内外所增置禁军八百六十馀指挥，约四十有馀万人，内马军一百二十馀指挥，若马数全足，计六万有馀匹；其系三路保捷、振武、宣毅、武卫、清边、蕃落等指挥并本道士兵，连营仰给约二十馀万人，比屯驻戍兵当四十万人。又自庆历三年以后，增添给送西北银绢，内外文武冗官，日更增广，所以三司经用不赡。天下山泽之利，茶盐酒税诸色课入，比之先朝以前，例皆大有增剩，可谓无遗利矣。而有司调度，交见匮乏，直以支费数广，不量入为出所致耳。方今急务，莫先食货，食货不足，何以为国！伏望令中书、枢密院审加计议，裁于圣断。早为之所，犹须效在累年之后；如救焚援溺，则益不及矣。 
壬戌，高丽贡于辽。<br/><br/>○仁宗体天法道极功全德神文圣武睿哲明孝皇帝庆历八年（辽重熙十七年）
春，正月。辛未，夏国主曩霄殂，伪谥曰武烈皇帝，庙号景宗，墓曰泰陵。
曩霄凡七娶：一曰米母氏，舅女也，生一子，以貌类它人，杀之。二曰索氏。三曰都罗氏，早死。四曰咩迷氏，生子阿理，谋杀曩霄，为卧香乞所告，沉于河，杀咩迷氏。五曰雅尔氏，裕勒且从女也，颀长，有智谋，曩霄畏之，戴金起云冠，令它人不得冠。生三子，曰宁明，喜方术，从道士学辟谷，气忤而死。次宁令格，曩霄以貌类己，特爱之，以为太子。次薛埋，早死。后复纳玛伊克，皆山女，营天都山以居之。雅尔之族宣言： 吾女嫁二十年，止故居，而得玛伊克女，乃为修内！ 曩霄怒。会有告裕勒且兄弟谋以宁令格娶妇之夕作乱，曩霄遂族裕勒且、刚哩、凌城逋等三家。既而雅尔氏诉 我兄弟无罪见杀 ，曩霄悔恨，下令访遗口，得裕勒且妻阎于三香家，后与之私通，雅尔氏觉之，乃出之为尼，号密藏大师。六曰耶律氏。七曰玛伊克氏，初欲纳为宁令格妻，曩霄见其美，自娶之，号为新皇后。宁令格愤而杀曩霄，不死，劓其鼻而去，匿黄芦鄂特彭家，为鄂特彭所杀。曩霄遂因鼻创死，年四十六。
密藏氏初为尼，寓于兴州之戒坛院，既娠而曩霄死。曩霄遗言，立从弟委格宁令。其大酋诺伊尚都等与密藏鄂特彭议所立。密藏，大族也，鄂特彭为之长。众欲如遗言立委格宁令。鄂特彭独弗许，曰： 委格宁令非子，且无功，安得有国！ 诺伊尚都曰： 国今无主，然则何所立？不然，尔欲之乎！尔能保有夏土，则亦众所愿也。 鄂特彭曰： 予何敢哉！夏自祖考以来，父死子继，国人乃服。今密藏尼娠先王之遗腹，幸而生子，则可以嗣先王矣，谁敢不服！ 众曰： 然。 遂立密藏尼为太后。曩霄死三月而生男，是为谅祚。以毛惟昌、高怀正之妻更乳之，而政在密藏氏。惟昌、怀正皆汉人，本裕勒且帐下，故亲待之。已而怀正贷银夏人，惟昌窃衣曩霄所与盘龙服，皆为鄂特彭所族。
乙亥，明镐以贝州城峻，不可攻，谋筑距闉，度用工二万人，期三十日可与城齐。而贼亦于城上设战棚，与官军相当，名曰喜相逢。距闉将成，为贼所焚，火三日不灭。乃用军校刘遵计，即南城凿地道，而日攻其北以牵制之。
贝州民有汪文庆、郭斌、赵宗本、汪顺者，自城上系书射镐帐，约为内应，夜，缒絙以引官军，既纳数百人，焚楼橹，贼觉，率众拒战。初，官军既登，欲专其功，断絙以绝后来者。及与贼战，兵寡不敌，与文庆等复缒而下。是夜，城几克。丙子，授文庆、斌西头供奉官，宗本、顺右侍禁。
丁丑，以参知政事文彦博为河北宣抚使，本路体量安抚使明镐副之。镐督诸将攻贝州城，久不下。帝忧之，问辅臣策安出，彦博乞自往讨贼，故遣彦博宣抚而改镐为副。先是枢密使夏竦恶镐，恐其成功，凡镐所奏请，辄从中沮之。彦博既受命，因言军事中覆不及，愿得专行。戊寅，诏许彦博以便宜从事。彦博请用将作监主簿鞠真卿等三人掌机宜文字，许之。镐所奏辟殿中丞王起等四人，仍听随军。贝州贼谋窃出要劫辽使，明镐谍知之，遣殿侍安素伏兵西门。壬午，贼果以三百人夜出，伏发，皆就获。
是日，江宁府火。初，南唐大建宫室府寺，其制皆仿帝京。时营兵谋乱，事觉，伏诛。既而火，知府事、集贤殿学士李宥惧有变，阖门不救，延烧几尽，唯存一便厅，乃旧玉烛殿也。寻责宥为秘书监直，令致仕。宥奏火事云： 不意祸起萧墙，变生回禄。 会新有卫士之变，朝廷恶其言，故责特重。
乙酉，降空名告敕宣头答刂子三百道，下河北宣抚使，以备赏战功。是日，文彦博至贝州城。
丁亥，辽主如春水。
乙未，日赤无光。
官军攻贝州城北甚急，贼尽锐御之。而南城所穴地道潜达城中，贼初不觉也。闰月，庚子朔，文彦博夜选壮士二百，衔枚由地道入，右班殿直曹竭等导之。既出，登城，杀守陴者，垂絙引官军。贼纵火牛，官军稍却。军校杨遂以枪中牛鼻，牛还走，贼众惊溃。王则开东门遁，閤门祗候张絪缘壕与战，死之。王信捕得则，馀党保邨舍，皆焚死。则自反至败，凡六十五日。
辛丑，文彦博遣李继和来告贝州平，赐继和锦袍、金带。彦博请斩王则于大名府，夏竦言恐所获非真盗，当覆视之，诏以槛车送则京师。
王则之以贝州反也，深州卒庞旦，与其徒谋以元日杀军校、劫库兵应之。前一日，有告者，知州王鼎夜出，檄遣军校摄事于外邑，而阴为之备。翼日，会僚吏，置酒如常，叛党愕不敢动。鼎刺得实，徐搏首谋十八人送狱，狱具，俟转运使至审决。未至，军中凶凶，谋劫囚，鼎谓僚吏曰： 吾不以累诸君。 独命取囚桀骜者数人斩于市，众皆失色，一郡帖然。转运使至，囚未决者半，讯之，皆伏诛。
壬寅，升翼州为安武军。
甲辰，曲赦河北，赐平贝州将士缗钱，战殁者官为葬祭；兵所践民田，除夏秋税。改贝州为恩州。
丁未，以秘阁校理张环为两浙转运使。环十年不磨勘迁官，朝廷奖其退静，故用之。
戊申，以文彦博为礼部侍郎、平章事，明镐为端明殿学士，给事中，马军都虞候王信为威德军留后。自馀兵官各以功次迁转及赐缗钱有差。
赠马遂为宫苑使。遂，开封人，以三班奉职为北京指使，闻王则叛，诣留守贾昌朝请击贼。昌朝使持榜入城招降，则盛服见之，与饮茶。遂谕以祸福，辄不答。遂将杀则而无兵仗自随，时张得一在侧，遂欲其助己，目得一，得一不动。遂奋起，投杯抵则，扼其喉，击之流血，而左右卒无助者。贼党攒刃聚噪，至断其一臂，犹詈则曰： 妖贼，恨不斩汝万段！ 贼执遂，缚而支解之。则仓猝被殴伤，病数日乃起。事闻，帝叹息久之。则既诛，乃追赠遂，封其妻为旌忠县君，赐冠帔，官其子五人。后得杀遂者，使其子剖心而祭之。
癸丑，辽主射虎于侯里吉。
乙卯，判大名府兼北京留守司贾昌朝加检校太师，进封安国公，以恩州平也。翰林侍读学士杨偕言： 贼发昌朝部中，至出大臣讨之乃平。昌朝为有罪，不当赏。 弗听。
辛酉，崇政殿亲从官颜秀、郭逵、王胜、孙利等四人谋为变，杀军校，劫兵杖，登延和殿屋，入禁中，至寝殿。时皇后侍帝，夜半，闻变，帝遽欲出，后闭閤抱持，遣宫人驰召都知王守忠等以兵入卫。贼至福宁殿下，斫宫人，伤臂，声彻帝所。宦者何承用虑帝惊，绐奏宫人殴小女子，后叱之曰： 贼在殿下杀人，帝且欲出，敢妄言邪！ 后知贼必纵火，乃遣宦者持水踵贼，贼果以烛焚帘，水随灭之。是夕，所遣宦者，后亲翦其发以为识，谕之曰： 贼平加赏，当以汝发为证。 故宦者争尽死力。仓猝处置，一出于后。颜秀等三人寻为宿卫兵所诛，王胜走匿宫城北楼，经日乃得，捕得即支分之，卒不知其始所谋。
枢密使夏竦言于帝，请御史同宦官即禁中鞫其事，且言不可滋蔓，使反侧者不安。参知政事丁度曰： 宿卫有变，事关社稷，此而可忍，孰不可忍！ 固请付外台穷治党与。自旦争至食时，帝卒从竦议。甲子，降内侍杨景宗、邓保吉、杨怀敏、刘永年、赵从约、王从善等五人皆外迁；独怀敏领职如故，竦庇之也。
先是有诏释景宗等罪，御史中丞鱼周询、侍御史知杂事张昪、御史何郯等言： 殿廷所置宿卫，本为人主预备非常。今卫士所为凶悖，意不可测，兼后来获贼馀党，累传圣旨令未得杀死，而全不依禀，盖是本管臣僚惧见捕获之后，勘鞫得情，所以容众殴死，以图灭口，欲轻失职之罪。情状如此，理无可恕。太祖朝，酒坊火发，本处兵士因便作过，太祖以本坊使副田处岩等不能部辖，并处极法。今乘舆咫尺，贼乱窃发，凶恶之状，无大于此。而居职者既不能察举，当宿者又不即禽捕，未正典法，何以塞公议！伏乞重行黜降，用振威罚。 景宗等既外迁，郯等又再具奏，乞黜怀敏。帝令中书召郯等，谕以独宽假怀敏之故。郯等又言： 卫士持刃直入禁庭，欲凌犯乘舆，为大臣者宜深责有司失察之罪，如杨景宗等，并当诛戮以谢天下；若以其过非自取，止可贷其正坐，并宜流窜以戒百职。景宗等罚既甚轻，怀敏又独异众，盖两府大臣畏陛下左右之怨怒，不能坚执祖宗之法也。伏望一例责授外任，以协公论。 
帝语辅臣以宫庭之变，美人张氏有扈跸功，夏竦即倡言宜讲求所以尊异之礼。宰相陈执中不知所为，翰林学士张方平见执中言： 汉冯婕妤身当猛兽，不闻有所尊异。且舍皇后而尊美人，古无是礼。若果行之，天下谤议必大萃于公，终身不可雪也。 执中瞿然而罢。
初，谏官言： 江宁，上始封之地，守臣视火不谨，府寺悉焚，宜择材臣缮治之。 命司农卿林潍代李宥，潍固辞不行，乃降潍知袁州，改命龙图阁直学士张奎知江宁府。奎既至，简材料工，一循旧制，不逾时复完。
丙寅，磔王则于都市。
以知洪州、直集贤院李绚为荆湖南路转运使。时五谿蛮寇湖南，择转运使，帝曰： 有馆职善饮酒者为谁？今安在？ 辅臣未喻，帝曰： 是往岁城邠州者，其人才可用。 辅臣以绚对，遂除之。绚乘驿至邵州，戒诸部按兵无动，使人谕蛮以祸福。蛮悦，罢兵受约束。
初，元昊犯延州，并边皆恐。绚通判邠州，城陴不完。绚方摄守，即发兵治城，僚吏皆谓当言上待报，绚不听。帝闻之，喜，因诏它州悉治守备。
丁卯，诛张得一，其兄弟悉坐降官，妻子论如律。得一知贝州，视事八日而乱作。贼置得一州廨之西，日具食饮。初，贼取州印，语曰： 用讫却见还。 每见贼，必呼曰大王，先揖而坐，坐必东向，又为则草僭拟仪式。贼平，得一付御史台劾治。狱具，朝廷议贷死，中丞高若讷谓： 守臣不死自当诛，况为则屈乎？ 于是坐弃市。得一，耆之子也。
是月，臣僚上言： 皇城司在内中最为繁剧，祖宗任为耳目之司，句当官四员，多差亲信有心力人。近年员数倍多，并不选擢。乞今后只差四员，选有心力沉厚之人，更不许人指射陈乞；如违，并以违制论。 从之。
二月，癸酉，杨怀敏落入内副都知，复为左藏库使、滑州钤辖，始从御史言也。何郯击怀敏尤力，帝谕郯曰： 古之谏臣尝有碎首者，卿能行此否？ 对曰： 古者帝不从谏，故臣有碎首。今陛下从谏如流，何用如此！若必碎首，则美归臣下而过在君上也。 帝欣纳之。
颁《庆历善救方》。帝始阅福建奏狱，多以蛊毒害人者，福州医工林士元能以药下之，遂诏录其方。又命太医集诸方之善治蛊者为一编，诏丁度为序而颁之。
丙子，翰林侍读学士、左谏议大夫杨偕为工部侍郎，致仕。召见，宴劳，赐不拜。及卒，遗奏上《兵论》一篇。帝怜之，特赠兵部侍郎。偕性刚而忠朴，敢为大言，数上书论天下事，议者以为迂阔难用。与人少合，然亦能有所容。初，蔡襄等劾奏偕，出知杭州。会襄谒告过杭，而轻游里市，或谓偕，盍言于朝，答曰： 襄尝以公事诋我，我岂可以私报邪！ 
丁丑，夏遣杨守素来告其主曩霄之丧，命开封府判官曹颖叔为祭奠使，六宅使邓保信为吊慰使，赐绢布羊米面酒如例。夏亦遣使告于辽，辽遣使如夏慰奠。
戊寅，改知荆南范仲淹复知邓州。仲淹在邓二年，邓人爱之。及徙荆南，众遮使者请留仲淹，仲淹亦愿留，诏从其请。
己卯，赐瀛、莫、恩、冀州缗钱二万，赎还饥民鬻子。
壬午，贬三司户部判官韩综知滑州。综前使辽，辽主问其家世，综言父亿在先朝已尝持礼来使，辽主喜曰： 与中国通好久，父子相继奉使，宜酌我酒。 综率同使者五人起为寿，辽主亦离席酬之，欢甚。既还，宰相陈执中以为生事，故责之。寻改知许州。
乙未，以侍御史宋禧为兵部员外郎、同知谏院。先是禧鞫卫士狱于内侍省，不能究其本谋。狱既具，内侍又使禧自为牒，称无敢漏泄。已而乞遍于宫省置防谨火烛牌，及伐禁中临檐巨木，畜罗江犬以备盗。朝论非笑，因号曰宋罗江。开封府判官曹颍叔言禧为制使辱命，请置于法，不听，至是又擢谏官。
是月，辽命士庶言国家利便，不得及己事，奴婢所见，许白其主，不得自陈。
三月，甲辰，诏礼部贡举。
以京西转运使任颛权判三司都理欠凭由司。
初，夏遣吕你如来纳款，要请凡十一事，其尤者欲去臣称男。选颛押拌，一切责以大义，词屈而去。及孙延寿再使，虽上表已称臣，而犹欲以青盐通中国及自买卖，又乞增岁赐至三十万。诏惟许榷场及添赐五万，其议多颛所陈者。曩霄既为其下所杀，遣杨守素告哀，而守素乃康定中为曩霄谋不称臣、纳所赐节者也。颛适奏计京师，帝留颛馆伴。颛问守素曩霄所以死，守素不能对，终其去，不敢桀骜。中书拟颛知凤翔府，帝曰： 任颛应接杨守素事毕，宜备朝廷缓急委任，凤翔不难得人。 执政有不悦颛者，因命以此官。
甲寅，幸龙图、天章阁，召近臣、宗室观太宗《游艺集》、真宗《幸澶州诗碑》及三朝瑞物。又出手诏赐辅臣曰： 间者西垂备御，天下绎骚，趣募兵师，急调军食，虽常赋有增而经用不给。加以承平浸久，进仕多门，人浮政滥，员多缺少。又，牧宰罕闻奏最，将帅艰于称职，岂制度未立，不能变通于时邪？简擢靡臻，不能劝厉于下邪？西北多故，敌情靡常，献奇谲空言者多，陈悠久实效者少，思济此务，罔知所从，悉为调画之。 又诏翰林学士、三司使、知开封府、御史中丞曰： 欲闻朕躬阙失，左右朋邪，中外险诈，州郡暴虐，法令非便民者，及朝廷几事，其悉以陈。 皆给笔札，令即坐上对。时枢密使夏竦知执中不学少文，故为帝画此谋，意欲困执中也。执中方力辞，未许。参知政事宋庠进曰： 两汉对策，本延岩穴之士；今备位政府而自比书生，非所以尊朝廷，请至中书合议上对。 许之。论者以为知体。
是日，翰林学士张方平既退朝，会锁院草制，方平即条对所问，夜半，与制书俱上，曰： 向因夏人阻命，诸路增置禁军约四十二万馀人，通三朝旧兵且八九十万人，其乡军义勇、州郡厢军、诸军小分剩员等不在此数。凡此冗兵，非惟困天下财用，方且成天下祸阶，若不早图，后无及矣。望严令天下禁止召募，命逐路转运使、提点刑狱，分案所部，拣选疲老，便与放停。若虽系禁军而羸弱愿退就厢军，亦听从便。
 今入官之路，徼幸攀援，日生新例，乞令中书、枢密院各具逐年诸色入仕名目及人数，取其徼幸弊滥尤甚者，逐色别立条约，稍加裁损。其属三司、殿前司、群牧司等处酬奖条贯，亦乞重行详定。
 臣闻先朝，虽将相大臣之子孙，犹多白衣未仕者。今自少卿监以上，辄每岁任一人，不亦过乎？祖宗之时，文武官不立磨勘年岁，不为升迁资序，有才用名实之人，或从下位便见超擢。无才用名实之人，有守一官十馀年不改转者，其任监当或知县、通判、知州，有至数任不得迁者。故当时人皆自勉，非有劳效，知不得进。自祥符之后，朝议益循宽大，故令守官及三年，即例得磨勘，贤不肖莫知所劝。愿陛下稍革此制，其应磨勘叙迁者，必有劳绩可褒，或朝廷特敕择官保任者，即与转迁，足以见圣恩急才爱民之意也。
 至于将帅之任，宜久于其职。祖宗任李汉超、郭进等，远或二十年，近犹八九年，略其细故，不轻有移易。今则不然，武臣指边郡，谓之边任，借为发身之地。历边任者，曾无寸劳，不数年径列横行、刺史、防、团、廉察，能饰厨传，熟于人事者，即以为才。而又移换改易，地形山川未及知，军员仕伍未及识，吏民士俗未及谙，已复去矣。愿陛下鉴祖宗故事，重爵赏以待功劳，责久任以观能效，亦驭将帅之一节也！ 
帝览奏惊异。诘旦，更赐手札，问诏所不及者。方平即日复上对曰： 臣观古今治乱之变，不在其它，只在上下之势合，事无大不成；上下之势离，事无小不败。比年以来，朝廷颇引轻险之人，布之言路，违道干誉，利口为贤，败坏雅俗，遂成险薄。内则言事官，外则案察官，多发人闺门暖昧，年岁深远累经赦宥之事。而又诸色小人，下至吏胥僮仆，观时得逞，敢于犯上，创造词说，朝廷便行，济以爱憎，何所不至！故自将相而下，至于卿大夫，惴惴危恐，一动一为，辄曰恐致人言，苟且因循，求免谤咎，何暇展布心体，为国立事哉！愿陛下留神，务在通上下之情；欲上下之情合，在审于听受而已。 帝览奏，益异之，书 文儒 二字以赐。
壬戌，以霖雨录系囚。
癸亥，御迎阳门，召知制诰、待制、谏官、御史等诏之曰： 朕欲闻朝政得失，兵农要务，边防备御，将帅能否，财赋利害，钱法是非，与夫谗人害政，奸盗乱俗，及所以防微杜渐之策，悉对于篇。 是曰，知制诰曾公亮以母病在告，亦遣内侍赐诏令上对。
殿中侍御史何郯既对诏所问，又言： 天下利害，非一日可尽条陈，欲乞特颁诏旨，告谕两制、两省臣僚，自今有闻朝政阙失，政令过差，军机利害，虽非本职，并许上章论列，仍委中书置籍具录所上章疏。遇欲进用臣僚，令取有裨补多者，用为选首。所冀亲侍之人，各知责任，务图倾竭，以助政化。 
翰林侍读学士叶清臣在永兴，条对甲寅诏书所问，其言多劘切权贵，且曰： 陛下欲抑奔竞，此系中书。若宰相裁抑奔竞之流，则风俗敦厚，人知止足；宰相用险佞之士，则贪荣冒进，浸成波靡。向有职在管库，日趋走时相之门，入则取街谈巷言以资耳目，出则窃庙谟朝论以惊流辈，一旦皆擢职司以酬所任。比日人士，竞踵此风，出入权要之家，时有三尸、五鬼之号，乃列馆职，或置省曹。且台谏为天下耳目，今则尽为宰相肘腋，宰相所恶，则捃以微瑕，公行击搏；宰相所喜，则从而唱和，为之先容。中书政令不平，赏罚不当，则钳口结舌，未尝敢言；人主纤微过差或宫闱小事，即极言过当，用为讦直。供职未逾岁时，迁擢已加常等。宋禧为御史，劝陛下宫中畜犬设棘以为守卫，削弱朝礼，取笑外国，不加诃谴，擢为谏官。王逵两为湖南、江西转运使，所至苛虐，诛剥百姓，徒配无辜，特以宰相故旧，不次拔擢，遂有河东之行。如此，是长奔竞也！ 其它所列利害甚众。
