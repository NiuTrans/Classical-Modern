起柔兆执徐七月，尽强圉大荒落十二月，凡一年有奇。
○真宗膺符稽古神功让德文明武定章圣元孝皇帝大中祥符九年（辽开泰五年）
秋，七月，甲辰，辽主猎于赤山，以敦睦宫太保陈昭衮兼掌围场事。辽主射虎，以马驰太骤，矢不及发，虎怒奋，势将犯跸；左右辟易，昭衮舍马，捉虎两耳骑之，马骇且逸。辽主命卫士追杀，昭衮大呼止之。虎虽轶山，昭衮终不堕地，伺便拔佩刀杀之，辇至辽主前。慰劳良久，即日设燕，悉以席上金银器赐之，加节钺，迁围场都太师，赐国姓，命张俭、吕德懋赋以美之。
辛亥，飞蝗过京城，帝诣玉清昭应宫、开宝寺、灵感塔焚香祈祷，禁宫城音乐五日。先是帝出死蝗以示大臣曰： 朕遣人遍于郊野视蝗，多自死者。 翼日，执政有袖死蝗以讲者曰： 蝗实死矣，请示于朝。 率百官贺。王旦曰： 蝗出为灾，灾弭，幸也，又何贺焉？ 众力请，旦固称不可，乃止。于是二府方奏事，飞蝗蔽天，有堕于殿廷间者。帝顾谓旦曰： 使百官方贺而蝗若此，岂不为天下笑邪！ 
甲寅，诏： 前降德音赐酺，宜俟来春。 
乙卯，分命内臣与转运使、诸州通判、职官案视蝗伤苗稼，仍许即时改种，悉除其租。申禁宫城音乐十日。
癸亥，上封者言蝗旱由大臣子弟恣横所致。诏曰： 近以蝗蝝伤于苗稼，考前书之所记，由部吏之侵渔。属者郡县之官，冒法不检，子弟之辈，怙势肆求，民实怨嗟，气用堙郁，俛从轻典，恐长弊风。自今士大夫各务敦修，更思教勖，姑念保家之美，勿贻败类之羞，苟掇显尤，难从末减。仍令所在官司谨察视之！ 
甲子，诏： 禁京城音乐尽此月。 
丙寅，诏： 自今群官职田并须遵守元制，无得侵扰客户，遇灾沴即蠲省之。 先是殿中侍御史王奇，请籍纳职田以助赈贷，帝曰： 朕以此田均济官吏，本欲人各足用，责其清谨耳，奇未晓给田之理。然朕每览法寺奏款，在外官属所占职田，多逾往制，不能自备牛种，或水旱之际，又不蠲省，致民无告。 遂罢奇奏，降诏申敕焉。
八月，丙子，令江淮发运使岁留上供米五十万，以备饥年赈济。
辽主如怀州，有事于诸陵。戊寅，还上京。
己卯，中使张文昱等言分路检视，蝗伤民田约十之一二，帝命所定蠲税分数，更加优厚。
丙戌，帝亲制玉皇圣号册文，召辅臣同观，自禁中具仪仗迎导赴大安殿，摹写刻玉。
枢密使、同平章事陈尧叟罢为右仆射。尧叟以久疾求领外任，从之，寻命判河阳，月给实俸，岁赐公使钱百万。尧叟入辞，别赉钱二百万，又作诗饯其行。尧叟奏对明辨，久典机密，军马之籍，悉能周记云。
丁亥，以向敏中使回，宴近臣于长春殿；不举乐，闵雨也。
壬辰，群臣请受尊号册宝，表五上，从之。
九月，癸卯，辽主弟秦晋国王隆庆朝辽主于上京，辽主亲出迎劳，至实德山，因同猎于松山。未几，封隆庆长子札拉为中山郡王，次子遂格为乐安郡王。
甲辰，兵部尚书、参知政事丁谓罢为平江节度使。谓上章请外任，即授本镇旄钺以宠其行。寻命谓知升州，谓请归拜墓，许之。
丙午，以翰林学士陈彭年为刑部侍郎，王曾为左谏议大夫，权御史中丞张知白为给事中，并参知政事。枢密直学士任中正为工部侍郎、枢密副使。
曾、知白、彭年等与王旦同在中书，尝乘间谓旦曰： 曾等拔擢至此，公力也，愿有所裨补。 旦曰： 愿闻之。 曾曰： 每见奏事，其间有不经上览者，公批旨行下，恐人言之以为不可。 旦逊谢而已。一日，曾等以前说闻于帝，帝曰： 所行公否？ 皆曰： 公。 帝曰： 王旦事朕，多历年所，朕察之无毫发私。自东封后，朕谕以小事专行，卿等当谨奉之。 曾等退，谢于旦曰： 上之委遇，非曾等所知也。 旦曰： 向蒙谕及，不可自言先得上旨，今后更赖诸公规益。 略不介意。
右谏议大夫凌策，自成都代还，帝将擢任之，谓王旦曰： 策有才用，治蜀，敏而能断。 旦曰： 策性质淳和，临莅强济。 帝曰： 然。 于是命为给事中、权御史中丞。
丁未，曹玮言： 嘉勒斯赉、宗哥等率蕃部兵三万馀人寇至伏羌寨三都谷，即领军击败之，逐北二十馀里，斩首千馀级，生擒七人，官军被伤者百六十人，陈殁者六七十人。 诏赐玮及驻泊钤辖高继忠、都监王怀信锦袍、金带、器币，将校立功者第迁一资，仍赐金帛，阵殁者恤其家。
先是翰林学士李迪，召对龙图阁，命草诏书，徐谓迪曰： 曹玮在秦州屡请益兵，未及遣，遽辞州事，谁可代玮者？ 对曰： 玮知嘉勒斯赉欲入寇，且窥关中，故请益兵为备，非怯也。且玮有谋略，诸将皆非其比，何可代？陛下重发兵，岂非将上玉皇圣号，恶兵出宜秋门邪？今关右兵多，可分以赴玮。 帝因问： 关右几何？ 对曰： 臣向在陕西，以方寸小册书兵粮数备调发，今犹置佩囊中。 帝令自探取，目内侍取纸笔，具疏某处当留兵若干，馀悉赴塞下。帝顾曰： 真所谓颇、牧在禁中。 未几，嘉勒斯赉果犯边，秦州方出兵，复召问曰： 玮战克乎？ 对曰： 必克。 及玮捷书至，帝谓迪曰： 卿何料之审也？ 迪曰： 嘉勒斯赉大举入寇，使谍者声言以某日下秦州会食，以激怒玮，玮勒兵不动，坐待其至，是则以逸待劳，臣用此知其决胜也。 
庚戌，以不雨，罢重阳宴。
甲寅，令诸路转运使督民捕蝗。帝以久旱，忧形于色，减膳撤乐，遍走群望。及是霑沛，帝作《甘雨应祈诗》，近臣毕和。
丁巳，诏： 诸州蝗旱，今始得雨，方在劝农，罢诸营造。 
己未，诏： 诸州县七月以后诉灾伤者，准格例不许；今岁蝗旱，特听受其牒诉。 
戊辰，青州言飞蝗投海死。
己巳，诏闻益州频雨谷贵，令发官廪粜济之；所修玉局观、上清宫悉罢。
诏： 灾伤州军，有以私廪赈贫民者，二千石与摄助教，三千石与大郡助教，五千石至八千石第授本州文学、司马、长史、别驾。 
庚午，内出《北面榆柳图》示辅臣，数逾三百万。帝曰： 此可代鹿角也。雄州李允则颇用心于此，朕尝询其累任劳课书历否，对曰： 设官本要莅事，但当竭力，何得更谋课最！ 此言亦可嘉也。 
先是京畿、京东、西、河北路蝗生，弥覆郊野；七月，过京师，延至江、淮，及霜寒始尽。飞蝗之过京城也，帝方坐便殿，左右以告，帝起，临轩仰视，则蝗势连云障日，莫见其际。帝默然还坐，意甚不怿，乃命撤膳；自是体遂不豫。
冬，十月，壬申朔，诏以来年正月二日诣景灵宫奉上圣祖徽号。礼仪院言： 正月天书降，用上元日朝拜玉清昭应宫。十月圣祖降，请以下元日朝拜景灵宫。著为定式。 
己卯，王钦若表上《翊圣保德真君传》三卷，帝制序。
初，祠部员外郎吕夷简提点两浙路刑狱，时京师大建宫观，伐材木于南方，有司责期令峻急，工徒至有死者，诬以亡命，收系妻子；夷简疏请缓役，从之。又言： 盛冬挽运艰难，宜须河流渐通，以兵卒番送。 及代归，帝曰： 卿所奏有为国爱民之心。 擢刑部员外郎兼侍御史知杂事。岁蝗旱，夷简请责躬修政，严饬辅相，思所以恭顺天意，及奏弹李溥专利罔上。
寇准判永兴，黥有罪者，徙湖南，道由京师，上准变事。夷简曰： 准治下急，是欲中伤准耳，宜勿问，益徙之远方。 帝从之。
先是丁谓力庇李溥，主行新法，言不便者虽众，谓持之益坚。及谓罢政，群议复起。帝谓王旦等曰： 茶盐之利，要使国用赡足，民心和悦，卿等宜熟思之。 旦等曰： 此属邦计，欲选官与三司再行定夺，臣等参详可否奏裁。 帝曰： 卿等宜即具诏，明述恤民之意。 丁酉，遂下诏言： 茶盐等亦依常例，更不别生名目，致有疑误亏损。 
十一月，辛丑朔，辽以参知政事马保忠同知枢密院事、监修国史。
甲辰，三司言诸司欠商贾飞钱，欲罢来年官市缯绢偿之，诏发内藏钱二十万缗以给其费。
河西节度使、知许州石普，上言九月下旬，日食者三。又言： 商贾自秦州来，言嘉勒斯赉欲阴报曹玮，请以臣尝所献阵图付玮，可使必胜。 先是帝方崇符瑞，而普请罢天下醮设，岁可省缗钱七十馀万以赡国用，遂忤帝意，于是帝益怪普言逾分。而枢密使王钦若，因言普欲以边事动朝廷，帝怒，欲遣使就劾；宰相王旦请先召还，命知杂御史吕夷简推鞫。狱具，集百官参验。九月下旬，日不食，普坐私藏天文，罪应死，诏除名，配贺州，遣使絷赴流所。帝谓辅臣曰： 普出微贱，性轻躁，干求不已。既懵文艺，而假手撰述以揣摩时事。朕以先朝故，每容忍之，而普言益肆，录其微效，俾贷极典。闻普在流所思幼子辄泣下，流人有例携家否？ 王旦等曰： 律无禁止之文。 诏许挈族以行。寻命房州安置，增屯兵百人守护之。普倜傥有胆略，凡预讨伐，闻敌所在，即驰赴之。两平蜀盗，大小数十战，摧锋与贼角，众伏其勇。
壬子，以知秦州曹玮为秦州都部署，依前兼泾、原、仪、渭州、镇戎军缘边安抚使；以礼部郎中李及为太常少卿、知秦州。时玮数上章求解州事，帝问王旦： 谁当代玮者？ 旦荐及可任，帝即命之。
众议皆谓及非守边才，祕书监杨亿以告旦，旦不答。及至秦州，将吏亦心轻之。会有屯驻禁军白昼掣妇人金钗于市中，吏执以闻。及方坐观书，召之使前，略加诘问，其人服罪。及不复下吏，亟命斩之，复观书如故，将吏皆惊服。不日，声誉达京师。亿见旦，具道其知人之明，旦笑曰： 禁军戍边，白昼为盗于市，此固当斩，乌足为异！旦之用及者，其意非在此也。夫以曹玮知秦州，戎羌詟服，边境之事，玮处之已尽其宜。使它人往，必矜其聪明，多所变置，败坏玮之成绩。旦所以用及者，但以及厚重，必能谨守玮之规而已。 
辽秦晋国王隆庆自上京还，至北安，浴于温泉，得疾，十二月，乙酉，卒。辽主哀恸，辍朝，追赠皇太弟。
乙卯，诏改来年元曰天禧。
戊戌，奉天书置天安殿，玉皇宝册、衮服、二圣绛纱袍于文德殿。己亥，奉天书及玉皇宝册、衮服赴玉清昭应宫，圣祖宝册、仙衣赴景灵宫。
是岁，辽放进士孙杰等四十八人。
○真宗膺符稽古神功让德文明武定章圣元孝皇帝天禧元年（辽开泰六年）
春，正月，辛丑朔，改元。奉天书升太初殿，行荐献礼，上玉清皇大天帝宝册、衮服；又诣二圣殿，奉上绛纱袍，奉币进酒；诸路分设罗天大醮。壬寅，奉上圣祖宝册仙衣于天兴殿，礼毕，车驾还内。群臣入贺于崇德殿。
丙午，诏以是月十五日行宣读天书之礼。
庚戌，亲享六室。辛亥，奉天书合祭天地，以太祖、太宗并配。还，御正阳门，大赦天下，赏赐如东封例。免灾伤州军见欠田租及和籴，减荆湖南路盐价，蠲天下逋欠，虽盗用经三十年者亦蠲之。遂御天安殿，受尊号宝册。
乙卯，帝与群臣读天书于天安殿。
壬戌，诏以四月一日为天祺节，其制度悉如天贶。
丙寅，命宰相王旦为兗州太极观奉上册宝使。
己巳，给事中孙仅卒。帝曰： 仅笃于儒学，性端悫，中立无竞，深可惜也！ 命迁其子官。
是月，辽主如锥子河。
二月，庚午朔，诏赈灾，发州郡常平仓。
辛未，三司假内藏库钱五十万贯。
壬申，御正阳门观酺，凡五日。
甲戌，辽驸马萧托云削同平章事，以公主杀无罪婢，托云不能齐家也。公主降为县主。
丁丑，诏： 别置谏官、御史各六员，增其月俸，不兼它职。每月须一员奏事，或有急务，听非时入时；及三年，则黜其不胜任者。 
戊寅，内外官并加恩。
发常平仓粟出粜以济贫民，京师物贵故也。
丁亥，设元天大圣后版位于文德殿，帝亲酌献，拜授册宝于王旦，仙衣于赵安仁。旦等跪奉以升辂，具卤簿仪卫。所过禁屠宰二日，官吏迎拜；至兗州，遣官三十员袴褶前导。奉册日，帝不视朝。
庚寅，进封李公蕴为南平郡王。
辛卯，召太子中允、直龙图阁冯元讲《易》于宣和门之北閤，待制查道、李虚己、李行简预焉。自是听政之暇，率以为常。帝因数访大臣能否。行简无所怨昵，必称道其长，人推其长者。
初，有日者上书言宫禁事，坐诛，籍其家，得朝士所与往还占问吉凶简尺，帝怒，欲尽付御史案罪。王旦具请以归，翼日，白帝曰： 此人之常情，且语不及朝廷，不足究治。 因自取旧所占问者进曰： 臣少贱时，不免为此。必以为罪，愿并臣下狱。 帝曰： 此事已发，何可免？ 旦曰： 臣为宰相，执国法，岂可自为之幸于不发，而以罪人？ 帝意解。旦至中书，悉焚所得书。既而大臣有欲因是以挤己所不快者，力请究治；帝令就旦取书，旦曰： 臣己焚之矣。 由是获免者众。
己亥，刑部侍郎、参知政事陈彭年卒。帝闻之，即幸其第，涕泗良久；赠右仆射，谥文僖，录其子孙甥侄。彭年敏给强记，尤好仪制沿革、刑名之学，自升内阁，即以翰墨为己任。及李宗谔卒，杨亿病退，彭年专其任，事务益繁，愈勤职以固宠，手披简策，口对宾客，及胥吏白事满前，或密答诏问，晓夕若是，形神皆耗。然彭年素奸谄，时号 九尾野狐 。在翰林日，尝诣中书谒宰相，王旦辞不见；翌日复至，旦令见向敏中。它日，敏中命吏取彭年所留文字示旦，旦暝目索纸封之，曰： 不过兴建符瑞，图进取耳。 始，彭年仕未达，求为大理寺详断官。张齐贤时当国，一见，辄不可。人问其故，齐贤曰： 此人在朝，必乱国政。 或疑齐贤过甚，后乃服其知人。
三月，戊午，以枢密使王钦若为会灵观使。会灵初置使，命执政兼领，于是王曾次当为之，钦若方挟符瑞固恩宠，意欲得此，曾因恳辞焉。帝颇不怿，谓曾曰： 大臣宜傅会国事，何遽自异邪？ 曾顿首谢曰： 君从谏为明，臣尽忠为义。陛下不以臣驽病，使待罪政府，臣知义而已，不知异也。 
庚申，免潮州逋盐三百七十馀万斤。
辛酉，江南提点刑狱范应辰言： 伏睹辛亥制书，常赦不原者咸除之。谨按《吕刑》云： 五刑之疑有赦，五罚之疑有赦。 今奸凶之辈，密料赦期，肆其残酷，方合正典刑而遽逢霈泽，配为卒伍，皆给衣粮，又何异赏人为盗邪！较诸疑则赦之，谅有殊矣。望自今凡有知赦在近而故为罪戾者，死罪以下，递减一等断之。 帝曰： 先帝因郊礼议赦，有朝士秦再思上书，引诸葛亮佐刘备数十年不赦事，先帝颇疑之，时赵普入对，言曰： 圣朝定制，每三年郊祀即覃肆眚，所谓其仁如天，尧、舜之道也。刘备偏据一方，何足法哉？ 自是赦宥之文遂定。应辰发论，颇见尽心；然全无赦宥，亦恐难行。 张知白曰： 古人所谓数则不可，无之实难，斯为确论也。 
是春，京畿旱。
夏，四月，庚午，王旦至自兗州，言： 曹、济、徐、郓州、广济、淮阳军每年船运上供斛斗三十七万石。去岁蝗旱，望免夏税一科支移。 诏可。
乙亥出圣祖神化金宝牌分给京城寺观及天下名山。牌长三寸许，广寸馀，面文曰 玉清昭应宫成天尊万寿金宝 ，背文曰 永镇福地 ，其周郭皆隐起蛇龙华葩之状，封以绛囊漆匣，帝亲题署之。
壬午，赐进士杨伟及第，贾昌朝同出身。大礼之初，贡举人献颂者甚众，惟伟及昌朝可采，故召试学士院而命之。
甲申，命龙图阁待制查道知虢州。将行，帝御龙图阁饮饯之。时虢州蝗灾，道既至，不俟报，出官廪米设糜粥赈饥者，发州麦四千斛给农民种，所全活万馀人。
乙酉，以著作郎刘煜为右正言。时准别诏置谏官，煜首预其选。帝曰： 谏官、御史当识朝廷大体，乃为称职。 煜，温叟之子也。尝知龙门县，群盗杀人，煜捕得之，将械送府，恐道亡去，皆斩之，众伏其果。
通判益州，召还，时王曙治蜀，或言其政苛暴，因对，帝问曙治状与凌策孰愈，煜曰： 策在蜀，岁丰事简，故得以宽假民。比岁小歉，盗贼间发，非诛杀不能禁。然曙所行，亦未尝出法外也。 帝善之。曙峻法以绳盗贼，赃无轻重，一切戮之，众股栗。居数月，盗贼屏窜，蜀民外户不闭。尝有卒夜告其军谋乱者，曙立辨其伪，斩之。民安其政，以比张咏，号 前张后王 。
辛卯，辽封秦晋国王隆庆少子色嘉努为长沙郡王。
以漆水郡王耶律制心权知诸行宫都部署事。制心，隆运之侄也，以皇后外弟，恩遇日隆。时萧哈绰方用事，制心奏哈绰寡识无行检，辽主默然。
自南北通好，边境承平，辽主数与南北院诸臣宴饮，或连昼夕。辽主于音律特所精彻，中席或自歌，命宫人弹琵琶侑酒。详衮萧柳好滑稽，虽君臣燕饮，诙谐无所忌，时人比之俳优。制心遇内宴欢洽，辄引避，皇后怪而诘之曰： 汝不乐邪？ 制心曰： 宠贵鲜能长保，以是为忧耳。 
壬辰，辽禁命妇再醮。
五月，戊戌朔，辽以枢密使萧哈绰为都统，以汉人行宫都部署王继忠副之，殿前都点检萧库哩为都监，以伐高丽。
庚子，太保、平章事王旦以疾求退。旦柄用凡十八年，为相一纪，素羸多疾，又忧名位太重，不自安，自东鲁复命，连章求解；帝优诏褒答，继以面谕。戊申，制授太尉兼侍中，听五日一赴起居，因入中书，遇军国重事，不限时日，入预参决。旦闻命愈恐，家居不出，手疏恳请去位，具言： 私门百口，属疾将遍，欲退身以息灾咎；今加此峻秩，则是愈增罪衅。 辞意坚苦。又遣其子诣向敏中附奏。乃诏止加封邑，其馀优礼悉如前制。
庚戌，诏以仍岁蝗旱，遣使分路安抚。
乙卯，以高邮军民荀怀玉为本军助教，以其出米麦三千斛济饥民故也；仍许自今为例。
甲寅，辽以南京统军使萧惠为右伊勒希巴。惠尝从其伯父巴雅尔伐高丽，力战，破阻险之师，及攻开京，以军律严整闻，故有是命。
丙辰，开封府及京东、陕西、江、淮、两浙、荆湖路百三十州军，并言二月后蝗蝻食苗；诏遣使臣与本县官吏焚捕，每三五州命内臣一人提举之。
西京应天禅院太祖皇帝神御殿成，为屋凡九百九十一区。己未，命宰相向敏中为奉安圣容礼仪使，入内都知张景宗管句迎奉，左谏议大失戚纶告永昌陵。
以秘书丞谯人鲁宗道为右正言，用新诏也。
殿中侍御史张廓言： 奉诏京东安抚，民有储蓄粮斛者，欲诱劝举放以济贫民，俟秋成依向例偿之，如有欠负，官为受理。 从之。
乙丑，辽主驻九层台。
六月，戊辰朔，辽德妃萧氏赐死，葬兔儿山西，后数日，大风起冢上，昼暝，大雷电而雨，不止者逾月。
丙子，右正言鲁宗道言： 亲民之官，政事最切。汉宣帝凡拜刺史、守相，必亲见之，考察其言，观其能否。今或未然。凡除知州、通判，京朝官知县，候满三五人，宜令大臣延之中书，察其应对，考其臧否。县令则择台阁有风鉴闻望臣僚主遣之。能否之间，各知其状，恐于圣政稍得其宜。又，审官之任，本宰相之职，宜妙选英哲以委之，庶激浊扬清，渐得良牧、贤宰，则斯民之大幸也。 
庚辰，发运使言： 真州等处转般仓及江、浙上供米二百二十馀万斛，欲留逐处以济阙乏。 从之。
盗发后汉高祖陵，论如律，并劾守土官吏。遣内侍王克让以礼治葬，知制诰刘筠祭告。因诏州县申前代帝王陵寝憔采之禁。
甲申，以武昌节度副使边肃知光州，用辛亥赦书也。时刑部奏其元犯，帝曰： 肃在邢州日，方契丹侵扰，屡诏令弃城入保。肃能因守，颇著成效；虽冒贿赂，亦累该赦宥矣，故特授以郡。 
诏： 金部员外郎、提点中书制敕院五房公事刘明恕，自今遇庆节大礼，许依枢密副都承旨例进奉上寿，仍赴宴会。 始更旧制也。
是月，辽南京诸县蝗。
秋，七月，辛丑，以蝗蝻再生，遣官分祷京城宫观、寺庙，仍令诸州公署设祭坛。
辽主如秋山。遣礼部尚书刘京、翰林学士吴淑达等分路按察刑狱。
己酉，右正言刘烨、鲁宗道等言： 每有章疏，例于閤门投进，事颇非便。欲于通进、银台司进入。 从之。又言： 章疏例须手写，伏缘笔札不精，虑渎圣览。 诏并令亲书。
王旦以病坚求罢相，甲寅，召对滋福殿，左右掖扶而升。帝睹其瘦瘁，闵然曰： 朕方欲以大事托卿，而卿疾如此，奈何？ 因命皇子出拜，旦皇恐走避，皇子随而拜之。旦言： 皇子盛德，必任陛下事。 因荐可为大臣者十馀人，其后不践两府者，独凌策、李及。旦退，复上疏请去位，帝乃许之。丁巳，以旦为太尉，仍领玉清昭应宫使，特给宰相俸料之半，令礼官草仪，赴上尚书省。
旦为宰相，务遵法守度，重改作，善于论奏，言简理顺。其用人，不以名誉，必求其实。居家宾客满座，必察其可言及素知名者，别召与语，询访四方利病，或使疏其言而献之，密籍其名以荐，人未尝知。
谏议大夫张师德，两诣旦门不得见，意为人所毁，以告向敏中。敏中乘间言之，旦曰： 旦处安得有毁人者！ 及议知制诰，旦曰： 惜哉张师德！ 敏中问之，旦曰： 师德名家子，有士行，不意两及吾门！状元及第，荣进素定，当静以待之；若复奔竞，彼无阶而入者，当如何也？ 
辽人常于岁给外别假钱币，旦请以岁给三十万内各借三万，仍谕次年额内除之。辽人得之，大惭。次年，复下有司，契丹所借金币六万，事属微末，令仍依常数与之，后不为比。
当是时，兵革不用，海内富实，天下称为贤相。
辛酉，三司请依常岁于开封府界均买草千馀万围。帝以螟蝗为害，虑烦民力，令中书、枢密院议其可否。向敏中曰： 国家监牧马数，比先朝倍多，广费刍粟。若令群牧司度数出卖，散于民间，缓急取之，犹外厩耳。 王钦若曰： 敏中之论，实为便利，臣请别具条奏。 帝可之。
八月，庚午，以枢密使、同平章事王钦若为左仆射、平章事。先是帝欲用钦若，王旦曰： 钦若遭逢陛下，恩礼已隆，乞令在枢密院，两府任用亦均。臣风祖宗朝未尝使南人当国，虽古称立贤无方，然必贤士方可。 帝遂止。及旦罢，卒相钦若。钦若尝语人曰： 为王子明，迟我十年作宰相！ 
辛未，礼仪院奏详定太尉王旦赴上仪注。旧时，三公不兼宰相，无赴上之礼；帝优宠大臣，特有是命，然旦终以不赴。
帝以先所遣按抚诸路使者，方属西成，或妨农事，乃悉召赴阙；所在百姓，委长吏倍加安抚，无辄骚扰。
壬申，加向敏中尚书右仆射。宣命之日，帝使人觇之，敏中方谢客，门阑悄然。帝笑曰： 敏中大耐官职！ 
丙子，诏： 京城禁围草地听民耕牧。 
丙戌，以都官员外郎、判三司都磨勘司浦城黄震为江、淮、两浙、荆湖制置发运使，赐金紫。
先是李溥出自三司小吏，为发运使十馀年，奸赃狼籍，丁谓党之，无敢言者。震将行，上书自陈，词颇愤激；帝知其意在溥也，谕之曰： 卿当与人和。 震对曰： 廉正公忠，不负陛下任使者，臣敢不与之和？ 既至，发溥奸赃数十事，诏遣御史、閤门祗候各一人案劾之。
震尝通判遂州，会有诏特给两川军士缗钱，诏至西川，而东川独不及，军士谋为变。震白守曰： 朝廷岂忘东川？殆诏书稽留耳！ 即开库给钱如西川，众乃定。明日而诏至。
丁亥，诏： 伎术人虽任京朝官，审宫院不在磨勘之例。 
九月，戊戌，帝与宰相议省吏员。向敏中曰： 太祖、太宗朝，閤门祗候不过三五员，宣导赞谒而已。今逾数百而除授未已，禄廪至厚，地望亦优，其间不无滥被升擢者，愿赐裁损。 帝曰： 此盖相承为例，当渐减省之。 
庚子，辽主还上京。以皇子属思生，大赦。
癸卯，给事中、参知政事王曾罢为礼部侍郎。曾以会灵观使让王钦若，帝意不怿。及钦若为相，因欲排异己者，数谮之。会曾市贺皇后家旧第，其家未迁，而曾令人舁土门外，贺氏入诉禁中。明日，帝以语钦若，遂罢曾政事。曾既罢，往谒王旦，旦疾甚，辞弗见。既而语其家人曰： 王君它日勋业甚大。昨让会灵观使，虽拂上旨，而词直气和，了无所慑。且始被进用，已能若是。我自任政事，几二十年，每进对，稍忤上意，即蹙缩不能自容，以是知其伟度矣。 
以翰林学士、右谏议大夫李迪为给事中、参知政事，依前会灵观副使。
先是迪尝独对内东门，帝出三司使马元方所上岁出入财用数以示迪。时仍岁旱蝗，帝忧不给，问何以济，迪曰： 祖宗初置内藏库，欲办收复西北故土，且以备凶荒；今边无它费，陛下用此以佐国用，则赋敛宽，民不劳矣。 帝曰： 朕欲用李士衡代元方，俟其至，当出金帛数百万借三司。 迪曰： 天子于财无内外，愿诏赐三司以显示德泽，何必曰借？ 帝悦。迪又言： 陛下东封时，敕所过无伐木除道，即驿舍或州治为行宫，才令加涂塈而已。及幸汾、亳，土木之役过往时百倍。今旱蝗之灾，殆天意所以儆陛下也。 帝深然之。
以马知节知枢密院事，曹利用、任中正、周起同知院事。
戊申，以蝗罢秋宴。
己酉，太尉、玉清昭应宫使大旦卒。前数日，驾幸其第，帝手自和药并薯蓣粥赐之，复赐白金五千两。旦命家人还献，作奏毕，自益四句云： 已惧多藏，况无所用，见欲散施，以息咎殃。 亟令舁至内闼。有诏不许，还至门，旦已卒。旦与杨亿素厚善，病革，延至卧内，请撰遗表，且言： 忝为宰相，不可以将尽之言为宗亲求官，止叙生平遭遇，愿帝日亲庶政，进用贤士，少减焦劳之意。 仍戒之弟勿为厚葬。时年六十一。帝遽临哭之，废朝三日，优诏赠太师、尚书令、魏国公，谥文正，录其子、弟、侄、外孙、门人、故吏，授官十数人。及诸子服除，又诏各进一官。
旦性冲澹寡欲，所居甚陋，帝欲为治之，旦以先人旧庐恳辞。每有赐予，见家人列置庭下，辄叹曰： 生民膏血，安用许多！ 被服质素，家人服饰稍过，即暝目不视。有货玉带者，子弟以为佳，呈旦，旦命系之，曰： 还见佳否？ 曰： 系之，安得自见？ 旦曰： 自负重而使观者称好，无乃劳乎？亟还之。 生平不置田宅，曰： 子孙当念自立，何必田宅，徒使争财为不义耳！ 兄子睦，颇好学，尝献书求举进士，旦曰： 我尝以大盛为惧，岂可复与寒士争进？ 至其殁也，子素犹未官。
咸平初，旦闻李沆之言，犹未深信，及见王钦若、丁谓等所为，欲谏则业已同之，欲去则帝遇之厚，乃叹曰： 李文靖真圣人也！ 祥符间，每有大礼，辄奉天书以行，尝悒悒不乐。临终，语其子曰： 我别无过，惟不谏天书一节，为过莫赎。我死之后，当削发披缁以敛。 诸子欲奉遗令，杨亿以为不可，乃止。
辽萧哈绰之伐高丽也，辽主赐以剑，俾得专杀，故副都统王继忠不也复言其短。哈绰至高丽，攻兴化城，九日不克。高丽将坚一、洪光、高义出战，攻获甚众，辽师败绩。乙卯，哈绰自高丽还，辽主始以继忠为知人，然于哈绰不罪也。时求进者多附哈绰，然其服食、仆马不加于旧，辽主以为廉，以族属女妻其子，诏许亲友馈献，由是豪贵奔趋于门。
甲寅，诏： 自今特旨诏试者，并问时务策一道，仍别试赋、论或杂文一首。 
癸亥，上封者言： 国子监所鬻书，其真甚轻，望令增定。 帝曰： 此固非为利，正欲文籍流布耳。 不许。
右正言鲁宗道言： 进士所试诗赋，不近治道，诸科对义，但以念诵为工，罔究大义。 帝谓辅臣曰： 前已降诏，进士兼取策论，诸科有能明经者，别与考校。可申明之。 
冬，十月，丁卯，辽以南京饥，挽云、应等州粟以赈之。
辛未，辽主猎于铧子河。
壬申，谕诸州非时灾沴不以闻者论罪。
庚寅，辽主驻达离山。
十一月，辛亥，翰林学士李维等上新修《大中祥符降圣记》五十卷，《迎奉圣象记》二十卷，《奉祀记》五十卷，诏赐器帛有差。
乙卯，幸太一宫，大雪盈尺。帝谓宰相曰： 兹固丰稔之兆，但虑民力未充，失于播稼，卿等其设法赈劝，勿遗地利！ 
十二月，丁卯，辽主轻骑还上京。
丁丑，知制诰盛度等言奉诏蠲放逋欠凡九百四十三万，所释万五千五百人。
庚寅，玉清昭应宫判官、礼部郎中、知制诰夏竦，责授职方员外郎、知黄州。竦娶杨氏，颇工笔札，有钩距。竦浸显，多内宠，与杨不睦。杨与弟媦疏竦阴事，窃出讼之，又，竦母与杨氏母相诟言，皆诣开封府以闻；下御史台置劾，仍令与杨离异。
壬辰，遣使缘汴河收瘗流尸，从淮南转运使薛奎请也。
是岁，诸路民饥。
