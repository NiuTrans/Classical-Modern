起屠维单阏三月，尽重光大荒落九月，凡二年有奇。
○太宗至仁应运神功圣德睿烈大明广孝皇帝太平兴国四年（辽乾亨元年）
三月，庚辰朔，驻跸镇州。命郢州刺史尹勋攻隆州。隆州为北汉人依险筑城以拒南师者，故先分兵围之。
辛巳，命镇州马步都监、客省副使齐廷琛、洛苑副使侯美分兵攻盂县。引进使、汾州防御使田钦祚护石岭关屯军，与都部署郭进不协，敌至，闭壁自守，去又不追，蓄军资以规利，为部下所讼，诏鞫之，钦祚具伏。癸未，责授睦州防御使，仍护军。
丙戌，辽命北院大王耶律希达、伊实王萨哈等以兵戍燕。
丁亥，郭进破北汉兵于西龙门寨。
戊子，命六宅使侯继隆攻沁州，閤门祗侯王巽攻汾州。僎，侁弟也。
己丑，辽命左千牛卫大将军韩侼、大同军节度使耶律善布以本路兵援北汉。
壬辰，复命淄州刺史太原王贵攻沁州。
乙未，辽耶律沙等白马岭，前阻大涧，遇郭进兵，沙与诸将欲待后军，冀王塔尔及穆济以为急击之便，沙不能夺。塔尔等以先锋渡涧，未半，进率骑奋击，大败之。塔尔等及其子华格、沙之子德琳、令衮图敏、详衮唐古俱殁于阵，沙等几不能出，会耶律色珍以救兵至，万弩齐发，宋师乃退。沙、穆济仅以身免。北汉主复遣间使赍蜡丸赴辽，进捕得之，徇于城下，城中气始夺矣。
命知府州、闲厩使折御卿、监军、供奉官晋阳尹宪分兵攻岚州。
丙申，左飞龙使史业破北汉鹰扬军。
癸卯，河东城西面转运使刘保勋为陕西北路转运使，代雷德骧也。德骧调发沁州军储后期，诏劾德骧，命保勋等兼领之。
乙巳，夏州李继筠乞帅所部助讨北汉。
诏泉州发兵护送陈洪进亲属赴阙。
夏，四月，己酉朔，岚州行营与北汉军战，破之。庚戌，盂县降。
以石熙载为枢密副使。
辛亥，北汉驸马都尉卢俊，自代州驰状于辽告急。辽人败衄之馀，不能再发兵救。
辛酉，德寽勒部贡于辽。
壬戌，车驾发镇州，幸太原。
折御卿克岢岚军，获其军使折令图。
甲子，解晖等攻隆州，西头供奉官袁继忠、武骑军校许均先登，陷之。
己巳，折御卿克岚州，杀其宪州刺史郭翊，获夔州节度使马延忠。
庚午，帝至太原，驻跸于汾水之东。辛未，幸城西面，按视营垒攻具，慰劳诸将。以手诏谕北汉主使降，传诏至城下，守陴者不敢受。
壬申，夜漏未尽，帝幸城西督诸将攻城。天武军校荆嗣率众先登，手刃数人，足贯双箭，中手砲，折碎二齿，帝见之，亟召下，赐以锦袍银带。嗣，罕儒兄孙也。先是帝选诸军勇士数百人，教以剑舞，皆能掷剑于空中，跃其身左右承之，见者无不恐惧。会契丹遣使修贡，赐宴便殿，因出剑士示之，数百人袒裼鼓讠喿，挥刃而入，跳掷承接，曲尽其妙，使者不敢正视。及是巡城，必令舞剑士前导，各呈其技，城上人望之破胆。帝每擐甲胄，犯矢石，指挥戎旅，左右有谏者，帝曰： 将士争效命于锋镝之下，朕岂忍坐观！ 诸军闻之，人百其勇，皆冒死先登，凡控弦之士数十万，列阵于乘舆前，蹲甲交射，矢集太原城上如胃毛焉。捕得生口，云北汉主城中市所射之箭，以十钱易一矢，凡得百馀万，聚而贮之。帝笑曰： 此箭为我蓄也。 及城降，尽得之。
田钦祚在石岭关，恣为奸利诸不法事，郭进屡以为言，钦祚憾之。进武人，刚烈，战功高，钦祚数如陵侮，进不能堪，癸酉，遂缢而死，钦祚以卒中风眩闻。帝悼惜良久，优诏赠安国节度使。左右皆知，而无敢言者。命冀州刺史牛思进为石岭关部署。思进有膂力，尝以强弓挂于耳，以手引之令满；又，负壁立，二力士撮其乳曳之不动，军中咸异焉。
甲戌，幸诸塞。
乙亥，幸连城，视攻城诸洞。时李汉琼率众先登，矢集其脑，又中指，伤甚，犹力疾战。帝促召至幄殿，视其创，傅以良药。帝欲亲幸洞屋中劳士卒，汉琼泣曰： 矢石注洞屋如雨，陛下奈何以万乘之尊亲往临之！若不听，臣请先死。 乃止。
丁丑，幸西连城楼。
五月，己卯朔，幸城西南隅；夜，督诸将急攻；迟明，陷羊马城。北汉宣徽使范超来降，攻城者疑其出战，擒之以献，斩于纛下。既而北汉尽杀超妻子，枭其首，投于城外。
北汉代州刺史刘继文及卢俊奔于辽。
辛巳，幸城西北隅。北汉马步军都指挥使郭万超来降。
壬午，帝幸城南，谓诸将曰： 翼日重午，当食于城中。 遂自草诏赐北汉主。夜，漏上一刻，城上有苍白云如人状。
癸未，幸城南，督诸将急攻，士奋怒，争乘城，不可遏。帝恐屠其城，因麾众少退。城中人犹欲固守，左仆射致仕马峰，以病卧家，舁入见北汉主，流涕备言兴亡之理。夜，漏上十刻，北汉主乃遣客省使李勋上表纳款。帝喜，即命通事舍人薛文宝赍诏入城抚谕。夜漏未尽，幸城北，宴从臣于城台，受其降。甲申，迟明，刘继元率其平章事李恽等素服纱帽待罪台下，诏释之，召升台劳问。继元叩头曰： 臣自闻车驾亲临，即欲束身归命，盖亡命者惧死，劫臣不得降耳。 帝令籍亡命者至，悉斩之。顾谓淮海国王钱俶曰： 卿能保一方以归于我，不致血刃，深可嘉也。 
北汉平，凡得州十，军一，县四十一，户三万五千二百二十，兵三万。
命刘保勋知太原府。
乙酉，赦河东管内常赦所不原者。诸州县伪署职官等，并令仍旧。人户两税，特与给复二年，王师所不及处，给复一年。分命常参官八人知忻、代等州。
毁太原旧城，改为平晋县；以榆次县为并州。徙僧道及民高资者于西京。
己丑，以刘继元为右卫上将军，封彭城郡公。又以其臣李恽为殿中监，马峰为少府监，郭万超为磁州团练使，李勋为右卫将军，馀授官有差。
辛卯，宴刘继元及其官属。继元献其宫妓百馀人，帝以分赐立功将校。
乙未，筑并州新城。
送刘继元缌麻以上亲赴阙。
丙申，幸太原城北，御沙河门楼。遗使分部徙居民于新并州，尽焚其庐舍，民老幼趋城门不及，死者甚众。
丁酉，以行宫为平晋寺，帝作《平晋记》，刻寺中。
废隆州，毁其城。
庚子，发太原；丁未，次镇州。
初，攻围太原累月，馈饷且尽，军士罢乏。刘继元降，人人有希赏意，而帝将遂伐辽，取幽蓟。诸将皆不愿行，然无敢言者。殿前都虞候崔翰独奏曰： 此一事不容再举，乘此破竹之势，取之甚易，时不可失也。 帝悦，即命枢密使曹彬议调发屯兵。时车载簿籍，阻留在道，兵房吏张质潜计数部分军马，及得簿籍校之，悉无差谬。
六月，庚申，车驾北征，发镇州。扈从六军有不即时至者，帝怒，欲置于法。马步军都军头赵延溥遽进曰： 陛下巡幸边陲，本以契丹为患，今敌未殄灭而诛谴将士，若举后图，谁为陛下戮力乎！ 帝嘉纳之。
丙寅，次金台顿，辽境也。丁卯，帝躬擐甲胄，率兵次岐沟关，辽之东易州刺史刘禹以州降，留兵千人守之。东易州，即岐沟关也。
辽北院大王耶律希达，统军使萧托古，伊实王萨哈，迎战于沙河。东西班指挥使衡水傅潜、浚仪孔守正先至，击之，后军继至，大败希达军，生擒五百馀人。
戊辰，帝次涿州，判官刘原德以城降。庚午，次辽南京之城南，驻跸宝光寺。
辽南院大王耶律色珍患南军之锐，以希达新败，为南军所易也，取其青帜，军于得胜口以诱敌。帝麾兵击之，士皆鼓勇，斩首千馀级。色珍袭其后，宋师始却。色珍军于清沙河北，为南京声援。
渤海帅达兰罕率部族来降；以达兰为渤海都指挥使。
壬申，部分诸将攻城，定国节度使宋渥攻其南面，河阳节度使崔彦进攻北面，彰信节度使刘遇攻东面，定牙节度使孟元喆攻西面。命宣徽南院使潘美知幽州行府事。辽南京权留守韩德让惧甚，与知三司事刘弘登城，日夜守御，而城外招胁甚急，人怀二心。会迪里都都指挥使李扎勒灿出降，城中益惧。
辽御盏郎君耶律学古闻南京被围，急救之，围师方严，乃穴地以进，偕韩德让等整器械，安反侧，随宜备御，志不少懈。宋兵三百馀人乘夜登城，学古战却之，益修守备，以待援师。
丙戌，命殿中丞杨恭知涿州，以刘原德为右赞善大夫、通判州事。乙亥，命八作副使祁延朗知东易州。
丁丑，辽主始知南京之围，命南京宰相耶律沙救之，遗使责托果等曰： 卿等不严侦候，用兵无法，遇敌即败，奚以为将！ 特里衮耶律休格知事亟，自请赴援，辽主乃以休格代希达，将五院军并发。
秋，七月，庚辰，辽建雄节度使刘延素来降。壬午，辽蓟州知州刘守恩降。
帝日督诸将攻城，而将士多怠。桂州观察使曹翰、洮州观察使米信屯城之东南隅，军士掘土得蟹，翰谓诸将曰： 蟹，水物，而陆居，失其所也。且多足，敌救将至之象。又，蟹者，解也，其班师乎！ 
癸未，辽耶律沙以援师至，战于高梁河，宋师击之，沙败走。会薄暮，休格自间道驰至，人持两炬，宋师不测其多寡，有惧色。休格与色珍合军，分左右翼奋击，休格被三创，战益力。学古闻援师大集，开门列阵，四面鸣鼓，居民大呼，声震天地，休格乘之。宋师大败，帝乘驴车南走。休格创甚，不能骑，轻车追至涿州，获兵仗、符印、粮馈、货币不可胜计。
丙戌，帝次金台驿，内供奉官真定阎承翰驰奏归师大溃，命殿前都虞候崔翰往抚之，众遂定。
戊子，次定州。
定难军留后李继筠卒，弟继捧袭位。
庚寅，命崔翰及定武节度使孟元喆等留屯定州，彰德节度使李汉琼屯镇州，河阳节度使崔彦进等屯关南，得以便宜从事。帝谓诸将曰： 契丹必来侵边，当会兵设伏夹击之，可大捷也。 
辛丑，辽主以韩德让等能安人心，捍城池，赐诏褒奖。以德让为辽兴军节度使；耶律学古遥授保静节度使，为南京马步军都指挥使。耶律沙等同在高梁河有功，释其败军之罪。
辽主以边境用兵，召前南院大王耶律塔尔，问以政事。塔尔须鬓皤然，精力犹健，辽主厚礼之。未几，以病卒，年七十九。塔尔即所称富民大王也，辽人久而思之。
守中书令、西京留守石守信，从征失律，八月，壬子，责授崇信节度使兼中书令。甲寅，彰信节度使刘遇贬宿州观察使。
北汉将刘继业，素骁勇，及继元降，继业犹据城苦战，帝欲生致之，令继元招之，继业乃北面再拜，大恸，释甲来见。帝喜，慰抚之甚厚，复姓杨氏，止名业，授领军卫大将军。丁巳，以业为郑州防御使。
癸亥，命潘美屯河东三交口。
初，武功郡王德昭从征幽州，军中尝夜惊，不知帝所在，或有谋立王者，会知帝处，乃止。帝微闻其事，不悦。及归，以北征不利，久不行太原之赏。议者皆谓不可，于是德昭乘间入言，帝大怒曰： 待汝自为之，赏未晚也！ 德昭惶恐，还宫，谓左右曰： 带刀乎？ 左右辞以宫中不敢带。德昭因入茶酒阁，拒户，取割果刀自刎。帝闻之，惊悔，往抱其尸大哭曰： 痴儿，何至此邪！ 追封魏王，谥曰懿。子五人。
是月，诏作太清楼。
九月，乙酉，命内衣库使张绍勍、南作坊副使李神祐等率兵屯定州。
庚寅，以户部郎中侯陟为谏议大夫，权御史中丞。权中丞始此。
丙午，辽南京留守燕王韩匡嗣与耶律沙、耶律休格南伐，以报围燕之役，镇州都钤辖、云州观察使刘廷翰帅众御之。先阵于徐河，崔彦进潜师出黑芦堤北，缘长城口，衔枚蹑敌后，李汉琼及崔翰亦领兵继至。
先是帝以阵图援诸将，俾分为八阵。及军次满城，辽师大至，右龙武将军赵延进乘高望之，东西亘野，不见其际，翰等方按图布阵，阵相去各百步，士众疑惧，略无斗志。延进谓翰等曰： 主上委吾等边事，盖期于克敌耳。今敌骑若此，而我师星布，其势悬绝，彼若乘我，将何以济！不如合而击之，可以决胜。违令而获利，不犹愈于辱国乎？ 翰等曰： 万一不捷，则若之何？ 延进曰： 倘有丧败，延进独当其责。 翰等犹以擅改诏旨为疑，镇州监军、六宅使李继隆曰： 兵贵适变，安可预定！违诏之罪，继隆请独当之。 翰等意始决，于是改为二阵，前后相副。先遣人诈约降，匡嗣信之。休格曰： 彼众整而锐，必不肯屈。此诱我耳，宜严兵以待。 匡嗣不听。俄而宋师鼓噪，尘起涨天，匡嗣仓猝不知所为，遂败绩，溃兵悉走西山，投坑谷中。追奔至遂城，斩首万馀级，获马千馀匹，生擒其将三人，俘老幼三万户及兵器军帐甚众。匡嗣弃旗鼓遁回，馀众走易州，独休格整兵而战，徐引还。
辽主怒匡嗣，数以五罪曰： 违众深入，一也；行伍不整，二也；弃师鼠窜，三也；侦候失机，四也；捐弃旗鼓，五也。 即令诛之。皇后力救，得免。以休格总南面戍兵。
冬，十月，庚午，镇州捷书闻，帝手诏褒之。
乙亥，齐王廷美进封秦王，宰相薛居正加司空，沈伦加左仆射，卢多逊兼兵部尚书，枢密使曹彬兼侍中，文武官预平太原者，皆迁秩有差，初行赏功之典也。
十一月，戊寅，辽主宴赏休格等及有功将校。
辽南院枢密使兼政事令郭袭，以辽主数游猎，上书谏曰： 昔唐高祖好猎，苏世长言不满十旬，未足为乐，高祖即日罢，史称其美。伏念圣祖创业艰难，宵旰不懈。穆宗逞无穷之欲，不恤国事，天下愁怨。陛下继统，海内翕然望中兴之治，十馀年间，征伐未已，疮痍未复，正宜恐惧修省以怀永图，乃闻恣意游猎，甚于往日，万一有衔橛之虞，悔将何及！况南有强敌，伺隙而动，闻之得无生心乎！伏愿节从禽酣饮之乐，为社稷生灵计。 辽主嘉善之，而不能用。
帝以杨业老于边事，癸巳，命知代州兼三交驻泊兵马部署。
辛丑，日南至。辽改元乾亨，大赦。
初，西南夷不供朝贡，刑部郎中许仲宣为西川转运使，亲至大渡河，谕以顺逆，夷人皆率服。在职逾三岁，会有言仲宣当江表用兵时乾没官钱者，是月，召还，令御史台尽索财计簿钩校，岁馀而毕，卒无欺隐，乃以仲宣为岭南转运使。仲宣有心计，江表用兵，军中需索百端，皆预储蓄无阙。曹彬怪之，尝夜攻城，取陶器数万事，分给攻城卒，然灯自照，仲宣已预料置，如其数付之。其才干类此。
十二月，乙卯，辽南京留守、燕王韩匡嗣，降封秦王，遥授晋昌军节度使。壬戌，上京留守蜀王道隐，迁南京留守。道隐号令严肃，虽疆场多虞而民获安业，寻进封荆王。
是冬，辽主驻南京。命宰相室昉监修国史。
○太宗至仁应运神功圣德睿烈大明广孝皇帝太平兴国五年（辽乾亨二年。庚辰，九八零年）
春，正月，丙子朔，辽封皇子隆绪为梁王，隆庆为恒王。隆绪幼喜书翰，十岁能诗，辽主属意焉。
庚辰，诏宣慰河东诸州。
帝既平太原，还自范阳，得汾晋、燕蓟之马凡四万二千馀匹。壬午，置天驷监于景阳门外，左右各二，以左、右飞龙使为左、右天厩使，闲厩使为崇仪使。内厩马既充牜刃，始分置诸州牧养。
丁亥，辽以特里衮休格为北院大王，前枢密使贤适封西平郡王。
庚寅，以礼部侍郎深州程羽为文明殿学士，班枢密副使下。文明殿学士，即端明殿学士也，殿名早改，职名之改自羽始。
癸卯，命右卫将军史珪凿尉氏新河九十里。
二月，丙午，京西转运使程能上言： 诸道州府民事傜役者多有不均，望下诸路转运使定为九等，上四等户量轻重给役，下四等户并与免除。 诏令转运使躬亲详定，勿复差官。
戊申，改南辨州曰化州。
戊辰，辽主如清河。
三月，丁亥，辽西南面招讨副使耶律旺陆、太尉华格遣人献党项俘。
戊子，左临门卫上将军刘鋹卒，赠太师，追封南越王。
癸巳，杨业败辽师于雁门，杀其驸马侍中萧多啰，获都指挥使李重诲。
闰月，甲寅，覆试权知贡举程羽等所奏合格进士，得铜山苏易简等百一十九人，又得诸科五百三十三人，并分第甲乙，赐宴，始有直史馆陪坐之制。进士第一等授将作监丞，通判籓郡；次授大理评事，诸令、录事；诸科授初等职事及判、司、簿、尉事。刘昌言、颜明远、张观、乐史等四人，皆以见任官举进士，帝惜科第不与，特授近籓掌书记。
辛未，归义军节度使曹元忠卒，其子延禄自称留后，遣使修贡。夏，四月，丁丑，诏赠元忠燉煌郡王，授延禄归义节度使。
遣供奉官卢袭使交州。时丁琏及其父部领皆死，琏弟璿尚幼，嗣称节度行军司马、权领军府事。大将黎桓擅权，劫迁璿于别第，举族禁锢之，代总其众。
襄阳县民张巨源五世同居，内无异爨；戊子，诏旌表门闾。巨源尝习刑名书，特赐明法及第。
辽主清暑燕子城。
初，刘继元降，帝令殿前都虞候、武泰节度使崔翰先入慰谕，仍禁俘略之物无得出城。时秦王廷美以数十骑将冒禁出城，翰呵止之。廷美怨，遂谗于帝。壬辰，翰罢为感德节度使。
诏壅汾河晋祠水灌太原，堕其故城。
是月，初以礼贤宅赐钱俶，俶献白金三百斤为谢。
命有司定品官赎罚之令。
五月，丁卯，作端拱楼。
是月，辽地大雷，火乾陵松。
六月，己亥，以江州白鹿洞主明起为蔡州褒信县主簿。白鹿洞在庐山之阳，常聚生徒数百人。江南后主时，割善田数十，岁取其租廪给之；选太学通经者授以它官，俾领洞事，日与诸生讲诵。至是，起建议以其田入官，故爵命之。白鹿洞由是渐废。
辽宋王喜衮复谋反，囚于祖州。
太常博士侯仁宝，益之子也，居洛阳，有大第良田，优游自适，不欲亲吏事。其妻，赵普妹也，普为宰相，仁宝得分司西京。卢多逊与普有隙，普罢相，因白帝以仁宝知邕州，凡九年不得代。仁宝恐因循死岭外，乃上疏言： 交州主帅被害，国乱可取，愿乘传诣阙面奏。 帝大喜，命驰驿召之。多逊言先召仁宝，必泄其谋，不如授仁宝以飞輓之任，令经度其事。帝以为然，秋，七月，丁未，以仁宝为交州路水陆转运使，兰州团练使孙全兴等为邕州路兵马都部署，宁州刺使刘澄等为廉州路兵马部署，水陆并进以讨之。
己巳，济州言金乡县民李延家，自唐武德初同居，至今近四百年，世世结庐守坟墓；诏旌其门，赐以粟帛。
戊午，辽旺陆等复献党项俘。
八月，甲戌，宣徽北院使、判三司王仁赡密奏： 近臣、戚里多遣亲信市竹木秦、陇间，联巨筏至京师，所过关渡矫制免算；既至，厚结执事者，悉官市之，倍取其直。 帝怒，以三司副使范旻、户部判官杜载、开封府判官吕端属吏。旻、载具伏罔上为市竹木入官，端为秦王府亲吏乔琏请托执事者。己丑，贬旻房州，载归州，端商州，皆为司户参军。因诏： 自今文武职官不得辄入三司公署，及不得以书札往来请托公事。 
戊戌，幸钱俶第视疾，赐赉甚厚。
九月，甲辰，史馆上《太祖实录》五十卷。
诏有司遍告百官： 凡遇朝会，皆务恭虔，每内殿起居日，即须踧趋门，雍容就列；稍不端谨，便当劾奏。 
冬，十月，辛未朔，辽主命巫者祠天地及兵神。辛巳，将南侵，祭旗鼓。癸未，辽主次南京。
帝将巡北边，己丑，诏： 自京师至雄州，发民除道修顿。 
庚寅，辽主次固安；己亥，自将围瓦桥关。十一月，庚子朔，南师夜袭辽营，辽节度使萧干、详衮耶律赫德战却之。
黎桓遣牙校赍方物来贡，仍为丁璿上表，自言徇将吏军民之请，已权领军府事，乞朝廷赐以真命。时孙全兴等出师既逾时，帝察其意止欲缓兵，寝而不报。
壬寅，辽北院大王休格御宋师于瓦桥东，守将张师突围出，辽主亲督战，休格跃马入阵，斩师，馀众披靡，退入城。戊申，南师阵于水南，欲战，辽主以休格马介独黄，虑为敌所识，亟命以玄甲白马易之。休格遂率精骑渡水奋击，南师大败，追至莫州，横尸遍野，生擒数将以归。辽主赐以御马金盏，劳之曰： 卿勇过于名，若人人如卿，何忧不克！ 
丙午，以秦王廷美为东京留守；宣徽北院使王仁赡为大内都部署，枢密承旨陈从信副之。
己酉，诏巡北边；壬子，发京师；癸丑，次长垣县。关南言大破契丹万馀众，斩首三千馀级，即以河阳节度使崔彦进为关南兵马都部署。
丙辰，辽主引兵还。
戊午，驻跸大名府。
开宝末，右补厥窦偁为开封府判官，与推官贾琬同事帝。贾能先意希旨，偁常疾之。帝与诸王宴射，贾侍帝侧，称赞德美，词多矫诞，偁叱之曰： 贾氏子巧言令色，岂不愧于心哉！ 坐皆失色，帝亦为之不乐，因罢会，白太祖，出偁为彰义节度判官。至是帝思见偁，促召至行在。癸亥，以偁为比部郎中。时方议北征，偁因抗疏请还郡，休士养马，徐为后图，帝悦其言。及至自大名，以偁为枢密直学士。偁，仪之弟也。
乙丑，辽主至南京。十二月，庚午朔，拜休格为裕悦，大飨军士。
甲戌，帝畋近郊，因阅武，赐禁军校及卫士襦袴。时禁盗猎，有卫士获麞，违令当死。帝曰： 我若杀之，后世必谓我重兽而轻人命。 释其罪。
丁丑，以杨业领云州观察使，知代州事。业自雁门之役，辽人畏之，每望见业旗，即引去。主将屯边者多嫉之，或潜上谤书，斥言其短；帝皆不问，封其奏以付业。
帝因辽师退，遂欲进攻幽州。戊寅，以刘遇充幽州西路行营壕寨兵马部署，田钦祚为都监；曹翰充幽州东路行营壕寨兵马部署，赵延溥为都监。复命宰相问翰林学士李昉、扈蒙等事之可否，昉等请养骁雄，广积储，宽诸期岁之间，用师未晚。帝深纳其说，即下诏南归。
命曹翰部署修雄、霸州、平戎、破虏、乾宁等军城池，开南河，自雄州达莫州，以通漕运，筑大堤以捍水势。调役夫数万人，于北境伐木以给用。先是辽人南侵，必举堠烟，翰分遣人举烟境上，敌疑有伏，即引去，不敢近塞。得巨木数万，负担而还，大济用度。数旬功毕，召归颍州。
庚辰，车驾发大名；乙酉，至京师。
议者皆言宜速取幽蓟，左拾遗、直史馆张齐贤上疏曰： 圣人举事，动在万全，百战百胜，不若不战而胜。自古疆场之难，非尽由戎翟，亦多边吏扰而致之。若缘边诸寨抚御得人，但使峻垒深沟，蓄力养锐，以逸自处，如是则边鄙宁，辇运减，河北之民获休息矣。然后务农积谷以实边用，敌人之心，固亦择利避害，安肯投诸死地而为寇哉！臣闻家六合者以天下为心，岂止争尺寸之土，角强弱之势而已！是故圣人先本而后末，安内以养外；内安本固，则远人敛衽而至。伏望审择通儒，分路采访两浙、江南、荆湖、西川、岭南、河东，凡伪命日赋敛苛重者，改而正之；诸州有不便于民者，委长吏闻奏，使天下皆知陛下之仁，戴陛下之惠，则契丹不足吞，燕蓟不足取也！ 
先是，辽土产多铜，始造钱币。太宗置五冶太师以总四方铁钱，石晋又献沿边所积钱以备军实。是岁，辽主以旧钱不足于用，始铸乾宁新钱。
○太宗至仁应运神功圣德睿烈大明广孝皇帝太平兴国六年（辽乾亨三年）
春，正月，癸卯，以保塞军为保州，梁门口寨为静戎军。
乙巳，诏： 诸路转运使下所属州令长吏，择见任判、司、簿、尉之清廉明干者，具以名闻，当以次引对，授知县之任。 
辛亥，易州破辽兵数千人。
是月，遣八作使郝守濬等分行河道，抵辽境，皆疏导之。又于清苑界开徐河、鸡距河五十里入白河，由是关南之漕悉通济焉。
二月，癸巳，诏曰： 京朝官厘务于外者，咸给以御前印纸，令书治迹。而主司不能彰明臧否，但以细碎之事混淆其间，非所以副朕详求之意也。自今寻常之务，非课最者，不得书为劳绩；其殿、犯无有所隐。 
丙子，辽主东还；己丑，复如南京。
丁酉，令群臣居丧被诏起复者，须卒哭朝谒，其俸料自诏下日给之。
三月，己酉，山南西道节度使、同平章事德芳薨，年二十三。赠中书令，追封岐王，谥康惠。
癸丑，诏： 诸路转运使察部下官吏，有罢软不胜任、怠惰不亲事及黩货扰民者，条其事状以闻，当遣使按鞫；其清白自守，干局不苛，亦以名闻，必加殊奖。 
交州行营言破贼军于白藤江口，斩首千馀级。时候仁宝率前军先发，孙全兴等顿兵花步七十日，以俟刘澄，仁宝屡促之，不行，及澄至，并军由水路抵多罗村，不遇贼，复擅还花步。贼诈降以诱仁宝，仁宝信之，遂为所害。时诸军冒炎瘴，人多死者，转运使许仲宣驰奏仁宝战殁，且乞班师；不待报，即以兵分屯诸州，开库赏赐，给其医药，谓人曰： 若俟报，则此数万人皆积尸于广野矣。 乃上章自劾。诏书嘉纳之，就劾澄等。会王僎病病，澄与贾湜并戮于邕州市。征全兴下狱，伏诛。赠仁宝工部侍郎，官其二子。
辽以秦王朝匡嗣为西南面招讨使。
夏，四月，诏： 诸州大狱，长吏不亲决，胥吏旁缘为奸，逮捕证左，滋蔓俞年而狱未具。自今长吏每五日一虑囚，情得者即决之。 帝不欲天下有滞狱，乃建三限之制，大事四十日，中事三十日，小事十日，不须追捕而易决者无过三日。又诏： 囚当讯掠，则集官属同问，勿委胥吏搒决。 
辛未，幸太平兴国寺祷雨。
罢湖州织罗，放女工五十八人。
五月，癸丑，令内侍省细仗内先衣黄者并衣碧，吏部黄衣选人改为白衣选人。
辽喜衮既囚，丙午，辽上京汉军乱，欲劫立喜衮，以祖州城坚不得入，立其子留礼寿。上京留守除室擒之，留礼寿旋伏诛。俞年，始赐喜衮死。
己未，雨，降死罪囚，流以下释之。
六月，甲戌，司空平章事薛居正卒，赠太尉、中书令，谥文惠。居正性宽简，不好苛察。自参政至为相，凡十八年，恩遇始终不替。因服丹沙遇毒，方奏事，疾作，舆归，遂卒。居正无子，养子惟吉，素无行，于是帝临其丧出涕。其妻出拜丧侧，帝存抚数四，因问： 不肖子安在？颇改节否？ 惟吉伏丧侧，惊惧不敢起；自是尽革故态，稍涉猎书史，亲贤士。帝知其修饬，数委以大籓，所至称治，累迁左千牛卫大将军。遭母丧，故事，卒哭当起复，惟吉恳求终制；优诏不许，时论异之。
秋，七月，丙午，帝将大举伐辽，遣使赐渤海王诏书，令发兵以应，约灭辽之日，幽蓟土宇复归中朝，朔漠之外悉以相与。然渤海竟无至者。
九月，乙未朔，日有食之。
壬寅，以左拾遗、直史馆嘉州田锡为河北南路转运副使。自卢多逊专政，群臣章表，不先禀多逊，则有司不敢通。又，谏官上章，必合閤门吏依式书状云： 不敢妄陈利便，希望恩荣。 锡贻书多逊，请免书状，多逊不悦，乃出之。
锡因入辞，直进封事，言军国要机者一，朝廷大体者四。略曰： 赏不逾时，国之令典。顷岁王师薄伐，克平太原，未赏军功，逮兹二载。请因郊禋耕籍之礼，议平晋之功而赏之。驾驭戎臣，莫兹为重，此要机也。交州瘴海之地，得之如获石田。愿陛下无屯兵以费财，此大体之一也。迩来谏官废职，给事中不敢封驳，遗、补亦不贡直言，起居郎、舍人不得升陛纪言动，御史不能弹奏，中书舍人未尝访以政事。臣意其各有所蓄，欲待顾问。望因清燕，召而询求，俾尽悃诚，以观器业。又，集贤院虽有书籍而无职官，秘书省虽有职官而无图籍。愿陛下择才而任之，使各司其局，此大体之二也。朝廷辟西苑，广御池，而尚书无厅事，郎曹无本局，九寺、三监寓天街之两廊，礼部试士或就武成王庙，是岂太平之制度邪！望别修省寺，用列职官，此大体之三也。每于衢路见囚荷铁枷，不觉自骇，隆平之时，将措刑不用，于法所无，去之可矣。此大体之四也。帝嘉其言，降诏褒谕，仍赐钱五十万。或谓锡，今宜少晦以远谗忌，锡曰： 事君之诚，惟恐不竭；且天植其性，岂一赏可夺邪！ 至河北，复驿书言边事，略曰： 今北鄙驿骚，盖以居边任者，规羊马细利为捷，矜捕斩小胜为功，起衅召戎，实由此始。伏愿申饬将帅，谨固封守，还所俘掠，许通互市，使河朔之民得务农业，不出五载，可积十年之储。 又曰： 国家图燕以来，兵连未解，财用不得不耗，人臣不得不忧。愿陛下精思虑，决取舍，无使旷日持久。 
丙午，置京朝官差遣院。旧制，京朝官属吏部，建隆以来皆出中书。至是诏京朝官除两省、御史台自少卿监以下奉使从政于外受代而归者，并令中书舍人开封郭贽等考校劳绩，品量材器，以中书所下阙员，类能拟定，引对而授之，谓之差遣院。
太子太保赵普奉朝请累年，卢多逊益毁之，郁郁不得志。普子承宗，娶燕国长公主女。承宗适知潭州，受诏归阙成婚礼未俞月，多逊白遣归任，普由是愤怒。会如京使大名柴禹锡等告秦王廷美骄恣。将有阴谋窃发，帝召问普，普言愿备枢轴以察奸变，退，复密奏： 臣开国旧臣，为权幸所沮。 因备言昭宪顾命及先朝自愬之事。帝于宫中访得普前所上章，并发金匮得誓书，遂大感悟，即留承宗京师，召普谓曰： 人谁无过，朕不待五十，已尽知四十九年非矣。 辛亥，以普为司徒兼侍中。
帝之始即位也，命廷美尹开封，德昭、德恭并称皇子，外议皆谓帝将以次传位。及德昭不得其死，德芳继夭，廷美始不自安。它日，帝尝以传国意访之普，普曰： 太祖已误，陛下岂容再误邪！ 普复入相，廷美遂得罪。凡廷美所以得罪，则普之为也。
是日，以枢密副使、刑部侍郎洛阳石熙载为户部尚书，充枢密使，用文资正官充枢密使，自熙载始也。
壬子，秦王廷美乞班赵普下，从之。
诏： 中外文武官并得上书直言。 
丙辰，知易州白继赟败辽兵于平塞寨。
