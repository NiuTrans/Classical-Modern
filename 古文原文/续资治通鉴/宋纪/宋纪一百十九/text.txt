起强圉大荒落八月，尽十二月，凡五月。
○高宗受命中兴全功至德圣神武文昭仁宪孝皇帝绍兴七年（金天会十五年）
八月，壬辰，张浚奏： 探报，伪齐签军自六十以上则减之，五十以上则增之，科条之烦，民不堪命。出军之际，自经于沟渎者不可胜计。 帝蹙额叹息曰： 朕之赤子至于如此，当思有以拯救之。可谕江、淮诸郡，凡归附者，加意抚纳，厚与赒恤，勿令失所。 
癸巳，帝与执政论漕臣能否，因及向子諲。帝曰： 元帅旧僚，往往沦谢，汪伯彦实同艰难。朕之故人，所存无几，伯彦宜与优叙。 张浚奏曰： 臣等已商量，俟因大礼取旨。更得亲笔数字为明帅府旧劳，庶几内外孚信。 帝曰： 俟到九月，当复与郡。 伯彦之未第也，尝受馆于王氏，秦桧从之学，而浚亦伯彦所荐，故共赞焉。
乙未，少保、江南路宣抚使张俊为淮南西路宣抚使，盱眙军置司；保成军节度使、主管殿前司公事杨沂中为淮南西路制置使，开州团练使、权主管侍卫马军司公事刘锜为淮南西路制置副使，庐州置司。
时吕祉至庐州，而郦琼等复讼王德于祉，祉谕之曰： 若以君等为是，则大相诳。然张丞相但喜人向前，倘能立功，虽有大过，彼亦能阔略，况此小嫌疑乎！ 于是密奏，乞罢琼及统制官靳赛兵权，乃命二帅往淮西召琼等还行在。
权尚书兵部侍郎兼都督府参议军事、权湖北、京西路宣抚判官张宗元为徽猷阁待制、枢密都承旨。岳飞复任，宗元乃还，既对，遂有是命。
丙申，尚书户部员外郎霍蠡转一官，用权湖北、京西宣抚判官张宗元奏也。蠡在鄂州，应副岳飞军钱粮，宗元言其奉公守正，故特迁焉。
先是飞数言军中粮乏，乃命蠡按视。至是蠡言： 飞军中每岁统制、统领、将官、使臣三百五十馀员，多请过钱十四万馀缗，军兵八千馀人，多请过一千三百馀缗，总计一十五万馀缗。 于是右正言李谊言： 蠡职在出纳，理当究心。然虑检点苛细，若行改正，却合支券钱六万馀贯，才省九万缗而已。望令依旧勘支，务存大体，以副陛下优恤将士之意。 
戊辰，张浚进呈显谟阁待制、知荆南府王庶复徽猷阁直学士，帝曰： 庶尝云： 今天下不专用姑息，要当以诛杀为先。 谓朕太慈。闻仁宗皇帝尝云： 宁失之太慈，不可失之太察。 此祖宗之明训也。今百姓犯罪，自有常法，何以诛杀为先乎？ 浚等曰： 圣人三宝，一曰慈，未闻以慈为戒也。庶学识浅陋，不知大体。 
浚因奏伪齐尚用本朝军器，帝曰： 祖宗有内军器库，在誗门几百所，藏弓弩器甲，不可胜计，及军器库在酸枣门外，数亦称此。原祖宗置库，有内外之异，及弓弩弦箭亦各异藏，分官主之，皆有深意。 陈与义因奏： 顷为澶渊教官，尝见甲仗甚盛，日久不用，往往朽败。 帝曰： 此等物得不用，亦美事也。 
郦琼叛，执兵部尚书吕祉。
祉简倨自处，将士之情不达。淮西转运判官韩璡，旧在刘光世幕中，光世待之不以礼，至是诸校或以罪去。祉闻琼等反侧，奏乞殿前司摧锋军统制吴锡一军屯庐州以备缓急，又遣璡诣建康趣之，琼闻，颇有异志。统制官康渊曰： 朝廷素轻武臣，多受屈辱，闻齐皇帝折节下士，士皆为之用。 众皆不应，相视以目。先是统制官王师晟于寿春挈营妓去，其家讼于祉；时将士方不安祉之政，师晟乃与琼及统领官王世忠、张全等谋作乱。
祉之乞罢琼与靳赛也，其书吏硃照漏语于琼，琼令人遮祉所遣置邮，尽得祉所言军官之罪，琼等大怒。会被旨易置分屯，渊乃曰： 归事中原，则安矣。 诘朝，诸将晨谒祉，坐定，琼袖出文书，示中军统制官张景曰： 诸兵官有何罪，张统制乃以如许事闻之朝廷邪？ 祉见之，大惊，欲走不及，为琼所执。有黄衣卒者，以刀斫琼，中背，琼大呼曰： 何敢尔？ 顾见有执铁楇者，琼取以击卒，毙于阶下。琼亲校已杀景于厅事，又杀都督府同提举一行事务乔仲福及其子武略大夫嗣古、统制官刘永衡，遂执閤门祗候刘光时，率全军长驱以行。至州东楼下，祉谓琼曰： 若祉有过失，当任其咎，奈何如此负朝廷！ 军士纵掠城中而去。时直徽猷阁、前知庐州赵康直，秘阁修撰、知庐州赵不群，皆为所执，既而释不群归，盖不群至官未旬日，无怨憾于军中故也。琼遂以所部四万人渡淮降刘豫。
辛丑，帝闻淮西失守，手诏赐郦琼等曰： 朕躬抚将士，今逾十年，汝等力殄仇雠，殆将百战，比令入卫于王室，盖念久戍于边陲。当思召汝还归，方如亲信，岂可辄怀反侧，遂欲奔亡！傥朕之处分，或未尽于事宜，汝之诚心，或未达于上听，或以营垒方就而不乐于迁徙，或以形便既得而愿奋于征战，其悉以闻，当从所便。一应庐州屯驻行营左护军出城副都统制以下将佐军兵，诏书到日，以前犯罪，不以大小，一切不问，并与赦。 
壬寅，兵部尚书、都督府参谋军事吕祉，为郦琼所杀。
先一日，琼与其众拥祉次三塔，距淮仅三十里。祉下马立枣林下，谓曰： 刘豫逆臣，我岂可见之！ 众逼祉上马，祉曰： 死则死此！尔等过去，亦岂可保我也？ 军士闻之，有伤感咨嗟者。琼恐摇众心，乃急策马先渡淮，至霍丘县，命统领官尚世元杀祉。世元以刃刺祉，且顾统领官王师晟，师晟不肯。祉骂琼不已。遂碎首折齿死，年四十六。于是直徽猷阁赵康直亦为所害。世元斩祉首示琼，琼标之木末，从者江涣，取而埋之。
主管马军司公事刘锜、殿前司摧锋军统制吴锡，寻至庐州，以兵追之，不及。帝遣枢密都承旨张宗元往招叛卒。制置使杨沂中闻琼已渡淮，乃遣人持羊酒相劳苦，于是锜复还濠州。
甲辰，手诏： 观文殿大学士、两浙东路安抚制置大使兼知绍兴府赵鼎充万寿观使兼侍读，疾速赴行在。 
是日，张浚留身，求去位，帝问可代者，浚不对。帝曰： 秦桧何如？ 浚曰： 近与共事，始知其闇。 帝曰： 然则用赵鼎？ 遂令浚拟批召鼎。桧谓必荐己，退至都堂，就浚语良久。帝遣人趋进所拟文字，桧错愕而出。浚始引桧共政，既同朝，乃觉其包藏顾望，故因帝问及之。
乙巳，伪齐刘豫得郦琼降报，大喜。先是豫闻南师移屯，遣伪户部员外郎韩元英乞师于金主，以南师进临长淮为词，欲并力南侵，金主不许。至是颖昌驰报喜旗至，言淮西百姓十馀万来归附，已交收器甲接纳矣。豫乃命粉饰门墙，增饰仗卫，以待其至，又命伪户部侍郎冯长宁为接纳使，伪皇子府选锋统制李师雄副之。
戊申，权礼部侍郎吴表臣言： 科举校艺，诗赋取其文，策论取其用，二者诚不可偏也。然比年科举，或诗赋稍优，不复计策论之精粗，以致老成实学之士，不能无遗落之叹。欲望特降谕旨，今年秋试及将来省闱，其程文并须三场参考，若诗赋虽平而策论精博，亦不可遗。庶几四方学者知所向慕，不徒事于空文，皆有可用之实。 辅臣进呈，帝曰： 文学、政事自是两科，诗赋止是文词，策论则须通知古今。所贵于学者，修身、齐家、治国以治天下，专取文词，亦复何用！ 
乙卯，诏： 来年礼部奏名进士，依祖宗故事，更不临轩策试。 权吏部侍郎陈公辅入见，请罢经筵、策士等事，以为三年之内，凡涉吉礼者，皆未宜讲，故有是诏。
己未，刑部尚书胡交修等奏以故尚书左仆射韩忠彦配享徽宗皇帝庙庭。
诏： 自今当讲日，只令讲读官供进口义，更不亲临讲筵。 以权礼部侍郎陈公辅言，恐日临讲筵有妨退朝居丧之制故也。
九月，辛酉，申命吏部审量崇、观以来滥赏。
初，范宗尹既免相，遂罢讨论。及是复开坐二十四项，凡调官、迁秩、任子，皆令吏部审量以闻，自是追夺者众矣。
起复太尉、湖北、京西宣抚使岳飞，初效用，张所为河北招抚使，见而奇之，用为中军将。所以斥死，飞欲厚报之，至是请以明堂任子恩官其子宗本，仍依近例改补文资，从之。
甲子，摄太傅张浚，率百官上徽宗皇帝、显肃皇后谥册于几筵殿。
丁卯，京东、淮东宣抚处置使韩世忠、淮西宣抚使张俊皆入见，议移屯，命俊将所部自盱眙移屯庐州。时俊军士皆以家属行，而官舟少，参知政事陈与义请赐僦舟钱万缗。帝曰： 万缗可惜，其令杨沂中以殿前司官船假之。 
诏泗州并盱眙县仍旧隶京东，以张俊移屯故也。
庚午，张浚言已具奏解罢机政，所有都督府职事，别无次官交割，诏交与枢密院。
辛未，百官受誓戒于尚书省，帝易吉服。先是权礼部侍郎陈公辅，请先期一日尽哀致奠，奏于太上皇帝，以将有事于明堂，暂假吉服；既奏，然后即斋宫，入太庙行明堂事毕，服丧如初。
龙图阁学士、知平江府章谊试户部尚书兼提领榷货务都茶场。
壬申，特进、守尚书右仆射、同中书门下平章事兼枢密使、都督诸路军马、临修国史张浚罢，为观文殿大学士、提举江州太平观。
给事中胡世将试尚书兵部侍郎。
先是赵鼎言： 臣蒙恩召还经帷，方再辞，而复遣使宣押，臣感深且泣。至西兴，又奉宸翰促行，且谕以图治之意，臣无地措足。然进退人才，乃其职分，今之清议所与，如刘大中、胡寅、吕本中、常同、林季仲之徒，陛下能用之乎？妨贤党恶，如赵霈、胡世将、周秘、陈公辅，陛下能去之乎？陛下于此或难，则臣何敢措其手也！昔姚崇以十事献之明皇，终致开元之盛，臣何敢望崇，而中心所怀，不敢自隐，惟陛下择之。 疏入，上为徙世将，于是公辅等相继补外。
是日，郦琼至汴，刘豫御文德殿见之，伪授琼靖难军节度使、知拱州；閤门祗候刘光时为大名府副总管，统制官赵实臣为归德府副总管，统制王世忠为皇子府前军统制，靳赛为左军统制；以次诸将为诸州副钤辖，馀授准备、使唤之类。正军禀给，皆不及朝廷之数，人人悔恨。独琼以为得策，具言南师必欲北征，且告以诸军虚实。豫入其言，复遣伪户部侍郎冯长宁乞师于金。
癸酉，诏： 三省事权从参知政事轮日当笔，俟除相日如旧，更不分治常程事。 
湖北、京西宣抚使岳飞言： 伏睹陛下移跸建康，将遂恢图之计。近忽传淮西军马溃叛，郦琼等迫胁军民，事出仓卒，实非士众本心，亦闻半道逃归人数不少，于国计未有所损，不足上轸渊衷。然度今日事势，恐未能便有举动。襄阳上流，即日未有戎马侵攻，臣愿提全军进屯淮甸。万一番、伪窥伺，臣当竭力奋击，期于破灭。 诏奖之。
罢诸路军事，都督府合行事并拨隶三省，其钱物令三省、枢密院同共桩管，遂并入激赏库。
甲戌，张浚落观文殿大学士，依旧宫观。
丙子，观文殿大学士、左正奉大夫、万寿观使兼侍读赵鼎为左金紫光禄大夫、守尚书左仆射、同中书门下平章事，兼枢密使。鼎再相，进四官，异礼也。
前一日，鼎至行在，帝召对于内殿，首论淮西事，鼎曰： 方得报时，臣在远，不得效所见，少补万分，今固无及。然臣愚虑不在淮西，恐诸将浸议，谓因罢刘光世不当，遂有斯变，自此骄纵，益难号令。朝廷不可自沮，为人所窥。 帝以为然。
特进张浚言： 臣荷陛下知遇，出入总兵，将近十年，其所施为，不无仇怨。臣今奉亲偕行，去家万里，泛然舟寄，未有定居，望许臣于都督府借差使臣四员，存留亲兵五十人，以备缓急。如蒙俞允，令所在州于上供钱米内应副。 许之。
自赵鼎召归，浚每以回銮为念，洎罢政登舟，诸人往饯，犹以此言之。秦桧起曰： 桧当身任，果有此议，即以死争之。 其后浚卒为异论。
戊寅，帝致斋于射殿。
左朝散郎魏良臣知漳州。
诏： 庐州、寿春府居民遭郦琼掳掠者，皆蠲其税一年。 
己卯，帝酌献圣祖于常朝殿，特诏尚书左仆射赵鼎侍祠。
庚辰，朝飨太庙，上显恭皇后改谥册宝。
辛巳，合祀天地于明堂，太祖、太宗并配，受胙用乐。赦天下。
故事，当丧无飨庙之礼，而近岁景灵宫神御在温州，率遣官分诣，至是礼官吴表臣奏行之。
召少师、万寿观使、荣国公刘光世、感德军节度使、万寿观使高世则赴行在。
甲申，故武德郎、行营左护军中军准备差使薛抃，特赠二官，禄其家二人，以都统制王德言其不从叛而死也。
乙酉，静海军节度使、安南都护交趾郡王李阳焕薨，子天祚立。阳焕在位九年。
丁亥，徽猷阁待制、枢密都承旨张宗元落职，提举江州太平观。
殿中侍御史石公揆言： 宗元本一富人，初无才能；张浚喜其便佞，奖借提挈，亟跻从班。今当深引不能赞佐之咎，自为去计可也，而乃随众诟骂，力诋其非。 故绌之。
中书言： 川陕宣抚使吴玠，于梁、洋劝诱军民营田，今夏二麦并约秋成所收，近二十万石，可省馈饷。 诏奖之。
戊子，开州团练使、权主管侍卫马军司公事兼淮西制置副使刘锜知庐州，主管淮南西路安抚司公事，仍兼制置副使。
张俊既还行在，朝议复遣之，俊欲毋往。台谏交章以为淮西无备可忧，赵鼎独显言于众曰： 今行朝握精兵十馀万，使敌骑直临江岸，吾无所惧。淮是安静不动，使人罔测，渠未必辄敢窥伺，何至自扰扰如此！倘有它虞，吾当身任其责。俊军久在泗上，劳役良苦，还未阅月，居处种种未定，乃遽使之复出，不保其无溃乱也。 于是议者即欲还临安。起居舍人勾涛直前奏事，言： 今江、淮列戍，犹十馀万，若委任得人，尚可用力。当此危疑，讵宜轻退示弱，以生敌心？ 因荐锜以所部守合肥，帝从之。时主管殿前司公事、淮西制置使杨沂中亦已还行在，在淮西者，锜一军而已。帝以马步二帅并阙，乃命沂中兼之。
是月，伪齐户部侍郎冯长宁，以刘豫之命乞兵于金主，且言郦琼过江自效，请用为乡导，并力南下。金主虑其兵多难制，阳许之，遣使驰传诣汴京，以防琼诈降为名，立散其众。
先是徽猷阁待制王伦，奉使至归德府，豫授馆鸿庆官，迟之不遣，檄取国书及问所使何命，伦答以国书非大金皇帝不授，而所命则祈请梓宫。留弥旬，金迓使至，伦始渡河，见金帅完颜昌、宗弼于涿州，具言刘齐营私民怨之状，且其忍负本朝厚恩，若得志，宁不负上国？时金人已定议废豫，颇纳其言。
冬，十月，庚寅朔，诏： 依旧间一日开讲筵。 
丁酉，徽猷阁待制、新知永州胡安国提举江州太平观，从所请也。
赵鼎进呈，因言： 安国昨进《春秋解》，必尝经圣览。 帝曰： 安国所解，朕置之座右，虽间用传注，能明经旨。朕喜《春秋》之学，率二十四日读一过。居禁中亦自有日课，早朝退，省阅臣僚上殿章疏，食后，读《春秋》、《史记》；晚食后阅内外章奏，夜读《尚书》，率以二鼓。 鼎曰： 今寒素之士，岂能穷日力以观书？陛下圣学如此，非异代帝王所及！ 帝曰： 顷陈公辅尝谏朕学书，谓字画不必甚留意。朕以谓人之常情，必有所好，或喜田猎，或嗜酒色，以至它玩好，皆足以蛊惑性情，废时乱政。朕自以学书贤于它好，然亦不至废事也。 
戊戌，特进、提举江州太平观张浚，责授秘书少监、分司南京，永州居住。
先是帝谓赵鼎曰： 浚误朕极多，理宜远窜。 鼎曰： 浚母老，且有勤王大功。 帝曰： 勤王，固已赏之为相也，功过自不相掩。 鼎又曰： 浚之罪不过失策耳。凡人计谋欲施之际，岂不思虑，亦安能保其万全！傥因其一失，便置之死地，后虽有奇谋妙算，谁敢献之！此事利害自关朝廷，非独私浚也。 帝意解，翼曰，乃有是命。
赵鼎之初相也，帝谓曰： 卿既还相位，见任执政，去留惟卿。 鼎曰： 秦桧不可令去。 张守、陈与义乞罢，帝许之。桧亦留身求解机务，帝曰： 赵与卿相知，可以必安。 桧至殿庐，起身向鼎，谓曰： 桧得相公如此，更不敢言去。 
户部员外郎霍蠡自鄂州赴行在，诏引对。
是日，伪齐遣兵侵泗州，守臣、起复閤门宣赞舍人刘纲率官军拒退之。寻诏纲领文州刺史。
庚子，都官员外郎冯康国乞补外。
赵鼎奏： 自张浚罢黜，蜀中士大夫皆不自安。今留行在所几十馀人，往往一时遴选。臣恐台谏以浚里党，或有论列，望陛下垂察。 帝曰： 朝廷用人，止当论才不才。顷台谏好以朋党罪士大夫，如罢一宰相，则凡所荐引，不问才否，一时罢黜。此乃朝廷使之为朋党，非所以爱惜人才而厚风俗也。 鼎等顿首谢。
文州团练使、京东、淮东宣抚处置使司右军第一将高杰，除名勒停，本军自效。杰醉击队官，统制巨振笞之，杰怒，自断其指，韩世忠以闻，故有是命。
是日，有星殒于伪齐平康镇，壕寨官贲百祥见之，谓之曰： 祸在百日之内。 刘豫问： 可禳否？ 曰： 惟在修德。 豫怒，以为诳，斩于市。
辛亥，权管殿前司公事杨沂中，请以诸路所起禁军弓弩手拣刺上四军。赵鼎等因论及南兵可数，张守曰： 止是格尺不及耳。 帝曰： 人，犹马也。人之有力，马之能行，皆不在躯干之大小。故兵无南北，顾所以用之如何耳。自春秋之时，申公巫臣通吴于上国，遂霸诸侯，项羽以江东子弟八千，横行天下，以至周瑜之败曹操，谢玄之破苻坚，皆南兵也。 
正议大夫、提举临安府洞霄宫汪伯彦复资政殿大学士，用中书检举也。
甲寅，武翼郎、行营左护军部将张世安为郦琼所杀，特赠武节郎，官其家二人。
乙卯，金以左监军昌为左副元帅，封鲁王：以宗弼为右副元帅，封沈王。
先是知枢密院事时立爱屡以年老请解职，至是致仕。
丁巳，以中书舍人傅崧卿松尚书礼部侍郎，常同试礼部侍郎。
闰月，癸亥，赵鼎奏张俊措置河道事。帝曰： 俊每事必亲临，所以有济。 帝因言： 朕每论将帅，须责其挽弓骑马，人未知朕意，必谓古有文能附众，武能威敌，不在弓马之间。抑不知不能弓马，何以亲临行陈而率三军使之赴难？况今时艰，将帅宜先士卒，此朕之深意也。 
时俊以全军还行在，帝欲令俊尽以舟师分布控扼，然后引兵渡江。鼎曰： 淮西寂然无惊，似不必尔。外间便谓朝廷弃淮西矣。当一向勿问，不发一兵，彼未必敢动。 帝以为然。
甲戌，户部尚书章谊等请用礼官议，为徽宗皇帝作主祔庙，诏恭依。
己卯，龙图阁待制、知处州刘大中试礼部尚书，徽猷阁直学士、知荆南府王庶试兵部侍郎。
辛巳，观文殿大学士、江南西路安抚制置大使兼知洪州李纲提举临安府洞霄宫。
时赵鼎、秦桧已叶议回跸临安，纲闻知，上疏，三省乃检会纲累乞宫观奏章行下。时未有代者，纲惩靖康之谤，乃具以本司积蓄财谷之数闻于朝廷，自是不复出矣。
壬午，诏： 临安太庙，且令留存。 
初以行在建康，故以太庙为本府圣祖殿，是时将回跸，宗庙祀典不可久旷，遂依明德皇后故事，行埋重虞祭、祔庙之礼。
癸未，复汉阳县为军，用湖北、京西宣抚使岳飞奏也。寻以右奉议郎、通判鄂州孔戊知军事。
乙酉，赵鼎言： 比得旨，复置茶马官，旧有主管至提举官，凡三等。 帝曰： 俟择得人，当考其资历命之。 寻以左中奉大夫、直秘阁张深主管成都等路茶马监牧公事。
自赵开后，茶马无专官者近十年，先是知熙州吴璘常取茶至军前博马，因以易珠玉诸无用之物，帝闻之，数加戒饬，故复置官领其事。
戊子，诏： 应淮西脱归使臣，不候整会去失，并先次支破本等请给，如有冒滥，即坐以法。 
初，淮军中诸使臣为郦琼劫去，至是复归者甚众，有司以文券不明，例降所给。赵鼎与执政议不合，乃密白于帝曰： 此曹去伪归正，当优假之。今乃降其所请，反使栖栖有不足之叹。 帝即批出，各还其本，于是人心欣然，来者相继。鼎因奏事又言： 来春去留之计，望更留圣虑，恐回跸之后，中外谓朝廷无意恢复。 帝曰： 张浚措置三年，竭民力，耗国用，何尝得尺寸之地，而坏事多矣。此等议论，不足恤也。 
十一月，甲午，用户部尚书章谊请，初置赡军酒库于行在，命司农寺丞盖谅主之，赐浙东总制钱五万缗为酿本，其后岁收息钱五十万缗。
乙巳，金右副元帅沈王宗弼执伪齐尚书左丞相刘麟于武城。
先是金主已定议废豫，会豫乞师不已，左副元帅鲁王昌谓之曰： 吾非不欲出兵也，顾以用兵以来，无往不捷；而自立齐国之后，动辄不利，恐蹈覆车，挫威武耳。 豫请不已，乃以女真万户萨巴为元帅府左都监，屯太原，渤海万户大托卜嘉为右都监，屯河间，令齐国兵权听元帅府节制，遂分戍于陈、蔡、汝、亳、许、颍之间。于是尚书省上豫治国无状，金主下诏责数之，略曰： 建尔一邦，逮兹八稔，尚勤吾戍，安用国为？ 遂令昌等以侵江南为名，抵汴京，先约麟单骑渡河计事。麟以二百骑至武城，与宗弼遇，金人张翼围之数匝，悉擒而囚之。
丙午，金人废刘豫为蜀王。
初，宗弼既执刘麟，遂与左副元帅昌、三路都统葛王褒同驰赴汴城下，以骑守宣德、东华、左、右掖门。宗弼将褒等三骑突入东华门，问齐王何在，伪皇城使等错愕失对。宗弼以鞭击之，径趋垂拱殿，入后宫门，又问，有美人揭帘曰： 在讲武殿阅射。 宗弼等驰往，直升殿，豫遽起，欲更衣，宗弼下马执其手曰： 不须尔，有急公事，欲登门同议。 于是偕行出宣德门，就东阙亭少立。宗弼乃麾小卒持赢马，强豫乘之，约令偕至寨中计事。豫拊手大笑上马，从卫犹数十人。宗弼露两刃夹之，囚于金明池。
丁未，故朝请大夫陈师锡，加赠谏议大夫。其子右朝奉郎显，言党籍馀官任台谏者凡七人，其五人皆已赠谏议大夫，故有此命。
是日，金右副元帅鲁王昌复入汴京，召伪齐文武百官、军、民、僧、道、耆寿，拜金诏于宣德门下。宣诏已，昌与宗弼，张紫盖，从素队数十人，立西朵楼下。伪尚书左丞相张昂，左丞范恭、右丞李鄴，趋前欲拜，昌敛身，令通事传言慰劳，昂等次第进揖。次见宗弼，宗弼不为礼。昂等退，二帅入居东府，遣铁骑数千巡绕大内，又遣小卒巡行坊巷，扬言曰： 自今不用汝为签军，不敢汝免行钱，不敢汝五厘钱，为汝敲杀貌事人，请汝旧主人少帝来此住坐。 于是人心稍定。尚书省行下： 齐国自来创立重法，一切削去，应食粮军，愿归农者许自便。齐国宫人，检刘豫所留外，听出嫁。内侍除看守宫禁人外，随处住坐。自来齐国非理废罢大小官职，并与叙用。见任官及军员，各不得夺侵民利。自来逃亡在江南人，却来归投者，并免本罪，优加存恤。一应州县见勘诸公事，不得脱漏。 
始，豫僭位，作褚币，自一千至百千，皆题其末曰： 过八年不在行用， 其兆已见矣。逮豫之废也，汴京有钱九千八百七十馀万缗，绢二百七十馀万匹，金一百二十馀万两，银一千六十万两，粮九十万斛，而方州不在此数。
豫拘于琼林苑，尝蹙额无聊，谓鲁王昌曰： 父子尽心竭力，无负上国，惟元帅哀怜之。 昌曰： 蜀王，汝不见赵氏少帝出京日，万姓然顶炼臂，号泣之声闻十馀里。今汝废，在京无一人怜汝者，汝何不自知罪也！ 豫语塞。昌逼之北行，问以所欲，豫乞居相州韩琦宅，昌许之。先是进士邢希载、毛澄上书，请豫密通朝廷，为所杀。自是留钱五万，命道士追荐诸直言者而去。
豫弟京兆留守益，轻财好施，礼贤下士，与士卒同甘苦，颇有远略，金人亦忌之。将废豫，先遣左监军完颜杲、右都监萨巴以侵蜀为名伐京兆，袭益以归。
金人以伪齐银青光禄大夫、太子太傅张孝纯权行台尚书左丞相，契丹萧保寿弩为右丞相，金人温敦师中为左丞，燕人张通古为右丞，伪齐户部侍郎冯长宁为户部尚书，燕人张钧为礼部侍郎，又以杜崇为兵部郎中，张仲熊为光禄寺丞，皆在行台供职。崇，充子；仲熊，叔夜子也。钧始事辽，为鸿胪寺少卿、辽兴军节度掌书记，奉张觉归顺表来朝，除徽猷阁待制，至是复用。罢伪齐尚书右丞相张昂知孟州，左丞范恭知淄州，右丞李鄴知代州，殿前都指挥使许青臣同知怀州，伪皇子府左军统制靳赛同知相州，户部员外郎韩元英为忠武军节度副使，南路留守翟纶为横海军节度副使，又以完颜呼沙呼为汴京留守，伪齐河南监酒李俦同知副留守，知代州刘陶为都城警巡使，宗室赵子涤为汴京总制，伪皇子府选锋军统制李师雄为马步军都虞候，前军统制王世忠为步军都虞候，伪知莱州徐文为汴京总管府水军都统制，伪镇海军节度使、山东路留守李成为殿前都指挥使兼知许州，孔彦舟为步军都指挥使兼知东平府，泾原路经略使张中孚为陕西诸路节制使、权知永兴军，秦凤路经略使张中彦权知平凉府；麟府路经略使折可求，环庆路经略使赵彬，熙河路经略使慕容洧，资政殿学士、知开封府郑亿年，知河南府关师古，知拱州郦琼，知亳州王彦先，知宿州赵荣，大名府副总管刘光时，并依旧职。
时金晋国王宗翰已亡，全主以太师、领三省事宋国王宗磐为太宗长子，豪猾难驭，而京东留守宗隽乃亲叔父，有才望，乃拜宗隽太保、领三省事，封兗国王以制之。
初，金制，自祖宗以来，优恤臣下，乐则同享，财则共用。自金主初时，词臣韩昉教之，稍学赋诗染翰。及嗣位，左右日进谄谀，导之以宫室之壮，侍卫之严，入则端居九重，出则警跸清道，视旧功大臣浸疏，且非时莫得见，尽改开国之故制。由是宗戚思乱。
初，修武郎硃弁，既为金人所拘，至是遣使臣李发归，报宗翰等相继殁亡。秦桧曰： 金国多事，势须有变。 帝曰： 金人暴虐，不亡何待！ 桧曰： 陛下但积德，中兴固自有时。 帝曰： 亦须有所施为而后可以得志。但今政犹病人误服药，气力尚羸，来春当极力经理中原。 
乙卯，为徽宗皇帝、显肃皇后立虞主，不视朝。故事，山陵埋重于皇堂之外，及将祔徽宗主，翰林学士硃震言不当虞祭，又请埋重于庙门之外。帝命礼官议，太常以为不可，乃埋重于报恩观，立虞主。昭慈之丧也，工部侍郎韩肖胄题虞主，至是震引汉、唐及昭陵故事为言，乃不题。
十二月，乙丑，帝亲行卒哭之祭，用酒币。先是虞主还几筵殿，帝服袍履奉迎，遂行安神礼。自埋重至于癸亥，皆太常代行九虞，及是又亲祭焉。
丁卯，祔徽宗皇帝、显肃皇后神主于太庙第十一室。初议祔庙毕纯吉服，及太常以为请，上诏曰： 情有不安，可并如旧，其俟过小祥取旨。 
戊辰，中书门下省奏： 勘会已降指挥，来春复幸浙西，所有太庙神主，合先次进发。 诏恭依。
庚午，枢密院进呈： 先得旨，令京东宣抚处置使韩世忠移司镇江府，留兵以守楚州。 秦桧奏曰： 诸军老小既处置得宜，万一警急，诸帅当尽力捍卫。 时已命张俊、岳飞皆留屯江内，故桧奏及之。
世忠上奏，极论： 敌情叵测，其将以计缓我师，乞独留此军，蔽遮江、淮，誓与敌人决于一战。 帝赐札曰： 朕迫于强敌，越在海隅，每慨然有恢复中原之志。顾以频年事力未振，姑郁居于此。前日恐有未便，委卿相度，今得所奏，益见忠诚，虽古名将何以过。使朕悚然兴叹，以谓有臣如此，祸难不足平也。古人有言， 阃外之事，将军制之， 今既营屯安便，控制得宜，卿当施置自便，勿复拘执。至于军饷等事，已令三省施行。 
辛巳，尚书礼部侍郎常同试御史中丞。
癸未，有司奉九庙神主还浙西，百官辞于城外。
徽猷阁待制王伦、右朝请郎高公绘还自金。
初，刘豫既废，左副元帅鲁王昌乃送伦等归，曰： 好报江南，既道涂无壅，和议自此平达。 
前七日，知泗州刘纲奏伦归耗，帝颦蹙曰： 朕以梓宫及皇太后、渊圣皇帝未还，晓夜忧惧，未尝去心。若敌人能从朕所求，其馀一切非所较也。 赵鼎曰： 仰见陛下孝心焦劳。 帝曰： 国家但能自治以存天心，岂无复强之曰： 及见，伦言金人许还梓宫及皇太后，又许还河南诸州，帝大喜，赐与特异。时通问副使硃弁以表附论归进，帝览之感怆，厚恤其家。
金主诏改明年为天眷元年，大赦。命韩昉、耶律绍文等编修国史，以完颜勖为尚书左丞、同中书门下平章事。
是日，金徙刘豫于临潢府。
丁亥，以王伦为徽猷阁直学士、提举醴泉观，充大金国奉迎梓宫使；高公绘为右朝奉大夫，充副使。
是冬，川陕宣抚副使吴玠遣裨将马希仲攻熙州。希仲素妄庸，得檄即气索，不得已进营熙州城外数十里。熙州父老闻官军来，有欲率众归附者，金将宣言曰： 北军今日大至，当共劫营。 希仲闻之，昏时拔寨遁去。希仲还，玠斩之以徇。
