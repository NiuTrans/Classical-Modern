起重光单阏九月，尽昭阳大荒落九月，凡二年有奇。
○太宗至仁应道神功圣德睿烈大明广孝皇帝淳化二年（辽统和九年）
九月，己丑，户部侍郎、参知政事王沔，给事中、参知政事陈恕，并罢守本官。初，给事中樊知古，累任转运，甚得时誉；及为户部，频以职事不治，诏书切责，名益减。雅与恕亲善，帝每言及计司事有乘违者，恕具以告之，欲令知古尽力。知古后因奏对，遂自解。帝问知古： 何从得此？ 知古曰： 陈恕告臣。 帝怒恕泄禁中语，且疾知古轻脱，并知古皆罢之。沔以弟淮故，数为枢密副使寇准所诋，帝亦寤沔任数好诈，非廓庙器，遂与恕同日俱罢。沔奉诏，见帝，涕泣不愿离左右，未几，须鬓尽白。
帝尝谓近臣曰： 累有人言储贰事，朕以诸子冲幼，未有成人之性，所命僚属，悉择良善之士，至于台隶辈，朕亦自拣选，不令奸险巧佞在其左右。读书听讲，咸有课程，待其长成，自有裁制。何言事者未谅此心邪？ 至是左正言宋沆等五人伏閤上疏，请立许王元僖为太子，词意狂率，帝怒甚，将加窜殛，而沆又宰相吕蒙正妻族，蒙正所擢用，己亥，制词并责蒙正，罢为吏部尚书。
初，温仲舒与蒙正同年登弟，情契笃密。仲舒前知汾州，坐私监军家婢，除籍为民，穷妻京师者累年，蒙正在中书，极力援引，遂复籍。及骤被任遇，反攻蒙正，蒙正以之罢相，时论丑之。
以左仆射李昉为中书侍郎，参知政事张齐贤为吏部侍郎，并平章事。
以翰林学士贾黄中、李沆并为给事中、参知政事。沆初判吏部铨，因侍曲宴，帝目送之曰： 李沆风度端凝，真贵人也！ 不数月，遂与黄中俱蒙大用。帝尝召见黄中母王氏，命坐，谓曰： 教子如是，真孟母矣！ 作诗赐之，颁赐甚厚。
庚子，以右谏议大夫、权御史中丞王化基为御史中丞。化基尝慕范滂揽辔澄清之志，献《澄清略》，言五事：其一复尚书省，曰： 三司吏额乃近代权制，皆州郡官司吏局之名也。臣今请废三司，止于尚书省试设六尚书，分掌其事。废判官、推官，设郎官分掌二十四司及左右公事，使一人掌一司。废孔目、句押前后行为都事、主事、令史。废句院、开拆、磨勘、凭由、理欠等司归比部及左、右司。 其二谨公举，曰： 朝廷频年下诏，以类求人，但闻例得举官，未见择其举主。望自今别立名籍，先择朝官有声望者，各令保举所知，贤则举主同赏，否则举主同坐。 其三惩贪吏，曰： 蠹盛则木空，吏贪则民弊。望令诸路转运使、副兼采访之名，令觉察部内州、府、军、监长吏。 其四省冗官，曰： 臣昨任扬州职官时，见添置监临事务朝官及使臣等，有俞本州数倍，恐天下诸州类此。或皆是廉白，止伤公府之费；苟其为贪婪，则取于民间者又加倍焉，得不蠹国耗民乎？望令逐部转运使、副与知州同议裁减，及诸县令、簿、尉等亦乞令相度废省。 其五择远官，曰： 负罪之人，多非良善，授以远地亲民之官，用情自任，恃远纵残，小民罹殃，卒莫上诉。望自今，凡负罪之人，不许任四川、广南为长吏。 书奏，帝嘉纳其言，即有意于大用。
辛丑，责宋沆为宜州团练副使。
癸卯，王显罢。甲辰，以枢密副使张逊知枢密院事，温仲舒、寇准同知院事。知院之名自此始。
初，宋沆与左正言尹黄裳、冯拯、右正言王世则、洪湛共伏閤请立皇太子，沆既出黜，乙巳，命黄裳知邕州，拯知端州，世则知象州，湛知容州。拯，河阳人也。
己酉，辽主驻庙城。南京地震。
帝闻殿中丞郭延泽、右赞善大夫董元亨皆好学，博通典籍，诏宰相召问经史大义，条对称旨。冬，十月，丁卯，并命为史馆检讨。
辛巳，翰林学士承旨苏易简续《翰林志》二卷以献，帝嘉之，赐诗二章，御笔批云： 诗意美卿居清华之地也。 易简愿以所赐诗刻石，帝复以真、草、行三体书共其诗，刻以遍赐近臣。又飞白书 玉堂之署 四大字，令中书召易简付之，榜于厅额。帝曰： 此永为翰林中美事。 易简曰： 自有翰林，未有如今日之荣也。 帝尝夜幸玉堂，易简已寝，遽起，无烛具衣冠，宫嫔自窗格引烛入照之，窗格上有火燃处，后不更易，以为玉堂盛事。
左谏议大夫韩丕，冲澹自处，不奔竞于名宦，帝嘉重之。己丑，命丕守本官、知制诰，为翰林学士。
是月，赵保忠降于契丹，契丹封为西平王，复姓名曰李继捧。
十一月，丙申朔，诏： 自今内殿起居日，复令常参官两人次对，閤门受其章。 
庚戌，左谏议大夫史馆修撰杨徽之次对，上言： 方今文士虽多，通经者甚少，愿精选《五经》博士，增其员，各专业以教胄子。此风化之本。 帝顾谓宰相曰： 徽之操履无玷，真儒雅士。出理州郡，非其所长，置之馆殿，正得其宜矣。 
刑部郎中、知制诰范杲数致书宰相，求入翰林为学士，又尝出制诰一编示李昉曰： 先公谓杲才任学士，故以此付杲，不敢失坠。 昉每开释之。于是献《玉堂记》，请备其职。帝恶其躁竞，终不使居内署，改右谏议大夫，出知濠州，以考功员外郎、知制诰毕士安为翰林学士。初，执政欲用右谏议大夫张洎，因对，言洎文学久次，不在士安下，帝曰： 极知洎文学资任不减士安，第德行不及耳。 执政乃退。
帝以入閤旧图承五代草创，礼容不备，于是命史馆修撰杨徽之等讨论故事，别为新图。十二月，丙寅朔，遂行其礼于文德殿。右谏议大夫张洎，既与徽之等同撰定新仪，又独上疏曰： 窃以今之乾元殿，即唐之含元殿也，在周为外朝，在唐为大朝，冬至、元日，立全仗，朝万国，在此殿也。今之文德殿，即唐之宣政殿也，在周为中朝，在汉为前朝，在唐为正衙，凡朔望起居及册拜妃、后、皇子、王、公、大臣，对四夷君长，试制策举人，在此殿也。今之崇德殿，即唐之紫宸殿也，在周为内朝，在汉为宣室，在唐为上閤，即只日常朝之殿也。昔东晋之太极殿有东西閤，唐置紫宸上閤，法此制也。且人君恭己南面，向明而治，紫微黄屋，至尊至重，故巡幸则有大驾法从之盛，御殿则有钩陈羽卫之严，故虽只日常朝，亦须立仗。前代谓之入閤仪者，盖只日御紫宸上閤之时，先于宣政殿前立黄麾金吾仗，俟勘契毕，唤仗，即自东、西閤门入，故谓之入閤。今朝廷且以文德正衙权宜为上閤，甚非宪度。况国家丕承正统，凡百宪章，悉从损益，惟视朝之礼，尚属因循。窃见长春观正与文德殿南北相对，伏请改创此殿以为上閤，作只是立仗视朝之所；其崇德殿、崇政殿，即唐之延英殿是也，为双日常时听断之所；庶乎临御之式，允协前经。今舆论及以入閤仪注为朝廷非常之礼，甚无谓也。臣又按旧史，中书、门下、御史台谓之三司署，为侍从供奉之官。今起居日，侍从官先入殿庭，东西立定，俟正班人，一时起居，其侍从宫东西列拜，甚失北面朝谒之仪。请准旧仪，侍从官先入起居毕，分行侍立于丹墀之下，谓之娥眉班。然后宰相率正班入起居，雅合于礼。臣又闻古之王者，躬勤庶务，其临朝之疏数，视政事之繁简。唐初五日一朝，景云初始修贞观故事。自天宝兵兴以后，四方多故，肃宗而下，咸只日临朝，双日不坐。其只日或遇大寒盛暑，阴霪泥泞，亦放百官起居。双日宰相当奏事，即是特开延英召对。或蛮夷入贡，勋臣归朝，亦特开紫宸引见。陛下自临大宝，十有五年，未尝一日不鸡鸣而起，听天下之政，临朝太数，视政过繁。望依唐时旧规，只日视朝，双日不坐。其只日遇大寒盛暑，阴霪泥泞，亦放百官起居。其双日于崇德、崇政两殿召对宰臣及常参官以下，及非时蛮夷人贡、勋臣归朝，亦特开上閤引见，并请准前代故事处分。 奏入，不报。
癸未，保康军节度使刘继元卒，追封彭城郡王。
辛卯，翰林学士承旨苏易简会韩丕、毕士安、李至等观御飞白书 玉堂之署 四字并三体诗书石。帝闻之，赐上尊酒，大官设盛馔，至等各赋诗以纪其事。宰相李昉、张齐贤、参知政事贾黄中、李沆亦赋诗颂美，易简悉以奏御。
先是，左司谏、直史馆谢泌，奉诏发解国子学举人，黜落既多，群聚喧诟，怀甓以伺其出。泌知之，潜由它径入史馆，数宿不敢归，请对自陈，帝问： 何官驺道严肃，都人畏避？ 有以台杂对者。癸亥，命泌为虞部员外郎兼侍御史知杂事。国子学发解举人，别敕差官主之，盖自泌始也。
是月，辽始闻李继迁内附，使其招讨使韩德威往谕之。
女真首领野里雉等上言，契丹怒其朝贡中国，去海岸四百里下三栅，栅置兵三千，绝其贡路。于是汎海入朝，求发兵与三十首领共平三栅。若得师期，即先赴本国，愿聚兵以俟。帝但降诏抚谕，不为出师。其后遂归于辽。
是岁，辽放进士石用中一人。
○太宗至仁应道神功圣德睿烈大明广孝皇帝淳化三年（辽统和十年）
春，正月，丙申朔，朝元殿受朝，群臣上寿，用雅乐，宫县、登歌。
丁酉，辽禁丧葬礼杀马及藏甲胄、金银器玩。
诸道贡举人万七千三百，皆集阙下。辛丑，命翰林学士承旨苏易简等同知贡举，既受诏，径赴贡院，以避请求。后遂为常制。
乙巳，命常参官各举京官一人充升朝官。丙午，令宰相以下至御史中丞，各举朝官一人为转运使。又诏： 所举京官，除三司、三馆职事官，已升擢者不在荐论；其有怀才外任，未为朝廷所知者，方得奏举。 
二月，乙丑朔，日有食之。
杭州掌庾吏叶彦安等百二十三人，欠钱俶俶日官仓米八十四万馀石，盐五万馀石；甲申，诏并除之。
盐铁使魏羽等，言诸州茶盐主吏，多负官课，请行决罚。帝曰： 当按问其实。若水旱灾沴，致官课亏失者，非可加刑也。帝王者，为天下主财耳。卿等司计，当以公正为心，无事割削，致害民而伤和气。 
辽招讨使韩德威，奏李继迁称故不出，至灵州俘掠以还。
壬午，辽免云州租。
三月，乙未朔，以赵普为太师，封魏国公。
戊戌，覆试合格进士，帝纳将作监丞莆田陈靖疏，始令糊名考校，得汝阳孙何以下凡三百二人，并赐及第，五十一人同出身。就宴，赐御制诗三首，箴一首，及新刻《礼记·儒行篇》。先是胡旦、苏易简、王世则、梁颢、陈尧叟，皆以所试先成擢上第，由是士争尚敏速，或一刻数诗，或一日十赋。是科，内出《騠言日出赋》题，试者骇异，不能措词，相率扣殿槛上请。而会稽钱易，年十七，日未中，所试三题皆就，言者指其轻俊，黜之。
戊午，以高丽宾贡进士四十人并为秘书郎，遣还。
诏有司详定称法，别为新式，颁行之。先是守藏吏受天下岁输金币，而太府寺权衡旧式，轻重失律，吏因为奸，上计者坐逋负破产甚众。又，守藏吏更代，校计争讼，动涉数岁。及是监内藏库宦者刘承珪等，推究本末，改造法制，中外咸以为便。
盐铁判官、左司谏安阳韩国华等言： 备位谏官，兼职计司，独不得从宴游，愿兼领馆职。 乙巳，命国华等直昭文馆。三司属官兼直馆自国华等始。
辛酉，令有司以二月开冰，献羔祭韭。先是近代相承用四月，盖误《豳诗》四之日为今四月也，秘书监李至请改之。
夏，四月，丁丑，诏： 江南，两浙、荆湖吏民之配岭南者，还本郡禁锢。 
癸未，帝作《刑政》、《稼啬》诗赐近臣。
庚寅，辽主命群臣较射。
五月，癸巳，辽以朔州流民失所，给夏三年。
己酉，帝以时雨久愆，遣常参官十七人分诣诸路按决刑狱。是夕，雨。庚戌，宰臣相率称贺。帝曰： 朕所忧者，在狱吏舞文巧诋，计臣聚敛掊克，牧守不能宣布诏条，卿士莫肯修举职业耳。 李昉、张齐贤等上表待罪，帝曰： 朕中心苟有所怀即言之，既言即无事矣。然中书庶务，卿等尤宜尽心。 
甲寅，始命增修秘阁。
六月，甲申，有蝗自东北来，蔽天，经西南而去。帝谓宰相曰： 此虫必害田稼，朕忧心如捣。亟遣人驰诣所集处视之！ 对曰： 此虫因旱乃生，频雨则不能飞。圣心忧念黎庶，固当感通天地。 是夕，大雨，蝗尽殪。
京畿大穰。辛卯，分遣使臣于京城四门置场，增价以籴，令有司虚近仓贮之，命曰常平，俟岁饥即减价粜与贫民，遂为永制。
秋，七月，壬辰朔，置三司都句院，命右谏议大夫张佖判之。
乙巳，太师赵普卒。己酉，帝闻讣悲悼，谓近臣曰： 普事先帝与朕，最为故旧。向与朕尝不足，众人所知；朕君临以来，每待以殊礼，普亦倾竭自效，真社稷之臣也。 因出涕，左右皆感动。废朝五日，遣使护丧事。葬日，设卤簿鼓吹如式，赠尚书令，追封真定王，谥忠献。帝撰神道碑，亲八分书以赐焉。初，普从太祖于侧微，既贵后，屡以微时所不足者言之，太祖曰： 若尘埃中可识天子宰相，则人皆物色之矣。 自是不敢言。普少习吏事，寡学术，及为相，太祖常劝以读书，晚年，手不释卷。每归私第，阖户启箧，取《论语》读之竟日。及临政，处决如流。普事两朝，出入三十馀年，刚毅果断，能以天下为己任，宋初在相位者未有其比。然性深沉有岸谷，而多忌克，廷美、德昭之死，与有力焉，君子惜之。
八月，壬戌朔，秘阁成。秘书监李至上言： 愿比玉堂之署，赐以新额。 戊辰，御飞白书 秘阁 二字赐之。仍诏宰相、枢密使与近臣就观，置宴阁下，直馆各官皆预，又赐诗以美其事。
壬申，诏征终南山隐士种放；辞以疾，不至。放七岁能属文，与其母偕隐谷中，以讲习为业，学者多从之，得束脩以养母。母亦乐道，薄滋味，善辟谷。性嗜酒，尝种秫自酿，因号云溪醉侯。会陕西转运使宋维干言放才行，诏使征之，其母恚曰： 尝劝汝毋聚徒讲学，今果为人知，不得安处。我将弃汝，深入穷山矣。 放乃称疾不起。其母尽取笔研焚之，与放转居穷僻，人迹罕至。帝嘉其高节，诏京兆府岁时存问，以钱三万赐之。
戊子，诏： 杭州民欠钱俶日息钱六万八千馀贯，并释之。 
九月，壬辰，诏以冬至有事于南邻。
盐铁副使谢泌尝升殿奏事，帝谓之曰： 大凡居职不可不勤。朕每见殿庭兵卒能剩扫一席地，剩汲一瓶水，必记其姓名也。 
丙辰，群臣奉表加上尊号曰法天崇道明圣仁孝文武，帝曰： 但时和年丰，百姓阜康，朕之号亦何尚焉！ 凡五上表，终不许。
己未，幸秘阁观书，赐从臣及直馆阁宴饮。既罢，又召马步军都虞候傅潜、殿前都指挥使戴兴等宴饮，纵观群书，帝意欲使武将知文儒之盛也。
冬，十月，辛酉朔，折御卿进白花鹰，放之，诏勿复献。
癸亥，秘书监李至，言愿以帝草书《千字文》勒石。帝谓近臣曰 《千字文》盖梁得钟繇破碑千馀字，周兴嗣次韵而成，理亡可取。《孝经》乃百行之本，朕当自为书之，令勒于碑阴。 因赐至诏谕旨。
帝虑中外官吏清浊混淆，莫能甄别，壬午，命王沔、谢泌、王仲华同知京朝官考课，张弘、高象先、范正辞同知幕职、州县官考课，号曰磨勘院。又命魏廷式与赵镕、李著同较三班院殿直以上功过。
十一月，己亥，开封尹许王元僖，早朝方坐殿庐中，觉有疾，径归府，车驾遽临视，疾已亟，帝呼之，犹能应，少选薨，年二十七。帝哭之恸，追赠太子，谥曰恭孝。
诏以将有事于南郊，前十日而许王薨，按礼，于天地、社稷之祀并不废，缘请谒太庙，恐非便，集公卿议之。吏部尚书宋琪等上奏，请以来年正月上辛合祭天地，从之。
初，王沔罢政归私第，会中书小吏旧罪发，事连中书，因有奏毁沔者。帝语之曰： 吕蒙正有大臣体，王沔甚明敏。 毁者惭而退。及沔同知京朝官考课，所奏条目细碎，物论甚哗，而沔自谓直清无私，固结人主，求再入。庚子，沔视事省中，暴得风眩疾，舁归第，卒，优诏赠工部尚书。
恭孝太子元僖，性仁孝，姿貌雄毅，沉静寡言，尹京五年，政事无失。帝尤所锺爱，及薨，追念不已，或悲泣达旦，作《思亡子诗》以示近臣。未几，有言元僖为嬖妻张氏所惑，专恣捶仆妾，有至死者，而元僖不知；为张氏于都城西佛寺招魂葬其父母，僭差俞制。又言元僖因误食它物得病，及其宫中私事。帝怒，命缢杀张氏，捕元僖左右亲吏系狱，命王继恩验问，悉决杖停免。掘烧张氏父母冢墓，亲属皆窜远恶。丙辰，诏罢册礼，但以一品卤簿葬焉。
礼仪使苏易简上言曰： 伏以圣朝亲祀圜丘，以宣祖侑神作主，此则符圣人大孝之道，成严父配天之仪。恭惟太祖皇帝，光启丕图，躬临大宝，以圣授圣，传于无穷。谨按唐永徽中，以高祖、太宗同配上帝，望将来亲祀效丘，奉宣祖、太祖同配。其常祀孟春祈谷，孟冬神州，季秋大享，以宣祖崇配；冬至圜丘，夏至皇地祇，孟夏雩祀，以太祖崇配。 诏从之。
十二月，辽遣东京留守萧恒德伐高丽，高丽王王治初不设备，既乃以侍中军使、内史侍郎徐熙为中军使，门下侍郎崔亮为下军使，军于北界。旋闻辽师攻蓬山郡，获先锋军使尹庶颜等，高丽兵不得进。
○太宗至仁应道神功圣德睿烈大明广孝皇帝淳化四年（辽统和十一年）
春，正月，庚寅朔，亲飨太庙。
辛卯，合祭天地于圜丘，以宣祖、太祖升配。大赦天下。
度支副使谢泌条上郊祀赏给军士之数，帝曰： 朕爱惜金帛，正备赏赐耳。 泌因曰： 唐德宗牛泚之乱，后唐庄宗马射之祸，皆赏军不丰所致。今陛下躬御菲薄，赏赐优厚，真历代王者之所难也！ 
辽萧恒德移檄高丽，责令降款。国王王治数遣使不得要领，除熙请往，奉书如辽营，使译者问相见礼。恒德曰： 我大朝贵人，宜拜于庭。 熙持不可，恒德乃许升堂行礼。恒德曰： 新罗及高句丽之地，我所有也，而汝国侵蚀之，又与我连壤而越海事宋，是以来讨。今能割地以献而修朝聘，可以无事。 熙曰： 我国即高句丽之旧，故号高丽，都平壤。若论地界，上国之东京皆在我境，何得谓之侵蚀乎？且鸭绿江内外亦我境内，今女真据其间，道路梗涩，甚于涉海，朝聘之不通，女真之故也。若今逐女真，还我故地，筑城堡，通道路，则敢不修贡？ 恒德以其语闻，辽主许罢兵。王治大喜，即遣其侍中朴良柔为礼币使，奉表请罪，辽主命取女真鸭绿江东数百里地赐之。
二月，己未朔，日有食之。
戊戌，诏赐京城高年帛，百岁者一人，加赐涂金带。
癸亥，废沿江榷货八务，听商人买贩。
乙丑，加高丽国王王治检校太师，以高丽遣使入贡也。又封静海军节度使黎桓为交趾郡王。
帝以江、淮、浙、陕比岁旱灾，民多转徙，颇恣攘夺，抵冒禁法，己卯，遣工部郎中韩授、考功员外郎潘慎修等八人分路巡抚，俾招集流亡，导扬壅遏，按决庶狱，率从轻典。有可以惠民者，悉许便宜从事；官吏罢软苛刻者上之；诏令有所未便，亦许条奏。
丙戌，以磨勘京朝官院为审官院，幕职州县官院为考课院。时金部员外郎谢泌，言磨勘之名，非典训也，故易之。
蜀土富饶，孟氏割据，府库益充溢。及王师平蜀，孟氏所储，悉归内府。后言事者竞起功利，成都除常赋外，更置博买务。诸郡课民织作，禁商旅不得私市布帛，日进上供又倍其常数，司计之吏，析及秋毫。蜀地狭民调，耕稼不足以给，由是小民贫困，兼并者复籴贱贩贵以夺其利。青城县民王小波，聚徒众，起而为乱，谓众曰： 吾疾贫富不均，今为汝均之！ 贫民多来附者，遂攻掠邛、蜀诸县。是月，寇彭山，县令齐元振率兵拒之，为小波所杀。初，秘书丞张枢使蜀，奏官吏不法者百馀人，多坐黜免，独称元振清白强干，朝廷赐玺书奖谕。元振实贪暴，既受诏，益恣横，受赇得金帛，多寄民家。小波知民怨怒，因袭杀之，散其金帛，剖元振腹，实以钱刀，盖恶其诛求之无厌也。贼党由是愈炽。
朝廷自克平诸国，财力雄富。然聚兵京师，外州无留财，天下支用悉出三司，故费用浸多。帝孜孜庶务，动以爱民惜费为本。戊子，有司言油衣帟幕破损者数万段，欲毁弃之，帝令煮浣，染以杂色，制为旗帜数千。
左司谏张观，因对，言扬州民多阙食，请革残税，帝曰： 近已免贫下民秋税，何为复有理纳？ 观曰： 细民奸猾，多以佃户托名贫下，侥幸蠲减，惟实贫下者尚有残欠。 上再三叹息曰： 两税蠲减，朕无所惜，若实惠及贫民，虽每年放却，亦不恨也。今城郭兼并之家，朘削贫民，豪猾之徒，隐漏租赋，此甚弊事，安得良吏规制称朕之意乎！ 
初，何承矩至雄州，即建屯田之议。会临津令黄懋亦上书言： 闽地惟种水田，缘山导泉，倍费功力。今河北州军陂塘甚多，引水溉田，省功易就，三五年内，公私必获大利。 因诏承矩往河北诸州按视，复奏，如懋言。三月，壬子，以承矩为制置河北缘边屯田使，懋为大理寺丞、充判官、发雄、莫、霸诸州、平戎、破虏、顺安诸军戍卒万八千人给其役，兴堰六百里，置斗门，引淀水灌溉。河北霜早，初年，稻不成，懋乃取江东早稻种七月熟者课令种之，是年八月，稻熟。始，承矩建水田之议，沮者颇众，武臣亦耻于营葺佃作。既而种稻不熟，群议益甚，几罢其事。及是承矩载稻穗数车，遣吏送阙下，议者乃息。自是苇蒲、蠃蛤之饶，民赖其利。
诏权停贡举。
成德节度使田重进，改授永兴军节度使。帝谓陕西转运使郑文宝曰： 重进先朝宿将，宣力于国，卿宜善待之。 文宝再拜奉诏。始，帝在籓邸，爱重进忠勇，尝令给酒炙，重进不肯受，使者曰： 晋王赐汝，汝安得拒？ 重进曰： 我止知有陛下，不知有晋王。 卒不受。帝嘉其质直，故始终委遇焉。
诏： 大理所详决案牍，即以送审刑院，勿复经刑部详覆。 
夏，四月，己卯，命诸司奉行公事，不得辄称圣旨。
五月，壬寅，帝谓帝相李昉等曰： 朕观在位之人，未进用时，皆以管、乐自许；既得位，乃竞为循默，曾不为朕言事。朕日夕焦劳，略无宁暇。臣主之道，当如是邪？ 昉等惶惧拜伏。帝曰： 事有未至，与卿等言之，亦上下无隐耳。 
丙午，张洎赴翰林，帝谓近臣曰： 学士之职，清切贵重，非它官可比，朕常恨不得为之。 
丁未，废京朝官差遣院，令审官院总之，翰林学士钱若水、枢密直学士刘昌言同知审官院，考覆功过以定升降。又以判流内铨、翰林学士承旨苏易简、虞部员外郎王旦等同兼知考课院。凡常调选人，流内铨主之；奏举及历任有殿累者，考课院主之。旦，祐子也。
戊申，诏罢盐铁、度支、户部等使，三司但置使一员、判官六员、推官三员，从殿中丞马应昌议也。以盐铁使魏羽判三司。
初，京西转运副使卢之翰建议，以潩水泛溢，侵许州民田，请自长葛县开河导潩水分流二十里，合于惠民河。至是役成，之翰以劳加户部员外郎，为陕西转运使。
六月，戊午朔，诏中丞已下皆亲临鞫狱。
丙寅，吏部侍郎、平章事张齐贤罢为尚书左丞。先是殿中丞硃贻业，参政李沆之姻也，与诸司副使王延德同监京庾。延德托贻业白沆，求补外官，沆以语齐贤，齐贤以闻。帝以延德尝事晋邸，怒其不自陈而干祈执政，召见，诘责，延德、贻业皆不以实对。齐贤不欲援沆为证，乃自引咎，遂至罢相，物论美之。
壬申，知枢密院事张逊贬右领军卫将军，同知院事寇准罢守本官。逊素与准不协，数争事帝前，帝将罢之。一日，准与温仲舒同出禁中，道逢狂人迎马首呼万岁，右羽林大将军王宾与逊相厚，又知逊与准有隙，因奏其事。准自辨云： 实与仲舒同行，而逊令宾独奏臣。 逊执宾奏斥准，辞意甚厉，因互发其私，帝怒，故贬逊而罢准。
以涪州观察使柴禹锡为宣徽北院使、知枢密院事，枢密直学士刘昌言同知院事，吕端参知政事。昌言骤膺大用，不为时望所归，或短之于帝前，且言其辞语难晓，帝曰： 惟朕能晓之。 
戊寅，命左谏议大夫魏庠、司封郎中知制诰柴成务同知给事中事，凡制敕有未便，宜准故事封驳以闻；从左谏议大夫魏羽请也。
先是，帝急召广南转运使开封向敏中归阙，权工部郎中，一日，御笔飞白书敏中及虞部郎中鄄城张讠永姓名付宰相，曰： 此二人，名臣也，朕将用之。 左右因称其才。秋，七月，癸酉，以向敏中、张讠永同知银台、通进司，视章奏案牍以稽出入。己酉，并命为枢密直学士。
庚戌，雍丘县尉武程上疏，愿减后宫嫔嫱，帝谓宰相曰： 程疏远小臣，不知宫闱中事。内庭给使不过三百人，皆有掌执，不可去者，卿等固合知之。朕必不学秦皇、汉武作离宫别馆，取良家子以充其中，贻万代讥议。 李昉曰： 陛下躬履纯俭，中外所知。臣等家人皆预中参，备见宫闱简约之事。程微贱，辄陈狂瞽，宜加黜削，以惩妄言。 帝曰： 朕曷尝以言罪人！但念程不知耳。 
辽境自夏末大雨，至是桑乾、羊河溢，居庸关西害禾稼殆尽，奉圣、南京居民庐舍多垫溺。
是月，置诸路茶盐制置使。
八月，丙辰朔，日有食之。
帝草书宋玉《大言赋》赐翰林学士承旨苏易简，易简因拟作《大言赋》以献，帝览赋嘉赏，手诏褒之。它日。易简直禁中，以水试欹器，属小黄门宣事密奏，而不识其名。及晚朝，帝曰： 卿所玩得非欹器邪？ 易简曰： 然，乃江南徐邈所作。 即取至便坐，帝亲较试，再三嗟赏。易简进曰： 臣闻日中则昃，月满则亏，器满则覆，物盛则衰。愿陛下持盈守成，慎终如始，以固万世基业，则天下幸甚！ 
通进、银台司，旧隶枢密院，凡内外奏覆文字，必关二司，然后进御。外则内官及枢密院吏掌之，内则尚书内省籍其数以下有司，或行或否，得缘而为奸，禁中莫知，外司无纠举之职。枢密直学士向敏中初自岭南召还，即具言其事，请别置局，命官专校其簿籍，以防壅遏；帝嘉纳之。癸酉，诏以宣徽北院厅事为通进、银台司，命敏中及张讠永同知二司公事，凡内外章奏案牍，谨视其出入而句稽焉，月一奏课。事无大小，不敢有所留滞矣。发敕司旧隶中书，寻令银台司兼领之。
初，黄州团练副使王禹偁量移解州，因左司谏吕文仲巡抚陕西，疏言父老，求徙东土，帝即诏禹偁还朝。己卯，授左正言，谓宰相曰： 禹偁文章，独步当世；然赋性刚直，不能容物，卿等宜召而戒之！ 寻命直昭文馆。
九月，乙巳，以给事中封驳隶通进、银台司，一应诏敕，并令向敏中、张讠永详酌是否，然后行下。时泰宁节度使张永德为并代都部署，有小校犯法，永德笞之至死，诏按其罪。讠永封还诏书，且言： 永德方任边寄，若以一小校故摧辱主帅，臣恐下有轻上之心。 不从，未几，果有营兵胁讼军候者，讠永复引前事为言，帝改容劳之。
是秋，久雨不止，硃雀、崇明门外积水尤甚，往来浮罂筏以济，壁垒庐舍多坏，近甸秋稼多败，流移甚众。陈、颖、宋、亳间盗贼群起，商旅不行。帝以阴阳愆伏，罪由公府，切责宰相李昉等曰： 卿等盈车受俸，岂知野有饿殍乎？ 昉等惭惧拜伏。
