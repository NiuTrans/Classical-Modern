起强圉协洽正月，尽十二月，凡一年。
○英宗体乾应历隆功盛德宪文肃武睿圣宣孝皇帝治平四年（辽咸雍三年）
春，正月，庚戌朔，群臣上尊号册于大庆殿，太尉奉册授閤门使，转授内常侍，由垂拱殿以进。是日，大风霾。
辛亥，辽主如鸭子河。
丁巳，帝崩于福宁殿。太子即位，时年二十。百官入福宁殿发哀，听遗制，见上于东楹，皆如嘉祐之仪，惟入垂拱殿后门乃哭为异。
帝初晏驾，急召太子，未至，帝复手动，曾公亮愕然，亟告韩琦，欲且止勿召。琦拒之曰： 先帝复生，乃太上皇。 愈促之。
帝始为皇子，被召，戒舍人曰： 谨守吾舍，上有適嗣，吾归矣。 及即位，每命近臣，必以官而不名。大臣从容以为言，帝曰： 朕虽宫中命小臣亦然。 
戊午，大赦，除常赦所不原者。百官进官一等，优赏诸军，悉如嘉祐故事，惟百官拜赦不舞蹈。舞蹈者，嘉祐之失也。
己未，尊皇太后为太皇太后，皇后为皇太后。以宰臣韩琦为山陵使。
御史刘庠言： 礼，居丧不饮酒食肉。仁宗之丧，百官乃诸军朝晡皆给酒肉，京师羊为之竭。请给百官素食。 礼官以为然，执政不从。
庚申，群臣拜表请听政，不允；表三上，乃从之。
枢密院召礼官，问诏辽母后书当何称，欲自称重侄，称彼为太母。判太常寺李东之、同判太常寺宋敏求等以为当称侄孙、叔祖母，从之。
三司使韩绛、翰林学士承旨张方平奏疏曰： 祖宗平天下，收敛其金帛，纳之内藏诸库，其所以遗后世之业厚矣。自康定、庆历以来，发诸宿藏以助兴发，百年之积，惟存空簿。近奉赦书，诸军将校赏给已行支散外，至于文武百官，既迁官加职，其诸赐赉，若更循嘉祐近例，窃虑国家财力不堪供给。伏乞检会真宗上仙及仁宗即位旧事施行。此乃先朝体例，非自今日裁损。所营山陵制度，遗诏戒从省约，乞下三司及经由州县，凡系科率所及路分，当职官吏，各据确数，明立期会，务在爱惜官私物力。今日月犹赊，足以为集。至于诸色用度，非所急者，不以小啬为无益而弗为，不以小费为无伤而不节，深虑经远之计，以底烝民之生。方今之切务，莫先于此矣。 太子右庶子韩维言： 窃闻故事，大行皇帝当有遗留物分赐臣下。伏思承平日久，公私匮乏，又，四年之内，两遭大故，营造山陵及优赏士卒，所费不资。若用嘉祐之例，厚行赐赍，恐为损不少。若以为奉承先志，理不可罢，则望阅诸府库，取服用玩好物以充用，才足将意便可，不须过为丰侈。所有金帛诸物，可以赡兵恤民者，愿赐爱惜，以救当世之急弊。 奏入，诏遗赐令内侍省取旨，裁减山陵制度令三司奉行遗制。
初议山陵，帝以手诏赐执政曰： 国家连遭大丧，公私困竭，宜减节冗费。 且谓执政曰： 仁宗之丧，先帝避嫌不敢裁减，今则无嫌也。 
癸亥，内出遗留物赐宗室、近臣有差。帝谓执政曰： 仁宗御天下四十馀年，宫中富饶，故遗留特厚。先帝御天下才四年，固难比仁宗，然亦不可无也，故所赐皆减嘉祐三分之二。 
甲子，辽主御安流殿钓鱼。
丙寅，始御迎阳门幄殿听政，见百官。三司乞藏钱三十万缗助山陵支费，从之。
癸酉，群臣拜表请御正殿，不许；表三上，乃许之。
戊寅，以王陶为群牧使。
二月，乙酉，始御紫宸殿见群臣，退，御廷和殿视事。
龙图疾直学士韩维陈三事： 一曰从权听政，盖不得已，惟大事急务，时赐裁决，馀当简略。二曰执政皆两朝顾命大臣，宜推诚加礼，每事谘询，以尽其心。三曰百执事各有其职，惟当责任使以尽其材，若王者代有司行事，最为失体。 又曰： 天下大事，不可猝为，人君施设，自有先后，惟加意谨重。 并注释滕世子问孟子居丧之礼一篇，因推及后世变礼，以申规讽；帝嘉纳焉。
立安国夫人向氏为皇后。
丙戌，御垂拱殿。
辛卯，白虹贯日。
壬辰，手诏曰： 朕尝侍先帝左右，恭闻德音，以 旧制士大夫之子有尚帝女者，辄皆升行，以避舅姑之尊。习行既久，义甚无谓。朕常念此，寤寐不平。岂可以富贵之故，屈人伦长幼之序乎？可诏有司革之。 朕恭承遗旨，敢不遂行！可令中书门下议，隆诏有司，以发扬先帝盛德。 于是令陈国长公主行见舅姑之礼，王师约更不升行。公主行见舅姑之礼自此始。
三月，以枢密直学士、礼部郎中王陶为右谏议大夫、权御史中丞。陶入对便殿，帝问以时事，陶请谨听纳，明赏罚，斥佞人，任正士，复转对以通下情，省民力以劝农桑，先俭素以风天下，限年艺以汰冗兵。
命天章阁待制陈荐同修撰《仁宗实录》。
降工部侍郎、御史中丞彭思永为给事中、知黄州，主客员外郎、殿中侍殿史里行蒋之奇为太常博士、监道州酒税。
先是监察御史刘庠劾参知政事欧阳修入临福宁殿，衰服下衣紫衣，帝寝其奏，遣使谕修，令易之。朝论以濮王追崇事疾修者众，欲击去之，其事无由。有薛良孺者，修妻之从弟也，坐举官被劾，冀会赦免，而修乃言不可以臣故徼幸，乞特不原，良孺怨修切齿。修长子发娶盐铁副使吴充女，良孺因谤修帷薄，事连吴氏。集贤校理刘瑾，与修亦仇家，亟腾其谤。思永闻之，间以语其僚属。之奇始缘濮议合修意，修特荐为御史，方患众论指以为奸邪，求所以自解，及得此，独上殿劾修，乞肆诸市朝。帝疑其不然，之奇引思永为证，坚请必行。之奇初不与同列谋之，后数日，乃以奏稿示思永，挽思永自助。思永以帷薄之私，非外人所知；但其首建濮议，违典礼以犯众怒，不宜更在政府。帝乃以之奇、思永所奏付枢密院。修上章自辨。帝初欲诛修，以手诏密问天章阁待制孙思恭，思恭极力救解。帝悟，复取之奇、思永所奏以入，并修章付中书，令思永、之奇具传达人姓名以闻。之奇言得自思永，而思永辞以出于风闻；因极陈大臣朋党专恣，非朝廷福。修复言： 臣忝列政府，枉遭诬陷，惟赖朝廷推究虚实，使罪有所归。 章凡三上。而充亦上章乞朝廷力与辨正虚实，使门户不致枉受污辱。于是帝复批付中书，令思永等具传达人姓名并所闻因依明据。思永与瑾同乡，力为瑾讳，乃言： 臣待罪宪府，凡有所闻，合与僚属商议，故对之奇说风闻之由。然暧昧无实，尝戒之奇勿言。无所逃罪。 而之奇亦奏： 此事臣止得于思永，遂以上闻。如以臣不当用风闻言大臣事，臣甘与思永同贬。 故二人同降黜。帝手诏赐修，令起视事。它日，帝谓吴奎曰： 蒋之奇敢言，而所言暧昧，既罪其妄，欲赏其敢。 奎曰： 赏罚难并行。 乃止。
权知贡举司马光等上言，所考试合格进士许安世以下三百五人，分四等；明经、诸科二百一十一人，分三等。诏： 进士第一、第二、第三等赐及第，第四等赐同出身。明经诸科第一、第二并赐及第，第三等赐同出身。敕下贡院放榜，安世及第二、第三人并为防御、团练推官，其馀注官守选如例。 
丙辰，命提点开封府界公事、祠部郎中陈汝义判三司都磨勘司，以知开封县、都官员外郎罗恺代其任。恺入见，问府界事，皆不知能，帝不悦。及见汝义问之，应答详敏。翼日，谓执政曰： 恺不才，宜复用汝义，仍与馆职。 执政言汝义资序已高，复为提点则下迁，宜但令试馆职而已；帝从之。知制诰邵必言： 陛下新即位，以言语擢汝义，如汉文赏上林啬夫，恐臣下争以利口求进。乞罢之。 不从。
昌王颢、乐安郡王頵乞解官行服，诏两制与太常礼院详定典礼。翰林学士承旨张方平等言： 谨按大行遗制，丧服以日易月，自皇帝下至文武百官，并依先朝典故。惟宗室出则惨服，居则衰麻以终制。盖一法度，所以尊天子也。皇帝承大统，奉宗庙，昌王、乐安郡王当与宗室同例，不容以私恩为异。 从之。
丙寅，钱明逸罢翰林学士，为端明殿学士兼龙图阁学士。
先是御史蒋之奇言： 明逸倾险憸薄，在仁宗朝，附贾昌朝、夏竦、王拱辰、张方平之党，陷杜衍、范仲淹、尹洙、石介之徒，朝廷一空，天下同疾。况文辞纰缪，政术乖疏，岂可冒居禁苑！ 而同知谏院傅卞亦有言。执政召明逸，未以台谏章疏，使自引疾，因改命之。
丁卯，三司言： 在京粳米约支五年以上，虑岁久陈腐，欲令发运司于上供年额，权住起发五十万石，于谷价贵处减和籴之数，变市金银绢，输榷货务封桩，分给三路，以备军需。 从之。
壬申，尚书左丞、参知政事欧阳修罢，为观文殿学士、刑部尚书、知亳州。彭思永等既以论修贬，而知杂事御史苏寀、御史吴申言犹不已；修亦三表乞罢，故命出守。
初，英宗以疾未视朝，太皇太后垂帘，修与二三大臣主国论，每帘前奏事，或执政聚议，事有未同，修未尝不力争。台谏官至政事堂论事，事虽非己出，同列未及启口，而修已直前折其短。士大夫建明利害及所请，前此执政多弇阿，不明白是非，至修必一二数之曰： 某事可行，某事不可行。 用是怨诽者益多。英宗尝称修曰： 性直，不避众怨。 修亦尝诵故相王曾之言曰： 恩欲归己，怨使谁当！ 既出守，遂连六表乞致仕，不从。
癸酉，以枢密副使、礼部侍郎吴奎参知政事。帝欲用奎，宰相言： 陈升之有辅立陛下功。 帝曰： 奎辅立先帝，其功尤大。 遂越次用之。奎入谢日，进《治说》三篇。帝尝语以追尊濮王事与汉宣帝异，奎对曰： 然，宣帝于昭帝祖行，昭穆不相当，又大臣所立，岂同仁宗！此天地之恩，不可忘也。追尊事诚牵私恩。 帝言： 此为欧阳修所误。 奎对曰： 韩琦于此事亦失众心。臣数为琦所悖，天下公论，不敢于君前有所隐。 它日，奎进言： 陛下宜推诚以应天，天意无它，合人心而已。若至诚格物，物莫不以至诚应于上，自然感召和气。今民力困极，国用窘乏，直须顺成，然后可及它事也。帝王之职，所难在判别忠邪，其馀庶务，各有司存，但不使小人得害君子，君子常居要近，则自治矣。 帝因言尧时四凶犹在朝，奎对曰： 四凶虽在，不能惑尧之聪明。圣人以天下为度，何所不容！未有显过，固宜包荒，但不可使居要近耳。 
太常礼院言： 准嘉祐诏书，定太庙近世八室之制。今大行皇帝祔庙有日，僖祖在七室之外，礼当祧迁。将来山陵毕，请以大行皇帝神王祔第八室。僖祖、文懿皇后神主，依唐故事，祧藏于西夹室，以待禘祫。自仁宗而上至顺祖，以次升迁，伏请下两制待制以上参议。 翰林学士承旨张方平等言： 同堂八室，庙制已定，僖祖当祧，合于典礼，请依礼院所奏。 诏恭依。
乙亥，尚书令兼中书令襄阳郡王允良卒，赠太师。有司以允良起居无度，反易晦明，谥曰荣易。
初，蒋之奇劾欧阳修，帝怒曰： 先帝大渐，邵亢建垂帘之议，如此大事不言，而抉人闺门之私乎！ 之奇以告吴申，申即劾亢。事下中书，帝徐知其妄，中书亦寝申所奏。亢时同知贡举，及出，上殿自辨曰： 先帝不豫以来，群臣莫得进见，臣无由面陈，必有章奏。愿陛下索之禁中，若得之，臣当伏诛；不然，则谗臣者岂得不问？愿下狱考实。 帝曰： 朕不疑卿，吴申所奏，已不行矣。 
闰月，癸未，太白昼见。
甲申，夏主遣使来献方物谢罪，请戒饬酋长，守封疆，如去冬所赐诏旨。复以诏答之曰： 苟封奏所叙，忠信弗渝，则恩礼所加，岁时如旧。 仍赐绢及银各五百匹、两。
己丑，以京西转运使、刑部郎中刘述兼侍御史知杂事。于是苏寀迁度支副使，中书奏以述代之。中丞王陶言： 述任非所长。 赐陶手诏赏叹，然亦竟用述。述，湖州人也。
御史吴申言： 窃见先召十人试馆职，而陈汝义亦预，渐至冗滥。兼所试止于诗赋，非经国治民之急，欲乞兼用两制荐举，仍罢诗、赋，试策三道，问经史时务。每道问十事，以通否定高下去留。其先召试人，亦乞用新法考试。明诏两制详定以闻。 其后翰林学士承旨王珪等，言宜罢诗赋如申言，于是诏： 自今馆职试论一首、策一道。 
辛卯，辽主驻春州北淀。
庚子，诏： 内外文武群臣，于朝之阙政，国之要务，边防戎事之得失，郡县民情之利害，各直言无隐。言若适用，当从甄擢。 
御史中丞王陶言： 臣奉诏别举台官，缘有才行可举之人，多以资浅不应敕文。欲乞许举三任以上知县资序人为御史里行。 从之。先是陶乞复用吕大防、郭源明，执政以为意欲逼己，不悦。
工部郎中、知制诰王安石既除丧，诏令赴阙。安石屡引疾乞分司，帝语辅臣曰： 安石历先帝朝，累召不起，或以为不恭。今召又不至，果病邪？有所要邪？ 曾公亮对曰： 安石文学器业，宜膺大用；累召不起，必以疾病，不敢欺罔。 吴奎曰： 安石向任纠察刑狱，争刑名不当，有旨释罪，不肯入谢。意以为韩琦沮抑己，故不肯入朝。 公亮曰： 安石真辅相之才，奎所言荧惑圣听。 奎曰： 臣尝与安石同领群牧，备见其护前自用，所为迂阔；万一用之，必紊乱纲纪。 
癸卯，诏安石知江宁府。众谓安石必辞，龙图阁直学士韩维言： 安石知道守正，不为利动，久病不朝，今若才除大郡，即起视事，则是偃蹇君命以要自便，臣固知安石之不肯为也。若人君始初践阼，慨然想见贤者，与图天下之治，孰不愿效其忠、伸其道哉！使安石甚病而愚则已，若不至此，必翻然而来矣。议者以为安石可以渐致而不可以猝召，不知贤者可以义动而不可以计取，唯陛下断而行之。 已而诏到，安石即诣府视事，不复辞也。
学士院言： 屯田员外郎夏倚、雄武节度推官章惇诗赋中等。 诏以倚为江南西路转运判官，惇为著作佐郎。
甲辰，诏： 诸路帅臣及副总管或有移易，可依庆历故事，中书、枢密院参议。 
以龙图阁直学士、知蔡州吕公著、龙图阁直学士兼侍讲司马光并为翰林学士。光累奏固辞。不许。帝面谕光曰： 古之君子，或学而不文，或文而不学，惟董仲舒、扬雄兼之。卿有文学，尚何辞？ 光曰： 臣不能为四六。 帝曰： 如两汉制诏可也。 光曰： 本朝故事不可。帝曰： 卿能举进士高等而不能为四六，何邪？ 光趋出，帝遣内侍至閤门，强光受告，光拜而不受。趣光入谢，光入至庭中，犹固辞，诏以告置光怀中，光不得已乃受。它日，帝问王陶曰： 公著及光为学士，当否？ 陶曰： 二人者，臣尝论荐矣。用人如此，天下何忧不治！ 
丙午，以屯田员外郎刘分攵、著作佐郎王存为馆阁校勘，太常丞张公裕、殿中丞李常为秘阁校勘，著作佐郎胡宗愈为集贤校理，并以召试学士院诗赋入等也。分攵试入优等，故事，当除直馆；又，员外郎例不为校勘。而分攵素与王陶有隙，陶及侍御史苏寀共排之。故才得馆阁校勘。
夏，四月，以殿中丞唐淑问为监察御史里行。帝谕曰： 朕以家世用卿，卿当谨家法。人臣病外交阴附，卿宜自结主知。比言者尚抉剔细故以为能，论事必务大体，乃为称职。 淑问，介子也。
庚戌，请大行皇帝谥于南郊。
召还陕西宣抚使、判渭州郭逵同签书枢密院事。御史中丞王陶言： 韩琦引逵二府，至用太祖出师故事劫制人主，琦必有奸言惑乱圣聪，愿罢逵为渭州。 帝不可，曰： 逵先帝所用，今遽罢之，是章先帝任人之失也。 
先是御史台以状申中书云： 检会《皇祐编敕》，常朝日，轮宰臣一员押班。近据引赞官称宰臣更不赴，窃虑此《编敕》仪制别有冲替，伏乞明降指挥。 中书不报。辛酉，中丞王陶因以状白宰相，又不报。乙卯，陶遂劾奏韩琦、曾公亮不押常朝班，至谓琦跋扈，引霍光、梁冀专恣事为喻。甲子，琦、公亮上表待罪。帝以陶章示琦，琦奏曰： 臣非跋扈者，陛下遣一小黄门至，则可缚臣以去矣。 帝为之动，而陶连奏不已；帝以问知制诰滕甫，甫曰： 宰相固有罪，然指为跋扈，则臣以为欺天陷人矣。 
丙寅，帝徙陶为翰林学士，司马光权御史中丞，两易其任。丁卯，光入谢，言： 自顷宰相权重，今陶以论宰相罢，则中丞不可复为。臣愿俟宰相押班然后就职。 许之。时光中丞告已进入，而王陶学士之命，中书独持之不下。戊辰，吴奎、赵概面对，坚请黜陶于外，帝不许；复请授群牧使，许之。既而直批送中书，以陶为翰林学士。时琦方在告，不出，奎即具奏言： 昔唐德宗疑大臣，信群小，斥陆贽而以裴延龄等为腹心，天下称为暗主。今陶挟持旧恩，排抑端良。如韩琦、曾公亮不押班事，盖以向来相承，非由二臣始废。今若又行内批，除陶翰林学士，则是因其过恶，更获美迁，天下待陛下为何如主哉！陶不黜，陛下无以责内外大臣展布四体。 己巳，奎遂称疾求罢。帝封奎答刂子以示陶，陶复劾奎附宰相、欺天下六罪。侍御史吴申、吕景奏乞留陶依旧供职，并劾奎有无君之心，数其五罪。帝以手礼赐知制诰邵亢，趣讲入陶学士告，亢遂言： 御史中丞职在弹劾，阴阳不和，咎由执政。奎所言颠倒，失大臣体。 帝由是有逐奎意。龙图阁直学士韩维言： 宰相跋扈，王法所当诛也。陶言是，宰相安得无罪！陶言非，则安得罢台职而已！今为翰林学士，是迁也。愿廷对群臣，使是非两判。 庚午，帝批付中书： 王陶、吴申、吕景，过毁大臣，陶出知陈州，吴申、吕景罚铜二十斤；吴奎位执政而弹劾中丞，以手诏为内批，三日不下，其罢知青州。 
帝语张方平曰： 奎罢，当以卿代。 方平辞，且言： 韩琦久在告，奎免，必不复起。琦勋在王室，愿陛下复奎位，手诏谕琦，以全始终之分。 司马光言： 奎名望素重，今为陶罢奎，恐大臣皆不自安，纷纷引去，于四方观听非宜。 辛未，公亮入对，亦请留奎，帝许之。壬申，召奎对延和殿，慰劳，使复位，曰： 成王岂不疑周公邪！ 奎既复位，邵亢更以为言，帝手札谕亢曰： 此无它，欲起坐卧者耳！ 盖指琦也。
初，王陶事琦甚瑾，琦深器之。东宫始建，英宗命以蔡抗为詹事，琦因荐陶。文彦博私谓琦，盍止用抗，琦不从。及帝即位，颇不悦大臣之专，陶料必多所易置，欲自规重位，故视琦如仇，力攻之。彦博谓琦曰： 颇记除詹事时否？ 琦大愧曰： 见事之晚，直宜爱挞！ 陶既至陈州，谢表诋宰相不已，中书拟再贬。光言： 陶诚有罪，然陛下欲广言路，屈己爱陶，而宰相独不能容乎！ 乃止。
罢诸州岁贡饮食果药。
癸酉，诏： 陕西、河东经略转公运司，察主兵臣僚怯懦，老病者以闻。 
司马光上疏，论修身之要三，曰仁，曰明，曰武。治国之要三，曰官人，曰信赏，曰必罚。且曰： 臣昔为谏官，即以此六言献仁宗，其后以献英宗。今以献陛下。平生力学所得，尽在是矣。 
是月，录京师系囚，遣使巡行陕西、河北、京东、西路体量安抚。
五月，辛巳，以久旱，命宰臣祷雨。
韩琦、曾公亮言： 臣等近以王陶弹奏，不过文德殿押班，先尝面奏。旧以前殿退晚，及中书聚厅见客，日有机事商议，故不及押班，为岁已久，即非今始。今检详唐及《五代会要》，每月凡九开延英，则明其馀不坐之日，宰臣须赴正衙押班。及延英对宰臣日，未御内殿前，令閤门使传宣放班，则宰臣更不赴正衙押班明矣。本朝自祖宗以来，继日临朝，宰臣奏事。《祥符敕》宰臣依故事赴文德殿押班，行之不久，渐复堕废。缘中书朝退后议政，动逾时刻，若日赴文德押班，则机务常有妨滞。乞下太常礼院详定。 司马光言旧制当押班，不须详定。癸未，诏： 自今昼刻辰正，垂拱奏事未毕，听宰相不赴文德殿，令御史台放班退。未及辰正，并依《祥符敕令》，永为定制。 
壬辰，辽主驻纳葛泺。
甲辰，以屯田员外郎张唐英为殿中侍御史里行，从翰林学士王珪、范镇之荐也。唐英初调谷城令，县圃岁畦姜，贷种与民，还其陈，复配买取息。唐英至，空其圃，植千株柳，作柳亭于其中，闻者咨美。英宗初立，唐英上谨始书，言： 为人后者为之子，恐它日有引定陶故事以惑圣听者。愿杜其渐。 既而濮议果起，珪、镇谓唐英有先见之明，故荐之。
乙巳，宝文阁成，置学士、直学士、待制官，奉英宗御书藏于阁。
六月，戊申，辽有司奏新城县民杨从谋反，伪署官吏，辽主曰： 小人无知，此儿戏耳。 独流其首恶，馀释之。
河北旱，民流入京师。待制陈荐请以便籴司陈粟贷民，户二石，从之。司马光上疏曰： 圣王之政，使民安土乐业而无离散之心，其要在于得人而已。以臣愚见，莫若择公正之人为河北监司，使察灾伤州县，守宰不胜任者易之，然后多方那融斗斛，使赈济土著之民，居者既安，则行者思反。若县县皆然，岂复有流民哉！ 于是诏河北运司约束州县，倍加存恤。
己未，以龙图阁直学士、知成都府赵抃知谏院。入谢，帝谓抃曰： 闻卿入蜀，以一琴一鹤自随，为政简易，亦称事邪？ 故事，近臣自蜀还者，必登省府，不为谏官；大臣以为疑，帝曰： 吾赖其言耳。倘欲大用，何必省府乎！ 抃上疏言任道德，委辅弼，别邪正，去侈心，信号令，平赏罚，谨机密，备不虞，勿数赦，容谏诤十事。又言吕诲、傅尧俞、范纯仁、吕大防、赵鼎、马默，皆骨鲠敢言，久谴不复，无以慰搢绅之望。复论五费，谓宫掖、宗室、官滥、兵冗、土木之事，多见纳用。
辛未，诏： 天下官吏有能知差役利害，可以宽减者，实封条析以闻。 
先是三司使韩绛言： 害农之弊，无甚差役之法。重者衙前，多致破产，次则州役，亦须重费。向闻京东民有父子二丁将为衙前，父告其子云： 吾当求死，使汝曹免于冻馁。 遂自经而死。又闻江南有嫁其祖母及与母析居以避役者，又有鬻田减其户等者，田归官户不役之家，而役并于同等见存之户。望令中外臣庶，条其利害，委侍从台省官集议裁定，使力役无偏重之患，则农民有乐业之心。 帝纳其言，故有是诏。役法之议始此。
陕西运运使薛向言： 知青涧城种谔招西人硃令陵，最为横山得力酋长，已给田十顷、宅一区，乞除一班行，使夸示诸羌，诱降横山之众。 诏增给田五顷。谔，世衡之子也。向在英宗时，尝献《西陲利害》十五篇。去冬又上疏陈御边五利：一曰任将帅以制其冲，二曰亟攻伐以罢其敌，三曰省戍兵以实其力，四曰绝利源以敝其国，五曰惜经费以固其本。疏奏，英宗称善，尝置诸左右，帝见而奇之。会边臣多言横山族帐可招纳者，是日，召向入。凡向所陈计策，帝皆令勿语两府，自以手诏指挥。
壬申，辽以度支使赵徵参知政事。
乙亥，御史张纪言： 近岁以来，百司庶务，多禀决于中书。臣谓政府不当侵有司之职，有司亦不当以细务汩政府。 诏： 中书、枢密院，应细务合归有司者，条析以闻。 后中书具三十一事，枢密院具六十二事，皆归之有司。
秋，七月，庚辰，翰林学士承旨张方平等言： 本朝典礼，循唐之旧，真宗、仁宗皆祀于明堂以配上帝。今季秋大享明堂，伏请以大行皇帝配。 诏恭依。
诏察富民与妃嫔家婚姻夤缘得官者。
己丑，命户部郎中赵抃、刑部郎中陈荐详定中外封事。先是帝命张方平、司马光，至是复令抃等同之。
辛卯，告大行皇帝谥于天地、宗庙、社稷。
壬辰，上宝册于福宁殿。
帝初即位，内臣以覃恩升朝者，皆罢内职，独句当御药院高居简等四人留如故。司马光疏言： 居简资性奸回，工谗善佞，久处近职，罪恶其多。顷在先朝，依凭城社，物论切齿。及陛下继统，乃复先自结纳，使宠信之恩，过于先帝。愿明治其罪，以解天下之惑。 帝曰： 祔庙毕，自当去。 光曰： 闺闼小臣，何系山陵先后？舜去四凶，不为不忠；仁宗贬丁谓，不为不孝。 帝从之。癸巳，居简罢为供备库使。
乙未，以三司检法官吕惠卿编校集贤书籍。惠卿与王安石雅相好，安石荐其才于曾公亮，遂举馆职。惠卿，晋江人也。
辛丑，荧惑昼见，凡三十五日。
丙午，文州曲水县令宇文之邵上书指陈得失。之邵，绵竹人，为曲水令，转运使以轻缣高其价，使县配卖，之邵言： 县地狭人贫，耕者亡几，方岁俭饥，羌夷数入寇，不可复困之以求利。 转运使怒。会帝即位求言，乃上书曰： 千里之郡，有利未必兴，有害未必除者，转运使、提点刑狱制之也；百里之邑，有利未必兴，有害未必除者，郡制之也。前日赦令，应在公逋负一切蠲除，而有司操之益急，督之愈甚，使上泽不下流而细民日困。如择贤才以为三司之官，稍假郡县以权，则民瘼除矣。 然后监番、棸、蹶、楀之盛以保安外戚，考《棠棣》、《角弓》之义以亲睦九族，兴坠典，拔滞淹，远夸毘，来忠谠。凡所建置，必与大臣共议以广其善，号令威福则专制之。如此，则太平可拱而俟也。 书奏，不报，喟然曰： 吾不可仕矣！ 遂以太子中允致仕，时年未四十也。范镇曰： 之邵位下而言高，学富而行笃，少我二十一岁而先我挂冠，使吾慊然。 
夏国遣使奉慰及进助山陵。
八月，丁未朔，太白昼见。
辛亥，司马光言： 窃闻陛下好令内臣采访外事及问以群臣能否，臣窃以为非宜。陛下内有两府、两省、台谏，外有提、转、牧、守，皆腹心耳日股肱之臣也。诚能精择其人，使之各举其职，则天下之事，犹一堂之上，陛下何患于不知哉！今深处九重，询于近习，采道听涂说之言，纳曲躬附耳之奏，不验虚实，即行赏罚，臣恐谗邪得以逞其爱憎，而陛下为之受其讥谤也。 
戊午，复夏人和市。
张方平、司马光奏所详定内外封事，帝令中书参议。光对延和殿，言： 封事善者，在陛下决行之。 帝曰： 大臣多不欲行。 光曰： 陛下询荛以广聪明，斯乃社稷之福，而非大臣之利也。 癸亥，诏： 详定封事所奏，如其中有难行者，可召详定官赴中书问难，令述利害以进。 
己巳，京师地震。帝问辅臣曰： 地震何祥也？ 曾公亮对曰： 天裂，阳不足；地震，阴有馀。 帝曰： 谁为阴？ 公亮曰： 臣者君之阴，子者父之阴，妇者夫之阴，夷狄者中国之阴，皆宜戒之。 吴奎曰： 但为小人党盛耳。 帝不怿。
癸酉，葬宪文肃武宣孝皇帝于永厚陵，庙号英宗。
是月，判河阳军富弼上疏曰： 帝王都无职事，惟别君子、小人。然千官百职，岂尽烦帝王辨之乎？但精求任天下之事者，不使一小人参用于其间，莫不得人矣。陛下勿谓所采既广，所得必多，其间当防小人惑乱圣听。奸谋似正，诈辞似忠，疑似之际，不可不早辨也。 
九月，丁丑，诏减诸路逃田税额。
壬午，祧僖祖及文懿皇后。乙酉，祔英宗神主于太庙，乐曰《大英之舞》。
戊子，减两京畿内、郑、孟州囚罪一等，民役山陵者蠲其赋。
辛卯，徙封昌王颢为岐王，乐安郡王頵为高密郡王。
遣孙思恭等报谢于辽。
壬辰，录周世宗从曾孙贻廓为三班奉职。
甲午，辽遣使来贺即位。
戊戌，召知江宁府王安石为翰林学士。
辽主命给诸路囚粮。
辛丑，韩琦、吴奎、陈升之并罢。琦历相三朝，或言其专。自王陶论劾后，曾公亮因力荐王安石，欲以间琦。琦称疾求去，帝不许，以诏书慰抚。琦又疏有四当去，复不许。厚陵复土，琦更不入中书，请甚坚。于是帝夜召张方平议，且曰： 琦志不可夺矣。 方平遂建议，宜宠以两镇节铖，且虚府以示复用；乃除镇安、武胜军节度使、守司徙、检校太师兼侍中、判相州。帝复召知制诰郑獬草奎知青州及方平、赵抃参知政事制，赐双烛归舍入院，外廷无有知者。明旦，獬进草，遂降付中书。升之，初名旭，避帝嫌名，故以字行。帝始擢任杨定，升之屡谏不宜生边事，由是忤旨；以母老，乞便郡，遂出知越州。
以枢密副使吕公弼为枢密使，翰林学士承旨张方平、知谏院赵抃并参知政事，三司使韩绛、知开封府邵亢并枢密副使。
先是薛向奏蕃部嵬名山有归附意，壬寅，司马光对延和殿，言谅祚称臣奉贡，不当诱其叛臣以兴边事。帝曰： 此外人妄传耳。 光曰： 陛下知薛向之为人否？ 帝曰： 固非端方士也，徒以其知钱谷及边事耳。 光曰： 钱谷诚知之，边事则未也。 又言张方平奸邪贪猥，帝曰： 有何实状？ 光曰： 请言臣所目见者。 帝作色曰： 每有除拜，众言辄纷纷，非朝廷美事。 光曰： 此乃朝廷美事也。知人，帝尧难之；况陛下新即位，万一用一奸邪，若台谏循默不言，陛下从何知之？ 帝曰： 吴奎附宰相否？ 光曰： 不知也。 帝曰： 结宰相与结人主孰贤？ 光曰： 结宰相为奸邪；然希意迎合，观人主趋向而顺之者，亦奸邪也。 
潮州地震。
癸卯，同佥书枢密郭逵罢为宣徵南院使、判郓州；从张纪、唐淑问、赵抃言也。逵至郓七日，徙师延州。
权御史中丞司马光复为翰林学士兼侍读学士，以滕甫权御史中丞。光言： 臣昨论张方平参政，不协众望，其言既不足采，所有新命，臣未敢祇受。 光等诰敕下通进银台司，吕公著具奏封驳。帝手诏谕光曰： 朕以卿经术行义，为世所推，今将开迩英之度，欲得卿朝夕讨论，敷陈治道，以箴遗阙，故换卿禁林，复兼劝讲，非为前日论奏张方平也。吕公著封还，盖不如此意耳。 于是取诰敕直付閤门，趣光等受职。公著又言： 诰敕不由本司，则封驳之职因臣而废。 帝手批其奏曰： 俟开迩英，当谕朕意。 
韩琦既出判相州，入对，帝泣下，琦亦垂涕称谢。诏琦出入如二府仪，又赐兴道坊宅一区，擢其子秘书丞忠彦为秘阁校理。帝曰： 卿去，谁可属国者？王安石何如？ 琦曰： 安石为翰林学士则有馀，处辅弼之地则不可。 帝默然。
是月，辽主如南京。
冬，十月，丙午朔，漳、泉诸州地震。
丁未，富弼罢判河阳。
戊申，建州、邵武、兴化军地震。
己酉，初御迩英阁，召侍臣讲读经史。讲退，独留吕公著，语曰： 朕以司马光道德学问，欲常在左右，非以其言不当也。 公著力请解职，许之，它日，又谓公著曰： 光方直，如迂阔何？ 公著曰： 孔子上圣，子路犹谓之迂；孟轲大贤，时人亦谓之迂。况光者，岂免此名！大抵虑事深远，则近于迂矣。愿陛下更察之！ 
命御史中丞滕甫考诸路监司课绩。
旧制，审定殿最格法，自发运使下至知州，皆归考课院，专以监司所第等级为据。至考监司，则总其甄别部吏能否，副以采访才行，合二事为课，悉书中等，无高下，帝即位，凡职皆有课，凡课皆责实，监司所上守臣课不中等者，展年降资；而治状优异者，增秩赐金帛，以玺书奖励之。若监司以上，则命御史中丞、侍御史考校。
参知政事张方平，以父忧罢。
庚戌，给陕西转运司度僧牒，令籴谷赈霜旱州县。
癸丑，诏： 翰林学士、御史中丞、侍御史知杂事举材堪御史者各二人。 
甲寅，翰林学士司马光初进读《通志》于迩英阁，赐名《资治通鉴》，亲制序以赐光，令候书成写入，又赐颍邸旧书二千四百二卷。序略曰： 博而得其要，简而周于事，是亦典刑之总会，册牍之渊林矣。 
癸酉，知青涧城种谔复绥州。夏将嵬名山部落在绥，其弟夷山降于谔，谔使人因夷山以诱之，赂以金盂。名山小吏李文喜受而许降，而名山未之知也。谔即奏言： 谅祚累年用兵，人心离贰，尝欲发横山族帐尽过兴州，族帐皆怀土重迁，其首领嵬名山欲以横山之众取谅祚以降。 帝信之。知延州陆诜言以情伪未可知，戒谔毋妄动，谔持之力。诏诜诏谔问状，且与转运使薛向议招纳。乃共画三策，令幕佐张穆之入奏。穆之阴受向指说，言必可成。帝意诜不协力，徙之秦凤。谔不待报，悉起所部兵长驱而前，围其帐。名山惊，援枪欲斗，夷山呼曰： 兄已约降，何为如是？ 文喜因出所受金盂示之，名山投枪大哭，遂举众从谔而南，得酋领三百，户万五千，胜兵万人。将筑城于其地，诜以无诏出师，召谔还。军次怀远，虏众四万人坌集城下。谔出兵击走之，遂城绥州。
初，谔言名山约降，帝将令边臣招纳其众。司马光上疏极论，以为： 名山之众未必能制谅祚。幸而胜之，灭一谅祚，生一谅祚，何利之有？若其不胜，必引众归我，不知何以待之！臣恐朝廷不独失信于谅祚，又将失信于名山矣。若名山馀众尚多，还北不可，入南不受，穷无所归，必将突据边城以救其命。陛下独不见侯景之事乎？ 帝不听。及谔取绥州，费六十万，西方用兵盖自此始矣。
种谔既取绥州，夏人乃诈为会议，诱知保安军杨定等，杀之。朝廷谋西讨，邵亢曰： 天下财力殚屈，未宜用兵，唯当降意抚纳，俟不顺命，则师出有名矣。 因条上其事。 诏报曰： 中国民力，大事也。兵兴之后，不无倍率，人心一摇，安危所系。且动自我始，先违信誓，契丹闻之，将不期而自合，兹朕所深忧者。当悉如卿计。 于是欲弃绥州，知延州郭逵言： 贼既杀王官，而又弃绥不守，见弱已甚。且嵬名山举族来归，当何以处之？ 帝不听。
十一月，丁丑，诏近臣各举才行可任使者一人。
文彦博言于帝曰： 诸路帅臣、转运使，职任至重，一道惨舒系焉，所宜择人久任。 又言： 两府堂陛之重，亦当久任，使其下不能倾危，乃可立事。 韩绛曰： 汉王嘉以为二千石尊重难危，乃可使下，况堂陛之势乎！ 
戊寅，诏求直言。
诏御史台每遇起居日，令百僚转对。
丙戌，诏曰： 故事，二府初入，举所知者三人，将以观大臣之能。比年多因请谒干誉，荐者不公，其令中书、枢密院举人皆明言才业所长，堪任何事，以副朕为官择人之意。 
改命韩琦判永兴军兼陕西路经略安抚使，赐手札趣令治装。琦言： 边臣肆意妄作，构怨戎狄。臣朝夕引道非难，但须禀朝廷成算，愿召二府亟决之。 琦入辞，曾公亮等方奏事，乞与琦同议，帝召之，琦曰： 臣前日备员政府，所当共议。今籓臣也，惟奉行朝廷命令耳，决不敢与闻。 又言： 王陶指臣为跋扈，今陛下乃举陕西兵柄授臣，夏有劾臣如陶者，则臣赤族矣。 帝曰： 侍中犹未知朕意邪？ 
丁亥，诏： 令天下州军各上所辖县令治状优劣，其条约，令考课院详定以闻。 
戊子，分命审臣祈雪。
置马监于河东交城县。
庚寅，诏： 近臣以举官不当，经三劾者，中书别奏取旨。 
壬辰，夏国遣使进回鹘僧、金佛，《梵觉经》于辽。
乙未，诏： 内外文武官各举所知二人，见任两府三人，或耻于自媒，久淹下位，或偶因微累，遂废周行者，咸以名闻。 
先是以向传范知澶州兼京东、西路安抚使。传范，敏中之子也。知谏院杨绘言： 后族不当领安抚使，请易之，以杜外戚干进之渐。 文彦博曰： 传范累典郡有政声，非由外戚。 帝曰： 谏官如此言甚善，可以止它日妄求者。 己亥，命改知郓州。它日，绘又言曾公亮不当用其子孝宽判鼓院。帝谓滕甫曰： 鼓院，传达而已，何与于事？ 甫曰： 人有诉宰相者，使其子传达，可乎？且天下见宰相子在是，岂敢复诉事？ 帝为寝其命。绘亦解谏职，改兼侍读，绘固辞。甫言于帝，帝诏甫谕意，绘曰： 谏官不得其言则去，经筵非姑息之地。 卒不拜。未阅月，复知谏院。
十二月，丁未，辽参知政事刘诜仍为枢密副使，以枢密直学士张孝杰参知政事。己酉，以孝杰同知枢密院事。孝杰附耶律伊逊，故累迁。
辽主行再生礼，赦死罪以下。
辛酉，诏以来岁日食正旦，自乙丑避正殿，减常膳，罢朝贺。
壬戌，诏起居日增罢对官二人。
丙寅，诏曰： 狱者，民命之所系也。比闻有司岁考天下之奏而瘐死者多。其具为令，提点刑狱岁终会死者之数以闻。委中书检察，或死者过多，官吏虽已行罚，当更黜责。 
己巳，夏人求以亡命景询易嵬名山，郭逵曰： 询，庸人也，于事何所轻重！受之则不得不还名山，恐自是蕃酋无复敢向化矣。 是月，逵讠冋得杀杨定等首领姓名，谍告，将斩之于境以谢罪，逵曰： 是且枭死囚以绐我。 报曰： 必执李崇贵、韩道喜来。 夏人言杀之矣，逵命以二人状貌物色诘问，敌情得，乃锢而献之。
夏国主谅祚殂，年二十一，国人谥曰昭英皇帝，庙号毅宗，葬安陵；子秉常即位，时年七岁，梁太后摄政。
是月，韩琦至永兴。初，薛向、郭逵等议欲存绥州，诏琦度其可否，琦奏： 贼今已诱杀杨定等，绥州不可弃也。 及谅祚病死，其子秉常方幼，琦因奏： 当此变故，尤非弃绥之时。 文彦博、吕公弼耻于中变，督促弃绥如初，琦条陈不已。帝遣中使赍手诏访琦利害，琦复具奏，言绥不可弃，乃诏如琦议。
是岁，观文殿学士、太子少师致仕胡宿卒。宿内刚外和，临事慎重，不辄发，发即不可回，尤顾惜大体，其笃行自厉，至于贵达，常如布衣时。
辽南京旱、蝗。
