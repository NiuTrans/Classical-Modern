起柔兆涒滩正月，尽强圉作噩九月，凡一年有奇。
○孝宗绍统同道冠德昭功哲文神武明圣成孝皇帝淳熙三年（金大定十六年）
春，正月，甲寅，以常州旱，宽其逋负之半。赈淮东饥，仍命贷贫民种。金亦以是日免去年被水旱路分租税。
甲子，金诏： 宗属未附玉牒者，并与编次。 
丙寅，金主与亲王宰执论古今兴废事，曰： 经籍之兴，其来久矣，垂教后世，无不尽善。今之学者，既能诵之，必须行之，然知而不能行者多矣。女直旧风，最为纯直，虽不知书，然其祭天地，敬亲戚，尊耆老，接宾客，信朋友，礼义款曲，皆出自然，其善与古书所载无异。汝辈学习学之，旧风不可忘也。 
戊辰，金宫中火。
二月，辛巳，帝阅两浙、福建士兵。帝曰： 军士皆好身手，教阅甫三数月，事艺已精熟，弓弩手自可比殿司之数。 因谕辅臣曰： 向来乌珠南下，陈思恭邀截于平江，官军乃用长枪不能及，乌珠遂以轻舸遁。韩世忠江上之战亦然。今次州郡起发禁军、土军极整肃，兹及时遣归，更加激犒，它时调发，必易集也。 
甲申，赐韩世忠谥忠武。
庚寅，金沈王妃图克坦氏，以奸伏诛。妃，平章政事克宁之女也。克宁坐是罢。
端明殿学士汪应辰卒。
应辰接物温逊，而遇事特立不回，流落岭峤十七年，秦桧死，始还朝，正直敢言。
三月，丙午朔，日有食之。是日为金万春节，改明日朝贺。
戊申，金临潢雨土。
辛亥，进《上皇日历》。
戊午，金主御广仁殿，太子、亲王皆侍。金主从容训之曰： 大凡资用，当务节省，如其有馀，以周亲戚，勿妄费也。 因举所御服曰： 此服已三年未尝更换，尚尔完好。汝等宜识之。 
夏，四月，戊寅，四川总领所请再借四路职田租课十年，充拣汰人请给。帝曰： 昨借诸路职田，寻已给还。四川自当一体，岂可再借！ 龚茂良、李彦颖曰： 圭田所以养廉，诚不当借。 帝曰： 卿等可契勘别拨，其职田便与给还。 
龚茂良等缴进令侍从、台谏、两省官荐举监司、郡守指挥。帝曰： 荐举本欲得人，又恐干求请托，却长奔走之风。 茂良等言： 天下事未有无弊，虽三代良法，久亦不免于弊。今陛下既欲精选监司、郡守，非荐举何由知之！ 帝曰： 若令杂举，则须众论佥允，庶几近公。况又经中书考察而后除授，亦足见朕于人材，博采遴选，非苟然也。 乃诏： 侍从、台谏、两省官，参照资格，不以内外，杂举监司、郡守，岁各五人。 
辛巳，两浙运判吴渊请诸路州郡输纳秋苗，加耗不得过三分。龚茂良等言近年州县纳苗，加耗太重，甚者两石以上方可纳一石，帝曰： 如此则民力安得不困！吴渊既为漕臣，自当觉察奏劾，重作行遣。 
靖州猺寇边，遣兵讨捕之。
丙戌，金京府设学养士，及定宗室、宰相子程试等第。
戊子，金制： 商贾舟车不得用马。 
金以东京留守崇尹为枢密副使。
己丑，叶衡责居郴州，以言者追论其沈湎于酒，徇私背公也。
壬寅，金主如金莲川。
初，汤邦彦敢为大言，虞允文深器之。允文出为四川宣抚也，辟邦彦以行。允文殁，邦彦还朝，上亦喜其敢言，既，以荐充申议使使金，求陵寝地。邦彦至金，金人拒不纳，既旬馀，乃命引见，夹道皆控弦露刃之士，邦彦大怖，不能措一词而出。及还，帝大怒，诏流新州。帝谕宰臣曰： 敌人既不受本朝礼币，邦彦乃受敌人所赐。辞受之际，理亦易晓，乃不顾名节，辱命如此！ 邦彦既斥不复用，自是河南之议始息，不复遣泛使矣。
己亥，诏诸路提刑，岁五月理囚。
五月，戊申，权知隆兴府吕企中上言： 本路钤辖钱卓，初到官，权借印记，愠怒形于公移。 龚茂良等言： 祖宗朝，分道置帅以任一面之寄，事权至重。平时分守严，则缓急号令得行。一路兵官，于帅臣自有阶级，岂容如此！ 帝曰： 祖宗立法，具有深意。 卓降一官。
金南京宫殿火，留守、转运两司官皆抵罪。
癸亥，王淮言步军司宜相度牧马，帝曰： 前日朕戒牧马官，以牧马当如爱身，饥饱劳佚，各随时调节。若身所不能堪者，马亦不能堪，但马不能言耳。 龚茂良曰： 陛下曲尽物情，仁不可胜用矣。 
帝以张默为秀王夫人之亲，欲与一添差监当。龚茂良言： 近制，惟宗室、戚里及归正人方得添差。 帝曰： 朕正不欲先自废法，可勿行。 遂除国子监书库官。
金翰林学士图克坦子温进所译《史记》、《西汉书》、《贞观政要》、《白氏策林》，金主命颁行之。遂选诸路学生三十馀人，令编修温特赫吉达教以古书，习作诗、策。
癸丑，合利州东、西路为一。
安南国王李天祚卒。子龙A147嗣。
是月，以柴瑾为殿中侍御史。瑾入对，帝曰： 惟卿不求进，所以有些除。 
六月，乙酉，四川制置使范成大奏： 四川酒课，折沽虚额钱四十七万馀缗，请自淳熙三年为始减放。 诏以湖广总领所上供钱内拨还。
甲午，龚茂良言： 近奉诏奖用廉退之士，硃熹操行耿介，屡召不起，宜蒙录用。 诏除秘书郎。熹以改官之命，正以嘉其廉退，乃蒙进擢，力辞。会有言虚名之士不可用者，再辞。即命主管冲祐观。
帝谓执政曰： 魏掞之安在？ 龚茂良等言已物故。帝曰： 其人直谏，方欲稍加擢用，不谓已死。朝廷不可无直谅之士，近有郑鉴，议论亦甚切直，观其所言，似出肝胆，非矫伪为之者。因看郑鉴札子，颇思魏掞之。 时鉴为太学正，遂命召试。又曰： 掞之虽死，宜少加旌别，可赠宣教郎、直秘阁。 
除吕祖谦秘书郎、国史院编修官，以修撰李焘荐重修《徽宗实录》也。
是月，金山东两路蝗。
秋，七月，壬子，金夏津县令伊喇珊珠，坐赃伏诛。
乙丑，禁浙西围田。
是月，以郑鉴为校书郎。帝语执政曰： 鉴试馆职，议论切直可取，除校书郎以赏其尽言。 因曰： 策中所言，或是或非，大率剀切不易。 
诏奖刘珙。珙时知建康府，以江东荒歉，赈济有方也。
八月，乙亥，以王淮同知枢密院事，礼部尚书赵雄签书枢密院事。
庚辰，立贵妃谢氏为皇后，后，丹阳人，幼孤，鞠于翟氏，冒其姓。及长，选入宫，侍太上皇后，后以赐帝，累位贵妃。夏后崩，中宫虚位，妃侍帝过德寿宫，太上谕帝立之，遂复姓。
先是诏御史台六察，许随事弹奏，至是诏： 近日纠察各扬乃职，台纲益振，各进二官。 
戊戌，靖州猺寇平。
九月，乙巳，金主还都。
己酉，金主谓赫舍哩良弼曰： 西边自来不备储蓄，其令所在和籴，以为缓急之备。 癸丑，又谕之曰： 海陵非理杀戮臣下，甚可哀悯，其遗骸仰逐处访求，官为收葬。 
癸丑，侍读周必大进读《三朝宝训》，至真宗尝择广南转运使，因谓左右曰： 交、广去朝廷远，当选操心平允，能安远人者任之。 帝曰： 于所不闻之处，尤当留意。 
是月，召宰执，宣示中宫袆衣，帝云： 珠玉之属，乃就用禁中旧物，所费不及五万缗。 龚茂良等曰： 不因宣谕，无由得知支用之俭。 帝曰： 朕安肯妄有所费！ 因问： 近来风俗奢移如何？ 对曰： 辇毂下似稍侈，皆由贵近之家仿效宫禁，以故流传民间。彼若知圣意崇朴，亦必观感而化。 帝曰： 革弊当自宫禁始。 茂良等复言： 仁宗尝以南海没入大珠赐温成皇后，后时为贵妃，以充首饰，戚里靡然效之，京城珠价至数十倍。仁宗禁中内宴，望见贵妃首饰，不复回顾，曰： 满头白纷纷，岂无忌讳！ 贵妃惶恐易去。仁宗大喜，命剪牡丹遍赐妃嫔。不数日间，京城珠价顿减。 帝闻之，甚喜。
提举玉隆万寿观李浩卒。浩忠愤激烈，言切时弊，以此取忌于众；帝察其衷，始终全之。为大郡，廉洁，奉养如布衣时。尝论风俗不美者八事，其略曰： 陛下求规谏而臣下专务迎合，贵执守而臣下专务顺从，惜名器而侥幸之路未塞，重廉耻而趋附之门尚开，儒术可行而有险诐之徒，下情当尽而有壅蔽之患，期以气节而偷惰者得以苟容，责以实效而诞慢者得以自售。 帝嘉其直谏云。
初，钱良臣以太府少卿为淮东总领，龚茂良闻户部岁拨有浮额，总领悉充馈遗，奏遣户部员外郎马大同、著作佐郎何万、军器少监耿延年，分往升、润、鄂三总司驱磨钱物。会良臣以岁用不足请于朝廷，茂良请并令万等驱磨。而近习恐赇赂事觉，极力救之，茂良不顾。既而万奏总所侵盗大军钱粮累数十万，茂良以闻，其事中止。俄中旨召良臣赴阙，渐见柄用，其后茂良之贬，良臣与有力焉。延年亦言湖广总所有别库，别历所收，已行改正，故延年、万并迁官，卒坐茂良党罢去；大同独无所举，后得补外。盖三总司苞苴贿赂，根株盘结，一时不能改云。
是秋，彭州奏： 本州三县，诏减课额，民间作佛会以报上恩，请以功德疏随会庆节表疏同进。 帝勿许，令守臣谕以国家裕民之意，并谕执政曰： 前日蠲减蜀中折估钱，人情欢感已如此。若异时兵革偃息，数十年来额外横赋，尽蠲除之，民间喜可知也。 龚茂良言： 陛下躬行节俭，所不获已者，养兵之费，势未能去尔。 帝曰： 自渡江后所增税赋，比旧如何？ 茂良曰： 如茶、盐、榷酤，皆数倍元额。其最可念者，折帛、月桩等钱，为江、浙数路之害。陛下念念不忘，若一旦恢复旧疆，则轻徭薄赋，且有日矣。 帝曰： 然。 
台、婺等州水。
冬，十月，丙子，御文德殿，册皇后。
帝尝与侍臣言及中宫辞合得恩数，平居常服浣濯之衣，宰执闻之，进言： 中官俭德，见陛下齐家之效。 帝曰： 本朝家法，远过汉、唐，独用兵不及。 龚茂良对曰： 国家自艺祖开基，首以文德化天下，列圣相承，深仁厚泽，有以固结天下之心。盖治体似成周，虽似失之弱，然国祚绵远，亦由于此。汉、唐之乱，或以母后专制，或以权臣擅命，或以诸侯强大，籓镇跋扈，本朝皆无之，可见祖宗家法，足以维持万世。 帝曰： 然。大抵治体不可有所偏，正如四时，春生秋杀，乃可以成岁功，若一于肃杀，则物有受其害者。亦犹治天下者，文武并用，则为长久之术，不可专于一也。 
乙酉，令临安守臣禁逾侈。帝曰： 今日习为奢侈者，在民间绝少，多是戚里、中官之家。指挥内须添入 有官者违犯，取旨重作施行 。 
庚寅，罢鬻爵之令。诏曰： 鬻爵，非古制也。夫理财有道，均节出入足矣，安用轻官爵以益货财！朕甚不取。自今除歉岁，民愿入粟赈饥，有裕于众，听取旨补官，其馀一切住罢。 
丁酉，吴渊言秀州十年收支，钱数多寡不同，帝曰： 此系累政守臣任内事，不欲深究，今后痛加撙节。大抵州郡用度不节，必至掊敛，惟先能节用，即年例违法妄取之数，可以蠲减，少宽民力。 
庚子，帝谓宰臣曰： 出令不可不审。《书》云： 屡省乃成事。 至于屡省，何患不成！凡天下事，朕与卿等立谈之间，岂能周尽事情，须是再三详熟思虑，方为尽善。前此正缘不审，故出令多反汗，无以取信于天下，比来甚悔也。 
十一月，壬寅朔，金参知政事王蔚罢。
癸丑，合祀天地于圜丘，大赦。
建康都统制郭刚言车船多坏损，合依海船样造多桨飞江船，帝曰： 车船，古之艨冲，辛巳用以取胜，岂用改造！可令郭纲约束沿流诸军，遇有损坏，随即修葺，不得擅有更易。其多桨船，止许逐军自行创造，不得充新管车船数。 
庚申，金以吏部尚书张汝弼为参知政事。汝弼，元妃之弟也。
十二月，壬申朔，金诏： 诸科人出身，四十年方注县令，年岁太远。今后仕及三十二年，别无负犯赃染追夺，便与县令。 
丙子，金诏： 诸流移人老病者，官与养济。 
金主谕宰臣曰： 凡经奏断事有未当，卿等勿谓已行，不为奏闻改正。朕以万几之烦，岂无一失！卿等但言之，朕当更改，不可吝也。 
乙酉，龚茂良等言： 昨者中宫奏，检照皇后亲属恩泽，裁减外尚馀一十八人，更请裁减八人。臣等检绍兴三年指挥，皇后受册，亲属与恩泽三十人，十三年与二十五人。近制减作十八人，比旧例几镌其半，皇后仍谦冲辞免。以中宫之贵而犹务节约，则为臣下者当如何！望陛下明诏有司，申严法禁，凡侥幸冒滥者，必务革去；又诏侍从近臣，各思所以清入仕之源。 从之。
己丑，黎州蛮寇边。官军失利，蛮亦遁去。
是月，以袁枢所编《通鉴纪事》赐东宫，令与《陆贽奏议》熟读，曰： 治道尽于此矣。 
禁监司交遗及因行部辄受诸郡折送，计所受悉以赃论。
是冬，旌蕲州黄梅县方甫门闾，以三世同居，本路漕臣以其事来上也。
减徽州税绢额。
○孝宗绍统同道冠德昭功哲文神武明圣成孝皇帝淳熙四年（金大定十七年）
春，正月，丙午，金有司奏高丽所进玉带，乃石似玉者，金主曰： 小国无能辨识者，误以为玉耳。且人不易物，惟德其物，若却之，岂礼体耶？ 
戊申，诏自今内外诸军岁一阅试。
金于衍庆宫西建世祖神御殿，东建太宗、睿宗神御殿。
金主欲徙斡罕遗党，散置之辽东，赫舍哩良弼曰： 此辈已经赦宥，徙之恐生怨望。 金主曰： 此目前利害，朕为子孙后世虑耳。 遂徙之。
庚申，诏： 沿江诸军，岁再习水战。 
壬戌，金主以海陵时大臣无辜被戮，家属籍没者，并释为良。辽豫王、宋天水郡王被害子孙，各葬于广宁、河南旧茔。其后复诏： 天水郡王亲属于都北安葬外，感平所寄骨殖，官为葬于本处。辽豫王亲属未入本茔者，亦迁祔之。 
丁卯，行《淳熙历》。秘书省言： 昨为《纪元》、《统元》、《乾道》三历交食不密，令太史局别造新历。今来测验，新历稍密。 帝曰： 自古以来，历未有不差者；况近世此学不传，士大夫元习之者，访求草泽，又难得其人。新历比旧，所谓彼善于此。其以淳熙为名。 
户部侍郎韩彦古言： 今日国家大政，如两税之入，民间合输一石，不止两石，纳一匹，不止两匹，自正数之外，大率增倍，然则是欺而取之也。谓宜取州县大都所入，稍仿唐制，分为三等，视其用度多寡而为之制。自上供为始，上供所馀，则均之留州，留州所馀，则均之送使，送使所馀，则派分递减，悉蠲于民，朝廷不利其赢焉，然则自朝廷至于郡县，取于民者皆有成数。整齐天下之帐目，外而责在转运使，内而责在户部，量入以为出，岁考能否而为之殿最，州县不得多取于民，朝廷亦不多取于州县。上下相恤，有无相通，无废事，无伤财，贡籍之成，太平之基立矣。 帝曰： 彦古所陈，周知民隐，可择一才力通敏者，先施行一郡，俟已就绪，当颁降诸路，仿而行之。 寻令吏部郎官薛元鼎前赴秀州，依此将钱绢、米斛等数具帐闻奏。
其后元鼎奏： 驱磨本州财赋，惟凭赤历，难以稽考。望委户部行下本州，将州县应干仓库场务，每处止置都历一道，应有收到钱物，并条具上供、州用实数，各立项目抄转。仍从户部，每岁委转运司差官，遇半年一次，索历检照，如有虚支妄用，本司按劾。其它州郡。亦乞依此施行。 从之。
二月，帝将幸太学，臣寮言祖宗朝幸学，皆命儒臣讲经，帝曰： 《易》、《诗》、《书》，累朝皆曾讲。如《礼记·中庸篇》言 凡为天下国家有九经 ，最关治道，前此却不曾讲。 龚茂良等曰： 此于治道包括无遗，圣学高明，深得其要。 
大宗正丞刘溥，言近年诸郡违法预催夏税，民间苦之。龚茂良、李彦颖曰： 往年谏官曾论其事，方施行间，户部长贰执奏不行。今年春，言者又及此，版曹复申前说，拘回录黄，其说谓 递年四月、五月合到行在及折帛钱共六十一万贯，指拟支遣，若不预催，恐至期阙误。  帝曰： 既违法病民，朝廷须别法处置，安可置而不问！ 茂良等因言： 户部每年八月于南库借六十万缗应付支遣，次年正月至三月措还。今若移此六十万缗于四月、五月支借，则户部自无阙用，可以禁止预催之弊。 帝曰： 知此措置，不过移后就前，却得民力稍宽，于公私俱便。 于是诏： 诸路转运司行下所部州县，今后须管依条限催理，如有违例，监司觉察按劾。 
甲申，臣僚言： 今日之郡守为民害者，掊克惨酷是也。赋税有定制，而掊克之吏专意聚敛。下车之初，未问民事，先令所属知县均认财赋，且多为之数，督责峻急。国家法令之设，所以与天下公共者也，而惨酷之吏，非理用刑，或残人之肢体，或坏人之手足，或因微罪而陨其性命，或罹非辜而破其家业。请招宁臣丁宁戒饬，其取民有定制，毋得掊克以竭人之力；犯法者自有常刑，毋得惨酷以残民之生。 从之。
乙亥，幸太学，释菜于先圣，命国子祭酒林光朝讲经，赐光朝三品服。
遂幸武学，著作郎傅伯寿上言： 武成之庙，所从祀者出于唐开元间，一时铨次，失于太杂。太祖皇帝尝见白起之像，恶其诈杀已降，以杖画而去之，神武不杀之仁，垂训深矣。太上绍兴间，亦以议者之请，黜韩信而升赵充国，黜李勣而升李晟，去取之间，皆所以示臣子之大节也。然王翦佐秦，聘狙诈之兵，盖无异白起；而彭越之臣节不终，亦同韩信。至于王僧辩虽能平侯景，然反连和于齐；吴明彻虽能因北齐之乱以取淮南，然败于吕梁，为周所俘，不能死节；韦孝宽拒尉迟之义兵；杨素开隋室之祸败；慕容恪、长孙嵩、慕容绍宗、宇文宪、王猛、斛律光、于谨，或本生边陲之裔，或屈节僭伪之邦，纵其有功，岂足多录！若尹吉甫之伐玁狁，召虎之平淮夷，岂有周中兴之名将；陈汤之斩单于，傅介子之刺楼兰，冯奉世之平莎车，班超之定西域，皆为有汉之隽功；在晋则有祖逖、谢安，在唐则王忠嗣、张巡，忠义谋略，卓然冠于一时，垂于后代。阙而不录，似有所遗，宜并诏有司，讨论历代诸将，为之去取，然后以本朝名将绘于殿庑，使天下士皆晓然知朝廷激义勇而尚忠烈。 起居郎钱良臣亦请取建隆、建炎以来功烈显著者，参陪庙祀。
幸秘书省，赐省官宴。
己卯，诏： 诸军毋以未补官人任军职。 
己丑，知临安府赵潘老进两学修造图，于西北隅建阁安顿太上御书《石经》。帝曰： 碑石可置之阁下，其上奉安墨本，以 光尧御书石经之阁 为名。朕当亲写。 龚茂良等曰： 自古帝王，未有亲书诸经及传至数千万言者。不惟宸章奎画照耀万世，其所以崇儒重道，可谓至矣。 
壬辰，太常少卿颜度言： 籍田合得千亩。自绍兴十五年给到五百七十馀亩，以备亲耕，续因玉津园等题占拨目，即只二百馀亩。今又踏逐御路，将来或举行典礼，委是窄狭。 帝曰： 御路止是时暂经由，可将见管步亩专充籍因，它司不得亲占。 其后，籍田令赵监言御路系在二百一十亩之内，请依旧令人佃种，从之。
癸巳，知福州陈俊卿乞宫观，帝曰： 前宰执治郡，往往不以职事为念。如俊卿在福州，刘珙在建康，于职事极留意，治状著闻，未可换易，可令学士院降诏不允。 
戊戌，以新知荆南府胡元质为四川安抚制置使兼知成都府。
四川总领所乞降度牒措置备边，龚茂良言： 四川降牒，自乾道四年至淳熙元年，降过万馀，不惟失丁口，为异时患；官卖不行，必至押配与折估之害。名异实同，请不须更降。 
召史浩于明州。三月，乙巳，以为少保、观文殿大学士、醴泉观使，兼侍读。时龚茂良以参知政事行宰相事，因求去，帝曰： 朕以经筵召浩，卿不须疑。 
丙午，范成大奏关外麦熟，倍于常年，缘朝廷免和籴一年，民力稍舒，得从事于耕作。帝曰： 免和籴一年，民间已如此，乃知民力不可以重困也。 王淮曰： 去岁止免关外，今从李蘩之请，尽免蜀中和籴一年，为惠尤广。 
己酉，龚茂良等上《仁宗玉牒》、《徽宗实录》、《皇帝玉牒》。
编修官吕祖谦上言曰： 陛下以大臣不胜任而兼行其事，大臣亦皆亲细事务而行有司之事，外至监司守令职任，率为其上所侵而不能令其下，故豪猾玩官府，郡县忽省部，掾属凌长吏，贱人轻柄臣。平居未见其患，一旦有急，谁也指挥而伸缩之耶？陛下于左右苟玩而弗虑，则声势浸长，趋附浸多，过咎浸积，内则惧为陛下所谴而益思壅蔽，外则惧为公议所疾而益肆诋诽。愿陛下虚心以求天下之士，执要以总万事之机，勿以图任或误而谓人多可疑，勿以聪明独高而谓智足偏察，勿详于小而忘远大之计，勿忽于近而忘壅蔽之萌。 旋迁著作郎，即以疾请祠归。
辛亥，金免河北七路去年旱蝗租税，赈东京三路。金主谓赫舍哩良弼曰： 尧有九年之水，汤有七年之旱，而民不病饥。今三年不登而人民乏食，何也？ 良弼对曰： 古者地广民淳，崇尚节俭，而又惟农事是务，故蓄积多而无饥馑之患。今地狭民众，又多弃本逐末，耕之者少，食之者众，故一遇凶岁而民已病矣。 金主深然之，命有司惩戒荒纵不务生业者。
壬子，贷随、郢二州饥民米。
甲寅，修韶州城。
辛酉，楚州捕贼赏内，随从捕获者请支钱三十贯，帝曰： 与五十贯如何？ 王淮曰： 凡支折资钱，每一资折三十贯。今若随从者支五十贯，亦不足惜，但喜者不过被赏数厚，而不平者千万人也。 帝曰： 此论甚善。亦如朝廷与人官爵，尽归至公，人谁敢怨！若徇私轻与，得者固喜而怨者必多。惟至公可以无怨，朕与卿等交修，当谨守此法。密院事少，三省事多，卿等见三省，宜以此意宣谕。 
乙丑，金尚书省奏三路之粟不能周给，金主曰： 朕尝语卿等，遇丰年即广籴以备凶歉，卿等皆言天下仓廪盈溢，今欲赈济，乃云不给。自古帝王，皆以蓄积为国家长计，朕之积粟，岂欲独用之耶！既不给，可于邻道取之以济。自今当预备以为常。 
司谏萧燧请节浮费。戊辰，户部具岁用经常及用度之数，龚茂良言其间有合节省进，欲仿宝元、庆历故事，命台谏同户部详定，帝曰： 今日用度，多费于养兵。朕常览户部所具支费，可裁节者不过数千缗，无使台谏论议。果有节省件目，卿等可自奏陈。 
是春，閤门舍人应材言： 台谏之官，在言天下之大利害，不在于捃遮细故，区区止于言人之短长也。大奸大恶，固不可不为天下国家诛锄之，若夫有用之才，岂可以细故而轻坏之！一陷讥议，遂为废人，急缓之际，欲人为用，无复有矣。神宗以程颢为御史，颢曰： 使臣拾遗补阙，裨赞朝廷则可，使臣掇臣下短长以沽直名则不能。 神宗叹赏，以为得御史体。刘安世尝言祖宗之时于人才，长养成就之甚勤也，故其在台谏，未尝以细故而轻坏人材。乞令刻之御史台、谏院，永为台谏官之戒。 帝深然之。
夏，四月，戊寅，金主谕宰臣曰： 郡县之官，虽以罪解，一二岁后，亦须再用。明安、穆昆，当太祖创业之际，皆勤劳有功，其世袭之官，不宜以小罪夺免。 
曾觌用事，欲以文资录其孙，龚茂良以文武官各随本色廕补格缴进。茂良入堂，觌令直省官贾光祖等当道不避，街司叱之，光祖曰： 参政能几时！ 茂良上言： 臣固不足道，所惜者朝廷大体。 帝谕觌往谢，茂良正色曰： 参知政事者，朝廷参知政事也。 觌惭退。帝谕茂良先遣人于觌，冲替而后施行，茂良批旨，取光祖辈下临安府挞之。诏宣问施行太遽，茂良待罪，帝遣使谕复位。
五月，癸卯，利州提刑、权金州史俣奏： 金州都统司，例私贩茶盐，月科与军人每名三斤，高立价直，于请粮处克除。 帝曰： 蜀中军人贫甚，岂宜更有克剥！可令契勘。 
金主如姚村淀，阅七品以下官及宗室诸局承应人射柳，赏有差。
己酉，宗正少卿程叔达请宣示《敬天图》，帝顾左右取图至，叔达进观，帝亦相与诵读，每至前代王者或不能敬畏修省，则曰： 此图美恶并著，亦欲以为儆戒。 又至《无逸》篇，则曰： 《无逸》一篇，言人君所以享国长久，皆由严恭畏敬所致，尤当以为法。 叔达曰： 此圣德所由日新也。 
甲子，盱眙军报淮北多蝗，淮南却仍岁丰稔。帝曰： 近世士大夫多耻言农事。农事乃国之根本，士大夫好为高论而不务实，却耻言之。 王淮等曰： 士大夫好高，岂能过孟子！孟子之论，必曰 五亩之宅，植之以桑；百亩之田，勿夺其时 。 帝曰： 今士大夫微有西晋风，岂知《周礼》与《易》言理财，周公、孔子未尝不以理财为务。且不独此，士大夫讳言恢复。不知其家有田百亩，内五十亩为人所据，亦投牒理索否？士大夫于家事则知之，至于国事则讳言之，何哉！ 
户部员外郎谢廓然，赐出身，除殿中侍御史。廓然，曾觌之党也。命自中出，中书舍人林光朝不书黄。光朝寻改权工部侍郎，力求去，除知婺州。
六月，丁丑，龚茂良罢。
谢郭然甫入台，即劾茂良矫传敕旨，断遣曾觌直省官。而林光朝与茂良同里，光朝既去，茂良引疾求罢，帝曰： 朕不忘卿，俟议恢复，卿当再来。 因出知建康府，即令内殿奏事。茂良手疏六事，曰天意，曰人事，曰赋财，曰将帅；而所以用之者，曰谋，曰时。帝曰： 卿五年不说恢复，何故今日及此？ 退朝，甚怒，曰： 福建子不可信如此！ 
己卯，以王淮参知政事。
谢廓然言： 自龚茂良擅权植党，故朝廷朋比之习未革。望敕臣下合谋辅治，毋党同以求异，毋阿比以害公，使忠良蹇谔之士尽言而不疑，奸险倾巧之徒知退而有惧。 从之。
金主谓宰臣曰： 朕年老矣，恐因一时喜怒，处置或不当，卿等当执奏，毋为面从，成朕之失。 
癸未，升蜀州为崇庆府。
甲申，诏： 三省、枢密院所得之旨，朝退即具奏审，再承画降，方可施行。 犹以龚茂良为矫旨也。自是每奏用人，复以黄纸贴签封入，或有改易，遂为故事。
是夏，东宫官请增读范祖禹《唐鉴》，从之。
秋，七月，庚子，右正言葛邲，请令二广帅臣、监司，将见任郡守每岁精加考察，守倅见阙去处，元系堂除或部阙，亦请早赐差注，或人所不愿，就令广南诸司公共辟差一次，其已差未到者，催促之任。帝曰： 郡守不得其人，则千里被害。可令二广帅臣、监司，限两月体访所部守臣臧否以闻。 
己酉，诏： 文宣王从祀，去王雱画像。武成王庙，升李晟于堂上，降李勣于李晟位次，仍以曹彬从祀。 
时内批屡出，以閤门舍人黄夷行与郡守，赵雄等言其资历尚浅，帝曰： 须用资历，庶免人言。 辛亥，内批： 添差浙西准备将王守忠，任满日特与再任。 雄曰： 守忠系潜邸祗应，即非随龙，依指挥不应添差。 帝曰： 如此则难行。 雄曰： 圣意欲与之，特令依随龙人例可也。 帝曰： 不若且已。 雄曰： 潜邸旧恩，不肯假以添差，臣下何敢用私。 帝曰： 不如此则法不行。 
壬子，金尚书省奏岁以羊三万赐西北路戍兵，金主问如何运致，宰臣不能对。金主曰： 朕每退朝，留心政务，不遑安宁。卿等勿谓细务非帝王所宜问，以卿等于国家之事未尝用心，故问之耳。 
谢廓然复论龚茂良四罪，言： 茂良行宰相事首尾三年，臣僚奏对，有及边防利害，必遭讥骂；陛辞之日，方有所论，凡数百言，此其可诛一也。陛下孝诚笃至，两宫上寿与册立中宫，驾幸二学，皆断自圣心，茂良乃自谓出其建明，诞谩如此，可诛二也。以己所言，驾为天语，掠圣训为己言，可诛三也。其荐察官以妻党林虙为首，拟除后省则用乡人林光朝，可诛四也。 癸丑，茂良责宁远军节度副使，英州安置，父子卒于贬所，皆曾觌所使也。觌前虽预事，未敢肆，至是窜逐大臣，士多侧目重足矣。
甲寅，郭刚申权统领陈镗，乞落权字。赵雄言： 在外诸军统领，却无密院审察，法须从统领拣选，则统制何忧不得人？ 帝曰： 善。 雄又曰： 昨闻王友直言，须从训练官不轻授，则准备将至统制官方皆得人。臣答之云：惟将帅体国者乃肯如此，使人人似殿帅之言，则军中何患无人？ 帝曰： 此方是澄其源，然非体国者不能也。 
乙卯，吏部言内侍李裕文合转归吏部，帝曰： 昨与在京宫观，元不曾降转归吏部指挥。 赵雄曰： 从来内侍寄资官罢内侍差遣，须转归吏部。 帝然之。
戊午，赵雄言蜀中五月得雨。帝曰： 世以凤凰、芝草、甘露、醴泉为佳瑞，是皆虚文，不若使年谷屡丰，公私给足，此真瑞也。 
吏部郎阎苍舒言： 马政之弊，不可悉数。今欲大去其弊，独有贵茶。盖敌人不可一日无茶以生，祖宗时，一驮茶易一上驷。陕西诸州，岁市马二万匹，故于名山岁运二万驮。今陕西未归版图，西和一郡，岁市马三千匹尔，而并用陕西诸郡二万驮之茶，其价已十倍，又不足而以银绢及纸币附益之。茶既多，则人遂贱茶而贵银绢，而茶司之权遂行于它司。今宕昌四尺四寸下驷一匹，其价率用十驮茶；若其上驷，则非银绢不可得。祖宗时，禁边地卖茶极严，自张松大弛永康茶之禁，因此诸蕃尽食永康之茶，而宕昌之茶贱如泥土。且茶愈贱，则得马愈少，而并令洮、岷、叠、宕之土蕃，逐利深入吾腹心内郡，此路一开，其忧无穷。今后欲必支精好茶而渐损其数，又严入蕃茶之禁，则马政渐举，而边境亦渐安矣。 诏令硃佺严行禁止。
金赫舍哩良弼以疾辞相位，不许。告满百日，屡使中使问疾。良弼在告既久，省多滞事，金主以问宰相，参知政事张汝弼对曰： 无之。 金主曰： 岂曰无之！自今疑事久不能决者，当奏以闻。 
是月，金大雨，河决。
八月，辛未，诏： 今后职事、厘务官，并见阙方许差除。 
壬申，枢密院言： 前令诸州军，有御前顿驻或分屯军马去处，将见教阅禁军，差官部辖，附大军一就教阅，所有不系驻答刂并分屯军马州军，其禁军自合逐州教阅，或恐因而废弛，理宜申饬。 诏： 委兵官将见管禁军精加教阅。倘差官前试，如有武艺退惰，具当职官姓名按劾。 
金以监察御史体察东北路官吏辄受讼牒为不称职，笞之五十。金主旋谓御史中丞赫舍哩邈曰： 台臣纠察吏治之能否，务去其扰民，且冀得其实也。今所至辄受讼牒，听其妄告，使为政者如何则可也！ 
庚辰，金主谓宰臣曰： 今之在官者，同僚所见，事虽当理，亦以为非，意谓从之则恐人谓政非己出。如此者，朕甚恶之。今观大理所断，虽制有正条，理不能行者，别具情见，朕惟取其所长。夫人能取它人之善者而从之，斯可谓善矣。 又曰： 今下僚岂无人材！但在上者不为汲引，恶其材胜己故耳。 
九月，丁酉朔，日有食之。
己亥，命修海塘。
辛丑，金封皇子永德为薛王。
戊申，金主秋猎。
己酉，御经筵，侍读史浩读《三朝宝训》，进曰： 圣人之言远如天，贤人之言近如地。观真宗与王旦之言，可以见圣贤之远近也。王旦为相，欲坐缪举者之罪，此贤人之言也。真宗以为拔十得五，纵使徇私，然朝廷由此得人亦不少矣，此圣人之言也，其言包含广大，岂不如天之远耶！ 帝曰： 孟子之言最切近，其视孔子之言，则气象尤大不相侔，此贤圣之分也。 
戊午，阅球于选德殿。
甲子，金主还都，改东京留守图克坦克宁为南京留守兼河南统军使，遣使谕之曰： 统军使未尝以留守兼之，此朕意也。可过京师入见。 金主将复相之，故有此谕。
