起昭阳作噩正月，尽旃蒙大渊献十二月，凡三年。
○高宗受命中兴全功至德圣神武文昭仁宪孝皇帝绍兴二十三年（金贞元元年）
春，正月，辛卯朔，金主以弟兗殁于除夕，不视朝。
丙午，金以中京留守高祯为御史大夫。
己酉，降授平海军承宣使、提举台州崇道观、台州居住李显忠，复宁国军节度使，以赦叙也。
是月，昭信军节度使士夽薨，追封安化郡王，录其子右宣教郎不讠帛三人为直秘阁，它子弟选官改秩除官者七人，恤典如执政。
二月，庚申朔，诏岳阳军节度使、开府仪同三司、万寿观使士樽权主奉濮安懿王祠事。
金主自中京如燕京。
庚午，脔虔州军贼黄明等八人于市。明等据州城凡百有十二日。
辛未，改虔州为赣州，改虔化县为宁都。
癸未，龙神卫四厢都指挥使、忠州团练使、殿前司游奕军统制、措置盗贼、节制军马、知赣州李耕，以功为金州观察使，于是诸将刘纲等九人各迁二官，将士受赏者万三千百二十有四人。
三月，丙午，光山军节度使、开府仪同三司、提举西京嵩山崇福宫齐安郡王士祇薨于建州，赠太傅，追封循王，六子皆进官二等，女封郡主，诸妾受封者五人。
辛亥，金主至燕京，备法驾。
壬子，故武功大夫、贵州刺史杨宗闵，赐谥忠介；故敦武郎、知麟州建宁寨杨震，赐谥恭毅。二人，杨存中祖、父，皆以死事故，用存中请也。
甲寅，金主亲选良家子百三十馀人充后宫。
乙卯，金以迁都诏中外，改元贞元，内外文武皆进官一等。
改燕京为大兴府，号中都，中京大定府为北京，汴京开封府为南京，而旧辽阳府为东京，大同府为西京如故。削上京之名，止称会宁府。分蕃、汉地为十四路，置总管府。名都城门十二，命近臣书之。名太庙曰衍庆宫，以奉太祖、太宗、德宗神主；又作原庙于其东，以奉太祖已上。
旧取士无殿试，金主始复之。凡乡试三人而取一，府试四人而取一。府试分六路：河北及燕人于大兴，辽之东北于会宁，山后及河东人于大同，山东人于东平，河南人于开封，关中人于河中，通以五百人为合格，殿试又黜之，榜首即授奉直大夫、翰林应奉文字。后又罢经义、神童等科，惟以词赋、法律而已。
金之用刑，旧有沙袋，熙宗立，始去之，金主立，又去杖脊，凡徒刑，止以荆决臀，为其近人心故也。徒刑五等，自五年至一年，皆使之杂作，满则释之。
金主又定车盖之式，后妃车饰以金，三品以上饰以银；自后妃至五品皆硃轮，六品以下，黑、绿而已。旧亲王、宰执用紫盖，金主使削之，惟太子用红，诸妃用紫，三品以上用青，皆以罗；四品、五品用青，皆以绢；馀不得用。
丙辰，金以司徒图克坦恭为太保、领三省事，平章政事萧裕为尚书右丞相兼中书令，右丞张浩、左丞张通古为平章政事，参知政事张中孚为左丞，肃玉为右丞，平章政事李德固为司空，左宣徽使刘萼为参知政事，枢密副使昂为枢密使，工部尚书布萨思恭为枢密副使。
夏，四月，戊寅，金皇太后大氏崩。
大氏病笃，以不得一见图克坦太后为恨，临终，谓金主曰： 汝以我之故，不令永寿宫偕来中都。我死，必迎致之，事永寿宫当如我。 金主不听。
辛巳，诏： 诸州编管、羁管人，在法止许月赴长吏呈验。闻比来囚禁锁闭，甚于配隶，可令遵守成宪。如走失捉获人，即具名申尚书省别遣。 
五月，庚子，右朝奉郎、就权利州东路安抚司主管书写机宜文字杨庭言： 兴元府褒斜谷有古六堰，溉民田甚广。兵火后，修不以时，水至辄坏。若全以食水户修葺，恐民力重困，请每遇夏月水泛，于见屯将兵内，差不入队兵卒并手修葺。 
兴元自兵乱以来，城内生荆棘，官民皆茅屋，而帑藏寓僧舍。自太尉杨政再为帅，以次缮治，至是一新，户口浸盛，如承平时矣。
政尝葺学舍，府学教授青神唐迪请增学田以广养士，政从之。时有欲以学田馈军，迪言： 大军岁费四千万，而欲取学田以当贼，何啻九牛一毛，又岂爱礼存羊之意邪？ 论者乃止。
辛亥，金国贺生辰使副中奉大夫、秘书监兼右谏议大夫赫舍哩大雅，广威将军、尚书兵部郎中兼四方馆副使萧简，见于紫宸殿。
金主以其弟衮名声彰著，忌之。兗不自安，尝召日者问休咎；家奴希旨，乃上急变，言衮召日者问天命。金主使高祯等就鞫之，无状。金主怒，械衮至中都，不复究问，斩于市，牵连者皆桀之。
六月，己卯，潼川大水，涪江涨。
庚辰，沅江武陵涨水坏城，人争保城西牛头山，山趾大溪桥坏，水大至，平地丈五尺，死者甚众。
金主以京城多隙地，夏间以赐朝官及卫士等，秋，七月，戊子朔，仍命征钱有差。
庚寅，右正言兼崇政殿说书史才试右谏议大夫。
戊申，将作监主簿孙寿祖言： 湖、广、夔、峡，多杀人以祭鬼，近又浸行于它路，浙路有杀人而祭海神，川路有杀人而祭盐井者，请饬监司、州县严行禁止，犯者乡保连坐，仍毁巫鬼淫祠以绝永害。 从之。
是月，少保、昭化军节度使、醴泉观使、驸马都尉、和国公潘正夫薨于婺州，赠太傅，官给葬事。
八月，壬戌，金司空李德固卒。
金禁中都路捕射麞、兔。
乙丑，岳阳军节度使、开府仪同三司、权主奉濮安懿王祠事士樽薨，赠太傅，追封韶王。其弟降授郢州防御使士嵰，特复潭州观察使；诸子迁官除职者九人。后谥恭靖。
丙寅，左宣教郎王孝廉，谋据成都以叛，伏诛。
初，孝廉之父辅，以左朝请大夫守合州，所为不法，左朝奉大夫史聿，时为潼川府路转运判官，置狱遂宁府，穷治之，孝廉与其兄弟忠俱就逮，辅忧惧死，聿移夔州路转运判官，狱遂不竟。孝廉兄弟知不免，阴怀异志，即归所寓成都府，破产招集亡命，多市弓剑，离军使臣之无赖者，靡然从之。会敷文阁待制、四川安抚制置使兼知成都府曹筠，当以是夕诣府学斋宿，孝忠与其徒谋夜袭杀筠，然后举事。忠训郎王立知其谋，与孝忠家婢潜以告本路兵马钤辖、左武大夫、英州刺史柳佾，佾率兵，以素队往捕，孝忠与其徒相拒敌，官军死者三人，佾走趋府治。筠卧阁不出，都钤辖司干办公事张行成排闼入告，始授甲讨之。孝忠等徐步至府门纵火，人皆惊散。孝忠等驰出衙西门，官军蹑其后，孝忠、孝廉登楼自刎死。孝忠子大正与其党樊常等五人为官军所杀，馀党二十八人走郫县，后四日，皆伏诛。诏劾孝忠反状，馀者悉原之。官军以次受赏，凡为钱万七千馀缗。
戊寅，金赐营建宫室工匠及役夫帛。
己卯，侍卫亲军步军副都指挥使、武安军承宣使、充福建路马步军副都总管王贵卒。
甲申，武功大夫、吉州团练使、新江南西路马步军副总管丁禩，移江南东路副总管，建康府驻答刂。
九月，甲午，帝谓大臣曰： 闻潼川路水灾，可令转运、常平司将被灾州县检放赈济。 
冬，十月，丁巳，金主猎于良乡，封料石冈神为灵应王。金主自言曩时尝过此祠，持杯珓祷曰： 使吾有天命，当得吉卜。 投之。吉。又褥曰： 果如所卜，它日当有报，否则毁尔祠。 投之，又吉，故封之。金主托言神道，欲掩其弑逆也。戊午，还京。
以御史施钜为大金贺正旦使，带御器械冀彦明副之。行尚书左司郎中吴为贺生辰使，閤门宣赞舍人张彦攸副之。
壬戌，金有司言太后园陵未毕，合停冬享及袷祭，从之。
戊辰，端明殿学士、签书枢密院事兼权参知政事宋朴罢。
右谏议大夫史才，论朴执政无状，朴闻，求去；章四上，诏以本职提举江州太平兴国宫。才言： 朴为士而不自爱，乃从道罔俗，与丐者为伍，其欺诞罔俗，罪不在少正卯之下，请重行窜逐。 诏朴落职。
壬申，右谏议大夫兼侍讲史才充端明殿学士兼签书枢密院事。
安远军承宣使、同知大宗正事士街，权主奉濮安懿王祠事。
丙子，金诏： 内外官闻大功以上丧，止给当日假；若父母丧，听给假三月。著为令。 
丁丑，侍御史兼崇政殿说书魏师逊试御史中丞。
十一月，丙戌朔，定州献嘉禾，金主命自今不得复进。
己丑，金瑶池殿成。
戊戌，金左丞相温都思忠致仕。
壬寅，诏为张叔夜立庙于信州永丰县墓侧，赐名旌忠。叔夜之死也，其家葬衣冠于县境，至是乃请建词焉。
乙巳，以经筵彻章，赐宰执、讲读、说书、修注官御筵于秘书省，自是以为故事。
庚戌，金以枢密使昂为左丞相，以枢密副使布萨思恭为枢密使。
十二月，戊午，金主特赐贵妃唐古鼎格家奴孙梅进士及第。
壬戌，金以签书枢密院事宁萨为枢密副使。
癸亥，太傅、昭庆军节度使、万寿观使、平乐郡王韦渊薨，赠太师，命睿思殿祗候王晋行护丧事。
辛未，金主封所纳皇叔曹国王宗敏之妃阿兰为昭妃。既而大臣奏宗敏属近行尊，不可，乃令出宫。
丙子，金贵妃唐古鼎格坐与旧奴奸，赐死。
癸未，禁民车服逾制。
闰月，癸巳，金定社稷制度。
丙申，命检正都司官详定郡守所上利病以闻。
癸卯，金以太保、领三省事图克坦恭为太师，领三省如故。命西京路统军达兰、西北路招讨使萧怀忠等巡边。
庚戌，金使宣奉大夫、尚书左丞蔡松年等来贺正旦。
○高宗受命中兴全功至德圣神武文昭仁宪孝皇帝绍兴二十四年（金贞元二年）
春，正月，甲寅朔，金主不豫，不视朝。
庚申，金尚书右丞相萧裕，以谋反诛。
金主待裕甚厚，而裕自以专擅权势，虑金主疑己，又以金主嗜杀，恐及祸，乃与前真定尹萧冯嘉努、博州同知约索谋立亡辽豫王延禧之孙。遣人结西北路招讨使萧怀忠。怀忠依违其间，既而上变，金主使宰相问裕，裕即款伏。金主甚惊愕，犹未尽信，自引问之，裕曰： 大丈夫为事至此，又岂可讳！ 金主曰： 汝何怨于朕而作此事？ 裕曰： 陛下与唐古辨及臣约同生死，辨以强忍果敢致之死，臣皆知之，恐不得死，所以谋反，幸求苟免耳。太宗子孙无罪，皆死臣手，臣之死亦晚矣。 金主曰： 杀太宗诸子，岂独在汝，朕为国家计也。 又曰： 自来与汝相好，今令汝守祖墓。 裕固请死，金主遂以刀割左臂，取血涂裕面，谓之曰： 汝死之后，当知朕本无疑汝心。 裕曰： 久蒙陛下非常眷遇，自知错谬，虽悔何及？ 金主哭送裕出门，杀之，并诛约索等。
癸酉，初诏郡国同以中秋日试举人。旧诸州皆自选日举士，故士子或有就数州取解者，至是禁之。
丙子，封婉容刘氏为贵妃。
二月，甲申朔，金以平章政事张浩为尚书右丞相。甲午，以尚书右丞萧玉为平章政事，前河南路统军使张晖为尚书右丞，西北路招讨使萧怀忠为枢密副使。
三月，己未，诏： 太尉、御前诸军都统制吴璘、杨政郊恩廕补，特依杨存中例于文资内安排。 
辛酉，帝御射殿，策试正奏名进士，策问诸生以师友之渊源，志所欣慕，行何修而无伪，心何治而克诚。进张孝祥为第一，以下三百五十六人及第至同出身。
壬申，鄂州驻答刂御前诸军都统制田师中奏武冈军猺人杨再兴已就擒。
刘旦之帅潭也，再兴既还建炎初所侵省地，至是八年，犹抄掠不已，师中遣前军统制李道讨之。帝览奏曰： 方国家闲暇之时，寇盗窃发，擒之足以靖民。可如所请，令槛赴行在。 时再兴已老，诸子惟正修聚人最多，颇奸猾，而正拱者最凶悍。于是再兴与正拱兄弟皆得，正修继就擒。
先是吉州盗胡邦宁攻劫郴、桂二州之间，破安仁县，提刑司遣士兵射士捕之，为所败，未敢进。
丙子，特奏名进士吕克成以下四百三十四人，武举进士郑矼等十六人，特奏名二人，授官有差。
丙戌，金主幸大兴府及都转运使司，荐含桃于衍庆宫。
夏，四月，己丑，帝诣景灵宫朝献。
乙巳，进士孔搢为右丞奉郎，袭封衍圣公。先是搢之父右宣教郎衍圣公玠卒，衢州守臣以闻，故有是命。
五月，癸丑朔，日有食之。
丁卯，金始置交钞库。
戊辰，中书门下省检正诸房公事施钜权尚书吏部侍郎。
辛未，金主遣金吾卫上将军、工部尚书耶律安礼，正议大夫、尚书吏部侍郎许霏，来贺天申节。
金太原尹图克坦额埒楚克，自谓有佐命功，受铁券，凶很益甚，奴视僚属，动加箠楚。尝问休咎于人，誉者言其当有天命，额埒楚克喜，以语卜者王鼎。鼎上变，额埒楚克伏诛。金主复命其子乘传焚其骨，掷水中。
六月，癸已，端明殿学士、签书枢密院事史才罢。
御史中丞魏师逊，劾才 受李光荐得改秩，迨今阴相交通，谋为国害，屡遗书问，不惮数千里之远，凡光所厚者悉与结托，包藏祸心，自为不靖。 右正言郑仲熊亦言： 李光曩知温州，孙仲鰲掌其表章，才用其荐书以改秩。及今得路，遂与仲鰲及光所厚者互相交结，密通光书于万里之外，盖欲阴连死党以摇国是，请亟行窜除。 才闻，乃再章求去。初命以旧职提举江州太平兴国宫，师逊等再论，遂落职。
甲午，御史中丞兼侍讲魏师逊充端明殿学士、签书枢密院事，寻兼权参知政事。
甲辰，保宁军承宣使、主管侍卫马军司公事成闵为庆远军节度使，以积阀迁也。
秋，七月，癸丑，安民靖难功臣、太师、靖江、宁武、靖海军节度使、醴泉观使、清河郡王张俊薨于行在，年六十九。帝曰： 张俊遽亡。曩者张通古来，俊极宣力，与韩世忠等不同，恩数宜从优厚。 遂赐貂冠、朝服、刀剑，命内侍省押班张去为护葬事。
俊晚年主和议，与秦桧意合，帝厚眷之。其麾下将佐，若杨存中、田师中、王德、赵密、刘宝，皆建节钺，或至公师，幕府诸僚为侍从、帅守者甚众。
庚申，金初设盐钞香茶文引印造库使副。
乙亥，帝谓大臣曰： 莫公晟以丹州归顺及进马，可检拟取旨施行。 
先是公晟自宣和以来，屡为边患，岁调官军防守。至是直秘阁、知靖江府兼主管广西经略司公事吕愿中言： 公晟献马三十匹，且遣其部落七百馀人至靖江府，与经略司属官歃血而盟，诸蛮愿以二十七州、一百三十五县为本路羁縻，实为熙朝盛事。 丙子，帝谓大臣曰： 得丹州，非以广地，但徭人不作过，百姓安业可喜。 乃诏公晟以南丹州防御使致仕，其子延沈为银青光禄大夫、检校太子宾客、使持节南丹州诸军事、南丹州刺史、知南丹州公事、武骑尉、其馀首领并推恩。愿中又画图进呈，帝曰： 且喜一方宁静。 秦桧曰： 陛下兼怀南北，定计休兵，小寇岂敢不服！ 帝曰： 若非休兵，安能致此！ 于是铸羁縻州县印一百六十二，给之。
先是贺金国正旦使施钜将归，金主使左宣徽使敬嗣晖问之曰： 宋国几科取士？ 对曰： 诗赋、经义、策论兼行。 又曰： 秦桧作何官？年几何？ 对曰： 桧为尚书左仆射、中书门下平章事，年六十五矣。 金主复使人谓之曰： 我闻秦桧贤，故问之。 桧阴挟金人为重，帝堕其术中，终不悟。
丙子，金参知政事耶律恕罢。
戊寅，帝幸张俊第临奠。诏： 俊侄右宣教郎子安第五人，各进一官，诸婿直徽猷阁韩彦朴、直秘阁刘尧勋、杨亻与，并进一官，升一职。 
八月，丙午，礼部拟定故太师、清河郡王张俊赠典，乞依韩世忠例。
先是帝谕秦桧曰： 武臣中无如张俊者，比韩世忠相去万万，赠典宜令有司检讨祖宗故事，务从优厚。 及是进呈，帝曰： 俊在明受间有兵八千，屯吴江，硃胜非降授指挥，与秦州差遣，俊不受。进兵破贼，实为有功，可与赠小国一字王。 于是封循王。自淳化以后，异姓不封真王，其追封自俊始。俊葬无锡县，比葬，自行朝至无锡，将相、州郡祭之者接迹，江左以为荣。后谥忠烈。
戊申，金以御史大夫高桢为司空，御史大夫如故。
九月，己未，金主击鞠于常武殿，令百姓纵观。
辛酉，金以吏部尚书萧赜为参知政事。
癸亥，金主猎于近郊。
乙丑，大理寺丞环周言： 临安、平江、湖、秀四州，低下之田多为积水浸灌。盖缘溪山诸水，接连并归太湖，自太湖水分为二派，由松江入海，东北由诸浦注之江。其松江泄水，诸浦中惟白茅一浦最大，今为泥沙淤塞，每岁遇暑雨稍多，则东北一派，水必壅溢，遂至积浸，有伤农田。请令有司相视，于农隙开决白茅浦水道，俾水势分派流畅，实四州无穷之利。 诏转运司措置。
丁卯，金太师、领三省事图克坦恭卒。
乙亥，诏建天章等六阁。
冬，十月，庚辰朔，金广宁尹韩王亨见杀。
亨之赴广宁也，金主使罗卜藏为同知，使伺动静，且构成其罪。亨待之厚，罗卜藏不忍发，金主使人促之，罗卜藏乃诱亨之家奴言亨怨望，且欲刺金主，鞫之，不服。罗卜藏夜至囚所，使人蹴其阴，杀之。
亨材武似其父宗弼，击鞠为天下第一，马无良恶皆如意，持铁锤击野兽，洞中其腹，积为金主所忌，故不免。
国子司业沈虚中为贺金国正旦使，敦武郎张抡副之；尚书左司郎中张士襄为贺生辰使，閤门宣赞舍人张说副之。
庚子，金左丞相致仁温都思忠起为太傅，领三省事。
十一月，甲寅，权尚书刑部侍郎韩仲通权刑部尚书，权户部侍郎徐宗说试兵部侍郎，左正言兼崇政殿说书郑仲熊权吏部侍郎，直显谟阁、知临安府曹泳权户部侍郎兼权知临安府。时徐宗说久病，故以泳代之。
乙丑，端明殿学士、签书枢密院事兼权参知政事魏师逊仍旧职，提举江州太平兴国宫。
殿中侍御史董德元劾师逊嗜利怀奸，不恤国事，师逊乃抗章求去，遂罢之。
丁卯，权尚书吏部侍郎施钜参知政事，权尚书吏部侍郎郑仲熊为端明殿学士、签书枢密院事。
自秦桧专国，士大夫之有名望者，悉屏之远方。凡龌龊委靡不振之徒，一言契合，率由庶僚一二年即登政府，仍止除一厅，谓之伴拜。稍出一语，斥而去之，不异奴隶，皆褫其职名，阁其恩数，犹庶官云。故万俟禼罢至此十年，参预政事之臣才四人而已。
戊辰，少保、观文殿大学士、充万寿观使兼侍读、提举秘书省秦熺，加恩迁少傅，封嘉国公。
辛未，敷文阁待制、提举佑神观兼实录院修撰秦埙试尚书工部侍郎。
是月，金初置惠民局。
十二月，己卯朔，清远军节度使、侍卫亲军马军都虞候、荆湖北路马步军副都总管王德薨于荆南府，赠检校少保。后谥威定。
乙酉，金以太傅温都思忠为太师，领三省事如故；平章政事张通古为司徒，平章政事如故。
丁亥，降授右朝奉郎勒停人王趯，追三官，依旧勒停，特除名，送辰州编管，以趯前知雷州与李光通书及差兵级应副使唤也。
郑仲熊之为谏官也，论光海外罪人，擅离受责之地，逃匿趯家。时趯坐与光通书，停官未叙。乃诏湖南、广西宪臣亲往捕光，押还地分，仍逮趯赴大理狱。既而究治，事皆虚，特有是命。
乙巳，金主使骠骑上将军、签书枢密院事白彦恭、中散大夫、守右谏议大夫、充翰林待制、同知制诰胡励，来贺来年正旦。
是岁，金主命诸从姊妹皆分属妃位。宗本之女出入贵妃位，宗望之女、宗磐之女孙出入昭妃位，宗弼、宗隽之女出入淑妃位。卧内遍设地衣，裸逐为戏。尝对其嬖幸张仲轲与妃嫔亵渎，仲轲但称死罪，不敢仰视。又尝令仲轲裸形以观之，侍臣往往令裸褫，虽图克坦贞亦不免。故事，凡宫人在外有夫者，皆听其出入，金主欲率意幸之，尽遣其夫往上京，妇人皆不听出。
又杂置伶人及唐古辨、乌达等之家奴，皆列宿卫，有侥幸至一品者。左右或无官职人，或以名呼之，即授以显职，金主谓其人曰： 尔复能名之乎？ 尝置黄金礻因褥间，喜之者令自取之，其滥赐如此。
金济南君葛王褒妃乌凌阿氏，事舅姑孝谨，治家有叙，甚得妇道，金主使人召赴中都。妃念若身死济南，金主必杀葛王，或奉诏去济南而死，王可以免，谓王曰： 我当自勉，不可累大王也。 妃既离济南，从行者皆知妃必不肯见金主，防护甚谨。行至良乡，去中都七十里，防者稍缓，妃得间即自杀。金主犹疑褒教之，旋改褒为西京留守。
○高宗受命中兴全功至德圣神武文昭仁宪孝皇帝绍兴二十五年（金贞元三年）
春，正月，辛酉，金以判东京留守大托卜嘉为太傅、领三省事。
辛未，中侍大夫、保宁军承宣使、鄂州驻答刂御前军统制李道，落阶官，加龙神卫四厢都指挥使，将士迁官者五千七百七十有二人，以收捕猺人杨再兴之劳也。
二月，壬午，金以左丞相昂为太尉、枢密使，以右丞相张浩为左丞相兼侍中，枢密使布萨思恭为右丞相兼中书令。尚书左丞张中孚罢，以右丞张晖为平章政事，参知政事刘萼为左丞，参知政事萧赜为右丞，吏部尚书蔡松年为参知政事。
乙未，捧日天武四厢都指挥使、镇江府驻答刂御前诸军都统制刘宝为安庆军节度使，龙神卫四厢都指挥使、建康府驻答刂御前诸军都统制王权为清远军节度使，皆以总戎十年故也。
金主御下严厉，亲王大臣，未尝假以颜色。会磁州僧法宝欲去，张浩、张晖欲留之，金主闻其事。三月，壬子，诏三品以上官上殿，责之曰： 闻卿等到寺，僧法宝正坐，卿等皆坐其侧，殊失大臣礼。 召法宝诘之，法宝战惧不知所为，金主曰： 长老当有定力，乃畏死耶？ 杖法宝二百，浩、晖各二十。
乙卯，金以大房山云峰寺为山陵，建行宫其簏。
夏，四月，丁丑朔，金境昏雾四塞，日天光，凡十有七日。
甲申，安南入贡，诏广西帅臣差熟事近上使臣伴送赴行在。
乙未，参知政事施钜罢。
先是侍御史董德元，右正言王珉，共劾钜罢。德元言： 臣闻国朝赵普有佐命之功，而卢多逊阴陷之；寇准有澶渊之功，而丁谓阴陷之。后来事体虽终归于正，当时不能无伤于国体。钜顷为小官，常与李光游，后为何铸引用，铸既被斥，钜尝忄央忄央。钜尝与一猾僧往还，及居府第，频以书简传人，不知所谋何事，深恐倾陷君子有如卢多逊、丁谓之所为。 珉劾钜慢易宗庙，与僧宗喜往来，共为奸谋，有不可测。钜再章求去，初罢为资政殿学士、提举江州太平兴国宫，章再上，遂夺职。
丁亥，鄂州驻答刂御前诸军都统制田师中等言武冈军徭人已平，请于其所侵省地置一县，以新宁为名，从之。
己丑，右通直郎、通判广州刘景知台州。景，旦弟也。
时台州阙守，州人诣御史台举右朝请大夫、通判州事管镐。镐，师仁兄孙也。侍御史董德元奏： 罪人李光之子名孟津者，其继母乃镐之妹，故鼓率士民，举镐为知州，镐纵而不禁。请将镐先次放罢，以破其奸计，并议孟津鼓煽之罪。 辛卯，诏镐放罢，孟津绍兴府羁管。
李光之得罪也，其弟宽亦被罗织，除名勒停。长子孟传、中子孟醇皆侍行，死贬所。仲子孟坚以私史事对狱，掠治百馀日，除名，编管。孟津，其季也，至是亦抵罪，田园居第悉籍没，一家残破矣。
辛丑，敷文阁直学士王会复为尚书兵部侍郎。
五月，丁未朔，日有食之。
癸丑，金南京大内火。
乙卯，金主命判大宗正事如上京，奉迁太祖、太宗梓宫。
乙丑，金主使正议大夫、守秘书监兼右谏议大夫李通、广威将军、充群牧副使耶律隆，来贺天申节。
丙寅，金主如大房山，营山陵。
六月，庚辰，端明殿学士、签书枢密院兼权参知政事郑仲熊罢。
侍御史董德元言： 仲熊素行贪秽，众所共闻。旧在李光门下，赃污狼籍，密令侄时中与背驰之党日夕相通，招权纳货，几天虚日。近者沈长卿以谤讪被乡人讼送棘寺，而陈祖安最为长卿密交，仲熊令时中营救祖安，故言语文字，州县并为隐匿，及至棘寺，得以脱免。 右正言王珉言： 李光，误国之大奸也，仲熊未第时，尝托其门，光与之定交，沈长卿与光庶婢之子陈祖安为狎邪之友。如谤讪之事，仲熊特为救免，深恐启后来狂言妄语之弊。 德元等又言： 近日大金遣使庆贺生辰，南北敦好已久，陛下屡降诏旨，馆遇使客，务加周旋。仲熊既被旨押宴，对客蹇傲，略无和颜，酒行匆遽，顷刻而罢。误国之深，莫甚于此，请即行罢黜，屏之远方。 疏六上，仲熊亦求去，乃诏仲熊提举江州太平兴国宫，职名依旧。
辛巳，尚书礼部侍郎兼权直学士院汤思退为端明殿学士、签书枢密院事兼权参知政事。丁亥，侍御史兼侍讲董德元试尚书吏部侍郎，右正言兼侍讲王珉试礼部侍郎。
丙戌，金主登宝昌门观角牴，百姓纵观。
乙未，金主命右丞相布萨思恭等奉迁山陵及迎永寿宫太后。
癸卯，诏改岳州为纯州，岳阳军为华容军。
先是左朝散郎姚岳言： 乱臣贼子侵叛，州郡不幸污染其间，则当与之惟新。今岳飞躬为叛乱以干天诛，湖、湘、汉、沔，皆其生时提封之地，而巴陵郡独为岳州，以叛臣故地，又与姓同，顾莫之或改。 事下本路诸司。于是直秘阁、知荆南府孙汝翼等言： 按《水经》，汨水西径罗县，与纯水合。罗县，即今巴陵郡是也。纯之为字，有纯臣之义焉，其言纯粹、纯白、纯常，皆静一不杂之义，足以洗叛臣之污。 故有是命。
岳尝为飞幕属，至是自谓非飞之客，且乞改州名，士论鄙之。
秋，七月，戊申，宰执进吴疏决文字。帝曰： 行在刑狱，皆已蕃充，外路须令宪臣躬诣州县，庶无冤滥。 
辛酉，金主如大房山，杖提举营造官吏部尚书耶律安礼等。
甲戌，静海军节度使、安南都护交趾郡王李天祚，进封南平王。
乙亥，金主还京。八月，壬午，复之大房山。甲申，启土，赐役夫人绢一匹；是日，还宫。
国子司业兼权直学士院沈虚中权兵部侍郎。
大理卿张柄权刑部侍郎。
丙戌，尚书吏部侍郎兼侍讲董德元参知政事。德元登第七年而执政，自吕蒙正以后所未有。
壬辰，权尚书刑部侍郎张柄充敷文阁待制、知潭州。柄，秦桧死党也。时张浚谪居永州，桧犹忌浚，故俾柄与王召锡共察之。
甲午，金遣平章政事萧玉迎祭祖宗梓宫于广宁。
乙未，金增置教坊人数。
庚子，金主杖左宣徽使敬嗣晖、同知宣徽事乌居仁及尚食官。
九月，戊申，金平章政事张晖迎祭梓宫于宗州。
乙卯，金主谓宰臣及左司官曰： 朝廷之事，尤在慎密。昨授张中孚、赵庆袭官，除书未到，先已知之，皆汝等泄之也。敢复尔者，杀无赦。 
己未，金主如大房山；庚申，还宫。
丁卯，敷文阁直学士、提举佑神观秦埙试尚书礼部侍郎。
金主亲迎梓宫及皇太后于沙流河，命左右持杖二束，跽太后前曰： 亮不孝，久失温清，愿痛笞之，不然，不自安。 太后掖起之，曰： 凡民间有子克家犹爱之，况我有子如此。 叱持杖者退。
庚午，金主猎，亲射麞以荐梓宫。壬申，金主至自沙流河。
冬，十月，金太后至中都，居寿康宫。
己卯，金以梓宫至中都，以大安殿为丕承殿安置。
壬午，以礼部侍郎王珉为贺大金正旦使，閤门宣赞舍人王汉臣副之；宗正丞郑楠为贺生辰使，閤门宣赞舍人李大授副之。
金主命省部诸司便服治事，不奏死刑一月。
辛卯，尚书左仆射秦桧言： 衰老交侵，日就危忄叕，望许臣同男熺致仕，二孙埙、堪改差在外宫观。 帝赐诏曰： 卿比失调护，日冀勿药之喜，遽览封奏，深骇听闻。加意保摄，以遂平复，副朕所望。 
桧久擅大权，富贵已极，老病日侵，将除异己者，故使徐仿、张扶论赵汾、张祁交结，先捕汾下大理寺，拷掠无全肤，令汾自诬与特进永州居住张浚、责授建宁军节度副使、昌化军安置李光、责授果州团练副使致仕、新州安置胡寅谋大逆。凡一时贤士五十三人，桧所恶者皆与。狱方欲上，而桧已病不能书矣。
壬辰，少傅、观文殿大学士秦熺言： 父久病未安，乞谢事纳禄，望许臣守本官致仕，庶几父子俱退，追迹二疏。 帝赐诏曰： 朕方赖卿父子同心合谋，共安天下，岂可遽欲舍朕而去，效汉二疏哉！ 癸巳，桧再请，诏答曰： 卿独运庙堂，再安社稷，朝廷恃以为轻重，天下赖以为安危。勿药之喜，中外所期；纳禄有陈，岂朕所望！ 甲午，熺再奏： 臣已与臣父议定，盖是索志，乞同降处分。 诏曰： 宗社再安，卿与有力，方将同德之求，遽有纳禄之请，非朕所望，勿复有陈。 是时桧病已笃，而熺秘不以闻，但以满盈求退为请而已。
乙未，帝幸秦桧第问病。桧朝服拖绅，无一语，惟流涕淋浪，帝亦为之挥涕，就解红帕赐桧拭泪。熺奏请代居宰相为谁，帝曰： 此事卿不当与。 是夕，召权兵部侍郎兼权直学士院沈虚中草桧父子致仕制。
夜，熺遣其子礼部侍郎埙，与其党右司员外郎林一飞、宗正丞郑楠等见殿中侍御史徐仿、右正言张扶谋奏请除熺为宰相。
左朝奉郎、主管台州崇道观洪晧卒于南雄州，年六十八。
丙申，太师、尚书左仆射、同中书门下平章事兼枢密院使益国公秦桧，进封建康郡王，少傅、观文殿大学士、充万寿观使兼侍读、提举秘书省秦熺为少师，并致仕。诏： 秦熺已降制，其孙试尚书礼部侍郎兼实录院修撰埙，敷文阁待制、提举佑神观堪，并提举江州太平兴国宫，埙仍充敷文阁直学士。 
初，桧病笃，招参知政事董德元、签书充枢密院事汤思退至卧内，以后事嘱之，且赠黄金各千两。德元以为若不受，则它时病愈，疑我二心，乃受之。思退以为桧多疑，它时病愈，必曰： 我以金试之，便待我以必死邪？ 乃不敢受。帝闻之，以思退为非，桧党乃以思退兼权参知政事。
是夜，桧死，年六十六，遗表略曰： 愿陛下益固邻国之欢盟，深思宗社之大计，谨国是之摇动，杜邪党之窥觎。 
初，靖康末，桧在中司，以抗议请存赵氏，为金所执而去，天下高之。及归，骤用为相，力引一时仁贤如胡安国、程瑀、张焘之徒，布在台省，士大夫亟称之。未几，为吕颐浩、硃胜非所排，遂不复用。桧以张浚与赵鼎有隙，因荐枢密使使浚，浚罢，鼎复相，诸执政尽逐而桧独留。既而与鼎并居宰相，卒倾鼎去之。金人渝盟，军民皆归咎于桧，桧傲然不肯退，又使王次翁奏留之。韩世忠、张俊、岳飞方持兵权，桧与张俊密约和议，而以兵权归张俊。飞既诛，世忠亦罢，俊居位不去，桧乃使江邈论罢之。由是中外大权尽归于桧，非桧亲党及昏庸谀佞者，则不得仕宦，忠正之士，多避山林间。绍兴十二年科举，谕考试官以其子熺为状元，二十四年科举，又令考试官以其孙埙为状元。彗星见，桧不退，频使臣寮州县奏祥瑞，以为桧秉政所致。帝见江左小安为桧力，任之不疑。桧因结内侍及医师王继先希微旨，动静必具知之，日进珍宝、珠玉、书画、奇玩、羡馀，帝宠眷无比，命中使陈腆、续瑾赐珍玩、酒食无虚日。两居相位，凡十九年，荐执政，必选无名誉柔佞易制者，不使预事，备员书姓名而已；其任将帅，必选驽才。初见财用不足，密谕江、浙监司暗增民税七八，故民力重困，饥死者众。又命察事卒数百游市间，闻言其奸恶者，即捕送大理狱杀之；上书言朝政者，例贬万里外。日使士人歌诵太平中兴圣治之美，士人稍有政声名誉者，必斥逐之，固宠市权，谏官略无敢言其非者。自刘光世薨，其健康园第并以赐桧，及张俊殁。其房地宅缗日二百千，其家献于国，桧尽得之。性阴险如崖阱，深阻不可测，喜赃吏，恶廉士，略不用祖宗法。每入省，已漏即出，文案壅滞皆不省。贪墨无厌，监司、帅守到阙，例要珍宝，必数万顷乃得差遣，及其赃污不法为民所讼，桧复力保之，故赃吏恣横，百姓愈困。腊月生日，州县献香送物为寿，岁数十万，其家富于左藏数倍。士大夫投书启者，皋、夔、稷、契以为不足比拟，必曰元圣，或曰圣相，至有请加桧九锡及置益国官属者。至于忘仇逆理，陷害忠良，阴沮宗资之议，其罪尤大。帝渐知桧跋扈，惮之，不敢发，至是首勒熺致仕，欲以次斥逐其党，而国热已不振矣。
丁酉，金大房山行宫成，名曰磐宁。
庚子，殿中侍御史兼崇政殿说书徐仿权尚书吏部侍郎。
十一月，己巳朔，金奉梓宫发丕承殿。
戊申，右承事郎赵汾，特降二官，制曰： 汝大臣子，不自爱重，言者谓交通宗室，窥伺机事。朕于汝究其始末，亦既有状。从有司议，姑削二官，尚体宽恩，毋重后戾。 
金山陵礼成。
壬子，敷文阁直学士魏良臣参知政事。
甲寅，金诏： 内外大小官覃迁一重；贞元四年租税并与放免；军士久于屯戍不经替换者，人赐绢三匹，银三两。 群臣称贺。
乙卯，赐秦桧谥忠献。
丙辰，金燕百官于泰和殿。
丁巳，占城进奉使萨达麻等入见，贡沈笺等香万馀斤，乌里香五万五千馀斤，犀角、象牙、翠羽、玳瑁等，赐酒食殿门外。后三日，即怀远驿燕之。其后交趾，三佛齐使人，率如此例。时占城国王阳卜麻薨，其子邹时兰已嗣立，故遣人贡。
乙未，宗正丞、充金贺生辰使郑柟罢，权尚书吏部侍郎徐仿充金贺生辰使。
癸亥，冬至日，合祀天地于南郊，赦天下。
乙丑，左朝奉郎、主管台州崇道观、袁州居住洪晧，复敷文阁直学士。
晧谪英州九年，至是已卒。魏良臣等言晧在贬所病甚，欲复旧职宫观，任便居住，帝曰： 晧顷在敌中，屡有文字到朝廷，甚忠于国。中间以言语得罪，事理暖昧，可依所奏。 
丁卯，诏曰： 廷尉为天下平，而年来法寺惟探大臣旨意，轻重其罪，致民无所措手足，舞文弄法，莫此为甚。所冀端方之士，详核审复，一切以法而不以心，俾无冤滥，副朕丁宁之谕。 
庚午，诏： 近岁以来，士风浇薄，恃告讦为进取之计，致莫敢耳语族谈，深害风教。可戒饬在位及内外之臣，咸悉此意。有不悛者，令御史台弹奏，当置于法。 
右监门卫大将军、和州防御使士俴，和僖穆王宗朴孙，荣国公仲闵之子也。自秦桧当国，二王不袭封者十馀年，至是始命之。时令衿当封，而方坐累拘管，乃封令詪。安懿王曾孙五百五十有三人，得绍封者自士俴始。
直秘阁、两浙转运副使钟世明，守尚书右司员外郎兼权户部侍郎。
辛未，三省枢密院言： 士大夫当修行义以敦风俗。倾者轻儇之子，辄发亲戚箱箧私书，讼于朝廷，遂兴大狱，因得美官。缘是相习成风，虽朋旧骨肉，亦相倾陷，取书牍于往来之间，录戏语于醉饱之后，况其间固有暖昧而傅致其罪者，薄恶之风，莫此为甚！愿令刑部开具其后告讦姓名，议加黜罚。庶几士风丕变，人知循省。 诏刑部开具，申省取旨。
十二月，甲戌朔，右正言张修言： 资政殿大学士郑亿年，以宰相子，身为近臣，不能捐躯报国，乃甘事逆臣刘豫。既还朝，大臣力为之地，高爵重禄，坐享累年。端明殿学士郑仲熊，与大臣连姻，不一二年致身右府，贿赂狼籍。 诏并落职，亿年南安军安置，仲熊依旧提举江州太平兴国宫。
特进、提举江州太平兴国宫、永州居住张浚，降授左朝请大夫，提举临安府洞霄宫、彬州居住。折彦质，降授左中大夫，提举江州太平兴国宫、沅州居住。万俟禼，左中大夫、提举江州太平兴国宫、南康军居住。段拂，并令任便居住。建宁军节度副使、昌化军安置李光，移郴州安置，光年八十矣。
庚辰，安丰军进咸鲊、白鱼，诏以 朕不欲以口腹劳人，可下本军，自今免进。 翼日，帝曰： 温州柑橘，福建荔枝，去年皆令罢进，独咸鲊、淮白，皆祖宗岁进之物，朕恐劳百姓，所以再降指挥住罢。 
壬午，刑部开具到前后告讦人： 右朝奉郎张常先任江西运判，告讦知洪州张宗元与张浚书并寿诗；右通直郎、直秘阁汪召锡，左从政郎莫汲，并告讦衢州寄居官赵令衿有谤讪言语；右朝散郎范洵，告讦和州教授卢傅霖作雪诗，称是怨望；左朝奉郎、提举两浙路市舶陆升之，告讦亲戚李孟坚将父光所作文籍告人及有讥谤语言；左从政郎、福建路安抚司干办公事王洧，任两浙转运使催纲日，告讦知常州黄敏行不法等事；追官勒停人前右通直郎、明州鄞县丞王肇，诬告程纬慢上无人臣之礼等语言；降授承信郎雍端行，任监潭州湘潭县酒税，告讦本县丞郑玘、主簿贾子展，因筵会酒后有嘲汕语言；福建进士郑炜，告吴元美讥谤等事。 帝曰： 此等须重与惩艾，近日如此行遣，相见人情欢悦，感召和气。 于是并除名勒停，常先送循州，召锡容州，汲化州，洵梅州，升之、炜雷州，洧南恩州，肇高州，端行宾州，并编管。洧，铁子。端行，蜀人，祖孝闻，崇宁举进士南省第一，坐上书诋斥废死。父子纯，建炎间为右职，隶赵哲军，哲诛，子纯亦编置，张俊怜之，复授端行一官，至是抵罪，后不知所终。
诏： 除名勒停前左朝请郎、荆门军编管人范彦挥，前左朝奉大夫、辰州编管人王趯，前右朝散大夫、夔州编管人元不伐，特勒停前右承议郎、徽州编管人苏思德，除名勒停前右承务郎、峡州编管人李孟坚，右承务郎、绍兴府羁管人李孟津，除名勒停前右承务郎、峡州编管人王之奇，前右承务郎、容州编管人王之旬，特勒停前右朝散大夫、鼎州编管人阎大钧，并放令逐便。 
甲申，右朝散郎周葵复直秘阁、知绍兴府。
诏： 除名勒停前左朝请郎、处州编管人郎大受，前左从政郎、武冈军编管人芮晔，前右从政郎、万安军编管人杨炜，前左迪功郎、横州编管人郑玘，前右迪功郎、肇庆府编管人贾子展，并放令逐便，仍与复原官。 炜度海而卒。
乙酉，参知政事董德元罢，为资政殿学士、提举江州太平兴国宫。
先是殿中侍御史汤鹏举言： 德元器能浅陋，徒以巧言令色取媚权贵，叨窃进取；既参大政，又以承乏得权宰执。兴利除害，岂能任其责乎？进贤退不肖，岂能任其怨乎？是真伴食备员者也。请将德元罢黜，以为贪进无耻之戒。 右正言张修言： 参知政事董德元，以猥琐之才，偶中巍科，大臣当轴，欲其附会，遂啖以要官。至如台谏，人主耳目之寄，尤非它官比，而德元为侍御史，与之交通，令憸人往来，传道密意，所喜者即骤进之，所怒者即挤排之，群小得计，相为党与，善类惴忄栗，若无所容，此实台谏附会，以至此极。近者圣诏初颁，在位之臣，敢不精白一心，仰承休德！如德元自宜告退，犹洋洋然不以为耻，处庙堂，举机政，士论切齿。若不急行罢斥，深虑有误国事。 鹏举又言： 去岁省闱，德元为参详官，于誊录处取号得秦埙卷子，对众曰： 吾曹可以富贵矣！ 今房中以得埙之试卷更自相庆，而德元对众又曰： 此卷之高妙，魁等有馀。 近日又接引乡人之浮浪者，公然鼓噪于市肆中，乞朝廷除德元为相。宜早赐罢斥，以为谄奉权贵妄意进用之戒。 诏德元落职。
癸巳，责授果州团练副使、致仕胡寅为徽猷阁直学士，致仕。
甲午，以敷文阁待制沈该参知政事。
该自蜀召还，入见。帝曰： 秦桧何忌卿之深？ 该曰： 臣始用桧荐；及登从列，圣知益深，桧稍相猜。 帝笑曰： 然。 遂有是命。该首进曰： 朝廷机务至烦，所赖以同力协济者，惟二三执政。比岁大臣怙权，参、枢皆取充位，政事例不关决。宜特诏三省，务各尽诚以赞国事。 时上复亲庶政，躬揽权纲，首诏该及万俟禼还朝。已而二人共政，无所建明，益不厌人望云。
乙未，金主朝太后于寿宁宫。
丙申，吉阳军编管人胡铨，量移衡州。
丁酉，特进、提举江州太平兴国宫、和国公张浚复观文殿大学士。
己亥，金国贺正旦使、奉国上将军、太子詹事耶律归一，副使左中大夫、行大理少卿马枫，见于紫宸殿。
特进、观文殿大学士、和国公张浚判洪州，宝文阁学士张焘知建康府。浚以母忧不赴。
金太傅、领三省事大托卜嘉卒。
托卜嘉先世仕辽，代膺显秩。托卜嘉既降金，金人使伺察反侧，有闻必达，太祖以为忠。尝从栋摩取中、西两京，辽军二十万来战，栋摩使托卜嘉守营，托卡嘉坚请出战。或止之，托卜嘉曰： 丈夫不得一决胜负，尚何为！苟临陈不捷，虽死犹生也。 及战，栋摩军少却，托卜嘉率本部兵横击之，杀辽军数百人，由是显名。屡从南伐，累功至行台右丞相。构陷完颜杲，遂得金主意，胡金主擢用之。及卒。金主亲临哭之，命有司废务及禁乐三日。后赠太师、晋国王，谥杰忠。
是岁，金以西京留守葛王褒为东京留守。金主猜忌宗室，以褒恭慎畏己，忌刻之心颇懈，进封赵王。
