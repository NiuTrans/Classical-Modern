起屠维大渊献六月，尽上章困敦三月，凡十月。
○真宗膺符稽古神功让德文明武定章圣元孝皇帝咸平二年（辽统和十七年）
六月，丁巳，宰臣监修国史李沆等上《重修太祖实录》五十卷，帝览之，降诏嘉奖，赏赐有差。
戊午，枢密使兼侍中曹彬卒。帝临其丧，哭之恸，赠中书令，追封济阳郡王，谥武惠。
彬仁恕清谨，被服雅同儒者。尤疏财，未尝聚蓄，伐二国，秋毫无所取。位兼将相，不以等威自异，造其门者皆为揖客。不名下吏，每白事，不冠不见。其为籓帅，遇朝士于途，必引车避之，过市则戒驺御不令传呼。北征之失律也，赵昌言表请行军法；及昌言知延州还，因事被劾，不得入见，彬在宥密，遽为帝请，乃许朝谒。彬归休闭閤，门无杂宾。保功名，守法度，近代良将，称为第一。
秘书臣何亮，初通判永兴军，诏与转运使陈纬同往灵州经度屯田。及还，乞召对，因上安边书曰： 臣窃料今之议边事者不出三途：以灵武居绝塞之外，宜废之以休中国飞挽之费，一也；轻议兴师，深入穷追，二也；厚之以恩，守之以信，姑息而羁縻之，三也。
 臣以为灵武远隔塞外，有飞挽之劳，无毫发之利。然地方千里，表里山河，水甘土厚，草木茂盛，真牧放耕战之地。一旦舍之以资西戎，则以豺狼之心，据广饶之地，以梗中国，此西戎之患未可量者一也。自环、庆至灵武仅千里，西域戎人剖分为二，故地隘势弱，不能为中国之大患。如舍灵武，则西域戎人合而为一，此西戎之患未可量者二也。冀之北土，马之所生，自契丹分据之后，无匹马南来，备征带甲之骑，独取于西戎之西偏。如舍灵武，复使西戎合而为一，夏贼桀黠，服从诸戎，俾秦、泾、仪、渭之西北，戎人复不得货马于边郡，则未知中国战马从何而来，此西戎之患未可量者三也。若夫深入穷追，则夏贼度势不能抵，必奔遁绝漠，王师食尽，不能久留，师退而贼复扰，此轻议兴师之不利者一也。寇至而不战，则边郡被其害，寇至而战，则边郡之兵不足以当西戎之众，此轻议兴师之不利者二也。清远西北曰旱海，盖灵武要害之路，而白、马二将奔败之地也。如王师薄伐，无功而还，则夏贼必据要害之路以阻绝河西粮道，此轻议兴师之不利者三也。自国家有事于西戎，关右之民未能息肩，而一旦薄伐无功，河西路阻，则必干运飞挽，大兴征讨以通粮道。疲民重困，盗贼多有，此轻议兴师之不利者四也。若示恩信，姑息而羁縻之，则戎人贪惏无厌，虽存臣事之名，终多反覆之志，必将服从诸戎，为中国大患，此不可一也。自白、马二将奔败之后，夏贼得志，择灵武山川之险而分据之，侵河外膏腴之地而垦辟之，逼近城池，意在吞噬，譬犹伏虎，见便则动，如国家止以恩信羁縻之，则一朝之患卒然而作，此不可二也。
 夫以三患、四不利、二不可为防边之重，既未见其可，则在臣愚虑，不出二策。自清远至灵武，有溥乐，有耀德，盖水草之地，为河西之粮道，而悉有古城之迹存焉。夏贼西掠诸戎，则此其要害之路，故每扬言曰，朝廷如修溥乐城，我必力争。如以修护清远为名，而时纳修城创宇之具，延、环、清远多积军储，且以数岁渐计之，使民无所伤而贼不能知。一旦兴师数万以城溥乐，朝发清远，日未中而至。其师则战士三居其一，以备寇也；役卒三居其二，以荷器具而赍军储也。计城之功，不过十日，而使战士自赍三十日粮，则城毕功而食有馀矣。 
又曰： 国家之城溥乐也，必潜师于延、环、清远以观贼之变，宜分环州、清远为二道，一道傍山而北，军于贼之后，一道过长岭直趋溥乐，军于贼之前，而使城溥乐之兵军其中。贼以溥乐孤军悉众来寇，而卒然三军鼎峙，则其心骇矣。又令延州之师入其境，驱其畜产，俘其老弱而空其巢穴，灵武之众收河外之地，复贺兰之境，杜三山之口以断其奔路，则其众必起携贰之志，其将必无制胜之方，而独使保吉桀黠，志在决战，能无败乎！破而擒之，此万世之功也。 
令秘书省正字邵焕于秘阁读书，从其请也。秘阁读书自焕始。焕，睦州人，以童子得官，时年十二。
癸酉，都官郎中刘蒙叟上言曰： 陛下已周谅暗，方勤万务。伏望崇俭德，谨守前规，无自矜能，勿作奢纵；厚三军之赐，轻万姓之徭，使化育于生灵，声教加于夷夏。且万国己观其始，惟陛下慎守其终，思鲜克之言，戒性习之惭，日谨一日，虽休勿休，则天下幸甚！ 帝嘉纳之，召试学士院，命以本官直史馆。
秋，七月，帝闻契丹将入边，甲申，以马步军都虞候傅潜为镇、定、高阳关行营都部署，富州刺史张昭允为都钤辖。
宰相张齐贤请给外任官职田，诏三馆、秘阁检讨故事，申定其制，以官庄及远年逃田充，悉免其税。
己丑，以横海军节度使王显为枢密使。
甲辰，幸国子监，召学官崔偓佺讲《尚书·大禹谟》。还，幸崇文院，登秘阁，观太宗圣制墨迹，恻怆久之。赐秘书监、祭酒以下器币。偓佺，颐正弟也。
丙午，置翰林侍读学士，以兵部侍郎杨徽之、户部侍郎夏侯峤、工部郎中李文仲为之。置翰林侍讲学士，以国子祭酒邢昺为之。初，大宗命文仲为翰林侍读，寓直禁中，以备顾问，然名秩未崇。帝特建此职，择老儒旧德以充选，班秩次翰林学士，禄赐如之。设直庐于秘阁，侍读更直，侍讲长上，日给尚食珍膳，夜则迭宿，令中使日具当宿官名，于内东门进入。自是召对询访，或至中夕焉。
是月，帝谕宰臣，令写录内外官历任功过，编册进内，其该恩复用者，别编以备观览。
八月，辛亥朔，帝御文德殿，百官入閤，右司谏、直史馆孙何次当待制，献疏曰： 六卿分职，邦家之大柄也。故周之会府，汉之尚书，立庶政之根本，提百司之纲纪，令、仆率其属，丞、郎分其行，二十四司粲然星拱，六职举而天下之事备矣。有唐贞观之风，最为称首。于时封疆甚广，经费尤多，亦不闻别分利权，改创使额，而军须取足。明皇北事奚、契丹，南征閤罗凤，召发既广，租调不充，于是萧景、杨钊始以它官判度支，而宇文融为租调地税使，虽利孔始开，然版籍根本尚在南宫。肃、代之世，物力萧然，于是有司之职尽废，而言利之臣攘臂于其间矣。征税多门，本于专置使额。故德宗之初，首降诏书，追行古制，天下钱谷，皆归文昌，咸谓太平可致。而天未悔祸，叛乱相仍，经费不充，使额又建，于是裴延龄以利诱君，甚于前矣。宪、穆而下，或迫于军期，切于国计，用救当时之急，率以权宜裁定。五代短促，曾不是思。国家三圣相承，垂统立制，宜罢三司使额。还之六卿。
 或曰：禄百辟，赡六军，皆是物也。臣亦有其说。夫盐铁者，盖筦榷山海之谓也，物非自集，须假牢盆。户部者，盖均一征税之谓也，而财非自生，须计田赋。度支者，盖供亿军国之谓也，而粟非自行，须资漕运。但检押专一，相沿置之耳。今莫若谨择户部尚书一人，专掌盐铁使事，俾金部郎中、员外分判之。又择侍郎二人，分掌度支、户部事，各以本曹郎中、员外分判之。则三使洎判官，虽省犹不省也。仍命左右司郎中、员外总知帐分，句稽遗失。则进无掊刻之虞，退有详练之名，职守有常，规程既定，周官唐式，可以复矣。 
癸丑，右正言、知制诰、判大理寺王钦若上言： 本寺公案常有五十至七十道，近者三十日内绝无。昔汉文帝决狱四百，唐太宗放罪三百九十人，然犹书之史册，号为刑措。当今四海之广，而刑奏止息，逮乎逾月，足彰耻格之化。请付史馆，用昭圣治。 从之。
己卯，群臣上尊号曰崇文广武圣明仁孝皇帝。
丁巳，大宴崇德殿，始作乐。
癸亥，判大理寺王钦若上言： 本寺案牍简少，请罢详断官四员，止留八员。 从之。
丙寅，大阅。丁卯，近臣、诸军将校、内职皆赐饮。诏： 大阅所践民田，蠲其租。 
癸酉，枢密副使、工部侍郎杨砺卒。帝谓宰臣曰： 砺介直清苦，方当任用，遽此沦谢，甚可悼也！ 即冒雨临其丧。砺僦舍委巷中，乘舆不能入，帝为步进，嗟悯久之。赠兵部尚书，中使护葬。
乙亥，以曹彬配飨太祖庙庭，薛居正、潘美、石熙载配享太宗庙庭。
丙子，以司封郎中、知制诰硃昂为传法院译经润文官。始，太宗作《圣教序》，帝亦继作。又尝著《释氏论》，以为释氏戒律之书，与周、孔、荀、孟迹异道同。盐铁使陈恕尝建议，以为传法院费国家供亿，力请罢之，言甚恳，帝不许。
九月，庚辰朔，日有食之。
辽主如南京，以皇弟梁王隆庆为先锋，率师南伐。
枢密都承旨开封王继英，以契丹大入，请北巡，帝纳之。丙戌，命继英驰传诣镇、定、高阳关路视行宫顿置，宣慰将士。
甲午，奉安太宗圣容于启圣院新殿，帝拜而恸，左右皆掩泣。
辽北院枢密使魏王耶律色珍从太后南伐，癸卯，卒于军。色珍威名亚于休格，其殁也，太后亲为哀临，仍给葬具。以韩德让兼知北院枢密使事。
初，傅潜遣先锋田绍斌、石普等戍保州，普阴与知州杨嗣议出兵击敌，及夜，普、嗣未还，绍斌疑其败衄，即领众援之。普、嗣果为敌所困，渡严凉河，颇丧师徒。及绍斌至，即合势疾战，斩首二千馀级，获马五百匹。
冬，十月，戊午，增置福建路惠民仓，从库部员外郎成肃之请也。
癸酉，辽师攻遂城，城小无备，众恟惧。杨延朗集丁壮护守，时冱寒，延朗命汲水注城外，及旦，冰坚不可攻，辽师解去。
萧继远攻狼山镇石砦，破之。初，耶律鐸轸性疏简，不修小节，人多短之，至是命总羸师以从。及战，鐸轸取绯帛被介胄以自标显，驰突出入，格杀甚众。太后望见，喜而召语曰： 卿戮力如此，何患不济！ 厚赏之。
丙寅，令诸路转运使申淳化惠民之制，岁丰熟则增价以籴，饥歉则减直而出之。
如京使柳开上言： 臣蒙陛下自代州移知忻州，每见北界归明人言契丹排比南侵，又闻河北边上屯结甚众，数侵犯雁门、宁化等军。度其阴谋，必不轻退，深恐大寒之际，转肆冲突。臣愚，乞陛下速起圣驾，径至镇州，躬御六师，奋扬威武，勿生迟疑之虑，勿听犹豫之谋，周世宗及我太祖、太宗近事，皆可法也。况陛下谅阴三年，礼无违者，复此顺动，其谁敢当！圣驾若过河北，契丹当自引退。四方无思不服，正在此举矣！ 
十一月，丙戌，合祭天地于圜丘，奉太祖、太宗并配，大赦天下。御朝元殿，受册尊号。
乙未，诏以边境驿骚，取来月暂幸河北。命宣徽北院使周莹为随驾前军都部署，邕州观察使刘知信副之，内侍都知杨永遵为排阵都监，保平节度使、驸马都尉石保吉为北面行营先锋都部署，磁州防御使康廷翰副之，洺州团练使上官正为钤辖。
己酉，以宰相李沆为东京留守，濠州刺史李著为大内都部署，权知开封府魏羽判留司，三司盐铁使陈恕为随驾转运使。十二月，辛亥，以太子太师分司西京张永德为京城内外都巡检使。
甲寅，车贺发京师。辛酉，宴从臣于行宫。以王超等为先锋，仍示以阵图，俾识其部分。甲子，次大名府，帝御铠甲于中军，枢密史王显、副使宋湜分押后阵，横亘数十里。
西川自李顺平后，人心未宁。益州钤辖符昭寿，彦卿子也，骄恣，不亲戎务，多集锦工，织作纤丽，所须物辄抑市人买配，逾时不给其直，又纵部曲略取之，仆使凌忽军校，其下皆怨。知州牛冕，宽弛无政事。时神卫军戍成都者两指挥，都虞候王均及董福分主之。福御众整肃，故所部优赡；均纵其下饮博，军装悉以给费。甲子，冕与昭寿大阅于东郊，蜀人聚观，两军衣服鲜、弊不等，均所部惭愤，出不逊语。
初，河北转运使裴庄屡条奏傅潜无将略，恐失机会；枢密使王显庇之，奏至，辄不报。潜屯于定州，缘边城堡悉飞书告急，潜畏懦，闭门自守，将校请战者辄丑言詈之。辽师既破狼山寨，遂引兵趋宁边军及祁、赵，大纵钞劫，游骑出邢、洺间，百姓惊扰，携挈老幼争入城郭，镇、定路不通者逾月。朝廷屡间道遣使督潜会诸路兵合击，其都监秦翰及定州行营都部署范廷召等屡促之，皆不听。廷召怒，因诟潜曰： 公恇怯乃不如一妪耳！ 促之不已，潜乃分骑八千、步二千付廷召，令于高阳关逆击，仍许出军为援；卒逗留不发。
丙子，诏百官各上封章直言边事。于是工部侍郎、集贤院学士钱若水言： 傅潜领数万雄师，闭门不出，坐视契丹俘掠生民，上则辜委注之恩，下则挫锐师之气。军法曰： 临阵不用命者斩。 今若申明军法，斩潜以徇，然后擢取如杨延朗、杨嗣者五七人，增其爵秩，分授兵柄，不出半月，可以坐清边寨。然后銮辂还京，则天威慑于四海矣。 右司谏梁颢亦言： 用兵之道，在明赏罚。兵法曰： 罚不行，则譬如骄子，不可用也。 昨者命将出师，乘秋备塞，而傅潜奉明诏，握重兵，逗挠无谋，迁延玩寇，以致边尘昼惊，圣主栉沐，此所谓以贼遗君父者也。以军法论，合斩潜以徇军中，降诏以示天下。 
府州言官军入辽地五合川，拔黄太尉砦，歼其众，焚其车帐，获马牛万许。
丁卯，召见大名府父老，劳赐之。
戊寅晦，知益州牛冕以酒犒队伍，而钤辖符昭寿则无所设，军士益忿，故赵延顺等八人谋作乱。
是岁，辽放进士初锡等四人。
○真宗膺符稽古神功让德文明武定章圣元孝皇帝咸平三年（辽统和十八年）
春，正月，己卯朔，驻驆大名府，诏并代都部署高琼等分屯冀州、邢州。
益州戍卒赵延顺等为乱，击杀钤辖符昭寿，据甲仗库取兵器。是日，益州官吏方贺正旦，闻变，皆奔窜，知州牛冕及转运使张适缒城出奔，惟都巡检使刘绍荣冒刃格斗。延顺等即欲奉绍荣为帅，绍荣摄弓大骂曰： 我燕人也，比归大朝，肯与汝同逆邪？亟杀我！ 延顺等亦不敢加害。都监王泽闻变，召王均谓曰： 汝所部兵乱，盍自往抚之！ 延顺见均至，即率众踊跃，奉均为主。指挥使孙进不从，杀之；绍荣缢死。均僭号大蜀，改元化顺，署置官称，以小校张锴为谋主。辛巳，率众陷汉州。牛冕等奔东川。
辽师至瀛州，范廷召自中山分兵御敌，结方阵以出，辽梁王隆庆问诸将谁敢当者，萧柳曰： 若得骏马，则愿为之先。 隆庆授以中骑，柳揽辔谓诸将曰： 阵若动，诸君急攻。 遂驰而前。阵少移，隆庆乘势攻之，廷召军遂乱。柳中流矢，裹创而战，众皆披靡。
先是廷召乞援于高阳关，都部署洛阳康保裔即选精锐赴之。壬午，至瀛州西南裴村，廷召约以诘朝合战。及夕，廷召潜师遁，保裔不之觉。迟明，辽师围之数重。左右请易甲突围出，保裔曰： 临难无苟免，此吾效死之日矣！ 遂大呼决战，凡数十合，兵尽矢穷，士卒以劲弩击敌，杀伤甚众，而援兵不至，与部将宋顺俱被执。高阳关钤辖张凝，高阳关副部署李重贵，率援兵从后至，亦为辽师所围，力战，乃得出。辽师遂自德、棣济河，掠淄、齐而去。
帝初闻保裔被擒，密诏走马承受太原夏守赟廉问，守赟遽言保裔定死。于是优诏赠侍中，以其子继英为六宅使、顺州刺史，馀子孙悉加秩，又遣使存问其母。继英奉告命，泣谢曰： 臣父不能决胜而死，免罪及孥，幸矣，顾蒙非常之恩！ 帝慰劳之。
乙酉，镇、定、高阳关路行营都部署傅潜、都钤辖张昭允并削夺官爵，潜流房州，昭允通州。潜子内殿崇班从政、从范亦除名，随父流所，仍籍其家。钱若水等议潜等罪当斩，诏特贷其死，中外无不愤惋。
辽师退，帝使贝、冀行营副部署王荣以五千骑追蹑之。荣受命恇怯，数日不敢行，伺辽师渡河而后发。辽师剽淄、齐者数千骑，尚屯泥洁，荣不欲见敌，遂以其骑略河南岸而还。
庚寅，范廷召遣使告捷，言大破契丹于莫州，夺还所掠老幼及鞍马兵仗无算。帝作《喜捷诗》，群臣称贺。廷召以功加检校太傅，馀将校恩赐有差。李重贵叹曰： 大将陷殁而吾辈计功，何面目也！ 
王均自汉州引众攻绵州，不能克，直趋剑门。先是知剑州李士衡，闻寇作，以城难守，即焚仓库，运金帛，东保剑门。是日均至，士衡与剑门都监裴臻逆击，败之，斩首数十级，揭榜招降胁从者，得千馀人，悉置麾下。均众乏食疲弊，不敢由故道，径由阴平还成都。
壬辰，枢密副使宋湜卒于师。
辽主还，次南京，赏有功将士，罚不用命者，命诸军各还本道。
甲午，驾发大名府。是日，次德清军，帝始闻王均反，即以户部使、工部侍郎雷有终知益州，兼提举川、陕两路军马，并命御厨使李惠、洛苑使石普、供备库副使李守伦并为川、峡两路捉贼招安使，帅步骑八千往讨之。
初，知蜀州杨怀忠闻成都乱，即调乡丁会诸州巡检兵刻期进讨。丙申，攻成都，先锋自北门入，遂烧子城。时王均从剑门还，犹未至，怀忠与贼将崔照、鲁麻胡等阵于江渎庙前，自晨至夕，战数合，怀忠兵势不敌，引众退保江原。
庚子，至自大名府。李沆为东京留守，不戮一人而辇下清肃。
癸卯，翰林侍读学士、兵部侍郎兼秘书监杨徽之卒。赠兵部尚书，谥文庄，赐其家钱绢，遣中使护丧事，录其外孙宋绶为太常寺太祝。绶，平棘人也。徽之无子，而宋氏妇贤明知书，有礼法，子绶能自立于时。
乙巳，王均复入成都。
二月，辛亥，翰林学士王旦等三人权知贡举。
杨怀忠檄嘉、眉七州调军士民丁再攻成都。时王均方遣赵延顺攻邛、蜀州，怀忠逆击之，贼稍却。怀忠与转运使陈纬退军筰桥，背水列阵，寨于槠木桥南，以扞邛、蜀之路。贼党三道来攻，出官军后，焚江原神祠，断邛、蜀援路。怀忠三道分兵以抗之，斩首五百馀级，驱其众入皁江，获甲弩甚众，乘胜逐贼至成都南十五里，寨于鸡鸣原以俟王师。均亦闭成都东门以自固。
己未，命宰相李沆为元德皇太后园陵使。始议立陵名，礼官引汉、唐故事，言 帝、后同陵谓之合葬，同茔兆谓之祔葬，今园陵鹊台在永熙陵封地之内，恐不须别建陵号。 从之。
绵、汉、龙、剑都巡检使张思钧引兵克复汉州，雷有终等与思钧帅大军进讨，列寨升仙桥；壬戌，贼众来袭，有终击走之。
癸亥，枢密使王显罢。以周莹为宣徽南院使，王继英为北院使，并知枢密院事；翰林学士、中书舍人王旦为给事中，同知枢密院事。
甲子，诸军校以次迁补，多自陈其劳绩者，御前忠佐马步军都军头呼延赞独进曰： 臣月俸百千，所用不及半，忝幸多矣。自念无以报国，不敢更望升擢，正恐福过灾生。 拜谢而退，众嘉其知分。赞初从太宗征太原，左右言： 自此取幽州，犹热钅敖翻饼耳！ 赞独曰： 此饼难翻，言者不足信也。 太宗不从，卒无功而还。
丁卯，王均开益州城，伪为遁状，雷有终与上官正、石普等率兵径入；李继昌疑有备，亟止之，不听，因独还。官军多分剽民财，部伍不肃，贼闭关发伏，布状榻于路口，官军不得出，颇为贼所杀，李惠死之。有终等缘堞而坠，获免，遂退保汉州。益州民人迸走村落，贼皆遣骑追杀，或囚系入城，支解族诛以恐众。均又胁士民、僧道之少壮者为兵，先刺手背，次髡首，次黥面，给军装，令乘城，与旧贼党相间。有终乃揭榜招胁从者，至则于其衣袂署字释之，日数百计。杨怀忠度贼众复南出，引所部屯于合水尾、浣花等处，树机石、设篦篱以拒之。有终等复入汉州，遣军列寨弥牟镇；贼党来攻，有终击败之，斩首千馀级。
丙子，曲宴近臣于后苑，帝作《中春赏花钓鱼》七言诗，儒臣皆赋，遂射于水亭，尽欢而罢。自是著为定制。
是月，辽主如延芳淀。
三月，戊寅朔，日有食之。
帝之在大名也，有诏调丁夫十五万修黄、汴河。盐铁判官、监察御史王济以为劳民，请徐图之；乃命济驰往经度，还奏减其十之七。
宰相张齐贤以河决为忧，因对，并召济入见。齐贤请令济署状保河不决，济曰： 河决亦阴阳灾沴所致，宰相若能和阴阳，弭灾沴，为国家致太平，河之不决，臣亦可保。 齐贤曰： 若是，则今非太平邪？ 济曰： 北有契丹，西有继迁，两河、关右岁被侵扰。以陛下神武英略，苟用得其人，可以驯致，今则未也。 帝动容，独留济，问以边事。济曰： 陛下承二圣之基，拥万方之众，蠢兹小丑，敢尔冯陵，盖谋谟当位之臣，未有如昔人者，众皆谓国家所恃独一洪河耳。此诚急贤之秋，不然，臣惧敌人将饮马于河渚矣！ 退而著备边策十五条以献。于是选官判大理寺，帝曰： 法寺宜择当官不回者。王济有特操，可试之。 甲申，以济权判大理寺。
礼部上合格举人，甲午，帝御崇政殿亲试，赐陈尧咨以下二百七十一人进士及第，一百四十三人同本科及《三传》、学究出身。尧咨，尧叟之弟也。又命侍读学士邢昺等考校诸科，得四百三十二人，赐及第、同出身。又试进士五举、诸科八举及尝经廷试而不录者，得九十七人，赐同出身。赐宴日，出御诗褒宠之。帝连日临轩，初无倦怠之色。所擢凡千百馀人，其中有自晋天福中随计者，推恩之广，近代所未有。
是春，帝以手诏访知开封府钱若水备御边之策。若水上言曰： 臣闻唐室三百馀祀，魏博一镇，戎兵少于今时，而无边患者，何也？盖当日幽蓟为唐北门，命帅屯兵，厄其险阻，是以边马不敢南牧。自晋祖割地之后，朝廷自定州西山东至沧海，千里之地，皆须应敌，是以设三关，分重兵以镇之。少失堤防，则戎人内侵，晋末直渡长河，汉初屡侵边徼，周祖在位，复扰中山，世宗临朝，来寇上党，此皆见于史氏，陛下之所明知也。臣愚以为不得幽州城，敌不可灭。今之急务，一曰择郡守，二曰募乡兵，三曰积刍粟，四曰革将帅，五曰明赏罚。略陈大纲，如可施行，则当详具，条奏。 
