起著雍困敦四月，尽屠维赤奋若十二月，凡一年有奇。
○仁宗体天法道极功全德神文圣武睿哲明孝皇帝庆历八年（辽重熙十七年）
夏，四月，己巳朔，封曩霄子谅祚为夏国主，以祠部员外郎任颛等为册礼使。
谅祚生甫三月，诸将未和，议者谓可因此时，皆以节度使命诸将，使各统所部，分弱其势，冀绝后患。判延州程琳言： 幸人之丧，非所以示德，不如因而抚之。 知庆州孙沔亦言代丧非中国体，帝纳其言，遂趣有司行册礼。然议者颇惜其失机会。
参知政事丁度数请罢，御史何郯又言： 度列在三事，于兹累年，上无所益国体，下不能服人心，伏乞断在不疑，退之以礼。 辛未，度罢为紫宸殿学士兼翰林侍读学士。以端明殿学士、权三司使明镐参知政事。文彦博自贝州入相，数推镐功，故度罢而镐代之。
甲戌，以知永兴军叶清臣为翰林学士、权三司使。
丙子，诏： 科场旧条皆先朝所定，宜一切无易。 时礼部贡院言： 四年，宋祁等定贡举新制，会明年诏下，且听须后举施行。今秋试有期，缘新制诸州军发解，但令本处官属保明行实，其封弥、誉录，一切罢之。窃见外州解送举人，自未弥封、誉录以前，多采虚誉，即试官别无请托，亦止取本州曾经荐送旧人，其新人百不取一。弥封以后，考官不见姓名，须实考文艺，稍合至公。又，新制，进士先试策三道，次试论，次试诗赋；先考策论定去留，然后与诗赋通定高下。然举人每至尚书省，不下五七千人，及临轩覆较，止及数百人，盖诗赋以声病杂犯，易为去留，若专取策论，必难升黜。盖诗赋虽名小巧，且须指题命事，若记问该当，则辞理自精。策论虽有问题，其间敷对，多挟它说，若对不及五通尽黜之，即与元定解额不敷，若精粗毕收，则滥进殊广。所以自祖宗以来，未能猝更其制。兼闻举人举经史疑义可以出策论题目，凡数千条，谓之《经史质疑》。至于时务，亦钞撮其要，浮伪滋甚，难为考较。又旧制以词赋声病偶切之类，立为考试，今特许仿唐人赋体，及赋不限联数，不限字数。古今文章，务先体要，古未必悉是，今未必悉非。尝观唐人程试诗赋，与本朝所取名人词艺，实亦工拙相半。俗儒是古非今，不为通论。自二年以来，国子监生，诗赋即以汗漫无体为高，策论即以激讦肆意为工。非惟渐误后学，实恐将来省试，其合格能几何人！伏惟祖宗以来，得人不少，考较文艺，固有规程，不须变更，以长浮薄，请并如旧制。 故降是诏。初，诏外州发解到省，差官覆考。寻罢之，盖虑因此或致抑退寒士故也。
辽复以武定军节度使杜防为南府宰相。
丙子，高丽贡于辽。
辛卯，置河北四路安抚使。初，贾昌朝判大名，已兼河北安抚使。至是以资政殿学士、给事中韩琦知定州，礼部侍郎王拱辰知瀛州，右谏议大夫鱼周询知成德军，并兼本路安抚使。
御史何郯言紫宸不可为官称。五月，乙巳，诏改旧眨恩殿为观文殿，仍改紫宸殿学士为观文殿学士，班次如旧制。
乙卯，知谏院宋禧出为江南东路转运使；己未，改荆湖北路。禧虽罢谏职，犹得为监司，议者非之。
御史何郯言： 枢密使、平章事夏辣，学非而博，行伪而坚；有纤人善柔之质，无大臣鲠直之望；聚敛货殖以逞贪婪，比周权幸以图进取。近者卫兵为乱，突入宫掖，凡在职守，失于防察，宜置大戮，而竦只缘管皇城司内臣杨怀敏素与交通，曲为掩藏，但欲私相为恩，未尝公议其罪。千百具僚，皆谓怀敏失察贼乱，只缘官责，其罪小；夏竦多怀顾慕，不奋臣节，其罪大。今怀敏黜而竦独留，中外之心，无不愤激。伏望与众永弃，示人不私。 辛酉，竦罢枢密使，判河南府。
言者既数论竦奸邪，会京师同日无云而震者五，帝方坐便殿，趣召翰林学士。俄顷，张方平至，帝谓曰： 夏竦奸邪，以致天变如此，亟草制出之！ 方平请撰驳辞，帝意遽解，曰： 且以均劳逸命之。 
郯又言： 闻竦乞一殿学士职名，不顾廉耻，冒有陈请，陛下岂宜许其自便，留在朝廷！乞不改前命，仍指挥催促赴任。 从之。
是日，参知政事宋庠加检校太傅，充枢密使。壬戌，以枢密副使庞籍参知政事。
六月，戊辰朔，诏近臣举文武材堪将帅者。
癸酉，河决澶州商胡埽。
庚辰，准布献马驼二万于辽。
壬午，太子太师致仕徐国公张耆卒，赠太师兼侍中，谥荣僖。耆为人重密有智数，太后预政，宠遇最厚，安佚富盛，逾四十年；所历籓镇，人若其扰。
癸已，参知政事明镐疽发背，帝亲临视。甲午，卒，赠礼部尚书，谥文烈。镐端挺寡言，所至安静有体，而遇事能断，为世所推重。
乙未，诏： 馆阁官须亲民一任，方许入省府及转运、提点刑狱差遣。 
丙申，司空致仕章得象卒。故事，致仕官乘舆不临奠，帝特往奠之。赠太尉兼侍中，谥文宪。
民间盗铸者众，钱文大乱，物价翔涌，公私患之。于是河东都转运使张奎奏： 晋、泽、石三州及威胜军日铸小铁钱，独留用河东。 铁钱既行，而盗铸者获利十之六，钱轻货重，言者皆以为不便。知并州郑戬请河东铁钱且以二当铜钱一，行一年，以三当一或以五当一；罢官炉日铸，但行旧钱。知泽州李昭遘亦言： 河东民烧石炭，家有橐冶之具，盗铸者莫可诘。而契丹亦能铸铁钱，以易并边铜钱而去，所害尤大。 
是月，翰林学士张方平、宋祁、御史中丞杨察与三司使叶清臣先上陕西钱议，请以小铁钱三当铜钱一，既而又请河东小铁钱亦如之，且罢官所置炉，朝廷皆施用其言。自是奸人稍无利，犹未能绝滥钱也。其后诏商州罢铸清黄铜钱，又令陕西大铜钱、大铁钱皆一当二，盗铸乃止。然令数变，兵民耗于资用，类多咨怨，久之始定。
秋，七月，戊戌，以河北水，令州县募饥民为军。
甲寅，辽录囚，减杂犯死罪。
八月，丁丑，右谏议大夫、权御史中丞杨察、兵部员外郎兼侍御史知杂事张昪并落职，察知信州，昪知瀛州。察为御史中丞，论事无所避。会诏举御史，建言： 台属供奉殿中，巡纠不法，必得通古今治乱良直之臣。今举格太密，坐细故谐置不取，恐英伟之士或有所遗。 何郯以论事不得实，中书问状，察又言： 御史，故事许风闻，今以疑似之间，遽被诘问，臣恐台谏官畏罪缄默，非所以广言路也。 察数以言事忤宰相陈执中，故坐与昪俱黜。
其后监察御史建阳陈旭数言昪宜在朝廷，帝曰： 吾非不知昪贤，然言词不择轻重。 旭请其事，帝曰： 顷论张尧佐事，云 陛下勤身克己，欲致太平，奈何以一妇人坏之！  旭日： 此乃忠直之言，人臣所难也。 帝曰： 昪又论杨怀敏云： 怀敏苟得志，所为不减刘季述。 何至于此？ 旭曰： 昪志在去恶，言之不激，则圣意不回，亦不可深罪也。 
知陕州吴育上言： 近传三司判官杨仪下狱，自御史台移劾都亭驿，械缚过市，万目惊骇。及闻案具，乃止坐请求常事，非有枉法赃贿。又传所断罪名，法不至此，而出朝廷特旨，恐非恩归主上、法在有司之意也。且仪身预朝行，职居馆阁，任事省府，使有大罪，虽加诛斩，自有宪章。苟不然者，一旦至此，使士大夫不胜其辱，下民轻视其上，非所以养廉耻、示敦厚也。仪罪未断，臣不敢言。今事已往，且无救解之嫌，止祈圣神此后详审庶事，毋轻置诏狱。具案之上，自非情涉巨蠹，且从有司论谳，不必法外重行。如此，足以安人心，静风俗，养廉耻，召和平，天下之幸也。 
丙戌，辽复南京贫户租税。戊子，辽以殿前都点检耶律义先为行军都部署，以中顺军节度使夏行美副之，伐富努里。
己丑，以河北、京东、西水灾，罢秋宴。
甲午，御迩英阁，读《政要》。
是月，殿中侍御中何郯言： 臣昨于六月内赠具奏论，今岁灾异，为害甚大，陈执中首居相位，实任其责，因举汉时以灾异册免三公故事，乞因执中求退，从而罢免，以答天意，未蒙施行。今霖雨连昼夜不止，百姓忧愁，岂非大臣专恣，务为壅蔽，阴盛侵阳所致？况执中所举事，多不副天下人心，怨咨盈耳。如向传式不才，累被人言，不可任以要剧，而执中以私恩用传式至三司副使。吕昌龄曲事执中，执中宠嬖之，兄弟至为三司判官。此皆圣意所明知，所以传式、昌龄并罢要职；而执中则释而不问，窃所未安。兼风闻执中以旧识宽减前京东转运使张铸，不案告孔宜温谋反人状罪犯，及以私愤降开封府界提点李肃之差遣，挟情高下，岂是至公？其它专权恣纵，不可尽数。伏望罢免执中，以慰天下之望。 
九月，戊午，诏三司以今年江、淮所运米二百万斛转给河北州军。
己未，殿中侍御史何郯言： 近年大臣罢两府任，便陈乞子弟召试，充馆职或出身，用为恩例。望自今后，馆阁不许臣僚陈乞子弟外，其陈乞及奏举召试出身，候有科场与免取解及南省试，令赴御前与举人同试，以塞私幸。 诏： 今后臣僚奏子孙弟侄等乞出身及馆职，如有合该恩例者，类聚一处，候及三五人，送学士院试诗、赋、论三题，仍封弥、誉录考试。其试官，令中书具学士姓名进呈点定，仍精加考试，候点到等第，临时取旨。 
癸亥，三司言韶州天兴场铜岁采二十五万斤，请置监铸钱，诏以为永通监。
冬，十月，壬午，进美人张氏为贵妃，仍令所司择日备礼册命。先是夏竦倡议欲尊异美人，起居舍人、同知谏院王贽，因言贼根本起皇后閤前，请究其事，冀动摇中宫而阴为美人地。御史何郯入见，帝以贽所言谕郯，郯曰： 此奸人之谋，不可不察。 帝悟，乃止。然美人卒用扈跸功进妃位。
甲申，辽南院大王耶律罕班卒，年五十五。罕班平居不屑细务，喜怒不形。尝失所乘马，家僮以同色者代之，数月不觉。死之日，筐无旧储，椸无新衣。辽主闻之悼惜，遣使祭吊，给葬具。
丁亥，以屯田员外郎邠州范祥提点陕西路刑狱兼制置解盐。先是祥请变两池盐法，诏祥乘传陕西，与都转运使程戬共议。而戬与祥议不合，祥寻亦遭丧去。及是祥复申前议，故有是命，使推行之。
其法，旧禁盐地一切通商，盐入蜀者，亦恣不问。罢九州军入中刍粟，令入实钱，以盐偿之，视入钱州军远近及所指东西南盐，第优其直。东南盐又听入钱永兴、凤翔、河中，岁课入钱总为盐三十七万五千大席。授以要券，即池验券，案数而出，尽弛兵民辇运之役。又以延、庆、环、渭、原、保安、镇戎、德顺地近乌白池，奸人私以青白盐入塞，侵利乱法，乃募人入中池盐，予券，优其直，还以池盐偿之，以所入盐，官自出鬻，禁人私售。峻青白盐之禁，并边旧令入中铁炭瓦木之类，皆重为法以绝之。其先以虚估受券及已受盐未鬻者，悉计直使输亏官钱。又令三京及河中、河阳、陕、虢、解、晋、绛、濮、庆成、广济，官仍鬻盐。须商贾流通乃止，以所入缗钱市并边九州军刍粟，悉留榷货务钱币以实中都。行之数年，猾商贪贾无所侥幸，关内之民得安其业，公私以为便云。
庚寅，翰林学士、知制诰宋祁落职知许州。
故事，命妃皆发册，妃辞，则罢册礼；然告在有司，必俟旨而后进。又，凡制词既授閤门宣读，学士院受而书之，送中书，结三省衔，官先院用印，然后进内。张美人进号贵妃，祁适当制，不俟旨，写告不送中书，径取官告院印用之，亟封以进。妃方爱幸，冀行册礼，得告，大怒，掷地不肯受，祁坐是黜。初，祁疑进告为非，谓李淑明于典故，因问之，淑心知其误，谓祁曰： 第进，何所疑邪！ 祁果得罪去。议者益恶淑倾险云。
甲午，辽主驻独卢金。
十一月，乙未朔，辽遣使括马，以将伐夏故也。
辽主将城西边，命东路统军使耶律多珍相地及造战舰。多珍因成楼船百三十艘，上置兵，下立马，规制坚壮，辽主嘉之。
戊戌，景福殿使、入内都知王守忠领武信留后。寻诏守忠如正任班，它无得援例。守忠遂移閤门，欲缀本品坐宴閤门，从之。
侍御史何郯言： 祖宗典法，未尝有内臣殿上预宴之事，此弊一开，所损不细。伏望指挥下閤门速行改正，一遵旧制。 初，西上閤门使钱晦亦言： 天子大朝会，令宦官齿士大夫坐殿上，必为四夷所笑。 然竟为奏定坐图。及郯又言，守忠自知未允，宴日，辞而不赴。
己亥，作皇帝钦崇国祀之宝。真宗尝为昭受乾符之宝，凡斋醮表章用焉。及大内火，宝焚，止用御前之宝。于是下学士院定其文，命宰相陈执中书付有司别刻之。
乙卯，以起居舍人、直史馆、知谏院王贽为天章阁待制。
张贵妃既得立，甚德贽，密赐贽金币以巨万计。尝谓人曰： 我家谏官也。 及将受册礼，欲得贽捧册，中书言摄侍中，故事必用待制以上，于是骤进贽职。
以殿中侍殿史何郯为礼部员外郎兼侍御史知杂事。初，台知杂阙，执政欲进其党，帝特用郯，且谕郯曰： 卿不阿权势，故越次用卿。 
诏： 河北水灾，民流离道路，男女不能自存者，听人收养之，后毋得复取；其佣雇者，自从私券。 
丁巳，李用和兼侍中。
辽封皇子和啰噶为越王，阿伦为许王。赐太弟重元金券。重元子尼噜古，由安定郡王进封楚王。辽主尝与重元宴酣，许以千秋万岁后传位，重元甚喜，骄纵不法。又因双陆赌居民城邑，辽主屡不竞，前后已偿数城。重元恃宠多过，朝臣无敢言者。一曰，复博，伶人罗衣轻指其局曰： 双陆休痴，和你都输去也。 辽主始悟，不复戏。
壬戌，以畿内物价翔贵，于新城外置十二场，官出来，裁其价以济贫民。
癸亥，赐王贻水、李用和笏头金带。故事，非二府大臣不赐，惟张耆在枢密院兼侍中尝赐之。
时雨潦害稼，坏堤防，两河间尤甚。十二月，乙丑朔，颁德音，改明年元曰皇祐，降天下囚罪一等，徒以下释之。
出内藏钱帛赐三司贸粟，以赈河北流民，所过，官为舍止之，所赍物无收算。
丁卯，贵妃张氏行册礼，群臣表贺。
丙子，诏三司： 河北沿边州军客人入中粮草，改作四说之法，每以一百贯为率，在京支钱三十贯，香药、象牙十五贯，在外支盐十贯，茶四十贯。 用权发遣盐铁判官董沔请复行三说之言，而加以末盐为四说也。
庚辰，判大名府贾昌朝言： 自九河尽灭，独存漯川，而历代徙决不常，然不越郓、濮之北，魏、博之东，即今澶、滑大河历北京朝城，由莆台入海者也。国朝以来，开封、大名、怀、滑、澶、郓、濮、棣、齐之境，河屡决，天禧三年至四年夏连决，天台山旁尤甚，凡九载，乃塞之。天圣六年，又败王楚。景祐初，溃于横垅，出至平原，分金、赤、淤三河，经棣、滨之北入海。近岁海口壅阏，淖不可浚，是以去年河败德、博间者凡二十一。今夏溃于商胡，经北都之东，至于武城，遂贯御河，历冀、赢二州之城，抵乾宁军南，达于海。今横垅故水，尚存三分，金、赤、淤河，皆已堙塞，惟出雍京口以东，大决民田，乃至于海。自古河决为害，莫甚于此。朝廷以朔方根本之地，御备契丹，取材用以馈军师者，惟沧、棣、滨、齐最厚。自横垅决，财利耗半，商胡之败，十失其八九。况国家恃此大河，内固京师，外限戎马，祖宗以来，留意河防，条禁严切者以此。今乃帝流散出，甚至有可涉之处。欲救其弊，草若东复故道，尽塞诸口。案横垅以东至郓、濮间，堤埽具在，宜加完葺。其堙浅之处，可以时发近县夫，开道至郓州东界。谨绘漯川、横垅、商胡三河为一图上进，惟陛下留省。 诏翰林学士郭劝、入内内侍省都知蓝元用与河北、京东转运使再行相度修复黄河故道利害以闻。
辽主姊秦晋国长公主，始嫁萧特布，改适萧哈里，又适萧呼敦，俱以不谐离婚；是年，乃适韩国王萧惠。
○仁宗体天法道极功全德神文圣武睿哲明孝皇帝皇祐元年（辽重熙十八年。己丑，一零四九年）
春，正月，甲午朔，日有食之。
辽将伐夏，留其贺正使不遣。己亥，遣使以伐夏来告。
辛丑，命翰林学士虞城赵概权知贡举。
丙午，辽主如鸳鸯泺。
戊申，以河北水灾，罢上元张灯，停作乐。
庚戌，太傅致仕邓国公张士逊卒。车驾临奠，翼日，谓辅臣曰： 昨有言庚戌是联本命，不宜临丧；朕以师臣之旧，故不避。 文彦博曰： 唐太宗辰日哭张公谨，陛下过之远矣。 赠士逊太师、中书令，谥文懿，御篆其墓碑曰 旧德之碑 。
丙辰，辽主猎于霸特山。行军都部署耶律义先遣人奏富努里之捷。
己未，诏以缗钱二十万市谷种，分给河北贫民。
辛酉，诏曰： 自古为治，必戒苛察，近岁风俗，争事倾危，狱犴滋多，上下睽急，伤累和气，朕甚悼焉！自今言事者，非朝廷得失，民间利病，毋得以风闻弹奏，违者坐之。 殿中侍御史馀杭张祹，言不当禁御史、谏官风闻言事，不报。
癸亥，铸 皇祐元宝 钱。
二月，丁卯，彗出虚，晨见东方，西南指，历紫微至娄，凡一百一十四日而没。诏： 自今月五日不御正殿，其尚食所供常膳，亦宜减省，中外臣僚，极言当世切务。 
以前刑部员外郎张友直为史馆修撰，用其父士逊遗奏也。御史何郯言： 史馆修撰，故事皆试知制诰；友直素元学术，不当得。 乃改集英殿修撰。
戊辰，以河北疫，遣使颁药。
己已，以龙图阁直学士崇安刘夔为枢密直学士、知郓州兼京东西路安抚使。
时民流京东，盗贼多起，帝将益兵为备，问谁可守郓者，宰相以夔对，遂擢用之。夔至郓，发廪赈饥民，赖全活者甚众，盗贼衰止，赐书褒谕。
辛未，以知青州、资政殿学士富弼为礼部侍郎。
初，河北大水，流民入京东者不可胜数。弼择所部丰稔者五州，劝民出粟，得十五万斛，益以官廪，随所在贮之。择公私庐舍十馀万区，散处其人，以便薪水。官吏自前资待阙寄居者，皆给其禄，使即民所聚，选老弱瘠病者廪之。山林陂泽之利，有可取以为生者，听流民取之，其主不得禁。官吏皆书其劳，约为奏请，使它日得以次受赏于朝；率五日遣入以酒肉饭糗劳之，人人为尽力。流民死者，为大家葬之，谓之丛冢，自为文祭之。及流民将复其业，又各以远近受粮归。凡活五十馀万人，募而为兵者又万馀人。帝闻之，遣使慰劳，就迁其秩。弼曰： 救灾，守臣职也。 辞不受。前此救灾者，皆聚民城郭中，煮粥食之，饥民聚为疾疫及相蹈籍死，或待哺数日，不得粥而仆，名为救而实杀之。弼所立法，简便周至，天下传以为式。
诏发京师禁军十指挥赴京东西路驻泊，以备盗贼，京东西路钤辖并兼本路安抚都监。京东安抚使富弼，言本路遽增屯禁军，虑摇人心，欲量增一两指挥。诏： 兵已就道，俟将来岁丰，令还京师。 
宣徽北院使、武昌节度使、判延州程琳请代，己卯，加同平章事，再判延州。
琳尝获戎奠，不杀，戒遣之，夏人亦相告毋捕汉民。久之，诈以五百户驱牛羊叩边请降，言辽兵至衙斗矣，国中乱，愿自归。琳曰： 辽至彼帐下，当举国取之，岂容有来降者？吾闻夏人方捕叛者，此其是邪？不然，诱我也。 拒不受。已而贼果将骑三万临境上，以捕降者为辞。琳行谍知之，闭壁倒旗，戒诸将勿动。贼以为有备，遂引去。
辽耶律义先之讨富努里也，多所招降，乙酉，俘其猷长托德勒以归。辽主手诏褒奖，以功封武昌郡王，改南京统军使。旋请统军司钱营息以赡贫民，未及期而军器完整，民得休息。
自辽人以伐夏来告，边候稍警，帝御便殿，访近臣以备御之策。权三司使叶清臣对曰： 陛下临驭天下二十八年，未尝一日自暇逸，而西北二边，频岁为患，岂非将相太臣不得其人，不能为陛下张威德以致此乎？庆历初。刘六符来，执政不能折冲樽俎，只烦一介之使，坐致二十万物。匮膏血以奉外敌，此有识之士所为长太息也。今诏问北使诣阙，以西戎为名，即有邀求，何以答之。臣闻誓书所载，彼此无求，况元昊叛边，累年致讨，辽人岂有毫发之助！今彼国出师，辄求我助，干盟违约，不亦甚乎！若使辩捷之人判其曲直，我直彼曲，岂不惮服！苟肆侵凌，方河朔灾伤之馀，野无庐舍，我坚壁自守，纵令深入，其能久居？即无所因粮，则亟当遁去。然后选择骁勇，遏绝归师，设伏出奇，邀击首尾，若不就禽，亦且大败矣。 
淯井蛮寇边。
三月，庚子，御延和殿，召辅臣观新造浑仪木样，时命日官舒易简、于渊、周琮等参用梁令瓚、李淳风旧制改铸浑仪也。
辛丑，命户部副使包拯往河北提举计置粮草。
乙巳，高昌国贡于辽。
先是燕赵国王洪基有疾，辽主亲诣其帐视之。壬子，以洪基疾愈，赦杂犯死罪以下。
癸丑，赐进士江夏冯京等一百七十四人及第、一百六十人出身、二百九人同出身于崇政殿。甲寅，赐诸科及第并出身五百五十人于观文殿。
诏徙河北阙粮处士兵及戍兵近南州军，候经置边储有备，复令还屯，从包拯言也。广平二临马牧共占邢、浼、赵三州民田万五千顷，前已废其一，然漳河沃壤，民犹不得耕，拯请悉以赋民，从之。
丁巳，乌库遣使送款于辽，五国节度使耶律珊图所招徠也。
庚申，以辽人告伐夏，遣权知开封府钱明逸等报聘，且致赆礼。
夏，四月，甲子，御崇政殿，阅知澶州宋守信所献冲陈无敌流量弩等器八种。
庚午，命包拯与河北四路安抚使、转运司议省冗官及汰军士之不任役者以闻。
癸酉，辽以南府宰相杲锡为南京统军使。
癸未，梓州转运司言淯井监夷人平。
丁亥，右司谏钱彦远上劝农疏曰； 本朝转运使、提点刑狱、知州、通判，皆带劝农之职，徒有虚文，无劝导之实。谓宜置劝农司，以知州为长官，通判为佐官，举清强幕职、州县官为判官，先以垦田顷亩及户口数、陂塘、山泽、沟洫、桑柘著之于籍，然后委劝农官设法劝课，除害兴利，俟岁终农隙，转运司考较而赏罚之。 帝嘉纳焉。
五月，丁酉，以祠部员外郎任颛为河东转运使。帝以河北尝赐内库金帛，今亦以五十万济河东阙乏。颛辞曰： 朝廷始命使，委以经制财用，而遽乞金帛以往，不可。 帝善之。
甲辰，五国猷长名率所部附于辽。
丙午，幸后苑宝岐殿，观刘麦，顾谓辅臣曰： 朕新作此殿，不欲植花卉而岁以种麦，庶知穑事之不易也。 
执政庞籍言殿中丞、馆阁校勘范镇有异材，不汲汲于进取。丁巳，特迁直祕阁。
戊午，辽五国节度使耶律珊图授左监门卫上将军。
六月，壬戌朔，辽以韩国王萧惠为河南道行军都统，赵王萧孝友、汉王特布副之。时辽师分三道，惠等所将者为南道，其北道则行军都统耶律达和克将之，中道则辽主自将，尚未发也。
甲子，蠲河北民复业者租赋二年。
乙丑，以太子右清道率府率叔韶为右领军卫将军，仍赐进士及第，寻加文州刺史。叔韶尝献所著文，召试学士院，入优等，特迁之。入谢，命坐赐茶，谓曰： 宗子好学无几，尔独以文章得进士第，前此盖未有也。 又出《九经》赐之。后以图书赐正刺史已上，叔韶不当得，独赐及之。叔韶，德恭之曾孙也。宗室召试自叔韶始。
辽录囚。
丙寅，辽行十二神纛礼。
甲戌，以贾昌朝为观文殿大学士、判都省，朝会班中书、门下，视其仪物。观文殿置大学士自此始，仍诏自今非尝为宰相毋得除。
戊寅，诏中书、枢密非聚议，毋通宾客。
庚辰，准布贡马驼珍玩于辽。
辛巳，夏贡于辽，辽人留其使不遣。
壬午，改命同刊修《唐书》、翰林侍读学士宋祁为刊修官。
乙酉，同知谏院临颍李兑、侍御史知杂事何郯、监察御史陈旭等言： 比岁臣僚有缴奏交亲往还简尺者，朝廷必推究其事而行之，遂使圣时成告讦之俗。自今非情涉不顺，毋得缴简尺以闻；其官司请求非法，自论如律。 从之。
丁亥，监察御史陈旭言： 三馆职事，文儒之高选；近时用人益轻，遂为贵游进取之津要。庆历中尝有诏旨，今后见任、前任两省及两大省以上官，不得陈乞子弟、亲戚入馆阁职事。然挠于横恩，复寝不用。望申明前敕，严为科禁，溅汰滥进，必清其选，使在位者皆得文行充实之人。然后举用故事，特因闲燕，延备访问，于治体不为无益。 诏： 今后近上臣僚，援例奏乞子孙得试者，如试中，只与转官或出身，更不除馆阁。 
辽主行再生礼。
戊子，太子少傅致仕李若谷卒。诏以子淑在近侍，优赠太子太傅，后毋得为例。
诏： 转运使、提点刑狱所补官吏受脏，失觉察者降黜。 
秋，七月，丙申，定州雨。初，知定州韩琦言： 河朔久不雨，请祈无所应。若出自圣怀，祷于天地山川，宜获嘉泽。 寻遣祕阁校理张子思持密词祷于北岳。至是以雨足闻。
丁酉，诏臣僚毋得保荐要近内臣。
翰林侍读学士、右谏议大夫张锡，讲书禁中，帝叹其博学，飞白书 博学 二字赐之，因问治道，锡对曰： 节嗜欲者，治身之本；审刑罚者，治国之本。 时贵妃方宠幸，故锡以此讽。帝改容曰： 卿言甚嘉，恨用卿晚。 
戊戌，辽主亲帅师伐夏，以太弟重元、北院大王耶律仁先为前锋。
辛丑，翰林侍读学士、右谏议大夫张锡卒，以白金三百两赙其家，赠工部侍郎。
戊申，以集贤校理李中师为提点开封府界诸县镇公事。中师，开封人，宰相陈执中所荐也。
八月，辛酉朔，辽师渡河，不见敌而还。
辽主所御战舰，即耶律多珍所造之楼船也，辽主喜甚。其后尝亲赐卮酒，问其所欲，多珍曰： 臣幸被圣恩，得效驽力，万死不能报国，又将何求！ 辽主益喜，手书多珍衣裾曰： 勤国忠君，举世无双。 
壬戌，工部侍郎、平章事陈执中罢为兵部尚书、知陈州。先是河决民流，灾异数见，执中无所建明，但延接卜相术士。言者屡攻之，因论执中越次用李中师为府界提点及吕昌龄等出入门下，不协众望，而执中亦以足疾辞位，诏从其请。翰林学士孙抃当制，遂除尚书左丞。文彦博、宋庠言恩礼太薄，乃下学士院贴麻，改命之。
以枢密使宋庠为兵部侍郎、平章事，参知政事庞籍为工部侍郎、充枢密使，枢密副使高若讷为工部侍郎、参知政事，翰林侍读学士梁适为左谏议大夫、枢密副使。
甲申，御崇政殿，策试贤良方正能直言极谏，殿中丞吴奎所对入第四等，以奎为太常博士、通判陈州。奎，北海人，尝为广信军判官，昼则治事，夜辄读书不寐。杨怀敏增广北边屯田，至夺民谷地，无敢与抗者。奎上书论其不便，知保州王果亦屡争之；怀敏使人讼果它事，诏置狱推劾，奎为果力辩，得免。庆历中宿卫之变，怀敏当番直而得罪轻，奎时监京东排岸司，上疏曰： 臣闻句当皇城司六人，其五已被谪，独怀敏尚留，人咸谓陛下私近幸而屈公法，臣窃为陛下痛惜之！况中外传闻，且获贼之际，陛下宣令勿杀，而左右辄屠之，此必有同谋者，恐事泄露而杀之以灭口。不然，何以不奉诏也？ 帝深器之。
卫士王安，与其党相恶，阴置刃衣箧中，从句当引见司杨景宗入禁门。既为阍者所得，景宗辄隐不以闻。御史中丞郭劝请先治景宗罪，章再上，不听，又廷争累日。乙酉，责景宗均州安置。景宗乞尽纳官爵，留居京师，御史何郯极言其不可。既逾月，乃自均州徙邓州。
太子少师致仕石中立卒，赠太子太傅，谥文定。
中立好谐谑，然练习台阁故事，不汲汲近名。初，家产岁入百万钱，末年费几尽。帝闻其病，赐银三百两。既殁，其家至不能办丧。
九月，乙未，以权三司使张尧佐为礼部侍郎、三司使。监察御史陈旭，言尧佐以后宫亲，不宜使制国用，不听。
诏河东、河北经略安抚使司： 辽举兵讨夏人，其边要之地，选委将佐，严加备御。 时司天言太阴犯毕宿，主边兵，赵分有忧故也。
乙巳，广南西路转运司言广源州蛮寇邕州，诏江南、福建等路发兵备之。广源州在邕州西南，郁江之原也，峭绝深阴，产黄金、丹沙，颇有邑居聚落。俗椎髻左衤任，善战斗，轻死好乱。其先韦氏、黄氏、周氏、侬氏为酋领，互相劫掠。唐邕管经略使徐申厚抚之，黄氏纳职贡，而十三部、二十九州之蛮皆定。自交趾蛮据有安南，而广源虽号邕管西羁縻州，其实服役于交趾。
初，有侬全福者，知傥犹州，其弟存禄知万涯州，全福妻弟侬当道知武勒州。一日，全福杀存禄、当道，并有其地。交趾怒，举兵掳全福及其子智聪以归。其妻阿侬，本左江武勒族也，转至傥犹州，全福纳之。全福见掳，阿侬遂嫁商人，生子，名智高，年十三，杀其父商人，曰： 天下岂有二父邪！ 因冒姓侬，与其母奔雷火洞。其母又嫁特磨道侬夏卿。久之，智高复与其母出据傥犹州，建国曰大历。交趾复拔傥犹州，执智高，释其罪，使知广源州，又以雷火、频婆四洞及思浪州附益之。然内怨交趾，居四年，遂袭据安德州，僭称南天国，改年景瑞，于是始入寇。
辽萧惠之伐夏也，战舰粮艘，绵亘数百里。既入敌境，侦候不远，铠甲载于车，军士不得乘马。诸将请备不虞，惠曰： 谅祚必自迎车驾，何暇及我！无故设备，徒自弊耳。 辽主既还，惠犹进师。丁未，营栅未立，夏人奄至，惠与麾下不及甲而走，追者射之，惠几不能脱，士卒死伤不可胜计。
戊午，太白犯南斗。
己未，罢武举。
始，范祥议改盐法，论者争言其不便，朝廷独以为可用，委祥推行之。于是侍御史知杂事何郯言： 风闻改法以来，商旅为官盐长价，获利既薄，少有算请。陕西一路，已亏损课利百馀万贯，其馀诸路，比旧来亦皆顿减卖盐见钱，甚妨支用。兼陕西民间官盐价高，多以卖私盐事败，刑禁颇烦，官私俱不为利，经久何以施行！臣谓事有百利始可议变，变不如前，即宜仍旧。 冬，十月，壬戌，遣户部副使包拯与陕西转运使议盐法。
丁丑，诏： 妇人所服冠，高无得过四寸，广无得逾一尺，梳长无得逾四寸，仍无得以角为之，犯者重致于法。 
先是宫中尚白角冠梳，人争效之，谓之内样。其冠名曰垂肩，至有长三尺者，梳长亦逾尺。御史刘元瑜以为服妖，请禁止之，故有是诏。妇人多被刑责，大为识者所嗤，都不作歌词以嘲之。
壬午，诏： 马铺以昼夜行四百里，急脚递五百里。 
侍御史知杂事何郯言： 陕西新置保捷兵士，年五十以上及短弱不及等之人，如不愿在军者，许令自陈，减放归农。此等久习武艺，今若放罢，亦须置籍拘管。仍乞以所居乡社相近处，如河北义勇，团作指挥，置人员节级管辖。其边郡每岁以此军番递，防守处亦令比岁减数，非时边上或有警急，其罢放之人尚可追集守城，却代精兵出战，于事又无废阙。方今财力大屈，此亦省费之一端。 枢密使庞籍独以其言为事。省兵之议，实郯发之。
是月，辽北道行军都统耶律达和克率准布诸军攻夏凉州，至贺兰山，获夏国主嫡母及其官僚家属以归。夏以三千人扼险力战，破之，都监萧慈氏弩殁于阵。
十一月，丙申，加赠虢州刺史种世衡为成州团练使。先是，世衡长子古诣阙自言： 父世衡在青涧城，尝遣王嵩入夏国反间，其用事臣雅尔、旺荣兄弟皆被诛，元昊由是势衰，纳款称臣。经略使庞籍掩父功，自取两府。 籍时在枢密院，具言： 嵩入虏境即被囚，元昊委任旺荣如故。元昊欲和，先令旺荣为书遗边将。元昊妻即旺荣妹，元昊黜其妻，旺荣兄弟怨望。元昊既称臣后二年，旺荣谋杀元昊，事觉被诛，非因嵩反间。臣与范仲淹、韩琦，皆豫受中书答刂子，候西事平除两府，既而仲淹、琦先除，臣次之，非专以招怀之功，文书具在可验。 朝廷虽知古妄言，犹念世衡旧劳，自东染院使赠刺史，录其子之未仕者。古复上书诉赏薄，于是加赠团练使，特授古天兴尉，令御史台押出城，趣使之官。及籍罢，古复辩理，下御史考实，以籍奏王嵩疏为定。诏以其事付史官，听古徙官便郡。
诏： 河北被灾民年八十以上及笃疾、贫不能自存者，人赐米一石，酒一斗。 
辛丑，诏： 民有冤，贫不能诣阙者，听诉于监司以闻。 
戊午，杨怀敏罢内侍副都知，为三陵副使。初，怀敏自高阳关钤辖入奏事，除副都知。知制诘胡宿当制，因言： 怀敏以宿卫不谨，致逆徒窃入宫闱，又不能生致之。议者谓规灭奸人之口。罪在怀敏及杨景宗二人。得不穷治诛死，已为幸矣，岂宜复在左右邪！臣不敢草制，辄封还以闻。 帝疑宿职不当言，翼日，谓宰相曰： 前代有此故事否？ 文彦博对曰： 唐给事中袁高不草卢杞制书，近来富弼亦曾封还词头。 帝意解。谏官钱彦远谓宿曰： 仁者必有勇，于公见之矣。 既而它舍人为怀敏草制，彦远及台官论列不已，逾半月，卒罢之。宿闻怀敏除三陵副使，谓人曰： 怀敏必死矣。祖宗神灵所在，大奸岂能逃乎！ 无几何，怀敏果卒。
十二月，壬戌，诏： 陕西保捷兵年五十以上及短弱不任役者，听归农；若无田园可归者，减为小分。 凡放归者三万五千馀人，皆欢呼反其家。在籍者尚五万馀人，悲涕，恨不得俱去。陕西缘边，计一岁费缗钱七十千养一保捷兵，自是岁省缗钱二百四十五万，陕西之民力稍苏。
初，枢密使庞籍与宰相文彦博，以国用不足，建议省兵，众议纷然陈其不可，缘边诸将争之尤力，且言兵皆习弓刀，不乐归农，一旦失衣粮，必相聚为盗贼，帝亦疑焉。彦博与籍共奏： 今公私困竭，上下皇皇，其故非它，正由养兵太多耳，若不减放，无由苏息。万一果聚为盗贼，臣请以死当之。 帝意乃决。既而判延州李昭亮复奏陕西所免保捷特多，往往缩颈曲腘，诈为短小以欺官司。籍曰： 兵苟不乐归农，何为欺诈若此乎！ 帝深然之。
甲子，遣入内供奉高怀政督捕邕州盗贼。
壬申，观文殿大学士、右仆射、判都省贾昌朝，复为山南东道节度使、同平章事、判郑州。
戊寅，辽庆陵林木灾。
己卯，辽录囚，有弟从兄为盗者，兄弟俱无子，特原其弟。
是岁，夏改元延嗣宁国。
