起上章掩茂正月，尽玄黓困敦十二月，凡三年。
讳惇，孝宗第三子也，母曰成穆皇后郭氏，绍兴十七年九月乙丑，生于籓邸。孝宗即位，封恭王。及庄文太子薨，孝宗以帝英武类已，欲立为太子，而以其非次，迟之。乾道七年二月癸酉，乃立为皇太子。四月甲子，命判临安府，寻领尹事。
○光宗循道宪仁明功茂德温文顺武圣哲慈孝皇帝绍熙元年（金明昌元年）
春，正月，丙辰朔，帝朝重华宫，奉上册宝。
金改元明昌。
金主朝于隆庆宫，以后每月四朝或五六朝。
丁巳，金诏诸王任外路者，许游猎五日，过此禁之；仍令戒约人从无扰民。
辛酉，金主谕尚书省曰： 宰执所以总持国家，不得受人馈遗。或遇生辰，受所献毋过万钱；若大功以上亲及二品以上官不禁。 
壬戌，金以知河中府事王蔚为尚书右丞，刑部尚书完颜守贞为参知政事。时金主新即政，颇锐意于治。尝问： 汉宣帝综核名实之道，其施行之实果如何？ 守贞诵《枢机周密品式》，详备以对。金主曰： 行之果何始？ 守贞对曰： 在陛下厉精无倦尔。 
甲子，金主如大房山；乙丑，谒兴陵、裕陵；丙寅，还都。
金上封事者言： 自古以农桑为本。今商贾之外，又有佛、老与它游食，浮费百倍，农岁不登，流殍相望，此末俗伤农者多故也。 戊辰，乃诏禁自披剃为僧道者。
壬申，再蠲临安府民身丁钱三年。
己卯，金主如春水。
壬午，谏议大夫何澹，请置《绍熙会计录》。诏澹同户部尚书叶翥等检正都司稽考财赋出入之数以闻。
是月，起浙西提点刑狱瑞安陈傅良为吏部员外郎。
傅良自太学录去朝十四年，须发尽白，因轮对，言曰： 太祖垂裕后人，以爱惜民力为本。熙宁以来，用事者取太祖约束一切纷更之，诸路上供岁额，增于祥符一倍；崇宁重修上供格，颁之天下，率增至十数倍；其它杂敛，则熙宁以常平宽剩、禁军阙额之类，别项封桩而无额。上供起于元丰，经制起于宣和，总制、月桩起于绍兴，皆迄今为额，折帛、和买之类又不与焉。茶引尽归于都茶场，盐钞尽归于榷货务，秋苗斗斛十八九归于纲运，皆不在州县。州县无以供，则豪夺于民，于是取之斛面、折变、科敷、抑配、赃罚，而民困极矣。天命之永不永，在民力之宽不宽耳，岂不甚可畏哉！今天下之力竭于养兵，而莫甚于江上之军，都统司谓之御前军马，虽朝廷不得知；总领所谓之大军钱粮，虽版曹不得与。于是中外之势分而事权不一，施行不专，虽欲宽民，其道无繇。诚使都统司之兵与向者在制置司时无异，总领所之财与向者在转运司时无异，则内外为一体；内外一体，则宽民力可得而议矣。 
帝从容嘉纳，且劳之曰： 卿昔安在？朕思见久矣。 迁秘书少监兼实录院编修官、嘉王府赞读。
二月，丙申，金命诸王出猎毋越本境。
壬寅，金给有司寒食假五日，著为令。
甲辰，金主还都。
辛亥，殿中侍御史刘光祖言： 近世是非不明，则邪正互攻；公论不立，则私情交起。此固道之消长，时之否泰，而实国家之祸福，社稷之存亡系焉者也。本朝士大夫，学术最为近古，减平、景德之间，道臻皇极，治保太和，至于庆历、嘉祐盛矣。不幸而坏于熙、丰之邪说，疏弃正士，招徠小人。幸而元祐君子起而救之，末流大分，事故反覆。绍圣、元符之际，群凶得志，绝灭纲常。其论既胜，其势既成，崇、观而下，尚复何言！
 臣始至时，闻有讥贬道学之说，而实未睹朋党之分，中更外艰，去国六载，已忧两议之各甚，而恐一旦之交攻也，逮臣复来，其事果见。因恶道学，乃生朋党；因生朋党，乃罪忠谏。夫以忠谏为罪，其去绍圣几何？
 陛下即位之初，凡所进退，率用人言，初无好恶之私，而一岁之内，斥逐纷纷，以人臣之私意，累天日之清明。往往纳忠之言，谓为沽名之举；至于洁身以退，亦曰愤怼而然；欲激怒于至尊，必加之以讦讪。事势至此，循默成风，国家安赖？伏冀圣心豁然，永为皇极之主，使是非由此而定，邪正由此而别，公论由此而明，私意由此而熄，道学之议由此而消，朋党之迹由此而泯，和平之福由此而集，国家之事由此而理，则生灵之幸，社稷之福也。不然，相激而胜，辗转反覆，为祸无穷，臣实未知税驾之所。 
帝下其章。何澹见之，数日恍惚无措。
光祖又劾 户部尚书叶翥、中书舍人沈揆结近习以图进取。比年以来，士大夫不慕廉静而慕奔竞，不尊名节而尊爵位，不乐公正而喜软美，习以成风。良由老成零落殆尽，晚进议论无所据依，正论益衰，士风不竞。幸诏大臣，妙求人物，必朝野所共属，贤愚所同敬者一二十人，参错立朝，国势自壮。今日之患，在于不封植人才，台谏但有摧残，庙堂无所长养。臣处当言之地，岂以排击为能哉！ 帝善之。
初，殿中侍御史阙，帝方严其选。一日，谓留正曰： 卿监、郎官中有一人焉，卿知之乎？ 正沉思久之，曰： 得非刘光祖耶？ 帝笑曰： 是久在朕心矣。 及居官，果称职。
先是淳熙中定《御史弹奏格》三百五条，至是光祖摘其有关于中外臣僚、握兵将帅、后戚、内侍与夫礼乐讹杂、风俗奢侈之事，凡二十条，请付下报行，令知谨恪；从之。光祖，阳安人也。
甲寅，金主如大房山；三月，乙卯朔，谒兴陵；丙辰，还都。
癸酉，金诏： 内外五品以上岁举廉能官一员，不举者坐蔽贤罪。 
乙亥，金初设应制及宏词科。
辛巳，金诏修曲阜孔子庙学。
夏，四月，乙丑，以伯圭为太保、嗣秀王，即湖州秀国立庙，奉神主。伯圭谦谨，不以近属自居，每入见，帝行家人礼，宴私隆洽。伯圭执臣礼愈恭，帝益爱重之。
丁未，殿中侍御史刘光祖罢。
初，何澹劾免周必大，光祖素与澹相厚善，尝过澹，澹曰： 近日之事，可谓犯不韪。 光祖曰： 周丞相岂无可论？第其门多佳士，不可并及其所荐者。 澹不听。时姜特立、谯熙载方用事，光祖屏人语澹曰： 曾、龙之事不可再。 澹曰： 得非姜、谯之谓乎？ 光祖曰： 然。 既而澹引光祖入便阁，有数客在焉，视之，皆姜、谯之徒也，光祖始悔失言。至是澹同知贡举，光祖除台官，首上学术邪正之章。及奏名，光祖被旨入院拆号，澹曰： 近日风采一新。 光祖曰： 非立异也。但尝为大谏言者，今自言之耳。 既出，同院谓光祖曰： 何自然见君所上章，数日恍惚，饵定志丸，它可知也。 未几，谢深甫除右正言，而光祖以论吴端忤旨罢，澹迁御史中丞，议论自此分矣。自然，澹字也。
吴端者，旧以巫医为业，帝在潜邸时，端疗寿皇疾有功，李后德之。帝既受禅，擢閤门宣赞舍人，又迁带御器械。澹三上疏论之，不报；给事中胡纮亦封还录黄，帝以御笔谕止之；澹、纮皆听命。光祖再上疏言： 小人逾分干请，而使给谏不得行其职，轻名器，亏纲纪，亵主权，是一举而两失。 帝命大臣谕止之，光祖言益力，帝不乐。先是光祖监拆号，差误士人试卷，既举觉，放罪矣；至是乃用前事，徙光祖为太府卿。求去不已，除潼川转运判官。
戊申，赐礼部进士余复以下五百三十七人及第、出身。从留正言，免进士廷射。
金馆陶主簿王庭筠，有才名。金主尝谓张汝霖曰： 王庭筠文艺颇佳，然语句不健，其人才高，亦不难改也。 是月，召试馆职中选。御史台言庭筠在馆陶尝犯赃罪，不当以馆职处之，遂罢。庭筠，熊岳人也。
五月，乙卯，前丞相赵雄，坐所举以贿败，降秩。
已未，出吴端为浙西马步军副总管。
丙寅，修楚州城。
丙子，金以祈雨，望祭岳镇、海渎于北郊。
戊寅，金命内外官五品以上，任内举所知才能官一员以自代。壬午，以参知政事伊喇履为尚书右丞，御史大夫图克坦鉴为参知政事。尚书右丞襄罢。
秋，七月，癸丑，诏秀王诸孙并授南班。
甲寅，以葛邲参知政事，给事中胡晋臣签书枢密院事。
乙卯，以留正为左丞相，王蔺为枢密使。
癸酉，建秀王祠堂于临安以藏神御，如濮王故事。
八月，乙酉金，始设常平仓。
己丑，金以判大睦亲府事宗宁为平章政事。
戊戌，金主谕宰臣曰： 何以使民弃末而务本，以广储蓄？ 令集百官议。户部尚书邓俨等曰： 今风俗侈靡，宜使服用、居室各有差等，抑昏丧过度之礼，禁追逐无名之费。 右丞伊喇履、参知政事完颜守贞曰： 人情见美则愿，若不节以制度，将见奢侈无极。民之贫乏，殆由此致。方今承平之际，正宜讲究此事，为经久法。 金主然之。
己亥，帝率群臣上《寿皇玉牒》、《日历》于重华宫。
己酉，诏造新历。
九月，丙辰，金以廉能擢北海县令张翱等十八人官。
己未，升剑州为隆庆府。
壬戌，金主如秋山。冬，十月，丁亥，还都。
戊戌，金以有司言，登闻院、记注院勿有所隶。
丙午，诏： 内外军帅各荐所部有将才者。 
十一月，丁巳，金制： 诸职官让廕兄弟子侄者，从所请。 
壬戌，潼川转运判官王溉，撙节漕计，代输井户重额钱十六万缗，诏奖之。
戊辰，金主召礼部尚书王翛、谏议大夫张诣殿门，谕之曰： 朝廷可行之事，汝谏官、礼官即当辨析。小民之言有可采者，朕尚从之，况卿等乎？自今所议，毋但附合于尚书省。 
丙子，金主冬猎；己卯，次雄州。判真定府吴王永成、判武定军节度使随王永升来朝。
十二月，壬午，金免猎地今年税。
丙戌，枢密使王蔺罢。时帝厉精初政，蔺亦不存形迹，除自中出，未惬人心者辄留之，纳诸御坐，每事尽言无隐。然疾恶太甚，同列多忌之，竟为中丞何澹所论罢。
戊子，以葛邲知枢密院事；胡晋臣参知政事，仍同知枢密院事。
陈贾以静江守臣，将入奏；殿中侍御史林大中，极论其庸回无识，尝表里王淮，创为道学之目，阴废正人。傥许入奏，必再留中，善类闻之，纷然引去，非所以靖国。命遂寝。
己丑，金平章政事张汝霖卒。汝霖通敏习事，凡进言，必揣上微意，及朋附多人为说，故言似忠而不见忤。金主之初即位也，有司言改造殿庭诸陈设物，日用绣工一千二百人，二年毕事。金主以多费，欲辍造，汝霖曰： 此未为过侈，将来外国朝会，殿宇壮观，亦国体也。 其后奢用浸广，盖汝霖有以导之。
丁酉，金主还都。
甲辰，金以图克坦克宁为太师、尚书令，封淄王。
金大定初，户口才三百馀万，至二十七年，户口六百七十八万九千。是岁，户部奏户口六百九十三万九千。
○光宗循道宪仁明功茂德温文顺武圣哲慈孝皇帝绍熙二年（金明昌二年）
春，正月，庚戌朔，命两淮行义仓法。
诏： 守令到任半年后，具水源湮塞合开修处以闻。任满日，以兴修水利图进，择其劳效著明者赏之。 
壬子，诏尊高宗为万世不祧之庙。
甲寅，金始许宫中称圣主。
庚申，修六合城。
辛酉，金皇太后图克坦氏殂于庆隆宫，年四十五。太后，广平郡王真之女也。素谦谨，每畏其家世崇宠，见父母，流涕而言曰： 高明之家，古人所忌，愿善自保持。 其后家果以海陵事败，盖其远虑如此。世宗尝谓诸王妃、公主曰： 皇太子妃容止合度，服饰得中，尔等当法效之。 及尊为太后，愈加敬俭。尝试诸侄曰： 皇帝以我故，乃推恩外家。当尽忠报国，勿谓小善为无益而弗为，小恶为无伤而弗去。毋藉吾之贵，辄肆非道以干国宪也。 性好《诗》、《书》及《老》、《庄》学，造次必于礼。嫔御有生子而母亡者，视之如己出。
庚午，金太师尚书令淄王图克坦克宁薨。遗表略言： 人君往往重君子而反疏之，轻小人而终昵之。愿陛下慎终如始，安不忘危。 金主命有司护丧事，归葬莱州。谥忠烈。
戊寅，雷电，雨雹。
二月，庚辰朔，大雨雪。
壬午，遣宋之瑞等使金吊祭。
癸未，名新历曰《会元》。
甲申，福建安抚使赵汝愚等，以盗发所部，与守臣、监司各降秩一等，县令追停。以辛弃疾为安抚使。
弃疾尝摄帅，每叹曰： 福州前临大海，为贼之渊薮。上四郡民，顽犷易乱，府藏空竭，缓急奈何？ 至是务为镇静，未期岁，积镪至五十万缗，榜曰备安库，谓 闽中土狭民稠，岁俭则籴于广。今幸连稔，令宗室及军人入仓请米，出即粜之，候秋价贱，以备安钱籴二万石，则有备无患矣。 又欲造万铠，招强壮，补军额，严训练，则盗贼可以无虞。事未行，台臣劾其用钱如泥沙，杀人如草芥，遂丐祠归。
秘书郎普城黄裳为嘉王府翊善，每劝讲，必援古证今，即事明理，凡可以开导王心者，无不言也。至是迁起居舍人。帝方宠任潘景珪，台谏交章论之，多被斥逐，裳奏言： 自古人君不能从谏者，其蔽有三：一曰私心，二曰胜心，三曰忿心。事苟不出于公，而以己见执之，谓之私心。私心生，则以谏者为病而求以败之；胜心生，则以谏者为仇而求以遂之。因私而生胜，因胜而生忿，忿心生，则事有不得其理者焉。如潘景珪，常才也，陛下固亦以常人遇之，特以台谏攻之不已，致陛下庇之愈力，事势相激，乃至于此。宜因事静察，使心无所系，则闻台谏之言无不悦，而无欲胜之心，待台谏之心无不诚，而无加忿之意矣。 
乙酉，诏以阴阳失时，雷雪交作，令侍从、台谏、两省、卿监、郎官、馆职各具时政阙失以闻。
监察御史林大中，以事多中出，乃上疏曰： 仲春雷电，大雪继作，以类求之，则阴胜阳之明验也。盖男为阳，女为阴；君子为阳，小人为阴。当辨邪正，毋使小人间君子；当思正始之道，毋使女谒之得行。 
吏部侍郎陈骙疏三十条，如 宫闱之分不严，则权柄移；内谒之渐不杜，则明断息；谋台谏于当路，则私党植；咨将帅于近习，则贿赂行；不求谠论，则过失彰；不谨旧章，则取舍错；宴饮不时，则精神昏；赐予无节，则财用竭。 皆切时病。
出米五万石赈京城贫民，权罢修皇后家庙。
辛卯，布衣钱塘余古上书曰： 陛下即位以来，星已再周，当思付托之重，朝夕求治为急。间者侧闻宴游无度，声乐无绝，昼日不足，继之以夜，宫女进献不时，伶人出入无节，宦官侵夺权政，随加宠赐，或至超迁。内中宫殿，已历三朝，何陋之有！奚用更建楼台，接于云汉，月榭风亭，不辍兴作！深为陛下不取也。甚者奏蕃部乐，习齐郎舞，乃使幸臣、嬖妾，杂以优人，聚之数十，饰怪巾，拖异服，备极丑恶，以致戏笑，至亡谓也。自古宦官败国，备载方册。臣观宦者之盛，莫如方今，上而三省，下而百司，皆在此曹号令之下。盖自副将以致殿步帅，各为高价，不问劳绩、过犯，骁勇、怯弱，但如价纳贿，则特旨专除。故将帅率皆贪亥刻，军士不无饥寒，兵器朽钝，士马羸瘠，未尝过而问焉。设有缓急，计将安出？良由公卿持禄保位，备员全身，如汉之石庆，唐之苏味道。满朝皆是小人，求海内不盗贼，民生不涂炭，日月不食，水旱不作，其可得乎？臣愿陛下以汉文帝为法，唐庄宗为戒，问安视膳之馀，宫庭燕间，讲读经史，无为南面，或鼓琴、投壶、习射以颐养神性，享名教不穷之乐，固嵩岳无涯之寿，岂不休哉！ 
帝览书震怒。始拟编管，言者救之，乃送筠州学听读。
壬辰，金主始视朝。敕： 亲王及三品官之家，毋许僧、尼、道士出入。 
金制： 进士程文，但合格者，有司即取之，毋限人数。 
丙申，金以枢密副使瓜勒佳清臣为尚书左丞。时清臣女为昭仪，眷倚益重。
丙午，金初置王府傅尉官；名为官属，实检制之也。
丁未，金遣完颜亶等来告哀。
三月，丁巳，诏： 边事令宰相与枢密院议，仍同签书。 
癸亥，金敕有司： 国号犯汉、唐、辽、宋等名者，不得封臣下。 有司议以辽为恒，宋为汴，秦为镐，晋为并，汉为益，梁为邵，齐为彭，殷为谯，唐为绛，吴为鄂，蜀为夔，陈为宛，隋为泾，虞为泽。制可。
丙寅，诏福建提点刑狱陈公亮、知漳州硃熹同措置漳、泉、汀三州经界。
熹初为泉之同安簿，知闽中经界不行之害，至是访问讲求，纤悉备至。乃奏言： 经界为民间莫大之利，绍兴已推行处，公私两利，独漳、泉、汀未行。臣不敢先一身之劳逸而后一州之利病，窃独任其必可行也。然必推择官吏，度量步亩，算计精确，画图造帐，费从官给，随产均税，特许过乡通县均租，庶几百里之内，轻重齐同。今欲每亩随九等高下定计产钱，而合一州租税钱硃之数，以产钱为母，每文输米几何，其于一仓一库，受纳既输之后，却是原额，分隶为省计，为职田，为学粮，为常平，各拨入诸仓库。版图一定，则民业有经矣。此法之行，贫民下户，固所深喜，然不能自达其情；豪家猾吏，皆所不乐，善为说辞以感群听；贤士大夫之喜安静、厌纷扰者，又或不深察而望风沮怯，此则不能无虑。
帝诏监司条具其事，且令公亮与熹协力奉行。会农事亦兴，熹益加讲究，冀来岁行之。细民知其不扰而利于己，莫不鼓舞；而贵家豪右，占田隐税，侵渔贫弱者，胥为异论以摇之，前诏遂格。熹请祠去。
癸酉，建宁雨雹，大如桃、李，坏民居五千馀家。温州大风雨、雷电，田禾桑果荡尽。
夏，四月，戊寅朔，金尚书省言： 齐民与屯田户往往不睦，若令递相婚姻，实国家长久安宁之计。 从之。
乙酉，金葬孝甏皇太后于裕陵。
戊子，金制： 诸部内灾伤，主司应言而不言及妄言者，杖七十。检视不以实者，罪如之。因而有伤人命者，以违制论。致枉有徵免者，坐赃论。妄告者，户长坐诈下，以实罪计赃，从诈匿不输法。 
癸巳，金谕有司： 自今女真字直译为汉字，国史院专写契丹字者罢之。 
甲午，金改封永中为并王，永功为鲁王，永成为兗王，永升为曹王，永蹈为郑王，永济为韩王，永德为豳王。
五月，己酉朔，福州水。
辛亥，诏： 六院官许轮对，仍入杂压。 自龚茂良为谢廓然所攻，六院官始不入杂压，至是乃复班在五寺主簿之下，太学博士之上。
庚申，诏： 侍从、经筵、翰苑官，自今并不时宣对，庶广咨询以补治道。 
戊辰，金诏： 诸郡邑文宣王庙、风师、雨师、社稷神坛隳废者复之。 
己巳，潼川、崇庆二府、大安、石泉、淮安三军、兴、利、果、合、绵、汉六州大水。
六月，戊子，金平章政事崇宁卒。
癸巳，诏： 宰臣、执政，俱不时内殿宣引奏事。 
丙午，金尚书右丞伊喇履卒，谥文献。履精历算，先是旧《大时历》舛误，履上《乙未历》，以金受命于乙未也。世服其善。
右司谏郑驿，以言事罢，为将作监。御史林大中言： 台谏以论事不合而遽遣，臣恐天下以陛下为不能容。 不听。
秋，七月，丁未朔，诏： 故容州编管人高登，追复元官。 
丁巳，金以参知政事图克坦镒为尚书右丞，御史中丞瓜勒佳衡为参知政事。
己未，出会子百万缗，收两淮私铸铁钱。
己巳，兴州大水，漂没数千家。
八月，戊寅，御史中丞何澹，有本生继母丧，乞有司定所服。礼寺言当解官，澹上疏引礼不逮事之文，请下台谏、给、舍议之。
于是太学生乔祕、硃九成、黄会卿移书责之，其略曰： 人之大伦莫重于父母，礼有出继，其服虽降异，而钟于天性者未尝不同也。故所承父母则三年终丧，而所生父母则心丧三年。阁下自长成均而列长台谏，此三纲五常之所系者也。今阁下有所生继母之丧，初请解官，莫不义之；继上疏称逮事不逮事之异，中外哄然。夫礼经所谓 逮事父母则讳王父母，不逮事父母则不讳王父母 ，非谓无恩于先祖也。盖逮事父母，则亲闻父母之言所尝讳其祖，不逮事父母，则不闻父母之言所尝讳其祖，是以子莫知其所讳也。故本朝方悫解此一节，以谓特庶人之礼耳。若学士大夫，则知尊祖矣，何逮事不逮事之拘乎！今闻阁下引此欲不持丧，恐与礼经相反。何者？礼经谓 逮事父母则从父母 之言，今阁下所生之父，果以继室为正乎？若所生之父果以继室为正，则阁下亦当从而为正，不得黜之也。今四十馀年，以所生继母事之，及其终也，反以为生不逮事而不持心丧，可乎？夫阁下之意，必谓所生继母无生我之恩，则不当为之服，抑不思黜其所生之母，是贱其所生之父也。为人子者，尚忍言哉！不然，必以生我者为正而继之者为不正，是闾巷小人知有母而不知有父者，非天理之公、人伦之正也。阁下为天子耳目之官，将以厚人伦、移风俗，正宜致辨于此。 澹方待命六和塔，得书乃去。
甲申，宽两浙榷铁之禁。
己亥，金敕： 山东、河南阙食处，许纳粟补官。 
九月，壬子，以知福州赵汝愚为吏部尚书。
时知潭州赵善俊得旨奏事殿中，侍御史林大中疏劾之，且言宗室汝愚之贤，当召。帝用其言，召汝愚而出善俊。
己未，金以左丞瓜勒佳清臣为平章政事，封芮国公，参知政事完颜守贞为左丞，知大兴府事张万公为参知政事。
庚申，金主如秋山。
乙丑，以久雨，命大理寺、三衙、临安府及两浙决系囚，释杖以下。
冬，十月，丁丑，筑福州外城。
甲申，复吴瑞带御器械。
己丑，金主还都。
十一月，丙午朔，金制： 诸女真人不得以姓氏译为汉字。 
甲寅，金禁伶人不得以历代帝王为戏及称万岁，犯者以不应为重法科。
戊午，夏人杀金边将阿噜岱。
夏人肆牧于镇戎之境，逻卒逐之，夏人执逻卒而去。阿噜岱率兵诘之，夏厢官吴明契、信陵都卜祥、徐馀立伏兵三千于涧中，阿噜岱中流矢死。诏索杀阿噜岱者，夏人处以徒刑。索之不已，夏乃杀明契等。
甲子，金制： 投匿名书者，徒四年。 
己巳，加谥高宗曰受命中兴全功至德圣神武文昭孝皇帝。
初，帝欲诛宦者，近习皆惧，遂谋离间三宫。帝疑之，不能自解。会帝得疾，寿皇购得良药，欲因帝至宫授之，宦者遂诉于皇后曰： 太上合药一丸，俟宫车过，即授药。万一不虞，奈宗社何！ 后心衔之。顷之，内宴，后请立嘉王护为太子，寿皇不许。后曰： 妾六礼所聘，嘉王，妾亲生也，何为不可？ 寿皇大怒。后退，持嘉王泣诉于帝，谓寿皇有废立意。帝惑之，遂不朝寿皇。一日，浣手宫中，睹宫人手白，悦之；它日，后遣人送食合于帝，启之，则宫人两手也。黄贵妃有宠，因帝祭太庙宿斋宫，后杀贵妃，以暴卒闻；及郊，风雨大作，黄坛烛尽灭，不能成礼而罢。帝既闻贵妃卒，又值此变，震惧增疾，自是不视朝，政事多决于后，后益骄恣。寿皇闻帝疾，亟往南内视之，且责后，后怨愈深。
十二月，庚辰，筑荆门军城，从知军陆九渊之言也。
荆门为次边而无城，九渊以为荆门居江、汉之间，为四集之地，南捍江陵，北援襄阳，东护随、郢之胁，南当光化、彝陵之冲，荆门固则四邻有所恃，否则有胸胁心腹之虞，虽四山环合而城池阙然，将谁与守？乃请于朝，筑之。自是民无边虑，商贾毕集，税入日增。
旧用铜钱，以其近边，以铁钱易之，而铜有禁，复令贴纳。九渊曰； 既禁之矣，又使之输耶？ 尽蠲之。平时教军士射，居民得与中者均赏。荐其属不限流品，尝曰： 古者无流品之分，而贤不肖之辨严；后世有流品之分，而贤不肖之辨略。 逾年，政行令修，民俗为变。未几卒。
乙酉，金罢契丹字。
丁亥，帝始召对辅臣于内殿。
己丑，金右丞图克坦镒罢。
乙未，增楚州更戍兵一千五百人。
甲辰，诏： 内侍省都知杨浩，怀奸凶恶，刺面杖脊，配吉州；押班黄迈，私相朋附，决杖，编管抚州。 寻送浩抚州、迈常州居住。
马大同为户部，侍御史林大中劾其用法严峻，帝欲易置它部，大中曰： 是尝为刑部，固以深刻称。 章三上，不报。又论大理少卿宋之瑞，章四上，亦不报。大中以言不行求去，改吏部侍郎，不拜；乃除直宝谟阁，与大同、之瑞俱出知外郡。
○光宗循道宪仁明功茂德温文顺武圣哲慈孝皇帝绍熙三年（金明昌三年）
春，正月，乙巳朔，帝有疾，不视朝。
起居舍人陈傅良奏曰： 一国之势犹身也，壅底则致病。今日迁延某事，明日阻节某事，即有奸险，乘时为利，则内外之情不接矣。 
庚戌，蠲四川盐酒重额九十万缗。
出度僧牒二百，收淮东铁钱。
壬戌，金主如春水。
二月，甲戌朔，金敕： 明安、穆昆许于冬月率所属户畋猎二次，每出不得过十日。 
壬辰，金主还都。
金以王庭筠为应奉翰林文字。先是金主叹学士乏材，完颜守贞曰： 王庭筠其人也。 故有是命。
丁酉，申严钱银过淮之禁。
闰月，丙午，禁郡县新作寺观。
壬戌，诏： 州县未断之讼，监司毋得移狱。违者许执奏。 
甲子，成都路转运判官王溉以代民输激赏等捐钱三十三万缗，诏进一官，仍令再任。
三月，辛巳，帝疾稍愈，始御延和殿听政。封子济为安定郡王。
帝自有疾，重华温清之礼以及诞辰节序，屡以寿皇传旨而免。至是宰辅百官下至韦布之士，以过宫为请者甚众，至有叩头引裾号泣者。帝开悟，有命驾意，竟不果行，都人始以为忧。
甲申，筑峡州城。
丁亥，金赐孝子刘瑜、刘庆祐绢粟，旌其门闾，复其身。瑜，棣州人；庆祐，锦州人也。
金主因问宰臣曰： 从来孝义之人，曾官使者几何？ 完颜守贞对曰： 世宗时有刘政者，尝官之。然若辈多淳质，不及事。 金主曰： 岂必尽然？孝义之人，素行已备，稍可用，即当用之。后虽有杀觊作伪者，然伪为孝义，犹不失为善。可检勘前后所申孝义之人，如有可用者，具以闻。 
癸巳，金尚书省奏： 言事者谓释、道之流不拜父母、亲属，败害风俗，莫此为甚。礼官言唐开元二年敕云： 闻道士、女冠、僧、尼不拜二亲，是为子而忘其生。自今以后，并听拜父。其有丧纪轻重及尊属礼数，一准常仪。 臣等以为宜依典故行之。 制可。
金左丞完颜守贞言： 上尝命臣问忻州陈毅上书所言事，其一，极论守令之弊。臣面问所以救之之道，莫之能言。 金主曰： 方今政欲知其弊也。彼虽无救弊之术，但能言其弊，亦足嘉矣。如毅言及随处有司不能奉行条制，为人佣雇尚须出力，况食国家禄而乃如是，得无亏臣子之行乎？ 其令检会前后所降条理举行之。 
己亥，定杂艺不许任子法。时伶人胡永年，积官至武功大夫，以去年郊恩乞任子。吏部尚书赵汝愚言： 永年乐艺出身，难以任子。请立为定法，今后似此杂艺补授之人，不许奏补。 从之。
四月，壬寅朔，金定宣圣春秋释奠三献官以祭酒、司业、博士充，祝词称 皇帝谨遣 ，及登歌改用太常乐工。其献官并执事与享者并法服，陪位学官公服，学生儒服。
戊申，金瀛王瑰卒，郓王琮之同母弟也。重厚寡言，内行修饬，工诗，精骑射，金主令在左右。及卒，三临奠，哭之恸。谥文敬。
乙卯，以户部侍郎邱崈为四川安抚制置使。
初，留正帅蜀，虑吴氏世将，谋去之，不果。至是议更蜀帅，正言西边三将，惟吴氏世袭兵权，号为吴家军，不知有朝廷，遂以户部侍郎邱崈往。崈陛辞，奏曰： 臣入蜀后，吴挺脱至死亡，兵权不可复付其子。臣请得以便宜抚定诸军。 许之。
戊午，帝朝重华宫。
金赐云内孝子孟兴绢、粟，赐同州民妻师氏谥曰节。
金地旱，参知政事张万公等乞依汉故事免官，金主曰： 卿等何罪！殆朕行事有不逮者。 万公曰： 天道虽远，实与人事相通，惟圣人言行可以动天地。昔成汤以六事自责，周宣遇灾而惧，侧身修行，莫不修饰人事。方今宜崇节俭，不急之役，无名之费，可俱罢去。 金主曰： 灾异不可专言天道，盖必先尽人事耳。故孟子言王无罪岁。 左丞完颜守贞曰： 陛下引咎自责，社稷之福也。 丙寅，金主下诏责躬。
丁卯，蠲临安逋赋。
戊辰，金主遣御史中丞吴鼎枢等会决中都冤狱，外路委提刑司处决。
完颜守贞等上表乞解职，不允。入谢，金主曰： 前所谓罢不急之役、省无名之费及议裁冗官、决滞狱四事，其速行之。 
五月，帝有疾，不视朝。
戊寅，金出宫女一百八十三人。
乙酉，金以雨足，致祭于社稷。
戊子，金左丞完颜守贞出知东平府事。金主命参知政事瓜勒佳衡谕之曰： 卿勋臣之裔，才用声绩，朕所素知，擢任政府，毘赞实多，久任繁剧，宜均逸安。东平素号雄籓，兼比年饥馑，正赖经画，卿其为朕往绥抚之。 
庚子，常德大水，入其郛。
己亥，蠲四川水、旱郡县租赋。
安丰军大水，平地三丈馀，漂田庐丝麦皆空。
六月，辛丑朔，下诏戒饬风俗，禁民奢侈与士为文浮靡、吏苟且饰伪者。
以礼部尚书陈骙同知枢密院事。
癸卯，金宰臣请罢提刑司。金主曰： 诸路提刑司官，止三十馀员，犹患不得其人。州郡三百馀处，其能尽得人乎？ 弗许。
戊午，以嗣秀王伯圭为太师。
乙丑，金以知大名府事刘为右丞。
金主以民乏食，诏户部预给百官冬季俸，令就仓以时值粜与贫民。
秋，七月，己巳，刺沿边盗万人为诸州禁军。
壬申，监文思院常良孙，坐赃配海外；前丞相周必大，坐举良孙降秩。
壬午，泸州骑射卒张信等作乱。
骑射营者，州之禁兵也。淳熙末，王卿月知泸州，赐予诸军甚厚，军士浸骄。张孝芳代为帅，欲矫其弊，训练无日，又多役使之，廪赐或不时给。是日，信等作乱，晨，入帅府，杀孝芳及其家，又杀节度推官杜美、驻泊兵马监押安彦斌、训练官雷世明、军校张明等。信擐甲坐阅武堂，召通判州事张恂、安抚使属官郭仲传，使作奏，言孝芳罪状。于是信自称第一将，衣金紫，出谕城中；以术人黄叔豹为计议官，分其兵为五十二队，同谋者五十二人，皆有爵秩。叔豹又为黄旗，大书曰： 不叛圣主，不杀良民 。
时张明之子昌与甲士卞进谋讨之；癸未夜，密以告恂。甲申，信即球场大飨诸军，恂等皆与。酒初行，昌、进击杀信于坐，会者皆骇散。进大呼曰： 不叛者从我！ 诸军唯唯。因执杀造逆者二十馀人，馀党皆执获。
制置使京镗将去任，未发，闻变，调潼川所屯御前后军讨之，未行而信已诛，乃令钤辖司属官陈缵往泸州措置，信馀党俱伏诛。
京镗之调潼川军也，兴元都统制吴挺，劾刻置司擅发兵，诏具析；镗已赴召。邱崈新入蜀，即奏言： 三屯远在西北，兵权节制，必寄之制置司，朝廷事计当然。今军帅狃于陵替，反谓制置司擅兴，违戾若此，岂不大失本意？请下戎司具析，仍责令遵守旧制。 从之。由是三屯颇知严惮。崈所谓狃于陵替者，盖专指挺也。崈寻上言赠孝节等官，恂等贬秩。
己亥，金主谓宰臣曰： 闻诸王傅尉多苛细，举动拘防，亦非朕意。是职之设，本欲辅导诸王，使归之正，得其大体而已。 平章政事瓜勒佳清臣曰： 请以圣意遍行之。 金主曰： 已谕之矣。 
八月，辛亥，金尚书省奏提刑司察举河中胡光谦，年虽八十三，尚可任用。召赴阙，命学士院以杂文试之，称旨，特赐光谦进士及第，授太常寺奉礼郎。旧设是职，未尝除人，以光谦德行才能，故特授之。
戊午，总领四川财赋杨辅，奏已蠲东、西两川畸零绢钱四十七万缗，激赏绢六万六千匹，诏奖之。自是岁以为例。
乙丑，金主谓宰臣曰： 任官欲令久于其任，若今日作礼官，明日司钱谷，虽间有异材，然能悉办者鲜矣。 
九月，丙申，劝两淮民种桑。
己卯，金主如秋山。
冬，十月，壬寅，修大禹陵庙。
是日，金主还都。
丙午，修潭州城。
辛亥，帝诣重华宫进香。
壬子，金有司奏增修曲阜宣圣庙毕，敕： 党怀英撰碑文，朕将亲行释奠之礼，其检讨典故以闻。 
甲寅，金敕： 置常平仓处，并令州府官以本职提举，县官兼管勾其事，以所籴多寡酌量升降，永为定制。 
戊午，金主谕尚书省访求博物多闻之士。
癸亥，金主遣谕诸王傅尉曰： 朕分命诸王出镇，盖欲政事之暇，安便优逸，有以自适耳。然虑其举措之间，或违于理，所以分置傅尉，使劝导弥缝，不入于过失而已。若公馀游宴，不至过度，亦复何害？今闻尔等或用意太过，凡王门细碎之事无妨公道者，一一干与。赞助之道，岂当如是！宜各思职分，事举其中，无失礼体！仍就谕诸王，使知朕意。 
十一月，庚午朔，金翰林侍讲学士党怀英，应诏举孔子四十八代孙端甫，年德俱高，该通古学；济南府举魏汝翼，蔚州举刘震亨，益都府举王枢，并以学行称。敕： 魏汝翼特赐进士及第，刘震亨等同进士出身，孔端甫俟春暖召之。 后授端甫小学教授，以年老，食主簿半俸，致仕。
壬申，赈襄阳府被水贫民。
丙子，金诏： 臣庶名犯古帝王而姓复同者禁之，周公、孔子之名亦令回避。 
内侍陈源为寿皇所逐，帝即位，自郴州召还。源与其党杨舜卿、林亿年，朝夕离间两宫，故帝虽疾平，犹疑畏不朝重华。
丙戌，日南至，丞相留正率百官诣重华宫称贺。兵部尚书罗点、给事中尤袤、中书舍人黄裳、御史黄度、尚书左选郎官叶适等，皆上疏请帝朝重华宫，不从。
秘书郎清江彭龟年，以书谯赵汝愚，且上疏言： 寿皇之事高宗，备极子道，此陛下所亲睹也。况寿皇今日止有陛下一人，圣心拳拳，不言可知。特遇过宫日分，陛下或迟其行，则寿皇不容不降旨免到，盖为陛下辞责，使人不得以窃议陛下，其心非不愿陛下之来。自古人君处骨肉之间，多不与外臣谋而与小人谋之，所以交斗日深，疑隙日大，今日两宫万万无此。然臣所忧者，外无韩琦、富弼、吕诲、司马光之臣，而小人之中已有任守忠者在焉，惟陛下裁察。 又言： 使陛下亏过宫定省之礼，皆左右小人间谍之罪，宰执、侍从、台谏，但能仗父子之义责望人主，至于疑间之根，盘固不去，曾无一语及之。今内侍间谍两宫者，固非一人，独陈源在寿皇朝，得罪至重，近复进用，外人皆谓疑间之机必自源始。宜亟发威断，首逐陈源，然后肃命銮舆，负罪引慝以谢寿皇，使父子欢然，宗社有永，顾不幸与！ 及汝愚入对，又往复规谏，帝意乃悟。汝愚更属嗣秀王伯圭调护，于是两宫之情始通。辛卯，帝朝重华宫，皇后继之，从容竟日，都人大悦。
戊戌，诏： 李纯乃皇后亲侄，可特除閤门宣赞舍人。 
除秘书郎彭龟年为起居舍人。入谢，帝曰： 此官以待有学识人，念非卿无可者。 龟年述祖宗之法，为《内治圣鉴》以进。帝曰： 祖宗家法甚善。 龟年曰： 臣是书大抵为宦官女谒之防，此曹若见，恐不得数经御览。 帝曰： 不至是。 
十二月，癸卯，帝率群臣上《寿皇玉牒》、《圣政会要》于重华宫。
皇后益骄奢，封其先三代为王，家庙逾制，卫兵多于太庙。后归谒家庙，推恩亲属二十六人，使臣一百七十二人，下至李氏门客，亦奏补官。
金完颜守贞既出知东平府，金主念之，问宰臣曰： 守贞治东平何如？ 对曰： 亦不劳力。 金主曰： 以彼之才，治一路诚有馀矣。 右丞刘曰： 方今人材无出守贞者，淹留于外，诚可惜也！ 金主默然。寻改守贞为西京留守。
金进士杨邦乂上封事，因论世俗侈靡，讥涉先朝。有司议治罪，金主曰： 昔张元素以桀、纣比文皇，今若方我为桀、纣，亦不之罪。至于世宗功德，岂容讥毁！ 张万公曰： 讥斥先朝，固当治罪。然旧无此法。今宜立法，使人知之。 金主意解，乃命免邦乂罪，惟殿三举。
