起屠维作噩正月，尽上章阉茂四月，凡一年有奇。
○真宗膺符稽古神功让德文明武定章圣元考皇帝大中祥符二年（辽统和二十七年）
春，正月，丁巳朔，召辅臣至内殿朝拜天书。自是岁以为常。
御史中丞王嗣宗言： 翰林学士杨亿、知制诰钱惟演、秘阁校理刘筠唱和《宣曲》诗，述前代掖庭事，词涉浮靡。 帝曰： 词臣学者宗师，安可不戒其流宕！ 乃下诏风厉学者： 自今有属词浮靡、不遵典式者，当加严谴。其雕印文集，令转运司择部内官看详，以可者录奏。 
帝自东封还，群臣献贺功德，举国若狂。惟进士孙籍献书言： 封禅，帝王盛事，然愿陛下谨于盈成，不可遂自满假。 帝善其言，即召试中书；庚午，赐同进士出身。时知制诰周起亦上言： 天下之势，常患恬于逸安而忽于兢畏，愿毋以盈成为恃。 帝深纳之。
去冬，诏京师赐酺五日，以二月五日为始。于是久旱，右仆射张齐贤言： 宴乐，阳事也。甫经上元，又将酺饮，恐非所以答天意。请俟雨足，乃如诏旨。 从之。
以殿中丞孔勖知曲阜县兼检校先圣庙，赐绯鱼。勖请就先圣庙创立学舍及于斋厅讲说，皆许之。
乙酉，命户部尚书温仲舒、右丞向敏中与吏部流内铨注拟选人。先是帝谓辅臣曰： 吏部铨引对群吏，或经旬不入，何也？ 陈尧叟曰： 选人甚多，极闻稽滞。 因言旧有锁铨之制。帝曰： 今员多阙少，四时计选犹虑壅塞，况锁铨乎！ 尧叟又请取旧省员，复置如六曹官，凡百州，乃得六百员。王旦曰： 今选集待阙者二千馀人，纵增二三百员，亦无益也。 乃诏仲舒等同领选事以督之。
是月，以美人刘氏为修仪，才人杨氏为婕妤。
辽主猎于瑞鹿原。
二月，令陕西发廪振粜，旱故也。
辛丑，分遣使臣出常平仓粟麦，于京城四面开八场，减价粜之，以平物价。
己酉，雨。诏赐酺，以三月十六日为始。
庚戌，布衣林虎伐登闻鼓上言： 国家遣官祈雨，车驾遍指宫寺，虽再雨而未足。愿去邪佞尸素之臣，明赏罚黜陟之令，则天自雨。 帝曰： 所言邪佞尸素，当斥其名；赏罚黜陟，悉陈非当，朕岂吝于采拔！然姓林名虎，尚怪者也。 命中书召问，虎无以对，罢之。
以卢多逊子复州司士参军察付吏部铨注簿、尉。察，景德二年举进士，礼部奏名在高等。或言多逊子不当与科第，故特命为州掾，及是乃授亲民官。明年，察奉多逊丧归葬襄阳，又诏本州赐察钱三十万。
应天府民曹诚，以资募工就戚同文所居造舍百五十间，聚书千馀卷，博延生徒，讲习甚盛。府奏其事，诏赐额曰应天府书院，命奉礼郎戚舜宾主之，仍令本府幕职官提举，又署诚府助教。舜宾，同文孙，纶子也。
癸丑，太常博士知温州李邈言： 准诏，禁金银箔纟泉装饰服用之物。伏见两浙僧求丐金银珠玉，错末和泥以塑塔像，有高袤丈者。毁碎珍宝，浸以成俗。望严行禁绝，违者重罪。 从之。
封太常博士陈从易祖母詹氏为河间县太君。从易以东封恩，例当封母妻，请回妻封以及祖母故也。
三月，丙辰朔，日有食之。
辛未，帝御乾元楼观酺，自是凡五日。
夏，四月，丙戌朔，辽主如中京营建宫室，择良工于燕蓟，董役二载，郛郭、宫掖、楼阁、府库、市肆、廛庑，悉拟京师之制。既成，设祖庙、景宗及太后御容殿。宫中有武功殿，辽主居之；文化殿，后居之。池城湫湿，多穿井以泄之，居民称便。又设大同驿以待宋使，朝天馆以待新罗使，来宾馆以待夏使。
戊子，升州大火。遣御史访民疾苦，蠲被火屋税。
武胜节度使、驸马都尉吴元扆，纯谨谦逊，在籓镇，有忧民之心，待宾佐以礼，处事畏敬，所至能检下，未尝逾矩，奉身简素，鲜声色狗马之好，所得禄赐皆分给亲族之孤贫者。于是受诏知徐州，请对，言： 臣族属至多，其堪任禄仕者皆已奏荐，不任者悉均奉赡之。公主有乳媪，得入参宫禁，虑臣去后，托以干祈，望陛下不纳。 帝深叹其贤。
分定天书及大驾仪仗，别饰玉辂以奉天书，题榜曰： 天书玉辂。 
壬辰，江淮发运使李溥言： 粮纲卒随行有少货物，经历州县，悉收税算，望与蠲免。 从之。
给事中、判集贤院种放，得告归终南山，是日，召见，宴饯于龙图阁，帝作诗赐放，命群臣皆赋，且制序。杜镐辞以素不属文，诏令引名臣归山故事，镐诵《北山移文》，其意盖讥放也。
丙申，入内供奉官郑志诚自茅山使还，言： 至升州，见黄雀群飞敝日，往往从空坠，而又闻空中若水声。 帝曰： 是皆异常，而州不以言，何也？ 因出占书示王旦等曰： 此皆民劳之兆，若守臣知人疾苦，能防于未然，则可免祸。今张咏在彼，吾无虑矣。 先是城中多火，咏廉得不逞之民潜肆燔爇者，折其足而斩之，由是遂绝。
己亥，以三司使丁谓为修昭应宫使。初议作宫，命谓经度，谓欲殚国财用，规模宏大，近臣多言其不可；殿前都虞侯张旻，亦言土木之侈，不足以承天意。帝召问谓，谓曰： 陛下富有天下，建一宫崇奉上帝，何所不可？且今未有皇嗣，建宫于宫城之乾地，正可以祈福。群臣不知陛下此意，或妄有沮止，愿以此谕之。 既而王旦又密疏谏帝，帝谕之如谓所对，旦遂不敢复言。于是特建使名，令谓专总其事。
诏： 自今诸路转运使、副、提点刑狱所举官，如进改后，五年无过有劳干者，并举主持加酬奖。 先是帝谓宰臣曰： 举官犯赃则连坐，而得人者赏弗之及，非所以劝也。 故有是诏。
庚戌，辽废霸州处置使。
甲寅，诏： 禁中外群臣，非休暇无得群饮废职。 
五月，乙卯朔，诏追封孔子弟子兗公颜回为国公，费侯闵损等九人为郡公，成伯曾参等六十二人为列侯，冥相群官分撰赞。
韶州献频婆果，后以道远罢之。
壬戌，诏兗州长吏，以天书降泰山日诣天贶殿建道场设醮，以其日为天贶节，令诸州皆设醮，从知并州刘综请也。
丙寅，召宰相至龙图阁观道像，又观崇和殿瑞物凡四百馀种，王旦等称贺。是日，以昭应宫兴工，宴丁谓以下，仍赐役卒缗钱。
祠部员外郎、直集贤院钱塘杨侃，请令诸州属县无遗胥吏下乡追事。从之。
代州地震。
六月，丁酉，诏： 修昭应宫役夫，三伏日执土作者，悉罢之。 时丁谓欲速成，请三伏不赐休暇，王旦言当顺时令，乃降是诏。
先是瑞应沓至，知制诰王曾奏曰： 此诚国家承平所致，然愿推而弗居，异日或有灾沴，则免舆议。 及帝既受符命，大建玉清昭应宫，复上疏曰： 国家受殊祥，膺秘箓，就严城之北隅，启列真之秘宇。经始以来，庀街斯广，功极弥年，费将巨万。国家尊奉灵文之意，不为不厚矣。然臣以为今之兴作，有不便之事五焉：创立之宫，规制宏大，凡用材木，莫非楩楠，搬运赴宫，尤伤人力，虽云只役军匠，宁免烦扰平民？况复军人亦是黎庶，此未便之事一也。方毕封崇，复兹兴造，内帑倾积代之蓄藏，百物尽生民之膏血，散之孔易，敛之惟艰，此未便之事二也。祸起隐微，危生安逸，今双阙之下，万众毕臻，所役诸杂兵士，多是不逞小民，其或鼠窜郊廛，狗偷都市，有一于此，足贻圣忧，此未便之事三也。王者举动，必遵于时令，臣谨按孟夏无发大众，无起土工，无伐大树。今肇基卜筑，冲冒郁蒸，俶扰坤厚，乖违前训，矧复旱卒痒，比屋罹灾，得非失承天地之明效欤！此未便之事四也。臣窃聆符命，亦言清净育民。乃过兴剞劂之功，广务雕馊之巧，屡殚物力，未协天心，此未便之事五也。伏望思祖宗之大猷，察圣贤之深戒，止敦朴素，无取瑰奇，俾海内知陛下重爱民力之意，岂不美欤！方今疆场甫定，民俗苟完，关辅之地，流亡素多，近甸之氓，农桑失望，虽令有司安慰，亦恐未复田庐，秋冬之间，饥歉是惧。愿陛下留神垂听，无忽臣言，则天下幸甚！ 
帝自景德四年以来，不复出猎，壬寅，诏： 五方鹰鹘量留十数，以备诸王从时展礼，馀悉纵之。 
庚戌，帝御崇政殿亲试进士、诸科，赐进士梁固等及第、出身有差。固，颢之子也，初以颢遗廕赐进士出身。服除，诣登闻，让前命，愿赴乡举，许之。
昭应宫初相地，止尽内殿直班院。丁谓等复请增衍之，多黑土疏恶；乃于东京城北取良土易之，自三尺至一丈有六等，日役工数万。上以道里稍远，悯其负担之劳，壬戌，诏三司以空船给昭应宫运土，仍浚治渠道。
秋，七月，甲寅朔，辽境霖雨，潢河诸水皆溢，漂没民舍。
丁巳，置纠察在京刑狱司，以知制诰周起、侍御史赵湘领之。
三司请出内藏绫万匹以助经费，从之。
复以万安宫为滋福殿。
先是有诏减鄜延路驻泊兵九指挥归营。乙丑，铃辖李继昌等言边防备豫，望许如旧，帝以西边安静，冀省转输之劳，不许。
辛未，以昭应宫为玉清昭应宫。
戊寅，诏封玄圣文宣王庙配享先儒鲁史左丘明等十九人爵为伯，赠兰亭侯王肃司空，当阳侯杜预司徒，命近臣各撰赞。
庚辰，侍御史赵湘、判三司都催欠司彭惟节等，条上封禅赦前天下逋负总千二百六十万七千，悉除之。
八月，帝欲择官知审刑院，谓宰臣曰： 当须详悉法令之人。 王旦曰： 今司法有人，知院者但能晓达事理，详究物情，不必熟法令者。 帝然之。
秘书丞董温其上言： 汉以霍山为南岳。望令寿州长吏春秋致祭。 诏礼官与崇文院检讨详定。上奏言： 奉祀已久，难以改制。其霍山如有祈请及别敕致祭，即委州县奉行。 从之。
后宫杜氏，昭宪皇后侄女也。帝禁销金甚严，还自东封，杜氏乃服以迎车驾，帝见之，怒，遂令出家洞真宫为道士。由是天下无敢犯禁者。
知杂御史赵湘言： 臣闻朝廷之仪，进止有度。伏见常参文武官每日趋朝，并早赴待漏院，侯开内门齐入。今以辰漏上始放朝，故多后时乃入。望许令知班驱使官二人常在正衙门视之，有入晚者，具名申奏。又，风雨寒暑稍甚，即多称疾请假。望委御史台酌度闻奏，遣官诊视，如显有诳妄，即具弹劾。 从之。
九月，壬子朔，入内供奉官王承勋言： 准诏，于洺州塞漳河水口，本州差权推官祖百世监督兵夫，颇见勤勉，望即授正任。 帝曰： 州县官除幕职，皆自特恩，内臣岂当论请！ 即令吏部铨拟官代之。
先是命供备库使谢德权决金水河为渠，自天波门并皇城至乾元门，历天街，东转缭太庙，皆甃以礲甓，树之芳木，车马所度，又累石为梁。间作方井，宫寺民舍皆得汲用。复东引，由城下水窦入于濠。京师便之。丁卯，德权奏功毕，诏宗正告庙室，赐役卒缗钱。
司天言： 太阴当食之既，巽日，皇帝本命，请祷祀之。 帝曰： 经躔已定，何可祈也！ 不许。既而侯之不亏，宰臣表贺。
壬申，邵州防御使广平公德彝，言女适殿直郭中和，家族颇众，欲别置一第。帝曰： 中和有父母，从其请，则妇事舅姑之礼阙矣。 不许。
乙亥，无为军言大风拔木，坏城门营垒民舍，厌溺千馀人。诏内臣恤视，蠲来年租，收瘗死者，家赐米一斛。
先是帝谓王旦等曰： 朕在东京讲《尚书》凡七遍，《论语》、《孝经》亦皆数四。今宗室诸王所习，惟在经籍，昨奏讲《尚书》第五卷，此甚可喜。 于是召宁王元偓等赴龙图阁观书目，帝谕之曰： 宫中尝听书习射，最胜它事。 元偓曰： 臣请侍讲张颖说《尚书》，闲日不废弓矢，因陈典谟之义。 帝喜，乃诏每讲日赐食，命入内副都知张继能主其事。尚虑元偓等轻待专经之士，又加训督焉。
是秋，京西、河东、陕西、江淮、荆湖路、镇、定、益、梓、邛、密等州言丰稔，京师粟斗钱三十。
冬，十月，癸未，雄州奏辽改筑新城。帝谓辅臣曰： 景德誓书有无创修城池之约，今此何也？ 陈尧叟曰： 彼先违誓修城，亦此之利也。 帝曰： 岂若遗利而敦信乎？宜令边臣诘其违约，止之。 
濠州民齐睿，坐恶逆逃亡，会东封首露，州用赦原之。知定远县王仲微言： 通判、度支员外郎赵况，受睿钱三百千，不以上闻，请重置其罪。 诏特斩睿，论况枉法，除名为民。
御史中丞王嗣宗，言许州积水害民田，盖惠民河不谨堤防，每岁决坏，即诏閤门祗候钱昭厚经度之。昭厚请开小颍河分导水势，帝曰： 泄其上源，无乃移患于下流乎？ 昭厚不能对。判陈州石保吉，复言此河浸广，则郡当水冲，为害甚大。乃命白陂发运判官史莹视之。莹请修顿固双斗门于减水河口，为束水鹿港以均节壅溢，奏可。因诏三班选干局习事者巡护堤岸，殿最如黄、汴法。自是吏谨其职，水灾稍息。
甲午，诏天下并建天庆观。时罕习道教，惟江西、剑南人素崇重，及是天下始遍有道像矣。殿中侍御史张士逊上言： 今营造竞起，远远不胜其扰，愿因诸旧观为之。 诏从其请。
御史中丞、权判吏部铨王嗣宗轻险好进，深底冯拯之短，而结王旦弟旭，使达意于旦以为助。旦疾其丑行，因力庇拯，嗣宗大恚。会久不雨，嗣宗请对，因摭拾知制诰王曾从妹夫孔冕被曾诬构，及侯德昭授赦叙绯，李永锡坐赃除名，复引充旧职等事，欲以颂旦。帝曰： 止此乃致旱邪？ 嗣宗理屈，复以它辞侵旦；旦不之抗，乃已。是月，嗣宗请对，言： 刑政有失，致成灾沴。 因复言： 孔冕冤枉，播在人口，而王曾尚居近班，愿示退黜，臣请露章以闻。 帝谓王旦等曰： 曾实无罪；若嗣宗上章，亦须裁处 旦曰： 冕不善之迹甚众，但以宣圣后不欲穷究，谓其冤枉伤和气，恐未近理。 翼日，嗣宗复对，且谢前言之失，帝优容之。
十一月，壬子朔，知邓州张知白言： 陕西流民相续入境，有欲还本贯而无路粮者。臣诱劝豪民出粟数千斛，计口给之，以半月为准，凡就路总二千三百家，万二百馀口，其支贷有馀者，悉给贫老。 诏奖之。
卫尉卿、权判刑部慎从吉言： 准淳化三年敕，诸州所奏狱空，须是司理院、州司、倚郭县俱无系囚；又准后敕，诸路自今狱空更不降诏奖谕。臣伏见提点刑狱司所奏狱空，多不应旧敕，外州妄觊奖饰，沽市虚名。近邠、沧二州勘鞫大辟囚，于诖误数人，裁一夕即斩决。前代京师决狱尚五覆奏，盖欲谨重大辟，岂宜一日之内便决死刑！恐有冤滥，但务狱空。欲望依准前诏，不行奖谕。 从之。
丙辰，帝作文武七条戒官吏，谓宰相曰： 汉制，剌史以六条问事，诸葛亮有武臣七戒，朕今参求要道以儆励群臣。又思先朝以《儒行篇》赐近臣，今可并赐一轴。 
甲子，诏： 诸路官吏有蠢政害民，辩鞫得实，本路转运使、提点刑狱司不能举察者，论其罪。 先是知秦州齐化基、知鄜州何士宗皆坐赃抵法，监司初不以闻，故申敕之。
帝谓宰相曰： 闻陇州推宫陈渐，不能谨洁，转运使以尧叟诸侄，不能案举，昨因违越被劾，尧叟特为请令罢任。自今倘如此，必正其罪。 
十二月，乙酉，辽太后不豫。戊子，肆赦。辛卯，辽太后殂，年五十七。
太后明习政事，能用善谋。素娴军旅，澶渊之役，亲御戎车，指麾三军，赏罚信明，将士用命。教辽主以严，辽主初即位，或府库中需一物，必诘其所用，赐及文武臣僚者与之，不然不与。辽主既不预朝政，纵心弋猎，左右有与辽主谐谑者，太后知之，必杖责其人，辽主亦不免诟问。御服御马，皆太后检校焉。归政未几而殂，辽主哀毁骨立，哭必欧血。
辛丑，三司使丁谓等上《泰山封禅朝觐祥瑞图》百五十，昭宣使刘承珪上《天书仪仗图》，召近臣观于滋福殿，俄又示百官于朝堂。
辽天平节度使耶律信宁，以太后之丧，驰骑来告，涿州先牒雄州，雄州以闻。甲辰，诏废朝七日，令礼官详定服制，复命太常博士王随为祭奠使，太常博士王曙等为吊慰使，赙以衣五袭、绫罗布帛万匹。乙巳，辽贺正使耶律特噜古入见，既还馆，令客省使曹利用以涿州牒示之。戊申，告哀使耶律信宁至，閤门使受书进内，诏特噜古等就开宝寺设位奠哭，百官至都亭驿吊之。己酉，帝于内东门制服发哀，群臣进名奉慰。
赵德明帅所部出侵回鹘，长星昼见，德明惧而还。
是岁，辽始御前引试进士，放刘三宜等三人。
○真宗膺符稽古神功让德文明武定章圣元考皇帝大中祥符三年（辽统和二十八年）
春，正月，种放归终南山。帝谓宰相言： 放隐居力学，尝言古今殊时，不当背时效古，此最近于理。 乃诏放赴阙。放表乞赐告，帝许之，又作歌以赐，并赍衣服、器币，令京兆府每季遣幕职就山存问。放为弟汶求官，即授秘书省正字。
知天雄军寇准言： 振武勇士接送辽使过境，臣已各给装钱。 帝谓辅臣曰： 寇准好收入情以求虚誉，卿等今见之矣。 乃诏谕准，不当擅有给赐，命备钱偿官。
二月，辽主如长泺。
乙酉，丁谓请承天节禁屠宰刑罚，从之。
癸巳，升州民以知州张咏秩满，愿借留；即授工部尚书，令再任，仍赐诏奖焉。
交州黎至忠苛虐，国人不附，大校李公蕴为至忠亲任，乃逐至忠出城而杀之。其二弟明提、明昶争立，公蕴又杀之，自称留后，遣使奉贡。帝曰： 黎桓不义而得之，公蕴又效尤焉，甚可恶也。然蛮俗何足责哉！其用桓故事，授以官爵。 
右仆射、判都省张齐贤，言玉清昭应宫缋画符瑞，有损谦德及违奉天之意，又屡请罢土木之役，不听。辛丑，齐贤出判孟州。
闰月，甲寅，冬官正韩显符造铜候仪成，并上所著经十卷，其制则本唐李淳风及一行之遗法云。
己未，河北转运使李士衡言： 本路诸军岁给帛七十万。当春时民多匮乏，常假贷于豪右，方纳租税，又偿逋欠，以故工机之利愈薄。请官预给帛钱，俾及期输送；民既获利，官亦足用。 诏从之，仍令优与其直。后遂推其法于天下。
甲戌，增葺射堂为继照堂，设帟张乐，许士民游观三日。
三月，壬辰，以权静海军留后李公蕴为静海军节度，封交趾郡王，赐衣带、器币。
丁酉，帝谓王旦等曰： 自北鄙修好，疆埸不耸，朕居安虑危，罔敢暇逸，尝著文自警，置之座右。 乃出《贵廪》、《食珍》、《田夫吟》、《念农歌》、《自戒箴》以示旦等。
癸卯，辽上太后谥为圣神宣宪皇后。
帝作《念边诗》，赐近臣和。
帝谓辅臣曰： 将帅才难。今虽天下无事，然兵不可去，战不可忘，古之道也。 马知节曰： 将帅之才，非可坐而知之，顾临事机变如何耳。咸平中，将帅才略无闻，措置未便，不能御寇，盖以未得其人故也。 帝曰： 知节久任边防，何策为善？ 知节曰： 边防之地，横亘虽长，然据要以扼其来路，惟顺安军至西山不过二百里。若列阵于此，多设应兵，使其久莫能进，众将疲弊，时以奇兵轻骑逼而扰之，如敢来犯，即命将深入力战，彼必颠覆不暇。今诸将喜用骑兵，以多为胜；且骑兵之多者布满川谷，而用之有限，苟墙进而前，小有不利，则莫之能止，非所谓节制之师也。臣尝谓善用骑兵者不以多为贵，但能设伏，观寇兵之多少，度地形之险易，寇少而逼而击之，众则聚而攻之，常依城邑以为旋师之所，无不捷矣。 
时辽人已盟，大臣方言符瑞，知节每不然之，尝言天下虽安，不可忘战，因自陈： 年齿未暮，五七年间尚可驱策，如边方有警，愿预其行，但得副部署名目及良马数匹、轻甲一联足矣。 帝以为然，乃命制钢铁锁子甲赐之。
夏，四月，镇安节度使、同平章事、驸马都尉石保吉卒于京师。帝废朝三日，赠中书令，谥庄武。属孟夏享太庙，未即临丧，遣使谕其家，礼毕，乃临哭之。
保吉累世将相，家富于财，性骄倨，历籓镇，待属吏不以礼。帅大名时，叶齐、查道皆知名士，悉命械颈以督粮运。帝尝赐密诏戒之。
先是曹玮及张崇贵上泾原、环庆两路州军山川城寨图。己未，帝出以示王钦若等曰： 处置咸得其宜，至于储备亦极详悉，宜令别画二图，用枢密印，一付本路，一留枢密院，案图以计事。 
辛酉，赐泰山隐居秦辨号贞素先生，放还山。辨自言百三十岁，帝召至京，与语，多言五代事，亦无它奇，但能服食至长年耳。
癸亥，诏： 幕职、州县官，除广南、福建路令预借俸钱外，江浙、荆湖远地，麟、府等州，河北、河东缘边州军，自今并许预借两月俸，馀近地一月。 
是日，后宫李氏生子，知开封府周起方奏事，帝谓起曰： 知朕有喜乎？ 起曰： 臣不知也。 帝曰： 朕始生子。 即入禁中，怀金钱出，探以赐起。李氏，杭州人，初入宫，侍刘修仪，庄重寡言，帝命为司寝。既有娠，从帝临砌台，玉钗坠，心恶之。帝私卜，钗完当生男子；左右取钗以进，殊不毁，帝喜甚。已而果生子，是为仁宗。后封李氏为崇阳县君。
甲子，辽葬太后于乾陵，赐大丞相耶律德昌名曰隆运。庚午，赐宅及陪葬地。
辽群臣上言： 山陵已毕，宜改元。 辽主曰： 改元，吉礼也。居丧行吉礼，不孝也。 群臣曰： 前代帝王以日易月，宜法旧制。 辽主曰： 宁违旧制，不为不孝之人。 
太常博士石待问上时务策十数条，大率言： 北鄙凶变，非与中国渝盟，即遭其弟篡夺。乞选将练兵，为之预备。 又言： 先朝多任中人凌轹将帅，故罕成功。 帝曰： 人臣指陈时政，有关朕躬过失，虽不近理，亦当优容之。待问乃以祖宗制度所无之事，恣为矫诬，是不可恕也！ 即令翰林学士李宗谔诘之，待问辞穷，已而责授滁州团练副使，不得佥署州事。
乙亥，出内库钱五百万赎故宰相吕端居第，赐其子蕃。先是帝谓王旦等曰： 端诸子皆幼，长子蕃病足，家事不理，旧第已质于人，兄弟不同处，昨令中使视之，蕃扶杖附表，求赐差遣。朕思之，不若出内库钱赎还旧第，令其聚居。又，僦舍日得千钱，可以赡养。然蕃颇懦，当谕旨，凡有支用，置簿，岁上内侍省。 后六年，蕃为弟蔚娶妻，又表献居第，求加赐予，且言负人息钱甚多。旦曰： 陛下恤孤念往以劝人臣，而蕃重烦圣念，不可听。 帝曰： 宜别出内库金帛赐之，俾偿宿负。蕃弟荀，仍与西京差遣，令蕃同往，自今无得借使它财，命有司为掌僦课给其家，复诏枢密院察其妄费。 旦曰： 陛下推恩终始极矣，唐元和中，还魏征旧第，止降一诏，何尝委曲如是邪？ 
是月，知雄州兼河北安抚使李允则，言久戍边，乞给假暂乘传赴阙，诏许之。
