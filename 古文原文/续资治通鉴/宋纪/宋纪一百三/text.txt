起屠维作噩正月，尽二月。
○高宗受命中兴全功至德圣神武文昭仁宪孝皇帝建炎三年（金天会七年）
春，正月，庚辰朔，帝在扬州。
京西北路兵马钤辖翟兴诉翟进死事于朝，乞遣重臣镇守。诏以兴为河南尹、京西北路安抚制置使兼京西北路招讨使。
时叛将杨进据鸣皋山之北，深沟高垒，储蓄粮饷，置乘舆法物、仪仗，颇有僭窃之意；诈言遣兵入云中府，复夺渊圣皇帝及济王南归，欲以摇动众心，然后举事。东京留守杜充遣使臣王汉诣伊阳县见兴，使图之，且檄报进悖逆显著，请兴破贼。于是兴与其子琮率乡社扰劫之，战无虚日矣。
辛巳，金元帅左都监栋摩卒。栋摩，太祖异母弟也，后追封吴国王，改封鲁王，谥壮襄。
乙酉，通问使刘诲等自河东还行在。
先是诲与其副王贶通问至金，金人遣之，并遣祈请使副宇文虚中、杨可辅，虚中辞曰： 虚中受命迎请二帝，二帝未还，虚中不可归。 于是留虚中而独遣可辅。诲、贶与可辅偕至行在，帝嘉其劳，以诲为朝奉郎。
甲午，金以南京留守韩企先同中书门下平章事、知枢密院事，以刘彦宗殁，代其任也。旋念彦宗旧劳，起复其子筈直枢密事，加给事中。
丁亥，金人破青州，权知州魏某为所杀；又破潍州，焚其城而去。牛头河土军阎皋与小校教头张成率众据潍州，皋自为知州，以成知昌乐县。
初，山东盗刘忠，号 白氈笠 ，引众据怀仁县。御营平寇前将军范琼在京东，遣其统制张仙等击之，忠伪乞降。是日，仙与将佐入忠壁抚谕，忠留与饮，伏兵击杀之，逐其众。琼怒，屡与忠战，皆败绩。忠自黥其额，时号 花面兽 。
己丑，奉安西京会圣宫祖宗御容于寿宁寺。
怀德军节度使、检校太保占城国王杨卜麻叠加检校太傅；大同军节度使、检校司空真腊国王金裒宾深，怀远军节度使、检校司空阇婆国王悉里地茶兰固野，并加检校司徒；皆用南郊恩也。时占城以方物来献，因有是命。
辛卯，陕西都统制军马邵兴及金人战于潼关，败之；乘势攻虢州，又下之。陕州安抚使李彦仙即以兴知虢州。
甲午，上元节，有南僧被掠至拉林河者，夜，以长竿引灯球，表出之以为戏，金主见之，骇曰： 得非星邪？ 左右以实对。时有南人谋变，事泄而诛，故金人疑之，曰： 是人欲啸聚为乱，克日时，以此为信耳。 命杀之。
乙未，京城留守杜充袭其统制官张用于城南，不克。
用与曹成、李宏、马友为义兄弟，有众数万，分为六军。成，外黄人，因杀人投拱圣指挥为兵，有膂力，善战，军中服其勇。友，大名农家，始以巡社结甲，夹河守御。用与王善皆受宗泽招安，泽卒，乃去。及充为留守，又受招安，用屯于京城之南南御园，善屯于京城之东刘家寺。时岳飞自太行山王彦军中归京城，为统制，与桑仲、李宝皆屯于京城之西。充以用军最盛，忌之，乃有图之之意。前一日，众入城负粮，诘旦，充掩不备，出兵攻用，令城西诸军皆发。用觉之，勒兵拒战。会善引兵来援，官军大败，李宝为所执。
金人既弃青州去，军校越晟据其城。会直显谟阁新知青州刘洪道自潍州之官，至千乘，晟出不意，遂出迎。洪道谓晟： 但交割本州民事而已，军马则公自统之。 晟喜，迓之而入。洪道入城揭榜，百姓在军中愿归者，给据放还。于是晟之党十去六七。
戊戌，徽猷阁待制、提举杭州洞霄宫晁说之告老。帝曰： 是尝著论非孟子者。孟子发明正道，说之何人，乃敢非之！可致仕。 寻卒。
御史中丞张徵，以边事未宁，请询于众不御敌之策。
吏部尚书吕颐浩言： 今敌骑渐逼京乐，百辟皆言强弱不敌。臣愿庙算先定，阴为过江之备，而大为拒敌之资，申饬诸将，训习强驽，以俟夹淮一战，此不易之策。夫彼之所长者骑，而我以步兵抗之，故不宜平原旷野，惟扼险用奇，乃可掩击。又，水战之具，在今宜讲。然防潍难，防江易，近虽于镇江之岸摆泊海船，而上流诸郡，自荆南抵仪真，可渡处甚金，岂可不预为计！望置使两员，一自镇江至池阳，一自池阳至荆南，专提举造船，且询水战利害。又，驻跸维扬，当以一军屯盱眙，一军屯寿春，以备冲突。 
户部尚书叶梦得言： 兵，机事也，不度时则为难，今视去冬又为难矣。去冬金但游骑出入陕西、河北，未知总众者何人；今主兵乃尼玛哈，且亲至濮及开德矣。向者开德、大名、东平三大镇，鼎足而立，今惟东平岿然独存，以当宋、魏之冲，而沧州孤绝在后。又，南京最重，而敌骑已至楚丘。且靖康之失，在固守京城而不知避也，事有缓急，必当从权。伏望陛下通下情，远斥候，如必欲过江，则亟降诏以谕中外，则人心安矣。臣又愿饬诸要郡，东则郓、徐、南京，西则庐、寿、和州，南则唐、襄、荆渚，各立军数，使之召募，仍命大将与帅参治，复选近臣为总帅以节制之。又，乘舆或至两浙，则镇江、金陵尤当先治。陛下毋以宇文虚中奉使未回，意和议为可恃也。靖康正缘恃和议而堕敌计，今安可待万里之报哉！ 
起居郎兼权直学士院张守言： 金人自去冬已破澶、濮、德、魏，而游骑及于济、郓。虽遣范琼、韩世忠会战，而二将未可恃。臣谓今日莫先于远斥候。昔三国时，烽火一夕五千里；而前日北京失守，再浃始知。今之为策有二：一防淮，二渡江。若屯重兵于楚，泗及淮阴三处，敌亦未能遽犯。然恐我师怯战，望风先溃，及舟楫拘于岸而敌亦能斩木系筏以济，或以精骑间道先绝吾渡江之路，此可患者一也。我若渡江而宿重兵于升、润，敌亦未能遽侵，然去中原益远，民心易摇。又，行在兵多西人，不乐南去，或生意外之事，维扬亦须留兵，则扈卫势弱，此可患者二也。惟其利害相形，遂不能决。若为中原计而幸敌不至，则用防淮之策；若为宗社计而出于万全，则用过江之策。然权其轻重，势当南渡，而别择重帅以镇维扬，则中原不患于摇动；明谕诸军以祸福，则西人不患于不乐。升、润亦择重帅使当一面，则兵分势弱，亦非所患。归诏大臣，预区处以俟探报，探报速闻，则在我之计可得而用也。 
时群臣奉诏论边事者，黄潜善等请皆送御史台抄节申尚书省。
庚子，诏： 有警而见任官辄搬家者，徒二年；因而摇动人心者，流二千里。 由是士大夫皆不敢轻动。
京东东路安抚使刘洪道，以赵晟首乱青州，贼心难制，欲杀之，乃好谓晟曰： 莱州不遭兵火，户口富饶，烦公为宁，如何？ 晟曰： 诺。 洪道密遣人告权知潍州阎皋、权知昌乐县张成，使伏兵中途邀击。晟以其众行至秬米寨，不虞皋、成之图己也，遂懈而不整。遇伏发，大败，晟死。洪道以成知莱州。
洪道既杀晟，遗民复还，军府浸盛。统制滨州军马葛进，以洪道得青州因己所致，欲夺之，乃与知滨州向大猷引兵至城下。洪道见衷甲，遂阖扉不纳，而缒酒肉以犒师。进怒，攻北城，据之，洪道与军民居南城以守。进遣大猷入南城计事。洪道囚之。
京城统制官张用、王善为杜充所疑，乃引兵去，犯淮宁府，充遣统制马皋追击之，用、善并兵击皋，官军大败，尸填蔡河，人马皆践尸而渡，至铁炉步而还，官军存者无几。用以一骡送李宝归京师。
于是善整兵欲攻淮宁，用不可，曰： 吾徒所以来，为乏粮耳，安可攻国家之郡县？ 善曰： 天下大乱，乃贵贱、贫富更变之时，岂止于求粮而已！况京城已出兵来击我，事岂无名乎！ 用曰： 汝攻陈州，吾当往蔡州。然兄弟之义，文字勿绝。 乃命诸军束装。翼日，善鸣鼓进，云梯、天桥逼城下，守臣冯长宁命熔金汁灌之，焚其天桥。用劝善勿攻，善曰： 安有小不利而遂止，当俟鸦头变白，乃舍此城耳。 用引其军去。善围淮宁久之，东京留守杜充遣都统制陈淬来援，善乃退。
时知颖昌府、直宝文阁郭允迪已降金，有举人陈味道者，与知蔡州程昌善，金遣味道以旗榜招之。昌既见味道，使人探其囊中，得金檄文；昌大惊，聚官属，执味道，钉之，磔于市。
丙午，金左副元帅宗翰破徐州，守臣龙图阁待制王复死之。
初，宗翰自袭庆引兵欲趋行在，遂围徐州。复率军民力战，外援不至，城破，复坚坐厅事不去，谓宗翰曰： 死守者我也，监郡而次无预焉，愿杀我而舍僚吏与百姓。 宗翰犹欲降之，复大骂求死，由是阖门遇害。城始破，武卫都虞候赵立巷战，守门以出，为金兵所击，以为已死，夜半，得微雨，渐活，乃杀守者，潜人城，求复尸，埋之，遂阴结乡兵为兴复计。宗翰既去，军民请举人郑某权知州事。事闻，赠复资政殿学士，谥忠节。
御营平寇左将军韩世忠兵溃于沐阳。
初，世忠在淮阳，将会山东诸寇以拒金。会左副元帅宗翰兵至滕县，闻世忠扼淮阳，恐稽师期，乃分东南道都统领兵万人趋扬州，以议事为名，使帝不得出，而宗翰以大军迎世忠。世忠不能当，夜引归，军无纪律，未晚，至宿迁县，不虞金人之踵其后。质明，觉之，奔于沐阳。世忠在沐阳，夜不安寝，与其帐下谋，夜，弃军，乘潮走盐城县。翼日，诸军方觉，遂溃去。閤门宣赞舍人张遇，死于涟水军之张渠村，后军管队官李彦先，率本队四十七人，得二舟，入海聚众。自此辅逵聚众于涟水，李在据高邮，皆世忠之兵也；其馀收散卒自为徒党者，不可胜计。宗翰入淮阳军，执守臣李宽而去。京东转运副使李祓，从军在淮阳，为所杀，后赠中散大夫，官其家二人。宽，遵勖孙；祓，清臣子也。
己酉，金人破泗州。
先是礼部尚书王綯，闻金兵且南至，率从官数人同对，帝命至都常议。黄潜善、汪伯彦笑曰： 诸公所言，三尺童子皆能及之！ 
时金人自滕县以五千骑趋淮，皆金装，白氈笠子。把隘官永州防御使阎瑾屯泗州，遣人伺其实，或曰刘忠犯临淮，或曰李成馀党也。瑾以兵迎之，获游骑数人，乃知为金人至。
江淮发运副使吕源闻之，遣人收淮北舟船数百泊南岸，命使臣张瑾焚浮桥，且贻辅臣书，乞为宗社大计，速图所以安圣躬者。
金兵至泗州近境，瑾引军南走，昭信尉孙荣将射士百馀拒敌。是日也，尘氛蔽日，金人初不测其多寡，遂相拒逾日。荣斗死，金人乃于泗州之数十里间，计置渡淮。是夕，泗州奏金人且至，帝大惊，军中仓皇，以内帑所有，通夕搬挈。
二月，庚戌朔，帝驾御舟泊河岸，郡人惶怖，莫知所为。知天长军杨晟惇奏拆浮桥，始诏士民从便避敌，官司毋得禁。帝即欲渡江，黄潜善等力请少留俟报，且搬左藏库金帛三分之一，帝许之。户部尚书叶梦得即具舟楫，从大将假二千人津发，一日而毕。然公私舟交河中，跬步不容进矣。梦得复请以户部所馀物，前期支六军春衣及官吏俸一月，亦从之。遂命御营统制官刘正彦以所部从六宫皇子往杭州，干办御药院陈永锡护皇子，又遣吏部尚书吕颐浩、礼部侍郎张浚往沿淮措置。
金以数百骑掩至天长军，统制任重、成喜将万人俱遁。亟遣江淮制置使刘光世将所部迎敌，行都人谓光世必能御贼，而士无斗志，未至淮而溃。
金人以支军攻楚州，守臣直秘阁硃琳，具款状遣人迎降，开西北门纳金人，开东门纵居人自便。军民皆趋宝应县，欲自扬州渡江；金人觉之，悉邀回城中。
阎瑾引兵至洪泽镇，其将姚端杀之。
壬子，金人破天长军。
帝遣左右内侍邝询往天长军觇事，知为金人至，遽奔还。帝得询报，即介胄走马出门，惟御营都统制王渊、内侍省押班康履五六骑随之；过市，市人指之曰： 官家去也！ 俄有宫人自大内星散而出，城中大乱，帝与行人并辔而驰。黄潜善、汪伯彦方会都堂，或有问边耗者，犹以不足畏告之，堂吏呼曰： 驾行矣！ 二人乃戎服鞭马南骛，军民争门而死者，不可胜数，帝次扬子桥，一卫士出语不逊，帝掣手剑杀之。
时军民怨黄潜善刻骨，司农卿黄锷至江上，军士呼曰： 黄相公在此。 数之曰： 误国害民，皆汝之罪。 锷方辨其非，而首已断矣。少卿史徽、丞范浩继至，亦死。给事中兼侍讲黄哲方徒步，一骑士挽弓射之，中四夭而卒。是日，鸿胪少卿黄唐俊渡江溺死，在谏议大夫李处遁为乱兵所杀，太府少卿硃端友、监察御史张灏，皆不知存亡。锷，南城人；唐俊，唐傅兄也。
吕颐浩、张浚联马追及帝于瓜洲镇，得小舟，即乘以济。次京口，帝坐水帝庙，取剑就靴擦血；百官皆不至，诸卫禁军无一人从行者。镇江闻车驾进发，居民奔走山谷，城中一空。守臣钱伯言发府兵来迓。
始，右谏议大夫郑请诣建康，潜善等沮之；及是从行，帝顾曰： 不用卿言，及此！ 
是晚，金将玛图以五百骑先驰至扬州，守臣右文殿修撰黄愿已遁去，州民备香花迎拜。金人入城，问帝所在，众曰： 渡江矣。 金人驰往瓜州，望江而回。
金兵屯于摘星楼下，城中士女金帛，为金所取殆尽。南阳尉晏孝广女，年十五，有美色，为金兵所得，欲妻之，晏氏即刎缢求死，金人皆义之。孝广，殊曾孙也。
金人之未至也，公私所载，舢舻相衔。运河自扬州至瓜洲五十里，仅通一舟。初，城中闻报出城者，皆以得舟为利，及金兵至，潮不应闸，尽胶泥淖中，悉为金兵所取，乘舆服御，官府案牍，无一留者。
帝至镇江，宿于府治，从行无寝具，帝以一貂皮自随，卧覆各半。帝问： 有近上宗室否？ 时士粲彡为曹官，或以名对。遂召士粲彡同寝，帝解所御绵背心赐之。士粲彡，仲维子也。
初，贼靳塞来就招，朝廷因以赛统制本部军马，会边报日急，乃命赛与统制官王德屯真州。及帝渡江，德以所部兵焚真州而去，真州官吏皆散走，发运使梁扬祖亦遁，赛与其众往来于江中。
癸丑，金游骑至瓜洲，民未渡者尚十馀万，奔迸堕江而死者半之。舟人乘时射利，停桡水中，每一人必一金乃济。比金兵至，皆相抱沈江，或不及者，金兵掠而去，金帛珠玉，积江岸如山。
时事出仓卒，朝廷仪物，悉委弃之，太常少卿季陵，独奉九朝神主，使亲事官负之以行。至瓜洲，敌骑已逼，陵舍舟而陆，亲事官李宝为敌所驱，遂失太祖神主。于是太学诸生从帝南渡者凡三十六人。
是日退朝，帝召宰执从官诸将，对宅堂计事。帝曰： 姑留此，或径趋浙中邪？ 奉国军节度使、都巡检使刘光世遽前，拊膺大恸，帝问何故，光世曰： 都统制王渊专管江上海船，每言缓急济渡，决不误事。今诸军阻隔，臣所部数万人，二千馀骑，皆不能济，何以自效！ 宰相黄潜善曰： 已集数百舟渡诸军。 帝曰： 济诸军固已处置，今当议去留。 吏部尚书吕颐浩降阶拜伏不起，继而户部尚书叶梦得等三人相从拜伏庭下。帝顾潜善问之，颐浩以首叩地曰： 愿且留此，为江北声援；不然，金人乘势渡江，愈狼狈矣。 二府皆曰： 善！ 帝曰： 如此，则宰相同往江上经略，号令江北诸军，令结陈防江，仍先渡官吏百姓。 众遂退，驰诣江干。
浙西提刑赵哲来谒，云王渊欲诛江北都巡检皇甫佐；遣问，则已斩矣。召渊问之，渊曰： 佐主海舟，济渡留滞。 盖渊怒光世之语，故杀佐以解。遂谕渊分立旂帜，命将官管押渡人。
有统领官安义，自江北遣使臣林善来言： 今早金数百骑来袭，皆无器甲，已率所部千人，集诸溃军射退矣。 遂以义为江北统制，俾收兵保瓜洲渡。
既而渊人对，言： 暂驻镇江，止捍得一处。若金自通州渡江，先据姑苏，将若之何？不如钱塘有重江之阻。 诸内侍以为是。日方午，帝遣中使趣召宰执，以渊语告之，潜善曰： 渊言如此，臣复何辞以留陛下！ 执政未对，有内侍于堂下抗声曰： 城中火起！ 俄又一人至曰： 禁卫涕泣，语言不逊。 帝甚骇，顾中书侍郎硃胜非曰： 卿出问之。 是时管军左言立阶下，胜非请与俱，遂出郡厅事，并立阶檐。卫士或坐或立，有涕泣者，胜非传旨问之，皆以未见家属对。胜非即谕之曰： 已有旨分遣舟专载卫士妻孥矣。 众贴然。因问驾去留利害，则曰： 一听圣旨 ，无敢哗者。乃许以俟驻跸定，当录扈从之劳，优加赏给，三军欣诺。
胜非还，帝与宰执亦至屏后，胜非前，欲奏事，帝曰： 已闻矣。适议定，不若径去杭州。此中诸事，暂留卿处置，事定即来，更无文字。 即上马行。以龙图阁直学士、知镇江府钱伯言为枢密直学士，充巡幸提点钱粮顿递，颐浩为资政殿大学士，充江浙制置使，光世为行在五军节度使，主管侍卫马军司公事杨惟忠节制江南东路军马，屯江宁府。初命惟忠节制两浙、江南军马，寻又散之。时潜善拟除颐浩资政殿学士，帝以资政非前执政者，恩数止与从官等，特除大学士。
是夕，上宿吕城镇，渊留部将杨沂中与兵三百在镇江，约曰： 如金人计置渡江，则焚甘露寺为号。 渊及帝于吕城，探者夜闻瓜洲声喧，谓金将渡江，乃焚寺，渊视之曰： 甘露寺火也。 质明，请帝乘马而行。是时仪伏皆阙，惟一兵执黄扇而已。
金人入真州。
甲寅，帝次常州。时镇江官吏皆散，硃胜非求得通判府事梁求祖于竹林寺中，付以郡事，于是百姓稍有人城者。
金人揭榜于扬州市，西北人愿还者听之，去者万馀人。
御营统制官王亦，将京军驻江宁，谋为变，以夜纵火为信，江东转运副使、直徽猷阁李谟觇知之，驰告，守臣秘阁修撰赵明诚，已被命移湖州，弗听。谟饬兵将，率所部团民兵伏涂巷中，栅其隘。夜半，天庆观火，诸军噪而出，亦至，不得入，遂斧南门而去。迟明，访明诚，则与通判毋丘绛、观察推官汤允恭缒城宵遁矣。
是日，御营平寇前将军范琼自东平引军至寿春，其部兵执守臣右文殿修撰邓绍密，杀之。
初，琼次寿春，循城而南，守陴者见其旂，笑曰： 此将军岂解杀敌，惟有走耳！ 琼闻而怒，乃檄府索其造语之人。绍密索得一人，送之，琼命斩于麾下。已而琼之军士入城负粮，绍密所将兵怨斩其同类，乃持杖遂之，琼所部与格斗，因入城焚掠，绍密死于乱兵，知下蔡县赵许之亦死。久之，赠绍密大中大夫。
乙卯，帝至无锡县。
金人去真州，靳赛引兵复入城，颇肆杀掠。后数日，守臣向子忞至，以义责之。
丙辰，帝次平江府，始脱介胄，御黄袍，侍卫者皆有生意。命承信郎甄援往江北招集卫兵。
丁巳，下诏慰抚维扬迁徙官吏、军民。
集英殿修撰、提举杭州洞霄宫卫肤敏入对。肤敏在维扬，数为帝言扬州非驻跸地，请早幸建康，帝思其言，复召入。肤敏言： 馀杭地狭人稠，区区一隅，终非可都之地，自古帝王未有作都者，惟钱氏节度二浙而窃居之，盖不得已也。今陛下巡幸，乃欲居之，其地深远狭隘，欲以号令四方，恢复中原，难矣。前年冬，大驾将巡于东也，臣固尝三次以建康为请，盖倚山带江，实王者之都，可以控扼险阻，以建不拔之基。陛下不狩于建康而狩维扬，所以致今日之警也。为今之计，莫若暂图少安于钱塘，徐诣建康。然长江数千里，皆当守备，如陆口直濡须，夏口直赤壁，姑孰对历阳，牛渚对横江，以至西陵、柴桑、石头、北固，皆三国、南朝以来战争之地。至于上流寿阳、武昌、九江、合肥诸郡，自吴而后，必遣信臣提重兵以守之，而江陵、襄阳尤为要害，此尤不可不扼险以为屯戍也。今敌骑近在淮壖，则屯戍之设，固未能遽为，宜分降诏书于沿江守土之臣，使之扼险屯兵，广为守备。许行鬻爵之法，使豪民得输粟以赡军；许下募兵之令，使土人得出力以自效；又重爵赏以诱之，则人人效命，守备无失而敌骑必退矣。敌骑既退，则可以广设屯戍，如前所陈，迟以岁月，国体少安，可以渐致中兴之盛矣。 上颇纳其言。
金人攻泰州，守臣曾班以城降。
丁进既受抚，以其军从帝行，遮截行人，瓷为劫掠，且请将所部还江北与金人血战，其意欲为乱。会御营都统制王渊自镇江踵至，进慎，欲亡入山东。硃胜非过丹阳，进与其众匿远林中，以状遮胜非自诉。渊闻叛，遣小校张青以五十骑卫胜非，因绐进曰： 军士剽攘，非汝之过，其招集叛亡来会。 青诱进诣胜非，至则斩之。
戊午，帝将发平江，中书侍郎硃胜非自镇江来，以晡入见。初，帝以吴江之险可恃，议留大臣镇守。胜非既对，帝谕曰： 黄潜善自渡江失措，朕所过见居民皆被焚劫，盖军民数日乏食至此。 胜非曰： 诚如圣谕。陛下离此，亦复扰矣。 帝欲除胜非兼知秀州，辅臣言秀非大臣镇守之地，乃以御札命胜非充平江府，秀州控扼使。胜非再对。留身言： 臣虽备虽执政，与诸军无素，更乞从官一员同治事。 帝曰： 从官何尝预军事？ 胜非曰： 如吕颐浩、张浚，皆兼御营司参赞军事，可用也。 于是帝问近臣： 谁能佐胜非者  浚慷慨愿留，遂命浚同节制控扼等事，仍诏胜非： 行移如尚书省体式，事有奏陈不及者，听便宜施行讫奏。 浚受命，即出城，决水溉田，以限戎马，列锋燧，募土豪，措置捍御，长兵至平江者三千馀人。
忠训郎刘俊民为秉义郎、閤门祗候。
初，帝闻金人尚在扬州，募能使军前者，俊民愿行。俊民尝在敌中，颇知其情伪。帝已乘舟，召俊民就御舟赐对，与语，甚款，遂使持书以往，赐赉极厚。俊民请张邦昌一子弟同行，庶可藉口，帝与黄潜善、汪伯彦、硃胜非共议，因下诏尊礼邦昌。邦昌之在南都也，尝奉诏贻书金人，言约和事，其稿在李纲家，遂下常州取之。邦昌之死也，其子直秘阁元亨与其兄中奉大夫邦荣，皆坐累拘管，至是悉令录用。太学博士廉布，娶邦昌女，太学正吴若，娶邦昌兄女，先亦坐废，诏并乘驿赴行在。
帝临发，又以胜非兼御营副使，留御营都统制王渊总兵守平江府。
是夕，帝舟泊吴江。
是日，金人破沧州。
先是明州观察使刘锡知沧州，闻金兵且至，将数百骑弃城走。道遇葛进，乃知青州尚为朝廷守，即趋青州，驻麻家台，留不进。刘洪道遣人邀入城，锡曰： 青州屡遭寇扰，人心未宁，不可。 洪道出见锡，且犒其师。锡竟不入城，青州人高其义。锡遂将其馀众赴行在。
金兵至城下，通判孔德基以城降。
己未，帝次秀州。
庚申，御舟次崇德县。资政殿大学士、江淮制置使吕颐浩从帝行，即拜同签书枢密院事、江淮、两浙制置使，所除职去大字。颐浩夜见帝于内殿，帝谕以 金人尚留江北，卿可还屯京口，令刘光世、杨惟忠并受节制。 颐浩以王渊所部精兵二千人还镇江府，命恩州观察使张思正统之。
遣御营中军统制张浚以所部八千人往吴江县防扼。
时朝廷方以金人渡江为虑，故命大将杨惟忠守金陵，刘光世守京口，王渊守姑苏，分受二大臣节度。于是韩世忠在海道未还，而范琼自寿春渡淮，引兵之淮西境上，扈驾者惟苗傅一军而已。
吏部员外郎郑资之为沿淮防扼，自池州上至荆南府；监察御史林之平为沿海防扼，自泰州下至杭州。资之，望之兄也。资之请募客舟二百艘，分番运纲把隘，之平请募海舟六百艘防扼，从之。
辛酉，帝至临平镇。
壬戌，帝至杭州，以州治为行宫，显宁寺为尚书省。帝以百官家属未至，独寝于堂外。帝御白木床，上施蒲荐、黄罗褥。旧制，御膳日百品，靖康初，损其七十，渡江后，日一羊煎肉炊饼而已。
是日，金人破晋宁军，守臣忠州刺史徐徽言死之。
初，徽言在晋宁间，河东遗民日望王师之至，乃阴结汾、晋土豪，约以复故地则奏官为守长，听其世袭。会朝论与金结好，恐出兵则败和议，抑其所请，不报。金人忌徽言，欲速拔晋宁以除其患，围之三月，屡破却之。久之，城中矢石皆尽，士困饿不能兴，会监门官石赟夜启关纳金人，城遂破。微言闻兵入，即纵火自焚其家，而率亲兵力战。比晓，左右略尽，徽言为金所执。金人知其忠，使之拜，不拜；临之以兵，不动；命降将折可求谕之降，指可求大骂；与之酒，徽言以杯掷其面曰： 我尚饮汝酒乎！ 嫚骂不已。金人怒，持刀刺徽言，徽言骂不绝声而死。后赠晋州观察，谥忠壮。
初，晋宁之围也，太原府路兵马都监孙昂率残兵与徽言共守。及城破，昂引所部三百人巷战，自夜达旦，格杀数百人，士卒死亡殆尽。昂自度不免，引刃欲自刺，金兵拥至军前，以甘言诱之，昂终不屈而死。父翊，宣和末，以相州观察使知朔宁府，救太原，死于陈。后赠昂左武功大夫、成州团练使。
癸亥，朝群臣于行宫，降诏罪己，求直言。命杭州守臣具舟往常州迎济衣冠军民家属。省仪物膳羞，出宫人之无职掌者。
乙丑，德音释诸路囚杂犯死罪已下，士大夫流徙者悉还之。惟李纲不以赦徙，盖黄潜善建陈，犹欲罪纲以谢金也。
初，冀州云骑卒孙琪，聚兵为盗，号 一海虾 ，江淮制置使刘光世招降之。维扬之役，行在诸军皆溃，琪拥光世之妻向氏在军中，由真、滁奔淮西，事之如光世。琪至庐州，帅臣胡舜陟乘城拒守，琪邀索资粮，舜陟不与。自部使者以下，皆请以粟遗之，舜陟曰： 吾非有所爱，顾贼必无厌，与之则示弱，彼我能为也。 乃时出兵击其抄掠者，凡六日，琪遁去，舜陟伏兵狙击之，得其辎重而归。是日，琪引兵之安丰县。琪所至不杀人，但掠取金帛而去。后以向氏归光世，光世德之。向氏，汉东郡王宗回女也。
丁卯，百官入见。杭州寄居迪功郎以上，并许造朝。
直龙图阁、知杭州康允之，言给扬无斥候，故金人奄至而不知，于是初置摆铺。凡十里一铺，置递卒五人，限三刻承传。五铺以使臣一员莅之，一季无违滞，迁一官，令尉减半推赏。
戍辰，吕颐浩、刘光世移兵屯瓜洲渡，与金人对垒。
金人焚扬州。
初，金遣甲士数十入扬州，谕士民出西城，人皆疑之，犹未有出城者。是日，又遣人大呼，告以不出城者皆杀，于是西北人自西门出，出则悉留木栅中，惟东城人不出。夜，金纵火焚城，士民皆死，存者才数千人而已。
己巳，尚书左仆射黄潜善、右仆射汪伯彦罢。
时御史中丞张徵上疏劾潜善、伯彦大罪二十，大略谓： 潜善等初无措置，但固留陛下，致万乘蒙尘，其罪一。禁止士大夫搬家，立法过严，议者咸云： 天子六宫过江静处，我辈岂不是人，使一旦委敌！ 归怨人主，其罪二。自真、楚、通、泰以南州郡，皆碎于溃兵，其罪三。神宗神主、神御不先渡江，一旦车驾起，则仅一两卒舁致，倾摇暴露，行路酸鼻，其罪四。建炎初年，河南止破三郡，自潜善等柄任以来，直至淮上，所存无几，其罪五。士大夫既不预知渡江之期，一旦流离，多被屠杀，其罪六。行在军兵，津渡不时，仓卒溃散，流毒东南，其罪七。左帑金帛甚多，不令装载，尽为敌有，其罪八。自澶、濮至扬州，咸被杀掠，生灵涂炭，其罪九。谢克家、李擢俱受伪命，而反进用，其罪十。潜善于王黼为相时，致位侍从，故今日侍从、卿监多王黼之客，伯彦则引用梁子美亲党，牢不可破，罪十一。职事官言时病者，皆付御史台抄节申尚书省，壅塞言路，罪十二。用朝廷名爵以胁士大夫，罪十三。行在京师各置百司，设官重复，耗蠹国用，如以巡幸而置御营使司，则枢密院为虚设，置提举财用，则户部为备员，罪十四。许景衡建渡江之议，挤之至死，罪十五。身为御营使，多占兵卫，不避嫌疑，罪十六。敌人相距，斥候全无，止据道涂之言为真，致此狼狈，罪十七。敌骑已近，尚敢挽留车驾，罪十八。卢益自散官中引为八座，遂进枢副；伯彦之客为起居郎，有罪补外，遂除集英修撰；二人朋比，专务欺君，罪十九。国家殆辱，不知引罪，罪二十。 疏入，未末，遂以状申尚书省，潜善、伯彦乃复求去。签书枢密院事路允迪奏曰： 时方艰棘，不宜遽易辅相，乞责以后效。 诏押赴都堂治事。已而皆罢为观文殿大学士，潜善知江宁府，伯彦知洪州。
户部尚书叶梦得守尚书左丞，御史中丞张徵守尚书右丞。
庚午，金人去扬州。
辛未，湖州民王永从献钱五万缗以佐国用，帝不纳。或曰： 曩已纳其五万缗矣，今却之，则前后异同。 乃命并先献者还之。仍诏： 自今富民毋得辄有陈献。 
诏： 御营使司止管行在五军，其边防措置等事，并依祖宗法厘正，归三省、枢密院。 
金人自扬还，至高邮军城下，守臣赵士瑗弃城走，判官齐志行率军、县官出城投拜，金人劫掠而去。
癸酉，靳赛犯通州。城垂破，中书侍郎硃胜非、礼部侍郎张浚在平江，作蜡书招之，赛即听命，诉以无食，乃漕米给之。
韩世忠提辖使臣李在，自沭阳溃散，聚徒百馀人，居宝应县。会金人弃高邮去，在乃诈称五台山信王下忠义军，率众至高邮，有监北较酒务、保义郎唐思向先往迎之。在既入城，遂以其徒时正臣知高邮军，思问通判州事，执投拜军齐志行等，皆杀之。乃遣人截金后军，得金宝数艘，故其军极富。时端明殿学士董耘、朝议大夫李釜，皆寓居高邮，在因以为参议，又聚集溃卒数千，遂据高邮。
甲戌，黄潜善、汪伯彦落职，奉祠。
金主以医巫闾山有辽代山陵，诏禁民樵采。
乙亥，诏： 陈东、欧阳澈，并赠承事郎，官有服亲一人，令所居州县存恤其家。降授奉议郎、监濮州酒务马伸除卫尉少卿，赴行在。 
先是尚书左丞叶梦得初谢，帝谕宰执曰： 始罪东等，出于仓卒，终是以言责人，朕甚悔之。今方降诏求言，当令中外皆知此意。 帝复曰： 伸前责去，亦非罢，可召还。 或奏曰： 闻伸已死。 帝曰： 不问其死，朝廷召之，以示不以前责为罪之意。 既又赠伸直龙图阁。
丙子，诏曰： 朕遭时多故，知人不明，事出仓皇，匹马南渡，深思厥咎，在予一人。既以悔过责躬，洗心改事，罢黜宰辅，收召隽良，尚虑多方未知朕志。自今政事阙遗，民俗利病，或有关于国体，或有益于边防，并许中外士民直言闻奏，朕当躬览，采择施行。 
御营前军统制张俊自戍所赴行在，诏复还吴江。
戊寅，江、淮、两浙制置使吕颐浩奏已复扬州，诏尚书省榜谕士民。
是日，以龙图阁待制、知延安府、节制六路军马王庶为陕西节制使、知京兆府，泾州防御使、陕西节制司都统制曲端为鄜延路经略安抚使、知延安府。时延安新残破，未可居，端不欲离泾原，乃以知泾州郭浩权鄜延经略司公事。浩，成子也。
温州观察使、新知凤翔府王姪，自兴元以轻兵赴行在，以姪为御营前军统制。姪表请幸西川，不从。
宫仪自即墨引兵攻密州，围安丘县，筑外城守之。
张用自淮宁引众趋蔡州，至黄离，距城二十里，守臣程昌度其未食，遣汝阳县尉杜湛以轻兵诱之，贼果以万人追至城东，遇伏，大败。于是用驻于确山，连亘数州，上自确山，下彻光、寿，号 张莽荡 ，钞掠粮食，所至一空。
