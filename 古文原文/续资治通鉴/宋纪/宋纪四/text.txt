起阏逢困敦四月，尽柔兆摄提格十二月，凡二年有奇。
○太祖启运立极英武睿文神德圣功至明大孝皇帝乾德二年（辽应历十四年）
夏，四月，丁未朔，以前博州军事判官颖贽为著作佐郎。贽应贤良方正能直言极谏科，策试称旨故也。
戊申，赈河中饥。
己酉，免诸道今年夏税之无苗者。
乙卯，改葬宣祖昭武皇帝、昭宪皇后于安陵，孝惠皇后贺氏、孝明皇后王氏祔焉。
帝欲为赵普置副而难其名称，召翰林学士承旨陶谷问曰： 下丞相一等者何官？ 对曰： 唐有参知机务、参知政事。 乙丑，以兵部侍郎薛居正、吕馀庆并本官参知政事，不宣制，不押班，不知印，不升政事堂，止令就宣徽使厅上事，殿庭别设砖位于宰相后，敕尾署衔降宰相数字，月俸杂给皆半之，盖帝意未欲令居正等与普齐也。
壬申，徙永州诸县民之畜蛊者三百二十六家于县之僻处，不得复齿于乡。
以秦再雄为辰州刺史。再雄，辰州徭人，武健有奇略，素为蛮党畏服。帝召至汴，察其可任，擢为刺史，使自辟吏，予以租赋。再雄至州，日训士兵，得三千人，能披甲渡水，历水飞堑；又遣人分赐诸蛮，传朝廷怀徠之意，降附日众。自是荆、襄无复边患。
五月，己卯，知制诰高锡，坐受籓镇赂，贬莱州司马。
辛巳，宗正卿赵砺，坐赃，杖除籍。
辽主射舐碱鹿于白鹰山，至于浃旬；六月，丙午朔，猎于玉山，竟月忘返。
御史台、太常礼院奏： 东宫三师官一品、仆射二品，若百官上表，未知所先。 诏两制议之。戊辰，翰林学士窦仪等奏： 仆射师长百僚，东宫三师臣子之官，当以仆射为表首。 从之。
己酉，以光义为中书令，光美同中书门下平章事，子德昭贵州防御使。故事，皇子出閤即封王，帝以德昭未冠，特杀其礼。
秋，七月，诏曰： 惟彼铨衡，止凭资历，虑有英俊沈于下僚。自今常调赴集选人，委吏部南曹取历任中多课绩而无阙失者，当与量材甄叙。
辛卯，诏陶谷等四十三人各于见任幕职、京官及州县中举堪为籓郡通判者一人，职任乖方事状连坐。
甲午，令籓镇无以初官为掌书记，须历两任有文学者乃许奏辟。
八月，戊申，辽主以生日值天赦，不受贺，曲赦京师囚；乙酉，录囚。
九月，甲戌朔，《周易》博士奚屿，责乾州司户，库部员外郎王贻孙，责左赞善大夫，并坐试任子不公也。
辛丑，太子太傅鲁国公范质卒。质寝疾，帝数幸其第临视，又令内夫人问讯。质家迎奉器皿不具，内夫人奏之，帝即命翰林司赐以果床、酒器，复幸其第，谓曰： 卿为宰相，何自苦如此？ 质对曰： 臣曩在中书，门无私谒，所与饮酌，皆贫贱时亲戚，安用器皿！因循不置，非力不及也。 质性卞急，以廉介自持，好面折人过。尝谓同列曰： 人能鼻吸三斗醋，斯可为宰相矣。 五代宰相多取给于方镇，质始绝之。所得禄赐，遍及孤遗。疾革，戒其子旻毋请溢，毋刻墓碑。及卒，帝甚悼惜之，赠中书令，赙赉甚厚。后因讲求辅弼，谓左右曰： 朕闻范质居第之外不殖资产，真宰相也！ 
壬寅，潘美等克郴州。
冬，十月，丙辰，辽主以掌鹿矧思为闸撒狨，赐金带、金盏、银二百两，所隶死罪以下得专之。
初，南汉内常侍邵廷琄言于其主曰： 汉承唐乱，居此五十馀年，幸中国多故，干戈不及，而吾亦骄于无事。今兵不识旗鼓，人主不知存亡，请饬兵备，且通好于宋。 鋹不能用。至是始惧，以廷琄为招讨使。
帝素谋伐蜀。会蜀山南节度判官张廷伟说知枢密院事王昭远曰： 公素无勋业，一旦位至枢密，不自建立大功，何以塞时论！莫若通好并门，令发兵南下，我自黄花、子午谷出兵应之，使中原表里受敌，则关右之地可抚而有也。 昭远然其言，劝蜀主遣孙遇、赵彦韬、杨蠲等以蜡丸帛书间行遗北汉主，言已于褒、汉增兵，约北汉济河同举。遇等至都下，彦韬潜取其书以献。彦韬，兴州人也。
有穆昭嗣者，初以方伎事高氏，于是为翰林医官，帝数召问蜀中地理，昭嗣曰： 荆南即西川、江南、广南都会也。今已克此，则水陆皆可趋蜀。 帝大悦。后数日，得彦韬所献书，笑曰： 吾西讨有名矣！ 并赦遇、蠲，使指陈山川形势、戍守处所、道里远近，画图以进。
十一月，甲戌，命忠武节度使王全斌为西川行营凤州路都部署，武信节度使大名崔彦进副之，枢密副使王仁赡为都监，宁江节度使范阳刘光义为归州路副都部署，枢密承旨曹彬为都监，合步骑六万分路进讨，给事中沈义伦为随军转运使，均州刺史大名曹翰为西南面转运使。帝谕行营： 所至毋得焚荡庐舍，驱略吏民，开发丘坟，翦伐桑柘，违者以军法从事。 命将作司度右掖门，南临汴水，为蜀主治第，以待其至。乙亥，全斌等辞，宴于崇德殿，帝出画图授全斌等，因谓曰： 凡克城寨，止籍其器甲、刍粮，悉以钱帛分给战士，吾所欲得者，其土地耳。 
辽主游畋无度，壬午，日南至，宴饮达旦；自是昼寝夜饮。
蜀主闻有北师，命王昭远为西南行营都统，赵崇韬为都监，韩保正为招讨使，李进为副招讨使，帅兵拒战。蜀主谓昭远曰： 今日之师，卿所召也，勉为朕立功！ 昭远颇以方略自任，始发成都，蜀主命宰相李昊等饯之城外。昭远手执铁如意，指挥军事，自方诸葛亮。酒酣，攘臂谓昊曰： 吾此行何止克敌，当领此二三万雕面恶少儿，取中原如反掌耳！ 
十二月，辛酉，王全斌等攻拔乾渠渡万仞、燕子等寨，遂取兴州，败蜀兵七千人，获军粮四十余万斛，蜀刺史蓝思绾退保西县。全斌又攻石圌、鱼关、白水阁二十馀寨，皆拔之。
蜀韩保正闻兴州破，遂弃山南，退保西县。马军都指挥使吏延德以先锋至，保正懦惧不敢出，遣兵数万人，依山背城，结阵自固，延德击走之，追擒保正及其副李进，获其粮三十馀万斛。崔彦进与马军都监康延泽等逐北过三泉山，遂至嘉州，杀虏甚众。蜀军烧绝栈道，退保葭萌。
刘光义等入峡路，连破松木、三会、巫山等寨，杀其将南光海等，死者五千馀人，生擒战棹都指挥使袁德宏等，夺战舰二百馀艘，又斩获水军六十余众。初，蜀于夔州锁江为浮梁，上设敌栅三重，夹江列砲具。光义等行，帝出地图，指其处谓光义曰： 溯江至此，切勿以舟师争战，当先遣步骑潜击之，俟其稍却，乃以战棹夹攻，可必取也。 光义等至夔，距锁江三十里许，舍舟，先夺浮梁，复引舟而上，遂破州城，顿兵白帝城西。
蜀宁江节度使太原高彦俦，谓副使赵崇济、监军武守谦曰： 北军涉险远来，利在速战，宜坚壁待之。 守谦曰： 寇据城下而不击，又何待也？ 戊辰，守谦独领麾下千馀人以出，光义遣马军都指挥使陵川张廷翰等引兵与守谦等战于猪头铺，守谦败走，廷翰等乘胜登其城，拔之。彦俦力战不胜，身被十馀枪，左右皆散去。彦俦奔归府第，整衣冠，望西北再拜，登楼，纵火自焚。后数日，光义等得其骨于灰烬中，以礼葬之。
王全斌以蜀人断栈，大军不得进，议取罗川路入蜀。康延泽潜谓崔彦进曰： 罗川路险，众难并济，不如分兵修栈，约会大军于深渡可也。 彦进遣白全斌，全斌许之。不数日，阁道成，遂进击金山寨，又破小漫天寨，而全斌亦以大军由罗川至深渡，与彦进会。蜀人依江而阵，彦进遣步军都指挥使张万友等击之，夺其桥。会暮夜，蜀人退保大漫天寨。明日，彦进、延泽、万友分兵三道击之，蜀人悉其精锐来拒，又大破之，乘胜拔其寨，擒寨主义州刺史王审超、监军赵崇渥及三泉监军刘延祚。大将王昭远、赵崇韬引兵来战，三战三败，追奔至利州北，昭远等遁去，渡桔柏津，焚浮梁，退保剑门。壬申晦，全斌等入利州。获军粮八十万斛。
是月，京师大雪，帝设氈帐于讲武殿，衣紫貂裘帽视事。忽谓左右曰： 我被服如此，体尚觉寒，念西征将帅冲犯霜霰，何以堪此！ 即解裘、帽，遣中黄门驰驿赍赐全斌，且谕旨诸将以不能遍及也。全斌拜赐感泣。
初，辽太祖威服漠北，分设部帐官。突吕不、室韦部者，本名大、小二黄室韦，太祖以计降之，置为二部，隶北府节度使。乌库部者列于外十部，不能成国，附庸于辽，时修职贡。至是以辽主失政，黄室韦掠马牛叛去。统军楚固质邀战，败之，降其众。未几，乌库部叛，掠居民财畜，详衮藏引与战，败绩，藏引死之。
南唐主酷信浮屠法，出禁中金钱募人为僧，时都下僧及万人，皆仰给县官。南唐主退朝，与后服僧衣，诵佛书，拜跪手足成赘；僧有罪，命礼佛而释之。帝闻其惑，乃选少年有口辩者，南渡见南唐主，论性命之说，南唐主信之，谓之一佛出世，由是不复以治国守边为意。
诏江北许诸州民及诸监盐亭户缘江采捕及过江贸易。先是江北置榷场，禁商人渡江及百姓缘江采樵，是岁，以江南荐饥，特弛其禁。
○太祖启运立极英武睿文神德圣功至明大孝皇帝乾德三年（辽应历十五年）
春，正月，蜀主闻王昭远等败，甚惧，乃益募兵守剑门，命太子元喆为元帅，侍中太原李廷珪、同平章事张惠安副之，带甲万馀。旗帜悉用文绣，绸其杠以锦，将发而雨，元喆虑其沾湿，悉令解去。俄雨止，复饰之，则皆倒悬杠上。元喆又辇其姬妾及伶人数十以从，见者莫不窃笑。王全斌等自利州趋剑门，次益光，以剑门天险，会议进取之策。侍卫军头向韬曰： 得降卒言，益光江东越大山数重，有狭径，名来苏，蜀人于江西置栅，对岸可渡。自此出剑门南二十里，至青强店，与官道合，若大军行此路，则剑门之险不足恃也。 全斌等即欲卷甲赴之，康延泽曰： 蜀人数战数败，胆气夺矣，可急攻而下也。且来苏狭径。主帅不宜自行，但可遣一偏将往耳。若抵青强，北与大军夹击剑门，昭远等必成擒矣。 全斌等然之，命史延德分兵趋来苏，跨江为浮梁以济，蜀人见之，弃寨而遁。延德遂至青强，王昭远引兵退驻汉原坡，留其偏将守剑门，全斌等以锐兵奋击，破之。及汉原，赵崇韬布阵，策马先登，昭远据胡床不能起。崇韬战败，犹手斩数人，乃被执，昭远免胄弃甲而逃。甲戌，全斌等遂取剑州，杀蜀军万馀人。昭远投东川，匿民舍，为追骑所获。
乙亥，诏瘗征蜀战死士卒，被伤者给缯帛。
蜀太子元喆与李廷珪等日夜嬉游，不恤军政，至绵州，闻剑门已破，将退保东川；翼日，弃军西奔，所过尽焚其庐舍、仓廪乃去。蜀主知剑州已破，元喆亦奔还，惶骇不知所为，问左右： 计将安出？ 有老将石奉頵者对曰： 东兵远来，势不能久，请聚兵坚守以弊之。 蜀主叹曰： 吾父子以丰衣美食养士四十年，一旦遇敌，不能为吾东向发一矢，今虽欲闭壁，谁肯效死者！ 司空、平章事李昊劝蜀主封府库以请降，蜀主从之，因命昊草表。己卯，遣通奏太原伊审征奉降表诣军前。初，前蜀之亡也，降表亦昊所为，蜀人夜书其门曰： 世修降表李家 。
辽主以枢密使雅里克斯为行军都统，虎军详衮克苏为行军都监，益以图鲁卜部军三百，合诸部兵讨乌库部。乌库之叛也，布达齐独不叛，诏褒之。未几，乌库部杀其酋长来降；既而复叛。
乙酉，王全斌等次魏城，伊审征以蜀主降表至。全斌受之，遣通事舍人汝阴田钦祚乘驿入奏，又遣康延泽趋成都见蜀主，谕以恩信，慰抚军民。初，刘光义等发夔州，万、施、开、忠、遂等州刺史皆迎降。光义入城，尽以府库钱帛给军士。诸将所过，咸欲屠戮，独曹彬禁之，乃止，故峡路兵始终秋毫无犯。帝闻之，喜曰： 吾任得其人矣！ 赐彬诏褒之。
戊子，吏部郎中邓守中试诸司吏书判不当，帝命覆试，黜数人，责守中本曹员外郎。
辛卯，王全斌至升仙桥，蜀主备亡国之礼，见于军门；全斌承制释之。蜀主复遣其弟雅王仁贽奉表求哀。
丙申，田钦祚至自西川，孟昶降表以其先人坟墓及老母为请，帝优诏答之，并谕西川将吏、百姓，使皆安堵。
丁酉，赦蜀管内，蠲乾德二年逋租，赐今年夏税之半，除无名科役及增益赋调，减盐价，赈乏食，还掳获生口。
自全斌等发京师至昶降，才六十六日，凡得州四十六，县二百四十，户五十三万四千二十九。全斌既平蜀，欲乘势取云南，以图献。帝鉴唐天宝之祸起于南诏，以玉斧画大渡河以西曰： 此外非吾有也。 
全斌等入成都后数日，刘光义等始至，孟昶餽遗光义等，及犒师之礼并如初。已而诏书颁赏诸军，亦无差降，两路将士争功，始相疾矣。先是全斌受诏，每制置必与诸将佥议，因是虽小事亦各为异同，不能即决。全斌及崔彦进、王仁赡等日夜宴饮，不恤军务，纵部下掳掠子女货财，蜀人苦之。曹彬屡请旋师，全斌等不听。
二月，壬寅朔，日有食之。
癸卯，命参知政事吕馀庆权知成都府，枢密直学士冯瓚权知梓州。馀庆至成都，时盗四起，将士犹恃功骄恣，王全斌等不能禁。一日，药市始集，街吏驰报有军校被酒持刃，夺贾人物，馀庆立命捕斩之以徇，军中畏服，民乃宁居。瓚至梓州，视事才数日，会伪蜀军校上官进啸聚亡命三千馀众，劫村民数万，夜攻州城。瓚曰： 此乌合之众，乘夜奄至，必无固志，宜持重以镇之，旦自溃矣。 城中兵止三百，分守诸门，瓚坐城楼，密令促其更筹，未夜分，击五鼓，贼惊，遁去。因纵兵追之，擒进，斩于市，招降千馀人，并释其罪，州境遂安。
以蜀兴州马步军都指挥使赵彦韬为兴州刺史，酬其乡导功也。
丙午，以西师所过，民有调发供亿之劳，赐秦、凤、陇、成、阶、襄、荆南、房、均等州今年夏租之半；安、彳复、郢、邓州、光化、汉阳军十之二；居坊郭者勿输半年屋税。
丁巳，权知贡举卢多逊奏进士刘察等合格者七人。
庚申，孟仁贽至自成都。孟昶所上表有 自量过咎，尚切忧疑 等语，诏答之，略曰： 既自求于多福，当尽涤其前非。朕不食言，尔无过虑。 诏仍不名，又呼昶母为国母。
三月，孟昶与其官属皆挈族归朝，由峡州而下。
初，诏发蜀兵赴阙，并优给装钱，王全斌等擅减其数，仍纵部曲侵挠之。蜀兵愤怨，行至绵州，遂作乱，劫属县以叛，推蜀旧将全师雄为帅，众至十馀万，号兴国军。全斌遣马军都监硃光绪往招抚之，光绪尽灭师雄之族，纳其爱女及橐装，师雄怒，遂无归志，引众急攻绵州，不克，攻破彭州，入据之，成都十县皆起兵应师雄。师雄自号兴蜀大王，开幕府，置节度二十馀人，分据要害。崔彦进、高彦晖等分道攻讨，为师雄所败，彦晖战死，贼众益炽。师雄分兵断剑阁，缘江置寨，声言欲攻成都。自是随师雄为乱者一十七州，邮传不通，全斌等大惧。
自唐天宝以来，方镇屯重兵，多以赋入自赡，名曰留使、留州，其上供殊鲜。五代方镇益强，率令部曲主场院，厚敛以自利。其属三司者，补大吏临之，输额之外辄入己；或私纳货贿，名曰贡奉，用冀恩赏。帝始即位，犹循前制，牧守来朝，皆有贡奉。及赵普为相，劝革去其弊，申命诸州，度支经费外，凡金帛以助军实，悉送都下，无得占留。又，方镇阙帅，稍命文臣权知，所在场院，间遣京朝官廷臣监临，复置转运使，为之条禁文簿，渐为精密，由是利归公上而外权削矣。建隆初，贡赋悉入左藏库，及取荆、湖，下西蜀，储积充足，帝顾左右曰： 军旅饥馑，当预为之备，不可临事厚敛于民。 乃于讲武殿后别为内库，以贮金帛，号曰封桩库，凡岁终用度赢馀之数皆入焉。
丁丑，辽部帐大室韦酋长寅尼吉叛。癸未，五坊人四十户叛入乌库部。辽主好畋，喜怒无恒，司鹰者小失意辄死，或加砲烙、铁梳之刑，故五坊入叛。
夏，四月，乙巳，小黄室韦叛。雅里克斯、克苏击之，为室韦所败，遣使诘让。乙卯，以图里代雅里克斯为都统，以尼古为监军，率轻骑进讨，仍令岱玛寻支里持诏招谕。
癸亥，导五丈河贯宫城，历后院，内庭池沼，水皆至焉。
初，王全斌虑蜀降兵为乱，徙置成都夹城中，至是，诸将欲尽杀之。康延泽请简老幼疾病七千人释之，馀以兵卫还，浮江而下，贼若来攻夺，杀之未晚；诸将不从。死者共二万七千馀人。
先是，帝遣使以御府供帐迓孟昶于江陵，且命有司为昶官属治第，又遣使至江陵，分给鞍马车乘。五月，乙酉，昶至近郊，开封尹光义劳之玉津园。丙戌，大陈诸军于阙前。昶与弟仁贽、子元喆、元珏、宰相李昊等三十三人素服待罪明德门外，诏释罪，赐昶等袭衣、冠带。帝御崇元殿，备礼见之。礼毕，御明德门，观诸军按部还营。遂宴昶等于大明殿，赐物有差。
六月，甲辰，以孟昶为开府仪同三司、检校太师兼中书令、秦国公。庚戌，昶卒，帝为辍五日朝，赠尚书令，追封楚王，谥恭孝，赙布帛千匹，葬事官给。初，昶母李氏随昶至京师，帝数命肩舆入宫，谓之曰： 国母善自爱无戚，若怀乡土，异日当送母归。 李氏曰： 使妾安往？ 帝曰： 归蜀耳。 李氏曰： 妾家本太原，倘获归老并门，妾之愿也。 时帝已有北征意，闻其言，喜曰： 俟平刘钧，即如母所愿。 因厚加赉赐。及昶卒，李氏不哭，举酒酹地曰： 汝不能死社稷，贪生至今日。吾所以忍死者，为汝在耳；今汝既死，吾安用生！ 因不食数日而死。
辽主之遣谕室韦也，欲抚降之，及寻支里至，谕之，不从，仍命雅里克斯率群牧兵追讨，战于柴河，不利。室韦酋长寅尼吉，亡入德寽勒部，德寽勒部者，辽国外十部之一也。是月，德寽勒部来降，室韦平，乃专讨乌库部。
刘光义、曹彬等屡破全师雄，贼锋稍衄。未几，虎捷指挥使吕翰又以嘉州叛，与师雄伪署将刘泽合，众至五万，杀逐刺史、通判。曹彬率兵会仁赡等围翰于嘉州，翰弃城走，追袭，大破之，杀戮数万人，翰走保雅州。
秋，七月，帝闻西川行营有大校割民妻乳而杀之者，亟召至阙，斩之都市。近臣营救颇切，帝因流涕曰： 兴师吊伐，妇人何罪，而残忍至此！当速置法以偿其冤。 
南汉主鋹杀其招讨使邵廷琄。廷琄屯洸口，招辑亡叛，训士卒，修战备，国人赖以少安。或谮廷琄将图不轨，鋹信之，赐廷琄死。
珍州刺史田景迁内附。
甲戌，辽雅里克斯奏乌库部至河德泺，遣伊勒希巴、常斯等击之。丁丑，乌库部掠上京北榆林峪居民，遣林牙萧幹、郎君耶律贤适讨之，庚辰，雅里克斯等与乌库部战，不利。
八月，己酉，诏以西川兵马都监康延泽为普州刺史。延泽诣王全斌请兵护送，全斌才给以百人。延泽至简州，招集逃亡，凡得千馀人，教习战阵，拥以去。及贼境，揭示威信，所招集又得三千人，遂破刘泽三万馀众，贼势稍沮。
辛酉，以左散骑常侍华阳欧阳炯为翰林学士。炯性坦率，无检束，雅喜长笛，帝间召至便殿奏曲。御史中丞刘温叟闻之，叩殿门求见，谏曰： 禁署之职，典司诰命，不可作伶人事。 帝曰： 孟昶君臣溺于声乐，炯至宰相，尚习此伎，故为我所擒。所以召炯，欲验言者之不诬耳。 温叟谢曰： 臣愚，不识陛下鉴戒之微。 自是遂不复召。温叟常晚过明德门西阙前，帝方与中黄门数人登楼，驺者潜知之，以白温叟，温叟令传呼依常而过。翼日，请对，且言： 人主非时登楼，则近侍咸望恩宥，辇下诸军亦希赏给；臣所以呵导而过者，欲示众以陛下非时不登楼也。 帝善之。
九月，己巳，帝御讲武殿，阅诸道兵，得万馀人，名马军曰骁雄，步军曰雄武，并属侍卫司。
冬，十月，丁未，辽常斯进讨乌库部，大败之。乌库部旋平。
十一月，丁卯朔，康延泽入普州。先是州城悉被焚荡，乃依山设栅，且行且战，取粮于遂州，复城普州。既而刘泽领众来降，诏以延泽兼东川七州招安巡检使。
秘书监、判大理寺尹拙等言： 后唐刘岳《书仪》，称妇为舅姑服三年，与律不同，然亦准敕行用，请别裁定之。 诏百官集议，左仆射魏仁浦等奏议曰： 谨按《礼·内则》云： 妇事舅姑，如事父母。 舅姑与父母一也。古礼有期年之说，虽于义可稽；《书仪》著三年之文，实在礼为当。盖五服制度，前代增益已多。只如嫂叔无服，唐太宗令服小功；曾祖父母旧服三月，增为五月；嫡子妇大功，增为期；众子妇小功，增为大功；父在为母服期，高宗增为三年，妇人为夫之姨舅无服，明皇令从夫而服；又增姨舅同服缌麻，又堂姨舅服袒免。讫今遵行，遂为典制。况三年之内，几筵尚存，岂可夫衣衰粗，妇袭纨绮？夫妇齐体，哀乐不同，求之人情，实伤至治。况妇人为夫有三年之服，于舅姑而止服期，是尊夫而卑舅姑也。且昭宪皇太后丧，孝明皇后亲行三年之服，可以为万代法。 十二月，丁酉朔，始令妇为舅姑三年齐斩，一从其夫。
己亥，诏西川管内监军巡检毋预州县事。
是月，辽主驻黑山平淀。
○太祖启运立极英武睿文神德圣功至明大孝皇帝乾德四年（辽应历十六年。丙寅，九六六年）
春，正月，丁卯朔，辽主被酒，不受贺。
甲申，辽主微行市中，赐酒家银绢。
丁亥，以客省使丁德裕为西川都巡检使，与引进副使王班、内班都知张屿同率兵赴西川。
是月，辽人侵易州，监军任德义击却之。
二月，安国节度使罗彦瑰等败北汉兵于静阳，擒其将鹿英。
权知贡举王祐言进士合格者六人，诸科合格者九人。帝恐有遗才，辛酉，令于下第选人内取其优长者，试而升之。
甲子，免西川今年夏租及诸征之半，田不得耕者尽除之。
三月，己巳，辽主东狩，旋以获鹅，辄酣饮达旦。
癸酉，罢义仓。
夏，四月，壬子，罢光州贡鹰鹞。
丁巳，辽天德军节度使于延超之子来降。
是月，诏曰： 出纳之吝，谓之有司。倘规致于羡馀，必深务于掊克。知光化军张全操上言，三司令诸处场院主吏，有羡余粟及万石、刍五万束以上者，上其名，请行赏典。此苟非倍纳民租，私减军食，何以致之！宜追寝其事，勿复颁行，除官所定耗外，严加止绝。 
初，帝遣右拾遗孙逢吉至成都收蜀图书、法物。五月，乙亥，逢吉还，所上法物皆不中度，悉命焚毁；图书付史馆。
孟昶服用奢僭，至于溺器亦装以七宝，帝遽命碎之，曰： 自奉如此，欲无亡，得乎？ 帝躬履俭约，常衣浣濯之衣，乘舆服用，皆尚质素，寝殿设青布缘苇帘，宫闱帟幕，无文采之饰。尝出麻缕布裳赐左右曰： 此吾旧所服用也。 开封尹光义因侍宴禁中，从容言降下服用太草率，帝正色曰： 尔不记居夹马营中时邪？ 
初，帝改今元，命宰相撰前世所无年号以进。既平蜀，蜀宫人有入掖庭者，帝阅其奁具，得旧鉴，其背有 乾德四年铸 字，帝大惊，出鉴以示宰相，皆不能答。乃召学士陶谷、窦仪问之，仪曰： 此必蜀物。昔伪蜀王衍有此号，当是其岁所铸也。 帝乃叹曰： 宰相须用读书人。 由是益重儒臣。赵普初以吏道闻，寡学术，帝每劝以读书，普遂手不释卷。
甲申，辽主以岁旱，泛舟于池，祷雨；不雨，舍舟立水中，俄顷乃雨。
庚寅，帝亲试制科举人姜涉等于紫云楼下。涉等文理疏略，不应策问，并赐酒食，遣之。
六月，诏： 人臣家不得私养宦者。内侍年三十以上，方许养一子。士庶敢有阉童男者不敕。 
王全斌破贼帅全师雄于灌口寨，擒其党二千人，师雄以众趋金堂。
秋，七月，丙寅，以岁穰，诏州县长吏劝民储积节俭，无游惰，及禁民蒲博。
禁将帅取军中精卒为牙兵。
戊辰，西南夷首领董暠等内附。
甲戌，以前永州刺史晋阳安守忠为汉州刺史。守忠初护屯田兵于河阴，及师克蜀，帝召守忠，谓曰： 远俗苛虐，南郑走集之地，卿为朕抚治之。 即遣守忠权知兴元。于是移守汉州，时大兵来还，供亿倍费，公帑不足，守忠助以私钱。帝每遣使，必戒之曰： 安守忠在蜀，能自律己，汝行见之，当效其为人。 
壬午，辽主谕有司： 先期行幸顿次，必高立标识，令民勿犯。此闻低置其标于深草中，利民误入，因之取财。自今有复然者，以死论。 
是月，以孔子四十四世孙宜为曲阜县主簿。宜举进士不中，因上书述其家世，特命之。
八月，辛丑，召宰相、枢密使、开封尹、翰林学士窦仪、知制诰王祐等宴紫云楼下，因论及民事，帝谓宰相赵普等曰： 下愚之民，虽不分菽麦，如籓侯不为抚养，务行苛刻，朕断不容之。 普对曰： 陛下爱民如此，乃尧、舜之用心也。 
庚戌，枢密直学士冯瓚，绫锦副使李美，殿中侍御史李檝，为宰相赵普陷赃论死，会赦，流沙门岛，逢恩不还。
丙辰，河决滑州，坏灵河县大堤，发士卒丁夫数万人治之，被泛者蠲其秋租。
闰月，诏求亡书： 凡吏民有以书籍来献者，令史馆视其篇目，馆中所无则收之。献书人送学士院试问吏理，堪仕职官者以闻。 是岁，《三礼》涉弼，《三传》彭干，学究硃载，皆应诏献书，命分置书府，赐弼等科名。
甲子，以灌口镇为永康军。
王全斌言破贼帅吕翰，克雅州。
乙丑，河溢入南华县。
辽主观野鹿入驯鹿，立马饮至晡。
乙亥，诏： 民能树艺桑枣、垦开荒田者，不加征；令佐能劝来者受赏。 
九月，壬辰朔，虎捷指挥使孙进、龙卫指挥使吴环等二十七人，坐党吕翰乱伏诛，族进家。
庚子，辽主以重九宴饮，夜以继日，旬余乃罢。
丙午，诏吴越立禹庙于会稽。
西川戍卒多亡命在贼党中，或请案诛其妻子。帝语枢密使李崇矩曰： 朕虑其间有被贼驱胁者，非本心也。 乃尽释勿诛。
冬，十月，辛酉朔，诏太常寺，自今大朝会复用二舞。先是中原多故，礼乐之器浸废，帝始命判太常寺浚仪和岘讲求修复之，别营宫悬三十六虡设于庭，登歌两架设于殿，又置鼓吹十二案，及舞人所执旌纛、干戚、籥翟等与其服，皆如旧制。帝以雅乐声高，近于哀思，命和岘讨论。岘上疏谓： 西京铜望臬可校古法，即今司天台影表上石尺是也。取王朴所定尺校之，短于石尺四分。乐声之高盖由此。 帝乃令依古法别造新尺，并黄钟九寸之管，使工人校其声，果下于朴所定管一律。又内出上党羊头山秬黍累尺校律，亦相契合，遂重造十二律管以取声。由是雅乐音始和畅。
癸亥，诏诸郡立古帝王陵庙，置户有差。
庚辰，辽以北汉主有母丧，遣使赙吊。
十一月，癸巳，日南至，帝御乾元殿受朝毕，常服御大明殿，群臣上寿，初用雅乐登歌及文德、武功二舞。
诸州所置通判，多与长吏忿争，常曰： 我监州也，朝廷使我来监汝！ 长吏举动多为所制。或言其太甚，宜抑损之，乙未，诏： 诸州通判无得怙权徇私，须与长吏连署文移，方许行下。 
癸丑，翰林学士、礼部尚书窦仪卒。帝以仪在滁州时弗与亲吏绢，每嘉其有执守，屡对大臣言，欲用为相。及赵普专政，帝患之，欲闻其过，召仪，语及普多不法，且誉仪早负才望。仪盛言普开国元勋，公忠亮直，帝不悦。仪归，语诸弟曰： 我必不能作宰相，然亦不诣硃崖，吾门可保矣。 普素忌仪刚直，引薛居正、吕馀庆参知政事，陶谷、赵逄、高锡等又相党附，共排仪，帝意中辍。至是卒，帝悯然曰： 天何夺我窦仪之速也！ 赠右仆射。
庚申，妖人张龙儿等二十四人伏诛，族龙儿、李玉、杨密、聂赟家。
十二月，甲子，辽主幸殿前都点检耶律伊赖哈家，饮宴连日。伊赖哈，检校太师合鲁之子也，初以父任入侍，辽主引为布衣交，与谋机密。辽主酗酒，数以细故杀人。有监雉者，因伤雉而亡，获之，欲诛，伊赖哈谏曰： 是罪不应死。 辽主竟杀之，以尸付伊赖哈曰： 收汝故人。 伊赖哈不为止。复有监鹿详衮亡一鹿，下狱，当死，伊赖哈又谏曰： 人命至重，岂可为一兽杀之？ 良久，得免。辽主虽不尽从伊赖哈之言，然爱之特甚。尝从秋狝，善为鹿鸣者呼一麚至。辽法，麚岐角者，惟天子得射。辽主命伊赖哈射之，应弦而麚踣，辽主大悦，赐赉优渥。及是，宴欢甚，复赐金盂、细锦及孕马百匹，左右授官者甚众。
丁德裕同西川兵马都监张延通帅师破贼，擒其伪都统康祚，磔于市。延通，潞城人也。
康延泽既城普州，王可僚复合数州兵来攻，延泽击走之，追奔至合州。全师雄病死金堂，德裕及王全斌等分往招辑，贼众悉平。
是月，北汉复取辽州。
达勒达入贡。达勒达，本东北靺鞨之别种，唐元和后徙阴山，至是来贡。
