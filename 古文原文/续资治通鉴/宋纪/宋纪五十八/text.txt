起屠维大渊献四月，尽上章困敦五月，凡一年有奇。
○仁宗体天法道极功全德神文圣武睿哲明孝皇帝嘉祐四年（辽清宁五年。己亥，一零五九年）
夏，四月，戊辰，诏： 诸路提点刑狱朝臣、使臣，并带兼提举河渠公事。 从判都水监吴中复请也。
壬申，端明殿学士、户部侍郎李淑卒，赠尚书右丞。淑详练朝廷典故，凡有沿革，帝必咨访。然喜倾诐，故屡为言者所斥，讫不得志，抑郁以死。
初，著作佐郎何鬲，以皇嗣未立，疏请访唐、周苗裔，备二王后。礼院议： 唐世数已远；周室子孙，宜授官爵，专奉庙享。 癸酉，诏有司取柴氏谱系，推最长一人奉周祀。于是封周世宗后柴讠永为崇义公，与河南府、郑州合入差遣，给公田十顷，专管句陵庙。
丙子，以天章阁待制何郯同知通进银台司兼门下封驳事。时封驳职久废，郯上言： 本朝设此司，实代给事中之职；乞准王曾、王嗣宗故事，凡有诏敕，并由银台司。 从之。
癸未，司徒致仕陈执中卒。帝幸其第临奠，赠太师兼侍中。礼官韩维议其谥曰： 皇祐之末，天子以后宫之丧，问所以葬祭之礼，执中为上相，不能考正仪典，如治丧皇仪，非嫔御之礼；追册位号，与宫闱有嫌；建庙用乐，逾祖宗旧制。闺门之内，礼分不明。谨案《谥法》： 宠禄光大曰荣。不勤成名曰灵。 请谥曰荣灵。 判太常寺孙抃等请谥恭，判尚书考功杨南仲覆议，请益恭襄。诏谥曰恭。维累疏论列，以为 责难于君谓之恭，臣之议执中，正以其不恭。 因乞罢礼官，不报。既而帝又为执中篆其墓碑曰 褒忠 。
己丑，后宫董氏生皇第九女，旋晋董氏为贵人。
壬辰，御崇政殿，录系囚，杂犯死罪以下递降一等，徒以下释之。知制诰刘敞言： 疏决在京系囚，虽恩出一时，然在外群情，皆云圣意以皇女生，故施庆泽，恐非令典。去年闰月，已曾减降，尚未半年，复行此恩。传称民之多幸，则于国不幸，一岁再赦，好人暗哑，前世论之详矣。虽成事不说，臣愿朝廷戒之。又闻多作金银、犀象、玉石、琥珀、玳瑁、檀香等钱及铸金银为花果，赐予臣下，自宰相、台谏，皆受此赐。无益之费，无名之赏，无甚于此，非所以轨物训俭也。望陛下深执恭俭以答天贶，不宜行姑息之恩，出浮沉之费，以堕俭德。 
五月，戊戌，诏曰： 君臣同德，而过设禁防，非朕意也。旧制，臣僚不许诣执政，尝所荐举不得为御史，其悉除之。 始用包拯议也。
庚子，诏： 入内内侍省内臣员多，权罢进养子入内。 用吴及议也。
度支判官、祠部员外郎王安石累除馆职，并辞不受，中书门下具以闻。壬子，诏令直集贤院。安石上章辞，至八九，犹累辞，乃拜。
遣官经界河北牧地，馀募民种艺。
枢密使、礼部侍郎田况，暴中风瘖，十上章求去，丙辰，罢为尚书右丞、观文殿学士、翰林侍读学士、提举景灵宫。
戊午，后宫周氏生皇第十女。初，董氏及周氏有娠，内外皆冀生皇子，内侍省多具金帛器皿杂物备赐予，又修潜龙宫。潜龙宫者，真宗为府尹时廨舍也。皆生皇女，其赐予之数，犹数倍于兗国公主出降时。
六月，甲子，辽主如纳葛泺。
自温成之殁，后宫得幸者凡十人，谓之十閤，周氏、董氏、温成之妹皆与焉。周、董以生皇女进秩，诸閤皆求迁改，诏中书出敕诰；中书以其无名，覆奏罢之。求者不已，乃皆以手诏授焉。温成之妹独固辞不受。同知谏院范师道上疏曰： 礼以制情，义以夺爱，常人之所难，惟明哲之主然后能之。窃闻诸閤女御以周、董育公主，御宝白答刂并为才人，不自中书出诰，而掖廷觊觎迁拜者甚多。周、董之迁可矣，女御何名而迁乎？夫宠幸太过，则渎慢之心生，恩泽不节，则无厌之怨起，御之不可不以其道也。且用度太烦，须索太广，一才人之俸，月直中户百家之赋，岁时赐予不在焉。况诰命之出，不自有司，岂盛时之事邪？恐斜封墨敕，复见于今日矣！ 
戊辰，光禄卿、直秘阁、同判宗正寺赵良规言： 国家乘百年之运，崇七世之灵，追孝不为不严，奉先不为不至，然而祭祀之秩举，间以公卿而摄行，虽神主有合食之名，而太祖虚东向之位。伏请讲求定仪，为一代不刊之典。 下太常礼院议，又诏待制以上及台谏官同议。礼部尚书王举正等议曰： 大袷之祭，所以合昭穆，辨尊卑，必以受命之祖居东向之位。本朝太祖实为受命之君，然僖祖以降，四庙在上，故每遇大袷，止列昭穆而虚东向。魏、晋以来，亦用此礼。今亲享之盛，谓宜如旧为便。 从之。
己巳，宰臣富弼等请加尊号曰 大仁至治 ，诏不许。
故事，每三岁，躬行大礼毕，辄受尊号，自康定以来罢之，至是执政复举故事以请。知谏院范师道言： 比灾异数出而崇尚虚文，非所以答天戒。 知制诰刘敞言： 尊号非古也，陛下不受徽号已二十年，奈何一旦增虚名而损实德！ 帝曰： 朕意亦谓当如此。 弼等表五上，卒不许。
以太子中允王陶、大理评事赵彦若、国子博士傅卞、於潜县令孙洙并为馆阁编校书籍官。馆阁编校书籍自此始。
丁丑，诏： 诸路转运司使，凡邻路邻州灾伤而辄闭籴者，以违制坐之。 从谏官吴及言也。
戊寅，月食几尽。己卯，放宫人二百一十四人。
己丑，辽以南院枢密使萧阿苏为北府宰相，以枢密副使耶律伊逊为南院枢密使，以特里衮札拉为辽兴军节度使，以鲁王色嘉努为武定军节度使，以东京留守吴主持布为西京留守。
秋，七月，丙申，以太子中允王陶为监察御史里行。初，诏中丞韩绛举御史，而限以资任，屡举不应格。于是绛请举里行，以陶为之，诏可。陶辞不受，诏强之，乃就职。
丁酉，辽以乌库德寽勒详衮玛噜为左伊勒希巴。
甲辰，贬观文殿学士、礼部侍郎、知寿州孙沔为检校工部尚书、宁国节度副使。初，台谏交论沔淫纵不法事，令使者案之得实，故贬。
丙午，出后宫彭城县君刘氏于洞真宫，为法正虚妙大师，赐名道一。后又坐罪削发为妙法院尼。初，刘氏在掖廷，通请谒为奸，御史中丞韩绛密以闻，帝曰： 非卿言，朕不知此。 后数日，有是命。刘氏及黄氏，在十閤中尤骄恣，于是并黄氏皆出之。
丁未，放宫女二百三十六人。
甲寅，以校书郎致仕孔日攵为国子监直讲，扬州进士孙侔为试校书郎、本州州学教授，皆以近臣荐其行义也。两人卒辞不受。
有御营卒桑达等数十人，酗酒斗呼，指斥乘舆，有司不之觉。皇城使以旨捕送开封府推鞫，案成，弃达市。
纠察刑狱刘敞，移府问所以不经审讯之由，府报曰： 近例，凡圣旨，中书门下、枢密院所鞫狱，皆不虑问。 敞曰： 此岂可行邪！ 遂奏请自今一准定格。枢密使以开封府有例，不复论可否进呈报，敞争之曰： 先帝仁圣钦恤，以京师刑狱最繁，故建纠察一司，澄审真伪。今乃曲忤圣旨，中书门下、枢密院所鞫公事，不复审察，未见所以尊朝廷，审刑罚，而适足启府县弛慢，狱吏侮，罪人衔冤不得告诉之弊。又，旧法不许用例破条，今于刑狱至重，而废条用例，此臣所不谕也。 帝乃以敞章下开封，令著为令。
帝始欲于景灵宫建郭皇后影殿，礼官言其不可，遂寝之。既而翰林侍讲学士杨安国请建影殿于洪福院，礼官言： 影殿非古，若谓郭皇后本无大过，今既牵复位号，则宜赐谥册，祔于后庙，以正典礼。 
八月，甲戌，知制诰刘敞言： 伏闻礼官倡议，欲祔郭氏于庙，臣窃惑之。昔《春秋》之义： 夫人不薨于寝，不赴于同，不反哭于庙，则不言夫人，不称小君。 徒以礼不足，故名号阙然。然则名与礼非同物也，名号存而礼不足，因不敢正其称，况敢正其仪者乎！郭后之废，虽云无大罪，然亦既废矣，及其追复也，许其号而不许其礼，且二十馀年，一旦欲以嫡后之仪致之于庙，然则郭后之殂也，为薨于寝乎，赴于同乎，反哭于庙乎，群臣百姓亦尝以母之义为之齐衰乎？恐其未安于《春秋》也。《春秋》，夫人于彼三者一不备则不正，其称郭氏，于三者无一焉，而欲正其礼，恐未安于义也。 禘于太庙，用致夫人， 盖谓致者，不宜致也，不宜致者，以其不薨于寝，不祔于姑也。古者不二嫡，则万世之后，宗庙之礼，岂臣子所当擅轻重哉！谨案景祐诏书，本不许郭氏祔庙，义已决矣，无为复纷纭以乱大礼。议者或谓既复其号，不得不异其礼；譬犹大臣坐非辜而贬者，苟明其非辜，则复用之，岂得遂不使为大臣！夫臣之与妻，其义虽均，然逐臣可以复归，放妻不可复合，臣众而妻一也。故《春秋》公孙婴齐卒于貍脤，君曰： 吾固许之反为大夫。 此逐臣可以复归也。杞伯来逆叔姬之丧以归。夫元逆出妻之丧而为之者，此放妻不可复合也。今追祔郭氏，得无近于此乎？乞令诸儒博议，以求折衷于礼。 诏下学士院详定。
乙亥，御崇政殿，策试应才识兼茂明于体用科明州观察推官陈舜俞、贤良方正直言极谏旌德县尉钱藻、汪辅之。舜俞、藻所对策并入第四等，授舜俞著作佐郎、签署忠正军节度判官事，藻试校书郎、无为军判官。辅之亦入等，监察御史里行沈起言其无行，罢之。辅之躁忿，因以书诮让富弼曰： 公为宰相，但奉行台谏风旨而已。 弼不能答。舜俞，乌程人；藻，镠五世孙也。
庚辰，诏学士院趣上郭皇后祔庙议。先是礼官祥符张洞驳刘敞议曰： 郭氏正位中宫，无大过恶，陛下闵其偶失谦恭，旋复位号。位号既复，则谥册、祔庙，安得并停！况引《春秋》 禘于太庙，用致夫人 之例，据《左氏》，则哀姜之恶所不忍道，考《二传》之说，复有非嫡之辞。以此证本庙之事，恐非其当。若曰 不薨于寝，不赴于同，不祔于姑 ，则郭后之殁不得其所，责当归于朝廷，死者何罪？傥以杞伯来逆叔姬之丧质之，讥其既弃而复逆，则天子之后，万方兆姓之母，非有极恶，又可弃之乎？既追复曰皇后，可绝其祭享乎？议者欲用后汉、东晋故事，或祭于陵寝，或筑宫于外。稽考二史，皆称曰母后，况之于今，亦未见其合也。惟唐创立别庙，遇禘祫则奉以入享，于义为允。 敞复奏曰： 臣前奏最要切者，以为人君无二嫡，恐万世之后礼分不明也。洞既不以此为辩，若不幸朝廷过听之，是虽自以能讦上起废为功，而犹且阴逼母后，妄渎礼典，臣以为非臣子之义。乞并下臣章，令两制详议。 洞复疏难敞说。其后学士院卒不上议。
癸未，赐殿中丞致仕龙昌期五品服，绢百匹。昌期，陵州人，上所著书百馀卷，诏下两制看详，两制言： 昌期诡诞穿凿，指周公为大奸，不可以训。乞令益州毁弃所刻版本。 昌期年几九十，诣阙自辩。文彦博少从昌期学，因力荐之。故有是赐。翰林学士欧阳修、知制诰刘敞等劾昌期异端害道，当伏少正卯之诛，不宜推奖。同知通进银台司兼门下封驳事何郯亦封还诏书，乃追夺昌期所赐，遣归。
先是礼官张洞，韩维言： 国朝每遇禘祫，奉别庙四后之主，合食大庙。据《唐·郊祀志》载禘祫祝文，自献祖至肃宗凡十一帝，所配皆一后，其间惟睿宗二后，盖昭成，明皇之母也。《续曲台礼》有别庙皇后合食之文，盖未有本室，遇祫享即祔于祖姑之下，所以大顺中以三太后配列禘祭。博士商盈孙以误认《曲台礼》意，当时不能改正，议者讥其非礼。臣等伏思每室既有定配，则馀后于礼不当升祔，遂从别庙之祭，而禘祫之日复来参列，与《郊祀志》、《曲台礼》相戾。今亲行盛礼，义当革正，其皇后庙，伏请依奉慈庙例遣官致祭。 诏待制以上议。
翰林学士承旨孙抃、学士胡宿、侍读学士李昭述、侍讲学士向传式、知制诰刘敞、王畴、天章阁待制何郯等议曰： 《春秋传》曰： 大祫者何？合祭也。 未毁庙之主，皆升合良于太祖。是以国朝事宗庙百有馀年，至祫之日，别庙后主皆升合食，遵用以为典制，非无据也。大中祥符五年，已曾定议，于时礼官著酌中之论，而先帝有恭依之诏。且行之已久，祝嘏宗史既守以为常，一旦轻议损益，恐神灵不安，亦未必当先帝意也。宗庙之礼，至尊至重，苟未能尽祖宗之意，则莫若守其旧礼。臣等以谓如其故便。 翰林学士欧阳修、吴奎、枢密直学士陈旭、包拯、权御史中丞韩绛、知制诰范镇、天章阁待制钱象先、唐介、卢士宗议曰： 古者宗庙之制，皆一帝一后，后世有以子贵者，始著并祔之文，其不当祔者，则又有别庙之祭。本庙禘祫，乃以别庙之后列于配后之下，非惟于古无文，于今为不可者，又有四焉：淑德皇后，太宗之元配也，列于元德之下，章怀皇后，真宗之元配也，列于章懿之下，其位序先后不伦，一也。升祔之后，统以帝乐，别庙诸后，则以本室乐章自随，二也。升祔之后，同牢而祭，牲器祝册亦统于帝，别庙诸后乃从专享，三也。升祔之后，联席而坐，别庙诸后，位乃相绝，四也。章献、章懿在奉慈庙，每遇禘祫，本庙致享，最为得礼。若四后各祭于其庙，则其尊自申而于礼无失。议者以为行之已久，重于改作，则是失礼之举无复是正也。臣等请从礼官议。 久之，不能决。
刘敞又独上奏言： 群臣不务推原《春秋》之法，而独引后儒疑似之说，欲摈隔四后，使永不得合食，臣窃恨之。夫宗庙之礼，神灵之位，岂可使数有后悔哉！ 
丁亥，诏： 孝惠、孝章、淑德、章怀皇后祫享且依旧，须大礼毕别加讨论。 
自郭谘均税之法罢，论者谓朝廷徒恤一时之劳而失经远之虑。至皇祐，中天下垦田视景德增四十一万七千馀顷，而岁入九谷乃减七十一万八千馀石，盖田赋不均，其弊如此。其后田京知沧州均无棣田，蔡挺知博州均聊城、高唐田，岁增赋谷帛之类，而沧州之民不以为便，诏谕如旧。是日，复遣职方员外郎孙琳、都宫员外郎林之纯、屯田员外郎席汝言、虞部员外郎李凤、秘书丞高本分往诸路均田。本独以为田税之制，其废已久，不可复均，才均数郡田而止。
九月，甲午，以权发遣度支判官、太常博士澶渊张田知蕲州。田初为广信军通判，夏辣与杨怀敏建议增广信等七州军塘水，诏田聚议，田独曰： 塘水不足以御边，而坏民良田，浸人冢墓，非便。 奏疏极言之，坐徙通判均州，又责监郢州税；久之，复通判冀州。中官张宗礼迎辽使过郡，使酒自恣，郡将畏惮不敢发，田发之。诏置狱，配宗礼西京洒扫班。三司使包拯荐田摄其属，执政难之。田乃贻富弼书，数其过失五事曰： 公负天下重望数十年，今为元宰，而举措如此，甚可惜也。 拯由是得请。田因建议： 郊赉非古也，军赏或不可遽废，愿自执政以下小损之。 章五上。谏官唐介劾田 内挟奸心，外夸敢言，阴附宗室宦官，不敢裁减，而刻剥其馀，使国家亏恩伤体，乞加贬黜！ 故有是命。
丙午，诏： 带閤门祗候使臣、内殿崇班以上，太子率府率及正刺史以上，遭父母丧及嫡子孙承重者，并听解官行服；其元系军班出职及见管军若路分部署、钤辖、都监、极边知州、军、县、城、寨主、都监、同巡检，并给假百日，追起之；供奉官以下仍旧制；愿行服者听。宗室解官给全俸。 先是判三班院韩缜言： 今武臣遭父母丧不解官行服，非通制。 下台谏官详定，而具为令。
戊申，提点广南西路刑狱李师中言： 知邕州萧注欲伐交趾，知宜州张师正欲取安化军，恐远人闻之不自安，请戒注等毋得生事。 从之。注在邕州久，阴以利啖广源诸蛮，密缮兵甲，乃奏曰： 交趾外奉朝供，中包祸心，臣今尽得其腹心，周知要害之地，此时不取，它日为患不细，愿得驰至阙下，面陈方略。 论者以注为国生事，不省。
甲寅，以户部郎中张瓖同判太常寺兼礼仪使事。瓖再上疏乞毁温成庙，皆不报。
史馆修撰欧阳修言： 史书宜藏之有司。往时李淑以本朝正史进入禁中而焚其草，今史院但守空司而已。乞诏龙图阁别写一本下编修院，备检阅故事。 从之。
丙辰，降礼部郎中、分司南京吕溱为兵部员外郎，以前责尚轻也。初，陕西用兵，朝廷多假借边帅，及孙沔与溱相继得罪，自是守帅之权益微。
诏： 享景灵宫、太庙习仪，自今并于尚书省。 
先是集贤校理邵必言： 《周官》小宗伯之职，凡王之会同、甸役、祷祠，肄仪为位。郑氏《注》云： 若今时肄仪司徒府。 今习宫庙仪而启室登殿，拜则小挹，奠则虚爵，乐举柷吾攵，舞备行缀，慢亵神灵，莫斯为甚。宜移尚书省，以比汉司徒府。 从之。
冬，十月，壬戌朔，辽主如南京，祭兴宗于嘉宁殿。
甲子，百官赴尚书省习仪。尚书省门庭迫狭，仆马壅塞，自宰相亲王以下，至日映不能出。
壬申，朝享景灵宫。癸酉，大祫于太庙，大赦。以益州为成都府，并州为太原府。始，中书进拟赦书条目极多，专务惠泽及民，既宣赦毕，咸称前后赦恩未尝如此也。
韩琦之在太原也，乞复并州为节镇。翰林学士胡宿以为： 商为宋星，参为晋星，国家受命始于商丘，又京师当宋分野，而并为晋地；参商，仇雠之星；今欲崇晋，非国之利也。自宋兴，并最后服，太宗削之，不使列于镇几八十年，宜如旧制。 帝是宿议。及琦秉政，因祫享赦书，卒复之，宿又以为言，不报。
戊寅，文武百官并以祫享赦书加恩。始，百官致斋朝堂，翰林侍读学士、尚书左丞李昭述，暴得疾，舆归，遗医诊视，存问甚厚。甲申卒，赠礼部尚书，谥恪。方李氏居城北崇庆里，凡七世不异爨，士大夫多推之。至昭述，稍封殖，与从子不相中，家法颇衰。
十一月，乙未，命天章阁待制兼侍讲钱象先、卢士宗、右司谏吴及定夺该恩叙雪人。自后每降赦，即命官定夺，事盖始此。
己亥，以河南处士邵壅为将作监主簿；本府以遗逸荐，故有是命。后再命为颍州团练推官，皆辞疾不起。
庚子，汝南郡王允让薨。王性至孝，母楚国太夫人感寒疾，方盛暑犹处密室，欲凿牖为明，恐匠氏弗谨，以斤劚惊夫人，因自撤牖，始庀工。及丧，过自哀毁。帝亲临奠，赙白金三千两，王伏泣曰： 亲丧受重赐，是子终不能以己力办丧而负诚孝也。 固辞。葬日，徒跣攀柩行十馀里。帝闻，亟诏就乘，再三，始奉诏。王始病，帝忧见于色，敕医诊疗，日问疾增损。既临奠，诏特屏桃{艹祓}涤，以示亲厚，赙恤加等，罢朝五日，赠太尉、中书令，追封濮王，谥安懿。王天资浑厚，内仁而外庄，虽左右未尝见喜愠之色，为大宗正二十年，宗族怀其恩而畏其严重。
是月，赐果州草泽何群号安逸处士，益州草泽章誉号冲退处士，以转运使言其有行义也。群，西充人，尝游太学，石介语诸生曰： 群日思为仁义而已，不知饥寒之切己也。 尝上书请复乡里举选而罢诗赋，两制诎其议，遂归，不复举进士。誉，双流人，长于《易》、《太玄》，尝以荐授本州教授，辞不拜。
辽禁民私猎。
十二月，壬戌朔，辽以北院林牙玛陆为右伊勒希巴。参知政事吴湛以弟洵冒入仕籍，削籍为民。
初，右谏议大夫周湛知襄州。襄人不用陶瓦，率为竹屋，岁久，侵据官道，檐庑相逼，故火数为害。湛至，度其所侵，悉毁撤之，自是无火患。然豪姓不便，提点刑狱李穆奏湛所毁撤民屋，老幼失业，乞特行责降，或令致仕。诏转运司察实。甲子，徙湛知相州。右司谏吴及言湛不宜被责，穆听谗言为权豪报怨。明年，六月，湛卒于相州。
己卯，观文殿学士兼翰林侍读学士王举正为太子少傅，致仕。宰相富弼，自祫享礼成，以母老累章求退，帝不许，仍断来章。弼又上答刂子，一留中，一封还。又称疾卧家，帝遣中使召出之，乃复视事。
知制诰刘敞言： 伏见故事，诸让官者，或一让，或再让，或三让，皆有品秩。顷来士大夫每有除命，不问高下，例辄累让，虽有出于至诚，恬于势利者，然亦已逾典制。若习俗逐巧，流风稍敝，必且挟伪采名，要上迷众，更以此为进取之捷径，奔竞之秘策，甚可恶也。臣言似迂而虑实远，望赐裁察！ 时士大夫稍矜虚名，每得官辄让，或四五让以至七八，天子常优容之。下至布衣陈烈等，初除官亦让，赐之粟帛亦让，故敞有此疏。
是岁，辽放进士梁援等一百一十五人。
○仁宗体天法道极功全德神文圣武睿哲明孝皇帝嘉祐五年（辽清宁六年）
春，正月，辛卯朔，白虹贯日。
己亥，录刘继元后。
乙卯，省御书院并翰林图画待诏以下额外所增员。
是月，凿二股河。自李仲昌贬，河事久无议者。河北都转运使韩贽言： 四界首，古大河所经，宜浚二投渠，分河流入金赤河，可以纾决溢之患。 朝廷如其策，役三千人，几月而成。未几，又并五股河浚之。
有大星坠西南，光烛地，有声如雷，占者曰天狗。同知谏院范师道言： 天狗所下为破军杀将，宜择将帅，训练士卒。 诏天下预为备御。
二月，壬戌，录系囚。
丙寅，礼部贡院请增江、浙、福建、川、广诸州军解额凡一百三十五人，从之。
戊辰，以太常丞、监察御史里行王陶为右正言，谏院供职。
帝自服丹药，寡于言语，群臣奏事，颔之而已。陶言： 王者之言，群臣皆禀受以施于天下者也。今政事无小大，皆决于中书、枢密，陛下一无所可否，岂为人主之道哉！ 又言： 皇嗣未立，宜择宗子昭释同者育之。 以同列志趋不合，数请监灵仙观，不许。
三月，壬辰，诏礼部贡举。
癸巳，观文殿大学士、刑部尚书刘沆卒，赠左仆射兼侍中。知制诰张瑰草词诋沆，其子馆阁校勘瑾诉于朝，帝为改命词臣。其家不敢请谥。帝又为作挽辞，且篆其墓碑曰： 思贤 。沆性豪率，少仪矩；然任数，善刺取权近过失，阴持之，故虽以高科仕，其进用多由此。
乙未，岁星昼见。
戊戌，诏流内铨： 自今归明人年二十五以上听注官。 
丙午，诏： 广南东、西路摄官处，皆荒远炎瘴之地，而月俸不足以自给，其月增钱千五百。 
初，御史中丞韩绛言： 诸路灾伤，朝廷虽行赈恤，而监司亲民官未尽究心，致民之流徙者众。 壬子，下诏训敕。
甲寅，诏登州改配沙门寨罪人三十二人于诸州牢诚。
自诏驰茶禁，论者复言不便，知制诰刘敞、翰林学士欧阳修颇论其事。敞疏云： 朝廷变更茶法，由东南来者更言不便。大要谓先时百姓之摘山者，受钱于官，而今也顾使之纳钱于官，受纳之间，利害百倍。先时百姓冒法贩茶者被罚耳，今悉均赋于民，赋不时入，刑亦及之，是良民代冒法者受罪，子子孙孙未见其已。先时大商富贾为国贸迁，而州郡收其税，今大商富贾不行，则税额不登，且乏国用。望朝廷因臣言，求便国惠民之策。 修疏云： 臣闻议者谓茶之新法既行，而民无私贩之罪，岁省刑人甚多，此一利也。然而为害者五焉：民旧纳茶税，今变租钱，一害也。小商所贩至少，大商绝不通行，二害也。茶税不登，顿亏国用，三害也，往时官茶容民入籴，故茶多而贱；今民自买卖，须用真茶，真茶不多，其价遂贵，四害也。河北和籴，实要见钱，不惟商旅得钱艰于移用，兼自京师岁岁辇钱于河北，理必不能，五害也。一利不足以补五害，乞除前令，许人献说，详定精当，庶不失祖宗旧制。 不听。
辽主如鸳鸯泺。
夏，四月，庚申，权同判尚书刑部李綖言： 刑部一岁中，杀父母、叔伯、兄弟之妻，杀夫、杀妻、杀妻之父母，凡百四十；劫盗九百七十。夫风俗之薄，无甚于骨肉相残；衣食之穷，莫急于盗贼。今犯法者众，岂刑罚不足以止奸，而教化未能导其为善欤？愿令刑部类天下所断大辟罪，岁上朝廷，以助观省。 从之。
己卯，命度支判官、祠部员外郎、直集贤院王安石同修起居注。安石以入馆才数月，馆中先进甚多，不当超处其右，固辞。
程戡与宋痒不合，数争议帝前，台谏以为言，帝不悦。殿中侍御史吕诲复论戡结贵幸，癸未，乃罢戡为翰林学士承旨兼侍读学士，以礼部侍郎、知制诰孙抃为枢密副使。
甲申，降右司谏、秘阁校理吴及为工部员外郎、知庐州；太常博士、监察御史里行沈起落里行，通判越州。
初，谏官陈旭建议裁节班行补授之法，下两制台谏官集议。已定稿，及与起辄增注： 兴国军磁湖铁冶仍旧与班行。 主磁湖铁冶者，大姓程淑良也。翰林学士胡宿等劾及等职在台谏，而为程氏经营，占锢恩泽，乞诏问其状。及等引伏，故并黜之。
丙戌，命权三司使包拯、右谏议大夫吕居简、户部副使吴中复同详定均税。
五月，戊子朔，京师民疫，选医给药。
辽监修国史耶律白请编辽主所制诗赋，命白为序。辽主好吟咏，其后知制诰耶律良又编御制诗文曰《清宁集》。辽主命良诗为《嘉会集》，亲制序赐之。
己丑，京师地震。
西上閤门使、英州刺史郭谘献所造拒马车。谘尝知潞州，言怀、保二郡旁山，可以植稻，定武、唐河抵瀛、莫间，可兴水田。又作鹿角车、陷马枪，请广独辕弩于它道。诏谘置弩。
谘又言： 顷因北使得观幽燕，方不及三百里，无十万人一年之费，若以术制之，使举不得利，居无以给，不逾数年，必弃幽州而遁。臣庆历初经画河北大水，果断敌疆，乃其术也。臣所创车弩，可以破坚甲，制奔冲，若多设之，助以大水，取幽蓟如探囊中物耳！ 
会三司议均田租，召还，谘陈均括之法四十条。复上《平燕议》曰： 自瓦桥至古北口，地狭民少；自古北口至中京，属奚契丹；自中京至庆州，道旁才七百馀家。盖契丹疆土虽广，人马至少，傥或南牧，必率高丽、渤海、达达、黑水、女真、室韦等国会战，其来既远，其粮匮乏。臣闻以近待远，以佚待劳，以饱待饥，用兵之善计。又闻得敌自至者胜，先据便地者佚。以臣所见，请举庆历之策，合众河于塘泊北界以限戎马，然后以景德故事，顿兵自守。步卒二十万，骑卒三万，强壮三万，岁计粮饷百八十三万六千斛，及旁河郡邑可由水运以给保州应援。以拒马车三千，陷马枪千五百，独辕弩三万，分选五将，臣可以备其一，来则战，去则勿追。幽州粮储既少，属国兵不可久留，不半年间，当遁沙漠，则进兵断古北口、塞松亭关，传檄幽蓟，燕南自定。 帝壮其言，诏置独辕弩二万。寻命谘同提举在京诸司库务及拣内军器库兵仗，下南北作坊，以完军器。
贵人董氏生皇第十一女，庚寅，进位美人，固辞：乞赠父官一级，如其请。
甲午，观文殿大学士、户部侍郎庞籍为太子太保，致仕。籍自定州召还，既入见，诣中书省求致仕，执政曰： 公康宁如是，上意方厚，奈何坚求欲去？ 籍曰： 若待筋力不支，人主厌弃然后去，岂得为知足哉？ 遂归臣于家。前后凡七上表，乃许之，仍诏籍出入如二府仪。
丁酉，诏三司置宽恤民力司。
己亥，以颍州进士常秩为试将作监主簿、本州州学教授，翰林学士胡宿等言其文行称于乡里故也。秩，临汝人，尝举进士不中，退居二十馀年，尤长于《春秋》，斥孙复所学为不近人情，著《讲解》数十篇。
己酉，以王安石为三司度支判官。
辽主驻纳葛泺。
乙卯，录系办，降罪一等，徒以下释之。
