起阏逢涒滩五月，尽柔兆阉茂十二月，凡二年有奇。
○徽宗体神合道骏烈逊功圣文仁德宪慈显孝皇帝崇宁三年（辽乾统四年）
五月，丁丑，以收复鄯、廓，遣亲王奏告太庙，侍从官分告社稷、诸陵。
戊寅，罢开封权知府，置牧、尹、少尹；改定六曹，以士、户、仪、兵、刑、工为序，增其员数，仿《唐六典》易胥吏之称。
己卯，以复鄯、廓推赏，进蔡京守司空，封嘉国公。
庚辰，许将、赵挺之、吴居厚、安惇、蔡卞各转三官。
甲申，改鄯州为西宁州，仍为陇右节度。
辛丑，诏黜守臣进金助修宫庭者。
罢行水磨茶。
六月，壬寅朔，图熙宁、元丰功臣于显谟阁。
甲辰，辽主驻旺国崖。
丙午，诏： 诸路州军未曾立学者并增置。 
戊申，诏以荆国公王安石配享孔子。
壬子，置书、画、算学，其生皆占经以试，其取士法略如太学上舍，三等推恩，以通仕、登仕、将仕郎为次。
戊午，诏： 重定元祐、元符党人及上书邪等者，合为一籍，通三百九人，刻石朝堂，馀并出籍，自今毋得复弹奏。 
元祐奸党，文臣曾任宰臣、执政官，司马光等二十七人；待制以上官，苏轼等四十九人；馀官，秦观等一百七十六人；武臣，张巽等二十五人；内臣，梁惟简等二十九人。为臣不忠，曾任宰臣，王珪、章惇。
壬戌，蔡京奏： 奉诏，令臣书元祐奸党姓名。恭唯皇帝嗣位之五年，旌别淑慝，明信赏罚，黜元祐害政之臣，靡有佚罚。乃命有司，夷考罪状，第其首恶与其附丽者以闻。得三百九人，皇帝书而刊之石，置于文德殿门东壁，永为万世子孙之戒。又诏臣京书之，将以颁之天下。臣敢不对扬休命，仰承陛下孝悌继述之志，谨书元祐奸党名姓，仍连元书本进呈。 于是诏颁之州县，令皆刻石。
有长安石工安民当镌字，辞曰： 民愚人，固不知立碑之意，但如司马相公者，海内称其正直，今谓之奸邪，民不忍刻也。 府官怒，欲加之罪。安民泣曰： 被役不敢辞，乞免镌安民二字于石末，恐得罪后世。 闻者愧之。
癸亥，吐蕃遣使贡于辽。
乙丑，诏： 内外官毋得越职论事。 
秋，七月，壬申朔，诏： 应入籍人父，并不得任在京差遣。 
癸酉，以婉仪王氏为德妃。
戊寅，降授中大夫蒋之奇，追复右正议大夫，念其进对之际尝陈绍述之说也。
庚辰，诏： 自今大礼不受尊号，群臣毋上表。 
是日，辽主猎于南山。
癸未，辽以西北路招讨使萧德勒岱、北院枢密副使耶律慎思并知北院枢密使事。
辛卯，蔡京等言： 自开阡陌，使民得以田私相贾易。富者恃其有馀，厚立价以规利；贫者迫于不足，薄移税以速售。富者莫非膏腴，而赋调反轻；贫者所存瘠薄，而赋调反重。因循至今，其弊愈甚。熙宁初，神宗灼见此弊，遂诏有司讲究方田利害，作法而推行之。盖以土色肥硗别田之美恶，定赋之多寡，方为之帐，而步亩高下丈尺不可隐；户给之帖，而赋调升合尺寸无所遗。以卖买则民不能容其巧，以推收则吏无所措其奸，邦财自此丰，民赋自此省。五路州县有经方田者，至今公私以为利。遭元祐纷更，美意良法，未遍于天下。今检会《熙宁方田敕》，推广神考法意，删去重复，取其应行者，为《崇宁方田敕令格式》，乞付三省颁降施行。 从之。
辽以同知南院枢密使事萧迪里为西北路招讨使。
八月，壬寅朔，大雨，坏民庐舍，令收瘗死者。
甲辰，蔡京等上《神宗正史》。
丙午，门下侍郎许将罢。将居政府十年，不能有所建明。中丞硃谔，劾将在元祐则尽更元丰之所守，居绍圣则阴匿元祐之所为，遂以资政殿学士出知河南。谔，蔡京之党也。
荆湖南路转运判官元书言： 澧州醴陵县学生季邦彦试卷，言涉谤讪。 辛酉，诏： 邦彦特送五百里外编管，其考校长谕屏出学。 
九月，乙亥，以赵挺之为门下侍郎，吴居厚为中书侍郎，翰林学士承旨张康国为尚书左丞，刑部尚书邓洵武为尚书右丞。
康国，扬州人，绍圣中，蔡京治役法，荐为属。及京当国，定元祐党籍，置看讲议司，编汇章牍，康国皆预密谋，故京引援之甚力。自福建转运判官，不三岁入翰林为承旨，遂澄政府。复以其兄康伯代为翰林学士。
壬辰，诏： 诸路州学别置斋舍，以养材武之士。 
初，东南六路粮斛，自江、浙起纲，至于淮甸以及真、扬、楚、泗，为仓七，以聚畜军储，复自楚、泗置汴纳，般运上京，以江淮发运使董之，故常有六百万石以供京师，而诸仓常有数年之积。州郡告歉，则折纳上等价钱，谓之额斛；计本州岁额，以仓储代输京师，谓之代发。复于丰熟以中价收籴，谷贱则官籴，不至伤农，饥歉则纳钱，民以为便。本钱岁增，兵食有馀。及蔡京求羡财以供侈费，乃以其姻家胡师文为发运使，以籴本数百万缗充贡，擢户部侍郎。自是继者效尤，时有进献，而本钱竭。本竭则不能增籴，储积空而转般之法坏矣。
冬，十月，辛丑朔，大雨雹。
丁未，贤妃张氏薨。
己酉，凤凰见于辽境之淳阝阴。
初，蔡京使王厚招夏卓罗右厢监军仁多保忠，厚言保忠虽有归意而下无附者，章数上，不听。京责厚愈急，厚乃遣弟诣保忠；还，为夏逻者所获，遂追保忠赴牙帐。厚以保忠纵不为夏所杀，亦不能复领军政，使得之，一匹夫耳，何益于事！京怒，必令以金币招之。夏乃点兵延、渭、庆三路，各数千骑，遣使求援于辽。朝议命西边能招致夏人者，毋问首从，赏同斩级。又以陶节夫经制陕西、河东五路，在延州大加招诱。夏主遣使巽请，皆拒之，且令杀其放牧者。夏人遂寇泾原，戊午，围平夏城，河西节度使赵怀德等出降。夏人又入镇戎军，掠数万口而去。于是羌酋谿赊罗撒合兵逼宣威城，知鄯州高永年出御之，行三十里，为羌人所执。多罗巴谓其下曰： 此人夺我国，使我宗族漂泊无处所。 遂杀之，探其心肝以食焉。谿赊罗撒复焚大通河桥，新疆大震。事闻，帝怒，新书五路将帅刘仲武等十八人姓名，敕御史侯蒙往秦州逮治。蒙至秦，仲武等囚服听命，蒙谕之曰： 君辈皆侯伯，无庸以狱吏辱君，第以实对。 狱既具，蒙奏言： 汉武帝杀王恢，不如秦穆公赦孟明。今羌杀吾一都护，而使十八将由之而死，是自艾其支体也，欲身不病，得乎？ 帝悟，释不治。唯王厚坐逗遛，责授郢州团练使。
己未，辽主如南京。
己巳，立九庙，复祀翼祖、宣祖。
庚午，贵妃邢氏薨。
十一月，甲戌，幸太学，官论定之士十六人。遂临辟雍，赐司业吴絪、蒋静四品服，学官推恩有差。
乙亥，辽主御迎月楼，赐贫民钱。
庚辰，诏： 上书邪等选人，除不得注知县、令、丞外，其职官录、参、判、司、簿、尉并许差注。 
时虽设辟雍太学，以待士之升贡者，然州县犹以科举贡士，蔡京以言。丁亥，诏： 天下取士，悉由学校升贡，其州郡发解，凡试礼部法并罢。 而每岁试上舍生，则差知举如礼部法云。
癸巳，改上神宗谥曰体元显道帝德王功英文烈武钦仁圣孝皇帝。加上哲宗谥曰宪元继道显德定功钦文睿武齐圣昭孝皇帝。
丙申，礼圜丘，大赦。应系贬谪官员，除元祐奸党籍及别有指挥不许移放之人外，未量移者与量移。
十二月，辛丑，辽以户部使张琳为南府宰相。
乙巳，升通远军为巩州。
复封孔子后奉圣公端友为衍圣公。
是岁，诸路蝗。
桂州黎洞蛮杨晟免等内附。
时蔡京务开边，知桂州王祖道欲乘时徼利，乃诱王江酋杨晟免等使纳土，夸大其辞，言： 向慕者百三十洞，五千九百家，十馀万口，其旁通江洞之众尚未论也。王江在诸江合流之地，山川形势据诸洞要会，幅员二千里，宜开建城邑，控制百蛮，以武臣为守，置谿洞司主之。 
同知枢密院事安惇卒，赠特进。
后二年，惇长子郊，擢福建转运判官，登对归，与客言： 穆若之容，不合相法，当有播迁之厄。 客告其语，坐指斥乘舆诛。流其弟邦于涪州，，而追贬惇单州团练副使，其祀遂绝。
○徽宗体神合道骏烈逊功圣文仁德宪慈显孝皇帝崇宁四年（辽乾统五年）
春，正月，庚午朔，改熙河兰会路为熙河兰湟路。
丙戌，筑谿哥城。
庚寅，辽以辽兴军节度使常格为北府宰相。
壬辰，诏察诸路监司贪虐者，论其罪。
乙未，尚书省言： 水磨茶场系元丰旧法，不可罢。欲并存留，但罢官差人动磨，召磨户六十户，承认岁课三十万缗，每月均纳。 从之。
丙申，诏： 京畿路改置转运使、提点刑狱官。 
知枢密院事蔡卞罢。卞以兄京晚达而位在上，致己不得相，故二府政事，时有不合。至是京将用童贯为陕西制置使，卞言不宜用宦者，必误边计。京于帝前诋卞，卞求去，遂出知河南府。
立武学法。
丁酉，秦凤蕃落献邦、潘、叠三州。以童贯为熙河兰湟秦凤路经略安抚制置使。
二月，癸卯，辽主微行视民疾苦。
乙巳，筑御谋城。
丙午，辽主如鸳鸯泺。
己酉，中书省言： 《周官》宫伯掌王宫之士庶子。盖王宫之内有士庶子为卫，而士庶子者，非王族则功臣之世，故休戚一体，上下亲而内外察。逮汉以郎执戟宿卫殿中，举衣冠子弟充选；至唐遂分三卫、五府，其法详密。今殿庭设仗，悉以禁旅。宜仿古立三卫郎一员，三卫中郎为之二，文武各一员，博士二员，主簿一员。亲卫府郎十员，中郎十员；勋卫府亦如之；翊卫府郎二十员，中郎二十员。亲卫立于殿上两帝，勋卫立于朵殿，翊卫立于两阶卫士之前。三卫官并以勋戚亲兄弟子孙试充；直退，皆入府诵书，各占一经，一月一私试，季一公试；习武艺者许赴武学。 从之。
甲寅，以尚书左丞张康国知枢密院事，兵部尚书刘逵同知枢密院事，吏部尚书何执中为尚书左丞。
乙卯，班方田法。
庚申，诏： 西边用兵，法能招羌人者，与斩级同赏。 
壬戌，升赵州为庆源军。
甲子，雨雹。
乙丑，改三卫郎为三卫侍郎。
闰月，壬申，复元丰铨试断案法。
令州县仿尚书六曹分六案。
夏屡遣使请昏于辽，至是辽封族女为成安公主，嫁夏国王李乾顺。
甲申，置陕西、河东、河北、京西监，铸当二夹锡铁钱。自太祖以来，闽、蜀、陕西多用铁钱，每十文当铜钱一文。至是河东转运判官洪中孚言： 辽、夏以铁钱为兵器，若杂以锡铅，则脆而不可用，请改铸之。 故有是诏。
河西节度使赵怀德来降。己丑，御端门受之，授感德军节度使，封安化郡王。
壬辰，曲赦熙河兰湟路。
诏： 知大名府吕惠卿提举洞霄宫。 惠卿再上表乞弟谅卿出籍，表词有 明昭先烈，以推美于泰陵；阔略微文，用保全于蔡邸。 言者论其引谕失当，特责之。
三月，壬寅，置青海马监。
甲辰，以赵挺之为尚书右仆射兼中书侍郎。
丙午，诏建古王砦为怀远军。
庚戌，提举洞霄宫吕惠卿，特令致仕。
戊午，蔡京言九鼎告成，诏： 于中太一宫之南为九殿以奉安，各周以垣，上施睥睨，墁以方色之土，外筑垣环之，名曰九成宫。中央曰帝鼐，其色黄，祭以土王日，为大祠，币用黄，乐用宫架。北方曰宝鼎，其色黑，祭以冬至，币用皁。东北曰牡鼎，其色青，祭以立春，币用皁。东方曰苍鼎，其色碧，祭用春分，币用青。东南曰风鼎，其色绿，祭以立夏，币用绯。南方曰彤鼎，其色紫，祭以夏至，币用绯。西南方曰阜鼎，其色黑，祭以立秋，币用白。西方曰皛鼎，其色赤，祭以秋分，币用白。西北曰魁鼎，其色白，祭以立冬，币用皁。八鼎皆为中祠，祭飨用素馔。其乐舞，帝鼐奏《嘉安之曲》，八鼎皆奏《明安之曲》。 帝鼐铭御制，八鼎铭命京为之。
枢密院言，鄜延路经略司奏已收复银州，乞赐名，诏依旧。
先是陶节夫议出师城银州，官属皆不愿从，至有引水洛事争者，又曰： 夏人东出，不过至麟府，此去不逾旬，奈何？ 节夫曰： 我计之熟矣，夏人必西趋泾原，诸君不我从，我当以二子与士卒同死生。 遂选耿彦端为都统制，而节夫二子随行。疾驱至银州，夏众来拒者犹万人。我师既陈，一击而败，遂城之，五日而毕。夏人果趋泾原，扰萧关筑事。洎闻城银州，亟引兵来争，城成已几月矣，遂遁去。事闻，节夫、彦端各迁一官。
乙丑，诏： 州县属乡聚徒教授者，非经书子史毋习。 
丁卯，牂牁、夜郎首领以其地内附。
是月，夏人攻塞门砦。
夏，四月，辛未，辽使枢密直学士高端礼来聘，为夏人请罢兵也。
戊寅，夏人寇临宗砦。
辛巳，诏： 诸路走马承受毋得预军政及边事。 
甲申，辽主射虎于炭山。
己丑，夏人寇顺宁砦，鄜延路第二副将刘延庆击破之；复攻湟州北蕃市城，知州辛叔献等击却之。
五月，戊申，除党人父兄子弟之禁。
壬子，遣王戬报聘于辽。
赐信州龙虎山道士张继元号虚靖先生，汉张道陵三十代孙也。张氏自是相袭为山主，传授法箓者，即度为道士。
癸丑，罢转运司检察钅句考法。
辛酉，命官分部决狱。
六月，丙子，御紫宸殿，以修复解池，百官入贺。解池为水浸坏八年，至是始开四千四百馀畦。
丁丑，虑囚。
辛巳，罢陕西、河东力役。
甲申，曲赦熙河、陕西、河东、京西路。
戊子，尚书右仆射赵挺之罢。
初，帝以蔡京独相，谋置右辅，京力荐挺之。既相，与京争权，屡陈京奸恶，且请去位以避之，遂罢为中太一宫使，留京师。
秋，七月，丙申朔，罢三京国子监官，各置司业一员。
辛丑，置荧惑坛。
甲辰，大司乐刘昺，转一官，赐五品服，大乐府师、授大乐局制造官魏汉津赐号冲显宝应先生，以九鼎成推赏也。
甲寅，诏夺元祐奸恶吕大防等十九人所管坟寺，并改赐敕额为寿宁禅院，别召僧居之。
右司谏姚祐请置辅郡以拱大畿。丁巳，蔡京等奏： 以颍昌府为南辅，升襄邑县建辅州，为东辅，郑州为西辅，澶州为北辅，各屯马步军二万人，积贮粮草，每州五百万。 从之。
手诏： 应上书奏疏见羁管、编管人，可特与放还乡里，仍令三省量轻重，具名立法闻奏。 
户部尚书曾孝广，坐钱帛皆阙，出知杭州。
是月，辽主谒庆陵。
八月，戊辰，以德妃王氏为淑妃。
庚午，以王江古州归顺，置提举谿洞官二员，改怀远军为平州，从知桂州王祖道所请也。
丙子，改东辅辅州为拱州。
癸未，太常少卿冯澥，责授永州别驾，道州安置。
先是澥知凤翔府，上书曰： 窃以湟、廓、西宁三州，本不毛之地，在大河之外，天所限隔。陛下空数路，耗内帑，竭生灵膏血而取之，何尝得一金一缕入府库，一甲一马备行陈，而三州岁用以亿万计，仰之官也而帑藏已空，取之民也而膏血已竭，有司束手，莫知为计。塞下无十日之积，战士饥馁，人有菜色。今残寇游魂，未即归顺，黠羌阻命，公为脣齿，窥伺间隙，忽肆奸侮，则兵将复用，役必再籍，残弊之后，尚安可堪！臣愚欲采前世羁縻之义，擢其酋豪，授以麾钺，第其首领，等级命官，严其誓约，结以恩信，彼将畏威怀德，稽颡听命。有得地之名，无费财之患，兵革不用，籓篱永固，而又可以逆折北虏之辞，旁释西羌之怨。一举而众利得，策无上于此者。 至是诏以澥动摇国是，疑阻新民，可送吏部与远小监当。臣僚又言澥罪大责轻，未当公议，遂重责之。
甲申，奉安九鼎于九成宫。乙酉，诣宫酌献，至北方宝鼎，鼎忽破，水流溢于外。
丁亥，库部员外郎姚舜仁请即国东丙己之地营建明堂，绘图式以献，诏依所定营建。
庚寅，崇政殿奏新乐，诏赐名曰《大晟》，其旧乐勿用。
壬辰，诏： 应上书编管进士，已放归乡里责亲戚保任者，若犯流以上罪，或擅出州界，或不改革，辄有谤讪，其保任与同。 
九月，乙未朔，以九鼎成，御大庆殿受贺，始用新乐。赐魏汉津号嘉成侯。于铸鼎之地作宝成宫，置殿以祠黄帝、夏禹、周成王、周公旦、召公奭，置堂以祀唐李良及汉津。汉津寻死于京师，年九十矣。
己亥，大赦天下。诏： 元祐奸党，久责遐裔。用示至仁，稍从内徙，应岭南移荆湖，荆湖移江淮，江淮移近地，唯不得至四辅畿甸。 
乙巳，诏： 京畿三路保甲，并于农隙时教阅。 
赐魏汉津宅一区，田六十顷，银、绢五百匹、两，刘昺转三官，馀各推恩有差。
丙午，诏： 诸路方田，更不专差官点检，令提举司于本路见任人内委官。 
辛亥，辽主如藕丝淀。
乙卯，赐上舍生三十五人及第。
是日，辽主谒乾陵。
丙辰，诏： 自今非宰臣毋得除特进。 
冬，十月，己巳，诏： 明堂功力浩大，须宽立期限营建，俟过来年丙戌妨碍外，取旨兴功，其见役工可权罢。 
庚午，熙河兰湟路经略安抚判官李忱降两官。言者论： 忱前为陕西漕臣，诏令措置兴复解池，忱专欲推行东北盐法，曲加沮抑。今解池既兴复，忱尚云所产皆是硝硷，更五七年亦未知如何，恣行诋訾，殊无忌惮。 故有是责。
甲申，以左右司所编绍圣、元符以来申明断例班天下，刊名例班刑部。
丁亥，升武冈县为军。
壬辰，日中有黑子。
自七月雨不止至于是月。
十一月，戊戌，辽禁商贾之家应进士。
丙辰，高丽国王容殂，子俣遣其中书舍人金缘告哀于辽。缘至辽，赐宴，将奏乐，缘曰： 臣来时本国群臣皆服衰绖，今至上国，获蒙赐宴，臣子之情，不忍闻乐。 辽主义而从之。
置诸路提举学事官。
尚书省言： 私铸当十钱，利重不能禁，深虑民间物重钱滥。乞荆湖南、北、江南东、西、两浙路并改作当五钱，旧当二钱依旧。又虑冒法运入东北，宜以江为界。 从之。
己未，舒州团练副使、湖州安置章惇卒。惇四子连登科，讫无显者。死之日，群妾分争金帛，停尸数日，无人在侧，为鼠食其一指。
辽人之请罢伐夏之兵也，信使往来，迄无定议，至是遣翰林学士林摅聘辽。摅本蔡京所引，以言边事受上知，京密使摅激辽人怒，启边衅以邀功。及见辽主，跪上国书，仰首曰： 夏人数寇边，朝廷兴师问罪，以北朝屡遣讲和之使，故务含容。今逾年不进誓表，不遣使贺天宁节，又筑席经岭、马练川两堡，侵寇不已。北朝若不穷诘，恐非讲和之意。 时辽主狃于宴安，闻摅言，虽怒，不欲加责让以启边衅，但遣使来告而已。摅自入境，即盛气以待迓者，小不如仪，即辨诘。辽国中新为碧室，云如中国之明堂，伴使举令曰： 白玉石，天子建碧室。 摅对曰： 口耳王，圣人坐明堂。 伴使曰： 奉使不识字，只有口耳壬，即无口耳王。 摅辞窘，骂之。及辞，答语复不逊，辽人大怒，空客馆水浆，绝烟火者三日，乃遣还，凡饔饩祖犒皆废。归复命，议者以为怒邻生事，犹以京之力，进除礼部尚书。既而辽人以使人失礼来言，始责知颍州。
十二月，癸酉，升拱州为保庆军节度。
乙亥，诏： 四辅屏翰京师，兵力不可偏重，可各以二万人为额。 
尚书省言： 诸路学校各已就绪，其所贡人，今来中选，多旧日科举遣落老成之士。乡举里选之效，已见于此。士之在学，月书、委考，苟有成材，理当不俟岁月，便合入贡。今仿《周官》每次岁考德行道艺、三年大比之意，为岁贡之制，俟满三岁，则赴殿试，第其高下推恩，庶使士益加勉。 诏大司成薛昂等看详增损，修立条约以闻。
甲申，分平州置允州、格州。
癸巳，御笔手诏曰： 昨降手札，应上书奏疏见编管、羁管人，令还乡里，责亲属保任，而有司止从量移。其诬谤深重，除范柔中、邓考甫不放外，馀并依已降指挥，放还乡里，令亲属保任如法。 
是岁，苏、湖、秀三州水，赐乏食者粟。泰州禾生鲁。
以硃勔领应奉局于苏州。
初，蔡京过苏，欲建僧寺阁，会费巨万，僧言： 必欲集此缘，非郡人硃冲不可。 冲，勔之父也。京即召冲语之，冲愿独任。居数日，冲请京诣寺度地，至，则大木数千章积庭下，京器其能。逾年，京召还朝，遂挟勔与俱，窜其父子名姓于童贯军籍中，皆得官。帝颇垂意花石，京讽冲密取浙中珍异以进。初致黄杨三本，帝嘉之。后岁岁增加，然岁不过再三贡，贡物裁五六品。至是渐盛，舳舻相衔于淮、汴，号 花石纲 ，置局苏州，命勔总其事。
○徽宗体神合道骏烈逊功圣文仁德宪慈显孝皇帝崇宁五年（辽乾统六年）
春，正月，戊戌夕，彗出西方，由奎贯胃，昴、毕。
庚子，复置江、湖、淮、浙常平都仓。
甲辰，以呈居厚为门下侍郎，刘逵为中书侍郎。
乙巳，以星变，避殿，减膳。诏中外臣僚，并许直言朝政阙失。
毁元祐党人碑。又诏： 应元祐及元符末系籍人等，迁谪累年，已定惩戒，可复仕籍，许其自新。朝堂石刻，已令除毁，如外处有奸党石刻，亦令除毁。今后更不许以前事弹纠，常令御史台觉察，违者劾奏。 
丙午，尚书省言： 当十钱东南私铸甚多，民间买卖阴滞。其荆湖、两浙、江南、淮南路已降指挥，并改作当五行使。尚虑民间盗铸不已，其当十钱并行罢铸，仰铸小平钱。 从之。
丁未，太白昼见。大赦天下，除党人一切之禁。应合叙用人，依该非次赦恩与叙。应见贬责命官，未量移者与量移。应官员犯徒罪以下，依条不以赦降去官原减者，许于刑部投状，本部具元犯因依闻奏，未断者，并仰依令赦原减。又诏： 已降指挥除毁元祐奸党石刻，及与系籍人叙复注拟差遣，深虑愚人妄意臆度，觊欲更张熙、丰善政，苟害继述，必置典刑。 权罢方田。
戊申，诏侍从官奏封事。
己酉，罢诸州岁贡供奉物。
庚戌，三省同奉旨叙复元祐党籍曾任宰臣、执政官刘挚等十一人，待制以上官苏轼等十九人，文臣馀官任伯雨等五十五人，选人吕谅卿等六十七人。
辛亥，御殿，复膳。
壬子，诏： 新建四辅，城隍、廨舍、军营等，渐次兴修，毋得扰民。 
罢圜土法。
甲寅，以致仕吕惠卿知青州。
丁巳，诏罢书、画、算、医四学。
戊午夕，彗灭，自始见至此凡二十日。
二月，甲子朔，诏监司条奏民间疾苦。
丙寅，尚书左仆射蔡京罢为开府仪同三司、中太一宫使。以观文殿大学士赵挺之为特进、尚书右仆射兼中书侍郎。
挺之与京交恶，京恐其留京师伺察己所为；挺之亦惧京中伤，数乞归青州私第，诏从之。既办舟装，将入辞矣，会彗见，帝震恐责己，深察京之奸罔，由是旬日之间，凡京所为者一切罢之。遣中使赍御笔手诏赐挺之曰： 可于某日来上。 挺之既对，帝曰： 蔡京所为，皆如卿言。 挺之因奏： 京援引私党，布列朝廷，又建四辅，非国家之利。祖宗以来，屯重兵于京师，沿汴河雍丘、襄邑、陈留三县，沿蔡河咸平、尉氏两县，皆列营屯，取其漕运之便。至神宗，即其所分隶诸将而教习之，士卒皆精锐，若有所用，虎符朝出而夕至。今创置四辅，不唯有营垒修建之劳，且不通水运，何以转输粮饷！ 帝曰： 行且罢矣。 又奏： 诸营之兵等尺高者，所请衣粮，但依旧例，又更番屯戍西边，使冒锋镝，战斗死亡者，不可胜数。今京立法，召募四辅新军，减等尺，增例物，添月给钱粮，且免出戍。小人之情，唯利是从，若见新军如此，则旧兵皆不为朝廷用矣。 又言： 神考建立都省，规模宏壮。一旦京因妄人宋安国献言，以为不利宰相而毁之，深可痛惜！ 帝皆以为然，且曰： 天久旱，今京且求去而雨，可喜。 既罢京，挺之遂相。
庚午，诏： 翰林学士、两省官及馆阁自今并除进士出身人。 
壬申，省外内冗官，罢医官兼宫观者。
丁丑，以前后所降御笔手诏，模印成册，班之中外；州县不遵奉者，监司按劾，监司推行不尽者，诸司互察之。
辽遣知北院枢密使萧德勒岱、知南院枢密使牛温舒来聘，请归侵地于夏也。先是谍言辽人集兵甚急，及使至，人情汹汹，张康国、何执中等俱请设备。赵挺之独曰： 辽人书词甚逊，且遣二相臣为使，所以尊朝廷也。况所求但云元符讲和以后所侵西界而已。 帝曰： 先帝已画封疆，今不复议。若自崇宁以来侵地，可与之。 乃许辽人。
三月，丙申，诏： 星变已消，罢求直言。 
辛丑，改威德军为石堡砦。
丁未，罢诸州武学。
乙卯，废银州为银州城。
丙辰，蔡王似薨。
己未，赐礼部奏名进士及第、出身蔡薿等六百七十一人。
监察御史沈畸言： 小钱之便于民久矣。古者军兴，锡赏不继，或以一当百，或以一当十，此权时之宜，非可行于无事之目。今当十之议，固足以纾目前，然不知事有召祸，法有起奸，游手之民，一朝鼓铸，无故有倍称之息，何惮而不为！虽日斩之，势不可遏。所在鼓铸，不独闾巷细民，而多出于富人、士大夫之家，曾未期岁，而东南之小钱尽矣。钱轻故物重，物重则贫下之民愈困，此盗贼之所由起也。伏乞速赐寝罢。 
夏，四月，丁丑，停免两浙水灾州郡夏税。
臣僚言： 知江宁府徐勣、知虔州郭知章、知漳州陈次升、知福州硃绂，是四人者，皆元祐邪党，今任以牧守，尚典方面，非所以明是非、示好恶也。 于是诏勣等各予祠。
五月，丁酉，左正言詹丕远进对，论当十钱。帝曰： 当十并行，本以便民，今反为民害如此，非卿有陈，朕不知也。便欲改作当三，恐远方客人有积货钜万以上者，骤镌之，不无怨咨。 丕远曰： 圣虑哀矜，耻一夫不获。欲且改从当五亦可。 帝慨然曰： 王安石佐神宗理财，未尝行当十，在廷非之者，犹谓以利不以义。 丕远曰： 安石秉政多年，尚不及茶盐榷取。蔡京引用匪人，诒害无穷，岂可比王安石！ 帝曰： 与其有聚敛之臣，宁有盗臣。事君以利，只此可见也。 
丁未，班《纪元历》，刘昺所造也。
乙卯，罢辟举，尽复元丰选法。
臣僚上言： 知鄂州张商英，倾邪狂悖。方元祐间，附会邪朋，著为文颂，诋及宗庙。逮崇宁初，交结中贵，潜通货赂，觊幸宰辅。朝廷灼见奸慝，投置闲散。近以宽大之诏，假守方州，辄因谢表，妄议时政，言涉谤讪。伏望严行降黜，以正国论。 诏： 商英提举崇福宫。 
是月，辽主清暑于散水原。
六月，癸亥，立诸路监司互察法，庇匿不举者罪之，仍令御史台纠劾。
改格州为从州。
甲子，诏求陷逸之士，令监司审核保奏；其缘私者，御史察之。
丁卯，诏辅臣条具东南守备策。
壬申，虑囚。
乙亥，诏： 官所铸当十钱，已令诸路以小钞换易。其私钱，若不立法，使尽归官，必冒法私用，陷民深刑。可令限一委内纳官，计铜价二分，以小钞还之。如或隐藏不换，以私铸法论。 
秋，七月，庚寅朔，日当食不亏。
夏人奉表谢罪，词极恭顺。答诏略曰： 除先朝所画之疆，损崇宁新取之地。 时知枢密院张康国奏曰： 诏内难及北朝请解和语。 帝曰： 北朝于夏国以此为恩，若不言及，即疑中国不信。 赵挺之曰： 陛下之言，神人感悦。大哉王言，今见之矣。 乃诏： 夏国城堡，俟誓表至则赐之。 
癸巳，准布贡于辽。
甲午，辽主如黑岭，旋猎于鹿角山。
壬寅，改明年元曰大观。
甲寅，茅山道士刘混庚加号葆真观妙冲和先生。
八月，以与夏通好，遣礼部侍郎刘正夫如辽报聘。正夫酬对敏博，与辽人议，皆如约。帝嘉之，遂有大用之意。
九月，己巳，诏： 置武士斋，仍以所给解额取一分充贡，无则贡文士。 
冬，十月，己卯，升澶州为开德府。庚辰，降德音，减开德府罪囚，徒以下释之。
辽以皇太叔和啰噶为特里衮，赵国王淳为南府宰相。
十一月，乙未，辽以色家努为南院大王，以玛努为奚六部大王。
丙申，辽主行柴册礼。戊戌，大赦。以和啰噶为义和仁寿皇太叔，进封越国王淳为魏国王，封皇子额噜温为晋王，寔纳埒为赵王。
己亥，辽主谒太庙。甲辰，祀木叶山。
乙巳，立武士贡法，从大司成薛昂等言也。
辛亥，并京畿提刑入转运司。
癸丑，臣僚上言： 伏睹崇宁五年七月三日敕： 应系旧籍人子弟许到阙者，见讫赴部，令预集注三次，集满不授差遣者，将与直差。又，选人限一委，若在外指射差遣者，听免直差。朝辞讫，限三日出门。 此陛下虑浸久有害绍述，故略为防限以示好恶也。然到阙而见，与见讫赴部，初无日限。伏望特旨令到阙三日，即投下文字，朝见讫，三日即赴部，所有集注直差，朝辞出门，自从旧条。则异趋之徒，不得倚法之脱略而害绍述之圣政。若乃上书邪等人，公肆狂妄，非上之所建立，所谓躬自蹈之，殆与系籍子弟连坐者异矣，是宜得罪重于子弟。今陛下纵以仁心矜贷此曹，亦当固为防限。臣愚以谓宜于七月三日敕内添入 上书邪等 ，庶几继志述事，明示四海，仁心义政，并用不废。 从之。
十二月，戊午朔，日当食不亏，群臣表贺。
己未，中书侍郎刘逵罢。逵居政府，凡蔡京所行悖理虐民事，稍稍澄正。赵挺之虑有后患，每建白，第开其端，而使逵终其说，逵颇自以为功。京乃令其党进言于帝曰： 京之改法度，皆禀上旨，非私为之。今一切皆罢，恐非绍述之意。 帝惑其说，复有用京之心，然群臣未有觉之者。郑居中往来郑妃父绅所，知之，即入见，言： 陛下建学校兴礼乐以藻饰太平，置居养安济院以周拯穷困，何所逆天而致威谴乎？ 帝悦。居中退，语礼部侍郎刘正夫，正夫因请对，语与居中合，帝遂疑逵擅政。于是京党御史余深、石公弼论逵专恣反覆，尽废绍述良法，启用邪党，乃出知亳州。
壬戌，诏臣僚休日请对，特御便殿。
己巳，诏： 监司按事有怀奸挟情不尽实者，流窜不叙。 
辽封耶律俨为漆水郡王，馀官进爵有差。俨恶枢密都承旨马人望不附己，迁南京诸宫提辖制置。
是岁，广西黎洞蛮韦晏闹等内附。
