起重光协洽正月，尽昭阳作噩七月，凡二年有奇。
○哲宗宪元继道显德定功钦文睿武齐圣昭孝皇帝元祐六年（辽大安七年）
春，正月，壬戌，辽主如混同江。
癸酉，诏： 祠祭游幸，毋用羔羊。 
丙戌，以龙图阁直学士、知杭州苏轼为吏部尚书。
中丞苏辙言： 自来河决，必先因下流淤高，上流不快，然后乃决。然则大吴之决，已缘故道淤高，今乃欲回河使行于北，理必不可。且见今北流深处，水行地中，实得水性。舍此不用，而欲引归故道，使水行空中，虽三尺童子皆知其妄，而建议之臣，恣行欺罔，居之不疑。今虽变回河之名为分水之议，而本司收买马头物料，至今不绝；又与本路监司奏随宜开导口地、河槽，务令深阔，并修葺紧急堤岸，酾为二渠。臣睹其指意虽为减水，其实暗作回河之计。欲乞圣慈特选骨鲠臣僚及左右亲信，往河北同安抚、转运诸臣踏行，开述利害闻奏。如臣所言不妄，即乞罢分水指挥，废东流一行官吏役兵，拆去马头锯牙。所贵河朔及邻路兵民早获休息，国家财赋不至枉费，则天下幸甚！ 
二月，辛卯，以门下侍郎刘挚为尚书右仆射兼中书侍郎，龙图阁待制、知开封府王岩叟佥书枢密院事。
癸巳，以御史中丞苏辙为尚书右丞。命既下，而右司谏杨康国不书读，诏范祖禹书读行下。苏轼改翰林学士承旨，避嫌也。
以翰林学士承旨邓温伯为端明殿学士、礼部尚书。
乙亥，辽主如鱼儿泺。
壬寅，辽主命给渭州贫民耕牛布绢。
辛亥，王岩叟奏事罢，留身曲谢，言于太皇太后曰： 陛下听政以来，纳谏从善，凡所更改，务合人心，所以朝廷清明，天下安静。惟愿于用人之际，更加审察。 复少进而西，于帝前奏曰： 陛下今日圣学，当辨邪正。闻有以君子小人参用之说告陛下者，此乃深误陛下也。自古君子小人无参用之理，圣人但云君子内小人外则泰，君子外小人内则否。小人既进，君子必引类而去。若君子与小人竞进，则危亡之基也，不可不察。 
三月，庚申朔，御迩英阁，吕大防奏仁宗所书三十六事，请令图置坐隅，从之。
癸亥，上《神宗实录》，史官范祖禹、赵彦若、黄庭坚所修也。帝东向再拜，然后开编。吕大防于帘前披读，未久，帘中恸哭，止读，令进。
壬午，赐礼部奏名进士马涓等及诸科及第、出身九百五十七人。
丙戌，辽主驻黑龙江。
夏，四月，辛卯，罢幸金明池、琼林苑。先是吕大防请为赏花钓鱼之会，有诏用三月二十六日，而连阴不解，太皇太后谕旨： 天意不顺，宜罢宴。 众皆竦服。
壬辰，吕大防、刘挚奏： 危竿谕一事，在三十六年之前，注释失仁宗意。盖圣意以为人君居至高至危之地，须用正直之人，譬如危竿须用正直之木。古人谓邪蒿，人君不可食，食之固无害，以其名不正也，况邪佞小人乎！ 
乙未，复置通礼科，从礼官请也。
丙申，诏恤刑。
辛丑，诏： 大臣堂除差遣，非行能卓异者不可轻授，仍搜访遗材以备擢任。 
夏人寇熙河、兰岷、鄜延路。
壬寅，太白昼见。
壬子，赐南平王李乾德袍带、金帛、鞍马。
癸丑，以户部员外郎杨畏为殿中侍御史，中丞赵君锡所举也。畏先除监察御史，言者斥其附会吕惠卿、舒亶以进，罢之，至是复有此擢。王岩叟移书诘刘挚，挚不从。畏初刻志经术，以所著书谒王安石，为郓州教授，自是尊安石之学，以为得圣人意。畏与挚善，后吕大防亦善之。大防、挚异趋，皆欲得畏为助，君锡荐畏，实挚风旨也。然畏卒助大防击挚焉。
五月，己未朔，日有食之。罢文德殿视朝。
庚申，诏吕惠卿除中散大夫、光禄卿、分司南京。权中书舍人孙升封还词头，以为 惠卿量移未三年，无名而复，必不可行。 壬戌，进呈，吕大防、刘挚等皆持两禀旨。太皇太后曰： 候及三年。 枢密都承旨刘安世言： 陛下初践宸极，以吕惠卿、蔡确之徒残民蠹国，是以逐之远方，谓宜永投荒裔，终身不齿。而惠卿自宣城方逾再岁，考之常法，犹未当叙，不识何名，遽复卿列！议者谓蔡确之母见在京师，干诉朝廷，愿还其子，大臣未敢直从请。若惠卿之命遂行，将藉以复确；确既复用，则章惇之类如胃毛而起，为天下国家之计者，其得安乎！ 不听。
庚辰，诏： 娶宗室女得官者，毋过朝请大夫、皇城使。 
诏翰林学士承旨苏轼兼侍读。
丁亥，后省上《元祐敕令格》。
六月，壬辰，录囚。
甲午，辽主驻赤勒岭。己亥，倒塌岭人进古鼎，有文曰 万岁永为宝用 。
辛丑，回鹘贡方物于辽。
癸卯，辽以权知东京留守萧托辉为契丹行宫都部署。
甲辰，置国史院修撰官。
丁未，辽端拱殿门灾。
秋，七月，戊午朔，回鹘贡异物于辽，辽主不纳，命厚赠遣之。
己巳，苏轼言： 浙西诸郡二年灾伤，而今岁大水尤甚，杭州死者五十馀万，苏州三十万。 己卯，诏赐米百万石、钱二十万缗赈之。侍御史贾易率同官杨畏、安鼎流论浙西灾伤不实，乞行考验，诏用其说。范祖禹封还录黄，奏曰： 国家根本，仰给东南，今一方赤子，呼天赴诉，开口仰哺，以脱朝夕之急，奏灾虽小过实，正当略而不问。若因此惩责，则自今官司必以为戒，将坐视百姓之死而不救矣。给散无法，枉费官廪，赈救不及贫弱，出粜反利兼并，此乃监司使者之事，朝廷亦难遥为处画也。所言伏乞更不施行。 从之。
八月，戊子朔，贾易上疏言： 苏轼顷在扬州题诗，以奉先帝遗诏为 闻好语 ，草吕大防制云 民亦劳止 ，引用厉王诗，以比熙宁、元丰之政。弟辙早应制科，试文缪不及格，幸而滥进，与轼皆诽怨先帝，无人臣礼。 至引李林甫、杨国忠为喻。奏既入，又有别疏。宰执进呈，具言易前后异同之语，退，复具奏曰： 臣等窃知易乃王安礼所善，安礼以十科荐之。今群失职之人，皆在江、淮，易来自东南，此疏不惟摇动朝政，亦阴以申群小之愤。 乃诏与易外任，寻以本官出知庐州。
庚寅，辽主以霖雨罢猎。
辛卯，诏御史台： 臣僚亲亡十年不葬，许依条弹奏及令吏部检举。 
壬辰，翰林学士承旨苏轼罢。轼既为贾易诬诋，赵君锡相继言之。后数日，入见，具辨其事，因复请外。诏以龙图阁学士知颍州。
乙未，御史中丞赵君锡罢为吏部侍郎，以附和贾易论苏轼也；寻出知郑州。
己亥，令文武臣出入京城门，书职位、差遣、姓名及所往。
壬寅，辽主幸庆州，谒庆陵。
乙巳，诏章惇复右正议大夫。惇坐苏州买田不法，降一官，至是满，当复，故有是诏。给事中硃光庭言： 惇不当用常法叙复。 于是更诏候一期取旨。
己酉，修《神宗宝训》。
癸丑，诏： 鄜延路都监李仪等，以违旨夜出兵入界，与夏人战，死，不赠官，馀降官等。 
初，两宫幸李端愿宅临奠，既还，蔡确母明氏自氈车中呼： 太皇万岁，臣妾有表。 卫士取而去。及三省进呈明氏马前状，太皇太后宣谕曰： 蔡确不独为吟诗谤讟，缘此人于社稷不利。若社稷之福，确当便死。此事公辈亦须与挂意。 刘挚曰： 只为见吕惠卿二年量移，便来攀例。 苏辙曰：惠卿量移时，未有刑部三年之法。 吕大防乞令开封府发遣，从之。既而挚以发遣为太甚，大防复奏乞且令开封府告示，硃光庭封还录黄，言： 确罪比四凶，岂有复还之理！乃以刑部常法预先告示，理极不可。 遂寝前诏。挚乃令本房出告示，不复坐圣旨；既不复降录黄过门下，给事中虽欲再论列，不可得矣。
甲寅，王岩叟言： 秋气已凉，陛下闲燕之中，足以留意经史。舜鸡鸣而起，大禹惜寸阴，愿以舜、禹为法。 帝曰： 朕在禁中，常观书不废也。 帝问岩叟从谁学，对曰： 从河东宁智先生学，后历仕四方，无常师。 帝问： 何自识韩琦？ 对曰： 因随侍闲居北门，始识琦，遂荐辟学官，又辟幕府，复随之居相三年，至其葬乃去。琦尝教臣以事君之道，前不希宠，后不畏死，左右无所避，中间惟有诚意而已，臣佩以终身。 帝称叹久之。
它日，又因入对，论取士，岩叟曰： 天下非无材，取之不远，采之不博耳。所迁所擢，止于已用者数人而已，故朝廷有乏材之患，搢绅有沈滞之叹。且如天下郡守、县令，最可以见治状，每岁使本道监司举一二性行端良、治状优异者，朝廷召而用之，则人思自奋矣。 又问： 治道何先？ 对曰： 在上下之情交通，而无壅蔽之患。上下之情所以通，由举仁者而用之。仁者之心，上不忍欺其君，下不忍欺其民，故君有德意，推而达于下，民有疾苦，告而达于上，不以一身自便为心。 帝曰： 安知仁人而举之？ 对曰： 巧言令色，鲜矣仁；刚毅木讷，近仁。 帝颔之。
乙卯，夏人寇怀远砦。
闰月，壬戌，严饬陕西、河东诸路边备。
甲子，以龙图阁待制、知郓州蔡京知永兴军，从吕大防请也。
是日，执政会议都堂，吕大防、刘挚欲以知永兴军李清臣为吏部尚书，王岩叟曰： 恐公议不协。 既而奏可，岩叟谓同列曰： 必致人言。 录黄过门下省，范祖禹封还进呈，不允；祖禹执奏如初。除命既下，左正言姚勔又论其不当。已而三省复欲用蒲宗孟为兵部尚书，苏辙言： 前日除李清臣，给谏纷然争之未定，今又用宗孟，恐不便。 太皇太后曰： 奈阙官何？ 辙曰： 尚书阙官已数年，何尝阙事！今日用此二人，正与去年用邓温伯无异。此三人者，非有大恶，但与王珪、蔡确辈并进，意思与今日圣政不合。见今尚书共阙四员，若并用此四人，使互进党与，气类一合，不独臣等无可奈何，即朝廷亦无可奈何。如此用人，台谏安得不言？臣恐朝廷自此不安静矣。 议遂止。壬申，以知扬州王存为吏部尚书，清臣知成德军。
刑部侍郎彭汝砺与执政争狱事，自乞贬逐，甲申，诏改礼部侍郎。
九月，丁亥，边臣言夏人寇麟、府二州。壬辰，诏： 州民为寇所掠，庐舍焚荡者给钱帛，践稼者赈之，失牛者官贷市之。 
癸巳，策贤良方正能直言极谏科。丁酉，王普等迁官有差。
诏： 岁出内库缗钱五十万，以备边费。 
丙申，辽主还上京。
己亥，日本遣使贡于辽。
甲辰，幸上清储祥宫。壬子，宫成，议将肆赦，王岩叟曰： 昔天禧中祥源成，治平中醴泉成，皆未尝赦。古人有垂死谏君无赦者，此可见赦无益于圣治也。 乃止。
冬，十月，丁卯，有流星昼出东北。
庚午，朝献景灵宫，还，幸国子监，诣至圣文宣王殿行释奠礼，一献再拜。太学国子祭酒丰稷讲《尚书·无逸》终篇。遂幸昭烈武成王庙，肃揖，礼毕，还内。先是范百禄转对，请视学，故有是举。
癸酉，御史中丞郑雍、侍御史杨畏对甚久，论刘挚及苏辙也。雍言： 挚善牢笼士人，不问善恶，虽赃污久废之人，亦以甘言诱致。 因具挚党人姓名：王岩叟、刘安世、韩川、硃光庭、赵君锡、梁焘、孙升、王觌、曾肇、贾易、杨康国、安鼎、张舜民、田子谅、叶仲、赵挺之、盛陶、龚原、刘概、杨国宝、杜纯、杜纮、詹适、孙谔、硃京、马传庆、钱世荣、孙路、王子韶、吴立礼，凡三十人。左正言姚勔入奏，并言挚朋党不公。右正言虞策言挚亲戚赵仁恕、王巩犯法，施行不当。甲戌，挚以巩为姻家，辙以尝荐巩，皆自劾，诏答不允。辙又言： 顷复见台官安鼎亦论此事，谓臣欺罔诈谬，机械深巧，则臣死有馀责，有何面目尚在朝廷！然鼎与赵君锡、贾易等同构飞语，诬罔臣兄轼以恶逆之罪，赖圣鉴昭察，君锡与易即时降黜。鼎今在言路，是以尽力攻臣，无所不至。伏乞早赐责降，使鼎私意得伸。 丁丑，辙与挚俱宣押入对，对已，押赴都堂。挚先出，待命于僧舍，乞赐罢免。庚辰，王岩叟言： 方今戮力尽忠之臣，挚居其最，岂可因一二偏辞，轻示遐弃，安知其间无朋邪挟私而阴与群奸为地者？ 不报。太皇太后独遣中使赐苏辙诏，谕令早入省供职。
辛巳，帝谓吕大防曰： 论刘挚者已十八章，初不为王巩事，乃邢恕过京师，挚与通简，又延接章惇之子，牢笼为它日计。 
初，邢恕谪永州，舟行过京师，刘挚故与恕善，因以简别挚，挚答简，其末云： 为国自爱，以俟休复。 持简者问监东排岸官茹东济： 恕舟安在？ 东济，倾险人也，数有求于挚，弗得，怨之，亟取挚简，录其本送郑雍、杨畏；二人方附吕大防，因释其语上之。以 休复 为 复子明辟 之复，谓挚劝恕俟太皇太后它日复辟也。又章惇诸子故与挚子游，挚亦间与之接，雍、畏遂谓挚延见接纳，为牢笼之计。帝于是始有罢挚意。太皇太后亦怒，面谕挚曰： 言者谓卿交通匪人，为异日地，卿当一心王室。若章惇者，虽以宰相处之，未必乐也。 挚惶恐，退，上章自辨，且求去位。奏入，不报。
辽命燕国王延禧为天下兵马大元帅，总北南院枢密使事。
癸未，诏京西提刑司，岁给钱物二十万缗，以奉陵寝。
是日，王岩叟奏： 臣之区区欲有所言，不为一刘挚，为陛下惜腹心之人。 太皇太后宣谕曰： 垂帘之初，挚排斥奸邪，实为忠实。但此二事，非所当为也。 岩叟曰： 言事官未必皆忠直。杨畏乃吕惠卿党，但欲除陛下腹心，与奸邪开道路耳。 甲申，岩叟复上疏言之。时已有诏锁学士院草麻制罢挚，而岩叟未知也。
十一月，乙酉朔，挚罢为观文殿学士、知郓州。麻制以从挚所乞为辞。给事中硃光庭封还，曰： 挚有功大臣，一旦以疑而罢，天下不见其过。 言者以光庭为党，亦罢知亳州。
挚性峭直，有气节，不为利怵威诱。自初辅政至为相，修严宪法，辨白邪正，孤立一意，不受请谒。然勇于去恶，竟为朋谗奇中，天下惜之。
初，卫朴历后天一日，元祐五年十一月癸未冬至，验景长之日，乃在壬午，遂改造新历。至是历成，壬辰，诏以《元祐观天历》为名。
庚子，辽主如藕丝淀。
辛丑，中书侍郎傅尧俞卒。太皇太后谓辅臣曰： 尧俞，金玉人也，惜不至宰相。 帝辍朝临奠，谥宪简。
初，司马光尝谓邵雍曰： 清、直、勇三德，人所难兼，吾于钦之见焉！ 雍曰： 钦之清而不耀，直而不激，勇而不猛，是为难耳。 钦之，尧俞字也。
甲子，辽主望祀木叶山。以武定军节度使窦景庸为中京留守。
十二月，戊辰夕，开封府火。
吕大防言： 闻有客星在昂、毕间。 王岩叟曰： 天道远，不可知，但朝廷每事修省，天道自当顺应。 太皇太后曰： 天道安敢忽！更在大臣同修政事。 
夏人犯边，知太原府范纯仁自劾御敌失策；壬申，诏贬官一等，徙知河南府。
是岁，夏改元天祐民安。
○哲宗宪元继道显德定功钦文睿武齐圣昭孝皇帝元祐七年（辽大安八年）
春，正月，乙酉，辽主如山榆淀。
乙巳，张诚一以穿父墓取犀带，降职与祠。
二月，丁卯，诏陕西、河东边要进筑守御城砦。
三月，甲申朔，御迩英阁，侍读顾临读《仁宗宝训》，至钞法事，左仆射吕大防曰： 臣当陈钞法本末，祈陛下通知利害之祥。国初辇运香药、茶、帛、犀、象、金、银等物，赴陕西变易粮草，计率不下二百四十万贯。自钞法行，始令商贾于沿边入中钱粮草，却于京师或解池请盐，赴沿边出卖，于官私为便。 帝甚善之。
丁亥，以程颐为直秘阁、判西京国子监。初，颐在经筵，归其门者甚众，而苏轼在翰林，士亦多附之者。二人互相非毁，颐竟罢去。至是颐服阕，三省言宜除馆职，判检院苏辙进曰： 颐入朝，恐不肯静。 太皇太后从其言，故颐不复召。
礼部侍郎兼侍读范祖禹言： 臣掌国史，伏睹仁宗皇帝丰功盛德，不可得而名言，所可见者，其事有五：畏天，爱民，敬祖，好学，听谏；此所以为仁也。愿陛下深留圣思。 又言： 仁宗每因事示人好恶。皇祐中，杨安国讲《论语》史鱼、蘧伯玉一章，仁宗曰： 蘧伯玉信君子矣，然不若史鱼之直。 仁宗，人主也，欲臣下切直，故言伯玉不如史鱼，天下由是知仁宗好直不好佞。此圣人之大德也，愿陛下以此为法。 帝然之。
己亥，录囚。
辽主驻达里舍淀。
丁未，辽曲赦中京、蔚州役徒。
辛亥，以知河中府蒲宗孟知永兴军。
夏，四月，癸丑朔，以知永兴军蔡京为龙图阁直学士、知成都府。
先是议两制差除，宰执异同不决。吕大防顾梁焘，问谁可，焘曰： 公久居朝廷，收养人材固多，惟不以爱憎牵于偏听，而以朝廷得人为己任，此所望于公也。 大防曰； 苦乏材耳。 焘曰： 天下何尝乏材，但贤者不肯自向前求进，须朝廷识拔，则有以来之。立贤无方，不患无人也。 及蔡京帅蜀，焘曰： 元丰侍从可用者多，惟京轻险贪愎，不可用。 后竟如其言。
帝年益壮，太皇太后议立后，历选庶家女百馀入宫。孟氏年十六，两宫皆爱之，教以女仪。己未，太皇太后谕宰执曰： 孟氏能执妇道，宜正位中宫。 命学士草制。又以近世礼仪简略，诏翰林、台谏、给舍与礼官议册后六礼仪制以进。甲子，命尚书左仆射吕大防摄太尉，充奉迎使，同知枢密院事韩忠彦摄司徒，副之；尚书左丞苏颂摄太尉，充发册使，签书枢密院事王岩叟摄司徒，副之；尚书右丞苏辙摄太尉，充告期使，皇叔祖同知大宗正事宗景摄大宗正卿，副之；皇伯祖判大宗正事高密郡王宗晟摄太尉，充纳成使，翰林学士范百禄摄宗正卿，副之；吏部尚书王存摄太尉，充纳吉使；权户部尚书刘奉世摄宗正卿，副之；翰林学士梁焘摄太尉，充纳采、问名使，御史中丞郑雍摄宗正卿，副之。
甲戌，立考察县令课绩法，以德义有闻、清慎明著、公平可称、恪勤匪懈为四善，又分治事之最、劝课之最、抚字之最为三最，仍通取善、最，分为三等。
丁丑，辽主猎于西山。
己卯，范祖禹言： 程颐经术、行义，天下共知，司马光、吕公著与相知二十馀年，然后举之。颐草茅之人，未习朝廷事体，迂疏则固有之，人谓颐欲以故旧倾大臣，以意气役台谏，其言皆诬罔非实。若复召颐劝讲，必有补圣明。 又言王存、苏轼、赵彦若、郑雍、孔武仲、吕希哲、吕大临、吴师仁等皆可用。希哲，公著之子；大临，大防之弟也。
时祖禹屡请知梓州，宰执拟从其请，太皇太后曰： 皇帝未欲令去，且为皇帝留之。 祖禹乃不敢复请。
五月，丙戌，诏程颐许辞免直秘阁、权判西京国子监差，管句崇福宫。初，颐表请归田里，言： 道大则难容，节孤者易踬。入朝见嫉，世俗之常态；名高毁甚，史册之明言。如臣至愚，岂免众口！ 又曰： 前日朝廷不知其不肖，使之劝学。人主不用，则亦已矣，若复无耻以苟禄位，孟子所谓是为垄断也，儒者进退，当如是乎！ 及崇福命下，颐即承领敕牒，但称疾不拜。假满百日，亟寻医，讫不就职。
戊戌，帝御文德殿，册孟氏为皇后。后，洺州人，马军都虞候元之孙也。太皇太后语帝曰： 得贤内助，非细事也。 既而叹曰： 斯人贤淑，惜福薄耳。异日国家有事，必斯人当之。 
庚子，罢侍从官转对。
甲辰，辽主驻赤勒岭。
杨畏、黄庆基言： 王岩叟父子预政，交通货贿，窃弄威福 岩叟遂称疾，章再上。丙午，罢，以端明殿学士知郑州。
筑李诺平城，赐名定远城，从陕西转运使穆衍请也。
是月，辽生女真部节度使和哩布卒。
和哩布生十一子，其著者，长曰乌雅舒，次曰阿古达，曰乌奇迈、曰栋摩，曰扎喇。和哩布病笃，呼弟英格，谓曰； 乌雅舒柔善；若办集契丹事，阿古达能之。 遂卒。母弟颇拉淑袭为节度使。和哩布严重多智，每战，未尝被甲。初建官属，统诸部，其官长皆称贝勒。颇拉淑机敏善辨，尤能知辽人国政民情，每白事于辽，听者皆信服不疑。
六月，癸丑朔，诏： 淮南东、西、两浙路诸逋负，不问新旧有无官本，并权住催理一年。 从知扬州苏轼请也。
辛酉，以尚书左丞苏颂为尚书右仆射兼中书侍郎，尚书右丞苏辙为门下侍郎，翰林学士范百禄为中书侍郎，翰林学士梁焘为尚书左丞，御史中丞郑雍为尚书右丞，韩忠彦知枢密院事，户部尚书刘奉世签书枢密院事。
梁焘累章辞位，帝遣中使趣拜。已而入谢，太皇太后曰： 官家圣德日成，正须卿家辅助 焘对曰： 臣不敢不尽忠，如范纯仁、韩维辈，在外贤德尚多，愿陛下留意。 又上疏言： 范祖禹、刘安世，久在侍从，宜置诸左右，使断国事。安焘、许将皆旧人，可倚任。 
甲子，置广文馆解额，以待四方游士之试京师者。
乙丑，夏人遣使乞援于辽。
戊辰，浑天仪象成。
秋，七月，丁亥，辽主猎于沙岭。
癸巳，诏修《神宗正史》。
复翰林侍读学士，以范祖禹为之。祖禹时为翰林学士，因叔百禄在中书，改是官。
癸卯，以龙图阁学士、知杨州苏轼为兵部尚书。
八月，丙辰，罢监酒税务增剩给赏法。
己未，诏西边诸路严备，毋轻出兵。
乙亥，前陷交趾将吏苏佐等十七人自拔来归。
癸酉，龙图阁学士、兵部尚书苏轼兼侍读。
时朋党之论浸炽，吏部尚书王存为帝言： 人臣朋党，诚不可长，然或不察，则滥及善人，东汉党锢是也。庆历中，或指韩琦、富弼、范仲淹、欧阳修为朋党，赖仁宗圣明，不为所惑。今复有进此说有，愿陛下察之。 由是与用事者不合。乙卯，诏存出知大名府，辞之，改杭州。
先是，诏议郊祀典礼。顾临、范祖禹等八人议，请合祭天地。范纯礼、彭汝砺、曾肇、孔武仲等二十二人议，南郊合祭天地，不见于经；范百禄亦言圜丘无祭地之礼，先帝所废，稽古据经，未可轻改。九月，壬辰，太皇太后谓辅臣曰： 郊祀宜依仁宗、先帝故事。 吕大防言： 皇帝临御之始，当亲见天地，而诸儒献议欲南郊，不设皇地示位，恐亦未安。 苏颂、郑雍意与大防合，太皇太后是其言。
戊戌，诏曰： 国家郊庙时祀，祖宗以来，命官摄事，惟三岁一亲郊，则先飨清庙，冬至合祭天地于圜丘。元丰间，有司援周制以合祭，不应古仪；先帝诏定亲祀北郊之仪，未之及行。是岁郊祀，不设皇地示位，而宗庙之飨，率如权制。朕以凉昧，嗣承六圣休德鸿绪，今兹禋礼，奠币上帝，祼鬯庙室，而地示大神，久未亲祀。矧朕方郊见天地之始，其冬至南郊，宜依熙宁十年故事，设皇地示位，以严并祀之报。阙后躬行方泽之祀，则修元丰六年五月之制。俟郊礼毕，集官详议以闻。 
己酉，永兴军、兰州、镇戎军地震。
冬，十月，庚戌朔，环州地震。
丙辰，辽赈西北路饥。
时边部有侵辽者，西北路招讨使阿噜萨古召准布部长玛古苏使攻之，俘获甚众。阿噜萨古以功加左仆射，复整军进讨，误击玛古苏，由是准布诸部俱不服。
丁巳，诏陕西有前代帝王陵庙处，给民五家充守陵户。
戊午，以开封府推官咸平来之邵复为监察御史。
辛酉，诏以大河东流，都水监使者吴安持赐三品服，北都水监丞李伟任满日令再任。
夏人寇环州及永和诸砦，凡七日，始解去。
初，知庆州章楶数遣轻兵出讨，屡有斩获，部族不敢宁居。楶策其必报，谍知将攻环州，乃料精兵才万，统以骁将折可适等，而授之策曰： 敌进一舍，我退一舍。彼必谓我怯，不复备我边垒，乃衔枚由间道绕出其后，或伏山谷，伺间以击其归。 又以境外皆沙碛，近城百里有牛圈，所潴水足以饮人马，乃夜遣置毒。夏人围环数日，无所获而归。可适等潜屯洪德城，伺夏师过，识其母梁氏旗帜，城中鼓躁而出，驰突躏跞，夏师大败，梁氏几不得脱，尽弃供帐而逃。又饮牛圈水，人马被毒，死伤不可胜计。
准布部长玛古苏叛，杀辽金吾图古斯。辽主命奚六部呼哩耶律郭三发诸番兵讨之。
壬申，辽南府宰相王经卒。
戊寅，以左伊勒希巴耶律足哩为彰圣军节度使。
十一月，辛巳，太白昼见。
甲申，诏： 大中大夫、观察使以上，许各占永业田十五顷。馀官及民户愿以田宅供祖宗飨祀之费者，亦听官给公据，改正税籍。 
戊子，辽以枢密副使王是敦兼知枢密院事，以权参知政事韩资让参知政事。
辛卯，朝献景灵宫。壬辰，享太庙。癸巳，祀天地于圜丘，赦天下，群臣中外加恩。罢南京榷酒。民有亲丧者，以差等与免徭。
丁酉，辽以通州水潦害稼，遣使赈之。
辛丑，赐徐王颢剑履上殿。
乙巳，梁焘言： 先帝大臣多以材进，可稍复用，委以别都名籓，以全终始。 
戊申，辽北院大王哈鲁卒。
十二月，甲寅，以京西路转运副使贾易知苏州。
是岁，辽放进士冠尊文等五十三人。
○哲宗宪元继道显德定功钦文睿武齐圣昭孝皇帝元祐八年（辽大安九年。癸酉，一零九三年）
春，正月，庚辰，辽主如混同江。
甲申，英州别驾蔡确卒。
丁亥，御迩英阁，顾临读《宝训》，至汉武籍南山提封为上林苑，仁宗曰： 山泽之利，当与众共之，何用此为？ 丁度言： 臣事陛下二十年，每奉德音，未始不本于忧勤，此盖祖宗家法耳。 吕大防因推广以进曰： 三代以后，唯本朝百三十年，中外无事，盖由家法最善。臣请举其略：自古人主事母后，朝见有时，如汉武帝五日一朝长乐宫；祖宗以来，事母后皆朝夕见，此事亲之法也。前代大长公主用臣妾之礼；本朝必先致恭，仁宗以侄事姑之礼见献穆大长公主，此事长之法也。 帝曰： 今宫中见行家人礼。 大防曰： 前代宫闱多不肃，宫人或与朝臣相见，唐入閤图有昭容位；本朝宫禁严密，内外整肃，此治内之法也。前代外戚多与政事，常致败乱；本朝母后之族皆不预，此待外戚之法也。前代宫室多尚华侈；本朝止用赤白为饰，此尚俭之法也。前代人君，虽在宫禁，出舆入辇；祖宗皆步自内庭，出御后殿，岂乏人之力哉？亦欲涉历广庭，稍冒寒暑耳，此勤身之法也。前代人主，在禁中冠服苟简；祖宗以来，燕居必以礼，窃闻陛下昨郊礼毕，具礼服谢太皇太后，此尚礼之法也。前代多深于用刑，大者诛戮，小者远窜；惟本朝用法最轻，臣下有罪，止于罢黜，此宽仁之法也。至于虚己纳谏，不好畋猎，不尚玩好，不用玉器，不贵异味，此皆祖宗家法，所以致太平者。陛下不须远师前代，但尽行家法，足以为天下。 帝深然之。
壬辰，幸中太一宫。
庚子，诏颁高丽所献《黄帝针经》于天下。
丁未，范百禄言： 自元祐四年正月降敕罢回河，今来臣僚回河之意终不肯已，然大河亦终不可回。吴安持等方日生巧计，壅遏北流，前后多端，致大河渐有填淤之害，浸坏禹迹之旧，岂不深可惜哉！ 
二月，辛亥，高丽遣使买历代史及《册府元龟》等书，礼部尚书苏轼言宜却其请。始许之，轼又疏陈五害，极论其不可，且曰： 汉东平王请诸子及《太史公书》，犹不肯与，今高丽所请，有甚于此，其可与乎！ 诏： 书籍曾经买者听。 
壬子，诏： 刑部不得分禁系人数，瘐死数多者申尚书省。 
癸丑，诏大宁郡王以下出就外学。
乙卯，依都水监所奏，作北流软堰。苏辙奏： 臣尝谓软堰不可施于北流，利害甚明。盖东流本人力所开，阔止百馀步，冬月河流断绝，故软堰可为。今北流是大河正溜，比之东流，何止数倍！见今河水行流不绝，软堰何由能立！盖水官之意，欲以软堰为名，实作破堰，阴为回河之计耳。 河北转运副使赵偁亦上议曰： 臣窃谓河事大利害有三：北流全河，患水不能分；东流分水，患水不能行；宗城河决，患水不能闭。是三者，去其患则为利，未能去则为害。今不谋此而专议闭北流，止知一日可闭之利，而不知异日既塞之患；止知北流伏槽之水易为力，而不知阚村方涨之势未可并入东流。是见近忘远，以河为戏也。请俟涨水伏槽，观大河全盛之势，以治东流、北流。 于是诏罢软堰。
是月，以崇政殿说书吕希哲为右司谏，希哲固辞。苏轼戏谓希哲曰： 法筵龙象，当观第一义。 希哲笑而不应，退，谓范祖禹曰： 若辞不获命，必以杨畏为首。 时畏方在言路，以险诈自任，故希哲有是言，既而不拜。
玛古苏侵辽，三月，辽西北路招讨使耶律阿噜萨古追之，都监萧章纠遇贼，与战不利，二室韦与六院部、群牧官等军俱陷于敌。阿噜萨古不以实闻，辽主知之，削其官，决以大杖。
癸未，尚书右仆射苏颂罢。颂为相，务在奉行故事，使百官守法遵职，量能授任，杜绝侥幸，深戒边臣生事，论议有未安者，毅然力争之。会除贾易知苏州，颂以易昔在御史名敢言，为监司矣，今乃作郡，则是因赦令反下迁也，不可。议未决，谏官杨畏、来之邵谓颂稽留诏命。颂上章辞位，罢为集禧观使。梁焘言颂不可降职处外，以示疏远，遂诏以观文殿大学士留京师。
庚寅，范祖禹言： 仲春以来，暴风雨雪，寒气逼人，惟陛下侧身修德，以销大异。 
辛卯，中书侍郎范百禄罢。苏颂既罢，百禄以同省，待罪请外，不许。御史黄庆基上疏，列百禄五罪，又言洛党虽衰，川党复盛，请早赐罢黜以离其党与。百禄遂力求去，许之。初，罢百禄，不除职，梁焘以为言，乃除资政殿学士、知河中府。
庚子，诏： 来年御试，将诗赋举人复试三题；经义举人且令试策，此后全试三题。 
是月，门下侍郎苏辙奏： 近臣以董敦逸言川人太盛，差知梓州冯如晦不当，指为臣过，遂面陈本末。寻蒙宣谕，深察敦逸之妄，然亦须略加别白。其敦逸言臣章疏，乞早付三省施行。 
敦逸又言： 奏差除之人，唯苏轼为多，或是亲知，或其乡人，致仕路有不平之叹。近高丽买书、黄河软堰之事，皆得旨已行，寻以轼、辙见拒而罢。臣闻人君者，制命者也；人臣者，承君之命而奉行者也。命令重则君尊，命令轻则臣强。今陛下已行之命，而轼、辙违而拒之，语其情犯，又非苏颂、范百禄之比，释而不治，命令轻矣。乞断自宸衷，指挥施行。 
夏，四月，丁未朔，夏人来谢罪，愿以兰州易塞门、安远二砦，诏数以违顺不常而却其请。
甲寅，令范祖禹依先朝故事，止兼侍讲。
乙卯，辽兴中府甘露降，辽主遣使祠佛饭僧。
丁巳，诏； 今后南郊合祭天地，依元祐七年例施行，罢礼部集官详议。 
甲子，以知永兴军李清臣为吏部尚书。
癸酉，辽主猎于西山。
癸未，苏轼同吕希哲、吴安诗、丰稷、赵彦若、范祖禹、顾临请以唐宰相陆贽《奏议》校正缮写进呈。
五月，己卯，以吏部尚书李清臣为资政殿学士、知真定府，姚勔论其不当召用故也。
辛卯，御史董敦逸、黄庆基并罢。
敦逸四状言苏辙，庆基三状言苏轼，谓轼昔为中书舍人，所行制词，指斥先帝，而辙相与表里以紊朝政。三省同进呈，吕大防奏曰： 敦逸、庆基言轼制词谤毁先帝，臣窃观先帝圣意，本欲富国强兵以鞭挞四裔，而一时群臣将顺太过，故事或失当。及太皇太后与皇帝临御，因民所欲，随时救改，盖事理当然耳。汉武帝好用兵，重敛伤民，昭帝嗣位，博采众议，多行寝罢；明帝尚察，屡兴惨狱，章帝易之以宽厚，天下悦服；未有以为谤毁先帝者也。至如本朝真宗即位，弛放逋欠以厚民财；仁宗即位，罢修宫观以息民力；亦未闻当时士大夫有以为毁谤先帝者。自元祐以来，言事官有所弹击，多以谤毁先帝为辞，非惟中伤善类，兼欲摇动朝廷，意极不善。若不禁止，久将为患。 苏辙因奏曰： 臣昨取兄轼所撰吕惠卿制观之，其言及先帝者，有曰： 始以帝尧之仁，姑试伯鲧，终焉孔子之圣，不信宰予。 兄轼岂谤毁先帝者邪？臣闻先帝末年，亦自深悔已行之事，但未暇改耳。元祐变更，盖追述先帝美意而已。 太皇太后曰： 先帝追悔往事，至于泣下。 大防曰： 闻永乐败后，先帝尝咎两府大臣略无一人能相劝谏，然则一时过举，非出先帝本意明矣。 太皇太后曰： 此事官家当深知。 于是斥敦逸、庆基为湖北、福建转运判官。中丞李之纯、御史杨畏、来之邵言二人诬陷忠良，其责太轻。丙申，诏各与知军差遣，敦逸知临江军，庆基知南康军。
苏轼以札子自辨，言： 臣任中书舍人日，适值朝廷窜逐数人，所行告词，皆是元降词头所述罪状，非臣私意所敢增损。内吕惠卿告词，事涉先朝，不无所忌。臣愚意以为古今如鲧为尧之大臣而不害尧之仁，宰予为孔子高弟而不害孔子之圣。又况再加贬黜，深恶其人，皆先朝本意，则臣区区之忠，盖自谓无负矣。今庆基乃反指以为诽谤，不亦矫诬之甚乎！其馀所言李之纯、苏颂、刘谊、唐义问等告词，皆是庆基文致附会以成臣罪。此事始于硃光庭，盛于赵挺之，而极于贾易，今庆基复宗师之。臣恐阴中之害，渐不可长，非独为臣言也。 太皇太后令辙谕曰： 缘近来众人正相捃拾，且须省事。 轼乃具答刂子称谢曰： 昔东汉孔融，才疏意广，是以遭路粹之冤；西晋稽康，才多识寡，是以遇钟会之祸。臣人无二子之长而兼有古人之短，若非陛下至公而行之以恕，至仁而照之以明，则臣已下从二子游久矣，岂复有今日哉！ 
是月，水官又请进梁村上下约，束狭河门，赵偁争不能得。既涉涨水，遂壅而溃，南泛德清，西决内黄，东淤梁村，北出阚村，宗城决口复行，魏店北流淤断，河水四出，坏东郡浮梁，幅员数百里，漂庐舍，败冢墓。遗民之仅免者，老弱聚金堤上，哀号之声，数舍不绝。
六月，丁未朔，辽主驻散水原。
甲寅，礼部尚书苏轼乞知越州，诏不允。
戊午，尚书左丞梁焘，罢为资政殿学士、同醴泉观使。故事，宫观使非宰相不除，遂置同使之名以宠之。
焘初以议边事不合，即属疾求罢。章屡上，帝皆遣内侍封还，仍问所以必去之理，并密访人材，焘曰： 信任不笃，言不见听，而询人材之可用者，非臣所敢当也。 使者再至，乃具奏曰： 陛下必欲知可大用之人，且图任旧人中坚正纯厚有人望者，不牵左右好恶之言以移圣意，天下幸甚！ 寻乞补外，出知颍昌府。临行，帝遣内侍赐茶药，宣谕曰： 已用卿言，复相范纯仁矣。 
先是刘挚罢相，帝欲复用范纯仁，乃出御札以问吕大防。大防对曰： 如所宣示，实允群议。遂遣内侍李倬赍诏书召纯仁赴阙。己未，杨畏言： 纯仁方罢帅降官，名在谪籍，而陛下遽命以为相，赏罚不明，何以诏示天下！ 来之邵又言纯仁师事程颐，闇很不才。皆不听。畏与苏辙俱蜀人，前击刘挚，后击苏颂，皆阴为辙道地，太皇太后觉之，故复自外召纯仁。畏寻又言辙不可大用云。
秋，七月，丙子朔，以范纯仁为尚书右仆射兼中书侍郎。入对，太皇太后曰： 人言相公必先进王觌、彭汝砺，如何？ 纯仁曰： 此二人实有士望，臣终不敢保位蔽贤，惟陛下加察。 
辛卯，辽主如黑岭。
辽枢密使阿苏，以萧托辉尝言其短，深衔之。会西圉不宁，阿苏奏曰： 边隅重大，可择重臣镇抚。 辽主曰： 托辉何如？ 阿苏曰： 诚如圣旨。 遂以托辉为西南面招讨使。
