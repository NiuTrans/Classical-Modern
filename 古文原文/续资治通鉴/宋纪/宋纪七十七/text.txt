玄黓阉茂正月，尽阙逢困敦六月，凡二年有奇。
○神宗体元显道法古立宪帝德元丰五年（辽太康八年。壬戌，一零八二年）
春，正月，癸未朔，不受朝。
甲申，辽主如混同江。
丁酉，铁骊、五国诸长贡方物于辽。
己亥，白虹贯日。
辛丑，责授高遵裕郢州团练副使、本州安置，刘昌祚永兴军钤辖。唯种谔以米脂寨功迁宫。
乙巳，详定浑仪官欧阳发进新造浑仪、浮漏，命集其说为《元丰浑仪法要》。
辛亥，以熙河经制李宪为泾原、熙河、兰会经略安抚制置使，知兰州李浩权安抚副使。帝既释宪弗诛，宪复上再举之策，兼陈进筑五利，将从之。会李舜举入奏，具陈师老民困状，乃罢兵，趣宪赴阙。己而再议西讨，道赐宪银帛四千，以为经略安抚制置使，给卫三百，进景福殿使、武信军留后，使复还熙河，仍兼秦凤军马。
二月，癸丑朔，颁《三省、枢密、六曹条制》。
乌蛮乞弟遁去，林广乃率众深入。会大雨雪，浃旬，始次老人山。山形剑立，度黑崖，至鸦飞不到山，进次归来州。天大寒，军士皆冻堕指，留四日，求乞弟不可得。内侍麦文昺问广军事，广曰： 贼未授首，当待罪。 文昺乃出所受密诏曰： 大兵深入讨贼，期在枭获元恶。如已破其巢穴，虽未得乞弟，亦听班师。 军中皆呼万岁。丙辰，广以众还。
戊午，辽主如山榆淀。
辛酉，辽诏北南院官，凡给驿者必先奏闻；贡新及奏狱讼，方许驰驿，馀皆禁之。
癸亥，华阴郡王宗旦薨。
丁卯，封武昌军留后宗惠为江夏郡王。
自纳谿之役，师行凡四十日，筑乐共城、江山砦、梅岭、席帽谿堡，西达淯井，东道纳谿，皆控制要害，捷书闻，癸酉，赦梓州路，以归来州地赐罗氏鬼主。
进封常乐郡公栋戬为武威郡王，以会兵讨夏故也。时夏人欲与栋戬通好，许割赂斫龙以西地，云： 如归我，即官爵一随所欲。 栋戬拒绝之，训整兵甲，以俟入讨，且遣使来告。帝召见其使，令归语栋戬，尽心守圉。每称其上书情辞忠挚，，虽中国士大夫存心公家者不过如此。帝知邈川事力固不足与夏人抗，但欲解散其谋，使不与结和而已。
壬申，辽以耶律颇德为南府宰相兼知北院枢密使事，以耶律延格为特里衮，以萧托卜嘉兼知契丹行宫都部署事。
三月，乙酉，提举江南西路常平等事刘谊上书言： 陛下所立新法，本以为民。为民有倍称之息，故与之贷钱；为民有破产之患，故与之免役；为民无联属之任，故教伍保；为民有积贷之不售，故设市易。皆良法也。行之数年，天下讼之，法弊而民病，其于役法尤甚。 又言： 蹇周辅元立盐法以救淡食之民，今民间积盐不售，以致怨嗟；卖既不行，月钱逋负，追呼刑责，将满江西。其势若此，则安居之民转为盗贼，其将奈何？ 帝以谊职在奉行法度，既有所见，自合公心陈露，辄敢张皇上书，特勒停。
己亥，以日当食，避殿，减膳；赦天下，降死罪一等，流以下原之。
诏杭州岁修吴越王坟庙。
壬寅，鄜延路副总管曲珍败夏人于金汤。
乙巳，御集英殿，赐进士、明经诸科黄裳以下及第、出身、同出身一千四百二十八人。裳。南剑州人也。
庚戌，黄龙府女真部长附于辽，予官，赐印绶。
是月，辽行秬黍所定升斗。
夏，四月，壬子朔，云阴，日食不见。
甲寅，御殿，复膳。
己未，知延州沈括奏遣曲珍将兵于绥德城，应援讨葭芦寨左右见聚羌落；从之。
壬戌，崇文院校书杨完编类《元丰以来详定郊庙礼文》，成三十卷以进。
辽以耶律世迁为上京留守。
乙丑，以直龙图阁徐禧知制诰兼御史中丞。
癸酉，官制成，以王珪为尚书左仆射兼门下侍郎，蔡确为尚书右仆射兼中书侍郎。
初议官制，盖仿《唐六典》，事无大小，并中书取旨，门下审覆，尚书受而行之；三省分班奏事，各行其职，而政柄并归中书。确说珪曰： 公久在相位，必拜中书令。 珪信不疑。一日，确因奏事罢，留身密言： 三省长官位高，恐不须置令，但以左右仆射兼两省侍郎足矣。 帝从之。故确名为次相，实专政柄，珪拱手而已，凡除吏皆不与闻。
帝虽以次序相珪、确，然不加礼重，屡因微失罚金，每罚辄门谢。宰相罚金门谢，前此未有，人皆耻之。
甲戌，以知定州章惇为门下侍郎，参知政事张璪为中书侍郎，翰林学士蒲宗孟为尚书左丞，翰林学士王安礼为尚书右丞。
录唐段秀实后，复其家。
蔡确既为右仆射，且兼中书侍郎，欲以自大，乃议尚书省关移中书，当加上字以重之。王安礼争曰： 三省皆政事所自出，礼宜均一；确乃欲因人而为轻重，是法由人变也，非所以敬国家。 已而正色问帝曰： 陛下用确为宰相，岂以才术卓异有绝人者？抑亦叙迁適在此位邪？ 帝曰： 适在此位耳。 安礼顾谓确曰： 陛下谓適在此位，安得自大！ 富弼在西京，上言蔡确小人，不宜大用，弗听。
时李宪乞再举伐夏，帝以访辅臣，王珪对曰： 向所患者用不足，朝廷今捐钱钞五百分缗，以供军食有馀矣。 王安礼曰： 钞不可啖，必变而为钱，钱又变为刍粟。今距出征之期才两月，安能集事？ 帝曰： 李宪以为已有备，彼宦者能如是，卿等独无意乎？唐平淮蔡，唯裴度谋议与主同，今乃不出公卿而出于阉寺，朕甚耻之。 安礼曰： 淮西，三州耳，有裴度之谋，李光颜、李愬之将，然犹引天下之兵力，历岁而后定。今夏氏之强非淮蔡比，宪才非度匹，诸将非有光颜、愬辈，臣惧无以副圣意也。 
丁丑，吕公著罢。始议五路举兵伐夏，公著谏，不听；寻上表求罢，仍谒告不出。帝封还其奏，赐手诏曰： 在廷之臣，可为腹心之寄，无逾卿者，安得自暇自逸！ 公著乃复起视事。及西师无功，将图再举，公著又固谏，帝不悦。会章惇自定州召为门下侍郎，公著因乞代惇守边；章再上，乃命以资政殿学士知定州。
五月，辛巳朔，行官制。诏尚书省左、右仆射、丞合治省事。
辛卯，手诏： 自颁行官制以来，内外大小诸司，凡有申禀公事，日告留滞，比之旧日中书，稽延数倍，众皆有不办事之忧。可速根研裁议，早令快便，大率止如旧中书发遣可也。 帝又以命令稽缓语辅臣，颇悔改官制。蔡确等虑帝意欲罢之，乃力陈新官制置禄，比旧月省俸钱三万馀贯，帝意乃止。
己丑，三省言： 九寺、三监分隶六曹欲申明行下。 帝曰： 不可。一寺、一监，职事或分属诸曹，岂可专有所隶！宜曰九寺、三监于六曹随事统属，著为令。 
诏尚书六曹分隶六察。
癸巳，作尚书省。
丰州卒张世矩等作乱，伏诛。诏家属应缘坐者，押赴丰州处斩；其党王安以母老，诏特原之。
戊戌，诏两省官举可任御史者各二人。
种谔西讨，得银、夏、宥三州而不能守。知延州沈括请城古乌延城以包横山，下瞰平夏，使敌不得绝沙漠。甲辰，遣给事中徐禧及内侍押班李舜举往鄜延议之。舜举退，诣政府，王珪迎谓曰： 朝廷以边事属押班及李留后，无西顾之忧矣。 舜举曰： 西郊多垒，卿大夫之辱也。相公当国，而以边事属二内臣，可乎？内臣止宜供禁延洒扫，岂可当将帅之任！ 闻者代为珪惭焉。
六月，辛亥朔，环庆经略司遣将与夏人战，破斩其统军二人。
辽主如纳葛泺。
甲寅，监修国史王珪上《两朝正史》一百二十卷。是书比《实录》事迹颇多，但非寇准而是丁谓，托帝诏旨，时以为讥。
丙辰，诏： 自今事不以大小，并中书省取旨，门下省覆奏，尚书省施行。三省同得旨事，更不带三省字行出。 从王安礼言也。是日，辅臣有言中书省独取旨，事体太重，帝曰： 三省体均，中书揆而议之，门下审而覆之，尚书承而行之；苟有不当，自可论奏，不当缘此以乱体统也。 先是官制所虽仿旧三省之名，而莫能究其分省设官之意，乃厘中书、门下、尚书为三，各得取旨出命，纷然无统纪，至是帝一言乃定。
夏遣使贡于辽。
丁巳，辽以耶律颇德为北院枢密使，耶律巢为南府宰相，刘筠为南院枢密使，萧托卜嘉兼知北院枢密使事，王绩为汉人行宫都部署。辽主欲立皇孙延禧为嗣，恐无以释众人之疑，乃出驸马都尉萧酬斡为国舅详衮。
戊午，诏编录《仁英两朝宝训》。
癸亥，诏： 尚书省六曹事应取旨者，皆尚书省检具条例，上中书省。 又诏： 中书、门下省已得旨者，自今不得批答刂行下，皆送尚书省施行。著为令。 又诏： 尚书省得弹奏六察御史失职。 
乙丑，准布贡于辽。
壬申，广南西路转运使马默言安化州蛮作过，帝曰： 默意欲用兵耳；用兵大事，极须谨重。向者郭逵征安南，与昨来西师，兵夫死伤皆不下二十万。有司失一死罪，其责不轻。今无罪置数十万人于死地，朝廷不得不任其咎也。 
帝临御久，群臣俯伏听命，无能有所论说，时因奏事有被诘责者，王安礼进曰： 陛下固圣，而左右辅弼，宜择自好之士有廉隅者居之，则朝廷尊。至于论事苟取容悦，偷为一切之计，人主将何便于此！ 帝善其言。
丙子，辽以耶律慎思知右伊勒希巴事。
是月，河溢北京内黄埽。
秋，七月，辛巳，广南西路经略司言知宜州王奇与贼战，败绩。
壬午，诏罢大理官赴中书省谳案。
戊子，诏御史中丞舒亶举任言事或察官十人。
种谔谋据横山，其志未已，遣子朴上其策。会朝廷命徐禧、李舜举至鄜延议边事，谔入对，言曰： 横山延袤千里，多马，宜稼，人物劲悍善战，且有盐铁之利，夏人恃以为主；其城垒皆控险，足以守御。今之兴功，当自银州始，其次迁宥州于乌延，又其次修夏州；三郡鼎峙，则横山之地已囊括其中。又其次修盐州，则横山强兵、战马、山泽之利，尽归中国，其势居高俯视兴、灵，可以直覆巢穴。 
及禧至延州，奏乞趣谔还。谔在道，禧已与沈括定议，先城永乐埭，乃上言： 银州虽据明堂川、无定河之会，而故城东南已为河水所吞，其西北又阴天堑，实不如永乐之形势险厄。窃惟银、夏、宥三州陷没百年，一日兴复，于边将事功实为俊伟；但建州之始，烦费不资。若选择要会，建置堡栅，名虽非州，实有其地，旧来疆塞，乃在心腹。已与沈括议筑砦堡各六，自永乐埭至长城岭置六砦，自背冈川至布娘堡置六堡。 从之，诏禧护诸将往城永乐，括移府并塞总兵为援，陕西转运判官李稷主馈饷。
甲午，辽主如秋山。
己酉，始建雩坛于南郊之左，祀上帝，以太宗配。
是月，决大吴埽堤，以舒灵平下埽危急。
辽南京霖雨，沙河溢，永清、归义、新城、安次、武清、香河六县伤稼。
八月，进封皇子均国公佣为延安郡王；以昭容硃氏为贤妃。
康申，帝有疾。诏岁以四孟月朝献景灵宫。
辛未，降凤州团练使种谔为文州刺史，以言者论谔前迂路出绥德，老师费财故也。种谔自入对还，极言城永乐非计，徐禧怒，变色，谓谔曰： 君独不畏死乎，敢误成事？ 谔曰： 城之必败，败则死；违节制亦死；死于此，犹愈于丧国师而沦异域也。 禧度不可屈，奏留谔守延州，而自率诸将往筑之。甲戌，城永乐。版筑方兴，羌数十骑济无定河觇役；曲珍将追杀之，禧不许。
戊寅，河决郑州原武埽，溢入利津阳武沟、刁马河，归纳梁山泺。
诏曰： 原武决口已夺大河四分以上，不大治之，将诒朝廷巨忧。其辍修汴河堤岸司兵五千，并力筑堤修闭。 
九月，甲申，永乐城成，距故银州治二十五里，赐名银川砦。徐禧等还米脂，以兵万人属曲珍守之，李稷辇金银钞帛充牜刃其中，欲夸示禧，以为城甫就而中已实。永乐接宥州，附横山，夏人必争之地。禧等去，夏人即来攻；曲珍使报禧，禧不之信，曰： 彼若即来，是吾立功取富贵之秋也。 边人驰告者十数，禧乃挟李舜举等赴之。大将高永亨曰： 城小人寡，又无水泉，恐不可守。 禧以为沮众，械送延州狱。丙戌，禧、舜举复入永乐城。夏人倾国而至，号三十万，禧登城西望，不见其际。丁亥，夏人渐逼，永亨兄永能，请及其未阵击之，禧曰： 尔何知！王师不鼓不成列。 乃以万人阵城下，坐谯门，执黄旗令众曰： 视吾旗进止。 贼分兵进攻，抵城下。曲珍阵于水际，军不利，将士皆有惧色，遂白禧曰： 今众心已摇，不可战，战必败，请收兵入城。 禧曰： 君为大将，奈何遇敌不战，先自退邪？ 俄夏人纵铁骑渡水，或曰： 此号铁鹞子，当其半济击之，乃可以逞；得地，则其锋不可当也。 禧不听。铁骑既济，震荡冲突。时鄜延选锋军最为骁锐，皆一当百，先接战，败，奔入城，蹂后阵。夏人乘之，师大败，将校寇伟、李师古、高世才、夏俨、程博古及使臣十馀辈、士卒八百馀人尽没。曲珍与残兵入城，崖峻径窄，骑缘岸而上，丧马八千匹。夏人遂围城。
初，沈括奏夏人逼永乐，见官兵整乃还，帝曰： 括料敌疏矣。彼来未出战，岂肯遽退邪？必有大兵在后。 已而果然。
己丑，帝以疾愈，降京畿囚罪一等，徒以下释之。
庚寅，辽主谒庆陵。
壬辰，辽遣使行视畿县民被水患者。
乙未，诏李宪、张世矩将兵救永乐，又令沈括遣人与夏约，退军，当还永乐地。
夏人围永乐城，厚数里，游骑掠米脂，且据其水砦。将士昼夜血战，城中乏水已数日，凿井不得泉，渴死者大半，至绞马粪汁饮之；夏人蚁附登城，尚扶创格斗。沈括、李宪援兵及馈饷，皆为游骑所隔。种谔怨徐禧，不遣救。曲珍度不可支，请禧乘兵气未竭，溃围而出，使人自求生。禧曰： 此城据要地，奈何弃之！且为将而奔，众心摇矣。 珍曰： 非敢自爱，但敕使谋臣同没于此，惧蜃国耳。 高永能亦劝李稷尽捐金帛募死士力战以出，皆不听。夏人呼珍来讲和，吕整、景思义相继而行。夏人髡思义，囚之。戊戌夜，大雨，夏人环城急攻，城遂陷。高永能孙昌裔劝永能从间道出，永能叹曰： 吾结发从事西羌，战未尝挫。今年已七十，受国大恩，恨无以报，此吾死所也！ 顾易一卒敝衣，战而死。徐禧、李舜举、李稷，皆为乱兵所害；曲珍、王湛、李浦、吕整，裸跣走免；蕃部指挥马贵，独持刀杀数十人而死。夏人耀兵于米脂城下，乃还。
禧好谈兵，每云： 西北可唾手取，恨将帅怯耳！ 中惠卿力引之，故不次用。自灵州之败，秦、晋困棘，天下企望息兵，而括、谔陈进取之策，禧更以边事自任，狂谋轻敌，至于覆没。舜举资性安重，与人言，未尝及宫省事，至是被围急，断衣襟作奏曰： 臣死无所恨，愿朝廷勿轻此贼！ 
庚子，安化蛮寇宜州，知州王奇死之，诏赠忠州防御使。
丁未，辽主驻藕丝淀；大风雪，牛马多死，赐扈从官以下衣、马有差。
是月，河溢沧州南皮上下埽，又溢清地埽，又溢永静军阜城下埽。
冬，十月，戊申朔，沈括、种谔奏： 永乐城陷，汉、蕃官二百三十人，兵万二千三百馀人皆没。 帝涕泣悲愤，为之不食。早朝，对辅臣痛哭，莫敢仰视，既而叹息曰： 永乐之举，无一人言其不可者。 浦宗孟进曰： 臣尝言之。 帝正色曰： 何尝有言！ 在内惟吕公著，在外惟赵禼，尝言用兵非好事耳。 初帝之除禧也，王安礼谏曰： 禧志大才疏，必误国事。 不听，及败，帝曰： 安礼每劝朕勿用兵，少置狱，盖为此也。 自熙宁开边以来，凡得夏葭芦、吴保、义合、米脂、浮图、塞门六堡，而灵州、永乐之役，官军、熟羌、义保死者六十万人，钱粟银绢以万数者不可胜计。帝始知边臣不足任，深悔用兵，无意西伐矣。
辛亥，提举汴河堤岸司言： 洛口广武埽大河水涨塌岸，坏下牌头门，万一入汴，人力无以枝梧，密迩都城，可为深虑。 诏都水监官速往护之。
甲寅，知延州沈括，以措置乖方，责授均州团练副使，随州安置；鄜延路副都总管曲珍，以城陷败走，降授皇城使。
乙卯，辽主命耶律华格傅导梁王延禧，加金吾卫大将军。
乙丑，诏赠永乐死事臣徐禧吏部尚书，李舜举昭化军节度使，并赐谥忠愍；李稷工部侍郎；高永能房州观察使，录其子世亮为忠州刺史；入内高品张禹勤皇城使。各推恩赐赠有差。
壬申，诏户部右曹于京东、淮、浙、江、湖、福建十二路发常平线八百万缗输元丰库。自熙宁以前，诸路榷酤场率以酬衙前之陪备官费者，至熙宁行免役，乃罢收酒场，听民增直以售，取其价以给衙前。时有坊场钱，至元丰初，法既久，储积赢羡。司农寺请岁发坊场百万缗输中都，三年，遂于寺南作元丰库贮之，几百楹。凡钱帛之录诸司，非度支所主，输之，数益广，欲以待非常之用焉。
资政殿学士、知太原府吕惠卿加大学士，入见，将使仍镇鄜延。惠卿言： 陕西之师，非唯不可以攻，亦不可以守，要在大为形势而已。 帝曰： 如惠卿言，是陕西可弃也，岂宜委以边事！ 癸酉，数其轻躁矫诬之罪，斥知单州。
种谔本意身任统帅，谓成功在己，而为徐禧、沈括所外。贼围永乐，谔以守延为名，观望不救，永乐遂陷。帝冀其后效，置不问，且虞贼至，就命知延州。
丙子，辽主谒乾陵。
十一月，戊寅朔，罢御史察诸路官司，如有不职，令言事御史弹奏。著为令。
景灵宫成，辛巳，百官班于集英殿门，帝诣蕊珠、凝华等殿行告迁礼。壬午，奉安神御于十一殿。癸未，初行朝献礼。乙酉，以奉安神御赦天下，官与享大臣子若孙一人。庚寅，宴侍祠官于紫宸殿。
十二月，丁巳，新乐成。
庚申，辽主降皇后萧氏为惠妃，出居乾陵，还其妹于母家。
辛酉，原武决河口塞。
甲子，浚京师城外四壁之壕。
丙子，录永乐死事将皇城使寇伟、东上閤门副使景思谊等，赠恤有差。
○神宗体元显道法古立宪帝德元丰六年（辽太康九年）
春，正月，丁丑朔，御大庆殿受朝，用新乐。先是帝以朝会仪物敝，当改为，诏閤门、御史台详定朝会仪，更造仗卫、舆辂、冠服，至是始陈于殿。仪鸾司幕屋坏，毁玉辂。
辛巳，辽主如春水。
乙未，诏修周、汉以来陵庙。
乙巳，御崇政殿阅武士。
丙午，封楚三闾大夫屈平为忠洁侯。
二月，丁未朔，夏人围兰州，数十万众奄至，已据两关，李浩闭城距守。钤辖王文顾请击之，浩曰： 城中骑兵不满数百，安可战？ 文郁曰： 贼众我寡，正当折其锋以安众心，然后可守。此张辽所以破合肥也。 及夜，集死士七百馀人，缒城而下，持短刃突之，贼惊溃，争渡河，溺死者甚众。
丙辰，以夏人犯兰州，贬李宪为经略安抚都总管。以王文郁为西上閤门使，代李浩知兰州。
甲子，三省言： 御史台六察按官，以二年为一任。欲置簿，各书其纠劾之多寡当否为殿最，岁终条具，取旨升黜，事重者随事取旨。 从之。
三月，辛卯，夏人寇兰州，副总管李浩以卫城有功，复陇州团练使。
丙申，河东将薛义败夏人开葭芦西岭。
己亥，河东将高永翼败复人于真卿流部。
夏，四月，丙午朔，辽境大雪，平地丈馀，马死者十之六七。
辛亥，龙神卫四厢都指挥使、知延州种谔卒。谔善驭将士，然残忍好杀，左右有犯者，立斩之；或先刳肺肝，坐者掩面，谔饮食自若。敌亦畏其敢战，故数有功。自熙宁初，谔首兴边事，再举西伐，皆其始谋，终致永乐之败，每恨为徐禧、沈括所抑，疽发背而卒。议者谓谔不死，边事不已。
甲子，礼部郎中林希上《两朝宝训》。
李浩败夏人于巴放谿。
辛未，雨土。
是月，中书舍人曾巩卒。巩为文自成一家。少与王安石游，安石声誉未振，巩导之于欧阳修；及安石得志，遂与之异。帝尝问： 安石何如人？ 对曰： 安石文学行义不减扬雄，以吝，故不及。 帝曰： 安石轻富贵，何吝也？ 曰： 臣所谓吝者，谓其勇于有为，吝于改过耳。 吕公著尝言于帝曰： 巩行义不如政事，政事不如文章。 故不至大用。
五月，庚寅，以旱虑囚。
夏人寇兰州，围九日。甲午，大战，侍禁韦定死之。
癸卯，诏赐资州孝子支渐粟帛。
是月，辽主如黑岭。
夏人寇麟州神堂砦，知州訾虎督兵出战，败之。诏虎自今毋得轻易出入，恐失利损威以张虏势，遇有寇边，止令裨将以兵捍逐。
六月，乙巳朔，诏御史台六察各置御史一员。
癸丑，以礼部尚书黄履为御史中丞。履以大臣多因细故罚金，遂言： 大臣罪在可议，黜之可也，可恕，释之可也，岂可罚以示辱哉？ 时又制侍郎以下不许独对，履言： 陛下博访庶政，虽远外微官，犹令独对，顾于侍从乃弗得邪？ 遂刊其制。御史翟忠言事，有旨诘所自来。履谏曰： 御史以言为职，非有所闻，则无以言。今乃究其自来，则人将惩之，台谏不复有闻矣。 
先是诏大理兼鞫狱所承内降公事，意必傅重；少卿韩晋卿独持平核实，无所上下，帝知其才，尚书省建，擢刑部郎中。天下大辟请谳，执政或以为烦，将劾不应谳者，晋卿适白事省中，因曰： 听断求实，朝廷之心也。今谳而获戾，后不来矣。 议者或引唐日覆奏，欲令天下庶狱悉从奏决，晋卿曰： 法在天下，而可疑、可矜者上请，此祖宗制也。今四海一家，欲械系待朝命，恐罪人之死于狱多于伏辜者矣。 朝廷皆从之。
己未，辽主驻散水原。甲子，以耶律阿苏为契丹行宫都部署，以耶律慎思为北院枢密副使。
庚午，辽主命诸路检校脱户罪至死者原之。
闰月，乙亥朔，夏主秉常遣使来贡。永乐之役，夏人亦以是困敝，其西南都统昴星嵬名济移书泾原刘昌祚，乞通好如初。昌祚以闻，帝谕昌祚答之。及入寇屡败，国用益竭，乃遣使来贡，上表曰： 臣自历世以来，贡奉朝廷，无所亏，迨至于近岁，尤甚欢和。不意憸人诬间，朝廷特起大兵，侵夺疆土城砦，因兹构怨，遂致交兵。今乞朝廷示以大义，特还所侵。倘垂开纳，别效忠勤。 帝赐诏曰： 比以权强，敢行废辱，朕令边臣往问，匿而不报。王师徂征，盖讨有罪。今遣使造庭，辞礼恭顺，仍闻国政悉复故常，益用嘉纳。已戒边吏毋辄出兵，尔亦慎守先盟。 
戊寅，诏陕西、河东经略司，其新复城砦徼循，毋出二三里；夏之岁赐悉如其旧，唯乞还侵疆不许。
辽主知庶人浚之冤，悔恨无及，追谥为昭怀太子，以礼改葬玉峰山。
丙戌，汴水溢。
丁亥，准布贡于辽。
己丑，辽以知兴中府事邢熙年为汉人行宫都部署；以汉人行宫都部署王绩为南院枢密副使。
丙申，守司徒、开府仪同三司韩国公富弼卒，谥文忠。
弼年八十，怀不能已，上疏论治道之要曰： 臣闻自古致天下治乱者，不出二端而已：谀佞者进，则人主不闻有过，惟恶是为，所以致乱；谠直者进，则人主日有开益，惟善是从，所以致治。臣自离朝廷，退居林下，间亦仰知时政，大率谀佞者竞进，谠直者居外，虽有在朝者，盖恐触忤奸邪，亦皆结舌不敢有所开陈。 疏奏，帝谓辅臣曰： 富弼有疏来。 章惇曰： 弼言何事？ 帝曰： 言朕左右多小人。 惇曰： 盍令分析孰为小人？ 帝曰： 弼三朝老臣，岂可令分析！ 王安礼进曰： 弼之言是也。 罢朝，惇咎安礼曰： 右丞对上之言失矣。 安礼曰： 吾侪今日曰 诚如圣谕 ，明日曰 圣学非臣所及 ，安得不谓之小人？ 惇无以对。
弼既上疏，又条陈时政之失以待上问，手封以付其子绍庭。及卒，绍庭上之。其略曰： 今日上自辅臣，下及庶士，畏祸图利，习成弊风，忠词谠论，无复上达，致陛下聪明蔽塞。天下祸患已成，尚不知警惧改悔，创艾补救，日甚一日，殆将无及。陛下即位之初，邪臣纳说图治之际，听受失宜，自谓能拒绝众人，不使异论得行，然后圣化可运，事功可成。此盖奸人自谋，利于苟悦，而柄任之臣，欲专权自肆以成己志，遂误陛下，放斥忠直，进而邪佞，忠言杜绝，谄谀日闻。去岁纳边臣妄议，大举以讨西戎，师徒溃败，两路骚然。当举事之初，执政大臣、台谏、侍从，苟能犯颜极谏，则圣心自回，祸难自息矣。臣不知是时小大之臣，有为陛下力争其不可者乎？今久戍未解，百姓困穷，岂讳过耻败不思救祸之时？天地至仁，宁与羌夷校曲直胜负！愿归其侵地，休兵息民。朝廷之事，莫大于用人。夫辅弼之任，论议之职，皆当极天下之选。彼贪宠患失，柔从顺媚者，岂可使之？事一出于上，则下莫任其责，小人因得以为奸，事成则下得窃其利，事不成则君独当其咎，岂上下同心，君臣一德之谓邪？ 又曰： 宫闱之臣，委之统制方面，皆非所宜。在外则挟权怙宠，陵轹上下。入侍左右，宠禄既过，则骄怨易启，势位相及，猜夺随至，立党生祸。 又曰： 兴利之臣，亏损国体，为上敛怨。至若为场以停民贷，造舍而蔽旧屋，榷河舟之载，擅路粪之利，急于敛取，道路嗟怨，此非上所以与民之意也。 
弼恭俭好礼，与人言，虽幼贱必尽敬，气色穆然，不见喜愠。其好善疾恶，盖出于天性。常言： 君子与小人并处，其势必不胜。君子不胜，则奉身而退，乐道无闷。小人不胜，则交结构扇，千岐万辙，必胜而后已；迨其得志，遂肆毒于善良，求天下不乱，不可得也。 弼忠义之性，老而弥笃，家居一纪，斯须未尝忘朝廷。
江、淮等路发运司岁漕谷六百二十万，副使蒋之奇领漕事，以是月至京师，入觐。帝问劳备至，赐三品服，且曰： 朕不复除官，漕事一以委卿。 之奇辞谢，因条画利病三十馀事，多见纳用。
秋，七月，乙巳，辽主猎于马尾山。
乙卯，祔孝惠、孝章、淑德、章怀皇后于庙。
丙辰，孙固引疾求去，遂罢为观文殿学士、知河阳。以同知枢密院韩缜知枢密院，户部尚书安焘同知枢密院。
丁巳，辽主谒庆陵。癸亥，禁外官于部内贷取息，及使者馆于民家。
八月，己卯，太白昼见。
乙酉，前桐城县尉周谔上书，诏中书省记姓名。帝日阅匦函，小臣所言利害，无不详览如此。
辛卯，蒲宗孟罢。先是宰执同对，帝有无人才之叹，宗孟曰： 人才半为司马光邪说所坏。 帝不语，直视宗孟久之。宗孟惧甚，无以为容。帝复曰： 蒲宗孟乃不取司马光邪？未论别事，其辞枢密副使，朕自即位以来，唯见此一人。它人虽迫之使去，亦不肯矣。 又因泛论古今人物，宗孟盛称扬雄之贤，帝作色曰： 扬雄剧秦美新，不佳也。 罢朝，王安礼戏宗孟曰： 扬雄为公坐累。 至是御史论其荒于酒色及缮治府舍过制，遂守本官，知汝州。
以尚书右丞王安礼为尚书左丞，吏部尚书李清臣为尚书右丞。
九月，癸卯朔，日有食之。
戊辰，起居郎蔡京言： 旧修起居注官二员，不分左右，故月轮一员修纂。今起居郎、舍人分隶两省，所以备左右史官，则左当书动，右当书言。乞自今，起居郎、舍人随左右分记言动。 从之。
己酉，辽主射熊于白石山，加围场使尼噶为左金吾卫大将军。
辛未，五国部长贡于辽。
壬申，辽主召北南枢密院官议政事。
冬，十月，癸酉朔，夏国主秉常遣使上表，请复修职贡，乞还旧疆。安焘言： 地有非要害者，固宜予之。然虏情无厌，当使知吾宥过而罢兵，不可示以厌兵之意。 帝乃赐秉常诏，言： 地界已令鄜延路移牒宥州施行，其岁赐候地界了日依旧。 
丁丑，辽主谒观德殿。
己卯，辽南院枢密使刘筠卒。
戊子，封孟轲为邹国公，以吏部尚书曾孝宽言孟轲未加爵命故也。
壬辰，辽混同郡王耶律伊逊在莱州，私藏兵甲，且谋奔宋；事觉，辽主命缢杀之。
癸巳，会稽郡王世清薨。
庚子，尚书省成。
十一月，癸卯，加上仁宗谥曰体天法道极功全德神文圣武睿哲明孝皇帝，英宗谥曰体乾应历隆功盛德宪文肃武睿神富孝皇帝。甲辰，朝献景灵宫。乙巳，朝太庙。丙午，祀昊天上帝于圆丘，以太祖配，始罢合祭天地。还，御宣秆门，大赦。
辽进封梁王延禧为燕国王，大赦。
以南院宣徽使萧谟噶为南府宰相，以三司使王经参知政事、知枢密院事。
甲寅，判河南府潞国公文彦博，以守太师、开府仪同三司致仕。
庚申，幸尚书省，召六曹长贰以下，询以职事，因诫敕焉。
是月，辽定诸令史、译史迁叙等级。
十二月，丁亥，辽以邢熙年知南院枢密使事。辛卯，以王言敷为汉人行宫都部署。
先是高丽王徽殂，辽命其子三韩国公勋权知国事，至是勋复殂。
是年，辽放进士李君裕等五十一人。
○神宗体元显道法古立宪帝德元丰七年（辽太康十年）
春，正月，辛丑朔，辽主如春水。
丙午，以洺州防御使世准为安定郡王。
辽复建南京奉福寺浮图。
癸丑，夏人寇兰州，李宪等击走之。
甲寅，进贤妃硃氏为德妃。
辛酉，诏黄州团练副使苏轼移汝州。帝每怜轼才，尝语辅臣曰： 国史大事，朕意欲俾苏轼成之。 辅臣有难色，帝曰： 非轼则用曾巩。 其后巩亦不副上意，帝复有旨起轼，以本官知江州。蔡确、张璪受命，王珪独以为不可。明日，改江州太平观，又明日，命格不下。于是卒出手答刂，徙汝州，有 苏轼黜居思咎，阅岁滋深，人才实难，不忍终弃 之语。轼上表谢，且言有田在常州，愿得居之。帝从其请，改常州团练副使。
戊辰，辽主如山检淀。
二月，庚午朔，河北转运使、措置河北籴便吴雍言： 见管人粮、马料总千一百七十六万石，奇赢相补，可支六年。河北十七州边防大计，仓廪充实，虽因藉丰年，实以吏能干职。同措置王子渊，在职九年，悉心公家，望考察成效，以劝才吏。 诏赐子渊紫章服。
甲戌，太师致仕文彦入觐，置酒垂拱殿。
癸未，进封濮阳郡王宗晖为嗣濮王，封宗晟为高密郡王，宗绰建安郡王，安隐安康郡王，宗瑗汉东郡王，宗愈华原郡王。
三月，辛丑，赐文彦博宴于琼林苑，帝制诗以赐之。
丁巳，大宴群臣于集英殿，皇子延安郡王侍立于御座之侧，王珪率百僚廷贺。及升殿，帝命珪等与王相见，久之，王乃退。王未出閤，帝特令侍宴以见群臣。
辽主命知制诰王师儒、牌印郎君耶律固傅导燕王延禧。辽主追念萧乌纳保护皇孙之功，尝谓师儒等曰： 乌纳忠纯，虽狄仁杰之辅唐，乌珍之立穆宗，无以过也。卿等宜达燕王知之。 旋命乌纳以殿前都点检辅导燕王。
庚申，御崇政殿大阅。
壬戌，诏以太学外舍生钱唐周邦彦为试太学正。邦彦献《汴都赋》，文采可取，故擢之。
夏，四月，丁丑，赐饶州童子硃天赐《五经》出身。
女真贡良马于辽。
癸巳，夏人寇延州安塞堡，将官吕真败之。
五月，壬子，虑囚，降死罪一等，杖以下释之。
庚申，诏中书舍人蔡卞往江宁府省视王安石疾病。卞，安石之婿也。
壬戌，诏： 自今春秋释奠，以邹国公孟轲配食文宣王，设位于兗国公之次。 又追封荀况为兰陵伯，扬雄为成都伯，韩愈为昌黎伯，以世次从祀于二十一贤之间。
诏诸路帅臣、监司等举大使臣为将领。
辽主驻散水原。
乙丑，准布贡于辽。
六月，礼部言： 欧阳修等编《太常因革礼》，始自建隆，讫于嘉祐，为百卷。嘉祐之后，阙而不录。熙宁以来，礼文制作，足以垂法万世，乞下太常，委博士接续编纂，以备讨阅。 从之。
丙子，夏人寇德顺军，巡检王友死之。
戊子，集禧观使王安石请以所居园屋创禅寺，乞赐名额，从之，以保宁禅院为额。安石自子雱死，晚年痛悼不已，遂舍半山园宅为寺，又割田为常住，以荐冥福云。
辛卯，江夏郡王宗惠卒。
壬辰，辽禁毁铜钱为器。
