起屠维作噩四月，尽八月，凡五月。
○高宗受命中兴全功至德圣神武文昭仁宪孝皇帝建炎三年（金天会七年）
夏，四月，戊申朔，宰相硃胜非等言： 臣等召苗傅、刘正彦等到都堂，谕以今国家多事，干戈未弭，当急防秋之计，睿圣皇帝宜还尊位、总万机，苗傅等一皆听从。 太后诏曰： 甚契吾心，可依所请。 胜非乃率百官上第一表，请上还宫，诏不允。太后内出札与帝曰： 今日朔日，宜入见禁中。 帝奏曰： 臣疾作，已奉表起居，容臣望日趋诣。 太后又诏曰： 嗣君冲幼，强敌未宁，事尤急于防秋，理难安于垂箔。臣僚恳请，不可重违，宜复御朝，以安中外。 百官再上奏，帝答以： 太后垂帘，当共图国事；不然，不敢独当。 太后诏许之。百官三表毕，时已巳刻，上始御殿，百官起居。帝犹未肯入内，胜非再请，遂就西廊，搢笏，掖帝乘马还行宫，都人夹道焚香，众情大悦。
帝及太后同御前殿，垂帘，下诏曰： 朕顾德弗类，遭时多艰，永惟责躬避位之因，专为讲好息民之计。今露章狎至，复辟为期，朕惟东朝有垂帘保佑之劳，元子有践阼纂承之托，太后宜上尊号曰隆祐皇太后，嗣君宜立为皇太子。所有三月六日赦书应干恩赏等事，令有司疾速施行。 
是日，吕颐浩、张浚次秀州，韩世忠以下出郊迓之。颐浩谓诸将曰： 国家艰危，君父废辱，一行将佐，力图兴复。今幸已反正，而贼犹握兵，包藏奸谋，事若不济，必反以恶名加我，诸公勉之，汉翟义、唐徐敬业之事，可为戒也。 
己酉，帝与太后垂帘听政。初，太后即欲撤帘，日高犹不出。帝令硃胜非陈请，胜非言： 当先降诏。 于是暂出御殿。后曰： 官家既还内，吾便不当出。 遂诏以四日撤帘。
张浚除中大夫、知枢密院事。浚时年三十三，国朝执政，自寇淮以后，未有如浚之年少者。
是日，吕颐浩、张浚次临平。苗翊、马柔吉以重兵负山阻河，为陈于中流，植木为鹿角，以便行舟，翊以旗招世忠出战。始，世忠以刘宝军非所部，乃悉收其家属诣军；将战，世忠舣家属舟于岸下，率将士当前力战，张俊次之，刘光世又次之。军小却，世忠叱其将马彦溥挥兵以进。涂泞，骑不得骋，世忠下马持予突前，令其将士曰： 今日各以死报国，若面不带几箭者，必斩之！ 颐浩在中军，被甲立水次，出入行伍间督战。翊等败走，傅、正彦遣兵授之，不能进。
颐浩等进兵北关。傅、正彦见帝，请设盟誓，两不相害，帝赐金劳遣。傅、正彦退诣都堂，趣赐铁券，胜非命所属检详故事，如法制造。是夕，傅、正彦引精兵二千人，开涌金门以出，命其徒所在纵火；遇大雨，火不能起，遂遁。夜，尚书省檄诸道捕傅等。
世忠、俊，光世驰入城，至行宫门。世忠欲入，其下张介曰： 不可，虽闻二贼已去，尚未可知。 其阍者以闻，上步至宫门，握世忠手恸哭。光世、俊继至，并见于内殿，上嘉劳久之。
辛亥，皇太后撤帘。
吕颐浩、张浚引勤王兵入城，都人夹道耸观，或以手加额。颐浩、浚与诸将见胜非于殿庐，因求对，閤门白： 故事，无与宰执同对者。 胜非曰： 吕枢密固可随班，然亦须降旨免见，馀人则不知也。 
是日，平寇左将军韩世忠手执工部侍郎王世修以属吏，并拘其妻子，诏制置使刘光世鞫其始谋以闻。
苗傅犯富阳，遣统制官乔仲福追击之。
壬子，帝初御殿受朝。
知枢密院事张浚等言： 逆臣苗傅、刘正彦引兵遁走，请行下诸州，生擒傅、正彦者，白身除观察使，不愿就者赏钱十万缗，斩首者依此。搏获王钧甫、马柔吉、张逵、苗瑀、苗翊，并转七官。其馀官兵、将校，并与放罪，一切不问。仍降黄榜晓谕。 从之。
诏： 前日皇太子嗣位赦文内，优赏诸军，改作复辟优赏，馀不行。 
是日，执政奏事毕，硃胜非乞罢，帝未许，胜非曰： 臣若不去，人必以为有所壅蔽。臣去之后，公议乃见。 帝问可代者，胜非曰： 以时事言，须吕颐浩、张浚。 帝曰： 二人孰优？ 胜非曰： 颐浩练事而粗暴，浚喜事而疏浅。 帝曰： 人俱轻浚太少年。 胜非曰： 臣向日苏州被召，军旅钱谷，悉以付浚。后来勤王事力皆出于此，浚实主之。 
胜非拜辞，将退，帝曰： 即令更押卿赴都堂，令刘光世、韩世忠、张俊等皆参堂，以正朝廷之体。 胜非曰： 臣闻唐李晟平硃泚之乱，奏云： 谨已肃清宫禁，祗奉寝园。 当时寇污宫禁，晟击出之，故云肃清。今陛下还宫已数日，将士直突呼叫，入至殿门，诚为不知理道。 
胜非退，见光世已下于都堂，世忠曰： 金人固难敌，若苗傅，但有少许汉儿，何足畏者！ 胜非曰： 请太尉速追讨，毋令过江。 
癸丑，尚书右仆射兼中书侍郎兼御营使硃胜非，罢为观文殿大学士、知洪州，从所请也。胜非在相位凡三十三日。
资政殿学士、大中大夫、同签书枢密院事吕颐浩迁宣奉大夫、守尚书右仆射兼中书侍郎兼御营使，端明殿学士、同签书枢密院事李邴守尚书右丞，端明殿学士、同签书枢密事郑进签书枢密院事。
监察御史陈戬鞫王世修于军中，具伏同苗傅等谋乱状，诏斩于市。
苗傅犯桐庐县。
起复定国军承宣使、带御器械、鄜延路马步军总管、御营平寇左将军韩世忠为武胜军节度使，充御营左军都统制；宁武军承宣使、带御器械、秦凤路马步军副总管、御营前军统制张俊为镇西军节度使，充御营右军都统制；秘阁修撰、知平江府汤东野充徽猷阁待制；朝奉大夫、知常州周杞充右文殿修撰：自馀将佐，咸进官二等。张浚言： 迪功郎吕摭，自城中以蜡书陈二凶反状；进士吕擢，掌文字有劳。 得旨，摭改京秩，擢命以官。
始，王渊识韩世忠于微时，待之绝等，至是世忠为请地厚葬，经纪其家。久之，诏赠渊开府仪同三司；而康履亦赠官，谥荣节。渊死年五十三。
斩御营中军统制官、权主管侍卫步军司公事吴湛。
初，帝见韩世忠，握手语曰： 吴湛最佐逆，尚留朕肘腋，能先除乎？ 世忠曰： 此易与耳。 时湛已不能自安，严兵为备。世忠诣湛，与语，手折其中指，遂执以出；门下兵卫惊扰，世忠按剑叱之，无敢动者。诏戮湛于市。以统制官辛永宗为带御器械、充御营使司中军统制。
乙卯，赦天下。举行仁宗法度，录用元祐党籍。嘉祐法有与元丰不同者，赏格听从重，条约听从宽。系石刻党人，并给还元官职及合得恩泽。诸路上供木炭、油、蜡之类，有困民力非急用之物者并罢。天下民庶，许置弓弩，技精者保试推恩。
丙辰，苗傅至白沙渡，所过焚桥梁以遏王师，刘光世遣其前军统制王德助乔仲福讨之。
丁巳，诏： 自崇宁以来，内侍用事，循习至今，理宜痛革。自今内侍不许与主兵官交通、假贷、馈遗及干预朝政；如违，并行军法。 
苗傅犯寿昌县，所至掠居人，黥以为军。
戊午，统制官乔仲福追击苗傅至梅岭，与战，败之，傅走乌石山。
庚申，尚书右仆射兼中书侍郎吕颐浩改同中书门下平章事，仍兼御营使；尚书右丞李邴参加知政事。
时言者复引司马光并三省状，请举行之，诏侍从、台谏议。御史中丞张守言： 光之所奏，较然可行。若便集众，徒为纷纷。 颐浩乃请以尚书左右仆射并同中书门下平章事，门下、中书侍郎并为参知政事，尚书左右丞并减罢。自元丰改官制，肇三省，凡军国事，中书揆而议之，门下审而覆之，尚书承而行之，三省皆不置长官，以左右仆射兼两省侍郎。二相既分班进呈，自是首相不复与朝廷议论。宣仁后垂帘，大臣觉其不便，始请三省合班奏事，分省治事，历绍圣至崇宁，皆不能改。议者谓门下相既同进呈公事，则不应自驳已行之命，是东省之职可废也。及是帝纳颐浩等言，始合三省为一，始祖宗之故。
宰相吕颐浩、知枢密院事张浚言： 今天下多事，宜命庶僚各举内外官及布衣隐士材堪大用之才，擢为辅弼，协济大功。 诏行在职官各举所知以闻。
权罢秘书省，废翰林天文局，并宗正寺归太常，省太府、司农寺归户部，鸿胪、光禄寺、国子监归礼部，卫尉寺归兵部，太仆寺归驾部，少府、将作、军器监归工部，皆以军兴并省也。
秘书少监方訚罢为秘阁修撰、知台州，其馀丞、郎、著作、正字十馀人，皆出守或奉祠而去。于是馆、学、寺、监尽废，士人外召而至者，率以尚书郎处之，郎选始轻矣。
减尚书六曹吏，自主事至守当官凡四等，定为九百二十人。吏部七司，三百五十九；户部五司，二百八十八；礼部四司，五十六；兵部四司，一百三十五；刑部四司，六十三；工部四司，一十九；其分案总为一百七十有三。
苗傅犯衢州，守臣胡唐老据城拒之。大雨雹，城上夭石俱发，不克攻，遂引去。
辛酉，武泰军节度使、知大宗正事仲综，请自江宁府移司虔州，许之。未几，仲综薨，追封平原郡王。
癸亥，乔仲福、王德至衢州。
丙寅，诏： 诸路靖胜军并拨隶御营右军都统制张浚。 
苗傅犯常山县。
丁卯，帝发杭州，留签书枢密院事郑卫皇太后。
丁卯，御营左军都统制韩世忠请身往讨贼。以世忠为江浙制置使，自衢、信追击之。世忠入辞，请曰： 臣当扑灭二贼，未审圣意欲生得之耶，或函首以献也？ 帝曰： 杀之足矣。 世忠曰： 臣誓生致之，显戮都市，为宗社刷耻。 时卫士宋金刚、张小眼者，号有膂力，世忠乞以行，欲使护俘来上。帝壮之，酌巨觥以饯世忠。
戊辰，苗傅犯玉山县。
辛未，苗傅屯沙奚镇，统制官乔仲福、王德乘间入信州。会统制官巨师古自江东讨贼还，与仲福会，傅未至信州十里，闻官军在彼，遂还屯衢、信之间。
壬申，立皇子检校少保、集庆军节度使魏国公帟为皇太子。
丙子，初定两省吏额，自录事至守当官分五等，凡二百三十八人。中书省六分，门下省四分；其分房十有四，大凡六房外，又有制敕库及班簿、章奏、知杂、催驱、开拆、赏功等房，而刑房分上下，诸吏守阙者百五十人，其馀为正额。
丁丑，初定尚为省自都事而下凡二百二十四，其间守阙如两省之数，分房十、自吏、户、工、刑之外，有监印、奏钞、知杂、开拆等房及制敕库，后又增催驱三省、催驱六曹、御史刑、封桩户、营田工等房，通旧为十有五。
是月，御营平寇前将军范琼自寿春渡淮，遣卒五人之庐州，从安抚使胡舜陟责赡军钱帛，舜陟执杀之，遣一骑还报，谕之曰： 将军受命北讨，今弃而南，自为寇，吾岂竭生灵膏血以为汝资！宜急去，不然，将厉兵与将军周旋于城下，必尽杀乃止！ 琼乃止。舜陟又檄诸郡勿给其粮，琼遂自光、蕲渡江，引兵之洪州屯驻。
五月，戊寅朔，帝次常州。诏知枢密院事兼御营副使张浚为宣抚处置使，以川、陕、京西、湖南、湖北路为所部。
初，上问浚以方今大计，浚请身任陕、蜀之事，置司秦、川，而别委大臣与韩世忠镇淮东，令吕颐浩扈驾来武昌，张俊、刘光世从行，庶与秦、川首尾相应，帝然之。监登闻检院汪若海亦曰： 天下若常山蛇势，秦、蜀为首，东南为尾，中原为脊；将图恢复，必在川、陕。 议遂决。始，除浚招讨使，左司员外郎兼权中书舍人李正民言： 川、陕吾境，不当以招讨名，请用唐裴度故事。 帝是其言，浚乃改命。帝许浚便宜黜陟，亲作诏赐之。
右司谏袁植言： 前宰相黄潜善、汪伯彦，国之奸贼，其罪不在王黼、蔡攸之下，且怙宠擅权，蔽贤嫉能，登相府曾未逾年，三分天下几失其二。释而不诛，奈宗庙社稷何！望槛送二人，斩之都市，以崇国体。 诏责授镇东军节度副使、英州安置黄潜善降充江州团练副使，责授秘书少监、永州居住汪伯彦降充宁远军节度副使，并即其州安置。
韩世忠引兵发杭州。
庚辰，江、浙制置使周望引兵至衢州，而苗傅与其徒犯江山县。傅之行也，常以王钧甫、马柔吉将赤心队为先锋，去大军十里而屯。时帝命诸将，以罪止傅兄弟及刘正彦、钧甫、柔吉、张逵，馀皆罔治。赤心军士闻诏宽大，乃叛傅，钧甫遂焚河梁以断其路，率赤心之众降于望。望使人受降书，未成，其前军统领、右武大夫、归州防御使张翼等七人，谓钧甫反覆，斩钧甫及柔吉首以降，贼党大惧。诏以翼为翊卫大夫、温州观察使，诸将赵秉渊、杨忠悯，归朝官赵棫、赵休，并进三官，仍以棫、休为直秘阁。秉渊，易县人，宣和末，杀契丹廋军，以城来降。忠悯，其先榆次人也。
苗傅等闻韩世忠且至，遂引后趋信州。世忠闻之，恐其滋蔓闽、广，乃自浦城捷出以邀之。
辛巳，帝次镇江府。翰林学士滕康请命有司祭陈东之墓，御笔令守臣并张悫致祭。帝谕执政，以悫古之遗直，东忠谏而死，皆厚恤其家焉。
乙酉，帝至江宁府，驻神霄宫，改江宁府为建康府。
起复朝散郎洪晧为徽猷阁待制、假礼部尚书、充大金通问使。
初，议遣人使金，张浚因荐晧；吕颐浩召与语，大悦。俄诏赐对，时晧方墨衰绖，颐浩脱巾衣服之。既对，帝以国步艰难，两宫远狩为忧。晧极言： 天道好还，金人安能久据中土！此正《春秋》邲、鄢之役，天其或者警晋训楚也。 帝悦，晋晧五官，擢待制，而以武功郎龚璹为右武大夫、假明州观察使，副之。
帝遣左副元帅宗翰书，称： 宋康王构谨致书元帅閤下：愿用正朔，比于籓臣。 上令晧与宰执议国书，晧欲有所易，颐浩不乐，遂罢迁官之命。
溃卒硃海，有众数千人，入定远县界，知县事魏孝友率兵至永康镇，迓海请战，海曰： 我假道而过，秋毫不敢犯，尚何与公战乎！ 孝友不从，以兵击之。海怒，与战，民兵皆溃。海执孝友至县，杀之。
苗傅寇浦城县。时御营副使司前军统制王德，既杀江、浙制置司裨将陈彦章，欲与制置使韩世忠战，世忠曰： 苗、刘未平，若与之战，乃是更生一敌，不如避之。 
夜，世忠将至浦城北十里，与傅、正彦遇于涣梁驿。正彦屯溪北，傅屯溪南，跨溪据险设伏，相约为应。世忠率诸军力战，骁将李忠信、赵竭节恃勇陷陈，右军统制官马彦溥驰救，死之。贼乘胜至中军，世忠瞋目大呼，挺矛而入，正彦望见，失声曰： 吾以为王德，乃韩将军也！ 正彦少却，世忠挥兵以进。正彦坠马，世忠生擒之，尽得其金帛子女。傅弃军遁去。苗瑀收馀卒得千六百人，进破剑川县，又犯虔州。事闻，再赠彦溥武成军节度使，谥忠壮。
先是朝散郎刘晏在正彦军中，傅使统赤心队，晏谓其部曲曰： 吾岂从逆党反者邪！韩制使来，吾济事矣。 遂率众归世忠。浦城之战，世忠以晏骑六百为疑兵于浦山之阳，贼见，大骇。晏以所部力战，世忠上其功，迁一官。
初，薛庆据高邮，兵至数万人，附者日众。知枢密院事张浚闻庆等无所系属，欲亲往招之。浚既渡江，靳赛以兵降。戊子，至高邮，入庆垒，从者不满百人。浚出榜示以朝廷恩意，庆遂感悦归服。
己亥，都省言： 自军兴以来，天下多事，四方文移增倍。前日宰执疲耗于案牍，而边防军政所当急者，反致稽缓。此无它，中书别无属官故也。请用熙宁故事，复置中书、门下省检正官二员，分书六房事，省左右郎官二员。 从之。
是日，苗翊率众出降，未解甲，复从其将孟皋计，欲遁之温、台。裨将江池闻之，杀皋，擒翊，降于制置使周望，其众皆解甲。
有举子程妥者，崇安人，时在傅军为傅谋，与苗瑀、张逵收馀兵入崇安县，统制官乔仲福、王德共追之，尽降其众。傅夜脱身去，变姓名为商人，与其爱将张政亡之建阳县，土豪承节郎詹标觉而邀之，留连数日。政知不免，密告标曰： 此苗傅也。 标执以告南剑州同巡检吕熙，以赴福建提点刑狱公事林杞，杞恐政分其功，与熙谋，使护兵杀政崇安境上，自以傅追世忠授之，遂槛赴行在。
辛丑，张浚自高邮至行在。复以浚知枢密院事。
先是浚入薛庆军，人传事有不测，淮南招抚使王侄即以兵渡江。会薛庆既得厚赏，从其党王存计，亟以兵卫浚而出。帝闻之，即日趣浚归，浚辞曰： 高邮之行，徒仗忠信，虽不至如所传闻，然身为大臣，轻动损威，罪莫甚焉。 诏不允，以庆守高邮军。帝亲书御制《中和堂诗》赐浚曰： 愿同越勾践，焦思先吾身。 卒章曰： 高风动君子，属意种蠡臣。 
是行也，御营使司主管机宜文字、承直郎任贶，至高邮遇贼，坠马死，命以银帛赐其家，录其子仲全为忠州文学。
丁未，尚书省请以江、池、饶、信州为江州路，建康府、太平、宣、徽州、广德军为建康府路，并以守臣充安抚制置使，其江州守臣，更不带江东、湖北字入衔；从之。
六月，戊申朔，升盱眙县为盱眙军。
徽猷阁待制洪晧奉使至淮南，邀宿、泗州都大捉杀使李成以兵护送。而成方与遥郡防御使耿坚共围楚州，责通判权州事贾敦诗，谓其降敌。坚，河北人，初以义兵保护乡井，既而率所部南来，至袭庆府与成会，及是俱在淮东。晧先以书抵成，成曰： 汴涸，虹有红巾，非五千骑不可往，军食绝，不克如命。 晧闻坚可撼，阴遣说之曰： 君越数千里赴国家急，山阳纵有罪，当禀于朝。今擅兴兵，名勤王，实作贼耳。 坚意动，遂强成敛兵。晧行至泗境，谍报有迎骑介而来，晧复还，且上疏言： 李成以朝廷不恤之而稽馈饷，有引众纳命建康之语。今靳赛据扬州，薛庆据高邮，万一三叛连衡，何以待之！此含垢之时，宜遣辩士谕意，优进其秩，畀以京口纲运，如晋待王敦可也。 帝遂遣閤门宣赞舍人贺子仪抚谕成，给米五万斛。吕颐浩亦为书遗成，言： 左右欲图王图霸，须有天命。若无天命，虽以项羽之强，终必灭亡。 颐浩怒皓不先白己，乃奏其稽留生事，贬秩二等，皓遂转由滁阳以行。耿坚后亦为李成所并。
己酉，帝以久雨不止，谕辅臣，恐下有阴谋或人怨所致，于是吕颐浩、张浚皆谢罪求去。帝曰： 宰执岂可容易去位！来日可召郎官以上赴都堂言阙政。 
御史中丞张守上言： 陛下罪己之诏数下矣，而天未悔祸，实有所未至尔。傥能应天以实不以文，则安知谴告警惧，非诱掖陛下以启中兴之业乎！ 先是守尝进修德之说，疏凡三上，且曰： 愿陛下处宫室之安，则思二帝、母后氈庐毳幕之居；享膳羞之奉，则思二帝、母后亶肉酪浆之味；服细爰之衣，则思二帝、母后穷边绝塞之寒苦；操予夺之柄，则思二帝、母后语言、动作受制于人；享嫔御之适，则思二帝、母后谁为之使令；对臣下之朝，则思二帝、母后谁为之尊礼。要如舜之兢业，汤之危惧，大禹之菲恶，文、武之忧勤，圣心不倦，盛德日隆，而天不之助顺者，万无是理也。 及是又申言之，且曰： 天时人事，至此极矣，陛下睹今日之势与去年孰愈？而朝廷之措置施设，与前日未始异也。俟其如维扬之变而后言之，则虽斥逐大臣，无救于祸。汉世灾异策免三公，今位宰相者虽有勋绩，然其才可以办一职而识不足以干万机，愿更择文武全才海内所共推者擢任之。 
中书舍人季陵言： 金人累岁南侵，生灵涂炭，城邑丘墟，怨气所积，灾异之来，固不足怪。惟先格王正厥事，则在我者其可忽耶！臣观庙堂之上无擅命之人，惟将帅之权太盛；宫阃之内无女谒之私，惟宦寺之习未革。今将帅位高身贵，家温禄厚，拥兵自卫，浸成跋扈之风。去年御敌，尝遣王渊，桀骜不行；改命范琼，心怀怏怏。苗、刘二贼乘间窃发，岂一朝一夕之故哉！逮勤王之师一至钱塘，拘占房舍，攘夺舟船，凌轹官吏，侵渔百姓，恃功益骄，莫敢谁何，此将帅之权太盛也。宦寺挠权，为日固久，不幸维扬大臣暗于事机，渡江之初，得以自衒，窃弄威柄，有轻外朝之心，上下共愤，卒碎贼手，亦可以戒矣。比闻蓝珪之流，复有召命，党与相贺，气焰益张，众召僧徒，广设斋会，以追荐钱塘之被害者，行路见之，疑其复用，莫不切齿，此宦寺之习未革也。自古天子之出，必载庙主而行，示有尊也。前日南渡，事出仓卒，有司迎奉，不能如礼。既至钱塘，置太庙于道宫而荐享有阙，留神御于河浒而安奉后时，行路之人，见者流涕。今兹驻跸，又几月矣，未闻下款谒之诏，慰在天之灵，《洪范》不肃之咎，臣意宗庙当之。比年盗贼杀戮长吏，如刲孤豚，残虐百姓，如刈草艾，朝廷苟且，例许招安，未几再叛，反堕贼计。元凶之罪罔获，忠臣之愤不雪，赤子之冤未报，不谋之咎，臣意盗贼当之。昨太母临朝，奸臣马扩上疏，谓上策入蜀，中策都武昌，下策都江宁，臣常诘之，第言 天子必惮远涉，由下引之以及中，由中引之以及上。 此奸谋也。扩乃西人，知关陕残破，不可以遽往，欲先幸蜀以便私耳。侧闻道路之言，谓銮舆不久居此，人情皇皇，未知死所，立赏禁止，终莫之信。虽自臆度，决无是事，万一有之，不几于狂乎？《洪范》常雨之证，恐或由此。自军兴以来，既结保甲，又改巡社，既招弓手，又募民兵，追呼急于星火，割剥侵于肌肤，民力竭矣，而犹求焉，不几于急乎？《洪范》常寒之证，恐或由此。且阳为德，阴为刑，常雨常寒，阴道太盛，陛下正当修德以应天。能制将帅，乃德之刚，能抑宦寺，乃德之正。事宗庙以孝，禁盗贼以义，谋国以智，安民以仁，如此行之，则人心悦而天意得矣。 帝嘉纳之。
司勋员外郎赵鼎言： 自熙宁间王安石用事，肆为纷更，祖宗之法扫地而生民始病。至崇宁初，蔡京托名绍述，尽祖安石之政以致大患。今安石犹配飨庙庭，而京之党未族，臣谓时政之阙，无大于此，何以收人心而召和气哉！ 帝纳其言，遂罢安石配享神宗庙庭。靖康初，廷臣有请罢安石配飨者，争议纷然，至是始决。
乙卯，诏： 军兴以来忠义死节之家，令中书省、枢密院籍记姓名，优加存恤，访其子孙，量材录用。 
丙辰，诏： 诸路监司、郡守，遇朔望率见任官望拜二圣。 
是日，苗傅后军部将韩隽犯光泽县，陷之。
傅之败也，隽以兵六百趣邵武军，守臣朝散大夫张毣先期遁去。隽入城，焚掠皆尽，遂引兵趋建昌军。官吏军民皆欲逃去，守臣方昭以六十口为质，揭榜通衢： 敢言去者，以军法从事！ 率众婴城，亲督守备。隽攻围之，凡六昼夜，昭鼓众益厉。贼死者十三四，一夕，遁去。隽既陷临川，又攻湖口县，遂渡江至蕲州，守臣中大夫王甡与官吏皆逃去。隽引兵欲依杨进于京西，道为王善、张用所邀，且闻进死，乃还居黄陂境上。会刘光世驻军江州，遣人招隽，隽往见光世，光世命还屯蕲州，因更名世清，号小韩。寻诏世清添差蕲州兵马钤辖。
戊午，命江、浙、淮南开畎潴水，以限戎马。
庚申，隆祐皇太后至建康，帝率群臣迎于郊外。徽猷阁待制、知平江府汤东野扈太母至行在，遂以东野试尚书户部侍郎，张浚奏以东野兼宣抚司参赞军事。东野建言： 欲图中兴，当先守关中，据形胜以固根本。 
辛酉，帝手诏以四事自责：一曰昧经邦之远图，二曰乏戡难之大略，三曰无绥人之德，四曰失驭臣之柄。仍命出榜朝堂，遍谕天下，使知朕悔过之意。
丁卯，右司谏袁植罢。
初，植请再贬汪伯彦而诛黄潜善及失守者权邦彦、硃琳等九人，帝曰： 渡江之役，朕方念旧责己，岂可尽归罪大臣！植乃朕亲擢，虽敢言，然导朕以杀人，此非善事。 吕颐浩曰： 圣朝弼臣，罪虽大止贬岭外，故盛德可以祈天永命。植发此念，已伤和气。 滕康曰： 如植言，伤陛下好生之德矣。 乃下诏，略曰： 朕亲擢袁植，置之谏垣，意其补过拾遗以救阙失。而植供职以来，忠厚之言未闻，杀戮之事宜戒，可出知池州。 明日，康见帝曰： 大哉王言，太祖以来未尝戮大臣，国祚长过于两汉者，此也。 未几，潜善卒于梅州。
戊辰，诏： 以防秋在近，自荆南至镇江府，沿江巡检五十员，令枢密院各择材武可仗者一人为之贰。其土军有阙者，并招填之。 
升公安县为军，以共能捍御也。
甲戌，帝自神霄宫入居建康府行宫。
乙亥，诏谕军民： 以迫近防秋，已令杜充提重兵准备。又于七月下旬，恭请隆祐皇太后率六宫、宗室近属迎奉神主，前去江表。朕与谋臣宿将，戮力同心，以备大敌，进援中原。应官吏士民家属南去者，官司毋得禁。 
先是东京留守杜充将赴行在，檄直龙图阁、知蔡州程昌为留守判官，至是昌入京城视事。时京城自四门外皆阖，人以为病，昌至，欲尽辟之；又游手杂食，市多窜窃，犯者虽一钱亦死，冒欲宽为一千；副留守刘仲荀皆不听。始，昌之离蔡也，吏士皆持半月粮，既而食尽，乃挑野菜而食。
是日，金人破磁州。
初，金人围城急，军校杨再兴等作乱，杀权守赵子节，推将官苏珪领州事。珪曰： 吾有三事，能从我则可。 众曰： 试言之。 珪曰： 我欲率军民夺路归京师。 众曰： 不可。  力战，如何？ 又不可。珪曰： 盍开门乎？ 众不应。于是珪率众请降。金人以大队至城下，且折箭为誓曰： 不杀人。 丙子，金人纵米面入城，其价顿减数十倍。时武安城守甚固，金不能攻，及闻磁降，乃下。
秋，七月，己卯，诏： 东京宗室并移虔州。 
辛巳，韩世忠军还，执苗傅、刘正彦、苗翊诣都堂，审验毕，磔于建康市，枭其首。正彦临刑，瞋目骂傅曰： 苗傅匹夫，不用吾言，遂至于此！ 
时张逵、苗瑀及傅二子先已死，议者欲孥戮之，大理少卿王衣曰： 此曹在律当诛，顾其中妇女有雇买及卤掠以从者，傥杀之，未免无辜。 帝矍然，即诏自傅、正彦妻子外皆免。衣，历城人也。
癸未，武胜军节度使、御前右军都统制韩世忠为检校少保、武胜、昭庆军节度使，赏平苗、刘之功也。帝遣使赐世忠金合，且御书 忠勇 二字表其旗帜，又封其妻梁氏为护国夫人，给内中俸以宠之。将臣兼两镇，功臣妻给俸，皆自此始。
言者论备江之策，宜以铁索为沈网，横锁江岸，以防浮江顺流之舟；以木为卧栅，密藏于岸步之下，使战舰不可得而入。此二者，用力甚少而收功甚大。乙酉，诏付水军制置使。
丙戌，庆远军节度使、捧日天武四厢都指挥使、御营平寇前将军、权主管侍卫步军使司提举一行事务范琼入见。
初，琼在江西，右正言吕祉首奏其罪，且进取琼之策，乃召琼赴行在。琼住军南昌，徘徊观望，诏监察御史陈戬趣其入觐。琼未拜诏，先陈兵见戬，且剥人以惧之，戬不为动，徐曰： 将军不见苗、刘之事乎？愿熟计。 琼乃朝服北向谢恩，遂引兵赴阙。既至，未肯释兵，及入见，面奏乞贷左言等朋附苗、刘之罪；且言自祖宗以来，三衙不任河东、北及陕人，今殿帅阙官，乞除殿前司职事；又言招到淮南、京东盗贼十九万人，皆愿听臣节制。帝怒。
知枢密院事张浚奏： 琼大逆不道，罪恶满盈。臣自平江勤王，凡五遣人致书，约令进兵，琼皆不答。今呼吸群凶，布在列郡，以待窃发，若不乘时诛戮，它日必有王敦、苏峻之患。 帝许之。右仆射吕颐浩曰： 臣与琼旧有嫌隙，不敢独任其事，愿付张浚。 浚退，与集英殿修撰、权枢密院检详文字刘子羽谋，夜，锁吏于浚府中，使作文书皆备。
丁亥，朝退，伪遣御前右将军都统制张俊以千人渡江，若捕它盗者，因召俊、琼及御前营副使杜充赴都堂计事，使俊将其众甲以来。琼从兵满街，意气自若。食已，颐浩等相顾未发，子羽坐庑下，遽取写敕黄纸诣前曰： 有敕，将军可诣大理置对。 浚数琼罪，琼眙愕，遂以俊兵拥缚付大理，使光世出，抚其众曰： 所诛止琼耳。若等固天子自将之兵也。 众皆投刃曰： 诺。 于是复以八字军还付武功大夫、忠州防御使、新知兆州王彦，而馀兵分隶御营五军。
是日，太子帟薨。太子病未瘳，有鼎置于地，宫人误蹴之有声，太子即惊搐不止，上命斩宫人。少顷，太子薨，年三岁。诏辍五日朝，殡金陵之佛寺。
戊子，端明殿学士、签书枢密院事郑卒，年五十。执政甫百日，上甚悼之，谓大臣曰： 朕元子犹能自排遣，讣至，殆不能释也！ 常赙外，特赐田十顷，第一区，以抚其孤。
辛卯，诏： 谏官别置局，不隶后省，许与两省官相见议事。 元丰初，用唐制置谏官八员，分左右，隶两省，至是始复之如祖宗之故。
升杭州为临安府。
壬辰，诏范琼就大理寺赐死。
时大理少卿王衣奉诏鞫琼，琼不伏。言者又论琼逼迁上皇、擅戮吴革、迎立张邦昌等事。章下大理，衣具以责之，琼词服。诏以台谏三章，责为单州团练副使、衡州安置。章再上，乃赐琼死，亲属将佐并释之。狱吏杀琼，琼犹不肯，吏以刀自缺盆插入，叫呼移时死。其弟及三子皆流岭南。
罢内香药库，以其物归左藏。
甲午，张用与马友分军屯确山，麦且尽，众皆乏食，乃议复往山东。友请所部沿淮巡绰，用识其意，许之。友以本部兵数万去，自分为七军。用与曹成、李宏屯光州境内，沿淮答刂木寨，为久驻之计。
初，京城失守，统制官阎瑾遁去，留其婿刘绍先以兵数千屯光州，守臣任诗厚遇之。诗在光四年，颇得其用。故自靖康以来，诸郡多破，而光独得全。
时金左副元帅宗翰自东平还云中，右副元帅宗辅自滨州还燕，留左监军完颜昌守山东地。帝虑其再至，复遣使议和。
庚子，尚书户部侍郎、宣抚处置使司参赞军事汤东野试工部侍郎兼知建康。
时建康寓治保宁僧舍，而浙江制置使韩世忠屯蒋山，逐守臣显谟阁直学士连南夫而夺其治寺。殿中侍御史赵鼎言： 南夫缓不及事，固可罪；然世忠躬率使臣排闼而入，逐天子之京尹，此岂可训！请下诏切责世忠而罢南夫，仍治其使臣之先入者，此为两得。 上曰： 唐肃宗与灵武诸军草创，得一李勉，然后朝廷尊。今朕得卿，无愧昔人也。 乃降南夫知桂州，而以东野知建康府。戍兵故皆群盗，喜攘夺市井，东野峻法绳之不少纵，民恃以安。
知枢密院事、御营副使、宣抚处置使张浚，以亲兵千五百人、骑三百发行在。
帝赐川、陕官吏军民诏曰： 朕嗣承大统，遭时多故，夙夜以思，未知攸济。正赖中外有位，悉力自效，共拯倾危。今遣知枢密院事张浚往谕密旨，黜陟之典，得以便宜施行。卿等其念祖宗积累之勤，勉人臣忠义之节，以身徇国，无贻名教之羞，同德一心，共建兴隆之业，当有茂赏，以答殊勋。 
自王侄、谢亮之归，朝廷闻鄜延经略使曲端欲斩王庶，疑其有反心，乃以御营使司提举一行事务召端，端疑不行，权陕西转运判官张郴劝端，不听。议者喧言端反，端无以自明，至是浚入辞，以百口明端不反。
时明州观察使刘锡、亲卫大夫、明州观察使赵哲皆在浚军，浚辟集英殿修撰、知秦州刘子羽参议军事，尚书考功员外郎傅雱、兵部员外郎冯康国主管机宜文字，武功大夫、忠州防御使王彦为前军统制。彦将八字军以从，太学博士何洋、閤门祗候甄援等俱从行。康国将行，往辞台谏，赵鼎谓之曰： 元枢新立大功，出当川、陕，半天下之责，自边事外，悉当奏禀，盖大臣在外，忌权太重也。 
是日，浚军行，屯雨花台。时东京米升四五千，留守杜充既还朝，副留守郭仲荀以敌逼京畿，粮储告竭，遂率馀兵赴行在。充先行至江宁镇，与浚遇，屏人语久之。
初，以靳赛为淮东马步副总管，屯扬州，已而复叛。辛丑，招抚使王侄与遇于兴化县，侄军不整，为赛所乘，大败，制书、金鼓、印文皆为赛所得，侄仅以身免。
壬寅，诏： 迎奉皇太后，率六宫往豫章，且奉太庙神主、景灵宫祖宗神御以行，百司非预军旅之事者悉从。 
八月，戊申，环庆经略使王似言： 方今用兵之际，关陕六路帅，请皆用武臣。 吕颐浩曰： 臣少识种谔，眇小而为西夏信服。今之武帅，类皆斗将，非智将，罕见如谔之比。 杜充曰： 方今艰难，帅臣不得坐运帷幄，当以冒矢石为事。 帝曰： 王似未知武臣少能知义理；若文臣中有智勇兼资、练达边事如范仲淹者，岂必亲临矢石，何为多籍武帅！ 
己酉，移浙西安抚司于镇江府。临安守臣改带管内安抚使。
壬子，资政殿学士、权知三省、枢密院事李邴，以本职提举杭州洞霄宫。邴与吕颐浩论不合，力请免，乃有是命。
资政殿学士、同知三省、枢密院事滕康进权知三省、枢密院事，吏部尚书刘珏为端明殿学士、权同知三省、枢密院事，仍许珏缀执政班奏事。
诏尚书吏部侍郎高卫往洪州，仍兼御营使司参赞军事，沿路因便处置控扼，及具形势以闻。
时虽下诏坚守建康，而议者以为朝廷阴为避敌之计。吕颐浩因奏事为帝言： 如曾楙尚疑之，况小民乎！宜量留嫔御，掌批奏牍，以固人心。且免令内臣权管，恐其不密，或缘此开端。 帝纳之。
甲寅，刘文舜寇舒州，通判权州事郑严遣人以礼侍之，文舜喜，遂入城，秋毫不敢犯。严请于朝，以文舜为淮西都巡检使，赐金带。严，钟离人也。
龙图阁待制、陕西节制使王庶罢，徽猷阁直学士、知庆阳府王似为陕西节制使。
初，庶闻金兵退，复入延安，而城不可守，乃移驻洛交，收招散亡。会诏似守长安，庶益治军，且上章请不能守延安之罪，遂罢去。延安之破也，金人移兵趋环庆路，似选劲兵邀击于险，兵不能进，故用之。
壬戌，隆祐皇太后登舟发建康，百官辞于内东门。帝犹虑金人南侵，密谕滕康、刘珏，令缓争取太后圣旨，便宜以行。
癸亥，徽猷阁待制洪晧奏自寿春府由东京出界，吕颐浩曰： 将来崔纵未必不先到。 帝曰： 今奉使欲如王云者岂易得！ 
先是群盗张俊、李贵啸聚颍上，道益梗，提举官范潩、张锐尝招慰之，旋复乱。晧至顺昌，闻贼有至近郊以牛驴市物者，约与相见谯门下，晧晓譬切至，曰： 自古无白头贼。 贼竦悟，请归报其渠帅。乃为书至其窟穴，俊、贵皆听命，率所领入宿卫。
乙丑，直龙图阁、权东京留守判官程昌自京城还蔡，副留守郭仲荀亦引馀兵归行在，遂以直徽猷阁、京畿转运副使上官悟权京城留守。仲荀既行，都人从之来者以万数，离京师数日，始得谷食，自此京师人来者遂绝矣。
先是知唐州滕牧为董平所逐，会群盗八针王民等犯京西，牧自襄阳遣使招之，皆听命，遂以其众还桐柏，攻平。民取道蔡州，昌不纳，民营城东两日，无所得而去。牧以民之军与平战，平败，执通判事李祁以行。未几，牧迁京西转运判官，唐州遂无主将。京师自悟留守后，命令不复能行，留守司名存而已。
丙寅，帝谓大臣曰： 国用匮乏，政以所费处多。 吕颐浩曰： 用兵费财，最号不赀，故汉文帝不言兵而天下富。 帝曰： 用兵与营造，最费国用，深可戒之。 
丁卯，朝议大夫、京东路转运判官杜时亮为秘阁修撰、假资政殿学士，充奉使大金军前使；进士宋汝为授修武郎、假武功大夫、开州刺史，副之。
时朝议以为敌兵且至，而洪晧、崔纵未得前，求可使缓师者。时亮，宣和末尝为燕山路干办官，金许王宗杰入燕，与吕颐浩等五人惧被执，既而释之。汝为，丰县人，身长七尺馀，博闻强记，徐州之破，阖族百馀人皆死，至是闻金人南侵，见部使者陈边事，遣诣行在所。帝纳其说，命持书遗金主请和，且致书左副元帅宗翰，略曰： 古之有国家而迫于危亡者，不过守与奔而已。今以守则无人，奔则无地，此所以諰々然惟冀阁下之见哀而赦己。故前者连奉书，愿削去旧号，是天地之间，皆大金之国而尊无二上，亦何必劳师远涉而后为快哉！ 时刘豫节制东平，吕颐浩因以书遗之，俾汝为面陈朝廷密意。
光禄少卿范寅敷自金来归，诏寅敷都堂审问。先是知陕州李彦仙遣小将赵成往云、朔觇事，比还，念无以自明，乃挟寅敷以归，至是赴行在。成，正平人也。
庚午，奉安滁州端命殿太祖皇帝御容于建康府天宁万寿观。
壬申，帝谓辅臣曰： 高丽入贡人使将至，闻上皇遣内臣、宫女二人来。朕闻之，一则以喜，一则以悲。朕违远二圣，已及三年，忽得安信，岂得不喜？上皇当承平之久，以天下之养奉一人，彼中居处服食，凡百粗陋，而朕居深宫广殿，极不遑安。且朕父母兄弟及妻皆在远域，惟一子近已薨逝，孑然一身，当此艰难，所以悲也。 言未已，泪下。吕颐浩曰： 愿陛下少宽圣抱，恢中兴之业。 周望曰： 二圣忽有使来，南归之期可望，此必金人之意。若非彼意，数人者虽至高丽，高丽亦不肯令来也。 
