起强圉大渊献正月，尽上章摄提格十二月，凡四年。
○徽宗体神合道骏烈逊功圣文仁德宪慈显孝皇帝大观元年（辽乾统七年）
春，正月，戊子朔，大赦天下。
甲午，中太一宫使、魏国公蔡京，复为尚书左仆射兼门下侍郎。
庚子，御笔： 议礼局依旧于尚书省置局，仍差两制二员详议，属官五员检讨，应缘礼制，可具本末，议定取旨。 
甘露降于帝鼐中，群臣称贺。
壬寅，尚书左丞吴居厚以老避位，罢为东太一宫使。
壬子，以何执中为中书侍郎，邓洵武为尚书左丞，户部尚书梁子美为尚书右丞。
子美初为河北都转运使，倾漕计以奉上，至捐缗钱三百万市北珠以进，由是诸路漕臣效尤，争进羡馀矣。此珠出于女直，子美市于辽。辽嗜其利，虐女直，捕海东青以求珠，女直深怨之。而子美用是显。
是月，辽主钓鱼于鸭子河。
二月，己未，诏令道士序位在僧上，女冠在尼上。
壬戌，向宗回徙封安康郡王。
甲子，诏： 淮南、两浙应私铸钱，限一委首纳；限满不首，并依私钱法。其纳到私钱，并许发赴京畿钱监改铸御书当十钱。 
以黎洞纳土，曲赦广西。
乙亥，复医学。
己卯，复行方田。
丙戌，以平昌郡君韦氏为才人。
凤翔府于仙姑，授清真冲妙先生。寻遣李不赍御封香往凤翔太平宫等处道场，因就宣于仙姑赴阙。
又有虞仙姑者，年八十馀，状貌如少艾，行大洞法。一日，帝诵《大洞经》，举首，见有仙官侍立者。蔡京尝具饭招仙姑，见大猫，指而问京曰： 识之否？此章惇也。 意以讽京，京大不乐。帝尝问仙姑致太平之期，对曰： 当用贤人。 帝曰： 贤人谓谁？ 曰： 范纯粹也。 帝以语京，京曰： 此元祐臣僚所使。 遂逐之。于是士大夫争言虞仙姑亦入元祐党矣。 
辽主驻大鱼泺。
三月，己丑，幸金明池，赐宰相蔡京等宴。
丁酉，尚书右仆射赵挺之罢为佑神观使。以何执中为门下侍郎，邓洵武为中书侍郎，梁子美为尚书左丞，吏部尚书硃谔为尚书右丞。谔出蔡京门，善附会，故有是命。
以蔡攸为龙图阁学士兼侍读。
甲辰，诏以八行取士，善父母为孝，善兄弟为悌，善内亲为睦，善外亲为姻，信于朋友为任，仁于州里为恤，知君臣之义为忠，达义利之分为和。孝悌忠和为上，睦姻为中，任恤为下。又制为不忠、不孝、不悌、不和、不姻、不睦、不任、不恤之刑。诸犯八刑者，县令佐、州知通以其事自书于籍，报学。应有入学，不睦十年，不姻八年，不任五年，不恤三年，能改过自新不犯罪而有二行之实，耆邻保伍申县，县令佐审听入学；在学一年，又不犯第三等罪，听齿于诸生之列。
癸丑，观文殿大学士、佑神观使赵挺之卒。赠司徒，谥清宪。
以叶梦得为起居郎。梦得附蔡京，得为祠部员外郎。京罢相，赵挺之更其所行；及京再相，复反前政。梦得入对，因曰： 陛下前日所建立者，出于陛下乎，出于大臣乎？岂可以大臣进退而有所更张也！ 帝悦，故有是命。
夏，四月，乙丑，以淑妃王氏为贵妃。
五月，己丑，朝散郎吴储，承议郎吴侔，坐与妖人张怀素谋反，伏诛。
怀素狱起，蔡京欲因以傅致吕惠卿之罪，下其子渊于狱，搒笞数千下，欲令招伏与怀素谋反，渊卒不服，得免。是日，惠卿责授祁州团练副使，宣州安置，坐上表自劾，党庇其子，无责己之词也。
庚寅，中书侍郎邓洵武罢。张怀素狱，朝士多株连者，而洵武妻吴氏，侔之兄女也，坐出知随州，提举明道宫。
甲午，诏班新乐于天下。
癸卯，诏： 自今凡总一路及监司之任，勿以元祐学术及异议人充选。 
以安化蛮犯边，益兵赴广西讨之。
乙巳，皇子构生，才人韦氏所产也。寻进韦氏为婕妤。
六月，己未，以梁子美为中书侍郎。
壬戌，诏景灵宫建僖祖殿室。
甲子，以黎人地为庭、孚二州。
庚午，令诸州学以御制八行、八刑刻石，从江东转运副使家彬请也。
癸酉，赐上舍生二十九人及第。
乙亥，尚书右丞硃谔卒。赠光禄大夫，谥忠靖。谔初名绂，以与党籍人同姓名，故改名。
是月，以蔡薿为给事中。
薿以学录试策，揣蔡京且复用，即对曰： 熙、丰之德业，足以配天，不幸继之以元祐；绍圣之缵述，足以永赖，不幸继之以靖国。陛下两下求贤之诏，冀以闻至言，收实用也；而见于元符之末者，方且幸时变而肆奸言，乘间隙而投异意，诋诬先烈，不以为疑，动摇国是，不以为惮，愿逆处于未至而绝其原。 于是擢为第一，以所对颁天下。甫解褐，即除秘书正字，不逾年至侍从，前此未有也。
辽主如散水原。
辽耶律孟简为六部院太保，处事不拘文法，时多笑其迂。孟简闻之，曰： 上古之时，无簿书法令而天下治。盖簿书法令，适足以滋奸幸，非圣人致治之本也。 旋改高州观察使。
秋，七月，乙酉朔，伊、洛溢。
戊子，诏括天下漏丁。
壬寅，班祭服于州郡。
乙巳，贤妃武氏薨。
丙午，臣僚上言： 苏州钱法之坏，始于蔡渭，成于蹇序辰，二人之罪惟均；而小平钱之害，又出序辰。渭已除名勒停，送蔡州羁管，而序辰止降三官，安居善郡。罪同罚异，士论咸疑。 诏： 蹇序辰责授单州团练副使，江州安置。 
崇宁更钱法，以一当十，民嗜利犯法者纷纷。或捕得，以钱数大缶诬为枢密章楶子綖所铸。
綖，刘逵之妇兄也，蔡京怨逵，因而兴狱。初遣监察御史张茂直就平江鞫之，案上，綖不服。再遣侍御史沈畸，畸既至，系者数百人，尽释之，叹曰： 为天子耳目司，而可傅会权要，杀人以苟富贵乎！ 遂阅实，平反以闻。京大怒，别遣官锻炼，綖竟窜海岛，籍没其家。于是臣僚上言： 畸去春尝上封事，訾毁朝廷法度，意在迎合大臣，怀奸异议。 诏贬畸监信州酒税，未几卒。
辽主如黑岭。
辽主以漠南大风伤草，马多死，执马群太保萧托斯和，鞭之三百，免其官。
八月，乙卯，太中大夫、提举崇福宫曾布卒于润州。
丁巳，封皇子构为蜀国公。
庚申，以户部尚书徐处仁为尚书右丞，兵部尚书林摅同知枢密院事。
张怀素妖事觉，摅以开封尹与中丞余深杂治，得士民交关书疏数百，摅请悉焚荡以安反侧。众称为长者，不知蔡京与怀素游最密，摅实为京地也。京深德之，用鞫狱明允，连擢数官，至是遂登枢府。
己巳，降德音于淮、海、吴、楚二十六州，减囚罪一等，流以下释之。
九月，庚寅，建显烈观于陈桥。
己酉，加上僖祖谥曰立道肇基积德起功懿文宪武睿和至孝皇帝。朝献景灵宫。
庚戌，飨太庙。
辛亥，飨明堂，赦天下。
升永兴军为大都督府。
章綖坐冒法，窜海岛。李景直等四人，以上书观望罪，并编管岭南。
庚子，宣义郎致仕程颐卒，年七十五。
颐<em></em>于书无所不读，其学本于诚，以《大学》、《论语》、《孟子》、《中庸》为标指，而达于《六经》。动止语默，一以圣人为师。尝言： 吾无功泽及人，唯缀缉圣人遗书，庶几有补耳。 平生诲人不倦，故学者出其门，渊源所渐，皆为名士，谢良佐、游酢、吕大临、尹焞、杨时尤著。世称颐为伊川先生。
冬，十月，己未，诏： 士有才武绝伦者，岁贡，准文士上舍上等法。 
庚申，和赐蔡京《君臣庆会阁落成诗》。
辛酉，苏州地震。
乙丑，提举崇福宫张商英，责授安化军节度副使，归州安置，以臣僚言其罪大责轻也。
己巳，大雨雹。
辽主谒乾陵，猎于医巫闾山。
闰月，丙戌，以林摅为尚书左丞，资政殿学士郑居中同知枢密院事。
初，居中自言为郑贵妃从兄弟，妃家世微，亦倚居中为重，由是连擢至翰林学士，除同知枢密院事。时妃宠冠后宫，于居中无所赖，乃用宦官黄经臣策，以外戚秉政辞，改资政殿学士、中太一宫使兼侍读。蔡京再得政，居中之助为多，厚责报于京，京为言枢密本兵之地，与三省殊、无嫌于用亲。经臣力抗前说，京言不效，居中疑不己援，始怨之，乃与张康国间京。都水使者赵霖，得龟两首于黄河，献以为瑞，京曰： 此齐小白所谓象罔，见之而霸者也。 居中曰： 首岂宜有二！人皆骇异，而京独主之，殆不可测。 帝命弃龟金明池，谓 居中爱我 ，遂申前命。
乙未，诏： 守令以户口为殿最。 
升桂州为大都督府，建镇州于黎母山心，赐军额曰靖海，用知桂州王祖道策也。
乙巳，升太原府、邓州并为大都督府。
十一月，壬子朔，日有食之。蔡京以不及所当食分，率群臣称贺。
癸亥，诏以 议礼当追述三代之意，适今之宜，《开元礼》不足为法。今亲制《冠礼沿革》十一卷，付议礼局。馀五礼令视此编次。 
乙丑，置内外符宝郎。
宋初诸宝，多阶石为之。元丰中，诏依古作天子皇帝六玺，有玉而未成。元符初，始得玉工之善者琢之，但叠篆而已，玉亦不甚良。至是得汉传国玺，实秦玺，乃蓝田玉，李斯之鱼虫篆也，文曰 受命于天既寿永昌 。帝独取其文而黜其玺不用，因自作受命宝，其方四寸有奇。时又得古小玉印文曰 承天福延万亿永无极 者，帝又以其文仿李斯鱼虫作宝，大将五寸，皆为螭纽，其篆则蔡京命其子翛以意敩之，名为镇国、受命二宝，合先帝六玺，是为八宝，命置官以掌之。
尚书省言： 今禁中已有常用之宝，所用至多，不可改移。欲镇国、受命宝皆宝而不用，惟封禅则用之；皇帝之宝，答邻国书则用之；皇帝行宝，降御札则用之；皇帝信宝，赐邻国书及物则用之；天子之宝，答外国书则用之；天子行宝，封册则用之；天子信宝，举大兵则用之；馀皆用常用之宝。 从之。
己巳，升瀛州为河间府、瀛海军节度。
戊寅，尚书右丞徐处仁以母忧去位。
南丹州地与宜州及西南夷接壤，世为莫氏所居，自署刺史。王祖道欲取之，乃诬其酋莫公佞阻东兰州，不令纳土，发兵讨之，擒公佞，以南丹州为观州。公佞弟公晟，结溪峒报复，侵掠城邑，杀刺史，蔡京匿不以闻。特置黔南路，领庭、孚、平、允、从、宜、柳、融、观九州。
十二月，庚寅，蔡京以功加太尉，进何执中以下官二等，而召祖道为刑部尚书。
祖道在桂四年，厚以官爵金帛挑诸夷，建城邑，调兵镇戍，辇输内地钱布盐粟，无复齐限。地瘴疠，戍者十亡五六，实无尺土一民益于县官。时广西转运副使张庄与祖道表里，遂以代其任。祖道、庄既凿空超取显美，由是庞恭孙、赵遹、程邻相与效之，边壤益多故矣。
癸巳，以江宁、荆南、杭、越、洪、福、潭、广、桂并为帅府。
丁酉，置开封府府学。
己亥，以婉容乔氏为贤妃。
是岁，秦凤旱。京东水，河溢，遣官振济，贷被水户租。庐州雨豆。
乾宁军言黄河清，逾八百里，凡七昼夜，诏以乾宁军为清州。
涪州夷骆世叶等内附，以其地为珍、承二州，知州庞恭孙诱之以来也。
太庙斋郎方轸上书言： 蔡京睥睨社稷，内怀不道，专以绍述之说为自媒之计，内而执政、侍从，外而帅臣、监司，无非其门人亲戚。京每有奏请，尽作御笔行出，语人曰 此上意也 ；明日不行，又语人曰 京实启之也 。善则称己，过则称君，必欲陛下敛天下之怨而后已。自元符末陛下嗣服，忠义之士，投匦者无日无之。京分为邪等，黥配编置，不齿仕籍，则谁肯为陛下言哉！京又使子攸日以花石禽鸟为献，使陛下不知天下治乱。臣以为京必反也，请诛京以安天下！ 诏宣示京。京请下轸狱，竟流岭南。
辽放进士李石等百馀人。
○徽宗体神合道骏烈逊功圣文仁德宪慈显孝皇帝大观二年（辽乾统八年）
春，正月，壬子朔，受八宝于大庆殿，大赦天下，文武进位一等。蔡京表贺符瑞。
乙卯，以婉仪刘氏为德妃。
己未，太尉蔡京进太师，加童贯节度使，仍宣抚。
庚申，进封京兆郡王桓为定王，蜀国公构为广平郡王。
戊寅，徙封向宗回为汉东郡王，向宗良为开府仪同三司。
改封赵怀德为顺义郡王、昭化军节度使、河南蕃部总领。以河南蕃将缅什罗蒙为节度观察留后，赐名赵怀忠。
河东、河北盗起。
辽主如春州。
二月，甲申，置诸路曹掾官。
丙戌，归州安置张商英移峡州居住。
甲午，诏建徽猷阁，藏《哲宗御集》，置学士、直学士、待制官。
以婕妤韦氏为修容。
三月，庚申，班《金箓灵宝道场仪范》于天下。
戊寅，赐上舍生十三人及第。
门下中书后省左右司言： 检会今年正月一日赦书， 元祐党人，怀奸睥睨，报怨不已，公肆诋诬，罪在宗庙者，朕不敢贷。其或情轻法重，例被放弃；或非身自犯，因人得罪；或志非诬谤，言有近似；或本缘辨理，语涉讥讪；或止因职事，偶涉更改。凡此之类，不据元贬责罪犯，审量其情分轻重等第，取情理轻者，与落罪籍，甄叙差遣。 今将元编类册内依详赦文，看详到孙固等四十五人。 诏除孙固、安焘、贾易外，馀江出籍。又，看详到叶祖洽等六人，诏并出籍。
诏： 监司岁举所部郡守二人，县令四人，赴三省审察。 
夏，四月，辛巳，手诏以追述先王寓马于农之意，募人给地免租牧马。行之期年，熙河颇见就绪。凡县镇寨关堡官衔内，并带管句给地牧马事，佐官同管句，庶使人人各知任责。
丙申，辽封高丽国王俣为三韩国公。
甲辰，童贯遣统制官辛淑献、冯瓘等复洮州。
五月，庚戌朔，日有食之。
辛亥，以复洮州功，赐蔡京玉带。初，神宗用唐故事，以玉带赐王安石，止系三日。及京受赐，遂为常服。
提举京西南路学事路瑗言： 臣所领八州三十馀县，比诸路最为褊小，学舍乃至三千三百馀区，教养生徒三千三百馀人，赡学田业等岁收钱斛六万三千馀贯石。窃计诸路学舍生徒田业钱斛之数，何翅数百万，此旷古所未尝有也。乞诏有司总会诸路州、军、县文武大小学生并学费所入所用实数，具图册上之御府，副在辟雍，仍宣付史馆。 从之。
壬子，谿哥城王子臧征扑哥降，复积石军。
臧征扑哥以咒诅扇蕃族，居谿哥空城。边吏谓既能动众，必为边患，童贯欲实其事，遂会诸路进兵，仍遣知西安州刘仲武出奇趋谿哥城。臧征扑哥迎降，并女弱才二十八人，初未尝有兵也。洎就擒，边吏张大其功，过为缘饰，以金纸糊桶为头冠，木椅为胡床，浅红绢为伞，种种皆非羌物。捷闻，蔡京率百官称贺。诏俘臧征扑哥至京师，授正任团练使、邓州钤辖；寻死于邓州。
甲寅，复诸路岁贡供奉物。
丁巳，以童贯为检校司空、奉宁军节度使，赏收洮州、积石动也。
初，童贯议欲收积石军，积石民西宁接境，刘仲武诣贯计事，曰： 大兵入境，贼穷，必走夏国，路由西宁，当即掩捕；欲降，则招纳之。或深入巢穴，可乘其便；但可桥功力未易办，若禀命待报，虑失事机。 贯许以便宜。臧征扑哥果欲降，丐一子为质，仲武即遣子锡往。而河桥亦成，仲武以兵渡河，挈与归，献捷宣抚司。贯掩其功，止录河桥之劳，仲武终不自言。后帝遣使持金盏，赐先得积石军招纳降王者，使者访其实，以盏授仲武，且召对。帝慰劳久之，曰： 高永年失律，以不用卿言。今招纳降王，抚定河南，皆卿力也。 仲武谢。问几子，曰： 九子。 乃以锡为右班殿直、閤门祗候，馀悉补三班借职；命仲武复知西宁州。
壬戌，诏临洮城依旧为洮州，以收复功，诏蔡京特许奏补一子一孙官，馀依转官恩数。
戊辰，诏： 张康国以下各进官一等。 
己卯，以收复功，命户部侍郎洪中孚奏告天地、宗庙、社稷。
葆真观妙冲和先生刘混康卒，特赠大中大夫。
辽主清暑于散水原。
六月，乙酉，以涪夷地为珍州。
壬辰，辽西北路招讨使萧迪里率诸蕃来朝。
甲午，以平夏城为怀德军。
乙未，以殿中六尚、算学、太官局、翰林仪鸾司皆隶六察。
丙申，辽射柳祈雨。
戊戌，门下、中书后省左右司复依赦看详到韩维等九十五人，诏并出籍。
丁未，辽主如黑岭。
戊申，三省检会正月一日赦书， 应元祐党人不以存亡及在籍，可特与叙官。 勘会前任宰臣、执政官见存人韩忠彦、苏辙、安焘，身亡人文彦博、吕公著、吕大防、刘挚、曾布、章惇、梁焘、王岩叟、李清臣、范纯礼、黄履。诏见存人与复一官，文彦博等亦各追复有差。
秋，七月，庚戌，罢建僖祖殿室。
乙卯，以婉容王氏为贤妃。
戊辰，辽主以雨罢猎。
八月，辛巳，邢州河水溢，坏民庐舍，复被水者家。
丙申，中书侍郎梁子美罢，知郓州。
己亥，置保州敦宗院。
九月，辛亥，以林摅为中书侍郎，吏部尚书余深为尚书左丞。
壬戌，以向宗回为太子少保，致仕。
乙丑，诏： 诸路州学有阁藏书，皆以经史为名。方今崇八行以迪多士，尊《六经》以黜百家，史何足言！应置阁处赐名曰稽古。 
癸酉，皇后王氏崩。后性恭俭，郑、王二妃方亢宠，后待之均平。宦寺希旨，有诬后之过者，验之无迹。后见帝，未尝语及，帝转怜之。崩，年二十五。
削向宗回官爵。
丙子，曲赦熙河兰湟、秦凤、永兴军路。
冬，十一月，丁未朔，太白昼见。
辛酉，诏访求古礼器。
壬戌，命讨论臣庶祭礼。
乙丑，上大行皇后谥曰靖和。
丙寅，吕惠卿复宣奉大夫，提举明道宫，任便居住。
戊辰，诏受命宝增 镇国 二字。
十二月，己卯，峡州居住张商英，许任便居住。商英有别业在宜都县，恳蔡京乞归其地。京从都省批状依所申，商英深德之。
壬寅，陪葬靖和皇后于永裕陵。
是岁，同州黄河清。
夏人入贡。
涪州夷任应举、湖南猺杨再光内附。
知桂州张庄奏： 安化上三州、一镇诸蛮纳土，共五万馀户，二十六万馀人，幅员九千馀里。 又奏： 宽乐州、安沙州，谱州、四州、七原等州纳土，计二万人，一十六州、三十三县、五十馀峒，幅员万里。 蔡京率百官表贺，谓混中原风气之殊，当天下舆地之半。进庄兼黔南经略安抚使。
渝州蛮赵泰等内附，以其地为溱州。
诏孔亻及从祀孔子庙庭。
秦州观察使、知府州折克行卒，赠武安军节度使，以其子可大为荣州团练使、知府州。
克行沈勇有力，善抚士卒，在边三十年，战功最多。夏人畏其威名，号 折家父 。
○徽宗体神合道骏烈逊功圣文仁德宪慈显孝皇帝大观三年（辽乾统九年）
春，正月，丙午朔，辽主如鸭子河。
乙卯，祔靖和皇后神主于别庙。己未，减两京、河阳囚罪一等，民缘园陵役者蠲其赋。
丁卯，以涪夷地为承州。
甲戌，升湟州为向德军节度。
二月，丙子朔，播州杨文贵纳土，以其地置遵义军。
丁丑，提举崇福宫仪国公韩忠彦以宣奉大夫致仕。
庚子，臣僚上言： 知和州胡师文，昨为发运使，独衔建议将当二铜钱改铸当十。自古积山之利，以铜铸钱，不闻以钱铸钱。当二钱法与小平钱轻重相等，故私钱不禁而自止，民间便之，此神宗良法也。师文谄奉大臣，妄乱变更，将已行当二钱毁而改铸，识者痛心。 诏师文提举万寿观。
辽主如春州。
三月，丙午，立海商越界法。
辛酉，诏： 四川郡守，并选内地人任之。 
壬戌，并黔南入广西路。
乙丑，赐礼部奏名进士及第出身贾安宅等六百八十五人。小珰梁师成，亦窜名进士籍中。
壬申，知枢密院事张康国卒。
康国始因附蔡京而进，及在枢密府，浸为崖异。时帝恶京专愎，阴令康国狙其奸，且许以相。京忌康国，遂引吴执中为中丞，执中即劾京客刘昺、宋乔年。帝嘉执中之不阿，康国曰： 是乃为逐臣地耳。 已而执中将论康国，康国先知之，旦奏事，留白帝曰： 执中今日入对，必为京论臣，臣愿避位。 既而执中对，果陈其事，帝怒，黜执中知滁州。至是康国因退朝趋殿庐，暴得疾，仰天吐舌，舁至待漏院死，或疑中毒云。
时童贯权益张，与黄经臣胥用事，中丞卢航表里为奸，搢绅侧目。右正言陈禾曰： 此国家安危之本也，吾任言责，此而不言，可乎！ 遂上疏劾贯、经臣怙宠弄权之罪，愿亟窜之远方。论奏未终，帝拂衣起。禾引帝衣，请毕其说，衣裾落，帝曰： 正言碎朕衣矣！ 禾言： 陛下不惜碎衣，臣岂惜碎首以报陛下！此曹今日受富贵之利，陛下它日受危亡之祸。 言愈切。帝变色曰： 卿能如此，朕复何忧！ 内侍请帝易衣，帝却之曰： 留以旌直臣。 翼日，贯等相率前诉，谓国家极治，安得此不祥语！卢航奏禾狂妄，谪监信州酒。
夏，四月，戊寅，中书侍郎林摅罢。
集英胪唱贡士，摅当传姓名，不识甄盎字，帝笑曰： 卿误邪？ 摅不谢，而语诋同列。御史论其寡学，倨傲不恭，失人臣礼，黜知滁州，犹为帝言： 顷使辽，见其国中携二，若兼而有之，势无不可。 盖欲报其辱也。帝由是始有北伐之意。
壬午，五国部贡于辽。
癸巳，以郑居中知枢密院事，吏部尚书管师仁同知枢密院事。师仁，龙泉人也。
癸卯，以余深为中书侍郎，兵部尚书薛昂为尚书左丞，工部尚书刘正夫为尚书右丞。
昂与余深、林摅附蔡京为至久，至举家为京避私讳，或误及之，辄加笞责。昂尝误及，即自批其口。
五月，乙巳朔，孟翔献所画卦象，谓宋将中微，宜更年号，改官名，变庶事以厌之。帝不乐，诏窜之远方。
丙辰，令辟雍宴用雅乐。
丁巳，虑囚。
戊辰，大雨雹。
六月，甲戌朔，诏修乐书。
同知枢密院事管师仁以疾罢为佑神观使，寻卒。
乙亥，辽主清暑于特礼岭。
辽马群太保萧托斯和既免官，辽主念其谨愿，命为天齐殿宿卫。
丁丑，尚书左仆射蔡京罢。
中丞石公弼、侍御史张克公劾京罪恶，章数十上，乃以京为中太一宫使，请给恩数并依见任宰相例。公弼始与京有连，故得讲用。及居言路，遇事利害，辄言不惮，京始忌之。既免京政，复上言吏员猥冗，戾元丰旧制，于是诏堂选归吏部者数十员，罢官庙者千员，都水知埽六十员，县非大郡悉省丞，在京茶事归之户部，诸道市舶归之转运司，仕涂顿清。
辛巳，以何执中为特进、尚书左仆射兼门下侍郎。
泸州夷王募弱内附，以其地置纯、滋二州。
庚寅，冀州河水溢。
太学生陈朝老诣阙上书曰： 陛下知蔡京之奸，解其相印，天下之人鼓舞，有若更生。及相何执中，中外黯然失望。执中虽不敢肆为非法，若蔡京之蠹国害民，然碌碌常质，初无过人。天下败坏至此，如人一身脏腑受沴已深，岂庸庸之医所能起乎！ 疏奏，不省。
秋，七月，丁未，诏： 谪籍人除元祐奸党及得罪宗庙外，馀并录用。 
甲寅，复张商英提举玉局观。
是月，辽地陨霜伤稼。
辽主以中京饥，命昭德军节度使耶律孟简偕学士刘嗣昌减价粜粟，事未毕而孟简卒。
辽漕司督赋甚急，县令多系狱。宁远令康公弼上书于朝，乃释之，因免县中租赋。宁远人德之，为立生祠。
八月，己丑，嗣濮王宗汉卒，兄子仲增嗣。
丙申，升融州为清远军节度。
丁酉，辽主以雪罢猎。
已亥，宣奉大夫致仕仪国公韩忠彦卒。
冬，十月，癸丑，减六尚局供奉物。
癸酉，辽主望祀木叶山。丁丑，免今年租税。
十一月，丁未，诏： 算学以黄帝为先师，风后等八人配飨，巫咸等七十人从祀。 
己巳，蔡京进封楚国公，致仕，仍提举编修《哲宗实录》，朝朔望。长子攸，除枢密直学士，次子儵，除直秘阁。
十二月，甲申，高丽贡于辽，奏还女直九城。
戊子，以张商英为龙图阁学士、知杭州。
己亥，罢东南铸夹锡钱。
中丞石公弼言： 蔡京盘旋京师，馀威震于群臣。愿持必断之决，以消后悔。 侍御史洪彦章言： 京朋奸误国，公私困弊，既已上印，而偃蹇都城，上凭眷顾之恩，中怀跋扈之志，愿早赐英断，遣之出京。 侍御史毛注言： 孟翔以天文惑众，尝献蔡京诗，言涉不顺，京辄喜而受之，因以献《易书》而赐官，卒致诋诬以冒重辟，而京不复愧耻。张怀素以地理惑众，京熟与之游从，京妻葬地卜日，怀素主之，尝同游淮左，题字刻石，后虽阴令人追毁以掩其迹，而众所共知。以至尚书省事，多不取旨，直行批下，以作陛下之威；重禄厚赏，下结人心，以作陛下之福。林摅跋扈之党，而置之政本之地；宋乔年奸雄之亲，而置之尹京之任。考之以心，揆之以事，其志有不可量者。今盘旋辇毂，久而不去，其情状已可见矣。 太学生陈朝老复疏京恶十四事，乞投畀远方，皆不报。
是岁，江、淮、荆、浙、福建大旱，自六月不雨至于十月。秦、凤、阶、成饥，发粟振之，蠲其赋。
陕州、同州黄河清。
辽放进士刘桢等九十人。
○徽宗体神合道骏烈逊功圣文仁德宪慈显孝皇帝大观四年（辽乾统十年）
春，正月，庚子朔，中丞吴执中言： 窃闻迩来诸路以八行贡者，如亲病割股，或对佛然顶，或刺臂出血，写青词以祷，或不茹荤，尝诵佛书，以此谓之孝。或尝救其兄之溺，或与其弟同居十馀年，以此谓之悌。其女适人，贫不能自给，取而养之于家，为善内亲。又以婿穷窭，收而教之，为善外亲。此则人之常情，仍以一事分为睦姻二行。尝一遇歉岁，率豪民以粥食饥者，而谓之恤。夫粥食饥者，乃豪民自为之而已，独谓之恤，可乎？又有尝收养一遗弃小儿，尝救一跛者之溺，而以为恤。如此之类，不可遽数。伏愿下之太学，俾长二、博士考以道艺，别白是非，澄去冒滥，勿使妄进。申饬郡县长吏及学事司察验行实，有其人则举，无其人勿以妄贡，务在奉承诏旨，不失法意。 从之。
辛丑，辽主预行立春礼，如鸭子河。
癸卯，诏新置河东、河北、陕西诸监罢改铸当十钱。
辛酉，诏： 士庶拜僧者，论以大不恭。 
丁卯，夏人入贡。
吕惠卿降授正奉大夫。侍御史毛注劾惠卿上表谢复官，用《诗》、《风雨》及《青蝇》、《节南山》章句，以古君子自处而以乱世方盛时，罪不可赦，故有是命。二月，庚午朔，辽主驻大鱼泺。
辛未，以张商英为资政殿学士、中太一宫使。
初，商英起知杭州，过阙入对，言： 神宗修建法度，务以去害兴利而已。今城一一举行，则尽绍述之美。法若有弊，不可不变，但不失其意足矣。 
戊寅，议礼局奏： 修成《大观礼书》二百三十一卷，《祭服制度》十六卷，《制服图》一册，据经稽古，酌今之宜，以正沿袭之误。又别为《看详》十二卷，《祭服看详》二册。 诏行之。
庚辰，罢京西钱监。
己丑，以余深为门下侍郎，资政殿学士张商英为中书侍郎，户部尚书侯蒙同知枢密院事。帝尝从容问蒙曰： 蔡京何如人也？ 蒙对曰： 使京正其心术，虽古贤相何以加？ 京闻而衔之。蒙，高密人也。
壬辰，罢河东、河北、京东铸夹锡钱。
癸巳，诏： 方田之法，均赋惠民。访闻近岁以来，有司推行怠惰，监司督察不严，贿赂公行，高下失实。可严饬所部，仍仰监司觉察。 
三月，庚子，募饥民补禁卒。
诏： 医学生并入太医局，算入太史局，书入翰林书艺局，画入翰林画图局，其学官等并罢。 
甲寅，敕所在振恤流民。
癸亥，诏： 罪废人稍加甄叙能安分守者，不俟满岁，各与叙进，以责来效。 
丙寅，赐上舍生十五人及第。
戊辰，诏： 上书邪下等人，可依无过人例，今后改官升任，并免检举。 
夏，四月，丙子，五国部长贡于辽。
己卯，班乐尺于天下。
癸未，蔡京上所修《哲宗实录》。
丙戌，辽主预行再生礼。癸巳，猎于北山。
丙申，立感生帝坛。
丁酉，诏修《哲宗正史》。
五月，壬寅，停僧牒三年。
丁未，彗出奎、娄。
甲寅，立词学兼茂科。帝以宏词科不足以致文学之士，改立此科，岁附贡士院试，去檄书而增制造，中格则授馆职，岁不过五人。
丙辰，诏以彗见，避殿，减膳，令侍从官直言指陈阙失。
戊午，赦天下。
壬戌，改广西黔南路为广南西路。
癸亥，治广西妄言拓地罪，追贬帅臣王祖道为昭信军节度副使，放张庄于永州。
先是御史张克公奏论： 蔡京顷居相位，擅作威福，权震中外。轻锡予以蠹国用，托爵禄以市私恩。谓财利为有馀积，皆出诞谩；务夸大以兴事功，肆为搔扰。援引小人，以为朋党；假借姻娅，布满要途。以至交通豪民，兴置产业；役天子之将作，营葺居第；用县官之人夫，漕运花石。曾无尊主庇民之心，惟事丰已营私之计。若是之类，其事非一，已有臣僚论列，臣更不敢具陈。至若名为祝圣寿而修塔以壮临平之山势，托言灌民田而决水以符兴化之谶辞；致侄俣之告变而谬为心疾，受孟诩之诬言而与之官爵；赵真欲辅之以妖术，张大成窃伺其奸意。骇动远迩，闻者寒心，皆足以鼓惑天下，为害之大者也。 
甲子，诏： 蔡京特降授太子少保，依旧致仕，在外任便居住。 制略曰： 轻爵禄以市私恩，滥锡予以蠹邦用，借助姻娅，密布要途，聚引凶邪，合成死党。以至假利民而决兴化之水，托祝圣而饰临平之山，岂曰怀忠，殆将邀福。屡有告陈之迹，每连狂悖之嫌，虽仅上于印章，犹久留于里第，偃蹇弗避，傲睨罔悛，致帝意之未孚，昭星文而申谴。言章继上，公议靡容，固欲用恩，难以屈法。宜褫师臣之秩，俾参宫保之官。聊慰群情，尚为宽典。 
丙寅，门下侍郎余深罢。深与蔡京结为死党，京既去国，深不自安，上疏乞罢，乃以资政殿学士知青州。
六月，庚午，御殿，复膳。
甲戌，辽主清暑于玉山。
乙亥，以张商英为尚书右仆射兼中书侍郎。
蔡京久盗国柄，中外怨疾。见商英能立异同，更称为贤，帝因人望而相之。时久旱，彗星中天，商英受命，是夕彗不见，明日雨。帝喜，因大书 商霖 二字以赐之。
癸未，夏国贡于辽。
壬辰，复向宗回为汉东郡王。
甲午，准布贡于辽。
乙未，虑囚。
丙申，门下侍郎薛昂罢为佑神观使。
秋，七月，辛丑，诏权罢方田。
辽主谒庆陵。
己未，张商英言： 当十钱，自唐以来，为害甚明，行之于今，尤见窒碍。盖小平钱出门，有限有禁，故四方商旅物货交易得钱者，必入中求盐钞、收买官告度牒，而馀钱又流布在街市，故官私内外，交相利养。自当十钱行，一夫负八十千，小车载四百千。钱既为轻赍之物，则告牒难售，盐钞非操虚钱而得实价则难行，重轻之势然也。今欲权于内库并密院诸司借支，应于封桩金银物帛并盐铁等，下令以当十钱盗铸伪滥害法，半年更不行用；令民间尽所有于所在州军送纳，每十贯官支金银物帛四贯文，择其伪铸者，送近便改铸小平钱，存其如样者，俟纳钱足十贯作三贯文，各拨还元借处。然后京城作旧钱禁施行，乃可议榷货通商钞法。 
八月，庚午，张商英又言： 陛下奋发英断，慨然欲救钱轻物重之弊，一旦发德音，下明诏，捐弃帑藏数千万缗钱宝，改当十为当三。令下之日，中外欢呼，万口一舌。然而奸邪之在内者，密倡其说曰： 不久必复，可畜以待也。 奸邪之在外者，晓民以掠美曰： 当三则亏汝，当七则中矣。 是以小民听而和之，令出五十日，而犹未大孚也。伏望陛下固志不移，使正议卒行，奸邪愧服，而消其凶悍不平之气。 
乙亥，以刘正夫为中书侍郎，侯蒙为尚书左丞，翰林学士承旨邓洵仁为尚书右丞。
戊寅，省内外冗官。
庚辰，以资政殿学士吴居厚为门下侍郎。
丁亥，行内外学官选试法。
闰月，辛丑，诏： 诸路事有不便于民者，监司条奏之。 
辛亥，辽主谒怀陵；己未，谒祖陵。
辛酉，诏戒朋党。
以张阁知杭州。阁思所以固宠，乃因辞日，乞自领花石纲事，自此应奉益繁矣。
壬戌，辽皇太叔和啰噶从猎于庆州，道卒。
九月，丙寅朔，日有食之。
甲戌，辽主命免行重九节礼。
冬，十月，丁酉，立贵妃郑氏为皇后。后，开封人，本钦圣殿押班。初，帝为端王，常朝钦圣太后，太后命后供侍；及帝即位，遂以赐帝。后性谨，善顺承帝意，好观书，章奏能自制。帝爱其才，竟立为后。
蔡京之免，知枢密院事郑居中自许必得相，帝觉之，不果用。至是复以外戚罢为观文殿学士、中太一宫使。
戊戌，以吴居厚知枢密院事。
太白昼见。
辽主驻藕丝淀。
十一月，丁卯，祀圜丘，大赦；改明年元曰政和。
甲戌，罢拱州为襄邑县。
戊寅，诏通州安置人陈瓘与自便。
初，瓘自合浦放还，居四明。而其子正汇干至馀杭，适闻蔡崇盛诧蔡京有动摇东宫之语，正汇即日自陈于杭帅蔡薿。薿方结京为死党，遂执正汇送京师，而飞书告京，俾预为计。事下开封府制狱，知开封李孝称，酷吏也，乃并下明州捕瓘。士民哭送之，瓘不为动，既就狱，顾其子笑曰： 不肖子烦吾一行。 孝称胁瓘使证正汇之妄，瓘曰： 正汇闻京将不利于社稷，传于道路，遽自陈告，瓘所不知。忘父子之恩而指其为妄，则情所不忍；挟私情以符合其说，又义所不为。况不欺不二，平昔所以事君教子，岂于利害之际有所贪畏，自违其言乎！蔡京奸邪，必为国祸，瓘固尝论于谏省，亦不待今日语言间也。 时内侍黄经臣监勘，闻所对，失声叹息，谓瓘曰： 主上正欲知实状，右司第依此置对。 狱具，竟坐正汇以所言过实，流窜海岛，而瓘亦有通州安置之命。至此方许其自便。
十二月，己酉，辽诏明年改元天庆。
庚戌，改谥靖和皇后为惠恭。
以吕惠卿为观文殿学士、知大名府。
罢内藏东北出剩盐钞及六路上供钱钞。
是岁，夔州江水溢。海水清。
出宫女四百八十六人。
南丹州内附。
辽境内大饥，惟保静军马人望所治，粒食不阙，路不鸣桴。遥授人望为彰义军节度使。时谷价翔踊，宿卫士多不给，萧托斯和出私廪周之；旋召知南院枢密使事。
