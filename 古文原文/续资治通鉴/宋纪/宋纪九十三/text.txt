起著雍阉茂正月，尽上章困敦十二月，凡三年。
○徽宗体神合道骏烈逊功圣文仁德宪慈显孝皇帝重和元年（辽天庆八年，金天辅二年）
春，正月，甲申朔，御大庆殿，受定命宝，百僚称贺。
金杨朴言自古英雄开国或受禅，必先求大国封册，金主遂遣使如辽。丁亥，辽遣耶律努克等如金议和，以萧奉先等言许之可以弭兵故也。
己丑，大赦。应元符末上书邪中等人，亦得准依无过人例。
庚戌，以翰林学士承旨王黼为尚书左丞。黼，祥符人，美风姿，有口辩，才疏隽而寡学术，然多智善佞。初因何执中荐，擢校书郎，迁左司谏。张商英在相位，浸失帝意，帝遣使以玉环赐蔡京于杭；黼觇知之，因数条奏京所行政事，并击商英。及京复相，德其助己，岁中三迁，为御史中丞。黼欲去执中，使京专国，遂疏执中三十罪，已而改翰林学士。会京与郑居中不合，黼复纳交居中，京由是怨之，徙为户部尚书，将陷以罪；黼以智获免，还为学士承旨，至是遂入政府。
辽保安军节度使张崇以双州二百户降金。时东路诸州盗贼蜂起，至掠民自随以充食。
二月，戊辰，增诸路酒价。
庚午，遣武义大夫马政同高药师等使女直，讲买马旧好。
初，药师等兵船至海北，见女直逻者，不敢前，复回青州，称已入苏州界，女直不纳，几为逻者所杀。青州安抚使崔直躬具奏其事，帝怒，诏元募借补人并将校一行并编配远恶，仍委童贯措置通好女直事，监司、帅臣不许干预。贯更令王师中别选能吏以往。政，洮州人也，责官青州，寓家牟平。师中言政可使，遂用之。
辛未，金贝勒忠、洛索自军中入朝，金主以辽主近在中京而敢辄来，皆杖之。
甲戌，升六安县为六安军。
丁丑，诏： 监司辄以禁钱买物为苞苴馈献者，论以大不恭。 
辽使耶律努克还自金，金主复书曰： 能以兄事朕，岁贡方物，归我上、中京、兴中府三路州县，以亲王、公主、驸马、大臣大孙为质，还我行人及元给信符，并宋、夏、高丽往复书、诏、表、牒，则可以如约。 
金和勒博等言咸州都统乌楞古，知辽主在中京而不进取，刍粮丰足而不以实闻，攻显州时所获生口财畜多自取。三月，癸未朔，乌椤古降为穆昆。
丙戌，诏： 监司、郡守，自今须满三岁乃得代，仍毋得通理。 
癸巳，令嘉王楷赴廷对。楷，帝第二子也。
丁酉，知建昌陈并等改建神霄宫不虔及科决道士，诏并勒停。
庚子，金洛索言黄龙府地僻且远，宜重戍守，金主命合诸穆昆，以洛索为万户，镇之。
戊申，赐礼部奏名进士及第、出身七百八十三人。有司以嘉王楷第一，帝不欲楷先多士，遂以王昂为榜首。
辽复使耶律努克如金，申前议也。
夏，四月，癸丑朔，筑靖夏城、制戎城。
乙卯，御笔以淮南转运使张根，轻躁妄言，落职，监信州酒税。
是时承平日久，锡予无艺，营缮并兴，殆无虚日，以故国用益窘，帝多命臣僚条具财计。于是中外所陈非一，根因而进节用之说，权幸以其不利于己也，莫不切齿；而大臣以赐第事谓根议己，力谋所以中根者。于是言章交上，而帝察根之诚，不之罪也。会御前人船所拘占直达纲船以应花石之用，根以上供期迫，奏乞还之，重忤权幸意。且因被命督促竹石，又上言： 东南花石纲之费，官买一竹至费五十缗；本路尚然，它路犹不止此。今不以给苑囿而入诸臣之家，民力之奉，将安所涯！愿示休息之期，以厚幸天下。 于是权幸益怒，故有是命。
辛酉，辽以西南面招讨使萧德勒岱为北院枢密使，宠任弥笃。时诸路大乱，飞章告急者络绎而至；德勒岱不即上闻，有功者亦无甄别，由是将校怨怒，士无斗志。
癸亥，减捶刑。
己卯，诏： 每岁以季秋亲祀明堂，如孟月朝献礼。以太上混元上德皇帝二月十五日生辰为真元节。 
辛巳，道录院上看详释经六千馀卷，内诋谤道、儒二教恶谈毁词，分为九卷，乞取索焚弃，仍存此本，永作证验；又，林灵素上《释经诋诬道教议》一卷，乞颁降施行。并从之。
五月，壬午朔，日有食之。
乙酉，诏： 诸路选漕臣一员，提举本路神霄宫。 
丁亥，以林灵素为通真达灵元妙先生，张虚白为通元冲妙先生。
虚白，南阳人，通太乙六壬术，帝召管太一宫，恩赉无虚日，官太虚大夫、金门羽客，出入禁中，终日论道，无一言及时事，曰： 朝廷事有宰相在，非予所知也。 帝每以张胡呼之而不名。
壬辰，颁御制《圣济经》，以青华帝君八月生辰为元成节。
戊戌，辽复遣耶律努克使金，要以酌中之议。金主遣呼图克昆与努克持书报，如前约。
庚子，手敕两浙漕司，以权添酒钱尽给御前工作。
辽主如纳葛泺。
土贼安生儿、张高儿，聚众二十万，耶律玛格等斩生儿于龙化州；高儿亡入懿州，与霍石相合。
六月，乙卯，以贤妃刘氏为淑妃。
壬申，门下侍郎薛昂奏： 承诏编集王安石遗文，乞差验阅文字官三员。 从之。
霍石陷辽之海北州，趋义州，军帅和勒博击败之。
甲戌，辽通、祺、双、辽四都之民八百馀户降于金，金主命分置诸部，择膏腴之地处之。
秋，七月，壬午，以西师有功，加蔡京恩，官其一子，郑居中为少傅，余深为少保，邓洵武为特进，进执政官一等。
癸未，诏蔡京、郑居中、余深、童贯并兼充神霄玉清万寿宫使，邓洵武、薛昂、白时中、王黼、蔡攸并兼充副使。
己酉，遣廉访使者六人赈济东南诸路水灾。
辽耶律努格等赍宋、夏、高丽书、诏、表、牒至金，金乃遣呼图克昆如辽， 免取质子及上京、兴中府所属州郡，裁减岁币之数，如能以兄事朕，册用汉仪，可以如约。 辽于是遣努克及托实如金议册礼。金留托实，遣怒克还，谓之曰： 言如不从，勿复遣使。 
是月，辽主猎于秋山。
八月，甲寅，以童贯为太保。
戊午，知衮州王纯奏乞令学者治御注《道德经》，间于其中出论题，从之。
庚午，诏： 自今学道之士，许入州县学教养；所习经以《黄帝内经》、《道德经》为大经，《庄子》、《列子》为小经外，兼通儒书，俾合为一道，大经《周易》、小经《孟子》。其在学中选人，增置士名，分入官品。元士、高士、上士、良士、方士、居士、隐士、逸士、志士，每岁试经拨放。州县学道之士，初入学为道徒，试中升贡，同称贡士。到京，入辟雍，试中上舍，并依贡士法。三岁大比，许襕郭就殿试，当别降策问，庶得有道之士以称招延。 
辛未，资政殿大学士、知陈州邓洵仁，奏乞选择《道藏经》数十部，先次镂板，颁之州郡，道录院看祥，取旨施行，又乞禁士庶妇女辄入僧寺，诏令吏部申明行下。
壬申，诏： 执政非入谢及丐去，毋得独留奏事。 
乙亥，升衮州为袭庆府。
是月，掖廷大火，自甲夜达晓；大雨如倾，火益炽。凡爇屋五千馀间，后苑广圣宫及宫人所居几尽，焚死者甚众。
九月，辛巳，大飨明堂。
壬午，诏罢拘白地、禁榷货、增方田、添税酒价、取醋息、河北加折耗米、东南水灾强籴等事。
丙戌，诏： 太学、辟雍各置《内经》、《道德经》、《庄子》、《列子》博士二员。 
戊子，金主诏曰： 国书诏令，宜选善属文者为之，其令所在访求博学雄才之士，敦遣赴阙。 
己丑，以岁当戌月当壬为元命，降德音于天下。
庚寅，门下侍郎薛昂罢为佑神观使，以白时中为门下侍郎，王黼为中书侍郎，翰林学士承旨冯熙载为尚书左丞，刑部尚书范致虚为尚书右丞。
颁《御注道德经》，刻石神霄宫。
壬辰，禁州郡遏籴及边将杀降以幸功赏者。
癸巳，禁群臣朋党。
丁酉，用蔡京言，集古今道教事为纪志，赐名《道史》。
辛丑，郑居中罢，乞持馀服，诏从之。
壬寅，诏： 视中大夫林灵素，视中奉大夫张虚白，并特授本品真官。 
先是帝用方士言，铸神霄九鼎，名曰太极飞云洞劫之鼎，苍壶祀天贮醇酒之鼎，山岳五神之鼎，精明洞渊之鼎，天地阴阳之鼎，混沌之鼎，浮光洞天之鼎，灵光晃耀炼神之鼎，苍龟火蛇虫鱼金轮之鼎，至是始成。奉安于上清宝箓宫之神霄殿。
霍石降于金。闰月，庚戌朔，金以石为千户。既而萧宝、张应古、李孝功皆率众降，并以所部为千户。
己未，以刘栋为守静先生、视中大夫，栋辞不受。
庚申，诏江、淮、荆、浙、闽、广监司，督责州县还集流民。
乙亥，给事中赵野奏乞诸州添置道学博士，择本州官兼充，从之。
丙子，诏： 周柴氏后已封崇义公，复立恭帝后为宣义郎，监周陵庙，世世为国三恪。 
冬，十月，己卯朔，太白昼见。
壬辰，知陈州邓洵仁奏： 本州学内舍生宋瑀，系故翰林学士宋祁之孙，行艺清修，愿换道学内舍生。旧有撰到《道论》十篇及近撰《神霄玉清万寿宫雅》，谨具缴奏呈。 御笔： 宋瑀特与志士，仍许赴将来殿试。 
己亥，升端州为肇庆府，仍改兴庆军额曰肇庆。
癸卯，帝如上清宝箓宫，传度玉清神霄秘箓，会者八百人。时道士有俸，每一斋施，动获数十万；每一观，给田亦不下数百千顷。贫下之人，多买青布幅巾以赴，日得一饭餐及衬施钱三百。
甲辰，置道官二十六等，道职八等，有诸殿侍晨、校籍、授经，以拟特制、修撰、直阁之名。
戊申，徽猷阁待制、提举万寿观蔡绦以罪勒停。
十一月，己酉朔，诏改明年元曰宣和，大赦天下。
辛亥，日中有黑子如李大。
丙辰，以婉容王氏为贤妃。
丁卯，茂德帝姬下嫁蔡鞗，父京请免见舅姑行盥馈之礼，诏不允。
己巳，升梓州为潼川府。
丙子，提举成都府路学事翟栖筠奏： 字形书画，咸有不易之体，学者略而不讲，从俗就简，转易偏旁，渐失本真。如期、朔之类从月，股、肱之类从月，胜、服之类从舟，丹、青之类从丹，靡有不辨，而今书者乃一之。故幼学之士，终年诵书，徒识字之近似而不知字之正形。愿诏儒臣重加修定，去其讹谬，一以王安石《字说》为正，分次部类，号为《新定五经字样》，颁之庠序。 诏太学官集众修定。
辽副元帅萧托卜嘉卒。
十二月，戊寅朔，复京西钱监。
己卯，诏： 九鼎新名，乃狂人妄有改革，皆无稽据，宜复旧名。 狂人，指王仔昔也。
马政等还自金，与其使者俱来，是日至登州，登州遣赴阙。
政与平海指挥使呼庆随高药师、曹孝才以闰月六日下海，才达北岸，为逻者所执，并其物夺之，欲杀者屡矣。已而缚之，行经十馀州，至金主所居拉林河，约三千馀里。问海上遣使之由，以实对。金主与众议数日，遂质登州小校王美、刘亮等，遣索多及李庆善等赍国书并北珠、生金、貂革、人参、松子，同政等来报使。
甲申，辽议定册礼，遣耶律努克使金。时山前诸路大饥，乾、显、宜、锦、兴中等路斗粟直数缣，民削榆皮食之，既而人相食。宁昌军节度使刘宏以懿州户三千降于金，金以为千户。
己丑，置裕民局。
是岁，江、淮、荆、浙、梓州水。
辽放进士王翚等百三人。
○徽宗体神合道骏烈逊功圣文仁德宪慈显孝皇帝宣和元年（辽天庆九年，金天辅三年。己亥，一一一九年）
春，正月，戊申朔，日下有五色云。
乙卯，诏： 佛改号大觉金仙，馀为仙人、大士之号。僧为德士，易服饰，称姓氏。寺为宫，院为观，即住持之人为知宫观事。所有僧录司可改作德士司，左右街道录院可改作道德院。德士司隶属道德院，蔡攸通行提举。天下州府僧正司可并为德士司。 寻又改女冠为女道，尼为女德。时林灵素欲废释氏以逞前憾，请悉更其号，故有是命。
丁巳，金使李善庆等入国门，馆于宝相院，诏蔡京、童贯及邓文诰见之议事。补善庆修武郎，散都从义郎，勃达秉义郎，给全俸。居十馀日，遣直秘阁赵有开武义大夫马政、忠翊郎王瓖充使副，赍诏书礼物，与善庆等渡海聘之。瓖，师中子也。
初，议报女真仪，赵良嗣欲以国书，用国信礼，有开曰： 女直之酋止节度使，世受契丹封爵，常慕中朝，恨不得臣属，何必过为尊崇，用诏书足矣。 问善庆： 何如？ 善庆曰： 二者皆可用，惟朝廷所择。 于是从有开言。有开与善庆等至登州，未行而有开死。会河北奏得牒者，言契丹已割辽东地，封女真为东怀王；且妄言女真常祈修好，诈以其表闻。乃召马政等勿行，止差呼庆持登州牒送李善庆等归。
戊午，以余深为太宰兼门下侍郎，王黼为特进、少宰兼中书侍郎。黼赐第城西日，导以教坊乐，供帐什器，悉取于官，宠倾一时。
是时朝廷已纳赵良嗣之计，将会金以图燕。会谍云辽主有亡国之相，黼闻画学正陈尧臣善丹青，精人伦，因荐尧臣使辽。尧臣即挟画学生二人与俱，绘辽主像以归，言于帝曰： 辽主望之不似人君，臣谨画其容以进，若以相法言之，亡在旦夕，幸速进兵，兼弱攻昧，此其时也。 并图其山川险易以上。帝大喜，取燕、云之计遂定。
乙丑，改湟州为乐州。
乙亥，帝耕籍田。
罢裕民局。
封占城杨卜麻叠为占城国王。占城在中国西南，所统大小聚落一百五，略如州县。自上古未常通中国，周显德中始入贡，自是朝贡不绝。然北与交趾接壤，互相侵扰。及诏封为王，始与交趾加恩均矣。
金使乌凌阿赞谟如辽，迎封册也。
二月，庚辰，改宣和殿为保和殿。
戊戌，以邓洵武为少保。
辽主如鸳鸯泺。章萨巴诱中京射粮军，僭号，南面军帅耶律伊都讨擒之。
三月，丁未朔，辽遣太傅萧实埒讷等册金主为东怀国皇帝。
庚戌，蔡京等进安州所得商六鼎。
己未，以冯熙载为中书侍郎，范致虚为尚书左丞，翰林学士张邦昌为尚书右丞。邦昌，东光人也。
诏： 天下知宫观道士，与监司、郡、县官以客礼相见。 
童贯令熙河经略使刘法取朔方，法不欲行，强遣之。出至统安城，遇夏主弟察克率步骑三陈以当法前军，而别遣精骑登山出其后。大战移七时，兵饥马渴，死者甚众。法乘夜遁，比明，走七十里，至盍硃峞，守兵追之，法坠崖折足，乃斩首而去。是役也，丧师十万，贯隐其败而以捷闻。
察克见法首，恻然语其下曰： 刘将军前败我古骨龙、仁多泉，吾尝避其锋，谓天生神将，岂料今为一小卒枭首哉！其失在恃胜轻出，不可不戒。 遂乘胜围震武。震武在山峡中，熙、秦两路不能饷，自筑后三岁间，知军李明、孟清，皆为夏人所杀。至是城又将陷，察克曰： 勿破此城，留作南朝病塊。 乃自引去。宣抚使司以捷闻，受赏数百人。
甲子，知登州宗泽，坐建神霄宫不虔，除名，编管。
辛未，赐上舍生五十四人及第。
甲戌，皇后亲蚕。
夏，四月，丙子朔，日有食之。
庚寅，童贯以鄜延、环庆兵大破夏人，平其三城。辛丑，进辅臣官一等。
五月，丙午朔，京师茶肆佣，晨兴见大犬蹲榻榜，近视之，乃龙也，军器作坊兵士取食之。逾五日，大雨如注，历七日而止，京城外水高十馀丈。帝惧甚，命户部侍郎唐恪决水，下流入五丈河。起居郎李纲言： 阴气太盛，国家都汴百五十馀年矣，未尝有此异。夫变不虚生，必有感召之由，当以盗贼、外患为忧。 诏贬纲监沙县税务。
丁未，诏： 德士许入道学，依道士法。 
丙辰，败夏人于震武。
壬戌，金主谕咸州路都统司曰： 军兴以前，哈斯罕诸部民有犯罪流窜边境，或亡入于辽者，本皆吾民，远在异境，朕甚悯之。今既议和，当行理索，可明谕诸路千户穆昆，遍与询访其官称、名氏、地里，具录以上。 
壬申，班御制《九星二十八宿朝元冠服图》。
是月，西北有赤气亘天。
辽准布部人叛，执招讨使耶律鄂尔多，都监萧色埒德死之。
六月，戊寅，呼庆等至金主军前，金主及宗翰等责以中辍，且言登州不当行牒。呼庆对： 本朝知贵朝与契丹通好，又以使人至登州，缘疾告终，因遣庆与贵朝使臣同行，欲得早到军前，权令登州移文，非有它故。若贵朝果不与契丹通好，即朝廷定别遣使人共议。 金主不听，遂拘留庆等。又以索多受宋团练使，杖而夺之。
壬午，诏： 西边武臣为经略使者，改用文臣。 
甲申，诏封庄周为微妙元通真君，列御寇为致虚观妙真君，仍用册命，配享混元皇帝。
童贯因关右既困，讽夏人因辽进誓表纳款。己亥，诏六路罢兵。及夏遣使来贺天宁节，授以誓诏，夏使辞不敢，贯不能屈，但遣馆伴强之使持还。及境，弃之道中而去，贾琬得而上之，贯始大沮。寻加贯太傅，封泾国公。时人称蔡京为 公相 ，贯为 媪相 。
秋，七月，丙辰，诏以蔡绦向缘狂率，废黜几年，念其父京元老，勋在王室，未忍终弃，可特叙旧官，外与宫观，任便居住。既而京言叙不以法，乞赐寝罢，诏候过大礼取旨。
辽主猎于南山，金复遣乌凌阿赞谟如辽，责册文无兄事之语，不言大金而云东怀，乃小邦怀其德之义。又册文有 渠材 二字，语涉轻侮；若： 遥芬 、 多戬 等语，皆非善意，殊乖体式。如依前书所定，然后可从。
辽杨询卿、罗子韦率众降金，金主命各以所部为穆昆。
八月，戊寅，诏： 诸路未方田处，并令方量，均定租课。 
丙戌，御制御笔《神霄玉清万寿宫记》，令京师神霄宫刻记于碑，以碑本赐天下，摹勒立石。
己丑，金颁女直字于国中。
女直初无文字，及获契丹、汉人，始通契丹、汉字，于是宗雄、希尹等学之。宗雄因病，两月并通大小字，遂与宗干等立法定制，凡与辽、宋往来书问，皆宗雄、希尹主之。金主因命希尹依仿汉人楷字，因契丹字制度，合本国语，制女直字行之。
丁酉，尚书左丞范致虚以母忧去位。时朝廷欲用师于辽，致虚言边隙一开，必有意外之患，宰相谓其怀异，竟不起复。
辽以皇子赵王实讷埒为西京留守。
辽主诸子，惟晋王额噜温最贤，乐道人善而矜人不能。时宫中恶读书，见之辄斥。额噜温尝入寝殿，见近侍阅书，因取观之，会诸王至，因袖而归之，曰： 勿令它人见之也。 一时号称长者。
九月，乙卯，曲宴蔡京于保和新殿。殿西南庑有玉真轩者，刘妃妆阁也。
癸亥，幸道德院观金芝；由景龙江至蔡京第鸣鸾堂，赐京酒。京诉开封尹聂山离间事，山即坐黜。因作《鸣鸾记》以进。时京子攸、儵、翛及攸子行，皆为大学士，鞗尚帝姬；家人厮养，亦居大官，媵妾封夫人。京每侍上，恒以君臣相悦为言。帝时乘轻车小辇，频幸其第，命坐，赐酒，略用家人礼。
丙寅，蔡京奏： 臣伏蒙圣慈，以臣夏秋疾病，特命于龙德太一宫设普天大醮，又亲制青词以见诚意。至日临幸醮筵，别制密词，亲手焚奏。仰惟异礼，今昔所无，殒首杀身，难以仰报。 
方京病笃，人谓其必死，独晁冲之谓陆宰曰： 未死也。彼败坏国家至此，若使宴然死牖下，备极哀荣，岂复有天道哉！ 已而果愈。
丁卯，以蔡攸为开府仪同三司。
攸有宠于帝，进见无时，与王黼得预宫中秘戏。或侍曲宴，则短衫窄袴，涂抹青红，杂倡优侏儒中，多道市井淫媟谑浪语以献笑取悦。攸妻宋氏，出入禁掖，攸子行，领殿中监，宠信倾其父。攸尝言于帝曰： 所谓人主，当以四海为家，太平为娱，岁月能几何，岂可徒自劳苦！ 帝深纳之。因令苑囿皆仿江、浙为白屋，不施五采，多为村居、野店，及聚珍禽异兽，动数千百，以实其中。都下每秋风夜静，禽兽之声四彻，宛若山林陂泽间，识者以为不祥之兆。
金主以辽册礼使失期，诏诸路军过江屯驻。辽乃令实埒讷等先持册稿如金，而后遣使送乌凌阿赞谟持书以还。
辽耶律程古努等二十馀人谋反，伏诛。
十一月，乙卯，祀圜丘，赦天下。
甲子，诏： 东南诸路水灾，令监司、郡守悉心赈救。 
戊辰，以张邦昌为尚书左丞，翰林学士王安中为尚书右丞。安中附童贯、王黼为中丞，因论蔡京罪，为帝所知，遂居政府。
淮甸旱饥，民失业，遣监察御史察访。
太学生邓肃，以硃勔花石纲害民，进诗讽谏，诏放归田里。
壬申，放林灵素归温州。
释氏既废，灵素益尊重，官冲和殿侍晨，出入呵引，至与诸王争道，都人称曰： 道家两府 。灵素与道士王允诚共为怪神，后忌其相轧，毒之死。都城暴水，遣灵素厌胜，方率其徒步虚城上，役夫争举梃将击之，走而免。帝知众所怨，始不乐。灵素恣横不悛，道遇皇太子，弗敛避。太子入诉，帝怒，以为太虚大夫，斥还故里，命江端本通判温州，几察之。端本廉得居处过制罪，诏徙置楚州，而已死，遗奏至，犹以侍从礼葬焉。
十二月，甲戌，诏： 京东路盗贼窃发，令东西路提刑督捕之。 
辛卯，大雨雹。
自政和以来，帝多微行，乘小轿子，数内臣导从。置行幸局，局中称出日为有排当；次日未还，则传旨称疮痍，不坐朝。始，民间犹未知，及蔡京谢表有 轻车小辇，七赐临幸 之语，自是邸报传之四方，而臣僚阿顺莫敢言。
秘书省正字曹辅上疏谏曰： 陛下厌居法宫，时乘小辇出廛陌郊坰，极游乐而后返，臣不意陛下当宗社托付之重，玩安忽危，一至于此！夫君之与民，本以人合，合则为腹心，离则为楚、越，畔服之际，在于斯须，甚可畏也！万一当乘舆不戒之初，一夫不逞，包藏祸心，虽神灵垂护，然亦损威伤重矣。又况有臣子不忍言者，可不戒哉！ 帝得疏，出示宰臣，令赴都堂审问。余深曰： 辅小官，何敢论大事！ 辅曰： 大官不言，故小官言之。 王黼阳顾张邦昌、王安中曰： 有是事乎？ 皆应以不知。辅曰： 兹事虽里巷小民无不知，相公当国，独不知邪？曾此不知，焉用彼相！ 黼怒，令吏从辅受词，辅操笔曰： 区区之心，一无所求，爱君而已。 退，待罪于家。黼奏： 不重责辅，无以息浮言。 丙申，诏编管郴州。
初，辅将有言，知必获罪，召子绅来，付以家事，乃闭户草疏。及贬，怡然就道。
将乐杨时，初登进士第，闻程颢兄弟讲学，以师礼见颢于颍昌。其归也，颢目送之曰： 吾道南矣。 颢卒，又师事颐。颐偶瞑坐，时与游酢侍立不去，既觉，则门外雪深一尺矣。海内称龟山先生。
蔡京客张{角}言于京曰： 今天下多故，至此必败，宜急引旧德老成，置诸左右，庶几犹可及。 京问其人，{角}以时对，京因荐之。会路允迪自高丽还，言高丽国王问龟山先生安在，乃召为秘书郎。
呼庆留金凡六月，数见金主，执其前说，再三辨论。金主与宗翰等议，乃遣庆归。临行，语曰： 跨海求好，非吾家本心。吾已获辽人数路，其它州郡，可以俯拾，所以遣使人报聘者，欲交邻耳。暨闻使日不以书来而以诏诏我，此已非其宜。使人虽卒，自合复遣；止遣汝辈，尤为非礼，足见翻悔。本欲留汝，念过在汝朝，非汝罪也。归见皇帝，若果欲结好，请早示国书；或仍用诏，决难从命。且我尝遣使求辽主册吾为帝，取其卤簿；使人未归，尔家来通好。而辽主册吾为东怀国，立我为至圣至明皇帝，吾怒其礼仪不备，又念与汝家已通好，遂鞭其来使，不受法驾等。乃本国守两家之约，不谓贵朝如此见侮。汝可速归，为我言其所以！ 庆以是月戊戌离金主军前，朝夕奔驰，从行之人，有裂肤堕指者。
是月，京西饥，淮东大旱，遣官赈济。
岚州黄河清。
升赵州为庆源府，均州为武当军节度。
○徽宗体神合道骏烈逊功圣文仁德宪慈显孝皇帝宣和二年（辽天庆十年，金天辅四年。庚子，一一二零年）
春，正月，癸亥，追封蔡确为汝南郡王。
甲子，罢道学，以儒道合而为一，不必别置道学也。
二月，乙亥，遣中奉大夫、右文殿修撰赵良嗣、忠训郎王瓖使金。
先是呼庆以正月至自登州，具道金主所言，并其国书达于朝。王师中亦遣子瓖同庆诣童贯白其事。贯时受密旨图辽，欲假外援，因建议遣良嗣等持御笔往，仍以买马为名；其实约夹攻辽，取燕京旧地，第面约不赍国书。夹攻之约，盖始于此。
唐恪罢。
戊子，令所在赡给淮南流民，谕还之。
甲午，诏别修《哲宗正史》。
金主使乌凌阿赞谟持书及册文副本至辽，且责其乞兵于高丽。
辽以金人所定 大圣 二字，与先世称号同，遣实埒讷往议。金主怒，谓群臣曰： 辽人屡败，遣使求成，惟饰虚辞以为缓兵之计，当议进兵。 乃令咸州路统军司治军旅，修器械，具数以闻，将以四月进师。令色克留兵一千镇守，栋摩以馀兵来会于浑河。和议遂绝。
三月，壬寅，赐上舍生二十一人及第。
乙卯，改熙河兰湟路为熙河兰廓路。
辽复遣实埒讷以国书如金。
夏，四月，丙子，诏： 江西、广东两界，群盗啸聚，添置武臣提刑、路分都监各一员。 
乙未，金主自将伐辽，分三路出师，趋上京。
辽主猎于呼图里巴山。闻金师再举，耶律拜萨巴选精兵三千以济辽师。
五月，庚子朔，以淑妃刘氏为贵妃。
己酉，日中有黑子如枣大。
赵良嗣等以四月甲申至苏州，守臣高国宝迎劳甚恭。会金主已出师，以是月壬子会青牛山，议所向。翼日，良嗣等至，金主令良嗣与辽使实埒讷并从军。每行数十里，辄鸣角吹笛，鞭马疾驰，比明，行六百五十里。至上京，命进攻，且谓良嗣等曰： 汝可观吾用兵，以卜去就。 遂临城督战。诸军鼓噪而进，自旦及巳，栋摩以麾下先登，克其外城，留守托卜嘉以城降。良嗣等奉觞为寿，皆称万岁。是日，赦上京官民，仍诏谕辽副都统耶律伊都。
丁巳，祭地于方泽，降德音于诸路。
布衣硃梦说上书论宦寺权太重，编管池州。
壬戌，金兵次沃黑河，宗干率群臣谏曰： 地远时暑，军马罢乏，若深入敌境，粮馈乏绝，恐有后艰。 金主乃班师，命分兵攻庆州。辽耶律伊都袭栋摩于辽河，金兵战却之。
辽上京已破，枢密使恐忤旨，不以时奏。辽故事，军政皆关决于北枢密院，然后奏知。至是同平章事左企弓为辽主言之，辽主曰： 兵事无乃非卿责邪？ 企弓曰： 国势如此，岂敢循例为自全计！ 因陈守备之策。拜中书侍郎、平章事。
戊辰，诏： 宗室有文行才术者，令大宗正司以闻。 
六月，癸酉，诏开封府赈济饥民。
丁丑，太白昼见。
太师、鲁国公、神霄玉清万寿宫使蔡京，屡上章乞致仕，戊寅，诏依所请，守本官，在京赐第居住，仍朝朔望。
京专政日久，公论不与，帝亦厌薄之。子攸，权势既与父相轧，浮薄者复间焉，由是父子各立门户，遂为仇敌。攸别居赐第，一日，诣京，甫人，遽起，握父手为诊视状，曰： 大人脉势舒缓，体中得毋有不适乎？ 京曰： 无之。 京语其客曰： 此儿欲以为吾疾而罢我耳。 阅数日，果有致仕之命。
辛巳，诏： 自今动改元丰法制，论以大不恭。 
中牟县民诉方田不均，乙酉，诏罢诸路方田。
辽以北府宰相萧伊苏为上京留守。
金人之攻陷上京也，辽太祖天膳堂在祖州，太宗崇元殿在怀州，以及庆州之望仙、望圣、神仪三殿，焚烧殆尽。所司以闻，萧奉先抑而不奏，后辽主知而问之，奉先曰： 初虽侵犯元宫，劫掠诸物，尚惧列圣威灵，不敢毁坏灵寝，已指挥有司修葺防护。 奉先迎合诞谩类此。
丙戌，诏： 三省、枢密院额外吏职，并从裁汰。及有妄言惑众，稽违诏令者，重论之。 
诏： 诸司总辖、提点之类，非元丰法，并罢。 
丁亥，复寺院额，寻又复德士为僧。
甲午，罢礼制局并修书五十八所。
秋，七月，壬子，罢文臣起复。
己未，罢医、算学。
八月，庚辰，诏减定医官额。
乙未，诏： 监司所举守令非其人，或废法不举，令廉访使者劾之。 
是月，赵良嗣于上京出御笔与金主议约，以燕京一带本汉旧地，约夹攻契丹，取之。金主命译者曰： 契丹无道，其土疆皆我有，尚何言！顾南朝方通欢，且燕京皆汉地，当与南朝。 良嗣曰： 今日约定，不可与契丹复和也。 金主曰： 有与契丹乞和，亦须以燕京与尔家方和。 许遂议岁币，良嗣初许三十万，辨论久之，卒与契丹旧数。金主又谓良嗣曰： 吾军已行，九月至西京，汝等到南朝，请发兵相应。 遂以手札付之，约以本国兵径自平地松林趋古北口，南朝兵自雄州趋白沟夹攻，不如约，即地不可得。金师至松林，会大暑，马牛疫，金主乃还，遣驿追良嗣至，易国书，约来年同举。宗翰曰： 使副至南朝奏皇帝，勿如前时中绝也。 留良嗣饮食数日，及令所掳辽吴王妃歌舞，谓良嗣曰： 此契丹儿妇也，今作奴婢，为使人欢。 遣萨喇、哈噜等持其国书来报聘。
九月，壬寅，金萨喇、哈噜等至，诏卫尉少卿董耘馆之，止作新罗人使引见。后三日，对于崇政殿，帝临轩，萨喇、哈噜等捧书以进，礼毕而退。
诏： 罢政和二年给地牧马条法，收见马以给军，应牧田及置监处并如旧制。 
丙辰，诏登州钤辖马政借武显大夫，使聘于金。是日，萨喇、哈噜等入辞于崇政殿，赐宴显静寺，命赵良嗣押宴，王瓖伴送，政持国书及事目随哈噜等行。书曰： 大宋皇帝致书于大金皇帝：远承信介，持示函书，具聆启处之详，殊副瞻怀之素。契丹逆天贼义，干纪乱常，肆害忠良，恣为暴虐。知夙严于军旅，用绥集于人民，致罚有辞，逖闻为慰。今者确示同心之好，共图问罪之师，念彼群黎，旧为赤子，既久沦于涂炭，思永靖于方垂，诚意不渝，义当如约。已差太傅、知枢密院事童贯勒兵相应，使回，请示举军的日，以凭夹攻。所有五代以后陷没幽蓟等州旧汉地及汉民，并居庸、古北、松亭、榆关，已议收复，所有兵马，彼此不得过关外，据诸色人及贵朝举兵之后背散到彼馀处大户，不在收留之数。绢银依与契丹数目岁交，仍置榷场。计议之后，契丹请和听命，各无允从。 乃别降枢密院札目付政，遣政子扩从行。
初，朝议止欲得燕京旧地。及赵良嗣还朝，言尝问金主，燕京一带旧汉地，并西京亦是。金主曰： 西京我安用，止为拏阿适，西一临尔。事竟，亦与汝家。 阿适，辽主小字也。又言平、营本燕京地，高庆裔曰： 平、滦非一路。 金主曰： 此不须议。 故事目并及山后寰、应、朔、蔚、妫、儒、新、武诸州。两国之衅，由此生矣。
是秋，辽主猎于沙岭。
萧伊苏守上京，为政宽猛得宜，乘金兵残破之后，民多穷困，辄加振恤，众咸爱之。
冬，十月，戊辰朔，日有食之。
己巳，尚书省言： 州县武学已罢，内外愿入京武学人，乞依元丰法试补入学举试；其考选升补推恩，并依大观武学法。 从之。
以内侍梁师成为太尉。师成黠慧习文法，初领睿思殿文字外库，主出外传上旨。政和中，渐得幸，因窜名进士籍中，累迁河东节度使，至是遂有此命。
时中外泰宁，帝留意礼文符瑞之事，师成逢迎希恩宠，帝本以隶人畜之，命入处殿中，凡御书号令，皆出其手，多择善书吏习仿帝书，杂诏旨以出，外庭莫能辨。师成实不能文，而高自标榜，自言苏轼出子。时天下禁诵轼文，其尺牍在人间者皆毁去，师成诉于帝曰： 先臣何罪？ 自是轼之文乃稍出。以翰墨为己任，四方名士，必招致于门下，多置书画卷轴于外舍，邀宾客纵观，得其题识，合意者辄密加汲引，执政、侍从，可阶而升。王黼以父事之，称为 恩府先生 ，蔡京父子亦谄附焉。都人目为 隐相 ，所领职局，多至数十百。
睦州青溪民方腊，世居县之堨村，托左道以惑众。县境梓桐、帮源诸洞，皆在山谷幽险处，民物繁夥，有漆楮杉材之饶，富商巨贾多往来。腊有漆园，造作局屡酷取之，腊怨而未敢发。时吴中困于硃勔花石之扰，比屋致怨。腊因民不忍，阴聚贫乏游手之徒，以硃勔为名，遂作乱。
马政等达金拉林河，留帐前月馀，议论不决。金主初不认事目内已许西京之语，且言平、滦、营三州不系燕京所管，政等不能对，唯唯而已。金主又与其群臣谋，谓： 北朝所以雄盛者，缘得燕地汉人。今一旦割还南朝，不惟国势微削，兼退守五关之北，无以临制南方，坐承其弊。若我将来灭契丹，尽在其地，与宋为邻，时或以兵压境，更南展提封，有何不可！ 群臣皆以为然。唯宗翰云： 南朝四面被边，若无兵力，安能立国！未可轻之。 金主遂将马扩远行射猎，久之乃还，令诸大臣具饮食，递邀南使。十馀日，始草国书，遣哈噜与政等来报。聘书中大略云： 前日赵良嗣等回，许燕京东路州镇，已载国书，若不夹攻，应难如约。今若更欲西京，请便计度收取，若难果意，冀为报示。 
十一月，戊戌朔，方腊自号圣公，建元永乐，以其月为正月。置官吏、将帅，以巾饰为别，自红巾而上，凡六等。无弓矢、介胄，唯以鬼神诡秘事相扇訹。焚室庐，掠金帛、子女，诱胁良民为兵，不旬日，聚众至数万，陷青溪县。
己亥，少傅、太宰兼门下侍郎余深罢。时福建以取花果扰民，深为言之，帝不悦，出知福州。
庚戌，以王黼为少保、太宰兼门下侍郎。
初，蔡京致仕，黼阳顺人心，悉反其所为，四方翕然称为贤相。及拜太宰，遂乘高为邪，多畜子女玉帛自奉，僭拟禁省。因请置应奉局，自兼提领，中外名钱，皆许擅用，竭天下财力以供费。官吏承望风旨，凡四方水土珍异之物，悉苛取于民，进帝所者，不能什一，馀皆入于黼家。
己未，两浙都监蔡遵、颜坦击方腊于息坑，死之。
十二月，戊辰，方腊陷睦州，杀官兵千人，于是寿昌、分水、桐庐、遂安等县皆为贼据。
甲申，方腊陷休宁县，知县事麹嗣复为贼所执。胁之使降，嗣复骂贼不绝口，曰： 何不速杀我！ 贼曰： 我休宁人也，公邑宰，有善政，前后官无及公者，我忍杀公乎！ 委之而去。朝廷因命嗣复知睦州，进官二等。寻为贼所伤，自力渡江，将乞兵于宣抚司，未及行而卒。
丙戌，方腊陷歙州，东南将郭师中战死，士曹掾栗先守狱，诟贼遇害。于是婺源、绩溪、祁门、黟县官吏皆逃去。寻又陷富阳、新城，遂逼杭州。凡贼兵所至，得官，必断脔支体，探其肺肠，或熬以膏油，丛镝乱射，备尽楚毒，以偿积怨。
警奏至京师，时方聚兵以图北伐，王黼匿不以闻，于是附者益众，东南大震。淮南发运使陈遘上言： 贼众强，官军弱，乞调京畿兵及鼎、澧枪牌手兼程以来，不致滋蔓。 帝得疏，大惊，乃罢北伐之议。丁亥，以谭稹为两浙制置使，童贯为江、淮、荆、浙宣抚使，率禁旅及秦晋蕃汉兵十五万讨之。
己丑，以少傅郑居中权领枢密院。
庚寅，诏访两浙民疾苦。
是月，方腊陷杭州，知州赵震遁；廉访使者赵约诟贼，死之。
是冬，辽主至西京。郡县多陷没，而辽主畋游不恤，忠臣多被疏斥。文妃萧氏作歌以讽谏，辽主见而衔之。
真腊遣人来朝，诏封其主为真腊国王。
是岁，夏改元元德。
