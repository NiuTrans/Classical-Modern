起强圉协洽五月，尽六月，凡两月。
讳构，徽宗第九子，母曰显仁皇后韦氏，大观二年五月乙巳，生帝于大内，赤光照室。八月，赐名，除建武军节度使、检校太尉，封蜀国公；三年，封广平郡王；宣和三年，进封康王。资性郎悟，好学强记，日诵千馀言，挽弓至一石五斗。钦宗立，改元靖康，人拆其字，谓十二月立康王也。金兵至汴京，奉使军前，意气闲暇。宗翰谓非亲王，遂更请肃王为质，帝始得还。八月，被命再使军前议和，卒不赴，留相州。闰十二月，钦宗诏帝为兵马大元帅，开府相州。二年四月，钦宗北迁，张邦昌奉元祐皇后垂帘听政，命帝嗣统。帝次南京，百官上表劝进，乃许。
○高宗受命中兴全功至德圣神武文昭仁宪孝皇帝建炎元年（金天会五年）
五月，庚寅朔，兵马大元帅康王即皇帝位于南京，筑坛天治门左，作册告天，撰文肆赦。适太常寺主簿张浚自京师至，因以浚摄太常少卿，导引行事。昧爽，登坛受命，册曰： 嗣天子臣构，敢昭告于昊天上帝：金人内侵，二帝北狩，臣构以道君皇帝之子，奉宸旨以总六师，握兵马元帅之权，倡义旅以先诸将，冀清京邑，复两宫。而百辟卿士，万邦黎献，谓人思宋德，天眷赵宗，宜以神器属于臣构。辞之再四，惧不克负荷。万口一辞，咸曰不可稽皇天之宝命。栗栗震惕，敢不钦承。 读毕，帝南乡恸哭久之，即位于应天府治之正厅，帘陛如殿仪。张邦昌率百官称贺。改元，大赦天下。命西京留守修奉祖宗陵寝；罢青苗钱；应死及殁于王事者并推恩；奉使未还者，禄其家一年；选人在职、非在职者并循资；臣僚因乱去官者，限一月还任；溃兵、群盗，咸许自新；系欠官负，不以名色皆免；南京及大元帅府尝驻军一月以上者，夏税悉蠲之；应天府特奏名举人并与同出身，免解人与免省试；诸路特奏三举以上及宗室尝预贡者并推恩；州郡保守无虞者推赏；应募兵勤王之人，以所部付州县主兵官讫赴行在；中外臣庶并许直言；自今命官犯罪，更不取特旨裁断；布衣有材略者，令禁从、监司、郡守限十日各举一员，馀如累朝故事。以黄潜善为中书侍郎，汪伯彦同知枢密院事。
是日，元祐皇后东京撤帘。
辛卯，尊靖康皇帝为渊圣皇帝，元祐皇后为元祐太后。诏： 宣仁圣烈皇后，有安社稷大功，奸臣怀私，诬蔑圣德，可令国史院摭实刊修，播告天下。 
翁彦国知江宁府兼江南东、西路经制使、赐钞盐钱十万缗，使修江宁城及缮治宫室，以备巡幸。
宝文阁直学士赵子崧请对，略谓： 开边之患，验在目前。今熙河五路进筑州军堡寨，不系紧要控扼去处，并宜罢功。明谕夏人，示以德意。诸郡守戍之兵，分屯陕西见在兵马与河东、北之兵合六万人，分为三屯，一屯澶渊之间，一屯河中、陕、华之间，一屯青、郓之间。平时训练以备非常，万一敌骑南渡，则并进深入，以捣燕山之虚，焚舟渡河，人自为战，功未必不成也。 
壬辰，诏尚书左仆射兼门下侍郎张邦昌为太保、奉国军节度使，封同安郡王，五日一赴都堂参决大事。以范讷为京城留守，刘光世为省视陵寝使。耿延禧、董耘、高世则并提举万寿观，留行在，延禧、耘仍兼侍读。赵子崧为延康殿学士、知镇江府，梁扬祖为徽猷阁待制、知扬州、随军应副黄潜厚试户部侍郎，范致虚知京兆府、充南道都总管，河北转运判官顾复本为北道副总管，张深充龙图阁直学士、知熙州，直徽猷阁、陕府西路计度转运副使王庶升直龙图阁、知延安府。
胡舜陟言： 今日措画中原，宜法艺祖命郭进、李汉超、董遵诲等守边之术，以三京、关陕析为四镇，拱、滑、颍昌隶东京，郑、汝、河阳隶西京，恩、濮、开德隶北京，同、华、陕府隶京兆。择人为节帅，使各以地产之赋，养兵自卫，且援邻镇。又，京帑积钱千馀万缗，宜给四镇为籴本。若四帅得人，庶几中原不失，江左可居。 诏付三省。未几，舜陟罢去，议遂格。
癸酉，遥尊韦贤妃为宣和皇后。旧制，帝母称皇太妃，至是以道君皇帝在行，特上尊号。
立嘉国夫人邢氏为皇后。
门下侍郎耿南仲罢为观文殿学士、提举杭州洞霄宫。帝薄南仲为人，因其告老，故有是命。
甲午，资政殿大学士李纲为尚书古仆射兼中书侍郎，趣赴阙。先是黄潜善、汪伯彦自谓有攀附功，拟得相，帝恐不厌人望，乃外用纲。二人不平，因与纲忤。
直龙图阁、权应天府硃胜非，召试中书舍人，延康殿学士何志同知应天府，杨维忠为建武军节度使、主管殿前司公事，赏翊戴功也。
黄潜善、汪伯彦议罢民兵及降盗，而拣其士马之精锐者隶五军。是日，以孔彦威为东平府兵马钤辖，刘浩为大名府兵马钤辖，丁顺为沧州兵马钤辖，秉义郎王善为雷泽尉。浩所将皆民兵，而顺与彦威，帅府所降诸盗也。未几，顺、善作乱于河北。
乙未，恭谢鸿庆宫，帝大恸，郡臣皆哭。
先是太常卿刘观，在围城中与汪藻谋，夜以栗木更刻祖宗诸后神主二十四，而取九庙累朝宝册，悉埋之太庙。至是观导驾，因陈其事，帝嘉叹久之。
以五月二十一日为天申节。
尚书右丞冯澥，罢为资政殿学士、知潼川府，李回知洪州，吕好问守尚书右丞。好问持元祐太后手书来贺，帝劳之曰： 宗庙获全，皆卿之力。 遂有是命。
王时雍提举成都府玉局观。言者论： 时雍留守东京，金人取皇族，遣之殆尽。及取其婿太学博士熊彦诗，则设计为免。自以身兼将相，请用二府鞯盖，又窃禁中宝物，以遗金使为名，有何面目复居都堂！ 遂有是命。自是受伪命诸臣稍稍引退矣。
诏： 自今天文休咎，并令太史局依经奏闻；如或隐蔽，当从军法。 
李纲至太平州，闻帝登极，上时事，略谓： 和不可信，守未易图，而战不可必胜。 又言： 恭俭者，人主之常德；英哲者，人主之全才。继体守文之君，恭俭足以优于天下；至于兴衰拨乱，则非英哲不足以当之。惟英，故用心刚，足以断大事而不为小故所摇；惟哲，故见善明，足以任君子而不为小人所间。在昔人君，惟汉之高、光，唐之太宗，本朝之艺祖、太宗，克体此道，愿陛下以为法。 
金宗翰既班师，留诸帅分守河东、北地：万户尼楚赫屯太原，洛索屯河中，副都统素赫屯真定，蒙克进据磁、相，渤海万户大托卜嘉围河间。是日，命龙神卫四厢都指挥使马忠、沂州观察使张焕将所部合万人，自恩、冀趋河间以袭之。
丙申，吕好问兼门下侍郎。
观文殿大学士、提举西京嵩山崇福宫徐处仁为大名尹、北道都总管。
初，南都之围，处仁在城中，都人指为奸细，杀其长子直秘阁庚，处仁感疾，至是力疾入见而行。
签书枢密院事曹辅卒。
时前执政皆免，辅独留。始至南都，首陈五事：一曰分屯要害以整兵伍；二曰疆理新都以便公私；三曰甄拔人才以待驾驭；四曰经制盗贼，恩威并行，叛则讨之，服则舍之；五曰裂近边之地为数节镇以谨秋防。帝嘉纳。未几，以病卒，谥忠达。
丁酉，黄潜善兼御营使，同知枢密院事汪伯彦兼御营副使。
初制，殿前、侍卫马步司三衙禁旅合十馀万人，高俅得用，军政懈弛，靖康末，卫士仅三万人，及城破，所存无几。至是殿前司以殿班指挥使左言权领，而侍卫二司犹在东京，禁卫寡弱。诸将杨惟忠、王渊、韩世忠以河北兵，刘光世以陕西兵，张俊、苗傅等以帅府及降盗兵，皆在行朝，不相统一。乃置御营司，总齐军政，因所部为五军，以王渊为都统制，韩世忠、张俊、苗傅等并为统制宫，又命刘光世提举使司一行事务。潜善、伯彦别置亲兵各千人，优其廪赐，议者非之。
诏翟兴团结义兵，保护祖宗陵寝。
遣统制官薛广以三千人出内黄，张琼以二千人出开德，共复磁州。
邵溥为京城副留守。
王时雍责授安化军节度副使，黄州安置，以言者论时雍围城中擅行三省事也。
吴幵自陈： 国家祸变，不能死节，乞正典刑。 诏以龙图阁学士提举江州太平观。
莫俦自陈： 久留敌营，备遭困辱，乞置散地。 诏以述古殿直学士提举亳州明道宫。
戊戌，诏赠李若水观文殿学士，赐其家银帛五百匹、两，官子孙五人。
以路允迪、耿延禧为京城抚谕使。王伦迁朝奉郎，假刑部侍郎，充大金通问使，进士硃弁为修武郎，副之；又以傅雱假工部侍郎，充通和使，武功大夫赵哲副之。
伦家贫无行，以任侠往来京、洛间。京城破，渊圣御宣德门，都人喧呼，伦乘势径造御前曰： 臣能弹压。 帝解所佩夏国宝剑赐之。伦曰： 臣未有官，岂能服众！ 帝亟取片纸书王伦除兵部侍郎。伦与恶少数人传旨抚定。至是上书自伸前志，乞使敌国问二圣起居。既而议改雱为祈请使，閤门宣赞舍人马识远为副，而伦、弁、哲不遣。
时潜善等复主议和，因用靖康誓书，画河为界。始，敌求割蒲、解，围城中许之。潜善乃命刑部不得眷赦文河东、北两路及河中府解州；其乙未、丁酉所遣兵，且令屯大河之南，应机进止。
己亥，诏： 朕将谨视旧章，不以手笔废朝令，不以内侍典兵权；容受直言，斥去浮靡，非军功无异常，非戎备无僝工。若群臣狃以故习，导谀讳过；大臣蔽贤，所主非实；台谏纠慝，有言非公；凡此之属，必罚无赦。 
时诸道勤王兵皆至行在。陕西将官王德，初隶刘光世为右军将官，德有威名，号 王夜叉 。
以胡蠡为高丽国信使，黄越副之。
李纲诛军贼周德于江宁。
德既作乱，会经制司属官鲍贻逊统勤王兵七千至城下，江淮发运判官、直徽猷阁方孟卿檄贻逊进兵逼城。德乃受招，而杀掠如故。知溧阳县杨邦乂亦起民兵讨之。纲至太平州，遣使谕以勤王，始受节制，然犹桀骜，欲乘间逃去。纲次江宁，与江南东路转运判官、权安抚司事李弥逊谋，大犒群贼于转运司，执德与其徒聂旺，磔于市，诛党四十馀人，而令提举常平王枋统其馀兵。旋改鲍贻逊宣教郎，杨邦乂就升通判江宁府。
庚子，诏： 靖康大臣，主和误国。特进李邦彦，责授建宁军节度副使，安置浔州；崇信军节度副使、涪州安置吴敏移柳州，秘书少监、亳州居住蔡懋移英州，责授正奉大夫、提举南京鸿庆宫李棁惠州，中大夫、提举亳州明道宫宇文虚中韶州，承议郎、提举亳州明道宫郑望之连州，通直郎、提举杭州洞霄宫李鄴贺州，并安置。 
壬寅，封后宫潘氏。帝在康邸，宣和皇后为纳之，有宠。邢后北去，妃以无名位得留，至是封贤妃，以梁师成第赐其叔父永思。
江淮发运使梁扬祖与工部员外郎杨渊同提领措置东南茶盐公事，置司真州。
时东北道梗，盐筴不通。扬祖奏： 真州，东南水陆要冲，宜遣官置司，给卖钞引，所有茶盐钱并充朝廷封桩，诸司毋得移用。 故有是命。
以开封尹徐秉哲充徽猷阁直学士、提举江州太平观。
赵子崧言： 京城人士籍籍，谓王时雍、徐秉哲、吴幵、莫俦、范琼、胡思、王绍、王及之、颜博文、余大均，皆左右卖国，逼太上皇，取皇太子，污辱六宫，公取嫔御，捕系宗室，盗窍禁中财物。张邦昌未有反正之心，十人皆日夕缔谋，冀以久假。至僭号时，思献赦文，直用濮安懿王庙讳。邦昌皇恐，博文则曰： 虽欲避尧之子，其如畏天之威！ 伏望将此十人付狱鞫治，明正典刑，以为万世人臣之戒。 
是日，渊圣皇帝次代州，度太和岭，至云中，留十馀日。自离都城，旧臣无敢问起居者，至代州，惟滕茂实迎谒于道。茂实以靖康初出使，时兄祹通判代州，已先降。宗翰素重茂实，迁之代州，又自京师取其弟华实同居。茂实闻渊圣将至，即自为哀词，篆 宋工部侍郎滕茂实墓 九字，取奉使黄幡裹之，授其友董铣。翼日，渊圣及郊，具冠帻，号哭迎拜。宗翰逼令易服，茂实力拒不从，并请侍旧主俱行，不许。
癸卯，诏以二圣未还，罢天申节上寿常礼。自是至绍兴十二年皆如之。
姚平仲再复吉州团练使，所在出榜，召赴行在。平仲劫寨不利，传者以为乱兵所杀。靖康末，复忠州刺史。帝思其才，命所在访之。或云平仲隐九江山中。
乙巳，诏诸路勤王兵还营，令所在人赐钱三千。
资政殿学士、签书枢密院事张叔夜卒。
初，叔夜北迁，道中惟饮汤水，至白沟，御者曰： 过界河矣。 矍然而起，仰天大呼，翼日，扼吭死，年六十三。遥拜观文殿大学士、醴泉观使。又，何至金国，不食死。孙傅北迁，不知所终。
丙午，诏： 覃恩进秩，惟侍从及宗室南班官给告，馀并尚书省出敕。 
知同州唐重上疏言： 今急务有三，大患有五。急务大率以车驾西幸为先；其次则建籓镇，封宗子，守我土地，缓急无为敌有；再欲通夏国之好，继青唐之后，使相掎角以缓敌势。所谓大患者：法令滋彰而官吏因缘为奸；朝纲委靡而士夫相习诞谩；军政败坏而将兵奔溃；国用既竭而利源又失；民心已离而调发方兴。欲救此者，莫若于守祖宗成宪，登用忠直，大正赏刑，选将帅之臣，择循良之吏。天下大计，无出于此。 
金人破河中府，贵州防御使、权府事郝仲连死之。
初，金人攻河中，守臣席益遁，范致虚遣仲连节制军马，屯河中，就权府事。至是洛索以重兵压府城，仲连力战而外援不至，度不能守，先自杀其家；城破，不屈，洛索使击杀之。后赠中侍大夫、明州观察使。
丁未，路允迪守吏部尚书，王襄领开封府职事。
诏 文武臣僚，非笃疾废疾，毋得陈乞致仕。 以士大夫避事求退者众也。
是日，道君皇帝次燕山府，馆于延寿寺。上皇以乌凌噶色呼美有迎奉劳，遗以后宫曹氏，曹武穆王彬之裔，宁德后近侍也。
时司马朴在燕，有传建炎登极赦书至者，朴私遣持诣上皇，为人所告。金主怜其忠，释之。
庚戌，宗泽充龙图阁学士、知襄阳府，权邦彦充天章阁待制、知荆南府，直秘阁、知深州姚鹏升直龙图阁、知洪州。时黄潜善等不欲泽居中，故与河北勤王守臣并命。
辛亥，太师、镇南军节度使、中太一宫使乐平郡王郑绅，谒告往江浙改葬。绅，道君皇后父也。未几。薨，谥熹靖。
壬子，张邦昌以覃恩迁太傅。
丙辰，张所为尚书兵部员外郎。
所案视陵寝还，上疏，略云： 恭闻行在留南京，军民俱怨，不知谁为此谋者？京师重城八十里之广，宗社、宫阙、省闼、百司皆在，居之足以控制河东、河北根本之地。以臣计之，实有五利：奉宗庙，保陵寝，一也；慰安人心，二也；系四海之望，三也；释河北割地之疑，四也；早有定处而急于边防，五也。一举而五利，而陛下不为。臣知此时迁延，别无长策，不过缓急之际，便于南渡。不知国家安危，在乎兵之强弱，将相之贤不肖，而不在乎都之迁与不迁也。诚使兵弱而将相不肖，虽云渡江，安能自保？大河不足恃，大江亦不足恃，徒使人心先离，中原先乱耳。为今之计，允宜图任将相，协谋其力，经营朔方，鼓励河北忠愤之人，使人自为战，则强敌可摧，土宇可保，京师可以奠枕而都矣。 所复言黄潜善兄弟奸邪，恐害新政，潜善引去，帝谕留之，乃罢所言职。潜善意未已，寻责凤州团练副使，江州安置。
李孝忠破襄阳府，守臣直徽猷阁黄叔敖弃城去。孝忠入城肆焚掠，尽驱强壮为军。
丁巳，范致虚为观文殿大学士。
两浙路提点刑狱季质试太常少卿。质，邦昌子婿，闻僭位，自系越州狱，提举茶盐司以闻，至是擢用之。
戊午，太常少卿周望，假给事中，充大金通问使；赵哲领达州刺史，副之。
邵兴据解州神稷山，屡与金人战。时金将鹘眼屯安邑，执其弟招之。兴不顾，饮泣死战，大破金军。
是月，管干龙德，宣赞舍人曹勋，自燕中间道南还。
先是上皇至邢、赵间，燕王俣以绝食殁于庆源，敛以马槽，犹露双足。至真定，过河，士馀日，上皇密语勋曰： 我梦四日并出，此中原争立之象，不知臣民肯推戴康王否？ 翼日，出御衣三衬，自书领中曰： 可便即真，来救父母。 复谕： 如见康王，第奏：有清中原之策，悉举行之，毋以我为念。 并持韦贤妃信，令勋间行南还。邢夫人亦脱金环，使内侍付勋曰： 为我白大王，愿如此环，早得相见。 濒行，复谕王： 艺祖有誓约，藏之太庙，誓不杀大臣及言事者，违者不祥。 
六月，己未朔，李纲至行在。
先是范宗尹主议和，乃言纲名浮于实而有震主之威，不可以相。章三上，不报。会诏勤王之师还本道，纲遂留升、潭兵于泗，自诣南都。途次，颜岐遣人持劾副遗纲。帝闻纲至，趣召入，见于内殿。纲涕泣，并辞新命，且言： 臣愚蠢，但知有赵氏，不知有金人。言者谓臣才不足以任宰相则可，谓金人所恶不当为相则不可。若为赵氏之臣而金人喜之，反可为相，则卖国以与人者，皆为忠臣矣。愿乞身以归田里。 帝曰： 朕知卿忠义，靖康时尝欲言于渊圣，使远人畏服，非相卿不可。 纲顿首谢，然犹未受命也。
奉国军节度使王宗濋责授定国军节度副使，邵州安置，坐首引卫兵逃遁，致都城失守也。
宗泽自卫南分兵屯河上，以数百骑赴南都，入对。帝将留泽，而黄潜善、汪伯彦恶之，乃令之襄阳。
庚申，诏李纲立新班奏事。
执政退，纲留上十议，且言： 陛下度其可施行者，愿赐施行，臣乃敢受命。 一议国是，略谓： 今日并主和议，盖以二圣播迁，非和则速其祸。不知汉高与项羽战于荥阳，太公为羽所得，置之几上屡矣，高祖之战弥厉，羽卒不敢害而还之。昔金人与契丹战，必割地厚赂讲和，既和则又求衅以战，二十馀载，卒灭契丹。金又以此惑中国，至于破都城，堕宗社，易姓改号，而朝廷犹以和议为然，是将以天下畀之而后已也。为今之计，专务自守，建籓镇于要害之地，置帅府于大河及江、淮之南，修城壁，治器械，教水军，习车战，使其进无抄掠之得，退有邀击之患，则虽有出没，必不敢以深入。故今日法勾践尝胆之志则可，法其卑词厚赂则不可。止当岁时遣使奉问二圣，三数年间，军政益修，甲车咸备，然后大举讨之，以报不共戴天之仇，而雪振古所无之耻。 一议巡幸，略谓： 天下形势，关中为上，襄、邓次之，建康又次之。今宜以长安为西都，襄阳为南都，建康为东都，各命守臣，葺城池，治宫室，积糗粮，以备巡幸。三都既成，其利有三：一则藉巡幸之名，使国势不失于太弱；二则不置定都，敌人无所窥伺；三则四方望幸，奸雄无所凯觎。至汴梁，宗庙社稷所在，天下根本，陛下即位之始，岂可不一见宗庙以安都人之心！愿先降敕，以修谒陵寝为名，择日巡幸。 一议赦令，略谓： 恶逆不当赦，罪废不当尽复，选人不当尽循资格。今登宝位赦书，一切比附张邦昌伪赦非是，宜改正以法祖宗。 一议僭逆，略谓： 张邦昌久与机政，擢冠宰司，国破而资之以为利，君辱而攘之以为荣，易姓建邦，四十馀日，逮金人之既退，方降赦以收恩。考其四日之手书，犹用周朝之故事。愿肆诸市朝，以为乱臣贼子戒。 一议伪命，略谓： 国家更大变，士大夫屈膝伪庭者，不可胜数，宜依唐肃宗六等定罪，以励士风。 一议战，谓： 军政久废，宜一新纪纲，信赏必罚。 一议守，谓： 沿河及江、淮，措置抗御以扼敌冲。 一议本政，略谓： 朝廷之尊卑，系于宰相之贤否。唐至文宗，可谓衰弱，武宗得一李德裕而威令遂振。德裕初相，上言： 宰相非其人，当亟废罢；至天下之政，不可不归中书。 武宗听之，故能削平僭伪，号为中兴。我朝自崇、观以来，政出多门，阉官、恩幸、女宠，皆得以干预朝政。所谓宰相者，保身固宠，不敢为言，以至法度废弛，驯致靖康之祸。原陛下察德裕之言而法武宗之任，监崇、观之失以刷靖康之耻。 一议责成，略谓： 靖康间进退大臣太速，功效蔑著；宜择人而久任之，以要成功。 一议修德，略谓： 初膺天命，宜益修孝悌恭俭之德，以副天下之望。 帝与潜善等谋之，翼日，出其章付中书，惟僭逆、伪命二章不下。
靖康军节度使，知西外宗正事仲湜为开府仪同三司，封嗣濮王。
金左副元帅宗翰还西京。金主诏曰： 自河之北，今既分画，重念其民，或见城邑有被残者，遂相坚守，若即讨伐，生灵可愍。其申谕以理，招辑安全之。倘执不移，自当致讨。若诸军敢利于俘掠，辄肆荡毁者，底于罚。 
辛酉，名潜邸为升旸宫。
以徐秉哲假资政殿学士，领开封尹，充大金通问使。秉哲不受命，责授昭信军节度副使，梅州安置。
壬戌，李纲言： 今日急务，在通下情。 乃诏置检鼓院于行宫便门外，以达四方章奏。
颜岐充徽猷阁待制、提举亳州明道宫，以岐尝论李纲故也。
范宗尹亦求去，乃诏为徽猷阁待制、知舒州。徽猷阁待制、提举亳州明道宫钱伯言为开封尹。
诏： 宗室衔位不书姓名，官司毋得受。 
自熙宁以来，宗室外官，单衔奏事，并不著姓。至是赵子崧以表谢上，黄潜善援近旨劾之，乃申明行下。
癸亥，张邦昌责授昭化军节度副使、潭州安置，所过巡尉伴送，仍令监司、守臣常切觉察，月具申尚书省。
李纲言： 王时雍等四人，与金人传导指意，议废赵氏，胁迫二圣出郊，又受伪命为执政，实为罪魁。 时徐秉哲已先窜，于是移时雍高州，吴幵永州，莫俦全州，并安置。吕好问谓纲曰： 王业艰难，正纳污含垢之时，遽绳以峻法，惧者众矣。 纲不纳。
赠徽猷阁待制、知怀州霍安国延康殿学士。
李纲言： 自崇、观以来，朝廷不复崇尚名节，故士大夫寡廉鲜耻，不知君臣之义，靖康之祸，视两宫播迁如路人，然仗节死义，在内惟李若水，在外惟霍安国，馀未有闻。愿诏诸路询访，优加赠恤。 乃自安国及刘韐以下次第褒录，复诏诸路询访死节以闻。
初，贼祝靖寇荆南，安抚使邓雍遁。贼乘势欲渡江，知公安县程千秋率邑人及广西，湖南勤王之兵在邑者御之，复遣人渡江，焚舟毁筏，杀贼甚众。李希忠继至，千秋沿江设备，唐悫自鼎州，复调本路弓弩手助之，贼乃去。
时通判鄂州赵令裨，部官兵戍武昌县。贼阎谨犯黄州，其徒纵掠，既去，令裨渡江存抚，黄人德之。
自金再围城，京西、湖北诸州，悉为贼寇侵犯，随州陆德先、复州赵纵之、郢州舒舜举与荆南、德安皆失守，独知汝州、徽猷阁待制赵子栎，知襄阳府、直徽猷阁黄叔敖，知蔡州、直秘阁阎孝忠，知汉阳军、朝议大夫李彦卿，能守境捍贼。至是李纲言于帝，夺雍龙图阁直学士，罢德先等三人，仍夺其职。迁子栎宝文阁直学士，叔敖秘阁修撰，孝忠进一官，彦卿直秘阁，千秋进二官，通判荆南府，而擢令裨直龙图阁、知黄州。
甲子，诏犒设行在将士，抚循百姓，蠲赋役，改弊法，招群盗，案赃吏。
纲又言： 靖康间号开言路，遇有议论，鲠峭者辄加远窜，其实所以塞之也。 帝乃诏： 靖康敢言之士有窜逐者，悉召还。 
李纲以覃恩迁正奉大夫，仍兼御营使。
时河东、北所失才十馀郡，馀皆为朝廷固守。纲言： 今日中兴规模，有先后之序，当修军政，变士风，裕贤才，宽民力，改弊法，省冗费，诚号令，信赏罚，择帅臣，选监司。俟吾政事已修，然后可议兴师。中尤急者，当先理河北、河东，盖两路，国之屏蔽。今河北惟失真定等四郡，河东惟失太原等七郡，其馀率推其土豪为首，多者数万，少者数千。宜于河北置招抚司，河东置经制司，择有才者为使，以宣陛下德意。有能保一郡者，宠以使名，如唐之方镇，俾自为守。否则食尽援绝，必为金人所用。 帝许之。
复帝姬为公主。于是贤德懿行大长帝姬封秦国，淑慎长帝姬封吴国。
始，张邦昌既废，范琼不自安。朝议以其握兵，特诏： 节义所以责士大夫，至于武臣卒伍，理当阔略。惟王宗濋首引卫兵逃遁，以致都城失守，不可不责。此外一切不问，以责后效。 
乙丑，马忠为河北经制使，张所、直秘阁、通判河阳府傅亮赴行在。以王渊代忠龙神卫四厢都指挥使。
诏： 自今以绢定罪，并以二千为淮。 旧制，以绢计赃，千三百为一匹。有言绢直近高，乃改定。
丁卯，诏河东、北郡县，略谓： 河东，北国之屏蔽，靖康间，以金人凭陵，不得已以割地为名，将以保全宗社。今君父之仇，不共戴天，两河之地，何割之有！方命帅遣师以为声援，州县守臣，有能保一方及力战破敌者，当即授以节钅戊。应移用税赋，辟置将吏，并从便宜。其守臣皆迁进职。馀次第录之。 
喻汝砺为四川抚谕官。
初，汝砺自京师见帝，复命为郎，汝砺因对： 近闻迁都之议，臣以为敌可避，都不可迁。汴都，天下根本，舍汴都而都金陵，是一举而掷中州之地以资于敌矣。夫以诸葛亮之才而不能轧曹操，李克用之勇而不能抗硃温者，盖曹魏、硃梁先定中原，庸蜀、晋阳朅然一方，安足以当其强大！臣谓中原决不可舍，以为兴王之资：汴都决不可迁，以蹈金人之计。 帝命赴都堂与李纲语。纲奇之。寻以母老、乞归省，遂除抚谕官，且令督输四川漕计羡缗及常平钱物。汝砺入辞，复奏言： 金人决渡河，陛下宜急为之防，毋以宴安之故而成鸩毒之忧。 帝嘉纳之。
戊辰，以宗泽知开封府。
泽闻黄潜善等复倡和议，上疏言：河之东北、陕之蒲、解三路，为祖宗基命之地。今闻刑部指挥，不得誉播赦文于两河、蒲、解，是欲裂前王一统之宏规，蹈东晋既迁之覆辙。谁为此谋，不忠不孝！臣虽驽怯，当躬冒矢石，为诸将先。 帝壮之，以泽知青州，召延康殿学士、知青州曾孝序赴行在。
李纲言： 京师根本之地，新经扰攘，人心未固，不得忠义之士加意抚绥，非独外忧，且有内变。 帝乃徒泽知开封府。既而青州民诣南都借留孝序，帝许之。
己巳，俞向改知陕州。
向初除朝议郎、充秘阁修撰、知河南府兼西道都总管，代姚古也，至是以孙昭远代之。朝廷先闻昭远在陕西，就除知陕州，既而令将所募西兵赴行在。内乡贼尚虎，有众万馀，昭远破之。至南都，入见，即以为河南尹、西京留守、西道都总管，悉以昭远所募兵三千人付张俊，昭远独与蜀兵数百之河南。
庚午，尚书右司员外郎苏迟直秘阁、知高邮军。
既至，守臣赵士瑗以发运司举留，遮境不受代。诏贬士瑗二秩，依旧在任，徙迟知婺州。汪藻言： 今以士瑗为非，则方命不从者，尧四凶之罪也，不可使之在任；以士瑗为是，则借留在任者，汉循吏之恩也，不可使之降官。一士瑗之身而赏罚如此，臣窃惑之。愿斥士瑗，以为后来鄙夫之戒。 不从。
辛末，以贤妃潘氏生皇子旉，赦天下。
籍诸路神霄宫财谷付转运使，充省计；拘天下职田钱隶提刑司。士民封事可采者，看详官由尚书省取旨旌擢；党籍及上书人，尽还合得恩数。诸郡县各举才谋勇略可仗者三人，赴御营司量才录用。
始，李纲言： 陛下即位，赦书不及河东、北勤王之师。夫两路为朝廷坚守，赦令不及，人皆谓已弃之，何以慰忠义之心！至勤王之师，虽未尝用，然在道半年，荷戈擐甲，冒犯雪霜，疾病死亡，不可胜数，倘不加以恩恤，后复有急，何以使人！愿因今赦，并示德音。 帝从之。
唐重充天章阁直学士、知京兆府。
直秘阁刘岑，自河东还行在，帝问可守关中者，岑荐重可用。又荐朝请大夫、提举陕西常平公事郑骧，除直秘阁、知同州兼沿河安抚使；通判京兆府曾谓为陕西转运判官。
时军兴之后，军府壁立，重乃告之于成都府路判官赵开，籍其资，修城池，备供张，且率长安父老子弟请帝驻跸汉中，治兵关中。骧亦疏言： 长安四塞，天府之国，项羽弃之高祖，李密弃之太宗，成败灼然，乞为驻跸之计。 
壬申，李纲请降见钱钞三百万缗，赐两河市军需。因命使臣赍夏药，遍赐两河守臣将佐，且命起京东夏税绢于北京，河东衣绢于永兴军，以待支取。于是人情翕然，蜡书日至，应募者甚众。
是日，班军制：凡师行卤掠违节制者死，临陈先奔者族，败军者诛，全队一军危急而它军不救者刑主将；馀如军法从事。
乙亥，汪伯彦请两河、京东、西增置射士，县五百人，悉募土人有产籍者，置武尉以掌之，县令领其事，凡四县置二将。射士挽弓至二石五斗以上及教头满七年无过者，皆补官。江、浙、淮南诸路，大县增二百人，小县百人。从之。寻用知光州任诗言，每半岁令通判诣县案阅。未几，复增于闽、广、荆湖等路，且令提刑按察，应募者免其身丁。
宗泽至东京。
自金兵退归，楼橹尽废，诸道之师，杂居寺观，资贼纵横，人情凶惧。时金人留屯河上，距京师不二百里，金鼓之声，日夕相闻。泽至京，下令曰： 为盗者，赃无轻重，皆从军法。 由是盗贼屏息，人情粗安。一日，有金使牛大监等八人，以使伪楚为名，直至京师，泽曰： 此觇我也。 命留守范讷械{畾糸}之，闻于朝。
戊寅，汪伯彦进知枢密院，张悫除户部尚书。
李纲言： 悫以晓财利勤干称，判曹事乃其任也，今除太峻，未副人望，乞稍缓之。陛下用宰相，臣不得而知，至于执政，臣固当与闻者。 
傅雱迁宣教郎，充大金通问使。
初，黄潜善等既奏遣周望往河北、河东独未有人。李纲言： 今日之事，内修外攘，使国势日强，则二圣不俟迎请而自归。不然，虽冠盖相望，卑辞厚礼，终恐无益。今所遣使，但当奉表两宫，致旦暮之忱可也。 帝乃命纲草二帝表，致书宗翰。雱遂与其副马识远行。
己卯，诏： 三省、枢密院置赏功司，三省委左右司郎官，枢密院委都承旨检察以受功状，三日不行，罚；行赂乞取者，依军法。仍以御史一员领其事。 用右正言邓肃请也。
李纲请以河北之地建为籓镇，朝廷量以兵力援之；沿河、淮、江置帅府、要郡、次要郡以备控扼。沿河帅府十一，京东东路治青、徐、西路治郓、宋、京西北部治许、洛，南路治襄、邓，永兴军路治京兆，河北东路治魏、沧。沿淮帅府二，治扬、庐。沿江帅府六，治荆南、江宁府、潭、洪、杭、越州。大率自川、陕、广南外总分为九路，每路文臣为安抚使、马步军都总管，总一路兵政，许便宜行事；武臣副之。要郡以文臣知州，领兵马钤辖；次要郡以文臣知州，领兵马都监，许参军事；皆以武臣为之副。如朝廷调发军马，则安抚使措置办集以授副总管。若帅臣自行，则漕臣一员随军，一员留摄帅事，宪臣文武各一员，弹压本路盗贼。沿河帅府八军，要郡六军，次要郡三军，非要郡二军；沿淮帅府五军，要郡三军，次要郡二军，非要郡一军；沿江帅府五军，要郡三军，次要郡一军，非要郡半军；军二千五百人。自帅府外，要郡四十，次要郡三十六，总为兵九十六万七千五百人，非要郡不预。又别置水军帅府两军，要郡一将。纲又请出度牒、盐钞及募民出财，使帅府常有三年之积，要郡二年，次要郡一年。疏奏，悉从之。先遣御营司干办公事杨观复往江、淮造舟，馀路悉委宪臣措置。
范讷落节钅戊，淄州居住。邓肃论： 讷去年出师两河，望风先遁，遂奔南京，拥众自护。今在东京揭榜，有曰 今日汴京已为边面 。两河之地，陛下未尝弃置，军民效力，几于百万，日有捷音，讷乃呼为边面，且日思去计。尝曰： 留守之道四，战、守、降、走而已。今战则无卒，守则无粮，不降既走耳。 此语大播郡邑，非属风闻。汉得人杰，乃守关中，岂奔军之将可与比乎！ 疏入，遂有是命。
金右副元帅宗望还自凉陉，庚辰，以寒疾卒。宗望首创南伐之谋，兵机神速，故所向克捷。旋封魏王，后改封宋王，谥桓肃。
时汉国王宗杰相继卒，后谥孝悼。宗杰、宗望、皆太祖子；宗杰圣穆皇后所生，宗望钦宪皇后所生也。
诏以二圣未还，郡县官毋得用乐。
辛巳，诏： 沿大河置巡察六使，自白马、浚抵沧州，分地以为斥候。 
李纲言： 国家御戎，皆在边郡，金人乃扰吾心腹。请命诸路州军以渐修葺城池，缮治器械，朝廷量行应副。 乃命城池应修者，降度牒与之。又令淮、浙、荆湖六路，以常平钱造衲衣二十万及市竹枪、箭簳、弩桩输行在。帝尝问纲： 靖康初能守京城，金人再至，遂不克守，何也？ 纲曰： 金人初来，未知中国虚实，虽渡河而尼玛哈兵失期不至，再来则两路并进；初时勤王之师，数日皆集，再来围城，始召天下兵，遂不及事；初时金人寨于西北隅，而行营司兵屯城中要地，四方音问不绝，再来朝廷自决水浸西北隅，而东南无兵，敌反据之，故外兵不得进。又，渊圣即位之初，将士用命；其后刑赏失当，人尽解体，城中无任责之人，敌至，造桥渡濠，全不加恤，敌遂登城。此前后所以异也。 
壬午，张悫同知枢密院事。
甲申，诏： 尚书户部右曹所掌坊场、免役等法及所辖库务，并归左曹，以尚书总领。 
乙酉，诏监司、州县职田并罢，令提刑司尽数申尚书省。
以宗泽为延康殿学士、开封尹、东京留守。抗疏请帝还京，不听。
钱盖复龙图阁待制，充陕西总制使；右武大夫、恩州观察使、主管西蕃部族赵怀恩，特封陇右郡王。
初，盖在陕西，尝建议： 青唐无豪发之得，而所费不资，请求唃氏后而立之，必得其力。 帝是其策，俾持告赐怀恩，因召五路兵赴行在。
初，京西北路提点刑狱公事许高，河北西路提点刑狱公事许亢，总师防洛口，望风奔溃，夺官，流琼州、吉阳军。高、亢自颍昌以五百骑趋江南，至南康，谋为变，知军事李定、通判韩璹以便宜斩之，及是以闻。众谓擅杀非是，李纲言： 高、亢之弃其师，朝廷不能正军法，而猝取诛之，必健吏也。使后日受命捍贼者，知退去而郡县之吏亦得诛之，其亦少知所戒乎！是当赏。 乃命进一官。
丙子，李纲上疏，一曰募兵，谓： 熙、丰时，内外禁旅五十九万人，崇、观以来，阙而不补者几半。为今之计，莫若取财于东南而募兵西北。河北之人为金人所扰，未有所归，关西、京东、西流为盗者，不知其几。请乘其不能还业，遣使招之，合十万人，于要害州军别营屯戍，使之更番入卫行在。 二曰买马，谓： 金人专以铁骑取胜，而吾以步军敌之，宜其溃散。今行在之马不满五干，可披带者无几，权时之宜，非括买不可。请先下令，非品官将校，不许乘马；然后令州籍有马者，以三等价取之，严隐寄之法，重搔扰之禁，则数万之马，尚可得也。至其价则须募民出财以助，多者偿以官告、度牒。 诏三省以次施行。其募兵陕西、河北各三万人，委经制招抚司；京东、西各二万人，委本路提刑司。溃卒、厢军，皆许改刺。
诏： 京东西、河北东路及永兴军、江、淮、荆湖等路，皆置帅府、要郡。 
初，李纲欲因帅府以寓方镇之法，黄潜善等言： 帅府、要郡虽可行，但未可如方镇割隶州郡。仍命帅府、要郡屯兵有差，遇朝廷出师，则要郡副钤辖、钤辖、副都监皆以其军以师。 纲又言： 步不足以胜骑，骑不足以胜车，请以车制颁于京东、西路，使制造而教习之。其法用靖康间统制官张行中所创两竿双轮，上载弓弩，又设皮篱以捍矢石，下设铁裙以卫人足，长兵御人，短兵御马，旁施铁索，行则布以为陈，止则联以为营。每车用卒二十有五人，四人推竿以运车，一人登车以发矢，馀执军器夹车之两傍。每军二千五百人，以五之一为辎重及卫兵，馀当车八十乘；即布方陈，则四面各二十乘，而辎重处其中。 诸将皆以为可用，乃命两路宪臣总领。
丁亥，张所借通直郎、直龙图阁，充河北西路招抚使。
初，上皇北迁，龙德器玩皆为都监王球窃取，至是内侍陈烈以其馀宝器来上，皆遐方异物。李纲谏，帝命碎之。时纲每留身奏事，多所规益，如论开封收买童女及待遇诸将恩礼宜均一，帝皆嘉纳。
诏： 文臣许养马一匹，馀官吏士民有马者并赴官，委守令籍为三等，以常平封桩钱偿其直。马高四尺六寸为上等，率直百千，馀以是为差。有田之家则折其税，僧道俱以度牒取偿。限半月籍定，有隐寄者，以违制论。买及百匹，则守倅、令佐迁一官，不及者等第推赏。诸军团练，以五人为伍，伍有长；五伍为甲，甲有正；四甲为队，五队为部，皆有二将；五部为军，有正副统率。凡招军，量增例物，其白身充募者全给，溃兵、降盗及它军改刺者半之。陕西六路，仍听支诸司钱及截川纲金银。如有良家子愿备弓马从军者，依敢勇法，月给钱米。官吏、寺观、民户愿以私财助国者，听于所在送纳，等第推恩。仍令当职官劝诱，而宪臣总之，解赴行在。 皆用纲所请也。
谏议大夫宋齐愈疏论李纲，谓： 民财不可尽括，西北之马不可得，东南之马又不可用。至于兵数，郡增二千，岁用千万缗，费将安出！ 帝纳之。
显谟阁学士翟汝文奏： 祖宗上供，悉有常数，后为献利之臣所增者，当议裁损。如浙东郡预买绢岁九十七万六千匹，而越乃二十万五百匹，以一路计之，当十之三。矧经方寇焚劫，户口凋耗，今乞将户三等以上减半，四等以下权罢。及身丁钱盐旧有定制，其后折米而已，今悉为帛，臣以为宜纳见直。 从之。
