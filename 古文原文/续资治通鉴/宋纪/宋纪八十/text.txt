起柔兆摄提格七月，尽著雍执徐六月，凡二年。
○哲宗宪元继道显德定功钦文睿武齐全昭孝皇帝元祐元年（辽大安二年）
秋，七月，丙辰朔，诏： 罢试补学官法，令尚书、侍郎、左右司郎中、学士、待制、两省、御史台官、国子司业各举二人。 
丁巳，辽惠妃之母燕国夫人，先以入朝擅取驿马，夺其封号；复为巫蛊术厌魅皇孙延禧，事觉，伏诛。妃弟萧酬斡，隶兴圣宫籍，流乌尔古德寽勒部。
戊午，辽主猎沙岭。
辛酉，立十科举士法。旧制，铨注有格，概拘以法，法可以制平而不可以择才，故令内外官皆得荐举。其后被举者既多，除吏愈难，神宗乃革去内外举官法，但用吏部、审官院选格。及帝即位，王岩叟言： 自罢辞举而用选格，可以见功过而不可以见人才。于是不得已而用其平日之所信，故有踏逐、申差之目。踏逐实荐举，而不与同罪；且选才荐能而谓之踏逐，非雅名也。况委人以权而不容举其所知，岂为通术！ 遂复内外官举法。司马光奏曰： 为政得人则治。然人之才，或长于此而短于彼，虽皋、夔、稷、契，各守一官，中人安可求备？故孔门以四科论士，汉室以数路得人。若指瑕掩善，则朝无可用之人；苟随器指任，则世无可弃之士。臣备位宰相，职当选官，而识短见狭，士有恬退滞淹或孤寒遗逸，岂能周知！若专引知识，则嫌于私；若止循资序，未必皆才。莫如使在位达官各举所知，然后克协至公，野无遗贤矣。欲乞朝廷设十科举士：一曰行义纯固可为师表科，二曰节操方正可备献纳科，三曰智勇过人可备将帅科，四曰公正聪明可备监司科，五曰经术精通可备讲读科，六曰学问该博可备顾问科，七曰文章典丽可备著述科，八曰善听狱讼尽公得实科，九曰善治财赋公私俱便科，十曰练习法令能断请谳科。应职事官自尚书至给、舍、谏议，寄禄官自开府仪同三司至大中大夫，带职自观文殿大学士至待制，每岁须于十科内举三人。仍具状保任，中书置籍记之，异时有事需材，即按籍视其所尝被举科格，随事试之，有劳又著之籍。内外官阙，取尝试有效者随科授职。所赐告命，仍具举主姓名。其人任官无状，坐以缪举之罪。庶几人人重慎，所举得才。 诏从之。
甲子，辽赐兴圣、积庆二宫贫民钱。
乙丑，夏国主秉常殂。是年，改元天安礼定，私谥康靖皇帝，庙号惠宗，墓号献陵，子乾顺即位。
上官均奏乞尚书省事类分轻重，某事关尚书，某事关二丞，某事关仆射；从之。
刘挚言： 乃者朝廷患免役之弊，下诏改复差法，而法至今不能成。朝廷患常平之弊，并用旧制，施行曾未累月，复变为青苗之法。其后又下诏切责首议之臣，而敛散之事，至今行之如初。此二者，大事也，而反覆二三，尚何以使天下信从！且改之易之诚是邪？君子犹以为反令。况改易未必是，徒以暴过举于天下，则曷若谨之于始乎！ 
庚午，夏国遣使来贺坤成节。
乙酉，辽出粟赈辽州贫民。
八月，戊子，辽主以雪罢猎。
辛卯，诏复常平旧法，罢青苗钱。
初，范纯仁以国用不足，请再立常平钱谷敛散出息之法，朝廷用其言；司马光方以疾在告，不与也。已而台谏共言其非，皆不报。光寻具答刂子言： 先朝散青苗，本为利民，并取情愿；后提举官速要见功，务求多散。今禁抑配，则无害也。 苏轼奏曰： 熙宁之法，未尝不禁抑配，而其为害也至此。民家量入为出，虽贫亦足；若令分外得钱，则费用自广。今许人情愿，是为设法罔民，使快一时非理之用，而不虑后日催纳之患，非良法也。 会王岩叟、硃光庭、王觌等交章乞罢青苗，光始大悟，力疾入朝，于帘前奏曰： 是何奸邪，劝陛下复行此事！ 纯仁失色，却立不敢言。太皇太后从之，即诏： 常平依旧法，青苗钱更不支复；除旧欠二分之息，元支本钱，验见欠多少分料，次随二税输纳。 
太皇太后谕辅臣曰： 台谏官言近日除授多有不当。 光曰： 朝廷既令臣僚各举所知，必且试用。待其不职，然后罢黜，亦可并坐举者。 吕公著曰： 举官虽委人，亦须执政审察人材。 光曰： 自来执政，止于举到人中取其所善者用之。 韩维曰： 光所言非是，直信举者之言，不先审察，待其不职而罚之，甚失义理。 公著曰： 近除用多失，亦由限以资格。 光曰： 资格亦不可少。 维曰： 资格但可施于叙迁，若升擢人材，岂可拘资格邪！ 
壬辰，封弟偲为祁国公。
丁酉，司马光以疾作，先出都堂，遂谒告，自是不复入朝。
癸卯，以崇政殿说书程颐兼权判登闻鼓院。
九月，丙辰朔，尚书左仆射兼门下侍郎司马光卒，年六十六。太皇太后哭之恸，帝亦感涕不已。明堂礼毕，皆临奠。赠太师、温国公，谥文正，御篆表其墓道曰： 忠清粹德之碑 。
光居洛阳十五年，天下以为真宰相，田夫野老皆号为司马相公，妇人孺子亦知其为君实也。及为门下侍郎，苏轼自登州召还，缘道人相聚号呼曰： 寄谢司马相公，毋去朝廷，厚自爱，以活我。 辽人敕其边吏曰： 中国相司马矣，切毋生事、开边隙。 光自见言行计从，欲以身徇社稷，躬亲庶务，不舍昼夜。宾客见其体羸，举诸葛亮食少事烦以为戒，光曰： 死生命也。 为之益力。病革，不复自觉，谆谆如梦中语，然皆朝廷天下事也。既殁，其家得遗奏八纸，皆手札，论当世要务。百姓闻其卒，罢市而往吊，鬻衣而致奠，巷哭而过，车盖以万千数。京师民画其像，刻印鬻之，家置一本，饮食必祝焉。归葬陕州，四方来会者数万人。
光孝友忠信，自少至老，语未尝妄。自言： 吾无过人者，但平生所为，未尝有不可对人言者耳。 于学无所不通，唯不喜释、老，曰： 其微言不能出吾书，其诞吾不信也。 苏轼尝论光所以感人心、动天地者而蔽以二言，曰诚，曰一，君子以为笃论。
己未，朝献景灵宫。辛酉，大享明堂，以神宗配。
程颐在经筵，多用古礼。苏轼谓其不近人情，深疾之，每加玩侮。方司马光之卒也，明堂降赦，臣僚称贺讫，两省官欲往奠光，颐不可，曰： 子于是日哭则不歌。 坐客有难之者曰： 孔子言哭则不歌，不言歌则不哭。 苏轼曰： 此乃枉死市叔孙通所制礼也。 众皆大笑，遂成嫌隙。
丁卯，以中书舍人苏轼为翰林学士。
癸酉，诏： 诸路坊郭第五等以上，及单丁、女户、寺观第三等以上，旧纳免役钱并与减放五分，馀皆全放，仍自元祐二年始。 
庚午，辽主还上京。壬申，发粟赈上京、中京贫民。
丙子，辽主谒二仪、五鸾二殿。己卯，出太祖、太宗所御铠仗示燕国王延禧，谕以创业征伐之难。
张璪罢为光禄大夫、资政殿学士、知郑州。台谏交章论璪，凡十数。太皇太后宣谕王岩叟曰： 明堂大礼后，璪必退。 至是乃引疾请外，竟从优礼罢去。
癸未，孙升奏： 祖宗用人，如赵普、王旦、韩琦，此三人者，文章学问不见于世，然观其德业、器识、功烈、治行，近世辅相未有其比。王安石为一代文宗，进居大任，施设之方，一出于私智。由是言之，则辅佐经纶之业，不在乎文章学问也。今苏轼之学，中外所服，然德业器识有所不足，为翰林学士，可谓极其任矣，若或辅佐经纶，则愿陛下以王安石为戒。 世讥其失言。
辛巳，辽主召南府宰相议国政。
冬，十月，乙酉朔，辽以南院枢密副使窦景庸知枢密院事。景庸初为秘书省校书郎，聪敏好学，至是始见用，封陈国公。
丙戌，改封孔子后为奉圣公。
鸿胪卿孔宗翰言： 孔子后世袭公爵，本为侍祠。然兼领它官，不在故郡，于名为不正。乞自今，袭封之人，使终身在乡里。 诏： 改衍圣公为奉圣公，不预它职，增给庙学田百顷，供祭祀外，许均赡族人。赐国子监书，置教授一员，以训其子弟。 
五国长贡于辽。
丁亥，辽遣使诏夏国王秉常子乾顺知国事。
庚寅，太白昼见。
壬辰，夏人来告哀，诏： 自元丰四年用兵所得城砦，待归我永乐所陷人民，当尽画以给还。 遣穆衍、张楙往吊祭。
乙巳，赐范镇诏，落致仕，除兼侍读，诏书到日，可即赴阙。
己酉，宗正寺丞王巩奏： 神宗玉牒，至今未修，《仙源类谱》，自庆历八年张方平进书之后，仅五十年，并无成书。请更立法，玉牒二年一具草缴进，《类谱》亦如之，候及十年，类聚修纂。 从之。
癸丑，刘挚言： 太学条例，独可案据旧条，考其乖戾太甚者删去之。若乃高阔以慕古，新奇以变常，非徒无补而又有害。乞罢修学制所，止责学官正、录以上，将见行条制去留修定。 挚言 慕古变常 ，盖指程颐也。颐大概以为学校礼义相先之地，而月使之争，殊非教养之道。请改试为课，有所未至，则学官召而教之，更不考定高下。置尊贤堂以延天下道德之士，镌解额以去利诱，省繁文以专委任，厉绳检以厚风教。及置待宾、吏、师斋，立观光法，凡数十条，辄为礼部疏驳。颐亦自辨理，然朝廷讫不行。
十一月，乙卯朔，礼部言： 将来冬至节，命妇贺坤成节，例改笺为表。 从之。程颐建言： 神宗丧未除，节序变迁，时思方切，恐失居丧之礼，无以风化天下，乞改贺为慰。 不从。
戊午，以尚书右丞吕大防为中书侍郎，御史中丞刘挚为尚书右丞。
自张璪罢，中书侍郎久未补人。吕公著言： 吕大防忠实，可任大事。 帝又以手札问公著曰： 卿前日言刘挚可执政，缘未作尚书，恐无此例，欲且除尚书。 公著奏： 国朝自中丞入二府者，如贾昌朝、张昪、赵概、冯京等甚多。 帝从其言，挚遂自中丞人辅。以傅尧俞为御史中丞，仍兼侍读。
甲戌，辽为燕国王延禧行再生礼，曲赦上京囚。
先是河决大名，诏秘书监张问相度河北水事，又以王令图领都水同往。丙子，问奏： 臣至滑州决口相视，迎阳埽至大、小吴，水势低下，旧河淤仰，故道难复。请于南乐大名埽开直河并签河，分引水势入孙村口，以解北京向下水患。 令图亦以为然。于是减水河之议复起。会北京留守韩绛奏引河近府非是，诏问别相视。
戊寅，以起居郎苏辙、起居舍人曾肇并为中书舍人，肇仍充实录院修撰。王岩叟言肇资望甚卑，因缘得窃馆职，素无吏能而擢领都司，殊昧史材而委修实录，凡八上章，皆不听。
朝廷起范镇，欲授以门下侍郎，镇雅不欲起，又移书问其从孙祖禹，祖禹亦劝之。镇大喜曰： 是吾心也。凡吾所欲为者，司马君实已为之，何复出也！ 遂固辞。表曰： 六十三而求去，盖以引年；七十九而复来，岂云中礼！ 卒不起。命提举崇福宫，数月，告老，以银青光禄大夫致仕。
御史中丞傅尧俞初视事，与侍御史王岩叟同入对，帝谕尧俞曰： 用卿作中丞，不由执政，以卿公正不避权贵。如朝政阙失，卿等当极言之。 
三省奏立经义、词赋两科，从之。
庚辰，诏： 府界三路保甲人户，五等以下，地土不及二十亩者，虽三丁以上并免教。 从吕陶请也。
蠲盐井官溪钱。
癸未，辽出粟赈乾、显、成、懿四州贫民。
十二月，庚寅，诏： 将来服除，依元丰三年故事，群臣勿上尊号。 
辛卯，辽以兰陵郡王萧乌纳为南院枢密使。乌纳奏请掾史以岁月迁叙，从之。
戊戌，华州郑县小敷谷山崩。
壬寅，硃光庭言： 学士院试馆职策题云： 欲师仁宗之忠厚，而患百官有司不举其职，或至于媮；欲法神考之厉精，而恐监司守令不识其意，流入于刻。 又称： 汉文宽大长者，不闻有怠废不举之病；宣帝综核名实，不闻有督察过甚之失。 臣以为仁宗之深仁厚德，如天之为大，汉文不足以过也；神考之雄才大略，如神之不测，宣帝不足以过也。今学士院考试官不识大体，反以媮刻为议论，乞正考试官之罪。 策题，苏轼文也，诏轼特放罪。轼闻而自辨，诏追回放罪指挥。吕陶言： 苏轼所撰策题，盖设此问以观其答，非谓仁宗不如汉文，神考不如汉宣。台谏当徇至公，不可假借事权以报私隙。议者谓轼尝戏薄程颐，光庭乃其门人，故为报怨。夫欲加轼罪，何所不可？必指其策问以为讪谤，恐朋党之弊，自此起矣。 
戊申，诏以冬温无雪，决系囚。
辽崇义军节度使致仕刘伸卒。伸初为大理正，因奏狱，辽主适与近臣语，不顾，伸进曰： 臣闻自古帝王，必重民命，愿陛下省臣之奏。 辽主大惊异。累迁大理少卿，民无冤抑。后复以三司副使提点大理寺，明法而恕，案冤狱，全活甚众。辽主欲大用之，为耶律伊逊所阻。伊逊既败，其党犹盛，伸不复仕。适燕蓟民饥，伸家居，与致仕官赵徽、韩造济以糜粥，所活不胜算。至是卒，辽主震悼，赙赠加等。
是岁，河北及楚、海诸州水。
○哲宋宪元继道显德定功钦文睿武齐全昭孝皇帝元祐二年（辽大安三年）
春，正月，乙卯，辽主如鱼兒泺。
壬戌，王觌言： 硃光庭讦苏轼策问，吕陶力辨。臣谓轼之辞不过失轻重之体耳。若悉考同异，深究嫌疑，则两岐遂分，党论滋炽。夫学士命词失指，其事尚小；使士大夫有朋党之名，此大患也。 太皇太后深然之。时议者以光庭因轼与其师程颐有隙而发，而陶与轼皆蜀人，遂起洛、蜀二党之说，故觌有是疏。
夏国以其故主秉常留遗物使遣来进。乙丑，封乾顺为夏国王，如明道二年元昊除节度使、西平王例。
戊辰，诏： 自今举人程试，并许用古今诸儒之说，或出己见，勿引申、韩、释氏书。考试官以经义、论、策通定去留，毋于《老》、《列》、《庄子》出题。 
辛未，傅尧俞、王岩叟入对，论苏轼策题不当，太皇太后曰： 此硃光庭私意，卿等党光庭耳。 尧俞、岩叟同奏曰： 臣等蒙宣谕，谓党附光庭弹轼，上辜任使，更不敢诣台供职，伏俟谴斥。 
甲戌，辽出钱粟赈南京贫民，仍复其租赋。
丙子，诏： 苏轼所撰策题，即无讥讽祖宗之意，然自来官司试人，亦无将祖宗治体评议者。盖一时失于检会，札付学士院知。令傅尧俞、王岩叟、硃光庭速依旧供职。 盖从吕公著议也。
辛巳，诏苏辙、刘分攵编次神宗御制。
二月，丙戌，辽发粟赈中京饥。
丁亥，遣左司谏硃光庭乘传诣河北路，与监司一员遍视灾荒，措置赈济。
辛卯，赐富弼神道碑，以 显忠尚德 为额，仍命翰林学士苏轼撰文。
诏： 施、黔、戎、泸等州保甲，监司免岁阅。 
己丑，知澶州王令图相度河北水事。张问奏乞如前议，分河水入孙村口置约，使复归东流故道；从之。
己亥，命吏部选人改官，岁以百人为额。
甲辰，辽以民多流散，除安泊逃户征偿法。
辛亥，观文殿大学士、知陈州蔡确，坐弟军器少监硕贷用官钱事，落职，徙知安州。
是月，代州地震。
三月，乙卯，高丽遣使贡于辽。
丁巳，太皇太后诏曰： 祥禫既终，典册告具，而有司遵用章献明肃皇后故事，谓予当受册于文德殿。虽皇帝尽孝爱之意，务极尊崇，而朝廷有损益之文，各从宜称。将来受册，可止就崇政殿。 
己未，辽免锦州贫民租。
壬戌，辅臣奏事延和殿，太皇太后谕曰： 性本好静，昨止缘皇帝幼冲，权同听政，盖非得已。况母后临朝，非国家盛事。文德殿天子正衙，岂女主所当御！ 吕公著等言： 陛下执谦好礼，思虑精深，非臣等所及。 
戊辰，诏： 内外待制、大中大夫以上，岁举第二任通判资序堪知州者一人。 吕陶言任官之弊，其轻且滥者惟郡守为甚，故有是诏。
令御史台察民俗奢僭者。
夏国遣使来谢封册。
癸酉，奉安神宗神御于景灵宫宣光殿。
甲戌，辽免上京贫民租。
辽主如锦州。
庚辰，诏： 内侍省供奉官以下至黄门，以百人为定额。 
女真贡良马于辽。
是月，神宗大祥。范祖禹上疏太皇太后曰： 今即吉方始，服御一新，奢俭之端，皆由此起，凡可以荡心悦目者，不宜有加于旧。皇帝圣性未定，睹俭则俭，睹奢则奢，所以训导成德者，动宜有法。今闻奉宸库取珠，户部用金，其数至多，恐增加无已。愿止于未然，崇俭敦朴，辅养圣性，使目不视靡曼之色，耳不听淫哇之声，非礼勿动，则学问日益，圣德日隆，此宗社无疆之福。 故事，服除开乐，当置宴，祖禹以为： 如此，则似因除服而庆贺，非君子不得已而除之之意也。请罢开乐宴，惟因事则听乐。 从之。
程颐上疏曰： 臣近言迩英渐热，乞就崇政、延和殿。闻给事中顾临以延和讲读为不可，臣料临之意，不过谓讲官不可坐于殿上，以尊君为悦耳。臣不暇远引，以本朝故事言之，太祖召王昭素讲《易》，真宗令崔颐正讲《尚书》，邢昺讲《春秋》，皆在殿上，当时仍是坐讲。今世俗之人，能为尊君之言而不知尊君之道；人君惟道德益高者则益尊，若势位则崇高极矣，尊严极矣，不可复加也。 
王令图卒，以王孝先代领都水，亦请如令图议。
时知枢密院事安焘以东流为是，两疏言： 朝廷之议回河，独惮劳费，不顾大患。盖自小吴未决以前，河入海之道虽屡变移，而仍在中国，故京师恃以北限强敌，景德澶渊之事可验也。且河决每西，则河尾益北，若复不止，则南岸遂为辽境，彼必作桥梁，守以州郡。如庆历中因取河南熟户之地，遂筑军以窥河外，已然之效如此。盖自河而南，地势平衍，直抵京师，长虑却顾，可为寒心。今欲便于治河而变于设险，非计也。 文彦博议与焘合，中书侍郎吕大防从而和之，三人者力主其议，同列莫能夺。中书舍人苏辙谓吕公著曰： 河决而北，自先帝不能回，而诸公欲回之，是自谓智勇势力过先帝也，盖因其旧而修其未备乎？ 公著唯唯，曰： 当与公筹之。 然回河之役遂兴。
夏，四月，丁亥，果庄使其子寇洮东。
戊子，辽赐中京贫民帛，及免诸路贡输之半。
己丑，以文彦博累章乞致仕，诏十日一赴朝参，因至都堂议事，仍一月一赴经筵。
辛卯，诏： 自今月十一日，避正殿，减常膳，公卿大夫其勉修厥职，共图消复。 以梁焘奏春夏大旱故也。
丙申，辽赐乌库部贫民帛。
丁酉，以四方牒诉上尚书省，或冤抑不得直，令御史分察之；用范纯仁之言也。
己亥，太皇太后以旱，权罢受册礼。诏诸路监司分督郡县刑狱。五日而雨。
庚子，辽主如凉陉。
甲辰，张舜民罢监察御史，依前权判登闻鼓院。
先是舜民言： 夏人政乱，强臣争权，乾顺存亡未可知，朝廷未宜遽加爵命，近差封册使刘奉世等幸勿遣，缘大臣有欲优加奉世者，为是过举。 大臣，指文彦博也，故舜民有是责。傅尧俞乞速赐追还，以协《易》 不远复 之义，王岩叟、孙升、上官均、韩川、梁焘、王觌皆以为言，不报。
辽南府宰相王绩卒。
乙巳，以布衣彭城陈师道为徐州教授。师道受业于曾巩，博学，善为文。熙宁中，王氏《经义》盛行，师道心非其说，绝意进取。至是以苏轼、傅尧俞、孙觉荐授是职，寻又用梁焘荐为太学博士。言者谓在官尝越境至南京见苏轼，改颍州教授。又论其进非科第，罢归。家素贫，或经日不炊，妻子愠见，弗恤也。
吕公著请复制科，丁未，诏复置贤良方正能直言极谏科，自今年始。
辽主命出户部司粟，赈诸路流民及义州之饥。
戊申，御殿，复膳。
李清臣罢。时熙、丰法度，一切厘正，清臣固争之，以为不可。于是傅尧俞、王岩叟言清臣窃位日久，有患失之心，无自立之志，乞早赐罢黜，上官均、梁焘亦相继论之，遂罢为资政殿学士、知河阳。
五月，壬子朔，王岩叟、傅尧俞等言： 臣等累章论张舜民不当罢御史，不蒙开纳。言责难以冒居，伏望降黜。 吕公著虑言者将激怒上意，致朝廷有罪言者之失，乃奏乞稍与优迁，令解言职。
癸丑，夏人围南川砦。
庚申，辽海云寺进济民钱千万。
丁卯，以尚书右丞刘挚为尚书左丞，兵部尚书王存为尚书右丞。
戊辰，贬右谏议大夫梁焘知潞州，侍御史孙升知济州。
先是焘乞还张舜民台职，章十上，不听。又于省中面责给事中张问不能驳还舜民制命，以为失职，因诮问贪禄不去，不知世所谓羞耻，而升亦劾问，引焘不知羞耻等语，坐朋附同贬。
癸酉，以胡宗愈为御史中丞。
宗愈首进六事，曰端本、正志、知难、加意、守法、畏天。它日，奏对便殿，帝问朋党之说，宗愈曰： 君子谓小人为奸邪，则小人必指君子为朋党。陛下择中立不倚者用之，则朋党自消。 因进《君子无党论》。
六月，甲申，以京西路提点刑狱彭汝砺为起居舍人。执政有问新旧之政者，汝砺曰： 政无彼此之辨，一于是而已。今所更大者，取士及差役法，行之而士民皆病，未见其可也。 
辛丑，以同知枢密院安焘知枢密院事。
壬寅，有星如瓜，出文昌。
阿里骨逼果庄率众窃据洮州，杀掠人畜，羌酋结药密使所部怯陵来告。阿里骨遣人执怯陵，结药恐事觉，以其妻子来归。丙午，授结药三班奉职。
戊申，以丁骘为右正言。骘自行新法，即不肯为知县，折资监当，几二十年，人多称之。
以秘阁校理诸城赵挺之为监察御史。
挺之始通判德州，希意行市易法。时黄庭坚监德安镇，谓镇小民贫，不堪诛求。及召试馆职，苏轼曰： 挺之聚敛小人，学行无取，岂堪此选！ 挺之深衔之。庭坚，分宁人也。
秋，七月，辛亥，诏户部修《会计录》。
开府仪同三司、判大名府韩绛，以司空致仕。
夏人寇镇戎军诸堡，刘昌祚等御之而退。
诏府界三路教阅保甲。
复课利场务，亏额科罚。
乙卯，权开封府推官张商英，出提点河东刑狱。
初，朝廷稍更新法，商英上书言： 三年无改于父之道。今先帝陵土未干，奈何轻议变更！ 又尝移书苏轼，求入台，有 老僧欲住乌寺，呵佛骂祖 之语，或得之，以告吕公著，公著之悦，故出之。
丙辰，罢诸州军数外岁贡。
辽主猎于黑岭。丁巳，出杂帛赐兴圣宫贫民。
戊午，以辽使贺坤成节，曲宴垂拱殿，始用乐。
庚申，进封李乾德为南平王。
辛酉，改诚州为渠阳军。
壬戌，御札付中书省曰： 门下侍郎韩维，尝面奏范百禄任刑部侍郎所为不正。辅臣奏劾臣僚，当形章疏，明论曲直，岂但口陈，意欲无迹，何异奸谗！可罢守本官，分司南京。 吕公著上疏言： 自来大臣造膝密论，未尝须具章疏。维素有人望，忽然峻责，罪状未明，恐中外人情不安。 吕大防亦以为言。
甲子，诏维除资政殿大学士、知邓州。中书舍人曾肇封还词头，具状曰： 古者坐而论道，谓之三公，岂必具案牍为事！今陛下责维徒口奏而已，遂以为有无君之意，臣恐命下之日，人心眩惑，谓陛下以疑似之罪而逐大臣。 不报。已而公著复于便殿乞改维词头，乃诏中书省以均劳逸意，命舍人苏辙为之。维寻以病改汝州。
乙丑，以左司谏吕陶为京西转运副使，侍御史上官均为比部员外郎。
先是御史杜纯、右司谏贾易缘张舜民罢职事，劾陶、均面欺同列，不肯论救。陶自请补外，上疏言： 杜纯及韩维之客，以此媚维，贾易乃程颐之死党，为颐报怨，必欲臣废逐而后已，惟陛下幸察！ 易凡五状劾陶，谓诡谲奸人，托朋附以自安，故陶、均皆罢言职，而陶独外补。
庚午，辽主以大雨罢猎。
丁丑，辽秦越国王阿辇卒，寻追封秦魏国王。
八月，辛巳，右司谏贾易罢知怀州。自苏轼以策题事为台谏官所言，而言者多与程颐善，轼、颐交恶，其党迭相攻。易独建言请并逐二人，又言吕陶党轼兄弟，而文彦博实主之，语侵彦博及范纯仁。太皇太后怒，欲峻责易，吕公著言易所言颇切直，惟诋大臣太甚尔，乃止罢易谏职，出外。公著退，语同列曰： 谏官所言，未论得失。顾主上春秋方盛，虑异时有导谀惑上心者，正敕左右争臣，不可预使人主轻言者。 众皆叹服。
程颐罢经筵，权同管句西京国子监。
先是颐赴讲会，帝疮疹，不御迩英已累日。颐退，诣宰相问曰： 上不御殿，知否？ 曰： 不知。 曰： 二圣临朝，上不御殿，太皇太后不当独坐。且人主有疾而宰相不知，可乎？ 翼日，吕公著等始以颐言问疾。由是大臣多不悦，故黜之。颐因三上章，乞纳官归田里，不报；又乞致仕，亦不报。
时吕公著独相，群贤在朝，不能不以类相从，遂有洛党、蜀党、朔党之号。洛党以颐为首，而硃光庭、贾易为辅；蜀党以苏轼为首，而吕陶等为辅；朔党以刘挚、梁焘、王岩叟、刘安世为首，而辅之者尤众。是时熙、丰用事之臣，退休散地，怨入骨髓，阴伺间隙；而诸臣不悟，各为党比以相訾议。惟吕大防秦人，戆直无党；范祖禹、司马康不立党。
癸未，以西蕃寇洮、河，民被害者给钱粟，死者赐帛其家。
乙酉，命吕大防为西京奉安神宗御容礼仪使。
丁亥，孔文仲、丁骘进对，太皇太后宣谕曰： 一心为国，勿为朋比。 
癸巳，以夏国政乱主幼，强臣梁乙逋等擅权逆命，诏诸路帅臣严兵备之。
庚子，授西蕃首领心牟钦氈银州团练使，温溪心瓜州团练使，以不从结咓龊入寇故也。
辛丑，泾原路言夏人寇三川诸砦，官军败之。
丁未，熙河路言知岷州种谊复洮州，擒果庄青宜结；戊申，宰臣率百官表贺。
果庄桀黠有智谋，所部精锐，数为边患。熙宁中，诱陷河州，神宗屡诏王韶，欲生致之。至是与夏人解仇为援，筑洮州居之。谊率众破其城，擒果庄，槛送京师。谊，谔之弟也。
时二边少靖，而西塞犹苦寇掠。安焘言： 为国者不可好用兵，亦不可畏用兵。好则疲民，畏则遗患。今朝廷每戒疆吏，非举国入寇，毋得应之，则固畏用兵矣。虽仅保障戍，实堕其计中，愿复讲攻扰之策。且乾顺幼竖，梁氏擅权，族党酋渠，多反侧顾望，若有以离间之，未必不回戈而复怨。此制胜一奇也。 其后夏人自相携贰，来修贡，悉如焘言。
九月，乙卯，发太皇太后册宝于大庆殿。丙辰，发皇太后、皇太妃册宝于文德殿。
己未，夏人寇镇戎军。
庚申，王觌奏： 苏轼、程颐，向缘小忿，浸结仇怨，于是颐、轼素所亲善之人，更相诋讦，以求胜势。前日颐去而言者及轼，故轼乞补外；既降诏不允，寻复进职经筵。今执政大臣有阙，若欲保全轼，则且勿大用，庶几使轼不遽及于悔吝。 又奏： 小人近乃造为飞语，有五鬼、十物、十八奸之说，大概不过取一二公义所共恶者以实其言，而馀皆端良之士也。伏望诏榜朝堂，明示不信谗言之意，以安士大夫之心。 
丁卯，禁私造金箔。
庚午，吕公著言： 十五日以经筵讲毕《论语》，赐辅臣及讲官宴，内出御书唐贤律诗，分赐臣等。次日于帘前谢，蒙太皇太后宣谕： 皇帝好学，在宫中别无所为，惟是留心典籍。 天下幸甚！臣辄于《尚书》、《论语》、《孝经》中节取要语共一百段进呈，庶便于省览。 它日，三省奏事毕，太皇太后宣谕公著曰： 皇帝取卿所进，每日书写看览，甚有益于学问，与诗篇不同也。 
乙亥，辽主驻匣鲁金。
冬，十月，庚辰，辽以参知政事王经为三司使。
甲申，知怀州贾易责知广德军。
易谢表谓以忠直获罪，而指言群臣谗邪罔极，朋党滔天；又言苏辙持密命以告人，辙上疏自辨。于是御史交章论易谄事程颐，默受教戒，附下罔上，背公死党，乞早赐降黜。诏以易已罢言职，不合于谢上表内指名论事，故有是责。
辛卯，减西京囚罪一等，杖以下释之。
壬辰，辽罢节度使以下官进珍玩。
庚子，论复洮州功，种谊等迁秩、赐银绢有差。
癸卯，刘挚言： 知陈州傅尧俞，知齐州王岩叟，知潞州梁焘，通判虢州张舜民，知广德军贾易，皆忠直不挠，愿召入备任使，以慰公议。 
甲辰，泉州增置市舶，从户部尚书李常请也。
丁未，范祖禹乞于迩英阁复张挂仁宗时王洙、蔡襄所书《无逸》、《孝经图》，从之。
十一月，甲寅，辽以特里衮耶律坦同知南京留守事。
丙辰，复置涟水军。
庚申，献果庄于崇政殿，诘犯边之状，谕以听招其子及部属归附以自赎。果庄服从，赦之，以为陪戎校尉，遣居泰州。
壬申，诏： 讲读官遇不开讲日，轮具汉、唐故事有益政体者三条进入。 先是苏颂言： 国朝典章，大抵沿袭唐旧。乞诏史官采《新唐书》中臣主所行，日进数事。 故有是诏。颂每进可为规戒有补时政者，必述又己意，反复言之。
乙亥，以大雪，民多冻死，诏加赈恤，其无亲属者，官瘗之。
罢内殿承制试换文资法。
十二月，己卯朔，辽以枢密直学士吕嗣立参知政事。
乙酉，以大寒，赐诸军薪炭钱；又令开封府阅坊市贫民，以钱百万，计口量老少给之。
丙戌，兴龙节，初上寿于紫宸殿。
己丑，以大寒，罢集英殿宴。
壬辰，兀征声延部族老幼万人渡河南，遣使廪食之，仍谕声延勿失河北地。
壬寅，颁《元祐敕令式》。
丙午，赵挺之奏： 苏轼学术，本出《战国策》纵横揣摩之说。近日学士院策试廖正一馆职，乃以王莽、袁绍、董卓、曹操篡汉之术为问。使轼得志，将无所不为矣。 
是冬，始闭汴口。
是岁，夏改元天仪治平。
○哲宋宪元继道显德定功钦文睿武齐全昭孝皇帝元祐三年（辽大安四年）
春，正月，庚戌，复置广惠仓，从侍讲范祖禹言也。
辽主如混同江。
甲寅，太白昼见。
己未，朝献景灵宫。
庚申，诏发京西南路阙额禁军谷五十馀万斛，减市价出粜，至麦熟日止；以雪寒，物价翔踊也。
丁卯，王觌奏： 苏轼长于辞华而暗于理义，若使久在朝廷，则必立异妄作。宜且与一郡，稍为轻浮躁竞之戒。 
辛酉，诏广南西路硃崖军开示恩信，许生黎悔过自新。
壬戌，罢上元游幸。
甲子，五国部长贡于辽。
庚午，辽免上京逋逃及贫户税赋。
壬申，阿里骨奉表谢罪。诏边将无出兵，仍罢招纳。
甲戌，辽以上京、南京饥，许良人自鬻。
丁丑，辽曲赦西京役徒。
二月，甲申，罢修金明池桥殿。
乙酉，时久阴不解，翰林学士兼侍读苏轼言： 差役之法，天下以为未便，独台谏官数人者主其议，以为不可改。近闻疏远小臣张行者力言其弊，而谏官韩川深诋之，至欲重加贬窜。此等亦无它意，方司马光在时，则欲希合光意；及其既殁，则妄意陛下以为主光之言。殊不知光至诚尽公，本不求人希合；而陛下虚心无我，亦岂有所主哉！使光无恙至今，见其法稍弊，则更之久矣。臣每见吕公著、安焘、吕大防、范纯仁，皆言差役不便，但为已行之令，不欲轻变，兼恐台谏纷争，卒难调和。愿陛下问吕公著等，令指陈差、雇二法各有若干利害；昔日雇役，中等人户岁出钱几何；今者差役，岁费钱几何；又几年一次差役。皆可以折长补短，约见其数，以此计算，利害灼然。而况农民在官，贪吏狡胥，百端蚕食，比之雇人，苦乐十倍，民穷无告，致伤阴阳之和。今来所言，万一少有可采，即乞留中，作圣意行下，庶几上答天戒，下全小民。 
丙戌，诏： 河东苦寒，量度存恤戍兵。 
己丑，以左司谏丰稷为国子司业。
扬王颢、荆王頵尝令成都府路走马承受造锦地衣，稷独奏劾，以为近属奢侈，官吏奉旨，宜皆纠正其罪。给事中赵君锡曰： 谏官如是，天下必太平矣。 不数日，稷罢言职。
癸巳，诏： 殿试经义、诗赋人并试策一道。 从赵挺之请也。
甲午，辽曲赦春州役徒，终身者皆五岁免。己亥，辽主如春州。赦泰州役徒。
乙巳，知贡举苏轼同孙觉、孔文仲言： 每一试进士、诸科及特奏名约八百馀人。旧制，礼部已奏名，至御试而黜者甚多。嘉祐始尽赐出身，近杂犯亦免黜落，皆非祖宗本意。进士升甲，本为南省第一人唱名近下，方特升之，皆出一时圣断。今礼部十人以上别试，国子、开封解试、武举第一人、经明行修进士及该特奏而预正奏者，定著于令，遂升一甲。则是法在有司，恩不归于人主，甚无谓也。今特升者约已及四百五十人，又许例外遽减一举，则当复增数百人。此曹垂老无它望，布在州县，惟务黩货以为归计，残民败官，无益有损。议者不过谓宜广恩泽，不知吏部以有限之官待无穷之吏，户部以有限之财禄无用之人，而所至州县举罹其害，谓之恩泽，非臣所识也。愿断自圣意，止用前命，仍诏考官量取一二十人，委有学问、词理优长者，即许出官，其馀皆补文学、长史之类，不理选限。 于是诏定特奏名，考取进士入四等以上、诸科入三等以上，通在试者计之，毋得取过全额之半，后遂著为令。
以正字刘安世为右正言。司马光既没，太皇太后问吕公著： 光门下士素所厚善可任台谏者，孰当先用？ 公著以安世对，遂擢任之。
三月，丙辰，司空致仕康国公韩绛卒，谥献肃。绛喜延接士大夫。始与王安石善，其后颇异，因数称荐司马光可大用。然终以党安石复得政，清议少之。
乙丑，辽免高丽岁贡。
己巳，赐进士李常宁等并诸科及第、出身共一千一百二十二人。
辽赈上京及平、锦、来三州饥。
甲戌，新增释褐进士钱百万，酒五百壶，为期集费。
乙亥，夏人寇德静砦，将官张诚等败之。
夏，四月，戊寅，令诸路郡邑具役法利害以闻。
己卯，辽赈苏、吉、复、渌、铁五州贫民，并免其租税。
尚书右仆射兼中书侍郎吕公著，以年老，数辞位。辛巳，拜司空、平章军国事，诏一月三赴经筵，二日一朝，因至都堂议事，出省毋拘以时。别建第于东府之南，启北扉以便执政就议。恩数如其父夷简，世以为荣。
以中书侍郎吕大防为尚书左仆射兼门下侍郎，同知枢密院范纯仁右仆射兼中书侍郎。制词皆苏轼所草也。
是夕，轼对于内东门小殿，既承旨，太皇太后急问曰： 卿前年为何官？ 曰： 臣前年为汝州团练副使。  今为何官？ 曰： 臣今待罪翰林学士。 曰： 何以遽至此？ 轼曰： 遭遇太皇太后、皇帝陛下。 曰： 非也。 轼曰： 岂大臣论荐乎？ 曰： 亦非也。 轼曰： 臣虽无状，不敢自它途以进。 太皇太后曰： 此乃先帝之意也。先帝每诵卿文章，必叹曰： 奇才，奇才！ ，但未及用卿耳。 轼不觉哭失声。太皇太后泣，帝亦泣，左右感涕。已而命坐赐茶，撤御前金莲烛送归院。
轼在翰林，颇以言语文章规切时政，毕仲游以书戒之曰： 夫言语之累，不特出口者为言，其形于诗歌，赞于赋颂，托于碑铭，著于序记者，皆言语也。今知畏于口而未畏于文，是其所是，则见是者喜；非其所非，则蒙非者怨。喜者未必能济君之谋，而怨者或已败君之事矣。官非谏臣，职非御史，而好是非人，危身触讳，以游其间，殆犹抱石而救溺也。 轼不能从。
壬午，以观文殿学士兼侍读孙固为门下侍郎，尚书左丞刘挚为中书侍郎，尚书右丞王存为尚书左丞，御史中丞胡宗愈为尚书右丞，户部侍郎赵瞻为签书枢密院事。
甲申，韩川、刘安世进对，太皇太后问： 近日差除如何？ 安世对曰： 朝廷用人，皆协舆望，惟胡宗愈，公议以为未允耳。 
辽赈庆州贫民。乙酉，减诸路常供服御物。
丁酉，辽立入粟补官法。
癸卯，辽主西幸。时耶律俨为枢密直学士，召使讲《尚书·洪范》。俨仪观秀整，辽主数对群臣称其才俊。
五月，丁未，中书舍人曾肇言： 昨奉使契丹，还至河北，窃闻朝廷命王孝先开孙村口减水河，欲为回河之计。询之道路，皆云见今河流就下，故道地形甚高，兼系黄河退背地分，恐难成功。当河北累年灾伤之后，未宜有此兴作。伏望圣慈更下水官及河北路监司公共讲求，不至枉费民力，更招后悔。 
时熙、丰用事之臣虽去，其党分布中外，起私说以摇时政。鸿胪丞常安民遗吕公著书曰： 善观天下之势，犹良医之视疾。方安宁无事之时，语人曰 其后必将有大忧 ，则众必骇笑。惟识微见几之士，然后能逆知其渐，故不忧其可忧而忧之于无足忧者，至忧也。今日天下之势，可为大忧，虽登进忠良，而不能搜致海内之英才，使皆萃于朝以胜小人，恐端人正士未得安枕而卧也。故去小人为不难，而胜小人为难。陈蕃、窦武，协心同力，选用名贤，天下想望太平，然卒死曹节之手，遂成党锢之祸。张柬之五王，中兴唐室，及武三思一得志，至于窜移沦没。此皆前世已然之祸也。今用贤如倚孤栋，拔土如转巨石，虽有奇特瑰卓之才，不得一行其志，甚可叹也。猛虎负嵎，莫之敢撄；而卒为人所胜者，人众而虎寡也。故以十人而制一虎则人胜，以一人而制十虎则虎胜，奈何以数十人而制千虎乎？今怨愤已积，一发其祸必大，可不谓大忧乎？ 公著得书默然。安民，邛州人也。
谏议大夫王觌疏言： 胡宗愈自为御史中丞，论事建言，多出私意，与苏轼、孔文仲各以亲旧相为比朋。 内批： 王觌论列不当，落职，与外任差遣。 翼日，吕公著言： 觌若止为论列宗愈，便行责降，必不协众情，未敢行下。 后二日，公著与吕大防、范纯仁再论于帘前，太皇太后意犹未解。纯仁退而上疏曰： 侧闻圣训谓朋党甚多，宜早施行。以臣愚见，朝臣本无朋党，但善恶邪正，各以类分，陛下既用善人，则匪人皆忧难进，遂以善人之相称举者皆指为朋党。昔庆历时，先臣与韩琦、富弼同为执政，各举所知，当时飞语指为朋党，三人相继补外。造谤者公相庆曰： 一网打尽矣！ 此事未远，愿陛下戒之。所降贬谪王觌文字，臣未敢签书。 因极言前世朋党之祸，并录欧阳修《朋党论》上之。赵挺之、杨康国亦言不当因论人而逐谏官，乞追寝罢觌之命，不听，竟出觌知润州，而宗愈居位如故。
辛亥，辽主命燕国王延禧写《尚书》五子之歌。
时以炎暑，权罢讲。癸丑，侍讲范祖禹上疏曰： 陛下今日学与不学，系天下它日之治乱。陛下如好学，则天下之君子以直道事陛下，辅助德业而致太平；不好学，则天下之小人以邪谄事陛下，窃取富贵而专权利。君子之得位，欲行其所学也；小人之得君，将济其所欲也。用君子则治，用小人则乱。君子与小人，皆在陛下心之所召。且凡人之进学莫不于少时，今圣质日长，数年之后，恐不得如今日之专，窃为陛下惜也。 
乙卯，辽赈祖州贫民。丁巳，诏免徒役，终身者五岁免之。己未，赈春州贫民。
癸亥，汉东郡王宗瑗卒。
丙寅，辽禁挟私引水犯田。
六月，丙子朔，诏： 乡户衙前役满未有人替者，依募法支雇食钱。如愿投募者听，仍免本户身役；不愿投募者，速召人替。 
庚辰，辽主驻散水原。
癸未，诏： 司谏、正言、殿中侍御史、监察御史，仿故事，以升朝官通判资序历一年者为之。 
丁亥，辽命燕国王延禧知中丞司事，以同知南院枢密使事耶律聂里知右伊勒希巴，以知右伊勒希巴事耶律鄂嘉同知南院枢密使。庚寅，北院枢密使耶律颇德致仕。
戊戌，诏： 黄河未复故道，终为河北之患。王孝先等所议，已尝兴役，不可中罢，宜接续工料，期于必成。 
范纯仁乞寝前命以杜希合，尚书王存等亦言： 孝先初未有必然之论，但侥倖万一以冀成功，且预求免责。若遂听之，将有噬脐之悔。乞遣使覆案，审度可否，兴工未晚。 庚子，三省、枢密院奏事延和殿，文彦博、吕大防、安焘谓河不东则失中国之险，为契丹利，范纯仁、王存、胡宗愈则以虚费劳民为忧。存谓： 契丹自景德至今八九十年，通好如一家，设险何与焉！不然，如石晋末耶律德光入汴，岂无黄河为阻？况今河流亦未必便冲过北界也。 太皇太后曰： 且熟议。 明日，纯仁又画四不可之说以进，且曰： 北流数年，未为大患，而议者恐失中国之利，先事回收，正如顷西夏本不为边患，而好事者以为不取恐失机会，遂兴灵武之师也。 于是收回戊戌诏书。
辛丑，夏人寇塞门砦。
癸卯，刘安世言： 胡宗愈操行污下，毁灭廉耻，诚不足以辅佐人主，参预国论，乞特行罢免。 
