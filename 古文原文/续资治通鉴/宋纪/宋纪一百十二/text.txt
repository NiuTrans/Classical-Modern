起昭阳赤奋若正月，尽九月，凡九月。
○高宗受命中兴全功至德圣神武文昭仁宪孝皇帝绍兴三年（金天会十一年）
春，正月，丁巳朔，帝在临安。
是日，权河南镇抚使翟琮及权知虢州董振，以山寨馀众入潼关。后二日，琮入西京，伪齐留守孟邦雄方醉卧，遂俘其族以归。
庚申，襄阳镇抚使李横破颍顺军，降伪齐知军事、拱卫大夫、明州观察使兰和。后二日，败伪齐兵于长葛县。
甲子，命尚书户部侍郎姚舜明往建康总领大军钱粮，用都督江、淮、荆、浙诸军事孟庾请也。时诸军屯建康者，岁用钱粮五十馀万，皆户部财计，故命舜明领之。庾又言降授右武大夫、和州防御使马扩通晓军务，请以为参议官，从之。
李横复颍昌府。先一日，横引兵至城下，伪齐京西北路安抚使赵弼固守，横率将士急攻之，至日城陷，巷战不胜，遂遁去。刘豫闻横兵至，急遣先锋将董先使拒敌。先出京城，杀掳数百人，夺骑数百，走翟琮军，琮以先为镇抚司都统制。
乙丑，诏曰： 廷尉，天下之平也。曹刿谓小大之狱，虽不能察，必以情，为忠之属，可以一战。不其然乎！可布告中外，应为吾士师者，各务仁平，济以哀矜。天高地卑，福善祸淫，莫遂尔情，罚及尔身。置此座右，永以为训。台属宪臣，常加检察，月具所平反刑狱以闻。三省岁终钩考，当议殿最。 
金人破金州。
先是宣抚处置使张浚，召本司都统制、节制兴、文、龙州吴玠，金、均、房州镇抚使兼本司同都统制王彦，利州路经略使兼知兴元府刘子羽，会于兴元，约金人若以大兵取蜀，即三帅相为应援。子羽闻敌至，谕彦，俾以强弩据险邀之；彦习用短兵，屡平小盗，不以子羽言介意。金州之西有姜子关，乃承平时商旅由子午谷入金、洋之路。金声言取姜子关路入汉阴县，故彦颇分兵守之，既而完颜杲自上津疾驰，不一日至洵阳境上，召汉阴统制官郭进，以三千人乘流夜发，遇于沙隈。金人舍骑来攻，战十合，金人见进军少，晡时，步卒并进，尘埃蔽日，进力战，败死。彦曰： 敌所以疾驰者，欲因吾粮食以入蜀耳。 即尽焚储积，退保石泉县。金人入金州，彦退趋西乡。会浚遣干办官甄瑶持手书督彦清野中会，遂逾西乡。
初，神武副军都统制岳飞在江州，军中粮乏，江西安抚大使李回，分其军之半分二千屯江州、筠州、临江、兴国军，而命飞以馀军即吉州屯驻，言于朝。丁卯，诏飞即以兵赴行在。
己巳，尚书吏部侍郎兼侍讲席益试工部尚书兼权吏部尚书，中书舍人兼侍讲陈与义试吏部侍郎。
庚午，诏大宗正司自广州还行在，以嗣濮王仲湜兼判大宗正事，奉濮安懿王神主及诸宗室俱行。
癸酉，初复大火之祭，配以阏伯，岁以辰戌月祀，用酒脯。
戊寅，神武中军统制杨沂中请以所选水军五百人创置第六将，许之。时中军才五千人也。
庚辰，用礼官议，岁以春秋二仲，遣宗室环卫官于法惠寺行望祭诸陵之礼。时庶事草创，位牌但以白木黄纸为之，绍兴末乃改作。
壬午，诏： 禁卫、神武、三衙诸军、御前忠锐、宰执亲兵，并支雪寒钱。 
二月，丁亥朔，升桂州为静江府，以帝尝领节度故也。
辛卯，置广西提举买马司于宾州，俸赐视监杂司，凡买马事，经略司毋得预。仍命拨本路上供、封桩、内藏钱各二十七万缗，钦州盐二百万斤，为买马费，以左朝请大夫新知建昌军李预提举。
陕西都统制吴玠，与金兵遇于真符县之饶风关。
先是知兴元府刘子羽，闻金州破，即遣统制官田晟守饶风关，拒金人来路，且驰檄召玠。时宜抚司未有行下，玠曰： 事迫矣，诸将不能办，我当自行。 直秘阁、主管机宜文字陈远猷请曰： 敌举国而来，其锋不可当。宣抚既命分守，各有守地，何苦远赴！万一不胜，悔之无及。 玠不听，自河池一日夜驰三百里。中道少止，子羽移书曰： 敌旦夕至饶风岭下，不守此，是天蜀也。公不前，子羽当往。 玠即复驰，与金人遇。玠军才数千人，益以洋州义士万三千人。玠先以黄柑遗完颜杲曰： 大军远来，聊奉止渴。今日决战，各忠所事。 完颜杲大惊，以杖击地曰： 吴玠，尔来何速耶！ 时金房镇抚使王彦自西乡以八字军来会。诸军见援至，稍弛，玠怒，欲斩壕寨将；将走降金人，告以虚实，且言： 统制官郭仲荀地分虽险，兵寡弱易败。 乃纵所掠妇人还山寨，而自蝉溪岭绕出关背，夜以轻兵袭取之，仲荀果退走。金山既得山寨，遂乘高下阚饶风，而以精兵夹攻南师之背，南师尽却，玠斩之不能止。凡六日，关破。吴玠收馀兵趋西县。王彦收馀兵奔达州，四川大震。
癸巳，都司检详官奏下营田法于诸路行之，悉以陈规条画为主。其江北无牛之地，仍用古法，以二人拽一锄。凡授田，五人为甲，别给菜田五亩为庐舍、稻场，初年免田租之半。兵屯以使臣主之，以岁课多寡为殿最。
戊戌，诏： 要郡、次要郡守臣带兵马钤辖、路都监者并罢。 
己亥，金元帅府上言： 承诏赈军士，臣恐有司钱币将不继，请自元帅以下有禄者出钱助给之。 金主曰： 官有府库而取于臣下，此何理耶！其悉从官给。 
金监军完颜杲入兴元府，经略司刘子羽焚其城而遁。
初，饶风关破，子羽与吴玠谋守定军山。玠惮子羽，遂西；子羽亦退屯三泉县，从兵不及三百，与士卒同粗粝，至取草木芽蘖食之，遗玠书曰： 子羽誓死于此，与公诀矣。 时玠在兴州之仙人关为守备，得书而泣。其爱将杨政大呼军门曰： 节使不可负刘待制，不然，政辈亦舍节使去。 玠乃从麾下由间道与子羽会于三泉。金游骑甚迫，玠夜视子羽，方酣寝，傍无警呵者，曰： 此何时，而简易乃尔！ 子羽慨然曰： 吾死命矣，夫何言！ 玠泣下，复往守仙人关。子羽约玠共屯三泉，玠曰： 关外，蜀之门户，不可轻弃。金人所以不敢轻入者，恐玠议其后耳。若相与居下，敌必随入险，则吾势日蹙，大事去矣。今经略既下，玠当由兴州，河池绕出敌后褒斜山谷，如行鼠穴。敌见玠练出其后，谓将用奇设伏，邀其归路，势必狼顾。吾然后据险邀击，可使遁走，此所谓善败者不亡也。 子羽以潭毒山形斗拔，其上宽平有水，乃筑壁垒，凡十六日而成，其众稍集。既而统制官王俊又以五千人至，于是军势复振。
乙巳，河南镇抚司统制官李吉败伪齐兵于伊阳。
初，孟邦雄既为镇抚使翟琮所执，而邦雄之党梁进者复为刘豫守，袭琮所寓治凤牛山寨，琮设伏击之，尽殪。
庚戌，襄阳镇抚使李横为神武左副军统制、京西招抚使。
初，横既进兵，伪齐右武大夫、和州防御使、添差郑州兵马钤辖牛皋，武德大夫、知汝州鼓玘，各以所部兵与横会。横以便宜命皋为蔡、唐州镇抚使，己知汝州，言于朝，故有是命，仍赐横武翼郎以下告身三百，遂以皋为左武大夫、安州观察使。横又言： 臣已起兵抚安，克复神京，请命重兵宿将进屯准西，按兵无动，以扬声援。 诏同都督江、淮、荆、湖诸军事孟庾，淮东宣抚使刘光世，江东宣抚使韩世忠措置。
王庶责江州，未行，张浚复起庶为参谋官，使诣巴州措置梁、洋一带。庶至，急散榜梁、洋境上，招其军民，不数日，远近来会。巴之北境即米仓山，下视兴元出兵之孔道。始，金人破金、商，无所得，已失望；完颜杲至金牛镇，不见兵，疑有伏，自以深入，恐无归路。及闻庶在巴州，吴玠阳为军书会诸将，欲断归路，敌逻得之，且野亡所掠，食少，乃引兵还兴元。
三月，丙辰朔，礼部尚书洪拟兼权吏部尚书。
庚申，初命神武后军统制兼都督府都统制巨师古以所部万人屯扬州。
甲子，资政殿学士、江西安抚大使、知洪州李回落职，提举江州太平观。
回老而慢，其下多纵驰，帅司屯兵数万，皆招收溃贼，既无所惮，又军食不足，恣其所为，郡民夜不解衣，惟恐生变。宣谕官刘大中至江西，奏回专权废法，且纵其子右宣教郎澡预政受金，及多辟亲党摄官，凡二十馀事。于是江西转运副使吴革、韩琼并罢，而澡勒停。
京西招抚使李横传檄诸军，收复东京。诏横自武功大夫、袁州防御使特迁右武大夫、忠州观察使。
己巳，徽猷阁待制、知平江府李擢试尚书工部侍郎，赴行在。
颍昌捷奏至。诏李横再进翊卫大夫，加赐空名告身一百，京西山寨并听横节制。
刘豫闻横入颍昌，遣使诣都元帅宗翰求援。横等军本群盗，虽勇而无纪律，见齐师所遗子女金帛，乃纵掠数日，置酒高会，金人闻而易之。豫遣其将李成以二万人迎敌，金遣左都监宗弼援之，败之于京城西北牟驼冈。横等军无甲，皆败走，敌亦下敢深逐也。颍昌复破，参议官谷城谭世则为敌所执，令其招横；模不答，世则遇害。
壬午，进韩世忠开府仪同三司、充淮南东路宣抚使，泗州置司。
朝廷以李横进师，议遣大将，以刘光世兵不练而世忠忠勇，故遣之。仍赐世忠广马七纲，军士甲千副，激赏银帛三万匹两，又出钱百万缗，米二十八万斛，为半岁之用。
甲申，初，江西安抚大使司将官李宗谅、燕筠，以所部叛于筠州，引兵侵浏阳诸县，李纲为湖南安抚使，遣兵击降之。诏： 宗谅、筠戮于市，其众分隶诸军 。
夏，四月，丁亥，武翼郎、閤门宣赞舍人、知虢州董震为武节大夫、贵州刺史、权商、虢、陕州镇抚使。震言： 敌兵侵蜀，臣见调本军三千人自丰阳而西，绝敌粮道。万一四川将帅不能坚守，堕其谋计，思之寒心。今山东富庶如昔，金人重兵亦不在彼，望朝廷乘此机会，兴师深入，可以破伪齐之巢穴，兼牵制金人取四川之兵矣。 
尚书左仆射硃胜非以母忧去职。
己丑，韩世忠言： 近被旨措置建康府江南、北岸荒田，以为屯田之计。沿江荒田虽多，大半有主，难以如陕西例，乞募民承佃。 都督府请如世忠议。乃蠲三年租，田主有讼则归之，满五年不言，给佃人为永业。于是诏湖北、浙西、江西皆如之；寻又免科配徭役。
驾部员外郎韩膺胄论： 刑罚轻重，国祚短长系之。望追法仁祖旧章，凡狱官失入死者，终身罚之，虽经赦宥，永不收叙。 帝曰： 此仁祖之事也，其仁民详刑如此乎！ 乃命有司申严行下。
辛卯，起复刘光世为检校太傅、江东宣抚使，屯镇江。
时光世与韩世忠更戍，世忠至镇江城下，而奸细入城，焚其府库；光世擒而鞫之，皆云世忠所遣，于是诉于帝。江东统制官王德请于光世曰： 韩公之来，独与德有隙耳，当身往见之。 其下皆谓不可，或请以骑行，德不听。世忠大惊，谓德曰： 公诚烈丈夫！曩者小嫌，各勿介意。 因置酒结欢而别。
金人去兴元。
自金人入梁、洋。蜀中复大震，剑南诸州皆为徙治之计。宣抚处置使张浚，亦不令移潼川军，闻者皆愤，或取其榜毁之。利州路经略使刘子羽遗浚书，为言已在此，敌必不南，浚乃止。
完颜杲留屯中梁山逾月，始自斜谷去兴元。子羽与吴玠谋以兵邀之于武关，不及。斜谷路狭，惟可单行，故凡所掠获，悉弃之于路。浚遣统制官王浚复洋州、兴元府。
杲既还凤翔，乃遣十馀人持书与旗来招子羽、玠，子羽尽斩之，惟留一人使还，曰： 为我语之，欲来即来，吾有死耳，何可招也！ 玠亦遗杲书，以大义责之，杲乃止。
壬辰，移都督府于镇江，照应江、淮两军机务，于是建康府榷货务都茶场亦移镇江。
癸巳，庆远军承宣使、神武前军统制王燮为捧日天武四厢都指挥使兼淮南宣抚司都统制，仍诏神武后军统制巨师古、御前忠锐将崔增、李捧等并受韩世忠节度。于是世忠始去神武左军都统制，专为宣抚使。
乙未，宣抚处置司训练官杜福邀金人于兴元南龙潭，降其军四百。
丙申，伪齐将李成以众二万攻虢州，陷之。镇抚司统制官谢皋与之遇，举刃示敌曰： 此吾赤心也，汝宜视之！ 遂剖心而死。权镇抚使董先率馀兵二千奔襄阳。
戊戌，湖南安抚使折彦质所遣统领官刘深以兵至鼎州。
时鼎寇杨么，众益盛，僭号大圣天王，旗帜亦书此字，且用以纪年，又以兵二万人寇公安县。彦质言么之势不减曹成，望朝廷勿轻此贼，乃命彦质督潭、鼎、荆南兵讨之。是日，湖北统领官颜孝恭亦以千九百人至鼎州城外。
庚子，诏改昭慈献烈皇太后谥曰昭慈圣献皇后。
诏： 复五帝、日月之祀，其礼视四方帝，祀以四立日，黄帝以季夏之土王日。春秋分朝日、夕月礼如感生帝。 
辛丑，荆南统制官罗广以所部三百五十人至鼎之城西，而军食不继，于是潭将刘深、鄂将颜孝恭，皆引所部去。后二日，广亦引兵北还，由是不克讨。然贼徒屡抗，多被杀，人心颇摇，乃肆伪赦，立钟相少子子义为太子，自杨太以下皆臣事之。
壬寅，诏： 昭慈圣献皇后同姓亲迁秩二等，异姓一等。 甲辰，封起复镇潼军节度使、开府仪同三司、醴泉观使孟忠厚为信安郡王，丙午，封哲宗美人慕容氏、魏氏并为婕妤，皆用后大祥推恩也。
录故太师文彦博孙纬世等三人并为迪功郎。
纬世父太仆卿维中，建炎中从帝渡江，至湖州而死，至是用守臣汪藻请而命之。
丁未，神武副军都统制岳飞，遣统领官张宪、王贵分道击虔寇彭友、李满，获之。飞自至虔州，日破一寨，贼徒震恐。友等先据龙泉，至是乃败。
戊申，武节大夫、明州观察使、浙西兵马钤辖史康民将所部至行在，以康民为御前忠锐第九将。
西南蕃武翼大夫、归州防御使、泸南夷界都大巡检使阿永，献马百有十二匹，泸州以闻，诏押赴行在。
阿永，乞第子也。元丰间，乞第既效顺，愿岁进马以见向化之心，官以银缯赏之，所得亡虑数倍。其后阿永所中之数，岁增不已，政和末，始立定额。每岁冬至后，蛮以马来州，遣官视之，自江门寨浮筏而下，蛮官及放马者九十三人，悉劳飨之，帅臣亲与为礼。诸蛮从而至者几二千人，皆以筏载白椹、茶、麻、酒、米、鹿豹皮、杂氈兰之属，博易于市，留三日乃去。马之直虽约二十千，然揆以银、彩之直，则每匹可九十馀千，自夷酋已下所给马直及散犒之物，岁用银帛四千馀匹两，盐六千馀斤。银则取于夔之涪州及大宁，物、帛则果、遂、怀安。凡马之死于汉地者，亦以其直偿之。
辛亥，御前忠锐第七将徐文叛，奔伪齐。
文以所部屯明州城东，硃师闵将至，文觉之，夜以所部泛海舟而遁。未明，至定海县，忠锐第八将、武德郎赵琦以本军沿海拒敌，文乃去。沿海制置仇悆率诸将追之，不及。
壬子，起复检校太傅、江东宣抚使刘光世再起复，以光世丁内艰故也。
五月，乙卯，帝谕大臣曰： 朕省阅天下事，日有常度，每退朝，阅群臣及四方章奏，稍暇即读书史，至申时而常程皆毕，乃习射，晚则复览投匦封事，日日如是也。 
丙戌，武翼郎、閤门宣赞舍人、权河南镇抚使翟琮为利州观察使。
琮言道路梗涩，缓急无兵救援，请亦隶宣抚处置使张浚，许之，遂诏有司以来二万石饷琮军，且及李横、牛皋、彭玘会兵牵制。时朝廷方嘉横敢勇向前，命横等直至京城，或径往长安，与抚司夹击。
江西安抚大使赵鼎奏： 襄阳居江、淮上流，乃川、陕襟喉之地，以横镇抚，诚为得策。今闻横、皋共起兵往东京，又闻伪齐亦会金人及遣李成领众西去；恐缘此纷扰不定，横乌合之众，将不能御，则决失襄阳，川、陕路绝，江、湖震动，其害可胜言哉！近有自襄阳来者，言横正缘乏食兼无衣，则其出兵固非得已。望诏有司时有资给，使横衣食足，则不假它图，然后责其守疆待敌，不得因小利出兵，则可久之计矣。 帝览鼎奏，始忧之。于是蜀口金骑已退，而董先、牛皋皆失守南奔，行在未知也。
丁巳，遣枢密院计议官任直清往襄阳、商、虢、河南抚谕，仍赐河南镇抚司黄金百两，为祭告诸陵之费。
己未，权河南镇抚使翟琮、权陕虢经略使董先言： 今岁臣等首同李横东击伪齐，京城震恐，复以无援，引兵而归，思之痛迫。
臣等所管之地，东至郑州，西至京北，南涉伪境，北临大河，亦得两国虚实。但西南去宣抚司三千馀里，东南去行在四千馀里，外无应援，内乏粮储，势力孤绝。望选委重臣，于行朝宣抚司之中屯驻一司，以为声援。 诏报已令韩世忠充宣抚使，领大军屯淮南。
辛酉，诏筑第百间以居南班宗室，仍以睦亲宅为名。
故朝请大夫欧阳棐赠直祕阁，以元祐党人故也。
录故枢密副使包拯曾孙嗣直为迪功郎。
丁卯，神武中军统制杨沂中以大军至桐庐县，而魔贼缪罗与其徒八人已就招。诏沂中招捕馀党；宣谕官胡蒙，请榜谕其徒，能自首者免罪。既而沂中捕斩其徒九十有六人，诏沂中以旧官领保信军承宣使。
敌之始作也，凤林巡检、保义郎章甫，淳安尉、右迪功郎曹作肃，指使、保义郎徐詹，皆为所害；后各官其家一人。
乙亥，天申节，韩世忠进生鹿，帝不欲却，谕辅臣，将放之山林以适物性。
枢密院言： 已遣使诣大金议和，恐沿边守将辄发人马侵犯齐界，理宜约束。 诏： 出榜沿边晓谕，如敢违犯，令宣抚司依法施行。 
丙子，金房镇抚使王彦遣兵复金州。
初，金兵既还，彦遣本司统制官、武节郎许青，以所部千三百人出汉阴县，京西南路安抚使周贵迎战，青引兵横击，大败之，贵仅以身免，遂复金州。又败金兵于洵阳，乃弃均、房去。时军食益艰，张浚乃以彦兼宣抚司参议，驻兵达州，而留统制官、武功大夫格禧以兵三千守金、房。
庚辰，江西安抚大使赵鼎言： 岳、鄂为沿江上流控扼要害。鄂州虽有帅臣及军万馀，其间大半皆乌合之众，以至器械未备，万一有警，难以枝梧。欲候虔贼既平，令岳飞以全军往岳、鄂屯驻，不惟江西藉其声援，可保无虞，而湖南、二广亦获安妥。 诏俟飞平江西、湖广贼毕听旨。时朝廷闻李横失利，乃诏横等屯驻，非奉朝旨，毋得进兵。
辛巳，罢宣抚司便宜黜陡。
初，张浚既受黜陡之命。事重者敕行之。参知政事席益、签书枢密院徐俯大不平，指以为僭。及是浚还行在而王似等代之，故有是旨。
故承议郎胡端修，赠直秘阁，以元符上书入籍故也。
六月，甲申朔，荣州防御使、神武后军统制巨师古除名，广川编管。
初，师古以所部屯扬州，淮南宣抚使韩世忠令移屯泗上，师古称疾不出，世忠怒，劾之，诏统领官高举将其军还行在。
丙戌，复置六部架阁库。
自崇宁间何执中为吏部，始建议置吏部架阁官。其后诸曹皆置，凡成案留部二年，然后后畀而藏之，又八年，则委之金耀门文书库。
尚书吏部侍郎韩肖胄为端明殿学士、同签书枢密院事，充大金军前奉表通问使；给事中胡松年试工部尚书，充副使。肖胄子孙官七人，松年五人。
丁亥，入辞，肖胄言： 今大臣各徇己见，致和战未有定论。然和议乃权时宜以济艰难，它日国步安强，军声大振，理当别图。今臣等已行，愿毋先渝约。或半年不复命，必别有谋，官速进兵，不可因臣等在彼间而缓之也。 
肖胄母文氏，闻肖胄当行，为言： 韩氏世为社稷臣，汝当受命即行，勿以老母为念。 帝闻之，诏特封荣国太夫人以宠其节。
庚辰，宣抚处置使张浚奏捷，且请赴行在，诏王似、卢法原督使趋赴任，仍降诏抚存蜀中，王彦特放罪，复往金州控扼。时浚方论却敌之功，将佐幕客皆以便宜迁秩。既而似、法原俱至蜀，浚遂与宝文阁直学士刘子羽、参议官、左通议大夫王庶、主管机宜文字、兵部员外郎冯康国、鼎州团练使、提举江州太平观刘锡、左朝散郎、利州路提点刑狱公事冯楫权枢密院计议官，偕行俱东。
甲午，神武前军统制兼淮南宣抚司都统制王燮为荆南府、潭、鼎、澧、岳、鄂等州制置使。
时鼎寇杨么复犯公安、石首二县，先五日，会湖南安抚使折彦质会荆鄂潭鼎统制官辛太、崔邦弼、任安、杜湛之众往讨之。彦质数请济师，乃命燮总舟师以行，遣忠锐第一将崔增、神武后军统领高进以所部五千从燮，又命韩世忠、刘光世各以舟五百与之，仍持五月粮以行，凡湖南、北兵并受燮节度。时知岳州范寅敷遭内限，以策献于湖南安抚使折彦质以闻。诏下其议，命王燮行之。
已而燮请招安金字牌。帝曰： 近来贼盗踵起，盖黄潜善等专务招安而无弭盗之术，高官厚禄以待渠魁，是赏盗也。么跳梁江湖，罪恶贯盈，故命讨之，何招安为！但令燮破贼后，止戮渠魁数人，贷其馀可也。 乃给黄榜十道，自么及黄诚、刘衡、周伦、皮真并近上知名头领不赦外，胁从之徒，一切不问。如从中自并及投首，当议优与推恩。
己亥，罢沿海制置司，以海舟三百付明州守臣李承造总领，和州防御使张公裕同总领；仍命公裕居定海县，以总领海船所为名。
乙巳，初，韩世忠之军建康也，诏江东漕臣月给钱十万缗，以酒税、上供、经制等钱应付。至是刘光世移屯，又增月桩钱五万六千缗，转运判官、直秘阁刘景真等告之于朝，诏通融应副。自吕颐浩、硃胜非并相，以军用不足，创取江、浙、湖南诸路大军月桩钱，以上供、经制、系省、封桩等窠名充其数，茶盐钱盖不得用，所桩不能给十之一二，故郡邑多横赋于民，大为东南之患。
丙午，诏： 内外从官各举宗室一人，以备器使。 
先是右承事郎、知大宗正丞谢亻及条上宗室五事：曰举贤才以强本支，更法制以除烦苛，择官师以专训导，继封爵以谨传袭，修图牒以辨亲疏。始，岐献简王仲忽为宗官，多所建白，论者以为立法太严。自渡江后，南班宗室才六十三员，学官久阙，袭封之典遂废，宗正有寺无官，故亻及言之。时已用亻及议，复置宗正少卿，因有是命，惟袭封不行。
丁未，诏： 即驻跸所在学置国子监，以学生随驾者三十六人为监生，置博十二员。 
江东宣抚使刘光世引兵发镇江。
时淮南宣抚使韩世忠屯登云山，光世惧其扼己，改途趣白鹭店；世忠遣兵千馀袭其后，光世觉之，乃止。既而光世奏世忠掠其甲士六十馀人，帝寻遣使和解，仍书贾复、寇恂事赐之。
戊申，武功大夫、高州刺史、枢密院准备差使王林，以所部充御前忠锐第十将。林，刘光世部曲也，忠锐第九将史康民荐其才，自承州召还，而有是命。
己酉，神武副军都统制岳飞自虔州班师。
壬子，右宣教郎王忠民至行在，宰相吕颐浩、签书枢密院事徐俯见之皆拜，舍于政府。忠民上疏力辞新命，且言： 臣为大金举兵，故自上大金国主三表，为辨理乞还二帝，本心报国，非求名禄。 帝不许。忠民以告置于椟中，藏之七宝山下。既见所奏留中，力恳求去，遂依商、虢镇抚使董先于军中。
癸丑，川陕宜抚司以三泉县为大安军，以武臣种友知军兼县事，文臣为判官兼县丞。
自陕西既破，买马路久不通，至是荣州防御使、知秦州、节制阶、文军马吴璘，始以茶彩招致小蕃三十八族以马来市，西马复通。
秋，七月，丙辰，吕颐浩言： 行宫北门未成而役夫少，欲于忠锐第八将范温麾下，择不堪出战二百人助役，且令温自董之。 帝曰： 不可。四方闻之，以为使将帅舍甲兵而事营缮，非今日整兵经武之道。 
己未，置博学宏词科，用工部侍郎李擢奏。其法，以制、诏、书、表、露布、檄、箴、铭、记、赞、颂、序十二件为题，古今杂出六题，分三日试。命官除归明、流外、进纳及犯赃人外，愿试者以所业每题二篇纳礼部，下两制考校。堪召试者，每举附省试院收拭，上等改京官、除馆职，中等减三年磨勘，下等减二年，并与堂除；奏补出身人，以赐进士及第、出身、同出身为三等之差。著为令。
初置提举孳生牧马监官，于饶州置司，俸赐视杂监司，令枢密差干办官三员，本路给厩卒二百人，仍令统制官王进以所部护之。时益市马于广西，故先择牧地鄱阳，置官提举。
庚申，权商虢镇抚使董先奏虢州失守，待罪，诏先兼京西招抚司都统制，屯襄阳。
乙丑，尚书省言韩肖胄已至泗州，齐国馆伴官兵未到。时神武诸军护送者二千人，乃诏都督府以轻舟济其军食。
肖胄至汴梁，伪齐刘豫欲见之；副使胡松年曰： 见之无害。 豫之臣欲令以臣礼见，肖胄未有以答，松年曰： 皆大宋之臣，当用敌礼。 豫不能折。既见，松年长揖豫，叙寒温如平生。豫欲以君臣之礼傲之，松年曰： 松年与殿下比肩事主，不宜如是。 豫问： 主上如何？ 松年曰： 圣主万寿。 豫曰： 其意何在？ 松年曰： 主上之意，必欲复故疆而后已。 豫有惭色。
丙寅，尚书考功员外郎兼权监察御史硃异宣谕浙东、福建还。异出使九月，阅所按吏凡八人，荐士张九成等十二人。
丁卯，诏录用太祖、太宗、真宗、仁宗、英宗、神宗六朝勋臣自曹彬至蓝元振三百二十人子孙。先是徽猷阁待制宋伯友言： 艰难以来，中原隔绝，功臣子孙，凋丧殆尽；乞访其后，量材录用。 故有是旨。其后是赵普、赵安仁、范质、钱若水诸孙，皆官之。
己巳，枢密院计议官、权监察御史薛徽言宣谕湖南还。徽言出使九月，阅所按吏十六人，荐士刘延年等三人。
庚午，诏： 无职田选人及亲民小使臣，并给茶汤钱十千，职田少者通计增给。 
先是御笔增选人、小使臣俸以养廉，辅臣进呈，帝谕以 今饮食衣帛之直，比宣和不啻三倍，衣食不给而责以廉节，难矣。宜变旧法以权一时之宜。 户部尚书黄叔敖言： 文武官料钱，各有格法，不可独增选人、小使臣；乞令提刑司均州县职田于一路，通融应副，无职田及职田少者增支。 从之。
癸酉，宰相吕颐浩、参知政事席益、签书枢密院事徐俯，以旱乞罢政，帝曰： 与其去位，曷若同寅协恭，交修不逮，思所以克厌天心者！ 颐浩等乃复视事。
时以旱故，诏群臣言阙政。礼部尚书洪拟曰： 法行之公，则人乐而气和；行之乖，则人怨而气偏。试以小事论之：近时监司守臣献羡馀则黜之，宣抚司献则受之，是行法止及疏远之臣也。有自庶僚为侍从，卧家视事，未尝入谢，得美职而去；若鼓院官移疾废朝，则斥罢之；是行法止及冗贱之官也。榷酤立法甚严，犯者籍家财以充赏；而大官有势者，连营列障，公行酤卖，则不敢问；是行法止及孤弱之家也。小事如此，推广而言之，则怨多而和气伤可知矣。 疏奏，帝嘉纳。
甲戌，神武中军统制兼提举宿卫亲兵杨沂中自严州还，以沂中兼带御器械。武功大夫、忠州团练使、閤门宣赞舍人、御前忠锐第四将范温以所部充神武中军左部统领。
乙亥，硃胜非起复旧官，守尚书右仆射、同中书门下平章事兼知枢密院事，特命睿思殿祗候陈彦臣宣押赴行在。
诏神武副军都统制岳飞选兵三千人移戍广州。
丙子，以久旱，诏诸路监司分按州县，亲录囚徒以察冤滞。
己卯，诏左武大夫、忠州防御使、知秦州张荣以所部赴行在。
庚辰，辅臣奏事，吕颐浩言雨足，帝曰： 日者亢旱，朕甚忧之，以穑事无望矣。今沾足如此，殆将有秋。《春秋》二百四十二年，书大有年者才一，书有年者再而已，以此知丰登之难得也。 先是自六月丙午不雨，帝命议狱刑，弛力役，进素膳，及是雨乃足，翼日，帝始御玉食焉。
八月，丙戌，初，忠锐第八将徐文既叛去，以所部海舟六十，官军四千三百，泛海至盐城县，遣使臣阚中纳款于伪齐，具言沿海无防御之人，可以径至二浙；且图驻跸所在军马之数，因密州草桥镇巡检包德闻于刘豫，豫大喜。是日，授文防御使、知莱州，以海舰二十益其军，令犯通、泰等州，且至淮南与大军会合。
戊子，金主以赵炤诬告其父昏德公谋反，命诛炤及其婿刘彦文。初，金人欲令其父子对质，会蔡鞗力辨其诬，乃止。
己丑，命神武副军都统制岳飞赴行在，仍命飞以精卒万人留戍江州。
壬辰，川、陕等路宣抚处置副使王似言： 川、陕诸州应奏狱案，乞用便宜指挥，酌情断下，如张浚例。 许之。
甲午，帝谓大臣曰： 元祐党人固皆贤，然其中亦有不贤者乎？ 吕颐浩等曰： 岂能皆贤！ 徐俯曰： 若真元祐党人，岂不贤！但蔡京辈，凡己之所恶，欲终身废之者，必名之元祐之党，是以其中不免有小人。 帝曰： 若黄策之类是也。 俯曰： 黄策乃元符末上书狂直被罪，始，天下皆称之。如策比者，无虑十馀人，策不能固穷守节，陷于非义。其中亦有议论前后反复，奸恶猥琐，窜名其间，如杨畏、硃师服数人耳。 策以直秘阁、通判严州，受赇抵罪，故帝及之。
故降充宝文阁待制王觌，追复龙图阁学士。
乙未，诏： 河南镇抚使翟琮，且在襄阳府屯泊，听候朝旨。
时梁、卫之地，悉沦伪境，琮屯伊阳之凤牛山，为伪齐所逼，孤立不能敌，率部曲突围奔襄阳。京西招讨使李横以闻，故有是命。
权商虢镇抚使董先，言有官军及老弱七千在襄阳，而李横兵已众，恐不能赡给，乃命先赴行在，先遂以其众依赵鼎于江西。
戊戌，金主诏曰： 比以军旅未定，尝命帅府自择人授官；今并从朝廷选法。 
己亥，以信安郡王孟忠厚为礼仪使，奉神御并诣温州。
甲辰，诏曰： 比者雨旸弗时，几坏苗稼，朕方寅畏怵惕；又复地震，苏、湖益甚，朕其惧焉。盖天降灾，其应必至，皆朕失德，不能奉顺乾坤，协序阴阳之故。咨尔在外大小之臣，有能应变弭灾，辅朕不逮者，极言无隐。 
时已命诸路宪司起发州郡所负积年禁军阙额钱，是日，帝谕辅臣，恐不便于民，速令除放，遂以手诏付有司，自建炎以来皆蠲之。
乙巳，诏： 复置史馆，以从官兼修撰，馀兼直馆、检讨，若著作佐郎有阙，依元丰例差郎官兼领。 先是著作官全阙，以都官员外孔端朝权兼著作佐郎，至是吏部讨论而有此命。
己酉，侍御史辛炳言： 叨缀日参，见宰执有留身奏事者。臣窃谓天下有大利害，政事有大因革，人才之黜陡，赏罚之劝惩，相与敷陈于陛下之前，盖有不容不公者。留身之际，何所不有！恐分朋植党之渐，为害滋大。欲望降旨，自今三省、枢密院朝殿进呈，讫不得留身，违者许御史台弹奏。 
辛亥，嗣濮王仲湜请诸州宗室，各以行尊者一人检察月俸钱米，许之。渡江后，宗子散居四方，故仲湜以为请。
是月，韩肖胄等始至云中，见金国都元帅宗翰议事。
九月，癸丑，秘书少监孙近请命前宰执供具建炎四年二月以前的政记，仍令修注官补建炎以来起居注，命百司日以朝廷所施行事报秘书省、进奏院，月报亦如之。
初，伪齐侍御史卢载阳上议，陈结南夷扰川、广之策，刘豫遣通判齐州傅维永及募进士宋渊等五十馀人自登州泛海，册交趾郡王李阳焕为广王，且结连诸溪洞酋长，金主遣使毛都鲁等二十馀人偕行。
丙辰，时行宫外朝止一殿，日见群臣，省政事则谓之后殿，食后引公事则谓之内殿，双日讲读于斯则谓之讲殿。至是梁朽，前荣且坏，命有司缮治之。乃权御射殿，极卑陋，茆屋裁三楹，侍臣行列，巾裹触栋宇。
戊午，特进尚书左仆射、同中书门下平章事兼知枢密院事、都督江淮荆浙诸军事吕颐浩罢，为镇南军节度、开府仪同三司、提举临安府洞霄宫。
颐浩再相凡二年，侍御史辛炳劾其不恭不忠，败坏法度。及颐浩引疾求去，殿中侍御史常同因论其十罪，大略谓： 颐浩循蔡京、王黼故辙，重立茶盐法，专为谋利，一也。不于荆、淮立进取规模，惟务偷安，二也。所引用非贪鄙俗士即其亲旧，三也。民诉讼有再至者辄罪之，四也。赃吏吕应问、韩禧皆满数万，颐浩既受女谒，遂令移狱，欲罪元按官司，五也。台谏论事不合己意，则怒形于色，六也。近两将不协，几至交兵，不能辨曲直以申国威，而姑息之，七也。其心腹最喜者擢置台属，使采台中议论，八也。近者地震，抑而不奏，及降诏求言，又不引去，九也。每会亲党夜饮，男女杂坐，比言者论罢都漕司，遽托病乞出，十也。陛下未欲遽罢颐浩者，岂非以其有复辟之功乎？臣谓功出众人，非一颐浩之力。纵使有功，宰相代天理物，张九龄所谓不以赏功者也。 疏入，因改命。
庚辰，神武副军都统制岳飞自江州来朝，赐金带、器甲。飞养子云，年尚少，帝亦以战袍戎器赐之。
辛酉，川陕宣抚司统领官吴胜，败伪齐兵于黄堆寨。
初，陕西同统制军马杨政率诸军深入至清水县，命胜与统领官杨从仪、程俊等率忠义人进讨。伪泾原第八将严千，以甲军千人，骑五百，筑莲花城，胜急击攻之。翼日，第十将宋师闵复以骑二千来援，胜等追杀无遗，获所部将十馀人，师闵仅以身免。胜还至腊家城，复与敌遇，步将从义郎彭扆战死。准备将、承信郎贺吉，为贼所获，曰： 吾不死于敌手。 遂自杀。是役也，将士死者百二十有三人，皆赠官，录其子。
丙寅，诏： 自今执政许留身奏事，如宰臣例。 
端明殿学士、江南西路安抚大使兼知洪州赵鼎为江南西路安抚制置大使兼知洪州，中卫大夫、武安军承宣使、神武副军都统制岳飞落阶官，为镇南军承宣使、江西沿江制置使，戍江州。飞言： 本路兵久不训习，乞留五千人屯洪州，二千人屯虔州、南安，馀军并随军训习。 诏飞、鼎同议。
先是飞在洪州，与江南兵马钤辖赵秉渊饮，大醉，击秉渊几死，帅臣李回奏劾之。及是帝戒飞止酒，飞遂不饮。
始，统制官傅选屯江州，李山知蕲州，皆受回节度。飞受命，奏乞选、山皆为本司统制，于是飞始能成军。江东宣抚使刘光世与秉渊素厚，奏秉渊还建康以避之。
时飞军月费钱十二万二千馀缗，米万四千五百馀斛，诏漕臣曾纡津致钱粮，为军中五月之费，而鼎督趣之。回与飞不协，至鼎，推诚待之，飞亦心服。
信安郡王孟忠厚上昭慈圣献皇后改谥册于温州太庙，不改题神主。
戊辰，帝谓辅臣曰： 议者多言诸大将不宜益兵。汉高祖定天下，诸将兵至十数万，未尝以为疑，故能成功。今刘光世、韩世忠兵才各五万，张俊不满三万，议者已患其多，此不知时宜也。 席益曰： 方用兵之时，御诸将当如高祖，削平之后，待功臣当如光武。 前三日，诏以忠锐第九将史康民、第十将王林所部益俊军，又令第二将张守忠受俊节制，故言者及之。
己巳，权刑部侍郎章谊试兵部侍郎，大理卿李与权权刑部侍郎。
壬申，自军兴以来，机速事皆以白札子径下，有司既报行，然后赴给、舍书押降敕；其后拟官、断狱皆然，两省之职殆废。至是中书舍人孙近言： 国家仿唐旧制，分建三省，凡政令之失中，赏刑之非当，其在中书，则舍人得以封还，其在门下，则给事得以论驳。盖先其未行而救正其失，则号令无反汗之嫌，政令无过举之迹。今给、舍但书押已行之事，虽欲论执而成命已行，非设官本意。望申严旧制，应非军期争速不可待，勿报；应给、舍书读，如元封驳，令画时行下。 
诏： 神武后军见在行在官兵八千人，并拨隶神武右军都统制张俊。 
乙亥，江东宣抚使刘光世为江东、淮西宣抚使，置司池州；淮南东路宣抚使韩世忠为建康、镇江府、淮南东路宣抚使，置司镇江府；神武前军统制、荆南府、潭、鼎、澧、岳、鄂等州制置使王燮为荆南府、岳、鄂、潭、鼎、澧、黄州，汉阳军制置使，置司鄂州；神武副军都统制、江西制置使岳飞为江南西路、舒、蕲州制置使，置司江州。赐江世钱十万缗，为营垒费。仍命世忠措置所部沿江至平江府、江阴军沿海地。侍卫亲军步军都指挥使、武泰军节度使、主管殿前司公事郭仲荀为检校少保、知明州兼沿海制置使，神武中军统制、提举宿卫亲兵杨沂中兼权殿前司公事。仍诏仲荀以绍兴府、温、台、明州为地分，自帅府外，应统兵官并得节制。
始，诸将拥重兵而无分定路分，故无所任责。硃胜非再相，始议分遣诸帅各据要会，某帅当某路，一定不复易。
戊寅，秘书省正字陈祖言请修建炎以来日历，从之。
庚辰，集英殿修撰苏迟权尚书刑部侍郎。
诏审武副军都统制、江西制置使岳飞所部改为神武后军，以飞为统制。
伪齐遣将与知光州许约合兵围固始县，知县事孙晖将所部遁去。淮西宣抚使刘光世，遣统制官郦琼等救之，未至，会淮西安抚使胡舜陟命准备将领、承议郎洪邦彦以乡兵来援。辛巳，贼弃城走。
是秋，金都元帅宗翰悉起女直土人散居汉地，惟金主及将相亲属卫兵之家得留。
