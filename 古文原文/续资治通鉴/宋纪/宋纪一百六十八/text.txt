起旃蒙协洽正月，尽柔兆涒潍十二月，凡二年。
○理宗建道备德大功复兴烈文仁武圣明安孝皇帝端平二年（蒙古太宗七年）
春，正月，乙未朔，帝不祝朝。
丙申，诏： 中书后省，将端平改元以来中外言事书疏，科别其申明条目，速与缴入，以便省鉴；继自今计月类进，送之中书，俾大臣参阅酌行，如绍兴故事。 
诏： 三衙、沿江、京湖、四川、两淮制帅并诸处军帅，非临阵对敌，至干军令，不得遽行诛戮；如果犯显著，须按实取旨。 
庚子，诏： 荣王府、皇后宅置教授各一员。皇后宅可依绍兴旧典，四姓小侯立《五经》师之遗意。 
丁未，诏： 京湖、四川、两淮制臣、帅臣，所宜练兵恤民，峙粮缮器，经理营屯，控扼险阻，使警饬之严，常如敌至。诸军将士，昨已第赏，所在速与放行。或一时有失条具，并以名姓来上。其中原归附人，忠节可尚，当视功推赏，随材录用，毋使失职。 
辛亥，诏曰： 国家进士之科，得人为盛。比年场屋循习宽纵，易卷、假手、传义之弊，色色有之。深恐真才实能，无以自见。可令监试官严行觉察，犯者依贡举条制，取中人就尚书省覆试，以副亲策之选。 
甲寅，礼部尚书兼侍讲李埴，奏胡瑗、孙复、邵雍、欧阳修、周敦颐、司马光、苏轼、张载、程颢、程颐十人，卓然为学者所宗，宜在从祀之列，又请将子思并与升祀，列在十哲之间；从之。
丙辰，以带御器械兼权主管侍卫马军行司公事孟珙黄州驻扎。珙入对，帝问恢复，珙对曰： 愿陛下宽民力，蓄人材，以俟机会。 问和议，珙曰： 臣介胄之士，当言战，不当言和。 赐赉甚厚。珙至黄；增埤浚隍，搜讨军实，边民来归者日以千数，为屋三万间以居之，厚加赈贷。又虑军民杂处，因高阜为齐安、镇淮二寨，以居诸军。
丁巳，诏经筵所进读《通鉴纲目》。
辛酉，以宁淮军统制程芾为蒙古通好使，浙西路兵马钤辖王全副之，各借金带服系。寻以杜显为添差通好副使。
时江西安抚使史嵩之力主和议，起居舍人袁甫言： 臣与嵩之同里，未尝相知；而嵩之父弥忠，则与臣有故。嵩之易于主和，弥忠每戒其轻易。今朝廷甘心用父子异心之人，臣谓不特嵩之易于主和，朝廷亦未免易于用人也。 疏入，不报。
诏知衢州蔡节削二秩，以本郡会价抵减故也。
二月，甲子朔，日有食之。
丁卯，诏： 诸道提点刑狱，以五月按部理囚徒。 
蒙古城和林，作万安宫。和林本回鹘故城，蒙古以为会同之所，使安抚使刘敏城之，并命营建万安宫，设宫闱司，立驿传，以便贡输。城成，周围五里许。
蒙古以宋子贞为东平行台右司郎中。子贞，长子人也，先在严实幕府，为详议官。时蒙古略定中原，诸事草创，实建行台，统五十馀城，州县之官，或擢自将校，或起由民伍，率昧于从政，甚者专以掊克聚敛为能，官吏相与为贪私以病民。子贞仿前代观察采访之制，命官分三道纠察官吏，立为程式，与为期会，黜贪惰，奖廉勤，官府始有纪纲，民得苏息。东平将校占民为部典户，谓之乡寨，擅其赋税，几四百所。子贞请罢归州县，实初难之，子贞力言，乃听，人以为便。
三月，乙巳，以曾从龙兼同知枢密院事，真德秀参知政事，守吏部尚书兼给事中、侍读陈卓为端明殿学士同签书枢密院事。
辛亥，以权兵部尚书余铸、监察御史丁伯桂同提领会子所官，公共措置商榷收换事宜。
乙卯，诏吏部尚书兼给事中兼修国史、实录院修撰李埴专提领《高宗正史》。
夏，四月，都省言： 第十六、十七界会子，散在民间，为数浩汗，会价日损，物价日昂，若非措置收减，无由增长。 诏： 令封桩库支拨度牒五万道，四色官资付身三千道，紫衣师号二千道，封赠敕告一千道，副尉减年公据一千道，发下诸路监司、州郡，广收两界会子。 
前权发遣肇庆府陈雷奋入对，言广东民兵首领事，帝曰： 广东民兵之制如何？ 雷奋曰： 止为保卫乡井，无调发之扰，无出戍之劳。且臣所奏民兵，不止为广东设。伏见亲政以来，百度振饬，未见成效大验者，何也？良由竭东南之力，养百万之兵，财力既竭，内治不易，兵力既殚，外攘亦难。愿陛下于民兵加之意，非惟可以摧奸雄之胆，绝盗贼之萌，当不费亿万，而尽得天下精勇之用。 帝曰： 广西曾行之否？ 雷奋曰： 广西前后帅臣未能行此，然二广赖民兵之用为多。如向者广东峒寇陈三枪之叛，招捕陈韡，正藉民兵协力收获；如近者广州戍卒之叛，既自兵变，自难以本州之兵制之，崔与之实率首领民兵登城捍御，叛卒遂循，此皆已试之效。陛下若由二广推而行之，泽被生灵者广矣。 帝首肯再三。
丁卯，临安火。
庚辰，宰执言： 节用自贵近始，积财在于节用，律下当以身先。请将俸给自五月始减半帮支，痛自撙节，以示表励。 从之。乙酉，刑部尚书李埴请捐俸给之半，继是卿监亦上捐俸之奏，诏不许。
丁亥，太白昼见。
戊子，大阅。
五月，癸巳朔，监察御史李宗勉言： 庙堂更化之始，将两界会子亟易，劳费特甚，行之日久，折阅如故。不若节用而省退官吏，充为内外营缮，支费浮泛，务从节约。其监司、帅守，既无苞苴、馈运之费，尽可撙节以为称提之助。 从之。
丙申，以军民交哄，罢和州防御使、主管殿前司公事赵胜。以韩昱为带御器械，权主管殿前司公事，王鉴带御器械，权主管步军兼马军司职事。
进知平江府张嗣古、知嘉兴府赵与B170官各一秩，以和籴有劳也。
甲辰，参知政事真德秀薨，谥文忠。德秀立朝不满十年，奏疏皆切当世要务，直声震朝廷。为史弥远所忌，屡摈不用，而声闻愈彰。仕宦所至有惠政，不愧其言。
庚戍，以乔行简兼参知政事。
六月，癸亥，诏殿前司招制刺一万人，补诸军效用阙额。统制常思训以军哄，削二秩，勒停，从淮西制司自效；将佐责降有差，复令拣汰军士，年老无依尚堪披带者，且与存留。
戊寅，以郑清之为左丞相，乔行简为右丞相，并兼枢密使，己卯，以葛洪为盗政殿大学士，仍提举洞霄宫。
庚辰，祈雨。录行在系囚。
时《会要》书成，召李心传赴阙，为工部侍郎。上言： 臣闻大兵之后，必有凶年，盖其杀戮之多，赋敛之重，使斯民怨怒之气，上干阴阳之和也。陛下宜与诸大臣扫除乱政，与民更始，以为消恶运，迎善祥之计。而法弊未尝更张，民劳不加振德，既无能改于其旧，而殆其甚焉。廉平之吏，所在罕见，而贪利无耻敢于为恶之人，挟敌兴兵，四面而起，以求逞其所欲，如此而望五福来备，百谷用成，是缘木而求鱼也。臣考致旱之由，曰和籴增多而民怨，流散无所归而民怨，检税不尽而民怨，籍盗不以罪而民怨。凡此皆起于大兵之后；而势未有以消之，故愈积而愈极也。成汤，圣主也，而桑林之祷，犹以六事自责。陛下愿治，七年于此，灾浸饥馑，史不绝书，其故何哉？朝令夕改，靡有常规，则政不节矣；行赍居送，略无罢日，则使民疾矣；陪都园庙，工作甚殷，则土木营矣；潜邸女冠，声焰滋炽，则女谒盛矣；珍玩之献，罕闻却绝，则苞苴行矣；鲠切之言，类多厌弃，则谗夫昌矣。此六事者，一或有焉，犹足以致旱。望亟降罪己之诏，修六事以回天心。群臣之中，有献聚敛、剽窃之论以求进者，以重黜之，俾不得以上诬圣德，则旱虽烈犹可弭；不然，民怨于内，敌逼于外，事穷势迫，何所不至，陛下虽谋臣如云，猛将如雨，亦不知所以为策矣。 帝然之。未几，复以言去，奉祠，居潮州。
壬午，以曾从龙知枢密院事，郑性之同知院事，陈卓签书院事。
赐礼部进士吴叔告以下四百五十四人及第、出身。
召崔与之参知政事，不至；帝遣使趣之，且访以政事人材。与之上疏曰： 天生人材，自足供一代之用，惟辨其君子小人而已。忠实而有才者，上也；小虽不高而忠实有馀者，次也；用人之道，无逾于此。盖忠实之才，谓之有德而有才者也。若以君子为无才，必欲求有才者用之，意向或差，名实无别，君子、小人消长之势，基于此矣。陛下励精更始，擢用老成；然以正人为迂阔而疑其难以集事，以忠言为矫激而疑其近于好名，任之不专，信之不笃。或谓世数将衰，则人才先已凋谢，如真德秀、洪咨夔、魏了翁方此柄用，相继而去。天意固不可晓，至于敢谏之臣，忠于为国，言未脱口，斥逐随之，一去而不可复留。人才岂易得，而轻弃如此！陛下悟已往而图方来，昨以直言去位者亟加峻擢，补外者早与召还，使天下知陛下非疏远正人，非厌恶忠言，一转移力耳。陛下收揽大权，悉归独断；谓之独断者，必是非利害胸有定见，而后独断以行之。比闻独断以来，朝廷之事体俞轻，宰相进拟，多沮格不行，或除命中出而宰相不与知。大抵独断当以兼听为先，傥不兼听而独断，其势必至于偏听，实为乱阶，威令虽行于上，而权柄潜移于下矣。 又曰： 比年以来，变故层出，盗贼跳梁，雷电震惊，星辰乖异，皆非细故。京城之灾，七年而两见，岂数万户生灵皆获罪于天者？百姓凛凛，在于一人，惟有求直言可以裨君德、格天心。 又曰： 戚畹、旧僚，凡有丝发夤缘者，孰不乘间伺隙以求其大欲；近习之臣，朝夕在侧，易于亲昵而难于防闲。若谓其所言出于无心，岂知爱恶之私，因此而入，其于圣德，宁无玷乎？ 帝览奏嘉叹，趣召愈力。与之控辞至十三疏，不许。
蒙古主命皇子库端、库春等侵蜀汉及江淮，又命皇子库裕克、侄莽赉扣伐西域，唐古娄库齐伐高丽。蒙古人每甲一人西征，一人南征，中州户每户一人南征，一人征高丽。初，议者欲遣回回人征江南，汉人征西域，以为得制御之术。耶律楚材曰： 不可。中原、西域，相去辽远，未致敌境，人马疲乏，兼水土异宜，疾疫将生。宜各从其便。 从之。
秋，七月，戊戍，太白经天。
崇政殿说书袁甫言： 并命二相，当尽心副委任之意。今中外多事，而左相辞逊，右相胃避，各事形迹，缓急若何！宜宣谕二相，力行公事。 帝曰： 卿议论极当。 
甲辰，秘书郎廉庄文太子府教授应彳繇请建储，帝曰： 此事祖宗自有典故。 彳繇曰： 仁宗晚年因大臣有请，方能为此。高宗春秋鼎盛，未庭皇嗣，乃能以天下为公，选宗室子育之禁中，真度越千古。 帝然之。
庚申，礼部尚书魏了翁上十事，不报。
袁甫进言： 刚之一字，最切于陛下。陛下徒有慕汉宣厉精为治之名，而乃堕汉元帝、唐文宗柔弱不振之失。元帝、文宗，果断不用于斥邪佞，反用于逐贤人，此二君不识刚德之真。所谓真刚者，当为之事必行，不当为者则断在勿行也。 
蒙古将昆布哈侵唐州，全子才等弃师走。赵范帅兵败蒙古于上闸而还。
闰月，壬戍朔，秘书省正字王迈，言并命二相，宜钧责任。帝曰： 朕当戒谕二相，使之同心协力，共济国事。 迈曰： 若不戒饬，恐成朋党之风。 帝曰： 朕任清之甚专，但以天下多事，非一相所可理，故以行简辅之。行简之用，断自朕心。 
己巳，魏了翁进读《大学》，因言： 诚字虽系籓邸旧名，考之故事，未尝偏讳。盖此字纪纲斯世，若科举文字皆避，场屋未免疑惑。乞圣语许免回避，以广陛下之谦。 诏不必避。
丁丑，兵部郎官邱岳言军士贫悴，帝曰： 军人所请不多，适值物贵，不足赡给，军心不安，实原于此。 岳请放行战功及去夏河南诸路恩赏，帝曰： 已曾理会。 岳曰： 外间实未施行。 
戊寅，乔行简请 百司庶府，俟宰相每日依时出常之后，方许退归，庶事务皆得及时剖决，而无滞积之患。 诏： 百司庶府并合遵行，可榜朝堂。 
壬午，臣僚请 宣谕沿江、两淮、荆襄帅，各释私憾，协志同谋，调度通用，急难相济。或玩视诏书，复相疑贰者退之。选大臣有实望者，俾居督府，或畀宣抚之任，置之荆、淮之间，统帅列阃，专其节制而总事权，不惟平居暇日调一其心，临事之际亦可如臂指之相使。 从之。
诏： 大理寺、三衙、临安府属县、两浙州军决系囚，杖以下释之。仍蠲脏赏钱。
丁亥，以全子才及军器监簿刘子澄相继夜遁，遣弃辎重，并夺二秩，子才衡州居住，子澄瑞州居住。
八月，诏： 浙西临安、平江、嘉兴、、镇江府、常州、安吉守臣，将未修复围田，许官民户承佃经理。 
乙未，太府寺簿王极言： 迩来星变屡形于天，军变屡作于下，秋成在望，积阴多霖；愿陛下积诚以动天，权度边防，不致卤莽。 帝然之。
军器局监正杜范言： 陛下亲览大政，二年于兹。今不惟未睹更新之效，或者有渐不如旧之忧，其弊原不过私之一字耳。陛下以天位之重，而私意未能净尽，天命有德而或滥于私予，天讨有罪而或制于私情，左右近习之言，或溺于私听，土木无益之工，或侈于私费，陲体貌以尊贤，而用之未尽，温词色以纳谏，而行之惟艰，此陛下之私有未去也。和衷之美不著，同列之意不孚，集议盈庭，而施行决于私见，诸贤在列，而密计定于私门，此大臣之私有未去也。君相之私，容有未去，则条教之颁，徒为虚文。近者召用名儒，好议论者从而诋訾讪笑之，陛下一惑其言，即有厌弃儒学之心，此正贤不肖进退之机也。！ 
甲寅，惠阳、建阳、京口诸军作乱，讨平之。
乙卯，以赵汝遇配享宁宗庙庭，仍图像于昭勋崇德之阁。
主管官告院钱相言： 外而诸帅，内而二相，不相协和。事会孔殷，民情叵测。至于佩剑相笑，矛盾相攻。 帝曰： 诸帅已戎谕。 相曰： 诸帅责任虽分，统制则一。若彼此不知缓急，岂肯相应也！ 
丁巳，知建昌军徐朝辞，论江淮海道利害。帝曰： 淮兵不为不多。 曰： 义勇、忠义虽多，正兵甚少。 帝曰： 义勇亦可。 曰： 皆沿淮恋土之民，未必人人可用。秋高马肥，当明间谍，严边备。 
九月，丙子，李宗勉请诏大臣 检照郑寅等所陈节略项目，详加审订，始自宫掖，次而朝廷，又次而郡国，皆以节省为务，毋牵私情，毋惑浮议，日计之虽不足，岁计之则有馀。仍出内帑所储，收两界溢数会子，行之数载，自有成功。 从之。
己丑，诏： 端平亲政以来，务革前弊，禁约求举驰书事目之类，近闻循习如旧，害政尤甚。自今内而百司，外而台郡，月具无请托事申御史台，仍令常切觉察。 
冬，十月，蒙古塔斯破枣阳，库春徇襄、邓。塔斯引兵攻郢，郢濒汉水，城坚，多战舰；塔斯命造木筏，遣汶上达噜噶齐、刘巴图鲁将死士五百乘筏进攻，江陵统制李复明力拒之，塔斯引骑兵沿岸迎射，复明战殁，士卒多溺死。城坚守，不能下，塔斯乃掳掠而还。
金既亡，郡县以次降于蒙古，巩昌总帅汪世显犹设城守，既乃与众议降。会蒙古库端入蜀，次巩昌城下，世显率耆老持牛羊酒币迎谒道左。库端谓之曰： 吾征讨有年，所至皆下，汝独固守，何也？ 世显曰： 有君在上，卖国市恩之人，谅所不取。 又问曰： 金亡已久，汝不降，果谁为耶？ 对曰： 大军迭至，莫知适从。惟殿下仁武不杀，窃意必能保合城军民，是以降也。 库端大悦。戒其下秋毫无犯，俾世显仍旧职，帅所部从征。世显遂绝嘉陵，进趣大安，库端资其粮械。
十一月，乙丑，诏知柢密院事兼参知政事曾从龙为枢密院使，督视江淮军马；礼部尚书魏了翁为端明殿学士、同签书枢密院事，督视京湖军马；以同知枢密院事郑性之兼权参知政事。
戊辰，诏给两督视府随军支用之费，金各一千两，银各五万两，度牒各一千道，会子各五百万缗。
壬申，都官郎官葛逢，言赵范、赵葵、陈韡素不同心。帝曰： 置两督视，须可使诸将协和。 逢又言： 人才难得，过有大小，当多事时，亦当斟酌而用之。 帝曰： 有过者不可例弃。 
甲戍，臣僚言： 敌侵蜀境，制臣赵彦呐连年调度，师老财殚，兵分力薄，若上流不固，则吴、楚有冲决之势，愿以保蜀为念。倘有申请。悉为报从，或遣襄阳援兵，旱为起发。诸司应于钱物无分彼此。悉力倾助以扶其危。 从之。
戊子，安南国贡方物。
蒙古中书省请契勘《大明历》，从之。
十二月，壬寅，魏了翁陛辞，赐便宜诏书，如张浚故事。了翁在朝凡六月，前后二十馀疏，皆当世急务。帝将引以共政，而忌者相与合谋排摈之，且言了翁知兵体国，乃命出视师。会曾从龙卒，兼命督视江淮。了翁开幕府于江州，以吴潜为参谋官，赵善瀚、马光祖为参议官。
甲辰，以余嵘同签书枢密院事。
辛亥，雷。
蒙古库端入沔州，知州事高稼死之。稼在沔，葺理创残，招集流散，民皆襁负归之。及数下蒙古力战，奇功甚多。至是库端自凤州入西川。东路之师多败，遂捣西池谷，距沔九十里。吏民议退保大安，稼言于制置使赵彦呐曰： 今日之事，有进无退。若能进据险地，以身捍蜀，敌有后顾，必不深入。如仓皇召兵，退守内地，敌长驱而前，蜀事去矣。 彦呐曰： 是吾志也。 已而竟行，留稼守沔。
蒙古自白水关入六股株，距沔六十里。沔无城，依山为阻，稼升高鼓噪，盛旗鼓为疑兵。彦呐至罝口，帐前总管和彦威以军还沔，召小校杨俊、何惇以兵会，又选精兵千人，命王宣帅以助之。已而蒙古兵大至，惇遁，沔州遂破。众拥稼出户，稼叱之不能止，敌围杀之。
彦呐闻稼死，沔州破，乃进屯青野原，蒙古围之。曹友闻曰： 青野为蜀咽喉，不可缓也。 即往救之。夜半，截战，遂解其围。既而蒙古先锋汪世显捣大安，友闻又救之。指挥甫毕，蒙古众数万突至，友闻迎战，又败之，蒙古乃退。友闻遂引兵入扼仙人关。友闻，彬十二世孙也。
杜范、吴昌裔、徐清叟并擢监察御史，时论翕然称之。
范疏言： 曩者权臣柄用，台谏必其私人，约言已坚而后出命，其所弹击，悉承风旨，是以纪纲荡然，风俗大坏。陛下亲政，首用洪咨夔、王遂，痛矫宿弊，斥去奸邪；然庙堂之上，牵制尚多。言及贵近，或委曲回护，而先行丐祠之请；事有掣肘，或彼此调停，而卒收论罪之章。亦有弹墨尚新而已颁除目，沙汰未几而旋得美官，自是台谏风采日以铄，朝廷纪纲日以坏。 帝深然之。昌裔疏言： 今之朝纲果无所挠乎？言及亲故，则为之留中；言及私昵，则为之讫了；事有窒碍，则节帖付出；情有嫌疑，则调停寝行。屈风宪之精采，徇人情之去留，士气销耎，下情壅滞，非所以纠正官邪，助国脉也。 
是岁，蒙古诏籍民，自燕京、顺天等三十六路，户八十七万三千七百八十一，口四百七十五万四千九百七十五。
○理宗建道备德大功复兴烈文仁武圣明安孝皇帝端平三年（蒙古太宗八年）
春，正月，己未朔，诏以星行失度，雷发非时，免天基节上寿宴。
吴昌裔疏言曰： 今大昕坐朝，间有时不视事之文；私第谒假，或有时不入堂之报。上有耽乐慆逸之渐，下无协恭和衷之风。内则劈御怀私，为君心之蠹；外则子弟寡谨，为明政之累。游言噂沓，宠赂章闻，欲箫勺太和，得乎？ 
蒙古万安宫落成，诸王各治具来宴会。蒙古主手觞赐耶律楚材曰： 朕之所以推诚任卿者，先帝之命也。非卿，则中原无今日。朕所以得安枕者，卿之力也。西域诸国及高丽使者来朝，蒙古主指楚材示之曰： 汝国有如此人乎？ 皆谢曰： 无有。殆神人也！ 蒙古主曰： 朕亦度必无此人。
蒙古有于元者，奏行交钞，耶律楚材曰： 金章宗时初行交钞，与钱通行，有司以出钞为利，收钞为讳，谓之老钞，至以万贯唯易一饼。民力困竭，国用匮乏，当为鉴戒。今印造交钞，宜不过万锭。 从之。
壬申，蒙古兵连攻洪山，张顺、翁大成等御之。
二月，已丑，大理评事赵崇微请谨天变于未然，帝曰： 不可不存敬畏之心。 又言今日不可玩者在边兵，帝曰： 北军多可虑，方思所以安之。 
甲午，诏以统制李复明战殁江陵，赠三秩，仍官其二子。
前知安丰安王瓚言： 今日备边之计，宜于新复州军，留息以卫光，留寿春以卫安丰，留泗以卫招信，留涟水以卫山阳。 帝曰： 正欲如此。 瓚又论沿边事宜，以节制多门为虑，帝曰： 开督府正欲统一事权。 
壬寅，诏侍从、台谏、给舍条具边防事。甲辰，起居郎吴泳疏论淮、蜀、荆襄捍御十事，不报。
己酉，诏魏了翁依旧端明殿学士、签书枢密院事。时廷臣多忌了翁，故谋假出督以外之，虽恩礼赫奕，而督府陈奏，动相牵制。甫二旬，复以建督为非，遂召还，前后皆非帝意。于是了翁固辞求去。
以陈韡为沿江制置使兼知建康府，史嵩之为淮西制置使兼知庐州。
甲寅，以祈雨，决中外系因。
蒙古主命应州郭胜、钧州富珠哩玖珠、邓州赵祥，从皇子库春充先锋南伐。
三月，戊午朔，诏前知光化军扈斌，特与贷命，追毁出身以来文字，广东摧锋军拘管，以其弃城也。
辛酉，广东英德大水，赈之。
癸未，太学博士斗祥，进言边事方急，莫有任其责者。帝问如何，斗祥曰： 此士大夫畏事之过。愿陛下奋发刚断，大明黜陟，庶几人乐为用。天下无全才，惟陛下兼收并用，随才而器使。 帝曰： 然。用其所长，当护其短。 
京湖制置使赵范在襄阳，以北军主将王旻、李伯洲、樊文彬、黄国弼等为腹心，朝夕酣狎，民讼、边防，一切废弛。既而南、北军交争，范失于抚御，旻、伯洲焚襄阳城郭仓库，降于蒙古。时城中官民尚有四万七千有奇，财粟在仓库者无虑三十万，军器二十四万，金银盐钞不与焉，皆为蒙古所有。南军大将李虎，因乱劫掠，襄阳一空。自岳飞收复以来，百三十年，生聚繁庶，城池高深，甲于西陲，一旦灰烬。范削三官，落职，仍旧职任。
左司谏李宗勉上言： 均、房、安、蕲、光化等州，兵祸甚烈，然江面可以无忧者，独有襄阳，今又告变矣。襄阳失则江陵危，江陵危则长江之险不足恃。昔之所虑，犹在秋冬；今之所虑，只在旦夕！江陵或不守，则事迫势蹙，必有危亡之忧，悔将何及！ 
是月，蒙古复修孔子庙及司天台。
夏，四月，己亥，试将作监兼知临安府事颜颐仲，论用人当久任。帝曰： 用得其人，不必数易。 又言人主一心，攻之者众，帝曰： 常持敬心，则不为外物所移。 
己酉，以魏了翁为湖南安抚使、知谭州。了翁复力辞，诏提举洞霄宫。侍御李韶讼曰： 了翁刻志问学，几四十年，国家人才，焯然有称如了翁者几人？愿亟召还，处以台辅。 不报。
帝追悔开边衅，命学士吴泳草诏罪己。监察御史王万谓泳曰： 用兵固失计之甚，恐亦不可示弱。今边民生意如发，宜以振厉奋发，兴感人心。 泳然之。
癸丑，诏曰： 朕猥以眇躬，获承丕绪，属仇金之浸灭，而蒙古之与邻。不利西南，盖尝躏阶、成而扰兴、沔；其在辛卯，遽乃穿金、房以瞰襄、樊。逮合谋成破蔡之功，恐假道有及虞之势。心之忧矣，脐可噬乎！固将布失于国中，以志吾过，但使留屯于塞下，自守我疆。忽西陲之弗宁，骇北骑之深入，重以均、房之叛将，发此京湖之祸机，肆荼毒于列城，至蔓延于他路。兵民之死战斗，户口之困流漓，室庐靡存，骼胔相望。致援帅之暴露，及死战斗，户口之困流离，室庐靡存，骼胔相望。致授师之暴露，及科役之繁苛，为之骚然，有足悯者。是皆朕明不能烛，德有未孚，上无以格乎天之心，下无以定乎民之志，遂令有众，多告非辜。朕方施令发政，以为缓辑之图，补卒搜乘，以严守御之备。想疮痍之溢目，如疾病之在身。咨尔群僚，体予至意。 
蒙古复破随、郢二州及荆门军。殿中待御史李宗勉率全台言曰： 蜀之四路，已失其二，成都隔绝，荆门又破，江陵孤城，何以能立！两淮之地，人民奔迸，并邑丘墟。陛下诚能亟下哀痛之诏，以身率先，深自贬损，出内帑储蓄，以风动四方。然后劝谕戚畹、世臣，随力输财，以佐公字之调度。分上流淮东、淮西为二帅，而以江淮大帅总之，或因今任，或择长才，分地而守，听令而行。公私之财，分给四处，俾之招溃卒，募流民之强壮者，以充游兵，以补军籍，仍选沿流诸郡将士，为捍御之图，犹可支吾。不然，将水陆俱下，大合荆楚之众，扰我上流，江以南震荡矣。或谓其势强盛，宜于讲和，欲出金缯以奉之；是抱薪救火，空国与敌也！ 
初，蒙古惟事进取，所降之户，因以予将士，一社之民，各有所主，不相统摄。至是诏括户口，以大臣呼图克领之，始隶州县。
时群臣皆欲以丁为户，耶律楚材以为不可。众皆曰： 我朝及西域诸国，莫不以丁为户，岂可舍大朝之法而从亡国之政？ 耶律楚材曰： 自古有中原者，未尝以丁为户。若果行之，可输一年之赋，随即逃散矣。 蒙古主从之。
及忽图克以所括中州户一百四万上，蒙古主议以真定民户奉太后汤沐，诸州民户分赐诸王、贵戚。楚材曰： 裂土分民，易以生隙。不如多与金帛，足以为恩。 蒙古主曰： 业已许之矣。 楚材曰： 若置官吏，必自诏命，除恒赋外，不令私自征敛，差可久矣。 从之。
楚材又定赋税：每二户出丝一斤，以供官用；五户出丝一斤，以给受赐贵戚、功臣之家。上田每亩税三升半，中田三升，下田二升半，水田亩五升，商税三十分之一，盐价银一两四十斤，以为永额。朝议皆以为太轻，楚材曰： 作法于凉，其弊犹贪，将来必有以利进者，则今已重矣。 
蒙古近臣议收民牝马，耶律楚材曰： 中原皆田蚕之地，今若行之，后必有民害。 从之。时工匠制造，糜费官物，十私八九。楚材请皆考核之，遂为定制。
五月，甲申，以赵葵为淮东制置使兼知扬州。葵垦田治兵，边备以饬。
六月，癸已，直焕章阁、知庆元府、沿海制置赵与B170朝辞，论沿海便宜及三边事体。帝曰： 庆元控制海道，如招军造船、团结训练等事宜，留意施行。 
丁酉，录行在系囚。
已亥，洪咨夔上遗表。诏： 咨夔鲠亮忠悫，有助亲政，可特与执政恩数。 
壬寅，权发遣泰州蔡节朝辞，言皇嗣未立，帝曰： 祖宗自有典故，见今讨论。 
甲辰，右正言李韶言： 江西宪司奏吉州太和县豪民陈闻诗，胁取乡民田产，殒死者数人。有司勘究，具得其实，事上于朝，尼而未行。官弱民强，渐不可长。请将闻诗同进士出身驳放，仍照条坐罪。 从之。
戊申，直宝谟阁、知婺州陈庸熙，言当举皇祐典礼，以太祖、太宗、宁考并配于明堂。诏令礼部、太常寺讨论以闻。
蒙古耶律楚材请立编修所于燕京，经籍所于平阳，编集经史；召儒士梁陟充长官，以王万庆、赵著副之。
秋，七月，丁卯，以同知枢密院事兼权参知政事郑性之为参知政事，权刑部尚书兼给事中李鸣复为端明殿学士、签书枢密院事。
甲申、雨血。
八月，癸巳，以久雨，诏出堂平仓米千石，赈粟以平市价。
戊申，监察御史王极言： 二浙诸郡，雨水为沴，禾稼害于垂成，请下有司预桩钱米，赈赡灾伤，并下仓漕两司议蠲税赋，仍录贫乏，速议赈济之。 
蒙古破枣阳军、德安府。
初，蒙古破许州，获金军资库使姚枢，杨惟中见之，以兄事枢，与之偕谒蒙古主，至是南伐，诏枢从惟中，即军中求儒、释、道、医、卜之徒，枢招至稍众。及破枣阳，特穆尔岱欲坑士人，枢力与辨，得脱死者数十。既破德安，得儒者赵复。复以儒学见重于世，及被获，不欲北行，力求死，枢譬说百端，曰： 徒死无益，随吾而北，可保无他。 复强从之。至燕，名益著，学徒百人。由是北方始知经学，而枢亦得睹程颐、硃熹之书。
九月，己巳，朝飨景灵宫。庚子，朝飨太庙。雷。辛未，有事于明堂，大赦。大雨，震电。癸酉，避正殿，减膳，彻乐，求直言。
乙亥，左丞相郑清之、右丞相乔行简并罢，为观文殿大学士、醴泉观使兼侍读；以崔与之为右丞相兼枢密使。
判漳州王迈应诏上封事曰： 天与宁考之怒久矣。曲蘖致疾，妖冶伐性，初秋逾旬，旷不视事，道路忧疑，此天与宁考所以怒也。隐、刺覆绝，攸、熺尊宠，纲沦法斁，上行下效，京卒外兵，狂悖迭起，此天与宁考之所以怒也。陛下不是之思，方用汉灾异免三公故事，环顾在廷，莫知所付，遥相崔与之。臣恐与之不至，政柄他有所属，此世道否泰，君子小人进退之分也。 
监察御史唐璘言： 天变而至于怒，民怨而几于离，海宇将倾，天下有不可胜讳之虑。陛下谓此何时，纵欲败德，文过饰非，疏远正人，狎昵戚宦，浊乱朝政，自取灭亡！宰相用时文之才为经世之具，不顾民命，轻挑兵端，不度事宜，顿空国帑；委政厥子，内交商人，贿涂大开，小雅尽废；琐琐姻娅，敢预邪谋，视国事如俳优，以神器为奇货，都人侧目，朝士痛心。盍正无将之诛，以著不忠之戒！崔与之操行类扬绾，虽修途暮景，力不逮心，而命下之日，闻者兴起，乔行简颇识大体，朝望稍孚，而降授偏私，事多遗忘。宜择家相，赞宗子，辅民物，以慰父母之望，无使天变浸极，人心愈离也！ 帝为改容。又请号召土豪经理荆襄，亟择帅臣安集淮西，帝嘉纳。
壬午，御前诸军统制曹友闻与蒙古战于大安军阳平关，败绩，死之。
初，友闻帅师扼仙人关，谍报蒙古合蕃、汉军五十馀万将至，友闻谓弟万曰： 国家安危，在此一举。众寡不敌，岂容浪战，惟当乘高据险，出奇设伏以待之。 
蒙古攻武休关，败都统李显忠军，遂入兴元，欲冲大安军。制置使赵彦呐，檄友闻控制大安以保罝口，友闻驰书彦呐曰： 沔阳，蜀之险要，吾重兵在此，敌有后顾之忧，必不能越沔阳而入蜀。又有曹万、王宣首尾应援，可保必捷。大安地势平旷，无险可守，正敌骑所长而吾步兵所短，况众寡不敌，岂可以平地控御？ 彦呐不从。
友闻计以寡击众，非乘夜出奇、内外夹击不可，乃遣弟万及友谅引兵上鸡冠隘，多张旗帜，示敌坚守；自选精锐万人，夜渡江，密往流溪设伏，约曰： 敌至，内以鸣鼓举火为应，外呼杀声。 蒙古兵果至，万出逆战。蒙古巴图鲁及塔尔海帅步骑万馀人往来搏战，矢石如雨，万身被数创，令诸军举烽。友闻分所部为三以御敌，亲帅精兵三千人疾驰至隘下，先遣统领刘虎帅敢死士五百人冲敌前锋，不动。友闻仍伏三百骑道旁，而令虎衔枚突阵。会大风雨，诸将请曰： 雨不止，淖泞没足，宜俟少霁。 友闻叱曰： 敌知我伏兵在此，缓必失计。 遂拥兵齐进。西军素以绵裘代铁甲，经雨濡湿，不利步斗。黎明，蒙古以铁骑四面围绕，友闻叹曰： 此殆天乎！吾有死而已！ 于是血战愈厉，与万俱死，军尽没。蒙古兵遂长驱人蜀。事闻，赐友闻谥毅节。
金既亡，唯秦、巩二十馀州久未下。耶律楚材言： 往年吾民逃罪，或萃于此，故以死拒战。若许以不杀，将不攻自下矣！ 诏皇子库端招谕，诸州皆降。惟会州都总管郭斌，犹为金守，蒙古兵攻之，斌聚城中金银铜铁杂铸为砲以击攻者，杀牛马轻食战士，蒙古兵不能猝拔。冬，十月，食尽，斌命积薪于州廨，呼集家人及将校妻女，自焚之，率将士于火前持满以待。城破，兵填委以入，战久，士率有弓绝矢尽者，挺身入火中。斌独上大草积，以门扉自蔽，发矢无不中者，矢尽，自焚。有女奴自火中抱儿出，授人曰： 将军尽忠，忍使绝嗣？此其儿也，幸哀而收之。 言讫，复投火死。蒙古将安笃尔闻之，命保其孤。
壬寅，蒙古破固始县，淮西将吕文信、杜林率溃卒数万叛。六安、霍丘皆为群盗所据。
丙午，蒙古库端兵破宕昌，残阶州，攻文州。知州刘锐、通判赵汝曏乘城固守，昼夜搏战。安笃尔率砲手为先锋，攻之久不下，谍知城中无井，乃夺其汲道。兵民水不入口者半月，卒无叛志。安笃尔率勇士梯城先登，锐度不免，集家人，授人药，皆死。幼子同哥，才六岁，饮药时，犹下拜受之，左右感恸。坡破，锐及二子自刎死，汝曏被执，脔杀之，军民同死者数万人。
行大理寺丞赵綝言： 近者暴雨疾雷，上下震惧，罔知所自，宜有以答上天之变。 帝曰： 朕未尝不恐惧修省。 綝对曰： 愿此心罔间，庶可回歉岁为丰年。 
安南国陈日煚遣人入贡。制授安南国王，仍赐效忠顺化功臣。
蒙古安笃尔招徠吐蕃诸部族，赐以很符，略定龙州，遂与库端合兵，进破成都。会闻皇子库春薨，库端旋弃成都而去。
十一月，丙辰，臣僚言： 敌践荆襄，士马溃失，诸郡月运钱粮，请下湖广总所具实来上，按月督趣，通前顿积，以备收复招募之用。 从之。
庚申，度支郎官兼权左司郎官赵必愿言： 近臣除授，意向不明，况当天下事变方殷之日，虚鼎席以召老成，意者其未必来。 帝曰： 崔与之既不至，朕委政事于二参。 必愿曰： 二参固同心辅政。然天朝岂容不早命相？ 帝曰： 然 。
壬戌，仓部郎官蔡节进对，帝曰： 崔与之有疏辞免，未知曷日能来？ 节曰： 与之年高，地远病多，臣料其来未可必。 帝曰： 相位固不可久虚，然亦欲委任得人。 节曰： 天下之势，危若累卵，不可一日无相。 帝是之。
乙丑，以乔行简为特进、左丞相兼枢密使，进封鲁国公。
戊辰，诏戒饬百官。
唐璘疏劾 郑清之妄庸误国，乞褫职罢祠。其子士昌，招权纲贿，拔庸将为统帅，起赃吏为守臣，请削籍废弃。郑性之懦而多私，党庇奸庸。臣受其改官举状，尝蒙荐引。陛下国事至此，不敢顾私。 璘论事切劘上躬，尽言无隐，帝严惮之。殿中侍御史杜范亦劾清之 横启边衅，几危宗社，及其子招纳权贿，贪冒无厌，用朝廷钱帛以易货外国，且有实状。 并言： 签书枢密院李鸣复，与史寅午、彭大雅以贿交结，曲为之地。鸣复既不恤父母之邦，亦何有陛下之社稷！ 帝以清之潜邸旧人，鸣复未见大罪，未即行。鸣复抗疏自辨，范又极言其寡廉鲜耻，合台劾之，不报，范遂去位。
壬申，诏蠲被水州郡新旧苗税、监系赃赏等钱及民间逋欠转息过本者。
蒙古昆布哈人淮西蕲、舒、光三州，守臣皆遁。昆布哈哈三州人马粮械越黄州，游骑自信阳趣合肥。诏史嵩之援光，赵葵援合肥，陈韡过和州，为淮西声援。
蒙古特穆尔岱攻江陵，史嵩之遣孟珙救之。珙遣张顺先渡江，而自以全师继其后，变易旌旗服色，循环往来，夜则烈炬照江，数十里相接。又遣赵武等与战，珙新往节度，遂破蒙古二十四寨，夺所俘二万口而归。
蒙古将察罕攻真州。知州邱岳部分严明，守具周悉，蒙古薄城辄败。岳乘胜出战于胥浦桥，以强弩射杀其致师者一人，蒙古兵少却。岳曰： 敌众十倍于我，不可以力胜也。 乃为三伏，设砲石待之西城。兵至，伏起，砲发，杀其骁将，蒙古众大扰。岳遣勇士袭敌营，焚其庐帐。越二日，始引去。
十二月，辛卯，军器监兼权枢密副都承旨王埜，请联络江、淮，赈恤边民，讨捕盗贼。帝曰： 江、淮之势如何？ 埜言： 不过重一阃之权以统之。 帝曰： 流民可念。 埜曰： 流民纷纷蚁聚，弱者困毙，强者剽掠。 帝为之蹙额，因曰： 江西之寇尚未平。 埜曰： 寇始于衡之酃县，侵犯吉州，今南安峒寇又发。向有淮兵可调，今无以应，遂集乡丁，合禁军，共为剿除，非以一官兼总两路讨捕之事。则权不一。 帝曰： 如三节制之类。埜曰： 事正如此，愿陛下思之。 帝曰： 然。 
诏： 沿江州郡，如遇江经流民入界，多方措置存著，无令暴露，仍于所管官钱米内支拨救济。其间有强壮愿为军者，填刺军额，收管给请，庶不致失所，以称朕劳来安集之意。 
壬寅，左谏议大夫兼侍读李宗勉言： 沿江诸郡，所在单弱，安有馀力为劳来安集之举？若不别作措画，深恐诏旨徒为美观。如安丰、濠梁、历阳管下开顺、六合、含山等处，居民渡江，留在江北强壮，结寨拒守，恃其声势，因而作过。不早收拾，展转滋蔓，猝难殄灭，恐为敌人所得，宜详酌科降钱粮告牒，令沿江、淮西制置司亟作措置。凡流民过江北者，令陈韡存恤，强壮之留淮北者，令史嵩之遣官招募，不愿者，发还本处，籍为民兵， 从之。
甲辰，诏以来年为熹熙元年。
诏： 措置会子，务在必行。尚虑监司、守令，纵吏为奸，奉行不力，令两监察御史觉察弹奏。 
国子监主簿丰城徐鹿卿人对，陈六事，曰洗凡陋以起事功，昭劝惩以收主柄，清班著以储实才，重籓辅以蔽都邑，用闽、越舟师以防海，合东南全力以守江。
是岁，蒙古中书省课绩，以济南为第一。先是河南民北徙至济南，都元帅、知府事张荣下令民间分屋与地居之，俾得树畜，且课其殿最，旷野辟为乐土。荣，历城人也。
