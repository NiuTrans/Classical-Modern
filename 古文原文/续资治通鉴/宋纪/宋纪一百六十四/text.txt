起强圉大渊献正月，尽屠维赤奋若九月，凡二年有奇。
○理宗建道备德大功复兴烈文仁武圣明安孝皇帝宝庆三年（金正大四年，蒙古太祖二十二年）
春，正月，辛亥朔，发册宝于大庆殿，帝率群臣上寿明皇太后尊号于慈明殿。
庚申，以册宝礼成，制杨谷、杨石并为少傅。
壬戌，金增筑中京城，浚汴城外壕。
刘琸上疏自劾，未几死。
朝廷复欲安抚李全，以姚翀尝与李全交欢，乃以为淮东制置使。翀朝辞，帝曰： 南北皆吾赤子，何分彼此！卿其为朕抚定之。 翀至楚州东，舣舟以治事，间入城，见杨妙真，用徐晞稷故事，而礼过之。妙真许翀入城，翀乃入，寄治僧寺中，极意娱之。
己巳，诏曰： 朕每观硃熹《论语》、《中庸》、《大学》、《孟子》注解，发挥圣贤之蕴，羽翼斯文，有补治道。朕方厉志讲学，缅怀典刑，深用叹慕！可特赠太师，追封信国公。 旋改封徽国公。
蒙古主留兵攻夏王城，自率兵渡河，攻金积石州。
二月，癸未，诏铨部： 今后司法参军，不许以诸司年劳出官人注授。诸道检法官，照条格差法，宪司毋得妄辟。 从梁成大之奏也。
甲申，淮西强勇三军统制王鉴特添差兵马钤辖。以职事修举故也。
己亥，以鄂州诸军副都统制贾俊捍御西蜀劳效，进宫一等。
金赫舍哩约赫德复平阳，获马三千。未几，蒙古复攻取之。
蒙古兵突入商州，残硃阳、卢氏。金枢密院判官伊喇布哈逆战，至灵宝东，遇游骑十馀人，获一人，馀皆散走。布哈乃以捷闻，赏世袭穆昆，仍厚赐之；人共知其罔上而无敢言。吏部郎中大兴杨居仁上书，微及之，且言宰相宜择人。金主怒曰： 相府非其人，御史、谏官当言，彼吏曹何与于此！ 丞相萨布徐进曰： 天下有道，庶人犹得献言，况在郎官！陛下有宽宠之德，故不应者犹言。使其言可用则行之，不可用不必示臣下也。 金主意解，遂不问。
金主之姨郕国夫人不时出入宫闱，干预时事；监察御史曹州商衡上书极言。自是郕国夫人被召乃敢进见。
三月，庚戌，诏： 方春和时，郡县长吏，其各劝农桑，抑末作，戒苛扰，俾斯民安士东业，力本耕织，以成富庶，则予汝嘉。 
工部侍郎硃在，言人主学问之要，帝曰： 卿先卿《中庸序》言之甚详。 又言孔子庙从祀去王雱画像，帝曰： 亦曾有此例乎？ 在曰： 惟其从祀不当公论，所以去之。 又言： 先臣《四书》印本，所在不同。 帝回顾，宣谕曰： 卿先卿《四书》注解，有补于治道，朕读之不释手，恨不与之同时。
己巳，金征夏税二倍。
蒙古主拟取德顺为坐夏之所，德顺无军，金人其恐。节度使海伸，识凤翔进士马肩龙可与谋事，遗书招之。肩龙欲行，或以德顺决不可守，劝弗住。肩龙曰： 海伸平生未尝识我，一见许为知己。我知德顺不可守，往则必死，然以知己故，不得不为之死耳。 既至不数日，受围，城中止义兵、乡兵八九千人。蒙古兵大集，海伸假肩龙凤翔总管府判官，同守御。凡攻守二十昼夜城破，海伸死之，肩龙自刭。
夏，四月，癸卯，朝献景灵宫；甲辰，亦如之。
是月，蒙古主次龙德。时蒙古兵已破洮河、西宁二州，复遣将攻信都，拔之。
五月，壬子，以岳珂为户部侍郎，依前淮南总领兼制置使。
甲寅，蠲大理寺、三衙、临安府赃赏钱。诏： 大理、三衙、临安府、两浙州军，杖以下罪释之。 
己巳，进读《高宗宝训》彻章，赐宰执、经筵各官燕于秘书省，讲读、修注官各进官一等。
李全在青州，突围欲走，蒙古富珠哩遣兵邀击，大败之，斩首七千馀级。全退入城，城中食尽，全欲降，惧众异议，乃焚香南向再拜，将自经，而使其党郑衍德等救己，曰： 譬如为衣，有身，愁无袖耶？北归未必非福。 全遂出降。蒙古诸将皆曰： 势穷而降，非心腹也，不诛，后必为患。 富珠哩曰： 不然。诛一人易耳。山东未降者尚多，全素得人心，杀之不足以立威，徒失民望。 表闻，蒙古主诏富珠哩便宜处之，乃以全为山东、淮南、楚州行省，郑衍德、田世荣副之。由是郡县闻风款附。
蒙古兵破临洮，总管图们呼图克们被执，诱降，不从，杀之。
蒙古遣唐庆使于金。
闰五月，甲申，蠲大理寺、三衙、临安府及属县赃赏钱。
丁未，录行在罪囚。
蒙古主避暑于六盘山。
先是金主集群臣议与蒙古和，同判睦亲府事撒哈连力排和议。左司谏陈规进曰： 兵难遥度，百闻不如一见。臣尝任陕西官，近年又屡到陕西，兵将冗懦，恐不可用。 语未终，监察乌库哩四和曰： 陈规之言非也。臣近至陕西，军士勇锐，皆思一战。 金主首肯。又泛言和事，规曰： 和固非上策，又不可必成。然方今事势，不得不然，使彼难从，犹可以激厉将士，以待其变。 金主不以为然。群臣多以和为便，乃诏行省斟酌发遣。至是乃遣前御史大夫完颜哈昭为议和使。
丙辰，金地震。
六月，戊申朔，日有食之。
刘庆福在山阳不自安，欲图李福以赎罪，福亦谋杀庆福，互相猜忌。福称疾不出，庆福在往候，福杀之，纳其首于姚翀，翀大喜。楚州自夏全之乱，储积无馀，纲运不续，贼党籍籍谓福所致。福畏众口，数见翀促之，翀谢以朝廷拨降未下。福乘众怒，与杨妙真谋，召翀饮，翀至而妙真不出，就坐宾次，左右散去。福以翀命召诸幕客杜耒等，以妙真命召翀二妾。诸幕客知有变，不得已而往。耒至八字桥，福兵腰斩之。又欲害翀，国安用救之，得免，去须鬓，缒城夜走，归明州，死。
时江、淮之民，靡有宁居，史弥远莫知为计，帝亦署边事于不问。于是廷议以淮乱相仍，遣帅必毙，欲轻淮而重江，楚州不复建阃，就以其帅杨绍云兼制置，改楚州为淮安军，命通判张国明权守视之，若羁縻州然。
金完颜哈昭见蒙古主请和。蒙古主谓群臣曰： 朕自去冬五星聚时，已尝许不杀掠，遽忘下诏耶！今可布告中外，令彼行人亦知朕意。 
蒙古尽克夏城邑，其民穿凿土石以避锋镝，免者百无一二，白骨蔽野。是月，夏国主睍力屈出降，遂絷以归。夏立国二百馀年，抗横宋、辽、金三国，偭乡无常，视三国之强弱以为异同，至是乃亡。
时诸将多掠子女财帛，耶律楚材独取书数部，大黄两驼而已。既而军士病疫，唯得大黄可愈，楚材用之，所活万人。
秋，七月，己丑，蒙古主殂于萨里川。疾革，谓左右曰： 金精兵在潼关，南据连山，北限大河，难以遽破。若假道于宋，宋、金世仇，必能许我，则下兵唐、邓，直捣大梁。金急，必征兵潼关，然以数万之众，千里赴援，人马疲敝，虽至，弗能战，破之必矣。 言讫而殂。年六十六。葬起辇谷。后追谥圣武皇帝，加谥法天启运圣武皇帝，庙号太祖，在位二十二年。太祖深沉有大略，用兵如神，故能灭国四十，遂平西夏。第四子图垒监国。
蒙古兵自凤翔向京兆，关中大震。
金以工部尚书师安石为尚书右丞。旋以中丞乌克逊布吉、祭酒费摩阿固岱兼司农卿。签民兵，督秋税，令民入保，为迁避计。议者以为蒙古兵未至而河南先犹，时事可知矣。
升宝应为州，而县如故；辛卯，以盐城、淮阴、山阳及宝应并隶宝应州。
丁酉，诏曰： 比者疾风甚雨，介于秋成。以朕之不德，上天示谴，夙夜震恐，虑切民瘼。访闻畿甸多有飘损禾稻，毁害室庐，民居失业，必致流散，深可怜悯！被水州郡，速议赈济，仍与放行竹木等税及富室假贷，向去且令倚阁，庶几贫富相资，以宽目前之急；并其它赈恤事件，亟令有司条具以闻。 
八月，丁未朔，李知孝言： 《无逸》一篇，其义精深；最切于人主之身者，曰集大命，结人心，保寿龄而已，望陛下留意。 时政柄为史弥远所专，郑清之劝帝深居讲道学，而知孝等亦窃道学馀论，为帝所许。
李全之党以军粮不继，屡有怨言。全将国安用、阎通相谓曰： 我曹米外日受铜钱二百，楚州物贱，可以自给。而刘庆福为不善，怨仇相寻，使我曹无所衣食。 时张林、刑德亦在楚，自谓尝受朝廷恩，中遭全间贰，今归于此，岂可不与朝廷立事！王义深尝为全所辱，又自以贾涉帐前人，与彭义斌举义不成而归。五人聚计曰： 朝廷不降钱粮，为有反者未除耳。 乃议杀李福及杨妙真以献，遂帅众趣妙真家，妙真已易服往海州矣。福走出；邢德手刃之，相屠者数百人。
有郭统制者，杀全次子通及全妾刘氏，妄称杨妙真，函三首献于杨绍云，驰送临安。倾朝皆喜，檄知盱眙军彭忄乇及总管张惠、范成进、时青并兵往楚州，便宜尽戮李全馀党。忄乇轻儇，不为惠等所服，得檄，不自决，请制府及朝廷外之。朝议以时青望重，檄青区画；青恐祸及，密遣人报全于青州，迁延不决。惠、成进以朝檄专委青而不及己，乃归盱眙，设宴邀忄乇，乘其醉，缚之，渡淮，以盱眙降于金。金主封惠临淄郡王，成进胶西郡王，俾惠专制河南，以拒蒙古，而使总帅完颜额尔克戍之。
金哈昭自蒙古还，金主闻蒙古主临没有止杀之言，遂以为从此息兵，命有司罢防城及修城丁壮，凡军需租调不急者权停。谓萨哈连曰： 谚云： 水深见长人。 朝臣或欲我一战。汝独言当静以待之，与朕意合。今日有太平之望，皆汝谋也。先帝尝言汝可用，可谓知人矣。 
金监察御史张特立言： 卫、镐二宅，久加禁锢，棘围柝警，如防寇盗。近降恩赦，谋反大逆，皆蒙湔雪，彼独何罪，幽囚若是？世宗在天之灵，得无伤其心乎？皇嗣未立，未必不由此也。 又言： 方今三面受敌，百姓凋弊，宰执非才，臣恐中兴之功，未可岁月期也。 当路者恶其言，特立旋外谪。
丙辰，诏： 宁宗仁文哲武恭孝皇帝讠盆号，见今六字，依祖宗故事，宜加上十字为一十六字。宰执、侍从、台谏、两省官、礼官集议，详具典礼以闻。
癸亥，诏吏部： 试邑两经罢黜，毋得再注知县、县令。 从御史留元英请也。
己巳，金万年节，同知集贤院史公奕进《大定遗训》，待制吕造进《尚书要略》。是日，大风，落左掖门鸱尾，坏丹凤门扉；陨霜，和尽陨。
九月，赐留正讠盆曰忠宣。
庚子，诏： 时青坚壁守淮，独当一面，屡有战捷。除武康军节度使、左金吾上将军，忠义都统制。 
李全得时青报，恸哭，力告蒙古将富珠哩求南还，不许。全因断一指以示之，誓还南必叛，富珠哩乃承制授全山东行省，得专制山东，岁献金币。冬，十月，丙辰，全遂与蒙古宣差张国明及通事数人还楚州，服蒙古衣冠，文移纪甲子而无年号。杨绍云闻其至，遂留扬州。国安用杀张林、刑德以自赎，郭统制亦为全所杀。寻复诱杀时青，并其众。王义深奔金，金封为东平郡王。
己未，诏曰： 朕以眇躬，绍膺圣绪，今始郊见天地，兢兢寅畏，虑弗克任，以克期齐肃，庶几对越无愧。凡百御事之臣，各宜恪谨攸司，毋或怠慢，以称朕意。 
辛酉，金陈规偕右拾遗李大节，劾萨哈连谄佞、招权纳贿及不公事，不报。
甲子，以右监门卫大将军与奭为宜州观察使，赐名贵谦，继沂王后；千牛卫将军孟均为和州防御使，赐名乃裕，继景献太子后。
十一月，丙子朔，以奉上宁宗徽号册宝告于宗调、天地、社稷、宫观。戊寅，发册宝于大庆殿，遣群臣奉上于宁宗庙。
己卯，朝献景灵宫。庚辰，祭享太庙。辛巳，日南至，祀天地于圜丘。壬午，大赦。改明年为绍定元年。
李全败额尔克及庆善怒于龟山。金大皆谓盱眙不可守，金主不从。以淮南王招李全，全曰： 王义深、范成进皆我部曲，而受王封，何以处我？ 遂不受。
诏： 大理寺、三衙、临安府属县决系囚，两浙州军亦如之。蠲大理寺、三衙、临安府点检酒所赃赏钱。
壬寅，诏： 布衣李心传，特授从政郎，充秘阁校勘。 
甲辰，以雪寒籴责，出丰储仓米七万石以纾民。
庆善努之败于龟山也，金主置不问，商衡言： 自古败军之将，必正典刑，不尔，无以谢天下。 乃降庆善努为定国军节度使。
金户部侍郎权尚书曹温之女在掖庭，亲旧干预权利，其家人填委诸司，贪墨彰露，台臣无敢言者。商衡历数其罪，诏罢温户部，改太后府卫尉。衡再上章言： 温果可罪，当贬逐；无罪，则臣为妄言。岂有是非不别而两可之理！ 金主为之动容，出温为汝州防御使。
十二月，金以李蹊参知政事。
辛亥，诏两浙、江东、西、湖南、北州县，申严遏米之禁。
蒙古兵入京兆，复破关外诸隘，至武、阶，四川制置使郑损弃沔州遁，三关不守。金人尽弃河北、山东关隘，唯并力守河南，保潼关，自洛阳、三门、孟津，东至邳州之雀镇，东西二千馀里，立四行省，帅精兵二十万以守御之。议者请谨边备以防南侵，帝命枢臣采其计。
蒙古史天泽在真定，缮城壁，修武备。以高公、抱犊诸寨乃武仙之巢穴，帅兵破之，仙走入汲县。天泽复取相、卫、蚁尖、武马等寨。
蒙古兵破西和州，知州陈寅率民兵昼夜苦战，援兵不至，城遂破。寅妻杜氏饮药自杀，寅朝服望阙，焚香号泣曰： 臣始谋守此城，为蜀籓篱，城之不存，臣死，分也。 再拜，伏剑而死。寅，宝谟阁待制咸子也。
是岁，史弥远访将才干越葵，葵以兄范对，遂以范为淮东提刑兼知滁州。范曰： 弟而荐兄，不顺。以母老刮，上书弥远曰： 淮东之事，日异月新。然有淮则有江，无淮则长江以北港汊芦苇之处，敌人皆可潜师以济，江面数千里，何从而防哉！今或谓巽词厚惠可以啖贼，而不知隐彼款兵之计；或谓敛师退屯可以缓贼，而不知成彼深入之谋。或欲行清野以婴城，或欲聚乌合而浪战，或以贼词之乍顺乍逆而为喜惧，或以贼兵之乍进乍退而为宽紧，皆失策也。失策则失淮，失淮则失江，而其失有不可胜悔者矣。夫有遏敌之兵，有游击之兵，有讨贼之兵。今宝应之逼山阳，天长之逼盱眙，须各增戍兵万人，遣良将统之。贼来则坚壁以挫其锋，不来则耀武以压其境，而又观衅伺隙，偏师掩其不备以示敢战，使虽欲深入而畏吾之捣其虚，此遏寇之兵也。盱眙之寇，素无储蓄，金人亦无以养之，不过分兵掳掠而食。当量出精兵，授以勇技，募土豪，出奇设伏以剿杀之，此游击之兵也。维扬、金陵、合肥，各募二三万人，人物必精，将校必勇，器械必利，教阅必熟，纪律必严，赏罚必公，必人人思亲其上而死其长；信能行此，半年而可以强国，一年而可以讨贼矣。贼既不能深入，掳掠无所获，而又怀见讨之恐，则必反而求赡于金；金无馀力及此，则必怨之怒之，吾于是可以嫁祸于金人矣。或谓扬州不可屯重兵，恐速贼祸，是不然。扬州，国之北门，一以统淮，一以蔽江，一以守运河，岂可无备哉？善守者敌不知所攻，今若设宝应、天长二屯以扼其冲，复重二二帅阃以张吾势，贼将不知所攻，而敢犯我扬州哉？ 朝廷乃召范禀议，仍令知池州。
○理宗建道备德大功复兴烈文仁武圣明安孝皇帝绍定元年（金正大五年，蒙古皇子监国。戊子，一二二八年）
春，正月，丙子朔，帝帅群臣上寿明慈睿皇太后尊号于慈明殿。
庚辰，金遣知开封府事完颜莽依苏及杨居仁如蒙古吊慰。
壬午，赵至道言： 江、淮州郡，妄征经过米舟，芦荡沙产，一例官租，山漆、鱼池，创立约束，禁止商人买贩。请下宪司严戒。 又言： 霪雨倾霔，拨科赈恤，而监司、守令，奉诏不虔。 梁成大言： 诸路属县，擅置厢房，囚系无辜。长吏不遵法令，小民诖误，罪不过杖，辄押出界，流离失业。请加禁约。 并从之。
乙酉，杨谷、杨石并升少师。
丁亥，雷。
丙申，出丰储仓米七万石以纾民。
二月，金大寒，雷，雨雪，木之华者皆死。
丙午，梁成大吉： 选人改官，举主五员，内用职司一员，始为及格。近奔竞巧取者，或用职司三四员，甚至五员，而寒畯终身不得职司。请下吏部止用一员，过数毋令收使。 壬子，成大又言： 铨法，官吏交承，必避亲嫌，宗室替头，尤所不许，庶革前后积弊，宜下吏部谨守旧法。 并从之。
癸丑，金诏有司： 以临洮总管图们呼图克们塑像入褒忠庙，书死节子孙于御屏，量才官使。 
丁卯，以潜邸，升黔州为绍庆府，成州为同庆府。
三月，辛巳，升宝应州山阳县为淮安州，改山阳县为淮安县，与涟水县并隶淮安州。
乙酉，金监察御史乌库哩布噜喇，劾近侍张文寿、张仁寿、李麟之受馈遗；金主曲赦其罪而出之。
辛卯，赐杨辅谥曰恭惠。
夏，四月，甲辰朔，金右丞师安石，请从台谏言治张文寿等三奸罪，言之不已。金主怒，凡四日不视朝，遣人责安石曰： 汝便承取贤相，朕为昏主止矣！ 安石骤蒙任用，遽遭摧折，丙寅，疽发于脑而死，金主甚悼惜之。
金亲卫军王咬儿，酗酒，杀其孙，大理寺当以徒刑，特命斩之。
五月，戊寅，梁成大请申严荐举法，除升陟所知政绩，姑从旧法改官，廉吏犯人己赃者，许举主检举；从之。
六月，壬寅朔，日有食之。
戊申，以薛极兼同知枢密院事。
戊午，录行在系囚。
壬戌，金以旱，赦杂犯死罪以下。
秋，七月，癸未，梁成大言： 州县贪刻，或以微罪没入富家资产，不申宪司，掩归私室，自占估籍，必的有赃犯，匮乏郡计，请饬监司案奏以闻。 从之。
李全在海州，厚募人为兵，不限南北，官军多亡应之。天长民保聚为十六寨，比岁失业，官赈之不能继，壮者皆就募。射阳湖浮居数万家，家有兵仗，侵掠不可制，其豪周安民、谷汝砺、王十五长之，亦蜂结水寨以观成败。全知东南利舟师，谋习水战，米商至，悉并舟买之，留其舵工，一以教十，遣人泛江湖市桐油粘筏，厚募南匠，大治舭达船，自淮及海相望，至是与杨妙真大阅战舰于海洋。既而全趋青州，为严实及石霄格邀击，败走，遂夺青崖崮据之。霄格，珪子也。全旋归海州，治舟益急，驱诸崮人习水。
金萨哈连为言路所劾，太后遣人责之曰： 汝谄事上，上之骑鞠，皆汝所教；再有闻，必大杖汝矣！ 金主颇悟，山为中京留守兼行枢密院事。初，宣宗改河南府为金昌府，号中京，又拟少室山为御营，命人筑之。至是萨哈连为留守。
辛亥，留元英言： 诸路州军僚属私役禁军，请下帅司约束，违者以闻。 从之。
八月，戊午，以久雨，决大理寺、三衙、两浙路系囚，杖以下罪释之；蠲赃赏钱有差。
资政殿学士、知潭州曾从龙言： 州县赈民之法有三：曰济，曰贷，曰粜。济不可常，惟贷与粜为利可久。今请拨缗钱一十万有奇，分下潭、湘十县，委令佐粜米，置惠民仓比附常平法。 从之。
甲子，金召拜甡还朝，拜尚书右丞，未几，拜平章政事。拜甡居西垂几十年，虽颇立微效，皆出诸将之力；恇怯无能，惟以仪体为事，性复贪鄙。及为相，专愎尤甚，尝恶堂食不适口，以家膳自随。
金增筑归德城，行枢密院拟工数百万，金主遣白华往相役。华见行字李辛，语以民劳、朝廷爱养之意，减工三之一。
九月，甲戌，诏： 监司每岁行所部州县虑囚，至来年正月历遍。如属县非监司经由之处，委官分往，监司复行点检，毋致冤滥。奉行不虔，御史台觉察以闻。 
冬，十月，壬寅，李知孝言： 浙东仓司创馀姚断塘盐灶，扰生聚，漂良田，请行废罢。 从之。
甲辰，朝献景灵宫。
丁未，朝林学士、侍读郑清之讲毕，帝曰： 近喜晴明，刈获讫事。 清之言： 陛下敬天事亲，皆极其至，今天意昭格，东朝悦豫，应验若此。 帝曰： 然。 然其时江西、湖南、福建寇盗并起，连破诸县。
乙酉，留元英言： 请下吏部，应铨量令官长贰，从容延接，访问民事。其疾病、癃老者，准指挥施行。如不堪任职，贪酷，累被案劾者，与别济降等差遣，称量能授官之意。 从之。
辛亥，郑清之同王暨进读，帝曰： 朕观汉、唐以下人主鲜克有终者，皆由不知道。 清之言： 圣见高明，可谓推本之论。 王暨讲《尚书》，帝问曰： 夏桀不道，成汤放之，可以鉴矣，纣何为复循其覆辙？ 王暨曰： 惟上智与下愚不移。殷鉴不远，在夏后之世，纣不能鉴，遂至灭亡，所谓下愚不移者也。 请之曰： 古人主不能以乱亡为鉴，岂独暗君庸主！汉武帝妖闻亡奏黩武之弊，而穷征四夷，唐玄宗手锄太平、逆韦之难，而败于女宠，犹未足怪；太宗英明创业，亲见隋炀征辽亡国，乃纵兵鸭绿，迄无成功，有累盛德。是皆不能以覆辙为戒。正如圣语由不知道，所以不能以道制欲尔。 王暨曰： 以古为鉴，此言发于太宗，而身自违之。 帝曰： 非知之艰，行之为艰。 
壬子，越至道言： 请行下诸路漕司，严饬和籴官吏，毋得多取增量，庶农民不惮与官为市。 从之。
十一月，李全至楚州，以粮少为刮，遣海舟入平江、嘉兴，实欲习海道以觇畿甸。然山东经理未定，而岁贡蒙古者不可缺，故外薛顺朝廷以就钱粮，因以贸货输蒙古。朝廷亦以全往来山东，得稍宽北顾之忧，遣饷不辍。全日纵游说于朝，谓当复建阃山阳；又与金合从，约以盱眙与之，金亦遣使聘全，皆不遂。
庚辰，雷。
辛巳，金臣僚进《宣宗实录》。
壬辰，蠲大理寺、三衙、临安府盐赃赏钱。癸巳，决大理寺、三衙、两浙州军系囚。
十二月，庚子朔，日有食之。
辛亥，以薛极知枢密院事兼参知政事，葛洪参知政事，袁韶同知枢密院事，郑清之端明殿学士、签书枢密院事。
癸丑，江刚中言： 请戒饬文武臣僚官，各务体国同心。如守倅、令佐互申监司，即事剖决曲直，毋致模棱并罢。其将帅或不协，制司作急区处，毋令两虎自斗。偏裨智勇过人，为大将所忌者，举荐之朝，别行推用，勿许占留一方。有警，四面皆从，毋得辄分疆界观望。 从之。
金完颜莽依苏、杨居仁以奉使不职，尚书省置狱；旋有旨释之，备再使。权参知政事乌固逊仲端言曰： 莽依苏等，辱君命，失臣节，大不敬，宜偿礼币，诛之。 奏上，莽依苏等免死，除名。壬子，完颜纳绅改侍讲学士，充蒙古国信使。
蒙古皇子图垒闻燕京盗贼杀掠，遣塔齐尔耶律楚材穷治其党，诛首恶十六人，群盗屏迹。
○理宗建道备德大功复兴烈文仁武圣明安孝皇帝绍定二年（金正大六年，蒙古太宗元年）
春，正月，庚辰，大理司直张珩论州县检验、鞫狱四事。帝曰： 刑狱人命所系，岂容不谨！ 
甲申，从臣寮言，诏诸漕臣严察属县丞簿，依时过割二税，从实销注版籍，违者案劾。
时李全反叛已著，史弥远尚视为缓图，人不敢言。权兵部侍郎李宗勉累疏及之。又上言： 欲人谋之合，莫若通下情。人多好谄，揣所悦意则侈其言，度所恶闻则下其事。上既壅塞，下亦欺诬。而成败得失之机，理乱安危之故，将孰从而上闻哉！不闻则不戒，及其事至，乃骇而图之，抑已晚矣。欲财计之丰，莫若节国用。善为国者，常使财胜事，不使事胜财。今出东之旅，坐糜我金谷，湖南、江右、闽中之寇，蹂践我州县，浮用泛用，又从而耗之，则漏卮难盈，蠹木易坏，设有缓急，必将窘于调度而事机失矣。欲邦本之固，莫若宽民力。州县之间，聚敛者多，椎剥之风，浸以成习。民生穷踧，怨愤莫伸，啸聚山森，势所必致。救焚拯溺，可不亟为之谋哉？
金主欲讨李全，召忠孝军总领富察鼎珠，经历王仲泽，户部郎中刁璧，权枢密判官白华，谕之曰： 李全据有楚州，睥睨山东，久必为患。今北事稍缓，合乘此隙，令鼎珠权监军，率所统军一千，别遣都尉司步军万人，以壁、仲泽为参谋，同往沂、海招全，不从，则临以兵，何如？ 华曰： 李全借北兵之势，要宋人供给馈饷，特一猾寇耳。老狐穴冢，待夜而出，何足介怀！我所虑者，蒙古之强耳。今蒙古有事，未暇南图，一旦无事，必来攻我。与我争天下者此也，全何预焉！若北方事定，全将听命不暇；设更有非望，天下之人宁不知逆顺，其肯去顺而从逆乎？为今计者，宜养士马以备蒙古。 金主默然，良久曰： 俟朕更思。 明日，遣鼎珠还屯尉氏。
二月，金右司谏陈规、左拾遗李大节上言三事： 一，将帅出兵，每为近臣牵制，不得辄专；二，近侍送宜诏旨，公受赂遗，失朝廷体；三，罪同罚异，何以使人？ 金主嘉纳。
臣寮言： 请戒饬中外群臣，各守礼义廉耻之维，坚安靖恬退之节，有不安意者，奏劾以闻。 又言： 今日士大夫学术之未纯，皆基于歧道、法为二致。宜明示意向以风在位，变易偏尚，即道以行法，遵法以为政，则学为有用之学，道为常行之道。 从之。
庚戌，命岁举廉吏，申严保任之法，如犯奸赃，与之同罪。仍令监司、郡守觉察。
蒙古兵在陕西者，骎逼泾州，且阻庆阳粮道。金伊喇布哈奏： 陕西设两行省，本以籓卫河南。今北军之来，三年于兹，行省统军马二三十万，未尝对垒，亦未尝得一折箭，何用行省？ 时枢密院亦言于金主曰： 将来须用密院句当军马。 金主不语者久之。丙辰，以布哈权枢密院副使。旋以丞相萨布行尚书省事于关中，召平章政事哈达还朝。移布哈驻邠州，忠孝军提控完颜彝率千骑属焉。
辛酉，因臣寮言，严禁书尺干请、苞苴之弊。
甲子，侍讲范楷进讲《易·丰卦》，因言： 当丰盛之时，圣人于诸爻有壅蔽不明之忧。 帝首肯，良久曰： 丰享盛大之时，侈心易生。后遂至徇情肆欲，穷奢极靡，如秦皇、汉武，祸乱将作而不自知，此不可不戒也。 侍读乔行简曰： 陛下言及此，宗社之福。 帝曰： 只要心有所主。 于是讲读合辞赞曰： 圣学高明，此语尤切当。若心有所主，则一切不能惑矣。 
辛巳，监进奏院杨梦信，言县宰摧科之扰，帝曰： 财赋自有常数。 梦信曰： 常数固定，只缘薄书不明，所以有弊。 帝曰： 知县在得人。 
辛卯，诏： 诸路宪司每岁将州县系囚瘐死最多者，具狱官姓名以闻，重与镌降。 又诏： 今后州县催科，必遵常制。县令非才，择佐官可任者委之，仍不许差州官及寄居权摄。 
癸巳，监进奏院桂如琥言沿边民兵可用，帝曰： 今日立功，多是民兵。 如琥曰： 民兵皆有户籍税产，又谙熟地利，故战则有功。 帝曰： 然。 又论及择将，帝曰： 今日将才难得。 对曰： 行伍间亦有人，往往军将忌嫉，不得自伸。 帝曰： 军将多是相忌。 又言屯田，帝曰： 荆襄所行如何？ 对曰： 荆襄才行数年，得谷已逾百万斛。两淮、西蜀，岂无可行之处？ 帝曰： 然。 
夏，四月，庚申，诏： 州县阙官，不许豪民、罢吏借补官资权摄；小官请傣，不许积压及以它物推支；民间二税，合输本色，不许抑令折纳，倍数取赢。令台谏监司觉察。 从臣寮请也。
五月，诏： 成都、潼川路旱，制置司及各路监司疾速措置赈恤，务要实惠及民，仍考察郡县奉行勤惰以闻。 
辛巳，赐进士黄朴以下五百七十七人及第、出身。
臣寮言： 近年文气委苶，请申饬胄监师儒之官，专于训导，使之通习经传，考订义理，课试抡选，须合体格，去浮华穿凿之弊。 从之。
甲辰，诏： 户绝之家，许从后立嗣，不得妄行籍没。 从臣寮请也。
辛亥，臣寮言： 浙西漕运，惟恃吴江石塘以捍水。近年修塘之兵，尽为它役，堤岸颓毁，请下漕司抽回，以时补葺，委平江府通判主管，不得辄有抽差。 
丁巳，臣寮言： 请令后非军期、大辟、劫寇等事，州不得差人下县，县不得差人下乡，常令监司觉察。 从之。
金陇州防御使舒穆噜栋尔进黄鹦鹉，金主曰： 外方献珍禽异兽，讳物性，损人力，令勿复进。 
秋，七月，丙寅，诏： 广西州县应阙官，毋得以白身借补人充摄。 
戊辰，臣寮言： 自今起复士大夫，必甚不得已，出于特旨，监司、帅守不得妄有陈乞。 从之。
辛未，臣寮言： 请申饬有位，非休假，不许出谒；或实有干故，先申尚书省，方许出城。 从之。
癸酉，知常德府袁申儒朝辞，论州县奉催税赋害民事，帝曰： 民力甚贫，皆是州县不体受民之意。卿到官，当以爱民为先。 
辛巳，臣寮言： 请诏户、刑部严行约束二广监司、郡守，用刑须遵法律，毋得轻视人命。漕司买银，须依时直，不得低价敷买；舶司每岁差官稽察，就委逐州通判，不许吏卒越界追扰生事。 从之。
金罢陕西行省军中浮费，以完颜仲德知巩昌府兼行总帅府事。时陕西诸郡已残，仲德招集散亡，得军数万，依山为栅，号令严肃，屯田积谷，人多归之，一方独得小康。
八月，丙申朔，诏： 户部遍下诸路州军，不得增收苗米，多量斛面。许越诉，仍令漕臣觉察。 从臣寮请也。
丁酉，臣寮言： 州县典狱官吏，或淹延久系，或牵惹无辜，或奉上官而失本情，或行暴虐而取贿赂，宜饬诸路宪司禁戢惩劝。 从之。
辛丑，进知静江府赵崇模直敷文阁，以职事修举故也。
壬寅，监察御史留元英言： 二文列郡及福建上四州，惟盐是利，守令克剥，于常赋之外，籍户口以敷盐，民被其扰。近者汀口亦基于此。宜戒饬二广、福建漕司，严察州县，痛革前弊，仍令宪司岁行所部，许人陈诉。 从之。
丙午，臣寮言： 州县供摊、告讦二害，请今后凡追究不实者，许被害人越诉，仍令监司觉察。 从之。
先是蒙古太祖伐金，定西域，攻城略地，第三子谔格德依之功居多，至是自和博来会丧。耶律楚材以太祖遗诏召诸王毕会，请立谔格德依。时图垒监国，诸王意犹豫未决。楚材言于监国曰： 此社稷大计，若不早定，恐生它变。 己未，图垒与诸王奉谔格德依即位于和林东奎腾阿喇勒之地。时庶事草创，礼仪简率，楚材始定册立礼仪，皇族诸王尊长，皆就班列以拜。又，中原新定，未有号令，长吏皆得自专生杀；楚材以为言，命禁绝之。
金伊喇布哈再夏泽、潞。
九月，乙丑朔，诏： 礼部、国子监，上等上舍，必循旧法守年，不得用例径赴殿试。 从臣寮请也。
丁卯，台州水。
壬申，臣寮言： 请明饬吏部，应曾经论罢之人，虽免约法，而赃状显白，并须经郊，方许参注。或被论未久，遇赦令，待后郊，庶令畏惮。 从之。
丙子，秘书省正字王会龙言： 圣学深造自得，本之于致知、格物，达之于治国、平天下。 帝曰： 如是，则人主之学，当以致知为力行之本。 又言： 宜裕民力，固邦本。 帝曰： 朕未尝无爱民之心。但州县不能奉行尔。 
壬辰，进知临安府赵立夫官一等，以和籴有劳也。
金洮、河、兰、会元帅郭斌进西马二，金主诏曰： 卿武艺超绝，此马可充战用，朕乘此岂能尽其力。既入进，即尚厩物也，今以赐卿，其悉朕意。 
金遣阿固岱归蒙古太祖之赙。蒙古主曰： 汝主久不降，使先帝老于兵间，吾岂能忘也！赗何为哉！ 却之。遂议伐金。
