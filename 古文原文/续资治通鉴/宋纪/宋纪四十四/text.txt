起玄黓敦牂正月，尽九月。
○仁宗体天法道极功全德神文圣武睿哲明孝皇帝庆历二年（辽重熙十一年。壬午，一零四二年）
春，正月，庚戌，诏： 近分陕西缘边为四路，各置经略安抚招讨等使，自今路分部署、钤辖以上，许与都部署司同议军事，路分都监以下，并听都部署等节制，违者以军法论。 
知庆州范仲淹请给枢密院及宣徽院宣头空名者各百道，缓急书填，以劝赏战功及招降蕃部；从之。
丁巳，命翰林学士聂冠卿权知贡举。初，端明殿学士李淑侍经筵，访以进士诗、赋、策、论先后，淑奏请先策，次论，次赋，次贴经墨义，而敕有司并试四场，通校工拙，毋以一场得失为去留。诏有司议，稍施行焉。
自元昊反，军兴，用度不足，因听入中刍粟予券，趋京师榷货务受钱若金银；入中它货予券，偿以池盐。由是羽毛、筋角、胶漆、铁炭、瓦木之类，一切以盐易之。猾商奸人，乘时射利，与官吏表里为奸，虚费池盐，不可胜计。盐直益贱，贩者不行，公私无利。朝廷知其弊，戊午，用三司使姚仲孙请，以度支判官范宗杰为制置解盐使，往经度之。
始，诏复京师榷法。宗杰请： 凡商人以虚估受券，及已受盐未鬻者，皆计直输亏官钱。内地州、军民间盐，悉收市入官，为置场增价而出之。复禁永兴第十一州商贾，官自辇运，以衙前主之。又禁商盐私入蜀，置折博务于永兴、凤翔，听人入钱若蜀货易盐，趋蜀中以售。 诏皆用其说。宗杰，雍子也。
京兆府布衣雷简夫，隐居不仕，枢密副使杜衍荐之。召见，论边事甚辩，帝悦，令中书检真宗用种放故事。吕夷简言有口才者未必能成事，请试之。乃以为校书郎、秦州观察判官。简夫，有邻孙也。
壬戌，诏以京西闲田处内附蕃族无亲属者。
遣使河北募兵，及万人者赏之。
癸亥，诏磨勘院考提点刑狱功罪为三等，以待黜陟。
辛未，秦州筑东西关城成，赐总役官吏金帛有差。初，知州韩琦言： 州东西居民及军营万馀家，皆附城而居，无所捍御，请筑外城凡十里。 至是成之。
辽主谋亲帅师南伐，意未决，乃幸旧相张俭第，使尚食先往具馔，俭却之，进葵羹、干饭。辽主食之而甘，徐问以南伐之策，俭极陈利害，且曰： 第遣一使问之，何必远劳车驾！ 辽主悦而止。复即其第赐宴，器玩悉与之。是月，辽遣南院宣徽使萧特默、翰林学士刘六符来，使取晋阳及瓦桥以南十县地，且问兴师伐夏及沿边疏浚水泽、增益兵戍之故。
二月，丁丑，诏权御史中丞贾昌朝侍讲迩英阁。故事，台丞无在经筵者，帝以昌朝长于讲说，特召之。
知秦州韩琦请降枢密院空名宣头五十道，以赏属羌之有功者，从之。
知保州王果，先购得辽人南伐谕稿以闻，且言： 辽人潜与元昊相结，将必渝盟；请自广信军以西缘山口出入之路，预为控守。 诏答刂付河北安抚司，密修边备。果，饶阳人也。
旧制，诸州荐贡者，既试礼部，则引试崇政殿廊。知制诰富弼言： 历代取士，悉委有司，独后汉文吏课笺奏，副上端门，亦未闻天子亲试也。至唐武后载初之年，始有殿试，此何足法哉！必虑恩归有司，则宜使礼部次高下以奏，而引诸殿庭，唱名赐第，则与殿试无所异矣。 辛巳，诏罢殿试。而翰林学士王尧臣、同修起居注梁适，皆以为祖宗故事，不可遽废。癸未，诏复殿试如旧。
丙戌，天章阁侍讲林瑀，落职通判饶州。先是瑀奉诏撰《周易天人会元纪》，其说用天子即位年月日辰，占所直卦以推吉凶。且言： 自古圣王即位，必直乾卦。 御史中丞贾昌朝，尝面折瑀所言不经。及是瑀又言： 帝即位，其卦直需，其象曰： 君子以饮食宴乐。 愿陛下频出宴游，极水陆玩好之美。 帝骇其言。昌朝即劾奏瑀邪说罔上，不宜在经筵。乃黜瑀，而命崇文院检讨临淄赵师民为崇政殿说书。
乙未，诏： 真定府、定州、天雄军、澶州各备兵马刍粮及器甲。 又诏： 河北诸州军城隍应修者悉修之。 又诏： 河北诸州强壮，自三月后并赴州阅习，委知州择其强劲者，刺手背为义勇军；不愿者释之而存其籍，以备守葺城池。 于是强壮浸废。诏始下，人情讻讻，河北转运使李昭述乘疾置日行数舍，开谕父老，众始安。昭述，宗谔子也。
辛丑，保静军节度使、新知澶州王德用入见，流涕言： 臣前被大罪，陛下幸赦不诛，今不足辱命。 帝尉劳曰： 河北方警，藉卿威名镇抚耳。 赐手诏遣之。
壬寅，辽主如鸳鸯泺。
三月，甲辰朔，诏殿前指挥使、两省都知举将才。
丁巳，命杜衍宣抚河东。
辛酉，参知政事晁宗悫以疾罢。
乙丑，赐礼部奏名进士合肥杨寘，等及诸科及第、出身、同出身八百三十九人。寘察弟也。
己巳，辽使萧特默、刘六符至京师，致辽主书，略曰： 粤自世修欢契，时遣使轺。切缘瓦桥关南是石晋所割，讫至柴氏，兴一旦之狂谋，掠十县之故壤，人神共怒，庙社不延。至于贵国，肇创基业，寻与敝境，继为善邻。暨乎太宗，于有征之地才定并汾，以无名之师直抵燕蓟，羽召精锐，御而获退，遂致弥年有戍境之劳，继日备渝盟之事，始终反覆，前后谙尝。窃审专命将臣，往平河右，炎凉屡易，胜负未闻。兼李元昊，于北朝久已称籓，设罪合加诛，亦宜垂报。迩者郭稹特至。杜妨又回，虽略具音题，而但虞诈谍。已举残民之伐，曾无忌器之嫌，营筑长堤，填塞隘路，开决塘水，添置边军。既潜稔于猜嫌，虑难敦于信睦。倘思久好，共遣疑怀，曷若以晋阳旧附之区，关南元割之县，俱归当国，用康黎人！如此，则益深兄弟之怀，长守子孙之计。缅维英悟，深达悃悰。 
先是正月己巳，边吏言辽使且至，帝为之旰食，历选可使辽者，群臣皆惮行。宰相吕夷简举右正言富弼，入对便殿，叩头曰： 主忧臣辱，臣不敢爱其死。 帝为动色。壬申，命弼为接伴使。弼以二月丙子发京师，至雄州，久之，特默等始入境。遣中使慰劳，特默称足疾不拜，弼谓曰： 吾尝使北，病卧车中，闻命辄拜。今中使至而君不起，此何礼也？ 特默矍然起，遂使人掖而拜。及特默等至，命御史中丞贾昌朝馆伴。廷议不许割地，而许以信安僖简王允宁女与辽之皇子梁王洪基结婚，或增岁赂；独弼为结婚为不可。
初，辽太弟重元者，挟太后势，尝自通书币。帝欲因今使答之，令昌朝问六符，六符辞曰： 此于太后则善，然于本朝不便也。 昌朝曰： 即如此，而欲以梁王求和亲，皇帝岂安心乎？ 六符不能对。
辛未，授弼礼部员外郎、枢密直学士，将使弼报聘故也。弼曰： 国家有急，惟命是从，臣职也，奈何逆以官爵赂之！ 固辞不受。
是春，范仲淹巡边至环州，州属羌阴连贼为边患。仲淹谓种世衡素得羌心，而青涧城已坚固，乃奏徙世衡知环州以镇抚之。
有牛家族努额者，崛强未尝出，闻世衡至，遽郊迎。世衡与约，诘朝至其帐。是夕，大雪深三尺，左右曰： 地险不可往。 世衡曰： 吾方结诸羌以信，不可失期。 遂缘险而进。努额方卧帐中，谓世衡必不能至，世衡蹴而起，努额大惊，率其族罗拜听命。又有兀二族，受贼伪职，世衡招之不至，命蕃官慕恩出兵讨之。其后百馀帐皆自归，莫敢贰。因令诸族置烽火，有急则举燧，介马以待。又课吏民射，有过失，射中则释其罪；有辞某事，辄因中否而与夺之。由是人人精于射，贼不敢复近环州。
夏，四月，甲戌朔，辽主颁南征赏罚之令，欲使宋边臣告急于朝也。
戊寅，命权御史中丞贾昌朝等议裁减浮费。
庚辰，诏以右正言富弼为回谢国信使，西上閤门使符惟忠副之。复书曰： 昔我烈考章圣皇帝与大契丹昭圣皇帝弭兵讲好，通聘著盟，肆余纂承，共遵谟训，边民安堵，垂四十年。兹者专致使臣，特诒缄问，且以瓦桥内地，晋阳故封，援石氏之割城，述周朝之复境。系于异代，安及本朝！粤自景德之初，始敦邻宝之信，凡诸细故，咸不置怀。况太宗皇帝亲驾并郊，匪图燕壤，当时贵国亟发援兵，既交石岭之烽，遂举蓟门之役，义非反覆，理有因缘。元昊赐姓称籓，禀朔受禄，急谋狂僭，俶扰边陲，曰乡议讨除，已尝闻达，杜防、郭稹传导备详，及此西征，岂云无报！聘轺旁午，屡闻嫉恶之谈，庆问交驰，未谕联亲之故，忽窥异论，良用惘然！谓将轸于在原，反致讥于忌器。复云营筑堤埭，开决陂塘，昨缘霖潦之馀，大为衍隘之患，既非疏导，当稍缮防，岂蕴猜嫌，以亏信睦！至于备塞隘路，阅习兵夫，盖边臣谨职之常，乃乡兵充籍之旧，在于贵境，宁撤戍兵！一皆示以坦夷，两何形于疑阻！顾惟欢契，方保悠长；遽兴请地之言，殊非载书之约。谅惟聪达，应切感思。自馀令弼口陈。 书词，翰林学士王拱辰所撰也。
初，辽人书言太宗举无名之师，一时莫知所答。拱辰独请间曰： 河东之役，本诛僭伪，辽人寇石岭关，潜假兵以援贼，太宗怒反覆，既平继元，遂下令北征，安得谓之无名！ 帝喜，谕执政曰 非拱辰详识故事，殆难答也。 刘六符尝谓贾昌朝曰： 南朝塘泺何为者哉？一苇可航，投箠可平。不然，决其堤，十万土囊遂可逾矣。 时议者亦请涸其地以养兵。帝问拱辰，对曰： 此六符夸言耳。设险守国，先王不废，且祖宗所以限戎骑也。 帝深然之。
壬午，右正言、知制诰刘沆出知潭州。
始，沆使于辽，馆伴杜防强沆以酒，沆沾醉，拂袖起，因骂之曰： 我不能饮，何强我至是！ 辽使来，以为言，故出之。寻又降知和州。因诏： 使辽及接伴、送伴臣僚，每燕会毋得过饮，其语言应接，务存大体。 
戊子，降诏奖谕知延州庞籍等，以籍兴修桥子谷寨成也。
始，元昊陷金明、承平、塞门、安远、栲栳寨，破五龙川，边民焚略几尽。籍既至，稍葺治之。戍兵十馀万，未有壁垒，散处城中，畏籍严，无敢犯法。金明西北有浑州川，其土平沃，川尾曰桥子谷，为敌出入隘道。籍使部将狄青将万馀人筑招安寨于谷旁，却贼数万。募民耕植，得粟以济军。周美袭取承平寨，王信筑龙安寨，悉复贼所据故地，筑清水等十一堡。
甲午，徙知澶州王德用为真定府定州路都部署。
丙申，右正言田况言： 朝廷择将以备北边，乃用杨崇勋、夏守赟、高化等，物情未协，恐误机事。 诏各选通判、幕职官往助之。知谏院张方平亦言： 朝廷处置北鄙，虽增兵饬垒，事为之备，然所遣将率，未尽推择。使杨崇勋在镇、定，夏守赟在瀛州，刘涣在沧州，张耆在河阳，陛下得高枕乎？莫若取陕西偏裨之知名者如狄青、范全辈，召之赴阙，量其材器，稍迁用之，追崇勋等使奉朝请。比富弼使归，幸而盟好未渝，即各还之本路；若辽兵南向，且使分捍北方。事机所悬，乞赐裁察！ 
己亥，以知秦州韩琦为秦州观察使，知渭州王沿为泾州观察使，知延州庞籍为鄜州观察使，知庆州范仲淹为邠州观察使。
五月，癸卯朔，徙并代钤辖张亢为高阳关钤辖。初，麟州犹未通，馈路闭隔，敕亢自护南效赏物送麟州。贼既不得钞，随以兵数万趋柏子寨，邀我归路，亢所将才三千人，亢激怒之曰： 若等已陷死地，前斗则生，不然，为贼所屠无馀也。 士皆感厉。会天大风，顺风击之，斩首六万馀级，夺马千馀匹，乃修建宁寨。贼数出争逐，战于兔毛川，亢自以大阵抗贼，而使骁将张岊以短兵强弩数千伏山后。亢以万胜军皆京师所募，疲耎不能战，贼目曰东军，素易之，而虎翼卒勇悍，阴易其旗以误贼。贼果趋东军而值虎翼卒。搏战良久，发伏，贼大溃，斩首二千级。不逾月，筑清塞、百姓、中候、建宁、镇川五堡，麟州路始通。亢复奏： 今所通特往来之径耳，旁皆虚空无所阻；若增筑并边诸栅以相维持，则可以广田牧，河外势益强。 议未下，而朝廷虑辽将渝盟，乃徙亢高阳。
庚戌，河北都转运使李昭述请修澶州北城，从之。先是河决久未塞，昭述但以治堤为名，调农兵八万，逾旬而就。刘六符过之，真以为治堤也，及还而城具，甚骇愕。
壬子，出诏书： 减皇后及宗室妇郊祀所赐之半，著为式。 又诏： 皇后、嫔御进奉乾元节回赐物亦减半，宗室外命妇回赐权罢，边事宁日听旨。 于是皇后、嫔御各上俸钱五月以助军费，宗室刺史以上亦纳公使钱之半。荆王元俨尽纳公使钱，诏以半给之。
癸丑，命知贝州、供备库使开封张茂实为回谢国信副使，以符惟忠道病卒，从富弼请也。
甲寅，诏三馆臣僚上封事及听请对。
戊午，建大名府为北京。释河北诸州军系囚。严饬行宫增制仓廒、营舍，并给赏钱，毋得科率。初，范仲淹知开封，建议城洛阳以备急难。及辽人将渝盟，言事者请从仲淹之请，吕夷简谓： 辽人畏壮侮怯，遽城洛阳，无以示威，反长彼势；宜建都大名，示将亲征，以伐其谋。 诏既下，仲淹又言： 此可张虚声耳，未足恃也。城洛阳既弗及，请速修京城。 议者多附仲淹议，夷简曰： 此囊瓦城郢计也。使辽人得渡河，而固守京师，天下殆矣！故设备宜在河北。 卒建北京，识者韪之。
己未，以知天雄军程琳知大名府兼北京留守司。
庆州之西北马铺寨，当后桥川口，深在贼腹中，范仲淹欲城之，度贼必争，密遣子纯佑与蕃将赵明先据其地，引兵随其后。诸将初不知所向，行至柔远，始号令之，版筑毕具，旬日城成，是岁三月也，寻赐名大顺。贼觉，以骑三万来战，佯北，仲淹戒勿追，已而果有伏。大顺既成，白豹、金汤皆截然不敢动，环庆自是寇益少。
癸亥，新邠州观察使范仲淹、鄜州观察使庞籍，并复为龙图阁直学士，从所请也。
初，仲淹上表言： 臣守边数年，羌人颇亲爱臣，呼臣为龙图老子。今改观察使，则与诸族首领名号相乱，恐为贼所轻；且无功，不应更增厚禄。 辞甚切至，表三上，乃从之。
甲子，召江南东路转运使杨察入为左正言、知制诰。察在部，专以举官为急务，或讥之，察曰： 此按察职也。掎拾羡馀，则俗吏能之矣。 
乙丑，罢左藏库月进钱。帝语辅臣曰： 此《周官》所谓供王之好用者，朕宫中无所费，其斥以助县官。 
真定府、定州路都部署王德用入朝奏事，命为宣徽南院使，判成德军，未行，改判定州兼三路都部署；徙判定州杨崇勋判成德军。崇勋老不任事，故徙之。
德用至，日教士卒习战，顷之，皆可用。辽使人来觇，或请捕杀之。德用曰： 彼得实以告，是服人以不战也。 明日，大阅于郊，提枹鼓誓师，进退坐作，终日不戮一人。乃下令，具糗粮，听鼓声，视吾旗所乡。觇者归告其国中，谓汉兵将大入。既而复议和，兵乃解。时发兵屯定州几六万人，皆寓居逆旅及民间，无一敢喧呼暴横者。将校相戒曰： 吾辈各务敛士卒，勿令扰我菩萨。 
以高阳关路钤辖张亢权知瀛州兼本路部署司事，夏守赟疾故也。
丁卯，徙知成德军张存为河北转运使。先是存上言： 辽与元昊为婚，恐阴相首尾。河北城久不治，宜留意。 于是悉城河北诸州，俾存督察之。
戊辰，诏： 有司申明前后条约，禁以销金、贴金、镂金等为服饰，自宫廷始，民庶犯者必置法。 
六月，甲戌，出内藏库银一百万两，绢各一百万匹，给边费。
壬午，辽主御含凉殿，放进士王寔等六十四人。
辽禁鬻氈、银于宋。
癸未，徙知杭州郑戬知并州兼河东路经略安抚沿边招讨使，寻改知郓州。杭州有钱塘湖，溉民田数十顷，钱氏置撩清军以疏导淤滞。既纳国后，不治，葑土堙塞，为豪族僧坊所占冒，湖水益狭。戬发属县丁夫数万辟之，民赖其利。事闻，诏杭州岁治如戬法。
丙戌，建定州北平寨为北平军。
戊子，以枢密副使任中师为修建北京使，以入内副都知皇甫继明佐之。
乙未，以天章阁待制明镐知并州兼河东经略安抚沿边招讨使。时边任多纨袴子弟，镐忧其误军事，乃取尤不职者杖之。疲软子弟皆自解去，更奏择习事者守堡塞。军行，倡妇多从之。会有忿争杀倡妇者。镐不问。倡妇闻之，皆散去。
是月，侍御史雍丘鱼周询劾判河阳张耆典籓无状，乞令就京邸养病；寻徙耆判陈州，又徙寿州。
秋，七月，壬寅朔，知谏院张方平疏请废枢密院，并其职事于中书，不报。
丙午，枢密副使任布罢知河阳。
布任枢密，数与宰相吕夷简忤。布长子逊，素狂愚，夷简知之，乃怵使言事，许以谏官。逊即上书历诋执政，且斥布不才。布见其书，匿之。夷简又趣逊以书上。逊复上书罪匿者。帝问知匿者乃布也，布谢： 臣子少有心疾，其言悖缪，惧辱朝廷，故不敢宣布。 侍御史鱼周询因劾布，布遂罢去。逊尚留京师，望除谏官，夷简寻以它事黜之。
戊午，以右仆射、平章事吕夷简判枢密院事，户部侍郎、平章事章得象兼枢密使，加枢密使晏殊同平章事。初，富弼建议，宰相兼权枢密使，帝曰： 军国之务，当悉归中书，枢密非古官。 然未欲遽废，故止令中书同议枢密院事。及张方平请废枢密院，帝乃追用弼议，命夷简判院事，而得象兼使，殊加同平章事，使如故。
初，富弼、张茂实以结婚及增岁币二事往报辽人，惟所择。弼等至辽，特默已加同政事门下平章事，刘六符为行宫副部署。辽主命六符为馆伴。六符言北朝皇帝坚欲割地，弼曰： 此必志在败盟，假此为名。南朝有横戈相待耳。 六符曰： 南朝坚执，事安得济？ 弼曰： 北朝无故求割地，南朝不即发兵，而遣使好辞更议，此岂南朝坚执乎？ 
及见辽主，弼曰： 两朝继好，垂四十年，一旦忽求割地，何也？ 辽主曰： 南朝违约，塞雁门，增塘水，治城隍，籍民兵，此何意也？群臣竞请举兵，朕以为不若遣使求关南故地，求而不得，举兵未晚。 弼曰： 北朝与中国通好，则人主专其利而臣下无所获。若用兵，则利归臣下而人主任其祸。故劝用兵者，皆为其身谋，非国计也。 辽主惊曰： 何谓也？ 弼曰： 晋高祖欺天叛君，求助于北，末帝昏乱，神人弃之。是时中国狭小，上下离叛，故北朝全师独克，虽虏获金币，充牜刃诸臣之家，而壮士健马物故大半，此谁任其祸者？今中国提封万里，所在精兵以万计，北朝用兵，能保必胜乎？ 曰： 不能。 弼曰： 胜负未可知，就使其胜，所亡士马，群臣当之欤，抑人主当之欤？若通好不绝，岁币尽归人主，群臣何利焉！ 辽主大悟，首肯者久之。弼又曰： 塞雁门者，备元昊也。塘水始于何承矩，事在通好前，地卑水聚，势不得不增。城隍皆修旧，民兵亦旧籍，特补其阙耳，非违约也。 辽主曰： 微卿言，不知其详。然朕所欲得者，祖宗故地耳。 弼曰： 晋高祖以卢龙一道赂契丹，周世宗复伐取关南，皆异代事。宋兴已九十年，若各欲求异代故地，岂北朝之利乎？ 辽主无言，徐曰： 元昊称籓尚主，南朝伐之，不先告我，何也？ 弼曰： 北朝向伐高丽、黑水，岂尝报南朝乎天子令臣致意于陛下曰： 向不知元昊与弟通姻，以其负恩扰边，故讨之，而弟有烦言。今击之则伤兄弟之情，不击则不忍坐视吏民之死，不知弟何以处之？  辽主顾其臣国语良久，乃曰： 元昊为寇，岂可使南朝不击乎？ 
既退，六符谓弼曰： 吾主耻受金帛，坚欲十县，如何？ 弼曰： 南朝皇帝尝言： 朕为人子孙，岂敢妄以祖宗故地与人！昔澶洲白刃相向，章圣尚不与关南，岂今日而肯割地乎！且北朝欲得十县，不过利其租赋耳，今以金帛代之，亦足坐资国用。朕念两国生民，不欲使之肝脑涂地，不爱金帛以徇北朝之欲。若北朝必欲得地，是志在背盟弃好，朕独能避用兵邪？澶渊之盟，天地神祇，实共临之。今北朝先发兵端，过不在朕。天地鬼神，其可欺乎！  六符谓其介曰： 南朝皇帝存心如此，大善。当共奏，使两主意通。 
翼日，辽主召弼同猎，引弼马自近，问所欲言，弼曰： 南朝惟欲欢好之久耳。 辽主曰： 得地则欢好可久。 弼曰： 南朝皇帝遣臣闻下陛下曰： 北朝欲得祖宗故地，南朝亦岂肯失祖宗故地邪？且北朝既以得地为荣，则南朝必以失地为辱。兄弟之国，岂可使一荣一辱哉？朕非忘燕蓟旧封，亦安可复理此事，正应彼此自谕耳。  既退，六符谓弼曰： 皇帝闻公荣辱之言，意甚感悟。然金帛必不欲取，惟结婚可议耳。 弼曰： 结婚易生衅，况夫妇情好难必，人命修短或异，不若增金帛之便也。 六符曰： 南朝皇帝必自有女。 弼曰： 帝女才四岁，成婚须在十馀年后。今欲释目前之疑，岂可待哉？ 弼揣辽人欲婚，意在多得金帛，因曰： 南朝嫁公主故事，资送不过十万缗耳。 由是辽人结婚之意缓，且谕弼还。弼曰： 二议未决，安敢徒还！愿留毕议。 辽主曰： 俟卿再至，当择一事受之，宜遂以誓书来也。 弼还奏，复授弼吏部郎中、枢密直学士，又辞不受。
癸亥，弼与茂实再以二事往，于是吕夷简传帝旨，令弼草答辽人书并誓书，凡为国书二，誓书三。议婚则无金帛。若辽人能令夏国复纳款，则岁增金帛二十万，不则十万。弼奏于誓书内增三事：一，两界塘淀毋得开展；二，各不得无故添屯兵马；三，不得停留逃亡诸色人。弼因请录副以行。中使夜赍誓书五函并副，追及弼于武强授之。弼行至乐寿，自念： 所增三事，皆辽人前约，万一书词异同，则彼必疑，吾事败矣。 乃密启副封观之，果如所料，即疏报。又遣其属宋诚、蔡挺诣中书白执政。帝欲知北事，亟召挺对便殿，乃诏弼，三事但可口陈。弼知此执政阴谋，乃以礼物属茂实，疾驰至京师，日欲晡，叩閤门求对，阁门吏拘以旧制当先进名，对仍翼日。弼责之，遂急奏，得入见，曰： 执政为此，欲致臣于死。臣死不足惜，奈国事何！ 帝急召吕夷简等问之。夷简从容曰： 此误耳，当改正。 弼语益侵夷简。晏殊言： 夷简决不为此，直恐误耳。 弼怒曰： 殊奸邪，党夷简以欺陛下！ 遂诏王拱辰易书。其夕，弼宿学士院，明日乃行。
八月，戊子，出内藏库缗钱十分修北京行宫。时任中师奏行宫大抵摧圮，请更修之。帝令创修寝殿及角楼，馀皆完补而已；其自京至德清军行宫、馆驿、廨舍，亦量加葺治。
九月，辛丑朔，以太常博士阳翟孙甫为秘阁校理，枢密副使杜衍所荐也。初，衍守京兆，辟甫知府司录事，吏职纤末皆倚办。甫曰： 待我如此，可以去矣。 衍闻之，不复以小事属甫。衍与语，必引经以对，言天下贤俊，历评其才性所长，衍曰： 吾辟属，乃得益友。 
初，命吕夷简判枢密院事，既宣制，黄雾四塞，风霾终日，朝论甚喧。参知政事王举正，言二府体均，判名太重，不可不避，右正言田况复以为言。夷简亦不敢当；丙午，改兼枢密使。
陕西转运司言： 近添就粮兵士七万人，粮赐几三百万缗，乞加详议。 诏三司擘画以闻。知谏院张方平，请选择近臣分使诸道，就诸边臣，与之深议所以丰财啬用，守备经远之计。即如沿边骑兵，计畜一骑可以赡卒五人。西戎出善马，地形险隘，我骑诚不得与较也。多留马军，既不足用，徒费刍茭。今方北备契丹，乃是用骑之地。乞以陕西新团士兵，多换马军东归，一以省关中之輓输，一以备河北之战守。
富弼、张茂实以八月乙未至辽，翼日，引弼等见辽主，辽主曰： 姻事使南朝骨肉睽离，或公主与梁王不相悦，固不若岁增金帛。但须于誓书中加一 献 字乃可。 弼曰：  献 乃下奉上之辞，非可施于敌国。南朝为兄，岂有兄献于弟邪？ 辽主曰： 南朝以厚币遗我，是惧我也， 献 字何惜？ 弼曰： 南朝皇帝重惜生灵，故致币帛以代干戈，非惧北朝也。今陛下忽发此言，正欲弃绝旧好，以必不可冀相要耳。 辽主曰： 改为 纳 字如何？ 弼曰： 亦不可。 辽主曰： 誓书何在？取二十万者来。 弼既与之，辽主曰：  纳 字自古有之。 弼曰： 古惟唐高祖借兵于突厥，故臣事之。当时所遗，或称 献 、 纳 ，亦不可知。其后颉利为太宗所禽，岂复更有此礼？ 辽主见弼词色俱厉，度不可夺，曰： 我自遣使与南朝议之。 于是辽主留所许岁增金帛二十万誓书，壬寅，遣耶律仁先、刘六符来议 献 、 纳 字。
乙巳，弼等还至雄州，诏： 即以弼为接伴使，有朝廷合先知者，急置以闻。 弼奏曰： 彼求 献 、 纳 二字，臣以死拒之，其气折矣，不可复许。 
乙丑，辽北院枢密副使耶律仁先、汉人行宫副部署刘六符入见，以誓书来。仍议文书称 贡 ，论者难之。仁先曰： 曩者石晋报德本朝，割地以献，周人攘而取之，是非利害，灼然可见。 议论相持不决。朝廷用晏殊议，以 纳 字许之。
闰月，庚辰，复命右正言、知制诰富弼为吏部郎中、枢密直学士，弼又固辞。先是弼数论事忤吕夷简，因荐弼使辽，欲因事罪之。馆阁校勘欧阳修上书，引颜真卿使李希烈事乞留弼，不报。而弼受命不少辞，自初奉使，闻一女卒，再奉使，闻一男生，皆不顾而行；得家书，不发而焚之，曰： 徒乱人意耳。 
壬午，以太子中允、通判秦州尹洙直集贤院。洙上奏命令数更，恩宠过溢，赐予不节，词甚切直。
癸巳，泾原副都部署葛怀敏与元昊战，殁于定川寨。
先是元昊声言入寇，是月辛末朔，王沿命怀敏将兵御之。己卯，至瓦亭寨，遣本寨都监许思纯、环庆都监刘贺以蕃兵五千馀人为左翼，天圣寨主张贵为殿后。戊子，进屯五谷口。知镇戎军曹英、泾原路都监赵珣、西路都巡检李良臣、孟渊，皆自山外来会，沿边都巡检使向进、刘湛为先锋，赵瑜总奇兵为援。
及大军次安边寨，给刍秣未绝，怀敏即离军，夜，至开远堡北一里而舍。庚寅，领大军自镇戎军西南，又先引从骑百馀以前。走马承受赵政以为距贼近，不可轻进，怀敏乃少止，晚，趋养马城。曹英及泾原都监李知和、王保、王文、镇戎都监李岳、西路都巡检使赵璘等分兵屯镇戎城西六里，夜则入城自守，凡三日，至是亦趋养马城见怀敏，闻元昊徙军新壕外，乃议质明掩袭。赵珣谓怀敏曰： 贼远来，利速战，宜依马栏城布栅，扼贼归路，固守镇戎以便饷道，俟其衰击之，可必胜。不然，必为贼所屠。 怀敏不听，命诸将分四路趋定川，刘湛、向进出西水口、赵珣出莲华堡，曹英、李知和出刘璠堡，怀敏出定西堡。
既而知和与英督军夜发。辛卯，刘湛、向进行次赵福新堡，遇贼，战不胜，保向家峡。而赵珣、曹英、李良臣、孟渊等将趋定川，怀敏且令援赵福堡；未行，谍言贼已屯边壕上，复召珣等入定川。会李知和麾下蕃落将报贼五千人列定川寨北；顷之，王文、李知和、定川寨主郭纶又报已拔栅逾壕。怀敏命赵珣与其子宗晟先行，日几午，怀敏入保定川寨。贼毁板桥，断其归路，别为二十四道以过军环围之，又绝定川水泉上流。刘贺帅蕃兵斗于河西，不胜，众溃。
怀敏为中军，屯寨门东偏，曹英等阵东北隅。贼四面俱至，先以锐兵冲中军，不动，回击曹英。会黑风自东北起，部伍相失，阵遂扰，士卒攀城堞争入。英面被流矢，仆壕中，怀敏所部兵见之亦奔骇。怀敏为众所拥，蹂躏几死，舆至甕城，久之乃苏。怀敏选士据门桥，挥刀手以拒入门者。赵珣等拥刀斧手前斗，及以骑军四合御贼，贼众稍却。然大军无斗志，赵珣累驰入，劝怀敏还军中。是夕，贼大聚，围城四隅，临西北呼曰： 尔得非部署厅上点阵图者邪？尔固能军，乃入我围中，今将何往！ 夜四鼓，怀敏召诸将计议，莫知所出，遂谋结阵走镇戎军。赵珣请自笼竿城往。曰： 彼无险，且出贼不意。 众不从，及旦。怀敏束马东南驰二里许，至长城壕，路已断，贼周围之，怀敏及诸将曹英等十六人皆遇害，军士九千四百馀人，马六百馀匹，悉陷于贼。怀敏子宗晟与郭京等还保定川。贼长驱直抵渭州，幅员六七百里，焚荡庐舍，屠掠居民而立。
自刘平败于延州，任福败于镇戎，葛怀敏败于渭州，贼声益震。然所以复守巢穴者，盖鄜延路屯兵六万八千，环庆路五万，泾原路七万，秦凤路二万七千，有以牵制其势故也。
戊戌，诏河北都转运司、沿边安抚司： 今辽再议和好，其告谕居民，诸科徭悉罢之。 
