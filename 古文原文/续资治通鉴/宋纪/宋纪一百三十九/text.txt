起阏逢涒滩十月，尽柔兆掩茂十二月，凡二年有奇。
○孝宗绍统同道冠德昭功哲文神武明圣成孝皇帝隆兴二年（金大定四年）
冬，十月，癸亥朔，金主猎于密云；丙寅，还都。
丁卯，知枢密院事贺允中罢，为资政殿大学士。致仕，己巳，以周蔡兼权知枢密院事，王之望兼同知枢密院事。
庚午，诏曰： 朕每听朝议政，顷刻之际，意有未尽。自今执政大臣或有奏陈，宜于申未间人对便殿，庶可坐论，得尽所闻，期跻于治。 
庚辰，蠲京西、湖北运粮所经州县秋税之半。
汤思退侥幸和议速成，边备尽弛，金都元帅布萨忠义知其可乘也，遂议渡淮。始，魏杞行次盱眙，忠义遣赵房长问杞所以来之意，欲观国书。杞曰： 书，御封也，见主当廷授。 房长驰白忠义，疑国书不如式，又欲割商、秦之地及归正人，且约岁币二十万。杞以闻，帝命尽如初式，许割四州，岁币亦如其数，再易国书。忠义犹以未如所约，辛巳，与赫舍哩志宁分兵自清河口以侵楚州。时知州魏胜，奉诏措置清河口，金人乘间以舟载器甲、糗粮自清河出，胜觇知之，帅兵拒于河口。金兵诈称欲运粮往泗州，由清河口入淮，胜欲御之；都统制刘宝以方议和，不可，至是宝遂弃城遁。
十一月，乙酉，金兵攻楚州，魏胜率众拒战于淮阳，自卯至申，胜负未决。金图克坦克宁帅生兵至，胜与力战，矢尽，依土阜为陈，谓士卒曰： 我当死此，得脱者归报天子。 乃令步卒居前，骑兵为殿，至淮东十八里，中矢，坠马死。事闻，赠正任承宣使。楚州遂破，金人又破濠州，王彦弃昭关遁，滁州亦破。
戊子，以金人侵境，诏郊祀改用明年。
汤思退罢都督，召陈康伯。
己丑，金封皇子永功为郑王。
庚寅，命杨存中都督江淮军马。
先是汤思退既不行，乃升存中为都督军马，及事急，复以王之望为督视，之望力辞，乃升存中为都督。
诏谕归正官民云： 朕遣使约和，首尾三载，北师好战，要执不回。朕志在好生，宁甘屈己，书币土地，一一曲从。唯念名将、贵臣，皆北方之豪杰，慕中国之仁义，投戈来归；与夫东土人民，喜我乐土；知其设意，欲得甘心，断之于中，决不复遣。尔等当思交兵衅隙，职此之由，视之如仇，共图扫荡。 
辛卯，汤思退除职，奉祠。
言者论其急于和好之成，自坏边备，罢筑寿春城，散万弩营兵，辍修海船，毁拆水柜，不推军功赏典，及撤海、泗、唐、邓之戍，诏责居永州。行至信州，忧悸而死。
自思退唱和议，欲兴大狱以锄异己者。时参知政事周葵行相事，闻诸生有欲相率伏阙者，奏以黄榜禁之，略云： 靖康军兴，有不逞之徒，鼓倡诸生伏阙上书，几至生变。若蹈前辙，为首者重置典宪，馀人编配。 黄榜出，物论哗然。于是太学生张观、宋鼎、葛用中等七十馀人，上书论汤思退、王之望、尹穑曰： 扬州退敌之后，敌人不敢南下。汤思退首唱和议，之望、尹穑附之，极力挤排。遂至张浚罢去，边备废弛，堕敌计中。天下为之寒心，而思退辈方以为得计。今敌人长驱直至淮甸，皆思退等三人怀奸误国，此三人之罪，皆可斩也。愿陛下先正三贼之罪以明示天下，仍窜其党洪适、晁公武，而用陈康伯、胡铨为腹心，召金安节、虞允文、王大宝、陈俊卿、王十朋、陈良翰、黄中、龚茂良、刘夙、张栻、查籥，协谋同心，以济大计。 帝大怒，欲加重罪。晁公武及右正言龚茂良同入对，帝怒稍霁，之望亦为之救解，乃止。
先是侍御史尹穑请置狱，取不肯撤备及弃地者核其罪，庶和议决成，所指凡二十馀人，由是擢穑为左谏议大夫，而公武亦自殿中侍御史迁侍御中，洪适时以中书舍人兼直学士院。
丙申，遣国信所通事王抃使金军，并割商、秦地，归被俘人，惟叛亡者不与，馀誓目略同绍兴，世为叔侄之国，减银绢五万，易岁贡为岁币而已。金人皆听许。
丁酉，诏择日视师。
戊戌，以陈康伯为左仆射兼枢密使。
辛丑，钱端礼赐出身，签书枢密院事，旋命兼权参知政事。
金尚书省火。
壬寅，以显谟阁学士虞允文同签书枢密院事。
诏： 馆阁储材之地，依祖宗旧法，更不立额。 
甲辰，步军司统制崔泉，败金人于六合。
权尚书工部侍郎何俌进对，因及用人事，帝曰： 近日士大夫议论好恶，多不公心。卿所谓其言若善，虽仇怨在所当用，如其不善，虽亲故不可曲从，此论是也。 
己酉，刘宝落节钺，为武泰军承宣使；王彦落龙神卫四厢都指挥使。
庚戌，诏： 方今多事，理宜博谋，侍从、两省官，每日一到都堂，遇合关台谏者，亦许会议。 
陈康伯力疾诣阙，闰月，甲寅，入见。诏： 康伯间一日一朝，肩舆至殿门，仍给扶，非大事不署。 
丙辰，参知政事周葵罢。
壬戌，兵部侍郎胡铨、右谏议大夫尹穑并罢。
铨、穑受诏，分往淮东、西措置海道。时金兵号八十万，濠、滁皆破，唯高邮守陈敏拒敌射阳湖，而李宝预求密诏为自安计，拥兵不救。铨劾奏之曰： 臣受诏命范荣备准，李宝备江，缓急相援。今宝视敏弗救，若射阳失守，大事去矣。 宝惧，始出师掎角。会天大雪，河冰皆合，铨先持铁锤锤冰，士皆用命，金人乃退。
铨、穑皆挈家以行，为言者所劾，遂与祠。
乙亥，参知政事王之望罢。
先是金人至扬州，或请击之，杨存中不敢渡江，固垒以自守。之望与汤思退表里，专以割地啖金为得计。至是帝以金人且退，诏督府择利击之。时之望视师江上，令诸将不得妄进。朝廷趣行，之望言王抃既还，不可冒小利，害大计。言者论之，遂罢。
丙子，以王抃为奉使大金通问国信所参议官，持陈康伯报书以行。丁丑，金遣张恭愈来迓使者。
十二月，戊子，魏杞始自镇江渡淮。
辛卯，以钱端礼参知政事，虞允文同知枢密院事，礼部尚书王刚中签书枢密院事。
丙申，制曰： 比遣王抃，远抵颍滨，正皇帝之称，为叔侄之国，岁币减十万之数，地界如绍兴之时。怜彼此之无辜，约叛亡之不遣，可使归正之人，咸起宁居之心。重念数州之民，罹此一时之难，老稚有荡析之，丁壮有系累之苦，宜推荡涤之宥，少慰凋残之情。除逃遁官吏不赦外，杂犯死罪情轻者减一等，馀并放遣。洪适所草也。论者谓前此之贬损，四方盖未闻知，今著之赦文，殊失国体。
遣洪适等贺金主生辰，以后遂以为常。
己酉，朝献景灵宫。庚戌，朝飨太庙。
是岁，金大有年，断死罪十有七人。
○孝宗绍统同道冠德昭功哲文神武明圣成孝皇帝乾道元年（金大定五年）
春，正月，辛亥朔，车驾诣圜坛行礼，大赦，改元。
乙卯，金主命于泰州、临潢接境设边堡七十，驻兵万三千。
丁巳，淮西安抚使韩璡，勒停，贺州编管，以部将孔福、顿遇弃城逃避故也。福伏诛，遇刺配吉阳军牢城。
己未，通向使魏杞等赍国书至金，书式为 侄宋皇帝冲，谨再拜致书于叔大金圣明仁孝皇帝阙下 ，岁币二十万。金人复书 叔大金皇帝 ，不名，不书 谨再拜 ，但曰 致书于侄宋皇帝 ，不用尊号，不称 阙下 ，自是为定式。
辛酉，召杨存中还。
丁卯，起居舍人王稽中言： 臣每念国朝罕有世家；惟将家子能世其家，有曹彬之子玮，种世衡之子谔，谔之子师道，皆世为良将。近日将臣子弟，皆以武弁为耻。 帝曰： 此言甚合朕意。 稽中曰： 今国家闲暇，正当选将。万一用武，仓卒不可得之。 帝曰： 卿言甚当。 稽中请于大将之家，选武勇能世其家者尊显之，万一用武，不至无将；若其无虞，不妨阴壮国势。帝曰： 此论深得今日之切务。 稽中又言： 陛下留意北人，然北人皆负陛下。如贺允中老不知退，遭陛下简罢；王之望谋国，前后反覆异词；尹穑好邪，与汤思退阴结死党，使季南寿往来传递言语，士大夫目之为 肉简牌 ，其为欺君误国，弛去边备，钩致敌人渡淮，几危社稷！ 帝曰： 如尹穑尤可罪。朕切以腹心待之，乃奸邪至于如此！ 稽中又曰： 如王逨虽未甚有施设，然多与尹穑屏人切切细语，士大夫皆谓之邪奸，赖陛下先知其奸，乃并逐之，士大夫尤服圣聪。 
以王抃使金有劳，加五官，抃由是见知于帝。后与曾觌、甘昪相结，时论恶之。
庚午，诏曰： 馆职所以招延天下之英俊，以待显擢，苟不亲吏事，知民情，则将来何以备公卿之任！今后更迭补外，历试而出，以称朕乐育真才之意。 
辛未，立两淮守令劝民种桑赏格。
金以和议成诏中外；复命有司，旱、蝗、水溢之处，与免租赋。
壬申，诏两浙振流民；以绍兴流民多死，罢守臣徐喆及两县令。
癸酉，蠲沿边残破州军赋一年。
金命元帅府诸新旧军，以六万人留戍，馀并放还。以宋国岁币赏诸军。
甲戌，贬刘宝琼州安置。
乙亥，罢两淮招抚司及陕西、河亦宣抚招讨司。
召提举太平兴国宫陈俊卿入对，帝劳抚之。因极论朋党之弊，且论人材当以气节为主，气节者少有过差，当容之，邪佞者甚有才，当察之，帝善其言。除吏部侍郎，同修国史。
二月，庚辰朔，朝德寿宫，从太上皇、太上皇后如四圣观。帝亲扶上皇上马，都人欢呼，以为所未尝见。
癸巳，移濠州戍兵于藕塘。
庚子，以杨存中为宁远、昭庆军节度使。
壬寅，金罢纳粟补官令。
甲辰，以久雨，避殿，减膳，蠲两淮灾伤州县身丁钱绢，决系囚。
命镇江、建康、鄂州、荆南都统并兼提举措置屯田，两淮、湖广总领、淮南、湖北、京西帅漕兼提举措置屯田，守臣兼管内屯田事。
丁未，尚书左仆射陈康伯薨。
绍兴末，有与子之意，康伯密赞大议；及行内禅礼，以康伯奉册。帝即位，礼遇优渥，但呼丞相而不名。尝谓辅臣曰： 陈康伯有气量，朕扈从太上在金陵，其从容不迫，可比晋谢安。 至是奏事出，至殿庐而疾作，舆至第，薨。赠太师，谥文恭，御书 旌忠显德之碑 表其墓。
三月，庚申，以虞允文参知政事兼同知枢密院事，王刚中同知枢密院事。
癸亥，同知枢密院事黄祖舜卒，谥庄定。
壬申，金群臣上尊号曰应天兴祚仁德圣孝皇帝。
乙亥，太白经天。
诏举制科。
是春，湖南盗起，入广东，焚掠州县，官平讨平之。
夏，四月，丙申，诏庐州兵马都监郭璘，特令再任，以金人渡淮，保守焦湖舟船无虞也。庚子，金报问使完颜仲等入见。
癸卯，金西京留守寿王京，以谋反安置岚州。
京妻公寿，尝召日者孙邦荣推京禄命，邦荣言： 留守官至太师，爵封王。 京问： 此上更无有否？ 邦荣曰： 止于此。 京曰： 然则所官何为？ 邦荣察其意，诈为图谶，作诗以献于京。京曰： 后诚如此乎？ 遂受其诗，再使卜之，邦荣诡称得卦有吉兆，京复使邦荣推金主当生年月。家人孙霄格，妄作谣语诳惑京，如邦荣指，京信之。公寿具知其事。
至是邦荣上变，诏刑部侍郎高德基等往鞫之，京等皆款伏。金主曰： 海陵无道，使光英在，朕亦保全之，况京等哉！ 于是京夫妇特免死，杖一百，除名，岚州楼烦县安置，以婢百口自随，官给土田。诏谕京曰： 朕与汝皆太祖之孙，海陵失道，翦灭宗支。朕念兄弟无几，于汝尤为亲戚。汝亦自知之，何为而怀此心？朕念骨肉，不思尽法。汝若尚不思过，朕虽不加诛，天地岂能容汝也！ 
乙巳，金都无帅完颜思敬罢。
吴璘来朝，寻进封新安郡王，判兴元府。
五月，己酉朔，帝谕辅臣曰： 今边事少宁，卿等当为朕留意人材。 钱端礼言： 人主之职，惟当辨君子小人。若朝廷所任纯朴厚重之士，则浮伪自革，实效可成。 帝曰： 固知如此。君臣之间，须相警戒。 
庚戌，中书舍人洪适进对，帝曰： 卿所缴秦埙差遣甚当。向后有合缴事，不须札子，但批敕以进。 又曰： 如有出自朕意，事不可行者，卿但缴进。 
初，奏埙陈乞宫观，适缴奏： 秦桧藏奸稔恶，金珠充牜刃其家。埙乃其不肖之孙，华屋后藏，辄称累重仰禄。公然欺世，玩侮朝廷 故也。
辛亥，帝谕钱端礼等曰： 早朝，与卿等每不从容。今后晚间少暇时，当召卿等款曲论治道。 端礼等既退，又遣中使传旨，每遇晚，召于东华门入，请选德殿奏事。 
甲寅，臣僚言： 唐任刘晏二十载。今之户部，始用也未必择之精，即用也未必任之久，多不一岁，少或半岁，已徙职而去矣，孰能为国家周虚实、究源流而图善后之计哉！望陛下略依唐故事，博选中外之臣，其材之可用者，而试以财计之任，又观其稍有所成，而付之版曹之职。苟称其职，虽数迁而至乎二府，职固不徙也。勿夺其权，使之得以号令州县，而趣督倚办焉；勿拘其制，使之得以权衡低昂，而通融流转焉。夫然后国之有无，军之裕乏，民之利害，皆得而责之。彼亦将朝思夕计，毕精竭虑，自任而不辞矣。 从之。
金元帅布萨忠义朝京师，金主劳之曰： 宋国请和，偃兵息民，卿之力也！ 丁巳，以忠义为左丞相，赫舍哩志宁为平章政事。
辛酉，中书舍人洪适进仁宗久任许元故事。帝曰： 洪适所进故事，切当今日之弊。今后非因昏懦不职，不得遽有迁易。其兴利除害，绩用修举，并依故事旌擢显用。 
乙丑，金以平章政事宗宪为右丞相。
壬申，诏： 法令禁奸，理宜画一。比年以来，傍缘出入，引例为弊，殊失刑政之中。应今后犯罪者，有司并据情款，直引条法定断，更不奏裁。内刑名有疑，令刑部、大理寺看详，指定闻奏，永为常法，仍行下诸路遵守施行。其刑部、大理寺见引用例册，令封锁架阁，更不引用。 
癸酉，金罢山东路都统府，以其军各隶总管府。
丙子，遣李若川使金，贺上尊号。
是月，宗正丞林邵言： 祖宗《玉牒》昨缘南渡，散失不存。前后修纂为太祖一朝事迹，已经安奉；《太宗正牒》虽已成书，尚未进入；《太上》、《今上玉牒》，自今见修；自真宗至钦宗凡七世，并未下笔。缘近来体例，每修一朝《玉牒》，必取旨开局，方始修纂，十年方许一进，则是列圣之书，虽百年而未备。臣今自修《真宗玉牒》十年，计四十卷，望令出牒馆安奉。 从之。
郴州盗李金复作乱，诏以刘珙为湖南安抚使，兼知潭州。抵境，声言发郡县兵讨击，而移书制使沈介，请以便宜出师，曰： 擅兴之罪，吾自当之。 介即遣田宝、杨钦以兵至。珙知其署行疲怠，发夫数程外迎之，又代其负任，至则犒赏过望，军士感奋。珙知钦可用，檄诸军皆受节制。下令募贼党相捕斩诣吏者，除罪受赏。钦与宝连战破贼，追至莽山，贼党执金以降。
六月，癸未，同知枢密院事王刚中卒，谥恭简。
刚中在成都日，以万岁池广袤十里，溉三乡田，岁久淤淀，因集三乡夫共疏之，累土为防，上植榆柳，表以石柱。蜀人久而思之。
丙戌，以翰林学士洪适签书枢密院事。帝谓钱端礼、虞允文曰： 三省事可与洪适共议。 自是东西府始同班奏事。 
王辰，淮南运判姚岳，奏蝗自淮北飞度，皆抱草木自死，仍封死蝗以进，帝曰： 岳取以为嘉祥，更欲寻付史馆，可降一官，放罢，为中外佞邪之戒。 
甲辰，罢湖北、京西制置司。
丙午，臣僚言： 科举之制，州郡解，额狭而举子多；漕司解，其数颇宽。取应者往往舍乡贯而图漕牒，至于冒亲戚、诈注籍而不之恤。且牒试之法，川、广之士用此可也，福建密迩王都，亦复漕试；见任官用此可也，而待阙得替官，一年内亦许牒试；本宗有服亲用此可也，而中表缌麻之亲亦许牒试。或宛转请求，或通问属托，至有待阙得替官一人而牒十馀名者，请申严诈冒之禁。其见行条法，付有司重详损益，立为中制。 从之。
又言： 国家三岁科举，集草茅之士，亲策于庭，其间岂无一事之可行！然有司考试，多以文采为止，考在前列者，始经御览。其间有言及诸郡军民利害实迹，偶文辞不称，置之下列，往往壅于上闻，诚为可惜！请自今，有论及州郡军民利害事实，令初考、复考、详定所，各节录紧要处，俟唱名日，各类聚以闻。 从之。
是日，金中都地震。
秋，七月，戊申朔，金中都地复震。
金罢陕西都统府，徙陕西元帅府于河中。
庚戌，知池州鲁誉申称本州管下竹生穗，实如米，饥民采食之，仍图竹实之状，缄裹其物以献。臣僚论： 歉岁饥民食其不当食之物，诚出于饥饿迫切而已。今池之民采竹实而食，其亦迫切甚矣。誉任在牧民，顾以为美事，不谓之奸谀不可也。较其罪与姚岳同科，望予罢斥。 诏从之。
辛亥，王大宝言： 理财宜务本抑末。农者，天下之本也；而边贾逐末，竞利日繁，宜抑之以助农。如前日免行之令，偶因曹泳建言废罢，请讲明损益以复前制。 帝曰： 曹泳所行，唯免行一事，至今人以为是。民不可忧，难以施行。 
臣僚言： 守臣之弊，重内轻外；宜更出迭入。若未历州县，不得居清要；未任监司，不得居郎曹。外有治效，擢之内职；内有实绩，擢之外任。庶几官宿其业，人效其职，无因循苟简之意矣。 诏令中书省置籍。
癸丑晚，御选德殿。御坐后有金漆大屏，分画诸道，各列监司、郡守为两行，以黄签标居官者职位姓名，常指示洪适等曰： 朕新作此屏甚便，卿等于都堂亦可依此。 
乙丑，临安府奏结断铺翠、销金事，帝曰： 闻外间翠羽甚多，若由严指挥，未必禁得。治一足以警众。 钱端礼曰： 今宫禁既不用，自然外间可革。 
是月，诏： 诸路监司、帅臣，将见任老疾守臣，限一月公共铨量闻奏。知县，守臣体访，申取朝廷指挥。如监司、守臣互为容隐，御史台觉察以闻。 
铸当二钱。
八月，己卯，帝曰： 永丰圩见隶建康行宫，藏收米三万馀石，其拨付建康军中以助军食。 
金杀前宿州防御史乌陵呵喇萨，谓其与李显忠交通也。
钱端礼等奏： 前日面得指挥，减省权摄使臣及额外人吏。有承旨司谢褒，再三须要存留王兴祖等四人，盖有谢梓是其子。 帝曰： 吏何得如此！可重作行遣。 乃诏： 谢褒送处州编管。 
乙酉，立邓王愭为皇太子。大赦。
丁亥，参知政事虞允文罢。
金使完颜仲来，有所议，偃蹇不敬，允文请斩之，廷有异议，不果。全钱端礼受李宏玉带，事连允文，为御史所论，奉祠而归。
己丑，以洪适为参知政事，并权知枢密院事；吏部侍郎叶容签书枢密院事，并权参知政事。
庚寅，诏： 应今后文武知州军、诸路厘务、总管、副总管、钤辖、都监见辞，并令上殿，批入料钱文历。如托避免对，并不得差除赴任。委台谏、监司常切按察，以违制论。 
癸巳，臣僚言： 去岁江西湖口和籴，其弊非一：不问家之有无，例以税银均敷，此一弊也。州县各以水脚耗折为名，收耗米什之二三，此二弊也。公吏斗脚，百方乞觅，量米则有使用，请钱则有糜费，此三弊也。以关、会偿价，许之还以输官，然所在往往折价，至输官则不肯受，此四弊也。 诏： 逐路委漕臣并提举，往来巡按，务尽和籴之意以革四弊。 
参知政事钱端礼罢。时久不置相，端礼以首参，窥之甚亟。邓王愭夫人，端礼女也。侍御史唐尧封论端礼帝姻，不可任执政，坐迁太常少卿，馆阁士相与上疏排端礼者皆被斥。端礼遣人密告陈俊卿，言己即相，当引共政，俊卿叱之；会进读宝训，因言本朝家法，戚属不预政，最有深意，陛下所宜谨守，帝纳其言。端礼憾之，出俊卿知建宁府。至是王立为太子，端礼不得已，乃引嫌以资政殿大学士提举万寿宫。
乙巳，洪适等言： 近来士风奔竞，争图换易旧制，已有差遣人，不许入国门，新授差遣人，限半月出门。今请令宰执不许接见已有差遣之人。 帝曰： 如此则失之隘，但在卿等力行。 
洪适奏浙东盐司久阙官，请用宋藻，帝曰： 卿等曾谕宋藻支还亭户钱否？闻盐司所至，又要掊敛钱物送胥吏，至有六七百升，首须丁宁钤束。 
九月，戊申，金主秋猎。
时有献书者，洪适等言系编类之书，举子所用，欲与免一解，叶容言献言者大率图侥幸，帝曰： 亦无如之何。若不采纳，便塞献言之路。 
癸酉，洪适等言： 近有湖南漕臣任诏，均州守臣戴之邪，皆自请讨贼。臣等不识之邵，陛下尚省记其人否？ 帝曰： 其人亦诞妄，今不须留在极边，可召赴行在，别与差遣。 
甲戌，金主还都。
金，十月，丁卯朔，金地震。
甲申，臣僚言： 私盐之不可禁者，其弊三：亭户煎盐入官，官不以时给直，往往寄居，为之干请而后予之，至有分其大半者，一也。煎炼之初，必须假贷于人，而监司类多乘时放债，以要其倍偿之息，及就场给直，往往先已克除其半，而钱入于亭户之手者无几，二也。盐司及诸场人吏，类多积私盐以规厚利，亭户非不畏法，以有猾胥为之表里，互相蒙庇，三也。请申严禁戢。 从之。
戊子，刘蕴古伏诛。
蕴古之始降也，辨舌泉涌，廷臣多奇之。吴山有伍员祠，蕴古妄谓祈祷有验，新易扁额，刻其官位姓名于旁。市人莫测其意，有右武大夫魏仲昌者，独曰： 是不难晓。他人之归正者，侥幸富贵而已，蕴古则真细作也。夫谍来不止一人，榜其名，欲使后至者知其已至耳。 至是遣仆北归，有告者，搜其书，皆刺朝廷阴事也。乃诛之。
乙未，金主冬猎，旋还都。
丁酉，金遣王衎等来贺会庆节，以后每岁如之。
乙巳，淮北红巾贼逾淮劫掠，立赏格讨捕之。已而知楚州胡则，遣巡尉击杀其首卢荣。
十一月，丙午朔，金主谓宰臣曰： 朕在位日浅，未能遍识臣下贤否。今六品以下，殊乏人材，卿等何以副朕求贤之意？ 
己未，诏： 后省抽上书可采者，撮其枢要，断章取义，立为篇目，缮写进呈，以牙牌一面，镌吏、户、礼、兵、刑、工、赃吏字，疏事目于下方。 帝曰： 朕已令制造数副，记朝廷事。省部亦当依此以备遗忘。 
癸亥，金立诸路通检地土等第税法。
金主之初立也，事多权制，至是诏有司删定，谓宰臣曰： 凡已奏之事，朕尝再阅，卿等勿怀疑惧。朕于大臣，岂有不相信者！但军国事不敢轻易，恐或有误也。 布萨忠义对曰： 臣等岂敢窃意陛下，但智力不及耳。陛下留神万几，天下之福也。 
辛未，遣龙大渊抚谕两淮，措置屯田，督捕盗贼。
十二月，戊寅，以洪适为尚书右仆射、同平章事兼枢密使，汪澈为枢密使。
庚寅，以叶容为参知政事兼同知枢密院事。
近习梁俊彦，请税江、淮沙田、芦场，可助军饷，帝以问容。容对曰： 芦场臣未之详。沙田者，乃江滨出没之地，水激于东则沙涨于西，水激于西则沙复涨于东，其田未可以为常也。辛巳兵兴，两淮之田租并复，至今未征，况沙田乎！ 帝大悟，即罢之。容退至中书，召俊彦，切责之曰： 汝言利求进，万一淮民怨咨，为国生事，虽斩汝万段，岂足塞责！ 俊彦惶恐，免冠谢，始释之。
起居郎、权中书舍人蒋芾奏曰： 中书政本之地，舍人之职，不特掌行词命而已，故事，亦许缴驳。臣虽暂时兼摄，亦不敢以承乏而怠于职事。倘政令之有过举，除授之有失当，不免时犯天听，尚赖陛下容纳。 帝曰： 正欲卿如此，不特政事与除授之间，虽人主有过失，亦何论奏。 
是岁，遣方滋等贺金主正旦。金亦遣乌库哩忠弼来贺正旦。以后，岁如之。
○孝宗绍统同道冠德昭功哲文神武明圣成孝皇帝乾道二年（金大定六年）
春，正月，丙辰，宰执进呈升差人数，帝曰： 须立定年限，方可杜其私意。 
辛酉，省六合戍兵，以所垦田给还复业之民。
壬戌，建康都统刘源，缴纳到逃亡事故横行拱卫大夫至副尉、军兵、将校、都虞候等付身二万有馀，帝以问宰执，洪适等言： 果有此数，见今委都司毁抹。 帝曰： 此事甚不可得。 于是诏武略大夫、忠州团练使刘源，特转武显大夫、高州防御使。
甲子，汪应辰请优恤利州路运粮百姓，漕臣亦具奏，请运粮二石，人支钱引三道，计合降度牒八十馀道。帝曰： 中间亦曾免一处。 洪适等言： 成、和等四州，已尝免夏、秋二税一年，京西路诸州，亦免二税一半。 帝曰： 利路运粮，每石与二千，可纽计度牒支降。 
庚午，金敕有司： 宫中张设，毋以涂金为饰。 
二月，丙子，诏： 侍从、台谏、两省官举监司、郡守，可依荐举旧法，如犯入已赃当同罪，馀皆略之，庶多荐引以副任使。 
丁丑，罢盱眙屯田。赈两浙、江东饥。
庚辰，临安府勘到殿前司军兵盗取钱物，洪适等言训练队将，专管一队，不为无罪。帝曰： 统制官如何无罪？须各与降一官。 适等言： 统制乃王公述，兼带御器械，陛下行罚，虽亲近不免，天下安得不畏服邪！ 
丁亥，金左丞相、沂国公布萨忠义薨。金主亲临，哭之恸，辍朝奠祭。命参知政事唐古安礼护其丧事，葬祭俱从优厚，官给，谥武庄。
忠义谦以接下，敬儒重土，与人交，侃侃如也。善驭将卒，能得其死力，为宰辅数年，知无不言。故由外戚兼任将相，能以功名终。
壬辰，户部措置每月官兵俸料，减支见钱分数，月中可省二十万缗，帝曰： 不若且依旧例。事稍动众，不可轻改。 
三月，甲辰，吏部申安穆皇后堂侄女夫沈巘补官，方十二岁，年未及格，又，赵氏乞收故夫郭咸恩泽，与康汝济等岳庙差遣，帝曰： 补官事，三年无甚利害，可待年及。恩例既不合换岳庙，只可依条。 洪适等言： 陛下以至公存心，虽懿亲不为少回，况臣等岂得用私意邪！ 
乙巳，禁京西、利州路科役保胜义士。
壬子，诏曰： 比年以来，治狱之吏，大率巧持多端，随意援引，而重轻之故，有罪者兴邪而不乖者罹酷，朕甚患焉。卿等其革玩习之弊，明审克之公，使奸不容情，罚必当罪，用迪于刑之中。 
甲寅，金主如西京。
丁巳，洪适等言殿前司升差将副，但以年限，殊不较量能否，合亦呈试事艺，帝曰： 拘以年限，自是国家法令。今后遇有升差，卿等可间点三二人就堂下审验，与之语言，能否自可见矣。 
戊午，殿中侍御史王伯庠请裁定奏荐，诏三省、台谏集议。又诏： 县令非两任，毋除监察御史；非任守臣，毋除郎官。著为令。 
甲子，给事中魏杞等，札言皇太子已讲授《孟子》彻章，帝曰： 可讲《尚书》。治国之道，莫先于北。君臣更相警戒，无非日所行事。朕每无事，必看数篇。 
丁卯，赐礼部进士萧国梁以下四百九十有三人及第、出身。榜首本赵汝愚，以故事降居第二。
庚午，金主朝谒太祖庙。
辛未，尚书右仆射、平章事洪适罢。
适以文学受知，自中书舍人，半载四迁至右相，然无大建明以究其所学。会霖雨，适引咎乞罢，从之。
李信父上书，略谓守令不得人，且举其所见闽之一方者言之，如 蚕未成丝，已催夏税，禾未登场，已催冬苗，陛下固申加禁止矣。近盖有今年而追来年之租，谓之预借者；荒郡僻邑，有先二年而使之输者。如编户差役，官吏全不究实，陛下固申警有司矣。今则受财鬻法，以合差役者隐焉；其不应役之家，则自甲至癸，以次相及，使致贿求免。如节次减免租负，何尝不巧作追呼也；如粳稻不得收税，而今之收税者自若也。如过犯不得入役，今之入役者自若也。常赋之外，泛科名色，容或循习。讼牒不问大小轻重，或罚使输金，或抑使买盐。顷岁小不登，乡曲小民，十百为群，持仗剽夺，借艰食之名以逞其私憾，倒廪颐囷，所在皆有，官不能禁也。 帝曰： 李信父书，词理甚可取。 汪澈等言守令得人，既无此弊。于是诏： 户、刑部检见行条法，申严约束，如有违戾，监司按劾闻奏。 
癸酉，以给事中、权吏部尚书魏杞同知枢密院事兼权参知政事。
丁丑，罢和籴。
夏，四月，甲戌朔，宰执言刘珙等措置李金事毕，宜推赏，帝曰： 近时儒者多高谈，无实用，珙能为朝廷了事，诚可赏也。 
金禁月朔屠宰。
丁丑，帝谕执政： 卿等当谨法令，无创例以害法。如胥辈兼局之类，切不可放行。 
戌寅，诏： 淫雨为沴，害及禾麦，可令侍从、台谏讲究所宜以闻。其临安府并诸路郡县见禁刑狱，立限结绝，委官分诣检察。 旋命减系囚罪。
庚辰，诏两浙漕臣王炎开平江、湖、秀围田，以壅水害民田故也。
甲申，太白昼见。
乙丑，臣僚言： 访问昨御营司招收弓手，所管三千三百人，见在殿司。以殿司而有弓手之名，色目不类。又闻王琪招一千四百人，专充养马并辎重。都头大率游手，不妨在外营趁。又闻马司逐月勘支效用军兵一万六千三百馀人，与密院兵籍房数目不同。请付密院审实，销落虚数。所有弓手并养马军兵，并行拣阅，将强壮堪披带之人收附以充战士，尪羸老弱，并行拣汰。 诏委都承、检详拣阅。于是检详晁公武取会殿前、马、步三司在外诸统帅之兵，各开具置籍闻奏。帝曰： 朕令殿帅王琪措置三军，有掌记，将各人武艺注于下，甚易见也。 
乙未，枢密使汪澈罢。澈在政府，好汲引人才，其自奉清约，贵贱弗渝。
丁酉，莫濛、程逖、司马倬等，奏知荆南府李道，所为乖谬，政出胥吏，妄用经费，专意营私，盗贼群起，不即擒捕，帝曰： 李道辄恃戚里，敢尔妄作，可与放罢。 叶容对曰： 陛下行法不问戚里，天下闻之，孰不胃服耶！ 
己亥，臣僚言： 祖宗留意考课之法，王安石始罢之。望遵太宗故事，应监司、郡守朝辞日，别给御前印纸历子。至于兴某利，除某害，各为条目，每考令当职官吏从实批书，任满精核。 诏： 经筵官参祖宗法与见行条制，务要适中，可以久行。 
五月，甲辰，叶容等荐俞翊为饶州守，言其作邑有声，但资格尚浅，帝曰： 选材治剧，不须较资格也。 
戊申，资政殿大学士、提举万寿观并侍读、致仕张焘卒。
焘外和内刚，帅蜀有惠政，民祠之不忘。谥忠定。
金主如华严寺观故辽主诸铜像，诏主僧谨视之。
己酉，罢权借职田。
庚戌，参知政事叶容罢，以魏杞参知政事，右谏议大夫林安宅同知枢密院事兼权参知政事，中书舍人蒋芾签书枢密院事。
壬子，金诏云中大同县及警巡院给复一年。
癸丑，太白经天。罢修建康行宫。
丁巳，帝谕宰执曰： 近臣僚多言大臣不任事，卿等更宜勉力。如朕有不至处，或事不可行，但来执奏。 
庚申，命未任守臣者不得除郎官。魏杞奏： 监司人应否除授？ 帝曰； 监司，察州县者也，事同一体。 
丙寅，诏： 今后看详四方献投书札文字，拟等第以上。 
丁卯，诏： 诸路监司、守臣预讲荒政。如水旱无备，必置于罚；备预有方，当议推赏。 
六月，甲戌，罢两浙路提举市舶司。
戊寅，诏： 制科权罢注疏出题；守臣、监司亦许解送。 
庚辰，封皇孙挺为荣国公。
辛巳，太白经天。
壬午，林安宅、蒋芾言： 臣等备员宥地，所职在于兵将。如二三大将，陛下所深知。偏裨间有才者亦多，但臣等素不相识，无以知其才否，欲自此与之相见。 帝曰： 卿等当于陛差时审察之。 
丙戌，废永丰圩。
庚子，金主措于银山。
知秀州孙大雅代还，言： 州有柘湖、淀山湖、陈湖，支港相贯，西北可入于江，东南可达于海。旁海农家，作坝以却咸潮，虽利及一方，而水患实害邻郡；设疏导之，则又害及旁海之田。若于诸港浦置闸启闭，不惟可以泄水，而旱亦获利。然工力稍大，欲率大姓出钱，丁户出力，于农隙修治之。 于是以两浙转运副使姜诜与守臣视之。诜寻与秀州、常州、平江府、江阴军条上利便，诏： 秀州华亭县张泾闸并淀山湖，俟今年十一月兴修；常州江阴军蔡泾港及申港，明年春兴修；利港俟休役一年兴修；平江府姑缓之。 
秋，七月，己酉，调泉州左翼军屯许浦镇。
甲寅，以镇江都统制戚方为武当节度使。
八月，癸酉，武锋军隶步军司。
庚辰，金主猎于望云之南山。
丙戌，林安宅罢。
初，安宅为御史，请两淮行铁钱，叶容力言不可，安宅忿然。既入枢府，乃劾容子受宣州富人钱百万，御史王伯庠亦论之，容乞辨明。及容罢参、枢，帝下其事于临安府尹王炎亲鞫，置对无迹。帝以安宅、伯庠风闻失实，并免官，仍贬安宅筠州安置。召容赴阙，帝劳之曰： 卿之清德，自今愈光矣。 
戊子，以魏杞兼同知枢密院事，蒋芾权参知政事。
甲午，诏： 诸军将士，与金人战御立功之人，其功效显著者，无以示别。今将显著战功十三处，立定格目。张俊明州，韩世忠大仪镇，吴玠杀金坪、和尚原，刘锜顺昌，五处依绍兴十年指挥。李宝密州胶西唐岛，刘锜扬州皁角林，王琪、张振等建康采石渡，邵宏渊真州胥浦桥，吴珙、李道光化军茨湖，张子盖解围泗州，赵撙蔡州，王宣确山，八处依绍兴三十二年指挥。 
乙未，诏吴璘复判兴州。
丙申，升宣州为宁国府。
九月，辛丑朔，金主还都。
甲辰，上元知县李允升，坐赃决配惠州。建康守臣王佐，坐纵容出境，追两官，勒停，建昌军居住。知鄂州汪澈，以滥举降两官。提刑袁孚，以失按降一官。
辛亥，赈温州水灾。
金泽州刺史刘德裕等，以盗用官钱伏诛。
癸丑，金右丞相宗宪薨，年五十九。金主悼惜久之，赙赐甚厚。
司农少卿莫济言于帝曰： 为治在于任人，任人在于责实。任人而不能久，则贤而能者无以见其长，恶而不肖者得以逃其罪，虽有责实之政，将安所施？今辅相大臣，或数月而已罢，寺、监丞、簿、郎曹、卿、监，不逾岁而辄迁，恐进退人材似乎稍骤也。 帝称善。
辛酉，追封皇子恪为郡王，谥悼肃。
己巳，魏杞等上神宗、哲宗、徽宗三朝《帝纪》、《上皇圣政》。
秘书少监汪大猷，请 诸帅不拘部曲，各精择三两人，必实言其或智、或勇，或知其有某材可用，或举其任某事可取，悉以名闻。分命文武禁近之臣，更迭接见，与之谈论兵家之务；然后赐对便殿，略其言语仪矩之失，取其材力谋略，审其可用，试之以事。立功则举者同赏，败事则罚亦如之。 诏从之。
是月，太白屡昼见。
冬，十月，乙亥，以陈俊卿为吏部尚书。俊卿言： 臣典选事，但当谨守三尺，检柅吏奸。至于愚暗，见或未到，亦望圣慈宣谕，时时训敕。君臣之分虽严，而上下之情不可不通。 帝曰： 卿言是也。朕或有过，卿亦宜尽言。 俊卿曰： 古惟唐太宗能导人使谏，所以致贞观之治。 帝曰： 每读太宗事，未尝不慕之。若德宗之忌克不乐人言，未尝不鄙之。 时帝未能屏鞠戏，又将游猎白石。俊卿旋上疏力谏，至引汉桓、灵、唐穆、敬及司马相如之言为诫，帝喜曰： 备见忠谠，朕决意用卿矣。 
甲申，金朝享太庙。诏免雄、莫等州租。
知温州李孝韪，言本州大水之后乞修筑塘堤事，帝因言： 朕近览《神宗实录》，是时灾异甚多，何也？ 魏杞对曰： 天出灾异谴告人君，正如父训饬；为人子者，不必问自己有过无过，但常恐惧修省而已。 帝曰： 卿之言甚善，若不恐惧修省，自取灭亡之道也。 
己丑，臣僚言： 役法科扰，有透漏禁物之责，有捕获出限之罚，有将迎担擎之差，有催科换代之责，有应付按检之用，有承判追呼之劳。凡此之类，皆法之所深惧，若蒙朝廷约束，无复如前科扰，天下幸甚。 诏令监司觉察。
壬辰，太白经天。
丁酉，金主如安肃州冬猎。
十一月，丙午，金主还都。
太师、致仕、和义郡王杨存中卒。
存中祖宗闵、父震及母张，皆死难。存中既显，请于朝，宗闵谥忠介，震谥忠毅，赐庙曰显忠。祖母刘流落蜀、陇，存中日夜祷祠访问，间关数千里，卒奉以归。存中又以家祭器为请，许祭五世。御军宽而有纪，须髯如戟而善逢迎。宿卫出入四十年，最寡过。帝以为上皇旧臣，尤礼异之，常呼郡王而不名，追封和王，谥武恭。
癸丑，金主谓宰臣曰： 朝官当慎选其人，庶可激励其馀者。若不当，则生觊觎之心。卿等知其优劣，当举实才用之。 
丁巳，殿中侍御史单时言： 伏睹制旨，监司于所部保明郡守，郡守于所属保明知县，县令治状显著，令中书、门下省籍记，取旨甄擢。然人之才术，各有分量，吏之治迹，未易稽考。愿训敕监司、郡守，列其所举之人治状之目，详著于荐书。然后大明赏罚，举得其实则受上赏，举失其实则置重宪，庶几选举之法复矣。 从之。
庚申，太白经天。
甲子，幸候潮门外大教场，次幸白石教场。
丁卯，金参知政事石琚以母忧罢。
戊辰，筑郢州城。
是月，诏汰冗兵，从步军帅陈敏言也。
起居舍人洪迈言： 臣幸得以文字薄伎，待罪属车间，每侍清闲之燕，获闻玉音，凡所擿谕，莫非中的，徽言善道，可为世法。退而执笔，欲行编次，而考诸起居注，皆据诸处关报，始加修纂，虽有日历、时政记，亦莫得书，使洋洋圣谟，无所传信。伏睹今月五日给事中王严进讲《春秋》莒人伐杞，言周室中微，诸侯以强凌弱，擅相攻讨，殊失先王征伐之意，上曰： 《春秋》无义战。 周执羔进读《三朝宝训》，论文章之弊，上又曰： 文章以理为主。 陈岩叟等奏刑部事，上曰： 宽则容奸，急则人无所措手足。 此数端，皆承学之臣，日夜探讨，累数百语所不能尽，而陛下蔽以一言，至明至当。然记言动之臣，弗能宣究。恐非所以命侍立本意。望令讲读官，自今各以日得圣语关送修注官，仍请因今所御殿，名曰《祥曦记注》。庶几百世之下，咸仰圣学，以迹聪明文思之懿。 从之。
十二月，甲戌，金诏： 有司每月朔望及上七日毋奏刑名。 
己卯，以资政殿学士叶容知枢密院事。
辛巳，诏： 免进《钦宗日历》，送国史院修纂《实录》。
甲申，以叶容为尚书左仆射，魏杞为右仆射，并平章事；蒋芾参知政事，陈俊卿同知枢密院事兼参知政事。
容首荐汪应辰、王十朋、林光朝等可备执政、侍从、台谏，帝嘉纳之。又言自古明君用人，使贤，使愚，使奸，使贪，惟去太甚，帝曰： 固然。虞有禹、皋，亦有共、欢，周有旦、奭，亦有管、蔡，在用不用。 容曰： 诚如圣谕。但今日在朝虽未见共、欢，然亦有窃弄威福者，臣不敢隐。 帝问为谁，以龙大渊对。时大渊与曾觌怙恩窃柄，俊卿奉命与大渊同馆伴北使，公见外不交一语，大渊等纳谒亦不接。
庚寅，左司谏陈良祐言： 今言利者多要生财，乃所以病民，国用愈见不足。愿取见一岁赋入之数，其取于民者已过，则从而蠲免之，以宽民力；取见所养官吏与兵之数，其可省者从而省之；常令财用十分，以七分养兵与官吏，三分以备非常，如此则上下兼足。帝曰： 朕常有志放免和买及折帛等钱以宽民力，但于今未暇。 良祐曰： 旧来本无此钱，皆是军兴时科取，讲和之后，依旧不除。今取于民者竭矣，若制节国用，令出入有度，稍有蓄储，即可行陛下之志矣。 帝曰： 因卿之言，当定经制。 
辛卯，诏曰： 朕惟理国之要，裕财为重。夫百姓既足，君孰与不足！量入为出，可不念哉！自今宰相可带兼制国用使，参政可同知国用事，庶几上下同德，永底阜康。 
丙申，以江东兵马钤辖王忭为带御器械。
金以平章政事赫舍哩良弼为尚书右丞相，赫舍哩志宁为枢密使。
丁酉，起居舍人洪迈言： 天下万务，出命于中书，审于门下，行于尚书，所以敬重政令，期于至当而已，初无文武二柄、东西二府之别也。今三省所行，事无巨细，必先经中书画黄，宰执书押，当制舍人书行，然后过门下，而给事中书读；如给舍有所建明，则封黄具奏，以听上旨。惟枢密院既得旨，既画黄过门下，而中书不预，则封缴之职，微有所偏。况今日宰相、枢臣，两下兼领，因而厘正，不为有嫌。请诏枢密院，自今以往，凡已被旨文书，门下依三省式画黄、书读，以示钦重出命之意。 诏从之。然枢院机速事，则不由中书，直关门下省，谓之 密白 ，时不能改。
