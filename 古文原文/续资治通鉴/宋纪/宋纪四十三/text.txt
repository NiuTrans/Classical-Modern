起重光大荒落正月，尽十二月，凡一年。
○仁宗体天法道极功全德神文圣武睿哲明孝皇帝庆历元年（辽重熙十年。辛巳，一零四一年）
春，正月，辛亥朔，御大庆殿受朝。
丁巳，以太子中舍寿光任颛为三司句当公事。
朝廷既用韩琦等所画攻策，先戒师期。知延州范仲淹言： 正月内起兵，军马粮草，动逾万计，入险阻之地，塞外雨雪大寒，暴露僵仆，使贼乘之，所伤必众。今鄜延路城垒、兵甲、粮草、士马攻守之计已有次第，不患贼之先至，请俟春暖出师。贼马瘦人饥，其势易制，又可扰其耕种，纵无大获，亦不至有它虞。 又言： 顷已下敕招携蕃族首领，臣亦遣人探问其情，欲通朝廷柔远之意。使其不僭中国之号而修时贡之礼，亦可俯从。今鄜延是旧日进贡之路，愿朝廷存此一路，令诸将勒兵严备，贼至则击。乘讨伐未行，容臣示以恩意，岁时之间，或可招纳。不然，臣恐隔绝情意，偃兵无期。若用臣策，岁月无效，然后徐图举兵，先取绥、宥，据其要害，屯兵营田，为持久之计。如此，则茶山、横山一带蕃、汉人户，惧汉兵威，可以招降。或即奔窜，亦是去西贼之一臂。拓疆制寇，无轻举之失也。 戊午，诏从仲淹所请。仲淹又言： 鄜延路入界，比诸路最远，宜先修复城寨，请以二月半合兵万人，自永平寨进筑承平寨，俟承平寨毕功，又择利进筑，因以牵制元昊东界军马，使不得并力西御环庆、泾原之师，亦与俱出三路无异。 朝廷虽许仲淹存鄜延一路示招纳意，仍诏仲淹与夏竦、韩琦等同谋，可以应机乘便，即不拘早晚出师。仲淹前后凡六奏，卒诚承平等十二寨，蕃、汉之民相踵复业。
又言： 关中民苦远输，请建鄜州之鄜城县为军，以河中、同、华中下户税租就输之，春夏徙边兵就食，可省籴价什之三，它所减不与。 诏名其军曰康定。
己未，加嘉勒斯赉河西节度使。
壬申，诏： 岁以春分祀高禖，遣两制官摄事。 
是月，元昊使人于泾原乞和，又遣高延德诣延州与范仲淹约。仲淹既见延德，察天昊未肯顺事，且无表章，不敢闻于朝廷，乃自为书谕以逆顺，遣监押韩周同延德还抵元昊。其书曰：
 曩者景德初，两河休兵，中外上言，以灵、夏数州本为内地，请移河朔之兵，合关中之力，以图收复；我真宗皇帝文德柔远，而先大王情向朝廷，心如金石，言西陲者一切不行，待先大王以骨肉之亲，命为同姓，全付夏土，旌旗车服，贵极王公。是我真宗皇帝有天地之造于尔也！自此朝贡之臣，不绝于道，塞垣之下，逾三十年，有耕无战，养生送死，令终天年，此真宗皇帝之至化，亦先大王忠顺之功也。
自先大王薨，今皇帝遣使厚吊赙之礼，听大王嗣守其国，爵命隆重，一如先大王。大王以青春袭爵，违先君之誓书，遂僭位号，遣人归纳旌节；中外惊愤，请收行人，戮于都市。皇帝念先帝本意，故夏王忠顺之功，不忍一朝骤绝，含容不杀。省初念终，天子何负大王哉！
 传曰： 名不正则言不顺，言不顺则事不成。 大王世居西土，衣冠言语，皆从本国之俗，何独名称与天子侔？大王建议之初，必谓边城无备，士心不齐，驱马而来，所向可下。今奔冲边地，频年于兹，汉之兵民有血战而死者，无一城一将愿归大王者，与初望无乃异乎？
 大王果以爱民为意，言当时之举，徒由众请，以此谢罪，天子必当复王爵，承先大王保国庇民之志，天下孰不称大王之贤，一也。如众多之请，终不获辞，前所谓汉、唐单于、可汗之称，于本国语言为便，亦不失其贵，二也。但臣贡上国，存中外之体，不召天下之怨，不速天下之兵，使人复康泰，三也。又，大王之国，府用或阙，朝廷每岁必有厚赐，为大王助，四也。又，前来入贡之臣，止称蕃校，以避爵命。按唐方国之礼，常遣宾佐入贡于朝，则不必用蕃校之名。又，唐诸蕃所建官名，未尝与中国相杂，使其持礼而来，则无嫌矣，其有功有德者必可受朝廷之命，五也。时者边臣上言，乞以官爵金帛招致蕃部首领，仲淹亦一面请罢，惟大王告谕首领，不须去父母之邦，但回意中朝，则太平之乐，遐迩同之，六也。国家以四海之广，岂无遗才？在大王之国者，朝廷不戮其家，安全如故，宜善事大王，惟同心向顺，自不失其富贵，而宗族之人必更优恤，七也。又，马牛驼羊之产，金银缯帛之货，有无交易，各获其所，八也。大王听之，则上下同其美利，边民之患息矣。况宗庙有先大王誓书在，诸路之兵，非无名而举。钟鼓之伐，以时以年，大王之国，将如之何？它日虽请于朝廷，恐有噬脐之悔，惟大王择焉！ 
二月，辛巳，夏竦言： 昨韩琦、尹洙赴阙，与两府大臣议用攻策，由泾原、鄜延两路进讨，降下出师月日。今范仲淹所议未同，臣寻令尹洙往延州与仲淹再议，而固执前奏，未肯出师。近闻贼聚兵一路以敌王师，若两路协力，分擘要害，尚虑诸将晚进，士卒骄怯，未能大挫其锋。若止令泾原一路进兵，鄜延却以牵制为名，盘旋境上，委泾原之师以尝聚寇，正堕贼计。又，贼遣蕃官骨披等，相约二十八日设誓归顺朝廷。若非惧见进讨，即欲暂款汉兵，大为奔突之计。乞早差近上臣僚监督鄜延一路进兵，同入贼界，免致落贼奸便。 诏以竦奏示仲淹。
甲申，辽北枢密院言： 南、北二大王府洎诸部节度、侍卫、祗候郎君皆出族帐，既免与民戍边，其祗候事，请亦得以部曲代行。 辽主从之。
先是朝廷欲发泾原、鄜延两路兵讨贼，议未决，诏环庆副部署任福乘驿诣泾原计事。会韩琦行边，趋泾州，而谋者言元昊谋寇渭州。己丑，琦亟趋镇戎军，尽出其兵，又募敢勇凡万八千人，使福将以击贼。泾原驻泊都监桑怿为先锋，钤辖硃观、泾原都监武英继之，行营都监王珪、参军事耿傅皆从。琦面授福等方略，以诸寨相距仅四十里，道近且易，刍粮足供，度势未可战则据险设伏，待其归然后邀击之。福等就道，琦亲至城外重戒之。翼日，福自新壕外分轻骑数千趋怀远城、捺龙川，遇镇戎军西路都巡检常鼎、同巡检内侍刘肃，与贼战于张家堡南，斩首数百。贼弃马羊橐驼佯北，怿引骑趋之，福亦分兵自将踵其后。薄暮，福、怿合军屯好水川，硃观、武英为一军屯龙落川，隔山相距五里，约明日会兵，不使贼得逸去。逻者传贼兵少，故福等轻之。路益远，刍粮不继，人马已乏食三日。
福等不知贼之诱也，悉力奔逐。癸巳，至龙竿城北，遇贼大军循川行，出六盘山下，距羊牧隆城五里，结阵以抗官军。诸将乃知堕贼计，势不可留，因前接战。怿驰犯其锋，福阵未成列，贼纵铁骑冲突，自辰至午，阵动，众傅山，欲据胜地，贼发伏自山背下击，士卒多堕崖堑相覆压，怿、肃战死。贼分兵数千断官军后，福力战，身被十馀矢。小校劝福自免，福曰： 吾为大将，军败，以死报国耳！ 挥四刃铁简，挺身决斗，枪中颊，绝喉而死。福子怀亮亦死之。
先是琦命渭州都监赵津将瓦亭骑兵二千二百为军断后，是日，与观、英会兵于姚家川。福既死，贼并兵攻观、英等。战既合，珪自羊牧隆城以屯兵四千五百来，阵于观军西，屡出略阵，阵坚不可破。英重伤，不能视军，自午至申，贼兵益至，东偏步兵先溃，众遂大奔，英、津、珪、傅皆死之。惟观以馀众千馀人保民垣，四向纵射，会暮夜，贼引去。泾原部署王仲宝亦以兵来援，与观俱还民垣，距福败处才五里许，然不相闻也。
始，珪进战，击杀数百人，铁鞭至挠曲，手掌破裂，犹奋自若，马三中箭，三易马，最后得其下马，左右驰击，又杀数十人，飞矢中其目，遂死。英知必败，劝傅避去，傅不答。英叹曰： 君文吏，无军责，奈何与英俱死？ 观亦戒傅少避贼锋，而傅愈前不顾，身被数枪，乃殒。前一夕，傅在观营，夜，作书遗福，以其日小胜，前与贼大军遇，深以持重戒之，自写题观名以致福军中。傅死后，或言福之败由傅督战太急，福等既违节度，虽死不足与。既而福随军礼目吏彭忠得傅戒福书，具白琦，琦即奏之。尹洙为作《悯忠》、《辨诬》二篇。英，太原人。傅，河南人。
方元昊倾国入寇，福所统士卒，皆非素所抚循，既又分出趋利，故至甚败。奏至，帝深悼焉。丁酉，赠任福为武胜军节度使兼侍中，王珪、赵津、武英、桑怿等并赠官，各追封其母、妻及甄录子孙有差。
戊戌，夏人再寇刘璠堡。
己亥，皇子忠正节度使寿国公昕薨，赠太师、中书令、豫王，谥悼穆。
始，朝廷既从攻策，经略安抚判官尹洙，以正月丙子至延州，与范仲淹谋出兵。越三日，仲淹徐言已得旨，听兵勿出。洙留延州几两旬，仲淹坚持不可。辛丑，洙还至庆州，乃知任福等败绩，贼侵刘璠堡未退，因遣权环庆路都监刘政将锐卒数千往援；未至，贼引去。夏竦等劾奏洙擅发兵，降通判濠州。
诏： 京东、西等九路增募乡兵，置宣毅军，大州两指挥，小州一指挥，为就粮禁军，合十万馀人。 用富弼之言也。著作佐郎张方平言其非便，再疏，不报。
三月，辛亥，降知镇戎军、崇仪使硃观为供备库使。时韩琦奏好水之役，观虽力战拒贼，官官死伤者亦多，请降官留任，以责后效也。
任福等既败，朝议因欲悉罢诸路行营之号，明示招纳，使贼骄怠，仍密收兵深入讨击。诏范仲淹体量士气勇怯，如不至畏懦，即可驱策前去，乘机立功。仲淹言： 任福勇于战斗，贼退便追，不依韩琦指踪，因致陷败。此皆边上有名之将，尚不能料贼。今之所选，往往不及，更令深入，祸未可量。以臣所见，延州路乞依前奏且修南安等处三两废寨，安存熟户并弓箭手以固籓篱，俯彼巢穴。它日贼大至则守，小至则击，有间则攻，方可就近以扰之，出奇以讨之耳。 于是行营之号卒不罢，兵亦不复出。
元昊始僭，兵未动也，朝廷即欲讨之。著作佐郎、通判睦州张方平上言： 国家自景德以来，将不知兵，士不知战，骤用之必有丧师蹶将之忧；当含垢匿瑕，顺适其意。虽元昊终于必叛，而兵出无名，吏士不直其上，难以决胜。小国用兵三年，不见胜负，不折则破，我以全力制其后，必胜之道也。 方平所议，盖与吴育同，而议者皆不谓然。
兵既交，天下骚动，方平又献平戎十策，大略请及民力之完，屯重兵河东，示以形势。贼入寇必自延、渭，而兴州巢穴之守虚，我师自麟、府度河，不十日可至，此所谓攻其所必救，形格势禁之道也。宰相吕夷简见之，谓参知政事宋绶曰： 大科得人矣！ 然不果用其策。于是召对，除直集贤院，寻迁太常丞，知谏院。
是月，诏止郡国举人，勿以边机为名，希求恩泽。
夏，四月，辛巳，降陕西经略安抚副使、枢密直学士、起居舍人韩琦为右司谏，知秦州。任福军败，琦即上章自劾。谏官孙沔等请削琦官三五资，仍居旧职，俾立后效。会夏竦奏琦尝以檄戒福见利轻进，帝知罪不专在琦，手诏慰抚之，及是乃夺琦使权。
癸未，降陕西经略安抚副使兼知延州、龙图阁直学士、户部郎中范仲淹为户部员外郎，知耀州。始，韩周等持仲淹书入西界，逆者礼意殊善。行既两日，闻山外诸将败亡，周等抵夏州，留四十馀日。元昊俾其亲信野利旺荣为书报仲淹，别遣使与周俱还，且言不敢以闻乌珠，书辞益慢。仲淹对使者焚其书，而潜录副本以闻；书凡二十六纸，其不可以闻者二十纸，仲淹悉焚之，馀又略加删改。书既达，大臣皆谓仲淹不当辄与元昊通书，又不当辄焚其报。吕夷简诘周不禀朝命，擅入西界。周言经略专杀生，不敢不从。坐削官，监道州税。宋庠因言仲淹可斩，杜衍曰： 仲淹本志欲招纳叛羌耳，何可深罪！ 夷简亦徐助衍言，知谏院孙沔又上书为仲淹辨。帝悟，乃薄其责。
甲申，以资政殿学士陈执中为同陕西都部署兼经略安抚缘边招讨等使，知永兴军。仍诏夏竦判永兴军如故，而徙秦凤副都部署、知秦州曹琮以副之。琮在秦州，前后凡四年，刘平、石元孙之败，关辅震恐，琮请籍民为义军以张兵势，于是料简乡弓手数万人。贼寇山外，还天都，劫仪、秦属户，琮发骑士设伏以待之。贼遂引去。琮欲诱吐蕃掎角图贼，得西州旧贾，使谕意。而沙州镇国王子遣使奉书曰： 我本唐甥，天子实吾舅也。自党项破甘、凉，遂与汉隔。今愿率首领为朝廷击贼。 帝善琮策，故使副执中。
乙巳，下德音，降陕西囚死罪一等，流以下释之，特支军士缗钱，赈抚边民被钞略者亲属。
丙午，以陈州布衣郭京为大理评事、陕西都部署司参谋军事。京少任侠，好言兵，范仲淹、滕宗谅数荐之，帝召见，特命以官。
建州布衣徐复赐号冲晦处士。
复学《易》，通流衍卦气法，又精明乐理。胡瑗作钟罄，大变古法，复笑曰： 圣人寓器以声，今不先求其声而更其器，可用乎！ 后瑗制作皆不效。范仲淹过润州，见复，问曰： 今以衍卦占之，边境无变异乎？ 复言： 西方当用兵。 推其日月，后无少差。
于是与郭京俱召见，帝问天时人事，复对曰： 以京房《易卦》推之，今年所配年月日，当小过也。刚失位而不中，其在强君德乎！ 帝又问： 变故与前世何若？ 复对曰： 如唐德宗居奉天时。 帝惊曰： 何至此？ 复曰： 虽然，陛下无深虑也。德宗性忌刻，好功利，欲以兵服天下，其德与凶运会，故奔走失国，仅乃能免。陛下恭俭仁恕，西羌之变，起自元昊，不得已而应之，时与德宗同而德与之异，卦气虽不得，无它也，不久定矣。 帝称善。命为大理评事，以疾辞，乃赐处士号。
是月，辽罢修鸭绿江浮梁及汉兵屯戍之役。又以东京留守萧萨巴言，驰东京击鞠之禁。
五月，戊午，以右班殿直赵珣为陕西经略安抚招讨都监。珣初随其父振在西边，访得五路徼外山川邑居道里利害，作《聚米图经》五卷。韩琦言于帝，诏取其书，并召珣。至，又上《五阵图》、《兵事》十馀篇。帝给步骑，使按阵，既成，临观之。于是陈执中荐珣为沿边巡检使。吕夷简、宋庠共奏： 用兵以来，策士之言以万数，无如珣者。 即擢任之。
珣自以年少新进，未有功，辞都监，受兵万人，赐御铠仗，令自择偏裨参佐，居泾原，兼治笼竿城。麻氈常留百馀帐，处近塞为暴，珣白府，引兵三万，自静边历揆吴抵木宁击贼，俘获数千计。静边将刘沪殿后，为贼所掩，珣登阪望见，纵骑数百，复又拔沪之众以出，士皆叹服。辖戬居龛谷无所属，珣与书招之，遗以绨绵，辖戬听命。
左正言孙沔奏： 南郊并逐年圣节，凡文资并许奏廕子孙弟侄，略无定数。若皇亲、后族，多至一二十人，少不下五七人。将国家有数之品名，给人臣无厌之私惠，俾之从政，徒以害民。欲乞今后约束人数，定其久制，以为万世法。 沔累奏皆与大臣牾，又荐田况、欧阳修、张方平、曾公亮、蔡襄、王素可任谏官自代。甲子，沔罢为工部员外郎、提点两浙路刑狱。
出内藏库缗钱一百万，助三司给陕西军费。
乙丑，追封皇长子为褒王，赐名昉。
辛未，参知政事宋庠、枢密副使郑戬并罢，庠守本官，知扬州，戬加资政殿学士，知杭州。先是吕夷简当国，同列不敢预事，独庠数与争论，夷简不悦。帝顾庠颇厚，夷简忌甚，求所以倾庠，未得。及议范仲淹通书元昊事，夷简从容谓庠曰： 人臣无外交，希文何敢如此！ 庠以夷简诚深罪仲淹也，遽请斩仲淹。已而夷简以杜衍之言为是，庠遂仓皇失错。论者皆咎庠，不知为夷简所卖也。于是用朋党事，与戬俱罢。
以翰林学士王举正参知政事。既入谢，帝曰： 卿恬于进取，未尝干朝廷以私，故不次用卿。 以知益州任中师、知河南府任布并为枢密副使。
诏夏竦屯鄜州，徙陈执中知泾州。时两人议边事不合，故分任之。
壬申，徙知耀州范仲淹知庆州兼管句环庆路部署司事。
初，元昊反，阴诱属羌为助。环庆酋长六百人约与贼为乡导，后虽首露，犹怀去就。仲淹至部，即奏行边，以诏书犒赏诸羌，阅其人马，立条约： 仇已和断，辄私报之，及伤人者，罚羊百，马二，已杀者斩。负债争讼，听告官为理；辄质缚平人者，罚羊五十，马一。贼大入，老幼入保本寨，官为给食。 诸羌受命，悦服，自是始为汉用。
佥署陕西经略安抚判官田况上兵策十四事，帝嘉纳之。
六月，壬辰，诏陕西诸路部署司： 自今西贼犯塞，方得出兵掩击诸族以牵其势，自馀毋得擅行侵掠。 用田况言也。
王尧臣建言： 泾原路熟户万四百七十馀帐，曹玮帅本路，威令明著，常用之平西羌。其后也备稍懈，守将惟务姑息，浸成骄黠。自元昊反，镇戎军及渭州山外，皆被侵扰，近界熟户，亦遭杀虏。蕃族之情，最重酬赛，因此衅隙激怒之，可复得其用。请遣人募首领愿效用者，籍姓名并士马之数。及千人，听自推其有谋勇者一人，授以班行及巡检之名，使将领出境。破荡生户，所获财畜，官勿检覆，得首级及伤者，始以物赏，仍依本族职名补选及增俸钱。 诏如所请。
癸卯，命翰林学士王尧臣、聂冠卿、知制诰郭稹看定三馆、祕阁书籍。
丙午，知并州杨偕献《龙虎八阵图》及所制军器，帝阅于崇政殿，降诏奖谕。其后言者以为器重大，缓急难用云。
秋，七月，己酉，帝谓辅臣曰： 鄜延都钤辖张亢与本路部署许怀德不能同心协谋，何由了边事？宜令都部署司戒谕。若故为此以求内徙，当悉夺官，安置极边。 
已而亢疏言其所疑者十事，大略谓： 将不知兵，未闻深究致败之由而处置之，虽徒益兵马，亦未见必胜之理。又，贼至一处，诸路援兵各逾十程，千里远斗，岂能施勇！如贼已退，乃是空劳，异时更寇别路，必又如此，是不战而自敝也。夏竦、陈执中皆朝廷大臣，凡有边事，当付之不疑。今但主文书，守诏令，每有宣命，则翻录行下，如诸处申禀，则令候朝廷指挥。如此，则何必以大臣主事乎乞暂许臣赴阙面陈利害。如以臣言狂率不可用，则乞重行降黜。 不报。
壬戌，置万胜军二十指挥。
辽诏： 诸职官私取官物者以正盗论，诸敢以先朝已断事相告言者罪之。诸帐郎君等于禁地射鹿，决三百，不征偿；小将军决二百以下，及百姓犯者罪同郎君论。 
甲子，诏： 将来南郊，群臣毋得请加上尊号。 
乙亥，中书、枢密院言： 陕西沿边蕃部归降者，多在蕃官帐下，请令部署司察其向背者，徙家内地，给闲田以处之。 奏可。亦从田况议也。
是月，元昊寇麟、府二州，折继闵败之。八月，戊寅，诏鄜延部署许怀德等以兵万人援麟、府。
甲申，河北置场括市战马，缘边七州军免括。
丁亥，诏： 南郊礼近，中外毋得以皇子生复有贡献。 
罢天下举人纳公卷。初，权知开封府贾昌朝言： 自唐以来，礼部采名誉，观素业，故预投公卷。今有弥封、誊录，一切考诸试篇，则公卷为可罢。 诏从之。
戊子，命集贤校理曾公亮、直史馆梁适考试锁厅举人。举人有试官亲戚者，并互送别差官试。锁厅举人自此始。
麟州言： 元昊破宁远砦，砦主、侍禁王世亶、兵马监押、殿直王显死之，焚仓库楼橹皆尽。复领兵攻府州，州城险且坚，东南各有水门，崖壁峭绝，下临大河，贼缘崖腹微径鱼贯而前，城上矢石乱下，贼死伤殆尽。转攻城北，士卒复力战，伤者千馀人，贼乃引退，纵兵四掠，又复围丰州。 
麟、府二州皆在河外，因山为城，最为险固。初，河东转运使文洎以麟州饷道回远，军食不足，欲案唐张说出兵故道，复通河关，未及就而卒。及洎子彦博为河东转运副使，遂通道银城，而州有积粟可守。城中素乏水，围既久，士卒渴乏。或劝知州苗继宣取污沟之尼以饰埤，元昊仰视曰： 谍谓我无庸战，不三日，汉人当渴死。今尚有馀以污堞，给我也！ 斩之城下，解围去。
知谏院张方平言： 臣承乏谏省，及今未五十日，凡内臣、外戚、医官之类，迁转者且二十人，大则防、团、刺史，小则近职要司。伏以边陲用兵，将士上功于朝，未尝有特恩殊命及之者。今近戚坐受恩宠，方技杂类，恩泽过当，宜为条约禁止。 诏并依前降指挥，常切遵守。
乙未，元昊降丰州，知州王馀庆、权兵马监押孙吉、指使侯秀死之。始，王沿在并州，建议乞徙丰州，不报。不逾岁，州果陷。
知谏院张方平言： 夏竦为陕西招讨等使，四路军政实节制之，师惟不出，出则丧败，寇惟不来，来必得志，坐玩寇敌，蹙国损威。乞还竦旧官，与之一郡，遂其自全之计。 
九月，戊申，诏： 锁厅举人，自今文臣许应三举、武臣两举。 
庚戌，以鄜延都钤辖张亢为并代都钤辖，管句麟、府军马公事，代康德舆也。
时元昊已破丰州，引兵屯琉璃堡，纵骑钞麟、府间。二州闭壁不出，民乏水饮，黄金一两易水一杯。亢单骑扣府州城，门关不启。亢曰： 我新军马也。 出所受敕示城上。既入，即开门，纵民采薪刍，汲涧谷。然贼骑犹时出钞掠汉田。亢以州东焦山有石炭穴，为筑东胜堡；下城旁有蔬畦，为筑金城堡；州北沙坑有水泉，为筑安定堡，置兵守之。募人获于外，腰镰与持兵卫送者均其得。
时禁兵败北无斗志，乃募役兵，夜潜隘道，邀击贼游骑，比明，或持首级来献，亢犒劳之，衣以锦袍。禁兵始惭奋曰： 我顾不若彼乎！ 又纵使饮博，士窘乏幸利，皆愿一战。亢知可用，始谋击琉璃堡。使谍伏贼寨旁草中，见老羌方炙羊脾占吉凶，惊曰： 明日当有急兵，且趋避之。 皆笑曰： 汉儿方藏头膝间，何敢至此！ 亢知无备，夜引兵袭击，大破之，斩首二百馀级，贼弃堡遁去。乃筑宣威寨于步驼沟，捍寇路。
以鄜延都监王信为本路钤辖兼两路都巡检使。信初为鄜延都监，始至之夕，贼众号数万，傅城，军吏气慑，不知所为。信领劲兵二千，夜出南门，与贼战，不利，失其前锋，因案军不动；迟明，潜上东山，整军乘势而下，击走之，追袭，大获而还。葛怀敏败，信又出兵拒贼，俘斩甚众。
戊午，杖杀中书守当官周卡于都市，坐于内降度僧敕内伪益童行三十四人也。
事既觉，开封府止按馀人而不问堂吏。知制诰富弼，时纠察刑狱，白执政，请以吏付开封，执政指其坐曰： 公即居此，无为近名！ 弼正色曰： 必得吏乃止！ 执政滋不悦。
初，刘从德之妻遂国夫人者，尝出入内廷，或云得幸于帝，后获谴，夺封，罢朝谒，久之，出入如故。谏官张方平再以疏论列，皆留中。既而有诏复封遂国，弼缴还词头，封命遂寝。唐制，惟给事中得封还诏书；中书舍人缴还词头，盖自弼始也。
庚申，辽太后射获熊，辽主进酒为寿。未几，辽主猎于马孟山，以草木蒙密，恐猎者误射伤人，命耶律迪古各书姓名于矢以志之，复以石硬塞太堡郭三避虎不射，免其官。
辛酉，知秦州韩琦，复为起居舍人；知庆州范仲淹，复为户部郎中。仲淹上疏曰： 国家长久之策，莫若于鄜、庆、渭三州各更益兵三万人，拔用有勇略将帅三员，统领训练，预先分定部曲，远设斥候，于春秋西贼举动之时，先据要害，贼来则会驻扎之兵，观利整阵，并力击之。又于西贼未经点集之际，出三州已整之兵，浅入大掠，或破其和市，或招其种落，或更筑垒拓地，广招强人，别立经制，以助正军，属户有助贼者，即会兵密行破荡。诸族见此事势，自然无去就之义，渐可驱使。既不能为乱，则可以严青盐粟帛之禁，勿使与贼交通。朝廷节俭省费，倾内帑三分之一分助边用，以金帛赐逐路帅臣，使行间觇贼，则动静先知，遇盛暑，则那次边就食粮草。如此，则二三年间，贼力渐屈，平定有期矣。 
先是屯田员外郎河内张旨通判府州，州依山无外城，旨将筑之，州将曰： 吾州据险，敌必不来。 旨不听。城垂就，寇大至，乃联巨木补其罅，守以强弩。州无井，贼断河饮路，旨夜开门击贼，少却，以官军壁两旁，使民出汲。复以渠泥覆草积，督居民乘城力战。贼死伤者众，遂解去。壬申，迁旨都官员外郎。
麟州都监王凯，全斌曾孙也，数破贼有功。贼围麟州，乘城拒斗，昼夜三十一日，始解去。累迁麟府路沿边都巡检使。与同巡检府谷张巴护粮道于青眉浪，贼大至，与巴相失，乃分兵出其后夹击之，复与巴合，斩首六十五级。又入兔毛川，遇贼众三万，敳以兵六千陷围，流矢中面，斗不解。至暮，贼溃，又斩首百八十六级，自蹂践死者以千数。迁南作坊副使。
癸酉，降并代副部署王元、钤辖康德舆、杨怀志等官。先是贼围府州，德舆等案兵不出战，但移文转运副使文彦博，籍民辇运，至境以俟，德舆终不敢出。及丰州陷，才出屯州城外数里，三日而还。居民望见，以为寇复至，皆弃其所赍，入保城郭，彦博以其事闻，故责及之，然止坐不出战，其它则朝廷不悉闻也。
冬，十月，戊寅，修河北诸州城，凡二十二州，以备辽也。
知并州杨偕言： 丰州宁远寨已为贼所破。惟麟州孤垒，距府州百四十里，远在绝塞。虽宁远界二州之间，可以为策应兵马宿屯之地，然其中无水泉可守，若议修复，徒费国用。今请建新麟州于岚州合河津黄河东岸裴家山，其地四面绝险，有水泉。 且曰： 灵、夏二州，皆汉古郡，一旦弃之，麟州复何足惜！ 帝谓辅臣曰： 麟州，古郡也，咸平中尝经寇兵攻围，非不可守。今遽欲弃之，是将退而以黄河为界也。其谕偕速修复宁远寨，以援麟州。 
丙戌，辽命东京留守萧孝忠察官吏有廉干清强者，具以名闻。
庚寅，辽以女真太师达雅尔为哈斯罕都大王。
辛卯，辽皇子和啰噶生，辽主第二子也。北府宰相驸马萧萨巴迎辽主幸其第饮宴，辽主命卫士与汉人角牴为乐。壬辰，复饮太后殿。以皇子生，肆赦。是夕，复引公主、附马及内族大臣入寝殿剧饮。
辽主好微行，数变服入酒肆、佛寺、道观。王纲、姚景熙、冯立等皆因遇于微行，后至显官，枢密使马保忠尝言臣下无勋劳，宜以序进，辽主咈然曰： 君不得专邪？ 
甲午，徙夏竦判河中府，知永兴军陈执中知陕州。竦任西事，依违顾避，久之无功，又与执中论议多不合，皆上表乞解兵柄。而谏官张方平亦请罢竦统帅，执中又言： 兵尚神密，千里禀命，非所以制胜，宜属四路各保疆圉。 与方平议论略同。朝廷是之，于是两人俱罢。
始分陕西为四路，以管句秦凤路部署司事兼知秦州韩琦、管句泾原路部署司事兼知渭州王沿、管句环庆路部署司事兼知庆州范仲淹、管句鄜延路部署司事兼知延州庞籍，并兼本路马步军都部署、经略安抚沿边招讨使。
辽主如中京。
丙申，诏： 三司副使自今遭丧者，并如两制例起复。 时盐铁副使张锡丁母忧，而三司使姚仲孙请特起复之，遂为故事。
己亥，罢诸路铜符、木契。
辛丑，诏令逐路都部署司经置营田，以助边费。
壬寅，知谏院张方平疏言： 臣尝就西边来者询贼中事，多云元昊为寇三年，虽连陷城寨，未能有我尺寸之地，而绝其俸赐，禁诸关市，今贼中尺布可直钱数百，以此揣贼情安得不困！然业与大国为仇，傥有悔心，势未能自通诚款；朝廷虽欲招来，而非时无名，事亦难举。今因南郊大礼，宜推旷恩，以示绥怀之意，或特降一诏，或著之赦文，或择边臣有名望者单使以谕上旨，足彰朝廷德义之厚，而无损威重之体。且贼于其种落自尊大久矣，向者求请，但欲自称乌珠之号，当国者虑害不深，吝此虚名，遂成实祸。陛下若徇其前请，加以岁赐，使天下知陛下深识远虑，为生灵计。 帝喜曰： 是吾心也。 命方平以疏付中书。
十一月，丁未朔，以西方馆使高继宣知并州兼河东路经略安抚沿边招讨使，代杨偕也。
偕尝列六事于朝：一，罢中人预军事；二，徙麟州；三，以便宜从事；四，黜冗帅；五，募武士；六，专补授，且曰： 能用臣言则受命，不然则已。 朝廷难之，偕累奏不止，乃罢知邢州。
诏江、饶、池三州铸钱，兼铸小铁钱三百万缗，以备陕西军务。
壬子，置泾原路强壮、弓箭手。
丙辰，以京城谷贵，发廪粟一百万斛，减价出粜以济贫民。
诏延州： 若元昊专遣人投进表章，即且拘留之，先具事宜以闻。若令伪官持私书，知州须候朝廷处分，然后报之。 始用张方平议也。
回鹘遣使贡于辽。
甲子，朝享景灵宫。乙丑，飨太庙、奉慈庙。丙寅，祀天地于圜丘，大赦，改元。蠲陕西来年夏租十之二，麟、府今年夏秋租及来年夏租，保安军今年秋租尽蠲之。
诏： 元昊背惠以来，屡求归附；然其欲缓我师，专为谲诈，是以拒而弗受；况河西士民素被王化，朕为之父母，岂不闵伤！自今仰边臣但谨守封疆，精练军伍，非因战斗，毋得枉杀老幼及薰烧族帐。国朝将帅之臣，素有捍边勋名者，委中书门下求访其子孙，特与录用。自今功臣不限品数，赐私门立戟，文武臣僚许立家庙，已赐门戟者仍给官地修建，令有司检详制度以闻。 
是月，梁适使陕西还，知庆州范仲淹附奏攻、守二议。
其议攻曰： 臣窃见延安之西，庆州之东，有贼界百馀里侵入汉地，中有金汤、白豹、后桥三寨，为延、庆二州经过道路，使兵势不接，策应迂远。自来虽曾攻取，无招降之恩，据守之谋，汉兵才回，边患如旧。臣谓西贼更有大举，朝廷必令牵制，则可攻之地，其在于此。可用步兵三万，骑兵五千，军行入界，先布信令，大为城寨以据其地；城寨坚完，当留土兵守之，方诸旧寨，必倍其数。使巡检范全、赵明以安抚之，严戒曰：贼大至则明斥候，召援兵，坚壁清野以困之；小至则扼险设伏以待之；居常高估入中及置营田以助之。如此，则可分彼贼势，振此兵威，通得延、庆两路军马，易于应援。又，环州之西，镇戎之东，复有葫芦泉一带蕃部，与明珠、灭藏相接，阻环州、镇戎经过道路。明珠、灭藏之居，北接贼疆，多怀观望。又，延州南安去故绥州四十里，在银、夏川口。今延州兵马东渡黄河，北入岚、石，却西渡黄河，倒来麟、府策应。盖以故绥州一带，贼界阻断。经过道路如此，取下一处，城寨平定，则更图一处，为据守之策，比之朝去暮还，此稍为便稳。 
其守议曰： 臣昨在延州，见知青涧城种世衡言，欲于本处渐兴田利，今闻仅获万石。臣观今之边寨，皆可使弓手、土兵以守之，因置营田，据亩定课，兵获羡馀，中粜于官，人乐其勤，公收其利，则转输之患，久可息矣。且使其兵徙家塞下，重田利，习地势，父母妻子共坚其守，比之东兵不乐田利，不习地势，复无怀恋者，功相远矣。守愈久而备愈充，虽贼时为患，不能困我。此假土兵、弓手之力，以置屯田为守之利也。 
十二月，丁丑，司天监上《崇天万年历》。
戊寅，诏陕西四路部署及转运使兼营田使。
癸未，铸 庆历元宝 钱。
甲申，命丁庆、梁适同三司放天下欠负。
己丑，翰林学士王尧臣等上新修《崇文总目》六十卷。景祐初，以三馆、秘阁所藏书间有谬滥及不完者，命官定其存废，因仿《开元四部录》为《总目》，至是上之，所藏书凡三万六百六十九卷。
甲午，韩琦言： 前日山外之战，诸将多亡殁。所部兵众，故不可一概问罪。今不立法制，则各务生全，岂复以亡殁主将为意！若人数不多，则军法可必行。请陕西、河东诸路部署，许亲随兵百五十人。钤辖百人，招讨、都监等七十人，月加给钱二百，其出师临敌，主将亡殁者，并斩。 从之。
丙申，以右千牛卫大将军宗实为右羽林卫大将军。
以才人张氏为修媛。
辽主闻宋讨元昊屡败，欲兴师南伐，复取关南十县，集群臣议。南院枢密使齐王萧惠曰： 宋人西征有年，师老民疲，陛下亲率六军临之，其胜必矣。 北院枢密使楚王萧孝穆曰： 昔太祖南伐，终以无功。嗣圣皇帝仆唐立晋，后以重贵叛，长驱入汴，銮驭始旋，反来侵轶，自后连兵二十馀年，仅得和好。今国家比之曩日，虽曰富强，然勋臣宿将，往往物故。且宋人无罪，无故伐之，其曲在我。况胜败未可逆料。愿陛下熟察！ 辽主不听。丁酉，以伐宋诏谕诸道会师于南京，以惠与太弟重元将之。孝穆以年老乞骸骨，不许。
