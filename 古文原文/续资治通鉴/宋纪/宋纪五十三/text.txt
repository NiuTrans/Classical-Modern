起玄黓执徐九月，尽昭阳大荒落七月，凡十一月。
○仁宗体天法道极功全德神文圣武睿哲明孝皇帝皇祐四年（辽重熙二十一年）
九月，戊申，侬智高杀广南钤辖蒋偕于贺州太平场，庄宅副使何宗古、右侍禁张达、三班奉职唐岘皆殁。
偕始受命讨贼，驰驿十七日，至广州城下，入城，数知州仲简曰： 君留兵自守，不袭贼，又纵部兵馘平民以幸赏，可斩也！ 仲简曰： 安有团练使欲斩侍从官！ 偕曰： 斩诸侯剑在吾手，何论侍从！ 左右解之，乃止。及贼去广州，杨畋檄偕焚储粮，退保韶州。军次贺州，贼夜入其营，袭杀之。偕举动轻肆，卒以此败。
山南东道节度使、同平章事贾昌朝初除母丧，乙卯，召赴迩英阁讲《乾卦》。帝曰： 将相侍讲，天下盛事。 昌朝稽首谢。寻命昌朝判许州，将行，诏讲读官饯于资善堂。
丙辰，降广南东、西路体量安抚经制贼盗杨畋知鄂州，同体量安抚经制贼盗曹修为荆南都监，广南东路钤辖兼捉杀蛮贼蒋偕为潭州都监。
初，畋与修闻侬智高徙军沙头，将济江，即命偕弃英州，焚储粮，乃召内殿承制丌赟、岑宗闵、閤门祗候开封王从政退保韶州，仍移文御史台及谏院，故并责之。时偕死已九日矣。
马军副都指挥使、耀州观察使周美卒。驾临奠，辍朝一日，赠忠武节度使，谥忠毅。
自陕西用兵，美前后十馀战，平族帐二百，焚寨二十四，招种落内附者十一族，复故城堡甚众。在军中所得俸禄赏赐，多分其麾下，有馀悉以飨劳之，及卒，家无馀资。
丁巳，命知桂州余靖提举广南东路兵甲、经制贼盗。
己未，赠岭南诸州死事者官有差，知封州曹觐为太常少卿，知康州赵师旦为光禄少卿。始，师旦尝知江山县，断治出于己，吏不能得民一钱，弃物道上，人无敢取。及是丧过江山，江山人哭祭于路，数百里不绝，康州立庙祭之。及田瑜安抚广南，亦为觐立庙封州。
庚申，侬智高破昭州，知州柳应辰弃城走，广西钤辖王正伦与贼斗于馆门驿，死之，閤门祗候王从政、三班奉职徐守一、借职文海皆被害。从政骂贼不绝口，至以汤沃之，终不屈而死。
辛酉，以太常博士韩绛为右正言。帝面谕曰： 卿朕所选用，言事不宜沽激，当存朝廷事体，务令可行，毋使朕为不听谏者。 绛前使江南，所宽减财力、赈救全活十数事；创为五则，以均衙役；斥陂湖利，夺其锢者予贫民；罢信州民运盐，趣发运司以时输送；宣州守贪暴不法，收以付狱，州人相贺。使还称旨，故有是命。
癸亥，诏： 外官有所陈事，并附递闻朝廷，毋得申御史台。 时州郡多以状申御史台，欲其缴奏而行之。
杨畋、曹修经制蛮事，师久无功，改命孙沔及余靖等，帝犹以为忧。或言侬智高欲得邕、桂七州节度使即降，枢密副使梁适曰： 若尔，岭外非朝廷有矣！ 帝问宰相庞籍，谁可将者，籍荐枢密副使狄青。青亦上表请行；翼日，入对，自言： 臣起行伍，非战伐无以报国，愿得蕃落骑数百，益以禁兵，羁贼首至阙下。 帝壮其言。庚午，改宣徽南院使、荆湖南、北路宣抚使、提举广南东、西路经制贼盗事。初，欲用入内都知任守忠为青副，谏官李兑言唐以宦官观军容，致主将掣肘，是不足法，遂罢守忠。
是月，辽主谒怀陵，追上嗣圣皇帝、天顺皇帝尊谥，更谥彰德皇后曰靖安，谥齐天皇后曰仁德。旋谒祖陵，增太福谥曰大圣大明神烈天皇帝，更谥贞烈皇后曰淳钦，恭顺皇帝曰章肃，后萧氏曰和敬。
冬，十月，甲戌，殿中丞胡瑗落致仕，为光禄寺丞、国子监直讲，同议大乐。
丙子，诏鄜延、环庆、泾原路择蕃落广锐军曾经战斗者各五千人，仍逐路遣使臣一员，押赴广南行营，从狄青请也。青言： 贼便于乘高履险，步兵力不能抗，故每战必败。愿得西边蕃落兵自从。 或谓南方非骑兵所宜，枢密使高若讷言： 蕃落善射，耐艰苦，上下山如平地，当乘瘴未发时，疾驰破之，必胜之道也。 青卒用骑兵破贼。
丁丑，侬智高入宾州，知州陈东美弃城。
戊寅，辽主驻中会川。
己卯，降空名宣头、答刂子各一百道，锦袄子、金银带各二百，下狄青以备赏军功。
兵部郎中、天章阁待制仲简，落职知筠州。
庚辰，狄青辞，置酒垂拱殿。青既行，帝谓辅臣曰： 青有威名，贼必畏其来，左右使令，非亲信者不可，虽饮食卧起，皆宜防窃发。 因驰使戒之。
辛巳，内降手诏付狄青： 应避贼在山林者，速招令复业。其乘贼势为盗，但非杀人，及贼所胁从能逃归者，并释其罪。已尝刺面，令取字给公凭自便。若为人所杀而冒称贼首级，令识验，给钱米周之。其被焚劫者，权免户下差径；见役，仍宽与假，使营葺室居。凡城壁尝经焚毁，若初无城及虽有城而不固，并加完筑。器甲朽敝不可用者，缮治之。 右正言韩绛，言青武人，不可独任。帝以问庞籍，籍曰： 青起行伍，若用文臣副之，必为所制，而号令不专，不如不遣。 乃诏广南将佐皆禀青节制，若孙沔、余靖分路讨击，亦各听沔等指挥。
甲申，侬智高复入邕州，知州宋克隆弃城。克隆承贼践蹂之后，不营葺守备，颇纵士卒下诸山寨，杀逃民，诈为获盗，一级赏钱十千文，诈给亲兵贴，以为尝有功。及智高再至，克隆无以御贼，遂遁去。
丁亥，夏主遣使如辽，乞弛边备，防辽即遣萧友括往谕之。
戊子，辽主如显、懿二州。
庚寅，帝谓辅臣曰： 比日言政事得失者少，岂非言路壅塞所致乎！其下閤门、通进银台司、登闻理检院、进奏院，自今州县奏请及臣僚表疏，毋得辄有阻留。 
甲午，诏： 比有军卒邀车驾进状而卫士失呵止者，其贷之。 帝初幸景灵宫，既登辇，因戒卫士： 今岁天下举人皆集京师，如有投诉者，勿呵止之。 及军卒进状，卫士亦不之禁，有司欲论罪，帝具以其事语辅臣而贷之。
辽以南院大王潞王札拉为南院枢密使，进封越国王；辽兴军节度使萧虚烈封郑王。
戊戌，辽主射虎于南撒葛柏。
十一月，壬寅朔，日有食之。
辽增谥文献皇帝为文献钦义皇帝，及谥二后曰端顺，曰柔贞，复更谥世宗孝烈皇后为怀节。丁未，增孝成皇帝谥曰孝成康靖皇帝，更谥圣神宣献皇后为睿智。
先是以知制诰长社何中立知秦州，谏官、御史皆言中立非边才；己酉，改知庆州。中立奏曰： 臣不堪于秦，则不堪于庆矣，愿守汝州。 不报。会戍卒有告大校受赃者，中立曰： 是必挟它怨也。鞭告者，窜之。或谓： 贷奸可乎？ 中立曰： 部曲得持短长以制其上，则人不安矣。 
癸丑，以都官员外郎大名郭申锡为侍御史。申锡尝知博州，戍兵出巡，有欲胁聚为乱者，申锡戮一人，黥二人，乃定。奏至，帝谓执政曰： 申锡小官，临事如此，岂易得也！ 京东盗执濮州通判井渊，诏移申锡知濮州。至未阅月，凶党悉获。
戊午，诏免江西、湖南、广南民供军需者今年秋税十之三。
庚申，赐故参知政事蔡齐墓次所建佛祠曰宝严。初，齐母张氏请赐，中书以为无例；帝特赐之，因谓辅臣曰： 朕临御以来，命参知政事多矣，其间忠纯可纪者，蔡齐、鲁宗道、薛奎而已。宰臣如王曾、张知白，皆履行忠谨，虽时有小失，而终无大过。李迪心亦忠朴，但言多轻发耳。 庞籍等对曰： 才难，自古然也。 帝复曰： 朕记其大，不记其小，然皆近名臣也。 
谏官韩贽言： 发运使旧例虽尝入奏，不闻逐次改官。乞今每岁更不许赴京奏事，只差一人附奏年额足数。 诏： 发运使自今押米运至京城外，更不朝见。 
甲子，辽主次中会川。回鹘遣使贡名马、文豹于辽。
丙寅，辽录囚。
十二月，壬申朔，广西钤辖陈曙击侬智高，兵败于金城驿，东头供奉官王承吉、白州长史徐噩死之。曙素无威令，既与贼遇，士卒犹聚博营中，使承吉将宜州忠敢兵五百为先锋，仓卒披甲以前，遂致覆军。
丁丑，以枢密直学士程戡为端明殿学士、知益州。
初，孟知祥据蜀，李顺起为盗，岁皆在甲午。或言明年甲午，蜀且有变，帝谓庞籍曰： 朕择重臣镇抚西南，莫如戡者。 遂再使守蜀。前守多以嫌不治城，戡独修筑之。
戊子，知桂州余靖言： 交趾累移文乞会兵讨贼，而朝廷久未报。观其要约甚诚，纵未能灭贼，亦可使相离贰。 朝廷从其请。已而狄青奏： 李德政声言将步兵五万、骑一千赴援，此非情实；且假兵于外以除内寇，非我利也。以一智高横蹂二广，力不能讨，乃假蛮夷兵。蛮夷贪得忘义，因而启乱，何以御之？愿罢交趾兵勿用，且檄靖无通交趾使。 人咸服青有远略云。
先是迩英阁讲《尚书·无逸》。帝曰： 朕深知享国之君宜戒逸豫。 杨安国言： 旧有《无逸图》，请列屏间。 帝曰： 朕不欲坐席背圣人之言，当别书置之左方。 因令丁度取《孝经》之《天子》、《孝治》、《圣治》、《广要道》四章对为右图，命王洙书《无逸》，知制诰蔡襄书《孝经》，又命翰林学士承旨王拱辰为二图序，而襄书之。甲午，洙、襄皆以所书来上。
乙未，录颜真卿后。
戊戌，辽以郑王虚烈为北府宰相，以契丹行宫都部署耶律义先为特里衮，释役徒限年者。
庚子，谏官韩绛因对而言曰： 天下柄不下移，事当简出睿断。 帝曰： 朕固不惮处分，所虑未中于理，故每欲先尽大臣之虑而后行之。 绛又言： 林献可遣其子取书抵臣，多斥中外大臣过失。臣不敢不以闻。 帝曰： 朕不欲留中，恐开告讦之路。第持归焚之。 
○仁宗体天法道极功全德神文圣武睿哲明孝皇帝皇祐五年（辽重熙二十二年）
春，正月，壬寅朔，御大庆殿受朝。
乙巳，辽主如混同江。
丁未，诏广南西路转运使移文止交趾助兵，从狄青之请也。青合孙沔、余靖兵自桂州次宾州。先是张忠、蒋偕皆轻敌取死，军声大沮。青戒诸将： 无得妄与贼斗，听吾所为。 陈曙恐青独有功，乘青未至，辄以步卒八千犯贼，溃于昆关，其下殿直袁用等皆遁。青曰： 令之不齐，兵所以败。 己酉晨，会诸将堂上，揖曙起，并召用等三十二人，案所以败亡状，驱出军门斩之，沔、靖相顾愕然。靖尝迫曙出战，因离席而拜曰： 曙失律，亦靖节制之罪。 青曰： 舍人文臣，军旅非所任也。 诸将皆股栗。
诏： 广南东、西、湖南、江西路新置转运判官四员，盖缘岭表用兵，均漕輓之劳，非久制也；候在任满三年，具逐人劳绩取旨，罢不复置。 
辛亥，观文殿学士兼翰林侍读学士、尚书右丞丁度卒。是日旬休，驾临奠，赠吏部尚书，谥文简。度性纯质，左右无姬侍，常语诸子曰： 王旦为宰相十五年，卒之日，子犹布衣。汝曹宜自力，吾不复有请也。 
丙辰，以广南用兵，罢上元张灯。
丁巳，会灵观火。道士饮酒殿庐，既醉而火发。居宇神像悉焚，独三圣御容得存，乃诏权奉安于景灵宫。谏官贾黯言： 天意所欲废，当罢营缮，赦守卫罪，以示儆惧修省之意。 
狄青既戮陈曙，乃案军不动，更令调十日粮，众莫测。贼觇者还，以为军未即进。翼日，遂进军，青将前阵，孙沔将次阵，余靖将后阵，以一昼夜绝昆关。时值上元节，令大张灯烛，首夜宴将佐，次夜宴从军官，三夜享军校。首夜，乐饮彻晓。次夜二鼓，青忽称疾，暂起入内；久之，又谕沔主席行酒，少服药乃出，数劝劳坐客。至晓，各未敢退，忽有驰报者，云 三鼓已夺昆关矣 。
初，贼谍知青宴乐，不为备。是夜，大风雨，青既度关，喜曰： 贼不知守此，无能为矣。彼谓夜半风雨，吾不敢来也。 遂出归仁铺为阵。戊午，贼悉其众列三锐阵以拒官军，执大盾、标枪，衣绛衣，望之如火。及战，前军稍却，右将开封孙节死之。贼气锐甚，沔等惧失色。青起，自执白旗麾蕃落骑兵，张左右翼，出贼后交击，左者右，右者左，已而左者复左，右者复右，贼众不知所为，大败走。侬智高复趋邕州。追奔五十里，捕斩二千二百级，其党黄师宓、侬建中、智忠并伪官属，死者五十七人，生禽五百馀人。智高夜纵火烧城遁，由合江入大理国。迟明，青按兵入城，获金皇巨万，杂畜数千，招复老壮七千二百尝为贼所俘胁者，慰遣使归。枭师宓等首于邕州城下，得尸五千三百四十一，筑京观城北隅。时有贼尸衣金龙衣，众以为智高已死，欲具奏，青曰： 安知非诈邪！宁失智高，不敢诬朝廷以贪功也。 
青始至邕州，会瘴雾昏塞，或谓贼毒水下流，士卒饮者多死，青甚忧之。一夕，有泉涌寨下，汲之甘，众遂以济。智高自起至平，几一年，暴践一方，如行无人之境，吏民不胜其毒。先是谣言 农家种，籴家收 ，已而智高为青所破，果如其谣。
当战于归仁也，右班殿直张玉为先锋，如京副使贾逵将左，西京左藏库副使孙节将右。既阵，青誓曰： 不待令而举者斩！ 及节搏贼死山下，逵私念： 所部忠敢、澄海皆土兵，数困易衄，苟待令，必为贼所薄。且兵法，先据高者胜。 乃引军疾趋山立，立始定而贼至。逵拥众而下，挥剑大呼，断贼阵为二；玉以先锋突出阵前，而青指麾蕃落骑兵出贼后，贼遂大溃。逵乃诣帐下请罪，青拊逵背曰： 违令而胜，权也，何罪之有！ 
壬戌，以知定州韩琦为武康节度使、知并州，徙判并州李昭亮判成德军，知成德军宋祁知宋州。琦至并州，首罢昭亮所兴不急之役。走马承受廖浩然，怙中官势，既诬奏昭亮，所为益不法，琦奏还之，帝命鞭诸本省。
命知制诰王洙修纂地理书。
甲子，遣使抚问广南将校，赐军士缗钱。
二月，庚辰，辽主如春水。
癸未，以宣徽南院使、彰化节度使狄青为护国节度使、枢密副使，依前宣徽南院使。
初，广西捷书至，帝大喜，谓宰相庞籍曰： 青破贼，卿议之力也。 遂欲擢青枢密使、同平章事。籍以为不可，力争之，乃罢。
甲申，赦广南。凡战殁者，给彗椟护送还家，无主者葬祭之。免贼所过州县田赋一年，死事科徭二年；贡举人免解至礼部不预奏名者，亦以名闻。
乙酉，以孙沔、余靖并为给事中，仍诏靖留屯邕州，经制馀党，候处置毕，乃还桂州。狄青尝问沔何以破贼，沔曰： 使贼出上计，取其保聚，退守巢穴，当徐图之。据邕州以拒我师，犹为中计。若恃胜求战，此计最下。然贼有轻我心，必出下计。将成禽耳。 已而果然。沔与青夜谋幄中，昼则惟青治青，附贼者多诛杀。沔请与青分治，所免释数百人。命军中制长刀巨斧，人谓刀斧非所用，及战，贼皆翳大盾，翼两标，置阵甚坚，矢石不可动，竟赖刀斧杂短兵搏击，阵乃破。众皆叹服。
广南东、西、湖南、江西路安抚副使、入内押班石全彬及閤门祗候狄谘、右侍禁狄咏并进官。谘、咏，皆青子也。赐青敦教坊第一区。
丙戌，诏广西都监萧注等追捕侬智高。
丁亥，下德音，减江西、湖南系囚罪一等，徒以下释之；丁壮馈运广南军需者，减夏税之半，仍免科徭一年。
戊子，诏： 文武官遇南郊，得奏荐子孙，而年老无子孙者，听奏期亲一人。 从知谏院李兑请也。
论广西弃城罪，壬辰，贷知邕州宋克隆死，除名，杖脊，刺配沙门岛。谿洞都巡检刘庄，除名，杖脊，刺配福建牢城。宾州推官、权通判王方，灵山县主簿、权推官杨德言，并除名免杖，刺配湖南本城，永不录用。
乙未，诏大宗正司，宗室有能习诗赋文词者以名闻。后二日，又诏通经者差官试验，虑其专尚华藻，不留意典籍也。
赠荆湖北路都监孙节为忠武军留后，官其子二人，从子三人，给诸司副使俸终丧。
三月，庚戌，右龙武大将军克悚上拟试诗、赋、论十卷，且请随举人赴殿试。帝曰： 宗子好学，亦朝廷美事也。 令学士院召试三题，既中等，迁左卫大将军。
古渭州距秦州三百里，道经哑儿峡，边臣屡欲城之，朝廷以艰于馈饷，不许。陕西转运使范样，狃于功利，权领州事，遽请修筑，未得报，辄自兴役。蕃部惊扰，青唐族羌攻破广吴岭堡，围哑儿峡寨，杀官军千馀人。
辛酉，赐进士安陆郑獬等及第、出身、同出身。壬戍，赐诸科及第、出身。丙寅，赐特奏名进士、诸科与广南特奏名出身及试衔文学、长史。
辽主如黑水泺。
夏，四月，庚午朔，陕西转运使、度支员外郎范祥降为屯田员外郎、知唐州，坐擅兴古渭之役也。议者谓责祥太轻云。
命陕西转运使须城李参制置解盐，代范祥也。时参为陕西转运使，阅五年矣。自军兴，诸路经略使多贷三司钱以佐军，谓之随军钱；军罢乃偿。参权庆州，钩考得所贷八万缗，悉偿之，遂废其库。又，戍兵多而食苦不足，参视民阙乏，时令自隐度谷麦之入，预贷以官钱，谷麦熟则偿，谓之青苗钱。数年，兵食常有馀。其后青苗法盖取诸此。朝廷患入中法岁费增广，参请立飞钱于边郡以平估籴，权罢入中。比参之法行，省榷贷钱以二千万计。
壬申，狄青还朝，置酒垂拱殿。
庚辰，御崇政殿，令蕃落骑兵布阵，如归仁铺破贼之势，观其驰逐击刺，等第推赏，仍以拱圣马三百补其阙。都大提举教阅阵法、右班殿直张玉，迁内殿承制。
枢密直学士、给事中孙沔还自岭南，帝问劳，解所御服带赐之。壬午，命知杭州，沔自请也。
戊子，辽主猎于鹤淀。
庚寅，诏毋得连用太宗、真宗旧名。
甲午，命参知政事刘沆、梁适监议大乐。
五月，乙巳，枢密使、户部侍郎高若讷，罢为尚书左丞、观文殿学士。
帝复欲用狄青为枢密使、同平章事，宰臣庞籍曰： 昔太祖时，慕容延钊将兵，一举得荆南、湖南之地方数千里，兵不血刃，不过迁官加爵邑，锡金帛，不用为枢密使。曹彬平江南，禽李煜，欲求使相，太祖不与，曰： 今西有汾晋，北有幽蓟；汝为使相，那肯复为朕死战邪！ 赐钱二十万贯而已。祖宗重名器如山岳，轻金帛如粪壤，此陛下所当法也。青奉陛下威灵，殄戮凶丑，诚可褒赏。然比于延钊与彬之功，不逮远矣。若遂用为枢密使、同平章事，则青名位已极，万一它日更立大功，欲以何官赏之？且枢密使高若讷无过，若何罢之？不若且与移镇，加检校官，多赐金帛，亦足以酬青功矣。 帝曰： 向者谏官、御史言若讷举胡恢书《石经》，恢狂险无行；又，若讷前导者殴人致死，何为无过？ 籍曰： 今之庶僚举选人充京官，未迁官者犹不坐，况若讷大臣，举恢以本官书《石经》，未尝有所选也，奈何以此解其枢密哉！若讷居马上，前导去之里馀，不幸殴人致死，若讷寻执之以付开封正其法，若讷何罪！且陛下既已赦之，今乃追举以为罪，无乃不可乎！ 参知政事梁适曰： 王则止据贝州一城，文彦博攻而拔之，还为宰相。侬智高扰广南两路，青讨而平之，为枢密使，何足为过哉！ 籍曰： 贝州之赏，论者已嫌其太厚。然彦博为参知政事，若宰相有阙次补，亦当为之，况有功乎？又，国朝文臣为宰相，出入无常；武臣为枢密使，非有大过，不可罢也。且臣不欲青为枢密使者，非徒为国家惜名器，亦欲保全青之功名耳。青起于行伍，擢为枢密副使，中外咸以为国朝未有此比。今青立功，言者方息，若又赏之太过，是复召众言也。 争之累日，帝乃从之，曰： 然则更与其诸子官，如何？ 籍曰： 昔卫青有功，四子皆封侯。前世有之，无伤也。 帝既从籍言，后数日，两府奏事，帝顾籍笑曰： 卿前日商量除青官，深合事宜，为虑远矣。 
是时适以若讷为枢密使，位在己上，宰相有缺当次补；青武臣，虽为枢密使，不妨己涂辙，故于帝前争之。既不得，退，甚不怿，乃密为奏言： 狄青功大赏薄，无以劝后。 又密使人以帝前之语告青，又使人语入内押班石全彬，使于禁中自颂其功，极言青与孙沔褒赏太薄。帝既日闻之，不能无信，于是两府进对，帝忽谓籍曰： 平南之功，前者赏之太薄，今以狄青为枢密使，孙沔为副；石全彬先给观察使俸，更俟一年除观察使；高若讷迁一官加近上学士，置之经筵；召张尧佐归宣徽院。 声色俱厉。籍错愕，对曰： 容臣等退至中书商议，明日再奏。 帝曰： 只于殿门閤内议之，朕坐于此以俟。 籍乃与同列议奏，皆如圣旨。复入对，帝容色乃和。因诏： 军国大政、边防重事，候前殿退，请对后殿，先一日具所陈以闻。 故事，枢密使罢，必学士院降制，及罢若讷，止命舍人草词，后遂为例。
丙午，诏判河阳、宣徽南院使张尧佐归院供职。
丁未，以枢密直学士、给事中、知杭州孙沔为枢密副使。沔行至南京，召还。
以给事中、知桂州余靖为工部侍郎。时御史梁蒨倩数言靖赏薄，孙沔既与狄青继践二府，故靖亦加秩。
戊申，诏曰： 闻诸路转运使多掊克于民，以官钱为羡馀，入助三司经费，又高估夏秋诸物，抑人户输见钱，并宜禁绝之。 时三司常责诸道羡馀，淮南转运使张瓖独上金九钱，三司怒，移文诋之甚急。瓖以赋数民贫为对，卒不能夺。
戊午，翰林学士承旨王拱辰言： 奉诏详定大乐，比臣至局，钟磬已成。窃缘律有长短，磬有大小。黄钟九寸最长，其气阳，其象土，其正声为宫，为诸律之首，盖君德之象，不可并也。今十二钟磬，一以黄钟为率，与古为异。臣亦尝询阮逸、胡瑗等，皆言依律大小，则声不能谐。臣窃有疑，请下详定大乐所，更稽古义参定之。 
辛酉，知谏院李兑言： 曩者紫宸殿阅太常新乐，议者以钟之形制未中律度，遂斥而不用，复诏近侍详定。窃闻崇文院聚议，而王拱辰欲更前史文义，王洙不从，语言往复，殆至喧哗。夫乐之道，广大微妙，非知音入神，岂可轻议！阮逸罪废之人，务为异说，欲规恩赏。朝廷制乐数年，当国赋匮乏之时，烦费甚广；器既成矣，又欲改为，虽命两府大臣监议，然未能裁定得当。请以新成钟磬与祖宗旧乐参校其声，但取谐和近雅者合用之。 洙既与瑗、逸更造钟磬，而无形制容受之别，又数劝帝用新乐于南郊，而议者多以为非，后亦不复用。
癸亥，御史中丞王举正罢为观文殿学士、知通进、银台司兼门下封驳事。初，狄青迁枢密使，举正力争之，既不能得，因请解言职。帝称其有风宪体，遣使就第赐白金三百两，而有是命。
以翰林学士孙抃权御史中丞。谏官韩绛论奏抃非纠绳才，不可任风宪。抃即手疏曰： 臣观方今士人，趋进者多，廉退者少，以善求事为精神，以能讦人为风采，捷给若啬夫者谓之有议论，刻深若酷吏者谓之有政事；谏官所谓才者，无乃谓是乎！若然，臣诚不能也。 帝察其言，趣令视事，且命知审官院。抃辞以任言责不当兼事局，乃止。
甲子，诏： 谏官、御史上章论事，毋或朋比以中伤善良。 
六月，辛未，还曹利用所籍乐游第宅。帝闵利用死非辜，既赐谥立碑，至是又以其第还之。
壬申，辽主驻胡吕山。
乙亥，御紫宸殿，奏太常寺新定《大安》之乐，召辅臣至省府馆阁学官预观之。仍观宗庙祭器，赐详定官器币有差。
壬午，右武卫大将军宗谔上《治原》十五卷，降诏奖谕。宗谔，允宁子也。
丙戌，新修集禧观成。初，会灵观火，更名曰集禧，即旧址西偏复建一殿，共祀五岳，名曰奉神殿。
壬辰，诏： 诸路转运使上供斛斗，依时估收市物，毋得抑配人户；仍停考课赏罚之制。 先是三司与发运使谋聚敛，奏诸路转运使上供不足者皆行责降，有馀则加升擢，由是贪进者竞为诛剥，民不堪命。帝闻之，特降是诏。
甲午，赠邕州司户参军孔宗旦为太子中允。知袁州祖无择始以宗旦死事闻故也。
乙未，诏： 河北荐饥，转运使察州县长吏能招辑劳徠者上其状，不称职者举劾之。 
秋，七月，乙巳，诏： 荆湖北路民因灾伤，所贷常平仓米免偿。 
己酉，诏曰： 朕思得贤才，故开荐举之路，虚心纳用。而比年以来，率多缪滥，或人才庸下而褒引乖实，或宿负丑愆而亟请湔洗，或职任疏远而推授过重，考其心迹，非衒鬻崇私，何以臻此！自今所举非其人者，其令御史台弹奏，当置于法。见任监司以上，毋得论荐。 
准布大王率诸部长献马驼于辽。
庚戌，帝谓辅臣曰： 顷闻诸州军常于夏秋之际，先奏时雨沾足，田稼登茂；后或灾伤，遂不敢奏，致使民税不得蠲除，甚非长吏爱民之意，宜申饬之。 
戊午，诏太常定谥毋溢美。
庚申，以庄宅副使开封赵滋权并代钤辖。初，滋授定州路驻泊都监，常因给军食，同列言粟不善，滋叱之曰： 尔欲以是怒众邪！使众有一言，当先斩尔以徇！ 韩琦闻而壮之，以为真将相材。滋有是命，从琦所奏也。
辽主如黑岭。
闰月，戊辰朔，诏内侍省： 自今内侍供奉官至黄门，以一百八十人为额。 
诏： 广南经蛮寇所践而民逃未复者，限一年复业，仍免两岁催科及蠲其徭役三年。 从体理安抚周沆所奏也。先是民避贼，多弃田里远去；吏以常法，满半载不还，听它人占佃。沆曰： 是岂可与凶年逃租役者同科？ 乃奏延期一年，已占佃仍旧还之，贫者官贷以种粮。初，帝诏沆： 广南地恶，非贼所至处不必往。 沆曰： 远民新罗荼毒，当布宣天子德泽。 遂遍行州县。
庚午，乌库贡于辽。
辛未，徙知青州文彦博知秦州，知秦州张智知青州。时方城古渭州，日议不合故也。御史中丞孙抃言： 朝廷昨者筑城境外，众蕃之心已皆不安。今又特命旧相临边，事异常例，是必转增疑虑，或生它变。闻知永兴军晏殊秩将满，不若遣镇关中，兼制秦凤事宜，庶蕃部不至惊扰，在于国体，实为至便。 
壬申，户部侍郎、平章事庞籍罢，以本官知郓州。
初，齐州学究皇甫渊获贼，法当得赏钱，渊上书愿易一官。道士赵清贶者，籍甥也，绐为渊白籍，而与堂吏共受渊赂。渊数诣待漏院自言，籍乃勒渊归齐州。有小吏告清贶等受赂事，籍即捕送开封府，清贶及堂吏皆坐赃刺配岭外，行至许州死。谏官韩绛言籍阴讽府杖杀清贶以灭口，又言事当付枢密院，不当中书自行，故罢之。然谓籍阴讽开封，覆之无实也。
以判大名府陈执中为吏部尚书、平章事，给事中、参知政事梁适为吏部侍郎、平章事。
甲戌，赠祕书监致仕胡且为工部侍郎，仍赐其家钱三十万，令襄州为营葬事。知州项城马寻，言旦家贫，久不克葬，故恤之。寻以明习法律称，其在襄州，会岁饥，或群入富家掠囷粟，狱吏鞫以强盗，寻曰： 此迫于饥耳，其情与强盗异。 奏，得减死论，遂著为例。
乙亥，诏： 诸路知州军武臣，并须与僚属参议公事，毋得专决，仍令安抚、转运使、提点刑狱司常检察之。 
丙子，以集贤校理李中师为淮南转运使。中师入辞，帝谓曰： 比闻诸路转运使多献羡馀以希进，然遇灾伤，不免暴取于民，此朕所不取也，其戒之。 出内藏库缗钱十万，绢二十万，绵十万，下河北助籴军储。
庚辰，秦凤路言部署刘涣等破蕃部，斩首二千馀级。
戊子，诏礼部贡院： 自今诸科举人，终场问大义十道，每道举科首一两句为问，能以本经注疏对而加以文词润色发明之者为上；或不指明义理而且引注疏备者次之，并为通；若引注疏及六分者为粗；不识本义或连引它经而文意乖戾、章句断绝者为不通。并以四通为合格。《九经》止问大义，不须注疏全备；其《九经》场数并各减二场，仍不问兼经。 又诏： 开封府、国子监进士，自今每一百人解十五人，其试官亲嫌，令府、监互相送；若两处俱有亲嫌，即送别头。 
己丑，诏： 古谓塞修城卒，权给保捷请给，仍以蕃官左班殿直讷支蔺氈为本地分巡检，月俸钱五千，候一年，能弹压蕃部，即与除顺州刺史。 
蔺氈世居古渭州，密迩夏境。夏人牧牛羊于境上，蔺氈掠取之，夏人怒，欲攻之，蔺氈惧力不敌，因献其地，冀得戍兵以敌夏人。范祥欲立奇功，亟往城之。蔺氈先世跨有九谷，后浸衰，仅保三谷，馀悉为它族所锯。青唐族最强，据其盐井，日获利，可市马八百匹。蔺氈白祥： 此本我地，亦乞汉家取之。 祥又多夺诸族地以招弓箭手，故青唐及诸族皆怒，举兵叛。祥既坐责黜，张日请弃古渭勿城。夏人复来言： 古渭州本我地，今朝廷置州于彼，违誓诏。 帝遣傅求制置粮草，专度其利害，求言： 今弃勿城，夏人必据其地，更为秦州患。且已得而弃之，非所以强国戚。按蔺氈祖父皆受汉官，其地非夏人所有明甚，但当更名古渭寨，不为州，以应誓诏耳。 即召青唐等族酋，谕以 朝廷今筑城，实为汝诸族守卫，而汝叛，何也？ 皆言： 官夺我盐井及地，我无以为生。 求曰： 今不取汝盐井及地则如何？ 众皆喜，听命，遂罢兵。求乃割其地四分之一以畀青唐等族，卒城古渭。始加蔺氈以爵秩。
癸巳，辽于长春州置钱帛司。
