起玄黓敦牂七月，尽阏逢涒滩四月，凡一年有奇。
○徽宗体神合道骏烈逊功圣文仁德宪慈显孝皇帝崇宁元年（辽乾统二年）
秋，七月，甲申朔，建长生宫以祠荧惑。
丙戌，诏： 省、台、寺、监及监司、郡守，并以三年成任。 
戊子，以蔡京为尚书右仆射兼中书侍郎。制下之日，赐坐延和殿，命之曰： 神宗创法之制，先帝继之，两遭变更，国是未定，欲上述父兄之志，卿何以教之？ 京顿首谢曰： 敢不尽死！ 制辞极其褒美，翰林学士张商英所草也。
己丑，焚元祐法。
甲午，诏于都省置讲议司。
蔡京既得志，阴托绍述之柄，箝制天子。用熙宁条例司故事，即都省置讲议司，自为提举，以其党吴居厚、王汉之等十馀人为僚属。取政事之大者，如宗室、冗官、国用、商旅、盐泽、赋调、尹牧，每一事以三人主之。凡所设施，皆由是出，而法制屡变无常矣。
诏杭州、明州置市舶司。
庚子，同知枢密院事章楶罢，以老故也。诏授资政殿学士、中太一宫使。未几，卒，谥庄简。
甲辰，以雨水坏民庐舍，诏开封府振恤压溺者。
庚戌，臣僚上言： 管句明道宫张耒，在颍州闻苏轼身亡，出己俸于荐福禅院为轼饭僧，缟素而哭。 诏： 张耒责授房州别驾，黄州安置。 
辛亥，诏： 昨降置讲议司手诏内事件，许中外臣庶具所见利害闻奏。 
复罢《春秋》博士。
是月，辽主猎于黑岭，以霖雨，给猎人马。永兴宫太师萧呼图见辽主好游畋，每言从禽之乐以逢其意，辽主悦而从之，国政堕废自此始。
准布侵辽，辽招讨使额特勒战败之。
八月，乙卯，皇子烜改名桓。
臣僚上言： 陛下即位之始，渊默不言。尝开献书之路，而以书献者，有自布衣取甲科以令百里，或加秩一等，或解武弁而寄寺监丞、簿之禄。天下之士，不知彼所论列为何等语言，往往怀疑，迄今不释。欲望出其所上封事，布之四方。果其言有补国是，则至公之议，帖然自厌；脱或志在觊望，侥幸名器，无忠嘉一定之论，有奸憸两可之语，附下罔上，累先烈而害初政，则于此时，岂可以置而不问？如以臣言可采，乞早赐施行。 
乙丑，诏： 除郑敦义、江緷外，鹿敏求追所授承事郎，降充簿、尉，高士育追所授官，何大正追所赐出身及所授官，并不得应举。 
辛未，置安济坊，养民之贫病者，仍令诸州县并置。
甲戌，诏天下兴学贡士，建外学于国南。
蔡京请 天下州县并置学，州置教授二员，县置小学。县学生选考，升诸州学；州学生每三年贡太学，至则附试，别立号；考分三等，入上等补上舍，入中等补下等上舍，入下等补内舍，馀居外舍。诸州、军解额各以三分之一充贡士，州给常平或系省田宅充养士费；县用地利所出及非系省钱。凡州县学生曾经公私试者，复其身。如有孝悌睦姻任恤中和，若行能尤异为乡里所推者，县上之州，免试入学。州守贰及教授询审无谬，即保任入贡；不实者坐罪。 京又请外学以待州县学之贡士。乃诏即京城南门外相地营建，外圆内方，为屋千百七十二楹，是为辟雍。太学专处上舍生、内舍生，而外学则处外舍生。初贡至，皆入外学，经试补入上舍、内舍，始得进处太学。太学外舍亦令出居外学，其敕令格式，悉用太学见制。于是上舍至二百人，内舍六百人，外舍三千人。凡州学上舍生升舍，以其秋即贡入辟雍，长吏集阖郡官及提学官具宴设，以礼敦遣，限岁终即集阙下。自川、广、福建入贡者；续其路食，以学钱给之。奏入，诏悉如其法施行。 
丙子，诏： 司马光、吕公著、王岩叟、硃光庭、孔平仲、孔文仲、吕大防、刘安世、刘挚、苏轼、梁焘、李周、范纯仁、范祖禹、汪衍、汤戫、李清臣、丰稷、邹浩、张舜民子弟，并毋得官京师。 
己卯，以赵挺之为尚书左丞，翰林学士张商英为尚书右丞。
九月，戊子，京师置居养院，以处鳏寡孤独，仍以户绝财产给养。
乙未，诏中书籍元符三年臣僚章疏姓名，分正邪，各为三等。于是中书奏： 正上，钟世美、乔世材、何彦正、黄克俊、邓洵武、李积中六人；正中，耿毅等十三人；正下，许奉世等二十二人。邪上尤甚，范柔中等三十九人；邪上，梁宽等四十一人；邪中，赵越等一百五十人；邪下，王革等三百十二人。 
内侍郝随，讽蔡京再废孟后。会昌州判官冯澥，上书言复后为非，于是御史中丞钱遹、殿中侍御史石豫、左肤连章论 韩忠彦等乘一布衣诳言，复瑶华之废后，掠流俗之虚美。当时物议固已汹汹，乃至疏逖小臣诣阙上书，忠义激切，则天下公议从可知矣。望询考大臣，断以大义，无牵于流俗非正之论，以累圣朝。 
丁酉，治臣僚议复元祐皇后及谋废元符皇后者罪，降韩忠彦、曾布官，追贬李清臣雷州司户参军，黄履祁州团练副使，安置曾肇、丰稷、陈瓘、龚夬等十七人于远州，擢冯澥鸿胪寺主簿。
己亥，御批付中书省： 应元祐责籍并元符末叙复过当之人，各具元籍定姓名进入。 于是蔡京籍文臣执政官文彦博等二十二人，待制以上官苏轼等三十五人，馀官秦观等四十八人，内臣张士良等八人，武臣王献可等四人，等其罪状，谓之奸党，请御书刻石于端礼门。
庚子，赠宣德郎钟世美为右谏议大夫，录其子为郊社斋郎。世美，元符末提举福建路常平，应诏上书，乞复熙宁、绍圣政事，至是第为正上等第一，故有此恩。馀正等四十人，悉加旌擢。其邪等五百四十二人，降责有差。
壬寅，降授中大夫、守司农卿、分司南京、太平州居住曾布，责授武泰军节度副使，衡州安置。
冬，十月，乙卯，萧哈里叛辽，劫乾州武库器甲。辽主命北面林牙萨嘉努捕之。萧哈里亡入女直之克展部。
癸亥，知枢密院事蒋之奇罢为观文殿学士、知杭州。
辽招讨使额特勒乞致仕，辽主不许，止罢招讨、南院枢密使；丙寅，封混同郡王，迁北院枢密使，加太子太师，赐推诚赞治功臣号。以参知政事牛温舒知南院枢密使事。
己巳，以观文殿学士、知太原府吕惠卿为武昌军节度使、知大名府。
蔡京、许将、温益、赵挺之、张商英力主钱遹等说，请废孟后，帝不得已从之。甲戌，诏罢元祐皇后之号，复居瑶华宫。
丙子，臣僚上言： 元祐党人，朝廷近已施行。所有元符之末，共成党与，变更法度复为元祐者，伏望详酌施行。 于是诏周常、龚原、刘奉世、吕希纯、王觌、王古、谢文瓘、陈师锡、欧阳棐、吕希哲、刘唐老、晁补之、黄庭坚、黄隐、毕仲游、常安民、孔平仲、王巩、张保源、陈郛、硃光裔、苏嘉、余卞、郑侠、胡田并罢祠禄，各于外州军居住，仍依陈乞宫观新格，不得同在一州。
戊寅，以资政殿学士蔡卞知枢密院事。
诏： 河南府草泽裴筠上书，语言狂悖，特送五百里外州军编管。所有讲议司许陈言利害指挥勿行。 
十一月，乙酉，邵州言知溪洞徽州杨光衔内附。
戊子，以婉仪郑氏为贤妃。
辛卯，置河北安济坊。
癸巳，置西、南两京宗正司及敦宗院。
乙未，辽萨嘉努以不获萧哈里免官。
戊戌，置显谟阁学士、待制官。
壬寅，辽以上京留守耶律慎思为北院枢密副使。
剧贼赵钟格犯辽上京，掠宫女、御物，副留守马人望率众捕之，右臂中矢，炷以艾，力疾驰逐，贼弃所掠而遁。人望令关津讥察行旅，悉获其盗，寻擢枢密都承旨。
辽有司请以辽主生日为天兴节。
己酉，立卿监、郎官三岁黜陟法。
十二月，癸丑，中丞钱遹言： 哲宗用王赡策，取青唐、邈川，可谓不世出之略。权臣欺朝廷，尽委而弃之，更以它罪戮及赡身。若不追正其罪，无以伸往者之冤而激忠勇折冲之气。 于是责授韩忠彦为崇信军书度副使；曾布为贺州别驾，仍旧衡州安置；安焘为宁国军节度副使；范纯礼为试少府监，分司南京。
庚申，臣僚上言范纯仁谥忠宣未当，诏： 定议、覆议官各罚铜，其神道碑令颍昌府毁磨。 
铸当五钱。
丙寅，诏： 应责降安置及编管、羁管人，令所在州军依元符令常觉察，不得放出城。 
丁丑，诏： 诸邪说诐行非先圣之书，并元祐学术政事，不得教授学生，犯者屏出。 
戊寅，蔡京等上《州县学敕令格式》，乞镂板颁降，从之。
是岁，京畿、京东、河北、淮南蝗、江、浙、熙、河、漳、泉、潭、衡、彬州、兴化军旱。
辰、沅州猺入寇。
辽萧哈里之亡入女直克展部也，遣其族人额特勒结和于英格曰： 愿与太师为友，同往伐辽。 英格执额特勒。会辽命英格捕讨哈里，遂送额特勒于辽，募兵，得甲千馀，阿古达喜曰： 有此甲兵，何事不可图！ 盖前此女直甲兵之数，未尝满千也。军次混同水，与哈里遇。时辽追哈里兵数千，攻之不能克，英格谓辽将曰： 退尔军，我当独取哈里。 辽将许之。阿古达策马突战，哈里中流矢，堕马下，执而杀之，大破其军。英格自是知辽兵之易与矣。
夏改元贞观。
○徽宗体神合道骏烈逊功圣文仁德宪慈显孝皇帝崇宁二年（辽乾统三年）
春，正月，辛巳朔，辽主如混同江。女直函萧哈里之首来献，辽主大喜，赐予加等。萧哈噜言于辽主，请修边备，枢密使耶律阿苏力沮之，时讥其以金卖国云。
乙酉，贬窜元符末台谏官于远州；任伯雨昌化军，陈瓘廉州，龚夬象州，马涓澧州，陈祐归州，李深复州，张庭坚鼎州，并除名勒停，编管。江公望责授衡州司马，永州安置；邹浩除名勒停，昭州居住。已上并永不得收叙。王觌临江军居住，丰稷建州，陈次升建昌军，谢文瓘邵武军，张舜民房州，亦皆除名勒停。蔡京、蔡卞怨任伯雨等之论己，检会其章疏以进，故有是贬。京之帅蜀也，张庭坚在其幕府，及入相，欲引以自助，庭坚不从，京恨之，至是亦除名编管。
知荆南府舒亶平辰、沅猺贼，复诚、徽二州，改诚为靖州，徽为莳竹县。曲赦荆湖两路。
己丑，诏许茅山道士刘混康修建道观，仍令直奏灾福，无得隐匿。混康有节行，颇为神宗所敬重，故帝礼信之。
壬辰，中书侍郎温益卒。益仕宦无片善可纪，至其狡谲傅会，盖天性也。
丁未，以蔡京为尚书左仆射兼门下侍郎。
以知岢岚军王厚权发遣河州兼洮西沿边安抚司公事。
厚少从父韶兵间，畅习羌事。元祐弃河湟，厚疏陈不可，且诣政事堂言之。蔡京既治元祐弃地之罪，仍欲开边，故有是命。
戊申，辽主如春州。
二月，辛亥，安化蛮入寇，广西经略使程节败之。
壬子，遣官相度湖南、北猺地，取其材植，入供在京营造。
甲寅，尊元符皇后为皇太后，宫名崇恩。
辛酉，置殿中监。
庚午，初令陕西铸折十铜钱并夹锡钱，召募私铸人赴官充铸钱工匠，从蔡京奏也。
辽以武清县大水，弛其陂泽之禁。
癸酉，奉安哲宗御容于西京会圣宫及应天院。
丙子，置诸路茶场。茶自嘉祐通商，至熙宁中，李稷稍复榷法，而利复归于官。及是蔡京请荆湖、江、淮、两浙、福建七路，仍旧禁榷官买，即产茶州军随所置场，申商人、园户私易之禁。商人买茶，贮于笼篰，官为抽盘第叙收息讫，批引贩卖，岁入百万缗以进御。自此盗贩公行，民滋病矣。
戊寅，王厚言： 熙宁间，神宗以熙河边事委任先臣韶，当时中外臣僚，凡有议论熙河事者，蒙朝廷批送先臣看详可否，议论归一，无所摇夺。今朝廷措置一方边事，已究见利害本末。欲乞自今中外臣僚言涉青唐利害者，依熙宁故事，并附本路经略司及所委措置官看详。 从之。又诏： 入内供奉官童贯往来句当，仰本路经略、安抚、都总管司，公共协力济办。 
三月，乙酉，诏： 党人亲子弟毋得擅到阙下；其应缘趋附党人罢任，在外指射差遣，及得罪停替臣僚亦如之。 
辛卯，曾句玉龙观黄庭坚，除名勒停，送宜州编管，以湖北转运判官陈举奏庭坚撰《荆南承天院碑》，语涉谤讪也。
癸卯，赐礼部奏名进士、诸科及第、出身霍端友等五百三十八人。其尝上书在正等者升甲，邪等者黜之。
时李阶举礼部第一。阶，深之子，而陈瓘之甥也。安忱对策，言使党人之子魁多士，无以示天下，遂夺阶出身而赐忱等。忱，惇兄也。又，黄定等十八人皆上书邪等，帝临轩召谓之曰： 卿等攻朕短可也，神宗、哲宗何负于卿等！ 亦并黜之，皆从蔡京言也。
诏： 知河州王厚权管句熙河兰会路经略司职事。 
夏，四月，甲寅，诏侍从官各举所知二人。
丁卯，诏毁吕公著、司马光、吕大防、范纯仁、刘挚、范百禄、梁焘、王岩叟景灵西宫绘像。
己巳，童贯至熙州，传语劳军。
庚午，诏国子监印书赐诸州县学。
甲戌，王厚奏： 河南、河北诸羌，以大小隆赞争国之故，人心不宁，诸族酋豪，互有猜忌，遂更相侵掠杀戮，正所谓以夷狄攻夷狄，乃中国之利。臣见与童贯计议，乘此从长措置，候起发别具奏闻。 
乙亥，诏： 苏洵、苏轼、苏辙、黄庭坚、张耒、晁补之、秦观、马涓《文集》，范祖禹《唐鉴》、范镇《东斋记事》，刘分攵《诗话》，僧文莹《湘山野录》等印板，悉行焚毁。 
戊寅，以赵挺之为中书侍郎，张商英为尚书左丞，户部尚书吴居厚为尚书右丞，兵部尚书安惇同知枢密院事。
诏： 追夺王珪赠谥；王仲端、王仲薿并放罢，遗表恩例减半。追毁程熙出身以来文字，除名，其入山所著书，令本路监司觉察。 时臣僚上言： 神宗大渐，王珪不早请建储，密召高士充，欲成其奸谋。 又言： 程颐学术颇僻，素行谲怪，劝讲经筵，有轻视人主之意，议法太学，则专以变乱成宪为事。 故有是诏。范致虚又言： 颐以邪说诐行，惑乱众听，而尹焞、张绎为之羽翼，乞下河南尽逐学徒。 颐于是迁居龙门之南，止四方学者，曰： 尊所闻，行所知，可矣，不必及吾门也。 
五月，辛巳，以贤妃郑氏为淑妃。
丙戌，曾布以妻魏氏及子纡、缲等交通请求，受赂狼籍，责授廉州司户参军，仍旧衡州安置，纡永州编管，缲除名。
戊子，辽以猎人多亡，严以科禁。
甲午，诏颁梁安国等二十二人昨上书谤讪节文，降责有差。
乙巳，辽主清暑赤勒岭；丙午，谒庆陵。
辽西北招讨使萧德勒岱自恃后族，慢侮僚史，戍长耶律棠古不为屈，乃罢之。棠古讼于朝，不省。棠古性坦率，好别白黑，人有不善，必尽言无隐，时号 强棠古 。
六月，庚申，诏： 元符末上书进士，类多诋讪，令州郡遣入新学，依太学自讼斋法，候及一年能革心自新者，许将来应举；其不变者，当屏之远方。 
辛酉，王厚、童贯发熙州。初，厚与贯会诸将部分军事，诸将皆欲并兵直趋湟中。厚曰： 贼恃巴金、把拶之险，挟大河之阻，分兵死守以抗我师，若进战未克，青唐诸部之兵继至，夏贼必为之援，非小敌也。不若分兵为二，南道出安乡，冲其前；北道出京玉，捣其后。贼腹背受敌，势不能支，破之必矣。 贯犹未决。厚曰： 它日身到其地，计之熟矣，愿毋过疑。 遂以岷州将高永年为统制官，权知兰州姚师闵佐之，及管句招纳王端等率兰、岷州、通远军汉蕃兵马二万出京玉关，厚与贯亲领大军出安乡关，渡大河，上巴金岭。
癸亥，厚次河州；甲子，次安乡关。贯率李忠等以前军趋巴金城，旧名安川堡，在巴金岭上，多罗巴使其三子长曰阿令结、次曰厮鐸麻令、次曰阿蒙率众拒守。城据冈阜，四面皆天堑，深不可测，道路险狭。我师至，望见城门不闭，偏将辛叔詹、安永国等争先入，贼出兵迎击，师少却。永国堕天堑死，叔詹等驰还，几为所败，会雨，各收军而止。翼日，乙丑，贼以大众背城而陈，埤间建旗鸣鼓；决战，复有疑兵据高阜，张两翼。会厚以军至，贼望见气沮。厚乘高，列大帅旂帜，遣人谕以恩信，开示祸福。数返，阿令结等不肯降，语益不逊，遂命诸将攻城。贼力战拒险，我军不能过天堑。厚亲至陈前，督强弩射之，贼稍却。别遣偏将邹胜率精骑由间道绕出其背，贼大惊。因鼓之，诸军四面奋击，杀阿令结、厮鐸麻令于陈。阿蒙流矢中目贯脑，遁去；多罗巴率众来援，闻败，亦遁去。日未中，大破贼众，遂克其城，远近争降附。厚诛强悍首领数百人，入据城，遣高永年引兵万馀出京玉关。
丙寅，厚进军次瓦吹，旧名宁洮寨。永年等进据把拶、宗城。
阿蒙道遇其父多罗巴引众来援，告之曰： 兵大败，二兄皆死，我亦重伤，汉家已入巴金城矣！ 父子相持恸哭，恐追骑及，偕驰而去。至当城，所居附顺者张心白旗甚众，复惧见禽，逾城奔青唐。然馀党犹盛，王厚虑其或掎我军后，丁卯，大军留宁洮，厚与童贯率李忠等将轻骑二千馀人趋当，破不顺部族，焚其巢穴，临大河据险，命忠等率众守之。厚即日还宁洮。
戊辰，进下陇硃黑城，城旧名安陇寨。
己巳，进至湟州。会高永年等军于城东坂上，诸将各率所部环城，遣人约降，其大首领丹波秃令结尽拘城中欲降者，据城不下。厚与童贯登城南山，视城中，尽见其战守之备，分遣诸将各守一面攻城。贼援兵自城北宗水桥上继至，势益张。日暮，诸将有言： 贼得援力生，我师攻战久已疲，请暂休士卒，徐图之。 厚谓贯曰： 大军深入至此，是为死地，不急破其城，青唐王子拥大众来援，据桥而守，未易以旬日胜也。形见势屈，将安归乎！诸将不以计取，顾欲自便，岂计之得邪！敢再言者斩！ 于是诸将各用命。死士乘城，贼以石纵击，垂至堞而坠，奋复上者，不可胜数，鼓四合，昼夜不绝声，矢下如雨，城中负盾而立。庚午，别遣骁将王用率精骑出贼不意，乱宗水上流，击破援兵，绝其路，乘胜夺水寨。初，元符间，筑城宗水之北以护桥，至是贼据守之。有蕃将包厚缘城而上，捴枪击贼，引众逾入城，退保桥南。厚开其门，王用因以其众入据桥城，而战势犹未沮，遂火其桥，中夜如昼。诸将乘火光尽力攻城，城中不能支。大首领苏南抹令咓潜遣人缒城送款，请为内应，许之。是夜，王亨夺水门入，与其麾下登西城而呼曰： 得湟州矣！ 诸军鼓噪而进。丹波秃令结以数十骑由西门遁去。辛未，黎明，大军入湟州。假高永年知州事，完其城而守之。前后招纳湟州境内漆令等族大首领七百五十人，管户十万。厚具捷书以闻。
初，湟州未克，青唐王子谿赊罗撒率众来援，过安儿峡，闻城已破，遂驻宗哥城，以丹波秃令结不能守，斩之以徇。时论者皆欲席卷而西，王厚与童贯及诸将议曰 湟州虽下，形势未固，新附之人，或持两端，青唐馀烬尚强，未肯望风束手，我师狃于新捷，其实已罢，若贪利深入，战有胜负，后患必生。岁将秋矣，塞外苦寒，正使遂得青唐，诸将未可兴筑。若不暴师劳费，则必自引而归，玩敌致寇，非万全之策。往年大军之举，事忽中变，正以此耳。湟州境内要害有三：其一曰当，在州之南，前已城之矣。其二曰省章，在州之西，正为青唐往来咽喉之地，汉世谓之隍峡，唐人尝修阁道，刻石记其事，地极险阻，若不城之，异日出兵，贼必乘间断我归路。其三曰南宗寨，在州之北，距夏国卓罗右厢监军司百里而近，夏人交构诸羌，易生边患，今若城之，可以控制。况此三城正据鄯、湟腰背、控制之利，可断其首尾之患。厚在元符间，已尝建论，不从，竟致弃地之事，覆车之辙，何可复蹈！且三城既毕，湟境遂固，降者悉为吾用，地利可佐军储，形势所临，威声自远，益知招抚降众必多，此支解羌虏之术也。明年乘机一举，大功必成。 或谓厚曰： 朝廷之意，必欲亟定青唐，从而有功，必受重赏；违之且得罪。 厚曰： 忠臣之谊，知体国耳，遑它恤乎！ 遂以是日甲戌移军趋省章东峡之西，得便地曰洒金平，建五百步城一座，后赐名曰绥远关。
大军驻关中，谿赊罗撒尚在宗哥，遣其大首领奔巴令阿昆等五辈持蕃书诣军门，请保渴驴岭以西而和，书辞每至益卑。时军中已定议保完湟境，来春进取，且欲懈贼斗志，使不为备，于是以便宜听所请，移书张示威信，贼中大震。
是月，中太一宫火。
秋，七月，己卯，以收复湟州，百官入贺。
辛巳，进蔡京官三等，蔡卞以下二等。
壬午，白虹贯日。
诏以王厚为威州团练使，知熙州；童贯转入内皇城使、果州刺史，依前熙河兰会路句当公事；赏复湟州功也。
甲申，降德音于熙河兰会路，减囚罪一等，流以下释之。
庚寅，曾肇责授濮州团练副使。
辛卯，诏： 上书进士见充三舍生者罢归。 
丁酉，诏： 自今戚里、宗属勿复为执政官，著为令。 
庚子，赐茅山道士刘混康号葆真观妙先生。
乙巳，吏部言程颐子端彦，见任鄢陵县尉，即系在京府界差遣，宜放罢，从之。因下诏： 责降人子弟毋得任在京及府界差遣。 
是月，辽中京雨雹伤稼。
八月，丁未朔，再论弃湟州罪，除许将已放罪、曾布已责廉州司户外，韩忠彦、安焘、范纯礼、蒋之奇各贬官，龚夬化州、张庭坚象州编管，陈次升循州、姚雄光州居住，钱景祥、秦希甫并勒停，李清臣身死，其子祉当时用事，送英州编管。又诏： 胡宗回顷帅熙州日，屡陈坚守鄯、湟之议，见落职罢任，可特与夏宝文阁待制、知秦州。 
戊申，御史中丞石豫、殿中侍御史硃绂、余深奏： 尚书左丞张商英，于元祐丁卯尝为河东守臣李昭叙作《嘉禾篇》，谓 成王冲幼，周公居摄，诛伐谗慝，卒以天下听于周公，时则唐叔得嘉禾。推古验今，迹虽不同，理或胥近。 方是时，文彦博、司马光等来自洛郊，方掌机务，比之周公，可乎？逮元符之末，起邹浩于新州，商英草词曰： 思得瑞士，司直在庭。 又曰： 浩径行直情，无所顾避。 所谓浩之直情径行，果先帝之所取乎？先帝不取而商英取之，可乎？ 诏： 张商英秉国机政，议论反复，台宪交章，岂容在列！可落职，知亳州。 臣僚因言商英作为谤书，肆行诬诋，宜更加诛责，置之元祐籍中。辛酉，诏以商英入元祐党籍，改知蕲州；寻罢职，提举灵仙观。
湟州既平，王厚奉诏措置河南生羌。其地在大河之南，连接河、岷，部族顽梗，厚以为若不先事抚存，据其要害，大军欲向鄯、廓，必相影助；或于熙河州界出没，为牵制之势，扰我心腹，其害甚大。乃留王端、王亨在湟州，与高永年等就近招纳宗哥、青唐一带部族，存抚新属羌人。甲子，大军由来宾城济河，南出来羌，拔当标城，又进至分水岭、平一公城，达南宗。癸酉，厚引军赴米川城，遇蕃贼三千馀骑，与战，破之，贼焚桥遁去。明日，厚修桥欲济，贼复来扼据津渡，厚及童贯几为流矢所伤。乙亥，来贺城陷，贼掠取财物，仍各散去。
九月，壬午，诏： 宗室不得与元祐奸党子孙及有服亲为婚姻，内已定未过礼者并改正。 
庚寅，诏： 上书邪等人，知县以上资序并与外祠，选人不得改官及为县令。 
壬辰，置医学。
癸巳，令天下郡皆建崇宁寺。
辛丑，改吏部选人七阶，曰承直郎、儒林郎、文林郎、从事郎、通仕郎、登仕郎、将仕郎，从刑部尚书邓洵武言也。旧制以职为阶官而以差遣为职，名实混淆，元丰虽定官制，此犹未正，故更名以革其弊。
臣僚上言： 近出使府界，陈州士人有以端礼门石刻元祐奸党姓名问臣者，其姓名虽尝行下，至于御笔刻石，则未尽知。近在畿甸且如此，况四远乎！乞特降睿旨，以御书刊石端礼门姓名下外路州军，于监司长吏厅立石刊记，以示万姓。 从之。
冬，十月，甲辰，辽主如中京。
王厚奉诏班师。甲寅，还至熙州，遣童贯领护大首领掌年杓拶遵厮鸡及酋长温彪赴阙。
己未，吐蕃贡于辽。
己巳，辽有事于观德殿。
丙子，郎阿章领河南部族寇来宾、循化等城，洮西安抚李忠统兵往救之。
是月，辽生女直部节度使英格卒，兄子乌雅舒袭节度使。初，诸部各有信牌，驰驿讯事。英格用阿古达议。擅置信牌者罪之。由是号令始一，兵力益强。
十一月，庚辰，诏： 以元祐学术政事聚徒传授者，委监司举察，必罚无赦。 
辛巳，诏： 元祐系籍人，通判资序以上，依新条与管句宫观；知县以下资序，与注监岳庙，并令在外投状指射差注。 
乙酉，江南西路提举常平韩宗直、知亳州孙载并放罢，臣僚论其尝附元祐奸党故也。
洮西安抚李忠，行至骨廷岭，距循化城尚五六里，与贼遇，三战三败，忠及诸将李士且、李叔詹、辛叔献皆为贼所伤，却奔怀羌城。是夕，忠死。
丙申，辽群臣加上辽主尊号曰惠文智武圣孝天祚皇帝。大赦。以宋魏国王和啰噶为太叔，皇子梁王达噜进封燕国王，以郑王淳为东京留守，进封越国王，各进一阶。
丁酉，以特里衮阿噜萨古为南院大王。
戊戌，以受尊号告庙。乙巳，谒太祖庙，追尊太祖之高祖庙号肃祖，曾祖庙号懿祖；诏监修国史耶律俨纂太祖、诸帝实录。
十二月，戊申，辽主如藕丝淀。
丁巳，诏： 臣僚姓名有与奸党人同者，并令改名。 从权开封府吴拭奏请也。时改名者五人，硃绂、李积中、王公彦、江潮、张鐸。
癸亥，祧宣祖皇帝、昭宪皇后。
丙寅，诏： 六曹长贰岁考郎官治状，分三等以闻。 
癸酉，诏： 别建熙河兰会措置边事司，王厚措置边事，童贯同措置，仍兼领秦凤，得以节制兵将，应副兴发。 
辽以萧乌纳为临海军节度使。乌纳上书曰： 自萧哈里亡入女直，彼有轻朝廷心，宜益兵以备不虞。 不报。
初，辽主幸耶律达噶第，见国舅大父房之女萧氏，小字瑟瑟，悦之，匿宫中数月。皇太叔和啰噶劝辽主以礼选纳，至是立为文妃。
是岁，诸路蝗。
纂府蛮杨晟铜、融州杨晟天、邵州黄聪内附。
辽放进士马恭回等百三人。
○徽宗体神合道骏烈逊功圣文仁德宪慈显孝皇帝崇宁三年（辽乾统四年。甲申，一一零四年）
春，正月，己卯，安化蛮降。
辛巳，诏： 上书邪等人毋得至京师。 
戊子，铸当十大钱。
辽主幸鱼儿泺。
壬辰，增县学弟子员，大县五十人，中县四十人，小县三十人。
甲午，赐蔡攸进士出身。攸，京长子也，元符中，监在京裁造院。帝时为端正，每退朝，攸适趋局，遇诸涂，必下马拱立。王问左右，知为攸，心善之，及即位，遂有宠。至是自鸿胪丞赐进士出身，拜秘书郎。
帝锐意制作以文太平，蔡京复每为帝言： 方今泉币所积赢五千万，和足以广乐，富足以备礼。 帝惑其说，而制作营筑之事兴矣。至是京擢其客刘昺为大司乐，付以乐政。
壬寅，辽主猎于木岭。
癸卯，太白昼见。
辽燕国王达噜卒。达噜，萧德妃所生也，妃以京戚卒。
刘昺引蜀方士魏汉津见帝，献乐，议言： 伏羲以一寸之器名为含微，其乐曰扶桑；女娲以二寸之器名为苇籥，其乐曰光乐；黄帝以三寸之器名为咸池，其乐曰大卷。三三而九，为黄钟之律，后世因之，至唐、虞未尝易。洪水之变，乐器漂荡，禹效黄帝之法，以声为律，以身为度，用左手中指三节三寸，谓之君指，裁为宫声之管；又用第四指三节三寸，谓之臣指，裁为商声之管；又用第五指三节三寸，谓之物指，裁为羽声之管。第二种为民，为角；大指为事，为徵。民与事，君臣治之，以物养之，故不用为裁管之法。得三指，合之为九寸，即黄钟之律定矣。黄钟定，馀律从而生焉。商、周以来，皆用此法，因秦火，乐之法度尽废。汉诸儒张苍、班固之徒，惟用累黍之法，遂至差误；晋永嘉之乱，累黍之法废。隋时，牛宏用万宝常水尺，至唐室田畸及后周王朴，并用水尺之法。本朝为王朴乐声太高，令窦俨等裁损，方得律声谐和，然非古法。今欲请帝三指为法，先铸九鼎，次铸帝坐大钟，次铸四韵清声钟，次铸二十四气钟，然后均纟玄裁管，为一代之乐。 帝从之。汉津本剩员兵士，自云师事唐仙人李良，授鼎乐之法，皇祐中，与房庶俱被召至京，而黍律已成，不得伸所学而退。或谓汉津尝热设于范镇，见其制作，因掠取之，蔡京神其说，托以李良授云。然汉津晓阴阳数术，多奇中，尝语所知曰： 不三十年，天下乱矣。 
甲辰，铸九鼎。 
二月，丙午，以淑妃郑氏为贵妃。
以刊定元丰役法不当，黜钱遹以下九人。
丁未，置漏泽园。
己酉，诏： 王珪、章惇别为一籍，如元祐党。 
诏： 自今御后殿，许起居郎、舍人侍立。 
庚申，令天下坑冶金银悉输内藏。
辛未，雨雹。
是月，诏翰林学士张康国编类元祐臣僚章疏。
三月，辛巳，置文绣院。
丁亥，作圜土，以居强资贷死者。
申午，跻钦成皇后神主于钦慈皇后之上。
辛丑，大内灾。
壬寅，奉议郎黄辅国言： 元丰中，太学生休假日，引诣武学射厅习射，绍圣尝著为令。乞颁其法于诸路州学。 从之。
成都府路转运副使李孝广迁一官，以点检学生费乂、韦直方、庞汝翼答策诋讪元丰政事故也。三人并送广南编管，永不得入学。
童贯自京师还至熙州，凡所措置，与王厚皆不异，于是始议大举。是日，厚、贯帅大军发熙州，出筛金平，陇右都护高永年为统制诸路蕃、汉兵将随行，知兰州张诫为同统制。厚恐夏人援助青唐，于兰、湟州界侵扰，及河南蕃贼亦乘虚窃发，骚动新边，牵制军势，乃遣知通远军潘逢权领湟州，知会州姚师闵权领兰州，控御夏国边面，别遣知河州刘仲武统制兵将驻安强寨，通往来道路。由是措置完密，无后顾之忧，大军得以专力西向。
夏，四月，甲辰朔，尚书省勘会党人子弟，不问有官无官，并令在外居住，不得擅到阙下，因具逐路责降安置、编管等臣僚姓名以进，凡一百四十四人。
乙巳，以火灾降德音于四京，减囚罪一等，流以下原之。
庚戌，王厚、童贯率大军次湟州。诸将狃于累胜，多言青唐易与，宜径往取之。厚曰： 不然，青唐诸羌，用兵诡诈，若不出弓兵，分道而进，不足以张大声势，折贼奸谋。且湟州之北有胜鐸谷，西南有胜宗隘、汪田、丁零宗谷，而中道出绥远关，断我粮道，然后诸部合势夹攻渴驴岭、宗哥川之间，胜负未可知也。 于是定议分出三路，厚与贯率三军由绥远关、渴驴岭指宗哥城，都护高永年以前军由胜鐸谷沿宗河之北，别将张诫同招纳官王端以其所部由汪田、丁零宗谷沿宗河之南，期九日会于宗哥城下。
是日，贯犹以诸将之言为然。先趋绥远，用冯瓘统选锋登渴驴岭。候骑言青唐兵屯岭下者甚众，贯止绥远。翼日，厚以后军至，始下渴驴岭。谿赊罗撒遣般次迎于路，窃觇虚实，劳而遣之。诫曰： 归语而主，欲降宜亟决；大军至，锋刃一交，将无所逃矣。 般次还报，以为我军不甚众，初不知分而进也。谿赊罗撒喜曰： 王师若止如此，吾何虑哉！ 以其众据朴江古城。俄闻三路兵集，遽退二十里。宗哥城之东，地名葛陂汤，有大涧数重，可恃而战，贼遂据之。
是夕，中军宿于河之南鹞子隘之左，永年军于丁零宗口。
壬子，厚、贯遣选锋五将前行，中军渡河而北，继永年之后。张诫夹河而行，日未出，至贼屯所。贼众五六万人，据地利列陈，张疑兵于北山下，其势甚锐。厚命冯柏统选锋五将与贼对陈，王亨统策选锋继其后。永年驰前视贼，未知所出。厚谓贯曰： 贼以逸待劳，其势方炽。日渐高，士马饥，不可少缓。宜以中军越前军，傍北山整阵而行，促选锋入战，破贼必矣。 既行，谍者言： 谿赊罗撒与其用事酋长多罗巴等谓众曰： 彼张盖者，二太尉也，为我必取之。  贯欲召永年问贼势，厚曰 不可，恐失支梧。 贯不听。及永年至，揽辔久之，无一语，厚谓永年曰： 两军相当，胜负在顷刻间，君为前军将，久此何邪？ 永年惶恐驰去。时贼军与我选锋相持未动，谿赊罗撒以精兵数千骑自卫，登其军北高阜之上，张黄屋，列大旆，指挥贼众。其北出下疑兵望见厚与贯，引中军傍山，欲来奔冲，厚遣游骑千馀登山，潜攻其背。贼觉而遁，游骑追击之，短兵接，中军伐鼓大噪，永年遽挥选锋突陈，贼少却。张诫以轻骑涉河，捣其中坚，取谿赊罗撒之旆及其黄屋，乘高而呼曰： 获贼酋矣！ 诸军鼓声震地。会暴风从东南来，尘大起，贼军不得视，我军士乘势奋击，自辰至午，贼军大败，追北三十馀里。谿赊罗撒单骑趋宗哥城，城闭不纳，遂奔青唐，诸将争逐之，几及，会暮而还。是日，斩首四千三百一十六，降俘三千馀人，大首领多罗巴等被伤逃去，不知所在。宗哥城中伪公主瞎叱牟蔺氈兼率酋首以城归顺。宗哥城，旧名龙支城，取兵将守之。
是夕，合军于河之南。翼日，胜宗首领钦厮鸡率众来降。甲寅，厚、贯入安儿城。乙卯，引大军至鄯州，伪龟兹公主青宜结牟及其酋豪李河温率回纥、于阗、般次诸族大小首领等开门出降，鄯州平。
初，谿赊罗撒败于宗哥，夜至青唐，谋为守计，培族莫肯从之者。翼日，挈其长妻逃入谿兰宗山中。厚遣冯瓘统轻锐万骑由州南青唐谷入，贼复觉之，遁于青海之上，追捕，不获。
丙辰，下林金城，西去青海约二百里，置兵将守之。
己未，王厚等帅大军入廓州界，大首领洛施军令结率其众降。辛酉，厚入廓州，驰表称贺。大军驻于城西，河南部族日有至者，厚谕以朝廷抚存恩意，宗哥战败所诛，祸福之因，戒其不得妄作，自取屠戮，皆唯诺听命。
乙丑，罢讲议司。
诏： 王厚、童贯提兵出塞，曾未数月，青唐一国，境土尽复。其以厚为武胜军留后，熙河兰会经略安抚使，兼知熙州；贯为景福殿使、襄州观察使，依旧句当内东门司。 
丁卯，群臣以尽复青唐故地贺。
己巳，曲赦陕西。
庚午，王厚过湟州，沿兰州大河并夏国东南境上，耀兵巡边，归于熙州。
