起重光赤奋若正月，尽昭阳单阏六月，凡二年有奇。
○孝宗绍统同道冠德昭功哲文神武明圣成孝皇帝淳熙八年（金大定二十一年）
春，正月，壬子，金以夏国请互市，复绥德军榷场。
金主闻山东、大名等路明安、穆昆之民，骄纵奢侈，不事耕作，诏： 阅实计口授地，必耕地有馀而力不赡者，方许招人佃种，仍禁农时饮酒。 
癸丑，权给事中赵汝愚言： 陈源转官差遣。陈源系内侍，而得参预一路军政，事体重大，渐不可长。建炎三年诏书： 自崇宁以来，内侍用事，循习至今，自今内侍不许与主管兵官交通、假贷、馈遗、借役禁兵。 当是时，内侍与兵官交通、借役禁兵且犹不可，今乃假以一路总戎之任，臣恐非太上所以防微杜渐之意也。 帝然之。
甲寅，停折知常官，汀州居住。
丙辰，诏： 陈源与在内宫观，免奉朝请。其内侍见带兵官者，并与在内宫观。著为令。 
金追贬海陵炀王为庶人。
先是闵宗既祔庙，有司奏曰： 晋赵王伦废惠帝自立，惠帝反正，伦废为庶人。今炀王罪恶过于伦，不当有王封，亦不当在诸王茔域。 至是诏废为海陵庶人，改葬于山陵西南四十里。宗干去帝号，复为辽王。
甲午，金主如春水。
戊辰，宰相进诸军赏格。帝曰： 向来诸军只习右手射，近又教习左手射颇精，各支犒设以示激劝。 
庚午，知台州唐仲友言鳏寡孤独老幼疾病之人，请依乾道九年例，取拨常平、义仓赈给。帝曰： 常平米令低价出粜。若义仓米，则本是民间寄纳在官以备旱潦，既遇荒岁，自合还以与民。况台州自有义仓米，可令赈济。 
乙亥，起居郎兼太子左谕德木待问言事，因曰： 近宫僚对太子贺雪，太子谓芝草不足为瑞，惟年丰民安乃国之上瑞。 帝曰： 东宫有识。 待问又言： 近进《周礼》太府，论国家用度当与百姓同其丰歉，皇太子曰： 人君但当以节俭为本。 此乃言外之意，非人思虑所及者。 帝曰： 恭者不侮人，俭者不夺人。恭俭者修身之本，朕尝以此语东宫也。 
诏： 福建岁拨盐于邵武军，市军粮。 
丙子，金主次永清县。居民有伊喇特尔额，契丹人也，有一妻、一妾，妻之子六，妾之子四。妻死，其六子庐墓下，更宿守之。妾之子曰： 是嫡母也，我辈独不当守坟墓乎？ 于是亦更宿，三岁如一。金主因猎，过而闻之，赐钱五百贯，仍令县官积钱于市以示县民，然后给之，以为孝子之劝。
二月，庚辰，知福州梁克家乞宫祠，复观文殿学士，依旧知福州。
壬午，诏： 去岁江、浙、湖北、淮西路郡县，间有旱伤，已令多出桩积等米赈粜。今虽闻诸路米价低平，其间鳏寡孤独贫乏不能自存之人，仍无钱收籴。可令州县镇寨乡村，将义仓米赈济，至闰三月半止，务实惠及民。州县奉行不虔，本路漕臣及提举常平官觉察以闻。 
黎州土丁张百祥等，以不堪科役为乱，统领官刘大年引兵逆击之，土丁遁去。大年坐诛。
戊子，禁浙西民因旱置围田。
裁童子试法。
金元妃李氏薨。
己丑，禁广西诸州科买亭户食盐。
戊戌，以保宁军节度使士歆为嗣濮王。
庚子，金主还中都。
壬寅，金以河南尹张景仁为御史大夫。
乙巳，金主以元妃李氏之丧，致祭兴德宫，过市肆，不闻乐声，谓群臣曰： 岂以妃故禁之耶？细民日作而食，若禁之，是废其生计也，其勿禁。朕前将诣兴德宫，有司请由蓟门，朕恐妨市民生业，特从它道。顾见街衢市肆或有毁撤，障以帘箔，何必尔也！自今勿复毁撤。 
三月，丁未朔，金主如长春宫。
初，金主闻蓟、平、辽等州民乏食，命有司发粟粜之，贫不能籴者贷之。有司恐贫民不能偿，止贷有户籍者，金主闻之，更遣人阅实赈贷。以监察御史舒穆噜元礼、郑大卿不纠举，各笞四十。前所遣官皆论罪。
戊午，以潮州贼沈师为乱，趣赵师宪讨之。
乙丑，金主命山后冒占官地十顷以上者，皆籍入官，均给贫民。
金西北路招讨使完颜守能，性贪黩。时诏徙斡罕馀党于临潢，民有当徙者，诈言已死，以马赂守能，得不遣；又求赇补人通事、镇边明安。尚书省奏其事，金主曰： 守能由通州刺史超擢至此，敢恣贪墨！乡者招讨司官多进良马、橐驼、鹰、鹘等物，盖假此以率敛尔，自今并罢之。 因责其兄守道曰： 守能躐迁招讨，外官之尊，无以逾此。前招讨泽恬以贪墨伏诛，守能岂不知之，乃敢如此！尔之亲弟，何不先训戒之也？ 
会宗州节度使锡萨布杖杀无罪，事觉。金主谓宰臣曰： 监察职司纠弹。节度使锡萨布初至官，途中侵扰百姓，到官，举动皆违法度；完颜守能为招讨使，贪冒狼藉。凡达官贵要，监察未尝举劾，乃于卑秩细事，即便弹奏，谓之称职，可乎？自今监察御史职事修举，然后迁除。不举职者，大则降罚，小则决责，仍不许去职。 
闰三月，辛巳，诏： 诸路监司、帅臣，岁终，各以所部郡守分三等，治效显著者为臧，贪利庸谬者为否，无功无过者为平，详考加察，各具事实来上。考察不公，御史台弹劾。 
戊子，赐礼部进士黄由等三百七十有九人及第、出身。
庚寅，修扬州城。
乙未，金主谓宰相曰： 朕观自古人君，多进用谗谄，其间蒙蔽，为害非细，若汉明帝，尚为此辈所惑。朕虽不及古之明君，然近习谗言，未尝入耳，至于宰辅之臣，亦未尝偏用一人私议也。 
癸卯，金以尚书左丞相完颜守道为太尉、尚书令，尚书左丞富察通为平章政事，右丞襄为左丞，参知政事张汝弼为右丞，彰德军节度使梁肃为参知政事。
夏，四月，戊申，金以右丞相图克坦克宁为左丞相，平章政事唐古安礼为右丞相。安礼辞曰： 臣备位宰相，无补于国家。惟陛下择贤于臣者用之。 金主曰： 朕知卿正直，与左丞相克宁无异，且练习故事，无出卿之右者，其毋多让。 
金增筑泰州、临潢府等路边堡。
庚戌，金奉安昭祖以下三祖、三宗御容于溢庆宫。
金主谓宰相曰： 朕之言行，岂能无过？常欲人直谏，而无肯言者。使其言果善，朕从而行之，又何难也？ 
癸丑，修湖南诸州城。
帝谓群臣曰： 昨临安取到诸县茧甚薄，已令宫中缫丝验之。 既而枢密使言及今岁雨旸，帝曰： 今岁雨旸以时，而茧反薄，大麦亦穗短，宫中所养蚕亦如此，殊不可晓。适谕三省，令王佐体访。 王淮等言： 陛下爱民，轸念及此，天下之幸。 庚申，大雨。帝曰： 雨恐妨麦，已祈晴矣。 又曰： 曾问王佐蚕茧今年何薄？ 赵雄等言佐方取验茧缫，遍询诸郡续闻。帝曰： 闻今年民间养蚕甚多，叶既艰得，又食湿叶，所以茧薄。孟子谓 五亩之宅，植之以桑，勿失其时，则可以衣帛矣。 诚哉是言也！ 
癸酉，立郴州宜章、桂阳军临武县学，以教峒民子弟。
甲戌，诏经筵读真宗《正说》。史浩进读《正心篇》，论黄帝无为天下治，帝曰： 所谓无为者，岂宴安无所事事之谓乎？ 浩又读《刚断篇》，至汉武帝知郭解能使将军为言，其家不贫，帝曰： 武帝可谓洞照事情。 浩又读《大中篇》，论为政之道本乎大中，帝曰： 勿浑浑而浊，勿察察而明，即此理也。 
五月，丙子，帝曰： 近日都下销金、铺翠，复行于市，可谕王佐严加禁戢。若有败露，京尹安能逃责耶！朕以宰耕牛、禁铜器及金翠等事刻之记事板，每京尹初上辄示之。 
戊寅，诏： 监司、守令课劝农桑，以奉行勤怠为赏罚。 
乙卯，芮煇言： 凡是集议，惟强有力者是从，不若令各为议状。如论科举，则礼部、秘书省、国子监官皆预之类。 帝曰： 如此则废集议矣。 赵雄等言： 煇所论，乃汉所谓杂议也，恐不可从。 帝曰： 今后遇事旋降指挥。 
壬午，诏： 诸路转运使趣民间补葺经界籍簿。 
戊子，金尚书省奏： 招讨使完颜守能所犯两赃，俱不至五十贯，应抵罪。节度使锡萨布应解见居官，并解世袭穆昆。 金主曰： 此旧制之误。居官犯除名者，与世袭并罢之，非犯除名者勿罢。 遂著于令。守能杖二百，除名。
辛卯，以久雨，减京畿及两浙囚罪有差，贷民稻种钱。
壬寅，以史浩为少师。
是月，以读《真宗正纪》终篇，赐宰执、侍读、侍讲、说书、修注官宴于秘书省。
六月，己酉，诏放殿前司平江府牧马草场二万亩，听民渔采。
戊午，户部言去年两浙、江东、西、湖北、淮西旱伤，共检收米一百三十七万馀石，诏与蠲放。庚申，户部乞拨还去年旱伤无收经总等钱二十六万馀缗，帝曰： 可尽与之。 
辛卯，罢诸路坊场监官承买。
秋，七月，癸未，复以许浦水军隶殿前司。
永阳郡王居广薨，追封永王。
辛卯，赏监司、守臣修举荒政者十六人。始定上雨水，限诸县五日一申州，州十日一申帅臣、监司，类聚闻奏。
丁酉，金枢密使赵王永中改判大宗正事。永中自以皇子解枢务，意颇不悦，太子谓之曰： 宗正之职，自亲及疏，自远及近，此亲贤之任也。且皇子之尊，岂以官职闲剧为计耶！永中乃喜。
己亥，金以左丞相图克坦克宁为枢密使。
先是克宁请致仕，金主曰： 汝立功立事，乃登相位，朝廷是赖，年虽及，未可去也。 既又与完颜守道并乞骸骨，金主曰： 上相坐而论道，不惟其官，惟其人，岂可屡改易之耶！ 至是克宁改枢密，金主难其代。辛丑，复以守道为左丞相，太尉如故，虚尚书令不置。谕守道曰： 宰相之位，不可虚旷，须用老成人，故复以卿处之。卿宜悉此意。 
是月，诏录范质后。
绍兴府、徽州、严州大水，命赈之。
除硃熹直秘阁；再辞，不许。
著作郎兼国史院编修官吕祖谦卒。
八月，丙午，谕云： 朕缘久旱不雨，晓夕思所以宽恤，无事不在念。今且将诸路节次泛抛招军并与蠲免。 
庚戌，右丞相赵雄罢，为观文殿学士、四川制置使。
故事，蜀人未尝除蜀帅，御史王蔺论之，雄乞免，改知泸州安抚使。
壬子，帝谕侍从官王希吕等曰： 朕谓侍从之臣，当以论思献纳为任。今后事有过举，政有阙失，卿等即宜尽忠极言，或求对，或入奏，务在于当理而后已。各思体此，称朕意焉。 
癸丑，以知枢密院王淮为右丞相兼枢密使。甲寅，以谢廓然同知枢密院事。
丙辰，更后殿幄次为延和殿。
壬戌，淮西运判赵彦逾，言本路归正人约二千人馀，强壮者欲委官总辖教阅，以讥察其动息，帝曰： 归正日久，皆能耕凿居止，自安生业。若遽差官总辖，乃所以扰之不安也。 不听。
戊辰，臣僚请自今歉岁蠲减，经费有亏，令户部据实以闻，毋得督趣已蠲阁之数。
初，赵雄在相位，有言其多私里党者，于是命大臣进拟，皆以名姓下注本贯封人，遂为故事。已而陈岘为四川制置使，王渥为茶马，制皆从中出；雄不自安，故乞外。雄既罢，蜀士在朝者皆有去志，王淮曰： 此唐季党祸之胎也。 乃于蜀士进迁数人，蜀士乃安。
改除硃熹提举浙东常平茶盐。时浙东荐饥，王淮荐熹，即日单车就道。
九月，辛巳，参知政事钱良臣罢。庚寅，以谢廓然兼权参知政事。
以江、浙、湖北旱，出爵募民赈济。
冬，十月，辛酉，录黎州战殁将士四百三人。
罢雪宴。先是年例贺雪即赐宴，以连岁荒歉艰食，故权罢。
十一月，甲戌，臣僚言： 在法，诸因饥贫以同居缌麻以上亲与人若遗弃而为人收养者，仍从其姓，不在取认之限，听养子之家申官附籍，依亲子孙法。今灾荒寒冷，弃子或多，请令灾荒州县，以上件法镂板晓谕，使人人知之，则人无复识认之虑而皆获收养矣。 从之。
辛卯，吏部侍郎赵汝愚言： 广招徠之路，绝朋比之嫌，莫若用故事令侍从、两省、台谏各举所知若干人，须才用兼备而未经擢用者，陛下以其姓名付中书籍记。候职事官有阙，则选诸所表，以次用之；其有不如所举，则坐以误举之罪。 诏如所请举行。
浚行在至镇江府运河。
己亥，赈临安府及严州饥。
浙东提举常平硃熹入对，言： 陛下临御二十年间，水旱盗贼，略无宁岁，意进政之大者有未举而小者无所系与？刑之远者或不当而近者或幸免与？君子有未用而小人有未去与？大臣失其职而贱者窃其柄与？直谅之言罕闻而谄谀者众与？德义之风未著而赃污者骋与？货赂或上流而恩泽不下究与？责人或已详而反躬者有未至与？夫必有是数者，然后可以召灾而致异。 
又言： 陛下即政之初，盖尝选建英豪，任以政事，不幸其间不尽得其人，是以不复广求贤哲，而姑取软熟易制之人以充其位。于是左右私亵使令之贱，始得以奉燕闲，备驱使，而宰相之权日轻；又虑其势有所偏而因以壅己也，则或听外庭之论，将以阴察此辈之负犯而操切之。陛下既未能循天理，公圣心，以正朝廷之体，则固已失其本矣；而又欲兼听士大夫之公言以为驾驭之术。则士大夫之进退有时，而近习之从容无间；士大夫之礼貌既庄而难亲，其议论又苦而难入；近习便嬖侧媚之态，既足以蛊心志，其胥吏狡猾之术，又足以眩聪明；恐陛下未及施其驾驭之术而先堕其数中。是以虽欲微抑此辈而此辈之势日重，虽欲兼采公论而士大夫之势日轻；重者既挟其重以窃陛下之权，轻者又借力于所重以为窃位固宠之计。中外相应，更济其私，日往月来，浸淫耗蚀，使陛下之德业日坠，纪纲日坏，邪佞充塞，货赂公行，兵愁民怨，盗贼兼作，灾异数见，饥馑荐臻，群小相挺。人人皆得满其所欲，惟于陛下了无所得，而国家顾乃独受其弊。 
因论浙东救荒事，帝曰： 连年饥歉，朕甚以为忧。州县检放，多是不实。 熹乞劝谕推赏，帝曰： 至此却爱惜名器不得。 又乞拨赐米斛，帝曰： 朕并无所惜。 又乞预放来年身丁钱，帝曰： 朕方欲如此宽恤。 熹又奏星变事，帝曰： 朕见灾恐惧，未尝不一日三省吾身。 
复白鹿书院，从硃熹之奏也。
十二月，癸卯朔，以徽、饶二州民流者众，罢守臣官。
出南库钱三十万缗，付硃熹赈粜。
丁未，禁诸州营造。
辛亥，蠲诸路旱伤州军明年身丁钱。
丙辰，诏： 县令有能举荒政者，监司、郡守以名闻。 
甲子，范成大进上元县所种二麦。王淮等谓春麦惟郭纲能言之，盖北人谓之劫麦，帝曰： 此间人亦不知，已令宫中种试矣。 
下硃熹社仓法于诸路。
葛邲言荒政二事： 一，诸经总制钱，如遇州县荒年，权免比较赏罚；其课利场务，并令依所放灾伤分数免比，本州不得抑勒县道陪备。一，荒歉州县，且专以救荒为务；宴会之类，理合节损，所有诸处迎新送旧兵卒公吏借请及供帐从物之属，亦合裁减。兵卒仍宜存留，以防缓急。 并从之。
金使贺正旦者至，争起坐受书旧仪，帝遣枢密都承旨王忭往解之。忭擅许用起立旧仪，帝意不怿，然不能改也。
是月，广东安抚巩湘诱潮贼沈师出降，诛之。
是冬，淮东提举赵伯昌奏： 通、泰、楚州沿海旧有捍海堰一道，东拒大海，北接盐城，计二万五千六百馀丈，始自唐黜陟使李承宝所建，遮护民田，屏蔽盐灶，历时既久，颓圮不存。本朝天圣改元，范仲淹为泰州西溪盐官，方有请于朝，凡调夫四万八千，用粮三万六千有奇，而钱不与焉，一月而毕，遂使海潮沮洳舄卤之地，化为良田。自后渐失修治，宣和、绍兴以来，屡被其患，每一修筑，必申明朝廷，大兴功役，然后可办。望专委淮东盐司，今后捍海堰如遇坍损去处，不以功役大小，即委官相视计料，随坏修葺，勿令浸淫，以至大有冲决，务要坚固，可以永久。 从之。
是岁，诏： 舒州、蕲州铸铁钱，并以十五万贯为额。 
诏： 久任四川监司、郡守之人，令更迭与东南差遣。其在任未久者，既有任满前来奏事指挥，候到阙始得别为除授。 从臣僚之请也。
○孝宗绍统同道冠德昭功哲文神武明圣成孝皇帝淳熙九年（金大定二十二年）
春，正月，丁丑，命两淮戍兵岁一更。
癸未，枢密都承旨王忭，予在外宫观。
忭久为帝所亲信，吏部侍郎无汝愚亟攻之，帝亦悟其奸，出之于外。因罢诸军承奉枢密院文书关录两省旧法，以文臣为都承旨。自是忭不复召。
戊子，籴广南米赴行在。
庚寅，诏： 江、浙、两淮旱伤州县，贷民稻种，计度不足者，贷以桩积钱。 
内出正月所种春麦，并秀实坚好，与八九月所种无异。诏降付两浙、淮南、江东、西漕臣，劝民布种。
二月，庚戌，遣使访问二广盐法利害。
三月，丁丑，金主申敕西北路招讨司，勒明安、穆昆官督部人习武备。
甲申，金主谕户部： 今岁行幸山后所须，并不得取之民间，即所用人夫，并以官钱和雇。违者，杖八十，罢职。 
戊子，臣僚言： 监司、帅臣臧否所部，深得考功课吏之法。然郡守更易，则人有幸、不幸；监司、帅臣好恶不一，则言有当、不当。有已去而不及臧否进，有近到而已遇臧否者，此人有幸、不幸也；或取其办事而不言其害民，或喜其弥缝而不言其疏谬，或畏其强有力而不议，或以其疏远无援而见斥，此言有当、不当也。且就一路言之，则其数宽；就数人而言之，则其数窄；计一岁而论之，则其能否为已见；计数月而论之，则其能否未可知；而遽臧否焉，此人所以幸、不幸，言所以当、不当也。请诏诸路监司、帅臣。自今臧否所部，必须总计一岁人数，不问已去、见在，就其中区别之。或臧者朝廷已加擢用，亦须用臧之次者；或否者朝廷已行罢黜，亦须具否之次者。其或臧否不当，必令具析以闻。 诏： 除初到任人外，馀从之。 
癸巳，金颁重修制条。以吏部尚书张汝霖为御史大夫。
甲午，罢诸路寄招军兵三年，就拣军子弟补其阙。
是春，召对杨甲，寻除太学录。甲献书万言，大略谓： 人主之职，不过听言、用人，分别邪正。而近岁以来，权幸用事，其门如市，内批一出，疑谤纷然，谓陛下以左右近习为心腹而不专任大臣，以巡逻伺察为耳目而不明用台谏。今中外文武，半为权门私人，亲交私党，分布要近，良臣吞声，义士丧气。至于民兵之害，两淮百姓，如被兵火；西南诸戎，乘间出没。而马政日急，高直厚币以骄戎心，臣恐陛下今日所少者，非特马而已。又，有司理财，一切用衰陋褊隘之策，至于卖楼店，沽学田，鬻官地，而所主在献羡馀，此风日炽，恐陛下赤子无宁岁矣。 
赈忠、万、恭、涪四州及镇江府，复遣使淮南、江、浙赈济。
夏，四月，甲辰，诏： 自今盗发，所在守帅、监司议罚；平定，有劳者议赏。 
乙卯，诸路提刑文武臣通置一员。
癸亥，帝览陆贽《奏议》，谕讲读官曰： 今日之政，恐有如德宗之弊者，卿等言之，无有所隐。 
甲子，金主如金莲川。
五月，丙子，谕宰相王淮等曰： 朕惟监司、郡守，民之休戚系焉，察其人而任之，宰相之职也。苟选授之际，惟计履历之浅深，不问人材之贤否，则政治之阙，孰甚于斯！今后二三大臣，宜体国爱民，精加考选，既按以资格，又考其才行，合是二者，始可进拟，夫然后事得其宜，用无不当。故传曰： 为政在人。 卿等其慎之毋忽！ 
六月，壬寅，诏： 侍从、台谏各举操修端亮、风力强明、可任监司者一二人。 
甲寅，以汀、漳二州民为沈师所蹂践，除其赋。
丁巳，同知枢密院事谢廓然致仕，以周必大知枢密院事。
金右丞相致仕石琚薨，谥文宪。琚最为金主所知。故事，内宴惟亲王、公主、驸马得与；一日，特召琚入，诸王以下窃语，心易之。金主觉之，即语之曰： 使我父子家人辈得安然无事而有今日之乐者，此人力也。 乃备举近事数十，显著为时所知者以晓之；皆俯伏谢罪。金主尝欲立元妃为后，以问琚，琚屏左右曰： 元妃之立，本无异词，如东宫何？ 金主愕然曰： 何谓也？ 琚曰： 元妃自有子。元妃立，东宫摇矣。 金主悟而止，其善启沃类此。
戊午，谢廓然卒。未几，龚茂良家投匦讼冤，帝曰： 茂良本无罪。 遂复资政殿学士，谥庄敏。
庚申，临安蝗。诏守臣亟加焚瘗。
甲子，太白经天。
提举浙东常平硃熹以前后奏请多见抑，幸而从者，率稽缓后时，又以旱蝗相仍为忧，疏言： 为今之计，独有断自圣心，沛然发号，责躬求言，然后君臣相戒，痛自省改。其次惟有尽出内库之钱，以供大礼之费，为收籴之本，诏户部无得催理旧欠，诸路漕政遵依条限检放租税，诏宰臣沙汰被灾路分州军监司、守臣之无状者，遴选贤能，责以荒政，庶足以下结人心，消其乘时作乱之意。不然，臣恐所忧者不止于饿殍而在于盗贼，蒙其害者不止于官吏而上及于国家也。 
秋，七月，甲戌，以常平、义仓及桩官米四十万石付诸司预备赈粜。
辛巳，出南库钱三十万缗付硃熹备赈粮。
金宰臣奏事，金主颇有疾，宰臣请退，金主曰： 岂以朕之微爽于和而倦临朝之大政耶！ 使终其奏。
壬辰，以资政殿学士李彦颍参知政事。彦颍病羸，艰拜起，力辞，帝曰： 老者不以筋骨为礼。孟享礼繁，特免卿。 
诏： 发所储和粜米百四十万石，补淳熙八年赈济之数，于沿江屯驻诸州桩管。 
甲午，金主秋猎。
八月，庚子，侍从、台谏集议，奏曰： 自宰相、执政、侍从、卿监、正郎员分为五等，除致仕遗表已议裁减外，将逐郊廕补恩泽，每等降杀，以两酌中，定为止数；武臣比类施行。宰相十人，开府以上同；执政八人，太尉同；侍从六人，观察使至节度、侍御史同；中散大夫至中大夫四人，右武大夫至通侍大夫同；带职朝奉郎至朝议大夫三人。职事官寺长贰、监长至左右司谏、开封少尹，厘务及一年，须官至朝奉郎并朝奉郎元带职人，因除在京职事官而寄职者同，武翼大夫至武功大夫同；非侍从官无遗表外，见行条格致仕、遗表，通减三分之一，馀分不减。 绍兴初，中书舍人赵思诚上任子限员之议，诏从官集议。至是始用廷臣集议行之。
淮东、浙西蝗。壬子，定诸州捕蝗赏罚。
除硃熹直徵猷阁，以其赈济有劳也。
戊辰，太白经天。
九月，庚午，以王淮为左丞相，梁克家为右丞相。
时成都阙帅，帝问孰可者，淮以留正对。帝曰： 非闽人乎？ 淮曰： 立贤无方，汤之执中也。必曰闽有章惇、吕惠卿，不有曾公亮、苏颂、蔡襄乎？必曰江、浙多名臣，不有丁谓、王钦若乎？ 帝称善，遂有正。
丙子，封子彤为安定郡王。
戊寅，金主还都。
辛巳，大享于明堂，大赦。召史浩、陈俊卿陪祀，辞不至。
辛卯，封伯圭为荥阳郡王。
甲午，淮南运判钱冲之言： 真州之东二十里有陈公塘，周围百里，本司近已兴修塘岸，建置斗门、石挞各一所于东、西湫口二处。请于扬子县知县、县尉衔内带入 兼主管陈公塘 六字，庶责有所归。 从之。
乙未，禁蕃舶贩易金银。著为令。
金榷场副使韩仲英等，以受商赂，纵禁民出界，诛之。
冬，十月，辛丑，金徙河间宗室于平州。
庚戌，金祫享于太庙。
辛亥，塞四川沿边支径。
甲子，蠲诸路旱伤州军淳熙七年、八年逋赋。
十一月，戊辰朔，禁臣庶之家妇饰僭拟。
午，赈夔路饥。
金皇统逆党先后诛死，惟图克坦贞与大邦基尚在。邦基废不用，贞以世姻藉恩宠，虽夫妇已降削爵号，仍徙为临潢尹。金主虑久远，终不以私恩曲庇，丙子，诏诛贞，其妻永平县主、子慎思并赐死；寻命磔邦基于思陵之侧。于是皇统逆党始尽。
庚辰，金主冬猎。
十二月，庚子，金主还都。
○孝宗绍统同道冠德昭功哲文神武明圣成孝皇帝淳熙十年（金大定二十三年）
春，正月，丁丑，以给事中施师点签书枢密院事。
师点入辞，帝曰： 卿靖重有守，识虑深远，朕欲用卿久矣。 
金参知政事梁肃请老，金主谓宰臣曰： 梁肃知无不言，正人也。卿等知而不言，朕实鄙之。虽然，肃老矣，宜从其请。 遂致仕。
壬午，金主如春水。诏： 夹道三十里内被役之夫，与免今年租税，仍给佣直。 
甲申，参知政事李彦颍罢职奉祠，以谏官论其子殴人至死也。
戊子，复广盐客钞法。
诏曰： 盐者，民食所资。向也官利其赢而自鬻，久为民病，朕既遣使谕之，得其利害以归，复谋诸在廷，佥言惟允，始为之更令，许通商贩而杜官鬻，民固以为利矣。然利于民者，官不便焉；何者？盐之息厚，凡官与吏之所为妄费以济其私者，一出于此。一旦绝之，无所牟取，必胥动以浮言，将毁我裕民之政。且朕知恤民而已，浮言奚恤！矧置监司、守令，皆以为民。朕有美意，弗推而广之，顾挠而坏之，可乎？其罢官般官卖，通行客钞法。 
以黄洽为御史中丞。自乾道五年以后，不除中丞者十四年。洽尽言无隐，然所论列，未尝摭拾细故。尝奏言： 因言固可以知人，轻听亦至于失人。故听言不厌其广，广则无壅；择言不厌其审，审则无误。 帝然之。
壬辰，枢密院进呈镇江军兵三年加减之数。帝曰： 养兵费财，国用十分，几八分养兵。 周必大曰： 尚不啻八分。 帝曰： 今民间未裕，江东、浙西寄招镇江诸军及武锋军岁额人数，可并权免三年。所有诸州日前未足之数，特与蠲免。 
先是硃熹行部至台州，知州唐仲友为其民所讼，熹按得其实。而仲友与王淮同里，且为姻家，已降江西提刑，未行，而熹论之。淮以论章及仲友辩疏并进，且微为仲友解，帝以为然。熹论益力，前后章六上，帝不欲穷其事，夺仲友江西新命以授熹。熹辞不拜，遂归，旋予祠。
二月，癸卯，用黄浩言，罢内侍陈源宫观，建宁府居住。
先是源罢德寿宫提举，诏与落阶官，臣僚言其过恶，请寝成命，与一在外宫观，从之。至是浩又言其罪状灼然，当赐窜责，故有是命。既而台察又疏其党与皆一时之臣蠹，于是武略大夫徐彦达，除名，道州编管，家财籍没，进纳德寿宫，其子必闻等三人并追官勒停；甄士昌追进武校尉；李庚追官勒停，仍送筠州编管。士昌，源之厮役，以违法迁转；庚本临安府都吏，与源交通补官；彦达尝充德寿宫阁子库书写，专一为源管家务，官至正使，职至路钤，皆源之力也。
乙巳，金主还都。
戊申，金以右丞张汝弼摄太尉，致祭于至圣文宣王庙。
甲戌，金以户部尚书张汝愈为参知政事。
三月，丙寅朔，建康都统制郭刚言： 去岁合拣汰效用军义兵一百八十五人，自言愿得逐便，乞拣汰。 帝曰： 正恐离军失所，所以留之。如此，与放逐便。 
丙子，金始制宣命之宝，金玉各一。
金主将如会宁，右丞相乌库哩元忠谏，不听，出知真定府。
己丑，知福州赵汝愚，奏海贼姜太獠寇泉南，兵马都监姜特立以一舟先进，擒之，已诛其凶党，释其馀。帝曰： 汝愚处置甚善。古者置刑，王者言宥而有司执法。若有司但务姑息，何以示惩！ 特立旋召见，献所为诗百篇，除閤门舍人，命充太子宫左春坊并皇孙平阳王伴读，由是得幸于太子。特立，丽水人也。
是月，诏举制科。
夏，四月，丙申，诏： 临安府系驻跸之地，本府属县民户身丁钱，可自淳熙十一年为始，更与蠲放三年。 
监司、帅臣奏到所部臧否。
先是帝曰： 监司、帅臣奏守臣臧否而不行黜陟，何以劝惩！ 是日，以王去恶有平黎之功，又通晓郡事，召赴行在。范仲圭、韩璧任满，与监司差遣，汤鸴罢新任。
癸卯，大理寺丞张抑言： 浙西诸州豪宗大姓，于濒湖陂荡各占为田，名曰塘田。于是旧为田者，始隔绝水出入之地。淳熙八年，虽有旨令两浙运司根括，而八年之后，围裹益甚。请自今，责之知县，不得给据；责之县尉，常切巡捕；责之监司，常切觉察。令下之后，尚复围裹者，论如法。 从之。
是月，广西运判王正己上言： 陛下加惠远方，恐官卖科扰，民无所告，复行客钞以救其弊，德至渥也。陛下本以宽裕远民，而今来两路通行，却成发泄东钞。借使两路分画界分，西路漕计不亏，诸郡可以支吾，亭户不致贫乏，岂非陛下之本意！顾闻阙乏之端，有如二十馀州，上下煎茶，倘有申请，朝廷岂能坐视！必须应副，则东路虽有赢馀，亦是朝三暮四，恐徒纷扰。 又云： 顷年章潭为广东提举盐事，力主两路通行之议。及就移西路运判，客钞不敷，漕计大窘，寝食俱废，又得东路二十八万缗，遂以少宽，即同帅臣范成大乞行官卖；此则易地而不可行者，岁月未久，可以覆按。 又云： 绍兴间，通行客钞能三十馀年者，以西路有折科招徠之类；后既住罢，漕计遂窘，因有官卖之法。其后更易不定，大概以东钞通行、西钞不登为患。万一必须通行，则西路漕计或阙，亦须预作指画，不可临期阙误，然不若分路为允也。 
五月，甲寅，以潭州飞虎军隶江陵都统司。
金主命： 应部除官，尝以罪废而再叙者，遣使按其治迹，如有善状，方许授县令；无治状者，不论任数多少，并不得授。 
臣僚言： 祖宗用人，初无清浊之别。韩琦第二人进士及第，未免监左藏库，后为度支判官，皆号称职。请明诏大臣，如行在左藏库之类，稍重其选，与免待阙，遇馆学有缺，却于此取之，以广得人之路。 从之。
鄂州都统郭杲言： 襄阳屯田二十馀年，虽微有所获，然未能大益边计；非田不良，盖人力有所未至，且无专任责者。或谓战士屯田，恐妨阅习，而不知分番耕作，乃所以去其骄；或谓耕作劳苦，恐其不乐，而不知分给谷米，人自乐从。以乐从之人，为实边之计，可谓两便，请给耕牛、农具，俾屯军开垦荒田。 辛卯，诏疏襄阳水渠，以渠旁地为屯田。寻诏民间侵耕者就给之。
废舒州宿松监。
六月，丙申，王淮等言： 时方酷暑，圣躬得无烦郁？ 帝曰： 朕自有道以处之，但念闾阎之民不易度耳。往在潜邸，尝有诗云： 闾阎多悖郁，方愧此身闲。  淮曰： 真古帝王之用心也！ 
己酉，太府寺丞勾昌泰言： 蜀中制置使，关六十州之安危，或有疾病迁动，自朝廷除授，动经年方到。请于从臣中尝储一二人于蜀中，令作安抚使，一旦有制置使阙，便可就除。其于思患预图，最系国家大事。 帝谕宰执曰： 此正在卿等留意，今后欲除蜀帅，须是选择可备制置使之任者，庶临时不致缺事。 
诏经理屯田。
建康府御前诸军统制司奏： 契勘淮西荒闲田土，如和州兴置屯田五百馀所，庐州管下亦有三千六围，皆濒江临湖，号称沃壤，自后废罢，拨还逐州，召人请佃，寻许承买，今多为良田。自馀荒地，亦有豪强之户冒耕包占。 诏令淮西帅、漕司同取见系官田亩实数闻奏。都统郭刚，寻奏和州历阳县荒圩五百馀顷，可以开耕，每田一顷，三人分耕，合用官兵一千五百人；建康留守钱良臣，亦奏上元县荒圩并寨地五百馀顷，不碍民间泄水，可以修筑开耕。
壬子，金有司奏右司郎中段珏卒，金主曰： 是人甚明正，可用者也。 因叹： 臣下诡随委顺，相习成风。南人劲挺，敢言直谏者多，前一人见杀，后复一人继之，真可尚也。 
辛酉，诏曰： 朕恻怛在心，惟吏或不良，无以宣德明恩。若乃贪饕无餍，与货为市，渔夺百姓，侵牟下民，有一于此，足秕邦政。天下之大，郡邑之众，假势放利，实烦有徒。若此，朕虽有爱民勤政之诚，焦劳于上，仁恩利泽，何由而下究哉！朕嗣服之初，盖尝考法祖宗，严赃吏之禁，其持心不移，复出为恶者，既已逮治一二，厉在位矣。岁月既久，法以渐缓，赃过之吏，忸习宽政，日甚岁剧。今列官处职，奸法不忌，是与盗无异也。国有宪法，朕不敢废。今后命官犯自盗、枉法赃罪抵死者，籍没家财，取旨决配，并依隆兴二年九月已降诏书施行，必无容贷。 
王淮以唐仲友故怨硃熹，欲沮其见用，于是吏部尚书郑丙上疏，言近世士大夫有所谓道学者，欺世盗名，不宜信用，帝已惑其说。淮又以太府丞陈贾为监察御史，贾因首论曰： 臣窃谓天下之士，所学于圣人之道者，未始不同。既同矣，而谓己之学独异于人，是必假其名以济其伪者也。邪正之辩，诚与伪而已。表里相副，是之谓诚；言行相违，是之谓伪。近世士大夫有所谓道学者，其说以谨独为能，以践履为高，以正心诚意、克己复礼为事。若此之类，皆学者所共学也，而其徒乃谓己独得之；夷考其所为，则又大不然，不几于假其名以济其伪者耶？愿陛下明诏中外，痛革此习，每于听纳除授之间，考察其人，摈弃勿用，以示好恶之所在。庶几多士向风，言行表里一出于正，无或肆为诡异以干治体。 帝从之。由是道学之名，贻祸于世。
其后直学士院无锡尤袤言于帝曰： 道学者，尧、舜所以帝，禹、汤、文、武所以王，周公、孔子所以设教。近立此名诋訾士君子，故临财不苟得，所谓廉介；安贫守道，所谓恬退；择言顾行，所谓践履；行己有耻，所谓名节；皆目之为道学。此名一立，贤人君子欲自见于世，一举足且入其中，俱无所免，岂盛世所宜有？愿循名责实，听言观行，人情庶不坏于疑似。 帝曰： 道学岂不美之名？正恐假托为名，真伪相乱耳。 
郑丙后知泉州，为政暴急，或劝之尚宽，丙曰： 吾疾恶有素，岂以晚节易所守哉！ 闻者哂之。
是月，两浙水，命赈之。
