起屠维赤奋若四月，尽重光单阏八月，凡二年有奇。
○太宗至仁应道神功圣德睿烈大明广孝皇帝端拱二年（辽统和七年。己丑，九八九年）
夏，四月，国子博士李觉上言曰： 昔李悝有言曰： 籴甚贵伤民，甚贱伤农；民伤则离散，农伤则国贫。故甚贵甚贱，其伤一也；善为国者，使民无伤而农益劝。 所谓民者，谓士工商也。今都下万众所聚，导河渠，达淮海，贯江湖，岁运五百万斛以资国费。而近岁以来，都下粟麦至贱，仓庾陈陈相因，或以充赏给，斗直十钱，此工贾之利而军农之不利也。窃计运米一斛，费不啻三百钱，侵耗损折复在其外。而輓船之夫，弥涉冬夏，离去乡舍，终老江湖。粮之来也至重至艰，而官之给也至轻至易。倘不幸有水旱之虞，卒然有边境之患，其何以救之！臣按诸军傔人旧日给米二升，今若月赋钱三百，是一斗为钱五十。计江、淮运米工脚，亦不减此数。望明敕军中，各从其便，愿受钱者，若市价官米斗为钱三十，即增给十钱，裁足以当工脚之直而官始获利，数月之内，米价必增，农民受赐矣。若米价腾踊，即官复给粮，军人粜其所馀，亦获善价，此又戎士受赐矣。不十年，官有馀粮，江湖之运亦渐可省也。 帝览奏，嘉之。
辽主好击球，尝与大臣分朋击鞠，谏议大夫马得臣上疏谏曰： 臣幸列侍从，得侍圣读，陛下尝问臣以贞观、开元之事。臣闻唐太宗侍太上皇宴罢，则輓辇至内殿；明皇与兄弟欢饮，尽家人礼。陛下嗣祖考之祚，躬侍太后，可谓至孝。更望定省之馀，睦六亲，加爱敬，则陛下亲亲之道，比隆二帝矣。臣又闻二帝耽玩经史，数引公卿讲学，至于日昃，故当时天下翕然向风，以隆文治。今陛下游心典籍，分解字句，臣愿研究经理，深造而笃行之，二帝之治，不难继矣。臣又闻太宗射豕，唐俭谏之；明皇臂鹰，韩休言之；二帝莫不乐从。伏见陛下听朝之暇，以击球为乐，臣思此事有三不宜；上下分朋，君臣争胜，君得臣夺，君输臣喜，一不宜也；往来交错，前后遮约，争心竞起，礼容全废，若贪月杖，误拂天衣，臣实失仪，君又难责，二不宜也；轻万乘之贵，逐广场之娱，地虽平至为坚确，马虽良亦有惊蹶，或因奔击，失其控御，圣体宁无亏损？太后岂不忧虞？三不宜也。陛下不以臣言为迂，少赐省览。 疏奏，辽主嘉叹良久。未几，得臣卒，赠太子少保，优恤之。
自三月不雨至于五月。戊戌，帝亲录京城诸司系狱囚，多所原减。即命起居舍人宋维干等四十二人分诣诸道按决刑狱。是夕，大雨。帝因谓侍臣曰： 为君当如此勤政，即能感召天和。如后唐庄宗畋游经旬，大伤苗稼，及还，乃降敕蠲放租税，此甚不君也。 枢密副使张宏曰： 庄宗不独如此，尤惑音乐，乐籍中获典郡者数人。 帝曰： 人君节俭为宗，仁恕为念。朕在南府，音律粗亦经心，今非朝会，未尝张乐；鹰犬之娱，素所不好也。 
六月，辛酉，辽以燕乐、密云二县给民种租，免赋役十年。
初，左正言、直史馆下邽寇准，承诏极言北边利害，帝器之，谓宰相曰： 朕欲擢用准，当授何官？ 宰相请用为开封府推官，帝曰： 此官岂所以待准邪？ 复请用为枢密直学士，帝沉思良久，曰： 且使为此官可也。 秋，七月，己卯，拜虞部郎中、枢密直学士。尝奏事殿中，语不合，帝怒起，准辄引帝衣令复坐，事决，乃退。帝嘉之。准初知巴东、成安二县，其治一以恩信，每期会赋役，未尝出符移，惟具乡里姓名揭县门，而百姓争赴之，无稽违者。尝手植双柏于庭，其后民以比甘棠，谓之莱公柏。
以考功员外郎云中毕士安知制诰。士安先为越王府记室参军，宫中谓之毕校书。时诏诸王府僚各献所著文，帝嘉之，遂有是擢。越王元份请留府邸，不许。
甲申，以知代州张齐贤为刑部侍郎、枢密副使。先是，宰相赵普奏疏言： 国家山河至广，文轨虽同，干戈未息，防微虑远，必资通变之材。去年北师入边，生灵受弊。万乘轸焦劳之虑，千官无翊赞之功，同僚共事，无非谨畏清廉，唯于献替之时，稍存缄默，宁济急须！窃见工部侍郎张齐贤，数年前特受圣知，升于密地，公私识者尽谓当才，不期岁月未多，出为外任。臣在邓州日，虽闻消息，未测缘由；向来微有传闻，或云奏对过当。凡言大事，须有悔尤，其如义士忠臣，不顾身之利害，奸邪正直，久远方知。齐贤素蕴机谋，兼全德义，从来差遣，未尽器能，虑淹经国之才，弗副济时之用，如当重委，必立殊功。臣此疏特乞留中，免贻众怒。 复以札子言： 齐贤德义，素为乡里所推，中外卿士无出其右。臣惭无致主之能，但有荐贤之志，朝行夕死，是所甘心。 帝纳其言，故有是命。
以盐铁使张逊为佥署枢密院事。
戊子，有彗出东井，凡三十日。帝避正殿，减常膳。司天言妖星为灭辽之象；赵普上疏，谓此邪佞之言，不足信，帝嘉纳之。
威虏军粮馈不继，辽人欲窥取之，诏定州路都部署李继隆发镇、定大军护送军粮数千乘。辽裕悦耶律休格闻之，率精锐数万骑来邀，北面缘边都巡检浚仪尹继伦，属领步骑千馀人按行塞上，遇之，休格不击而过，径袭大军。继伦谓麾下曰： 彼视我犹鱼肉耳。彼捷还，则乘胜驱我北去；不捷，亦且泄怒于我，我辈无遗类矣！为今日计，当卷甲衔枚袭其后。彼锐气前趋，不虞我之至，力战而胜，足以自树，纵败，犹不失忠义。岂能泯然为北地鬼乎？ 众皆愤激从命。继伦因令军中秣马，会夜，遣人持短兵潜蹑其后。行数十里，至唐州徐河，天未明，休格去大军四五里，继伦列陈于城北以待之。敌方会食，既食，将进战，继伦出其不意急击之，杀其大将一人，众遂惊乱。休格食未竟，弃匕箸走，为短兵中其臂，创甚，乘善马选遁。辽师望见大军，遂溃，自相蹂践死者无数。继隆与镇州副都部署范廷召追奔过徐河十馀里，俘获甚众。定州副都部署孔守正又与辽人战于曹河之斜村，斩其帅大盈等。辽人自是数年不大举南下，以继伦面黑，相戒曰： 当避黑面大王。 丁未，授继伦洛苑使、领长州刺史，巡检如故。
初，命李继隆等发兵护送威虏军馈饷，户部郎中张洎复奏封事曰： 古者筑城聚众，盖所以控要害之地，制边骑之侵，故周城朔方，汉取河湟，唐筑受降、临泾等城，即其事也。今威虏军等置在平川，地非险阻，带甲之士不满万人，徒分兵热，何益边防！今敌兵入境，阻绝粮道，而王师遽出，三镇之众，冒炎酷，陟郊坰，充防护军储之役，本无斗心。以援送怠惰之师，当北敌轻扬之骑，且行且战，必贻败衄。一军小却，众或随之，则威虏等军望风而自下矣。安危事势，昭然可观，宜因此时，乘大军之势，保全士旅，拔垒而旋。如是，则三镇之众，出既有名，威虏等军免覆亡之祸矣。方今河朔未宁，控御之方，宜举其要。臣以为凡在边境军垒，其甲卒不满三万人以上者，宜从废罢，既省供给，又免吞侵。以所管之师外隶缘边大镇，甲兵既聚，士马自强，与夫分兵边邑，坐薪待然，岂可同年而语也！ 
八月，丙辰，大赦。是夕，彗没。
先是，帝遣使取杭州释迦佛舍利塔置阙下，度开宝寺西北隅地，造浮图十一级以藏之，上下三百六十尺，所费亿万计，前后俞八年，癸亥，工毕，备极巧丽。知制诰田锡上疏云： 众以为金碧荧煌，臣以为涂膏衅血。 帝亦不怒。
庚午，辽放进士高正等二人。
九月，戊子，以知制诰王化基权御史中丞。帝尝召至便殿，问以边事，化基曰： 治天下犹植树焉，所患根本未固；根本固则枝干不足忧。今朝廷治，边鄙何患乎不安？ 帝然其言。
诏： 今朝官有明于律令格式者，许上书自陈，当加试问，以补刑部、大理寺官属，三岁迁其秩。 
自河北用兵、切于馈饷，始令商人输刍粮塞下，酌地之远近而优为其直，执交券至京师，偿以缗钱，或移文江、淮给茶盐，谓之折中。有言商人所输多弊滥者，因罢之，岁损国用殆百万计。冬，十月，癸酉，复令折中如旧。又置折中仓，听商人输粟京师而请茶盐于江、淮，命膳部员外郎范正辞等掌其出纳。每百万石为一界，禄仕之家及形势户不得辄入粟，御史台纠之。会岁旱，罢。
静难节度使赵保忠加同平章事。
帝以岁旱减膳，遍走群望，皆弗应。是夕，手诏赐宰相赵普等，言： 自星变以来，久愆雨雪。朕当与卿等审刑政之阙失，念稼穑之艰难，恤物安民，庶祈眷佑。 时普被疾请告，即以授吕蒙正等。壬申，蒙正等诣长春殿谢曰： 臣等调燮无状，乞依汉制策免。 帝慰勉之。知制诰王禹偁上疏： 乞自乘舆服御以下至百官俸料，非宿卫军士，边庭将帅，悉第减之。外则停岁市之物，内则罢工巧之技。但以感人心，召和气，变灾为福，惟圣人行之。 
中书门下言： 所录《时政记》，缘皇帝每御前殿，枢密以下先上，宰臣未上，所有宣谕圣语，无由闻知，虑成漏略。乞差枢密副使二人逐旋钞录，送中书同修为一书，以授史官。 《枢密院时政记》盖始此。
十一月，辛丑，镇州都部署、宣徽南院使郭守文卒。守文沉静有谋，自曹彬等败，契丹乘胜深入，命守文镇常山以经略之。守文既卒，有中使适从北边来，言武夫悍卒咸为流涕。帝曰： 何以致此？ 对曰： 守文得俸禄，皆市牛酒以犒军士，卒之日，家无馀财。 帝嗟惜良久，即赐其家钱五百万，仍录其子。
十二月，庚申，诏省尊号，只称皇帝。赵普、吕蒙正固请复旧，帝不许。戊辰，群臣上 法天崇道文武 六字，诏去 文武 ，馀从之。
自秋徂冬不雨，知制诰田锡上言： 此实阴阳不和，调燮倒置，上侵下之职而烛理未尽，下知上之失而规过未能。 疏入，帝及宰臣皆不悦，出锡知陈州。
○太宗至仁应道神功圣德睿烈大明广孝皇帝淳化元年（辽统和八年）
春，正月，戊寅朔，帝御朝元殿受册尊号，曲赦京城系囚，改元。
己卯，改乾明节为寿宁节。
太保兼侍中赵普病笃，三上表致政。戊子，以普为西京留守兼中书令。
庚寅，辽主命决滞狱。
二月，丁未朔，除江南、两浙、淮西、岭南诸州渔禁。
己酉，改大明殿为含光殿。
赐诸路印本《九经》，令长吏与众官共阅之。
登州饥，诏赈之。
三月，癸丑，江州言： 德安县民陈竞，十四世同居，老幼千二百馀口，常苦食不足。 令岁贷官米二千石。
自赵普罢，吕蒙正以宽简居相位，辛仲甫从容其间，政事多决于王沔。沔敏辨，善敷奏，然性苛刻，不以至诚待人，群臣谒见，必甘言以啖之，皆喜过望；既而进退非允，人多怨之。
丁巳，赐太子中允陈省华及其子光禄寺丞、直史馆尧叟五品服。先是尧叟举进士，中甲科，占谢，词气明辨。帝问宰相：此谁子？ 吕蒙正等以省华对。省华时为楼烦令，即召见，擢太子中允。至是父子又同日面赐章服。
乙酉，辽城杏埚，以所俘边民实之。
是月，夏州败李继迁。
夏，四月，丙午朔，辽严州刺史李寿英有惠政，部民请留，从之。
庚午，辽以岁旱，赈诸部饥。
五月，庚寅，女真宰相阿哈贡于辽，封顺化王。
辛卯，令刑部署详覆官六员，专阅天下所上案牍，勿复遣鞫狱吏。置御史台推勘官二十人，并以京朝官充。若诸州有大狱，则乘传就鞫，陛辞曰，帝必谕之曰： 无滋蔓，无留滞。 还，必召问所推事状。著为定令。
五月，甲午，诏： 致仕官有曾历中外职任者，给半俸，以它物充。 
国初钱文曰 宋通元宝 。乙未，改铸 淳化元宝 钱，帝亲书其文，作真、行、草三体。自后每改元必更铸，以年号元宝为文。
丙申，辽括民田。
六月，丙午，罢中元、下元张灯。
秋，七月，庚辰，辽改南京熊军为神军。辽人谋南侵，使诣北岳庙卜之，神不许，辽人怒，纵火焚庙而去。
丁酉，以御制诗文藏于秘阁。
是月，吉、洪、江、蕲、河阳、陇城大水，开封、陈留、封丘、酸枣、鄢陵旱，赐今年田租之半，开封特给复一年。京师贵籴，遣使开廪，减价分粜。
八月，癸卯朔，秘书监李至与右仆射李昉、吏部尚书宋琪、左散骑常侍徐铉及翰林学士、诸曹侍郎、给事、谏议、舍人等秘阁观书。帝闻之，遣使就赐宴，大陈图籍，令纵观；翼日，又诏权御史中丞王化基及三馆学士并赐宴秘阁。先是藏御制诗文于秘阁，又遣使诣诸道购募古书、奇画及先贤墨迹，数岁之间，献图籍于阙下者，不可胜计。乃诏史馆，尽取天文、占候、谶纬、方术等书五千一十卷，并内出古画、墨迹一百十四轴，悉藏秘阁。
乙巳，令左藏库籍所掌金银器皿之属，悉毁之。有司言： 中有制作精巧者，欲留以备进御。 帝曰： 汝以奇巧为贵，我以慈俭为宝。 卒皆毁之。帝性节俭，退朝，常著华阳巾，布褐、条，内服为絁绢，咸累经浣濯，乘舆给用之物，无所增益焉。
癸亥，李至上疏言： 秘阁自创置之后，载经寒暑，而官司所处未有定制。望降明诏，令与三馆并列，叙其先后，著为永式。 帝可其奏，列秘阁次于三馆。
己巳，禁川、峡、岭南、湖南杀人祀鬼，州县察捕，募告者，赏之。
九月，乙亥，北女真四部请附于辽。
戊寅，崇仪副使郭载言： 臣前任使剑南，见川、峡富人多召赘婿，与所生子齿，死则分其财，故贫人多出赘，甚伤风化而益争讼，望禁之。 诏从其请。
冬，十月，乙巳，以同州观察推官河南钱若水为秘书丞、直史馆。若水初佐同州，知州性褊急，数以胸臆决事不当，若水固争不能得，辄曰： 当陪俸赎铜耳。 已而奏案果为朝廷及上司所驳，州官皆以赎论。知州愧谢，然终不改。有富民失女奴，其父母讼于州，命录事参军鞫之。录事尝贷钱于富民不获，乃劾富民父子数人共杀女奴，弃尸水中，遂失其尸，罪皆应死。富民不胜拷掠，自诬服。狱具上，州官审覆，皆以为实。若水独疑之，留其狱数日不决，密使人访女奴，得之，引以示其父母，皆泣曰： 是也。 富民父子赖以得免。知州欲论奏其功，若水固辞。帝亦闻其名，会寇准荐若水文学高第，召试学士院，而命以此官。
乙丑，赐知白州蒋元振绢三十匹、米五十石。丙寅，赐知郓州须城县姚益恭绢二十匹、米二十石。
元振清苦厉节，亲属多贫，不能赡养，闻岭南物贱，因求其官，寄家潭州，尽留俸禄供给，元振啜菽饮水，缝纸为衣；为政简易，民甚便之。秩满迁，转动使乞留，凡七八年不得代。益恭初为兴国军判官，以清干闻；召赴阙，老幼千馀人遮道，不得发，益恭夜开城门遁去。其在须城，鞭扑不用，境内大治，民数千人三遮转动使乞留。至是采访使各言其状，故有是赐。
十一月，丁丑，知安州、侍御史李范上言： 故殿中丞、通判州事高丽金行成疾革，召臣及州官数人至其卧内，泣且言曰： 外国人任中朝为五品官，佐郡政，被病且死，无以报主恩，泉下亦有遗恨。二子宗敏、宗约皆幼，家素贫，无它亲可倚，行委沟壑。 既死，其妻誓不嫁，养二子，织屦以自给。臣窃哀之。 诏以宗敏为太庙斋郎，俾安州月以钱三千、米五石给其家，长吏常岁时存问，无令失所。
时群臣升殿奏事者，既可其奏，皆得专达于有司，颇容巧妄。十二月，左正言、直史馆歙人谢泌，请自今凡政事送中书，机事送枢密院，财货送三司，覆奏而后行。辛丑，诏从泌请，遂著为定制，中外所书疏亦如之。
大理寺丞王济为刑部详覆官，屡上封事。帝一日顾问左右： 刑部有好言事者为谁？ 左右以济对，帝遂命通判镇州。牧守多勋旧武臣，倨贵陵下，济未尝挠屈。戍卒颇恣暴不法，夜或焚民舍为盗，济廉得，立斩之，驰奏其事，帝大喜。都校孙进，使酒无赖，殴折人齿；济不俟奏，杖脊送阙下，军府畏肃。连三诏褒奖焉。
庚戌，辽封李继迁为夏国王。
辽同政事门下平章事室昉请致政，辽主命入朝，免拜，赐几杖。太后遣閤门使李从训持诏劳问，令常居南京，封郑国公。
是岁，辽放进士郑云从第二人。
○太宗至仁应道神功圣德睿烈大明广孝皇帝淳化二年（辽统和九年）
春，正月，丙子，遣商州团练使翟守素帅兵援赵保忠于夏州。
辽禁私度僧尼。先是晋国公主建佛寺于南京，辽主许赐额，室昉奏曰： 诏书悉罢无名寺院，今以公主请赐额，不惟违前诏，恐此风愈炽。 辽主从之。
乙酉，置内殿崇班、左右侍禁，改殿前承旨为三班奉职。
辽室昉等进《实录》二十卷；辽主手诏褒之，加昉政事令，赐帛六百匹。
戊子，辽选南侵降卒五百人为宣力军。
辛卯，辽免三京诸道租，仍罢括田。
二月，丁未，辽以涿州刺史耶律旺陆为特里衮。
帝修正殿，颇施采绘，左正言谢泌上疏谏；癸丑，命悉去采绘，涂以赭垩。
监察御史祖吉，坐知晋州日为奸赃弃市。
丁巳，凉州观察使、判雄州事下邳刘福卒，赠太傅、忠正节度使。福武人，不知书，御下有方略，为政简易。在雄州五年，境内宁谧，百姓遮转运使，愿追述治迹，以其状闻，诏许立遗爱碑。诸子常劝福建大第，福怒曰： 我受禄甚愿，足以僦舍自庇。汝曹既无尺寸功，岂可营居第为自安计乎！ 卒不许。殁后，帝闻其言，以白金五千两赐其子，令市宅以居焉。
三司尝建议剑外赋税轻，诏监察御史张观乘传按行诸州，因令稍增之。观上疏言： 远民易动难安，专意抚之，犹虑其失所，况增赋以扰之乎？ 帝深然其言，因留不遣。其后观复上疏言： 臣窃见陛下天慈优容，多与近臣论政，德音往复，颇有烦劳。至于有司职官，承意将顺，簿书丛脞，咸以上闻，岂徒亵读至尊，实亦轻紊国体。愿陛下所断之暇，宴息之馀，体貌大臣，与之扬榷，使沃心造膝，极意论思，则治体化源，何所不至！岂与校量金谷，剖析毫厘，以有限之光阴役无涯之细务者可同年语哉！ 帝览而善之，召赐五品服，以为度支判官。
闰月，辛未朔，日有食之。
以郑文宝为陕西转运副使，许便宜从事。会岁歉，文宝诱豪民出粟三万斛，活饥者八万六千馀人。
壬申，辽遣翰林承旨邢抱朴、三司使李嗣、给事中刘京、政事舍人张翰、南京副留守吴浩分决诸道滞狱。
庚辰，以瀛州防御使安守忠知雄州。守忠尝与僚属宴饮，有军校谋变，衷甲及门。阍吏狼狈入白，守忠言笑自若，徐顾坐客曰： 此辈酒狂耳，擒之可也。 人服其量。
己丑，诏： 京城无赖辈蒱博，开柜坊，屠牛马驴狗以食，销铸铜钱为器用杂物，令开封府戒坊市，谨捕之。犯者斩，匿不以闻及居人邸舍僦与恶少为柜坊者同罪。 
是月，命翰林学士贾黄中、苏易简领差遣院，李沆同判吏部流内铨。学士领外司，自此始也。
三月，庚子朔，辽赈室韦、乌古诸部饥。戊申，辽复令库部员外郎马守琪、仓部员外郎祁正、虞部员外郎崔祐、蓟北县令崔简等分决诸道滞狱。甲子，辽主如南京。
乙丑，辛仲甫罢参知政事。
己巳，帝以岁旱蝗，诏吕蒙正等曰： 元元何罪，大谴如是，盖朕不德之所致也。卿等当于文德殿前筑一台，朕将暴露其上，三日不雨，卿等共焚联以答天谴。 蒙正等惶恐谢罪，匿诏书。翼日而雨，蝗尽死。
先是帝召近臣问时政得失，枢密直学士冠准对曰： 《洪范》天人之际，其应如影响。大旱之证，盖刑有所不平。顷者祖吉、王淮、皆侮法受赇，赃数万计。吉既伏诛，家且籍没；而淮以参知政事沔之母弟，止杖于私堂，仍领定远主簿。用法轻重如是，亢之咎，殆不虚发也。 帝大悟，明日，见沔，切责之。
是月，翰林学士宋白等上《新定淳化编敕》三十卷。
夏，四月，庚午朔，诏罢端州岁贡石砚。
辛巳，以枢密副使张齐贤、给事中陈恕并参知政事，佥署枢密事张逊为枢密副使，枢密直学士温仲舒、冠准并为枢密副使，张宏罢为吏部侍郎。宏性懦谨，无它策，居内庭，见胥吏必先劳揖。性吝啬，好聚蓄，不为时所重。仲舒，河南人也。
初，王沔与张齐贤同掌枢务，颇不协。齐贤出守代州，沔遂为副使、参知政事。陈恕筦盐铁，性苛察，亦尝与沔忤。于是齐贤与恕并在中书，沔不自安，虑官属有以中书旧事告二人者。己丑，左司谏王禹偁上言： 请自今群官诣宰相及枢密院使并须朝罢于都堂请见，不得于本厅延接宾客，以防请托。 沔喜，即白帝施行之，仍令御史台宣布中外。
左正言谢泌上言： 伏睹明诏，不许两府接见宾客，是疑大臣以私也。天下至广，万机至繁，陛下以聪明寄于辅臣，苟非接见群官，何以悉知外事！古人有言曰： 疑则勿用，用则勿疑。 若国祚衰季，强臣擅权，当此之时，可以为虑。今陛下鞭挞宇宙，总揽豪杰，朝廷无巧言之士，方面无姑息之臣，礼乐征伐自天子出，奈何疑执政大臣，为衰世之事乎？使非其人，当斥而去之；既得其人，任之以政，又何疑也！设若杜公堂请谒之礼，岂无私室乎？塞相府请求之门，岂无它径乎？此非陛下推赤心以待大臣、大臣展四体以报陛下之道也。王禹偁昧于大体，妄率胸臆，以蔽聪明，狂躁之言，不可行用。 帝览奏嘉叹，即命追还前诏，仍以泌所上表送史馆。
五月，庚子，置诸路提点刑狱官。
乙巳，复置折博仓。
左正言谢泌，数论时政得失，帝嘉其忠荩，丙辰，擢右司谏，赐金紫，并钱三十万。泌一日得对便殿，帝复面加赏激，泌谢曰： 陛下从谏如流，故臣得以竭诚。昔唐末有孟昭图者，朝上谏疏，暮不知所在。前代如此，安得不乱！ 帝动容久之。
六月，甲戌，忠武节度使、同平章事潘美卒。赠中书令，谥武惠。
乙酉，汴水决浚仪县，坏连堤，泛民田。帝昧旦乘步辇出乾元门，宰相、枢密使迎谒于路，上谓曰： 东京养甲兵数十万，居人百万家，转漕仰给在此一渠水，朕安得不顾！ 车驾入泥淖中，行百步，从臣震恐。殿前都指挥使戴兴捧承步辇出泥淖中。诏兴督步卒数千塞之。日未昧而堤岸屹立，水势遂定，始就次，大官进膳，亲王近臣皆泥泞沾衣。知县事宋炎，亡匿不敢出，帝特赦其罪。
是月，辽南京霖雨伤稼。
秋，七月，癸卯，辽通括户口。
乙巳，辽诏诸道举才行，察贪酷，抚高年，禁奢僭，有殁于王事者，官其子孙。
李继迁闻翟守素将兵来讨，恐惧，奉表归顺。丙午，授继迁银州观察使，赐以国姓，名曰保吉。赵保忠又荐其亲弟继冲，帝亦赐姓，改名保宁，授绥州团练使；封其母罔氏西河郡太夫人。
帝饮恤庶狱，虑大理、刑部吏舞文巧诋，八月，乙卯，置审刑院于禁中，以枢密直学士楚丘李昌龄知院事，兼理详仪官六员。凡狱具上奏者，先由审刑院印讫，以付大理寺、刑部断覆以闻，乃下审刑院详议，申覆裁决讫，以付中书，当者即下之，其未允者，宰相复以闻，始命论决。
丁亥，并州言契丹四百馀口内附。帝因谓近臣曰： 国家若无外扰，必有内患。外忧不过边事，皆可预防；惟奸邪无状，若为内患，深可惧也。 
