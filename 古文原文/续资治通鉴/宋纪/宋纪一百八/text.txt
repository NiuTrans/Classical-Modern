起上章掩茂七月，尽十二月，凡六月。
○高宗受命中兴全功至德圣神武文昭仁宪孝皇帝建炎四年（金天会八年）
秋，七月，癸卯，诏： 诸道守臣，自军兴以来得便宜指挥者并罢。 
斩神武前军统领官胡仁参于赵州市，宣教郎袁潭除名、韶州编管，坐与李鄴同谋投拜，又擅杀两浙提点刑狱王翿故也。寻诏以翿死事，赠朝请大夫，官其家三人。既而言者以为 翿尝降敌，比敌兵之去，遂以印付翿，不当褒赠。 范宗尹主之，卒赠翿一官，录其子云。
甲辰，执政奏以朝议大夫、提举江州太平观刘洪道为建康府路安抚大使司参谋官，帝曰： 不可，是又欲与吕颐浩同官。 赵鼎曰： 颐浩之来尚迟，今先令洪道往池州措置防江。 帝曰： 此固勿害，但议者谓颐浩多引用山东之人，故不欲遣。且颐浩身为宰相，当收揽天下人材，尽为我用；独私乡曲，非公道也。 
先是中书舍人季陵入对，言： 强敌之患，已无宁岁，焚劫杀虏，几遍天下，夏则北去，秋则南牧，往年休士马于燕山，次年移于河北，次年移于京东，今寓淮甸，无复去意，患在朝夕，可谓急矣。张俊提兵已赴公安，刘光世提兵已赴镇江，亟召亟遣，事尚可及。若吕颐浩既去，硃胜非未来，使七月受命，八月之镇，九月弓劲马肥，敌人向南，兵不素练，粮不素积，又不设险，何以御之！臣愿陛下急与大臣谋，先遣军马储运，更择贤副经画，以待其来。不然，虽位望崇重，号前宰相，无益也。今日注意将相，非为安危，实为存亡。朝谋夕行，当如拯溺，岂可不惜分阴哉！ 至是遂命洪道趣之池州，权管本州及安抚司事，以统制官张俊、李贵、王进、王涣所部合四千人隶本州诸军，权听节制。洪道请用便宣指挥，许之。
戊申，诏： 臣僚至都堂，自正一品外，它并在执政之下，著为令。 为刘光世也。
辛亥，金主命给泰州都统博勒和所部诸穆昆申胄各五十。
先是金都统洛索经略陕西，所下城邑，旋归附于宋。监战阿里布请益兵，于是诸将会议于帅府。宗翰曰： 前以伐宋故，分西师合于东军，而陕西五路，兵力雄劲，当并力功取。宜令达兰抚定江北，宗弼以精兵二万先往洛阳，以八月往陕西，或使宗弼遂将以行。 诸将曰： 陕西兵威非不足，今叛服不常，绥怀之道有未尽尔。诚得位望隆重、恩威并济者以往，可指日而定。当以皇子右副元帅宗辅往莅其事，或于宗翰、希尹中择一人以往。 各具议以闻。金主曰： 往者洛索所向辄克，今使专征陕西，淹延未定。岂倦于兵而自爱邪？关陕重城，卿等其戮力焉！ 遂命宗辅往洛阳治兵。
乙卯，金主命徙昏德公、重昏侯于五国贼，以将立刘豫故也。
金乌登路统军锡库传金主命，减去随行宗室官吏。上皇力恳之，不从，乃谓从者曰： 远道相随，本图哀乐与共，但事属它人，无如之何。 言讫，泣下，从者皆号呼而出。于是宗室仲瑅等五百馀人、内侍黎安国数百人皆留，从行者惟晋康郡王孝骞、和义郡王有奕等六人而已。
丁巳，申命元祐党人子孙经所在自陈，尽还应得恩数。
丁卯，金主如东京温汤。遣高庆裔、韩昉册命刘豫为皇帝，国号大齐，都大名府。
八月，辛未朔，浙西安抚大使司置参谋、参议官各二员，俸赐视杂监司。自是诸路以为例。
壬申，诏： 福、建、温、台、明、越、通、泰、苏、秀等州，有海船民户及尝作水手之人，权行籍定，五家为保，毋得发船往京东，犯者并行军法。 
癸亥，诏： 神武中军益选亲兵，通旧作六百人，更三番入直禁中，不隶禁卫所，命统制官辛永宗提举之。 
甲戌，诏： 日轮侍从一员，具前代及本朝关治体者一两事进入。 
初，朝散郎、知蕲州甄采，以得柔福帝姬闻于朝，会采为淮西都巡检使刘文舜所破，乃脱身从韩世清，卫送帝姬赴行在。时帝犹在温、台，先遣入内内侍省押班冯益、宗妇吴心儿往越州验视。戊寅，乃取人宫，封福国长公主。
庚辰，隆祐皇太后至自虔州，上出行宫门外奉迎，因历问太母所过守臣治状。后性恭谨，未尝毫发闻于朝廷。然喜饮酒，上以越酒不可饮，令别市醴，后使持钱往酤，未尝直取也。后在禁中，尝微觉风眩，有宫人自言善用符水咒疾可瘳者，或以启后，后曰： 又是此语，吾岂敢复闻也！此等人其可留禁中邪？ 立命出之。
是日，拱卫大夫、福州观察使、承州、天长军镇抚使薛庆，及金人战于扬州城下，死之。
宗弼既屯六合县，欲自运河引舟北归，而赵立在楚，薛庆在承，扼其冲，不得进，宗弼患之。左监军昌自孙村来，见宗弼计事，欲会兵攻楚州。真、扬镇抚使郭仲威闻之，约庆俱往迎敌，庆以是月戊寅出兵，己卯，至扬州。仲威殊无行意，置酒高会，庆怒曰： 此岂纵酒时邪？我为先锋，汝当继后！ 上马，疾驰去。平旦，出扬州西门，从骑不满百，转战十馀里，亡骑三人，仲威迄不至。庆与其下走还扬州，仲威闭门拒之。庆仓皇坠马，为追骑所擒。马寻旧路归承州，军中见之，曰： 马空还矣，太尉其死乎！ 仲威弃扬州，奔兴化。知长驱攻承州，兵马钤辖王林出城迎敌，不胜，遁。承州破，金惧庆复归，遂杀之。
庆在承久，军食既足，不复敛取于民；王官自京师至者，馆谷甚厚，皆按格赋禄；官兵隶承州者，月粮时帛，举如令给之；至视其徒，是战士计日廪食，老弱计日受券而已。金人自浙归，大寨于天长、六合间，庆亲率众劫之，得牛数百，悉贱其估，分畀民之力田者。民怀其惠，亦赖其捍御以自固。敌假道于承以攻楚，庆不听，至是被害。庆起群盗，其众多骁隽敢斗。庆临敌勇，亦能以少击众。故庆死，承州遂破，楚势孤，卒无以抗敌，人皆惜之。讣闻，赠保宁军承宣使。
癸未，宣抚处置使张浚复取永兴军。
初，浚之西行也，帝命浚三年而后用师进取。及是金左监军昌与宗弼皆在淮东，约秋高南下。浚度宗弼必将侵东南，议以师分挠其势。召诸将议出师，都统制、威武大将军、宣州观察使曲端曰： 平原广野，敌便于冲突，而我军未尝习战，且金人新造之势，难与争锋。宜训兵秣马，保疆而已，俟十年乃可议战。 浚不听。
复以人言浸润，不能无疑，乃遣本司主管机宜文字张彬往渭州，以招填楚军为名，实欲伺察端意。彬至渭见端，问曰： 公尝患诸路兵不得尽合，及财物不足以供事。今张公之来，兵合财备，洛索孤军深入吾境，我合诸路攻之不难。今失不击，若尼玛哈并兵而来，何以待之？ 端曰： 不然。兵法先较彼己，必先计吾不可胜与敌之可胜。今敌可胜，只洛索孤军一事；然彼兵技之习，战士之锐，分合之熟，无异前日。我不可胜，亦只合五路之兵一事；然将帅移易，士不素练，兵将未尝相识，所以待敌者，亦未见有大异于前日。万一轻举，脱不如意，虽有智者，无以善其后。又，自敌来侵，因粮于我，彼去来自如，而我自救不暇，是以我尝为客，彼尝为主。今当反之，精练士卒，按兵据险，使我常有不可胜之势，然后徐出偏师，俾出必有所获。彼所谓关中陆海者，春不得耕，秋不得获，则必取粮于河东，是我为主，彼为客，不一二年，必自困毙，因而乘之，可一举灭矣。 彬以端言复命。
先是吴玠以彭原之败，望端不济师，而端谓玠前军已败，惟长武有险可捍冲突，二人争不已。浚积前疑，卒用彭原事罢端兵柄，与宫观，再责海州团练副使、万州安置；统制官张中孚、李彦琪诸州羁管。陕西人倚端为重，及贬，军情颇不悦。
浚遂决策治兵，移檄河东左副元帅宗翰问罪；宣抚司干办公事万年郭奕力言不可，浚不从。乃以玠权永兴军路经略司公事，遂取永兴军。玠为功升忠州防御使。
丙戌，宁远军节度使、醴泉观使孟忠厚，乞蠲太母所过秋税，范宗尹曰： 顷已免夏税，若复蠲放，虑州郡经费有缺，必致横敛。 帝愀然曰： 常赋外科敛及赃吏害民，最宜留意。祖宗虽崇好生之德，而赃吏死徙，未尝末减。自今官吏犯赃，虽未加诛戮，若杖脊流配，不可贷也。 
己丑，诏通、泰镇抚使岳飞以所部救楚州。
时扬、承二镇已破，楚势亦危，赵立遣人告急，签书枢密院事赵鼎欲遣神武右军都统制张俊往救之，俊曰： 敌方济师，达赉善兵，其锋不可当。立孤垒，危在旦夕，若以兵委之，璧徒手搏虎，并亡无益 鼎曰： 楚当敌冲，所以蔽两淮，委而不救，则失诸镇之心。 俊曰： 救之诚是。但南渡以来，根本未固，而宿卫寡弱，人心易摇，此行失利，何以善后？ 鼎见帝曰： 江东新造，全籍两淮，若失楚，则大事去矣。是举也，不惟救垂亡之城，且使诸将殚力，不为养寇自便之计。若俊惮行，臣愿与之偕往。 俊复力辞。乃命飞、立腹背掩击，仍令刘光世遣兵往援，毋失事机。
庚寅，诏： 景灵宫神御，自海道迎至温州奉安。 
金人欲发陵寝，河南镇抚使翟兴遣其子琮及统领官赵林率兵自河阳南城至巩县、永安军，邀击之，屡战皆胜，追奔至渑池而还。
九月，辛丑，建昌府路安抚大使兼知池州吕颐浩，请兵五万人分屯建康等处， 内建康府万五千人，太平州万人，池州二万人，饶州五千人。除参谋官刘洪道见管崔邦弼及李贵等兵约五千人，韩世清约六七千人外，乞朝廷贴足，付臣使唤。昔王翦伐楚，谓非六十万人不可，终如所料。杜充以五万人只守建康，犹不免败事。况本路上下近千里，多是紧要渡口，今臣乞兵五万，委为不多。 又言： 刘光世有部曲约二三万人，其势稍强，乃可弹压乌合之众。今臣素无部曲，非得知兵政统制官及正兵二万人，难以镇服众心。乞以神武前军统制王侄所部前军及诸臣巨师古、颜孝恭自隶。 又请招捕水寇邵青、崔增及赐诸军衣甲。诏赐枢密院见甲千副，本路上供经制钱四千万缗，米二十万斛，馀从之。
颐浩将行，见帝言： 臣自去国，不知金人之实，闻已渡淮北去。然金人多诈而难测，臣比经四明，见朝廷集海舟于岸上，是必为避敌备。夫避敌固当预办，然御敌之计，尤不可缓。臣料圣驾万一避敌，不过如永嘉及闽中耳。望鉴去岁敌骑追袭之事，选兵二万，分为二项，一项浙西，一项浙东。或据水乡，或扼山险，邀而击之，使将士戮力，如四明城下之战，则无不胜矣。万一敌不渡江，则愿宰执预为之计，俟来夏则遣北向，分二万由海道赴文登以摇青、齐，分二万由淮阳趋彭城以撼郓、濮。盖金人用兵，深忌夏月，我必乘其忌而攻之。故暑月用兵，臣前后屡陈此计。然安危治乱之要，尤在人主能察，愿留圣意。 
壬演，刘光世奏： 淮南诸镇，郭仲威溃散，薛庆身亡，赵立不知存亡，岳飞现在江阴军，不见赴镇，刘纲以所部渡江赴行在，散在南北岸作过。金人见留承州，臣遣王德渡江过邵伯埭，擒敌军四百馀人。 诏光世以所俘赴行在。既而德自天长引兵趋承州，不得入，斩所部左军统领官刘镇而还。
甲辰，太上皇后郑氏殂于五国城，年五十二。
乙巳，诏刘光世、岳飞、赵立、王林掎角逼逐金兵渡淮。
时金左监军完颜昌，围楚州已百馀日。镇抚使赵立，一日拥六骑出城，呼曰： 我镇抚也，首领骁将，其来接战！ 南寨有二骑袭其背，立手夺二枪，俱坠地，夺双骑，将还；俄北寨中遣五十馀骑追立，立瞋目大呼，人马俱辟易。明日，立三帜邀战，立以三骑应之。伏发，立中飞矢，奋身突围以出，敌益攻之。
戊申，刘豫僭位于北京。初，军民闻豫至，杀金人，闭门拒豫。豫击而降之，遂即皇帝位，国号大齐，大赦伪境。
乙卯，金左监军昌攻楚州，守臣右武大夫、徐州观察使、楚、泗州、涟水军镇抚使赵立死之。
前一日，昌大进攻具临城，翼日，填濠将进，立率士卒御之。忽报敌进城矣，立笑曰： 将士不用相随，吾将观其诡计，且令其匹马只轮不返。 上城东门未半，飞砲碎其首。左右驰救之，立犹曰： 吾终不能与国破敌矣！可轝至三圣庙中，声言疾病祈祷，使敌不悟。 言终而绝，年三十七。然人闻其死，知城必破，失声巷哭不可止。众以参议官程括权镇抚使以守，敌益攻之。
己未，帝曰： 昨韩世忠进一马，高五尺一寸，云非人臣所敢乘。朕答以九重之中，未尝出入，何所用之，卿可自留为战备。 时世忠妻和国夫人梁氏言积俸未支，三省奏： 近惟隆祐皇太后殿下所积供奉物，计直供支；潘贤妃勘请已不给。 帝曰： 将帅，朕所委用，当厚恤其家，可特予之，馀人毋得援例。 
是日，金、均、房安抚使王彦，及桑仲战于平丽县之长沙平，败之。
仲既陷均、房，有窥蜀之志，拥众犯金州白土关，彦以官军保长沙平。仲故为彦部曲，以书请曰： 仲于公无所犯，愿假道入蜀以就食耳。 彦语寮佐曰： 吾知仲之为人，能驭士卒，轻财善斗，然勇而无谋，决为诸公破之。 乃遣统领官门立为先锋。立鏖战不胜，马陷淖，其子璋驰过，立呼之，璋不应而去。立骂贼不绝口而死，人心震恐。时官军才二千，粮且不给，或请少避贼锋，彦曰： 今敌在陕西，若贼至安康，则四川腹背受敌矣。敢有言避贼者斩！ 遂率同统制王宗尹相为掎角，士皆争奋。贼张步骑，六道并进，彦执旗大呼麾士，士殊死斗，自辰及酉，贼大败，追至竹山县而还。仲遂据房陵。
仲之未败也，王辟在房州，与仲遥为声援，至是彦遣人招辟，辟遂降。彦欲造其营，众不可，彦曰： 我以诚待辟，辟虽诈，亦何能为！ 遂肩舆至辟营，辟大惊，与其党皆听命。张浚承制以彦为左武大夫。辟后腰斩于兴元府。
辛酉，金安班贝勒都无帅杲卒。杲，太祖母弟也，后封辽王，谥智烈。
癸亥，知枢密院事、宣抚处置使张浚，以都统制刘锡及金人战于富平县，败绩。
初，浚既定议出师，幕客将士皆心知其非，而口不敢言，唯诸相应和。会帝亦以金人聚兵淮上，命浚出兵，分道由同州、鄜延以捣其虚。时权永兴军经略使吴玠已得长安，而环庆经略使赵哲收复鄜延诸郡。浚乃檄召熙河经略使刘锡、秦凤经略使孙渥、泾原经略使刘锜各以兵会合；诸路兵四十万人，马七万，以锡为统帅。浚又贷民赋五年，金钱粮帛之运，不绝于道，所在山积。
浚亲往邠州督战。金左副元帅宗翰闻之，急调宗弼自西京入关，与洛索会。我军行至耀州之富平，金人已屯下邽县，相去八十里。而洛索方在绥德军，众请击之，浚不可，乃约日会战，金人不报。书凡数往，洛索乃自绥德军来，移军与我军对垒，亲率数十骑，登山以望南师，曰： 人虽多，壁垒不固，千疮万孔，极易破耳。 浚犹遣使约战，金人许之；至期，辄不出兵，以为常。浚以洛索为怯，曰： 吾破敌必矣！ 幕客有请以巾帼妇人之服遗洛索者。诸路乡民运刍粟者，络绎未已，至军，则每州县自为小寨，以车马为卫，相连不绝。
锡令诸将议战，玠曰： 兵以利动，地势不利，将何以战？宜徙据高阜，使敌马冲突，吾足以御之。 秦凤路提点刑狱公事郭浩亦曰： 敌未可争锋，当分地守之，以待其弊。 诸将皆曰： 我师数倍于敌，又前阻苇泽，敌有骑不得施，何用他徙！ 
将战，命立故将曲端旗以惧敌。洛索曰： 彼绐我也。 是日，洛索选三千骑，蓐食，令扎哈贝勒率之，囊土逾淖，径赴乡民小寨，乡民奔乱不止，践寨而入，诸军惊乱，遂薄我军。锜身先士卒御之，自辰至未，胜负未分。金人更薄环庆军，他路军无与援者。会哲擅离所部，将士望尘起，惊遁，军遂大溃。哲旗牌未及卷，众呼曰： 环庆赵经略先走！ 至邠州，乃稍定。金人得胜不追，所获军资不可计。
戊辰，金左监军昌急攻楚州，破之。
初，赵立之入城也，有徐州军民老弱仅数千，而胜兵居半，又有楚州将兵二千，四县民兵约五千，共不满万人。围城初，有野豆、野麦可以为粮，后皆无生物，有凫茨、芦根，男女无贵贱劚之。后为水所没，城中绝粮，至食草木，有屑榆皮而食者。徐州将士残暴，席势凌楚军，二州众不相能。立善弹压，使各效其所长，无敢校私隙。其后忿阋日闻，敌谍知之，然犹深忌立，疑其诈死，不敢动。无何，守者稍怠，徐人多溃围而去。敌用降人卫进言，专攻北壁，凡四十馀日，至是乃破。
始，立遣人告急，帝命浙西安抚大使刘光世督淮南诸镇往援之。东海李彦先首以兵至淮滨，扼敌不得进。高邮薛庆至扬州，转战，被执死。光世前军将王德至承州，其下不用命。扬州郭仲威按兵天长，阴怀顾望。独海陵岳飞屯三墪，仅能为援，而亦众寡不敌。敌知外援绝，攻围益急。
立家属先死于徐，其赴镇，以单骑入楚，后得女子知书者，使侍左右，读军中书记，城破而没。立为人木强，不知书，其忠义盖出天性；善骑射，容貌甚壮；不喜声色财货，月俸给皆取其半，与士卒同甘苦；每战，擐甲胄先登，有退却者，必大呼疾驰至其侧，捽而斩之，众畏服，亦乐为用。其视金人如仇，每言及，必啮齿而怒。常戒士卒，惟以杀金人为言，且自誓必死。
城破，州人扶伤巷战，惟民兵夺门而出，首领五万、石琦、蔚亨，号千人敌，皆得全。自金人南侵，所过名城大都，多以虚声胁降，如探囊取之，惟翼州坚守逾二年，濮州城破巷战，杀伤略相当，皆为金所惮。而立威名战功，咸出其上。
是役也，金锐意深入，会张浚出师围陕，宗弼往援之，又立以其军蔽遮江、淮，故金师亦困弊而止。议者谓立之功，虽张巡、许远不能讨云。
初，海州、淮阳军镇抚使李彦先，在韩世忠军；有李进彦者，犯罪流岭南，道为防送者所释，亦投世忠军。世忠之溃沭阳，彦先入海聚众，后有兵数千，与进彦分统之。至是进彦累官武节郎、閤门宣赞舍人、海州兵马铃辖。及楚州受围，彦先以舟师援赵立，与之刺臂之义兄弟。城破之日，彦先舟师犹在北神镇淮水中，前后扼于金人，不得去。金以楼船并力攻彦先，彦先所乘舟下碇石，急收不应。金人击之，彦先与其家皆死。时进彦在东海县，招集彦先馀众，后渡海至秀州，遂受吕颐浩节制。
冬，十月，庚午朔，张浚斩同州观察使、环庆路经略安抚使赵哲于邠州，遂责本司都统制、明州观察使、熙河路经略安抚使刘锡为海州团练副使，合州安置。
初，诸军既败还，浚召锡等计事。浚立堂上，诸将帅立堂下。浚问： 误国大事，谁当任其咎者？ 众皆言环庆兵先生，浚命拥哲斩之。哲不伏，且自言有复辟功，浚亲校以楇击其口，斩于堠下，军士为之丧气，浚遂以黄榜放诸军罪。哲已死，诸将帅听命，浚命各归路歇泊。令方脱口，诸路之兵已行，俄顷皆尽。浚率帐下退保秦州，陕西大震。
辛未，宣抚处置使司参谋官王以宁言： 乞下诏幸蜀，俾敌人罔测乘舆所在。 帝曰： 诏令所以取信于民。自非必行之事，不可降诏，使民何所适从！ 张守曰： 昨已降旨，令沿江储峙。 
秦桧自楚州孙村归于涟水军丁禩水寨。
初，金人以桧请存赵氏，执还燕山，既而从二帝之上京。上皇之遗金书请和也，桧与闻之。逮二帝东徙韩州，金主以桧赐左监军昌为任用。任用者，犹执事也。昌之提兵南下也，桧以任用随军，以计得与其妻王氏俱行。昌至淮阴，以桧为参谋军事，又以为随军转运使。及楚城破之三日，桧与王氏及臧获砚童兴儿、御史台街司翁顺及亲信高益恭等，以小舟至涟水军界，为禩逻者所得，将缚而杀之。桧曰： 我御史中丞秦桧也。 寨兵皆乡民，不晓其说，以为奸细，稍凌辱之。桧曰： 此中有士人，当知我姓名。 时王安道者为酒监，众呼示之。安道佯为识桧，长揖之曰： 中丞良苦！ 众信之，乃不杀。翼旦，谒禩于军中，其下诸将招与饮，有副将刘靖者，欲杀桧而取其资，桧知而责之，靖不得发。桧遂泛海赴行在。
乙亥，金主至自东京。
癸未，帝谓辅臣曰： 闻城中百物贵涌，将士经此，寒苦可念。太母日馈朕盘飧，问内侍，云一免至直五六千，鹌鹑亦数百，朕知之，饬尚食勿进鹌、兔久矣。 范宗尹曰： 陛下恭俭如此，天下幸甚！ 
甲申，言者论防海利害，有可虑者三，不足畏者三，大略谓： 海道风帆，瞬息千里，舟师猝至，势难支吾；又，出没示疑，牵制我师，扬旗伐鼓，中夜而至；我若惊溃，彼计得行；此可虑者三也。冒涉洪涛，敌众方病，乘其未定，易以进击；又，或为风阻，咫尺不前；港道回曲，加以泥泞，其隙易乘；此不足畏者三也。由是言之，无备则可虑，有备则弗畏。今莫若委沿海巡尉及民社，分地防扼。大抵海舟不能齐一，及其未集而击之，必可成功。 从之。
是日，金主命辽、宋诸官之降者，各上其本国诰命，等第换授。
乙酉，言者论： 三年天下之通丧，后世有从权夺服之举者，所以移孝为忠，徇国家之急也。而比来所起之士，多非金革之故，几习宣、政之风，如权邦彦为发运使、姜仲谦为湖北转运使，以至幕职之官，亦行起复。又有夤缘请托三省、枢密院而图起复者，此何理邪？欲望一切罢去，于以明人伦而厚风俗。 诏邦彦孝委催发诸路钱粮，应付行在大军支遣，其馀皆罢之。
庚寅，右正言吴表臣言： 臣向尝论奏，乞谕张浚，令提关陕锐旅疾速入援。伏计朝廷必屡已督促，然至今寂然，未有来耗，中外人情，不胜失望。臣伏念朝廷待浚之意亦至矣，浚之奏请，无有不行，浚之官属，推赏甚厚，盖望其竭力为报，缓急有助也。今冬候已深，敌情叵测，在浚臣子之心，亦岂遑安居！若不恤君父之急，于义如何？欲望更遣使臣，由间道相继督促张浚、曲端等，令统帅精骑，星夜前来应援，无使后时。若强敌深入，亦有后顾之虞。此事迫切，不宜缓者。 时朝廷犹未知浚败于富平，乃诏枢密院遣使臣二人趣浚入援。
初，浚既斩赵哲，以陕西转运判官孙恂权环庆经略使。或谓环庆诸将曰： 汝等战勇而帅独被诛，天下宁有是事？ 参议军事刘子羽闻之，令恂阴图诸将，恂遂以败军斩统领官张忠、乔泽。统制官慕容洧与诸将列告于庭，恂叱之曰： 尔等头亦未牢！ 洧，环州属户，其族甚大，闻此，惧诛，遂首以兵叛，进攻环州。浚命统制官张中彦、干办公事承务郎赵郴守渭州，二人皆曲端旧部曲，素轻刘锜；又，浚已还秦，恐金人至，不能守，乃相与谋逐锜而据泾原。锜至环州，与洧相拒。金以轻兵破泾州，次潘原县，锜留彦琪捍洧，亲率精锐赴渭州。锜至瓦亭而金兵已迫，锜进不敢追洧，退不敢入渭，遂走德顺军。彦琪以孤军无援，亦惧，遁归古原州。中彦、郴闻之，遂遣人诣金军通款。
甲午，伪齐刘豫遣尚书右丞相张孝纯册其母令人为皇太后，立其妾钱氏为皇后。钱氏，本宣、政间宫人，出为民婢，入豫家，有宠，托言吴越王後而立之。
丁酉，诏为赵立辍二日朝，赠立奉国军节度使、开府仪同三司，谥忠烈，官子孙十人，且令访其遗骸，官给葬事；后为立祠，名显忠。
己亥，河南镇抚司兵马钤辖翟宗率裨将李兴渡河，败金人于阳城县，遂进至绛州之垣曲。横山义士史准等以其众来附。兴归，以所部屯商州。
杜充自南京至云中，金右副元帅宗翰薄其节，不之礼，久而命知相州。
十一月，癸卯，诏曰： 吕公著、吕大防、范纯仁，皆盛德元老，同居庙堂，国势尊安，四裔顺服；而遭罹贬斥，久历岁时，尚拘微文，未获昭雪。朕经此时巡之久，益知致治之难，念兹老臣，是宜褒称。三省可检举速行褒赠，并其馀党籍臣僚，下有司责以近限，具名取旨施行。 
初，帝既下诏褒录元祐忠贤，而朝廷多故，有司未暇检举。及是帝谕大臣曰： 此事议论已久，终是行遣未尽。内中收得《元祐党碑》，即降出，令录所司，一一契勘褒赠。 遂追封公著鲁国公，谥正献；大防宣国公，谥正愍；纯仁许国公，谥忠宣；皆赠太师。
是日，建康府路安抚大使吕颐浩复南康军。
颐浩既驻军鄱阳，会建武军节度使杨惟忠有兵七千屯州境，颐浩请与俱。是月朔，官军至都昌县，后三日，遂渡江，入居南康军，分守要害。遣统制官巨师古以所部三千七百人救江州。是夜，贼众三万人至南康，与官军鏖战。颐浩及杨惟忠皆失利，引兵渡江避之，陈于北溪洲。翼日，师古引兵未至江州五十里而营，诘朝出战，遇伏，为所败，其众溃去，师古奔洪州。颐浩乃传檄王侄、韩世清会兵，未敢进。
甲辰，端明殿学士、签书枢密院事赵鼎罢。
初，帝欲除神武副军都统制辛企宗为节度使，鼎以企宗非有军功，持不下，帝不乐，诏鼎累乞宫祠，可本职提举临安府洞霄宫，免谢罪。鼎既免，帝欲申前命，参知政事谢克家曰： 企宗非有大功，今骤命之，是使鼎得名，企宗得利，而陛下独负谤于天下后世也。 帝乃止。
乙巳，权尚书工部侍郎韩肖胄请复天地、日月、星辰、社稷之祀，事下太常。其后礼寺言： 自车驾巡幸以来，宗庙之祭，文虽省而义存，则岁所常行者，亦当姑存其意，而天地、社稷之祀不可辍。今裁定，每岁孟春上辛祈谷，孟夏雩祀，季秋及冬日至四祀天，夏日至一祀地，孟冬上辛祀感生帝，立冬后祭神州地祇，春秋二社及腊前一日祭太社、太稷，并于越州天庆观设位，免玉与牲，权用酒脯。乃依方色奠币，以辅臣为初献，礼官亚终献，宗室奏告，并常服行事。 从之。
丙午，秦桧入见。
初，桧发涟水军寨，权军事丁礻异令参议王安道、冯由义辅行，前二日至行在。桧自言杀监己者，夺舟来归。朝士多疑之者，谓其与何、孙傅等同被拘执，而桧独还；又自燕至楚二千八百里，逾河越淮，岂无讥诃之者，安得杀监而南行！就令达兰纵之，必质妻属，安得与王氏俱归！唯范宗尹、李回素与桧善，力荐其忠，乃命先见宰执于政事堂。翼日，引对，桧言： 如欲天下无事，须是南自南，北自北。 遂建议讲和，且乞帝致书左监军昌求好。
是日，通、泰镇抚使岳飞自柴墟镇渡江。
金左监军昌既得楚州，有经营南渡之意，乃攻张荣鼍潭湖水寨。金人屡攻荣，阻湖淖，不得进。及是天寒水深，遂并力攻其茭城，荣不能当，焚其积聚而去。金人进攻泰州，飞以泰州不可守，弃城去，率众渡江，屯江阴军沙上。
丁未，朝请郎、试御史中丞致仕秦桧试礼部尚书，赐银帛二百匹两。范宗尹等进呈桧所草国书，帝曰： 桧朴忠过人，朕得之，喜而不寐。 桧请以本身合得恩泽授王安道、冯由义官，寻并改京秩，而舟人孙静亦补承信郎。始，帝虽数遣使，然但且守且和，而专与金人解仇议和，则自桧始。
壬子，日南至，帝率百官遥拜二帝。自渡江至是，始有此礼。
丙辰，金左监军昌破泰州。时昌有渡江之意，欲耕地而守，遂亲率万人下泰州而屯之。
己未，金人破通州。
辛酉，伪齐刘豫改元阜昌。豫初僭立，止用天会之号。至是奉金命，乃改之。
甲子，建康府路安抚大使吕颐浩，乞益兵讨李成，帝曰： 颐浩奋不顾身，为国讨贼，群臣所不能及。但与贼相距，不度彼己，容易轻进，此其失也。今兵既少衄，须令且持重，急遣王侄引兵助之。 范宗尹曰： 颐浩意欲更得韩世忠兵马为助。 帝曰： 若遣韩世忠提全军，破贼有馀力；但敌骑尚在江北，未可遽行。 李回曰： 成敢拥众跨江跳梁，正倚金人南侵，朝廷不能遣发大兵。若陛下亲御六师，移跸饶、信间，则成败胆矣。 帝曰： 朕日夜念此不少置，决意须亲征。俟敌骑稍北，遣世忠先行，朕继总兵临之。先以赏招携其众，许归自新，则成必易擒，亦不欲多杀士众也。 
丙寅，诏神武前军统制王侄以本部万人速往吕颐浩军策应。
是月，宣抚处置使张浚，自秦州退军兴州。
初，浚兵既溃于富平，金人以所得陕西金币悉归河东帅府。会张中孚、赵彬送款于金人，知慕容洧叛，乃遂引兵而西，走秦凤路。马步军副总管吴玠自凤翔走保大散关之东和尚原，权环庆经略使孙恂由陇关入秦，与浚会。金人至渭州，得其情实，乃入德顺军。浚闻敌人德顺，遂移司兴州，簿书辎重，悉皆焚弃。
浚之出师也，干办公事、朝请郎杨晟惇力言其不可，浚不从，晟惇乃求行边，不随幕下。及是来见浚，浚稍以诸事委之。晟惇言： 金人必欲举川、秦，然后归国。不若引兵金、洋一带，俟敌骑既去，然后收复川、陕，事乃永定。 浚虽不用其说，然已置陕西于度外矣。起复朝议大夫、知兴元府王庶亦来，见浚计事，力陈保奏之策。众议不同，庶请归持馀服。
浚之自邠南归也，将士皆散，惟亲兵千馀人自随，其属官皆惧。有建议当保夔州者，参议官刘子羽曰： 议者可斩也。宣抚司岂可过兴州一步！系关陕之望，安全蜀之心。 干办公事谢升亦言不当远去，请筑青阳潭左右四关、六屯，浚以为然，乃劾异议者，遣子羽单骑至秦州，访诸将所在。时敌骑四出，道阻不通，将士无所归，忽闻子羽在近，宣抚使留蜀口，乃各引所部来会，凡十数万人，军势复振。浚哀死问伤，录善咎己，人心粗安。
或谓吴玠： 宜移屯汉中以保巴蜀。 玠曰： 敌不破我，讵敢轻进！吾坚壁重兵，下瞰雍甸，敌惧吾乘虚袭其后，此保蜀良策也。 诸将乃服，时玠在原，军食不继，凤翔之民感其遗惠，相与夜负刍粟输之；玠亦怜其远意，悉厚赏以银帛，民人益喜。敌怒，遣兵伏渭南，邀而杀之，又令保伍相坐，犯者皆死，而民益冒禁输之，数年然后止。
十二月，庚午，交趾郡王李乾德请入贡，诏却之。
辛未，金左副元帅宗翰，命诸路州县同以是日大索南人及拘之于路；至癸酉，罢籍客户，拘之入官；至次年春，尽以铁索锁之云中，于耳上刺官字以志之，散养民间。既而立价卖之，馀者驱之夏国以易马，亦有卖于蒙古、室韦、高丽之域者。时金既立刘豫，复以旧河为界，宗翰恐两河陷没士庶非本土之人，逃归豫地，故有是举。
丁丑，金陕西都统洛索卒，后赠金源郡王，谥庄义。
己卯，诏户部进钱万缗，奉隆祐皇太后生辰。
时帝以太后诞日，置酒宫中，从容语及前朝事。后曰： 吾老矣，幸相聚于此，它时身后，吾复何患，然有一事当为官家言之。吾逮事宣仁圣烈皇后，求之古今，母后之贤，未见其比。因奸臣快其私愤，肆加诬谤，有玷盛德。建炎初虽尝下诏辨明，而史录所载，未经删定，岂足传信后世？吾意在天之灵，不无望于官家也。 帝闻之惕然。其后更修神宗、哲宗两朝《实录》，盖张本于此。
癸未，诏： 监司、守倅，并以三年为任。 
乙未，神武右军都统制张俊为江南路招讨使，进解江州之围，且平群盗，事急速者许便宜。
时李成乘金人侵略之馀，据江、淮六七州，连兵数万，有席卷东南之意，使其徒多为文书，符谶，幻惑中外，朝廷患之。至是闻金不渡江，帝乃止饶、信之行。范宗尹因请大将讨成，故有是命。仍令前军统制王侄、后军统制陈思恭、镇抚使后飞皆属俊。
诏： 招讨使位宣抚使下，制置使上，著为令。 
翰林学士汪藻言： 古者两敌相持，所贵机会，此胜负存亡之分也。金师既退，国家非暂都金陵不可；而都金陵，非尽得淮南不可。淮南之地，金人决不能守；若为刘豫经营，不过留签军数万人而已，盖可驱而去也。淮南近经兵祸，民去本业，十室而九，其不耕之田，千里相望，流移之人，非朝夕可还。国家欲保淮南，势须屯田，则此田皆可耕垦。臣愚以为正二月间，可便遣刘光世或吕颐浩率所部招安人马过江，营建寨栅，使之分地而耕，既固行在籓篱，且清东西群盗，此万世一时也。 疏奏，未克行。中兴后言屯田者，盖自此始。
是岁，行在大军月费见钱五千馀万缗，银帛、刍粟在外，而诸养兵之费不与焉。
红巾贼屡犯均州，知武当县、奉议郎王焕率邑人保山寨。贼军大至，或劝之使遁，焕曰： 使吾有此心，则不能与邑人来此矣。 遂与一家俱死。后录其家一人。
伪齐刘豫立陈东、欧阳澈庙于归德府，封东为安义侯，澈为全节侯，取张巡、许远庙制，立为双庙以祀之。
初，徽猷阁待制洪皓，与右武大夫龚璹持命至太原，金令其阳曲县主簿张维馆伴。留几岁，金遇使人礼益削。是岁，始遣皓、璹至云中。时通问使、朝奉郎王伦、閤门宣赞舍人硃弁已被拘，伦、皓因以金遣商人陈忠，密令通问两宫。已而左副元帅宗翰召皓等遣官伪齐，皓力辞不可，宗翰怒，命壮士拥以下，执剑夹承之，皓不为动。傍贵人唶曰： 此忠臣也！ 止剑士以目，为跽请，宗翰怒少霁，遂流递于冷山，与假吏沈珍、隶卒邱德、党超、张福、柯辛俱。流递，犹编窜也。云中至冷山行两月程，监军希尹使诲其八子。
是岁，金渤海万户大托不嘉北归，过淮，与知军张涣饮于舟中，因语及册立刘豫事，托卜嘉叹曰： 某，辽之大臣，渤海之大姓，曩者大金见招，许以开国辽东，累载从军，披坚执锐，今求一郡之安，亦不可得。豫不过山东郡守，势孤而降，乃当是任，岂不负我哉！ 涣，孝纯从子也。
