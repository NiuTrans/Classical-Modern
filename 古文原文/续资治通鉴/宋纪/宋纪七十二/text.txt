起强圉大荒落正月，尽十二月，凡一年。
○神宗体元显道法古立宪帝德王功英文烈武钦仁圣孝皇帝熙宁十年（辽太康三年）
春，正月，癸丑，辽主如混同江。
乙卯，省诸道春贡金帛及停周岁所输尚方银。
庚申，权发遣荆湖南路转运判官唐义问言： 近废荆门军为长林县，屯兵减少，不足以控制要会。闻自废军以来，盐酒课息每岁亏数，过于所存役钱。乞复建军。 诏荆湖北路监司相度以闻，既而不行。
戊辰，仙韶院火，不视朝。
己巳，白虹贯日。
庚辰，诏开封府判官吴几复劾东头供奉官王永年，以永年诣宰相讼宗室叔皮等易衣私出求卜也。永年妻，叔皮女弟。永年自江南罢官，押钱纲赴京师，盗用数千缗，冀妻家为偿之，叔皮不为偿；三司督钱甚急。永年知叔皮尝于上元夜微服游闾里，乃夜叩东府告变云： 叔皮兄弟私访卜者，为己有天命，谋作乱，密造乖舆服御物已具。 故命几复鞫之。几复按验，皆无状。永年既伏罪，会病，死狱中。
侍御史周尹言： 近制，太庙大祠，并差宗室使相以上摄太尉行事，所以重宗庙，尊祖考，亲皇族，训子孙也。去冬腊享及期，中书方欲出敕，有宗室遽在告，既别差官，翼日即奉朝请，亦有受誓戒后复辞疾者。窃惟宗室亲贤，蒙九圣积累之烈，已极尊崇显宠矣，所宜春秋致力以举礼。今乃以一日奉祠为惮，则是悖德弃本，莫甚于此。宜申约束，自今宗室使相合赴太庙行事者，毋得临时以疾苟免。如谓宗室使相以上员数不多，祠事频数，即差节度使以上通摄。 从之。
二月，壬午朔，辽东北路统军使萧罕嘉努，加尚父，封吴王。
甲申，命北院枢密使魏王耶律伊逊同母兄弟，世预北、南院枢密之选；其异母诸弟，世预伊勒希巴之选。
戊子，以果庄败，种谔等赏官有差。
己丑，辽主如鱼儿泺。
辛卯，日中有黑子如李，至乙巳散。
辽以中京饥，罢巡幸。
乙未，权御史中丞邓润甫言： 尝有兴利之臣，议前代帝王陵寝，许民请射耕垦，而司农可之。缘此唐之诸陵悉见芟刈，闻昭陵木已翦伐无遗。熙宁令前代帝王陵寝并禁樵采，遇郊祀则敕吏致祭，其德意可谓远矣。小人掊克，不顾大体，使其所得不资，犹不可为，况所获至浅鲜哉！乞下所属，依旧禁止樵采耕垦，并黜责创议之人。 诏： 唐诸陵除立定令条禁止顷亩外，其馀民已请射地，许依旧耕佃，为守陵户，馀并禁止。 
丁酉，诏： 诸州岁以十月差官检视内外老病贫乏不能自存者，注籍，人日给米豆各一升，小儿半之，三日一给。自十一月朔始，止明年三月晦。 
己亥，枢密副使王韶罢。韶与安石异，数以母老乞归，帝语安石勉留之，安南之役，韶言： 广源之建，臣以为贪虚名而忘实祸，执政乃疑臣为刺讥。方举事之初，臣力争极论，欲宽民力而省财用，但同列莫肯听，至以熙河事折臣。臣本意不费朝廷而可以至伊吾卢甘，初不欲令熙河作路，河、岷作州也。今与众异论，倘不求退，必致不容。 韶本凿空开边，骤跻政地，乃以勤兵费财归曲朝廷，帝由是不悦，以观文殿学士、户部侍郎知洪州；又坐谢表怨慢，落职，知鄂州。
丙午，以复广源、苏茂等州，群臣表贺。曲赦广南西路诸州军。安南道经略讨都总管、荆湖南路宣抚司并罢。行营军马除量留防守外，尽放归本路。经贼坊郭、乡村户及避贼失业者，并被杀土丁之家，去年已放税者更放，今年并二税役钱已免两料者更免两料。应经贼杀戮之家，见存丁口孤贫不能自存者，所在州军日给口食米。以广源州为顺州。
赐李乾德诏，许依旧入贡，送还所掠省地人口。是役也，帝令中书、枢密院具行营兵马数，兵四万九千五百六人，马四千六百九十匹，除病及事故，见存二万三千四百人，马三千一百七十四匹。
以郭逵判潭州，赵禼知桂州。以征交趾，移疾先还，逵既坐贬，禼亦以不即平贼，降直龙图阁、知桂州。
戊申，三司言： 奉诏同制置解盐使皮公弼详议中外所论陕西解盐钞法利害。盐法之弊，由熙河钞溢额，钞溢额故钞价贱，钞价贱故粮草贵。又，东、西、南三路通商州县权卖官，故商旅不行。如此盐法不得不改，官卖不得不罢。今欲更张前弊，必先收旧钞，点印旧盐，行贴纳之法，然后自变法日为始，尽买旧钞入官。其已请出盐，立限许人自陈，准新价贴纳钱印盐度，给公据。令条具所施行事。东南旧法，盐钞一席毋过三千五百，西盐钞一席毋过二千五百，尽买入官。先令商人以钞赴解州榷盐院并池场照对批凿，方许中卖。已请出盐，立限告赏，许商人自陈。东南盐一席贴纳钱二千五百，西盐一席贴纳三千，与换公据，立限出卖，罢两处禁榷官卖。其提举司出卖盐，并依客人贴纳价钱，充买旧钞支用，取客人情愿对行算请。从省司降篆书盐席木印样，委逐州军雕造，付所差官检点印记，给与新引。将京西南、北、秦凤、河东路、在京开封府界应通商地分，各举官一员。其全席盐，限十日内经官自陈，点印贴纳，委所差官点数，用印号，毁抹旧引，给与新引，其贴纳钱，许供通抵当。如商人愿旧钞依定价折会贴纳盐钱者，听从便，于随处送纳，抹讫封印，送制置司。若私盐衰息，官盐自可通行。民间请出两路盐，无虑三十五万席，比候民间变转，约须期年。虑缘边未入新法盐钱，粮草有阙，乞权于去年折纲欠负谷粟，计物价借充军粮，候入到盐钱，依数拨还。通商州军县镇，岁终，委转运、提点司各以管下民户多少，同者将缴纳商人，注卖盐引多少为准，比较增亏，依编敕江、淮等路卖盐酒，比较赏罚。 诏： 除提举出卖解盐司官卖地分别降指挥外，及市易司已买盐，亦依客人例贴纳价钱，馀依所定。 
三月，辛酉，分命辅臣祈雨于郊、庙、社稷，仍诏开封府界京东、西、河北转运、提点刑狱司，各访名山灵祠，委长吏请祷。
丙寅，三司言： 相度及再体问商人，自来出产小盐及邻接京东、河北末盐地分，澶、濮、济、单、曹、怀州、南京及开封府界阳武、酸枣、封丘、考城、东明、白马、长垣、胙城、韦城九县，令通商，必为外来及小盐侵夺，贩卖不行。合依旧官自出卖，仍召客人入中外，其河阳、同、华、解州、河中、陕府及开封府界陈留、雍丘、襄邑、中牟、管城、尉氏、鄢陵、扶沟、太康、咸平、新郑十一县，欲且令通商，候逐月缴到客交引，对比官卖课利，不相远，即立为定法，若相远，或趁办年额不敷，即依旧官卖。 从之。
先是张景温提举卖盐，颇增盐价，民不肯买，则课民日买之，随其贫富作业为多少之差。有买卖私盐者，重赏募人告，以犯人家财充赏。民买官盐，食不尽，留经宿者，同私盐法，民间骚怨。盐钞每席旧直六千，至是才二千有馀，商不入粟，边储失备。朝廷疑之，召陕西转运使皮公弼入议其事，公弼极陈官卖盐为不便，诏与三司议之。沈括在三司，虽不能夺公弼议，然王安石方主景温，括希安石意，乃言若通商，则岁失官卖缗线二十馀万。虽乞将管城等十一县并南京、孟、陕、同、华、卫六州府通商，而中书讫不行。安石既去位，括始与公弼共言官卖盐不可不罢，于是诏许孟、陕、同、华、解、河中六州府、陈留等十一县通商，馀官卖犹如故云。
壬申，诏州县捕蝗。
夏，四月，辛巳，复置宪州。
枢密直学士、给事中、知定州薛向为工部侍郎，再任。向辞所迁官，降诏不允。故事，前执政辞官乃降诏；两省降诏，自向始也。
初，辽使求地者久留邸舍，数出不逊语。边奏云、应集兵，治涿、易道，谓北人渝盟有端，累诏向察其实。向还奏： 辽人欲速成地界议，故多张虚势以动中国。使者惧朝廷不如其请，故为嫚言，徼幸取成。且兵来，不除道也。 后卒如向言。
癸未，中书门下言： 新科明法及第出身人，当年秋以本业试中明法，至有循两资者，推恩太优。今欲应明法及第，入试中明法，除入第一等合差充刑法官与依例推恩外，馀只免试，更不推恩。 从之。
乙酉，辽主泛舟黑龙江。
丁亥，于阗国入贡。
丁酉，诏礼部： 进士依旧试策五道。又，祖宗袒免亲已授官者，听锁应；及非袒免亲，许应举国子监及礼部，别为一甲，试两场，五分为额，发解所取不得过五十人。殿试与正奏名进士试策，别作一项考校。累举不中，年四十者，申中书奏裁，量材录用。 
癸卯，三司言： 近奉朝旨，将旧法东南盐钞委官于在京等七处置场，每席三贯四百，权于内藏库借见钱二十万贯应副收买，候贴纳到盐钱逐旋拨还。寻令市易条依此收买。本务申，客人拥并赴务投下文钞，据所买计用钱五十九万三千馀贯，省司全阙见钱，深虑有妨钞法。欲将在就客人所乞中卖文钞，除单合用钞别无收附，对勘却退，令于向西州军官场就近勘合中卖外，其馀钞数，尽行收买。价钱内三分支还见钱，馀七分依沿边入中钞价，细算合支价钱目，给与新引。所有合贴新钞，候降下指挥，从省司牒三班院，差使臣一员，赴制置解盐司取拨合销新钞，赴市易条下界契勘书填给付客人，令于解地请领盐货。所贵买尽民间旧钞，兼客人换得新引请盐，趁时变卖。 从之。其新钞仍在熙宁十年合出钞额。
甲辰，河东经略使韩绛言： 岚州合河津并无地与夏国接界，乞减寨主，量留厢军五人，及废上下津十七铺。又，上平关虽当把截津要，亦阻黄河之险，欲止留监押一员，军士三百人。 从之。
五月，庚戌朔，监两京抽税竹木务、太子中允程颢改太常丞。以知河南府贾昌衡等言颢通古今，行谊修洁，改官八年，未尝磨勘故也。
戊午，诏修仁宗、英宗两朝正史，命宰臣吴充提举，以龙图阁直学士宋敏求为修史，集贤院学士苏颂同修史，集贤校理王存、黄履、林希并为编修官。
癸亥，知越州、资政殿大学士赵抃知杭州。抃知越州时，两浙旱蝗，米价踊贵，饿死者什五六。诸州皆榜衢路，立告赏，禁人增米价。抃独榜衢路，令有米者任增价粜之。于是诸州米商辐辏诣越，米价更贱，民无饿死者。
先是淮浙饥，诏出本界上供米损市价粜，以活饥民。发运副使卢秉言： 价虽贱，贫者终不得米。请偿籴本，尽以其馀赈恤流民。 诏可。是岁奏计，帝问曰： 如闻滁、和民食蝗以济，有之乎？ 秉对曰： 有之。民饥甚，死者相忱籍。 帝惨然曰： 独赵抃为朕言，与卿合。 前此发运司入奏，多献羡馀以希恩，秉独以钱七十万缗偿三司旧负，因言： 发运司但督六路财赋，以时上之，本无羡馀；以进者，率正数也，乞遂禁绝。 帝嘉纳之。
丙寅，诏郑州长史柴衮，令流内铨与注远处主簿或尉。衮，周世宗之侄玄孙，受命已十年，乞注一官故也。
庚午，诏： 侍御史知杂事蔡确，知谏院黄履，定夺卫州运河及疏浚黄河利害异同、理曲不实之人，劾罪以闻。如合就按验，辍官一员及取旨遣内侍同往。 
初，熊本既受命，与都水监主簿陈祐甫、河北转运使陈知俭共按问，诸埽言： 八年故河道水减三尺，浚川杷未至间已增三尺，杷至又增一尺。且从此以前十年，水皆夏溢秋复，不惟此一年，水落实非杷所至。 本等乃集临清、冠氏县十五人责状，及据埽上水历，即南岸以杷试验，虽小有增深寸数，翼朝再测，已与未浚时无异。又访议者，皆以运河之兴，有费无利，且为官私之患。遂以文彦博所陈为是，奏乞废浚川司。
时范子渊在京师，先闻之，遽上殿言： 熊本、陈祐甫，意谓王安石出，文彦博必将入相，附会其意，以浚川杷为不便。臣闻本奉使按事，乃诣彦博纳拜，从彦博饮食，祐甫、知俭皆预焉，及屏人私语。今所奏必不公。且观彦博之意，非止言浚川杷而已。陛下一听其言，天下言新法不便者必蜂起，陛下所立之法大坏矣。 帝颇惑其言，诏以本等奏送都水监及外监丞司。子渊遂讼本等以七月中北岸水历定五月中南岸河流涨落，又不皆至河所视其利害，及大名府已尝保明用杷浚二股功利牒转运司，兼本等专取索浚河司事总四千七百馀纸，即未尝取索大名府安抚司转运司事相参照。而确亦劾本奉使不谨，议论不公，乞更委官定夺是非。故就委确及履仍即御史台置狱推究。
同提举成都府等路茶场公事蒲宗闵言： 本司船卖解盐，已蒙改法，依旧通商。外有茶法，事迹相关，须至更改。每年欲起发茶四万驮赴秦州、熙河路，依市价卖，仍认定税息钱，应副博马、籴买粮草。并川峡路民间食茶，许逐场依市价添减收买，每贯收息钱一分出卖，仍沿贯纳长引钱。凤州、凤翔、永兴军、环庆路州军亦依旧为商地，分许客人于川中茶场算请兴贩。 知彭州吕陶亦言官场买茶，亏损园户，有致词诉及生喧闹。旋诏川中茶场免收息三分。
丙辰，辽玉田、安次县有蝝伤稼。
己巳，辽主驻犊山，宴群臣。辽主曰： 先帝用仁先、华噶，以贤智也。朕有仁杰、伊逊，不在仁先、华噶下。 欢饮至夜乃罢。
甲戌，太白昼见。
辽太子自母后之变，忧见颜色。而耶律伊逊之党，以皇后废立皆由其谋，欣跃相庆，肆腾谗言谤，忠良之士，斥逐殆尽。护卫太保萧锡沙辨黠，善揣摩人意，数出入伊逊家，见朝臣不附者，辄擿使去之，锡沙得迁殿前副检点。会护卫萧和克谋杀伊逊事觉，伊逊械系之，考劾不服，流于边。锡沙谓伊逊曰： 今太子犹在，臣民属心，大王素无根柢之助，复有诬皇后之怨，它日太子立，大王置身何地？宜熟计之。 伊逊曰： 吾忧此久矣。 夜，召其党萧德哩特，谋所以构太子者。乙亥，伊逊使其党护卫太保耶律扎喇等告都部署耶律萨喇、枢密使萧苏萨等谋立太子。辽主命按问之，无迹，乃出萨喇为始平军节度使，苏萨为上京留守，鞭护卫六人，其馀各徙于边。
丙子，辽以西北路招讨使辽西郡王萧呼哩额为北府宰相兼知契丹行宫都部署事。呼哩额，孝穆之孙，便佞滑稽，尚郑国公主，拜驸马都尉。初与耶律伊逊不协，出为宁远军节度使。自后呼哩额揣知伊逊意，倾心事之；伊逊欲引为助，遂有是擢。
丁丑，诏使臣换文资，试律令大义十道，以八通为上，六通次之，四通又次之，并为合格，中书取旨。
戊寅，辽诏告谋逆者加重赏，耶律伊逊之谋也。时有耶律喏噜与其弟乌页皆党于伊逊，时号二贼。
六月，己卯朔，辽耶律伊逊使其党牌印郎君萧额都温仲父房之耶律托卜嘉上急变曰： 昨者耶律扎喇所告萨喇等，其事皆实，臣亦与其谋，本欲杀伊逊而立太子。臣等若不言，恐事白连坐。 辽主信之，杖太子，幽之别室，命伊逊及耶律孝杰、耶律仲禧、萧呼哩额、杨遵勖、耶律延格、萧锡沙等鞫治。太子具陈枉状，谓延格曰： 上惟我一子，今为储副，尚何所求！公与我为昆弟行，当念无辜，达意于上。 萧锡沙闻之，谓延格曰： 如此奏，则大事去矣；当易其辞为款伏。 延格入，如锡沙言奏之，辽主大怒。中外知其冤，无敢言者，惟北院枢密副使萧惟信廷急之，辽主弗听。伊逊等穷治太子之党，逮北院宣徽使耶律托卜嘉、汉人行宫都部署萧托卜嘉等下狱，不胜榜掠，皆诬状。伊逊恐辽主犹有所疑，引托卜嘉等庭诘之，各令荷重校，绳系其颈，不能出气；诸人不堪其酷，唯求速死。伊逊乃入奏曰： 别无异辞。 遂杀萧托卜嘉、耶律托卜嘉与其弟陈留及东宫宿直官，遣使杀始平军节度使耶律萨喇、上京留守萧苏萨及其诸子，执萧岩寿、萧和克至京，杀之。时牵连被杀者众，盛夏，尸不得瘗，地为之臭。流耶律孟简于保州。
壬午，注辇国遣使朝贡。
癸未，诏： 南京、郓、兗等州及邢州之臣鹿、洺州之鸡泽、平恩、肥乡县盗贼，并用重法。 
丙戌，辽废太子浚为庶人，囚之上京。太子将出，曰： 吾何罪而至是？ 萧锡沙叱令登车，遣卫士阖其车门而去。萧德哩特监送太子，时促其行，不令下车，起居饮食，数加陵侮，至则筑堵环囚之。西南面招讨使吴王萧罕嘉努上书言太子冤，不报。
丙申，知制诰孙洙言： 熙宁四年中，建言者患制诰过为溢美，以谓磨勘迁官，非有绩效，不当专为训词。遂著令，磨勘皆为一定之辞；文臣待制、武臣閤门使以上，方特命草制，其馀悉用四句定辞。遂至群臣虽前后迁官各异，而同是一辞；典诰者虽姓名各殊，而共用一制；一门之内，除官者各数人，文武虽别，而并为一体。至于致仕、赠官、荐举、叙复、宗室赐名、宗妇封邑、斋文疏语之类，虽名体散殊，而格以一律，岁岁遵用，非所以训百官，诏后世也。前世典章，本朝故事，未尝有此。陛下天纵神圣，言成典谟，而典诰之臣乃苟简如此，岂称明诏所以垂立一代制度之意哉！伏望皆令随事撰述，但不得过为溢美，以失事实。 诏： 舍人院撰词，少卿监以下，奏荐叙封，每遇大礼一易；恩泽举人，每科场一易；封宗室妇女，逐时草制；文官转官致仕并选人改京朝官知县，并随等撰定。 其后舍人院又请 百官封赠，尝任待制、观察使以上其子封赠，并随事别撰。 从之。
辛丑，枢密院言： 闻邕州、钦州峒丁，其人颇骁勇，但训练不至，激劝无术。欲委经略司选举才武廉干之人为都司巡检等，提举训练，每季分往按阅。逐峒岁终具武艺精强人数，首领等第给俸；提举官以武艺精强五分以上议酬奖。仍令五人附近者结一保，五保相附近者结一队。每按阅，保、队各相依附；至于战斗，互相救助。勇怯分为三等：有战功或武艺出众为上等，免差役；人才趫捷为中等，免科配；馀为下等。常日不妨农作，习学武艺，遇提举官按阅，即聚一村按试，毋得豫集边境。有盗贼，令首领相关报。 从之。
壬寅，三司言铸大钱欲乞且依旧额，今后如有添铸，乞除陕西、河北、河东外，诸路并铸小钱。又言河北西路转运司请于邢、磁州置监，鼓铸折二铁钱十万贯，今相度欲于永兴军路铸折二铁钱十万贯，却于河北西路添铸大铜钱。并从之。
丁未，置岷州铁城堡。
戊申，辽遣使按五京诸道狱。
秋，七月，辛亥，辽赏告谋废立者，护卫太保札喇加镇国大将军，预边州节度使之选；祗候郎君耶律托卜嘉加监门卫上将军，牌印郎君萧额都温为始平军节度使。额都温，即萧托卜嘉之弟也。先是萧托卜嘉尚赵国公主，公主，懿德皇后所生，故萧托卜嘉与太子善；耶律伊逊嫉之，卒及于难。额都温见其兄死，遂欲逼尚公主；辽主许之，拜驸马都尉。公主以额都温党于伊逊，恶之。
辽徙太子馀党于边。耶律努旧与耶律伊逊有隙，亦在徙中。其妻萧意辛为呼图公主之女，辽主以公主故，欲使意辛与努离婚。意辛辞曰： 陛下以妾葭莩之亲，使免流窜，实天地之恩。然夫妇之义，生死以之。妾自笄年从努，一旦临难，顿尔乖离，背纲常之道，与禽兽何异！幸陛下哀怜，与努俱行，妾虽死无憾！ 辽主从之。意辛在流所，亲执役事，无难色，事夫礼敬有加于旧。
伊逊追憾女子常格尝作诗讥己，欲因太子事诬以罪，按之无迹，获免。会其兄耶律迪噜谪镇州，常格与之俱。时朝臣屏息事伊逊，太子之废，扬扬如平时。常格在谪所，恒布衣疏食。问曰： 何自苦如此？ 常格曰： 皇嗣无罪遭废，吾辈岂可美食安寝乎？ 闻者愧之。
辽北院枢密副使萧罕嘉，经画西南边天池堑，立堡砦，正疆界，刻石而还。壬子，擢汉人行宫都部署。
癸丑，颍州团练推官邵雍卒。雍受《易》于李之才，探赜索隐，衍伏羲无天之旨，著书十万馀言。富弼、司马光、吕公著在洛，雅敬雍，为市园宅，雍名其居曰安乐窝。以荐授将作主簿，后补颍州团练推官，皆固辞；及受命，竟称疾不之官。程颐尝与议论终日，退而叹曰： 尧夫，内圣外王之学也。 
甲寅，祷雨。
诏： 今后广南西路系恶弱水土州郡，合差医官处，如额外祗候人愿往者听。 
乙卯，帝谓辅臣曰： 元昊昔僭号，遣使上表称臣，其辞犹逊；朝廷不先诰其所以然，而遽绝之，纵边民、蕃部讨虏。故元昊常自谓为诸羌所立，不得辞，请于朝廷，不得已而反，西师战辄败，天下骚然，仁宗悔之。当元昊僭书来，谏官吴育谓夷狄难以中国叛臣处之，或可稍易以名号。议者皆以为不然，卒困中原，而使加岁赐，封册为夏国主，良可惜哉！ 
丁巳，翰林学士、权三司使沈括为集贤院学士、知宣州。先是侍御史知杂事蔡确言： 括以白答刂子诣吴充陈说免役事，谓可变法令，轻役依旧轮差。括为侍从近臣，既见朝廷法令有所未便，不明上章疏，而但于执政处阴献其说。兼括累奉使察访，职在措置役法，是时但欲裁减下户钱，未尝言复差徭。今非其职而遽请变法，前后反覆不同。朝廷新政，规画巨细，括莫不预，其于役法讲之固熟。如轻役之不有差法，括前日不以为非而今日不以为是者，其意固不难晓。盖自王安石罢相，括恐大臣于法令有所改易，故潜纳此说以窥伺其意，为附纳之资尔。且括自主计以来，一无所补，其驭下则取悦而已，其事上则观望而已，中外之所共传，圣明之所尽照；而阴以异论干执政欲变更役法一事，尤为显著。窃了中书亦尝以此答刂子进呈，下司农寺相度。天慈兼容，既不加诘，而臣以弹邪绳奸为职，安敢避默！伏望陛下推括之情，特行罢黜。 诏答刂与括知。括即上疏待罪，有诏，令括就职。确又言： 括谓役法可变，何不言之于检正察访之日而言之非职事之时？不言之于陛下而阴言之于执事？括之意岂在朝廷法度，但欲依附大臣，巧为身谋而已。伏望陛下断在不疑，正括之罪。 故有是命。
诏： 诸路岁上知县、县令考课优等治状，委主判官审校，取最优者上簿，司农寺主簿及提举常平官有阙，选最优者充；即治状尤异或资任已高须别加升擢者以闻。 
辛酉，群臣五上尊号曰奉天宪古文武仁孝皇帝。不许。
辛未，太常丞、集贤校理、知湖州鞠真卿为太常博士、直秘阁；以宣徽北院使王拱辰、御史中丞邓润甫言真卿自改官至登朝三十年，非特恩未尝陈请磨勘故也。
帝御资政殿，监修国史吴充率修国史宋敏求、编修官王存、黄履、林希以《仁宗、英宗纪草》进呈。帝服靴袍，内侍进案，敏求进读，帝立听顾问，终篇始坐。
乙亥，贬宣徽南院使、雄武军留后郭逵为左卫将军，西京安置；吏部员外郎、天章阁待制赵禼为左正言、直龙图阁，依旧知桂州；以御史知杂蔡确言逵经制南安，移疾先还，禼措置粮草乖方及不即平贼也。
是月，河复溢卫州王供及汲县上、下埽、怀州黄沁、滑州韩村，乙丑，遂大决于澶州曹村，澶州北流断绝，河道南徙，东汇于梁山张泽泺，分为二派：一合南清河入于淮，一合北清河入于海。凡灌郡县四十五，而濮、齐、郓、徐尤甚，坏田逾三十万顷。遣使修闭。
诏太常礼院续修《礼阁新编》。
辽主如秋山，谒庆陵。
八月，丙戌，诏监察御史里行黄廉为京东路体量安抚。廉尝言都检正俞充结中人，徼幸富贵，不宜使佐具瞻之地，并言王中正任使太重，恐为后忧，又面论之甚切。帝曰： 人才盖无类，顾驾驭之何如耳。 廉对曰： 虽然，渐不可长。圣人长驾远驭，故四凶在朝，不废时雍。彼皆才器桀然过人，任使称意；为后世虑，故放殛之耳。 帝曰： 且置此事。河决曹村，京东尤被其害，今以累卿。 
廉既受命，前后条举百馀事，大略疏张泽泺至滨州以纾齐、郓，而济、单、曹、濮、淄、齐之间，积潦皆归其壑。郡守、县令能救灾养民者，劳来劝诱，使即其功，发仓廪府库以赈不给。水占民居，未能就业者，择高地聚居之，皆使有屋避水。回远未能归者，遣吏移给之，皆使有粟。所灌县郡，蠲赋弃责，流民所过，毋得征算。使吏为之道地，止者赋居，行者赋粮；忧其无田而远徙，故假官地而劝之耕；恐其杀牛而食之，故质私牛而与之钱；弃男女于道者收养之，丁壮而饥者募役之。卒事，所活饥民二十五万三千口，壮者就功而食，又二万七千人。
戊子，镇南军节度使、同平章事王安石再上表，请以本官充集禧观使；诏不允，仍遣安石弟权发遣度支判官安上赍诏往赐之。
己丑，遣苏颂等贺辽生辰。颂至辽，遇冬至，其国历后宋历一日。北人问； 孰为是？ 颂曰： 历家算术小异，迟速不同，如亥时节气交，犹是今夕，若逾数刻，则属子时，为明日矣。或先或后，各从其历可也。 北人以为然。使还，以奏，帝嘉曰： 朕尝思之，此最难处，卿所对殊善。 因问其山川人情向背，对曰： 彼讲和日久，上下相安，未有离贰之意。昔汉武帝久勤征讨，而匈奴终不服；至宣帝，呼韩单于稽首称籓。唐自中叶以后，河湟陷于吐蕃，宪宗慨然有收复意；至宣宗时，乃以三关、七州归于有司。由是观之，外国之叛服不常，不系中国之盛衰也。 颂意盖有所讽，帝以为然。
庚寅，辽汉人行宫都部署萧罕嘉以从猪坠马卒。
辛丑，权发遣三司使李承之言： 三司近岁以来，财货匮乏为甚，计月支给，犹惧不足。以承平百馀年，当陛下缉熙庶政之日，国用如此，可不深虑？夫国无三年之蓄，国非其国，况无兼月之备乎？此则有司失职，因循苟且之罪也。唯深思邦计之重，诏股肱大臣谋所以理财经久之术。 诏： 三司使副同讲求理财经久之术，具利害条画以闻。 其后三司言： 在京官司，应支用系省钱物，并令关由三司。发运、转运、提举铸钱、盐事等司及州、县，于三司所统者，违慢不职，许行勘劾；事理重者，奏乞先行冲替；若职事修办，乞行奖擢。诸路上供不足，或年计不备，许选官体量。或因朝廷差官出入，许就委点检钱谷公事。 并从之。
辽主复谒庆陵。
是月，河决郑州荥泽埽。
九月，庚戌，赠颍州团练推官邵壅秘书省著作郎，赐粟帛。以知河南府贾昌衡言，雍行义闻于乡里，乞赠恤也。宰相吴充请于帝，赐谥康节。雍初与常秩同召，雍竟辞不起，士大夫高之。
乙卯，诏： 诸官司承准传宣、内降与奏请及面得旨，事无条式者，申中书、枢密院覆奏。例不应申而辄申者，准直批圣旨敕科罪；诸房失检勘，受而施行者，亦如之。上殿进呈文书，并批送中书、枢密院，不得直批圣旨送诸处，违者承受官司缴进以闻。即非理干求恩泽及乞原减罪犯者，中书、枢密院劾之。 
癸亥，以屯田郎中、侍御史周尹提点荆湖北路刑狱。
先是尹上言： 成都府路置场榷买诸州茶，尽以入官，最为公私之害。初，李杞倡行敝法，夺民利未甚多，故为患稍浅。及刘佐攘代其任，增息钱至倍，无它方术，惟割剥于下，而人不聊生矣。大抵在蜀，则园户所苦，压其斤两支钱，侵其价直；在熙、秦州，则官价太高，而民间犯法不可禁止。又，般运不逮，糜费步乘，推积日久，风雨损烂，弃置道左，同于粪壤。兼所至不通客旅，惟资无赖小民，结连群党，持仗私贩，亏失征税。茶司认虚额，又侵盗相继，刑罚日滋，致数千里之害，可为深虑。臣顷在京师传闻其事，既未详尽，安敢轻议！今受命入蜀，所至体问，乃知买茶为害甚巨，有知彭州吕陶、知蜀州吴师孟等论奏，可以参验。往者杞、佐继陈苛法，即信用其言，曾不略加参考；今议者条其刓蠹，悉皆明白，未即采听。何勇于兴利而怯于除害乎？愿敕有司速究榷茶之弊，俯徇众论，宽西南之虑。 又曰： 窃详朝廷之意，未欲遽罢茶禁者，必以熙河路买马年计茶最为急耳。但通商之后，旧来诸路茶税年额钱总二十九万馀缗，先已复故，即可委诸路转运司一面管认赴熙河路外，有见今官茶所在州县，堆积极多，足支数年买马。自今商旅贩秦州、熙河路茶，必能有备。臣体问废罢改革事，皆商旅所愿。望速下本路，逐处根究。臣之所陈有实，即乞罢榷茶之法，许通商买卖以安远方。 尹还，未至都而有是命。
辽玉田县贡嘉禾。
乙丑，诏改名汴河上流北门曰宣泽。旧汴河下流水门南曰上善，北曰通津，上流水门南北皆曰大通，故改今名。五丈河下流水门曰善利，而上流水门旧无名，赐名曰永顺。
戊辰，泾原路经略司言德顺军捕获西界禹臧花麻使来卖马蕃部撒蝉等十四人，诏经略司估直给钱，安慰遗之。或言： 撒蝉等非卖马，实为间也。 蔡延庆曰： 彼疑，故来觇；执之，是成其疑也。 卒遗之。
壬申，辽修乾陵庙。
诏： 近范子渊奏用杷浚荥泽埽河北岸滩觜解南岸急危图状，可并付定夺所照会。 帝既令蔡确等定夺熊本及子渊是非，又令冯宗道监视子渊用杷浚汴。宗道测量汴流，有深于旧者，有为泥沙所淤更浅于旧者，有不增不减者，大率三分各居其一。宗道日具实以闻。帝意稍悟，治狱微缓。会荥泽河堤将溃，诏判都水监俞充往治之。充奏河欲决，赖用浚川杷疏导得完，子渊因图状自明，于是治狱益急矣。
癸酉，立义仓。
甲戌，濮国公宗朴兼侍中，进封濮阳郡王。
权发遣河北西路提点刑狱丁执礼言： 今之县邑，往往故城尚存，然摧圮断缺，不足为固。乞择令之明者，使劝诱城内中上户出夫以助工役，以渐治之。 诏： 诸路转运司委知州、知县，检视计度合修城壁功料，于丰岁劝诱。五路除缘边外，择居民繁庶及当冲要县诸路，即先自大郡修完。 初，执礼自馆阁校勘出为提刑，帝宣谕曰： 卿职刑狱盗贼，然盗贼最急，宜用心督捕。 
冬，十月，戊寅朔，濮阳郡王宗朴薨；封定王，益僖穆。
庚辰侍读邓润甫、陈襄迩英阁进读，因言： 司马迁载秦、汉以来君臣事迹，有不可陈于君父之前者，如《吕不韦传》之类是也。 帝曰： 类此者，皆阙之勿读。 侍讲沈季长、黄履奏： 讲《诗》毕，请讲何经？ 帝曰： 先王礼乐法度莫详于周，宜讲《周礼》。 
辛卯，果庄、栋戬遣人入贡，听寓止同文馆。
癸巳，昭化军节度使宗谊封濮国公。诏濮王子以次袭封奉祠。
乙未，知河阳、翰林侍读学士吕公著提举中太一宫。公著至京师，时将祀南郊，特诏閤门以散斋日对延和殿，劳问周至，且曰： 不见卿七八年，殊觉卿老也。 公著回奏： 臣伏睹近诏举才行堪任升擢官。窃观陛下自临御以来，虚心屈己以待天下之士，诚欲广收人才，无所遗弃。然世固未尝之贤，而人才亦不可多得。今中外所举盖百有馀人，虽不能尽当，诚参考名实而试用之，宜有可以塞厚望、应明指者。臣又窃详今日诏意，正欲达所未达，然数年以来，天下之士，陛下素知，其能尝试以事而终就闲外者尚多，恐其间亦有才实忠厚、欲为国家宣力者，未必尽出于迂阔缪戾而难用也。汉武帝时，公孙弘初举于朝，以不称旨罢，后再以贤良举，帝亲擢为第一，不数年，遂至宰相。由是观之，人固未易知，而士亦不可忽。何则？昔日所试，或未能究其详，数年之间，其才业亦容有进。惟陛下更任之事以观其能，或予之对以考其言，兼收博纳，使各得自尽，则圣明之世，无滞才之叹，不胜幸甚！ 自熙宁初，论新法不附执政者，皆谴逐，不复收用，故公著首言之。
戊戌，太子太师张昪卒，年八十六。赠司徒兼侍中，谥曰康节。
庚子，永国公俊卒，年五岁。帝悲甚，废朝五日，又不视事三日。封兗王，谥哀献。太常礼院言准礼为无服之殇，诏特举哀成服。
辛丑，辽主驻藕丝淀。
乙巳，复永静军阜城镇为县。
十一月，庚午，以西蕃邈川首领栋戬都首领青宜结果庄为廓州刺史，阿令骨为松州刺史。
甲戌，祀天地于圜丘。
辽萧锡沙迁北院枢密副使，复为耶律伊逊陈阴害太子之计，伊逊从之。先是萧达和克以奸险附于伊逊，遂见奖援，稍迁至旗鼓苏拉详衮。伊逊欲害太子，以达和克凶果可使，遣与近侍直长萨巴诣上京同留守萧达德，夜，引力士至囚室，给以有赦，召太子，杀之，达德以病殁闻。太子死时年二十。辽主哀之，命有司葬龙门山；欲召其妃还，伊逊复遣人杀之。太子之子延禧及女延寿俱养于萧怀忠家。伊逊之党互相庆贺，聚饮数日。
耶律伊逊数荐引其党耶律哈噜，擢至北院大王，未几，其弟乌页亦至南院大王。然其党又互相猜忌。萧额都温既尚赵国公主，后与伊逊议不合，伊逊衔之，旋以车服僭拟人主被诛。额都温临刑语人曰： 前诬告耶律萨喇事，皆伊逊教我，伊逊恐事彰，杀我以灭口耳。 
辽以萧达和克为国舅详衮，耶律伊逊引之也。达和克恐杀太子事泄，出入常佩刀，有急召，即欲自杀。然辽主昏暗不省，卒得无恙。
前同知太常礼院张载卒。载家居，与诸生讲学，以《易》为宗，以《中庸》为体，以孔、孟为法，其家婚丧嫁祭，率用先王之意而傅以今礼。世称横渠先生。
十二月，丁丑朔，占城国献驯象。
壬午，诏改明年为元丰。
详定一司敕所以《刑部敕》来上，其朝旨自中书颁降者皆曰敕，自枢密院者皆曰宣，凡九门，共六十三条；从之。
甲申，手诏： 比杨琬、高靖检河道回，具所见条上，可召审问，参质利害，庶被灾之民不致枉有劳役。 
初，河决曹村，命官塞之，而故道已堙，高仰，水不得下。议者欲自夏津县东开签河入董固，护旧河七十里九十步，又自张村埽直东筑堤至庞家庄古堤，袤五十里二百步，计用兵三百馀万，物料三十馀万。而琬等以为口塞水流，则河道自成，不必开筑以縻工役。帝重其事，故令审问，仍诏侍御史知杂事蔡确同相视以闻。既而以确母病，改命枢密都承旨韩缜。后缜言： 涨水冲刷新河，已成河道。河势变移无常，虽开河就堤及于河身创立生堤，枉费功力。欲止用新河，量加增修，可以经久。 从之。
丁亥，封皇子佣为均国公。
诏： 经制熙河路边防财用司条上利害事，内有可行者，宜先行下，庶于田事未兴，可及时经画，以助边费。 时以熙河用度不足，仰度支供亿，于是命入内都知李宪领经制财用司。中书具宪所条上可施行者凡十四事，如所奏行之。
癸巳，韩缜等上与辽人往复公移及相见语录并地图，诏缜同吕大忠以耶律荣等赍来文字、馆伴所语录及刘忱等按视疆场与北人论议及朝廷前后指挥，分门编录以闻。
甲午，知谏院黄履言： 近因陪侍郊祭，窃观礼乐之用，以今准古，有未合者。伏望命有司并群祀考正其大略，而归之情文相称。 诏履与礼院官讲求以闻。
辛丑，诏以诸路禁军阙额数多，遣大使臣七员于开封府界、京东、西、陕西、荆湖路，与长吏及当职官招简填补。
甲辰，诏铸钱司并以 元丰通宝 为文。
辽以北面宰相辽西郡王萧呼哩额知北院枢密使事，以左伊勒希巴耶律延格为契丹行宫都部署；耶律伊逊荐之也。
初，辽主从耶律伊逊之言，纳萧后，居二年，未有子。后有妹，嫁伊逊之子舒嘉。后言于辽主，称其宜子，遂离婚，纳于宫中。萧呼哩勒即以女侄妻舒嘉，恃势横肆，至有无君之语，朝野侧目。
辽预行正旦礼。
是岁，辽南京大有年。
