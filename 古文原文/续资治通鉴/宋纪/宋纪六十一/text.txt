起昭阳单阏正月，尽十二月，凡一年。
○仁宗体天法道极功全德神文圣武睿哲明孝皇帝嘉祐八年（辽清宁九年。癸卯，一零六三年）
春，正月，己西，翰林学士范镇知贡举。
辛亥，辽主如鸳鸯泺。立皇子浚为梁王。浚为皇后所生，幼而能言，好学知书。辽主尝曰： 此子聪慧，殆天授与！ 时年六岁，封为王。
癸丑，诏夏国主谅祚： 所遣进奉人石方，称宣徽南院使，非陪臣官号；自今宜遵用誓诏，无得僭拟！ 
丙寅，以龙图阁直学士、知审官院韩贽兼判都水监。初，置都水监，欲重其事，以知杂御史判。至是知杂赵抃辞以不知水事，故命贽焉。
戊辰，宰相韩琦言： 秦州永宁寨，旧以钞市马，自修古渭寨，在永宁之西，而蕃、汉多互市其间，因置买马场，凡岁用缗钱十馀万，实耗国用。 诏复置场永宁，罢古渭寨所置场，蕃部马至，径鬻于秦州。
己巳，以充仪俞氏为昭仪，婕妤杨氏为修仪，周氏为婉容。
辛未，辽禁民鬻铜。
二月，癸未，帝不豫。甲申，降天下囚罪一等，徒以下释之。
乙酉，太子少傅致仕田况卒，赠太子太保，谥宣简。况明敏有文武才，其论天下事甚多，如并枢密院于中书以一政本，日轮两制馆阁一员于便殿备访问，以锡庆院广太学，兴镇戎军、原、渭等州营田，汰诸路宣毅、广捷等冗军，策元昊势屈纳款，必令尽还延州侵地，无过许岁币，并入中青盐，请戮陕西陷没主将随行亲兵。其论甚伟，然不尽行也。
始，辽侵澶州，略得数百人，以属况父延昭，延昭哀之，悉纵去，因自脱归中国，生八子，多知名。况，长子也。保州之役，况杀降卒数百人，朝廷壮其决，后大用之。然卒无子，以兄子为后。
丙戌，中书、枢密院奏事于福宁殿之西閤，见帝所御幄亦、裀褥皆质素暗弊，久而不易。帝顾韩琦等曰： 朕居宫中，自奉正如此耳。此亦生民之膏血也，可轻费之哉！ 
三月，甲辰，诏前郓州观察推官孙兆、邠州司户参军单骧诊御脉。帝初不豫，医官宋安道等进药，久未效，而兆与骧皆以医术知名，特召之。丙午，诏中书劾宋安道等罪以闻。
戊申，太子太保致仕庞籍卒。时帝不豫，废朝、临奠皆不果，第遣使吊赙其家，赠司空兼侍中，谥庄敏。籍长于吏事，持法深峭。军中有犯者，至或断斩刳磔，或累笞至死，以故土卒畏服；而治民有惠爱。及为相，议者以为声望减于治郡时去。
甲寅，昭德军节度使、同平章事李昭亮卒，赠中书令，谥良僖。昭亮为人和易，谙习近事，于吏治颇通敏，善委任僚佐，故数更籓镇无它过。
壬戌，孙兆为殿中丞，单骧为中都令，仍令校正医书。封神应侯扁鹊为神应公。皇城使宋安道等皆降官。
癸亥，御内东门幄殿。
甲子，御延和殿，赐进士闽人许将第一百二十七人及第，六十七人同出身，诸科一百四十七人及第、同出身，又赐特奏名进士、诸科一百人及第、同出身、诸州文学、长史。
乙丑，以圣体康复，宰臣诣东上閤门拜表称贺。
辛未晦，帝崩于福宁殿。是日，帝饮食起居尚平宁，甲夜，忽起，索药甚急，且召皇后。皇后至，帝指心不能言。召医官诊视，投药、灼艾，已无及。丙夜，遂崩。左右欲开宫门召辅臣，皇后曰： 此际宫门岂可夜开！且密谕辅臣黎明入禁中。 又取粥于御厨。医官既出，复召入，使人禁守之。
夏，四月，壬申朔，辅臣入至寝殿。后定议，召皇子入，告以帝晏驾，使嗣立。皇子惊曰： 某不敢为，某不敢为！ 因反走。辅臣共持之，或解其发，或被以御服，召殿前、马步军副都指挥使、都虞候及宗室刺史以上至殿前谕旨。又召翰林学士王珪草遗制，珪惶惧不知所为，韩琦谓珪曰： 大行在位凡几年？ 珪悟，乃下笔。至曰昳，百官皆集，犹吉服，但解金带及所佩鱼，自垂拱殿门外哭而入，班福宁殿前，器止，韩琦宣遗制。
皇子即皇帝位，见百官于东楹。百官再拜，复位哭，乃出。帝欲亮阴三年，命韩琦摄冢宰，辅臣皆言不可，乃止。
癸酉，大赦。优赏诸军，如乾兴故事。时禁卫或相告，乾兴内给食物中有金。既而宫中果赐食，众视食中无有，纷纷以为言。殿前副都指挥使李璋呼什长谓曰： 尔曹平居衣食县官，主上未临政，已优赏，尔何功，复云云？敢諠者斩！ 众乃定。
判吏部南曹王端言： 公卿子弟襁褓得官，未尝莅事，而锡服与年劳者等，何以示劝！请从莅日始。 遂著为令。端，质之弟也。
遣使告哀于辽及夏国。
三司奏乞内藏库钱百五十万贯，绢二百五十万匹，银五万两，助山陵及赏赉，从之。
帝初即位，与辅臣言，皆不名。及将责降医官，有欲为孙兆、单骧地者，言于帝曰： 先帝初进兆等药，皆有验，不幸至此，乃天命也，非医官所能及。 帝敛容曰： 闻兆等皆两府所荐，信乎？ 对曰： 然。 帝曰： 然则朕不敢与知，唯公等裁之！ 皆惶恐。甲戌，兆编管池州，骧峡州，同时责降者十二人，独兆、骧得远地云。
乙亥，群臣表请听政，不从。
诏： 天下官名，地名、人姓名与御名同者改之；改部署曰总管。 
命韩琦为山陵使。
先是辅臣奏事，帝必详问本末，然后裁决，莫不当理，中外翕然皆称明主。是日晚，忽得疾，不知人，语言失次，复召已责降医官宋安道、甄立里、奏宗一、王士伦等人侍疾。
丙子，尊皇后曰皇太后。
丁丑，群臣三上表请听政。戊寅，诏许之，既而以疾不果。有司请改日大敛，司天监言卜近日则不利帝及太后，帝令避太后而已。己卯、大敛，帝疾增剧，号呼狂走，不能成礼。韩琦亟投杖褰帘，抱持帝，呼内人，属令加意拥护。又与同列入白太后下诏，候听政日，请太后权同处分。礼院奏请： 其日皇帝同太后御内东门小殿，垂帘，中书、枢密院合班起居，以次奏事。或非时召学士，亦许至小殿。皇太后处分称 吾 ，群臣进名起居于内东门。 从之。
辛巳，命辽贺乾元节使、保静军节度使耶律谷等进书奠梓宫，见帝于东阶，令閤门以书币入。始，辽使至德清，廷臣有欲却之者，有欲俟其至国门谕使之还者，议未决。太常丞、集贤校理邵亢，请许其使者奉国书置柩前，俾得见帝，以安远人，诏从其言。时龙图阁直学士周沆馆伴辽使者，初未许见，先诏取书置柩前。使者固请见，曰： 取书，非故事也。 帝以方衰绖，辞焉。使者执书不肯授閤门，沆曰： 昔北朝有丧，吾使至柳河而还。今朝廷重邻好，听北使至京师，达命于几筵，恩礼厚矣，奈何更以取书为嫌乎！ 使者立授书，然帝亦卒见谷等。朝廷未知辽主之年，沆乘间杂它语以问，使者出不意，遽对以实。既而悔之，相顾曰： 今复应兄事南朝矣。 
壬午，辅臣入对于柔仪殿西閤，皇太后御内东门小殿，垂帘听政。初议帝与太后同御东殿垂帘，辅臣合班以次奏事。及是帝方服药，权居柔仪殿东閤之西室，太后居其东室。辅臣既入西室，候问圣体，因奏军国事，太后及独御东殿，辅臣以政事复奏于帘前云。
癸未，内出遗留物赐两府、宗室、近臣、主兵官有差。富弼、文彦博时居丧，皆遣使就赐之。知谏院司马光言： 国家用度素窘，复遭大丧，累世所藏，几乎扫地。传闻外州、军官库无钱之处，或借贷民钱以供赏给，一朝取办，逼以棰楚。当此之际，群臣何心以当厚赐！ 因固辞，卒不许。光乃以所得珠为谏院公使钱，以金遗其舅氏焉。
甲申，宰相韩琦加门下侍郎兼兵部尚书，进封卫国公，曾公亮加中书侍郎兼礼部尚书，枢密使张昪、参知政事欧阳修、赵概并加户部侍郎，枢密副使胡宿、吴奎并加给事中。
知谏院司马光上皇太后疏曰： 殿下初摄大政，四方之人，莫不观听以占盛德。臣以为凡名物礼数所以自奏者，皆当深自抑损，不可尽依章宪明肃皇后故事，以成谦顺之美。大臣忠厚如王曾，清纯如张知白，刚正如鲁宗道，质直如薛奎者，当信之用之，与共谋天下之事。鄙猥如马季良，谗谄如罗崇勋者，当疏之远之，不可宠以禄位，听采其言也。臣闻妇人内夫家而外父母家，况后妃与国同体，休戚如一，若赵氏安则百姓皆安，况于曹氏，必世世长享富贵明矣。为政之道，莫若至公。愿殿下熟察群臣中有贤才则举之，有功则赏之，职事不修则废之，有罪则刑之。俟皇帝圣体平宁，授以治安之业，自居长乐之宫，坐享天下之养，则圣善之德冠绝前古，虽周之文母，汉之明德，不足比也。 
乙酉，作受命宝，命欧阳修篆其文曰： 皇帝恭膺天命之宝 。
发诸路卒四万六千馀人修奉山陵。
丙戌，以国子监所印《九经》及《正义》、《孟子》、医书赐夏国从所乞也。
丁亥，以皇子右千牛卫将军仲针为安州观察使、光国公，右内率府副率仲纠为和州防御使、乐安郡公，仲恪为博州防御使、大宁郡公。
翰林学士王珪上言： 圣体已安，皇太后乞罢权同听政。 即命珪草还政书。既而不行。
荧惑自去年八月庚辰夕伏，积二百四十九日。命辅臣祈禳于集英殿；己丑晨，见东方。
癸巳，权三司使蔡襄奏大行山陵一用永定制度，于是右司谏王陶上言： 民力方困，山陵不当以永定为准。 其后京西转运使吴充、楚建中、知济州田棐相继上言： 请遵先帝遗诏，山陵务从俭约，皇堂、上宫除明器之外，金玉珍宝一切屏去。 建中，须城人也。礼院编纂苏洵亦贻韩琦书切谏，至引华元不臣以责之，琦为变色。乃诏礼院与少府监议，唯省乾兴中所增明器而已，其它犹一用定陵制度。
右司谏、直集贤院、同修起居注郑獬上言： 今国用空乏，财赋不给，近者赏军，已见横敛，富室嗟怨，流闻京师。窃惟先帝节俭爱民，出于天性，无珠玉奇丽之好，无犬马游观之乐，服御至于浣濯，器玩极于朴陋，此天下所共知也。今山陵制度，乃取乾兴最盛之时为准，独不伤先帝节俭之德乎？臣以为宜敕有司条具名数，再议减节。 
帝自不豫以来，丧皆礼官执事，群臣奉慰，则垂帘不坐。乙未，大祥，始亲行礼，又卷帘坐受慰，人心少安。
丁酉，起复文颜博，固辞；表三上，乃听终丧。寻有诏给俸赐比宰臣之半，颜博又辞，许之。
戊戌，司马光上疏曰： 窃惟大行皇帝春秋未甚高，以宗庙社稷之重，超然远览，确然独断，知陛下仁孝可守大业，擢于宗室之中，建为嗣子，授以天下，其恩德隆厚，固非微臣所能称述。今不幸奄弃万国，陛下哀慕过礼，以至成疾，中外闻者，莫不感泣，知大行皇帝能为天下得人，治平之期，企踵可待。
 今者圣体痊平，初临大政，举措云为，不可不审。为政之要，在于用人，赏善罚恶而已。愿陛下难之重之，精心审虑，如射之有的，必万全取中，然后可发也。
 陛下思念先朝，欲报之德，奉事皇太后孝谨，抚诸公主慈爱，此诚仁孝之至，过人远甚。臣愿陛下虽天性得之，复加圣心，夙夜匪懈，谨终如始，以结亿兆之心，形四方之化，则福祚流于子孙，令闻垂于无穷矣。
 古者人君嗣位，必逾年然后改元。愿陛下一循典礼，勿有变更于中年也。
 三年之丧，自天子达于庶人一也。自汉氏以来，始从权制，以日易月。臣愿陛下虽仰遵遗诏，俯徇群情，二十七日而释服，至于宫禁之中，音乐、游燕、吉庆之事，皆俟三年然后复常，以尽送终追远之义焉。
 礼，为人后者为之子，故为所后服斩衰三年，而为其父母齐衰期，为所后者之亲皆如子，而为己之亲皆降一等，盖以持重于大宗，则宜降其小宗，所以专志于所奉而不敢顾私亲也。汉宣帝自以为昭帝后，终不敢加尊号于卫太子、史皇孙。光武起于布衣，亲冒矢石以得天下，自以为元帝后，亦不敢加尊号于巨鹿都尉、南顿君。此皆循大义，明至公，当时归美，后世颂圣。至于哀、安、桓、灵，咸自旁亲入继大统，皆追尊其祖父，此不足为孝，而适足犯义侵礼，取讥当时，见非后世。愿陛下深以为鉴，杜绝此议，勿复听也。 
己亥，群臣上表请临朝听政。表三上，乃许之。
庚子，立京兆郡君高氏为皇后，北作坊使遵甫之女。遵甫，继勋子也。母曹氏，皇太后亲姊。后四岁，与帝同育于禁中，仁宗常谓太后，它日必以相配，太后许诺。既长，出宫；庆历七年，归于濮邸，封京兆郡君，于是正位。
五月，癸卯，以太常少卿李受为左司郎中，屯田员外郎王猎为刑部员外郎，并充天章阁待制，受兼侍读，猎兼侍讲。昭宣使、端州刺史、右班副都知石全育领原州团练使，充入内副都知。故事，都知四人，至是并全育而五，诏后有阙勿外。
辽尼噜古、萧呼敦谋逆日甚。呼敦欲速发，尼噜古说其父重元可诈称疾，欲俟辽主临问，即图弑逆；既而忌耶律仁先在朝，谋不果发。尼噜古、呼敦合言于辽主曰： 仁先可任西北路招讨使。 辽主将从之，北院枢密使耶律伊逊谏曰： 仁先，先帝旧臣，德冠一时，不可遽离朝廷。 辽主悟，丙午，以仁先为南院枢密使，徒封许王。
庚戌，封长女为德宁公主，第二女为宝安公主，第三女为寿康公主。
诏： 山陵所用钱物，并从官给，毋以扰民。 诏虽下，然调役未尝损也。三司计山陵当用钱粮五十万贯石而不能备，或请移陕西缘边入中盐于永安县。转运副使薛向陈五不可，且乞如其数以献，许之。
以右司谏王陶为户部员外郎、直史馆，充皇子位伴读，屯田员外郎周孟阳、秘书丞孙思恭充皇子位说书。孟阳自以王官教授，与帝有潜龙之旧，而李受、王猎皆非帝故识，顾先得待制，由是觖望，固辞说书不拜。
丁巳，赐郑州公使钱五百贯，以灵驾所过故也。富弼既除丧，戊午，授枢密使、礼部尚书、同平章事。
庚申，翰林学士王珪奏： 谨按《曾子问》曰： 贱不诔贵，幼不诔长，礼也。惟天子称天以诔之。 《春秋公羊》说： 读诔，制谥于南郊，若云受之于天。 然乾兴元年夏既定真宗皇帝谥，其秋始告天于圆丘。史臣以为天子之谥，当集中书、门下、御史台五品以上、尚书省四品以下、诸司三品以上于南郊告天，议定，然后连奏以闻。近制唯词臣擢议，即降诏命，庶僚不得参闻，颇违称天之义。臣奉命撰上先帝尊谥，欲望明诏有司稽详旧典，先之南郊而后下臣之议，庶先帝之茂德休烈，有以信万世之传。 诏两制详议。翰林学士贾黯等议如珪奏，从之。
戊辰，皇子仲针、仲纠始就东宫听读。是日，初御延和殿。帝疾犹未平，命辅臣祈福于天地、宗庙、社稷及景灵宫、寺观，又遣使祷岳、渎、名山。
六月，癸酉，帝复以疾不出。是时唯两府得入对柔仪，退，诣内东门小殿帘帷之外，复奏政事于皇太后如初。
先是礼院言大行祔庙，而太庙七室皆满，请增置一室，诏两制及待制以上与礼官考议。观文殿学士孙抃等议曰： 谨按《礼》曰： 三昭三穆，与太祖之庙而七。 《书》曰：  七世之庙，可以观德。 曰世为昭穆云者，据父子之正而言也。若兄弟则昭穆同，不得以世数数之矣。商祖丁之子曰阳甲，曰盘庚，曰小辛，曰小乙，四人皆有天下，而商之庙有始祖，有太祖，有太宗，有中宗。若以一君为一世，则小乙之祭不及其父祖丁，是古之兄弟相及，昭穆同而不以世数数之明矣。故晋之庙十一室而六世，唐之庙十一室而九世。中宗、睿宗之于高宗，恭宗、文宗之于穆宗，同居穆位。国朝太祖为受命之祖，太宗为功德之宗，此万世不迁者也。故太祖之室，太宗称孝弟，真宗称孝子，太行皇帝称孝孙。而《禘祫图》，太祖、太宗同居昭位，南向，真宗居穆位，北向。盖先朝稽用古礼而著之于祀典矣。大行皇帝神主祔庙，请增一室为八室，以备天子事七世之礼。 诏从之。
于是龙图阁直学士兼侍讲卢士宗、天章阁待制兼侍读司马光议曰： 臣等谨按《礼》，天子七庙，三昭三穆，与太祖之庙而七。太祖之庙，百世不毁。其馀昭穆，亲尽则毁，示有终也。自汉以来，天子或起于布衣，以受命之初。太祖尚在三昭三穆之数，故或祀四世，或祀六世，其太祖以上之主，虽属尊于太祖，亲尽则迁。故汉元帝之世，太上庙王瘗于寝园。魏明帝之世，处士庙主迁于园邑。晋武帝祔庙，迁征西府君；惠帝祔庙，迁豫州府君。自是以下，大抵过六世则迁其神主。盖以太祖未正东向之位，故止祀一昭一穆；若太祖已正东向之位，则并三昭三穆为七世矣。唐高祖初祀四世，太宗增祀六世；及太宗祔庙，则迁洪农府君；高宗祔庙，又迁宣帝；皆祀六世，此前世之成法也。惟明皇立九室，祀八世，事不经见，难可依据。今若以太祖、太宗为一世，则大行皇帝祔庙之日，僖祖亲尽，当迁于西夹室。祀三昭三穆，于先王典礼及近世之制，无不符合，太庙更不须添展一室。 诏抃等再议。
于是复上议曰： 自唐至周，庙制不同，而皆七世。自周以上，所谓太祖，非始受命之主，特始封之君而已。今僖祖虽非始封之君，要为立庙之始祖。方庙数未过七世之时，遂毁其庙，迁其主，考三代之礼，未尝有此。汉、魏及唐一时之议，恐未合先王制礼之意。臣等窃以为存僖祖之室，以备七世之数，合于经传事七世之明文，而亦不失先王之礼意。 诏恭依。
戊寅，以翰林学士、权三司使蔡襄为修奉太庙使。襄乃以八室图奏御，又请广庙室并夹室为十八间；从之。
帝自感疾，即厌服饵，韩琦尝亲执药杯以进，帝不尽饮而却之，药污琦衣。太后亟出服赐琦，琦不敢当。太后曰： 相公殊不易。 皇子仲针侍侧，太后曰： 汝盍自劝之！ 帝亦弗顾。
丁亥，诏： 今岁制科举人著作佐郎赵商等十七人权罢，将来到场，便赴秘阁就试。 商，安仁人。
以兵部郎中、权判大理寺陈太素知明州。太素任刑法二十馀年，朝廷有大狱，疑则必召与议。每临案牍，至忘寝食，大寒暑不变。子弟或止之，答曰： 囹圄之苦，其不堪甚于我也！ 以耳疾，数求罢；执政以为任职，弗许；久之，乃出守。
癸巳，司马光上太后及帝疏曰： 皇帝圣体平宁之时，奉事皇太后，承顺颜色，宜无不如礼。若药石未效，而定省温清，有不能周备者，亦皇太后所宜容也。孔子曰： 孝哉闵子骞！人不间于其父母昆弟之言。 盖言诚信纯至，表里著明，而它人不能间也。孟子曰： 父子责善，贼恩之大者。 盖言骨肉至亲，正当以恩意相厚，不当较辎铢之是非也。伏望皇帝思孔子之言，皇太后无忘孟子之戒。万一奸人欲有开说，涉于离间者，当立行诛戮，以明示天下，使咸知谗佞之徒不能欺惑圣明也！ 
帝初以忧疑得疾，举措或改常度，遇宦官尤少恩，左右多不悦者，乃共为谗间，两宫遂成隙。太后对辅臣尝及之，韩琦因出危言感动太后曰： 臣等只在外见得宫家，内中保护，全在太后。若官家失照管，太后亦未安稳。 太后惊曰： 相公是何言！自家更切用心。 琦曰： 太后照管，则众人自然照管矣。 同列为缩颈流汗。或谓琦曰： 不太过否？ 琦曰： 不如此不得。 间有传帝在禁中过失事，众颇惑之，琦曰： 岂有殿上不曾错一语而入宫门即得许多错！琦固不信也。 传者亦稍息。
戊戌，山陵使韩琦奏： 山陵诸顿所调物过多，乞选朝臣一员付之计度。 乃命盐铁判官楚建中往裁其数。时三司使蔡襄总应奉山陵事，凡调度供亿皆数倍，劳费既广，已而多不用，议者非之。
帝疾既平，犹未御正殿。御史中丞王畴上疏曰： 今四方之人，翘足引首，倾耳注目，愿观新政者，累月于兹，而未御正殿以见群臣。议者皆谓圣躬既已平复，但以未经先帝卒哭，不忍视朝，此实天子之孝逾于高宗矣。今易月之期已在卒哭之外，惟引礼割情，顾思大谊，早御前殿，南面听政，赫然日升，万物咸睹，臣民之望也。 
秋，七月，乙巳，以侍御史吕诲为起居舍人、同知谏院。
辛亥，知谏院司马光言： 窃见诸路转运使、提点刑狱、知州、军事各遣亲属进贺表至京，朝廷不问官职高下，亲属远近，一例推恩，此盖国初承五代姑息籓镇之弊，后来因循不能革正。国家爵禄，本待天下贤才及有功效之人，今使此等无故受官，诚为太滥。今纵不能尽罢此等恩泽，其进表人若五服内亲，或乞等第受一官，其无服非亲属者，并量赐金帛罢去，庶几少救滥官之失。 同修起居注郑獬亦以为言，且曰： 昔真宗初即位，有事于南郊，旧例群臣皆得迁秩，而真宗以为侥幸太甚，遂命止加勋阶。真宗已尝革滥赏于南郊之初，则陛下亦宜绝缪恩于登极之后也。 执政谓已行之诏难于复改，遂寝其议。
壬子，初御紫宸殿，中书、枢密奏事。帝自六月癸酉不循殿，至是始见百官，感恸者久之。其后只日御前殿，双日御后殿，惟朔望则前后皆不御，至祔庙，始如故。
丙辰，夏主遣使来祭吊。其使者固求入对，弗许。谅衤乍所上表辄改姓李，赐诏诘之，令守旧约。司马光言： 闻夏国所遣使人，前日不肯门见，固求入对，朝廷不许，勒归馆舍。窃以陛下继统之初，蕃戎皆欲瞻望天表；又闻向曾不安，意谓未能视朝，所以敢尔桀黠。今陛下已御正殿，臣谓何惜紫庭数步之地，使之稽首拜伏，瞻仰清光！庶识陛下神武之姿，必能镇服四海。 
丁巳，辽使祭大行皇帝于皇仪殿，遂见帝于东厢。帝恸哭久之。使者言及大行，辄出涕。后数日，辽使辞于紫宸殿，命坐赐茶。故事，当赐酒五行，自是终谅閤，皆赐茶而已。
辽皇太叔重元与其子尼噜古，久萌逆志，会辽主猎于滦河之太子山，扈从诸官多重元之党，尼噜古遂欲因此窃发。戊午，雍睦宫使耶律良闻其谋，以辽主笃于亲爱，不敢遽奏，密言于太后。太后托疾，召辽主告之，且曰： 此社稷大事，宜早为计。 辽主诘良曰： 汝欲间我骨肉邪？ 良曰： 臣若妄言，甘伏斧锧。陛下不早备，恐堕贼计。如召尼噜古不来，可卜其事。 辽主从其言，旋召南院枢密使耶律仁先告之，仁先曰： 此曹凶很，臣固疑之久矣。 辽主命仁先察捕之。仁先出，还顾曰： 陛下宜谨为之备。 尼噜古见使者来召，知事泄，羁使者于帐中，欲害之；使者以佩刀断帟而出，驰至行宫，以状闻，辽主始信。
尼噜古与萧呼敦遽招集其徒党，得四百人，奉重元将发，帐前雨赤如血，遂前趋帷宫。辽主仓卒欲往北、南院，仁先曰： 陛下若舍扈从而行，贼必蹑其后。且南、北大王心未可知，岂可往乎！ 仁先子托卜嘉曰： 圣意不可违。 仁先怒，击其首。会宣徽使萧罕嘉努闻变驰至，执辔固谏，如仁先言，辽主悟，悉委仁先以讨贼事。仁先亟令环车为营，折行马作兵仗，率官属近侍三十馀骑阵柢互外。贼势甚锐，太后亦亲督卫士御之。及战，南府宰相萧德身先搏贼，摧其锋，贼众披靡。尼噜古跃马突出，近侍详衮阿苏射杀之，重元众稍退。仁先以五院部萧塔喇所居最近。亟召之，分遣人集诸军。
先是尼噜古广结徒党。而一时不能遽集。殿前都点检耶律萨喇图适在围场，闻乱，劫奚人猎夫来援，既至，闻尼噜古已死，大恸，谓重元曰： 我辈惟有死战，胡为若儿戏，自取灭亡！今行宫无备，乘夜劫之，大事可济。若俟明旦。彼将有备，安知我众不携贰邪！一失机会，悔将奚及！ 萧呼敦曰： 仓卒中黑白不辨，若内外军相应，则吾事去矣。黎明而发，何迟之有！ 重元听呼敦计，令四面巡警。是夜，呼敦率同党拥立重元，僭位号，呼敦自为枢密使。及旦，重元与呼敦、萨喇图暨其党统军使萧特里德、兴圣宫太保古迪、陈王特布等率奚人二千直犯行宫。会萧塔喇以援兵至，北面林牙耶律迪里亦赵援，耶律仁先曰： 贼势不能久，当俟其气沮攻之。 乃令耶律伊逊、萧德、萧罕嘉努、萧惟信、耶律良等分领宿卫及援师，背营而阵，乘间奋击，贼稍却。罕嘉努谕诸猎夫曰： 汝曹去顺效逆，徒取族灭。何若悔过，转祸为福！ 猎夫皆投仗首服。贼党大溃，重元率数骑走。仁先等追杀二十馀里，阵斩萨喇图，禽特里德、古迪，杀之；呼敦单骑遁至十七泽，投水死。辽主握仁先手曰： 平乱，皆卿之功也！ 
己未，辽主命捕诛逆党，以萧呼敦首助乱，诛其五子；词连其父陈王孝友，并诛之。前枢密使萧革以子为重元婿，预逆谋，凌迟死。革得幸两朝，恣为奸恶，至是始正典刑，闻者快之。
尼噜古所交结多不逞之徒，萧特里德少不羁，好射猎，以详衮从伐夏，失利还，旋获罪决大杖，削爵为民。及复用，遂附尼噜古。古迪好戏狎，不修绳检，膂力过人，善击鞠。萨喇图尤凶暴。尼噜古所与谋者皆此类，故速败。
庚申，重元北走大漠，度不能免，叹曰： 尼噜古使我至此！ 遂自杀。
辛酉，辽主论定乱功，许王耶律仁先进封宋王，加尚父，为北院枢密使；辽主亲制文以褒之，复命画滦河战图以旌其功。赵王耶律伊逊进封魏王，为南院枢密使，以萧罕嘉努为殿前都点检，封荆王。萧惟信加太子太傅，并赐功臣号。萧德封汉王。耶律迪里遥授临海军节度使。宿卫官耶律托卜嘉等并加上将军。诸护卫及士卒，庖夫、弩手等四百馀人，各授官有差。以耶律良首告变，命籍横帐，擢汉人行宫都部署。
辽北府宰相姚景行方以疾告归，中道，闻重元乱，收集行旋，得三百馀骑，偕南府宰相杨绩勤王，比至，贼已平。辽主嘉其忠，赐以逆人财产。
癸亥，辽特布诉为重元所胁，命削爵，流镇州。
八月，庚辰，王珪议上大行皇帝谥曰神文圣武明孝，庙号仁宗。
辛巳，诏军头司引见公事如故。
司马光言： 人君之职，有三而已：量材而授官，一也；度功而加赏，二也；审罪而刑罚，三也。材有短长，故官有能否；功有高下，故赏有厚薄；罪有大小，故罚有轻重。此三者，人君所当用心也。
 伏见国家旧制，百司细事，如三司鞭一胥吏，开封府补一厢镇之类，往往皆须奏闻；崇政殿所引公事，有军人武艺国马刍秣之类，皆躬亲阅视。此盖国初权时之制，施于今日，颇伤烦碎。陛下龙兴抚运，圣政惟新，臣愚以为宜令中书、枢密院检详中外百司自来公事须申奏取旨及后殿所引公事，其间不系大体，非人君所宜躬亲者，悉从简省，委之有司。陛下养性安身，专念人君之三职，足以法天地之易简，致虞舜之无为，天下幸甚！ 
癸巳，以生日为寿圣节。
九月，庚戌，诏以皇子位为兴庆宫。既而知谏院吕诲言唐有此宫名，改曰庆宁。
辛亥，以皇子仲针为忠武节度使、同平章事、淮阳郡王，改赐名顼；仲纠为明州观察使，祁国公，赐名颢；仲恪为耀州观察使，雩阝国公，赐名頵。
戊午，上仁宗谥册于福宁殿。
辽萧革既获罪，论者追思耶律义先之言。己未，追封义先为许王。
壬戌，以皇子位伴读王陶为淮阳郡王府翊善，皇子位说书孙思恭为侍讲，太子中允、集贤校理兼史馆检讨韩维为太常丞、充记室参军。陶等请王受拜，不许。吕诲言： 王今未出阁，当且设师友，不宜遂置僚属。臣欲朝廷先正陶等名位，名位既正，则礼分自安。况王年已长，当早令出阁，开府建官。翊善、侍讲自为僚属，于事体即无不顺。 
帝既视朝前后殿，而于听事犹持谦抑。御史中丞王畴上疏曰： 庙社拥佑，陛下起居平安，临朝以时，仅逾半载，而未闻开发听断，德音遏塞，人情缺然。臣屡尝论奏，愿陛下拨去疑贰，日与二府讲评国论，明示可否；而迄今言动寂寥，中外未有所传。此盖议论之臣辞情浅狭，不能仰悟君听。伏望思太祖、太宗艰难取天下之劳，真宗、仁宗忧勤守太平之力，勉于听决大政，以尉母后之慈，勿为疑贰谦抑，自使圣德暗然不光也。 
冬，十月，戊辰朔，辽主如兴王寺。庚午，以六部太保耶律哈穆知南院大王事。
辽主如藉丝淀。
甲午，葬仁宗于永昭陵。
乙未，以左司郎中、知制诰张瑰为左谏议大夫。以瑰在先朝尝建言密定储副，特录其功也。
十一月，己亥，虞主至自山陵，皇太后迎奠于琼林苑。太后乘大安舆辇，如肩舆而差大，无扇{艮}，不鸣鞭，侍卫皆减章献之半，所过起居者或呼万岁。庚子，虞于集英殿。
先是五虞皆在途，及是六虞犹用在途之礼，帝不亲祭。知制诰祖无择、知谏院司马光奏请亲虞，御史中丞王畴亦以为言。下礼院详议，谓宜如无择等奏，乃诏翼日亲虞。既而帝不豫，卒令宗正卿摄事，光即奏： 陛下幸听臣言，命有司设亲祭之礼，而令复不出，在列之臣，无不愕然自失。伏望陛下来日虽圣体小有不康，亦当勉强亲祭，以解中外之惑。 然帝竟以疾故，讫九虞不能出也。
甲辰，帝亲祭虞主而不哭，名曰卒哭。旧无卒哭之礼，于是用吕夏卿议，始行之。
丙午，祔仁宗神主于太庙，庙乐曰《大仁之舞》，以王曾、吕夷简、曹玮配享庙庭。
己酉，减东、西二京罪囚一等，免山陵役户及灵驾所过民租。
庚戌，诏： 州、军长吏举精于医术者令赴阙。 
辛亥，辽遣萧素等来贺即位。
甲寅，赐太常少卿孔叔詹金紫。叔詹监裁造务，以劳当迁，帝不欲以卿监赏管库之劳，故有是赐。自是以为例。
是月，司马光上皇太后疏曰： 仁宗皇帝忧继嗣之不立，念宗庙之至重，以皇帝仁孝聪明，选擢宗室之中，使承大统。不幸践阼数日，遽婴疾疹，虽殿下抚视之慈，无所不至，然医工不精，药食未效。窃闻曏日疾势稍增，举措语言，不能自择，左右之人一一上闻，致殿下以此之故，不能堪忍，两宫之间，微相责望。群心忧骇，不寒而栗。臣是用日夜焦心陨涕，侧足累息，宁前死而尽言，不敢幸生而塞默也。伏以皇帝内则仁宗同堂兄之子。外则殿下之外甥婿，自童幼之岁，殿下鞠育于宫中，天下至亲，何以过此？又，仁宗立以为皇子，殿下岂可不以仁宗之故，特加爱念，包容其过失邪？况皇帝在籓邸之时，以至践阼之初，孝谨温仁，动由礼法，此殿下所亲见而明知也，苟非疾疹乱其本性。安得有此过失哉？今殿下虽日夕忧劳，徒自困苦。以臣愚见，莫若精择医工一二人，以治皇帝之疾，旬月之间，察其进退，有效则加之以重赏，无效则威之以严刑。未愈之间，但宜深戒左右，谨于侍卫，其举措语言有不合常度者，皆不得以闻，庶几不增殿下之忧愤。殿下惟宽释圣虑，和神养气，以安靖国家，纪纲海内，俟天地垂佑，圣躬痊复，然后举治平之业以授之，不亦美乎！ 
光又以疏谏帝曰： 陛下龆龀为太后所鞠育，况今日为仁宗皇帝之嗣，承海内之大业，谓宜昏定晨省，亲奉甘旨，无异于事濮王与夫人之时也。近者道路之言，颇异于是。窃惟陛下孝恭之性，著于平昔，岂一旦遽肯变更！盖曏者圣体未安之时，举动言语或有差失，不能自省，而外人讹传，妄为增饰，必无事实。然此等议论，岂可使天下闻之也！伏望疾愈之后，亲诣皇太后閤，克己自修，以谢前失，温恭朝夕，侍养左右，使大孝之美，过于未登大位之时。如此，则上下感悦，宗社永安，今日道路妄传之言，何能为损也！ 
吕诲上皇太后书言： 汉马皇后鞠养章帝，劳瘁过于所生，母子慈爱，始终无纤芥之隙。伏愿陛下循修以为法度，念先帝之顾托，体圣躬之忧危，宫中间言，不可不察。 并以书劝帝尽孝道，亲药物。开陈切至，多人所难言。又乞早建东宫以固本根，杜绝窥觎，慰安人心。
方帝疾甚时，云为多乖错，往往触忤太后，太后不能堪。昭陵既复土，韩琦归自陵下，太后遣中使持一封文书付琦，琦启之，则帝所写歌词并宫中过失事，琦即对使者焚毁，令复奏曰： 太后每说官家心神未宁，语言举动不中节，何足怪也！ 及进对帘前，太后呜咽流涕，具道所以，且曰： 老身殆无所容！ 琦曰： 此病故耳，疾已，必不然。子疾，母可不容之乎？ 太后不怿。欧阳修继言曰： 太后事先帝数十年，仁德著于天下。昔温成之宠，太后处之裕如；今母子之间，反不能容邪？ 太后意稍和。修又言曰： 先帝在位岁久，德泽在人，故一日晏驾，天下奉戴嗣君，无一人敢异同者。今太后深居房闼，臣等五六书生尔，若非先帝遗意，天下谁肯听从？ 太后默然。
它日，琦等见帝。帝曰： 太后待我无恩。 琦对曰： 自古圣帝明王，不为少矣，然独称舜为大孝。岂其馀尽不孝邪？父母慈爱而子孝，此常事，不足道；惟父母不慈而子不失孝，乃为可称。正恐陛下事太后未至耳，父母岂有不慈者哉！ 帝大感悟，自是亦不复言太后短矣。
先是十月，辅臣请如乾兴故事，只日召侍臣讲读，帝曰： 当俟祔庙毕，择日开经筵。 寻有诏，直须来春。司马光以为学者帝王首务，不宜因寒暑废，帝纳其言。
十二月，己巳，始御迩英阁，召侍读、侍讲讲《论语》，读《史记》。吕公著讲《论语》不知不愠曰： 古之人 ，君令有未孚，人心有未服，则反身修德，而不以愠怒加之。如舜之诞敷文德，文王之皇自敬德也。 刘敞读《史记》至 尧授舜以天下 ，因陈说曰： 舜至侧微，尧越四岳禅之以位，天地享之，百姓戴之，非有它道，惟其孝友之德光于上下耳。 二人辞气明畅，帝竦体改容，知其以义理讽也。既退，王珪谓敞曰： 公直言至此乎！ 太后闻之，亦大喜。
乙亥，淮阳王顼出阁。王辞两宫，悲泣不自胜，太后亦泣，慰谕遣之，自是日再入朝。
以仁宗御书藏宝文阁，命翰林学士王珪撰记立石。
庚辰，命翰林学士王珪、贾黯、范镇撰《仁宗实录》，集贤校理宋敏求、直秘阁吕夏卿、秘阁校理韩维兼充检讨官。敏求时知亳州，特召用之。
是岁，辽复以萧珠泽为西北路招讨使。珠泽前为呼敦所陷，呼敦既死，时议称其先为招讨，威行诸部，故复任、珠泽既莅官，训士卒，增器械，省追呼，严号令，人不敢犯，边境晏然。
夏改元拱化。
