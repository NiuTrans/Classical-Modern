起玄黓困敦五月，尽十二月，凡八月。
○高宗受命中兴全功至德圣神武文昭仁宪孝皇帝绍兴二年（金天会十年。壬子，一一三二年）
五月，庚申朔，日北至，祀皇地祇于天庆观之望祭殿，始用牲玉。
辛酉，捧日天武四厢都指挥使、建武军节度使、江西兵马副总管杨惟忠卒。
惟忠之讨赵进也，即军中得疾，还洪州，一日死。安抚大使李回收其军隶本司，以统制官傅选、胡友所部四千人为前后军，又命亲卫大夫、鼎州团练使祁超将馀兵五千充本司统制。
惟忠起行间，兼长战守，宣、政间，在陕西，颇有威名；及从帝至东南，官崇志满，不肯尽力，声誉日衰。薨年六十六，后谥恭勇。
庚午，岳飞奏破曹成于贺州。
壬申，蕲黄镇抚使孔彦舟言： 刘豫已迁汴京，金人留戍甚寡，人苦科役，日望王师，土豪人户，尚有团练保险坚守不降者。诚能拜相臣为大元帅，宿重兵于淮南要害之地以为根本，指挥诸镇，分道进兵，将见天戈所指，州县望风降顺。因民所欲，藉以为兵，不必乞师于神武；取民所馀，资以为粮，不必仰给于县官。河南之地，指日可定，而京城孤立矣，一日会合，辐辏城下，而刘豫唾手可擒也。伏念臣昨任东平府钤辖，统领巡社乡兵，屡战获捷，京东军民，粗知姓名。见今所部将士，又多东北人，皆曾随臣出入行陈，习知山川，不烦乡道。伏望圣慈假借名目，稍重事权，使臣独当一路，自光之蔡，迤进进兵。 诏赐敕书嘉奖，仍令就都督府计议。
丁丑，尚书左仆射、都督江淮荆浙诸军事吕颐浩总师次常州，而其前军将、武节大夫、荣州团练使赵延寿所部忠锐军叛于吕城镇。是日，叛兵过金坛县，奉议郎、知县事胡思忠率射士迎敌，为所败。贼以枪刺之，思忠曰： 宁杀令，毋掠藏库，杀平民。 贼怒，逐之至市河，思忠溺死。浙西安抚大使刘光世遣前军统制王德追叛兵，至建平县，及之，尽歼其众。后赠思忠三官，录其家一人。于是颐浩称疾不进。
壬午，诏： 泛海往山东者行军法。 牒报刘豫于登、密、淮阳造舟，论者恐贾舟为伪地所拘，则篙工柁师悉为贼用，故有是旨。
甲申，户部请诸路上供丝帛并半折钱，许之。是时江、浙、湖北、夔路岁额绸三十九万匹，江西、川、广、湖南、西浙绢二百七十三万匹，东川、两浙、湖南绫罗絁七万匹，成都府锦绮千八百馀匹段，皆有奇。
丙戌，诏置修政局。
时尚书左仆射吕颐浩既督军于外，右仆射秦桧乃奏设此局；命桧提举，而参知政事翟汝文同领之。又以尚书户部侍郎黄叔教为参详官，起居郎胡世将、太常少卿王居正为参议，尚书右司员外郎吴表臣、屯田员外郎曾统、兵部员外郎楼炤、考功员外郎张{角}并为检讨官，置局如讲议司故事。仍诏侍从、台省寺监官、监司、守令各书所见。
六月，庚寅朔，贵州团练使、新知复州李宏引兵入潭州，执湖东招无使马友，杀之。
时韩世忠将至长沙，宏遂有杀友之谋，是日，因其诣天庆观还，袭杀之于市。其将王进、王俊以所部数千人遁去。宏屯潭州。
辛卯，内殿进呈王大智所造军器，帝曰： 车战可用否？古法既废，不复闻用车取胜，莫若且令多造强弩。 
金遣使阅诸路丁壮，调赴军中。
癸巳，命广西经略司即韶州拨内帑钱三十万缗市战马。至是经略司言： 比岁不逞之徒，多以金银市马，鬻于群盗，故马直踊贵，望于《大观格》递增二分。 许之。旧格八等：马高四尺七寸者，直十五千；高四尺一寸者，直十三千；其馀以是为差。于是神武诸军皆缺马，乃命经略可以三百骑赐岳飞，二百骑赐张俊，又选千骑赴行在。然蛮马尤驵骏者，在其地或博黄金二十两，日行四百里；但官价有定数，故不能致此等焉。
己亥，江东安抚大使李光乞行宫增创后殿，仍修盖三省、枢密院、百司及营房等；许之。
其后帝手诏光，第令具体而微，毋困民力。辅臣进呈，帝曰： 但令如州治足矣。若止一殿，虽用数万缗，亦未为过。必事事相称，则土木之侈，伤财害民，何所不至？ 
壬寅，翟汝文罢参知政事。
利州观察使、蕲黄镇抚使孔彦舟叛，降伪齐。
先是刘豫访得彦舟母、妻及子，厚给以禄，使其舅卢某持书招之，彦舟乃有叛意，未发。会报权邦彦入枢府，彦舟与之有隙，心不自安。时韩世清既伏诛，而韩世忠连破湖、湘群盗，顺流东归，彦舟疑其图己，遂决策叛去。幕各长洲王玠谏曰： 总管被命镇抚三州，任优禄厚，岂可负朝廷恩，自陷不义！ 彦舟不听。玠再谏，遂面骂之；彦舟怒，杀玠，引所部降刘豫。
其统制官陈彦明不肯北去，与统领官、武翼郎郭谅率众千馀诣知江州刘绍先降。诏进彦明二官，与谅并为都督府准备将，仍赐敕书奖谕。
江西安抚大使李回闻彦舟遁，乃以本司右军统领李玠以所部知黄州。
乙巳，诏签书枢密院事权邦彦兼权参知政事。
甲寅，诏尚书左仆射、都督江淮荆浙诸军事吕颐浩令赴行在奏事。
初，颐浩甫出师，而其前军叛去。又闻桑仲死，颐浩不能进，遣参谋官傅崧卿以所部之建康，因引疾求罢，帝手诏封还所上章。颐浩复乞祠，乃命还朝，以崧卿权主管都督府职事。
乙卯，诏以辛企宗所部神武副军隶湖广宣抚使李纲，仍趣令之镇。
福建、江、湖宣抚使前军统制官解元，后军统制官程振，以所部入潭州，屯于子城之内。新知福州李宏，称疾不出。夜，宏中军由恩波门以遁，元遣将李义追击之。翼旦，元尽拘宏舟楫之在江皋者，引兵至寨中，见宏计事，因悉其兵械以归。世忠即以宏为宣抚司统制。时朝廷始闻马友死，以敕书劳宏，而宏已执矣。
是夏，金都元帅宗翰之白水泊避暑，试举人以祠赋，得胡砺以下。先是试之日，宗翰立马场中，呼举人之年老者，诸生不谕其意，争跪于马前。宗翰据鞍，以鞭指麾，俾译者逾之曰： 汝无力老奴婢，胡为应试！汝能文章，则少年登科矣。今苟得官，自知日暮涂远，必受赇为子孙计，否则图财假手，何补于国！我欲杀汝，又念汝罪未著，始听终场。倘有所犯，必杀毋赦。 诸生伏地叩头，愧恐而去。是举也，宗翰谕主司勿取中原人。
秋，七月，壬戌，复置湖北提举茶盐司。
癸亥，敕令广西经略司以盐博马，其后岁拨钦州盐二百万斤与之。
乙丑，给事中胡安国入对，帝曰： 闻卿大名，何为累召不至？ 安国再拜辞谢，进曰： 臣闻保国必先定计，定计必先定都；建都择地，必先设险；设险分土，必先尊制；制国以守，必先恤民。夫国之有斯民，犹人之有元气，不可不恤也。除乱贼，选县令，轻赋敛，更弊法，省官吏，皆恤民之事也。而行此有道，必先立政；立政有经，必先核实；是非毁誉，各不乱真，此致理之大要也。是非核实，而后号令行，人心顺从，惟上所命，以守则固，以战则胜，以攻则服，天下定矣。然欲致此，顾人主之志尚何如耳。尚志所以立本也，正心所以决事也，养气所以制敌也，宏度所以用人也，宽隐所以明德也。具此五者，帝王之能事备矣。乞以核实而上十有五篇，付宰相参酌施行。 
己巳，江西安抚大使司奏孔彦舟北遁。诏趣岳飞移屯江州。
左司谏吴表臣言： 风闻伪齐于京东路每户科麻七斤，或者恐其以绳维舟，谋济江之计。今沿江津渡，皆当为备，就中采石，江稍狭而水缓，鉴之往事，备御尤当严密。枢密院勘会，已令韩世忠屯建康府，岳飞屯江州，防扼江道。诏送沿江诸帅。
丙子，初，韩世忠进师讨刘忠，是日，至岳州之长乐渡，与贼对垒，贼开堑设伏以拒官军。
己卯，吕颐浩自镇江入见。庚辰，颐浩言： 金人顷侵建康，初自北岸掠小舟数十而济，既至南岸，恣行掠船，济渡军马。其取和州，渡江亦然。欲令江北诸渡，自九月朔日，惟于紧要渡口量留舟一二以备转送斥堠文字，馀舟皆泊南岸。至十月朔日以后，大江更不得通行，应公私舟船，悉令于南岸深港内隐藏；如违，篙梢并行军法。俟过防秋如旧。 从之。
是日，韩世忠先遣中后左右四军渡江，逼刘忠寨而屯。
先是世忠既移屯，乃弈棋饮酒，按兵不动者累日，众莫窥其际。一夕，独与亲信苏格便服联小骑直穿贼营，警夜者呵问，世忠曰： 我也。 盖已谍知贼中约以 我 字为号，故所向不疑，遂周览贼营而去。出，喜曰： 天赐我也！ 即下令： 明日破贼会食。 遂命诸军拔栅前行，而潜令税卒二千衔枚夜进，伏于山上。翼旦，世忠亲率选锋及前军俱进。暨战所，遣卒疾驰，入其中军望楼，植麾张盖，贼回顾惊溃，大败遁去。忠据白面山跨三年，及是乃败，其辎重皆为世忠所得。始，世忠之出也，宣抚使孟庾以师久劳，止之，世忠请期半月当驰捷以献，至是卒如所料。
甲申，吕颐浩言： 朝廷置沿海制置司，最为得策。然敌人舟从大海北来，抛洋直至定海县，此浙东路也。自通州入料角，放洋至青龙港，又沿流至金山村、海盐县，直泊临安府江岸，此浙西路也。万一有警，制置一司必不能照应。望令仇悆专管浙东、浙西路，别除制置使一员专管浙东、福建。 从之。
丙戌，御史中丞沈与求试吏部尚书兼权翰林学士，尚书户部侍郎兼侍读、提领榷货务兼修政局详定官黄叔敖试户部尚书，试吏部侍郎兼直学士院綦崈礼与权兵部侍郎方孟卿两易，秘阁修撰、都督府随军转运使姚舜明权户部侍郎，殿中侍御史江跻守侍御史。
八月，甲午，近岁官吏坐赃抵死之人，率皆货配，故犯法者滋多。至是钱塘县吏乐振，受贿当死，诏论如律，其徒始骇惧。大理寺丞姚焯因请以振刑名颁下诸州，从之。
金赈泰州戍边户。
金主如中京。
丙申，左司谏吴表臣言： 时方艰危，州郡获全者无几，正赖贤守以循抚之。望用艺祖、汉宣帝、唐太宗、明皇故事，应郡守初自行在除授及代归赴阙者，并令引对。一则明示朝廷谨重郡守之意，使之尽心；二则可以揣知其人之贤否与其才之所堪，从而褒黜；三则自外来者，可询其所以为政与民情风俗之所安，而下情上通，不至壅蔽。 辅臣进呈，帝曰： 郡守，民之师帅，若不得人，千里受弊。宜从之。 
辛丑，左司谏吴表臣言： 大江之南，上自荆、鄂，下至常、润，不过十郡之间，其要紧处不过七渡：上流最急者三，荆南公安、石首，岳之北津；中流最紧者二，鄂之武昌，太平之采石；下流最紧者二，建康之宣化，镇江之瓜洲是也。惟此七渡，当择官兵，修器械。其馀数十处，或道路迂曲，或水陆不便，非大军往来径捷之处，略为之防足矣。又，十郡之间，地不过三千馀里，有一州占江面五百里者，有占百馀里者，远近、多寡、劳逸大不均。如七处渡口处，宜每县分定百里，专令巡尉守之，则力均而易守。 诏以付沿江守帅。
癸卯，淮东宣抚使刘光世言通问使、朝奉郎王伦还自金国。
始，朝廷遣人使敌，自宇文虚中之后，率募小臣或布衣借官以行，如伦及硃弁、魏行可、崔纵、洪皓、张邵、孙悟辈，皆为所拘。既而金都元帅宗翰在云中，遣都点检乌陵思谋至馆中，具言息兵议和之意，俾伦南归，须使人往议。宗翰贻帝书，略云： 既欲不绝祭祀，岂宜过于吝爱，使不成国！ 于是皓、弁皆得以家问附伦而归。伦至东京，与刘豫相见，豫遣伪閤门宣赞舍人马某伴押至境上。光世以闻，诏伦赴行在。
乙巳，德安围解。
李横自夏来围德安，未尝攻城会战，惟于城之西北隅造天桥成，填壕皆华，乃鼓众临城。镇抚使陈规率军民乘城御之，规坐城楼，为砲折其足指，容色不变。围益急，粮饷不继，诸将请杀牛以代军食，规曰： 杀牛代食，事穷矣！ 因出家财以劳军，士气益振。孝感令韩遹来告曰： 县有粟百斛，路梗不能通。 会大风雨，规命乘势呵殿而来，贼军疑其神卒，不敢击。规以书求援于朝，未报。横遣人来，愿得府之妓女而罢军，规不可，诸将曰： 围城七十日矣，以一妇人活一城之众，不亦可乎？ 规曰： 使横即退，是我以妇人求和；况得之而未必退乎？ 卒不予。
时横填壕不实而天桥陷，规以六十人持火枪自西门出，焚其天桥，城上以火牛助之，倏忽皆尽，横拔寨遁去。
甲寅，尚书右仆射、同中书门下平章事兼知枢密院事秦桧罢为观文殿学士、提举江州太平观。
桧与左仆射吕颐浩不谐，颐浩既引硃胜非还朝，复自内批令日赴都堂议事，位知枢密院事上，欲以逼桧。会王伦来归，殿中侍御史黄龟年因劾桧专主和议，沮止国家恢复远图，且植党专权，渐不可长。桧即上章辞位，帝未许。前一日，颐浩与参知政事权邦彦留身帝前，复言桧之短。帝乃召兵部侍郎兼直学士院綦崈礼入对，出桧所献二策，大略欲以河北人还金，中原人还刘豫，如斯而已。帝谓崈礼曰： 桧言 南人归南，北人归北 ，朕北人，将安归？又桧言 臣为相数日，可以使耸动天下 ，今无闻 崈礼请御笔付院。帝即索纸笔书付崈礼。崈礼退，未至院，而麻制已成。翼日，制责桧曰： 自诡得权而举事，当耸动于四方；逮兹居位以陈谋，首建明于二策。罔烛厥理，殊乘素期，念方委听之专，更责寅恭之效。而乃凭恃其党，排摈所憎。岂实汝心，殆为众误。顾窃弄于威柄，虑或长于奸朋。 桧既免，帝乃谕朝廷终不复用，仍榜朝堂，桧入相凡一年。
诏： 珍禽花木毋入临安诸门。 
夜四更，彗出于胃，帝忧之，命大官进素膳。
乙卯，诏： 防秋届期，建康修大内可罢。 
九月，戊午朔，观文殿学士、提举江州太平观秦桧落职。
时言者论： 陛下愤中国之未振，付桧以内修之事。而桧不知治体，信任非人，不以宽大之政辅陛下仁厚之德，乃以苛刻为务，事图减削，过为裁抑，人心大摇，怨讟在路。又引用程瑀等，布列要路，党与既植，同门者互相借誉，异己者力肆排摈。桧为宰相，兼此二罪，尚何俟而不遣之乎？ 故有是命。
己未，罢修政局，以议者言修政所讲多刻薄之士，失人心，致天变故也。
龙图阁待制、知温州洪拟试吏部尚书，徽猷阁待制、提举临安府洞霄宫郑滋试尚书兵部侍郎。
诏： 雩祀上帝，复以太宗配。 
辛酉，以彗星出，赦天下，应盗官物入己，罪抵死者不赦。内外臣庶，许直言时政阙失。行在和籴军粮，自今并用一色见钱银绢充籴本。免民间牛税一年。应盗贼啸聚去处，限十日出首，免罪，补官。川、陕豪户替运军储，数多者与补承信郎至进义副尉。陕西诸叛将，许令自新，前罪一切不问。
朝奉郎、充河东大金军前通问使王伦至行在。帝嘉其劳，诏： 伦去国五年，奉使有称，特迁右朝奉大夫、充右文殿修撰、主管万寿观。 伦言宇文虚中奉使日久，守节不屈。时虚中子右朝奉郎师瑗，奉其母居闽中，乃添差师瑗福建路转运判官。于是尚书左仆射吕颐浩议，当再遣使人以骄敌意。
壬戌，以左迪功郎潘致尧为左承议郎、假吏部侍郎，为大金奉表使兼军前通问；秉义郎高公绘为武经郎、假武功大夫、忠州刺史，副之。命伦作书与其近臣耶律绍文，且附香药、果茗、缣帛、金银进两宫，二后又减半；遗都元帅宗翰金二百两、银千两；遗右监军希尹、赐宇文虚中半之；遗耶律绍文银三百两，缣、币百匹，通问副使硃弁已下亦皆赐金。三省勘问，路由东京，乃令颐浩作书，以果茗、币帛遗刘麟。致尧、公绘，各官其家二人，赐金帛甚厚。
集英殿修撰、知平江府席益试尚书吏部侍郎，寻兼侍讲。
乙丑，观文殿学士、左宣奉大夫、提举醴泉观兼侍读硃胜非守尚书右仆射、同中书门下平章事。
初命沿江岸置烽火台以为斥堠，自当涂之褐山东，采石、芜湖、繁昌、三山至建康之马家渡、大城堙、池州之鹊头山，凡八所，旦举烟、暮举火各一以为信，有警即望之。
丙寅，军贼李通受都督府招安，傅崧卿以通为修武郎、本府亲兵前军统领。
辛未，诏：自今应批降处分，系亲笔付出身者，并依旧作御笔行。 
甲戌，彗星没。
乙亥，御笔： 尚书兵部侍郎兼直学士院綦崈礼为翰林学士。 自靖康后，从官以御笔除拜自此始。
丙子，诏： 近降御笔处分事，多系宽恤及军期等事，与前此指挥事体不同，并经三省、枢密院。如或不当，自合奏禀，仍许给、舍缴驳，台谏论列，有司申审。若奉行违慢，止依违圣旨科罪。 是日进呈，帝谓辅臣曰： 今日批降处分，虽出朕意，必经由三省、密院，与已前不同。 硃胜非曰： 不经凤阁、鸾台，盖不谓之诏令。 吕颐浩曰： 所以别于圣旨者，欲上下晓然知陛下德音所向也。 遂批旨行下。
戊寅，罢镇江府织御服罗。帝谕辅曰： 方军兴，有司匮乏，岂可以朕服御之物为先！且省七万缗，助刘光世军费也。 
辛巳，太尉、神武左军都统制、福建、江西、荆湖等路宣抚副使韩世忠为江南东、西路宣抚使，置司建康府。沿江三大帅刘光世、李回、李光，并去所领扬、楚等州宣抚使名，其节制淮南诸州如故。惟荆湖、广东宣抚使李纲，止充湖南安抚使，湖北、广东并还所部。自分镇以来，前执政为帅者，例充安抚大使，至是右司谏刘裴屡言纲跋扈，吕颐浩将罢纲，故帅衔比江东、西减大字。
世忠言提举官董日攵，招马友、曹成之众得八万人；诏户部侍郎姚舜明往衡、邵、辰、沅等州拣其军，仍应副沿路粮食。世忠还建康，乃置背嵬亲随军，皆鸷勇绝伦者。
壬午，权尚书礼部侍郎赵子昼充徽猷阁待制、枢密都承旨。自改官制后，都承旨除文臣自子昼始。
丙戌，显谟阁直学士、知兴元府王似为端明殿学士、川陕等路宣抚处置副使，与张浚相见，同治事。
始，浚出使，第以宣抚处置为名，至是始带川陕及等路字。浚在川、陕，凡事虽以便宜行之，然于乡党亲旧之间，少所假借。于是士大夫有求于宣司而不得者，始起谤议于东南，大略谓浚杀曲端、赵哲为无辜，而任刘子羽、赵开为非是。朝廷疑之，将召归，先为置副。时似已复还成都，而行在未知也。
丁亥，初，刘忠既为韩世忠所破，复聚众走淮西，驻于蕲阳口，世忠前军统制解元以舟师奄至，袭忠，大破之。忠与其徒数十人遁走北去，附于刘豫；以忠为登、莱、沂、密等州都巡检使。忠之将文广，率所部诣江西安抚大使李回降，回即以广为武翼郎、閤门宣赞舍人，充本司统领军马。
资政殿大学士宇文虚中在云中，闻金将侵蜀，遣使臣相偁间行以告宣抚处置使张浚，且赍帝所赐御封亲笔押字为信，两傍细字作道家符录隐语云： 善持正教，有进无退。魔力已衰，坚忍可对。虚受忠言，宁殒无悔。 虚受忠言者，盖隐虚中之名也。又遗其家人书，言： 中遭迫胁，幸全素守。惟期一节，不负社稷。一行百人，今存者十二三人。有人使行，可附数千缗物来，以救艰厄。昨有人自东北来，太上亦须茗药之属，无以应命，甚恨甚负。 于是虚中妻黎氏奏以缣、帛、茗、药附通问使潘致尧，而致尧已行矣。
伪齐长星见。伪太后翟氏死，谥曰慈献。
是秋，金主如燕山，都元帅宗翰、右副元帅宗辅、右监军希尹、左都监宗弼皆会。留右都监耶律伊都守大同府，左监军昌守祁州。
伊都久不迁，颇怨望，遂与燕山统军稿里谋为变，尽约燕、云之郡守、契丹、汉儿，令悉诛女直之在官，在军者。天德知军伪许之，遣其妻来告。时希尹微闻其事而未信，偶猎居庸关上，遇驰书者，觉而获之。宗翰族稿里，命希尹诛伊都于大同。伊都微觉，父子以游猎为名，乃奔达勒达。达勒达先受希尹之命，其首领诈出迎，具食帐中，潜以兵围之。达勒达善射，无衣甲，伊都出敌不胜，父子皆死。
西京副留守李处能坐累诛。南京留守郭药师、河东南路步军都总管萧某皆下狱，既而获免。处能，燕人，辽宰相俨之子，宣和末，自平州来归，拜延康殿学士，赐姓名赵敏修；金人交燕，复取以去。宗翰以药师家富于财，谓其可以动众，悉夺而囚之。
宗翰次室萧氏，本天祚之元妃，希尹杀之，谓宗翰曰： 彼与兄实为仇雠，然忍死事兄者，盖有待也。今事既不成，它日帷间，寸刃不测，可以害兄矣。希尹以爱兄故擅杀之。 宗翰泣谢。于是宗翰令诸路尽杀契丹。
金主闻伊都叛，未至燕而归。大赦。
彰德军节度副使高景山告知相州杜充阴通江南。先是充之孙自南方逃归，充不告官而擅纳之，遂下元帅府掠治。宗翰问之曰： 汝欲归江南邪？ 充曰： 元帅敢归江南，监军敢归江南，惟充不敢归也。 诸帅相顾而笑。逾年乃释。
冬，十月，戊子朔，置孳生马监于饶州，命守臣提领，括神武诸军及郡县官牧马隶之，仍选使臣五人专主其事。
时言者以为 军旅之事，马政为急；多事以来，国马为强敌所侵，盗贼所有，其在诸军者无几。乞讲求孳生之利，于江东、西择水草善地，置地以牧之。 故有是命。
辛卯，朝议以坑治所得不偿所费，悉罢监官，以县令领其事。至是江东转运副使马承奏存饶、信二州铜场，许之。二场皆产胆水，浸铁成铜。元祐中，始置饶州兴利场，岁额五万馀斤。绍圣三年，又置信州铅山场，岁额三十八万斤。其法以斤铁排胆水槽中，数日而出，三炼成铜，率用铁二斤四两而得铜一斤云。
癸巳，诏湖北安抚司后军统制官颜孝恭以所部还鄂州。孝恭初奉诏讨石陂军贼余照，照为官军所杀，其次李宝等百馀人皆就招。
戊戌，吕颐浩言： 建康米斗不及三百，欲于镇江上下积粟三十万斛，以助军用。 帝曰： 若精选兵十五万，分为三军，何事不成！祖宗取天下，兵数不过如此。 
庚子，直徽猷阁凌唐佐为伪齐所杀。
初，唐佐既降，刘豫因以唐佐知归德府。有尚书郎李亘者，乾封人，建炎末避地不及，豫使守大名。时通问副使宋汝为亦以豫命同知曹州。三人素相厚，汝为知豫无改悔意，与唐佐等疏其虚实，遣人持蜡书告于朝。唐佐、亘募得卒刘全、宋万、僧惠钦，汝为募民王现、邵邦光，皆十馀往返。尚书左仆射吕颐浩之过常州也，得唐佐从孙宪，授保义郎、閤门祗候，俾持帛书遗之。宪至睢阳，唐佐妻田氏使与馆客张约同食，宪疑不出，田氏曰： 无伤也。 既而为约所告，豫遣人捕唐佐并其家至京师，宪走得免。唐佐谏豫，责以大义，豫怒，斩唐佐于境上，下令曰： 唐佐结连江南谋反，斩首号令。其家属当从坐，贷死，送颍昌府拘管。 时全、万、惠钦为逻者所得，事泄、亘亦坐诛。先是武显大夫孙安道为应天府兵马钤辖，城陷，不得归，后谋挺身还朝，为人所告而死。事闻，赠安道忠州刺史；为亘立祠，名愍忠。
丁未，以孟冬荐飨太庙于温州。是月也，先祫祭。祠部员外郎、神主神御提点向宗厚言： 祭不欲数，乞用故事权罢时享。 礼官援《政和五礼新仪》，不从。于是裕祭、孟飨荐新、朔祭兼行于一月之间，非故事也。
己酉，诏： 帅臣、统兵官以公使酒酤卖者，取旨论罪。 
先是李纲为湖广宣抚使，请于所在州军造酒，许之。及是吕颐浩因进呈言： 茶盐榷酤，今日所仰养兵。若三代井田、李唐府兵可复，则此皆可罢。不然，财用舍此何出？ 硃胜非曰： 榷酤自汉武时因兵兴而有。 帝曰： 行之千馀年，不能改革，可见久长之利。 胡有是旨。
诏湖北安抚使刘洪道、知鼎州程昌寓并力招捕湖寇杨太。
时太据洞庭，有众数万，又有周伦、杨钦、夏诚、刘衡之徒，大造车船及海鳅船，多至数百。车船者，置人于前后，踏车进退，每舟载兵千馀人。又设拍竿，长十馀丈，上置巨石，下作辘轳，遇官军船近，即倒拍竿击碎之，官军以此辄败。大率车船如陆战之陈兵，海鳅如陆战之轻兵。又，伦、钦虽各有寨，而专倚舟以为强，诚、衡虽各有舟，而专倚寨以为固，此其所恃也。韩世忠之在湖南也，遣使臣硃实往招之，太不听命。至是昌寓以奏，乃命趣捕之。
是月，尚书右仆射硃胜非上经营淮北五事，一谓： 国家屯军二十万，月费二百万缗，倘无变通，必致坐困。逆豫方行什一税法，聚以资敌，若王师不出，豫计得行。今当渡江取彼所积以实边圉，淮南既实，民力自宽。 二谓： 逆豫招到淮北山寨及知名贼二十六项，所以然者，彼谓官兵不敢出，逆贼能骤来耳。宜分为三军，声言取徐、邳而实取淮阳，声言趣京师而实取陈、蔡，声言入滨海而实取青、密，使豫闻之，必分兵拒守，然后大军出庐、寿，直捣宋、亳，豫必成擒矣。 三： 虑贼并力南下，今敌使既行，未有要约，不若先破豫兵，去其一助。 四： 大军一出，所得金帛，当明谕将帅，悉以赏军。 五： 淮北有土豪助顺者，就以为守将，俾自为备，则兵势益张。如此，则不三二年，中原可定。 帝纳之。
十一月，戊午朔，右谏议大夫徐俯入对，言大臣不可立威，宜与诸将论事。又言杜充一向威严，诸将不敢议事，其败以北。帝曰： 朕命大臣与诸将会食供职，卿特未知。 吕颐浩曰： 将相和则国安，岂可人情不通！ 自颐浩、张浚执政，始与诸大将共食于朝堂，论者谓诸将便衣密坐，视大臣如僚友，阶级之法废矣。
己未，尚书工部侍郎朝肖胄，移吏部侍郎，仍兼工部；权吏部侍郎章谊，移刑部侍郎，仍兼工部。
金迁赵氏疏属于上京。
辛酉，伪齐刘豫召武功郎、河南镇抚司都统制董先至汴京，以为大总管府先锋将。
先是金房镇抚使王彦在金州，威声颇著，宣抚处置使张浚以彦节制商、虢、陕、华州。彦遣属官高士瑰率诸将以图商、虢，至紫岭，与先遇，官军败，统制官刘琦战死。然先以困迫，遂弃商州，彦以统制官邵隆知州事。
己巳，吕颐浩屡请因夏月举兵北向以复中原，且谓： 人事天时，今皆可为。何者？昨自维扬之变，兵械十亡八九，未几敌分三路入侵，江、浙兵散而为盗。自陛下专意军政，拣汰冗兵，修饬器甲，今张浚兵三万，有全装甲万副，刀枪弓箭皆备；韩世忠军四万，岳飞军二万三千，王燮军一万三千，虽不如俊之军，亦皆精锐；刘光世军四万，老弱颇众，然选之亦可得其半。又，神武中军杨沂中，后军巨师古，皆不下万人，而御前忠锐如崔增、姚端、张守忠等军亦二万。臣上考太祖之取天下，正兵不过十万，况今有兵十六七万，何惮不为！且向者邵青扰通、泰，张琪劫徽、饶，李成破江、筠，范汝为据建、剑，孔彦舟、马友、曹成等为乱于江、湖，朝廷枝梧不暇，今悉已定。又，自敌之南牧，莫敢撄其锋者；近岁张俊获捷于四明，韩世忠扼于镇江，陈思击于长桥，而张荣又大捷于淮甸。良由敌贪残太甚，天意殆将悔祸。又，敌以中原付之刘豫，而豫烦碎不知国体，三尺童子知其不能立国，事固可料。观宇文虚中密奏，虽未可尽信，然敌骑连年不至淮甸，必有牵制。今韩世忠已到行在，臣愿睿断早定，命世忠、张俊与臣等共议，决策北向。令世忠由宿、泗，刘光世由徐、曹以入，又于明州留海船三百，只令范温、阎皋乘四月南风北去，径取东莱。此数路皆有粮可因，不必调民馈运。大兵既集，豫必北走。所得诸郡，就择土毫为守，敌举兵来争其地，则彼出我入，彼入我出，扰之数年，中原可复。况今之战兵，其精锐者皆中原之人，恐久而销磨，异时势必难举，此可为深惜者也。 
庚午，诏： 自今御笔并作圣旨行下。 时右谏议大夫徐俯言： 宣和以来所以分御笔、圣旨者，以违慢住滞，科罪轻重不同也。今明诏许缴驳论列，当依祖宗法作圣旨行下。方其批付三省，合称御笔，三省奉而行之，则合称圣旨，然后名正言顺。 上从之。
壬申，帝谕辅臣曰： 自昔中兴，岂有端坐不动于四方者！将来朕抚师江上。朕观周宣王修车马，备器械，其《车攻》复古一篇可见。若汉世祖起南阳，初与寻、邑之战，以少击众，大破昆阳。其下如唐肃宗虽不足道，而能用郭子仪、李光弼，以复王室。朕谓中兴之治，无有不用兵者。卿等与韩世忠曲折议此否？如朝廷细事，姑待有司，卿等当熟讲利害。朕前日与世忠论至晚膳过时，夜思至四更不寝。朕与卿等固有定议，昨日批出，可更召侍从，日轮至都堂，给札条对来上，朕将参酌以决万全。 
吏部侍郎韩肖胄言： 今日之势，终当用兵。如晁错之论七国，以为削亦反不削亦反，金人犹是也。 继因赐对，面奏： 贼豫盗据中原，人心不附，宜出不意遣兵将鼓行进讨，声言翠华再幸金陵，督使过江。愿赐睿断，克成大勋。 时颐浩亦召世忠至都堂，谕以焚毁刘豫粮草事，世忠曰： 此乃清野之法，不可不行。 
礼部尚书洪拟独言： 国势强则战，将士勇则战，财用足则战，我为主彼为客则战。陛下前年幸会稽，今年幸临安，兴王之居未定，如唐肃宗之在关中，光武之在河内也。又，迩者诸将虽有邀击小胜，未见雷合电发以取大捷。又，江、浙农耕未尽复，淮甸盐策未尽通，平日廪给尚艰，缓急将何以济？又，千里馈粮，士有饥色，今使千里出战，则彼逸我劳，凡此皆未可言战也。 拟归家，语人曰： 吾知迎合可取高位，然岂以一身之故误国事耶！ 
甲戌，潭、鼎、荆、鄂帅守李纲等四人约日会兵，收捕湖寇。
初，纲以湖广宜抚使赴湖南，闻曹成将自邵入衡以趋江西，而韩世忠所留提举官董日攵亲兵才数百人，势不足以弹压，即驻师衡阳，遣使谕成，使散其众。成至衡，纲召与语，俾率其馀众四万诣建康。时马友之将步谅，有兵二万，掠衡山，泊吴集市。纲留统制官韩京屯茶陵以扼贼，而亲帅大军自白沙潜涉江，谅不虞其至，遂出降。至是以闻，诏纲精加拣汰，得七千馀人。隶诸军。
纲寻入潭州，械右朝奉郎、知醴陵县张觌属吏，权摄官以渐易置，赃吏稍戢。纲延见长老，问民疾苦，皆以盗贼、科率为言，乃檄州县，非使司命而擅科率者，以军法从事；应日前科须之物，并以正赋准折。又遣统制官郝晸降溃将王进于湘乡，吴锡擒王俊于邵。自是湖南境内溃兵为盗者悉平，惟湖寇杨太据洞庭，文榜指斥，言词不逊。纲命统领官李建、马准、吴锡分屯湘阴、益阳、桥口以备之。
湖南无水军，纲乃拘集沿江鱼户，得三千人，屯潭州，言于朝，乞合兵讨荡。诏湖北安抚使刘洪道、知鼎州程昌寓、荆南镇抚使解潜遣兵会之，仍权听纲节制。
壬午，龙图阁直学士、知湖州汪藻言： 自太上皇帝、渊圣皇帝及陛下建炎改元，至今三十馀年，并无日历。本朝宰相皆兼史馆，故书榻前议论之辞，则有时政记；柱下闻见之实，则有起居注。类而次之，谓之日历；条而成之，谓之实录；所以备记言，垂一代之典也。苟旷三十年之久，无一字之传，何以示来世？望许臣编集元符庚辰至建炎己酉三十年间诏旨，缮写进呈，以备修日历官采择。 许之。
自军兴，史官记录，磨有存者。藻尝于经筵面奏，乞命中官纂述《三朝日历》，会朝廷多事，未克行。比出守湖，而湖州不被寇，元符后所受御笔、手诏、赏功、罚罪等事皆全，藻因以为张本，又访诸故家士大夫以足之，凡六年乃成。
十二月，丁亥朔，诏： 闽盗范忠窃发，令神武前军左部统领申世景、御前忠锐第六将单德忠以所部二千速捕之，毋致滋长；如不即捕获扑灭，其帅守监司及应捕盗官，并重置宪典。 既而处州复告急，乃命忠锐第一将张守忠为精兵二千会之，权听守臣宋伯友节制，贼遂平。世景以劳自武功大夫加荣州刺史。
甲午，御笔严销金之禁。帝因览《韩琦家传》论戚里多作销金事，且闻都人以为服饰者甚众，故禁之。
观文殿学士、知潭州、充湖南安抚使李纲罢，以龙图阁直学士折彦质为湖南安抚使。
夜，行在临安府火，燔吏、工、刑部、御史台及公私室庐甚众，乙未旦乃灭。太常博士赵霈言： 国家以宋建号，用火纪德。今驻跸以来，未举大火之祭，望诏有司举行。 从之。
戊戌，端明殿学士、江东安抚大使赵鼎始至建康视事。时参知政事、权同都督江淮荆州诸军事孟庾，太尉、江南东西路宣抚使韩世忠，皆驻军府中。军中多招安强寇，鼎为二府，素有刚正之风，庾、世忠皆加礼，两军肃然知惧，民既安堵，商贾通行焉。
辛丑，给事中贾安宅试尚书工部侍郎。
宣抚处置使张浚，即成州置院，类试陕西发解进士，得周汉等十三人。浚承制赐汉进士出身，馀同出身。癸卯，以闻。
甲辰，诏张浚罢宣抚处置使，依旧知枢密院事，徽猷阁直学士知夔州卢法源为龙图阁学士、川陕宣抚处置副使，与王似同治事。
先二日，命驾部员外郎李愿往川、陕，因使持诏号浚还朝，且令与参赞公事刘子羽、主管机宜文字冯康国俱还，仍以亲兵千人护送。时法源奉祠居蜀，浚承制以法源代韩迪，言于朝；阅四日，遂有是命。寻以浚于国有功，久劳于外，令学士院降诏召赴枢庭，仍命学士撰蜡书十通，付宣抚副使王似书填赐诸叛将，略曰： 昨宣司参议刘子羽弄权用事，不通人情，今已召张浚还朝，更命王似，无复嫌隙，其早自归。 浚闻，乞祠，不许。
是日，帝谓大臣曰： 近引对元祐臣僚子弟，多不逮前人，亦一时迁谪，道路失教。元祐人才，皆自仁宗朝涵养，燕及子孙。自行经义取士，往往登科后再须修学，所以人才大坏，不适时用。 
辛亥，襄阳镇抚使李横败伪齐于杨石店，遂复汝州。
先是伪河南尹孟邦雄发永安陵，镇抚使翟琮愤不能平，思出奇以擒之；知虢州董振，亦与伪将先密谋以所部应琮。时襄阳粮乏，横不能军，乃引兵而北。敌自入中国，少能抗之，不意其猝至。横至汝州城下，守将武德大夫彭玘以城降。
金人攻商州。
初，都元帅宗翰在云中，使陕西经略使完颜杲裒五路兵，与刘豫之招抚使刘夔来侵。时秦凤路副总管吴璘以兵驻和尚原，敌惧不得进，欲以奇取蜀，乃令叛将李彦琪驻秦州，窥仙人关以要吴玠，别将以游骑出熙河缀关师古，而大军由商於以进。师古与别将遇，败之。完颜杲至商州，斥堠将望风退走。守将邵降度不能守，即退屯上津。
丙辰，知鼎州程昌寓令兵马副总管杜湛率将士冒雪入沅江县境，尽焚贼寨，夺舟取粮。
初，进士薛筇尝诣金国上书言事，金人执之以归刘豫。筇至汴京，复以丑言讦豫，欲令 系颈以组，与大臣同诣阙下，臣子之义，虽死犹生，或得以全其宗族。若夫缓一时之诛，忘终身之患，它日受擒，与妻子桀身东市，悔无所及。 豫大怒，欲斩之，张孝纯救解得免。
是岁，宗室赐名、命官十有八人。
大理寺言断大辟三百二十四。
