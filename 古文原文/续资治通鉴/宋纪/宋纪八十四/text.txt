起阏逢阉茂八月，尽柔兆困敦十二月，凡二年有奇。
○哲宗宪元继道显德定功钦文睿武齐圣昭孝皇帝绍圣元年（辽大安十年）
八月，辛未，诏范纯粹降一官，为直龙图阁、知延安府，以元祐间尝献议弃地也。
壬申，三省具吕惠卿、王中正、宋用臣无罪状进呈，当再叙，章惇曰： 惠卿所坐极无名。 帝曰： 与复旧官并资政殿学士。 
九月，癸卯，遣御史刘拯按河北水灾，赈饥民。
甲辰，以黄庆基、董敦逸并为监察御史。
丙午，策贤良方正能直言极谏科。庚戌，三省同进呈张咸、吴俦、陈旸三人中第五等，推恩，帝曰： 进士策文理有过于此者。 因诏罢制科。
罢广惠仓。
甲寅，知广州唐义问，坐弃渠阳砦，责授舒州团练副使。
己未，辽以南院大王特默为南院枢密使。
庚申，太白昼见。
甲子，德勒部长降于辽，辽主命释其罪。
丁卯，诏京东、西、河北赈恤流民。
戊辰，流星出紫微垣。
是月，辽都统额特勒进讨准布，乘天大雪，击败玛古苏之众并其四别部，斩首千馀级。
冬，十月，己巳朔，以知江宁府吕惠卿知大名府。
三省、枢密院同呈除目，曾布、韩忠彦曰： 若惠卿在朝，善人君子必无以自立。 帝曰： 只令知北京，岂可留也！布又言： 章惇秉政以来，所引皆阘茸小人，专恣弄权，日甚一日。陛下以天下公论召彭汝砺，而沮格不行；吕升卿于罪谪中致仕，而惇不禀旨，召令再任；王钦臣谢表语侵御史，而惇欲削职降官；周秩讥切朝廷，而惇欲多方曲庇其罪；陛下不欲与惠卿复职而终复，不欲除林希经筵而终除。以是上下畏之，独臣与韩忠彦曾稍开陈，它人有敢言其非者否？ 其意盖欲倾惇。帝曰： 此固当开陈也。 
丙子，辽主驻藕丝淀。
丁亥，国子司业龚原奏： 王安石在先朝时，尝进所撰《字说》二十二卷。乞差人就其家缮写定本，降付国子监雕印，以便学者传习。 诏可。学校举子之文，靡然从之，其弊自原始。
庚寅，以常安民为监察御史。先是安民因召对言： 元祐中进言者，以熙宁、元丰之政为非而当时为是；今日进言者，以元祐之政为非而熙宁、元丰为是；皆偏论也。愿陛下公听并观，无问新旧，惟归于当。 帝谓辅臣曰： 安民议论公正，无所阿附。 
丁酉，都水使者王宗望言： 北流已闭，全河东还故道，望付史官纪绍圣以来圣明独断，致此成绩。 诏宗望具析部役官功力等第以闻。然是时东流堤防未及缮固，濒河多被水患，流民入京师，往往泊御廊及僧舍，诏给券，谕令还本土以就赈济。
十一月，己亥朔，复八路差官法。
壬子，蔡确追复观文殿大学士。
甲寅，开封男子吕安斥乘舆，当斩，贷之。
十二月，辛未，申严铜钱出外界法。
甲戌，辽以参知政事赵廷睦兼同知枢密院事，以枢密副使王师儒参知政事兼同知枢密院事。
己卯，辽主命录西北路有功将士及战殁者赠官。
乙酉，辽改明年元曰寿昌，减杂犯死罪以下，仍除贫民租赋。
丙戌，滑州浮桥火。
己丑，漳河决溢，浸洺、磁等州。令计置堙塞。
甲午，三省同进呈台谏官前后章疏，言： 实录院所修先帝《实录》，类多附会奸言，诋斥熙宁以来政事，乞重行罢黜。 帝曰： 史官敢如此诞谩不恭，须各与安置。 诏： 范祖禹安置永州，赵彦若澧州，黄庭坚黔州。 
初，章惇、蔡卞与其党论《实录》多诬，俾前史官分居畿邑以待问，摘千馀条示之，谓为无验证。既而院吏考阅，悉有据依，所馀才三十二事。庭坚书 用铁龙爪治河，有同儿戏 ，至是首问焉，对曰： 庭坚时官北都，尝亲见之，真儿戏耳。 凡有问，皆直辞以对，闻者壮之。
辽南府宰相王棠卒。棠博古，善属文，乡贡、礼部、廷试皆第一。练达朝政，临事不怠，在政府，修明法度，人许其不愧科名云。
是岁，京师疫，洛水溢，太原地震；河北水，发京东粟赈之。
○哲宗宪元继道显德定功钦文睿武齐圣昭孝皇帝绍圣二年（辽寿昌元年）
春，正月，己亥，辽主如混同江。
丙午，立宏词科。三省上言： 今进士既纯用经术，如诏诰、章表、赦敕、檄书、露布、戒谕之类，皆朝廷官守日用不可缺者，若悉不习试，何以兼收文学博异之士！ 于是别置宏词科，许进士登科者乞试。试者虽多，所取无过五人；词格超异者，特奏命官。
以吏部侍郎杨畏知成德军。畏既叛吕大防，附章惇，及李清臣、安焘与惇异议，复阴附安、李。而惇亦觉其险诈，乃命畏出守。
乙卯，辽赈奉圣州贫民饥。
乙丑，殿前司奏狱空，诏赐缗线。
二月，丁卯朔，日有食之。
戊辰，辽赐左右二皮室钱。
癸酉，高丽遣使贡于辽。
甲戌，以知大名府吕惠卿为资政殿大学士。章惇言惠卿乞留京师，但愿得一宫观，帝曰： 已除大资政，兼北京亦是重地。 又问： 惠卿已行否？ 曾布、韩忠彦皆曰： 惠卿乞留，乃是无耻。君子难进而易退，其人可知矣。 帝哂之。
初，监察御史常安民面奏： 新除北都留守吕惠卿，赋性深险；王安石援引为执政，及得志，遂攻安石。使移此心以事君，其薄可知。惠卿若见陛下，必言先帝而泣，以感动陛下，希望得留朝廷。 至是惠卿过阙请对，果为帝言先朝事，且泣；帝正色不答，计不得施而去。时论快之。
乙亥，诏追夺吕大防两官，徙居安州。先是中丞黄履言赵彦若等修纂先帝《实录》，厚加诬毁，皆已窜逐，唯监修吕大防幸免，故有是命。
辽主驻鱼儿泺。
辛巳，出内库钱帛二十万助河北赈饥。
乙未，左司谏张商英除左司员外郎。会知开封府王震言商英遣人与盖渐谋害来之邵，坐谪监江宁府税。
三月，己亥，嗣濮王宗晟卒，谥端孝。
宗晟好古学，藏书数万卷，仁宗嘉之，益以国子监书。治平初，将郊而雨，或议改卜，英宗访诸宗晟，对曰： 陛下初郊见上帝，盛礼也，岂宜改卜！至诚感神，在陛下精意而已。 帝嘉纳。及郊，雨霁。英宗数被疾，密请早建储贰以系天下之望，世称其忠。
甲辰，国子司业龚原等，言王安石尝进其子雱所撰《论语、孟子义》，乞下本监雕印颁行。
丙午，辽赐东京贫民绢。
己未，试宏词黄府等五人各循一资。
夏，四月，丁卯，辽都统奏讨准布别部之捷。
戊辰，诏： 职事官罢带职，朝请大夫以下勿分左右，易集贤院学士为集贤殿修撰，直集贤院为直秘阁，集贤校理为秘阁校理。 
壬申，封华容郡王宗愈为嗣濮王。
御史郭知章、董敦逸言： 乞循先帝之法，令两制及台谏官各举才行一人。 诏： 许将、蔡京、黄履、蔡卞、钱勰、林希、王震，不拘资序，各举堪备任使二员以闻。 
乙亥，女直遣使贡于辽。
丁亥，诏依元丰条制置律学博士二员。
庚寅，辽录西北路有功将士。
是月，宝文阁待制、知青州邢恕入觐，涕泣曰： 臣不谓今日得复见陛下！ 泪溅御袍。帝不乐，遂令赴郡。
五月，乙未朔，辽以南京宣徽使耶律特默为北院大王。癸卯，赠阵亡者官。
乙巳，命蔡卞详定国子监三学及外州州学制。
乙卯，上皇太妃宫曰圣端。
丁巳，辽主驻特礼岭。
六月，己巳，辽以权参知政事赵孝严为汉人行宫都部署。围场都管萨巴，以讨准布功加镇国大将军。
乙酉，诏： 元祐初减定除授正在已下奉禄递损，物数不多，有亏朝廷优异之礼，其见行条令，悉宜罢去，并依元丰旧制。其宗室公使并生日所赐，自依元祐法。 
壬辰，禁京城士人舆轿。
秋，七月，己亥，户部尚书蔡京奏乞检会熙宁、元丰青苗条约以示天下。
癸卯，辽主猎于沙岭。
甲寅，辽都统额特勒奏破玛古苏之捷。
丙辰，诏大理寺复置右治狱，仍依元丰例增置官属。
八月，壬申，封彰信军节度使宗景为济阴郡王。
甲申，诏： 吕大防等永不得引用期数及赦恩叙复。 
时将大飨肆赦，章惇先期言： 此数十人，当终身勿徙。 故有是诏。
嗣濮王宗愈卒，谥恭宪。
乙酉，录赵普后希庄为閤门祗候。
九月，甲午，以安定郡王宗绰为嗣濮王。
壬寅，告迁神宗神御于景灵宫显承殿。
知陈州范纯仁，闻吕大防窜居远州，终身勿徙，欲斋戒上疏申理之，所亲劝其勿为触怒，万一远斥，非高年所宜，纯仁曰： 事至于此，无一人敢言。若上心遂回，所系大矣；如其不然，死亦何憾！ 乃上言： 大防等所犯，亦因持心失恕，好恶任情，违老氏好还之戒，忽孟轲反尔之言。然牛、李之祸，数十年沦胥不解，岂可尚遵前轨！大防等年老疾病，不习水土，炎荒非久处之地，又忧虞不测，何以自存！向来章惇、吕惠卿，虽为贬谪，不出里居。陛下以一蔡确之故，常轸圣念。今赵彦若已死贬所，将不止一蔡确矣。愿陛下断自渊衷，将大防等引赦原放。 癸卯，出御批曰： 范纯仁立异邀名，沮抑朝廷已行之命，可落观文殿大学士、知随州。 帝始亦有意从所奏，章惇力主前议，且谓纯仁同罪未录，遂并责之。
戊申，加上神宗谥曰绍天法古运德建功英文烈武钦仁圣孝皇帝。
辛亥，大飨明堂，赦天下。
甲寅，辽主祠木叶山。
丙辰，辽命西京砲人、弩人教西北路汉军，以准布未平故也。
章惇专权擅命，监察御史常安民力折其奸。惇遣所亲语之曰： 君本以文学闻于时，奈何以言语自任，与人为怨？少安静，当以左右相处。 安民正色斥之曰： 尔乃为时相游说邪！ 林希权礼部尚书，安民言： 希为惇谋客，惇肆横强很，皆希教之。 又论： 蔡京奸足以惑众，辨足以饰非，巧足以移动人主之视听，力足以傎倒天下之是非，内结宦寺，外连台谏，合党缔交，以图柄任。陛下不早逐之，它日悔将安及！ 是时京之恶尚隐，人多未测，独安民首发之。又言： 今大臣为绍述之说者，皆借以报复私怨，一时朋附之流，从而和之，遂至已甚。张商英在元祐时，上吕公著诗求进，其言谀佞无耻；及为谏官，则上疏毁司马光、吕公著神道碑。周秩在元祐间为太常博士，亲定司马光谥文正；为言官，则上疏论司马光、吕公著，至欲剖棺鞭尸。是岂士君子之所为哉！ 章疏前后至数十百上，度终不能回，遂乞外，帝开慰而已。
及祀明堂，刘美人侍帝于斋宫，又至相国寺，用教坊作乐，安民以为众所观瞻，亏损圣德。语直忤旨，章惇从而谮之。曾布在枢府，与惇不协，见安民数论惇，意谓附己，于上前屡称安民。及安民论布与惇互用亲故，于是二人者合力排之。布乘间袖安民旧与吕公著书以进，谓安民乞公著消减先朝奸党，援引其类，百世承续。一日，帝谓安民曰： 卿尝上吕公著书，以东汉不道之君比朕，可乎？ 安民曰： 臣与公著书，劝其博求贤才，尝引陈蕃、窦武、李膺事，不谓恶臣者指摘臣言，推其世以文致臣，虽辨之何益！ 先是安民与国子司业安惇、监察御史董敦逸同在国子监考试所拆号，安民对敦逸称 二苏负天下重望，公不当弹击 ，至是敦逸奏讦安民前语，谓安民乃苏辙之党，平日议论，多主元祐，安民由是得罪。壬戌，谪安民监滁州盐酒务。帝初命与安民知军，惇乃进拟送吏部，降监当。明年，敦逸论瑶华事，帝怒，欲贬之，谓执政曰： 依常安民例与知军。 乃知帝初不知安民降监当也。
是月，详定重修敕令所言： 府界诸路常平敛散等事，除今来申请外，并依元丰七年见行条制；其给纳常平钱，有所抑勒，令提举司觉察奏劾。 从之。
冬，十月，甲子，尚书右丞郑雍罢为资政殿学士、知陈州。
章惇贬斥元祐旧臣，皆以白帖行遣。安焘等争论不已，帝疑之，惇甚恐。雍欲为自安计，私语惇曰： 用白帖有王安石故事。 惇大喜，取其案牍，怀之以白帝，惇得遂其奸。雍虽以此结惇，然卒罢政。
辽主驻藕丝淀。
己巳，翰林学士钱勰落职知池州，仍放辞谢，坐批答郑雍诏书有 群邪共攻 等语也。
元祐初，章惇罢枢密，出知汝州，勰草制词，有云 怏怏非少主之臣，幸幸无大臣之节 。及惇入相，勰知开封府，殊惧；已而擢翰林学士，乃安。曾布数毁勰于帝前，帝未听也。于是蔡卞与黄履同在经筵，为履诵 弗容群枉，规欲动摇 等语。履问： 如何？ 卞曰： 似近时答诏，不知谁为之。 亟令学士院检呈，乃知勰所为。履与翟思、刘拯相继论列，言： 臣等忝任风宪，而勰指为群邪，意在朋比，妄假陛下之诏以扇惑朝廷。 故雍既罢而勰亦贬。
勰在熙宁时为流内铨主簿，判铨陈襄尝登进班簿，神宗称之，襄曰： 此非臣所能，主簿钱勰为之耳。 明日，召对，将任以清要官。王安石使弟安礼来见，许用为御史，勰谢曰： 家贫母老，不能为万里行。 再知开封府，临事精敏。苏轼乘其据案时，遗之诗，勰操笔立就以报，轼曰： 电扫庭讼，响答诗筒，近所未见也。 
癸酉，告迁宣仁皇后神御于景灵宫徽音殿。
甲戌，以吏部尚书许将为尚书左丞，翰林学士蔡卞为尚书右丞。
辽以北面林牙耶律大悲努为右伊勒希巴。大悲努举止驯雅，好礼仪，为时人所称。
丙子，以户部尚书蔡京为翰林学士兼侍读、修国史。
辛巳，进封冀王颢为楚王。
癸未，辽以参知政事王师儒为枢密副使，以汉人行宫都部署赵孝严参知政事。
辛卯，河南府地震。
壬辰，辽录讨准布有功将士。
十一月，乙未，安焘罢知河南府。焘旧与章惇善，及同省执政，惇惮焘，且恶之，所以排陷者无不至，遂有是命。
丙申，太白昼见。
女直遣使进马于辽。
戊戌，范谔以转运使入对，自言有捕盗功，乞赐章服。帝曰： 捕盗，常职也，何足言功！ 黜知寿州。
己亥，辽以都统额特勒为西北路招讨使，封漆水郡王。
甲寅，内侍梁惟简除名，全州安置。惟简坐党附，与张士良、梁知新皆得罪，已又编管白州，徙配硃崖，以为宣仁后亲信故也。
黄履、来之邵、张商英、刘拯言： 蔡确先朝顾命大臣，宜尽复官爵恤数。 丙辰，赠确为太师，谥忠怀，遣中使护其葬。
戊午，知大名府吕惠卿入对。引进副使宋球谓曾布曰： 惠卿语良久，上有倦色。既而再出一札子，不知上有何语，遂不进呈，出笏而退。 布奏事毕，言及惠卿，帝曰： 惠卿极凶横，升卿亦然。 布曰： 陛下睿明洞见，实天下之福！ 惠卿留数月，乃辞去。
庚申，辽以高丽王昱有疾，命其子颛权知国事。
先是辽欲过鸭绿江为界，高丽上表云： 普天之下，莫非王土王臣；尺地之馀，何必我疆我理！ 又云： 归汶阳之旧田，抚绥敝邑；回长沙之拙袖，忭舞昌辰。 其参知政事朴寅亮之词也，辽主善之，遂寝其议。
十二月，癸亥朔，辽以知北院枢密使事耶律阿苏为北院枢密使。
乙丑，复置监察御史三人，分领六察，不言事。
令翰林学士蔡京、御史中丞黄履各举御史二人。
壬申，白虹贯日。
乙酉，曾布言文彦博、刘挚、王存、王岩叟辈皆诋訾先朝，去年施行元祐之人多漏网者，惇曰： 三省已得旨，编类元祐以来臣僚章疏及申请文字，密院亦合编类。 帝以为然。许将再奏曰： 密院已得指挥，编修文字，乞便施行。 从之。
戊子，诏如元丰例，孟月朝献景灵宫。
是岁，苏州地震。
辽放进士陈衡有等百三十人。
○哲宗宪元继道显德定功钦文睿武齐圣昭孝皇帝绍圣三年（辽寿昌二年）
春，正月，甲午，辽主如春水。
庚子，知枢密事韩忠彦罢。忠彦屡请外，帝问曾布曰： 忠彦别无事，亦不至奸险。 对曰： 然。 已而章惇言忠彦处置边事多失宜，帝甚骇之。忠彦请不已，乃除观文殿学士、知真定府，寻移定州。
甲辰，酌献景灵宫，遍诣诸殿，如元丰礼。
戊申，殿中侍御史陈次升言： 绍圣元年敕榜，除已行责降人外，一切不问，议者亦不复言。近者窃见汪浃、李仲等送吏部，与合入差遣，录黄行下，以元祐所献文字得罪。则敕榜所云，殆成虚语，将何以取信天下！伏望宣谕大臣，自今以始，同共遵守。若人才委不可用，所见背理，以今日之罪罪之；既往之咎，置而不问，以彰朝廷忠厚之德。 又言： 臣闻差官编排元祐间臣僚章疏，仍厚赏以购藏匿，采之舆议，实有未安。恭惟陛下即政之初，诏令天下言事，亲政以来，揭榜许其自新，是亦光武安反侧之意。今又考其一言之失，置于有过之地，是前之诏令，适所以误天下也，后之敕榜，又所以诳天下也。命令如此，何以示信于人乎？所有编排章疏指挥，乞行寝罢。 
庚戌，引见蕃官包顺、包诚等，赐赉有差。
诏： 鞫狱非本意所指而蔓求它罪者，论如律。 
壬子，知熙州范纯粹改知邓州。
乙卯，诏户部尚书勿领右曹。
元祐初，司马光乞尚书兼领左、右曹，使周知其数，则利权归一，从之。至是复使侍郎专领，尚书不得与焉。
右正言孙谔言： 知河中府杨畏，在元丰时，其议论皆与朝廷合；及元祐之末，吕大防、苏辙等用事，则尽变其趋而从之。绍圣之初，陛下躬亲总揽，则又欲变其趋而偷合苟容。天下谓之 杨三变 。 诏落畏职，依旧知河中。后以中书舍人盛陶言，移知虢州。
戊午，诏罢合祭，间因大礼之岁，夏至日躬祭地祗于北郊。
辛酉，辽市牛以给乌古德勒部之贫民。
二月，癸亥，出元丰库缗钱四百万于陕西、河东籴边储。
癸酉，罢富弼配飨神宗庙庭。
癸未，诏封濮安懿王子未王者三人，宗楚为南阳郡王，宗祐为景城郡王，宗汉为东阳郡王。
乙酉，嗣濮王宗绰卒，谥孝靖。
丙戌，诏： 三岁一取旨，遣郎官、御史按察监司职事。 
丁亥，夏人寇义合砦。
是月，诏： 三路保甲依义勇法教试。 
三月，辛卯朔，尚书省火。壬辰，诏以禁中屡火，罢春宴及幸池苑，不御垂拱殿三日。
癸巳，夏人围塞门砦。
丁酉，尚书省火。
戊戌，剑南东川地震。
己亥，封南阳郡王宗楚为嗣濮王。
辛亥，封大宁郡王佖为申王，遂宁郡王佶为端正。
壬子，帝谕二府，以元祐减赏功格不当，令修定，何未上。众皆曰： 诸路相度未到。 曾布曰： 元丰中方有边事，欲激厉人用命。不若一用元丰赏格，候边事息，别议增损。 帝曰： 当如此。 遂降旨诸路，令告谕将士知悉。
丁巳，幸申王、端王府。
夏，四月，辛酉，罢宣徽使。
己卯，辽赈西北边饥。
乙酉，户部侍郎吴居厚言： 请诸路课利场务及三万贯以上者，并依元丰条举官监当，仍各委本路转动使奏举。 从之。
丙戌，三省同奏事，曾布曰： 司马光之内怀怨望，每事志于必改，背负先帝，情最可诛。 李清臣、许将曰： 文彦博教光云： 须尽易人，乃可举事。  布曰： 臣元丰末在朝廷，见光进用，自六月秉政至岁终，一无所为。及阴引苏轼、苏辙、硃光庭、王岩叟辈，布满要路，至元祐元年二月，乃奏罢役法，尽逐旧人，然后于先朝政事无所不改。以此知大臣阴引党类，置之言路，蔽塞人主耳目，则所为无不如欲，此最为大患。 又曰： 誉光者乃闾巷小人耳。如王安石、臣兄巩，皆有学识之士，臣自少时，已闻两人者议论，以为光不通经术，迂僻不知义理，其它士大夫有识者，亦皆知之。 帝忻然听纳。
五月，壬子，太白昼见。
丙辰，录囚。
是月，左正言孙谔言： 免役者，一代之大法。夫在官之数，元丰多，元祐省，虽省，未尝废事也，则多不若省；散役之直，元丰重，元祐轻，虽轻，未尝废役也，则重不若轻。数省而直轻，则民之出钱者易；民之出钱者易，故法可久也。愿陛下博采群言，无以元丰、元祐为间，要以便百姓，无不均平之患而止。 蔡京言： 谔论役法，欲伸元祐之奸，惑天下之听。 诏谔罢言职，知广德军。
给事中蹇序辰言： 先帝在位十九年，其应世之迹，未易周览。请选儒臣著为《神宗宝训》一书，授之读官，以备劝讲之阙。 诏俟《正史》成书，令史官编修。序辰，周辅之子也。
六月，辛酉，辽主驻萨里纳。
癸亥，令真定立赵普庙。
癸未，诏常立罢诸王府侍讲，差监永州酒税，奉议郎赵冲监道州茶盐酒税。冲，立门人也。
初，蔡卞请以立为崇政殿说书，既赐对，又请除谏官，帝未许。卞方与章惇比，曾布欲倾之，乘间为帝言立附两人，乃于史院儒所撰立父秩行事以进，有云 自荆公去位，天下官吏阴变新法，民受涂炭；公独见几，知其必败。 帝骇曰： 何谓必败？ 布言： 立狂悖不逊，自当行法。 及三省对，帝语蔡卞曰： 常立诋神考而卿荐之，何也？ 又顾章惇曰： 卿不见其语乎？ 惇谢不知，帝怒曰： 语在《常秩行状》，其语云： 自安石罢相以来，民在涂炭。 又云： 自秩与安石去位，而识者知其必败。 其谄厚安石而诋薄神考如此，卞何为荐之？ 惇、卞皆错愕谢罪。帝即命中使就史院取《秩行状》，亲指 涂炭  必败 四字以示惇、卞，惇由是始悟为卞所卖。后一日，三省进呈。帝令与立宫观，冲别取旨，中书舍人叶祖洽缴录黄，谓立贬太轻。李清臣具以报布，是日，布对，言： 立谄王安石而毁先帝，情更可诛。乃欲擢之言路，此臣所以不能自己也。 帝亦切齿，故特与远小处监当。殿中侍御史陈次升因言： 常立希合权臣，诋诬先帝，而大臣援进唯恐不速，岂非负先帝、欺陛下乎？为臣之罪，莫大于是，伏望特行黜责，以警官邪！ 不报。
乙酉，立北郊斋宫于瑞圣园。
秋，七月，壬辰，以蔡京为翰林学士承旨。
癸巳，枢密院言： 据知邢州张赴称，体究得民间愿得牧地养马，但与蠲其租课，仍不责以蕃息，养马人户，无追呼劳扰之患，其不愿养马之家，不得抑勒。今相度欲具为条画榜示。 从之。
己亥，诏知渭州、宝文阁待制吕大忠特除宝文阁直学士、知秦州，以元祐中坚持边议，又领帅日久故也。
大忠因言： 臣弟大防，自罹谪籍，流落累年，恐一旦不虞，倏先朝露，死生隔绝，衔恨无穷。伏乞寝臣已除职名，只量移大防陕西州郡居住。 不听。
始，大忠自泾原入对，帝问： 大防安否？ 且曰： 大臣初议令过海，朕独处之安州，卿有书，当令且将息忍耐。大防朴直，为人所卖，候三二年，可复相见也。 大忠泄其语于章惇，惇惧，绳之愈力，元祐党人由是再行贬黜。
丙午，辽主猎于赤山。
庚戌，依元丰职事官以行、守、试三等定禄秩。
甲寅，令熙河立王韶庙。
乙卯，国子司业龚原言： 将来科场止令依旧专治一经。 从之。
八月，辛酉，夏人寇宁顺砦。
丙子，诏： 王岩叟遗表并吕大防等所得恩例及举官并罢，更不施行。提举舒州灵仙观、鄂州居住梁焘，主管洪州玉龙观、南安军居住刘安世，并分司南京，仍各于本处居住。 
己卯，复置检法官。
帝尝语章惇曰： 元祐初，太皇太后遣宫嫔在朕左右者凡二十人，皆年长。一日，觉十人者非素使令。顷之，十人至。十人还，复易十人去。其去而还者皆色惨沮，若尝涕泣者。朕甚骇，不敢问。后乃知因刘安世等上疏，太皇太后诘之也。 惇与蔡卞方谋诬元祐大臣尝有废立议，闻帝语，遂指刘安世、范祖禹言禁中觅乳母事为根，二人重得罪。庚辰，责授祖禹昭州别驾，贺州安置，安世新州别驾，英州安置。
九月，曾布言： 蔡卞最阴巧，而章惇轻率，以相媚说，故多为其所误。凡惇所主张人物，多出于卞。至议论之际，惇毅然如自己出，而卞噤不启口，外议皆云： 蔡卞心，章惇口。 如此，实于圣政有害。政府虚位甚多，愿早择人，以助正论。 
己亥，邈川首领检校太保阿里骨卒。
庚子，诏姚勔永不磨勘，以给事中蹇序辰言其诋讪先帝，务欲遏绝绍述之意故也。
丙午，辽徙乌尔古德勒部于乌纳水，以扼北边之冲。
己酉，滁、沂二州地震。
壬子，太师、淮南、荆南节度使楚王颢卒。
颢天姿颖异，尤嗜学，始就外傅，每一经终，即遗讲读官以器币服马。工飞白，善射，好图书，博求善本。神宗嘉其志尚，每得异书，亟驰使以示。帝即位，尊礼尤隆，诏书不名。及卒，谥曰荣，陪葬永厚陵。
婕妤刘氏，明艳冠後庭，且多才艺，有盛宠，见皇后不循列妾礼。尝同后朝景灵宫，讫事，就坐，嫔御皆立侍，婕妤独背立檐下。后閤中陈迎儿呵之，婕妤背立如故，閤中皆忿。冬至，会朝隆祐宫，俟见于它所。后坐硃髹金饰，婕妤在它座，意象颇愠，其从行者知之，为易座与后等。众弗能平，因传唱曰： 皇太后出。 后起立，婕妤亦起。寻各复其所，或已撤婕妤座，遂顿于地，怼，不复朝，泣诉于帝。内侍郝随方用事，谓婕妤曰： 毋以此戚戚！愿早为大家生子，此座终当为婕妤有耳。 
会后女福庆公主疾，后有姊颇知医，尝医后危疾，以故出入掖庭，公主药弗效，乃持道家治病符水以入，后惊曰： 姊宁不知宫中禁严，与外舍异邪？ 令左右藏之。俟帝至，具言其故，帝曰： 此人之常情耳。 后即焚符于帝前。宫禁相传厌魅之端作矣。
方公主病革，忽有纸钱在旁，后顾视，颇恶忌之，意自婕妤所遣人持来，益有疑心。未几，后养母听宣夫人燕氏、尼法端与供奉官王坚为后祷祠事闻，诏入内押班梁从政、句当御药院苏珪即皇城司鞫之，捕逮宦官、宫妾几三十人，搒掠备至，肢体毁折，至有断舌者。狱成，命侍御史董敦逸覆录，罪人过庭下，气息仅属，无一人能出声者。敦逸秉笔疑未下，郝随等以言胁之，敦逸畏祸及己，乃以奏牍上。乙卯，诏以皇后孟氏旁惑邪言，阴挟媚道，废居瑶华宫，号华阳教主、玉清妙静仙师，法名冲真。
初，章惇诬宣仁有废立计，以后为宣仁所立，欲废之，又阴附刘婕妤，欲请建为后，与郝随构成是狱，莫有敢异议者。既降案付三省。枢密院约法，惇会李清臣、渣布、许将、蔡卞及刑部官徐鐸等议。或谓不可处极典，曾布谕法官但当守法，且曰： 驴媚蛇雾，是未成否？ 众皆瞿然。法官遂执议坚等三人皆处死。
殿中侍御史陈次升言： 所治之狱，不经有司，虽闻追验证佐，而事迹秘密，朝廷之臣，犹不预闻，士庶惶惑，固无足怪。臣窃谓自古推鞫狱讼，皆付外庭，未有宫禁自治，高下付阉宦之手。陛下但见案牍之具耳，安知情罪之虚实！万一冤滥，为天下后世讥笑。欲乞陛下亲选在庭侍从或台谏官公正无所阿附之人，专置制院，别行推勘，庶得实情。 不报。
其后董敦逸亦言： 中宫之废，事有所因，情有可察。诏下之日，天为之阴翳，是天不欲废之也；人为之流涕，是人不欲废之也。臣尝覆录狱事，恐得罪天下后世。 帝怒。蔡卞欲加重贬，章惇、曾布曰： 陛下本以皇城狱出于近习推治，故命敦逸录问；今乃贬录问官，何以取信中外！ 乃止。帝久亦悔之，曰： 章惇坏我名节。 
冬，十月，丁巳朔，以楚荣王丧未成服，罢文德殿视朝。
以监江宁府税张商英权知洪州。
以正字邓洵武为《神宗正史》编修官。洵武，绾之子也。
壬戌，夏人大入鄜延。戊辰，诏被边诸路相度城砦要害，增严守备。
辽主驻藕丝淀。
辛未，西南方有雷声，次大雨雹。
癸酉，钟传言筑汝遮，诏以为安西城。
庚辰，高丽遣使贡于辽。
甲申，以知大名府吕惠卿知延安府。
是月，夏兵自长城一日驰至金明砦，列营环城，国主乾顺与其母亲督枹鼓，纵骑四掠。知麟州有备，复还金明，而后骑之精锐者留龙安。边将悉兵掩击，不退，金明乃破。守兵二千八百人，惟五人得脱，城中粮草皆尽，将官皇城使张俞死之。既还，留一书置汉人颈上曰： 贷汝命，为我投经略使处。 其言曰： 夏国昨与朝廷疆场小有不同，方行理究；不意朝廷改悔，却与坐团铺处立界，本国以恭顺之故，亦黾勉听从，遂于境内立数堡以护耕；而鄜延出兵悉行平荡，又数数入界杀掠。国人共愤，欲取延州，终以恭顺，止取金明一砦以示兵锋，亦不失臣子之节也。 延帅吕惠卿上枢密院而不以闻。
知延安府吕惠卿奏乞依吕大忠例，暂赴阙奏事，章惇谓曾布曰： 边事方尔，可谓不识紧慢也。 李清臣曰： 此必有挹魁柄之意，或恐有引以为代者，吾属危矣。 布曰： 此无虑，魁柄岂易挹邪！ 十一月，癸巳，进呈，帝曰： 惠卿何可来？ 众皆言无来理。遂诏止之曰： 如有所陈，条画闻奏。 
丁未，章惇上重修《神宗实录》。
十二月，己未，辽招讨使额特勒讨准布别部，破之。
辛酉，济阳郡王宗景，坐以立妾罔上，罢开府仪同三司，判大宗正司事。
壬戌，辽南府宰相图噜干致仕。癸亥，以萧托卜嘉为北府宰相，以耶律大悲努为殿前都点检。
甲戌，蔡京上新修《太学敕令式》。
乙亥，夏国遣使献金明之俘于辽。
辽生女直节度使英格，节度使颇拉淑之母弟也。颇拉淑没，英格嗣，以兄和哩卓子萨哈为国相。是岁，赫舍哩部阿苏、穆都哩阻兵为难，英格自往伐之。阿苏诉于辽，辽遣使止英格勿攻，英格留萨哈守阿苏城而还。会阿閤版等阻五国鹰路，执杀辽捕鹰使者，辽诏英格讨之。阿閤版等据险立栅，方大寒，乃募善射者，揉劲弓利矢攻之，数日，入其城，出辽使者数人，归之。英格兄子阿古达，善射，有大志。辽大国舅帐萧谐里啸聚为盗，有众数千，奔女直，结英格为乱，因命英格图之。英格斩谐里，遣阿古达献首级于辽，馀悉留不遣。辽人无如何，乃进英格及阿古达官以慰之。
