起阏逢执徐正月，尽十二月，凡一年。
帝名曙，濮安懿王第十三子，母曰仙游县君任氏，明道元年正月三日，生于宣平坊第。初，王梦两龙与日并随，以衣承之，复戏于空中。其一龙视王曰： 吾非王所能有也。 及帝生，赤光满室，或见黄龙游光中。四岁，仁宗养于内，宝元二年，豫王生，乃归濮邸。帝天性笃孝，好读书，不为燕嬉亵慢，服御俭素如儒者。景祐三年，赐名宗实，授左监门卫率府副率，累迁右卫大将军、岳州团练使。嘉祐七年八月，立为皇子，改今名。
○英宗体乾应历隆功盛德宪文肃武睿圣宣孝皇帝治平元年（辽清宁十年）
春，正月，丁酉朔，改元。
戊戌，太白昼见。
景灵宫使、武宁节度使、同平章事宋庠请老，帝初即位，以大臣故，未忍遽从，乃命判亳州。庠前后所至，以慎静为治；晚，爱信幼子，颇致物议。至是谏官吕诲请敕庠不得以二子随，帝曰： 庠老矣，奈何不使其子从之乎？ 
癸丑，诏减寿圣节所赐师号、紫衣、祠部戒牒。故事，圣节所赐三百道，而贵妃、修仪、公主犹别请。至是减为二百，而别请者在数中。
甲寅，雄州奏： 归信容城县报辽人追贼，有七骑奔入南界，逐出之。 诏河北沿边安抚司： 北界贼盗来奔，即逐出；若有劫略，捕送本国；如妇女老小避贼入境，善谕遣之。 
辽南府宰相杨绩出知兴中府。
知唐州、司农少卿赵尚宽再任岁满，特迁光禄少卿，赐钱二十万，复留。寻以母丧去。尚宽在唐州，前后凡五年，修旧起废，兴辑劝课，有实效焉。
同知谏院吕诲奏： 先朝两府及台谏官奏对，即左右近侍悉引避于两庑，故从容论议，事无泄于外者。臣近登对，皆不引避，立于殿隅板门之内。欲乞指挥，自今引避如故事。 从之。
辛酉，诏以仁宗配享明堂。
初，礼院奏乞与两制同议仁宗当配何祭。故事，冬、夏至祀昊天上帝、皇地祗，以太祖配；正月上辛祈谷，孟夏雩祀，孟冬祭神州地祗，以太宗配；正月上辛祀感生帝，以宣祖配；季秋大享明堂，祀昊天上帝，以真宗配。
翰林学士王珪等议： 唐代宗即位，用礼仪使杜鸿渐等议，季秋大享明堂，以考肃宗配昊天上帝；德宗即位，亦以考代宗配。王泾《郊祀录注》云，即《孝经》周公严父之道。今请循周公严父之道，以仁宗配享明堂。 
知制诰钱公辅议： 谨按《孝经》曰： 昔者周公郊祀后稷以配天，宗祀文王于明堂以配上帝。 又曰： 孝莫大于严父，严父莫大于配天，则周公其人也。 以周公言之则严父，以成王言之则严祖。方是之时，政则周公，祭则成王，亦安在乎必严其父哉！夫真宗则周之武王，仁宗则周之成王，虽有配天之业，而无配天之祭，未闻成、康以严父之故，废文王之祭而移之。以孔子之心推周公之祭，则严父也；以周公之心摄成王之祭，则严祖也。严祖、严父，其义一也。当始配之代，适符严父之说，章、安二帝亦弗之变，最为近古而合乎礼。唐中宗时，则以高宗配；在玄宗时，则以睿宗配；在永泰时，则以肃宗配。礼官杜鸿渐、王泾辈，不能推明经训，务合古初，反雷同其论以惑时主，延及于今，牢不可破。当真宗嗣位之初，倘有建是论者，则配天之祭，当在乎太宗矣。愿诏有司博议，使配天之祭不胶于严父，而严父之道不专乎配天。 于是又诏台谏及讲读官与两制、礼院再详定以闻。
御史中丞王畴以为珪等议遗真宗不得配，公辅议遗宣祖、真宗、仁宗俱不得配，于礼意未安，乃献议曰： 在《易》： 先王作乐崇德，荐之上帝以配祖、考。 然则祖、考配帝，从来远矣。请依王珪等议，奉仁宗皇帝配享明堂，以符《大易》配考之说、《孝经》严父之礼；奉迁真宗配孟夏雩祀，以放唐贞观、显庆故事；太宗皇帝依旧配正月上辛祈谷、孟冬祭神州地祗，馀依本朝故事。如此，则列圣并侑，对越昊穹，厚泽流光，垂裕万祀。必如公辅之议，则陷四圣为失礼，导陛下为不孝，违经戾古，莫此为甚。 
知谏院司马光、吕诲议曰： 孝子之心，孰不尊其父！圣人制礼以为之极，不敢逾也。孔子以周公有圣人之德，成太平之业，制礼作乐，而文王适其父，故引之以证圣人之德莫大于孝，答曾子之问而已，非谓凡有天下者皆当以其父配天，然后为孝也。近世祀明堂者皆以其父配上帝，此乃误释《孝经》之意而违先王之礼。景祐中，以太祖为帝者之祖，比周之后稷；太宗、真宗为帝者之宗，比周之文、武；然则祀真宗于明堂以配上帝，亦未失古礼，仁宗虽丰功美德洽于四海，而不在二祧之位。议者乃欲舍真宗而以仁宗配，恐于祭法不合；又以人情言之，是黜祖而进父也。必若此行之，不独违礼典，恐亦非仁宗之意。臣等窃谓宜遵旧礼，以真宗配五帝于明堂为便。 
观文殿学士、翰林侍读学士孙抃等奏： 谨按《易》称 先王作乐崇德，荐之上帝以配祖、考。 盖祖、考并可配天，符于《孝经》之说，可谓必严其父也。祖、考皆可配郊与明堂而不同位，不可谓严父、严祖其义一也。虽周家不闻废文配而移于武，废武配而移于成，然《易》之配考，《孝经》之严父，历代循守，固亦不为无说。仁宗继体保成，致天下于大安者四十二年，功德可谓极矣。今祔庙之始，遂抑而不得配帝，甚非所以宣章严父之大孝。臣等参稽旧典，博考公论，敢以前所定议为便。 诏从抃等议。
二月，戊辰，命韩琦提举修撰《仁宗实录》。
辛未，令西京左藏库副使、缘界河巡检都监赵用再任，从高阳关及河北缘边安抚司之请也，用才武果敢而熟边事，虏人以盐船犯边禁者，用剖船而沉之。虏人畏用，以其出常乘虎头船，谓之 赵虎头 。
己卯，诏春分祀高禖，罢用弓矢，弓韣、进酒脯及宫人饮福、受胙之礼，以在谅閤故也。
是月，辽禁南京民决水种粳稻。
三月，丁酉朔，诏： 三司用内藏库钱三十万贯修奉仁宗山陵，依乾兴例蠲其半，馀听渐还。 
命入内都知任守忠、权户剖副使张焘提举三司修造案。句当公事张徽作仁宗神御殿于景灵宫西园，殿成，名曰孝严，别殿曰宁真。焘因请图乾兴文武大臣于殿壁。绘像自此始。
京师赋曲于酒，户有常籍，无论售与不售，或至破产以偿。焘请废岁额，严禁令，随所用曲多寡以售，自是课增数倍。尝与三司使议铸钱事，帝诘难，皆不能对，焘徐开陈，帝是之，既退，令左右记姓名。焘，亢兄子也。
己酉，司马光言： 窃闻近日陛下圣体甚安，奉事皇太后，昏定晨省，未尝废阙，岂独群臣百姓之福，乃宗庙社稷之福也。陛下既为仁宗之後，皇太后即陛下之母。今濮王既没，陛下平生孝养未尽之心，不施之于皇太后，将何所用哉！今陛下已能奉养如礼，而臣复区区进言者，诚欲陛下始终无倦，外尽其恭，内尽其爱，使孝德日新，以协天下之望而已。若万一有无识小人，以细末之事离间陛下母子，不顾国家倾覆之忧而欲自营一身之利者，愿陛下付之有司，明正其罪，使天下晓然皆知陛下圣明仁孝，不负大恩，而谗佞不能间也。 
光又言： 窃见祖宗之时，闲居无事，尝召侍从近臣，与之从容讲论，至于文武朝士、使臣、选人，凡得进见者，往往召之使前，亲加访问。所以然者，一则欲使下情上通，无所壅蔽，一则欲知其人能否，才器所任也。今陛下与当世士大夫未甚相接，民间情伪未甚尽知，宜诏侍从近臣，每日轮一员直资善堂，夜则宿于崇文院，以备非时宣召。其馀群臣进见及奏事者，亦望稍解严重，细加访问，以开广聪明，裨益大政。 
它日，光进对，又言： 皇太后，母也；陛下，子也。皇太后母仪天下已三十年，陛下新自籓邸入承大统，万一两宫有隙，陛下以为谁逆谁顺，谁得谁失 又，仁宗恩德在民，藏于骨髓，陛下受其大业而无以报之，将何以慰天下之望？凡人主所以保国家者，以有威福之柄也。今陛下即位将近期年，而朝廷政事，除拜赏罚，一切委之大臣，未尝询访事之本末，察其是非，有所予夺。臣恐上下之人，习以为常，威福之柄，浸有所移，则虽有四海之业，将何以自固？凡此利害之明，有如白黑，取舍之易，有如反掌。陛下今日回意易虑，犹为未晚。若固守所见，终无变更，臣恐日月浸久，衅隙愈深，不可复合，威权已去，不可复收，后虽悔之，无及已。 
光寻以言不用，恳求外补，帝令宰臣宣谕曰： 卿所言事，略皆施行。且供谏职，未须求出。 光复奏： 臣乡所言二事，若不能行，虽日侍丹扆，有何所益！若奉养之礼，日增月益，访求治道，勤劳不倦，使慈母欢欣于上，百姓安乐于下，则臣虽在远方，亦犹在陛下之侧也。 
吕诲言： 近日圣体平复，而万机之事，未闻亲决。议者谓陛下避让，有所待焉；果如是，恐未为顺。两汉而下，母后临朝者，皆嗣君冲幼，亲为辅翊，并坐帘帏之下，专其听断；幼君既长，故有复辟之议。今日之事，有异于是。先帝拔陛下于宗族之中，以贤且长，付托之意，正为今日也。当陛下违豫之时，非皇太后内辅，则政无所寄；大臣建策于国，忠也。然而陛下临朝御前殿，百官朝罢，两府大臣方至内东门，是纲领柄权皆在于手，陛下自未专决，何所待也！伏望宸衷感悟，无以此为念。唯内勤孝养，率中宫尽礼，则妇姑之情相接，母子之爱益亲。躬修政务，操持威福，日与近臣讲求治道，事无过举，自然皇太后慰安，恩意无间，燕适深宫，优游清净，含饴弄孙，不复关政，岂非皇太后之心邪？ 
诲遂言于皇太后曰： 殿下保佑圣子积三十年，辅翊又逾期岁，寰宇宁泰，庙社安固，慈恩至矣，圣功大矣。然以万机浩繁，劳身焦思，曾未少休，非所以燕怡福寿之本也。况皇帝躬亲治事。勤厉如此，在于圣虑，应已慰安。臣愚以谓东殿帘帏，宜五七日一御，咨询大臣，无俾旷事，庶少均暇逸，于翊政之道亦无所损。豫宣教命，诞告朝廷，外形廉让之宜，中遂优游之乐，上顺天道，下厌群情，享是全美，岂不休哉！ 
夏，四月，辛未，诏以河北州县官吏补义勇不足，令转运司劾治。都转运使赵抃奏： 初受诏，官多已罢，吏多死徙。今官吏多新至，若皆治，则新至者被罪。请以岁尽为限，不足乃劾治。 诏从之，其河灾州军，令以渐补。
初，抃至大名，时贾昌朝以故相守魏。抃欲案视府库，昌朝遣其属来告曰： 前此监司，未有案视吾藏者，公虽欲举职，恐事无比，奈何？ 抃曰： 舍大名，则列郡不服矣。 即往视之。昌朝初不说，及是官吏以募义勇不足，当坐者八百馀人，抃奏请宽之，坐者得免而募亦随足，昌朝乃愧服。
丁丑，权御史中丞王畴上疏，请车驾行幸以安人心。于是执政及谏官相继有请，帝曰： 当与太后议之。 韩琦以白太后，太后曰： 今素仗皆未具，更少须。 琦曰： 此细事，不难办也。 乃诏有司择日以闻。
先是司马光言： 前代帝王升遐，后宫下陈者，尽放之出宫，还其亲戚，所以遂物情，重人世，省浮费，远嫌疑也。窃惟先帝恭俭寡欲，后宫侍左右、承宠渥者至少，而享国日久，则增月积，掖庭之间，冗食颇众，陛下以哀恤之初，未忍散遣。今山陵祔庙，大礼俱毕，谓宜举前代故事，应先帝后宫非御幸有子及位号稍贵并职掌文事之人，其馀皆给与妆奁，放遣出外，各令归其亲戚，或使任便适人。书之史册，亦圣朝一美事也。 癸未，放宫人百三十五人。
甲申，御迩英阁，谕内侍任守忠曰： 方日永，讲读官久侍对未食，必劳倦。自今视事毕，不俟进食，即御经筵。 故事，讲读毕，拜而退，帝命毋拜，后遂以为常。
帝自即位感疾，至是犹未全安，每不喜进药。吕公著讲《论语》 子之所慎斋、战、疾 ，因言： 有天下者，为天地、宗庙、社稷之主，其于斋戒祭祀必致诚尽恭；古之人君，一怒则伏尸流血，故于兴师动众不可不谨；至于人之疾病，常在乎饮食起居之间，众人所忽，圣人所谨。况于人君，任大守重，固当节嗜欲，远声色，近医药，为宗庙自爱，不可不谨。 帝为之动容。后因辅臣奏事，语及公著，欧阳修曰： 公著为人恬静而有文。 帝曰： 比于经筵讲解甚善。 
司马光言： 伏见权御史中丞王畴建言，乞陛下循真宗故事，幸诸寺观祈雨，朝廷虽从其请，至今车驾未出。臣愚以为车驾暂出，近在京城之内，亦何必拘瞽史之言，选拣时日！伏望断自圣心，于一两日间，车驾早出，为民祈雨，以副中外之望。 丙午，祈雨于相国、大清寺、醴泉观。帝久不豫，至是士庶瞻望，欢呼相庆。
五月，己亥，诏： 自今水旱，命官祷于九宫贵神。 从胡宿言也。
丁未，命天章阁待制吕公著同修起居注，邵必编集仁宗御制。
戊申，皇太后出手书付中书，还政。先是帝疾稍愈，自去年秋，即间日御前后殿视朝听政，两府每退朝，入内东门小殿覆奏太后如初。韩琦欲还政天子，而御宝在太后所；乃因帝祈雨还，令御宝更不入太后阁。尝一日取十馀事禀帝裁决，悉皆允当。琦退，与同列相贺，因谓曾公亮等曰： 昭陵复士，琦即合求退；顾上体未平，迁延至今。上听断不倦如此，诚天下大庆。琦当于帘前先白太后，请一乡郡，须公等赞成之。 于是琦诣东殿，覆奏帝所裁决十馀事，太后每事称善。同列既退，琦独留，遂白太后求去，太后曰： 相公安可退！我当居深宫，却每日在此，甚非得已。 琦曰： 前代如马、邓之贤，不免贪恋权势；今太后便能复辟，诚马、邓所不及。 因再拜称贺，且言： 台谏亦有章疏乞太后还政，未审决取何日撤帘？ 太后遽起，琦即厉声命仪銮司撤帘；帘既落，犹于御屏後微见太后衣也。
庚戌，帝始日御前后殿。
御史中丞王畴上疏曰： 今陛下南向负扆以临群臣，原其本始，由皇太后拥翊顾复而然；而推避威福，能以国柄专归陛下，虽古之贤后，不能加也。请诏二府大臣讲求所以尊崇母后之礼。若朝廷严奉之体，与岁时朔望之仪，车服承卫之等威，百司供拟之制度，它时尊称之美号，外家延赏之恩典，凡可以称奉亲之意者，皆宜优异章大，以发扬母后之功烈，则孝德昭于天下矣。 帝从之。即日，诏中书、枢密院参议尊崇皇太后仪范以闻。
辛亥，帝问执政： 积弊甚众，何以裁救？ 富弼对曰： 须以渐厘改。 又问： 以宽为治如何？ 吴奎对曰： 圣人治人固以宽，然不可以无节。《书》曰： 宽而有制，从容以和。  又问前代宗室，弼对曰： 唐时名臣，多出宗室。 奎曰： 祖宗时宗室皆近亲，然初授止于殿直、侍禁、供奉官，不如今之过也；朝廷必为无穷计，当有所裁损。 
壬子，诏： 皇太后令称圣旨，出入唯不鸣鞭，它仪卫如章献明肃太后故事；有所取索，本閤使臣录圣旨付所司；其属中书、枢密院，使臣申状，皆覆奏，即施行。 
丙辰，上皇太后宫殿名曰慈寿，加宣徽北院使，保平节度使、判郓州曹佾同平章事。
初议除拜，帝以问宰相韩琦，琦曰： 陛下推恩元舅，非私外戚也。 以问枢密使富弼，弼对如琦。遂降制，而太后持其制弗下。帝固请，乃许。
学士院奏详定改律敕宫文书与御名同者凡二十字，馀令依此以音义改避，从之。
壬戌，以帝康复，命辅臣谢天地、宗庙、社稷及宫观。
癸亥，宰臣韩琦等奏请尊礼濮安懿王及谯国太夫人王氏、襄国太夫人韩氏、仙游县君任氏，诏须大祥后议之。
司马光上皇太后疏曰： 窃闻道路之言，近日皇帝与皇后奉事殿下，恭勤之礼，甚加于往时；而殿下遇之太严，接之太简，或时进见，语言相接，不过数句，须臾之间，已复遣去。如此，母子之恩，如何得达？妇姑之礼，如何得施？推其本原，盖由皇帝遇疾之际，宫省之内，必有谗邪之人，造饰语言，互相间谍，遂使两宫之间，介然相失，久而不解，殿下浚发慈旨，卓然远览，举天下之政归之皇帝，此乃宗庙生民之福。然臣窃料谗邪之人，心如沸汤，愈不自安，力谋离间。愿深察其情，勿复听纳，远斥其人，勿置左右，使两宫之欢，一皆如旧。则殿下坐享孝养，眉寿无疆，国家乂安，名誉光美；其与信任谗慝，猜防百端，终日戚戚，忧愤生疾者，得失相去远矣。 
闰月，癸酉，步军都虞候、端州防御使、知雄州赵滋卒，赠遂州观察使。滋在雄州六年，辽人惮之。辽大饥，旧制，米出塞不得过三斗。滋曰： 彼亦吾民也。 令出米无所禁，边人德之。驭军严，战卒旧不服役，滋役使如厢兵，莫敢有言。缮治城壁楼橹，至于簿书米盐，皆有条法。性尤廉谨，月得公使酒，不以入家。然傲愎自誉，此其短也。
戊寅，帝问执政： 唐明皇治致太平，末年何以至此？ 富弼对曰： 明皇初平内乱，励精求理，为政得人，所以治安。末年任非其人，遂至祸乱。人主惟在择人，决不可使奸人当国事也。 吴奎曰： 明皇用王忠嗣统制万里，可矣；安禄山之桀黠，亦令统制万里，安得不兆乱乎！ 帝皆以为然。
己丑，以御史中丞王畴为翰林学士。召枢密直学士、史部郎中、知瀛州唐介为右谏议大夫、权御史中丞。帝面谕介曰： 卿在先朝有直声，今出自朕选，非由左右言也。 
先是翰林学士冯京，数请解开封府事补外，帝问辅臣曰： 京曷为求去？ 韩琦曰： 京领府事颇久，必以繁剧故求去耳。 又问： 京为人何如？ 琦曰： 京在开封岁馀，处事无过，求之高科中，有足嘉者。 又问： 贾黯何如人？ 欧阳修曰： 黯为人刚直，但思虑或有不至耳。 琦因言： 群臣邪正，皆陛下所知，至于进退，实系天下利害，不可不察。 
六月，己亥，进封皇子淮阳郡王顼为颍王，仍令所司择日备礼册命。
增置宗室学官。诏大宗正： 教授有不职者，辄举以闻。 
癸卯，贡院奏： 准皇祐四年诏，娶宗室女补官者，不得应举。按贡举条例，进纳及工商杂类有奇才异行者，亦听取解。今宗室婿皆三世食禄，有人保任，乃得充选，岂可以姻连皇族，遂同赃私罪戾之人？乞许其应举，以广求贤之路。 从之。
丙午，宰臣韩琦等表请序位在颍王下，诏答不允。
帝既命增置宗室学官，以谓宗室数倍于前，而宗正司事亦滋多；丁未，复增置同知大宗正事一员，以左龙武卫大将军、宁州防御使宗惠为怀州团练使，领其职，且降诏申警之。宗惠，允升子也，帝在籓邸知其贤，故擢用焉。谢日，告以选任之意。宗惠乃即所居筑堂曰闻义，日与学士大夫讲肄其间，以身倡率宗属。两召对延和殿，许条奏朝政，由御药院进入。
戊申，诏： 大敕系位，皇子顼在富弼上，颢在宋庠下。 
辛亥，诏增邈川首领嘉勒斯赉年赐，又增其妻子孙及亲信穹庐官封。
作睦亲、广亲北宅于芳林园，徙密州观察使宗旦等七人。其后有求徒者，又广宅而徙焉。
知太原府陈旭言母老，请扬、湖、越一州，庶便奉养；以边臣当久任，难于屡易，不许。
乙卯，帝谓宰臣曰： 程戡何如人？ 对曰： 戡在鄜延已三岁，习边事。 帝曰： 延州都监高遵教卒，戡数言其能绩，乞加赠恤。此高琼族子，朕知其为庸人也，戡必以后故耳。大臣苟如此，朕何所赖焉！ 
戊午，以淮阳郡王府翊善王陶为颍王府翊善，赐金紫，记室参军韩维为直集贤院、诸王府记室参军，侍讲孙思恭为直集贤院、诸王府侍讲。时淮阳郡王进封颍王，而东阳郡王颢又将出閤，故迁陶，命兼翊善东阳，而维、思恭为两王记室、侍讲。
颍王性谦虚，眷礼宫僚；遇维尤厚，每事谘访，维悉心以对，至于起拜、进止，缓急皆陈其节。一日，侍王坐，近习以弓样靴进，维曰： 王安用舞靴？ 王亟令毁去。帝始疾甚，时出语颇伤太后，太后泣告辅臣，并咎两王，维等极谏曰： 上已失太后欢心，王尽孝恭以继之，犹惧不逮：不然，父子俱受祸矣！ 王感悟。它日，太后谓辅臣曰： 皇子近日殊有礼，皆卿等择宫僚所致，宜召至中书褒谕之。 曹佾之除使相也，王欲使维等传太后意于辅臣，维及思恭不可，王卒使陶言之。维及思恭戒王曰： 陛下亲总万机，内外上下，事体已正，王当专心孝道，均养三宫而已，它勿有所预也。 
辛酉，太白昼见。
太常寺奏： 仁宗配享明堂，奠币用《诚安之曲》，酌献用《德安之曲》。 
驾部郎中路纶献其父振所撰《九国志》五十卷，诏以付史馆。振在真宗时知制诰：九国者，吴、南唐、闽汉、南汉、楚、西楚、吴越、蜀、后蜀也。
壬戌，岁星昼见。
癸亥，工部尚书、集贤院学士余靖卒，赠刑部尚书，谥曰襄。
秋，七月，庚午，诏： 自今勿以孔氏子弟知仙源县。 从京东提点刑狱王纲所言，以重长民之官也。
壬申，辽决诸道囚。
丙子，以邈川首领嘉勒斯赉子诚州团练使栋戬为顺州防御使。
辛巳，辽禁僧尼私诣行在，妄述祸福，诱取财物。
八月，壬寅，辽主如怀州，谒太宗、穆宗庙。
丙辰，以宣政使、入内都知、安静军留后任守忠为保信节度副使，蕲州安置。
初，帝为皇子，令守忠宣召，守忠避不肯行；及帝即位不豫，遂交构两宫间。于是又擅取奉宸库金珠数万两以献皇后，因受赏赐，司马光、吕诲交章劾之。光言： 守忠有大罪十，皆陛下所亲见，众人所共知，其馀欺慢为奸、恣横不法事，不可胜言，伏望陛下尽发其罪，明示四方，斩于都市，以惩奸慝。 帝纳其言，翼日，遂黜守忠。
丁巳，以上供米三万石赈宿、亳州水灾饥民。
九月，丁卯，诏复置武举。
初，有诏以是日开迩英阁，至重阳节当罢。侍讲吕公著、司马光言： 先帝时，无事常开讲筵。近因圣体不安。遂于端午及冬至以后盛暑盛寒之际，权罢数月。今陛下初政清明，宜亲近儒雅，讲求治术，愿不惜顷刻之闲，日御讲筵。 从之。
丁丑，礼院奏： 准画日孟冬荐享太庙，改为袷祭。案《春秋》，闵公即位二十二月，丧未除而行吉禘，《三传》讥之。真宗以咸平二年六月丧除，至十月乃禘祭。仁宗天圣元年四月在谅阴，有司误通天禧旧禘之数，在再期之内，按行禘祭，故四十二年之间，九禘八袷，例皆太速，事先于始，则岁月相乘，不可得而正矣。今年未大祥，未可袷，明年未衤覃，亦未可禘。今年十月，乞依旧时享。 从之。
辛巳，赠安远军节度使马怀德家请谥；礼院奏怀德已葬，难定谥，从之。
翰林侍读学士刘敞，以疾告满百日，求便郡。帝谓执政曰： 如刘敞岂易得邪！ 复赐以告；每燕见诸学士，必问敞疾少间否。癸未，命敞知卫州；未行，改汝州。三司言敞再得告，例不当给俸，诏令特给。
戊子，诏免龙图阁直学士兼侍读李柬之进读，以其自陈有疾，求致仕也。帝谓柬之曰： 卿耆儒通识，期于咨访以辅不逮，岂止经术而已！ 
先是帝亟欲肃正宫省，柬之谏曰： 陛下，长君也，立自齐邸，人方观望，愿曲为容覆。 尝令押赐颍王生日礼物，故事，王拜赐竟即退，帝谕王，令留柬之食，冀其从容也。翼日见帝，具道王英睿仁厚，社稷之福，帝甚悦。
先是夏国贺登极进奉人吴宗等至顺天门，欲佩鱼及以仪物自从，引伴高宜禁之，不可；留止厩置一夕，绝供馈。宗出不逊语，宜折之姑故事，良久，乃听入。及赐食殿门。诉于押伴张觐，诏令还赴延州与宜辨。宜者，延州所遣也。程戡授诏通判诘之，宗曰： 引伴谓 当用一百万兵，遂入贺兰穴 ，此何等语也！ 通判曰： 闻使人目国主为少帝，故引伴有此对，是失在使人，不在引伴。 宗沮服。庚寅，赐谅祚诏，戒以自今宜精择使人，毋俾生事。司马光、吕诲乞加高宜罪，不报。
是秋，夏数出兵寇秦凤、泾原，钞熟户，扰边寨弓箭手，杀掠人畜以万计，诏遣文思副使王无忌赍诏诘问。司马光言： 《周书》称文王之德曰： 大邦畏其力，小邦怀其德。 盖言诸侯傲很不宾，则讨诛之；顺从柔服，则保全之。不避强，不陵弱，此王者所以为政于天下也。伏见去岁先帝登遐，谅祚遣使者来致祭，延州差指使高宜押伴入京，宜言语轻肆，傲其使者，侮其国主，使者临辞自诉于朝。臣当时与吕诲上言，乞加宜罪，朝廷忽略此事，不以为意，使其怨怼归国。今谅祚招引亡命，点集兵马，窥边伺境，攻围堡塞，驱胁熟户八十馀族，杀掠弓箭手约数千人，悖逆如此，而朝廷乃更遣使赍诏抚谕。彼顺从则侮之，傲很则畏之，无乃非文王所以令诸侯乎！若使臣至彼，谅祚稽首服罪，禁止侵掠，犹或可赦。若复拒违王命，辞礼骄慢，侵掠不已，未知朝廷将何以待之？伏望陛下博延群臣，访以御边之策，择其善者而力行之。方今救边之急，宜若奉漏甕沃焦釜，犹恐不及，岂可外示闲暇而养成大患也！ 
壬辰，辽主幸中京，皇子梁王浚从辽主猎，矢连发三中。辽主顾左右曰： 朕祖宗以来，骑射绝人，威震天下。是儿虽幼，不坠其风。 后遇十鹿，射获其九，辽主喜，为设宴。
冬，十月，庚子，帝阅诸军班直将校武艺，擢授有差。
辛丑，直秘阁、同知礼院周孟阳告谢，谕閤门引对于延和殿久之。自是数召见，访以时事，最后至隆儒殿，在迩英阁后苑中，群臣所未尝至也。
癸卯，礼院奏： 魏国公宗懿无后，濮王无嫡孙。故事，宗室推本位最长者承袭，瀛州防御使宗朴，濮王第二子，今于本位最长。 诏封宗朴袭岐国公。
戊午，辽禁民间私刊印文字。先是辽书禁甚严，有以书传入宋地者，罪至死。至是复行此禁。
庚申，翰林学士贾黯奏： 近诏令内外荐举文武官堪备升擢及将领任使，臣见顷者下诏荐士，或其人已有荐者，而有它人荐之，则例皆责以别举。臣愚谓宜无限重复，可择所荐多者特加擢用，则庶几得人。 从之。
十一月，甲子，诏中外文字不得连用 受益 二字，以翰林学士贾黯奏仁宗旧名，所当避也。
辽定吏民衣服之制。
乙亥，命屯田郎中徐亿、职方员外郎李师锡、屯田员外郎钱公纪刺陕西诸州军百姓为义勇。
初，宰相韩琦言： 古者籍民为兵，数虽多而赡养至薄。唐置府兵，最为近之；天宝以后，废不能复。今之义勇，河北几十五万，河东几八万，勇悍纯实，出于天性，而有物力资产，父母妻子之所系，若稍加简练，与唐之府兵何异！陕西当西事之初，亦尝三丁选一丁为弓手，其后刺为保捷正军。及夏国纳款，朝廷拣放，于今所存者无几。河北、河东、陕西三路，皆西北控御之地，事当一体。请于陕西诸州亦点义勇，止刺手背，一时不无小扰，终成长利。 诏从之。乃遣籍陕西义勇，得十五万六千八百七十三人。
于是知谏院司马光累奏，以为： 今议者但怪陕西独无义勇，不知陕西之民，三丁已有一丁充保捷矣。西事以来，陕西困于科调，比于景祐以前，民力减耗三分之二，加以近岁屡遭凶歉，今秋方获小稔，且望息育；又值边鄙有警，众心已摇，若更闻此诏，必大惊扰。况即日陕西正军甚多，不至阙乏，何为遽作此有害无益之事！以臣愚见，河北、河东已刺之民，犹当放还，况陕西未刺之民乎！ 亲弗听。光又六奏，及申中书自劾求去。亦终弗许。
尝至中书与韩琦辨，琦谓光曰： 兵贵先声，谅祚方桀傲，使闻陕西骤益二十万兵，岂不震忄習！ 光曰： 兵之贵先声，为无其实也，独可以欺之于一日之间耳；少缓则敌知其情，不可复用矣。今吾虽益二十万兵，实不可用；不过十日，西人知其详，宁复惧乎！ 琦不能答，复曰： 君但见庆历间陕西乡兵初刺手背，后皆刺面充正军，忧今复然耳。今已降敕榜与民约，永不充军戍边。 光曰： 朝廷尝失信于民，未敢以为然，虽光亦不能无疑也。 琦曰： 吾在此，君无忧。 光曰： 相公长在此可也；万一均逸偃籓，它人在此，因相公见成之兵，遣使运粮戍边，反掌间事耳。 琦默然，竟不为止。其后十年，义勇运粮戍边，率以为常矣。
丁丑，辽以乾文阁经籍多阙，下诏求书，命儒臣校雠。
己卯，知桂州陆诜奏交趾使所议事，帝因问： 交趾于何年割据？ 辅臣对： 自唐至德中改安南都护府，梁正明中，土豪曲成美专有此地。 韩琦曰： 向以黎桓叛命，太宗遣将讨伐不服，后遣使招诱，乃始效顺。山路险僻，多潦雾瘴毒之气，虽得其地，恐不能守，但当怀柔之耳。 是冬，诜始按边至邕州，召左右江四十五峒首领诣麾下，阅简土丁，得精兵五万，补置将校，更铸印给之，奏免两江积尔税物数万。交趾大恐，因遣使朝贡，辞礼滋益恭。其后诜又奏请每岁一教土丁，仍自今三岁一造籍以闻。
以屯田员外郎、知襄邑县范纯仁为江东转运判官。初，纯仁以著作佐郎知襄城县，俗不蚕织，乃下令劝使植桑，有犯罪轻者，视所植多寡除其罚，民益慕效，后呼为著作林。及徙襄邑，县有牧地，初不隶县，卫士纵马暴民田，纯仁取一人杖之。主者怒，白其事于朝，有诏劾纯仁。纯仁言兵须农以养，恤兵当先恤农，朝廷是之，释不问，且听牧地隶县。牧地隶县自纯仁始。纯仁，仲淹子也。
庚辰，辽禁南京私造御用彩缎、私自货铁及非时饮酒。命南京三司每岁春秋以官钱享将士。
十二月，庚子，知制诰祖无择献《皇极箴》，赐诏奖之。
丙午，以翰林学士、礼部侍郎王畴为枢密副使。帝尝谓辅臣曰： 畴善文章。 欧阳修曰： 其人亦劲正，但不为赫赫之名耳。 一日晚，帝御小殿，召畴草诏，因从容谈中外事，语移时。帝喜曰： 卿清直好学，朕知之久矣，非今日也。 不数日，遂有是命。畴辞不拜，帝遣内侍趣畴入，御延和殿以俟之，日已昳，须畴入，乃进内。
知制诰钱公辅封还词头，言畴望轻资浅，在台素餐，不可大用；又颇荐引近臣可为辅弼者。帝以初政除两府，而公辅沮格制命不行，丁未，责授滁州团练副使，不签书本州事。知制诰祖无择乞薄责公辅，且不即草诏。帝欲并责无择，中书救之；戊申，坐罚铜三十斤。
知谏院事吕诲言： 畴自登科三十五年，仕宦不出京城，进身由径，从而可知。公辅言其资浅望轻，盖欲朝廷选任贤才，未为过也。责降太重，士论纷纭，窃为陛下惜之。伏乞复公辅旧官，止夺其职，移知僻小州军，俾令思过，稍息纷纭之论。 天章阁待制兼侍讲吕公著亦上疏乞寝公辅责命，不报。后数日，龙图阁直学士卢士宗因奏审刑院事对便殿，从容又为上言，外议皆谓责公辅太重，讫不从。
以内侍省押班、文思副使王昭明为环庆路驻泊兵马钤辖，专管句本路兼管句鄜延路蕃部公事，庆州驻答刂；供备库副使李若愚为泾原路权驻泊兵马钤辖，专管句本路兼权管句秦凤路蕃部公事，渭州驻答刂。令体测蕃情，治其诉讼公事，及有赏罚，则与其帅议，则大事即以闻，各许岁乘驿奏事；团结强壮，预为经画，寇至，令老弱各有保存之所。后数日，又以西京左藏库副使梁实领秦凤，内殿承制韩则顺领鄜延，而令昭明、若愚专领本路。
谏官吕诲言： 自唐以来，举兵不利，未有不自监军者。今走马承受官品至卑，一路已不胜其害，况钤辖寄重，实均安抚使之权乎！乞朝廷罢之，精择帅臣，凡事一切付委，庶几阃外之权，得尽其用矣。 御史傅尧俞、赵瞻皆有论列，讫不从。瞻，盩厔人也。
王昭明等既至，召蕃部酋领，称诏犒劳，赏以银帛；籍城寨兵马，计族望大小，分队伍，给旗帜，使各缮堡垒，每人置器甲以备调发，仍约如令下不集，押队首领以军法从事。知延州程戡言： 蕃部所以亡去者，边吏苛暴，为西人诱略耳。今昭明等徒能呼首领，慰恤以言，犒以羊酒，恐未足以结其心也，而甚动边听。宜更置路分钤辖、都监各部一将军马兼沿边巡检使，勿复专蕃部事。 亦不从。
癸丑，以河北都转运使赵抃为龙图阁直学士、知成都府。抃前使蜀时，言蜀人好妖祀，聚众为不法。请以其首处死，馀皆黥流。及是复有此狱，皆谓不免；抃察其无它，谓囚曰： 汝辈能复业，吾释汝罪。 皆叩头乞自省。乃止坐为首者，馀释不问，蜀人大悦。它日，帝谓转运使荣諲曰：赵抃为成都，中和之政也。 
是岁，畿内、宋、亳、陈、许、汝、蔡、唐、颍、曹、濮、济、单、濠、泗、庐、寿、楚、杭、宣、洪、鄂、施、渝州、光化、高邮军大水，遣使行视，疏治赈恤，蠲其赋租。
辽南京、西京大有年。西北路招讨使萧珠泽召入朝，封柳城郡王。
