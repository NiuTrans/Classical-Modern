起重光大荒落四月，尽阏逢涒滩十二月，凡三年有奇。
○宁宗法天备道纯德茂功仁文哲武圣睿恭孝皇帝嘉定十四年（金兴定五年，蒙古太祖十六年）
夏，四月，乙卯，复置诸王宫大小学教授。
乙丑，命任子帘试于御史台。
戊辰，金人渡淮北去，李全遣兵追击，败之。
己未，金东莒公燕宁与蒙古兵战，败死。山东行省言： 宁所居天胜寨据险，宁死，众无所归，权署其提控孙邦佐为招抚使。 
壬申，金左副元帅布萨安贞，以所俘宋宗室男女七十馀口献于汴都。安贞获宋壮士，辄释不杀，用其策有功。金主谓宰臣曰： 安贞将略固善矣，此辈得无思归乎？南京密迩宋境，此辈既不可尽杀，驱之境上遣归，何如？ 宰臣莫对。
五月，甲申朔，日有食之。
壬辰，，史弥远等上《孝宗宝训》、《皇帝会要》。
丙申，西川地震。
蒙古久围东平，饷道绝，金行省蒙古纲奏请移军于河南，金主命百官议。御史大夫赫舍哩呼图克们等曰： 金城汤池，非粟不守。东平孤城无援，万一失之，则官吏兵民俱尽，宜徙之河南以助防秋。 翰林待制穆延阿固贷曰： 不然。车驾南迁，恃大河以为险，大河以东平为籓篱，今乃弃之，则大河不足恃矣。兵以将为主，将以心为主；纲心已摇，不可使守，宜别遣行省规画军食。 金主不能决。枢密院议纲内徙行省邳州，监军王庭玉屯黄陵冈。纲率众南走，蒙古索噜呼图邀击之，斩七千馀级，纲以数百骑遁去。严实入城，建行省于府第，萨尔达以穆呼哩命，中分其城，以严实抚安东平以北恩、博等州，石珪移治曹州。于是金不复能守山东矣。
六月，丙寅，诏以皇侄福州观察使贵和为皇子。
初，帝以景献太子卒，国本未立，选太祖十世孙年十五以上者，教育官中，如高宗择普安、恩平故事。至是遂立为皇子，更名竑，进封祁国公。
乙亥，以宗室子与莒为秉义郎。与莒，燕懿王德昭之后，希瓐子也，母全氏，家于绍兴之山阴。
初，庆元人余天锡，为史弥远童子师，性谨愿，弥远器重之。皇子竑之立，非弥远意，欲有所废立，以沂王置後为名，阴求宗室中可立者，以备皇子之选。天锡适还秋试，弥远密语之曰： 沂王无後，宗子贤愿者具以来。 天锡舟抵越西门，天大雨，避全保长家，保长知其为丞相客，治具甚肃。有二子侍立，天锡问之，保长曰： 此吾外孙也。日者言二儿后极贵。 问其姓，长曰赵与莒，次曰与芮。天锡还临安，以告弥远。弥远命召二子来，保长喜，鬻田，治衣冠，集姻党送之，且诧其遇。弥远善相人，及见，大奇之，恐事泄，遽使归。保长大惭，其乡人亦窃笑之。逾年，弥远谓天锡曰： 二子可复来乎？ 天锡召之，保长谢不遣。弥远乃使天锡密谕保长曰： 二子，长者最贵，宜还抚于其父家。 遂载至临安。及竑立为皇子，乃补与莒秉义郎，赐名贵诚，年十七矣。
军器监丰城范应旍，尝因召见言曰： 国事大且急者，储贰为先。陛下不断自宸衷，徒眩惑于左右近习之言，转移于宫庭嫔御之见，失今不图，奸臣乘夜半，片纸或从中出，忠义之士，束手无策矣。 帝为之动容而不能用。
戊寅，金杀其左副元帅兼枢密副使布萨安贞。安贞先为尚书省所劾，金主谓平章政事英王守纯曰： 国家诛一大臣，必合天下后世公议，其令覆案之。 初，安贞忧谗，尝以金玉带遗近侍局，为近侍局所发；又以安贞获宋宗室不杀，诬为谋叛奔宋。下诏数其罪，并其二子杀之。以其祖忠义、父揆有大功，免兄弟缘坐。安贞之典兵征伐也，每自叹曰： 三世为将，道家所忌。 至是果及于难。
己卯，金越王永功薨，谥忠简。永功勇健绝人，涉书史。子璹，博学有俊才。金之南迁也。诸王宗室颠沛奔走，璹独载其书以从。时诸王之禁犹严，璹潜与士大夫吟咏倡酬，不敢明白往来。永功薨后，禁稍弛，璹始得与文士杨云翼、赵秉文、元好问等相交善，然只奉朝请，不语及时事。
是月，金上党公张开以厚赏诱晋阳公郭文振之将士，颇有亡归者。诏分辽、潞粟赈太原饥民，开不与，文振奏其事，金主遣使谕以 各守疆土，同心济难，毋以细故启衅端，误国事。 
是夏，蒙古主驻铁门关。
遣苟梦玉通好于蒙古，蒙古旋遣使来报。
秋，七月，己亥，金义勇军叛，据砀山，旋袭永城，行军副总领高琬败之。金主命蒙古纲并力进讨。
辛丑，以赵方为京湖制置大使，贾涉为淮东制置使，兼京东、河北路节制使。
丁未，修《光宗宝训》。
八月，乙卯，知枢密院事任希夷罢。
赐史弥远家庙。
壬戌，以兵部尚书宣缯同知枢密院事，给事中俞应符签书枢密院事。
乙丑，追封史浩为越王，改谥忠定，配享孝宗庙廷。
京湖制置大使赵方卒。方先知青阳县，告其守史弥远曰： 催科不扰，是催科中抚字；刑罚无差，是刑罚中教化。 人以为名言。守襄、汉十年，以战为守，合官民兵为一体，通总制司为一家，许国之忠，应变之略，隐然有樽俎折冲之风，故金人南侵，淮、蜀大困，而京西独全。既殁，人皆思之。
先是贾益谦建言： 汴之形势，惟恃大河。今河朔受兵，群盗并起，宜严河禁以备不虞。凡自北来而无公凭者，勿听渡。 是月，金主谕枢密院曰： 河北艰食，贫民欲南来者日益多，速令渡之，毋致殍死！ 
九月，癸未，立果州团练使贵诚为沂靖惠王後。贵诚疑重寡言，洁修好学，每朝参待漏，他人或笑语，贵诚独俨然；出入殿庭，矩度有常，见者敛容。史弥远益异之。
金南渡后，监察御史多被的决，参知政事张行信上言曰： 大定间，监察坐罪，大抵收赎，或至夺俸，重则外降而已；间有的决者，皆有为而然，当时执政程煇已面论其非。近日无论事之大小，情之轻重，一概的决，以为大定故实，先朝明训，过矣。 甲申，金主命尚书省更定监察罪名。
己丑，朝献景灵宫，庚寅，朝飨太庙。辛卯，合祭天地于明堂，大赦。
冬，十月，复沧州。
甲寅，复以齐州为济南府，兗州为袭庆府。
丙寅，夏人复以书至四川，趣会师伐金。
初，蒙古太师、国王穆呼哩由东胜州涉河，引兵而西。夏主闻之惧，遣塔尔海监府等宴穆呼哩于河南，且遣塔海甘布将兵五万属焉。至是穆呼哩引兵东行入葭州，金将王公佐遁，穆呼哩以石天应权行台守葭，而自将攻绥德，破马蹄、克戎两寨，夏主遣玛尔布帅众会之。玛尔布问穆呼哩相见之仪，穆呼哩曰： 汝见汝王，即其礼也。 玛尔布曰： 未受主命，不敢拜。 乃引众去。
十一月，穆呼哩进攻延安，玛尔布始质马而拜。金元帅哈达与纳迈珠御之。哈达以兵三万陈于城东，蒙古将蒙古布哈先以骑士三千趣之。夜半，穆呼哩命军士衔枚潜进，伏于城东两谷中。次日，蒙古布哈望见金兵，佯弃旗鼓走，金兵追之；穆呼哩出伏乘其后，鼓鼙震天，金兵大乱，穆呼哩追杀七千馀人。哈达走入延安城，坚壁不出。穆呼哩以城池坚深，猝不可拔，乃留军围之，而自将兵徇鄜、坊等州。
庚寅，金募民兴南阳水田。
己亥，四川宣抚使安丙卒。命崔与之为四川制置使以代之。丙握重兵久，每忌蜀帅之自东南来者，诸将多不协和。与之开诚布公，戒以同心体国之大义，人人悦服，军政始立。
金邳州行省蒙古纲言： 宿州连年饥馑，加之重敛，百姓离散。镇防军遽征逋课，窘迫凌辱，有甚于官，百姓不胜其酷，皆怀报复之心。武夫不识缓急，乃至于此。请一切所负并令停止，俟明年夏秋收成征还，军人可量增廪给。 辛丑，金主命蠲徐、邳、宿、泗等州逋租，官吏有能垦辟闲田，除来年科征，归、亳、寿、颍停阁逋户租外，仍蠲三之一。逋户田庐，有司募民承业，禁其毁损，以俟来复。
京东安抚张林叛。降于蒙古。
先是李全既并将涟水忠义，益骄悍，轻朝廷。尝游金山，作佛事以荐国殇，知镇江府乔行简以方舟逆全，大合乐以享之。全归，语其徒曰： 江南佳丽无比，须与若等一到。 始造舭达舟，谋争舟楫之利。
胶西当登、宁海之冲，百货辐辏，全使其兄福守之为窟宅。时互市始通，北人尤重南货，价增十倍。金诱商人至山阳，以舟浮其货而中分之，自淮转海，达于胶西。福又具车辇之，而税其半，乃听往诸郡贸易，车夫皆督办于张林，林不能堪。林财计仰六盐场，福恃弟有恩于林，欲分其半，林许福恣取盐而不分场，福怒曰： 若背恩耶？待与都统提兵取若头耳！ 林慎，其党李马儿说林叛，林遂以京东诸郡请降于蒙古。穆呼哩以林行山东东路益都、沧、景、宾、棣等州都元帅府事。福狼狈走还楚州。
十二月，庚申，知枢密院事郑昭先罢。
金伊喇福僧尝言： 自永安用兵，军中置监战官，论议之间，动相矛盾，不惩其失，反以为法。若辈平居皆选材勇自卫，一旦有急，驱疲懦出战，宁不败事？罢之为便。 辛未，罢行总管府及招讨统军检察等司。
闰月，辛巳朔，以宣缯兼参知政事，俞应符兼权参知政事。
蒙古攻金鄜州，节度使完颜禄锦、都统赫舍哩鹤寿、富察洛索皆死之。时石天应擒送金骁将张铁枪，穆呼哩责其不降，厉声答曰： 我受国家厚恩二十馀年，今有死而已！ 穆呼哩义之，欲解其缚；诸将怒其不屈，遂遇害。
蒙古取金坊州。
壬寅，金以陈、亳等州、鹿邑、城父诸县盗蜂起，趣枢府遣官讨之。
己酉，金更造兴定宝泉，每一贯当通宝四百贯。
是岁，蒙古主及皇子卓沁、察罕台、谔格德依攻下西域玉龙哈实等十馀城。
○宁宗法天备道纯德茂功仁文哲武圣睿恭孝皇帝嘉定十五年（金元光元年，蒙古太祖十七年）
春，正月，庚戌朔，御大庆殿，受恭膺天命之宝。先是翟朝宗得玺，献于朝，既而赵拱又得玉印，文与前玺同而加大。朝廷喜，受之，行庆贺礼，大赦。
贾涉移书史弥远，谓： 天意隐而难知，人事切而易见。当思今日人事，尚未有可答天意者。昔之患不过于金。今之患又有山东忠义与北边，宜亟图之。 弥远不怿。
辛亥，金元帅惟弼破红袄贼于张骞店。
丁巳，诏抚谕山东、河北将帅官吏。
壬午，金遣官垦种京东、西、南三路水田。
金行省参知政事巴图鲁罢知河南府，以去岁延安被围，屡请益兵故也。陕西西路转运瓜勒佳德新上言曰： 伏见知河中府巴图鲁，廉直忠孝，公家之利，知无不为，实朝廷之良臣也。去岁兵入延安，巴图鲁遣将调兵，城赖以完，不为无功。今哈达、迈珠各授世封，而巴图鲁改知河中府。窃谓方今用人之时，使谋略之臣不获展力。缓急或失事机。诚宜复行省之任，使与承裔共守京兆，令哈达、迈珠捍御延安，以籓卫河南，则内外安矣。 不报。
二月，秘书郎何澹言： 有司出题，强裂句读，专务断章，破碎经文。宜令革去旧习，使士子明纲领而识体要，考注疏而辨异同。 从之。
戊申，金恒州军变，万户呼延棫等十馀人，杀掠城中，焚庐舍而去。
金主以岁币既绝，国用空虚，己酉，遣左监军额尔克行元帅府事，节制三路军马南伐，同签书枢密院事时全副之。
三月，丁巳，赈江西州县旱伤。
戊辰，金枢密院差委官贾天安上书言利害，不报。
时方议兴南伐之师，翰林学士杨云翼言于金主曰： 今之事势，与泰和不同。泰和以冬征，今将以夏往，此天时之不同也。冬则水涸而陆多，夏则水潦而涂掉，此地利之不同也。泰和举天下全力，驱糺军以为前锋，今能之乎？此人事之不同也。议者徒见泰和之易，而不知今日之难。请以夏人观之，向日弓箭之手在西边者，则搏而战，袒而射，彼已奔北之不暇，今乃陷吾城而掳守臣，败吾军而擒主将；曩则畏我如彼，今日侮我如此。夫以夏人既非前日，奈何谓宋人独如前日哉！愿陛下思其胜之之利，又思其败之之害，无悦甘言，无贻后悔。 金主不省。
金翰林侍讲学士完颜伯嘉，坐言事过切，降遥授同知归德府事。伯嘉纯直，不能与时低昂，尝曰： 生为男子，当益国泽民，其它不可学也。 高汝砺方希宠，固相位，伯嘉论事辄与之忤，故贬。
壬申，金右丞图克坦思忠以病马输官，冒取高价，御史劾之。有司以监主自盗论死，金主命降授陈州防御使。
癸酉，金提控李师林败夏人于永木岭。
夏，四月，辛巳，金置大司农司，设大司农卿、少卿、丞，京东、西、南三路置行司，并兼采访事。
壬午，蒙古兵攻金陵州县。
金额尔克、时全等由颍、寿渡淮，败南军于高塘市，攻固始县，破庐州将焦思忠兵。丁未，以捷闻。既而获生口，言时全之侄青，受宋诏与全兵相拒，匿其事。五月，额尔克引众还，距淮二十里，诸军将渡，全矫称密诏，诸军且留收淮南麦。遂下令，人获三石以给军，众惑之。留三日，额尔克谓全曰： 今淮水浅狭，可以速济。若值暴涨，宋乘其后，将不得完归矣。 全力拒之。是夕，大雨，淮果暴涨，乃为桥以渡；南军袭之，全兵大败。桥坏，全以轻舟先济，士卒皆覆没，金之兵财由是大竭。金主诏数全罪，诛之。
庚戌，太白昼见。
丁巳，进封皇子祁国公竑为济国公，以沂王嗣子贵诚为邵州防御使。
竑好鼓琴，史弥远买美人善鼓琴者纳诸竑，而厚抚其家，使瞷竑动息。美人知书慧黠，竑嬖之。时杨皇后专国政，弥远用事久，宰执、侍从、台谏、籓阃皆所引荐，权势熏灼，竑心不能平，尝书杨后及弥远之事于几上，曰： 弥远当决配八千里。 宫壁有舆地图，竑指琼、厓曰： 它日当置史弥远于此。 美人以告弥远。竑又尝呼弥远为 新恩 ，以它日非新州则恩州也。弥远闻之，因七月七日，进乞巧奇玩以觇其意，竑乘醉碎之于地。弥远大惧，日夜思以倾竑，而竑不知。真德秀时兼宫教，谏竑曰： 皇子若能孝于慈母而敬大臣，则天命归之，否则深可虑也。 竑不听。
一日，弥远为其父浩饭僧净慈寺，与国子学录郑清之登慧日阁，屏人语曰： 皇子不堪负荷，闻后沂邸者甚贤，今欲择讲官，君其善训导之，事成，弥远之座即君座也。然言出于弥远之口，入于君之耳，一语泄，吾与君皆族矣！ 清之曰： 不敢。 乃以清之兼魏惠宪王府学教授。清之日教贵诚为文，以购高宗御书，俾习焉。清之谒弥远，即示以贵诚诗文翰墨，誉之不容口。弥远尝问清之曰： 吾闻皇侄之贤已熟，要竟何如？ 清之曰： 其人之贤，更仆不能数，然一言以断之，曰 不凡 。 弥远颔之再三，遂坚定策之意。乃日媒孽竑之失于帝，觊帝废竑立贵诚，而帝懵然不悟。真德秀闻其事，力辞去，临行，复以前言进于竑，竟不听。
壬戌，知济南府种赟讨张林，林败走。李全入青州，据之。
蒙古兵屯隰、吉、翼等州。
丁卯，金主敕尚书省曰： 前平章胥鼎、左丞贾益谦等，皆致仕老臣，经练国事，当邀赴省，与议利害。仍遣侍官谕意。 
六月，戊寅朔，金造舟运陕西粮，由大庆关渡抵湖城。
癸未，金大赦。陈州防御使吕子羽坐乏军兴自尽。
辛卯，签书枢密院事俞应符卒。
丁酉，红袄贼掠柳子镇，驱百姓及驿马而去，金提控张瑀追击，夺所掠还。伪监军王二据黎阳，金提控王泉讨之，复其城。
金召巴图鲁为大司农。巴图鲁言： 近京寇盗扰攘，民不得获，宜早处置。 
金晋阳公郭文振奏： 河朔受兵有年矣，向皆秋来春去，今已盛暑不回，且不嗜戕杀，恣民耕稼，此殆不可测也。枢府每檄臣会合府兵进战，公府虽号分封，力实单弱，且不相统摄，方自保不暇。朝廷不即遣兵为援，臣恐人心以为举弃河北，甚非计也。前平章政事胥鼎，才兼将相，威望其隆，向行省河东，人乐为用，今虽致仕，精力未衰，乞付重兵，使总制公府，同力战御，庶几人皆响应，易为恢复。 
秋，七月，蒙古穆呼哩令蒙古布哈引兵出秦、陇以张声势，视山川险要。乃自率兵道云中，攻下盂州四蹄寨，迁其民于州；拔晋阳义和寨；进克三清岩；入霍州山堡，迁其人于赵城。攻青龙堡，金平阳公胡天作拒守，势甚危急，金主诏上党公张开及郭文振等救之，次弹平寨东三十里，不得进。裨将富察鼎珠、监军王和开壁降，执天作，迁于平阳。穆呼哩令昂吉屯晋阳、冀州之境。
丙辰，金张开复泽州。
甲子，诏江淮、荆襄、四川制置、监司条画营田。
戊辰，红袄贼袭徐州之十八里寨，又袭古城桃园，金人击败之。
乙亥，太白昼见，经天，与日争光。
八月，己卯，彗星出于氐。蒙古耶律楚材谓其主曰： 女真将易主矣。 隐士乔静真告穆呼哩曰： 今观天象，未可征进。 穆呼哩曰： 主上命我平定中原，今河北虽平，而河南、秦、巩未下，若因天象而不进兵天下何时定耶？ 
甲申，金以彗星见，改元元光，大赦。
金以巴图鲁为参知政事。金主谓之曰： 卿顷为大司农，巡行郡县。盗贼如何可息？ 对曰： 盗贼之多，由赋役多也，赋役省则盗贼息。 金主曰： 朕固省之矣。 巴图鲁曰： 如行院、帅府扰之何？ 金主曰： 司农既兼采访，自今其令禁止之。 
癸巳，金河间公伊喇重嘉努、高阳公张甫复河间府。
夏人攻金德顺，旋又掠其神林堡。
九月，大名忠义彭义斌复京东州县，严实将晁海以青厓堌降。
辛亥，以宣缯参知政事，给事中程卓同知枢密院事，吏部尚书薛极赐出身，签书枢密院事。
壬戌，彗星没。辛未，太白昼见。
冬，十月，壬午，张惠攻金之零子镇，为金人所败。
癸未，金王庭玉复曹州，杀蒙古将石珪。
乙未，蒙古穆呼哩兵下荣州之湖壁垒及临晋。时吉州残破，金人于牛心寨侨治州事。穆呼哩自隰州攻之。知州杨贞，令妻孥先坠崖死，己从之。
穆呼哩入寨，留兵以守，进攻河中府。治中侯小叔，尽护农民入城，以家财赏战士。提控吴得说小叔出降，叱出斩之。小叔有表兄张先，从容言辞兵势重，可出降以保妻子，小叔怒曰： 我舟人子，致身至此，何为出降！ 缚先于柱而杀之。小叔由延津水手从军，叠见拔擢，故感激尽力如此。顷之，枢密院遣人来议兵事，小叔出城会之，城遂陷。小叔退保乐李山寨。
蒙古都元帅石天应，自葭州谒穆呼哩于汾水车，穆呼哩谓之曰： 河中为河东要郡，择守者，非君不可。 乃以天应权行台，平阳、太原、吉、隰等帅并受节制。
石天应还葭州，谓其将佐曰： 吾累卿等留屯于此，河中东、西，皆平川旷野，可以驻军规取关陕，诸君以为何如？ 或谏曰： 河中虽用武之地，南有潼关，西有京兆，皆金军所屯；且民新附，其心未一，守之恐不易。 天应曰： 葭州正通鄜、延，今鄜已平，延不孤立。若发国书令夏人取之，犹掌中物耳。且国家之急，本在河南。此州路险地僻，转饷甚难。河中虽迫于二镇，实用武立功之地，北接汾、晋，西连同、华，地五千馀里，户数十万，若起漕运以通馈饷，则关内可克期而定，关内既定，长河以南，在吾目中矣。吾年垂六十，老耄将至，一旦卧病床第，闻后生辈立功名，死不瞑目矣。男儿要当死战阵以报国耳！ 遂移军河中。
甲辰，金以京兆官民避兵南山者多至百万，诏兼同知府事完颜霆安抚之。
蒙古穆呼哩渡河攻同州，十一月，丁未，拔之，金节度使李复亨、同知节度使完颜额尔克并自尽。穆呼哩遂下薄城，径趋长安，金京兆行省完颜哈达拥兵二十万，固守不下。戊辰，穆呼哩令蒙古布哈攻凤翔。
十二月，乙亥朔，发米赈临安贫民。
金主谓太子曰： 吾尝夜思天下事，必索烛以记，明而即行。汝亦当然。 
金以侯小叔权元帅府右都临，便宜行事。
胡天作既为蒙古所执，受官爵，佩虎符，金主使张开、郭文振招之。天作至济源，欲脱走，先遣人奉表南京；穆呼哩恶其反覆，诛之。乙酉，金以同知平阳府事史咏为龙虎卫上将军、权行平阳公府事。
丁亥，以李全为保宁军节度使，京东路镇抚副使。初，全有战功，史弥远欲加全官爵，贾涉止之。及是涉叹曰： 朝廷但知官爵可以得其心，宁知骄之将至于不可劝耶！ 
金主谕近侍局曰： 奉御、奉职，皆少年不知书，朕忆曩时置说书人，日为讲论自古君臣父子之教，使知所以事上者。其复置。 
己丑，金简州提控唐古昉败夏人于质孤垒。
蒙古穆呼哩自将大军攻凤翔。
是岁，蒙古皇子图垒克西域图斯尼、察乌尔等城，还经木喇伊国，大掠之。渡素克兰河，克额里等城，遂与蒙古主会，合兵攻塔尔哈寨，拔之。西域主塔赉鼎出奔，与弥勒汗合，呼图呼与之战，不利，蒙古主自将击之，擒弥勒汗。塔赉鼎遁去，遣巴喇追之，不获；进薄回回国，其王委国而去，逃匿海屿死。
○宁宗法天备道纯德茂功仁文哲武圣睿恭孝皇帝嘉定十六年（金元光二年，蒙古太祖十八年）
春，正月，戊申，诏命官犯赃毋免约法。
蒙古穆呼哩围凤翔，东自扶风、岐山，西连汧、陇，数百里间，皆具营栅。
先是金主以凤翔守将完颜仲元孤军不足恃，遣平西军节度使特嘉喀齐喀援之。及围急，以同知临洮府郭斌总领军事。斌长于应变，自冬涉春四十馀日，守御不懈。尝从喀齐喀巡城壕外，一人坐胡床，以箭力所不及，气貌若蔑视城守者。喀齐喀指示斌曰： 能射之乎？ 斌测量远近，曰： 可。 斌平时发矢，伺腋下甲不掩处射之，无不中，即持弓矢，伺坐者举肘，一发而毙，蒙古为之夺气。喀齐喀以便宜擢斌为通远军节度使，斌，会州人也。
穆呼哩以围久不下，谓诸将曰： 吾奉命专征，不数年取辽西、辽东、山东、河北，不遗馀力；前攻天平、延安，今攻凤翔，皆不下，岂吾命将尽耶？ 乃解围，循渭水南，遣蒙古布哈南越牛岭关，徇凤州而还。
蒙古石天应作浮桥以通陕西，金侯小叔自中条率山寨兵袭河中。天应遣骁将吴泽引兵五百，夜出东门，伏两谷间，戒之曰： 俟贼过半，急击之，我出其前，尔攻其后，可也。 泽勇而嗜酒，是夕，方醉卧林中，小叔由间道直抵城下，守兵多新附者，争缒而去。小叔坎城登，焚楼橹，天应仓卒搏战，左右从者四十馀骑，皆曰： 吴泽误我！ 或劝西渡河，天应曰： 先时人谏我南迁，我违众而来；今事急奔去，是不武也。纵太师不罪我，我何面目以见同列，今日惟死而已。 少顷，金兵四合，天应饮血力战至日午，死之。小叔遂烧绝浮桥，抚定其众。迁昭毅大将军。
甲寅，金主谓宰臣曰： 向有人言便宜事，卿等屡奏乞作中旨行之。帝王从谏足矣，岂可掠人之美以为己出哉？ 戊午，又谕曰： 鬻爵恩例，有丁忧官得起复者，是教人以不孝也，何为著此令哉！ 
蒙古兵十万围河中，金总帅额尔克遣提控孙昌率兵五千，枢密副使完颜萨布遣李仁智率兵三千，俱来救，侯小叔期以夜中鸣钲，内外相应。及期，小叔出兵战，昌、仁智不敢动，小叔敛众入城。围益急，众议出保山寨，小叔曰： 去何之？ 密遣经历官张思祖溃围出，奔告南京。丁卯，城破，小叔死之。
穆呼哩闻石天应战殁，痛惜之，命其子乌格袭领其众。将渡河，桥梁已断，穆呼哩顾诸将曰： 桥未毕工，安可坐待乎？ 复攻下河西堡寨十馀。
二月，壬午，金主诏曰： 军官犯罪，旧制更不任用。今多故之秋，人才难得，朕欲除大罪外，徒刑、追配，有武艺可掌兵者，量才复用，尚书省集议以闻。 丁亥，大赦。
己丑，嗣秀王师禹卒，追封和王。
三月，戊申，张林以所部刑、德来归，诏进三官，复以为京东东路副总管。
甲寅，金主谓宰臣曰： 人有才堪任事而处心不正者，终不足贵。 高汝砺曰： 其心不正而济之以才，所谓虎而翼也。 金主又曰： 凡人处心善良而行事忠实，斯为难得。然善良者，人多目为平常。 汝砺曰： 人材少全，亦随其所长取之耳。 
金以邳州经略司隶蒙古纲，令募勇敢收复山东。
蒙古太师、国王穆呼哩渡河还闻喜。病笃，召其弟岱逊曰： 我为国家助成大业，擐甲执锐，垂四十年，东征西讨，无复遗恨，第恨汴京未下耳。汝其勉之！ 
穆呼哩沈毅多智略，善射，与博尔济、博勒呼、齐拉衮并随蒙古主起事。蒙古主尝失利，大雪，失牙帐所在，夜卧草泽中，穆呼哩、博尔济张氈蔽之，自暮达晓不移足。博尔济位终右万户，博勒呼以第一千户殁于阵，唯穆呼哩勋绩最著，然当时称四人佐命功无异词。
金以完颜伯嘉权参知政事，行省河中，与史泳图复河东。夏，四月，癸酉朔，复霍州汾西县。
五月，癸卯朔，金始造元光重宝。
丙午，金复河中府及荣州。
戊申，赐礼部进士蒋重珍以下五百四十九人及第、出身。
乙卯，金复霍州及洪洞县。
丁巳，金造元光珍宝，同银行用。
金主问宰执以修完楼橹事，高汝砺言所用皆大木，顾今难得，方令计置，金主曰： 朕宫中别殿有可用者即用之。 汝砺对以不宜毁，金主曰： 所居之外，毁亦何害？不愈于劳民远致乎 
蒙古主避暑于八鲁湾川，分兵攻诸部落之近者，悉下之，至昆寨，与诸将会。以西域渐定，始置达噜噶齐于各城监治之。达噜噶齐，犹言掌印官也。
六月，壬午，淮东制置使贾涉，以李全骄暴难制，力求还朝，在道卒。
初，涉欲置忠义兵，乃以翟朝宗统镇江副司八千人，屯楚州城中；又分帐前忠义万人，命赵邦永、高友统五千，屯城西；王晖、于潭统五千，屯淮阴。李全轻镇江兵而忌帐前忠义，乃数称高友等勇，出军必请以自随，涉不许。全每宴麾下，并召涉帐前将校，于是帐前亦愿隶全，然未能合也。及涉卒，邱寿迈摄帅事，全请曰： 忠义乌合，尺籍卤莽，莫若别置新籍，一纳诸朝，一申制阃，一留全所，庶功过有考，请给无弊。 寿迈从之。全乃合帐前忠义与己军并隶之，而并统其军，寿迈不悟。
戊子，金遣人招李全、严实、张林，从蒙古纲之言也。
金完颜伯嘉卒。
甲午，金主命罢河中行省，置元帅府。时州县多残破，金人不能守，徙郭文振于孟州，未几，又徙卫州。
丁酉，同知枢密院事程卓卒。
秋，七月，壬寅朔，夏人攻金积石州。
乙巳，金遣兵守卫解州盐池。
金蒙古纲御下严，八月，辛未朔，邳州从宜经略使纳哈塔陆格，率众入行省杀纲，据州反；与蒙古将李二措致书海州，言欲来附，李全遣王喜儿以兵二千应接，而己继之，二措纳喜儿，囚之。全欲攻邳，四面限水，二措积劲弩备之。全不得进，合兵索战而败，欲还楚州，会滨、棣有乱，乃引兵趋青州。金行院总帅赫舍哩约赫德讨杀陆格，复其城。
九月，庚子朔，日有食之。
丁卯，金权御史中丞师安石等劾英王守纯不实，付有司鞫治。诏免罪，仍谕责之。
冬，十月，己卯，金袷于太庙。
十一月，辛亥，以太平州大水赈恤之。
十二月，以前淮西都统许国为淮东制置使，兼知楚州。国奉祠家居，欲倾贾涉而代之，数言李全必反。会涉死，召国入对，国疏全奸谋益深，反状已著，非有豪杰不能消弭。遂易国文阶，授今官，命下，闻者惊愕。淮东参幕徐晞稷，雅意开阃，及闻国见用，用注释国疏以寄全，全不乐。
癸未，嗣濮王不凌卒。
庚寅，金主殂，年六十一，太子守绪即皇帝位。
金主疾革，时已暮夜，近臣皆出，惟前朝资明夫人郑氏，已老，侍侧，金主知其可托，谓之曰： 速召太子，举后事。 言绝而殂，夫人秘之。是夕，皇后及贵妃庞氏问安寝閤，庞氏阴狡机，慧，常以其子英王守纯年长不得立怀怨。郑氏恐其为变，即绐之曰： 上方更衣，后妃可少休它室。 伺其入，遽钥之。急召大臣，传遣诏，立皇太子守绪，始启户出后妃，发丧。太子方入宫，守纯已先至。太子知之。分遣枢密院官及东宫亲卫军官伊喇布哈，集军三万馀于东华门。部署既定，命护卫四人监守纯于近侍局，乃即位柩前，宣遗诏。
壬辰，金大赦，诏曰： 朕述先帝之遗意，有便于时，欲行而未及者，悉奉而行之。国家已有定制，有司往往以情破法，使人妄遭刑宪。今后有本条而不遵者，以故入人罪罪之。草泽士庶，许令直言军国利害，虽涉讥讽、无可采取者，并不坐罪。 
蒙古兵攻夏，夏主遵顼传国于其子德旺，改元乾定。遵顼自号上皇。
蒙古苏布特击奇彻，大掠西番边部而还。
○宁宗法天备道纯德茂功仁文哲武圣睿恭孝皇帝嘉定十七年（金正大元年，蒙古太祖十九年）
春，正月，戊戌朔，诏补先圣裔孔元用为通直郎。录程颐後。
金改元正大。
庚子，金秘书监、权吏部侍郎富察哈珠，出为恒州刺史。哈珠以吏起身，为宣宗所信，声势烜赫，性复残刻，与王阿哩、富察耀珠有宣朝三贼之目，人知其蠹国而莫敢言。至是外贬，士大夫为之相贺。
金邠州贡白兔，金主曰： 得贤辅佐，年谷丰登，上瑞也。焉事此为！ 命有司给道里费，纵之。
丁巳，金主命群臣议修复河中府，礼部尚书赵秉文、太常卿杨云翼等，言陕西民方疲敝，未堪力役，遂止。
戊午，金尊皇后都察氏、元妃都察氏皆为皇太后，号其宫一曰仁圣，一曰慈圣。进封英王守纯为荆王，罢平章政事，判睦亲府。以大司农守汝州防御使李蹊为太常卿，权参知政事。
癸亥，命淮东、西、湖北路转运司提督营屯田。
金有男子服麻衣，望承天门且笑且哭，诘之，则曰： 吾笑，笑将相无人；吾哭，哭金国将亡。 群臣请置重典，金主不许，曰： 近诏草泽诸人直言，虽涉讥讪不坐。唯君门非笑哭之所，宜重杖遣之。 
二月，癸巳，蠲台州逋赋。
甲午，命临安府赈贫民。
金丞相高汝砺，老而贪位不去，金主初立，谏官劾其欺君固位，为天下所共嫉，宜黜之以厉百官，金主不许。三月，辛亥，薨。汝砺以慎密廉洁结人主知，然循默避事，为士论所讥。
癸丑，金葬宣宗于德陵。
甲寅，金起复邠州节度使致仕张行信为左丞，以延安帅臣完颜哈达战御有功，权参知政事，行尚书省于京兆。
金荆王守纯，或告其谋不轨，下狱。议已决，金主言于慈圣太后，太后曰： 汝止一兄，奈何以谗言欲害之！章宗杀伯与叔，享年不永，皇嗣又绝，何为欲效之耶？趣赦出，使来见我。移时不至，吾不见汝矣！ 金主起，太后立待守纯至，滋泣慰谕之。
是月，召四川制置使崔与之为礼部尚书，以郑损代之。与之治蜀，将士辑睦，府藏充实，至是被召，以疾辞，归广州，蜀人祠焉。
夏，四月，癸酉，金以宣宗祔庙，大赦。
辛卯，赈庐州饥。
乙未，赐李全、彭义斌钱三十万缗，为犒赏战士费。
五月，戊戌，金平章政事巴图鲁薨，赠右丞相、东平郡王。巴图鲁为人忠实，忧国奉公；其殁也，人皆嗟惜之。
癸卯，金以枢密副使完颜萨布为平章政事，参知政事特嘉尉忻为右丞，以李蹊为翰林承旨，仍权参政。
戊申，金诏刑部： 登闻检鼓院毋锁闭防护，听有冤者陈诉。
六月，丁卯朔，太白昼见经天。
辛卯，金立妃图克坦氏为皇后。
金先遣尚书令史李唐英至滁州通好，至是复遣枢密判官伊喇布哈至光州榜谕，更不南侵。
壬辰，金大名府苏椿等举城来归，诏悉补官，即以其州授之。
彭义斌侵河北，至恩州，为蒙古史无倪所败。
秋，七月，丁酉朔，赈福建被水贫民。
辛亥，命师嵒嗣秀王。
八月，丙戌，帝不豫。史弥远遣郑清之往沂王府，告贵诚以将立之意，贵诚默然不应。清之曰： 丞相以清之从游久，故使布腹心，今不答一语，则清之将何以答丞相？ 贵诚始拱手徐言曰： 绍兴老母在。 清之以告，弥远益相与叹其不凡。
壬辰，帝疾笃。弥远称诏，以贵诚为皇子，改赐名昀，授武泰军节度使，封成国公。闰月，丁酉，帝崩于福宁殿，年五十七。
弥远遣皇后兄子谷、石以废立事白后，后不可，曰： 皇子竑，先帝所立，岂敢擅变？ 谷等一夜七往返，后终不许。谷等乃拜泣曰： 内外军民皆已归心，苟不立之，祸变必生，则杨氏无噍类矣。 后默然，良久曰： 其人安在？ 弥远即于禁中遣快行宣昀，令之曰： 今所宣是沂靖惠王府皇子，非万岁巷皇子，苟误，则汝曹皆处斩！ 竑时闻帝崩，跂足俟宣召，久而不至，乃属目墙壁间，见快行过其府而不入，已而拥一人径过，天暝，不知为谁，甚惑之。昀入宫见后，后拊其背曰： 汝今为吾子矣。 
弥远引昀至柩前，举哀毕，然后召竑。竑闻命即赴，至则每过宫门，禁卫拒其从者。弥远亦引竑至柩前，举哀毕，引出帷，殿帅夏震守之。遂召百官立班听遗制，则引竑至旧班，竑愕然曰： 今日之事，我岂当仍在此班？ 震绐之曰： 未宣制前当在此，宣制后乃即位。 竑以为然。已而遥见殿上烛影中有人在御座，则均已即位矣。宣制毕，閤门宣赞呼百官拜贺，竑不肯拜，震捽其首下拜。遂称遗诏，以竑为开府仪同三司，封济阳郡王，判宁国府。尊皇后曰皇太后，垂帘同听政。诏遵孝宗故事，宫中自服三年丧。寻进封竑为济王，出居湖州。
弥远欲收众望，劝帝褒表老儒。九月，诏起傅伯成为显谟阁学士，杨简为宝谟阁学士，及柴中行俱奉朝请。
己卯，以真德秀及礼部侍郎程珌、吏部侍郎硃著并兼侍读，工部侍郎葛洪、起居郎乔行简、李宗政、少卿陈贵谊、军器临王暨并兼侍讲。寻又以真德秀直学士院，召魏了翁为起居郎。
德秀初在朝，知史弥远欲以爵禄縻天下士，慨然谓刘龠曰： 吾徒须急引去，使庙堂知世亦有不肯为从官者。 遂力请外。至是自知潭州召还，入对，劝帝容受直言，召用贤臣，固结人心为本，帝纳之。
帝追封所生父希瓐为荣王，生母全氏为国夫人，而以弟与芮嗣之。
金伊喇布哈复泽、潞。
冬，十月，乙亥，嗣秀王师嵒卒。
夏及金平。
初，夏人与金通好，不交兵者八十年。贞祐初，以小故生衅，构难十年，一胜一负，遂至精锐俱尽，两国皆敝。至是夏遣其吏部尚书李仲谔修好于金，称弟而不臣，各用本国年号。金遣吏部尚书鄂罗良弼报之。
十一月，甲子，右正言糜溧，请承顺东朝，继志述事，一以孝宗为法。而新政之切者，曰畏天，悦亲，讲学，仁民。帝嘉纳之。
癸未，以五月十六日为皇太后所庆寿节。
丁亥，诏改明年为宝庆元年。
戊子，以工部尚书葛洪同签书枢密院事。
己丑，诏以生日为天基节。
十二月，癸丑，开经筵，诏辅臣观讲。
名皇太后居殿曰慈明。
是岁，蒙古主进次东印度国铁门关，侍卫见一兽，鹿身马尾，绿色而独角，能为人言，曰： 汝君宜早回。 蒙古主怪之，以问耶律楚材。对曰： 此名角端，解四夷语，是恶杀之象。今大军征西已四年，上天恶杀，遣告陛下。愿承天心，宥此数国人命，实无疆之福。 蒙古主遂大掠而还。
