起昭阳协洽十月，尽旃蒙作噩十二月，凡二年有奇。
○太宗至仁应道神功圣德睿烈大明广孝皇帝太平兴国八年（辽统和元年。癸未，九八三年）
冬，十月，帝以新译经五卷示宰相，因曰： 凡为君臣者，治人利物，即是修行。梁武舍身为寺家奴，此真大惑！方外之说，亦有可观，卿等试读之。盖存其教，非溺于释氏也。 
乙未，辽南京留守休格，言诸节度使每岁贡献，请如契丹官吏，止进鞍马；从之。
丁酉，辽以吴王稍为上京留守，行临潢尹事。
戊戌，改诸王名，俱进封有差。
司徒兼侍中赵普，罢为武胜节度使兼侍中。
十一月，壬子朔，以参知政事宋琪、李昉并同平章事。帝谓曰： 世之治乱，在赏罚当否，赏罚当其功罪，即无不治，苟以为饰喜怒之具，即无不乱，与卿等戒之。 琪曰： 赏罚二柄，乃御世之衔勒，治天下者，苟赏罚至公，未有不致太平者。 昉初与卢多逊善，多逊屡谮昉，人或告之，昉不信。于是帝语及多逊事，昉力为解释。帝因言： 多逊居常毁卿不直一钱。 昉始悟。帝由此益重之。
癸丑，辽应州获宋谍，磔之。
甲寅，诏自今宰相班亲王上，李昉、宋琪等固辞，帝不许，曰： 宰相任总百揆，籓邸之设，止奉朝请而已。元佐等尚幼，欲其知谦损之道，卿勿多辞！ 
高阳关获辽侦骑，送至阙下，言辽于近寨筑城。帝谓宰相曰： 此为自全之计耳。 又曰： 幽州四面平川，无险固可恃，难于控扼。异时收复燕蓟，当于古北口诸隘，据其要害，不过三五处，屯兵设堡寨，自绝南牧矣。 宋琪对曰： 范阳前代屯兵之地，古北口及松亭关、野狐门三路并立堡障，至今石垒基堞尚存，将来止于此数处置戍可矣。 
己未，太一宫成，张齐贤等请用祀天之礼杀其半，又小损之。
丁卯，宴饯赵普于长春殿。帝赐普诗，普奉而泣曰： 陛下赐臣诗，当刻于石，与臣朽骨同葬泉下。 帝为之动容。明日，谓近臣曰： 赵普于国家有大勋劳。朕布素时与之游从，今齿发衰矣，不欲烦以机务，择善地俾之卧治，因诗什以导意。普感激且泣，朕亦为之堕泪。 宋琪对曰： 普昨至中书，执御诗感泣。今复闻宣谕，君臣始终之分，可谓两全矣。 
长春之宴，枢密使王显等侍侧，见帝衣敝袴，数视之。帝笑谓曰： 朕未尝御新衣，盖念机杼之劳苦，欲示敦朴，为天下先也。 
壬申，以翰林学士李穆、吕蒙正、李至并参加政事，枢密直学士张齐贤、王沔并同佥署枢密院事。至，真定人；沔，齐州人也。穆等入对，帝谓曰： 今两制之臣十馀，皆文学适用，操履方洁。穆居京府，尤号严肃，故加奖擢。 穆等再拜谢。帝又曰： 朕历览前书，大抵君臣之际，情通则道合，故事皆无隐，言必可用。朕厉精求治，卿等为朕股肱耳目，设有阙政，宜悉心言之。朕每行一事未当，久之寻绎，惟自咎责耳，固不以居尊自恃，使人不敢言也。 
庚辰，置侍读官。帝性喜读书，诏史馆所修《太平总类》，日进三卷。宋琪等言： 日阅三卷，恐圣躬疲倦。 帝曰： 开卷有益，不为劳也。此书千卷，朕欲一年遍读。 寻改名《太平御览》。
辽太后及辽主祭乾陵。诏： 谕三京左右相以及录事参军等，当执公方，不得以阿顺为事。诸县令佐如遇州官及朝使非理征求，毋或畏徇，仍时加采听以分殿最。民间有父母在而别籍异居者，听邻里觉察，坐之。有孝于父母，三世同居者，旌其门。 
十二月，丁亥，淮海国王钱俶，三上表乞解兵马大元帅、国王、尚书令、太师等官；诏罢元帅名，馀不许。
己亥，辽太后观渔于玉盆湾；辛丑，观渔于濬渊。
癸卯，滑州言河决已塞，群臣称贺。未几，河复决房村，帝曰： 近以河决韩村，发民治堤不成，安可重困吾民！当以诸军代之。 乃发卒五万，以侍卫步军都指挥使领其役。
帝谓宰相曰： 比闻有僧道还俗应举者，场屋混淆。进士须通经义，遵周、孔之教；或止习浮浅文章，殊非务本之道。 甲辰，令诸州禁还俗僧道赴举。进士免贴经，只试墨义二十道，皆以经中正文大义为问题。又增进士及诸科各试法书墨义十道，进士增试律义。
辽敕诸处刑狱有冤不能伸雪者，听诣御史台申诉，委官覆问。先是大理寺狱讼凡关覆奏者，以翰林学士、给事中、政事舍人详决，至是始置少卿及正主之。
丙午，右补阙、直史馆胡旦献《河平颂》，内有 逆逊投荒，奸普屏外 等语，帝览之，震怒，召宰相，曰： 旦词意悖戾。朕自擢置甲科，历试外任，所至无善状。知海州日，为部下所讼，狱已具，适会大赦，朕录其才而舍其过。乃敢恣臆狂躁如此！今朝多君子，旦岂宜尚列侍从邪？ 中书舍人王祐等奏旦宜窜斥，丁未，责旦为殿中丞、商州团练副使。
是月，权知相州、右补阙田锡上疏言： 筦榷货财，网利太密；躬亲机务，纶旨稍频。所谓网利太密者，酒麹之利，但要增盈，商税之利，但求出剩，递年比扑，只管增加，穷尽利源，莫甚于此。今乞定其常数，授以常规，如州县征科，农桑税赋，年丰则未闻加纳，岁欠则许之倚征，自然理得其中，民知所措。所谓纶旨稍频者，君道务简，简则号令审而人易从；臣道务勤，勤则职业修而事无壅。臣伏见陛下早受百僚之朝，午视万几之事；或进呈甲仗，或拣阅军人，或躬问缧绁，或亲观战马；投匦而进者，或详其词理，挝鼓以闻者，或询彼冤诬。盖陛下虑四聪或有所未达，万几或有所未知，至于如此。然何不移此勤劳而劳于求贤，何不改此精专而专于选士！谏官则置之左右，御史即委以纠弹，给事中当材者，许之封驳诏书，起居郎有文者，命之纪录言动。百职如是，各举其业；千官如是，各得其人，则何忧事不允釐，何虑民不受赐！况宫阙乃尊严之地，轩墀列清切之班，岂宜使押来囚系，病患军人，或虚词越诉之徒，或侥倖希恩之辈，引之便殿，得面天颜！陛下随事指挥，临时予夺，其间有骤承顾问，上惧天威，或偶有敷陈，稍惬圣旨，怯懦蹇讷者，口虽奏而未尽其心，奸诈辩词者，言虽当而未必有理。陛下或施之恩泽，或置以刑名，虽睿鉴周通，固无枉滥，而帝廷清肃，岂称喧嚣！《书》曰： 临下以简。 又曰： 御众以宽。 愿陛下察而审之。抑臣又有请者，中书是宰相视事之堂，相府是陛下优贤之地。今则于中书外庑置磨勘一司，较朝臣功过之有无，审州郡劳能之虚实。盖其职本属考功，自考功之职不修，而磨勘之名互出，殊非政体。此臣所未喻者一也。往者诸侯有过，百姓有冤，必命台官，委为制使，诚以宪府刑曹，是其专责。今多差殿直、承旨，使为制勘使臣，殊非理公之才，骤委鞫人之罪，或未晓刑章，妄加深劾，既临以制书，人畏严威，谁敢捍拒！岂无陷于不辜，亏陛下仁慈之旨者！此臣所未喻者二也。臣每读史书，凡匹妇贞廉，野人孝行，尚旌彼门闾，或赐之束帛，以励浇俗。今国家官僚远宦，不得般家，父母云亡，不得离任，墨缞视事，宁安孝子之心？明诏未行，深损圣人之教。此臣所未喻者三也。 疏入，不报。
是岁，赐译经院额曰传法；令两街选童子五十人，就院习梵学、梵字。
○太宗至仁应道神功圣德睿烈大明广孝皇帝雍熙元年（辽统和二年）
春，正月，戊午，右仆射石熙载卒。熙载性忠实，遇事敢言，无所顾避。至是遘疾不起，帝为悲叹累日，赠侍中，谥元懿。
壬戌，诏： 三馆《以开元四库书目》阅馆中所阙者，具列其名，募中外有以书来上，第卷帙之数，等级优赐；不愿送官者，借本写毕还之。 自是四方之书往往间出矣。
甲子，辽主如长泺。
有司上窃盗罪至大辟，诏特贷其死，因谓宰相曰： 朕重惜人命，但时取其甚者以警众。然不欲小人知宽贷之意，恐其犯法者众也。 
乙丑，帝御丹凤楼观灯，见士庶阗咽，谓宰相曰： 国家承累世干戈之后，海宇又安，京师繁盛，殊以为慰，朕居常罕饮，今夕与卿等同乐，宜各尽醉。 于是每虚爵以示群臣。
涪陵县公廷美至房州，忧悸成疾，卒。丁卯，房州以闻，帝呜咽流涕，谓宰相曰： 廷美自少刚愎，长益凶恶，朕以同气至亲，不忍置之于法，俾居房陵，冀其思过。方欲推恩复旧，遽兹殒逝，痛伤奈何！ 乃追封涪陵王，赐谥曰悼，帝为发哀成服。其后从容谓宰相曰： 廷美母陈国夫人耿氏，朕乳母也，后出嫁赵氏，生军器库副使廷俊。朕以廷美故，今廷俊属鞬左右，廷俊泄禁中事于廷美。迩者凿西池，朕将往游，廷美与左右欲以此时窃发。若命有司穷究，则廷美罪不容诛。朕止令居守西洛，而廷美益怨望，出不逊语，始命迁房陵以全宥之。至于廷俊，亦不加深罪，但从贬黜。朕于廷美，盖无负矣。 言讫，为之恻然。李昉对曰： 涪陵悖逆，天下共闻，而宫禁中事，若非陛下委曲宣示，臣等何由知之！ 
澶州言民诉水旱二十亩以下求蠲税者，朝臣以田亩不多，请勿受其诉。帝曰： 若此，贫民田少者，恩常不及。灾沴蠲税，政由穷困，岂以多少为限邪！ 辛未，诏： 自今民诉水旱，勿择田之多少，悉与检视。 
壬申，蠲诸州民去年官所贷粟。
左谏议大夫、参知政事李穆卒。穆有至行，母尝卧疾弥年，动止转侧，皆亲自扶掖。初坐廷美事属吏，穆令子惟简绐母以奉诏鞫狱台中，及责官还家，卒不以白母，间日辄出访亲友，或游僧寺，阳为入直，暨于牵复，母终弗知。执政月馀遭母丧，诏强起之，穆益哀毁。癸酉，晨起将朝，风眩暴卒。帝临哭出涕，谓宰相曰： 穆操履纯正，方将倚用，遽至沦没，非斯人之不幸，乃朕之不幸也！ 
丁丑，帝谓侍臣曰： 昔晋武平吴之后，溺于内宠，后宫所蓄，殆数千人，殊失帝王之道。今宫中自职掌至粗使不过三百人，朕犹以为多也。 
二月，壬午朔，帝御崇政殿，亲阅诸军将校，按名籍，参劳绩成升黜之，俞月而毕。谓近臣曰： 朕选擢将校，先取其循谨能御下者，武勇次之。 又曰： 兵虽众，苟不简择，与无兵同。朕因讲习，渐至精锐，倘统帅得人，何敌不克！ 旧制，诸军辞见，或行间骁果出众者，令将校互相保任。散员左班都头魏能戍边，不为众所保，帝曰： 此人才勇，朕可自保之。 由是稍加进用。
以右补阙乔维岳为淮南转运使。先是淮河西流三十里，曰山阳湾，水势湍悍，运舟所过，多罹覆溺。维岳规度开故沙河，自未口至淮阴磨般口，凡四十里。又，建安北至淮澨，总五堰，运舟十纲上下，其重载者，皆卸粮而过，舟坏粮失，率常有之。纲卒旁缘为奸，多所侵盗。维岳乃命创二斗门于西河第三堰，二门相逾五十步，覆以夏屋，设悬门蓄水，俟潮平乃泄之。建横桥于岸，筑土累石以固其趾。自是尽革其弊，而运舟往来无滞矣。
庚子，辽主朝太后，因观猎于饶乐川。丙午，辽主与诸王大臣较射。
丁未，辽招讨使韩德让以征党项回，遂袭河东，赐诏褒美。
三月，宴文武官及外国蕃客于大明殿，召渤海大使鸾河，慰抚之。鸾河，渤海酋帅也，帝征幽州，率部族归顺，故有是赐。
遣翰林学士宋白乘传祭白马津，沈以太牢，加璧焉，河决将塞故也。
乙卯，日本国僧奝然自其国来入朝，言： 国主姓王氏，自始祖至今凡六十四世，八十五王矣，文武僚吏亦皆世官。 帝闻之叹息，谓宰相曰： 此岛夷耳，尚存古道！中国自唐季海内分裂，五代世数尤促，大臣子孙，皆鲜克继父祖业。朕虽德不及往圣，然孜孜求理，未尝敢自暇逸。冀上穹降鉴，使运祚悠远，大臣亦世守禄位。卿等宜各尽心辅朕，无令远夷独享斯庆也。 
丙午，选祕书丞杨延庆等十馀人分知诸州。帝因谓宰相曰： 刺史之任，最为亲民，苟非其人，民受其祸。昔秦彭守颍川，教化大行，境内乃有凤凰、麒麟、嘉禾、甘露之瑞。 宋琪曰： 秦彭一郡守，政善而天应之若此，况君天下者乎！ 
丁巳，帝谓宰相曰： 夏州蕃部强悍难制者，皆委身归顺，凡得种族五万馀帐。朕亦虑转饷劳扰，止令赍茶于蕃部中贸易以给军食，未尝发民输送也。 又谓李继捧曰： 汝在夏州用何道制蕃部？ 对曰： 戎人狡很，臣但羁縻而已，非能制也。。 
己未，滑州言河决已塞，群臣称贺。蠲水所及州县民今年田租。
癸未，以涪陵王子德恭、德隆为刺史，婿韩崇业为静难军司马。
己丑，召宰相近臣赏花于后苑，令侍从词臣各赋诗。赏花赋诗自此始。
壬申，幸含芳苑，宴射，谓宰相宋琪曰： 此地三数年不一至，固非数出游宴也。 时刘继元、李继捧等皆侍坐，琪因赞颂神武，与李昉等各赋诗；帝为和，赐之。
是春，宰相奏事退，帝谓曰： 卿等所奏簿书，乃是常也。唯时务不便，须极言无隐，朕当裁酌而行；苟言不当，亦不责也。 
夏，四月，乙酉，泰山父老千馀人复诣阙请封禅。戊子，群臣上表请封禅，表凡三上。甲午，诏以今年十一月有事于泰山。
是日，幸金明池，观习水战，谓宰相曰： 水战，南方之事也，今其地已定，不复施用，时习之，示不忘武功耳。 因幸讲武台阅诸军驰射，有武艺超绝者，咸赐以帛。还，登琼林苑北榭，赐从臣饮，掷钱于楼下，俾伶人争取，极欢而罢。
丁亥，辽宣徽使、同平章事耶律普宁、都监萧勤德献征女真之捷，授普宁兼政事令，勤德神武卫大将军，各赐金器诸物。
庚寅，辽太后临决滞狱。
丙申，诏扈蒙、贾黄中、徐铉等同详定封禅仪。
己亥，命南作坊副使李神佑等四人修自京抵泰山道路。庚子，以宰相宋琪为封禅大礼使，翰林学士宋白为卤簿使，贾黄中为仪仗使。宋琪等议所过备仪仗导驾，帝曰： 朕此行盖为苍生祈福，过自严饬，非朕意也。 乃诏：惟告庙及自泰山下用仪仗，所过亦不须陈设。 
五月，辛亥，幸城南观麦，赐刈者钱帛。还，幸玉津园，观鱼，宴射，谓近臣曰： 朕观五代以来，帝王始则勤俭，终乃忘其艰难，覆亡之速，皆自贻也。在人上者，当以为戒。 
罢诸州农师。
丁丑，乾元、文明二殿灾。
以将作监丞李元吉、丁顾言为堂后宫，赐绯衣、银带、象笏。京官任堂后官自此始。
盐铁使王明请开江南盐禁，让岁卖盐五十三万五千馀贯，其二十八万七千馀贯给盐与民，随税收其钱，二十四万馀贯听商人贩易，收其算；从之。
六月，己卯朔，辽太后决狱至月终。
丁亥，诏求直言。
壬辰，诏： 天下幕职、州县官上书言事，凡民俗利害，政令否臧，并许于本州附传置以闻。 先是转运使及知州、通判皆得上书，而州县官属则否，帝虑下情壅塞，故降是诏。
己丑，遣使诸路察狱。
镇安节度使、守中书令石守信卒，谥武烈。
庚子，始令诸州十日一虑囚。
壬寅，帝谓宰相曰： 封禅之废已久，今时和年丰，行之固其宜矣。然正殿被灾，遂举大事，或未符天意。且炎暑方炽，深虑劳人。 乃诏停封禅，以冬至有事于南郊。
秋，七月，壬子，改乾元殿为朝元殿，文明殿为文德殿，丹凤门为乾元门。
乙卯，诏： 御史鞫狱，必须躬亲，毋得专任胥吏。 
庚申，改匦院为登闻鼓院，东延恩匦为崇仁检院，南招谏匦为思谏检院，西申冤匦为申明检院，北通玄匦为招贤检院；仍令谏院依旧差谏官一员主判。
八月，辛卯，辽东京留守耶律穆济奏女真珠布实、萨里等八族乞举众内附，诏纳之。
癸丑，有布衣以皁囊封书献者，其词狂妄。帝览之，谓宰相曰： 比来上封事者多不知朝廷次第，所言率孟浪。本欲下情上达，庶事无壅，故虽狂悖，亦与容纳。 宋琪曰： 陛下广纳言之路，苟百中得一，亦是国家之利。 
右补阙、知睦州田锡应诏上疏，其略曰： 今陛下有所因方渴闻至言，有所为方切侍直谏，引咎自诫，修德弥新。臣谓责在近臣而不在圣躬，罪在谏官而不在陛下。近陛下有朝令夕改之事，由制敕所行时有未当，而无人封驳者。给事中若任得其人，制敕若许之封驳，则所下之敕无不当，所以之事无不精，编为格式，岂有朝令夕改之弊！臣所以谓责在近臣而不在圣躬。臣又见陛下有舍近谋远之事，由言动未合至理，而无人敢谏诤者，是左右拾遗、补阙之过也。加以时久升平，天下混一，致陛下以升平自得，功业自多。不知四方虽宁，万国虽静，然刑罚未甚措，水旱未甚调，陛下谓之太平，谁敢不谓之太平！方欲为民求福，报天之功，有事于泰山，展礼于上帝，人谋虽克，天意未从。火于禁中，将警悟于英主，诏下海内，遂布告于舆人。臣所以谓罪在谏官不在陛下也。 
丁酉，帝亲祠太一宫。
九月，知夏州尹宪袭击李继迁，斩首五百级，获其母妻，俘千四百帐，继迁仅以身免。于是赐李继捧姓赵，名保忠，授夏州刺史、定难节度使，以讨继迁，管夏、银、宥五州。继捧至镇数日，上言继迁悔过归款，帝以为银州刺史、西南巡检使。继迁本无降心，复诱戎人为寇。
壬戌，群臣表三上尊号曰应运统天睿文英武大圣至仁明德广教皇帝，不许，宰相叩头固请，终不许。
帝之即位也，召华山隐士陈抟入见。冬，十月，复诣阙，帝益加礼重，谓宋琪等曰： 抟独善其身，不干势利，所谓方外之士也。在华山已四十馀年，度其年当百岁，自言经五代乱离，幸天下承平，故来朝觐。与之语，甚可听。 因遣使送至中书。琪等从容问抟曰： 先生得玄默修养之道，可以化人乎？ 对曰： 抟山野之人，于时无用，亦不知神仙黄白之事，吐纳养生之理，无术可传于人。假令白日上升，亦何益于世？主上龙颜秀异，博达古今，真有道仁圣之主也，正君臣同德、兴化致治之秋，勤行修练，无出于此。 琪等表上其言，帝益喜。甲申，赐抟号希夷先生，令有司增葺所止台观。帝屡与属和诗什，数月，遣还。
癸巳，岚州献一角兽，徐铉等以为祥麟，宰相宋琪等拜表称贺。帝曰： 珍禽奇兽，奚益于事！方内大宁，风俗淳厚，此乃为上瑞耳。 琪等因请宣示，凡瑞物六十三种，并图付史馆。
十一月，丙寅，亲飨太庙。丁卯，祀天地于南郊，以宣祖配天而太祖配上帝，从礼官扈蒙议也。是日，大赦天下，改元雍熙。
癸酉，以建州进士杨亿为秘书省正字，时年十一。亿七岁能属文，帝闻其名，诏江南转运使开封张去华就试词艺，遣赴阙。连三日得对，试赋五篇，皆援笔立成，帝深叹赏，故有是命。
十二月，庚辰，淮海国王钱俶徙封汉南国王。
癸未，赐京畿高年帛。
丁亥，废岭南诸州采珠场。自是唯商船互市及受海外之贡。
壬辰，立德妃李氏为皇后，故淄州刺史处耘之女也。
丙申，赐京师大酺三日，集开封府及诸军乐人，迁四市货殖，五方士女大会，作山车、旱船，往来御道，为鱼龙曼延之戏，自乾元门前至硃雀门，东西凡数里。帝御丹凤楼观酺，召待臣赐饮，列坐畿甸耆老，赐以酒食，音乐杂发，观者阗咽。次日，献歌诗颂赋者数千人。
辽以翰林学士承旨马得臣为宣政殿学士。得臣好学，善属文，居朝以正直称。
○太宗至仁应道神功圣德睿烈大明广孝皇帝雍熙二年（辽统和三年）
春，正月，丙午朔，辽主如长泺。
丙辰，以德恭为左武卫大将军，判济州，封安定侯；德隆为右武卫大将军，判沂州，封长宁侯；皆涪陵王廷美子也。以右补阙刘蒙叟通判济州，起居舍人韩检通判沂州，俾行州事。蒙叟，熙古子也。
丁巳，辽以翰林学士邢抱朴为礼部侍郎、知制诰，以左拾遗、知制诰刘景，吏部郎中、知制诰牛藏用，并政事舍人。抱朴好学博古，景端重能文，皆时望也。
癸亥，翰林学士贾黄中等九人权知贡举。帝谓宰相曰： 设科取士，最为捷要。近年籍满万馀，得无滥进者乎？ 己巳，诏： 自今诸科并令量定人数，相参引试，分科隔坐，命官巡察监门，谨视出入。有以文字往复与吏为奸者，置之法；私以经义相教者，斥出科场；伍保预知亦连坐。进士倍加研覆。贡举人勿以曾经御试，不考而荐。 始令试官亲戚别试者凡九十八人。又罢进士试律，复贴经。
二月，丙子朔，辽以牛藏用知枢密直学士。
戊寅，权交州留后黎桓遣使来贡。
乙未，夏州李继迁诱杀都巡检使曹光实于葭芦川。继迁自地斤泽之败，转徙无常，西人多归之，渐以强大。于是率众攻麟州，使人绐光实，期日会于葭芦川纳降。光实信之，且欲擅其功，不与人谋，至期，从百骑赴之。继迁所设伏兵尽起，光实被害，遂袭据银州。
丙戌，帝谓宰相曰： 朕览史书，见晋高祖求援于契丹，遂行父事之礼，仍割地以奉之，使数百万黎庶陷于外域，冯道、赵莹且居宰辅，皆遣令持礼，屈辱之甚也。 宋琪等奏曰： 晋高祖遣冯道奉使，张筵送之，亲举酒洒涕曰： 达两君之命，交一国之欢，劳我重臣，之彼穷塞，息民继好，宜体此怀，勿以为愠也。 及道回，有诗曰： 殿上一杯天子泣，门前双节国人嗟。 方令亭障肃清，生灵安泰，皆由得制御之道。恢复旧境，亦应有时。 帝然之。
禁增置寺观。
三月，己未，覆试礼部贡举人，得进士须城梁颢等百七十九人，诸科三百一十八人，并唱名赐及第。唱名自此始。宰相李昉子宗谔，参知政事吕蒙正从弟蒙亨，盐铁使王明子扶，度支使许仲宣子待问，举进士，试皆入等。帝曰： 此并势家，与孤寒竞进，纵以艺升，人亦谓朕为有私也。 皆罢之。
青州人王从善应《五经》举，年始俞冠，自言通诵《五经》文注，帝历举本经试之，其诵如流，特赐《九经》及第，面赐绿袍、银带，钱二万。时左右献言尚有遗材，壬戌，复试，又得进士休宁洪湛等七十六人，诸科三百人，并赐及第。
遣知秦州田仁朗等将兵讨李继迁。
江南民饥，许渡江自占。
夏，四月，乙亥朔，遣使行江南诸州，赈饥民及察官吏能否。
丙子，宴近臣于后苑，赏花钓鱼，张乐锡饮，命赋诗习射。自是岁以为常。
五月，庚午，中书门下奏谪官经赦者，欲令归阙，责其后效，帝不许，谓宰相曰： 朝廷致理，当任贤良，君子小人，宜在明辨。今海岛穷崖远恶处，甚多窜逐之臣，郊禋以来，岂不在念！然此等嶮戏，若小得志，即复结朋植党，恣其毁誉，如害群之马，岂宜轻议哉！ 
癸酉，辽以国舅萧道宁同平章事，知沈州事。
六月，甲戌，辽太后亲决滞狱。
戊子，复禁盐、榷酤。
李继迁既杀曹光实，遂围三族寨，陷之。帝大怒，征田仁朗下狱勘问，贷死，窜商州。是月，副将王侁等出银州北，破悉利诸寨，斩其代州刺史。时郭守文与侁同领边事，与知夏州尹宪击盐城诸蕃，焚千馀帐，由是银、麟、夏三州蕃百二十五族悉内附，户万六千馀。
秋，七月，甲辰朔，辽命诸道缮甲兵以备东征。
庚申，诏： 诸路转运使及诸州长吏，专切督察知会官吏等，依时省视仓粟，勿致毁败。其有计度支用外，设法变易，或出粜借贷与民及转输京师。如不省视而致损官粟者，虽去官，犹论如律。 
丁卯，辽遣使阅东京诸军兵器及东征道路，以平章事萧道宁为昭德军节度使，郭袭为天平军节度使。时宰相室昉发民夫二十万，一日毕功。是时昉与韩德让、耶律色珍相友善，同心辅政。整析蠹弊，知无不言，务在息民薄赋，故法度备举。
八月，癸酉朔，辽以辽泽沮洳，罢征高丽；命枢密使耶律色珍为都统，以讨女真。
癸未，辽主谒乾陵。
癸巳，辽太后谒显陵；庚子，谒乾陵。
初，涪陵公廷美得罪，楚王元佐独申救之，帝不听。廷美死，元佐遂感心疾，或经时不朝请；屡为残忍，不守法度，左右微过，必加手刃，仆吏过庭，往往弯弓射之。帝训诲甚厉，皆不悛。是岁夏秋，疾甚，帝深以为忧。九月，疾小愈，帝喜，因降德音。
庚戌，重阳日，赐近臣饮于李昉等，召诸王宴射苑中，而元佐以疾新起不预。至暮，陈王元佑等过之，元佐谓曰： 汝等与至尊宴射而我不预，是为君父所弃也！ 遂发忿，中夜，闭媵妾，纵火焚宫，迟明，烟焰未止。帝意火必元佐所为也，令摄赴中书，遣御史按问，置巨校于前；元佐恐惧，具对以实。帝遣入内都知王仁睿谓曰： 汝为亲王，富贵极矣，何凶悖如是！国家典宪，我不敢私，父子之情，于此绝矣。 元佐无以对。陈王元佑以下洎宰相近臣，号泣营救，帝涕泗谓曰： 朕每读书，见前代帝王子孙不率教者，未尝不扼腕愤恨。岂知我家至有此事！ 遂下制，废为庶人，均州安置。丁巳，琪等帅百官伏閤拜表，乞留元佐京师，诏不许，表三上，乃许之。元佐行至黄山，召还，置于南宫，使者监护，不通外事。王府官僚皆请罪，帝曰： 朕教训犹不从，岂汝等所能赞导邪！ 并释不问。
右羽林统军周保权卒。
闰月，甲戌，以虞部郎中、知制诰郑人韩丕知虢州。丕有文行，朝廷称为长者；然诰命应用，伤于稽缓。一夕，须诏书甚急，丕停笔既久，问索旧草，吏以本典扃户出宿，不可搜检，丕乃破锁取出，改易而进。宰相宋琪，性褊急，常加督责，或申以谐谑，丕不能平，表求外任，故有是命。
乙未，禁邕管杀人祭鬼及僧置妻孥。
冬，十月，辛丑朔，帝录系囚，决事至日旰，近臣谏以劳苦过甚。帝曰： 狱讼平允，朕意深以为适，何劳之有！ 因谓宰相曰： 或云有司细故，帝王不当亲决朕意则异乎此。若以尊极自居，则下情不得上达矣。 
己酉，汴河主粮胥吏，坐夺漕军口粮，断腕徇于河畔三日，斩之。
十一月，甲戌，辽命吴王稍领秦王韩匡嗣丧葬事。
辛卯，诏： 自今京官、幕职、州县官有丁父母忧者，并放离任；常参官奏闻待报。 
辽以韩德让兼政事令。先是耶律虎古以言忤韩匡嗣，至是以涿州刺史召赴京师，复以事忤德让。德让怒，取护卫所执骨朵击其脑而殪，群臣莫敢问。
十二月，庚子朔，日有食之。
丙辰，宋琪、柴禹锡免。时知广州濮阳徐休复，密奏广南转运使江陵王延范谋为不轨，且言其依附大臣，无敢摇动，帝将遣使按鞫。延范，琪妻高氏疏属也。会琪、禹锡入对，帝问： 延范何如人？ 琪未知其端，盛称延范强明忠干，禹锡亦以为言。帝意琪等交通，不欲暴其状，止以琪诙谐无大臣体，禹锡不能输诚奉公，故罢其政柄，琪守刑部尚书，禹锡左骁卫上将军。因谓李昉等曰： 朕于大臣，岂容易进退！琪为宰相，乃请居卢多逊旧第，不避恶名，与钟离意何相远邪！中书、枢密，朝廷政令所出，治乱根本系焉，当各竭公忠以副任用。人谁无姻故之情，苟才不足称，不若遗之财帛耳。朕亦有旧人，若果无可取，未尝假以名器也。卿等其戒之！ 
教坊使郭守忠求外任，帝不许，赐以帛。
时调福建输鹤翎为箭羽，一翎直至数百钱，民甚苦之。龙溪主簿饶阳王济以便宜谕民取鹅翎代输，驿奏其事，因诏旁郡悉如济所陈。
南康军言雪降三尺，大江冰合，可胜重载。
是岁，议用兵燕蓟，诏谕高丽，令发兵西会。
辽太后自称制，即委耶律休格总南面事。休格均戍兵，立更休法，劝农桑，大修武备。觇知宋有用兵意，多设间谍，俾佯言国内空虚。边帅无谋，皆信之。
