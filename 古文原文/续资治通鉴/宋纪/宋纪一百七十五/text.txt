起柔兆执徐八月，尽屠维协洽十二月，凡三年有奇。
○理宗建道备德大功复兴烈文仁武明圣安孝皇帝宝祐四年（蒙古宪宗六年）
八月，程元凤陈正心、待臣、进贤、爱民、备边、守法、谨微、审令八事。
甲午，帝谕辅臣： 闻广守多贪虐害民，宜先汰其尤者。 丙申，诏： 邕州守臣程芾夺秩，罢。 
己酉，帝谕辅臣曰： 近有言罗鬼不足恃者。 程元凤等曰： 置吕文德于沅、靖，置向士璧于归、峡，城筑之费，甲兵之需，无不应之，正所以为此备也。又闻黄平可通靖州，已令荆阃严作防捍。 
甲寅，硃熠言： 境土蹙而赋敛日繁，官吏增而调度日广。景德、庆历时，以三百二十馀郡之财赋，供一万馀员之俸禄，今以一百馀郡之事力，而赡二万四千馀员之冗官。边郡则有科降支移，内地则欠经常纲解。欲宽财力，必汰冗员。 从之。
冬，十月，癸亥，出封桩库新钱兑使，以济民用。
丙寅，命录进姚永庆所言蜀中便宜事。
蒙古主欲建城市，修宫室，为都会之所，皇弟呼必赉以僧子聪精于天文、地理之术，因命相宅，子聪以桓州东、滦水北之龙冈为吉。诏子聪营之，三年而毕，名曰开平府。既而升为上都，以燕为中都。
十一月，戊子朔，以丁大全为左谏议大夫，吴衍、翁应弼并除监察御史。
丁大全既逐董槐，益专恣用事，道路以目。癸巳，太学生刘黼、陈宜中、黄镛、林则祖、曾唯、陈宗上书攻之，大全怒甚。丙申，诏： 学官申严祖宗学法，诸生或怙终不悛，自畔名教，必正宪典。仍令三学立石。 
诏： 正特奏名御试，毋得更循旧制例以武功资帖比折升甲、升等。 
乙巳，以御史吴衍、翁应弼言，太学生齐黼等八人，拘管江西、湖南州军，宗学生于伯等七人，并削籍，拘管外宗司。
癸巳，以张磻同知枢密院事，丁大全端明殿学士、签书枢密院事，马天骥端明殿学士、同签书枢密院事。时阎贵妃怙宠，大全、天骥用事，有无名子题八字于朝门曰： 阎、马、丁当，国势将亡。 
诏： 开国以来勋臣之裔，有能世济其美不能世济其禄者，所在州军体访以闻。 
十二月，庚申，蒙古城枣阳。
乙丑，以张磻兼参知政事。
壬申，诏： 百司庶府及诸道监司以下，毋以私怒寄收入于县狱，有罪应收者，结绝不许过三日。 
甲戌，诏出封桩库新造川会，收换两料川引。
是岁，蒙古乌兰哈达征白蛮，阿珠生擒其骁将，献俘阙下，诏以便宜取道与蜀帅合兵。乌兰哈达遂出乌蛮，渡沪江，铲图喇蛮三城，击破宋兵，夺其船二百艘于马湖江，遂通道于嘉定、重庆，抵合州，济蜀江，与汪德臣等会。
高丽国王暾及云南诸国皆入朝于蒙古。
○理宗建道备德大功复兴烈文仁武明圣安孝皇帝宝祐五年（蒙古宪宗七年）
春，正月，丁亥朔，以赵葵为少保、宁远军节度使、京湖宣抚大使、判江陵府兼夔州策应大使，进封卫国公；贾似道知枢密院事，职任依旧；吴渊参知政事；李曾伯湖南安抚大使、知潭州。
辛卯，帝曰： 吴渊奏腹幹支径颇详。 程元凤言： 昨准宣谕，盐井、铧铁山等险隘，已答刂蒲择之疾速措置。 
乙巳，雷。
丙午，禁奸民作白衣会，监司、郡县官失觉察者坐罪。
丁硃，诏以雷发非时，减徒流以下罪。戊申，帝谓侍臣曰： 狱讼淹延，亦能上干阴阳之和，宜速与疏决。 
辛亥，以吴渊薨，辍视朝。
蒙古主左右谗皇弟呼必赉得中土心，蒙古主信之，遂遣阿勒达尔行省事于京兆，刘太平佐之，钩考诸路财赋，置局关中，推集经略、宣抚官吏，下及征商，锻炼罗织，无所不至，曰： 俟终局日，入此罪者，惟刘嶷、史天泽以闻，馀悉诛之。 皇弟闻之不乐，姚枢曰： 帝，君也，兄也；大王为皇弟，臣也。事难与校，远将受祸。莫若尽王邸、妃主自归朝廷，为久居谋，疑将自释。 从之。
蒙古董文蔚既城光化、枣阳，储糇粮，会攻襄阳、樊城，南据汉江，北阻湖水，卒不得渡。文蔚夜领兵于湖水狭隘处，伐木拔根，立于水，实以薪草为桥，顷之即成。至晓，兵悉渡，围已合，城中大惊。文蔚复统军前行，夺外城，襄阳守将高达力战于白河，乃还。
二月，戊午，以贾似道为两淮安抚大使。
壬戌，筑思州三隘。
乙丑，左正言戴庆炣言： 数十年来，诸处戎帅，专肆贪婪，逼令军人营运。愿申警戎帅，严与禁戢军债。 从之。
己巳，帝曰： 溪蛮为敌所有，欲窥伺邕、宜，可不预备？ 程元凤曰 去秋已闻此言，屡令徐敏子严为防拓，又行不邕、宜，守险要以备不虞。 
癸酉，贾似道奏涡口筑城。
丁丑，布衣余一飞、高杞陈襄阳备御策，命京湖宣抚使赵葵行之。
三月，癸巳，帝曰： 闻近畿颇有剽窃，所当禁缉。 程元凤曰： 此帅宪责也。 
己酉，诏曰： 朕闻政平讼理，则民安其业；告讦易俗，则礼义兴行。近有司受词，多是并缘为奸，延及无辜，摊赖缗钱，动以五计。是可忍也，孰不可忍！其耳目所接者，已悉蠲放，馀令御史台觉察以闻。 
夏，四月，庚申，朝献景灵宫。
丙寅，以并侑高宗，奏告天地、宗庙、社稷。
丁卯，高达以白河战功，进右武大夫、遥郡防御使，王登进官一等，直秘阁。
壬申，帝曰： 李遇龙奏杨礼舍苦竹隘而守吉平，北兵有占筑苦竹之谋，宜谕蒲择之急为进守计。 程元凤曰： 向来段元鉴克复此隘，极为不易，杨礼不应轻弃。令择之急作措置，毋为敌所据。 
蒙古兵攻苦竹隘，诏京湖调兵应援。
闰四月，己丑，程元凤等上《中兴四朝志传》、《皇帝玉牒》、《日历》，元凤等各进官二等。
壬辰，李遇龙奏蒙古兵窥剑门，将筑堡塞，蒲择之以硃禩孙监诸司军，自以制司兵继之。
乙未，以谢奕昌为少保、保宁军节度使、充万寿观使。
戊戌，程元凤等上进编修《吏部七司条法》。
己亥，帝曰： 赵葵行边，如郢之增浚城壕，运粮于襄，有三年之积，措置可谓合宜。 又曰： 葵近奏已调援蜀兵三千。 程元凤言： 昨令调遣五千，今恐未足用。 帝曰： 已令增调矣。 壬子，赵葵乞增兵十万，分布淮、蜀、沿江、京湖，程元凤请从之。
五月，壬午，录行在建康系囚，杖以下释之。
诏： 夏贵城筑荆山，克期集事，升正任刺史。 
六月，蒲择之师还。甲午，帝曰： 西蜀尚未能取，失此机会。然剑门之赏，不可不从厚，庶可激劝。 寻诏： 择之进官二等，馀升转有差。 
丁酉，同签书枢密院事马天骥罢。
癸卯，出封桩库十八界楮币二十万贯赈都民，三衙诸军亦如之。
是月，蒙古主谒太祖行宫，祭旗鼓。
蒙古乌兰哈达以云南平，请依汉故事，以西南夷悉为郡县；从之。加乌兰哈达大元帅，还镇大理。
秋，七月，乙卯，录中外系囚。
己未，太白昼见。诏蠲诸路州县民户逋欠官赋。
乙丑，诏： 诸路阃帅司招填军额，申严占借之禁。 
庚午，帝谓辅臣曰： 昨日经筵有以边臣久任为言者，朕谕之曰： 李汉超守关南十七年，郭进守山西二十年，官皆止于观察使。久任边臣，乃祖宗驭将帅、服中外之法也。  程元凤对曰： 诚宜率由旧章。 
八月，庚子，帝曰： 近有郁攸为灾，延燎颇多，居民殊可念。 程元凤言： 不能早救于微，及既炽，自难扑灭。 帝曰： 临安府所奏两城民屋须远二丈，此说可行。 
以张磻为参知政事，丁大全同知枢密院事兼权参知政事。
庚戌，申严诸路州县稽留敕书、奉行不谨及递兵违慢之弊。
九月，壬子朔，以久雨，出封桩库十八界楮币二十万赈都民，三衙诸军亦如之。
诏： 今后台臣迁它职而辄出关者，准违制论。著为令。 
辛酉，大飨于明堂，大赦。
蒙古乌兰哈达遣使招安南降，安南人囚其使，遂议征之。播州边境告警。
甲戌，帝曰： 播州乞兵，想事势颇急，当令夹击。 程元凤曰： 已令硃禩孙袭其后，吕文德遏其前，即圣训所谓夹击也。 时朝议徒托空言，幸蒙古兵未入境耳。
戊寅，以史嵩之薨，辍视朝。嵩之为相，虽饰诈要誉，而肺肝如见，不为公论所予。
己卯，以王福为左金吾卫上将军、知和州，吉文瑫主管殿前司，郭浚主管侍卫步军司。
回鹘献水晶盆、珍珠伞等物于蒙古，可直银三万馀锭。蒙古主曰： 方今百姓疲敝，所急者钱耳，朕独有此何为！ 却之。赛音谔德齐以为言，蒙古主稍偿其直，且令今后无复有献。
蒙古诸王伊逊克、驸马约苏尔等请伐宋，蒙古主亦怒宋囚使臣，是月，议出师南伐。
冬，十月，乙酉，恭谢景灵宫。
庚寅，张磻薨，辍视朝。
癸巳，雷。
丁酉，以林存为端明殿学士、签书枢密院事。
己酉，以雪，出封桩库十八界楮币二十万赈都民，三衙诸军亦如之。
庚子，以皇子忠王禥为遂安、镇南军节度使。
蒙古乌兰哈达进兵压交南境，安南国王陈日煚隔洮江列象骑、步兵甚盛。乌兰哈达分军为三队济江，齐齐克图从不流先济，大师居中，驸马怀图与阿珠在后，仍授齐齐克图方略曰： 汝军既济，勿与之战，彼必来逆我，驸马断其后，汝伺便夺其船，蛮若溃走，至江无船，必为我擒矣。师既登岸，即与战。 齐齐克图违命，安南人虽大败，得驾舟逸去。乌兰哈达怒曰： 先锋违我节度，国有常刑！ 齐齐克图惧，饮药死。乌兰哈达入安南，日煚遁入海岛。蒙古得前所遣使于狱中，以破竹束体入肤，比释缚，一使死，因屠其城。日煚请款，乌兰哈达乃大飨军士而还。
十一月，壬戌，诏曰： 朕轸念军民，无异一体。尝令天下诸州建慈幼局、平籴仓、官药局矣，又给官钱付诸营置库，收息济贫乏。奈郡守奉行不谨，所惠失实，朕甚悯焉！更有毙于疫疠、水灾与夫殁于军者，遗骸暴露，尤不忍闻也。可行下各路清强监司，严督守臣宣制安抚。 
癸酉，帝谓辅臣曰： 将帅提兵征伐，当直入播境，须令追袭进剿，仍抚循诸蛮，不可纵军士骚扰以失其心。 甲戌，又曰： 上流之报稍宽，正是自治之岁月也。 
乙亥，帝曰： 昨付出《黄平图》，其间险要处皆当置屯。 程元凤言： 黄平、清浪、氵舞溪三处，当审度缓急，分置大小屯。 
十二月，辛巳朔，以李曾伯为资政殿学士、湖南安抚使兼广西制置使，置司静江府。
丁酉，诏： 三衙及江上诸军应从职事，并要战功及队伍中人，不许以任子、杂流非泛补授。其离军者，止许授不理务差遣。果有材略功绩，从制阃保明，却与理务。 
蒙古皇弟呼必赉入见蒙古主于行宫，相对泣下，竟不令有所白而止。因罢钩考局，而呼必赉所署置诸司皆废。
○理宗建道备德大功复兴烈文仁武明圣安孝皇帝宝祐六年（蒙古宪宗八年）
春，正月，辛亥朔，以丁大全参知政事兼同知枢密院事，林存兼权参知政事。
癸亥，诏出封桩库银一万两付蜀阃。
诏： 赵景纬屡辞召擢，雅志嘉尚，特改京秩。 
癸酉，罢广西经略司，以李曾伯为广南制置使兼知静江府。
甲戌，诏： 枢密院编修官吕逢年，诣蜀阃趣办关隘屯栅粮饷，相度黄平、思、播诸处险要缓急事定，具工役以闻。 
二月，辛巳朔，以马光祖为端明殿学士、京湖制置使、知江陵府兼夔路策应使、湖南总领。
壬辰，雨土。
蒙古主命诸王额埒布格居守和林，阿勒达尔辅之，自将南侵，由西蜀以入。先遣张柔从皇弟呼必赉攻鄂，趣临安，塔齐尔攻荆山，又遣乌兰哈达自交、广会于鄂。僧子聪、张文谦言于皇弟曰： 王者之师，有征无战。当一视同仁，不可嗜杀。 皇弟曰： 期与卿等共守此言。 于是分命诸将，毋妄杀，毋焚人室庐，所获生口悉纵之。
蒙古耨埒将前军，欲会都元帅阿达哈于成都，四川制置蒲择之遣安抚刘整等据遂宁江箭滩渡，以断东路，耨埒军至，不能渡。自旦至暮，大战，整等军败，耨埒遂长驱至成都。择之命杨大渊等守剑门及灵泉山，自将兵趣成都。会阿达哈卒，耨埒率诸将大破大渊等于灵泉山，进围云顶山城，扼其归路。择之兵溃，城中食尽，亦杀主将以降，成都、彭、汉、怀安、绵等州，威、茂诸蕃悉降。蒙古主以耨埒为都元帅。
蒙古遣诸王实喇尔伐西域。实喇尔以札木诺延、郭侃总统诸军，前后平西域克实密尔十馀国，转斗万里，又西渡海，收富浪国，遣使献捷。实喇尔遂留镇西域。
安南国王陈日煚传国于长子光昺，光昺遣其婿以方物入贡于蒙古。
蒙古洪福源连年伐高丽，积有劳绩；会高丽质子谮福源于蒙古主，遂见杀。
三月，辛亥朔，祈雨。
乙卯，录行在系囚。
丙辰，马光祖请以汪立言、吕文德、王鉴、王登等充制司参议官及辟制司准备差使等官，从之。
庚申，诏出封桩库十八界楮币二十万赈三衙诸军。
辛酉，录中外系囚。
戊辰，以马光祖兼荆湖北路安抚使。
夏，四月，庚辰朔，诏以当春不雨，有妨东作，自四月一日，避殿，减膳。癸未，程元凤等乞解机政，不许。
甲申，大雨。丁酉，群臣请御正殿，复常膳，表三上，从之。
诏： 田应己特差思州驻答刂御前忠胜军副都统制，往播州共筑关隘备御。 
辛丑，程元凤罢，以观文殿大学士判福州。时丁大全谋夺相位，元凤谨饬，乏风节，力请罢，寻提举洞霄宫。
丁未，以丁大全为右丞相兼枢密使，林存同知枢密院事兼权参知政事，硃熠端明殿学士、签书枢密院事。
少保、宁远军节度使、卫国公赵葵，充醴泉观使兼侍读。
蒙古主由东胜河渡，次六盘山，军四万，号十万，分三道而进：蒙古主由陇州趣散关，诸王穆格由洋州趣米仓道，万户额埒布格由潼关趣沔州。刘敏舆疾入见，蒙古主问以何言，对曰： 中原土旷民贫，劳师远伐，恐非计也。 蒙古主弗纳。
蒙古征益都行省李亶兵，亶言益都南北要冲，兵不可彻，许之。亶遂攻海州、涟水军，夏贵等战却之。
五月，癸丑，夏贵进官二等，兼河南招抚使。毛兴特转右武大夫。
丁巳，李曾伯言： 广西多荒田，民惧增赋不耕，乞许耕者复三年租，后两年减其租之半。守令劝垦辞，多者赏之。 诏可。
丙寅，诏与芮判大宗正事。
丁卯，嗣秀王师弥薨。
甲戌，李曾伯请屯万兵干钦州，为交人声援；从之。
六月，辛巳，帝始闻安南被兵，谓辅臣曰： 安南求援之情颇切，所当严兵以待。 丁大全对曰： 以粮运未至，故调兵未行。 帝曰： 事不可缓。 时安南已为蒙古所破。
蒙古皇子阿苏岱，因猎伤民稼，蒙古主责之，挞近侍数人；有拔民葱者，斩以徇，由是秋毫莫敢犯。
秋，七月，庚戌，潼川帅臣硃禩孙，言长宁军自办钱粮，创造器具，修筑凌霄城圆备，诏： 易士英特带行閤门宣赞舍人，硃文政、宇文同祖各进官一等，杨震卯等七人减磨勘，将士支犒有差。 寻诏禩孙进官一等。
丙寅，帝问边报，丁大全言三边有备无虑。帝曰： 毋恃其不来，恃吾有以待之！ 
蒙古主留辎重于六盘山，率兵由宝鸡攻重贵山，所至辄破。
八月，庚寅，帝曰： 成都系蜀安危，不可不亟图之。 丁大全对曰： 朝廷既已示劝，何事不可为？ 时边境危急，而大全习为便给如此。
先是高斯得治吴自性之狱，高铸为首恶，黥配广州，捐资免行，至是为丁大全监奴，嗾监察御史沈炎论斯得以闽漕交承钱物，临安尹顾岩傅会其狱。诏斯得夺职镌官，征赃百馀万。安吉守何梦然奉行其事，陵铄甚至。斯得不少挫，竟无所得。
都省言： 倭船入界，禁令素严；比岁庆元舶司但知博易抽解之利，听其突来泄贩铜钱，为害甚大。 癸卯，诏沿海制司于滨海港汊严切禁戢。
九月，庚戌，雷。
丁卯，诏出平籴仓米二万九千九百石有奇，赈粜以收敝楮。
己巳，诏： 京城敝楮不堪行用，于封桩库支拨两界好会，尽数收换。 
诏出榷务楮币一百万，赈三衙诸军。
甲寅，蒙古主进次汉中，都元帅耨埒留密喇卜和卓、刘嶷等守成都，自率众渡马湖，获守将张实，遣之招谕苦竹隘。实入隘，遂与守将杨立坚守。
冬，十月，丙子朔，帝以蜀中将帅暴露日久，命与序迁。
壬午，蒙古主进次宝峰。癸未，入利州，观其城池并浅恶，以汪德臣能守，赐卮酒奖谕之。遂渡嘉陵江，至白水，命德臣造浮梁以济，进次剑门。
乙酉，都省言知隆庆府杨礼守安西堡，敌兵搏城，招诱投拜，礼愤激诟骂，率诸将兵射退之。诏： 杨礼进官二等。仍下诸郡，以励其馀。 
丁亥，诏以张实为和州防御使。
戊子，蒙古主遣史枢攻苦竹隘，裨将赵仲窃献东南门。师入，杨立巷战死，获张实，支解之。
庚寅，都省言广南制置大使司镇抚刘雄飞，提兵亲入横山，分遣将士迎战，杀获头目军器，诏： 雄飞进官三等，将士增秩、赏赉有差。 
辛卯，都省言淮民避难渡江，转徙可念，诏： 镇江府、常州、江阴军各出义仓米千石赈之。 
庚子，蒙古进围长宁山，守将王佐、徐昕战败。
十一月，己酉，诏： 新筑黄平，赐名镇远州。吕逢年进一秩。 
蒙古主进攻鹅顶堡、知县王仲降。城破，王佐死焉。翌日，蒙古主入城，杀佐之子及徐昕等四十馀人。诸王穆格、塔齐尔并略地还，引兵来会。
辛亥，以流民渡江，出浙西、江东路五州米三万石，命各郡守臣赈之。
癸丑，追复余玠官职。
丙辰，给事中张镇言徐敏子曩帅广右，嗜杀黩货，流毒桂府，诏依旧羁隆兴府。
壬戌，以贾似道为枢密使、两液宣抚大使；硃熠同知枢密院事兼权参知政事，饶虎臣为端明殿学士、签书枢密院事。
丁卯，诏： 诸路宪司廉访所部州县，毋得虐民，仍禁止贪赖之害，违者坐之。 
召牟子才权工部侍郎。子才以丁大全与董宋臣表里，浊乱朝政，力辞。
先是子才在太平州，撰《李白祠记》，又刻《高力士脱靴图》，语多斥宋臣。或以告宋臣，宋臣泣诉于帝。乃与大全合谋，嗾御史交章诬劾子才在郡公燕及馈遗过客为入己，降两官，犹未己。帝疑之，密以椠问安吉守吴子明。子明奏曰： 臣尝至子才家，四壁萧然，人咸知其清贫。陛下毋信谗言。 帝语经筵官曰： 牟子才之事，吴子明乃谓无之，何也？ 众莫敢对。戴庆炣曰： 臣忆子才尝缴驳子明之兄子聪。 帝曰： 然。 事遂解。
蒙古主进攻大获山，遣王仲招守将杨大渊，大渊杀之。蒙古主督诸军力攻，大渊惧，遂以城降，推官赵广死之，大渊逃归。蒙古主怒，欲屠其城，将官李呼喇齐曰： 大渊去，事未可测，当亟追之。 乃单骑至城下，门未闭，大呼入城，曰： 皇帝使我抚汝军民。 即下马，执大渊手曰： 上方宣谕赏赐，不待而来，何也？ 大渊曰： 恐城寨有他变，是以亟归耳。 因与偕来。蒙古主大悦，以大渊为都元帅。
蒙古将李亶破海州、涟水军，通判侯畐鏖战死之，举室遇害，馀将士杀伤殆尽。贾似道上章引咎，诏以功自赎。
太常寺博士王应麟入对，言： 淮戍方警，蜀道孔艰，海表上流，皆有籓篱脣齿之忧。军功既集而吝赏，民力既困而重敛，非修攘计也。陛下勿以宴安自逸，勿以容悦之言自宽。 帝愀然曰： 边事甚可忧。 应麟曰： 愿汲汲预防，无为壅蔽所欺。 丁大全恶言边事，应麟旋罢。
龙州降于蒙古。
十二月，丙子朔，诏以明年为开庆元年。
庚辰，以蒙古兵入蜀，诏： 荆湖制置使马光祖移司峡州，向士璧移司绍庆府。 时士璧不俟朝命，进师归州，捐家资百万以供军费。光祖亦不待奏请，招兵万人，损银万两以募壮士，迎战于房州。诏光祖、士璧各进一秩。
壬午，蒙古都元帅杨大渊，率所部兵与汪德臣分击相如等县。耨埒攻简州，以降将张威为先锋。
乙酉，蒙古主次运山，杨大渊遣人招降其守将张大悦，仍以大悦为都元帅；屯将施择不屈死。师至青居山，裨将刘渊杀都统段元鉴以降。
丁酉，蒙古破隆州，大良守将蒲元圭降。蒙古主命诸军无俘掠。
癸卯，蒙古攻雅州，拔之，石泉守将赵顺降。
○理宗建道备德大功复兴烈文仁武明圣安孝皇帝开庆元年（蒙古宪宗九年）
春，正月，乙巳朔，诏饬中外奉公法，图实政。
蒙古主驻重贵山北，置酒大会，因问诸王、驸马、百官曰： 今在宋境，夏暑且至，汝等其谓可居否乎？ 托驩曰： 南土瘴疠，上宜北还，所获人民，委吏治之便。 巴勒齐曰： 托驩怯，臣愿往居焉。 蒙古主善之。
国子监主簿徐宗仁伏阙上书曰： 赏罚者，军国之纲纪，赏罚不明，则纲纪不立。今天下如器之欹而未坠于地，存亡之机，间不容发。兵虚将惰而力匮财殚，环视四境，类不足恃，而所恃以维持人心、奔走豪杰者，惟陛下赏罚之微权在耳。权在陛下而陛下不知所以用之，则未坠者安保其终不坠乎？陛下当危急之时，出金币，赐土田，授节钅戊，分爵秩，尺寸之功，在所必赏，故当悉心效力，图报万分可也。自出兵越江逾广以来，凡阅数月，尚未闻有死战阵、死封疆、死城郭者，岂赏罚不足以劝惩之耶？今通国之所谓佚罚者，乃丁大全、袁玠、沈翥、张镇、吴衍、翁应弼、石正则、王立爱、高铸之徒，而首恶则董宋臣也。是以廷绅抗疏，学校叩阍，至有欲借尚方剑为陛下除恶，而陛下乃释然不问，岂真欲爱护此数人而重咈千万人之心哉？今天下之势急矣，朝廷之纪纲坏矣，误国之罪不诛，则用兵之事不勇。东南一隅，半坏于此数人之手，而罚不损其毫毛，彼方拥厚资，挟声色，高卧华屋，面使陛下与二三大臣焦心劳思，可乎？三军之在行者，岂不愤然不平曰： 稔祸者谁欤，而使我捐躯兵革之间？ 百姓之罹难者，岂不群然胥怨曰： 召乱者谁欤，而使我流血锋镝之下？ 陛下亦尝一念及此乎？ 不报。
盱江廖应淮上疏言丁大全误国状。大全怒，中以法，配汉阳军。应淮荷校行歌出都门，观者壮之。
己酉，蒙古兵攻忠，雅，渐薄夔境，诏： 蒲择之、马光祖，战守调遣，便宜行事。 
以雪寒，出封桩库十八界楮币二十万赈三衙诸军。丙寅，帝曰： 海道戍兵，雪寒可念，与在城寨者不同，可量与给犒一次。 
丁卯，贾似道以枢密使为京西、湖南、北、四川宣抚大使；移马光祖为沿江制置使，史岩之副之。似道寻兼督江西、二广人马，通融应援上流。蒙古兵破利州、隆庆、顺庆诸郡，阆、蓬、广安守将相继降。
蒙古主命降人晋国宝招谕合州，守臣王贤执之，杀于阅武场。蒙古主遂命大将珲塔哈以兵二万守六盘，奇尔台布哈守青居山，命耨埒造浮梁于涪州之蔺市，以杜援兵。二月，蒙古主自鸡爪滩渡，直抵合州城下，俘男女万馀。坚力战以守，蒙古主会师围之。
乙酉，诏： 疆场未戢，调度尚繁，出内库十七界楮币三十万助支赏。 
丙戌，以马光祖为资政殿学士、沿江制置大使、江东安抚使、知建康府。
己丑，诏蠲建康、太平、宁国、池州、广德等处沙田租。
三月，丁巳，以吕文德为四川制置副使。蒲择之在蜀无功，故以文德代之，寻命兼湖北安抚使。
时蒙古军中大疫，议班师。庚申，马光祖奏蒙古兵自乌江还北。
辛酉，雨土。
夏，四月，甲戌朔，以段元鉴、杨礼殁于王事，立庙赐额，各官一子。
甲申，帝以王坚忠节，守城拒敌，万折不回，可为列城之倡，命优加旌赏。
乙酉，都省言知旋州谢昌元，自备百万缗，米麦千石，创筑城壁于倚子口，合与推赏；诏进官一等。
辛卯，朝献景灵宫。
诏： 诸路提点刑狱，以五月按理囚徒。 
是月，蒙古兵在合州城下。大雷雨凡二十日。
五月，甲辰朔，城金州、开州。
乙丑，诏铸新钱，以 开庆通宝 为文。
辛未，赐礼部进士周应炎以下四百四十二人及第、出身。
婺州大水，发义仓赈之。
蒙古皇弟呼必赉次濮州，召宋子贞于东平，问以方略，对曰： 本朝威武有馀，仁德未洽。南人所以拒命者，特畏死耳。若投降者不杀，胁从者勿治，则宋之郡县可传檄而定也。 时郝经从至濮，有得宋奏议以献，其言谨边防，守冲要，凡七道，下诸将议。经曰： 古之一天下者，以德不以力。彼今未有败亡之衅，我乃空国而出，诸侯窥伺于内，小民凋弊于外，经见其危，未见其利也。 皇弟以经儒生，愕然曰： 汝与张巴图议耶？ 对曰： 经少馆张柔家，尝闻其议论。此则经臆说耳。 因为七道议以进。
六月，吕文德乘风顺，攻涪州浮梁，力战，得入重庆，即率艨艟千馀溯嘉陵江而上。蒙古史天泽分军为两翼，顺流纵击，文德败绩，天泽追至重庆而还。
辛巳，以硃熠参知政事，饶虎臣同知枢密院事。
合州受围，自二月至于是月，王坚固守力战，蒙古主屡督诸军攻之，不克。前锋将汪德臣，选兵夜登外城，坚率兵逆战。迟明，德臣单骑大呼曰： 王坚，我来活汝一城军民，宜早降。 语未既，几为飞石所中，因得疾卒。会天大雨，攻城梯折，后军不克进而止。
蒙古皇弟呼必赉次相州，召隐士杜瑛问南征之策。瑛从容对曰： 汉、唐以还，人君所恃以为国者，法与兵、食三事而已。国无法不立，人无食不生，乱无兵不守。今宋皆蔑之，殆将亡矣，兴之在圣朝。若控襄、樊之师，委戈下流以捣其背，大业可定矣。 皇弟悦曰： 儒者中有此人乎！ 命从行，以疾辞。瑛，时升之子也。
秋，七月，癸亥，蒙古主殂于钓鱼山，寿五十二。后追谥桓肃皇帝，庙号宪宗。史天泽与群臣奉丧北还，于是合州围解。
宪宗沈断寡言，不乐宴饮，不好侈靡，虽后妃亦不许之过制。初，定宗朝，群臣擅权，政出多门，帝即位，凡有诏旨，必亲起草，更易数四，然后行之。御群臣甚严，尝曰： 尔辈每得朕奖谕之言，即志气骄逸。志气骄逸，而灾祸有不随至者乎？乐尔其戒之！ 性喜畋猎，自谓遵祖宗之法，不蹈袭它国所为。然酷信巫觋、卜筮之术，凡行事必谨叩之，殆无虚日。
参知政事、致仕蔡抗薨，谥文肃。
八月，蒙古皇弟呼必赉，遣杨惟中、郝经宣抚京湖、江淮，将归德军先至江上。经言于皇弟曰： 经闻图天下之事于未然则易，救天下之事于已然则难，已然之中复有未然者，使往者不失而来者得遂，是尤难也。国家奋起朔漠，灭金源，并西夏，蹂荆襄，克成都，平大理，躏跞诸夷，奄征四海，垂五十年，遗黎残姓，游气惊魂，虔刘黁刂荡，殆欲歼尽，自古用兵，未有若是之久且多也。且括兵率赋，朝下令，夕出师，阖境大举，伐宋而图混一，以志则锐，以力则强，而术则未尽也。苟于诸国既平之后，创法立制，敷布条纲，任将相，选贤能，平赋足用，屯农足食，内治既举，外御亦备。今西师之出，久未即功，兵连祸结，底安于危。王宜遣人禀命行在，遣使谕宋，令降名进币，割地纳质，偃兵息民，以全吾力而图后举。禀命不从，然后传檄，示以大信，使知殿下仁而不杀之意。一军出襄、邓，一军出寿春，一军出维扬，三道并进，东西连横，殿下处一军为之节制，使我兵力常有馀裕，如是，则未来之变或可弭，已然之失或可救也。 
丙戌，会兵渡淮，皇弟由大胜关，张柔由虎头关，分道并进，南军皆遁。壬辰，次黄陂，得沿江制置司榜，有云： 今夏，谍者闻北兵会议取黄陂民船系伐，由阳逻堡以渡，会于鄂州。 皇弟曰： 此事前所未有，愿如其言。 时沿江制置副使袁玠征渔利，虐甚，蒙古兵至黄陂，渔人献舟为乡导。
九月，壬寅朔，亲王穆格自合州遣使以宪宗凶问告皇弟，请北还以系人望。皇弟曰： 吾奉命南来，岂可无功遽还！ 甲辰，登香炉山，俯瞰大江，南军以大舟扼江，军容甚盛。董文炳言于皇弟曰： 长江天险，宋所恃以为国，势必死守，不夺其气不可，臣请尝之。 乙巳，文炳率死士数百人当其前，令其弟文用、文忠载艨艟鼓棹疾趋，叫呼毕奋，锋既交，文炳麾众趋岸搏战，南军大败。明日，率诸军渡江，军士有擅入民家者，以军法从事，凡所俘获悉纵之，进围鄂州，中外大震。
己未，嗣濮王善腾薨。
庚申，下诏责己，勉谕诸阃进兵。
以右谏议大夫戴庆炣签书枢密院事。
丁卯，以边事孔棘，命群臣奏告天地、宗庙、社稷、宫观、岳渎、诸陵。
蒙古兵至临江，知军事陈元桂力疾登城督战。力不能敌，有欲抱而走者，元桂曰： 死不可去此！ 左右俱遁。兵至，元桂瞠目叱骂，遂死之，悬其首于敌楼。事闻，赠宝章阁待制，官其二子，谥正节。蒙古兵入瑞州，知州陈昌世，治郡有善政，百姓拥之以逃。
诏诸路出师以御蒙古。出内库银币犒师，前后出缗钱七千七百万，银、帛各一百六万两、匹。
蒙古侵轶日甚，右丞相丁大全匿不以闻。冬，十月，辛未朔，罢，判镇江府。
壬申，以吴潜为左丞相兼枢密使。贾似道为右丞相兼枢密使，职任依旧，屯汉阳以援鄂。
潜入相，首言： 鄂渚被兵，湖南扰动，推原祸根，由近年奸臣险士，设为虚议，迷国误君，附和逢迎，仁坚空虚，名节丧败，忠嘉绝响，谀佞成风。天怒而陛下不知，人怨而陛下不察，稔致兵戈之祸，积为宗社之忧。章鉴、高铸，尝与丁大全同官，倾心附丽，躐跻要途。萧泰来等群小噂沓，国事日非，浸淫至于今日。沈炎实赵与之腹心爪牙，而任台臣，甘为之搏击，奸党盘踞，血脉贯穿，以欺陛下。致危乱者，皆此等小人为之。宜令大全致仕，炎等与祠，铸等羁管州军。 不报。
九江制置副使袁玠，丁大全之党也，贪且刻；壬午，窜玠于南雄府，寻移万安军。
中书舍人洪芹言： 丁大全鬼蜮之资，穿窬之行，引用凶恶，陷害忠良，遏塞言路，浊乱朝纲，请追官远窜以伸国法。 御史硃貔孙等相继论： 大全奸回险狡，很害贪残，假陛下之刑威以钳天下之口，挟陛下之爵禄以笼天下之财。 饶虎臣又论其绝言路、坏人才，竭民力、误边防四罪。癸未，诏大全落职，致仕。
先是丁大全使其私人为浙西提举常平，尽夺亭民盐本钱，充献羡之数，不足则估籍虚摊，一路骚动。大全既斥，以孙子秀代之。子秀还前政盐本钱五千馀万贯，奏省华亭茶盐分司，定衡量之非法多取者，于是流徙复业。
乙酉，雷。
时边报日急，临安团结义勇，招募新兵，增筑平江、绍兴、庆元城堡，朝野震恐。内侍董宋臣请帝迁都四明以避锋镝，军器大监何子举言于吴潜曰： 若上行幸，则京师百万生灵何所依赖？ 御史硃貔孙亦言： 銮舆一动，则三边之将士瓦解，四方之盗贼蜂起，必不可。 会皇后亦请留跸以安民心，帝遂止。海宁节度使判官文天祥上言请斩宋臣，不报。
十一月，乙卯，以赵蔡为江东、西宣抚使，许便宜行事。
蒙古围鄂州。都统张胜权州事，以城危在旦夕，登城谕之曰： 城己为汝家有，但子女玉帛皆在将台，可从彼取。 蒙古信之，遂焚城外居民，将退，会高达等引兵至，贾似道亦屯汉阳为援，蒙古乃复进攻。遣彻辰巴图尔领兵同降人谕鄂州使降，抵城下，胜杀降者，以军出袭彻辰巴图尔。蒙古兵势盛，胜战死，达婴城固守。先是达恃其武勇，殊易似道，每见督战，即戏之曰： 巍巾者何能为哉！ 将战，必须似道亲劳始出，否则使军士哗于其门。吕文德谄事似道，使人呵曰： 宣抚在此，何敢尔耶！ 曹世雄、向士璧皆从在军，士未尝关白，似道由是衔三人而亲文德。
时诸路重兵咸聚于鄂，吴潜用御史饶应子言，移似道于黄州。黄虽下流，实当兵冲，孙虎臣以精骑七百送之。至蘋草坪，候骑言前有北兵，似道大惧，谓左右曰： 奈何？ 虎臣匿，似道出战，似道叹曰： 死矣！惜不光明俊伟尔！ 及北兵至，乃老弱部所掠金帛子女而还者，江西降将储再兴骑牛先之。虎臣出，擒再兴，似道遂入黄州。
蒙古乌兰哈达，率骑三千，蛮、僰万人，破横山，徇内地，守将陈兵六万以俟。乌兰哈达使阿珠潜自间道冲其中坚，大败之，乘胜蹴宾、象二州，入静江府，连破辰、沅，直抵潭州。南军断其归路，乌兰哈达出南军后，命阿珠夹击，南军败走，遂壁潭州城下。
闰月，癸酉，雪。出封桩库楮币二十万赈都民，三衙诸军亦如之。
丁丑，以向士璧为湖南制置副使、知潭州。甲申，以吕文德为京西湖北安抚使、知鄂州。
蒙古阿勒达尔、珲塔哈、托果斯、托里齐等谋立额埒布格，阿勒达尔使托里齐括兵于漠南诸州，而又乘传行漠北诸郡调兵，去开平仅百馀里。皇弟呼必赉妃鸿吉里氏使人谓之曰： 发兵大事，太祖皇帝曾孙珍戬在此，何故不令知之？ 阿勒达尔不能答。又闻托里齐亦至燕，妃即遣使驰至皇弟呼必赉军前密报，令速还。
皇弟召群臣议，郝经曰： 《易》言 知进退存亡而不失其正者，其惟圣人乎！ 国家自平金以来，惟务进取，老师费财，三十年矣。今国内空虚，塔齐、实喇诸王，观望所立，莫不觊觎神器，一有狡焉，或启戎心，先人举事，腹背受敌，大事去矣。且额寽布格已令托里齐行尚书事，据燕都，按图籍，号令诸道，行皇帝事矣。虽大王素有人望，且握重兵，独不见金世宗、海陵之事乎？若彼果称遗诏，便正位号，下诏中原，行敕江上，欲归得乎？愿大王以社稷为念，与宋议和，令割淮南、汉上、梓、夔两路，定疆界岁币，置辎重，率轻骑而归，直造燕都，则彼之奸谋，冰释瓦解；遣一军迎大行灵轝，收皇帝玺，遣使召实喇、额寽、穆格诸王会丧和林，差官于诸路抚慰安辑，命王子珍戬镇守燕都，示以形势，则大宝有归，而社稷安矣。 皇弟然之。
乃发牛头山，声言直趋临安，贾似道大惧。会合州王坚遣阮思聪掉急流以蒙古主讣闻，似道意稍解，遣宋京请和，愿请行人会议。赵璧请行，皇弟遣之。璧登城，宋京曰： 北兵若旋师，愿割江为界，且岁奉银、绢各二十万。 璧曰： 大军至濮州，诚有是请，犹或见从。今已渡江，是言何益！贾制置今焉在耶？ 璧行时，呼必赉戒之曰： 汝登城，必视吾旗，旗功，速归可也。 至是，适见其军中旗动，乃曰： 俟它日复议之。 遂归。
皇弟拔寨北去，留张杰，阎旺以偏师候湖南乌兰哈达之师。
十二月，己亥朔，贾似道言鄂州围解。
辛亥，诏改明年为景定元年。
蒙古乌兰哈达攻潭州甚急，帅臣向士璧极力守御，既置飞江军，又募斗弩社，朝夕登城抚劳。闻蒙古后军且至，遣王辅佑帅五百众觇之，遇于南岳市，大战，却之。皇弟呼必赉遣特默齐将兵迎乌兰哈达，遂解围，引兵趣湖南。
蒙古皇弟呼必赉军还至燕，托里齐方括民兵，民甚苦之。皇弟诘其由，托以先帝临终之命。皇弟知其将为乱，所集兵皆纵之，人心大悦。
