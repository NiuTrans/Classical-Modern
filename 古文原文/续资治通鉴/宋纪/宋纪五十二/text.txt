起重光单阏六月，尽玄黓执徐八月，凡一年有奇。
○仁宗体天法道极功全德神文圣武睿哲明孝皇帝皇祐三年（辽重熙二十年）
六月，丁亥，无为军献芝草三百五十本。帝曰： 朕以丰年为瑞，贤臣为宝。至于草木虫鱼之异，焉足尚哉！知军茹孝标特免罪，仍戒天下，自今毋得以闻。 
戊子，汝州部署杨景宗求为部，帝谓辅臣曰： 景宗，章惠太后之弟，朕岂不念之！然性贪虐，老而益甚，今与郡，则一方之民受祸矣。 不许。
丁酉，谏官包拯言： 顷岁以来，凡有才名之士，必假险薄之名以中伤之，摈弃不用。欲望圣慈申命宰执，应臣僚中素有才行，先以非辜被谴，如杨纮、王鼎、王绰等，曾叙用未复职任者，并乞复与甄擢，或委之繁剧，必有成效。 戊戌，徙知越州杨纮为荆湖南路转运使。王鼎先知深州，徙知建州，寻亦除提点河北刑狱。鼎前在江东，坐苛察免，及复起，治奸赃愈急，所举劾，于贵势无所避，时盗贩茶盐者众，鼎一切杖遣之。监司屡以为言，鼎不为变。
秋，七月，壬子，诏： 太学生旧制二百人，如不能充数，止以百人为限。 
癸丑，诏： 外任少卿监以下，年七十不任厘务者，其令转运、提点荆狱司以闻；在京委御史台、审官院；尝任馆阁、台谏及提点刑狱，令中书裁处；待制以上，能自引年，则优加恩礼，不须用为定制。 
甲寅，赐陕州草泽魏闲清逸处士。闲，野之子也，世有隐德，知州李昭遘上其行义，故有是赐。
丙辰，诏充州仙源县复以孔氏子孙知县事。
丁巳，从翰林学士承旨王尧臣等议，雅乐名《大安》。
乙丑，帝谕辅臣曰： 近日职司，以长吏不理闻者多矣，中书未尝施行。夫长吏者，民之性命所系，宜择其甚者罢之，小者易之。 文彦博等惭谢而退。于是鄂州王开、台州吕士宗等，或以衰老，或以弛慢，罢斥、对移者凡十六人。
丁卯，免天平军节度推官鄞人沈起擅去官罪。起因父疾请解，不待报而归。法官论以私罪，帝曰； 若此，何以厚风俗？其除之。 
己巳，知制诰宋城王洙、直集贤院郾城掌禹锡上《皇祐方域图志》五十卷。
乙亥，知秦州吕公绰赴阙，已而中丞王举正、知谏院包拯言： 公绰当其父夷简执政时，多所干预，若遽令代还，恐更图进用。 乃诏复任。公绰通敏有才，然其父执政时，常漏除拜以市恩，时人以比窦申。
丙子，减湖南郴、永、桂阳监丁身米。
初，马氏科民采木，不以贫富，皆科丁取数。国初，量给其直，令随税输米，而重轻不等，贫者苦之。帝命三司取最下数为准，凡岁减十馀万石。
是月，辽主如秋山。
八月，辛巳，特赠给事中孔道辅为工部侍郎。时龙图阁直学士王素入对，语及道辅，帝思其忠，故有是命。
癸未，知定州韩琦，加观文殿学士，再任。
初，明镐引诸州兵平恩州，独定兵邀赏赍，出怨语，凡欲噪城下。琦素闻其事，以为不治且乱，及至，即用军制勒习，察其尤天良者，捽首斩军门外。士死攻战，则赙赏其家，籍其孤儿，使继衣廪，威信并行。又效古兵法，作方圆锐三阵，指授偏将，日月训习之，由是定兵精劲冠河朔。京师发龙猛卒戍保州，在道窃取人衣履，或饭讫不与人直，至定，琦悉留不遣，曰： 保州极塞，尝有叛者，岂可杂以骄兵戍之！ 易素教者数百人以往。而所留卒，未逾月亦皆就律，不敢得犯法。岁大歉，赈之，活人数百万。诏书褒美。
丙戌，遗使安抚京东、淮南、两浙、荆湖、江南饥民。
辛卯，以张尧佐为宣徽南院使、判河阳，中丞王举正言此授非当，有损圣德。不报。
乙未，以知制诰王洙为辽太后生辰使。至靴淀，辽使刘六符来伴宴，言耶律防善画，向持礼南朝，写圣容以归，欲持至馆中，王洙曰： 此非瞻拜之地也。 六符言恐未得其真，欲遗防再往传绘，洙力拒之。
御史中丞王举正言 陛下滥赏尧佐，乞即黜臣 ，不报。知谏院包拯、陈旭、吴奎相继言： 尧佐制命复下，物议沸腾，望检会臣等前后奏答刂，必赐施行。 庚子，诏： 自今张尧佐别有迁改，检会此答刂子进呈执奏。 仍诏： 除宣徽使自今不得过二员。 
乙巳，冯道曾孙舜卿上道官诰二十通，乞录用。帝谓辅臣曰： 道相四朝，而偷生苟禄，无可旌之节；所上官诰，其给还之。 
是月，汴河绝流。
九月，癸丑，赐李继隆神道碑额曰 显功 。
乙卯，武宁节度使兼侍中夏竦卒，赠太师、中书令，谥文献。知制诰王洙当草制，封还其目曰： 臣下不当与僖祖同谥。 遂改文正。同知礼院司马光言： 谥之美者极于文正，竦何人，乃得此谥？ 判考功新喻刘敞言： 谥者，有司之事也；竦奸邪，而陛下谥之以正，不可也。 光疏再上，敞疏三上，诏更谥文庄。竦为郡，喜作条教，立保伍之法，盗贼不敢发。治军尤严，敢诛杀；而疾病死丧，拊循甚至。尝有龙骑卒戍边，群聚剽劫，州郡莫能止。或密以告略多类此。然性贪，数商贩部中，在并州，使其仆贸易，为所侵盗，至杖杀之。积家财累巨万，自奉尤侈，畜声伎甚众。所在阴间僚属，使相猜阴，以钩致其事；遇家人亦然。
庚申，赐国子博士梅尧臣同进士出身，仍改太常博士。尧臣，询从子，工于诗，大臣屡荐尧臣宜在馆阁，召试学士院，而有是命。
丙子，改太子太师王溥谥文献为文康，司空致仕章得象谥文宪为文简，以知制诰王洙言得象谥同周公，溥同僖祖故也。有欲改溥谥为文忠者，天章阁待制兼侍读张揆曰： 溥，周宰相，国亡不死，安得忠！ 乃谥文康。
丁丑，诏迩英阁讲读官当讲读者，立侍敷对，馀皆赐坐侍于阁中。天圣以前，讲读官皆坐侍，自景祐以来皆立侍，至是帝屡面谕以经史义旨须详悉询说，因有是诏，遂为制。
教坊官王世昌，自陈年老，乞监永济仓门。帝曰； 世昌本亦士人，以无行检，遂充此职。仓门乃国家粮储出入之所，岂可令此辈主之？宜与在京一庙令。 
是月，辽更定条制。
辽主驻中会川。
冬，十月，己卯朔，诏三司： 解盐听通商，候二年较其增损以闻。初，包拯自陕西还，力主范祥所建通商法，朝廷既从之。已而判磨勘司李徽之又言不便，乃下其事三司，驿召祥，令与徽之及两制共议。而议者皆以祥为是，故有是诏。
辽括诸道军籍。
甲申，大理寺言信州民有劫米而伤主者，法当死。帝谓辅臣曰： 饥而劫米则可哀，盗而伤主则难恕；然细民无知，终缘于饥耳。 遂贷之。又曰： 刑宽则民慢，猛则民残，为政常得宽猛之中，使上下无怨，则水旱不作。卿等宜戒之！ 
乙酉，新作隆儒殿，在迩英阁后。
乙未，翰林学士兼礼部侍郎、知制诰李淑，落翰林学士。淑初以端明、侍读二学士奉朝请，寻复入翰林。谏官包拯、吴奎言： 淑性奸邪，尝乞侍养其父而不及其母；既得侍养，又复出仕，有谋身之端，无事亲之实。作《周三陵》诗，语涉怨愤，非所宜言。宜夺禁职，以戒怀奸隐慝之臣。 故有是命。
丁酉，殿中侍御史里行唐介，责授春州别驾。初，张尧佐除宣徽、节度、景灵、群牧四使，介与包拯力争，又请王举正留百官班廷论，卒夺尧佐宣徽、景灵二使。顷之，复除宣徽使、知河阳。或谓补外不足争，介以为宣徽次二府，不计内外，独争之。帝谕介，除拟初出中书，介言当责执政。退，请全台上殿，不许；自请贬，亦不报。于是劾宰相文彦博 知益州日，作间金奇锦，因中人入献宫掖，缘此擢执政。及恩州平贼，幸会明镐成功，遂叨宰相。昨除张尧佐宣微、节度使，臣累论奏，面奉德音，谓是中书进拟，以此知非陛下本意。盖彦博奸谋迎合，显用尧佐，阴结贵妃，外陷陛下有私后宫之名，内实自为谋身之计。 又言： 彦博向求外任，谏官吴奎与彦博相为表里，言彦博有才，国家倚赖，未可罢去。臣见彦博自独专大政，凡所除授，多非公议，恩赏之出，皆有夤缘。三司、开封、谏官、法寺、两制、三馆、诸司要职，皆出其门，更相援引，借助声势，欲威福出于己，使人不敢议其恶。乞斥罢彦博，以富弼代之。臣与弼亦昧平生，非敢私也。 帝怒，却其奏不视，且言将加贬窜。介徐读毕，曰： 臣忠义愤激，虽鼎镬不避，敢辞贬窜！ 帝于座急召二府，示以奏曰： 介言它事乃可，至谓彦博因贵妃得执政，此何言也！进用冢司，岂应得预，而乃荐弼！ 时彦博在帝前，介面质之，曰； 彦博宜自省，即有之，不可隐！ 彦博拜谢不已。帝怒益甚。枢密副使梁适叱介下殿，帝令送御史台劾介。彦博再拜言： 台官，言事职也，愿不加罪。 不许；乃召当制舍人即殿庐草制而责之。
时帝怒不测，群臣莫敢谏，右正言蔡襄独进言： 介诚狂直，然容受尽言，帝王盛德也。 己亥，中丞王举正复上疏言责介太重。赤亦中悔，敕朝堂告谕百官，改介英州别驾，复取其奏以入，遣中使护送介至英州，且戒无令道死。知制诰胡宿言： 唐介改贬英州，闻专差中使押之贬所。窃寻曰前台谏官贬黜，无此体制。一旦介若因霜露之病，死于道路，四海广远，不可家至户晓，将使朝廷负谤于天下，其伤不小。就使介安全至于贬所，亦不可著为后法。伏望追还使人，以全朝体。 殿中侍御史梁蒨亦言： 陛下爱介，故遣中使护送；即不幸介以疾死，天下后世能无以杀疑乎？ 帝曰： 诚不思此。 亟追还中使。介直声闻天下。
庚子，礼部尚书、平章事文彦博，罢为吏部尚书、观文殿大学士、知许州。
以枢密使庞籍同中书门下平章事，参知政事高若讷，以本官充枢密使。
辛丑，以枢密副使、给事中梁适参知政事，翰林学士承旨、知制诰王尧臣为枢密副使。起居舍人、知谏院吴奎，出知密州。包拯奏乞留奎，且言： 唐介因弹大臣，并以中奎，诬惑天听。 帝曰： 介昨言奎、拯皆阴结文彦博，今观此奏，则非诬也。 
乙巳，帝谓庞籍曰： 谏官、御史，必用忠直淳厚、通世务、明治体者，以革浮薄之弊。 籍既承圣谕，自是中书奏诏举台官，必以帝语载敕中。
十一月，辛亥，诏以 漳、泉州、兴化军，自五代以来，计丁出米甚重，或贫不能输。自今泉州、兴化军旧纳七斗五升者，主户与减二斗五升，客户减四斗五升；漳州纳八斗八升八合者，主户减三斗八升八合，客户减五斗八升八合，为定制。 初，庞籍为福建转运使，请罢漳、泉、兴化军丁米，有司持不可；及籍为宰相，遂行之。
甲子，辽命东京留守司总领户部内省事。
丁卯，辽罢中丞记录职官过犯，令承旨总之。
乙亥，帝谓辅臣曰： 江、淮连年荒歉，如闻发运司惟务诛剥，以敷额为能，虽名和籴，实抑配耳。其减今年上供米百万石。 因诏免灾伤人户所输盐米。先是河北饥，三司益增江、淮米以饷河北，及江、淮饥，有司责米数如常岁，度支副使梅挚奏减之。
十二月，庚辰，翰林天文院新作浑仪成，御撰《浑仪总要》十卷，论前代得失，已而留中不出。
乙酉，辽以太后行再生礼，肆赦。
戊子，中书言： 诸房人吏稽违案牒者，自来量行罚典，终未革心。欲籍其名目，以轻重为差，其罚数多及情重者，取旨黜逐。 从之。
戊戌，以资政殿学士吴育知陕州。始，命育兼翰林侍读学士，育辞以疾，固请便郡。帝谓近臣曰： 育刚正可用，但嫉恶太过耳，宜听其便。 因遣中使赐以禁中良药。不半岁，又徙汝州。
先是包拯请除范祥权本路转运副使，令擘画盐法利害，计置沿边斛斗，事归一局，易为办集。而三司使田况亦请久任祥，使专其事。己亥，以祥为陕西转运副使，仍赐金紫服以宠之。
庚子，诏： 文武官年七十以上未致仕者，更不考课迁官；其有功于国，有惠于民，当加赏者，勿拘。 
以益州乡贡进士房庶为试校书郎。庶，成都人，宋祁尝上其所著《乐书补亡》二卷，田况自蜀还，亦言其知音。既召赴阙，庶自言： 尝得古本《汉志》云： 度起于黄钟之长，以子谷秬黍中者，一黍之起，积一千二百黍之广度之九十分，黄钟之长一为一分。 今文脱 之起积一千二百黍 八字。故自前世以来，累黍为尺以制律，是律生于尺，尺非起于黄钟也。且《汉志》 一为一分 者，盖九十分之一。后儒误以一黍为一分，其法非是。当以秬黍中者一千二百实当中黍尽得九十分，为黄钟之长，九寸加一以为尺，则律定矣。 直秘阁范镇是之，乃言曰： 李照以纵黍累尺管，空径三分，容黍千七百三十；胡瑗以横黍累尺管，容黍一千二百，而空径三分四厘六豪；是皆以尺生律，不合古法。今庶所言，实千二百黍于管，以为黄钟之长，就取三分以为空径，则无容受不合之差，校前三说为是。请如其法，试造尺律，更以古器参考，当得其真。 乃诏王洙与镇同于修制所依庶说造律尺籥，上之。帝召辅臣同观，又令庶自陈其法，因问律吕旋相为宫事，令撰图以进。是时胡瑗等制乐已有定议，特推恩而遣之。镇为论于执政曰： 今律之与尺，所以不得其真，由累黍为之也。累黍为之者，史之脱文也。古人岂以难晓不合之法书之于史，以为后世惑乎！易晓而必合者，房庶之法是矣。今庶自言其法，依古以律而起尺，其长与空径、与容受、与一千二百黍之数，无不合之差。诚如庶言，此至真之法也。 执政不听。
○仁宗体天法道极功全德神文圣武睿哲明孝皇帝皇祐四年（辽重熙二十一年）
春，正月，辛亥，徒英州别驾唐介为全州团练副使、监郴州酒税。
辽主如混同江。
王尧臣、王守忠、陈旭等，校庆历、皇祐总四年天下财赋出入，凡金币丝纩薪刍之类，皆在其数，参相耗登，皇祐元年入一亿二千六百二十五万有奇，而所出亡馀；为书七卷，丙辰，上之。诏送三司，取一岁中数以为定式。
庚申，乾宁军献古钟，诏送详定大乐所。
丙寅，听吉州司理参军祝绅持兄服。绅幼亡父母，养于兄嫂，已尝为嫂服，至是又请解官持兄丧。帝曰： 近盖有匿父母丧而干进者，今绅虽所服非礼，然不忘鞠养恩，亦可劝也。可听之，仍候服阕日，与幕职官、知县。 
诏： 昨为唐介显涉结附，合行降黜，亦虑言路或阻，寻与除迁。尚恐言事之臣有所顾忌，御史台、谏院，其务尽鲠直以箴阙失。 
二月，戊寅，帝谓辅臣曰： 东南岁比不登，民力匮乏，尝诏蠲岁漕百万石。今发运使施昌言、许元乃欲分往两浙、江南调发军储，是必谋诛剥疲民，求羡馀以希进耳，宜约束之。 因诏昌言等遵前诏，毋得辄有科率。
庚辰，以兵部郎中考城傅求为户部副使。
庆历末，求自梓州路转运使移陕西。时关中用当十铁钱，盗铸不可胜计，求献策请变钱法。至境，问民所乏，贷以种粮钱，令麦熟纳偿，而薄取其息，民大悦。求急檄州县，凡散二百八十万缗。已而朝廷变法，遂下令，以小铁钱三折大铁钱一。民出不意，破产失业，自经者众，而盗铸亦衰止。所贷得麦四十万斛，商人入粟于边而受钱于中都，岁五百万缗。时河北奏乞线，朝廷未有以给，求言本道仓廪实，请以所当受钱畀之，帝嗟赏。自康定用兵，陕、华以西移税输于边，民力大困，求令输本郡，而转钱以供为籴，民受其惠而兵食亦足。王尧臣详定课绩，上其事实；赐诏褒之。寻召入，权纠察在京刑狱，于是擢副三司。
癸未，命御史中丞王举正与三司同详定冗费。
是月，辽主如鱼儿泺。
三月，丁未，以知谏院包拯为龙图阁学士、河北都转运使。居数月，徙为高阳关路安抚使。因籍一路吏民积岁所负公钱十馀万，悉除之。
丙辰，蠲江南乐、西路民所贷种粮。初，帝谓辅臣曰： 顷江南岁饥，贷种粮数十万斛，且屡经寝阁，而转运司督索不已。比闻民贫不能尽偿，非遣使安抚远方，无由上达，其蠲之。 
壬戌，出内藏库绢十万，下三司以助军费。
丙寅，河东、陕西都部署司言郭谘所进独辕冲阵无敌流星弩，可以备军用，诏弓弩院如样置之。寻以谘为鹿延路钤辖，给所制弩五百，募土兵教之。既成，经略使夏安期言其便，诏置独辕弩车。
戊辰，以全州团练副使、监郴州税唐介为秘书丞。
辛未，诏杂买务： 自今凡宫禁所市物，皆给实直，其非所阙者，勿得市。 初，帝谓辅臣曰： 国朝鉴唐宫市之患，特置此务，以京朝官、内侍参主之，且防扰人。近岁物非所急者一切收市，扰人甚矣。 故降是诏。
夏，四月，戊寅，禁内宿臣寮聚会。
先是内出欹器一，陈于迩英阁御坐前，谕丁度等曰： 朕思古欹器之法，试令宫人制之，以示卿等。 命以水注之，中则正，满则覆，虚则欹，率如《家语》、荀卿、淮南之说。帝曰： 日中则昃，月盈则亏；朕欲以中正临天下，当与列辟共守此道。 度拜曰： 臣等亦愿无倾满以事陛下。 因言太宗尝作此器，真宗亦尝著论。庚辰，帝制《后述》以赐度等。
丙戌，辽遣使来贺乾元节，其国书始去国号，称南、北朝，且言书称大宋、大契丹非兄弟之义。帝召二府议之，参知政事梁适曰： 宋之为宋，受之于天，不可改。契丹亦其国名。自古岂有无名之国！ 又下两制、台谏官议，皆以讲和以来，国书有定式，不可辄许。乃诏学士院答辽书，仍旧称大契丹、大宋。其后辽复有书，亦自称大契丹如故。初，知制诰韩综为馆伴，北使欲复书如其国但称南、北朝。综谓曰： 自古未有建国而无号者。 北使惭，遂不复言。其后北使来，朝廷择馆伴者，时综已卒，帝曰： 孰有如韩综者乎？ 
初，侬智高贡方物，求内属，朝廷拒之。后复贡金函书以请，知邕州陈珙上闻，不报。智高既不得请，又与交趾为仇，且擅广源山泽之利，遂纳亡命，数出敝衣易合，给言峒中饥，部落离散，邕州信其微弱，不设备。乃与广州进士黄玮、黄师宓及其党侬建中、侬智忠等日夜谋入寇。一夕，焚其巢穴，绐其众曰： 平生积聚，今为天火所焚，生计穷矣。当拔邕州，据广州以自王，否则必死。 是日，率众五千沿郁江东下，攻破横山寨，寨主张日新、邕州都巡检高士安、钦、横州同巡检吴香死之。
五月，乙巳朔，侬智高破邕州，执知州陈珙、通判王乾祐、广西都监张立。初，贼围城，珙令乾祐守来远门，权都监李肃守大安门，指使武吉守朝天门。张立自宾州来援，既入，珙犒军城上，酒行而城破。珙、立、乾祐及节度推官陈辅尧、观察推官唐鉴、司户参军孔宗旦皆被执，兵死者千馀人。智高阅军资库，得所上金函，怒谓珙曰： 我请内属，求一官以统摄诸部，汝不以闻，何也？ 珙对尝奏不报；索奏章，不获，遂扶珙出。珙病目，不能视，惶恐呼万岁，求自救，不听，并立、乾祐、辅尧、鉴、宗旦害之。立临刑，大骂不屈，逾月，得其尸如生。
当智高未反时，邕州有白气出庭中，江水溢。宗旦以为兵象，度智高必反，以书告珙。珙怒，诋之曰： 司户狂邪？ 及智高破横山寨，宗旦即载其亲诣桂州，曰： 吾有官守不得去，无为俱死也。 既而贼执宗旦，欲任以事，宗旦叱贼，且大骂，遂被害。
智高既得邕州，即伪建大南国，僭号仁惠皇帝，改年启历，赦境内，师宓以下皆称中国官名。
丙午，以太常丞致仕导江代渊为祠部员外郎。渊事亲孝，举进士甲科，得清水主簿，叹曰： 禄不及亲，何以为！ 即还家教授，坐席常满。王拱辰安抚两川，遗书欲起之，托疾不往见。杨日严知益州，又荐之，遂以太子中允致仕。谢绝诸生，著《周易旨要》、《老佛杂说》数十篇。至是翰林学士田况上其书，诏优加两官。
庚戌，诏： 国子监直讲，自今选通经有行实、年四十以上者为之。 时侍御史梁蒨言： 近日荐杨忱为学官，忱年少轻肆，不可用。 故降是诏。忱，偕之子也。
癸丑，侬智高入横州；丙辰，入贵州；庚申，入龚州；辛酉，入藤州；又入梧州、封州，知封州曹觐死之。时岭南州县无备，守将多弃城走。封州士卒才百人，又无城隍以守，或劝觐避贼，觐正色叱之曰： 吾守臣也，有死而已，敢言避贼者斩！ 贼至，觐率从卒决战，不胜，被执。贼捽使拜，且诱之曰： 从我得美官，以女妻汝。 觐詈曰： 人臣惟北面拜天子，我岂从尔苟生邪！ 贼犹惜不杀，徙置舟中。觐不食者两日，探怀中印章授其从卒曰： 我且死，若求间道，以此上官。 贼知其无降意，害之，至死骂贼不绝。
壬戌，侬智高入康州，知州赵师旦，监押马贵死之。师旦，稹从子也。
贼既破邕州，顺流东下。师旦使人觇贼，还报曰： 诸州守皆弃城走矣。 师旦叱曰： 汝亦欲吾走邪 乃大索，得谍三人，斩以徇。而贼已薄城下，师旦止有兵三百，开门迎战，杀数十人。会暮，贼稍却，师旦语其妻，取州印佩之，使负其子以匿，曰： 明日贼必大至，吾知不敌，然不可以去，尔留死，无益也。 遂与贵部士卒固守州城。召贵食，贵不能食，师旦独饱如平时。迟明，贼攻城愈急，左右请少避，师旦曰： 战死与戮死何如？ 众皆曰： 愿为国家死。 至城破，无一人逃者。矢尽，与贵俱还，据堂而坐。智高麾兵入，胁师旦，师旦大骂，智高怒，并贵害之。癸亥，入端州，知州丁宝臣弃城走。
甲子，知颍州、资政殿学士、户部侍郎范伸淹行至徐州而卒。
仲淹少有大志，于富贵、贫贱、毁誉、欢戚，不一动其心，而慨然有志于天下，常自诵曰： 士当先天下之忧而忧，后天下之乐而乐也。 每感激论天下事，奋不顾身，一时士大夫矫厉尚风节，自仲淹创之。性至孝，以母在时方贫，其扣虽贵，非宾客不重肉，妻子衣食仅能自充。而好施予，置义庄里中，以赡族人。守杭之日，子弟知其有退志，乘间请治第洛阳，树园圃，为逸老地。仲淹曰： 人苟有道义之乐，形骸可外，况居室乎！ 吾今年逾六十，生且无几，乃谋治第树园圃，顾何待而居乎！吾所患在位高而艰退，不患退而无居也。且西都士大夫园林相望，为主人者莫得常游，而谁独障吾游者？岂必有诸己而后为乐邪？ 及卒，赠兵部尚书，谥文正，又遣使部问其家。既葬，帝亲书其碑曰 褒贤之碑 。仲淹为政主忠厚，所至有恩，邠、庆二州之民与属羌皆画像立生祠事之。其卒也，羌酋数百人哭之如父，斋三日而去。
丙寅，侬智高围广州。前二日，有告急者，知州江都仲简以为妄，囚之，下令曰： 有言贼至者斩！ 以故民不为备。及贼至，始令民入城，民争以金贝遗阍者求先入，践死者甚众，馀皆附贼，贼势益张。
命知韶州陈曙领兵讨侬智高。朝廷初闻智高反，诏进奏院不得辄报。知制诰吕溱言： 边防警急，一方有盗贼，宜令诸路闻之，共得为备。今欲人不知，此何意也！ 
六月，乙亥，起复前卫尉卿余靖为秘书监、知潭州；前屯田员外郎、直史馆杨畋为广南西路体量安抚提举经制贼盗。靖及畋各居父丧。先是靖与知韶州者结缉农兵，完葺保障，共为守御计，朝廷闻而嘉之；又以畋素习蛮事，故有是命。寻改靖广南西路安抚使、知桂州。畋被召，至都门外，辞以丧服不敢见；帝赐以所服御巾，入对便殿，即日加起居舍人、同知谏院而遣之。
甲申，徙知广州仲简知荆南。朝廷但以简能守城，故有是命，不知广人怨之深也。
丙戌，诏： 诸州军里正、押司、录事，已代而令输钱免役者，以违制论。 先是王逵为荆湖南路转运使，率民输钱免役，得缗钱三十万，进为羡馀，朝廷降诏奖谕。由是诸路尽为掊克，至破产不能偿所负。朝廷知其弊，故条约之。
丁亥，以太子太师致仕王德用为河阳三城节度使、同平章事、判郑州。
时将相王姓者数人，而闾阎妇女小儿皆号德用为黑王相公。德用虽致仕，乾元节上寿，预班廷中，辽使曰： 黑王相公乃复起邪？ 帝闻之，遂更付以方镇。
以彰化节度使、知延州狄青为枢密副使。御史中丞王举正，言青出兵伍为执政，本朝所无，恐四方轻朝廷；左司谏贾黯、御史韩贽亦以为言，皆不听。青面涅犹存，帝尝敕青傅药除字。青指其面曰： 陛下擢臣以功，不问门第。臣所以有今日，由面涅耳，愿留此以劝军中，不敢奉诏。 
壬辰，以秘书丞、监郴州税唐介为主客员外郎、通判潭州。
己亥，置广南东、西路、湖南、江西转运判官各一员。庚子，以知宿州硃寿隆提点广南西路刑狱。朝廷惩岭表无备，命完城，贵州守者虐用其人，人不堪命。寿隆驰至州，械守送狱，奏黜之，州人为立生祠。寿隆，台符子也。
秋，七月，乙巳，出内藏库钱三十万缗、绢十万匹，下河北助籴军粮。
丙午，命知桂州余靖经制广南东、西路盗贼。时谏官贾黯言： 靖及杨畋皆许便宜从事，若两人指踪不一，则下将无所适从。又，靖专制西路，若贼东向，则非靖所统，无以使众。不若并付靖经制两路。 靖亦自言： 贼在东而使臣西，非臣志也。 帝从其言，故有是命。
初，魏瓘筑广州城，凿井蓄水，作大弩为守备。及侬智高攻城甚急，且断流水，而城坚，井饮不竭，弩发辄洞中，贼势稍屈。
知英州晋江苏缄，始闻广州被围，谓其众曰： 广与吾州密迩，今城危在旦暮，而恬不往救，非义也。 乃蒐募壮勇合数千人，委州印于提点刑狱鲍轲，夜行赴难，去广二十里驻兵。黄师宓为贼谋主，缄使缚其父，斩以徇，贼闻之丧气。时郡民皆旁缘为盗，缄得六十馀人，斩之。招怀其驱胁诖误，使复故业者，凡六千八百馀人。
城被围日久，战数不胜。贼方舟数百，急攻南城。番禺令新喻萧注，先自围中出，募得海上强壮二千馀人，以海船集上流，未发；会飓风夜起，纵火焚贼船，烟焰烛天，大破之，即日发县门诸路援兵及民户牛酒刍粮，相继入城。而转运使成都王罕，亦自外募民兵入城，益修守备。贼知不可拔，围五十七日，壬戌，解去，由清远县济江，拥妇女作乐而行。
攻贺州，不克。遇广东都监张忠于白田，忠战死，虔州巡检董玉、康州巡检王懿、连州巡检张宿、合州巡检赵允明、监押张全、司理参军邓冕皆殁。先是缄与洪州都监蔡保恭，以兵八千人据边渡村，扼贼归路，忠自京师至，夺而将之。临战，谓其下曰： 我十年前一健儿，以战功为团练使，尔曹勉之！ 于是不介马而前。先锋遇贼奔，忠手拉贼帅二人；马陷泞，不能奋，遂中标枪死。
甲子，广东钤辖蒋偕击贼于路田，兵败，南恩州巡检杨逵、南安军巡检邵馀庆、权宜州巡检冯岳、西路捉贼王兴、苌用和皆殁。
考功议上故司空致仕张齐贤谥曰文定，右仆射陈尧叟曰文忠，太子太傅致仕辛仲甫谥曰康节，赠吏部尚书温仲舒谥曰恭肃，赠户部尚书钱若水谥曰宣靖，赠刑部尚书宋湜谥曰恭质，右屯卫上将军王嗣宗谥曰景庄，威塞节度使冯守信谥曰勤威。自齐贤而下，皆祖宗旧臣也，已葬而未谥，至是其家始请之。
八月，丁丑，以监新淦县税丘浚签署滁州判官事。浚坐作诗刺讥时事，谪官久之。至是淮南安抚陈旭、湖北提点刑狱祖无择表荐之。帝曰： 浚无雅行，惟以口舌动人。今旭等称其才，无乃长浮薄！ 辅臣言： 浚所坐已更赦，宜使自新。 故内徙之。
杨畋既趋广南，又奏请删康定行军约束及赏罚格颁下，并置检法官。己卯，诏谕畋曰： 智高乘飚锐窃发，二广之民日徯官军至，故委卿节制，以歼贼为期。临机趋变，安用中覆！今甲兵大集，不能度形势一举扑灭，乃奏请颁格令，置检法官，此岂应速计邪？贼或顺风下海，掠琼管及海壖诸州，厚戍则兵不足，无备则寇乘之。如能断海道，则不以日月淹滞可也。 
乙酉，降广南东路转运使王罕官，监信州酒税。初，罕往潮州议盐事，闻侬智高围广州，即领兵还，入城为守御备，城得不陷者，罕有力焉，而朝廷未知也。提点刑狱鲍轲自英州挈其孥欲过岭北，至雄州，知州萧勃留之，乃具奏，召罕至雄州计事，罕辄不至。谏官李兑遂劾罕怯懦避贼，端居广州，朝廷亦以罕奏不时达，故及于责。
丙戌，赠张忠为感德节度使，录其父馀庆为左监门卫大将军，赐第一区，给半俸终其身。
丁亥，以萧注为礼宾副使，仍权发遣番禺县事。
戊子，以资政殿学士兼翰林侍读学士、吏部尚书、知汝州吴育为集贤院学士、判西京留守御史台，以育固称疾，求居散地故也。留台旧不领民事，时张尧佐判河阳，民讼久不决者，多诣育，育为辨曲直，判书状尾，尧佐畏恐奉行。
鄜州兵广锐、振武二指挥戍延州，闻其家被水灾，诣副都署王兴求还，不能得，乃相率逃归，至则家人无在者，于是聚谋为盗，州人震恐。知州薛向遣亲吏谕之曰： 冒法以救父母妻子，乃人之常情；而不听汝归，乃武帅不知变之故耳。汝听吾言，亟归收亲属之尸，贷汝擅还之罪；不听吾言，汝无噍类矣。 众径入，拜庭下泣谢，境内以安。向，颜之孙也。
辛卯，改知秦州孙沔为湖南、江西路安抚使，入内押班石全彬副之。沔初入见，帝以秦州事勉之，对曰： 臣虽老，然秦州不足烦圣虑，当以岭南为忧也。臣睹贼势方张，官军朝夕当有败奏。 既而闻张忠死，蒋偕败，帝谕执政曰： 南事诚如沔料。 宰相庞籍因奏遣沔行，仍许沔便宜从事。沔以南方兵连为贼破，气慑不可用，请益发骑兵，且增选偏裨二十人，求武库精甲五千。参知政事梁适谓沔曰： 毋张皇。 沔曰： 前日惟无备，故至此。今指期灭贼，非可以侥幸，乃欲示镇静邪！ 居二日，促行，才与兵七百。沔忧贼度岭而北，乃檄湖南、江西曰： 大兵且至，其缮治营垒，多具燕犒。 贼疑，不敢北侵。沔行至鼎州，复诏加广南东、西路安抚使。
以知英州、秘书丞苏缄为供备库使。初，广州以贼遽至，不及清野，故贼得肆略。后缄知贼将走，分兵扼其归路，布槎木、巨石凡四十里。贼至，果不得前，乃绕出数舍，入沙头渡江，由清远县道连、贺州西归，摧伤甚众，缄尽得贼所略去物。
