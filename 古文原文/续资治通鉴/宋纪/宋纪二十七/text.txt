起强圉协洽九月，尽著雍涒滩十二月，凡一年有奇。
○真宗膺符稽古神功让德文明武定章圣元孝皇帝景德四年（辽统和二十五年）
九月，甲子朔，知华州张舒与官属率民钱修孔子庙，为民所讼，并坐赎金。因诏： 诸州县文宣王庙，自今并官给钱完葺，无得辄赋民财。 
庚午，三司请令左藏库出次色金为带，以备赐与。帝曰： 朝延褒宠近臣，惜费岂在于此！ 即诏： 已成者悉镕之，别用上色金改造。 
帝以庶僚勤事，壬申，遂诏： 自今文武官月俸，应折支者并给实钱，愿给它物者亦听。 
己卯，诏： 群臣家有藏太祖旧《实录》者，悉上史馆，无得隐匿。 
时知杭州薛映，岁满当代，帝与宰相议择其人。王旦曰： 天下重地，为朝廷屏捍者不过一二十州。若皆得人，则镇抚有方，威惠兼著，小寇不能为患。 帝深然之，因曰： 近如宜州止因刘承规虐用其下，聚为寇剽，延及它境。若长吏得人，岂致是邪！ 因阅班簿，指孙仅、王济谓旦曰： 二人孰优？ 旦曰： 济有吏干，可副是选。 遂改济工部郎中，出知杭州。
宜贼围象州，久不克，曹利用等以大军击破之，卢成均挈其族来降，陈进伏诛。利用等人象州，安抚军民，分兵捕馀寇。
辽西北路招讨使箫托云讨准布，破之。托云，北府宰相哈哩之子也。
自乾德、开宝以来，用兵及水旱赈给、庆赐赏赍，有司计度支所阙者，必稽其数以贷于内藏，俟课赋有馀即偿之。淳化后二十年间，岁贷百万，有至三百万者，累岁不能偿，则除其籍。冬，十月，帝命陈彭年撰《内藏库记》述其事，出以示王旦等曰： 此库乃为计司备经费耳。计司有阙，必取于民；苟非节用，何以获救！ 
丙申，辽主如中京。
翰林学士晁迥等上《考试进士新格》，诏颁行之。
初，陈彭年举进士，轻俊，喜谤主司；宋白知贡举，恶其为人，黜落之，彭年憾焉。于是更定条制，多因白旧事而设关防，所取士不复扌柬择文行，止较一日之艺。虽杜绝请托，然置甲等者或非人望，自彭年始也。
诏翰林学士晁迥等各举常参官椹知大籓者二人。
乙卯，诏曰： 拷掠之法，素著科条，非理擅行，兹谓惨酷。诸道官司有非法讯囚之具，一切毁弃。 
种放复自终南山来朝，召之也。放言： 自被聘召及迁谏署，无所补报，其幸已甚。今主上圣明，朝无阙政，若更处之显位，则重增其过矣。 帝乃遣内侍赍诏赐放，欲以枢务处之；放上表固让，乃止。
十一月，丁丑，刑部尚书宋白为兵部尚书，致仕。白年逾六十，图进不休，御史中丞王嗣宗屡使人讽之，知枢密院事陈尧叟，其子婿也，亦数恳劝，白不得已始上表。帝犹以旧臣未许，再表，乃许焉。
庚辰，殿中侍御史赵湘，上言请封禅，中书以闻，帝拱揖不答。王旦等曰： 封禅之礼，旷废已久，若非圣朝承平，岂能振举！ 帝曰： 朕之不德，安敢轻议！ 
初，王钦若既以城下之盟毁寇准，帝自是常怏怏。它日，问钦若曰： 今将奈何？ 钦若度帝厌兵，即缪曰： 陛下以兵取幽蓟，乃可刷此耻也。 帝曰： 河朔生灵，始得休息，吾不忍复驱之死地。卿盍思其次？ 钦若曰： 陛下苟不用兵，则当为大功业，庶可以镇服四海，夸示戎狄也。帝曰： 何谓大功业？ 钦若曰： 封禅是矣。 然封禅当得天瑞乃可。 既而又曰： 天瑞安可必得，前代盖有以人力为之者，陛下谓《河图》、《洛书》果有此乎？圣人以神道设教耳。 帝久之乃可，然心惮王旦，曰： 王旦得无不可乎？ 钦若曰： 臣请以圣意谕旦，宜无不可。 乘间为旦言之，旦亻龟俛而从。然帝意犹未决，它日，晚，幸祕阁，惟杜镐方直宿，帝骤问之曰： 卿博达坟典，所谓河出图、洛出书，果何事邪？ 镐老儒，不测帝旨，漫应曰： 此圣人以神道设教耳。 其言偶与钦若同。帝由此意决，遂召王旦钦于内中，欢甚，赐以尊酒曰： 此酒极佳，归与妻孥共之。 既归，发视，乃珠也。旦自是不复持异，天书、封禅等事始作。
辛巳，雨雪，帝谓王旦等曰： 瑞雪盈尺，来岁麦苗应有望也。 遂赐近臣饮于中书，又宴馆阁官于崇文院。帝作《瑞雪诗》，令三馆即席和进，两制次日来上。
辛卯，辽遣使左领军卫上将军耶律元等来贺承天节。元馆于京师，尝询左右曰： 馆中日闻鼓声，岂习战阵邪？ 或对以俳优戏场，闾里设宴。帝闻之，谓宰相曰： 不若以实谕之，诸军比无征战，阅习武艺，亦国家常事耳，且可以示无间于彼也。 
十二月，乙未，手札赐王钦若曰： 编修君臣事迹者，各置历，仍书逐人名下，随卷奏知。异时比较功程，庶分勤惰。 钦若为人倾巧，所修书或当帝意，褒赏所及，钦若即自名表首以谢；或谬误有所谴问，则戒书吏称杨亿以下所为；同僚皆疾之。
先是帝尝问辅臣以天下贡举人数，王旦曰： 万三千有馀，约常例，奏名十一而已。 帝曰： 若此，则当黜者不啻万人矣。典领之臣，必须审择。晁迥兢畏，当以委之。周起、王曾、陈彭年皆可参预。 冯拯曰：封印卷首，尤宜用素有守操之人。 旦曰： 滕元晏于士大夫间少交游。 帝曰： 今当以硃巽代周起知举，令起与元晏同掌封印事。 于是命翰林晁迥、知制诰硃巽、王曾、龙图阁待制陈彭年同知贡举。始命礼部封印卷首。
己酉，辽赈饶州饥民。
庚戌，同判太常礼院孙奭言： 伏睹来年正月一日享先农，九日上辛祈谷，祀昊天上帝。案《春秋传》，启蛰而郊，郊而后耕。《月令》云： 天子以元日祈谷于上帝，乃择元辰，亲载耒耜，躬耕帝籍。 先儒皆云，元日即上辛，郊天地，元辰谓郊后吉亥，享先农而耕籍也。《六典》、《礼阁新仪》，并先云上辛礼昊天，次云吉亥享先农。伏望改用上辛祀昊天，后亥日享先农。仍即著令。 诏太常寺与崇文院检讨官详定。既而判寺李宗谔言： 《宋书》、《后魏书》所载，并以上辛后日享先农。请如奭奏。 从之。
诏： 诸路所上军储之数，自今先下枢密院籍记送中书。 盖凡遣戍兵，必预度所在资廪丰约故也。
○真宗膺符稽古神功让德文明武定章圣元孝皇帝大中祥符元年（辽统和二十六年）
春，正月，乙丑，帝召宰臣王旦、知枢密院事王钦若等对于崇政殿之西序。帝曰： 朕寝殿中，帟幕皆青絁为之，旦暮间非张烛莫能辨色。去年十一月二十七日，夜将半，朕方就寝，忽一室明朗，惊视之，俄见神人星寇绛袍，告朕曰： 来月三日，宜于正殿建黄箓道场一月，当降天书《大中祥符》三篇，勿泄天机！ 朕悚然起对，忽已不见，命笔讠志之。十二月，朔，即蔬食斋戒，于朝元殿建道场，结采坛九级，又雕木为舆，饰以金宝，恭伫神贶，虽越月，未敢罢去。适睹皇城司奏，左承天门屋之南角，有黄帛曳于鸱吻之上，朕潜令中使往视，回奏云： 其帛长二丈许，缄一物如书卷，缠以青缕三周，封处隐隐有字。 朕细思之，盖神人所谓天降之书也。 旦等曰： 陛下以至诚事天地，仁孝奉祖宗，恭已爱人，夙夜求治，以至珠邻修睦，犷俗请吏，干戈偃戢，年谷屡丰，皆陛下兢兢业业、日谨一日所致也。臣等尝谓天道不远，必有昭报；今者神告先期，灵文果降，实彰上穹佑德之应。 皆再拜称万岁。又言： 启封之际，宜屏左右。 帝曰： 天若谪示阙政，固宜与卿等祗畏改悔；若诫告朕躬，朕亦当侧身自修，岂宜隐之而使众不知也？ 
帝即步至承天门，焚香望拜，命内侍周怀政、皇甫继明升屋对捧以降。王旦跪奉进，帝再拜受书，置舆上，复与日等步导，却伞盖，撤警跸，至道场，授知枢密院陈尧叟启封，上有文曰： 赵受命，兴于宋，付于冲。居其器，守于正。世七百，九九定。 既去帛启缄，命尧叟读之。其书黄字三幅，词类《尚书·洪范》、《老子道德经》，始言帝能以至孝至道绍世，次谕以清净简俭，终述世祚延永之意。读讫，藏以金匮。旦等称贺于殿之北庑。是夕，命旦宿斋中书，晚诣道场，旦趋往而帝已先至。
丙寅，群臣入贺于崇政殿，赐宴，帝与辅臣皆蔬食。遣吏部尚书张齐贤等奏告天地、宗庙、社稷及京城祠庙。
丁卯，设黄麾仗于殿前，陈宫悬、登歌，文武官、辽使陪列，酌献三清天书。礼毕，帝步导入内，行避黄道。司天监奏： 三日五日有紫云护宫殿，乞付史馆。 从之。
戊辰，大赦，改元，文武官并加恩，改左承天门为左承天祥符门。诏东京赐酺五日，以二月一日为始。
壬申，边臣言： 赵德明邀留回鹘贡物，又令张浦率骑数千侵扰回鹘。今岁夏州讥馑，此衰败之势也。 帝曰： 朕知其旱歉，已令榷场勿禁西蕃市粒食者。盖抚御夷狄，当务含容；不然，须至杀伐，害及生灵矣。 
赵德明尝以民饥，上表乞粮数百万。帝出其奏示辅臣，众皆怒曰： 德明方纳款而敢渝誓约，妄有乞请，乞降诏责之。 王旦请敕三司，在京积粟百万，令德明自来取之；帝从其言。既而德明受诏，望阙再拜，曰： 朝廷有人！ 乃止。
太仆少卿钱惟演献《祥符颂》，甲申，擢司封郎中，知制诰。
天书降之翼日，翰林学士李宗谔上皇帝奉迎酌献乐章，优诏答之。时学士晁迥知贡举，杨亿被病，参知政事赵安仁实草诏云。
辽主如长泺。
二月，壬辰朔，帝御乾元门观酺。
丁酉，分遣中使六人锡边臣宴。
戊戌，帝语辅臣曰： 京师士庶渐事奢侈，衣服器玩多镕金为饰，工人炼金为箔，其徒日繁，计所费岁不下十万两，浸以成风，良可戒也。 丙午，诏： 三司使丁谓申明旧制，募告者赏之。自今乘舆服御涂金、绣金之类亦不须用。 
三月，甲戌，兗州父老吕良等千二百八十七人诣阙请封禅，对于崇道殿。帝令引进使曹利用宣劳而谕之曰： 封禅历代罕行，难徇所请。 良等进而言曰： 国家受命五十年，已致太平，今天降祥符，宜告成岱岳，以报天地。 帝复曰： 此大事，不可轻议。 良等又曰： 岁时丰稔，华夏安泰，愿上答灵贶，早行盛礼。 诏赐缗帛遣之。知州邵华又率官属抗表以请，亦不允。
己卯，兗州并诸路进士孔谓等八百四十人诣阙请封禅。
壬午，宰相王旦等率文武百官、诸军将校、州县官吏、蕃夷、僧道、耆寿二万四千三百七十人诣东上閤门，凡五上表，请封禅。
夏，四月，辛卯朔，天书又降于大内之功德阁。
甲午，诏以今年十月有事于泰山，遂遣官告天地、宗庙、岳渎诸祠。乙未，以知枢密院事王钦若、参知政事赵安仁并为封禅经度制置使。初，议封禅未决，帝以经费问权三司使丁谓，谓曰： 大计固有馀矣。 议乃决。即诏谓计度泰山路粮草，引进使曹利用、宣政使李神福相度行营道路，翰林学士晁迥、李宗谔、杨亿、龙图直学士杜镐、待制陈彭年与太常礼院祥定仪注。王旦请依郊禋故事面命五使，帝曰： 升中大礼五使之职，当于中书、枢密院以班次领之。 丙申，命王旦为大礼使，王钦若为礼仪使，冯拯为仪仗使，陈尧叟为卤簿使，赵安仁为桥道顿递使，其礼仪、桥道顿递使事，令拯、尧叟分掌之。饮若、安仁并判兗州，仍更迭往乾封县，禁于泰山樵采者，山下工役无得调发丁夫，止用兗、郓州兵。行宫除前后殿外，馀悉张幄幕。金帛、刍粮委三司规度，收市或转输供用它所须物，悉自京辇致，无得辄有科率。发陕西上供木，由黄河浮筏郓州，给置顿之费。
诏东封缘路禁采捕。修建行宫，无得侵占民田，扈驾步骑辄蹂践苗稼者，御史纠之。
壬寅，帝御崇政殿，亲试进士，仍录题解，摹印以示之。初于殿廊设幔，列坐席，标其姓名，又揭榜表其次序，令视讫就坐。命翰林学士李宗谔等八人为考官。帝遍至幄次，谕宗谔等务极精详，勿遗贤俊。翼日，宗谔等上所定进士文卷，诏宰相覆考讫，乃临轩赐进士郑人姚晔等及第、出身有差。先是谢恩始令释褐，是日特赐绿袍、靴、笏，即命以职。
丙午，诏作昭应宫以奉天书。
时上封事者言： 两汉举贤良，多因兵荒灾变，所以询访阙政。今国家受瑞建封，不当复设此例。 于是悉罢吏部科目。
丙辰，诏： 太祖、太宗朝诸路所献祥禽、异兽皆在苑囿，可上其数，俟封禅礼毕纵之。 
遣使驰诣岳州采三脊茅三十束，备藉神缩酒之用。有老人董皓识之，授皓州助教，赐束帛。
戊午，诏东巡，取郓州临巂阝路赴泰山；礼毕，幸兗州，取中都路还京。
先是监察御史阴城张士逊为贡院监门官，时贡举初用糊名之法，士逊白主司，有亲戚在进士中，明日当引试，愿出以避嫌，主司不听，乃自言引去。帝是之，记名于御屏，遂诏： 自今举人与试官有亲嫌者，皆移试别头。 是月，江南转运使阙，中书进拟人，数见却，帝乃自除士逊为之。士逊谒宰相王旦于政事堂，自言 骤领使职，愿闻善教。 旦从容曰： 朝廷榷利至矣。 士逊起谢。士逊后徙广西、河北，每思旦言，不敢妄有兴建云。
五月，庚申朔，辽主还上京。
壬戌，王钦若言泰山下醴泉出，锡山苍龙见。
河北转运使李士衡奏罢内帑所助钱八万缗，于是又请辇本路金帛刍粟四十九万赴京东以助祀事。帝曰： 士衡临事有心力。 遂赐褒诏，因留士衡于澶州，管句东封事。
有司详定仪注，请于泰山上置圜坛，径五丈，高九尺。圜坛东南置燎坛，高一丈二尺，方一丈。山下封祀坛如圜丘制，社首坛如方丘制。又为瘗塪于壬地，及天地玉牒、玉册、石感、金玉匮、受命宝之制甚备。诏悉从之。
丙寅，命王旦、冯拯、赵安仁等分撰玉牒、玉册文。
初，有司请依唐故事，皇帝告庙出京，至泰山、社首山，并用法驾。帝以前诏惟祀事丰洁，馀从简约，于是改用小驾仪仗；寻改小驾名曰鸾驾。
辛未，赵安仁奏： 得太仆寺状，金玉辂合先赴泰山，辂高二丈三尺，阔一丈三尺，所经州县城门桥道有狭隘，请令修拆。 帝曰： 若此，则劳人矣。可于城外过，于坟墓处避之。 
三司假内藏库银十万两，从之。
辽主驻怀州。
甲申，放后宫一百二十人，厚资遣之。
六月，壬辰，详定所上封禅仪注，帝览之，曰： 此仪久废，非典礼具备，岂为尽美？ 即手札疑互凡十九事，令五使参议厘正而行之。
命都官员外郎孙奭至辽境上，告以将有事于泰山。
先是五月丙子，帝复言梦见向者神人，言来月上旬复当赐天书于泰山，密告王钦若。于是钦若奏： 是月甲午，木工董祚于醴泉亭北见黄素书曳林木之上，有字不能识，言于皇城使王居正，居正见其上有御名，驰告钦若，钦若等就取得之。遂建道场，明日，跪授中使捧诣阙。 奏至，帝亟召王旦等谕其事，欲自出奉迎，即命旦为导卫使，具仪仗，奉迎天书，安于含芳园之正殿。帝再拜受，授陈尧叟启封，其文曰： 汝崇孝奉，育民广福。锡尔嘉瑞，黎庶咸知。祕守斯言，善解吾意。国祚廷永，寿历遐岁。 读讫，召百官示之。左右奏苑中有云五色，读天书次，黄云如风驻殿上。
赐文武百官泰山醴泉。
庚戌，曲赦兗州系囚流罪以下。
辛亥，群臣上尊号曰崇文广武仪天尊道宝应章感圣明仁孝皇帝。
秋，七月，辽加太祖谥曰大圣大明神烈天皇帝，太宗谥曰孝武皇帝，让国皇帝更谥曰文献皇帝，世宗加谥曰孝和庄宪皇帝，仍谥皇太弟鲁呼曰钦顺皇帝。
八月，己丑朔，上太祖尊谥曰启运立极英武圣文神德元功大孝皇帝，太宗曰至仁应道神功圣德文武大明广孝皇帝。
命详定仪注官晁迥以下习泰山圜台封祀仪于都亭驿。
乙已，令天下禁屠宰一月，自十月始。
己酉，王钦若来朝，献芝草八千本。
九月，戊午朔，令有司勿奏大辟案。
己未，诏告太庙，以芝草、嘉禾、瑞木列于天书辇前，及陈于六室。
庚申，命兵部侍郎向敏中权东京留守。
皇城使刘承珪诣崇政殿上新制天书法物，言有鹤十四来翔，天书扶持使丁谓奏双鹤度天书辇，飞舞良久。翼日，帝顾谓曰： 昨所睹鹤，但于辇上飞度，若云飞舞良久，恐不为实，卿当易此奏也。 谓再拜曰： 陛下以至诚奏天，以不欺临物，正此数字，所系尤深。望付中书载于《时政记》。 帝俯首许之。
癸亥，奉天书于朝元殿。甲子，扶持使等奉天书升玉辂，赴太庙南城门内幄殿。有顷，车驾至，诣幄殿酌献讫，奠告六室，至太祖、太宗室，告以严配之意，帝涕泗交下。群臣言：祀次，白云如龙凤仙人，正在庙室上，有鹤十四来翔。
庚辰，赵安仁献五色金玉丹，紫芝八千七百馀本。
乙酉，帝亲习封禅仪于崇德殿。初，礼官言帝王无亲习之文，帝曰： 朕以达寅恭之意，岂惮劳乎！ 
是月，京东、西、河北、河东、江、淮两浙、荆湖、福建、广南路皆大稔，米斗钱七文。
冬，十月，戊子朔，辽主如中京。
庚寅，诏： 所经州县，采访民间不便事并市物之价，车服、权衡、度量不如法者，举仪制禁之。有奇才异行隐沦不仕者，与所属长吏论荐。鳏寡茕独不能自存者，量加赈恤。官吏政迹尤异，民受其惠，及不守廉隅，昧于政理者，孝子顺孙、义夫节妇为乡里所称者，并条析以闻。官吏知民间利病者，亦为录奏。 
司天言五星顺行同色。
辛卯，驾发京师，奏侍使奉天书先导。辛丑，次郓州；壬辰，驻跸。知制诰硃巽言奉玉册、玉牒至翔銮驿，有神光起昊天玉册上；亟遣翰林学士李宗谔驻往致谢。
丙午，次翔銮驿。丁未，法驾入乾封县奉高宫，帝即诣昊天玉册前，焚香再拜，以谢神光之贶。
占城、大食诸蕃国使以方物迎献道左。大食蕃客李麻勿献玉圭，长尺二寸，自言五代祖得自西天屈长者，云： 谨守此，俟中国圣君行封禅礼，即驰贡之。 
戊申，帝斋于穆清殿。王钦若等献紫芝草三万八千馀本。
己酉，群臣奏五色云起岳顶。帝与近臣登后亭望之，名亭曰瑞云。知制造硃巽奉玉册牒，及圜台行事官并先升山上，以回马岭至天门，路险绝，人给横板各二，两首施采帛，巽亲从卒推引而上。
庚戌，昼漏未上五刻，帝服通天冠、绛纱袍，乘金辂，备法驾，至山门，改服靴袍，乘步辇以登，卤簿仗卫列于山下，黄麾仗卫士、亲从卒自山址盘道至太平顶，凡两步一人，采绣相间，供奉马止于中路御帐。亚献宁王无偓，终献舒王元偁。卤簿使陈尧叟从登，言有黄云覆辇上，道经险峻，必降辇步进，有司议益扶卫，皆却之。导从者或至疲顿，而帝辞气益壮。至御幄，召近臣观玉女泉及唐高宗、明皇二碑。前一夕，山上大风，裂帟幕，迟明未已。及帝至，天气温和，奉祀官点检习仪于圜台。是夕，山下罢警场。
辛亥，享昊天上帝于圜台，以太祖，太宗配；命群官享五方帝诸神于封祀坛。仪卫使奉天书于上帝之左，帝衮冕奠献，侍从导卫悉减去茀翟，止于遗门，笼烛前导亦撤之。摄中书侍郎周起读玉册、玉牒文。帝饮福，摄中书令王旦跪称曰： 天赐皇帝太一神册，周而复始，永绥兆人。 三献毕，封金玉匮。摄太尉王旦奉玉匮置于石感，摄太慰冯拯奉金匮以降，将作监领徒封感。帝登台阅视讫，还御幄。司天监奏庆云绕坛，月有黄煇氛。宰臣率从官称贺，山下传呼万岁，振动山谷。帝即日还奉高宫，百官奉迎于谷口。
壬子，禅祭皇地祗于社首山，如封祀之仪。前夕阴而风，及行事，风顿止。悉纵四方所献珍禽奇兽于山下。法驾还奉高宫，左右言日重轮，五色云见。诏以奉高宫为会真宫。
癸亥，有司设仗卫、宫县于朝觐坛下，坛在奉高宫之南。帝服衮冕，御坛上之寿昌殿，受朝贺，大赦天下，常赦所不原者咸除之。文武官并进秩加恩。赐天下酺三日。改乾封县为奉符县。泰山下七里内禁樵采。大宴穆清殿，又宴近臣及泰山父老于殿门，赐父老时服、茶帛。
甲寅，车驾发奉符县，次太平驿。是日，始复常膳。帝劳王旦等以久食蔬，旦等皆再拜。马知节独言： 蔬食唯陛下一人，臣等在道，未尝不私食肉。 帝顾旦等曰： 知节言是否？ 旦再拜曰： 诚如知节言。 
丙辰，次兗州，以州为大都督府。
十一月，戊午朔，帝服靴袍诣文宣王庙，酌献，孔氏家属陪列。有司定议止肃揖，帝特再拜。又幸叔梁纥堂。命刑部尚书温仲舒等分奠七十二子、先儒暨叔梁纥、颜氏，帝制赞刻石庙中。复幸孔陵，以树木拥道，降舆乘马，至文宣王墓，再拜，诏加谥曰玄圣文宣王，仍修葺祠宇，给近便十户奉茔庙。翌日，又遣吏部尚书张齐贤等以太牢致祭，赐其家钱三十万，帛三百匹。以四十六世孙同学究出身圣佑为奉礼郎，近属授官及赐出身者六人。又追封叔梁纥为鲁国公，颜氏为鲁国太夫人，伯鱼母并官氏为浑国太夫人。又追封齐太公曰昭烈武成王，令青州立庙；周文公曰文宪王，曲阜县立庙。
己未，帝御回銮，覃庆楼观酺，凡三日。
壬戌，发兗州。丁卯，次范县。赐曲阜县玄圣文宣王庙《九经》、《三史》，令兗州选儒生讲说。又赐太宗御制、御书，又以经史赐兗州。
丙子，发陈桥，次含芳园。时近辅、淮甸、京东、河朔之民自泰山迎候车驾者道路不绝。丁丑，车驾至自泰山。扶持使丁谓奉天书归大内。赐百官休假三日，中书枢密院一日。
诏以正月三日天书降日为天庆节。丁谓请以祥瑞编次撰赞，绘画于昭应宫，从之。
甲申，命王旦摄太尉，奉上太祖、太宗谥册。礼毕，亲享六室。
乙酉，大宴含光殿，劳旋也。
十二月，辛卯，御朝元殿，受册尊号。
命丁谓、李宗谔等编修《封禅记》，从陈彭年之请也。
丁酉，内出泰山封祀上尊酒及玉女白龙王母池水新醴泉赐辅臣。诏东京留守司及在京掌事内臣不该赐物者，特给之。
诏： 江淮发运司部内，各留三年之储以备水旱。 先是江、淮米运送京师，至是司天监言扬、楚之分当为水旱沴，防患故也。
庚戌，置京新城外八厢。帝以都门之外，民居颇多，旧例惟赤县尉主其事，至是特置厢吏，命京府统之。
辛亥，命户部尚书寇准知天雄军兼驻泊都部署。辽使尝过大名，谓准曰： 相公望重，何故不在中书？ 准曰： 主上以朝廷无事，北门锁钥，非准不可耳。 
甲寅，以南衙为锡庆院。
先是酺宴则集于尚书省或都亭驿，诞节斋会则就相国寺。帝以佛舍中烹饪优笑，有亏恭洁，乃令内臣度馆于显敞者易之。南衙即太宗尹京时底邸，秦王、许王继居焉，厥后虚其位，故以为院。
诏： 进奏院不得非时供报朝廷事，宜令进奏官五人为保，犯者科违制之罪。 
辽招讨使萧托云奏讨甘州回鹘，降其王伊啰勒，抚慰而还。
是岁，辽放进士史克忠等十三人。
