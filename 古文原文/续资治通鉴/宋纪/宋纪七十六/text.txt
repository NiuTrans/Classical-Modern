起重光作噩正月，尽十二月，凡一年。
○神宗体元显道法古立宪帝德王功英文烈武钦仁圣孝皇帝元丰四年（辽太康七年）
春，正月，乙未，命步军都虞候林广经制泸夷。
时韩存宝讨泸蛮乞第，逗挠不进，以广代之。广至，阅兵合将，蒐人材勇怯，三分之，日夕肄习，间椎牛享犒，士心皆奋。遣使开晓乞弟，仍索所亡卒，乞弟归卒七人，奏书降而身不至。乃决策深入，陈师泸水，率将吏东向再拜，誓之曰： 今孤军远略，久驻贼境，退则为戮。冒死一战，胜负未可知，纵死，犹有赏，愈于退而死也。与汝等戮力而进，可乎？ 众皆踊跃。
庚子，诏试进士加律义。
戊申，五国部长贡于辽。
辛亥，于阗来贡。
冯京罢知河阳。孙固知枢密院，龙图阁直学士韩缜同知枢密院事。
前征安南，建顺州，其地瘴疠不堪守，固请弃之，内徙者二万户。
甲寅，女真贡良马于辽。
二月，甲子，辽主如鱼儿泺。
己巳，知制诰王存言： 辽人觇中朝事颇详，而边臣刺辽事殊疏，此边臣任间不精也。臣观知雄州刘舜卿，议论方略，宜可任此，当少假以金帛，听用间于绳墨之外。 诏舜卿具所资用以闻。舜卿乞银千两，金百两，诏三司给之。舜卿初至雄州，有告以巡马大至，请甲以俟；舜卿不为变，卒以无事。辽妄捕系州民，檄取，不听。会有使者至，因捕其徒一人，请偿焉，待释乃遣。辽遣谍盗西城门锁，舜卿密令易去旧鐍而大之。数日，以锁来归，舜卿曰： 吾未尝亡锁也。 引视纳之，不能受，乃惭去。谍者因得罪。
辛未，置秦州铸钱监。
己卯，分东南团结诸路为十三将。
三月，癸卯，章惇罢，知蔡州。
甲辰，以翰林学士张璪参知政事。
乙巳，命官阅九军营阵法于京城南。
戊申，大阅。
丙辰，栋戬遣使来贡。
随州言知州、正议大夫薛向卒。辍视朝，遣中使护其丧归葬。
夏，四月，癸亥，御延和殿阅试保甲。
己巳，诏： 罢南郊合祭天地。自今亲祀北郊如南郊仪，有故不行，则以上公摄事。 
壬申，御崇政殿疏决系囚。
乙酉，河决澶州，小吴埽复大决，自澶注入御河。
五月，戊申，封晋程婴为成信侯，公孙杵臼为忠智侯，立庙于绛州。
壬子，辽主如岭西。
癸丑，辽永清、武清、固安三县蝗。
甲寅，辽以北府宰相萧托卜嘉兼殿前都点检，以驸马都尉萧酬斡为汉人行宫都部署兼知枢密院事。
六月，戊午，河北诸郡蝗生。
甲子，辽诏月祭观德愉；岁寒食，诸帝在时生辰及忌日，诣景宗御容殿致奠。
丙寅，准布贡于辽。
丁卯，辽以翰林学士王言敷参知政事，封北院宣徽使石笃为漆水郡王。
戊辰，诏： 闻河北飞蝗极盛，渐已南来，速令开封府界提举司、京东、西路转运司遣官督捕；仍告谕州县，收获先熟禾稼。 
己巳，入内东头供奉官、句当御药院窦仕宣言： 小吴决口，下至乾宁军朴桩口。相视今河自乾宁军朴桩口以下，流行未成河道，又缘河东北流，自下吴向下，与御河、胡芦、滹沱三河合流，深恐涨水之际，堤防难限。乞令都水监定三河合黄河如何作堤防限隔；或不合黄河，其三河于何所归纳。 诏送李立之相度。后立之言： 三河别无回河归纳处，须当合黄河流。 从之。
己卯，洪州言知州、观文殿学士王韶卒。辍视朝，赠金紫光禄大夫，谥襄敏，官其子六人。韶用兵颇有方略，每召诸将授指，不复更问，所至辄捷。尝夜卧军帐中，前部遇敌，矢石交下，呼声振山谷，侍旁者往往股栗，而韶鼾息自若。然熙河所奏多欺诞，杀蕃部老弱不可胜数。军以首级为功，韶交亲皆楚人，多依韶以求仕，韶分属诸将；诸将畜降羌老弱，或杀其首以应命。至是疽发背而卒。
壬午，诏： 陕西路缘边诸路，累报夏国大集兵至，须广为之备。以东上閤门使、文州刺史种谔为鄜延路经略安抚副使，应本司事与经略安抚使沈括从长处置。 
先是令谔与括密议点集，谔乃言： 疾雷不及掩耳。今已籍籍，轻兵不可用势，当成军进讨。 于是入对，大言曰： 夏国无人，秉常孺子，臣往提其臂而来耳！ 帝壮之，乃决意西征，命谔副括，赐以金带，别赐银万两为招纳之用，本路及麟府事悉听谔节制。招宣使、果州团练使、入内副都知王中正同签书泾原路经略总管司公事，如遇出界，令王中正及泾原路总管兼本路第一将刘昌祚同往。发开封府界、京东、西诸将军马分与鄜延、环庆两路。以东上閤门使、英州刺史姚麟权环庆路总管，遇出界，令知庆州高遵裕与姚麟同往。其鄜延、环庆、泾原招纳蕃部等费用，许支封桩钱。泾原路令王中正候编排本路军马毕赴阙，于在京七百料钱以下，选募马步军万五千人，开封府界及本路兵选募义勇保甲万人。如泾原路五千人不足，于秦凤路选募。
交趾郡王李乾德上表言： 昨遣使臣陶宗元等朝贡，为广州禁制窒塞，纲运不同向时。今遣礼宾副使梁用津、著作郎阮文倍等水路入贡，乞降朝旨，依旧进奉。 诏广州悉准旧例，无得邀阻。差入内使臣一员押伴，仍先降诏谕之。
癸未，命提点开封府界诸县镇公事杨景略、提举开封府界常平等事王得臣督诸县捕蝗。
帝初议西讨，知枢密院孙固曰： 举兵易，解祸难。 前后论之甚切。帝意既决，固曰： 必不得已，请声其罪薄伐之，分裂其地，使其酋长自守。 帝笑曰： 此真郦生之说。 时执政有请直渡河者，帝意益坚。固曰： 然则孰为陛下任此者？ 帝曰： 吾以属李宪。 固曰： 伐国大事，而使宦官为之，士大夫孰肯为用？ 上不悦。固请去，不许。它日，又对曰： 今举重兵五路并进，而无大帅，就使成功，兵必为乱。 固数以大帅为言，帝谕以无其人，同知枢密院吕公著进曰： 既无其人，不若且已。 固曰： 公著言是也。 
秋，七月，戊子，辽主如秋山。
己丑，太白昼见。
壬辰，前河北转运判官吕大忠言： 天下二税，有司检放灾伤，执守谬例，每岁侥幸而免者，无虑三二百万，其馀水旱蠲阁，类多失实。民披诉灾伤状，多不依公式令。诸县不点检所差官，不依编敕起离月日程限，托故辞避，乞详定立法。 中书房言： 熙宁编敕，约束详尽，欲申明行下。 从之。
甲午，鄜延、泾原、环庆、熙河、麟府路各赐金银带、绵袄、银器、鞍辔、象笏。
丙申，辽主谒庆陵。
戊戌，诏： 自今汴河水涨及一丈四尺以上，即令于向上两堤，相视地形低下可以纳水处决之。 
甲辰，韩存宝坐逗遛无功，伏诛；韩永式、魏璋、董钺罪谪有差。
先是存宝经制泸州蛮贼无功，而永式照管军马，实同其事。朝廷遣侍御史知杂事何正臣鞫存宝等，与乞弟战，以累败怯避，乃止令裨将御敌，致贼酋走逸，反招谕乞弟投降，冀以回军；而宴州蛮人叛，以急欲回军故不讨；及疑底蓬褒、上、下底行等村蛮为寇，因其句点不齐，乃起兵讨荡，欲藉此以盖前过，并不依朝旨立城寨；馀罪上言不实，魏璋为从。案既具，于是刑部奏： 存宝逗遛不克，请行军法。 知谏院蔡卞亦言： 乞正存宝军法，并置永式典刑。 而正臣又言： 董钺随军，亲见存宝等举事乖谬，罔上不忠。又，钺贺表称存宝功效，诬罔尤甚，望特行窜斥。 朝廷惩安南无功，时方大举伐夏，故诛存宝以令诸将。随军主簿鲜于溱、第二将吕真求合存宝意，虚作申报，诏提点刑狱司劾之。
戎州录事参军孙敏行，素为钺所厚，先令敏行草贺表，敏行正色止之曰： 彼既罔上，公又从而实之，公亦随受祸矣。 钺不听，卒命它官草表。敏行，眉山人也。
丙午，泾原路经略司言： 近准朝旨修渭州城置砲台已毕。防城战具，止有大小合蝉床子等弩。按《武经总要》，有三弓八牛床子弩，射及二百馀步，用一枪三剑箭，最为利器，攻守皆可用。乞下军器监给弩箭各三副，赴本路依样造，以备急用。 军器监言弩每座重十馀斤，难运致，乞图其样付本路作院；从之。
丁未，大军进攻米脂寨。
戊申，命集贤院学士苏颂同详定官制。
己酉，诏曾巩充史馆修撰，专典史事。
己酉，泰州言： 七月甲午，海风夜起，继以大雨，浸州城，坏公私屋数千间。 诏淮南转运副使李琮按视以闻。
癸丑，诏内外官司举官悉罢。令大理卿崔台符同尚书吏部、审官东、西、三班院议选格。
于阗遣蕃部阿辛上表，赴阙朝见，馆遇甚厚；回日，并赐敕书谕之。
八月，乙卯朔，罢中书堂选，悉归有司。
丙辰，诏： 自南北通和以来，国信文字，差集贤院学士苏颂编类。 颂因进对，帝曰： 朝廷与契丹通好岁久，故事、仪式，遗散者多，每使人生事，无以折正。朕欲集国朝以来至昨代州定地界文案，以类编次为书，使后来得以稽据，非卿不可成。 因令置局于枢密后厅，仍辟官检阅文字。
丁巳，帝批： 诸路战骑，所系甚大，况今军兴，尤为要急，可督提举陕西买马监牧郭茂恂速措置招买，往来诸场督趣。 又诏： 熙、秦、凤买马场，以马价画一付景青宜、党支等，令使回人蕃告谕。
辛酉，夏人寇临州堡，诏柜戬会兵伐之。
以金州刺史燕达为武康军节度使。
壬戌，种谔遣诸将出界，遇贼，破之，斩首千级。
丙寅，泾原路经略司言： 应副军行战守等事，乞权许便宜指挥。 诏： 本路措置事稍大奏候朝旨，如小事碍常法，许一面施行。鄜延、环庆、河东路经略司、熙河路都大经制司、措置麟府路兵马司依此。 先是诏遣宿卫七将之师戍鄜延，已再颁赐矣，而镇兵未尝有所赉。沈括以为禁兵虽重，而为国守边，无岁不战者，镇兵也，赏赉不均，此召乱之道，乃矫诏赐镇兵钱数万缗，而封藏诏书以驿闻。不数日，有急递诏括曰： 枢密院漏行颁书，赖卿察事机，不然，几扰军政。 自此事不获闻者得以专制，蕃、汉将卒，自皇城使以降，皆得承制补受。
丁卯，辽主射鹿赤山，加围场使尼噜为静江军节度使。
己巳，复置滑州。
庚午，广西经略司言： 交践入贡百五十六人，比旧制增五十六人。 帝令据今已到人数赴阙，后准此。
丁丑，熙河经制李宪败夏人于西市新城，获酋首三人，首领二十馀人。庚辰，又袭破于女遮谷，斩获甚众。
辛巳，司马光、赵彦若上所修《百官公卿年表》十卷、《宗室世表》三卷。
壬午，诏升南京、青、登、邓、郓、曹、齐、洺、濮州有马军教阅厢军及真定府北寨劲勇、环州下蕃落未排定指挥，并为禁军。
佛泥国遣使入贡。佛泥不入贡者九百馀年矣。
九月，乙酉，栋戬遣使来贡，且言已遣首领将兵三万会击夏国。
李宪复兰州古城。时五路出师讨夏国，宪领熙、秦军至西市新城，复兰州，城之，请建为帅府。
戊子，兰州新顺首领巴令谒等三族率所部兵攻夏人撒逋宗城，败之。
辽主次怀州，命皇后谒怀陵；辛卯，次祖州，皇后谒祖陵。
丙申，熙河路都大经制司言： 兰州古城，东西约六百馀步，南北约三百馀步。大兵自西市新城约百五十馀里，将至金城，有天涧五六重，仅通人马。自夏贼败衄之后，所至部族皆降附。今招纳已多，若不筑城，无以固降羌之心。见筑兰州城及通过堡，已遣前军副将苗履、中军副将王文郁都大管句修筑，前军将李浩专提举。其李浩以次须佐事之人，亦即军前权选委句当。 
乙亥，王珪上《国朝会要》。
种谔乞计置济渡桥筏椽木，令转运司发步乘运入西界。诏： 凡出兵深入贼境，其济渡之备，军中血有过索、浑脱之类，未闻千里运木随军。今谔计置材木万数不少，如何令转运司应副步乘？纵使可以应副，亦先自困。令种谔如将及河造筏，贼界屋并可毁拆，或斩林木相兼用之。如更不足，以至枪排皆可济渡。 帝坐制兵间，利害细微，皆得其要，诸将奉行惟恐不及也。
壬寅，阅河北保甲于崇政殿，官其优者三十六人。
甲辰，详定郊庙奉祀礼仪。中书言： 前奏禘祫年数差互。昨元丰三年四月已行禘礼，今欲通计年数，皆三十月而一祭，当至五年冬祫。 诏依前行典礼。又言禘祫不当废时祭，从之。
乙巳，辽主驻藕丝淀。
丙午，诏谕夏主左右并嵬名部族诸部首领，并许自归。
是日，王中正发麟州，祃祭祝辞云： 臣中正代皇帝亲征。 兵六万人，民夫亦六万馀人。行数里，至白草平，即奏已入夏界，留屯九日不进，遣士卒往来就刍粮于麟州。高遵裕发庆州蕃、汉步骑凡八万七千人，民夫九万五千人，种谔以鄜延兵五万四千，畿内七将兵三万九千，分为七军，方阵而进，自绥德城出塞。丁未，攻围米脂寨。
己酉，河北都转运使王居卿，乞自王供埽上添修南岸，于小吴口北创修遥堤，候将来矾山水下，决王供埽，使河直注东北，于沧州界或南或北，从故道入海。
庚戌，熙河路都大经制司言： 兰州西市城川原，地极肥美，兼据边面，须多选募强壮以备戍守。熙河民兵，惟西关最得力，又地接皋兰，岁入特厚，刍粟充衍，人马骁勇。今既复兰州，遂可广行选募。欲乞除留置官庄地，并募弓箭手，人给二顷。缘置州城。难得耕牛器用，若募新人，必种植不时。乞依熙河旧例，许泾原、秦凤、环庆及熙河路弓箭手投换，仍带旧户田土耕种，二年即收入官，别招弓箭手。 从之。
夏兵救米脂寨，鄜延经略副使种谔率众击破之。辛亥，种谔又败夏人于无定川。
冬，十月，乙卯，集贤校理蔡卞为崇政殿说书。
枢密院言定州牒报北界事，帝曰： 朝廷作事，但取实利，不当徇虚名。如庆历中，辅臣欲禁元昊称乌珠，费岁赐二十万，此乃争虚名而失实利。富弼与契丹再议盟好，自矜国书中入 南朝白沟所管 六字，增岁赐二十万，其后白沟亦不尽属我也。昔周世宗不矜功名，惟以实志取天下，如李璟欲称帝，世宗许之；盖已尽取其淮南地，不系其称帝与否也。 
丁巳，米脂寨降。种谔下令： 入城，敢杀人及盗者斩！ 乃降之，收城中老小万四百二十一口，给以衣巾，仍命讹遇等各统所部以御贼。
戊午，种谔破米脂援军捷书至，帝喜动颜色，群臣称贺。遣中使谕谔曰： 昨以卿急于灭贼，恐或妄进，为一方忧，故俾听王中正节制。今乃能首挫贼锋，功先诸路，朕甚嘉之。中正节制指挥，更不施行。其战胜兵员并与特支钱，将官等各传宣抚问。 
己未，拂菻国来贡。
详定礼文所请祭地祇以五行之神从，以五人神配，用血祭；又言祭社稷请以埋血为始；从之。又言： 宗庙之有祼鬯爇萧，则与祭天燔柴、祭地瘗血同意。近代有上香之制，颇为不经。案《隋志》云： 天监初，何佟之议，郁鬯萧光，所以达神，与用香其义一也。上古礼朴，未有此制。今请南郊明堂用沉香，北郊用上和香。 臣等考之，殊无依据。今崇祀郊庙明堂，器服牲币，一用古典，至于上香，乃袭佟之议。如曰上香亦祼鬯爇萧之比，则今既上香而又祼爇，求之古义已重复，况《开元、开宝礼》亦不用乎！ 又请户部陈岁之所贡以充庭实，仍以龟为前列，金次之，玉帛又次之，馀为后，从之。
庚申，熙河兵至女遮谷，与夏人遇，战败之。
癸亥，种谔至石州，贼弃积年文案、簿书、枷械，举众遁走，移军据之。
甲子，详定礼文所言： 谨按《周礼》大宗伯以禋祀祀昊天上帝，以实柴祀日、月、星辰，以栖燎祀司中、司命、风师、雨师。近世惟亲昊天下帝燔柏柴外，其馀天神之祀，惟燔祝板，实为阙礼。伏请天神之祀皆燔牲首，所有五帝、日、月、司中、司命、风师、雨师、灵星、寿星，并请以柏为升烟，以为歆神之始。 从之，又言： 春秋祈报大社、大稷，宜于羊豕之外加以角握牛二。 又言： 南郊、太庙、明堂，祭前一日，请以礼部尚书、侍郎省牲，光禄卿奉牲，告充告备，礼部尚书省镬；祭之日，礼部侍郎视腥熟之节。 并从之。
乙丑，泾原兵至磨脐隘，遇夏兵，与战，败之。先是诏泾原兵听高遵裕节制，仍令环庆与泾原合兵，择便路进讨。夏人之谍者以为环庆阻衡山，必从泾原取胡卢河大川出塞，故悉河南之力以支泾原。既而环庆兵不至，刘昌祚与姚麟率本路蕃、汉兵五万独出，离夏界堪哥平十五里，遇夏人三万馀众扼磨脐隘口，不得进。诸将欲舍而东，出韦州与环庆合，昌祚曰： 遇贼不击，枉道自全，是谓无次。且为客，利速战，古今所闻。公等去此，自度能免乎？ 乃谋分军度胡卢河夺隘，牌手当前，神臂弓次之，弩又次之，选锋马在后。谕众以立功者三倍熙河之赏，众欢甚，响震山谷。昌祚既挟两牌先登，弓弩继前，与夏统军国母弟梁大王战，自午至申，夏人小却；大军乘之，夏人遂大败。追奔二十里，斩获大首领十五级，小首领二百十九级，擒首领统军侄吃多理等二十二人，斩二千四百六十级，获伪铜印一。自是大军通行无所碍。
戊辰，知夏州索九思遁去，种谔入夏州。
朝议既不用林广所奏，促广进军。广发泸州，越四日，江安以所招降夷人渠帅及其质子皆随军；复令其次诸酋各占所居地防援饷道，故人生界免寇抄之患。
己巳，种谔入银州。
庚午，环庆行营经略高遵裕复通远军。
种谔遣曲珍等领兵通黑水安定堡路，遇夏人，与战，破之。
是日，王中正至夏州。时夏州已降种谔，谔寻引去。中正军于城东，城中居民数十家。先是朝旨禁入贼境抄掠，夏人亦弃城邑，皆走河北。士卒无所得，皆愤悒思战，谓中正曰： 鄜延军先行，获功甚多；我军出界近二旬，所获才三十馀级，何以复命！且食尽矣，请袭取宥州，聊以藉口。 中正从之。
癸酉，王中正至宥州，城中居民五百馀家，遂屠之，斩首百馀级，降者十数人，获马牛百六十，羊千九百。军于城东二日，杀所得马牛羊以充食。
高遵裕至韦州，监军司令将士勿毁官寺民居，以示招怀。
乙亥，李宪败夏人于屈吴山。
丙子，鄜延路钤辖曲珍破夏人于蒲桃山。
高遵裕次旱海。先是李察请以驴代夫运粮，驴塞路，馈不继，师病之。
戊寅，林广军次土城山，自发江安，距今才十日。始，军有二道可进：自纳溪夷牢口至江门，近而险；自宁远至乐共坝，回远而平。贼意必出江门，盛兵距隘，而广实趋乐共。贼不能支，皆逃遁。
乙卯，种谔言： 效顺人已刺 归汉 二字，恐诸路在臣后者，一例杀戮，乞赐约束。 诏： 种谔所过招纳效顺人，令王中正如行营经过，指挥诸将，更加存抚。 
庚辰，诏： 自今除授职事官，并以寄禄官品高下为法。凡高一品以上为行，下一品者为守，下二品以下者为试；品同者不用行、守、试。 
辛巳，泾原节制王中正入宥州。
泾原兵既破磨脐隘，行次赏移口，有二道：一北出黛黛岭，一西北出鸣沙川。鸣沙少迂，诸将欲之黛黛，刘昌祚曰： 离汉时，运司备粮一月，今已十八日，未到灵州，倘有不继，势将若何？吾闻鸣沙有积粟，夏人谓之御仓，可取而食之，灵州虽久，不足忧也。 既至，得窖藏米百万，为留信宿，重载而趋灵州。壬午，师次城下。是时环庆军未至，城门未阖，先锋夺门几入。高遵裕遣李临、安鼎赍答刂子，且曰： 已使王永昌入城招安，可勿杀。 少间，门阖，城守，斩首级四百五十，得战马牛羊千馀。昌祚曰： 城不足下，独嫌于环庆尔，朝廷在远，必谓两道争功。 遂按甲。
废泸州大硐寨。
十一月，癸未朔，日有食之。
高遵裕言以环庆兵趋灵州，是日，次南平州。距城三十里，遇夏人接战。转运副使李察、判官范纯粹夜以手书间道促泾原兵来援，刘昌祚即委姚麟留屯，自将选锋数千人赴之，未至而贼已退。
先是昌祚言军事不称旨，帝赐遵裕手札云： 昌祚所言迂阔，必若不堪其任者，宜择人代之。 遵裕由是轻昌祚。既而昌祚先至灵州城下，或传昌祚已克灵州，遵裕未至灵州百里，闻之，亟具表称 臣遣昌祚进攻，拔灵州城 ；寻知所传皆虚，乃斩谍者以徇。于是昌祚诣遵裕，遵裕讶其来晚，坐帐外移时不见。既见，问： 灵州何如？ 昌祚曰： 畴昔即欲取之，以幕府在后，故止，城不足拔也。前日磨脐之战，馀众皆保东关镇。东关在城东三十里，旁直兴州渡口，平时自是要害，今复保聚。若乘此急击之，外援既歼，孤城当自下。 遵裕怒未解，且方欲攻城，谓昌祚曰： 吾夜以万人负土平叠，黎明入之矣。 因檄昌祚以泾原兵付姚麟；麟不敢当，遵裕亦已。
甲申，诏： 降《五路对境图》付王中正、种谔，据所分地招讨，俟略定河南，如可乘势渡河，方得前进，荡覆贼巢。缘环庆、泾原行营已至灵州界，其鄜延、河东兵马路尚远，不须必赴会合，但能平静所分一道，将来议赏不在克定兴、灵之下。其措置麟府路兵马司，可自西界并边取便路速往，及令赵禼应副粮草。如未到，本路即鄜延路借给，委路昌衡照会。其赵咸、庄公岳，元无朝旨令就鄜延粮草通融支用，既以馈运不继，乃妄奏陈及走失人夫万数不少；委赵禼遣官押送，就近里州军械系，令沈括选官鞫之。 后公岳、咸自诉深入贼境，暴露得疾，乞免械系，御批令在外承勘。
初，王中正在河东，奴视转运司官，凡有须索，不行文书，但遣人口传指挥，转运司不敢违。公岳等以口语无所凭，从容白中正云： 太尉所指挥事多，恐将命者有所忘误，乞记之于纸笔。 自后始以片纸书之。
公岳等白中正： 军出境，应备几日粮？ 中正以为鄜延受我节制，前与鄜延军遇，彼粮皆我有也。乃书片纸云： 可备半月粮。 公岳等恐中道乏绝，阴更备八日粮。及种谔既得诏，不受中正节制，鄜延粮不可复得，人马渐乏。
中正不习军事，自入夏境，望空而行，无乡导斥候。性畏怯，所至逗遛，恐夏人知其营栅之处，每夜二更，辄令军中灭火。后军饭尚未熟，士卒食之多病。又禁军中驴鸣。及食尽，士卒愤怒，流言 当先杀王昭宣及庄、赵二漕乃溃归 。中正颇闻之，阳于众中大言： 必竭力前进，死而后已。 阴令走马承受全安石奏： 转运司粮运不继，故不能进军，今且于顺宁寨境上就食。 公岳等亦奏： 本期得鄜延粮，因朝延罢中正节制，故粮乏。 帝怒，故令禼置狱，劾公岳等。公岳等急，乃奏： 臣等在麟府，本具四十日粮。王中正令臣止备半月粮，片纸为验。臣等复阴备八日粮。今出塞二十馀日，始至宥州，粮不得不乏。 帝徐悟非公岳等过。时即隰州置狱，中正恐公岳等复有所言，甚惧。及还朝，过隰州，谓公岳等曰： 二君勿忧，保无它。 既而公岳等各降一官，职事皆如故。
权鄜延路转运使李稷言： 粮道阻节，见开路折运，乞朝廷指挥，讨除后患。 帝从之，令种谔速移军近塞，并力讨除。谔初被诏，当以兵会灵州，而谔枉道不进；既发夏州，即馈饷乏绝。谔驻兵麻家，士卒饥困，皆无人色。谔欲归罪漕臣，诛稷以自解；或私告稷，稷请身督折运，乃免。民夫苦折运，多散走，稷不能禁，使士卒斩其足筋，宛转山谷间，数日乃死者数千人。
乙酉，辽主命岁出官钱以赈诸宫分及边戍之贫户。
丙戌，王中正奉诏引军还延州，士卒死亡者几二万。
丁亥，辽主幸驸马都尉萧酬斡第。方饮，宰相梁颍谏曰： 天子不可饮于人臣之家。 辽主即还宫。
诸军合攻灵州，种谔败夏人于黑水。
戊子，高遵裕始自以环庆兵攻灵州城。时军中皆无攻具，亦无知其法者。遵裕旋令采木为之，皆细小不可用。又欲以军法斩刘昌祚，众共救解之；昌祚忧恚成疾，泾原兵皆愤怒。转运判官范纯粹谓遵裕曰： 两军不协，恐生它变。 力劝遵裕诣昌祚营问疾以和解之。遵裕又使呼城上人曰： 汝何不速降？ 其人曰： 我未尝叛，亦未尝战，何谓降也？ 
己丑，李宪败夏人于啰逋川。
增制五辂：玉辂，建太常；金辂，建大旆；象辂，建大赤；革辂，建大白；木辂，建大麾；从详定礼文所奏也。
辛卯，天章阁待制、知开封府、权管句河东都转运司、措置麟府军马事赵禼知相州。禼初领河东漕，时潞州已再籍夫，械系坊郭民王概等，责无钱六万三千馀缗，号诉于禼。禼谕之曰： 朝廷用兵非获已，军兴期会，岂可缓也！虽然，吾当以身为汝等。 即以官钱二馀缗代之，为释械，宽期使偿。
李稷奏： 种谔以河东兵食少，方讨宥州，欲取粮于保安，于是令禼领空夫赴之，就借刍粮转给。禼言中正不更事，为谔所欺，轻信妄举，师出逾月，略无功绪。訾虎一军，夫足粮备，委之麟州。度其本谋，必非持久。既不敢直趋巢穴，而乃旁指鄜延，耻于空还，姑以粮尽为解，令稷奏请，窥测朝廷。况随军空夫，可使折运；路昌衡在鄜延馈饷，足以应副。方河东兴夫第三番，往往思变，群聚剽劫，已散复集，必难如期。太原距保安逾十五程，阻坂阻隘，艰于倍道。臣窃计士久暴露，水落草枯，人马瘏勚，未可以前。况贼素悍，今伏而屡抄，必怀狡谋，不可不虑。 朝廷再议入界，兼措置麟府军马，禼即奏： 诸路昨大举，方士气精勇，横裂四出，势如压卵，既阅月矣，虽捷获不补失亡。今锋锐稍软，民力凋耗，若复深入，恐速它变。或谓秉常囚拘，虑为邻敌所有。然自兴师，未闻北虏以一骑窥西夏者。如决图开拓，即且城宥州，分裂堡障，与夏州相接，建绥、宥、银、夏别为一道，修复安远、塞门三十六寨，须仲春出师，乃困贼之策也。 于是坐不赴鄜延，故有相州之责。
种谔降横河平人户，破石堡城，斩获甚众。
辛丑，师还泾原，总兵侍禁鲁福、彭孙护馈饷至鸣沙川，与夏人三战，败绩。初，夏人闻宋大举，梁太后问策于延，诸将少者尽请战，一老将独曰： 不须拒之，但坚壁清野，纵其深入，聚劲兵于灵、夏，而遣轻骑抄绝其馈运，大兵无食，可不战而困也。 梁后从之，宋师卒无功。
癸卯，种谔至夏州索家平，兵众三万人，以无食而溃。
左班殿直刘归仁率众南奔，相继而溃。入塞者三万人，尘坌四起，居人骇散。或请闭六戍拒之，或议以河东十二将之师讨除，沈括以为不然，曰： 此皆五州之精甲也，讨之未必能胜，而自毙死士以骄虏势，非术也。 时日南至，大张乐，劳河东之师。得叛卒数十人，括问之曰： 副都总管使汝归取粮，主帅为何人？ 答曰， 在后。 括各令归屯，日暮，自归者八百人，旬日，叛者皆归。后复治师西讨，括出按军，刘归仁至，括问： 汝归取粮，何以不持军符？ 归仁无以对，乃斩以徇。
甲辰，枢密院置知院、同知院，馀悉罢。于是大改官制，议者欲废枢密院归兵部，帝曰： 祖宗不欲兵权归有司，故专命官统之，互相维制，何可废也！ 
丙午，高遵裕以师还，夏人来追，遂溃。
辛亥，置延州塞门、浮屠二寨。
辽除绢帛尺度狭短之令。
是月，废编修院入史馆。
内府都知李宪自出界讨贼，收复土地，皆有功捷，赐银、绢各二千，降敕奖谕，别听恩命。
先是知枢密院孙固乞罢西师，既而出师无功，帝谕固曰： 若用卿言，必不至此。 于是固又言： 兵法，期而后至者斩。始议五路入讨，会于灵州，李宪独不赴，乃自开兰、会，欲以弭责，要不可赦，乞诛之。 不从。
十二月，丁卯，辽武定军节度使耶律仁杰坐私贩广济盐及擅改诏旨，削爵，贬安肃州为民。后数年，放归，旋死于乡。时以仁杰未正典刑，谓辽主有逸罚云。
林广师次纳江，乞弟遣叔父阿汝约降，求退舍，又约不解甲。广策其有诈，除阜为坛，距中军五十步，且设伏。辛未，乞弟拥千人出降，匿弩士氈裘，犹豫不前谢恩。广发伏击之，蛮奔溃，斩大酋二十八人。乞弟以所乘马授弟阿字，大将王光祖追斩之，军中争其尸，乞弟得从江桥下脱走。
辽知兴中府事耶律伊逊坐以禁物鬻入外国，下有司议。法当死，伊逊之党耶律延格独奏当入八议，得减死，击以铁骨朵，幽于莱州。
辽南院枢密使耶律仲禧卒。仲禧素党于伊逊，至是以失势而卒。辽主不悟，赐谥钦惠。
乙亥，慈圣光献皇后禫祭。宰臣王珪等上表请听乐，不许；自是五表，乃从之。
壬午，置延州义合寨。
是冬，判河南府文彦博奏疏言： 臣闻昨来西师出界，中辍而还，将下师徒，颇有饥冻溃散，以碍人众，不行军法。今便欲再举，何以励众？又，运浪远涉，颇被邀截，官吏民夫，甚有陷没。伏望圣慈深察王师之举，必有边将谋臣首开端绪以误大计，若不深责，无以励后。 又言： 近闻西师已还，中外但知时暂歇泊，而未有分屯解甲之旨，人情忧疑，皆虑王师必有再举之计。臣窃观陛下临御以来，选拔将校，训齐师徒，修治器械，储峙糗粮，皆众智所不及。夏人昏乱，自致天讨，陛下赫然命将出师，以伐有罪。师行以来，捷音屡上，虽未能覆其巢穴，系其君长，而所遇辄克，战功之多，近世未有。然而数路进军，弥历累月，馈挽不资，民疲供给，将士冲寒冒苦，备极勤劳。臣以为国威既已震矣，将士之力亦已殚矣，百姓供馈亦已竭矣，今日正当劳徠将士，安抚百姓，案甲养威，以全前日之胜，此宗社无疆之休也。若师徒暂还而复出，士气已衰而再鼓，民力已困而调发复兴，诸路深入而转饷益远，如此，则师之胜败恐未可知，而前功或丧，此天下之深忧也。 
张方平上书言： 臣闻好兵犹好色也，伤生之事非一，而好色者必死；贼民之事非一，而好兵者必亡。夫惟圣人之兵皆出于不得已，故其胜也享安全之福，其不胜也必无意外之患。后世用兵，皆得已而不已，故其胜也则变迟而祸大，其不胜也变速而祸小。是以圣人不计胜负之功而深戒用兵之祸。何者？兴师十万，日费千金，内外骚动，殆于道路者七十万家。内则府库空虚。外则百姓穷匮。饥寒逼迫，其后必有盗贼之忧；死伤愁怨，其终必致水旱之报。上则将帅拥众，有跋扈之心；下则士众久役，有溃叛之志。变故百出，皆由用兵。至于兴事首议之人，冥谪尤重。盖以平民无故缘兵而死，怨气充积，必有任其咎者。是以圣人畏之重之，非不得已，不敢用也。
 昔仁宗皇帝覆育天下，无意于兵，元昊乘间窃发，延安、麟府、泾原之间，败者三四，所丧动以万计而海内宴然，兵休事已而民无怨言。何者？天下臣庶知其无好兵之心，天地鬼神谅其有不得已之实故也。陛下即位以来，缮甲治兵，伺候领国，群臣察见此指，多言用兵。其始也，弼臣执国命者，无忧深思远之心；枢臣当国论者，无虑害持难之识；在台谏之职者，无献替纳忠之议。从微至著，遂成厉阶。既而薛向为横山之谋，韩绛效深入之计，陈升之、吕公弼等阴与协力。师徒丧败，财用耗屈，较之宝元、庆历之败，不及十一。然而天怒人怨，边兵叛背，京师骚然，陛下为之旰食者累月。何则？用兵之端，陛下作之，是以吏士无怒敌之意而不直陛下也。尚赖祖宗积累之厚，皇天保佑之深，故使兵出无功，感悟圣意。然浅见之士，方且以败为耻，力欲求胜。于是王韶作祸于熙河，章惇造衅于梅山，熊本发难于渝、泸。然此等皆残杀已降，俘累老弱，困弊腹心，而取空虚无用之地以为武功，使陛下受此虚名而忽于实祸，勉强砥砺，奋于功名。故沈起、刘彝复发于安南，使十馀万人暴露瘴毒，死者十五，而六路之人毙于输送资粮器械，不见敌而尽。以为用兵之意必且少衰，而李宪之师复出于洮州矣。
 数年以来，公私窘乏，内府累世之积，扫地无馀，州县征税之储，上供殆尽，百官廪俸，仅而能继，南郊赏给，久而未办，以此举动，虽有智者，无以善其后矣。且饥疫之后，所在盗贼蜂起，京东、河北，尤不可言。若军事一兴，横敛随作，民穷而无告，其势不为大盗，无以自全。边事方深，内患复起，则胜、广之形，将在于此！此老臣所以终夜不寐，临食而叹，至于恸哭而不能自已也！
 臣闻凡举大事必顺天心，今自近岁，日食、星变，地震、山崩，水旱、疫疠，连年不解，天心之所向背，可以见矣。而陛下方且断然不顾，兴事不已。譬如人子得过于父母，惟有恭顺静默，引咎自责，庶几可解。今乃纷然诘责奴婢，恣行箠楚，以此事亲，未有见赦于父母者。
 然而人臣进说于君，因其既厌而止之，则易为力；迎其方锐而折之，则难为功。今陛下盛意于用兵，势不可回，臣非不知，而献言不已者，诚见陛下圣德宽大，听纳不疑，故不敢以众人好胜之常心望于陛下，且意陛下它日亲见用兵之害，必将哀痛悔恨而追咎左右大臣未尝一言。臣亦将老且死，见先帝于地下，亦有以藉口矣。惟陛下哀而察之！ 其词盖苏轼所为也。帝颇为感动，迄不能从。至永乐败，果如其言。
