起上章摄提格八月，尽重光单阏十二月，凡一年有奇。
○孝宗绍统同道冠德昭功哲文神武明圣成孝皇帝乾道六年（金大定十年）
八月，己酉，权发遣衡州韩坚常，请广籴常平，帝曰： 若一州得二十万石常平米，虽有水旱，不足忧矣。 新福建转运副使沈枢言州郡水旱，请留转运司和籴米接续常平赈粜，帝曰： 即行之。 
庚戌，宰相虞允文请蚤建太子，帝曰： 朕久有此意，事亦素定；但恐储位既正，人心易骄，即自纵逸，不勤于学，浸有失德。朕所以未建者，更欲其谙练庶务，通知古今，庶无后悔耳。 
癸丑，复置详定一司敕令所。
戊午，新权知筠州葛祺论恢复大计，帝曰： 盛衰，理之必然。 又论东南之兵可用，帝曰： 会稽八千人破秦，在用之如何耳！ 又论建康战船宜修葺添造，月具数目申奏，帝曰： 已令修葺矣。 
新权知饶州江璆进对，帝曰： 卿向来所陈盐利甚善。广南田可耕否？何不劝诱？鄱阳，近地大郡，卿宜加意治之如二广。 帝又曰： 鄱阳所出瘠薄，宜拊恤之。 
己未，金主至自柳河川。
丙寅，置閤门舍人十员。
臣僚言： 比年监司、郡守，近朝廷者固已极一时之选，而地远者未能悉称陛下讲求之意。今畿甸之民，州县一不得其情，则之台之省，以至挝鼓，必彻而后已。远方之民，县不见省，愬之州；州不见省，愬之监司；监司又不见省，则死且无告矣。望陛下除授远地监司、君守比近地为加审，委台谏访闻纠劾比近地为加严。 诏从之。
癸酉，太学正薛元鼎言周之名将南仲，为武成王同时之人，请改配食武成王，帝喜，以谓南仲之孙皇父，犹为宣王中兴之将，便可施行。又言太学释奠，轮差南班宗室陪位观礼，帝曰： 亦使之知。 
知宁国府姜诜札言： 今合于十月内措置修圩，济养圩户饥民，已委官相视，料度工役，得所坏圩岸，比之绍兴年内所费多减省，兼有合行开决除废者，见行相度。 诏： 其馀州军有圩岸损坏，守臣依此措置修整，仍具申尚书省。 
壬申，金遣参知政事宗叙北巡，宗叙寻请置沿边壕堑，左丞相赫舍哩良弼曰： 敌国若来伐，此岂可恃哉！ 金主曰： 卿言是也。 
甲戌，右朝请大夫吕游问进对，论祖宗成法，帝曰： 言事者未必尽知利害，岂可便与更张！ 
是月，虞允文上《乾道敕令格式》。
任得敬以谋篡伏诛。
金左丞相赫舍哩良弼，练达政，金主所咨询，尽诚开奏，多称旨。以母忧去位，九月，庚辰，起复。
壬辰，赐苏轼谥文忠。
壬寅，新权发遣衢州施元之进对，论用人责小过太详。帝曰： 今日之弊正在此。 
诏： 役法为下三等户之害，并以官民户通差。 
池州都统吴总朝辞，帝曰： 将帅难得人，故文臣中择卿为将帅，须先民事，后统军。 
是月，范成大自金还。
初，成大至金，密草奏，具言受书式并求陵寝地，怀之入。方进国书，成大忽奏曰： 两国既为叔侄，而受书礼未称，臣有疏。 搢笏出之。金主曰： 此岂献书处耶？ 左右以笏摽起之。成大必欲书达，既而归馆。金太子欲杀成大，或劝止之。
其复书略云： 和约再成，界山河而如旧；缄意遽至，指巩、洛以为言。援昔时无用之文，渎今日既盟之好。既云废祀，欲申追远之怀；止可奉迁，即俟刻期之报。至若未归于旅柩，亦当并发于行涂。抑闻附请之词，欲废受书之礼，出于率易，要以必从，于尊卑之分何如？顾信誓之盟安在？事当审处，邦可孚休。 于是二事皆无成功。帝以成大为忠，有大用意。
冬，十月，戊申，权发遣兴元府王之奇奏： 归正官承信郎刘湛、右迪功郎刘师颜父子等，深念祖宗德泽，保护陵寝，不畏敌人凶暴，力阻盗伐，连年系狱，子死妇亡，而湛父子含笑受之。非天资忠义，何以至此！ 诏： 承信郎刘湛，特转两官，刘师颜改右承务郎，升擢差遣，其亲党秦世辅，特转一官，升充正将。 
癸丑，湖南转运副使黄钧论士大夫风俗不振，帝曰： 君相不当言命，士大夫不当言风俗，士大夫，风俗之本也。 
甲寅，金主如霸州冬猎。
丙辰，知信州林机进对，因论： 昔曹彬下江南，太祖靳一节度使不予。近世为将者，未尝有戡难破敌之功，爵赏过厚，至于极人臣之位。愿陛下鉴是为驾驭之术，庶可责效于异日。 帝曰： 此实人主砺世之术也。 
丁巳，权知襄阳府司马倬，为其父故试兵部侍郎朴乞谥，赐谥忠洁。
甲子，礼部尚书刘章言： 臣闻李德林在隋开皇初，与修敕令，请于朝，谓欲有更张者，当以军法从事。夫法之弊也故修之，修之而未必皆当，与众共议之可也，乃欲胁之以军法，其亦不仁甚矣。陛下清明远览，命官取新旧法并前后敕旨缉而修之，越岁书成，乃以奏御。其间有未便入人情、未安于圣心者，莫不硃黄识之，稍或可疑，必加改定，然后颁行。欲播告中外，惟新书是遵。 帝曰： 朕已览之，亦异乎隋高祖之事矣。 
乙丑，金主谓大臣曰： 比因校猎，闻固安县令高昌裔不职，已令罢之。霸州司候成奉先，奉职谨恪，可进阶，除固安令。 
辛未，金主谓宰臣曰： 朕凡论事，有未能深究其利害者，卿等宜悉心论列，毋为面从而退有后言。 
癸酉，帝谕江西转运判官芮煇曰： 卿当先正大夫风俗，次则民间讼牒，早与裁决，漕运又其次也。 
甲戌，起居舍人赵雄，请置局议恢复，诏以雄为中书舍人。
知乌程县余端礼言： 谋敌制胜之道，有声有实。敌弱者，先声后实以詟其气，敌强者，先实后声以俟其机。汉武乘匈奴之困，亲行边陲，威振朔方，而漠南无王庭者，詟其气而服之，所谓先声而后实也。越谋吴则不然。外讲盟好，内修武备，阳行成以种、蠡，阴结援于齐、晋，教习之士益众，而献遗之礼益密，用能一战而霸者，伺其机而图之，所谓先实而后声也。今日之事，异于汉而与越相若，愿阴设其备而密为之谋，观变察时，则机可投矣。古之投机者有四：有投隙之机，有捣虚之机，有乘乱之机，有承弊之机。因其内衅而击之，若匈奴困于三国之攻而汉宣出师，此投隙之机也。因其外患而伐之，若吴夫差牵于黄池之役而越兵入吴，此捣虚之机也。敌国不道，因其离而举之，若晋之降孙晧，此乘乱之机也。敌人势穷，蹑其后而蹙之，若汉高祖之追项羽，此乘弊之机也。机之未至，不可以先；机之已至，不可以后。以此备边，安若泰山；以此应敌，动如破竹；惟所欲为，无不如志。 帝曰： 卿可谓通事体矣。 
是月，复武臣提刑。
先是陈俊卿在相日，诏依祖宗旧制，复置武臣提刑，俊卿言此职自景德以来，废置不常，今用文臣一员，亦无阙事，员外增置，徒为烦扰，乃止。至是复置之。
造《会计录》，从都大发运使史正志之请也。
十一月，丁丑朔，诏淮南转运司严使人往来载钱过界之禁。
辛巳，金制： 盗太庙物者，与盗宫中物同论。 
壬午，合祀天地于圜丘，大赦。
乙酉，臣僚札言： 伏见效祀，阴雨连日，自致斋酌献景灵宫天霁，回銮太庙又雨。至夜漏四刻，星斗灿然，行朝飨之礼焉。明日，驾如青城亦晴。道旁观瞻甚盛，霏微冻雨还作。将祭之夜，驾幸大次更衣，数星现云表。及登坛乐作，四效云阴尚盛，独岁星中天，灵光下烛，礼成不雨。行礼之次，差官巡仗至城门，雨大霔，独泰坛无有。此皆圣上寅畏格于上天，天意昭答，宜宣付史馆。 许之。
张栻言： 陛下之心，即天心也。欲定未定，故上天之应乍阴乍晴。天人一体，众类无间，深切著明，有如此者。臣愿陛下毋以此为祥瑞，而于此存敬戒之心。试思夫次日御楼肆赦之际，日光皎然，四无纤翳，天其或者何不早撤云阴于行事之时，使圣怀坦然无复忧虑，而必示其疑以为悚功？然则丁宁爱陛下之意深矣。天意若曰： 今日君子、小人之消长，治乱之势有所未定，皆在陛下之心如何耳。若陛下之心严恭兢畏，常如奉祠之际，则君子、小人终可分，治道终可成，强敌终可灭，当如祀事终得成礼。惟陛下常存是心，实天下幸甚！ 
己丑，国子录姚崇之言： 大将而下，有偏裨、准备将之属，岂无人才可膺主帅之任！请骤加拔擢，如古人拔卒为将。 帝曰： 苟得其人，不拘等级。 
权通判建康府许克昌，请命两省、侍从更宿禁中，赐以宴问从容以尽天下之事；帝首肯。于是诏许克昌与知州、军差遣。又请命郡守以治兵为殿最，武臣提刑按阅郡兵，帝然之，又论拣汰使臣及归正人，州郡拊之不至，帝曰： 卿典郡，正当如此。 
乙未，召浙东总管曾觌提举佑神观。时陈俊卿已去位，觌旋擢用，无复有阻其入者矣。
是月，遣赵雄等贺金主生辰，别函书请更受书之礼。略云： 比致祈恳，旋勤诲缄，欲重遣于轺车，恐复烦于馆舍。惟列圣久安之陵寝，既难一旦而骤迁，则靖康未返之衣冠，岂敢先期而独请！再披谅谕之旨，详及受书之仪。盖今叔侄之情亲，与昔尊卑之体异。敢因庆礼，荐布忱诚；尚冀允从，式符期望。 
十二月，戊申，大阅于白石。
戊午，太学录袁枢轮对，因论今日图恢复，当审察至计以图万全之举，帝然之。
庚申，礼部尚书刘章言： 当今邑县之任，出于苟县，为令者惟知以官钱为急，月解无欠，则守臣、监司必喜之，而民讼不理，皆置不问。 帝曰： 岂可取其办钱而不察其政！ 
甲子，置江州广宁监，临江军丰馀监，抚州裕国监，铸铁钱。
丙寅，金主谓宰臣曰： 比体中不佳，有妨朝事。今观所奏事，皆依条格，殊无一利国之事。若一朝行一事，岁计有馀，则其利溥矣。朕居深宫，岂能悉知外事，卿等尤当注意。 
癸酉，诏： 史正志职志发运，奏课诞谩，广立虚名，徒扰州郡；责授团练副使，永州居住，其发运司罢之。 
是岁，两浙、江东、西、福建水旱。
高丽王晛弟冀阳公晧，废晛自立。
○孝宗绍统同道冠德昭功哲文神武明圣成孝皇帝乾道七年（金大定十一年）
春，正月，丙子朔，加上太上皇帝尊号曰光尧寿圣宪天体道太上皇帝，太上皇后尊号曰寿圣明慈太上皇后。
丁丑，金封皇子永行为徐王，永蹈为滕王，永济为薛王。
壬午，金诏： 职官年七十以上致仕者，不拘官品，并给俸禄之半。 
癸未，帝谕辅臣曰： 前日奉上册宝，太上甚悦，翌日过宫侍宴，实帮家非常之庆。朕以敌仇未复，日不遑暇，如宫中台殿，皆太上时为之，朕未尝敢增益。太上到宫，徘徊周览，颇讶其不饰也。 辅臣言： 陛下不以万乘为乐而以中原为忧，早朝晏罢，焦劳如此，诚古帝王所不及也。 帝曰： 朕无佗嗜好，或得暇，惟书字为娱尔。 因顾内侍，取《题郭熙秋山平远诗》以赐虞允文。
先是允文复请建太子，帝曰： 朕既立太子，即令亲王出镇外籓，卿宜讨论前代典礼。 允文寻拟诏以进。
戊戌，金尚书省奏汾阳节度副使牛信昌生日受馈献，法当夺官，金主曰： 朝廷行事，苟不自正，何以正天下！尚书省、枢密院，生日节辰，馈献不少，此而不问；小官馈献，即加按劾，岂正天下之道！自今宰执、枢密馈献，亦宜罢去。 
己亥，帝作《敬天图》，谓辅臣曰： 《无逸》一篇，享国久长，皆本于寅畏。朕近日取《尚书》中所载天事，编为两图，朝夕观览，以自儆省。 虞允文言： 古人作《无逸图》，犹夸大其事。陛下尽图书中所载敬天事，又远过之。惟圣人尽躬行之实，敬畏不已，必有明效大验。 帝曰： 卿言诚然。 
泉州左翼军统制赵渥招到军兵一千人，不支军中物，帝曰： 渥当旌赏。 虞允文言： 且与一遥郡。 帝曰： 赏宜从重。设使职事有阙，罚亦不轻，可与遥郡团练使。 
庚子，臣僚言郎曹多阙员，帝曰： 昨召数人皆未至，可令寺、监丞兼权。曾有人言，近日自郡守为郎，间有不曾历职事官者，却似太骤。此言有理。 虞允文曰： 近来馆、学、寺、监，拘碍资格，迁除不行，故有自县便为郎者，是馆、学、寺、监反不如州县之捷也。 帝又曰： 此又失之外重矣。 梁克家曰： 元立资格，所以重郎选。历者一旦得之，郎选却轻矣。 帝曰： 然。今后除授，正不可令超躐。 
癸卯，进呈三衙旧司禁军人数，帝曰： 祖宗时，上四军分，止是支数百料钱。 梁克家言秘阁中有太神御札，禁军券钱至亲笔裁减一二百者，帝曰 虽一麻鞋之微，亦经区处。祖宗爱惜用度如此。 克家曰： 凡赐予尤不可轻。韩昭侯非靳一敝袴也，不以予无功之人。 帝曰： 予及无功，则人不知劝。 克家曰： 岂惟无功者不劝，有功者且解体矣。 帝顾虞允文曰： 昨遣内侍往江上，欲就令抚问，以卿言而止，正为此也。 允文曰： 郭子仪所得上赐甘蔗几条，柑子几颗，人主以此示恩意尔。今诸将受陛下厚恩，未有以报。 帝曰： 郭子仪有大功于唐，今诸将若有郭子仪功，赐予诚不可轻也。 
金主谓宰臣曰： 往岁清暑山西，近路禾稼甚广，殆无畜牧之地，因命五里外乃得耕垦。今闻民乃去之佗所，甚可矜悯，其令依旧耕种。事有类此，卿等宜即告朕。 
是月，复置铸钱司。
二月，癸丑，立恭王惇为皇太子。大赦。初，庄文太子卒，庆王恺以次当立，帝以恭王惇英武类己，越次立之，而进封恺为魏王，判宁国府。
帝谓辅臣曰： 古人以教子为重，其事备见于《文王世子》，须当多置僚属，博选忠良，使左右前后罔匪正人。不然，一薛居州，亦无益也。 问： 旧来官属几人？ 虞允文等曰： 詹事二人，庶子、谕德兼讲读者二人。 帝曰： 宜增二员。谁可当此选者？ 允文等举恭邸讲读官李彦颖、刘焞，帝曰： 焞有学问，彦颖有操履。卿等更选取数人。 及进呈，帝览之曰； 王十朋、陈良翰二人俱可。十朋旧为小学教授，性极疏快，但临事坚执耳。 允文曰： 宾僚无佗事，惟以文学议论为职，不嫌于坚执也。 帝曰： 十朋、良翰诚是忠蹇，可并除詹事。 帝又问： 焞兼侍读，彦颖却兼侍讲，何也？ 允文等曰： 李彦颖既兼左谕德，以侍进无人，并令兼之。 帝曰： 侍讲可别选人。 乃命焞为司业兼侍读。
工部侍郎胡铨，亦请饬太子宾僚朝夕劝讲，帝曰： 三代长且久者，由辅导太子得人所致；末世国祚不永，皆由辅导不得其人。 铨前以除知泉州入对，遂留侍经筵。寻有忌铨敢言者，捃其细故，杂它朝士并言之，铨遂与礼部侍郎郑闻、枢密院检详文字李卫秘书丞潘慈明并罢。
尚书左司郎中兼侍讲张栻讲《诗·葛覃》，进说曰： 治生于敬畏，乱起于骄淫。使为国者每念稼穑之劳，而其后妃不忘织纴之事，则心之不存者寡矣。周之先后勤俭如此，而其后世犹有休蚕织而为厉阶者。兴亡之效，如此可见。 因推广其事，上陈祖宗自家刑国之懿，下斥今日兴利扰民之害。帝叹曰： 王安石谓人言不足恤，所以误国。 栻又言本朝治体以忠厚仁信为本，因及熙、丰、元符用事大臣，帝曰： 祖宗法度，乃是家法，熙、丰之后，不合改变耳。 
丁巳，帝谕宰执曰： 祖宗时，数召近臣为赏花钓鱼宴，朕亦欲暇日命卿等射弓饮宴。 虞允文等言： 陛下昭示恩意，得瞻近威颜，从容献纳，亦臣等幸也。 帝曰： 君臣不相亲，则情不通。早朝奏事，止顷刻间，岂暇详论治道，故欲与卿等从容耳。 
庚申，帝谕曰： 近世废弛之弊，宜且纠之以猛，它日风俗变易，却用宽政。譬之立表，倾则扶之，过则正之，使之适中而后已。 虞允文曰： 古人得众在宽，救宽以猛。天地之心，生生不穷，故阴极于剥则复。 帝曰： 天地若无肃杀，何以能发生！ 梁克家曰： 杀之乃所以生之，天地之心归于仁而已。 帝曰： 然。 
壬戌，帝曰： 去秋水涝，朕甚以百姓之食为忧。今却无流移之人。 虞允文言： 监司、守臣，类能究心荒政，故米不翔贵。 帝曰： 亦赖支官中米斛。 梁克家曰： 数年来，常平桩积，极留圣意。不然，今日岂有米斛可以那拨！ 帝曰： 如此理会，尚且不足。 允文等因言： 诸郡守臣若得人，遇岁水旱，宁致上勤圣虑！ 帝曰： 当择其有显效者旌之。 
甲子，诏寺观毋免租税。
三月，己亥朔，赵雄至金，所请皆不许。雄辞还，金主遣人宣谕曰： 汝国既知巩、洛陵寝岁久难迁，而不请天水郡公之柩，于义安在？朕念天水郡公尝为宋帝，尚尔权葬，深可矜悯。汝国既不欲请，当为汝国葬之。 无一语及受书事。雄归，奏： 金主庸人耳，于陛下无能为役。中原遗黎，日望王师，必有箪食之迎。 帝甚悦。时金国大治，民安其业，而雄虚词相饰如此。
诏训习水军。
丙子，立恭王夫人李氏为皇太子妃。妃，庆远军节度使道之女也，相士皇甫坦言其当母天下，闻于太上皇，遂为恭王聘之，至是立为妃。妃性妒悍，尝诉太子左右于太上皇，太上皇意不怿，谓太上后曰： 是妇将种，吾为皇甫坦所误。 
己卯，以知閤门事张说签书枢密院事。
说妻，太上后女弟也，说攀援擢拜枢府。时起复刘珙同知枢密院事，珙力辞不拜。命下，朝论哗然，未有敢讼言攻之者，左司员外郎兼侍讲张栻上疏切谏，且诣朝堂责虞允文曰： 宦官执政，自京、黼始；近习执政，自相公始。 允文惭愤不堪。栻复奏曰： 文武诚不可偏。然今欲右武以均二柄，而所用乃得如此之人，非惟不足以服文吏之心，正恐反激武臣之怒。 帝虽感悟，尚未寝成命。时范成大当制，久不视草，忽请对，乃出词头纳榻前，帝色遽厉，成大徐曰： 臣有引喻，閤门官日日引班，乃郡典谒吏耳。执政大臣，倅贰比也。苟州郡骤拔客将使为通判，官属纵俛首，吏民观听谓何？ 帝霁威，沈吟曰： 朕将思之。 明日，说罢为安远军节度使，提举万寿观。
说语人曰： 张左司平时不相乐，固也；范致能亦奚为见攻？ 指所坐亭材植曰： 是皆致能所惠也。 后月馀，成大求去，帝曰： 卿言事甚当，朕方听言纳谏，乃欲去耶？ 成大竟不安其位，以集贤修撰知静江。致能，成大字也。
辛巳，帝曰： 户部所借南库四百万缗，屡谕曾怀，不知何以拨还？ 虞允文曰： 不过措准折帛尔。 梁克家言： 今左帑无两月之储。 帝曰： 户部有擘画否？ 允文言： 其一给典帖，其二卖钞纸，众论未以为然。 帝曰： 此两事既病民，且伤国体，俱不可行。 
是日，金命有司葬钦宗于巩、洛之原，以一品礼。
戊戌，虞允文言： 胡铨蚤岁节甚高，今纵有小过，不宜遽去朝廷。 帝曰： 朕昨览台章，踌躇两日，意甚念之。但以四人同时论列，不欲令铨独留。 梁克家曰： 铨流落海上二十馀年，人所甚难。 帝曰： 铨固非它人比。 乃除宝文阁待制兼侍讲。铨求去益力，以敷文阁直学士与外祠。
庚子，徽猷阁待制、知处州胡沂言盗马者，帝曰： 治以罪。 虞允文因言帅臣有诱山寨人盗马，已而杀其人者，人情甚不安。梁克家曰： 邀功生事边臣，不可轻贷。且如知沅州孙叔杰，以兵攻徭人，致王再彤等聚众作过，惊扰边民，几成大患。前日放罢，行遣太轻。 帝曰： 可更降两官。 
是月，复将作监。
申严闭籴。
夏，四月，乙巳朔，诏： 春季拍试，艺高者特与补转两资。 虞允文言本司兵民须略与推恩，帝曰： 军中既有激赏，人人肯学事艺，何患军政不修！若更本官亦复推赏，尤见激厉。 
丁未，金归德民臧安儿谋反，伏诛。
金驸马都尉图克坦贞为咸平尹，贪污不法，累赃钜万；徙真定，事觉，金主使大理卿李昌图鞫之，贞即引伏。昌图还奏，金主问之曰： 停职否？ 对曰： 未也。 金主怒，杖昌图四十。复遣刑部尚书伊喇道往真定问之，征其赃还主。有司征给不以时，诏： 先以官钱还其主而令贞纳官。凡还主赃，皆准此例。 降贞为博州防御使，降贞妻为清平县主。
戊申，擢曾觌为安德军承宣使。时太子新立，谓其有伴读劳也。
庚戌，帝谓宰执曰： 朕于听言之际，是则从之，非则违之，初无容心其间。 梁克家言： 天下事，唯其是而已。是者，当于理之谓也。 帝曰： 然。太祖问赵普云： 天下何者最大？ 普曰： 惟道理最大。 朕尝三复斯言。 
癸亥，金参知政事魏子平罢，为南京留守，未几致仕。
甲子，诏皇太子判临安府。
己巳，诏举任刑狱、钱谷及有智略、吏能者。
庚午，有告统兵官掊克不法者，帝令付大理寺治之。虞允文言恩威相须乃济，帝曰： 威克厥爱，允济；爱克厥威，允罔功。苏轼乃谓尧、舜务以爱胜威，朕谓轼之言未然。 梁克家曰： 先儒立论，不可指为一定之说，如崔实著《政论》，务劝世主驭下以严。大抵救弊之言，各因其时尔。 帝曰： 昔人以严致平，非谓深文峻法也，纪纲严整，使人不敢犯耳。譬如人家，父子、兄弟，森然法度之中，不必须用鞭扑然后谓之严也。 
辛未，皇太子领临安尹，以晁公武为少尹，李颖彦、刘焞兼判官。
先是高丽使人告于金，谓王晛让国于弟晧。金主曰： 让国，大事也，其再详问。 是月，高丽以王晛让国表来上，金主疑之，以问宰执。左丞相赫舍哩良弼曰： 此不可信。晛有子生孙，何故让弟？晧尝作乱而晛囚之，何以忽让其位？且今兹来使，乃晧遣而非晛遣，是晧实篡兄，安可忍也！ 右丞孟浩曰： 询彼国士民，果推服，当遣封。 金主命却其使。旋遣吏部侍郎靖往问其故。
五月，丁亥，刘珙起复同知枢密院事，为荆襄宣抚使。
珙凡六疏辞，引经据礼，词甚切至，最后言曰： 三年通丧，先王因人情而节文之，三代以来，未之有改。至于汉儒，乃有金革无避之说，此固已为先王之罪人矣。然尚有可诿者，曰鲁公伯禽有为为之也。今以陛下威灵，边陲幸无犬吠之警，臣乃欲冒金革之名以私利禄之实，不又为汉儒之罪人乎？ 
帝以义当体国责之，珙乃手疏别奏，略曰： 天下之事，有其实而不露其形者，无所为而不成；无其实而先示其形者，无所为而不败。今德未加修，贤不得用，赋敛日重，民不聊生，将帅方割削士卒以事苞苴，士卒方饥寒穷苦而生怨谤，凡吾所以自治而为恢复之实者，大抵阔略如此。而乃外招归正之人，内移禁卫之卒，规算未立，手足先露，其势适足以速祸而致寇。且荆襄，四支也；朝廷，腹心元气也。诚使朝廷施设得宜，元气充实，则犁庭扫穴，在反掌间耳，何荆襄之足虑！如其不然，则荆襄虽得臣辈百人，悉心经理，顾足恃哉！臣恐恢复之功未易可图，而意外立至之忧，将有不可胜言者，唯陛下图之。 帝纳其言，为寝前诏。
遣知閤门事王抃点阅荆襄军马。
梁克家言： 近诸将御下太宽，今统制官有敢鞭统领官以下者否？太祖皇帝设为阶级之法，万世不可易也。 帝曰： 二百年来，军中不变乱，盖出于此。 虞允文曰： 法固当守，主兵官亦要以律己为先。 帝曰： 诚然。前日一二主军官不能制其下，反为下所告者，端以不能律己故耳。 
癸巳，金以南京留守伊喇成为枢密副使。
辛丑，帝语及临安事，因曰： 韩彦古在任时，盗贼屏迹；比其罢也，群盗如相呼而来。以此知治盗亦不可不严。惜乎彦古所以治民者，亦用治盗之术！治盗当严，治民当宽，难以一律。 
六月，丙午，复主管马军司公事李显忠为太尉。
己酉，金主诏曰： 诸路常贡数内，同州沙苑羊非急用，徒劳民耳，自今罢之。朕居深宫，劳民之事，岂能尽知！似此，当具以闻。 
乙卯，张权言淮西麦熟，秋成可望，帝谓宰相曰： 时和岁丰，卿等协赞之力。朕当与卿等讲求其未至者。 虞允文言圣德无阙。帝曰： 君臣之间，正要更相儆戒，朕有过，卿等悉言之；卿等有未至者，朕亦无隐。庶几君臣交修，以答天贶。 
丙辰，太常寺丞萧燧论人君听言必察其可用之实，所言与所行相副，然后可信，帝曰： 所论甚当，人谁不能言！但徒能言之而已，要当观其所行。《书》所谓 敷奏以言，明试以功 是也。 
甲子，金平章政事图克坦喀齐喀卒。金主方击球，闻讣，遂罢，厚赙之，录其孙。
秋，七月，甲申，金参知政事宗叙卒，遗表言朝政得失及边防利害。金主伤悼，谓宰臣曰： 宗叙勤劳国家，它人不能及也。 辍朝，遣宣徽使敬嗣晖致祭赙。
乙未，梁克家言： 近时两事，皆前世不及。太上禅位，陛下建储，皆出于独断。 帝曰： 此事诚汉、唐所无。朕常恨功业不如唐太宗，富庶不如汉文、景耳。 虞允文曰： 陛下以俭为宝，积以岁月，何患不及文、景！如太宗功业，则在陛下日夜勉之而已。 帝曰： 朕思创业、守成、中兴，三者皆不易，蚤夜孜孜，不敢迨遑，每日昃无事，则自思曰，岂有未至者乎？反覆思虑，惟恐有失。 又曰： 朕近于几上书一 将 字，往来寻绎，未得择将之道。 虞允文曰： 人才临事方见。 帝曰： 然。唐太宗安市之战，始得薛仁贵。 
庚子，以王炎为枢密使、四川宣抚使。
兴元府有山河堰，世传汉萧何所作。嘉祐中，提举史照上修堰法，降敕书刻之堰。绍兴以后，户口凋敝，堰事荒废，炎委知兴元府吴拱修复，发卒万人助役，尽修六堰，浚大小渠六十五里，南郑、褒城之田大得沃溉。诏奖谕拱。
是月，免两淮民户丁钱，两浙丁盐绢。
帝谕辅臣曰： 范成大言处州丁钱太重，遂有不举子之风，有一家数丁者，当重与减免。 寻又蠲早伤路户税。
八月，癸卯朔，金主诏朝臣曰： 朕尝谕汝等，国家利便，治体遗阙，皆可直言。外路官民亦尝言事，汝等终无一语。凡政事所行，岂能皆当？自今直言得失，无有所隐。 
乙巳，金主谓宰臣曰： 随朝之官，自谓历三考则当得某职，历两考则当得某积，第务因循碌碌而已。自今以外路官与内除官，察其奋勤则并用之；但苟简于事，不须任满，便以本品出之。赏罚不明，岂能劝勉！ 
丙午，殿司左军劫马军司使臣家被获，帝曰： 不当以治百姓之法治之。 虞允文曰： 劫盗已不可贷，况军人乎！ 
庚戌，金主诏曰： 应因斡罕被掠女直及诸色人，未经刷放者，官为赎放。隐匿者，以违制论。其年幼不能称说住贯者，从便住。 
己未，进呈两浙漕臣籴桩积米，帝因宣谕曰； 《洪范》八政，以食为先，而世儒乃不言财谷。邦之有储蓄，如人之有家计，欲不预办，得乎！ 
庚午，帝谓宰执曰： 朕近日无事时过德寿宫，太上颐养愈胜，天颜悦好。朕退，辄喜不自胜。 虞允文曰： 神器之重，得所付托，圣怀无事，自应如此。 
金主谓宰臣曰： 五品以下，阙员甚多，而难于得人。三品以上，朕则知之，五品以上，不能知也，卿等曾无一言见举者。欲画久安之计，兴百姓之利，而无良辅佐，所行皆寻常事耳，虽日日视朝何益！卿等宜勉思之。 
九月，壬申朔，帝曰： 江西、湖南旱歉，宜可募兵两路，各且募千人。 梁克家言外路募兵，多惮所费，虞允文曰： 拨截上供亦可。 帝曰： 然。所募之人，发赴三衙恐太远，当与分拨。 允文言： 江西去江、池为近，湖南去鄂渚为近。 帝曰： 可便降指挥，仍与分拨。 
戊寅，帝谓宰臣曰： 汉高祖初年，专意马上之事；世祖增广郊祀，亦在陇、蜀既平之后。昔人规恢远略，罔不在专，繁文末节，盖未暇问。 梁克家曰： 高帝创业，世祖中兴，今日之事，乃兼守成。祖宗二百年来典礼毕备，当以时举。 帝曰： 典礼何可尽废！抑其浮华而已。自今卿等每事当先务实，稍涉浮文，必议蠲省。 
壬午，湖北、京西总领兼措置屯田吕游问，言本所管营田、屯田内官兵阙人耕种之处，请依旧顷亩，出榜召百姓依元额承佃，从之。
癸未，金主猎于横山。
丁亥，命措置襄阳寨屋，梁克家曰： 将徙荆南之屯否？ 帝曰： 欲令移去，如何？ 虞允文曰： 荆南之人，岁岁更戍，自此可免道涂往返之劳。然有二不便。 帝曰： 襄阳极边，骤添人马，对境必致惊疑。 允文曰： 此正是一不便。又，自荆南至襄阳，水运千馀里，河道浅狭，难于馈粮，此二不便。以臣愚见，不如先移军马，馀续议之。 帝称善。
庚寅，金主还都。
是月，进呈六部长贰岁举改官人，皆是后来许依职司收使，今合依旧法，帝然之。梁克家言在京选人，无外路监司荐举，若六部长贰又不许作职司，必不得改官，帝曰： 旧法既然，当使人从法，不可以法从人也。 虞允文曰： 旧法，京局不以选人为之，故六部长贰不作职司亦可。今皆用选人，后来磨勘不行，必重申请，却须更改。 帝曰： 此事续议施行。 
冬，十月，壬寅朔，金以左宣徽使敬嗣晖参知政事。
甲寅，金主谓宰臣曰： 朕已行之事，卿等以为成命不可复更，但承顺而已，一无执奏。且卿等凡有奏，何尝不从！自今朕旨虽出，宜审而行，有未便者，即奏改之。或在下位，有言尚书省所言未便，亦当从而改之。 
壬戌，金主使乌凌阿天锡来贺会庆节，要帝降榻问金主起居，帝不许。天锡跪不起，虞允文请帝还内，命知閤门事王抃谕之曰： 大驾已兴，难再御殿，使人以明日见。 天锡沮退。癸亥，随班入见。
甲辰，虞允文言： 两司增加斗力事艺，升进者千馀人，费不过千馀贯。昨有锡金碗者，军中欢呼，无不欣艳。 帝曰： 闻其载碗乘马而归，道路聚观，如此，见者必劝矣。 
丙寅，金左丞相赫舍哩良弼进《睿宗实录》。
戊辰，金主谓宰臣曰： 衍庆宫图画功臣，已命增为二十人。如丞相韩企先，自本朝兴国以来，宪章法度，多出其手，至于关决大政，但与大臣谋议，终不使外人知觉，汉人宰相，前后无比。若褒显之，亦足以示劝，慎勿遗之。 
是月，赈饶州饥。
帝因览知州王秬赈济画一，曰： 饥岁民多遗弃小儿，已付诸路收养。如钱不足，可于内藏支降。 
罢绍兴府宗正行司，以其事归大宗正司。
故事，宗室皆聚于京师，熙、丰间始许居于外，崇宁间始即河南、应天置西、南二敦宗院。靖康之祸，在京宗室无得免者，而睢、洛二都得全。建炎初，将南幸，于是大宗正司移江宁，而西、南外初寓于扬州及镇江，复移于泉、福二州。而居会稽者，乃绍兴初以行在未有居第，权分宗室居之。及恩平郡王璩出居会稽，遂以为判大宗正司，至是省之。
十一月，戊寅，金主幸东宫，谓太子曰： 朕为汝措天下，当无复有经营之事。汝惟无忘祖宗仁厚之风，以勤修道德为孝，明信赏罚为治而已。昔唐太宗曰： 吾伐高丽不克终，汝可继之。 如此之事，朕不以遗汝。如辽之海滨王，以国人爱其子，嫉而杀之，所为如此，安得不亡！唐太宗又尝谓高宗曰： 尔于李勣无恩，今以事出之。我死，宜即授以仆射，彼必致死力矣。 君人者安用伪为！受恩于父，焉有忘报于子者乎！ 
丙戌，金主享太庙；丁亥，有事于圜兵，大赦。
是日，臣僚请改和州西路花装队，帝曰： 三衙旧亦结花装队，昨已更改。与其临敌旋行抽摘，不若逐色团结之有素也。 
癸巳，金群臣加上尊号曰应天兴祚钦文广武仁德圣教皇帝。
甲午，虞允文言： 旧法，黄甲不曾到部人，在铨试下等人之上。 帝曰： 可依旧法。 又曰： 改法不当，终有窒碍，不如详审于初，则免改更于后也。 
是月，策制科眉山布衣李垕入第四等，赐制科出身。
十二月，癸卯，金主冬猎。乙卯，还宫。
丙辰，金参知政事敬嗣晖卒。
先是军人王俊，自称八厢，诈取军中钱物，配广南，帝曰： 御前从来无八厢差出，可拟指挥行下诸路，如有自称八厢之人，即收捉根勘。 戊午，诏行之。帝顾虞允文曰： 卿昨言，若真八厢，对人自称，亦所当罪，此言甚当。 
庚申，诏： 閤门舍人依文臣馆阁，以次轮对。 王抃用事故也。
辛酉，金进封皇子永中为赵王，永成为豳王，永升为虞王，永蹈为徐王，永济为滕王。乙丑，永中与曹王永功俱授明安，仍命永功亲治事以习为政。
丙寅，诏： 都统制岁举所知二人，统制岁举一人，以智勇俱全为上，善抚士卒为次，专有胆勇又为次，将校士卒惟其所举。 从臣僚之请也。
金吏部侍郎靖之使高丽也，欲宣金主诏于王晛，而晛已为晧囚于海岛，托言： 晛已避位，出居它所，病有加无损，不能就位拜命，往复险远，非使者所宜往。 靖竟不得见晛，乃以诏授晧，转取表附奏，仍以让国为言。
靖还，金主问大臣，皆曰： 晛表如此，可遂封之。 赫舍哩良弼、完颜守道曰： 待晧祈靖，未晚也。 
是月，晧遣其礼部侍郎张翼明等请封于金。
是岁，移马军司屯于建康府。
金河决王村，南京、孟、卫州界多被其害。
