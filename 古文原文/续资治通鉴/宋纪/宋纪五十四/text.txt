起昭阳大荒落八月，尽阏逢敦牂十月，凡一年有奇。
○仁宗体天法道极功全德神文圣武睿哲明孝皇帝皇祐五年（辽重熙二十二年）
八月，丁酉朔，诏： 民诉灾伤而监司不受者，听州军以状闻。 
丁未，以通判潭州唐介为殿中侍御史里行、知复州。
戊申，以知秦州文彦博为忠武节度使、知永兴军兼秦凤路兵马事，始用孙抃言也。
傅求言古渭寨方发兵戍守，不宜更易主将；己酉，命知青州张日复知秦州。
庚申，以知复州唐介为殿中侍御史，充言事御史，遣内侍赍敕告赐之。介贬斥不二岁复召，议者谓帝能优容言事之臣，近代所希。
辛酉，策试贤良方正能直言极谏太常寺太祝赵彦若。颜若所对策疏阔，下有司，考不中等，罢之。先是制举就祕阁试者凡十八人，有司独取彦若，于是又被黜，议者谓宰相陈执中不由科第以进，故阴讽有司抑之也。
壬戌，诏： 今后每遇南郊，以太祖、太宗、真宗并配。 
九月，庚午，以东上閤门使钱晦知河中府。帝戒曰： 陕西兵方解，民困久矣，卿为朕爱抚。无纵酒作乐，使人谓为贵戚子弟。 晦顿首谢。
乙酉，御崇政殿，召近臣、宗室、台谏官、省府推、判官观新乐。先是钟律之音未协古法，诏中书门下集两制及太常礼官与知钟律者考定。其当议者各安所习，久而不决，乃命诸家各作钟律以献，亲临视之。然古者黄钟为万事根本，故尺量权衡皆起于黄钟。至隋，用黍累为尺而制律，容受卒不能合；及平陈，得古乐，遂用之。唐兴，因其声以制乐，其器无法，而其声犹不失于古。古代大乐沦散，王朴始用尺定律，而声与器皆失之，故太祖患其声高，特减一律，至是又减半。然太常乐比唐声尤高五律，比今燕乐高三律。帝虽勤劳制作，未能得其当者，有司失之于以尺生律也。
庚寅，以国子监直讲胡瑗为大理寺丞，复勒停人院逸为户部员外郎，并以制钟律成，特迁之。
壬辰，罢三司提举司句当公事官，从宰臣陈执中所奏也。
夏主遣使进降表于辽。甲午，辽使南面林牙高嘉努等奉诏抚谕夏国。
冬，十月，丙申朔，日有食之。
戊戌，徐州录事参军路盛，追一官勒停。盛马毙，怒厩人刍秣失时，杖之，令抱石立五昼夜，又杖之。大理寺断杖八十私罪，帝以盛所为苛暴，贵畜而贱人，特贬之。
乙亥，判大宗正司允让言： 宗室生子，须五岁然后赐名受官，毋得依长子例不限年。 从之。
壬子，作镇国神宝。
丙辰，御延和殿，召辅臣观指南车。
丁巳，以殿中侍御史唐介为工部员外郎、直集贤院。介始入见，帝曰： 闻卿迁谪以来，未尝有私书至京师，可谓不易所守。 介顿首谢。后数论得失，因言于帝曰： 臣继今言不行，必将固争，争之急，或更坐黜，是臣重累陛下，愿听解言职。 许之。御史中丞孙抃奏留介，或补谏暑，不报。寻以为开封府判官。
诏以蝗旱，令监司谕亲民官上民间利害。
甲子，避神宝名，改镇国军为镇潼军。
十一月，丁卯，朝享景灵宫。戊辰，享太庙、奉慈庙。己巳，合祭天地于圜丘，大赦。
先是张方平言王畿赋敛之重，于是诏开封府诸县两税，务于元额上减三分，永为定式。
丁丑，加恩百官。戊子，放天下逋负。
庚寅，罢荆湖南路、江南西路、广南东、西路转运判官。
辛卯，辽命诸职事官以礼受代及以罪去者置籍，岁申枢密院。
十二月，丙申朔，辽以契丹人充回鹘部副使。
丁酉，广西安抚使言捕获侬智高母阿侬及智高弟智光、子继宗、继封，诏护送京师。阿侬有智谋，智高攻陷城邑，多用其策，僭号太后。天资惨毒，嗜小儿，每食必杀小儿。智高败走，阿侬入保特磨，依其夫侬夏卿，收残众约三千馀人，复欲入寇。余靖督部吏黄汾、黄献珪、石鉴、进士吴舜举发峒兵入特磨掩袭，并智高弟、子皆获之。
庚子，张方平加翰林侍读学士、知秦州，代张昪也。
初，日命部署刘涣讨叛羌，涣逗遛不进，奏以郭恩代之。恩既多所斩馘，涣疾恩出己上，遂诬奏恩所杀皆老稚。朝廷疑焉，故罢日而遣方平往帅，亦徙涣泾原。方平力辞，曰： 涣与日有阶级，今互言而两罢，帅不可为也。 日以故得不罢。寻命方平知滑州。
辽以应圣节曲赦徒以下罪。
癸丑，诏： 入内内侍省都知、押班，非年五十以上，历任无赃私罪，勿除。 
戊午，诏曰： 转运之职，本以徵清官吏，绥抚人民，岂特事诛求以剥下乎？有能尽岁入以致增盈者，留为本路移用，毋得进羡馀。务宽民力，以称朕怀。 
庚申，以太常博士兴国吴中复为监察御史里行，用中丞孙抃荐也。中复尝知犍为县，有善政。抃未始识其面，即奏为台属，或问之，抃曰： 昔人耻为呈身御史，今岂荐识面台郎邪！ 
辛酉，辽贺正旦使请观庙乐，帝以问，宰相陈执中曰： 乐非祠享不作，请以是告之。 枢密副使孙沔曰： 此可告而未能止也。当告之曰： 庙乐之作，以祖有功、宗有德而歌咏之也。使者能留与吾祭则可观。  帝从之，使者乃退。
初，贾昌朝建议： 汉、唐都雍，置辅郡，内翼京师。国朝都汴，而近京诸郡皆属它道，制度不称王畿。请析京东之曹州、京西之陈、许、郑、滑州并开封府总四十二县为京畿。 帝纳之。壬戌，诏： 以曹、陈、许、郑、滑五州为辅郡，隶畿内，置京畿转运使。五州各增钤辖一员，曹州更增都监一员，留屯兵三千人，以时教阅。若出戍，即于开封府近县或邻州徙兵足之。 以王贽为枢密直学士、京畿水陆计度转运使。
左司谏贾黯建言： 臣尝读隋史，见所谓立民社义仓者，取之以时而藏之于民，下足以备凶灾而上实无所利焉。愿仿隋制，诏天下州军，遇年谷丰熟，立法劝课蓄积以备灾。 即下其说司农寺，且命李兑与黯合议以闻。乃下诸路度可否，而以为可行者才四路，馀或谓赋税之外两重供输，或谓恐招贼盗，或谓已有常平足以赡给，或谓置仓烦扰。于是黯复上奏，一一辨之。然当时牵于众论，终不果行。
是岁，夏改元福圣承道。
○仁宗体天法道极功全德神文圣武睿哲明孝皇帝至和元年（辽重熙二十三年）
春，正月，己巳，辽主如混同江。
辛未，京师大寒，诏有司恤民之冻死者。
壬申，碎通天犀，和药以疗民病。时京师大疫，太医进方，内出犀牛角二本，析而观之，其一通天犀也。内侍李舜卿请留供帝服御，帝曰： 吾岂贵异物而贱百姓哉！ 立命碎之。
建宁留后杨景宗卒，赠武安节度使兼太尉，谥庄定。景宗起徒中，以外戚故至显官。然性暴戾，使酒任气，知滑州，尝殴通判王述仆地。帝深戒毋饮酒，景宗虽书其戒坐右，顷之辄复醉，其奉赐亦随费无馀。始，宰相丁谓筑第敦教坊，景宗为役卒，负土第中。后谓败，帝以其第赐景宗，居之三十年乃终。
癸酉，贵妃张氏薨。
妃宠爱日盛，出入车御华楚，颇侵后饰。尝议用红伞，增兵卫数；有司以一品青盖奏，兵卫准常仪。帝守法度，事无大小，悉付外延议，凡宫禁干请，虽已赐可，或辄中却；妃嬖幸少比，然终不得紊政。及薨，帝悲悼不已，谓左右曰： 昔者殿庐徼卫卒夜入宫，妃挺身从别寝来卫朕。尝祷雨宫中，妃刺臂血书祝词，外皆不得闻，宜有以追贲之。 入内押班石全彬探帝意，请用后礼于皇仪殿治丧，诸宦者皆以为可，入内都知张惟吉独言此事须翼日问宰相。既而判太常寺、翰林学士承旨王拱辰、知制诰王洙等皆附全彬议，宰相陈执中不能正，遂诏近臣、宗室皆入奠于皇仪殿，移班慰上于殿东楹。特辍视朝七日，命参知政事刘沆为监护使，全彬及句当御药院刘保信为监护都监。凡过礼，皆全彬与沆合谋处置，而洙等奏行之。初，有司请依荆王故事辍视朝五日，或欲更增日，请上裁，乃增置七日。殿中侍御史酸枣吕景初言： 贵妃一品，当辍朝三日。礼官希旨，使恩礼过荆王，不可以示天下。 不报。
丁丑，追册贵妃张氏为皇后，赐谥温成。御史中丞孙抃三奏请罢追册，不报。初，赐谥曰恭德，枢密副使孙沔言： 太宗四后皆谥曰德，从庙谥也。今恭德之谥，其法何从？且张、郭二后不闻有谥，此虽礼官之罪，实贻讥于陛下，不可不改。 因改谥温成。抃及侍御史毋湜、殿中侍御史俞希孟等皆求补外，知杂事郭申锡请长告，皆以言不用故也。
禁京城乐一月。己卯，殡温成皇后于皇仪殿之西阶，宰臣率百官诣殿门进名奉慰。壬午，遣官告太庙、皇后庙、奉慈庙。
甲申，宰臣梁适奉温成皇后谥册于皇仪殿，百官诣西上閤门进名奉慰。是夕，设警场于右掖门外，帝宿于皇仪殿。
乙酉，帝成服于殿幄，百官诣殿门进名奉慰。是日，殡温成皇后于奉先寺，輴车发引由右升龙门出右掖门，升大昪举，设遣奠。
先是诏枢密副使孙沔读哀册，孙沔奏： 章穆皇后丧，比葬，行事皆两制官，今温成追谥，反诏二府大臣行事，不可。 于是执册立帝前陈故事，且曰： 以臣孙沔读册则可，以枢密使读册则不可。 置册而退。宰相陈执中取而读之。既殡，百官复诣西上閤门进名奉慰。
戊子，夏遣使贡方物于辽。
壬辰，辽主如春水。
诏： 待制以下丁父母忧，已听解官行服，今满百日犹起复，其罢之。 
癸巳，延福宫使、武信留后、入内内侍省都知王守忠，罢延福宫使，为武信留后，它毋得援例。故事，宦官未有真为留后者，守忠介东宫恩，数求之。帝欲从其请，时高若讷为枢密使，持不可，故止。及是守忠疾，复求为节度使。宰相梁适曰： 宦官不除真刺史，况真节度使乎？ 帝曰： 朕尝许守忠矣。 适曰： 臣今日备位宰相，明日除一内臣为节度使，臣虽死有馀责。 御史中丞孙抃亦奏疏力谏，乃罢节度使不除，然犹得真为留后。守忠谨愿细密，故眷遇最厚。方在疾告，帝令用浮屠法，集僧于其家，凡四十九日，为之禬禳。既卒，赠太尉、昭德节度使，谥安僖，特给卤簿以葬。
辽主先猎于双子淀，甲午，复猎于盘直坡。先是牌印郎君耶律陈嘉努逐鹿围内，鞭之二百。会耶律仁先荐陈嘉努健捷比海东青鹘，授御盏郎君。
二月，丁酉，诏礼院，孝惠、孝章、淑德、章怀皇后、章惠皇太后、温成皇后皆立小忌。先是有请立温成忌者，直集贤院刘敞言： 太祖以来，后庙四室，陛下之妣也，犹不立忌，岂可以私昵之爱至变古越礼乎！ 于是并四后及章惠皆诏立忌。枢密副使孙沔极陈其不可，中丞孙抃累奏论列，而礼院官亦以为言，皆不听。寻罢之。
庚子，诏： 治河堤民有疫死者，蠲户税一年；无户税者，给其家钱三千。 
戊申，太常博士、史馆检讨鄄人张刍，落职监潭州税。诏立温成忌，礼官列言其不可，宰相患之。或谓宰相曰： 刍独主兹议，它人皆不得已从之耳。 刍父太祝牧，当任蜀官，刍尝奏乞代其父，且求知广安军，执政谓曰： 故事，史馆检讨不为外官，若舍去此职则可往。 刍始谓必换职名，及知弗得，乃言父欲自行，仍愿留史馆。无何，牧至京师，复上书乞免入蜀。宰相既恶刍，因追罪刍奏事前后异同而黜之。
戊午，诏乾元节度僧尼。
己未，以直史馆张掞为户部副使。
枢密副使孙沔，数言追册温成于礼不可，且曰： 皆由佞臣赞兹过举。 宰相陈执中等甚衔之。沔不自安，力求解职。壬戌，授资政殿学士、知杭州。浙俗贵僧，或纵妇女与交；沔严察之，杖配者甚众。
以三司使、礼部侍郎田况为枢密副使。
枢密使、彰德节度使、同平章事王贻永，数以疾求罢。三月，己巳，罢为景灵宫使、加右仆射兼侍中，仍诏特依宗室例，岁赐在京公使钱五千缗，其进奉听如两府例。贻永性清谨寡言，颇通书，不为声伎之乐。旧制，外姻未有辅政者，贻永在枢密十五年，归第则杜门谢客，人称其谦静。庆历间，贻永位冠西府，杨怀敏自河朔入奏塘泊事，欲升黜者数十人。两府聚议，宰相贾昌朝见怀敏为兴，呼押班太傅，怀敏称说云云。独贻永怒曰： 押班如此，腾倒人太多，宁谓稳便！ 怀敏缩颈而退，昌朝大惭。庞籍、吴育时为枢密副使，相谓曰： 常得此老发怒，大是佳事！ 
以河阳三城节度使、同平章事、判郑州王德用为枢密使。
辛未，诏： 诸路提点刑狱朝臣，自今三岁一代。 
壬申，置提点京畿刑狱官，以度支员外郎蔡挺为之。
乙亥，司天监言四月朔日当食。庚辰，德音，改元，降天下死罪一等，流以下释之。癸未，易服，避正殿，减常膳。
丁亥，辽主幸皇太弟重元帐。
夏，四月，甲午朔，日有食之。遣官祀社以救日。是日，雷雨，至申时，见所食九分之馀。丙申，宰相以日食不及算分率，百官表贺。
戊戌，诏三司铸 至和元宝 钱。
辛丑，御正殿，复常膳。
祥源观火。
先是知制诰胡宿言： 臣窃以国家乘火而王，火于五行属礼。古者祭天神无二主，礼专一配，所以奉天帝之尊，明不敢渎。唐初始有兼配之事。垂拱中，礼官希旨，郊丘诸祠遂有三祖同配之礼。开元十一年，明皇亲享圜丘，礼官建议，遂罢三祖同配。国家至道三年，诏书亲郊圜丘，以太祖、太宗并配。陛下即位，景祐二年，诏礼官详按典礼，辨崇配之序。诏书节文： 自今以住，太祖定配，二宗迭侑。 去年八月八日诏书： 今次南郊，三圣并侑，后次却依旧礼。 未逾旬日，复有 今后每遇南郊三圣并侑 之诏。窃寻诏旨，先后不同。臣愚欲望今后南郊，且依景祐二年礼官所定太祖定配之典，追寝去年 每遇南郊三圣并侑 之诏，告谢天地，以顺火性。 不报。
癸卯，高丽遣使贡于辽。
癸丑，辽主猎于合只忽里。
五月，己巳，夏乞进马驼于辽，辽主命岁贡之。
乙亥，以马军副都指挥使、昭信留后张茂实为宁远节度使、知潞州。茂实之母微，既生茂实，入宫乳悼献太子。茂实方襁褓，真宗以付内侍张景宗曰： 此儿貌厚，汝养视之。 景宗遂以为子。于是开封民繁用扣茂实马首，言茂实乃真宗子，茂实执以闻。事下开封府。用盖病狂易。事既明，言者以嫌请罢茂实兵柄。帝察其无它故，擢节度使出守。用坐配窦州牢城。
己丑，客星出天关之东南可数寸。
庚寅，辽主如永安山。
壬辰，夏遣使贡于辽。
六月，乙未，诏益州路钤辖司： 应蛮人出入处，皆预择人为备御。 时黎州言侬智高自广源州遁入云南之故也。
丙申，辽主如庆州。己亥，谒庆陵。
辛亥，吐蕃遣使贡于辽。
癸丑，殿中侍御史里行吴中复上殿弹宰相梁适奸邪，帝曰： 近马遵亦有弹疏，且言唐室自天宝而后治乱分，何也？ 中复对曰： 明皇初任姚崇、宋璟、张九龄为宰相，遂致太平。及李林甫用事，纪纲大坏，治乱于此分矣。虽威福在于人主，而治乱要在辅臣。 帝曰： 朕每进用大臣，未尝不采公议，顾知人亦未易耳。 遵，乐平人也。
甲寅，出内藏库绢五十万，缗钱三十万，下河北助籴军储。
秋，七月，丁卯，以端明殿学士、给事中、知益州程戡参知政事。
礼院言： 奉诏参定即温成皇后旧宅立庙及四时享祀之制。检详国朝孝惠皇后，太祖嫡配，止即陵所置祠殿以安神主，四时惟设常馔，无荐享之礼。今温成皇后宜就葬所立祠殿，参酌孝惠故事施行，仍请题葬所曰 温成皇后园 。 从之。
戊辰，礼部侍郎、平章事梁适罢，以本官知郑州。先是殿中侍御史马遵等弹适奸邪贪黯，任情徇私，且弗戢子弟，不宜久居重位，适表乞与遵等辨。遵等即疏言： 光禄少卿向传师，前淮南转运使张可久，尝以赃废，乃授左曹郎中；又，留豪民郭秉，在家卖买，奏与恩泽；张掞还自益州，赂适得三司副使，故王逵于文德殿廷厉声言： 空手冷面，如何得好差遣！  中丞孙抃亦言： 适为宰相，上不能持平权衡，下不能训督子弟，言事官数论奏，非罢适无以慰清议。 帝不得已，乃罢之。
己巳，夏遣使求婚于辽。
殿中侍御史马遵知宣州，吕景初通判江宁府，殿中待御史里行吴中复通判虔州。
梁适之得政也，中官有力焉。及马遵等弹适，左右或言： 御史捃拾宰相，自今谁敢当其任者？ 适既罢，左右欲并遵等去之。始，遵等言： 盐铁判官李虞卿，尝推按茶贾李士宗负贴纳钱十四万缗，法当倍输。而士宗与司门员外郎刘宗孟共商贩，宗孟与适连亲，适遽出虞卿提点陕西刑狱。 下开封府鞫其事，宗孟实未尝与士宗共商贩，且非适亲，遵等皆坐是黜，而中复又落里行。知制诰蔡襄，以三人者无罪，缴还词头，改付它舍人，亦莫敢当者，遂用熟状降敕。虞卿，昌龄子也。
御史中丞孙抃言： 臣等昨论列宰相梁适事，今日风闻吕景初以下并议谴责。臣详观朝旨，必是奸人以巧言移人主意，遂使邪正曲直，溃然倒置。况威赏二字，帝王之权，古先圣人尤所谨重。今梁适内恃私邪，外恃势力，重轻高下，皆在其手，嗟怨之声，沸腾中外，陛下庇而不问。臣恐缘此之后，朝廷事事尽由柄臣，台谏之官，噤口结舌，畏不敢言，陛下深居九重，何从而知之！臣居风宪之长，既不能警策权臣，致令放纵私徇，又不能防闲奸人，致令惑误圣听，臣之罪多矣。乞夺臣官爵，窜臣远方，以谢天下。 又言： 臣前与郭申锡等全台上殿论列朝廷事，陛下亦优容不罪。今止言梁适，遽有此行遣，显是犯天子之颜者其过轻，言宰相之事者其过重。方今幅员数万里，生齿至夥，治乱安危之要，系执政数人而已；既有过咎，台官不得言，谏署不得奏，朝廷其如何哉！伏望念祖宗大业而谨重之，无使威赏二柄尽假于下。 又累奏乞召还遵等，皆不报。翰林学士胡宿，因召对，乞留马遵等，退，又上言： 刚猛御史，自古难得。近日谪见未息，奸宄须防。古人有言： 猛虎在深山，藜藿为之不采。 欲乞降旨留三御史在朝，以警奸邪。 亦不报。
以权知开封府、龙图阁直学士吕公弼为枢密直学士、知益州。先是帝每念吕夷简，闻公弼有才，书其名于殿柱。公弼奏事，帝目送之，语宰相曰： 公弼甚似其父。 既召程戡入辅，因使公弼代戡。公弼固辞，乃复授龙图阁直学士、同知群牧使。甲戌，以知滑州张方平为户部侍郎、知益州。
辽主如秋山。己卯，诏八房族皆加巾帻。
戊子，以龙图阁直学士、吏部郎中欧阳修知同州。
先是修守南京，以母忧去，服除入见，帝恻然怜修发白，问在外几年，今年几何，恩意甚至，命判吏部流内铨。小人恐修复用，乃伪为修奏，乞汰内侍挟恩令为奸利者，宦官忿怨，阴求所以中修者。会选人张俅、胡宗尧例改京官，宗尧前任常州推官，知州以官舟假人，宗尧连坐。及引对，修奏宗尧所坐薄，且更赦去官，于法当选。谗者因是言宗尧翰林学士宿子，故修特庇之，夺人主权，修坐是出。修在铨曹未浃旬也。
八月，癸巳，以判吏部南曹吴充同知太常礼院，同判吏部南曹冯京同判登闻鼓院。二人皆以胡宗尧故易任。充上疏为欧阳修辨，不报。
出内藏库钱二百万缗，令入内供奉官张茂则置司以市河北入中军粮钞。先是上封者言： 河北入中军粮，京师给还缗钱、绢，商人以算请，久未能得，其钞每百千止鬻六十千，今若出内藏库钱二百万缗量增价收市之，岁可得遗利五十万。 帝以为然，故委茂则干其事。既而知谏院范镇言： 内藏库、榷货务同是国家之物，岂有榷货务固欲滞商人算钞，而令内藏库乘钱以买之？与民争利，伤体坏法，莫此为甚。 帝是镇言，遽罢之。
甲午，以知制诰贾黯权判吏部流内铨。时承平日久，百官乐于因循，黯始欲以风义整救其弊。益州推官桑泽，在蜀三年，不知其父死，后代还，应格当迁，投牒自陈。人皆知其尝丧父，莫肯为作文书。泽知不可，乃去，发丧制服，以不得家问为解。泽既除丧，求磨勘。黯以为泽三年不与其父通问，虽非匿丧，犹为不孝也，言之于朝，泽坐废，归田里，不齿终身。晋州推官李亢，故尝入钱得官，已而有私罪，默自引去，匿所得官，以白衣应举及第，积十年，当磨勘，乃自首，言其初事。黯以为此律所谓罔冒也，奏罢之，夺其劳考。
丁酉，诏： 前代帝王後，尝仕本朝官八品以下，其祖父母妻子犯流以下罪，听赎；未仕而尝受朝廷赐者，所犯非凶恶，亦听赎。 
丙午，工部侍郎、参知政事刘沆依前官平章事。
以知郑州梁适为观文殿大学士、知秦州。御史中丞孙抃再疏言旧相不当临边，不报。初，渭寨为蕃部所扰，及益兵拒守，而它族多惊疑。适具牛酒，召其酋长默罗多尼等抚定之，罢所益兵；终适之去，蕃部不为寇。
丁未，徙知宣州、殿中侍御史马遵为京东转运使，通判江宁府、殿中待御史吕景初知衢州，通判虔州、主客员外郎吴中复知池州。
初，欧创修罢判流内铨，吴充、冯京罢判南曹，知谏院范镇言： 铨曹承禁中批旨，疑则奏禀，此有司之常也。今谗人以为挠权，窃恐上下更相疑畏，谁敢复论是非！请出言者主名，正其罪，复修等职任。 言之至再，帝意乃解；而宰臣刘沆亦请留修。戊申，命修刊修《唐书》。
诏学士院： 自今当宿学士以故请告者，令以次递宿。 前一夕，命刘沆为宰相，召当宿学士杨伟草麻，不至，乃更自外召赵概草之，故有是诏。
戊午，知制诰贾黯言： 陛下日御迩英阁，召侍臣讲读经史，其咨访之际，动关政体，而史臣不得预闻；欲乞令修起居注官入侍阁中，事有可书，随即记录。 从之。赐坐于御坐西南。
诏： 自今将相迁拜见辞之礼，令閤门以故事举行。 从知制诰韩绛言也。
九月，辛酉朔，以权三司使、翰林学士杨察为户部侍郎、提举集禧观事。内侍杨永德建请于蔡汴河置水递铺，察条不便，罢之，永德毁察于帝。三司有狱，辞连卫士，皇城司不即遣，而有诏移开封府鞫之。察由是乞罢，帝从其请。
知谏院范镇言： 外议皆谓察近因点检内衣库积尺罗帛及建水递铺非便，内藏库不当买交钞，香场人吏取乞钱物，皇城司占护亲从官不以付外勘鞫。此等事皆是害政伤理之大者，三司义当论列，而谗邪小人，多方沮毁，使其请解使权，朝廷因遂其请，臣窃为陛下惜之。夫邪正之辨，不可不审，陛下以察之所陈是邪非邪？以为是，则宜使察主大计，以塞奸幸之路；以为非，则不当改官，使自暇逸。累日以来，日色不光，天气沉阴，欲雨而不雨，此邪人用事之应，而忠良之情不得上通也。陛下宜以察所争四事下中书、枢密大臣，详正是非，付有司依公施行，复察所任，庶几上应天变，下塞人言。 殿中侍御史西安赵抃亦言： 察若有罪，不当更转官资；若本无罪，不当改任。乞追还新命。 不报。抃为御史，弹劾不避权幸，时号铁面御史。
先是盐铁判官王鼎为淮南、江、浙、荆湖制置发运副使，永德请沿汴置辅挽漕舟，岁可省卒六万，鼎议以为不可。永德横滑，执政重违其奏，乃令三司判官一员将永德就鼎议。鼎发八难，永德不能复。鼎因疏言： 陛下幸用臣，不宜过听小人，妄有所改，以误国计。 于是永德言不用。居二年，遂以为使。前使者多渔市南方物，因奏计京师，持遗权贵。鼎一无所市，事无大小，必出于己，凡调发纲吏，度漕路远近，定先后，为成法。于是劳逸均，吏不能为轻重。官舟禁私载，舟兵无以自给，则盗官米为奸。有能居贩自赡者，市人持以法，不肯偿所逋，鼎为移州县督偿之。舟人有以自给，不为奸，而所运米未尝不足也。
以殿中丞王安石为群牧判官。安石力辞召试，有诏与在京差遣。及除群牧判官，安石犹力辞，欧阳修谕之，乃就职。馆阁校勘沈康，诣宰相陈执中求为群牧判官，执中曰： 安石辞让召试，故朝廷优与差遣。且朝廷设馆阁以待天下贤才，当以德让为先，而争夺如此，公视安石，颜何厚也！ 康惭沮而退。
癸亥，起居舍人、知制诰吕溱，工部郎中、知制诰兼侍讲、史馆修撰王洙，并为翰林学士。故事，翰林学士六员，时杨察、赵概、杨伟、胡宿、欧阳修并为学士，于是察加承旨，溱及洙复同除学士，洙盖第七员也。温成皇后之丧，洙与石全彬附会时事，陈执中、刘沆在中书，喜其助己，故员外擢洙。议者非之。
甲子，以直集贤院、同修起居注吴奎、刘敞并知制诰，仍以敞为右正言。陈执中言奎、敞修注未一月，不应骤迁，帝不听，曰： 此岂计算日月邪！ 谢日，帝面谕以 外间事不便，有闻当一语朕也。 
丙寅，翰林学士王洙上《周礼礼器图》。先是洙读《周礼》，帝命画车服、冠冕、笾豆、簠簋之制，及是图成，上之。
枢密副使王尧臣，务裁抑侥幸，于是有镂匿名书布京城以摇军情者，帝不信。丁卯，诏开封府揭榜募告者，赏钱二千缗。
己巳，迩英阁讲《周礼》 大荒大札，则薄征缓刑 。杨安国曰： 所谓缓刑者，乃过误之民耳，当岁歉则赦之，闵其穷也。今众持兵杖，劫粮廪，一切宽之，恐不足以禁奸。 帝曰： 不然，天下皆吾赤子也。一遇饥馑，州县不能存恤，饿莩所迫，遂致为盗，又捕而杀之，不亦甚乎！ 
先是辽主欲见帝容像，以耶律防善画，因其来使，窃画帝容以归，然以为未得其真。上年，辽主谕其大臣曰： 朕与宋皇帝约为兄弟欢，故欲见其画像，可告来使。 至是辽使萧德、吴湛以为请，又乞进本国酒馔；不许。
丁丑，诏开封府： 自今凡决大辟囚，并覆奏之。 初，开封府言得枢密院答刂子，军人犯大辟无可疑者，更不以闻，其百姓则未有明文。帝重人命，至是军人亦令覆奏。
辛巳，以三司使王拱辰为回谢使，德州刺史李珣副之，使于辽。
癸未，礼院言温成皇后葬所，请称园陵，从之。乙酉，温成皇后启殡，帝不御前后殿，百官进名奉慰。御史中丞孙抃率其属言刘沆既为宰相，不当领温成皇后监护使，且言立庙建陵皆非礼。章累上，不报。因相与请对，固争不能得，抃伏地不起，帝为改容遣之。
庚寅，辽主出猎，遇三虎，纵犬获之。
冬，十月，辛卯朔，太白昼见。
壬辰，诏： 士庶之家尝更佣雇之人，自今毋得与主人同居亲为婚；违者离之。 
丁酉，葬温成皇后。帝御西楼，望柩以送，自制輓歌词，宰相率百官进名奉慰。知谏院范镇言： 太常议温成皇后葬礼，前谓之温成园，後谓之园陵；宰相刘沆前为监护使，後为园陵使。如闻此议皆出礼官，前日是则今日非，今日是则前日非，必有一非于是矣。古者法吏舞法，而今世礼官舞礼。若不加诘问，恐朝廷典章浸坏而不可救。乞下臣章，劾礼官前后异状，以正中外之惑。 不报。镇又请葬温成皇后罢焚瘗锦绣、珠玉以舒国用，从之。
辽主如中京，戊戌，幸新建秘书省。
先是都官员外郎燕度议，川峡选人遭父母丧，须代者至，然后听去官；知制诰、同判流内铨刘敞言，此非所以全人子之孝也。辛丑，诏自今并听奔丧。敞尝建议曰： 窃见旧制官自三司副使以上及班行使臣，不论高低，遭父母丧者，例皆百日公除。孝子虽有思慕之心，逼于王命，不得遂行，此诚伤教害礼，无取于今。伏以三年之丧，通于天下。以义制恩，古人有之，自谓身在军旅、躬备金革者，不敢以私事辞王事耳；本非承平侍从之臣所当行，又非班行冗下之职所当预。习俗既久，浸以成风，其贤者则以不即人心为悲，其不肖者则以当丧墨缞为荣；以之锡类，是为伤恩，以之教民，是为忘孝。今天下往往有闻哀不举，废哀图仕，原自此始，不可不虑。窃谓惟在军中者可从权变礼，其旧制三司副使以上及班行使臣百日公除，不合礼意，宜听行三年之服，以崇孝悌之风。臣又闻，古者大夫去国，三年然后收其田里，明有恩也。今丁忧臣僚，即日绝其俸禄，亦为太薄，岂有行礼之人，反不及被放之臣乎？臣往见丁忧者家贫无食，乞丐糊口，其皇皇伤孝子之心，非所以化民成俗也。臣以为文官两制、武官自诸司使以上，与给全俸，其馀京朝官、班行使臣，与给半俸，以明朝廷笃于礼而厚于教也。乞下近臣商量可否。 又言： 陛下幸加恩，令诸近臣得为亲服三年，又不夺其俸，至仁至惠，不可尚矣。然常参京朝官、班行使臣犹不用此令。臣以为名位不同，尊亲一也。苟取周急，不宜分别。《书》云： 无偏无党，王道荡荡。无党无偏，王道平平。 惟陛下留意。 
辽有事于太庙。
癸丑，辽以开泰寺铸银佛像，曲赦在京囚。
丙辰，以太常少卿穰人周湛为淮南、江、浙、荆湖制置发运使。湛入辞，帝谕曰： 朝廷遴选此职，不可阴致苞苴于京师。 湛惶恐对曰： 臣蒙圣训，不敢苟附权要以谋进身也。 
戊午，幸城北砲场观发砲，宴从臣，赐卫士缗钱。
是月，夏进誓表于辽。
