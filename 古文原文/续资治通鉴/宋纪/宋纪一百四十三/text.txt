起玄黓执徐正月，尽昭阳大荒落十二月，凡二年。
○孝宗绍统同道冠德昭功哲文神武明圣成孝皇帝乾道八年（金大定十二年）
春，正月，庚午朔，颁《乾道敕令格式》。
莫濛充金国贺正使。故事，正月三日锡宴，前后使者循行无违，濛独以本朝国忌，不敢簪花听乐为辞，争辨久之。伴使以白金主，许就馆赐食。
戊寅，太常博士杨万里轮对，论及人材，帝曰： 人材须辨实伪，分邪正，最不可以言取人。孔子大圣，犹曰： 始吾于人也，听其言而信其行；今吾于人也，听其言而观其行。 故以言取人，失之宰予。 
金主诏有司曰： 凡陈言者，皆国政利害。自今言有可行，以其本封送秘书监，当行者录副付所司。 
乙酉，太常少卿黄钧言： 国莫重于礼，礼莫严于分。伏见四孟月景灵宫朝献，皇帝与群臣俱拜于庭心，窃疑之。退而求之礼经，考之仪注，有所不合。问之掌故，则渡江之后，群吏省记者失之也。《曲礼》曰： 君践祚，临祭祀。 《礼器》曰： 庙堂之上，罍樽在阼。 又曰： 君在阼。 《正义》曰： 阼，主人阶也。 神宗元丰间，详定郊庙礼文，明堂、太庙、景灵宫行礼，兼设皇帝拜位于东阶之上。今亲郊之岁，朝献景灵宫，朝飨太庙，皇帝拜上，群臣拜下矣；独四孟朝献，设褥位于阼阶之下，则是以天子之尊而用之大夫士临祭之位，非所以正礼而明分也。请遵元丰之制，每遇皇帝孟月朝献，设褥位于东阶之上，西向。以礼则合，以分则正。 诏从之。
丙戌，宰执请讨论上丁释奠、皇太子入学之仪。帝曰： 《礼记·文王世子篇》载太子入学事甚详。 梁克家曰： 入学以齿，则知父子、君臣、长幼之道，古人所以教世子如此。 虞允文曰： 此事备于《礼经》，后世罕举行者。 帝曰： 可令有司讨论以闻。 
丙申，金以水旱免中都、西京、南京、河北、河东、山西、陕西去年租税。
二月，壬寅，金主召诸王府长吏谕之曰： 朕选汝等，正欲劝导诸王，使之为善。如诸王所为有所未善，当力陈之；倘或不从，则具每日行事以奏。若阿附不言，朕惟汝罪也。 
乙巳，诏曰： 朕惟帝王之世，辅弼之臣，其名虽殊，而相之实一也。厥后位号定于汉，而称谓汩于唐，以仆臣而长百僚，朕所不取。且丞相者，道揆之任也，三省者，法守所自出也。今舍其大而举其细，岂责实之议乎！肆朕稽古，厘而正之，盖名正则言顺，言顺则事成，为政之先务也。其改尚书左、右仆射、同中书门下平章事为左、右丞相。 
己酉，诏以判太史局李继宗供奉德寿宫，应转三官，许回授其子安国补太史局保章正，充历算科。臣僚言： 保章从八品，与宣义、承忠郎等，使其精于历算，虽特命之可也，用其父之回授则不可。虽曰以三官易一命，若异时群臣近习有不知事体、不顾廉耻，皆乞用此例，陛下何以拒之？ 遂寝其命。
庚戌，金主如顺州春水。
辛亥，以虞允文为左丞相，梁克家为右丞相，并兼枢密使。寻诏： 已正丞相之名，其侍中、中书令、尚书令，尚存虚名，杂压可删去，以左右丞相充其位。 
癸丑，以安庆军节度使张说、吏部侍郎王之奇并签书枢密院事。
时张栻已出知袁州，侍御史李衡，右正言王希吕，论说不可执政；礼部侍郎兼直学士院周必大，不草答诏；给事中莫济，封还录黄。帝令翰林学士王严草制，给事中姚宪书行，必大、济并与外宫观。旋以希吕合党邀名，责远小监当；衡言稍婉，左迁起居郎。都人作《四贤诗》以纪之。未几，严擢学士承旨，宪赐出身为谏议大夫。于是说势赫然，无敢撄之者。
著作佐郎赵汝愚不往见说，乞祠，不报。会其祖母卒，不俟报，即日归省父，因自劾。帝不罪，就除知信州。
是日，金主还都。
金主诏曰： 自今官长不法，其僚佐不能纠正，又不言上者，并坐之。 户部尚书高德基滥支朝官俸四十万贯，杖八十。
丙寅，户部尚书曾怀，赐出身，参知政事。
三月，己巳朔，主管马军司公事李显忠，请兑换民田充都教场，有司以民间不愿，请每亩支钱五贯文收买。帝曰： 马官诸军皆未有教场否？ 虞允文曰： 虽有之，但未有都教场以备合教。 帝曰： 建康管军马，自有大教场，每遇合教，可以时暂教阅。 允文曰： 圣意殆不欲取民田耳。 帝曰： 然。 
乙亥，金诏尚书省： 赃污之官，已被廉问，若仍旧积，必复害民，其遣使诸道，即日罢之。 
丁丑，金遣宿直将军乌库哩思列册封王晧为高丽国王。
壬午，帝念及边备，谓虞允文曰： 士大夫难得任事之人。 允文曰： 承平时，前辈名臣如范仲淹、韩琦等在边，尚犹难之。 帝曰： 当时战多失利，盖由未甚知兵。 允文曰： 非不知兵，但不教之兵难以御敌。 帝曰： 西夏小邦，当时亦自枝梧不及，所以驯致丙午之耻。朕今孜孜不倦，期与卿等共雪之。今闻金人上骄下惰，朕所以日夕磨厉，必欲令今日我之师徒如昔日金人之兵势，盖思反之也。 
壬辰，宰执请点检诸军战船，帝曰： 舟楫正是我之所长，岂可置而不问？鄂州、荆南、江州，可令姜诜前去，池州以下，委叶衡具数奏闻。 
癸巳，金以前西北路招讨使伊喇道为参知政事。
丙申，详定一司敕定所奏修正三公、三少法，太师、太傅、太保为三公，左、右丞相为宰相，少师、少傅、少保为三少，诏从之。
丁酉，金北京曹贵等谋反，伏诛。
夏，四月，庚子，赐礼部进士黄定等三百八十九人及第、出身。
癸卯，金尚书右丞孟浩罢，为真定尹。金主曰： 卿年虽老，精神不衰，善治军民，毋遽言退。 以通犀带赐之。
丙午，进呈宰臣制国用事，帝曰： 官制已定，丞相事无不统，所有兼制国用，更不入衔。 
己酉，殿中侍郎史萧之敏劾虞允文擅权不公，允文请罢政，许之。翌日，帝过德寿宫，上皇曰： 采石之战，之敏在何处？毋听允文去。 遂复留。出之敏提点江东刑狱。
甲寅，户部侍郎杨倓言： 义仓，在法夏、秋正税，每一斗别纳五合，即正税不及一斗免纳，应丰熟一县九分已上，即纳一升，惟充赈给，不许它用。今诸路州县常平义仓米斛不少，间有灾伤去处，支给不多，皆是擅行侵用。请下诸路常平言，限半月委逐州主管官，取索五年的实收支数目，逐年有无灾伤检放及取给过若干，见在之数实计若干，目今在甚处桩管，申部稽考。 从之。
丁巳，金西北路纳哈塔齐锦谋反，伏诛。
己未，宣示赐新进士御书《益稷篇》。梁克家言： 《益稷》首载治水播奏艰食，末载君臣更相训饬之意。学者因宸翰以味经旨，必知古人用心矣。 帝曰： 如所载 无若丹硃傲 等语，见古者君臣儆戒之深。 允文曰： 舜与皋陶赓歌之词，舜则曰 股肱喜，元首起 ，皋陶则曰 元首明，股肱良 ，又继以 元首丛脞，股肱惰 之语，君臣之间，相称誉，相警戒，自有次序如此，所以能致无为之治。 帝曰： 然。此篇首言民之粒食，则知务农为治之本。至于告臣邻之言，则曰 庶顽谗说，若不在时，侯以明之，挞以记之 ，又曰 格则承之，庸之，否则威之 ，是古圣人待天下之人，未尝不先之以教，及其不格，则必以刑威之。今为书生者，多事虚文而忽兹二事，是未究古圣人之用心也。 
癸亥，金以久旱，命祷祀山川。诏宰臣曰： 诸府少尹多阙员，当选进士，虽资叙未及而有政声者，皆擢用之。 
臣僚言： 役法之均，其法莫若限民田，自十顷以上至于二十顷，则为下农；自二十一顷以上至四十顷，则为中农；自四十一顷以上至于六十顷，则为上农。上农可使三役，中农二役，下农一役。其尝有万顷者，则使其子孙分析之时，必以三农之数为限。其或诡名挟户，而在三农限田之外者，许人首告，而没田于官。磨以岁月，不惟天下无不均之役，亦且无不均之民矣。 
乙丑，金大名尹荆王文，以赃罪夺爵，降授德州防御使，僚佐皆坐不矫正解职。文，宗望之子，京之弟也。
丙寅，金右丞相赫舍哩志宁薨，谥武定。
金主尝宴群臣于太子宫，顾志宁谓太子曰： 天下无事，吾父子今日相乐，皆此人力也。 及殁，甚悼惜之，曰： 志宁临敌，身先士卒，勇敢之气，自太师梁王后，未有如此人也。 
五月，己巳，提点江东刑狱萧之敏乞祠，帝不允。
虞允文言： 前日之敏言臣，是其职事。臣虽不知其所论，窃自揣度，罪无可疑者。既蒙圣恩，复令暂留，如之敏之端方，愿召归旧班，以辟敢言之路。 帝曰： 今以监司处之，亦自甚优。 顾曾怀曰： 丞相之言甚宽厚，可书之《时政记》。 
癸酉，金主如百花川。
甲戌，金命赈山东路饥。
丁丑，金主次准居。久旱而雨。
戊寅，金主观稼，禁扈从蹂践民田，禁百官及承应人不得服纯黄油衣。
癸未，金主谓宰臣曰： 朕每次舍，凡秣马之具，皆假于民间，多亡失，不还其主，此弹压官不职，可择人代之。所过即令询问，但亡失民间什物，并偿其直。 
乙酉，金给西北路人户牛。
戊戌，诏福建盐行钞法，从转运陈岘之请也。仍支借十万贯作本。
知福州陈俊卿移书宰执曰： 福建盐法与淮、浙不同。盖淮、浙之盐，行八九路、八十馀州，地广数千里，故其利甚博。福建八州，惟汀、邵、剑、建四州可售，而地狭人贫，土无重货，非可以它路比也。今欲改行钞法，已夺州县岁计，又欲严禁私贩，必亏税务常额；而贫民无业，又将起而为盗。夫州县阙用，则必横敛农民；税务既亏常额，则必重征商旅。盗贼既起，则未知所增三十万缗之入，其足以偿调兵之费否也！将来官钞或滞不行，则必科下州县；州县无策，必至抑配民户。本以利民而反扰之，恐皆非变法之本意也。 当时不能用，然钞法果不行。
丙申，立宗室铨试法。
六月，庚子，以武德郎令抬为金州观察使，封安定郡王。
辛丑，帝曰： 雨止，岁事有望。 虞允文曰： 麦已食新，米价日减。 帝曰： 今岁再得一稔，想见粒米狼戾，更得二年，便有三年之蓄。仍须严切戒约，只置场和籴，听百姓情愿入中，不得纤毫科扰。 
壬寅，蠲两淮归正人撮收课子。淮东巡尉有纵逸归正户口过淮者，夺官有差。
国子司业刘焞，尝移书宰相，言张说不当用，出为江西转运判官。朝辞，论州县穷空无备及当今利害，帝曰： 江西旱荒之馀，州县亦是无备，亦多由官吏非其人。 旋命赈江西饥。
丙午，傅自强言父察遇害于燕山，乞赐谥，特赐谥忠肃。
甲寅，金主如金莲川。
秋，七月，己巳，臣僚言： 祖宗马政、茶马司，并专用茶、锦、绢博易，蕃、汉皆便，近茶马司专用银币，甚非立法之意。况茶为外界必用之物，银宝多出外界，甚非中国之利。 诏四川宣抚司参旧法措置。
癸未，以曾觌为武泰军节度使。
庚寅，知光州滕瑞奏： 遇天申圣节，臣自书 圣寿万岁 四字，约二丈馀，兼造三棚，高三丈馀，凡用绢五十匹，标背投进。 帝曰： 滕瑞不修郡政，以此献谀，特降一官。 
是月，知庐州赵善俊言： 朝廷顷者分兵屯田，其不可者有三。臣谓罢屯田有三利：习熟战陈之兵，得归行伍，日从事于教阅，一利也。无张官置吏，坐以糜稍，无买牛散种以费官物，二利也。屯田之田，悉皆膏腴，牛具屋庐，无一不具，以资归正人，使之安居，三利也。 诏： 庐州见屯田官兵并行废罢，其田亩牛具，令赵善俊尽数拘收，给付归正人请佃及募人租种。 
金罢保安、兰安榷场。金主谓宰相曰： 夏国以珠玉易我丝帛，是以无用易我有用也。 命罢之。
八月，庚子，度支硃儋言： 经总制钱，顷自诸州通判专收，岁入至一千七百二十五万缗，继命知州、通判同掌，而岁亏二百三十万缗。故向者版曹奏请专属通判，其后又因臣僚乞委守臣，于是有知、通同共拘催分授酬赏之制。夫州郡钱物，常患为守者侵欺，经制钱分隶之数，而多收系省以供妄费，今使知、通同掌，则通判愈不得而谁何。请仍旧委之通判而守臣不预。 从之。既而户部尚书杨倓言： 若令通判拘催，恐守臣不能协力，宜照乾道二年指挥，令知、通同共任责分赏。 从之。
辛丑，臣僚言： 州县被差执役者，率中下之户，产业微薄，一为保正，鲜不破家。昔之所管者，不过烟火、盗贼而已，今乃至于承文引，督租赋焉；昔之所劳者，不过桥梁、道路而已，今乃至于备修造，供役使焉。方其始参也，馈诸吏则谓之 辞役钱 ，知县迎送僦夫脚则谓之 地理钱 ，节朔参赞则谓之 节料钱 ，官员下乡则谓之 过都钱 ，月认醋额则谓之 醋息钱 。复有所谓 承差人 ，专一承受差使，又有所谓 传帖人 ，各在诸厅白直，实不曾承传文帖，亦令就顾而占破。望申严州县，今后如敢令保正、副出备上件名色钱物，官员坐以赃私，公吏重行决配。如充役之家不愿亲身祗应，止许顾承差人一名，馀所谓传帖之类并罢。 从之。
壬子，浙东提举郑良嗣言收籴常平尚少钱五万三千二十馀贯，诏礼部纽计度牒给降。
乙卯，帝谓辅臣曰： 昨因检《唐书·李吉甫传》，见栖筠为常州刺史，值推瀳饥，浚渠，厮流江，境内遂丰稔。不知流江远近，可令浙漕及常州考求古迹以闻。 
癸亥，兵部侍郎黄钧论知人善任使，当察其人而取之，量其材而用之，帝曰： 朕以无心处之。无心则明，无心则不偏，无心则无私。 
甲子，著作佐郎丁时发言： 人君须平日奉天，得天助然后可以立大事。 帝曰： 朕日夜念此，所谓 某之祷久矣 。 时发言近日多竭民力以事不急，陛下当恤民以固本，帝曰： 朕非特图建功业，如汉文蠲天下租赋事，亦欲次第行之。 
是月，四川水灾，命赈之。
九月，戊辰，定江西四监铁钱额，每岁共铸三十万贯，江州广宁监、兴国军富民监各十万贯，临江军丰馀监、抚州裕国监各五万贯。
壬申，帝曰： 近时民俗，多尚奢侈，才遇丰年，稍遂从容，则华饰门户，鲜丽衣服，促婚嫁，厚装奁，惟恐奢华之不至，甚非所宜。今年丰登，欲使民间各务储积，仍趣时广种二麦，以备水旱之用。 
乙亥，诏王炎赴都堂治事。
丙子，金主还都。
初，帝命选谏官，虞允文以李彦颖、林光朝、王质对，三人皆鲠亮，有文学，为时所推重；帝不报，而用曾觌所荐者。允文、梁克家争之，不从，允文力求去。戊寅，以允文为少保、武安军节度使、四川宣抚使，封雍国公。
丁亥，金鄜州李方等谋反，伏诛。
己丑，赐虞允文家庙祭器。允文入辞，帝谕以进取之方，刻日会师河南。允文言异时或内外不甚应，帝曰： 若西师出而朕迟回，即朕负卿；若朕已动而卿迟回，即卿负朕。 帝用李纲故事，御正衙，酌卮酒赐之；即殿门乘马持节而出。
冬，十月，丙辰，罢借诸路职田。
十一月，辛未，遣官鬻江、浙、福建、二广、湖南分路官田。
甲戌，金主谓宰相曰： 宗室中有不任官事者，若不加恩泽，于亲亲之道有所未广。朕欲授以散官，量予廪禄，未知前代何如？ 左丞石琚曰： 陶唐之亲九族，周家之内睦九族，见于《诗》、《书》，皆帝王美事也。 
臣僚言： 在法，光禄大夫、节度使已上，既合定谥，议于太常，覆于考功，苟其人行应谥法而下无异词，则以上于朝廷而行焉。绍兴间，以守臣捍御，临难不屈，死节昭著，而其官品或未该定谥，于是有特许赐谥指挥，故以定谥者给敕而以赐谥者给告。近来请谥之家，却有官品合该定谥，兹缘绍兴指挥，辄经朝廷陈乞赐谥，不议于太常，不覆于考功，独舍人命词行下。是太常、考功二职俱废，而美谥乃可以幸得，此则法令之相戾者也。大凡命词给告，皆三省官奉制宣行，列名于其后。今特恩赐谥，礼命优重，冠王言于其首，而宰相、参政、给、舍并不入衔，独吏部长、贰、考功郎官于后押字，殊不类告，甚非所以尊王命，严国家也。况舍人掌词命之官，犹不入衔，赐谥初不议于考功，乃亦押字，理有未安，此则制度之可疑者也。请今后定谥、赐谥，一遵旧典；至于告命之制，亦乞令礼官、词臣考寻旧章详议。 续中书后省、礼部、太常寺议上： 今后若有官品合该定谥，即仰其家经朝廷陈乞，下有司遵依定谥条法议谥，给敕施行。如系守臣守御，临难不屈，死节昭著，并应得蕴德邱园，声闻显著条法指挥陈乞赐谥之人，或奉特旨赐谥者，即依绍兴三年指挥，命词给告施行。 从之。
十二月，乙未朔，金命大理少卿张九思赴济南鞫狱。
济南尹刘萼，彦宗之子也，先为定武军节度使，淫纵无行，所至贪墨狼籍，廉使劾之，故遣九思就鞫。萼既就逮，不测所以，引刃自刺，不死。诏削官一阶，罢归田里，寻卒。
丁酉，金遣官及护卫二十人，分路选年二十以上、四十以下，有门地才行及善射者充护卫，不得过百人。
金冀州王琼等谋反，伏诛。
戊戌，蠲两淮明年租赋。
辛丑，金出宫女二十馀人。
甲辰，诏： 京西招集归正人，授田如两淮。 
己酉，金枢密副使伊喇成罢。
辛亥，金诏： 金银坑治，听民开采，毋得收税。 
金禁审录官以宴饮废公务。
癸丑，金以殿前都点检图克坦克宁为枢密副使，兼知大兴府事。
甲寅，命四川试武举。
己未，金诏： 自今除名人子孙，有在仕者，并取奏裁。 
是月，金德州防御使文，以谋反伏诛。
文既失职，居常怏怏，日与家奴舒穆噜哈珠为怨言。哈珠揣知其意，因言： 南京路明安阿库哈珠、穆昆尼楚赫与大王厚善，果欲举大事，彼皆愿从。 文信其言，乃召日者康洪占休咎，密以谋告洪。洪言来岁甚吉，文厚谢洪，使家僮刚格以书币往南京约阿库等，刚格见阿库等，不言其本来之事，还，给文曰： 阿库从大王矣。 文乃造兵仗，画陈图，为反计。家奴重喜诣河北东路上变。遣人至德州捕文，文夜与哈珠等亡去。金主谓宰臣曰： 海陵翦灭宗室殆尽，朕念太祖子孙，存者无几，曲为宽假，而文曾不知幸，尚怀异图，何狂悖如此！其督所在捕之。 文亡命凡四月，至是被获，伏诛；康洪论死，馀皆坐如律。释文妻，以其家财赐文兄子耀珠。下诏曰： 德州防御史文、北京曹贵、鄜州李方皆因术士妄谈禄命，陷于大戮。凡术士多务苟得，肆为异说。自今宗室、宗女有属籍者及官职三品以上，除占问嫁娶、修造、葬事，不得推算禄命；违者徒三年，重者从重治之。 
金尚书省奏言： 河移故道，水东南行，其势甚大。可自河阴、广武山循河而东，至原武、阳武、东明等县，孟、卫等州，增筑堤岸。 从之。
是岁，刘珙免丧，复除湖南；过阙，言曰： 人君能得天下之心，然后可以立天下之事；能循天下之理，然后可以得天下之心。然非至诚虚己，兼听并观，在我者空洞清明而无一毫物欲之蔽，亦未有能循天下之理者也。 因引其意以傅时事，言甚切至。帝加劳再三。
○孝宗绍统同道冠德昭功哲文神武明圣成孝皇帝乾道九年（金大定十三年）
春，正月，辛未，签书枢密院事王之奇罢为淮南安抚使。
癸酉，金尚书省言南客车俊等因榷场贸易误犯边界，罪当死，金主曰： 本非故意，可免罪发还，无令本国知之，恐复治其罪。 
乙亥，以张说同知枢密院，户部侍郎沈夏签书枢密院事。
辛巳，以刑部尚书郑闻签书枢密院事。
壬午，诏曰： 夫部刺史之官，所以周行郡国，颁宣风化，总方略而一统类者也。今则不然。守土之官出于其部，监司之任，最为近而易察者也，而求其凌厉风节，建立事功，疾恶如仇，奉公不挠者，盖仅仅而有焉。甚则朋比苟且，讫无举奏。民瘼不闻于上，上意不孚于下，朕何望焉！继自今，其悉乃心，毋冒于宪。凡在厥位，明体朕怀。 
己丑，枢密使王炎罢，为观文殿大学士、提举洞霄宫。
是月，中书门下省言： 福建盐自来止是州军分立纲数，自行般运出卖以办岁计，近改为钞法，听从客贩州郡缘住般卖，却致支用不足，切虑敷扰以为民害。 诏： 罢钞法。诸州、军纲盐，并依旧分拨，官般官卖。所有本司元借本钱一十万贯，并已卖到钞面钱一十九万贯，并续卖钞面钱，并拘收，赴左藏库交纳。 
起居舍人留正言： 所修记注，自绍兴十五年以后，多有未修月分，久之文字散失，所得疏略，愈难修纂。请令二史将承受诸处关牒、施行政事并臣下所得圣语，随月编纂。仍将绍兴十五年以后未修月分，并修一月，并于次月上旬送付史官。 从之。
闰月，丁酉，鄂州都统制吴挺，奏前任秦琪冒请马料及朝廷降钱修造军器，皆不坚利，所降钱琪辄营运自私，今已立式制造。帝曰： 军器不葺，钱乃自私，秦琪不可不治。 行下吴挺定罪。
己亥，马军司请升统领官张遇为统制，梁克家等言张遇比赴都堂审察，见其人衰老庸谬，帝曰： 统制官不可苟任，异时大帅皆于此选。使其有谋，老固无害；老且谬则无所用矣。 
庚子，枢密院言诸州军拣发禁兵，分番赴忠锐军教阅，衣甲、军器不备，请行下州军增葺，梁克家曰： 非特诸州为然，近吴挺所申鄂州军亦如此。恐三衙江上诸军，军器亦坏，理合点检。 帝曰： 须不时阅视，则无得而隐。 克家曰： 步司统制官王世雄，交割之初，见甲皮多断烂，弓弩脱坏，常与臣等言之。 帝曰： 此世雄能留意职事也。 
庚申，以久雨，命大理、三衙、临安府及两浙州县决系囚，减杂犯死罪一等，杖以下释之。
壬子，金主诏太子詹事曰： 东宫官属，尤当选用正人，如行检不修及不称职者，具以名闻。 
乙卯，修庐州城。
丁巳，进呈敕令所条目。元旦，皇帝御大庆殿受贺。其奏祥瑞表并读表者，差执政官；其奏云物祥瑞请付史馆者，差本职官。帝曰： 此皆文具，不须立法，可尽删去。 梁克家曰： 圣世不言祥瑞，真盛德事。 
戊午，太子詹事李彦颖奏： 皇太子在东宫，惟讲学足以增益见闻，养成道德。臣自庚寅岁入侍王邸，以及升储，既更四载，才讲《尚书》终篇。今始进讲《周易》，非三四年不能竟一经。真宗皇帝在东宫，日讲《尚书》至七八遍，《礼记》等书亦皆数四。祖宗之圣，虽得于生知，亦讲学不倦，是以圣而益圣。今宫僚粗备，得遇上堂，除讲读官外，馀官不过陪侍坐席，须臾而退。请以庶子或谕德一员兼讲官，于《春秋》、二《礼》，令添讲一经。 诏令庶子，谕德轮讲《礼记》。
辛酉，幸玉津园宴射。
金洛阳县贼聚众攻卢氏县，杀县令李应才，亡入南界。
二月，己巳，帝曰： 前日内阅忠锐军，射艺可观，此本诸州乌合士卒，训练有方，遂成纪律。主兵官当议推赏。 
乙亥，青羌努尔吉寇安静砦，推官黎商老战死，夔州转运判官赵不{百心}摄制帅以讨之。
努尔吉，吐蕃之种也，时遣其首领率数各人入汉地二百馀里，成都大震。不{百心}静以镇之，召僚属饮，夜，遣步将领飞军径赴沈黎，又徒绵州兵戍邛州为援，戒之曰： 坚守不出，密檄诸蕃部，生获吐蕃一人赏十缣，杀一人二缣。 于是邛部川诸部落大破吐蕃于汉源，杀其首领，凡十六日而平。不{百心}，嗣濮王宗晖曾孙也，居官所至有声。每宴宫中，帝必顾太子曰： 此贤宗室也。 
戊寅，宰执奏事，因论及古之朋党，帝曰： 朕尝思之，朋党不能破，不必问其人，但是是非非，惟理之所在而已。 
丁亥，特赠苏轼为太师。
三月，甲午，禁北界博易银绢。
乙巳，待御史苏峤言： 广南提举官廖容札子： 广州都盐仓，有积存盐本银计钱十一万有馀。又点检得本路诸州府逐年拘催常平诸色宽剩钱五万贯，欲行起发，助朝廷经费。 得旨 赴南库送纳 。陛下即位以来，屡却羡馀之献，故近年监司、州县稍知遵守，此盛德之事。而小人急于自进，时以一二尝试朝廷。自乾道七年，提举官张潭献钱二十万贯，以此特转一官，不及期年，擢广西运判。廖容实断其后，故到官未几，便为此举。闻此钱并系盐本钱，潭到任时有三四十万缗，皆是前官累政储积，潭取其半以献。今容献十一万缗，已是竭泽，所馀无几，后人何以为继！异时课额不登，谁任其咎！望却而不受，即以此钱付之本司，依旧充盐本。内常平宽剩钱，亦乞桩留本路，为水旱赈贷之备。 诏从之。
丙辰，给事中林机，经筵讲《禹贡》毕，言： 孔子谓 禹菲饮食而致孝乎鬼神，恶衣服而致美乎黻冕，卑宫室而尽力乎沟洫 ，言其克勤于邦，克俭于家者如此。观《禹贡》立为经常之制，亦其勤俭之德有以先之。故此篇之末，言 咸则三壤，成赋中邦 ，而继之以 祗台德先，不距朕行 ，盖有深意。后世之君，穷奢极侈，若汉武帝，常赋之外至于算及缗钱、舟车，所宜深戒。常以大禹勤俭之德为怀，治效不难到也。 帝曰： 人主苟有贪心，何所不至！ 
乙卯，金主谓宰臣曰： 会宁乃国家兴王之地，自海陵迁都，永安女直人寝忘旧风。朕及见女直风俗，迄今不忘。今之燕饮、音乐，皆习汉风，盖以备礼也，非朕心所好。东宫不知女直风俗，第以朕故尚存之，恐异时一变此风，非长久之计。甚俗一至会宁，使子孙一见旧俗，庶几习效之。 
金太子詹事刘仲晦请增东宫牧人及张设，金主曰 东宫诸司局人，自有常数，张设已具，尚何增益！太子生于富贵，惟当导以淳俭。朕自即位以来，服御器物，往往仍旧。卿以此意谕之。 
是春，以王楫、李大正并为提点坑冶铸钱，于饶、赣州置司，江东、淮南、两浙、潼川、利州路分隶饶州司，江西、湖广、福建分隶赣州司。除潼川府隶路坑冶铜宝系逐路转运司拘催发纳铸钱司外，依旧以江、淮、荆、浙、福建、广南路提点坑冶铸钱司为名。两司行移，连衔按察。
夏，四月，己巳，金制： 出继子所继财产不及本家者，以所继与本家财产通数均分。 
庚午，帝谕曰： 忠武军已内教，人材少壮，不减殿前司诸军，武艺亦习熟。 梁克家曰： 人无南北，惟教习而用之如何耳。 帝曰： 然。 
金主御睿思殿，命歌者歌女直词，顾谓太子及诸王曰： 朕思先朝所行之事，未尝暂忘，故时听此词，亦欲令汝辈知之。汝辈自幼惟习汉俗，不知女直纯实之风，至于文字语言或不通晓，是忘本也。汝辈当体朕意，至于子孙，亦当遵朕教诫也。 
乙丑，起居舍人赵粹中言： 祖宗盛时，储养边帅之才，所以料敌制胜，罕有败阙。请诏宰执、侍从，岁举可充帅任者各一人，被举者赴都堂审察。如委可任，籍姓名闻奏，差充边方帅司及都统司属官或倅贰以储其材，候任满，或升之机幕谋议，入为寺、监、郎曹，出为监司、边郡，俾之习熟边圉利害。它时边帅有阙，即于数内选擢。其资历稍高，入为卿、监、侍从，遇有边事，以备询访，如祖宗时。仍请严诏丁宁，详择其人，勿徇私请；如有显效，亦当推荐贤之赏。如此，十年之后，帅臣不胜用矣。 帝曰： 帅臣自是难得，卿此论甚允。若然，则不待十年，得人多矣 。
五月，壬辰朔，日有食之。
癸巳，龚茂良言马驿利害，并及买象事，梁克家等曰： 枢密院见差使臣赵璧往邕州催买。 帝曰： 郊祀大礼，初不系此。其差去使臣可唤回。 
戊戌，金禁女直人毋得译为汉姓。
壬寅，金真定尹孟浩卒。
甲辰，金尚书省奏邓州民范三殴杀人当死，而亲老无侍，金主曰： 在丑不争谓之孝，孝然后能养。斯人以一朝之忿忘其身，而有事亲之心乎！可论如法。其亲，官与养济。 
己未，左迪功郎硃熹辞免召命，乞差岳庙。梁克家言硃熹博学有守，而安于静退，屡召不起，执政俱称之。或曰： 熹学问淹该，但泥于所守，差少通耳。 帝曰： 士大夫虽该博，然亦须谙练疏通。如朕在潜邸，但知读书为文。及即位以来，今十有馀年，谙历物情世故，岂止读书为文，须有用乃可耳。硃熹今以疾辞，然安贫乐道，廉退可嘉。特改宣教郎，主管台州崇道观。 熹以求退得进，于义未安，再辞；逾年，乃拜命。
是月，皇太子免尹临安。
洪、吉等郡水灾，命赈之。
六月，己巳，臣僚言： 近年州郡例皆穷匮，不能支吾。言其凋弊之因，有拣汰之军士，有添差之冗员，有指价和籴米之备偿，有纲运水脚钱之糜费，有打造岁计之铁甲，有抛买非泛之军器，有建造寨屋之陪贴，有收买竹木之科敷，有起发拣中厢禁上军、弓手之用度，有教税民兵、保甲之支费；邮传交驰，使者旁午，是皆州郡之蠹，所以致阙乏之繇也。陛下灼见其弊，已除去七八。惟是拣汰军人并离军人及归正添差不厘务，州郡甚以为苦，日增月添，无有穷已，则赋入有限而增添之费无穷。请特降指挥，下吏、兵部、三衙、在外诸军都统、总领司，凡拣汰军人并离军使臣诸色添差不厘务人，各相照应，自来立定人数员缺，不得过数差注分拨，令共理之臣得以留意收养。 诏从之。
诏： 令诸路监司、郡守，不得非法聚敛，并缘申请，妄进羡馀，违者重置典宪。 
是月，置蕲州、蕲春铁钱监，岁以十万贯为额，仍减舒州同安监岁额一十万贯。
金枢密使完颜思敬卒。金主辍朝，亲临丧，器之恸，曰： 旧臣也。 赙赠加厚，葬礼悉从官给。
秋，七月，庚子，金复以会宁府为上京。
庚戌，金罢岁课雉尾。
八月，丁卯，金以判大兴尹赵王永中为枢密使。
金明安、穆昆举贤能者，金主命赏之。
癸酉，内批龙云、陈师亮添差，梁克家等言于指挥有碍，帝嘉其守法，因曰： 侥幸之门，盖在上者多自启之，故人生觊觎心。汉画一之法，贵在能守。 
丙子，臣僚言江西连岁荒旱，不能预兴水利为之备，乃降诏曰： 朕惟旱干、水溢之灾，尧、汤盛时有不能免，民未告病者，备先具也。豫章诸郡，但阡陌近水者，苗秀而实；高仰之地，雨不时至，苗辄就槁。意水利不修，失所以为旱备乎？今诸道名山，川源甚众，民未知其利。然则通沟渎，潴陂泽，监司、守令顾非其职欤？其为朕相丘陵原隰之宜，勉农桑，尽地利，平繇行水，勿使失时，朕将即勤惰而寓赏罚。 
己卯，金御史大夫璋罢。
癸未，合荆、鄂二军为一，以吴挺充都统制。
九月，丙申，梁克家等上《中兴会要》、《太上皇》及《皇帝玉牒》。
庚子，命盱眙军以受书礼移牒泗州，示金生辰使，金使不从。
辛亥，金主还都。大名府僧李智究等谋反，伏诛。
冬，十月，臣僚言： 浙东诸郡旱伤，如温、台二州，自来每遇还稔，全赖转海般运浙西米斛，粗能赡给。闻浙西平江、秀州边海诸县不令放出，于荒歉之处为害甚大，请严禁遏籴。 从之。
辛未，右丞相梁克家罢。克家时独相，贵戚权幸，不少假借，而外济以和，以与张说议使事不合，遂求去，乃罢为观文殿大学士、知建宁府。
甲戌，以曾怀为右丞相，郑闻参知政事，张说知枢密院事，沈夏同知院事。
丙子，金以前南京留守唐古安礼为尚书右丞。
时以南路女直户颇有贫者，议签汉户入军籍，金主尝以问安礼曰： 于卿意如何？ 安礼对曰： 明安人与汉户今皆一家，彼耕此种，皆是国人。即日签军，恐妨农作。 金主责之曰： 朕谓卿有知识，每事专效汉人。若无事之时，可移农作，度宋人之意，且起争端。国家有事，农作奚暇！卿习汉字，读《诗》、《书》，姑置此以讲本朝之法。前日宰臣皆女直拜，卿独汉人拜，是耶非耶？所谓一家者，皆一类也。女直、汉人，其实则二。朕即位东京，契丹、汉人皆不往，惟女直人偕来，此可谓一类乎？ 又曰： 朕夙夜思念，使太祖功业不坠，传及万世，当使女直人不困。卿等悉之！ 
乙酉，臣僚言： 州郡水旱，往往讳言，虽有陈奏，未必能尽其实，遂至下之疾苦壅于上闻，上之德意抑于下究。盖讳言水旱者，虑朝廷罪其失政也；不尽其实者，虑州用之阙而不断也。属县申请，至于取问者有之，必欲其不问而后已；民间告诉，抑令伏熟者有之，必欲其无所陈而后已。欺天罔上，其罪可胜言哉！望申严行下，凡有旱伤，必须从实检放，不得乱有沮抑，致奸和气。仍乞令逐路常平提举官躬亲巡历，同帅漕之臣觉察按劾以闻。庶几民被实惠。 诏从之。
丁亥，金使完颜襄等来贺会庆节，别函申议受书之礼。仍示虞允文，速为边备。
十一月，辛卯，诏枢密院： 除授及财赋，事关中书、门下省，其边机军政，更不录送。 
金主谓宰臣曰： 外路正五品职事多阙员，何也？ 太尉李石曰： 资考少有及者。 金主曰： 苟有肾能，当不次用之。 
戊戌，合祀天地于圜丘，大赦。改明年为淳熙元年。
辛亥，臣僚言： 今岁旱伤，非特浙东被害，如江西诸州，例皆阙雨，禾稻不收，而赣、吉二州尤甚。江东之太平、广德，淮西之无为军、和州，多是先被水患，继之以旱。其间州郡，或有违言境内灾伤，不即申陈，致失检放条限；或有虽曾申闻，措置赈济事件，朝廷未与行下。救荒之政，譬如拯溺救焚，势不可缓，今欲从朝廷专委逐路提举官躬亲巡历，如委系失收，不曾检放或检放不实者，仰将今年苗米依合减分数，权行停阁，令候来年秋熟带纳。其有和籴米斛、抛降马料及诸色科买，并权与住罢一年。应合赈粜、赈济者，许提举官将一路见管常平义仓米通融拨借应副。其有诸州已条画到措置赈济事件，朝廷速降指挥。庶几官吏便可奉行，百姓早被实惠。 诏从之。
壬子，金吏部尚书梁肃请禁奴婢服罗绮，金主曰： 近已禁其服明金，行之以渐可也。且教化之行，当自贵近始。朕宫中服御常自节约，卿等宜更从俭素，使民知所效也。 
汉州什邡县杨村进士陈敏政家，特赐旌表门庐。自敏政高祖母王氏遗训，至今五世同居，并以孝友信义著。王氏年十八归于陈，岁馀夫卒，守志不嫁，事舅姑甚孝，教子孙笃学有闻。本州以事来上，故有是命。
十二月，己未朔，戒饬沿边诸军，毋辄遣间谍、招纳叛亡。
甲子，同知枢密使沈夏罢。乙丑，以御史中丞姚宪签书枢密院事。
癸酉，广西盐复官卖法，从帅臣范成大之请也。二广盐法，自靖康间，行官般官卖法。至绍兴八年后，因臣僚言其利为甚博，遂改行钞法，节次更废不一。至乾道六年，逐司互有申陈。遂自八年诏令两路通贩官钞九十万贯，同认岁额，然实于西路岁计不便。遂诏： 广西盐住行钞法，拨还运司，均与诸州官般官卖，以充岁计。 
乙酉，金遣完颜璋等来贺明年正旦，以议受书仪不合，诏俟改日；以太上皇有旨，姑听仍旧。丁亥，璋等入见。
是岁，减绍兴府、严、处州丁绢额。
