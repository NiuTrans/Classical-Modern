起上章涒滩五月，尽十二月，凡七月。
○高宗受命中兴全功至德圣神武文昭仁宪孝皇帝绍兴十年（金天眷三年）
五月，丙子，金主诏元帅府复取河南、陕西地。
先是完颜昌议割地与宋，宗弼力争之；昌既死，宗弼复言割地非计。宗干以下皆曰： 赵构蒙再造之恩，不思报德，妄自鸱张，所求无厌，今若不取，后恐难图。 金主曰： 彼将谓我不能奄有河南之地；且都元帅久在方面，深究利害，宜即举兵攻之。 乃集举国之兵于祁州元帅府，大阅，遂分四道并进：命镊寽贝勒出山东，右副元帅完颜杲入陕右，骠骑大将军、知冀州李成入河南，而宗弼自将精兵十馀万人与知东平府孔彦舟、知博州郦琼、前知宿州赵荣抵汴。
丙戌，宗弼入东京，观文殿学士、留守孟庚，不知所措，统制官王滋请以兵护庚，夺门走行在。庚以敌骑多，不能遽去，遂率官属迎拜宗弼入城，住旧龙德宫。于是金主诏谕诸州县以完颜昌擅割河南，且言宋人多所邀求之故。诏辞略曰： 非朕一人与夺有食言。恩威弛张之间，盖不得已。 遂命使持诏遍抵诸郡，又分兵随之。知兴仁府李师雄，徽猷阁待制、知淮宁府李正民，皆束身归命。自是河南诸郡望风纳款矣。
金人破拱州，守臣左奉议郎王慥死之。
金右副元帅完颜杲自河中渡河，入同州界，疾驰二百五十里，趋永兴军。陕西州县多旧时金、齐官，所至迎降，远近震恐。
丁亥，金人破南京。
初，金人既背盟，复以葛王褒知归德府。褒以数千骑至宋王台，遣人谕都人、官吏、学生，告以不杀、不掠之意，请路留守出门相见。资政殿学士、南京留守路允迪，不得已朝服出城见之，会于宋王台。允迪为主，褒为客，允迪奉觞为寿，褒与酬饮，遂送允迪于汴京。褒鼓吹入城，秋毫不犯。
金主谓尚书左丞宗宪曰： 向以河南、陕西地与宋人，卿以为不当与；今复取之，是犹用卿言也。卿识虑深远，自今以往，其尽言无隐。 宗宪拜谢，遂摄门下侍郎。
戊子，四川宣抚副使胡世将在河池，知同州张恂遣人告急。时右护军之戍陕西者五万人，始渐至所屯州县，而蜀一带正兵不过三万人，朝廷所除诸帅皆未至本镇，得报骇愕。永兴军路经略使郭浩，时在延安，本路副都总管、权知永兴军郝远，开长安城门纳金人。长安破，关中震动，钤辖傅忠信、卢士闵不从，斩关以出。知陕州吴琦，城守以御金人。郝远遣人持金国檄书至宣抚司，语不逊，不可闻，世将焚檄，斩其使。
己丑，金人破西京。
初，金人有渝盟意，河外豪杰以告河南府兵马钤辖李兴，兴告于转运判官、权留守李利用、副总管孙晖，谓： 洛阳实冲要重地，东接王畿，南通巴蜀，北控大河，可以屏卫襄、汉；况陵寝所在，不可不注意也。 利用然之，令兴招集忠义民兵，密为防御计，不数月，得万馀人，晖大惧，欲杀之。会报敌已渡河，利用闻之，即弃城遁走。李成以铁骑数千据天津桥，兴令七骑逆击之，成罔测，遂退。晖弃城走，兴转战至定鼎门，伤重，仆于地，夜半复苏，乃走外邑聚兵。敌引兵入城，以成知河南府。时朝廷以利用有治最，除直秘阁以宠之，而利用已遁矣。
庚寅，龙图阁直学士、知顺昌府陈规，得报敌骑入东京，时新东京副留守刘锜方送客，规以报示锜，锜曰： 吾军有万八千，而辎重居半，且远来，力不可支。 乃见规，问曰： 事急矣，城中有粮，则能与君共守。 规曰： 有米数万斛。 锜曰： 可矣。 规亦力留锜共守。锜又见刘豫时所蓄毒药犹在，足以待敌。会其所部选锋、游奕二军及老幼辎重相去甚远，锜遣骑趋之，夜四鼓，才至城下。旦，得报，铁骑入陈，距顺昌三百里，阖城惶惑。锜遣兵属与规议，敛兵入城，为捍御计，人心稍定。
辛卯，四川宣抚副使胡世将，自河池遣泾原经略使田晟以兵三千人迎敌。
始，金人之渡河也，利路经略使杨政尚在巩州，永兴经略使郭浩尚在鄜延，环庆经略使范综尚在金州，而主管鄜延经略司公事王彦亦未至其地，惟熙河经略使兼宣抚司参谋官孙渥、右护军都统制兼秦凤经略使吴璘，随世将在河池。世将仓皇召诸帅议出师，政、晟先至，渥进曰： 河池地平无险阻，敌骑已迫凤翔，自大散关疾驱，一二日可至帐下。顷吴公宣抚，偶阅兵至河池，几为敌擒，其事不远。愿公去此，治兵仙人原，原去河池才五六十里，而杀金坪、家计寨天险足恃，元戎身处危地，而欲号令将帅，使用命赴敌，渥不识也。 璘独抗声言曰： 和尚原、杀金坪之战，方璘兄弟出万死破敌时，承宣在何许？今出此懦语沮军，可斩也！右护军强半隔限在陕西，未易呼集。敌来，日夜思战，今闻宣抚舍河池，去保山寨，失战士心，不可！璘请以百口保破敌！ 世将壮之，指所坐帐曰： 世将誓死于此矣！ 官属韩诏等进曰： 渥实失言，不定居幕下。 遂先遣晟还泾原，渥赴熙河。渥恐惧汗落，单马趋出，顾谓世将所亲曰： 渥为公忠谋，乃反得罪。吴家小帅勇而锐，未见其胜之之道也。它日无忘渥言。 
统领忠义军马李宝，与金人战于兴仁府境上，杀数百人，获其马甚众。宝，岳飞所遣也。
壬辰，刘锜召诸将计事，皆曰： 吾军远来，未及息肩，敌人邀我归路，其败必矣。莫若守城，其徐为计。 锜曰： 锜本赴官留司，今东京既破，幸全军至此，有城可守，机不可失，当同心力，以死报国家。 众议始定，即凿舟沈之，示无去意。通判府事汪若海，方奉府檄至行在，锜以奏附若海，即与官属等登城区处。城外有居民数千家，恐为贼巢，悉焚之。分命诸统制官，许青守东门，贺辉守西门，钟彦守南门，杜杞守北门，且明斥堠，及募土人作乡导间探。于是人皆奋曰： 早时人欺我八字军，今日当为国家立功！ 锜亲于城上督工，设战具，修壁垒。时守备全阙，锜取伪齐所作蚩尤车，以轮辕埋城上，又撤民家扉，以代笓篱笆。凡六日粗毕，而金人游骑已渡河至城外矣。
癸巳，武经大夫、潍州团练使王彦先以毫州叛，附于金，金以郦琼守之。
是日，边报至行在。
丙申，胡世将命右护都统制吴璘将二万人自河池赴宝鸡河南以捍敌，遣本司都统知兴元府杨政、枢密院都统制知永兴军郭浩为之声援。
戊戌，帝谓秦桧曰： 敌人不知信义，无足怪者。但士大夫不能守节，至于投拜，风俗如此，极可为忧。 秦桧曰： 自靖康以来，卖国之人，皆蒙宽恩，故习熟见闻。若惩革之，当自今日。 遂下令曰： 昨者金国许归河南诸路，及还梓宫、母、兄，朕念为人子弟，当申孝悌之义，为民父母，当兴振救之思，是以不惮屈己，连遣信使，奉表称臣，礼意备厚。不谓设为诡计，方接信使，便复兴兵，河南百姓，休息未久，又遭侵扰。朕隙然痛伤，何以为怀！仰各路大帅各竭忠力，以图国家大计。 又诏罪状乌珠，募有能生擒乌珠者，除节度使，赐银帛五万，田千顷，第一区。
先是桧荐王次翁为御史中丞，凡可为桧地者，次翁无不力为之。及金人渝盟，次翁惧桧得罪，因奏曰： 前日国是，初无主议。事有小变，更用它相，后来者未必贤，而排黜异党，纷纷累月不能定，愿陛下以为戒。 帝深然之，桧位遂安，公论不能摇矣。
己亥，少师、护国、镇安、保静军节度使、万寿观使、雍国公刘光世为三京招抚处置使，以援刘锜，以统制官李贵、步谅之军隶之，赐钱二十万缗，银绢三万匹两为军费。于是光世驻军太平州，请枢院都统制李显忠同行，至宿、泗间，其军多溃。
庚子，诏右护军都统制吴璘同节制陕西诸路军马。又诏川陕宣抚副使胡世将军前合行黜陟，许以昨张浚所得指挥。
辛丑，金人攻凤翔府之石壁寨，吴璘遣统制官姚仲等拒之。仲自奋身督战，珠赫贝勒中伤，退屯武功。时杨政母病方死，亦不顾家，径至河南，与璘协力捍敌。已而诸军家属悉归内地，人心既定，踊跃自奋，不复惧敌矣。
先是金人之别将又围耀州，节制陕西军马郭浩遣兵救之，敌解去。
壬寅，金人围顺昌府。
先是刘锜于城下设伏，敌游骑至，擒其千户阿克顺杀第二人，诘之，云： 韩将军在白龙涡下寨，距城三十里。 锜夜遣千馀兵击之，颇杀敌众。既而三路都统葛王褒及龙虎大王军并至城下，凡三万馀人。锜以神臂弓及强弩射之，稍引去；复以步兵邀击，溺于河甚众，夺其器甲。又获女真、汉儿，皆谓敌已遣银牌使驰诣东京，告急于都元帅宗弼矣。
时锜见陈、蔡以西，皆望风投拜；又有王山者，旧为宗弼所用，尝知顺昌府，至是复来城下，宗弼欲再令守顺昌；锜虑有苟全性命者卖己于外，故顺昌官吏军民皆不许登城，以己所部兵守之。
时鄜延路副总管刘光远，以道梗不能赴，武功大夫、温州刺史、新知石泉军柳倪，为锜所辟，皆在军中。倪适至东门，敌射中其左足，倪拔矢反射之，敌应声而倒。
是月，金册李仁孝为夏国王。
六月，甲辰朔，少师、京东、淮东宣抚处置使韩世忠为太保，封英国公；少傅、淮西宣抚使张俊为少师，封济国公；武胜、定国军节度使、开府仪同三司、湖北、京西宣抚使岳飞为少保，兼河南、北诸路招讨使。
徽猷阁直学士、知临安府张澄试尚书户部侍郎。
枢密院降檄书下诸路宣抚司，罪状宗弼、完颜杲，令颁之河南、陕西诸路。
檄书曰： 盖闻好生恶杀，天道之常；压乱喜安，人心惟一。顺天从众者昌，逆天违众者亡，亘古迄今，理有不易。金人自靖康以来，称兵南下，荡覆我京都，邀留我二圣，长驱深入，所至焚灭，残忍不道，载籍靡闻。前岁忽遣人割还河南故地，皇帝深念一纪之间，兵拏怨结，祸极凶殚，南北生灵，肝脑涂地，许其修睦，因以罢兵，庶几休养生息，各正性命，仰合于天心。既遣行人，往议事因，使方入境，兵已济河，托为捕贼之名，绐我守疆之吏，掩其不备，复取旧都。信义俱亡，计同寇贼。惟彼乌珠，号四太子，好兵忍杀，乐祸贪残，阴蓄无君之心，复为倡乱之首，戕杀叔父，擅夺兵权，既不恤壮士健马之丧亡，又岂念群黎百姓之疾苦！虽外以遗毒于中国，实内欲窥图乎厥家。天理靡容，是将假手；人心携贰，必识所归。如彼骨肉至亲，一旦自相鱼肉，维尔腹心勋旧，岂能自保始终！如生、熟女真、契丹、奚、、渤海、汉儿等，离去父母、妻、男，捐弃乡土养种，衣不解甲，二十馀年，死于行陈者，首领不保，毙于暴露者，魂魄不归。爰自谋和，始图休息，炎方盛夏，驱迫复来，兵端一开，何时而已！河东、河北、京东三路，皆吾本朝赤子，偶留敌中，皇帝宵旰不忘，日思拯救。今者既因暴敛，复遭签发，室家田里，不得保聚，身犯锋镝，就死何辜！三京、五路之人，方脱囚奴，初沾恩泽，既未终大赐，且复忧永沦，罪在一夫谋己之私，毒被寰宇兆民之众。皇帝若曰： 朕为人父母，代天君师，兼爱生灵，不分彼此，坐视焚溺，痛切在躬。况彼兵出无名，神人共怒，而我师直为壮，将士一心，所向无前，何往不克！本欲为民而吊伐，岂忍多杀以示威。誓与华夷，蠲除首恶，期使南北，共享太平。 幕府遵奉指挥，应南北官员、军民，如能识运乘机，奋谋倡义，生擒乌珠，或斩首来归者，大则命以使相，次则授以节钺，各赐银绢五万匹两，良田百顷，第宅一区。至如萨里干，资性贪愚，同恶相济，昨在同州，已为李世辅擒缚，搏颊求哀，仅脱微命；尚敢驱率其众，复侵关陕，有能并杀擒献者，推赏一如前约。其有乡党豪杰，忠义旧臣，虽遭敌人迫胁之凶威，岂忘国家涵养之大德！纠合戮力，建立奇功，高爵厚禄，上所不吝，前愆往咎，一切涤除。此意不渝，有如皎日，天地鬼神，实鉴临之。檄书到日，上下僚采，远近兵民，递相告谕，共赴师期。富贵之报，泽及子孙，忠义之名，光于史册，悉乃心力，其克有勋。 
戊申，龙神卫四厢都指挥使、济州防御使、东京副留守刘锜为鼎州观察使、枢院副都承旨、沿淮制置使。
时金兵围顺昌已四日，乃移寨于城东拐李村，距城二十里。锜遣骁将闾充，以税卒五百，募土人前导，夜劫其寨。至军中，氈帐数重，硃漆奚车，有一帅遽被甲呼曰： 留得我即太平。 不听，竟杀之。
既而报都元帅宗弼亲拥兵至。先是宗弼在龙德宫，得告急之报，即索靴上马，麾其众出军，顷刻而集。过淮宁，留一宿，治战具，备糗粮，自东京往复千二百里，不七日而至。
锜闻宗弼至近境，乃登城会诸将于东门，问曰： 策将安出？ 或谓今已屡捷，宜乘此势，具舟全军而归，锜曰： 朝廷养兵十五年，正欲为缓急之用。况已挫敌锋，军威稍振，虽多寡不侔，然有进无退。兼敌营近三十里，而四太子又来援，吾军一动，被敌追及，老小先乱，必至狼狈，不惟前功尽废，致敌遂侵两淮，震惊江、浙，则平生报国之志，反为误国之罪。不如背城一战，于死中求生可也。 众以为然，欲求效命。
锜呼帐下曹成等二人，谕之曰： 吾遣尔为间，事捷，有厚赏；第如我言，敌必不杀。我今遣骑探路，置汝队中，汝遇敌，必坠马，使为所得。敌帅问我何人，则曰： 边帅子，喜声色，朝廷以两国讲好，使守东京，图逸乐耳。  已而遣探骑果遇敌，二人被执，宗弼问，对如言，宗弼喜曰： 可蹴此城耳！ 遂下令，不用负鹅车砲具行。翼日，锜行城上，见二人远来，心知其归，即缒上。敌械二人，以文书一卷系于械，锜取焚之。
己酉，四川宣抚副使胡世将，命都统制吴璘、杨政以书遗金右副元帅完颜杲，约日合战，略曰： 璘等闻之，师出无名，古之所戒。大金皇帝与本朝和好，复归河南之地，朝廷戒饬诸路，安静边界，不得生事，丁宁恻恒，无所不至，诸路遵禀朝廷约束，不敢毫发有违。今监军忽举偏师，侵暴疆场，人神共愤，莫如其故。璘等身任将师，义当竭诚报国，保捍生灵，已集大军，约日与监军一战。兵法，敌加于己，不得已应之，谓之应兵。兵应者胜，璘等不为无辞。 完颜杲遣古延以三千骑直冲南军，都统制李师颜等以骁骑击走之。古延入扶风县城守，杲别遣军策应，不能胜而退。师颜等攻扶风，拔之，擒金兵一百十七人，首领三人。别遣裨将击凤翔西城外敌寨，杲怒，自战于百通坊，列陈二十馀里，统领姚仲等力战，破之，杀获尤多。
先是帝闻敌兵渡河，以御札赐世将，令率厉将士，保捍关隘，有能建立奇效，卓然出众，虽王爵节钺，亦所不吝。又赐吴璘、杨政、郭浩、田晟诏书谕旨，仍命世将给付焉。
金都元帅越国王宗弼入泰和县，壬子，攻顺昌府。
先是宗弼至顺昌，责诸将用兵之失。众曰： 今者南兵非昔之比，国王临城自见。 宗弼至城下，见其城陋，谓诸将曰： 彼可以靴尖趯倒耳！ 即下令： 来早府治会食，诸军所得玉帛子女，听其自留，男子长成者皆杀。 且折箭为誓以激其众。
平明，敌兵攻城十馀万，府城惟东西两门受敌。锜所部不满二万，而可出战者仅五千。金兵先攻东门，锜出兵应之，金兵退。宗弼自带牙兵三千，往来为援，皆带重甲，三人为伍，贯韦索，号 铁浮屠 ，每进一步，即用拒马子遮蔽，示无反顾。复以铁骑为左右翼，号 拐子马 ，悉以女真充之；前此攻所难下之城，并用此兵，故又名 长胜军 。时金诸帅各居一部，众欲击韩常军，锜曰： 击韩虽退，宗弼雄兵尚不可当也。法当先击宗弼，宗弼一动，则馀军无能为矣。 
时天大暑，敌远来疲敝，昼夜不解甲。锜先遣毒颍水上流及草中，戒军士虽渴死，毋饮于颍。金士马饥渴，食水草者辄病，往往困乏。锜士气闲暇，军皆番休更食羊马垣下。方早凉，锜按兵不动；未申间，忽遣数百人出西门；金兵方接战，俄以数千人出南门，戒令勿喊，但以短兵极力与战。统制官赵撙、韩直皆被数矢，战不肯已，锜急令扶归。士殊死斗，入敌陈中，斫以刀斧，至有奋手捽之，与俱坠于濠者，金兵大败，杀其众五千，横尸盈野。宗弼乃移寨于城西，掘堑以自卫，欲为困官军之计。是日大雨，平地水深尺馀，锜遣兵劫之，上下皆不宁处。
乙卯，顺昌围解。
宗弼之未败也，秦桧奏令刘锜择利班师，锜得诏不动。至是宗弼不能支，乃作筏系桥而去。宗弼至泰和县，卧两日，至陈州，数诸将之罪，自韩常已下皆鞭之。于是复以葛王褒守归德府，常守许州，翟某守陈州，宗弼自拥其众还汴京。
丙辰，湖北、京西宣抚司统制官牛皋及金人战于京西，败之。
己未，枢密院都统制郭浩遣统制官郑建充等集鄜延、环庆之兵，攻金人于醴州，败之，复醴州。
三京招抚处置使刘光世进军和州。
壬戌，诏： 敌人侵攻河南，已决策用兵，所宜经理财用以赡军旅。帅守诸司，自当体国协济大计，可将应见管钱物量留经费外，尽数起发。有能率先应办，当加褒擢；如隐占不实，必置于法。 并谓在官钱物，不得因缘扰民。
甲子，权主管鄜延经略司公事王彦，拒金人于青溪岭，却之。
初，右副元帅完颜杲既破凤翔，与都统制吴璘、杨政夹渭水而陈。璘驻兵大虫岭，杲自登西平原觇之，曰： 善战者立于不败之地，此难与争。 乃引去，自泾原路欲趋邠州，于是枢密院都统制郭浩，统右护军及鄜环之师在邠州三水县，泾原经略使田晟，遣统制官曲汲、秦弼拒敌于青溪岭。宣抚副使胡世将，谓浩非素临行陈之人，难以责成，即遣彦及统制官杨从仪、程俊、向起、郑师正，曹成等分道而出，与金人战蒿谷、吴头、麻务屯之间。金人屡败，留千户五人守凤翔，杲自将锐兵攻青溪。汲、弼不能当，战败，弃青溪走，世将命晟召汲，斩于军前以徇。彦率兵迎金人，战盘堠、兔耳，败之。金人去，复还屯凤翔。
初，命司农少卿李若虚往湖北、京西宣抚使岳飞军计事，至是若虚见飞于德安府，谕以面得帝旨，兵不可轻动，宜班师，飞不听。若虚曰： 事既尔，势不可还，矫诏之罪，若虚当任之。 飞许诺，遂进兵。
左从政郎张阐为秘书省正字。
阐因转对，论三事：其一， 请广求人才，任将相，练士卒，则徽宗梓宫可还，母后、渊圣可归；毋专屈己许和，使权不在我。 二曰： 臣比自温历处、婺，浃旬再值雨雹，麦秀者偃，桑萌者落；宜恐惧修省，以召和气。 其三论官冗曰： 兵火后，县不满千户。设官乃十馀人；州不满万户，而官至百馀人，场务及兵官率十员。无学校而置教官，无军士而置将领，驻泊钤辖之属及员外置署者不在焉。昔光武并省四百馀县，吏员十置其一；唐宪宗用李吉甫言，省冗员八百，吏千四百。汉、唐中兴，宜以为法。 帝奖谕曰： 非卿不闻此。 
湖北宣抚司统领官孙显及金人战于陈、蔡间，败之。
丁卯，帝谓大臣曰： 朕躬履艰难，久于兵事，至于器械，亦精思熟讲。昨造大镞箭，诸军皆谓头太重，不可及远，又造锐首小枪，初亦未以为然，其后用以破敌，始服其精利。今刘锜军于顺昌城下破敌，正用此枪也。 
戊辰，川陕宣抚司都统制杨政所遣左部统领官曹成，自汧阳袭金人于天兴县，败之。
京乐宣抚使韩世忠，遣统制官王胜率背嵬将成闵北伐，遇金人于淮阳军南二十里，水陆转战，掩金人入沂水，死者甚众，夺其舟二百。
资政殿大学士、福建路安抚大使张浚言： 臣切念自群下决回銮之计，国势不振，事机之会，失者再三。向使敌出上策，还梓宫，归两殿，供须一无所请，宗族尽返而南，则我德敌必深，和议不拔，人心懈怠，国势浸微，异时衅端卒发，何以支持？臣知天下非陛下之有矣。今幸上天警悟，敌怀反覆，士气尚可作，人心尚可回。愿因权制变，转祸为福，用天下之英才，据天下之要势，夺敌之心，振我之气，措置一定，大勋可集。 继闻淮上有警，连以边计奏知，又条画海道舟船利害。帝嘉浚之忠，遣中使奖谕。浚时大治海舟至千艘，为直指山东之计，以俟朝命。
闰六月，癸酉朔，尚书户部侍郎晁谦之移工部侍郎。
辛巳，泾原经略使田晟，与金人战于泾州，败之。初，完颜杲既为王彦所却，遂自凤翔悉兵攻泾州。晟据山为陈，乘敌壁垒未定，奋兵掩杀，自巳至申，连战皆捷，夺其战马兵械甚众，金人败走。
甲申，晟及金人再战于泾州，败绩。初，金人为晟所破，会降将引金兵取间道绕出晟所据之山后，大呼击晟，而晟所领兵将有旧尝从敌者，望风惊溃；惟右护军万人与敌鏖战，中伤死敌者十一，然无一人遁者。宣抚副使胡世将具以实闻，且待罪。
先是世将以敌锋甚锐，晟不能独当，檄两都统，令吴璘守河南，杨政知泾州策应。政遣统制樊彦率兵以往，统制王喜继之，未至而晟败。政自劾失律，世将不之罪。诸军请斩彦、喜以徇，世将下令： 彦贷命，追夺在身官爵；喜降十官，押赴本军自效。 
金人虽幸胜晟，亦杀伤过当而还，自是归凤翔，不复战，以兵攻陕西诸县城守未下者。河南粮食垂尽，世将亦离河池，登仙人原山寨，为防守之计，保险以自固矣。
丙戌，宝文阁学士、川陕宣抚使胡世将升端明殿学士。
定国承宣使、知秦州兼行营右护军都统制、同节制陕西诸路军马吴璘，武康军承宣使、知兴元府兼枢密院都统制杨政，彰武军承宣使、知永兴军兼枢密院都统制、节制本路屯驻右护军兵马兼节制陕西诸路军马郭浩，并为节度使，璘镇西军，政武当军，浩奉国军，三人皆自龙神卫四厢都指挥使升充侍卫亲军步军都虞候。
淮西宣抚司都统制王德复宿州。
初，张俊既至合服，闻金兵在宿、亳间，命统制官赵密出西路。密引众径苏村，时水涨三尺，涉六昼夜，乃达宿城，与金兵遇，败之。而德率众自寿春趋宿州，夜半，破金营，降其守武翼大夫、閤门宣赞舍人马秦。
己丑，金人遣兵袭永兴军兵马钤辖傅忠信于华州之山寨，忠信率将官卢士闵、张宝拒破之。
壬辰，湖北、京西宣抚司统制官张宪、傅选及金将韩常战于颍昌府，败之。
丙申，张宪复淮宁府。
先是韩常既败走，宣抚使岳飞遣统制官牛皋、徐庆等与宪会。宪等适与常战于淮宁府，败之，常引去。飞以胜捷军统制赵秉渊知府事。
丁酉，京东、淮东宣抚司都统制王胜克海州。
先是韩世忠命胜率统制官王升、王权等攻海州，守将王山以兵逆战，去城六十里，与官军遇，败走。夜二鼓，以舟师傅城北。山乘城守，而胜命诸军随地而攻，火其北门，军士周成先入，生执山。父老裒金帛以犒军，胜不受。
世忠每出军，秋毫无犯，军之所过，耕夫皆荷锄而观。
戊戌，淮西宣抚使张俊克亳州。
初，三京招讨使刘光世，闻郦琼在亳州，遣使臣赵立同南京进士蔡辅世往招之。及门，守者问故，立鄙人无谋，乃言刘相公遣我持书来招郦太尉。守者以白，琼不启书而焚之，械送狱，既而纵之。
至是光世引军还太平，而俊以大军至城下，都统制王德已下宿州，即乘胜趋亳州，与俊会。琼闻之，谓葛王褒曰： 夜叉又来矣！其锋未易当，请避之。 遂率众遁去。俊军至城下，父老列香花迎之，俊引兵入城。
时俊兵威甚盛，而知谋勇敢，赖德为多。德亦先计后战，故未尝败。
己亥，枢密直学士、知顺昌府陈规知庐州，武泰军节度使、沿淮制置使刘锜兼权知顺昌府。时秦桧将班师，故命规易镇淮右。
先是帝赐锜空名告身千五百，命书填将佐之有功者。锜复檄上，谓不若自朝廷给之为荣，至是始具功状以闻，凡统兵官之立功者，皆以上所赐碗带予之；其有过者，则杖责之，斥为士伍。金人之始至也，游奕军统领田守忠、正将李忠恃勇深入，皆手杀数十人而后死。锜厚加优恤，遂以犒军银帛十四万匹两均给将士，军无私焉。
于是锜方欲进兵乘敌虚，而桧召锜还。徽猷阁待制洪晧，时在燕山，密奏： 顺昌之役，敌震惧丧魄，燕之珍宝，悉取而北，意欲捐燕以南弃之；王师亟还，自失机会，可惜也！ 
庚子，责授左中大夫、秘书少监、兴化军居住赵鼎，再责清远军节度副使、潮州安置，以右谏议大夫何铸再疏论之也。
张俊既破亳州，遇大雨，士皆坐于水中，俊遂引军还寿春，留雄胜军统制宋超守亳州，以兵千人与之，民皆失望。
是月，金主次凉陉。
大旱，使萧彦让、田决西京囚。
秋，七月，癸卯朔，日有食之。
湖北、京西宣抚使司将官张应、韩清入西京。
初，河南府兵马钤辖李兴既聚兵，先复伊阳等八县，又复汝州，金河南尹李成弃城遁走。河阳宣抚使岳飞遣应、清与之会，遂复永安军。
丙午，御史中丞王次翁为参知政事。
武节大夫、閤门宣赞舍人、河南府兵马钤辖李兴为右武大夫、忠州团练使、知河南府，右承奉郎、知汝州刘全咨为右承事郎。
兴既得西京，言于朝，乞命帅守，遂就除之，仍给真俸，许便宜行事。全咨亦以驿报屡通，故特迁之。
己酉，岳飞留大军于颍昌，命诸将分道出战，自以轻骑驻郾城，兵势甚锐。金宗弼患之，会诸将，欲并力一战，飞闻之曰： 金人技穷矣。 乃日出挑战，且詈之。宗弼怒，戊申，合诸将逼郾城。飞遣子云与金人战，数十合，金兵尸布地。宗弼以拐子马万五千来，飞戒步卒，以麻扎刀入陈，勿仰视，第斫马足。拐子马相连，一马仆，二马不能行。飞军奋击，统制官杨再兴单骑入敌阵，欲擒宗弼，不获，身被数创，犹杀敌数百人，遂大破之。宗弼大恸曰： 自海上起兵，皆以此马胜，今已矣！ 因复益兵而前，飞步将王刚以五十骑觇敌，遇之，奋斩其裨将。飞出视战，望见尘起，自以四十骑突战，败之。
永兴军路经略副使王俊，遣统领官辛镇与金人战于长安城下，败之。
初，诏胡世将遣兵千人，具舟百艘，载柴草膏油自丹州顺流而下，至河中府，焚毁金人所系浮桥，及选万人由斜谷出潼关，皆以绝敌归路。世将奏： 已差统领官阎兴以五百人往会知丹州傅师禹、知陕州吴琦、知华州潘道及忠义统制官傅起同措置，断毁河桥。又，臣前遣永兴副帅王俊领选锋三十人，已复兴平、醴泉二县，永兴之属邑也。今正与大敌相拒，且当盛暑，中伤者多，未容更遣兵。兼俊在彼，可乘间断其归路。 其后阎兴结河东忠义秦海等十馀人，皆补以官。
岳飞奏： 金人锐气已沮，将弃辎重渡河，豪杰向风，士卒用命，时不再来，机难轻失。 
秦桧欲画淮以北弃之，讽台臣请班师。知飞忠锐不可回，乃先召诸将。癸丑，太尉、保成军节度使、殿前副都指挥使杨沂中为淮北宣抚副使，武泰军节度使、沿淮制置使兼权知顺昌府刘锜为淮北宣抚判官，为退守计也。
金都元帅宗弼既败于郾城，愤甚，以师十二万次临颍。甲寅，岳飞遣统制杨再兴、王兰、高林以三百骑击之于小商桥，杀二千馀人，再兴、兰、林俱战死，获再兴之尸，焚之，得箭镞二百。飞痛惜之。张宪继至，复战，宗弼夜遁，追奔十五里。飞谓子云曰： 敌屡败，必还攻颍昌，汝宜急援王贵。 既而宗弼果至。乙卯，贵将游奕军，云将背嵬军，战于城西。云以骑兵八百挺前决战，步军将左右翼继之，杀其副统军。飞进军硃仙镇，距汴京四十五里，与宗弼对垒而陈，遣背嵬骑五百奋力破之，宗弼还汴京。飞檄陵台令行视诸陵，葺治之。
壬戌，岳飞奉召班师。
先是飞遣将梁兴渡河趋绛州，结两河豪杰，所至响应，父老潜输糗粮以饷义军，金都曲亦有密受飞旗榜者。飞大喜，语其下曰： 直抵黄龙府，与诸君痛饮耳！ 
秦桧既令杨沂中等还屯，乃言： 飞孤军，不可久留，请令班师。 一日奉十二金字牌，飞愤惋泣下曰： 十年之功，废于一旦！ 乃自郾城引兵还，民遮马哭曰： 我等顶香盆，运粮草，以迎官兵，金人皆知之，今去，我等无谯类矣！ 飞亦悲泣，取诏示之曰： 吾不得擅留。 哭声振野。
方宗弼败于硃仙镇，欲弃汴京，有书生叩马曰： 岳少保且退矣。 宗弼曰： 谓何？ 书生曰： 自古未有权臣在内，大将能立功于外者。岳少保且不免矣。 宗弼悟，乃留汴。
飞遣诸将还武昌，于是颍昌、淮宁、蔡、郑诸州复为金人所取，中原豪杰皆绝望矣。
甲子，复释奠文宣王为大祀，用太常博士王普请也。于是祀前受誓戒，加笾豆十有二，其礼如社稷。
乙丑，金人围赵秉渊于淮宁府，李山、史贵及刘锜统制官韩直共击退之。秉渊闻岳飞已退，遂弃城南归。
丁卯，右谏议大夫何铸为御史中丞。
金主命文武官五品以上致仕者，给俸禄之半，职三品者仍给傔人。
庚午，右承议郎、通判顺昌府汪若海特迁一官，以陈规言围城之初若海毅然请援于朝也。
若海移书辅臣，具言刘锜之胜，且谓： 锜所统不过二万人，其中又止用五千人出战。今诸大将所统甚众，使乘锜战胜之后，士气百倍之际，诸路并进，乌珠可一举而破，甚无难者。今诸大帅惟淮西最务持重，不肯轻举。宜以淮西之兵塞其南归之路，俾京西之兵道河阳，渡孟津，淮东之兵卷淮阳，渡鼓城，俾陕西之兵下长安，渡蒲坂。则河朔之民必响应，寇带而共降，乌珠可不战而破也。闻淮西之帅得亳便还，义士莫不叹息，甚为朝廷惜之。
武功大夫、忠州团练使兼閤门宣赞舍人、新知辰州柴斌移知唐州。
辛未，金将古延引兵攻盩厔县，永兴军路经略副使王俊逆战于东骆谷，却之。
时帝以亲札赐川陕宣抚副使胡世将，言： 今日事势，以力保关隘为先。又，陕西将士与右护军不同，正当兼容，有仗义自奋者，优奖之以励其馀。 于是世将奏： 川口诸隘及梁、洋一带，先已修毕。见分遣吴璘在白石至秦州以来，遏熙、秦州之冲；杨政在宝鸡，遏永兴、凤翔之冲；及永兴副帅王俊亦在盩厔作寨，牵制敌势。兼自金人再侵陕西，诸将曾受伪命，并许收使，如能立功，就上超转。缘从伪既久，率望风拜降，臣亦开其自新之路，多方愿谕，已招到一万一千五百馀人。总管傅忠信，安抚硃勇，将官梁柄及统制、统领官，各给袍带。其老幼居于近里，又有总管魏价等十四员，带城寨兵一千五百，亦加劝奖，官各授差遣，卒各支请给，与右护军相参为用矣。
时政在宝鸡，完颜杲阴遣客刺政，诈为降卒，政觉而诛之。
是月，金都元帅宗弼奏河南、陕西捷，金主遣使劳问。完弼以下将士，凡有功军士三千，并加忠承校尉。
八月，乙亥，韩世忠围淮阳军，命诸将齐攻之。帐前亲随武翼郎成闵从统制官许世安夺门而入，大战于门之内，闵身被三十馀枪，世安亦胫中四矢，力战，夺门复出。闵气绝而复苏屡矣，世忠大赏之。别将解元掩击金人于沂州郯城县，敌溺死者甚众。及班师，世安以箭疮不能骑，遂肩舆而归；世忠怒，命世安马前步行。世忠奏闵之功，授武德大夫、遥郡刺史。
闵，卫州人，世为农，建炎初，避乱抵京口，日者赵常见而奇之。黄天荡之役，闵投世忠军中，至是有功。既而世忠乞重赏以劝将士，遂除涿州团练使。
戊寅，知陕州吴琦遣统制官侯信渡河，劫金人中条山寨，败之，获马二十匹。翼日，又战于解州境上，败之，杀其将茂海。
己卯，宰执奏徽宗随龙人乞恩例，帝曰： 若旧人尤当优恤。凡事干徽庙，非唯朕奉先之孝所当自致，亦欲风励四方，使人知有君亲之恩也。 
庚辰，金人自滕阳来救淮阳军，韩世忠逆击于泇口镇，败之。
是日，韩世忠所遣统制官刘宝、郭宗仪、许世安，以舟师至千秋湖陵，遇金人所遣郦琼叛卒数千人，宝等与战，大捷，获战船二百。
辛巳，金主诏抚谕陕西五路。
壬午，李成自河阳以五千骑攻西京，知河南府李兴命开城门以待之。成疑不进，兴遣锐士自它门出击之，成败走。
金初定公主、郡、县主及附马品级。
丁亥，淮北宣抚副使杨沂中军溃于宿州。
初，沂中至宿州，而以步军退屯于泗。金人诡令来告以有边骑数百屯柳子镇，沂中欲击之。或谏以为不可轻出，沂中不听，留统领民王滋、萧保以骑兵千人守宿州。夜，沂中自将骑兵五千袭柳子镇，至明，不见敌而退。金人以重兵伏其归路，沂中知之，遂横奔而溃。沂中至寿春府，渡淮而归，与保、滋相隔。参议官曹勋不知沂中所在，表闻于朝，朝廷大恐，令淮南洲县权宜退保。金人动沂中不得志，遂攻宿州，滋、保与战，不利。金人入城，怒州人之降也，乃纵屠戮。自是溃兵由淮水上下数百里间四散而归，其死亡者甚众。既而沂中自淮西复还泗州，人心始定。
壬辰，永兴军路经略副使王俊击金人于盩厔县东，败之。
甲午，川陕宣抚司同统制军马邵俊，统领王喜，遇金人于陇州汧阳县牧羊岭，败之。喜以功复为协忠大夫、荣州防御使、右游奕都统制。
九月，壬寅朔，遣起居舍人李易赴韩世忠军前议事。秦桧主罢兵，召湖北、京西宣抚使岳飞赴行在，遂命易见世忠谕旨。时淮西宣抚副使杨沂中还师镇江府，三京招抚处置使刘光世还池州，淮北宣抚判官刘锜还太平州，自是不复出师矣。
丁未，杨政军同统制杨从仪劫金人凤翔府城南寨，败之，获战马数百。
戊申，金主如燕京，都元帅宗弼入见于行在。浃旬，还军，金主起立，酌酒饮之，赐以甲胄、弓矢。
先是李成数为知河南府李兴所败，乞师于宗弼，得蕃、汉军数万。兴闻之，度众寡不敌，弃城去，寓治于永宁之白马山。
丁酉，金主亲飨太祖庙。
庚戌，合祀天地于明堂，太祖、太宗并配，赦天下。
癸丑，杨政军统制官杨从仪、邵俊，统领王喜，败金人于汧阳。
辛未，尚书右仆射秦桧，以明堂恩封华国公。
癸亥，金杀尚书左丞相陈王希尹、右丞萧庆。先是客星守陈，太史以告宇文虚中，虚中以告，希尹不以为怪，及是坐诛。
初，希尹尝为晋国王宗翰监军，为群臣所忌，而常以智得免，论者称其通变如神。金主尤忌之，诏曰： 师臣密奏，奸状已萌，心在无君，言宣不道。逮燕居而窃议，谓神器以何归。稔于听闻，遂致章败。 时金主未有子，故嫉希君者以此言谮之。金主又诏曰： 庆迷国罔悛，欺天相济，既致于理，咸伏厥辜，赖天之灵，诛于两观。 盖以庆为希尹之党也。并杀希尹子昭武大将军达勒达、符宝郎曼岱。
冬，十月，戊戌，秦桧以修书恩，进左银青光禄大夫，封卫国公。
是月，淮北宣抚判官刘锜来朝。
十一月，戊申，金将喀齐喀自潼关出侵陕州，守臣吴琦击却之。
凤翔府同统制军马杨从仪，败金人于宝鸡。
癸丑，金以孔子四十九代孙璠袭封衍圣公。
乙卯，胡世将奏，已遣兵解庆阳之围，请诏湖北、京西宣抚使岳飞出兵牵制，帝曰： 此未易轻议。凡事有缓急先后，必思而后动，乃可以成功也。 
先是庆阳围急，帅臣宋万年乘城拒守。会世将以檄书召建宁军承宣使、河东经略使王忠植以所部赴陕西，行至延安，叛将赵惟清假诏书执之。忠植曰： 若本朝诏书则受，若金国诏书则不拜也。 惟清械之，以诣右监军完颜杲。杲使甲士引诣庆阳城下，谕使出降。忠植大呼曰： 我河东步佛山忠义人也，为金所执，使来招降，愿将士勿负朝廷，坚守城壁，忠植即死城下。 杲怒，诘之。忠植披襟大呼曰： 速杀我！ 遂遇害。
癸亥，金以都点检萧仲恭为尚书左丞，前西京留守完颜昂为平章政事。
甲子，金行台尚书左丞相杜充卒。
是月，宜章洞民骆科叛，遂犯桂阳、郴、道、连、贺州诸县，诏发大军往讨之。
十二月，壬午，命尚书右仆射秦桧上皇太后册宝于慈宁殿，宝用金，册以珉石；上遥贺于宫中，群臣遥贺宫门外。
丙戌，尚书礼部侍郎苏符擢礼部尚书仍兼资善堂翊善。
起居舍人郭孝友权尚书工部侍郎。
丁丑，金地震。
己亥，诏： 太庙时享以少牢，祫享以太牢，如旧典。 用太常少卿陈桷请也。
金以阿里布为左副元帅。
是月，淮北宣抚副使杨沂中引兵还行在。
永州防御使呼延通自杀。初，通以私忿欲杀韩世忠，不果。世忠知之，通与淮阴统制官崔德明不叶，世忠即召通，斥为士伍，使隶德明军中。世忠生日，诸将皆入为寿，通自淮阴驰至，世忠见之，即走入，不复出。通伏地泣，众共遣之，通乃去。德明还淮阴，数通擅离军之罪，杖之数十。通怏怏，赴运河死，人皆惜其勇，世忠后亦悔之。
初，知河南府李兴既屯白马山寨，李成以蕃、汉数万众围之。时兴妻周氏与其子居襄阳，惟幼子在侧。敌围益急，士心颇摇。兴闻，谓诸将曰： 兴与诸君尚当以死守，毋有二志。苟或不敌，吾岂为敌污者！当抱是儿南向投崖，以谢天子。 诸将皆感泣，由是守益坚。敌遣使赍黄榜召兴以奉国上将军、河南尹，兴得檄不启，立斩其使，以檄闻于朝。白马受围久，方冬泉涸，军民乏绝，兴焚香默祷，一夕大雪，泉源皆溢，成知兴志不可屈，乃即山下屯兵积粮，为久居之计，兴潜遣将士夜焚之。成大挫，径归西京。
金既复取河南地，犹虑中原士民怀二意，始创屯田军。凡女真、奚、契丹之人，皆自本部徙居中州，与百姓杂处，计其户口，授以官田，使自播种，春秋量给衣马。若遇出军，使给其钱米。凡屯田之所，自燕之南，淮、陇之北，俱有之，多至五六万人，皆筑垒于村落间。
