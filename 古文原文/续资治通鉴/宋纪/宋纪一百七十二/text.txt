起柔兆敦牂七月，尽屠维作噩十二月，凡三年有奇。
○理宗建道备德大功复兴烈文仁武圣明安孝皇帝淳祐六年（蒙古定宗元年）
秋，七月，壬戌，泉州饥，州民谢应瑞自出私钞四十馀万，籴米以赈乡井，全活甚众，诏补进义校尉。
蒙古自太宗殂后，诸王近属，自相攻战，国内大乱。是月，太宗六皇后会诸王百官，奉皇子库裕克即位于昂吉苏默托里之地，朝政犹出于后。库裕克，太宗长子也。时诸王不服，将谋不轨。会雷雨大作，行营水深尺，遂各散去。
蒙古命中书令杨惟中宣慰平阳。时断事官色珍横恣不法，惟中按诛之。
蒙古诸勋贵分封山东省，以东平行台严忠济总一方之政，颇不自便。及蒙古主新立，皆聚阙下，复欲剖分东平地。时众心危疑，将俛首以听，左右司郎中王玉汝力排群言，事得已。
八月，庚寅，起居郎兼权中书舍人暂兼权礼部右侍郎赵汝腾言北司专权，帝曰： 近颇戢之。 汝腾又言不当调护言官，帝曰： 近日少有调护者。 
己酉，以太府少卿刘克庄为秘书少监，寻兼国史院编修官、实录院检讨官。
辛亥，校书郎兼枢密院编修官兼诸王宫教授蔡抗奏对，言正心事，帝曰： 纪纲万化，实出于心。 抗又言内降斜封之弊，帝曰： 已许大臣执奏矣。 抗又言宗社大计，帝曰： 祖宗朝亦是晚年方定。 抗言： 祖宗时，定名号虽在晚年，而定计乃在一二十年之前，此事最忌因循。 帝然之。
蒙古耶律铸，嗣其父楚材领中书省事，上言宜疏禁网，因采前代德政合于时宜者八十一章以进。
蒙古以温都尔行省事于燕京，与刘敏同政。
九月，丙辰朔，秘书省正字林希逸请信任给谏，帝曰： 台谏、给舍之言，朕无不行。 希逸又请早决大计以尉人望，帝纳之。
丁巳，京湖安抚制置大使、夔路策应大使兼江陵府孟珙卒。初，珙招中原精锐万五千馀人，分屯汉北樊城、新野、唐、邓间，皆百战之士，号镇北军，驻襄阳。及王旻、李虎军乱，镇北亦溃，珙乃重购以招之，降者不绝。蒙古行省范用吉，亦密通降款，以所受告命为质；珙白于朝，不从。珙叹曰： 三十年收拾中原人心，今志不克伸矣！ 遂发病。是月朔，大星陨于境内，声如雷；卒之日，大风发屋折木。珙随父宗政立战功，忠君体国，善抚士卒，军中参佐部曲议事，言人人异，珙徐以片言折衷，众志皆惬。建旗鼓，临将吏，面色凛然，无敢涕唾者。退则远声色，薄滋味，萧然若事外。追封吉国公，谥忠襄。
戊辰，以贾似道为京湖制置使，兼知江陵府兼夔路策应使，仍暂兼权沿江制置副使、湖广总领，寻兼京湖屯田使。
冬，十月，庚寅，诏以嗣荣王与芮子孟启为贵州刺史，入内学。
蒙古主命察罕拓江淮地。
十一月，庚申，诏： 昨令三学各举经明、行修、气节之士，而诸生合辞控免，秉义甚高。其令在籍诸生并赴来年省试一次，临安府学长、谕亦如之，以称搜罗之意。 
丁丑，以雪寒，出封桩库楮币赈临安府细民。
辛巳，以前四川制置陈隆之抗敌死难，特赠徽猷阁待制，于合得延赏外，更官其二子。
殿中侍御史谢方叔言： 豪强兼并之患，至今日而极，非限民名田不可。国朝驻跸钱塘，百有二十馀年矣，外之境土日荒，内之生齿日繁，权势之家日盛，兼并之习日滋，百姓日贫，经制日坏，上下煎迫，若有不可为之势。夫百万生灵生养之具，皆本于谷粟，而谷粟之产，皆出于田。今百姓膏腴，皆归贵势之家，租米有及百万石者。小民百亩之田，频年差充保役，官吏诛求百端，不得已则献其产于巨室以规免役。小民田日减而保役不休，大官田日增而保役不及，兼并浸盛，民无以遂其生。于斯时也。可不严立经制以为之防乎？今日国用边饷，皆仰和籴，然权势多田之家，和籴不容以加之，保役不容以及之。敌人睥睨于外，盗贼窥伺于内，居此之时，与其多田厚资，不可长保，孰若捐金助国，以纾目前！宜谕二三大臣，摭臣僚论奏，付之施行，定经制，塞兼并。陛下勿牵贵近之言以摇初意，大臣勿避仇劳之多而废良策，则天下幸甚！ 
十二月，癸巳，诏： 侍从、台谏各举堪阃寄及饷事者，述其才器、劳绩以闻。 
史嵩之服除，有进用之意。乙未，诏史嵩之以观文殿大学士致仕。
殿中侍御史章炎，正言李昂英，监察御史黄师雍，论嵩之无父无君，丑声秽行，律以无将之法，罪有馀诛；请寝宫祠，削官远窜。翰林学士李韶与从官抗疏曰： 《春秋》桓公五年：书蔡人、卫人、陈人从王伐郑。《春秋》之初，无君无亲者，莫甚于郑庄，不闻以其尝为王卿士而薄其罚。今陛下不能正奸臣之罪，其过不专在上，盖臣等百执事不能辅天子以讨有罪，皆《春秋》所不赦。请断以此义，亟赐裁处。 
丙申，诸司粮料院章鉴进对，言抗谏事，帝曰： 朕于臣僚论事，未尝不见施行。 鉴又言储才，帝曰： 人才须是养之于平时，临事方得其用。 
先是金将武仙败死，馀党散入太原、真定间，据大明川，用金开兴年号，众至数万，剽掠数千里。蒙古主命诸道兵讨之，不克。杨惟中仗节开谕，降其渠帅，馀党悉平。
蒙古东平万户严忠济，袭爵数年，怠于政事，任用奸佞。经历李昶曰： 比年来，裘马相尚，饮食无度，库藏空虚，百姓匮令。若犹循习故常，恐或生变。惟閤下接纳正士，黜远小人，去浮华，敦朴素，损骑从，省宴游，虽不能救已然之失，尚可以弥未然之祸。 时蒙古裁抑诸候，法制浸密，忠济纵侈自若。昶以亲老求解职，不许，旋以父忧去官。
蒙古万户史权等侵京湖、江淮之境，攻虎头关寨，进至黄州。
○理宗建道备德大功复兴烈文仁武圣明安孝皇帝淳祐七年（蒙古定宗二年）
春，正月，乙卯朔，诏： 皇侄孟启，特授宜州观察使；建资善堂于内小学，置直讲、赞读二员，以年稚，权就王邸习训。 
诏曰： 间者任用非人，不能秉礼怀义以辅朕，顾乃陷于匪彝，败俗伤教，朋淫肆欺，群议坌涌；由朕不德，朕甚愧焉！天诱之衷，豁然大悟，亦既绌去其党类，史嵩之已俾致仕，以示朕决不复用之意。搢绅士大夫交奏迭谏，悃悃款款以陈于前，忠爱备至。朕思所以为自强之计，百尔执事，亦宜相戒以实，克去己私。 
丁卯，诏： 戒敕州军县镇，不许因诞节赐宴，多杀物命，一遵景祐三年诏书，仍刻石所在放生池。 
戊寅，诏： 淮、浙发运司给米二百万石，济建宁、邵武诸郡被水之民。 
李昂英疏劾临安尹赵与B170，语侵执政，章炎亦劾执政；帝怒昴英，并及炎。郑寀觇知帝意，乘间劾炎、昴英，又嗾同列再疏以劾炎。属黄师雍毅然不从，独疏论叶阊，阊乃与B170之腹心也。未几，炎、昴英皆罢去。寀于是荐周垣、叶大有入台。
二月，庚寅，都省言： 淮安县主簿周子镕，遭李全之变，陷北十有六年，数以敌谋密闻边阃，拔身来归。 诏特改朝奉郎，与升擢差遣。
丙申，诏： 四川沿边州县官，任满日，转循官资有差。 从制臣请也。
己亥，以贵妃要氏薨，辍视朝二日。
乙巳，翰林学士李韶屡疏请老，授端明殿学士、提举玉隆万寿宫。
丁未，令封桩下库支会子十二万贯，付淮西安抚司造船。
壬子，诏改潜邸为龙朔宫。
出封桩库十八界会子五万贯，付临安府津遣三边请举士人归里。以不允所乞省试，故有是命。
侍御史周坦，劾礼部侍郎程公许，出知建宁府。郑清之因公许缴其子士昌之命，恚甚，数于经筵言其短。坦妻与清之妻善，承其指，入台即首劾公许，郑寀又劾之，公许落职。
先是江万里丐祠省母，不许，万里使其弟奉母归南康。旋闻母病，不俟报，驰归，至祁门，闻讣。忌万里者相与腾谤，谓万里母死，秘不发丧，反挟妾媵自随。周坦劾之，万里坐废。
蒙古呼必赉受邢州分地。邢当要冲，征求百出，民弗堪命。僧子聪荐张文谦可用，遂召见，命掌王府书记，言于呼必赉曰： 今民生困敝，莫邢为甚。盍择人往治之！ 于是乃选乌托、刘肃、李简三人至邢，协心为治，户增十倍。由是呼心赉益重儒士，实自文谦发之。
蒙古以孟克萨尔为断事官。孟克萨尔尝从诸王莽赉扣征奇彻，身先诸将，及以所俘宝玉颁诸将，则退然一无所取，莽赉扣甚重之。至是为断事官，刚明能举其职。
三月，甲子，知大宗正丞兼权金部郎官姚希得，言李韶老成有德望，宜留奉内祠，侍经幄。戊辰，诏： 李韶依旧端明殿学士、提举万寿观兼侍读。 
是春，蒙古张柔攻泗州，旋还屯已。帐下吏瓜勒佳显祖得罪亡走，上变诬柔，蒙古主命执柔以北。大臣多以阖门保柔者，卒辨其诬，显祖伏诛。
夏，四月，辛卯，以旱，决中外系囚，杖以下释之。
庚子，以邢部尚书王伯大为端明殿学士、同签书枢密院事，翰林学士、知制诰吴潜为端明殿学士、同签书枢密院事。
辛丑，以郑清之为太傅、右丞相、枢密院使、赵国公；游侣罢为观文殿大学士、醴泉观使兼侍读。或请更化改元，清之曰： 改元，天子之始事；更化，朝廷之大端。汉事已非古，不因易相而为之。 乃止。
以赵葵为枢密使兼参知政事、督视江淮、京西湖北军马兼知建康府，陈韡知枢密院事、湖南安抚大使兼知谭州；用郑清之荐也。
庚戌，以褥雨未应，蠲大理寺、三衙、临安府属赃罚钱。
壬子，广西漕臣劾贵州守臣陈鉴，迫胁考试，私取士人，坏科举法；诏再镌一秩，勒致仕。
五月，甲寅，诏： 武功郎、杨州宁淮军统制张忠，戍守浮山，手搏敌帅，俱死于水，特赠武略大夫，更官其一子。 
乙卯，以祷雨未应，诏诸路录囚。
己未，祷雨于天地、宗庙、社稷。
己巳，诏赐两淮、京、蜀曾经战争之地田税三年，其宿逋悉除之。
壬申，吴潜兼权参知政事。
六月，癸巳，赐进士张渊微以下五百二十七人及第、出身。渊微等以阙雨，请免琼林赐宴。
丙申，诏求直言，弭旱。徐霖应诏，言谏议大夫郑寀不易则不雨，临安尹赵与B170不易则不雨；不报，遂引去。帝遣著作郎姚希得留之，不还。御笔改合入官，乃改宣教郎。霖屡辞，曰： 向为身死而不敢欺其君父，今以官高而自眩于生平，失其本心，何以暴其忠志！ 又曰： 志贵乎洁，忠尚乎精。即有败，则自陷于垢污矣。 
时郑寀、赵与B170及周坦、叶大有、监察御史陈垓相合为一，唯黄师雍孤立，寀恶之尤甚，思所以去师雍，未得，招四人共谋之。会应诏陈言者多指寀、垣为致灾之由，牟子才、李伯玉，卢钺语尤峻，垣等伪撰匿名书，诬子才、钺等。师雍诣御榻前力辨，谓： 匿名书，条令所禁，非公论也，不知何为至前？ 因发其伪撰之迹。适钺疏誉师雍，寀乃以钺附师雍上闻。帝不听，擢师雍左司谏。
甲辰，出丰储仓米三十万石以平籴价。
己酉，诏： 旱势日甚，两淮、襄、蜀及江、闽内郡，间因兵寇，遗骸暴露，感伤和气，令所属州县收瘗之。 
诏： 京湖北路副总管王英归顺，进秩二等。 
秋，七月，蒙古主西巡太原。万户郝和尚朝于行宫，赐银万锭，辞曰： 赏赉过厚，臣不应独受。臣积微劳，皆将校协力也。 遂奏将校刘天禄等，皆赐之金银符。
丙辰，诏： 荆鄂都统司，听荆湖制帅司节制；池州、建康、镇江府都统司，并听沿江制司节制；许浦都统司，改听兴国、蕲、黄、安庆四郡节制。 从督视赵葵之请也。
庚申，安庆守臣欧阳颐，以改差辄之任，诏削官二等，令宪臣谢献子领郡。
诏： 辞免除授，实为繁文，除侍从、台谏、给舍、两省左右史以上许辞免，馀官不许。 
乙丑，吴潜罢知福州，以周坦劾之也。
丁卯，以别之杰为参知政事，谏议大夫郑寀为端明殿学士、同签书枢密院事。
癸酉，诏赏浙东、西、福建路监司、州郡所申官士之家济粜者凡九人，补转官资有差。
郑寀之入政府也，不为公论所予。太常博士牟子才疏言： 陛下欲留徐霖，霖所论劾者，赵与B170、郑寀也。二人之中，寀尤无耻，请先罢之。 八月，甲申，郑寀罢。子才又论郑清之不当引史嵩之党别之杰共政，复为书抵清之，以孔光、张禹切责之，清之愧谢。
丙戌，诏户部严革诸路州县增收多量苗米之弊。
辛卯，诏石钧、陈大任、王方烈各镌一秩，以其诬平民为重辟，谢思乂、张懋各进一秩，旌其平反之功；从湖北宪臣之请也。
己亥，以秋风已劲，边备当严，浙右四郡，密迩行都，魏村、福山、柴墟一带，宜预为之备，诏守臣条具措置。
辛丑，诏： 前通判彭州宇文景讷，骂贼而死，赠官二等，仍与一子下州文学。 
壬寅，诏： 监司、守臣宜亟讲荒政以赈乏绝；税租有合蠲减者，核实以闻。 
甲辰，高定子薨，辍朝一日，赠少保。
是月，蒙古主命蒙古人户每百人以一人克巴图鲁。
九月，丙辰，诏： 命官该赦，陈乞改正，不拘期限；今后赦条删去 限一年内 四字。 从左司陈元凤之请也。
丁巳，诏改尚书省提领盐事所为提领茶盐所。
黄师雍与郑清之，故同舍，会师雍劾刘用行、魏岘，皆清之亲故也，清之不乐。周垣知之，喜曰： 吾得所以去师雍矣。 遣其妻日造清之妻谮曰； 彼去用行、岘，乃去丞相之渐也。 帝欲用师雍为侍御史，清之曰： 如此，则臣不可留。 乃迁师雍为起居舍人，师雍丐去。清之犹冀其稍贬，师雍曰； 吾欲为全人。 终不屈。
蒙古以高丽岁贡不入，伐之。自后八年，凡四易将，拔其城十有四。
冬，十月，辛巳，太白昼见。
诏： 京湖副都统李得，讨广东峒冠有功，进官一等。 
癸未，朝献景灵宫。
以严州旱，诏丰储仓给米万石赈粜。
丙戌，京湖安抚司调兵平辰、沅蛮猺有功，总辖张谦、统制高天祐等赏赐有差。
己酉，陈垓言格法日坏，天下视听益不美，因条陈添差、抽差、摄局，须入、奏辟、改任、荐举、借补、旷职、匿过十弊，请风示中外；从之。
甲寅，以镇江府旱，诏两浙转运司检核蠲租七万四千石有奇。
蒙古括人户，下令，敢隐实者诛，籍其家。藁城令董文炳，俊之子也，使民聚口而居，少为户数。众以为不可，文炳曰： 为民获罪，吾所甘心。 民亦有不乐为者，文炳曰； 后当德我。 由是赋敛大减，民得富完。
十二月，壬午，以赵与B170为端明殿学士、提领户部财用。
庚寅，以近畿旱，诏： 正岁、天基节大宴权免，其州郡赐宴，务从省约，毋得科扰，以副朕敬天爱民之意。 
辛卯，李鸣复薨，辍视朝一日。
壬辰，诏： 太学生陈九万，在北十一年，脱身来归，条陈敌中事宜，有益备御，特补迪功郎。 
周坦劾黄师壅，罢之。
蒙古呼必赉闻真定路经历官张德辉之贤，召至籓邸，问曰： 孔子殁已久，今其性安在？ 德辉对曰： 圣人与天地相终始，无往不在。殿下能行圣人之道，性即在是矣。 又问： 或云！辽以释废，金以儒亡。有诸？ 对曰： 辽事臣未周知，金秀乃所亲睹。宰执中虽用一二儒臣，馀皆武弁世爵，及论军国大事，又不使预闻。大抵以儒进者三十之一，国之存亡，自有任其责者，儒何咎焉？ 呼必赉然之。因问德辉曰： 祖宗法度具在，而未尽设施者甚多，将如之何？ 德辉指银槃喻曰： 创业之主，如制此器，精选白金，良匠规而成之，畀后人传之无穷，当求谨厚者司掌，乃永为宝用。否则不惟缺坏，亦恐有窃而去之者矣。 呼必赉良久曰： 此正吾心所不忘也。 又问： 农家作苦，何衣食之不赡？ 对曰： 农桑，天下之本，衣食之所从出者也。男耕女织，终岁勤苦，择其精者输之官，馀粗恶者将以仰事俯育，而亲民之吏，复横敛以尽之，则民鲜有不冻馁者矣。 又访中国人才，德辉举魏磻、元裕、李冶等二十馀人。德辉，交城人也。
○理宗建道备德大功复兴烈文仁武圣明安孝皇帝淳祐八年（蒙古定宗三年）
春，正月，丙子，太常寺言： 检照《中兴礼书》，四孟朝献景灵宫，分三日行礼。自淳熙十五年后，分作两日，近年诸后殿多命宰执分诣。如遇车驾次日亲临，每位三上香，一跪奠，俯伏，兴，再拜，得礼之宜。 从之。
蒙古万户郝和尚，奉诏还治太原，请凡远道租税、盐课过当者，悉蠲除之。
二月，辛丑，荆湖帅臣陈韡言： 国家以火德王，于火德之祀，合加钦崇。炎帝陵在衡州茶陵县，庙久弗治，请相度兴修，以称崇奉之意。 从之。
丙午，周垣请申明十七、十八界会子并永行用，以坚民信；左司赵汝暨请更造十九界；太常博士黄洪请不用会子，停卖盐钞。狂言惑众，宜正妄诞之罪，诏各罢所居官。
丁未，监察御史陈垓，请宣谕辅臣申饬吏部，未历郡者不许为郎，已为郎者更迭补外，未历县者必令须入，已作县者须及任满，阙次必依先后，毋或改差，庶抑侥幸以重名器；从之。
蒙古释奠孔子庙，致胙于呼必赉。呼必赉问张德辉曰： 孔子庙食之礼何如？ 对曰： 孔子为万世王者师，有国者尊之，则严其庙貌，修其时祀。其崇与否，于圣人无所损益，但以此见时君崇儒重道之意何如耳。 呼必赉曰： 今而后此礼勿废。 呼必赉又问： 典兵与宰民者为害孰甚？ 对曰； 军无纪律，纵使残暴，害固非轻。若宰民者头会箕敛以毒天下，使祖宗之民如蹈水火，为害尤甚。 呼必赉曰； 然则奈何？ 对曰： 莫若更遣族人之贤如昆布哈者，使掌兵权，勋旧如呼图呼者，使主民政。若此，则天下均受赐矣。 
三月，甲寅，督视赵葵上将士泗州解围之功。诏： 奇功特与补转四官，其馀补转有差。其淮西招抚司应援立功将士，并与比类推赏。 
泗州之围也，前锋军统制田智渊父子，战死于潮河坝，甲戌，诏赠智渊父子官，恤其家。寻立庙泗州，赐额以旌忠节。
乙亥，陈垓言： 民命与国脉相维，狱论不当，刑罚不中，则无以保斯民之命，尚何以保吾国之命脉？ 因极言检核、决狱、疏决、推勘、拘锁、刺环、奏裁、详覆、重勘、追证十弊；从之。
蒙古主殂于杭锡雅尔之地，年四十三。葬起辇谷，庙号定宗。自太宗皇后称制以来，法度不一，内外离心。至是国内大旱，河内尽涸，野草自焚，牛马死者十八九，人不聊生。诸王及各部，又遣使于诸郡征求货财，或于西蕃、回鹘索取珠玑，或于东海搜取鹰、鹘、驿骑络绎，昼夜不绝，民力益困。皇后立库春子实勒们听政，诸王大臣多不服。
夏，四月，癸未，诏： 督视赵葵，累奏结局。朕问劳念功，深有勒归之意。但北兵虽退，边备当严；更宜勉留，以副隆委。 
辛卯，权礼部侍郎兼国子祭酒徐鹿卿言： 生员李宁先，饮酒争竞，见害市人，辱学校，玷士类，由臣诲饬无状，请行罢斥。 诏： 览卿所陈，痛自引咎，此固师儒之责。但学校规矩久弛，今当申严，宜自安置。 帝眷鹿卿甚厚，而忌者浸多。有撰伪疏托鹿卿以传播，历诋宰相及百执事，鹿卿初不知也，遂力辨上前，因乞去。帝曰： 去则中奸人之计矣。 令临安府根捕，事连势要，狱不及竟。鹿卿累疏告老，旋致仕。
甲午，以太常寺奏请，景灵宫行事日，请更定后殿飨礼拜跪之数。诏： 朕祗承宗庙，何敢惮劳！何一依旧式。 
乙未，朝献景灵宫；丙申，亦如之。
庚子，诏： 临安守臣赵与B170，充明堂大礼提点事务。 
蒙古张德辉将归真定，为呼必赉陈先务七事，曰敦孝友，择人才，察下情，贵兼听，亲君子，信赏罚，节财用。呼必赉称其字辉甫而不名，赐坐，赠赉优渥。
五月，庚戌，以阙雨，诏录行在系囚。
壬戌，诸王宫大小学教授李桂高进对，言淮、蜀之险。帝曰： 及此闲暇之时，当作规模备御。 
督视、枢密使赵葵奏乞结局，诏候来春入奏。癸亥，诏： 赵葵视师于外，今已期年，忠力具宣，威声卓著，既成却敌之效，复宏预备之规。肯为朕留，尤见体国，可无恩典，少示褒崇！特进三秩，依前知枢密院事兼参知政事、督视江淮、京湖军马兼知建康府、江东安抚使、行宫留守，仍加恩。 
乙丑，诏： 陈韡出镇南服，备殚忠勤，军民安平，蛮猺绥辑，特进一秩，依前知枢密院事、湖南安抚大使兼知潭州、节度广西。余玠除兵部尚书，依旧四川安抚制置使兼知重庆府，仍兼四川总领、夔路转运使。贾似道除刑部尚书，依旧京湖安抚制置使兼知江陵府兼夔路策应使，仍兼湖北点领。邱岳除兵部侍郎，依旧淮东安抚制置使兼知扬州兼淮西制置使。吕文德除侍卫马军都指挥使，依前保康军承宣使、右领军卫上将军、枢密院副都承旨兼知濠州。 
辛未，诏： 西湖北山护国寺后龙洞，泉源澄深，灵异感格，可赐 护国龙祠 为额，永充祈祷。 
秋，七月，辛亥，以王伯大为参知政事，应彳繇同知枢密院事，给事中谢方叔为端明殿学士、签书枢密院事，吏部尚书史宅之为端明殿学士、同签书枢密院事，赵与B170资政殿学士，与执政恩例，提领户部财用，仍知临安府。
丁卯，赐洪咨夔谥忠文。
癸酉，王伯大除职予郡，以监察御史陈垓论之也。
八月，丙戌，范钟乞免祠禄，不许。
丁亥，督视赵葵辞转三官，凡六上奏，诏不允。
戊子，以雷州所屯经略司水军颇横，诏守臣节制。
乙未，诏： 王畴更削官一等，正其括田扰民之罪。 
丙申，诏： 大理寺丞林炎，对疏狂妄，动摇国本，夺官三等，押出国门。 
庚子，帝谕辅臣曰： 所在监司、帅守，轻行括籍，多因细事事，中以深文，甚而置之死地，往往利其财耳，真所谓杀越人于货。至于用刑，自有成法，今有司率意任情，更不遵守条令。凡此皆当禁止。可禋明肆赦，益加申严，如有非辜越诉，究证得实，必论如律。 
壬寅，周坦言： 明堂肆赦，州郡奉行不虔，有稽迟、隐匿、文具三弊，宜革去以昭溥博之仁。 从之。
甲辰，诏户部严革诸路州县增收多量苗米之弊。
高斯得迁浙东提点刑狱，劾知处州赵善瀚、知台州沈塈等倚势厉民，不报。
九月，己未，朝献景灵宫。庚申，朝享太庙。辛酉，大飨于明堂，大赦。是夕，雷。
冬，十月，甲戌朔，参知政事别之杰，三奏乞归田里，除资政殿大学士、知绍兴府。
乙亥，以应彳繇，谢方叔并权参知政事。
诏改高斯得江西转运判官，斯得辞免，上言： 臣劾赵善瀚等，未闻报可，固疑必有党与，惑误圣聪者。今蒙恩除，乃知中臣所料。善瀚系侍御史周坦之妇翁，赃吏之魁，锢于圣世，郑清之与之有旧，复与州符。沈塈者，签书枢密院史宅之妻党也。祖宗以来，未有监司按吏一不施行者，坏法乱纪，未有甚此。臣身为使者，劾吏不行，反叨易节，若贪荣冒拜，则与世之顽钝无耻者何异！乞并臣镌罢，以戒奉使无状者。 章既上，坦自谓己任台谏而反见攻，遍恳同列论斯得，同列难之。坦计急，自上章劾罢斯得新任。未几，坦亦罢，善瀚等竟罢去。
十一月，丙午，太傅、右丞相兼枢密使郑清之乞归，不许。
蒙古万户郝和尚，以岁饥，出谷千石助国用。
十二月，辛巳，以严寒，出封桩库十八界官楮二十万，令三衙赈军。
是岁，蒙古驸马苏布特卒。苏布特佐太祖创业，及取河南，定西域，功居多。后追封河南王，谥忠定。
○理宗建道备德大功复兴烈文仁武圣明安孝皇帝淳祐九年（蒙古定宗皇后称制元年）
春，正月，乙巳，皇侄宜州观察使孟启，特授庆远军节度使，进封益国公。
庚申，诏： 周世宗八世孙柴彦颍，特授承务郎，袭封崇义公。 
诏： 两淮、京湖、沿江制帅司行下所隶，劝谕军民从便耕种，秋成日官司不得分收。 
癸亥，知临安府赵与B170，请以没官田五百亩有奇付本府创慈幼局，以养遗弃婴儿，置药局以疗闾阎之疾病；从之。
丁卯，许应龙薨，谥文简。
己巳，范钟薨。钟为相，重惜名器，虽无赫赫可称，而清德与李宗勉齐名。谥文肃。
辛未，给临安府官田三百亩付表忠观，以旌钱氏之功德。
二月，丁亥，诏： 刑部及诸路监司，刑狱案卷速与理决，仍差属官往州县狱审断，毋令奸胥作弊，滥及非辜。 
庚子，郑清之再乞归田里，诏不许。
辛丑，监察御史硃景彝，言刑狱民命所系，请谕所司刷诸处已奏文案，为限日处分行之。
闰月，癸卯朔，诏： 安南国王陈日逨，特进、检校太尉兼御史大夫、上柱国、安南国王。 
赵葵视师既久，屡有奏捷，帝思所以处之，郑清之曰： 非使作相，不足以酬劳。陛下岂以臣故耶？臣必不因葵来遽引退，臣愿居左，葵居右。 帝从其言。甲辰，以郑清之为太师、左丞相兼枢密使，进封魏国公；赵葵为右丞相兼枢密使；应彳繇、谢方叔并参知政事；陈韡观文殿大学士、福建安抚大使、知福州；吴渊端明殿学士、沿江制置使、江东安抚使兼知建康府、行宫留守；赵希暨端明殿学士、知建宁府。
乙丑，郑清之辞免太师，奏五上，许之。
三月，癸酉朔，以衢、信州旱，给丰储仓米五千石赈之。
癸未，以贾似道为宝文阁学士、京湖安抚制置大使、知江陵府。
丁亥，诏： 正阳之月，日有食之，史官先期以告。朕祗畏天戒，不遑宁处。可自二十一日为始，避殿，减膳，彻乐，益加内省。凡尔在列，各务交修，以辅不逮。 
癸巳，诏决中外系囚，杖以下释之。
己亥，诏增通、泰、扬、真、和州、安庆府解额。
四月，壬寅朔，日有食之。
丙午，诏： 邱岳阃职修举，除宝章阁直学士，依旧淮东安抚制置使兼知扬州、淮西制置使。 
辛亥，以福州应天启运，使寅奉祖宗神御，事体至重，可令西外知宗兼领，免差内侍，永为定式。
己未，群臣三上表，请御正殿，复膳；从之。
己巳，郑清之屡疏乞骸，因奏时事十难；曰重相权，曰凝国是，曰用人才，曰足兵食，曰守法度，曰革弊蠹，曰布公道，曰去贪赃，曰理财用，曰节冗费；诏奖留之。
五月，甲戌，浙西帅臣赵与B170言： 本司措置盐课，请自淳祐九年为始，岁举职司赏员及职令状各一，以厉官属。 从之。
己丑，右丞相赵葵辞新命，诏敦趣上道。
六月，丙寅，诏： 过郡各立一庙，以褒忠为额，凡前后没于王事，忠节显著之人，并祀之，郡官春秋致祀。 
八月，庚子朔，同知枢密院事史宅之，辞免兼提举财用，诏不许，仍趣条具以闻。
丁未，诏： 步军司支遣匮乏，每年于丰储仓给米三千石，封桩库给官会二万贯，助其赡军。 
辛亥，诏： 赵葵除拜已久，告假将满。今闻欲还长沙，可令沿江制臣疾速差官邀止，不许般挈为归计，仍令吴渊宣谕赴阙。 
乙卯，广东提举司言知潮州海阳县陈纯仁筑提护田甚广，诏进官一等。
丙辰，赵与B170辞免措置户部财用，诏不许。
戊午，诏： 今春北师侵边，吕文德指授将士，累策奇功，进官二等。 
庚申，知安丰安邢德，知寿春府刘雄飞，有谢步之捷，诏各进官一等。
九月，丙子，提领户部财用赵与B170创置新仓三百七十万间，贮米一百二十万石，请以淳祐为名，及照丰储仓例辟官四员；从之。
乙未，婉容阎氏进封贵妃。
丙申，太常太卿、暂权给事中卢壮父，缴回内降所除吴沂直秘阁、王国寿军器所干官录黄，从之。
冬，十月，庚申，参知政事应彳繇，屡疏乞归，不许。寻除资政殿学士、知平江府。
诏： 临安府、诸路提刑司，严居民销凿见钱私铸铜器之禁，仍下殿步司一体施行。 
癸亥，赐宰臣、执政、讲读、修注官宴于秘书省。
甲子，四川制置使余玠，请交引以十年为界；从之。
丙寅，肇庆府高要县令李元璜，贪酷显著，诏削官三等，勒停。
壬午，诏： 隆冬严寒，军人可念，出封桩库钱十八界会子二十万贯赈之。 
癸未，诏决中外系囚，杖以下释之。
甲申，蠲大理寺、三衙，临安府属县见监赃赏钱。
丁亥，浙西帅臣言金山水军统制陈霆，贪酷激变，诏追毁出身文字，拘锁沿江制司，籍其家。
是月，婺州权守臣郑士懿言： 承务郎赵希褥及其子与怘、与惭，同恶相济，藏盗贼，夺民财，抉弟希咏目睛，碎叔祖彦旱宝贝，弃祖母骨殖，搥叔杖夫手指，威使恶党殒侄崇縤之命。绝灭纲常，伤残骨肉。 诏： 希褥追毁出身文字，押送西外宗司拘锁；与怘、与惭分移千里外州军居住。 
十一月，丙申，诏： 都省风厉中外，应今后士庶上书，其言真有益于国者，必加精采；倘涉私邪，朋奸罔上，妄肆雌黄，当严加究问。 以谏臣言哗徒吻士结党扣阍，簧鼓是非为撄利之计故也。时台纲不振，嬖宠干政，弹文及其私党，则内降圣旨，宣谕删去，谓之 节贴 台谏不敢与争。
十二月，己亥，以董槐兼侍读。
乙巳，以吴潜同知枢密院事兼参知政事，礼部尚书徐清叟为端明殿学士、签书枢密院事。
己酉，诏： 皇后兄谢奕昌，特除开府仪同三司，依前保宁军节度使、充万寿观使、奉朝请。 
壬子，史宅之薨，辍视朝一日。
蒙古升太原万户府为河东北路行省，仍以郝和尚为之，许便宜从事。
