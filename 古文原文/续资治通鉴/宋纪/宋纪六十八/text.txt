起上章阉茂七月，尽重光大渊献十二月，凡一年有奇。
○神宗体元显道法古立宪帝德王功英文烈武钦仁圣孝皇帝熙宁三年（辽咸雍六年）
秋，七月，辛卯，诏新判太原府欧阳修罢宣徽南院使、知蔡州。
先是修以病辞官，至五六，因论青苗法不便；又移书责王安石，安石不答而奏从其请。
壬辰，枢密使吕公弼罢；以御史中丞冯京为枢密副使。公弼以王安石变法，数劝其务安静，安石不悦。公弼具疏将论之，从孙嘉问窃其稿以示安石，安石先白之。帝怒，遂出公弼知太原府。吕氏号嘉问为 家贼 。京尝言： 薛向总利权无效，近者复除天章阁待制，于侍从为最亲，非向所堪所。 帝不悦，以语安石。安石请改用京，帝许之，至是以为枢密副使。
罢潞州交子务。转运司以其法行则盐矾不售，有害入中粮草，遂奏罢之。
秘书省正字唐坰，以父任得官，上书云： 秦二世制于赵高，乃失之弱，非失之强。 帝悦其言。又云： 青苗法不行，宜斩大臣异议者一二人。 王安石喜而荐之，故得召对。癸巳，赐进士出身，为崇文院校书。
戊戌，雨雹。
辛亥，辽主猎于哈噜额特。
甲寅，置三班院主簿。
八月，戊午，罢看详银台文字所。
乙丑，司马光因入对，乞外。帝曰： 王安石素与卿善，何自疑？ 光曰： 臣素与安石善，但自其执政，违迕甚多。今迕安石者如苏轼辈，皆肆行诋毁，中以危法。臣不敢避削黜，但欲苟全素履。臣善安石，岂如吕公著？安石初举公著，后复毁之。彼一人之身，前是而后非，必有不信者矣。 帝曰： 青苗有显效。 光曰： 兹事天下知其非，独安石之党以为是耳。 帝又曰： 苏轼非佳士，鲜于侁在远，轼以奏稿传之；韩琦赠银三百两而不受，乃贩盐及苏木、磁器。 光曰： 凡人当察其情，轼贩鬻之利，岂能及所赠之银乎？安石恶轼，以姻家谢景温为鹰犬，使力攻之，臣焉能自保？不可不去也。且轼虽不佳，岂不贤于李定？定不服母丧，禽兽之不知，安石喜之，乃欲用为台臣，何独恶于轼也？ 
丙寅，以旱虑囚，死罪以下递减一等，杖笞者释之。
以卫州旱，今转运司赈恤，仍蠲租赋。
丙子，辽中京留守耶律白卒，追封辽西郡王。
戊寅，诏： 川峡、福建、广南七路官，令转运司立格就注，具为令。 
己卯，夏人大举入环庆，攻大顺城、柔远砦、荔原堡、怀安镇、东谷、西谷二砦、业落镇，兵多者呈二十万，少者不下一二万。屯榆林，距庆州四十里，游骑至城下，九日乃退。钤辖郭庆、都监高敏、魏庆宗、秦勃等死之。
九月，戊子朔，中书言请置检正中书五房公事官，从之。
韩绛以夏人犯塞，请行边。王安石亦请往，绛曰： 朝廷方赖安石，臣宜行。 乙未，以绛为陕西宣抚使。
陆佃尝受经于王安石，至是庆举入京师，王安石问以新政，佃曰： 法非不善，但推行不能如初意，还为扰民。 安石惊曰： 何为乃尔？吾与吕惠卿议之。 又访外议，佃曰： 公乐闻善，古所未有；然外间颇以为拒谏。 安石笑曰： 吾岂拒谏者！但邪说营营，顾无足听。 佃曰： 是乃所以致人言也。 明日，召佃，谓之曰： 惠卿言： 私家取债，亦须一鸡半豚。已遣李承之使淮南质究矣。  既而承之还，诡言民无不便，佃说遂不行。
知开封府刘庠不肯屈事王安石，安石欲见之，或以语庠，庠曰： 彼自执政以来，未尝一事合人情，往将何语邪！ 卒不往，而上疏极言新法非是，帝曰： 奈何不与大臣协心济治乎？ 庠对曰： 臣事陛下，不敢附大臣。 
以曾布为崇政殿说书、同判司农寺。
王安石常欲置其党一二人于经筵，以防察奏对者。吕惠卿遭父丧去职，安石遂荐布代之。布资序浅，人尤不服。寻奏改助役为免役，惠卿大恨之。
乙亥，命崔台符、曾布、硃温其试法官。法官之试自此始。
庚子，曾公亮罢。公亮初嫉韩琦，故荐王安石以间之。及同辅政，知帝方向安石，凡更张庶事，一切阴助之，而外若不与同者；尝遣其子孝宽参其谋，至帝前，略无所异。由是帝益信任安石，安石深德之。公亮以老求去，遂以守司空兼侍中、领河阳三城节度使、集禧观使，五日一奉朝请。苏轼尝从容责其不能救正，公亮曰： 上与介甫如一人，此乃天也。 然安石犹以公亮不尽附己，于是听其罢相。
辛丑，以枢密副使冯京参加政事，翰林学士、三司使吴充为枢密副使。京为中丞时，尝疏论王安石更张失当，累数千言。安石指为邪说，请黜之，帝不从，至是乃更大用。
乙巳，御崇政殿，策贤良方正及武举。制策中禁切言者，篇末云： 毋谓古人陈迹既久而不可举，本朝成法已定而不可改；其惟改之而适中，举之而得宜，不迫不迂，归于至当。其悉以文陈，朕亦不惮于有为焉。 太原判官吕陶对策曰： 陛下初即位，愿不惑理财之说，不间老成之谋，不兴疆场之事。陛下措意立法，自谓庶几尧、舜；然以陛下之心如此，天下之论如彼，独不反而思之乎？ 及奏第，帝顾王安石取卷，读未半，神色丧沮。帝觉之，使冯京竟读，称其言有理。会范镇所荐台州司户参军孔文仲对策，凡九千馀言，立论安石所建理财训兵之法非是，宋敏求第为异等。安石怒，启帝，御批文仲试卷曰： 意尚流俗，毁薄时政，恐不足收录以惑天下。 于是罢文仲还故官。齐恢、孙固封还御批，韩维、陈荐、孙永皆力论文仲不当黜。镇上疏言： 文仲草茅疏远，不识忌讳；且以直言求之而又罪之，恐为圣之累。 帝不听。文仲竟被黜，陶亦止授通判蜀州。文仲与弟武仲、平仲，皆以文誉著江西，时号三孔。
庚戌，辽主如藕丝淀。
壬子，太白昼见。
癸丑，作东、西府以居执政。
甲寅，辽以马希白诗才敏妙，十吏书不能给，召试之。
翰林学士司马光求去益力，乃以端明殿学士出知永兴军。朝辞进对，犹乞免本路青苗、助役。
和川令刘恕，博闻强记，于史学尤精，光修《资治通鉴》，奏请为局僚，遇史事纷杂难治者，辄以委恕。王安石与恕有旧，欲引置三司条例，恕以不习金谷为辞，因言： 天子方属公大政，宜恢张尧、舜之道以佐明主，不应以利为先。 安石不能用。及吕诲得罪去，恕往见安石，为条陈所更法令不合众心者，宜复其旧，则议论自息。安石怒，变色如铁；恕不少屈，遂与之绝，至是光出永兴，恕亦以亲老告归南康，乞监酒税以就养，诏即官修书。后光迁书局于洛阳，恕请诣光，留数月而归，书未成，卒。
诏： 环庆阵亡义勇馀丁当刺者，悉免之。 
冬，十月，辛酉，诏延州毋纳夏使。
通判宁州邓绾，条上时政数十事，又上书言： 陛下得伊、吕之佐，作青苗、免役等法，民莫不歌舞圣泽。以臣所见宁州观之，知一路皆然，以一路观之，知天下皆然，愿勿移于浮议而坚行之。 其辞盖媚王安石；又贻书及颂，极其妄谀。安石荐于帝，驿召对。方庆州有夏寇，绾敷陈甚悉，帝问： 识王安石否？ 曰： 不识。 帝曰： 今之古人也。 又问： 识吕惠卿否？ 曰： 不识。 帝曰： 今之贤人也。 绾退，见安石，欣然如旧交。陈升之、冯京以绾陈边事，值安石致斋日，复使知宁州。绾闻之不乐，讼言： 急召我来，乃使还邪？ 或问： 君今当作何官？ 曰： 不失为馆职。  得无为谏官乎？ 曰： 正自当尔。 明日，果除集贤校理、检正中书孔目房公事。乡人在都者皆笑且骂，绾曰： 笑骂从汝，好官我自为之！ 绾，双流人也。
甲子，雨木冰。
丁卯，五国部长朝于辽。
壬申，朝谒神御殿。
丙子，贬知庆州李复圭为保静军节度副使。复圭兴兵败绩，诬裨将李信、刘甫、种咏以死，御史劾之，故有是贬。
戊寅，陈升之以母忧罢。升之与安石忤，安石数侵辱之，升之不能堪，称疾卧家逾十旬，会母丧而去。
己卯，贬秦凤经略使李师中知舒州。先是管句经略司机宜文字王韶，请筑渭、泾上下两城，屯兵以胁武胜军，抚纳洮河诸部。下师中议，师中以为不便，诏师中罢帅事。韶又言： 渭源至秦州，良田不耕者万顷，愿置市易司，稍笼商贾之利，取其赢以治田，乞假官钱为本。 诏秦凤经略司以四川交子易物货给之，命韶领市易事。师中言： 韶所指田，乃极边弓箭手地耳。又将移市易司于古渭，恐秦州自此益多事，所得不补所失。 王安石主韶议，为削师中职，徙知舒州，而以窦舜卿代，且遣内侍李若愚案实。若愚至，问田所在，韶不能对；舜卿检索，仅得地一顷，地主有讼，又归之矣。舜卿、若愚奏其欺，安石又为谪舜卿而命韩缜，缜遂附会实其事，乃进韶太子中允。
乙酉，诏罢诸场务内侍监当。
翰林学士范镇罢。先是镇举苏轼谏官，又举孔文仲制科。轼被劾，文仲罢归故官，镇皆力争之，不报。即上疏曰： 臣言不行，无颜复立于朝。臣论青苗不见听，一宜去；荐苏轼、孔文仲不见用，二宜去。李定避持服，遂不认母，坏人伦，逆天理，而欲以为御史，反为之罢舍人，逐台谏。王韶上书，肆意欺罔以兴造边事，事败则置而不问，反为之罪帅臣。不用苏轼，则掎摭其过。不悦孔文仲，则遣之还任。以此二人况彼二人，事理孰是孰非，孰得孰失，其能逃圣鉴乎！ 因复极言青苗之害，且曰： 陛下有纳谏之资，大臣进拒谏之计；陛下有爱民之性，大臣用残民之术。 疏入，安石大怒，持其疏至手颤，乃自草制极诋之，以户部侍郎致仕，凡所宜得恩典悉不与。镇表谢，略曰： 愿陛下集群议为耳目，以除壅蔽之奸，任老成为腹心，以养中和之福。 天下闻而壮之。苏轼往贺曰： 公虽退而名益重矣。 镇愀然曰： 天下受其害而吾享其名，吾何心哉！ 日与宾客赋诗饮酒。或劝使称疾杜门，镇曰： 死生祸福，天也，吾其如天何！ 
知山阴县陈舜俞，自劾违旨不散青苗钱；谪监南康军盐酒税。又有乐京、刘蒙，亦皆以役法废黜。京知长葛县，白提举常平官，言助役不便。使之条析，又不报。因自列求去，坐夺官。蒙知湖阳县，常平使者召会诸县令，议免役法，蒙以为不便，不肯与议，退而条上其害，即投劾去。京，荆南人；蒙，渤海人也。
陕西宣抚使下令分义勇戍边，选诸军骁勇士，募市井恶少年为奇兵，调民造干Я，悉修城池楼橹，关辅骚然。知永兴军司马光上疏，极言： 公私困敝，不可举事。而永兴一路皆内郡，缮治非急，宣抚之令，皆未敢从。若乏军兴，臣当任其责。 于是一路独得免。
十一月，戊子朔，赈河北饥民徙京西者。
壬辰，蠲陕西蕃部贷粮。
甲辰，夏人寇大顺城，都监燕达等击走之。
丁未，客星出娄。
开封府判官、祠部郎中赵瞻，因出使得奏事，帝问： 卿为监司久，知青苗法便乎？ 对曰： 青苗法，唐行之于季世扰攘中，掊民财甚便。今陛下欲为长久计，爱养百姓，诚不便。 王安石阴使其党俞充诱瞻曰： 当以知杂御史奉待。 瞻不应。由是出为陕西转运副使。
乙卯，以韩绛兼河东宣抚使，凡机事不可待报者，听便宜施行；授以空名告敕，得自除吏。
朝廷命诸道议更役法。梓州路转运使汲人韩璹，首建并纲减役之制，纲以数计者百二十有八，衙前以人计者二百八十有三，于是省役人五百。又请裁定诸州衙簿。王安石言： 璹所言皆久为公私病，监司背公邀誉，莫之或恤，而寿独能体上意，宜加赏。 乃下诏褒璹，入为盐铁副使。
辽禁鬻生熟铁于回鹘、准布等果。
十二月，乙未，辽以坤宁节赦徒罪以下。
辛酉，禁汉人捕猎。
乙丑，立保甲法。
时王安石言： 先王以农为兵，今欲公私财用不匮，为宗社长久计，当罢募兵，用民兵。 乃立保甲。其法，十家为保，选主户有干力者一人为保长。五十家为大保，选主户物产最高者一伙人为保长。十大保为一都保，选主户有行止材勇为众所伏者为都保正，又以一人为之副。应主客户两丁以上选一人为保丁，授之弓弩，教之战阵。每一大保，夜轮五人往来巡警，遇有盗，画时声鼓，大保长以下率保丁追捕。如盗入别保，递相击鼓应接袭逐。凡告捕所获，以赏格从事。同保犯强盗、杀人、强奸、略人、传习妖教、造畜蛊毒，知而不告，依律伍保法。馀事非干己及非敕律所听纠，皆无得告，虽知情亦不坐，若于法邻保合坐罪者，乃坐之。其居停强盗三人，经三日，保邻虽不知情，科失觉罪。逃移、死绝，同保不及五家，并它保。有自外入保者，收为同保，户数足则附之，俟及十家，则别为保，置牌以书其户数姓名。
提点刑狱赵子几，迎安石意，请先行于畿县；诏行之。遂推行于永兴、秦凤、河北东、西五路，以达于天下。于是诸州籍民为保甲，日聚而教之，禁令苛急，往往去为盗，郡县不敢以闻。判大名府王拱辰抗言其害曰： 非止困其财力，夺其农时，是以法驱之使陷于罪罟也，浸淫为大盗。其兆已见，纵未能尽罢，愿裁损下户以纾之。 主者指拱辰为沮法，拱辰曰： 此老臣所以报国也！ 抗章不已，帝悟，由是下户得免。
丁卯，以韩绛、王安石并同中书门下平章事，翰林学士王珪参知政事。绛开幕府于延安，诏即军中拜之。前一日，使者数辈召珪，珪入，帝御小殿，得旨，草制相安石，因出御批示珪曰： 已除卿参知政事。 翼日，命果下。珪典内外制十八年，尝因斋宫赋诗，有所感叹，帝闻而怜之，遂有是拜。
庚午，夏人寇镇戎军，三川砦巡检赵普伏兵邀击，败之。
戊寅，行免役法。
先是诏条例司讲立役法，条例司言： 使民出钱募人充役，即先王致民财以禄庶人在官者之意。 命吕惠卿、曾布相继草具条贯，逾年始成。计民之贫富，分五等输钱，名 免役钱 。若官户、女户、寺观、单丁、未成丁者，亦等第输钱，名 助役钱 。凡输钱，先定州若县应用顾直多少，随户等均取顾直。又增取二分，以备水旱欠阙，谓之 免役宽剩钱 ，用其钱募人代役。
既试用其法于开封府，遂推行于诸路。既而东明县民数百，诣开封府诉降等第，帝知之，以诘安石，安石力言： 外间扇摇役法者，谓输多必有赢馀，若群诉，必可免。彼既聚众侥幸，苟受其诉，与免输钱，当仍役之。 帝乃尽用其言。寻以台谏多论奏，因谓安石，宜少裁之，安石曰： 朝廷制法，当断以义，岂即规规浅近之论邪！ 
司马光言： 上等户自来更互充役，有时休息；今使岁出钱，是常无休息之期。下等户及单丁户，从来无役；今尽使之出钱，是鳏寡孤独之人俱不免役。夫力者，民之所生而有；谷帛者，民可耕桑而得；至于钱者，县官之所铸，民之所不得私为也。今有司立法，惟钱是求，岁丰则民贱粜其谷，岁凶则伐桑枣、杀牛、卖田得钱以输，民何以为生乎！此法卒行，富室差得自宽，贫者困穷日甚矣。 帝不听。
赐西蕃栋戬诏并衣带、鞍马。
庚辰，命王安石提举编修三司令式。时天下以新法骚然，邵雍屏居于洛，门人故旧仕州县者，皆欲投劾而归，以书问雍，雍曰： 正贤者所当尽力之时。新法固严，能寡一分，则民受一分之赐矣，投劾何益邪！ 
是岁，赈河北、陕西旱饥，除民租。
交趾入贡。
广源下溪州蛮来附。
夏改元天赐礼盛国庆。
○神宗体元显道法古立宪帝德王功英文烈武钦仁圣孝皇帝熙宁四年（辽咸雍七年。辛亥，一零七一年）
春，正月，戊子，辽主如鸭子河。
己丑，韩绛使种谔袭夏人，败之。绛素不习兵事，开幕府于延安，措置乖方。选番兵为七军，复以谔为鄜延钤辖、知青涧城，信任之，命诸将皆受其节制，众皆怨望。绛与谔谋出兵取横山，安抚使郭逵曰： 谔，狂生耳，朝廷徒以种氏家世用之，必误大事。 绛奏逵沮挠军事，召还之。谔寻败夏人于啰兀，因以众二万城焉。自是夏人日聚兵为报复计，吕公弼言谔稔边患不便，宜戒之，弗听。已而绛言谔入夏之功，乞加旌赏，诏从之。
壬辰，王安石请鬻天下广惠仓田，为河北东、西、陕西、京东四路常平仓本；从之。
乙未，渝州部夷梁承秀等叛；命夔州路转运使孙构讨平之。承秀与其党李光吉、王兗导生獠入寇，巡检李宗敏等战死。转运判官张诜请诛之，选构为使，倍道之官。至则遣浯州豪杜安行募千人往袭，自督官军及黔中兵击其后，斩承秀，入讨二族，火其居，馀众保黑崖岭。黔兵从间道夜噪而进，光吉坠崖死，兗自缚降。以其地建南平军。构，博平人也。
丁酉，朝谒太祖、太宗神御殿。
先是括坊监牧马馀地，立田官，令专掌稼政以资牧养之用，按原武、单镇、洛阳、沙苑、淇水、安阳、东平七监地，馀良田万七千顷，赋民以收刍粟，从枢密副使邵亢请也。至是河北屯田司屡言丰岁所入，亦不偿费，诏： 沿边屯田，不以水陆，悉募民租佃。罢屯田务，收其兵为州厢军。 
丁未，立京东、河北贼盗重法。
庚戌，罢永兴军买盐钞场。
辛亥，以著作佐郎硃明之为崇文院校书。明之，王安石妹婿也。
二月，丁巳朔，罢诗赋及明经诸科，以经义、论、策试进士。
先是议更贡举法，帝以苏轼言为是，它日，以问王安石，安石曰： 不然，今人材乏少，且学术不一，异论纷然，此盖不能一道德故也。欲一道德，则必修学校；欲修学校，则贡举法不可以不变。 赵抃亦是轼议，安石曰： 若谓此科常多得人，自缘仁进别无它路，其间不容无贤，以为科法已善则未也。今以少壮时当讲求天下正理，乃闭门学作诗赋，及其入官，世事皆所不习。此乃科法败坏人材，致不如古。 帝以为然。
已而中书言： 古之取士皆本学校，道德一于上，习俗成于下，其人材皆足以有为于世。今欲追复古制，则患于无渐，宜先除去声病、对偶之文，使学者得专意经术，以俟朝廷兴建学校，然后讲求三代所以教育、选举之法，施之天下。 于是罢明经及诸科、进士试诗赋，各专治《易》、《诗》、《书》、《周礼》、《礼记》一经，兼以《论语》、《孟子》。每试四场，初本经，次兼经大义，凡十道；次论一首，次策三道；礼部试即增二道。中书撰大义式颁行。试义者须通经有文采，乃为中格，不但如明经墨义粗解章句而已。取诸科解名十分之三，增进士额。其殿试则专以策，限千字以上。分五等：第一等、二等赐进士及第，三等赐进士出身，第四等赐同进士出身，第五等赐同学究出身。置京东、西、陕西、河东、河北路学官，使之教导。
辛酉，诏治吏沮格青苗法者。
甲子，以曾布检正中书五房公事。布每事白王安石，即行之。或谓布当白两参政，盖指冯京、王珪也。布曰： 丞相已议定，何问彼为？俟敕出，令押字耳！ 
乙丑，女真进马于辽。
丙寅，辽南院枢密使姚景行，出知兴中府事。
戊辰，诏赈河北民乏食者。赙恤西界战死军人。
壬申，进封高密郡王頵为嘉王。
癸酉，诏审官院所定人赴中书，察堪任者引见。
甲戌，赐讨渝州夷贼兵特支钱。
三月，丁亥，夏人陷抚宁诸城。初，种谔进筑永乐川、赏捕岭二砦，分遣都监赵璞、燕达筑抚宁故城，及分荒堆三泉、吐浑川、开光岭、葭芦川四砦与河东路修筑，各相去四十馀里。已而夏人来攻顺宁砦，遂围抚宁。折继昌、高永能等拥兵驻细浮图，去抚宁咫尺，啰兀兵势尚完。谔在绥德节制诸军，闻夏人至，茫然失措；欲作书召燕达战，悸不能下笔，顾运判李南公，涕泗不已。由是新筑诸堡悉陷，将士殁者千馀人，果不出郭逵所料云。会庆州军叛，诏罢西师，弃罗兀城。
夔州路转运使孙构言杜安行等讨夷贼，斥地七百里；诏遣著作佐郎章惇乘驿同转运司制置以闻。先是李承之荐惇于王安石，安石曰： 闻惇极无行。 承之曰： 顾其才可用耳。公诚与语，自当爱之。 安石见惇，惇素辩，又善迎合，安石大喜，恨得之晚。
戊子，庆州广锐卒叛，转运司以闻，帝召二府，出奏示之，深以用兵为忧。枢密使文彦博曰： 朝廷行事，务合人心，宜兼采众论，不当有所偏听。陛下励精求治，而人心未安，盖更张之过也。祖宗法制，未必皆不可行，但有废坠不举之处耳。 冯京曰： 府界溉淤田，又修差役，作保甲，人极劳敝。 帝曰： 询访邻近百姓，皆以免役为喜，盖虽令出钱，而复其身役，无追呼刑责之虞，人自情愿故也。 彦博又言： 祖宗法制具在，不须更张以失人心。 王安石曰： 法制具在，则财用宜足，中国宜强。今皆不然，未可谓之法制具在也。 
诏讨庆州叛卒，平之。
庚寅，诏诸路置学官，州给四十顷以赡士；并置小学教授。
辛卯，诏察奉行新法不职者。
癸卯，减河东、陕西路囚罪一等，徒以下释之。民缘军事科役者，蠲其租赋。
丙午，种谔坐陷抚宁堡，责授汝州团练使、潭州安置；寻再贬贺州别驾。
丁未，韩绛坐兴师败衄罢，以本官知邓州。
己酉，辽主如黑水，论讨五国功，晋秩有差。
都水监丞宋昌言，从内侍程昉之议，请浚漳河，役兵万人，袤一百六十里。帝患财用不足，文彦博曰： 足财用在乎安百姓，安百姓在乎省力役。且河久不开，不出于东则出于西，利害一也。今发夫开治，徙东从西，何利之有！ 会京东、河北风变异常，民大恐，帝手诏中书，令省事安静以应天变，漳河之役妨农，来岁为之未晚。
夏，四月，丙辰朔，恤刑。
癸亥，罢陕西交子法。
戊申，以邓绾为侍御史知杂事、判司农寺。时新法皆出司农，而吕惠卿居忧，曾布不能独任其事，王安石欲藉绾以威众，故有是命。绾言： 判亳州富弼，责蒙城官吏散常平钱谷，妄追县吏，重笞之；又遣人持小札下诸县，令未得依提举司牒施行；本州佥判、管句官徐公衮，以书谕诸县，使勿奉行诏令。乞尽理根治。 诏： 送亳州推勘院，其富弼止令案后收坐以闻。 弼上奏，乞独坐，且云： 青苗一事，天下之人皆知为害。臣来本州，不散钱斛，愿当严谴。其馀徐公衮以下州县吏，望圣慈特与矜贷。 
癸酉，以司马光判西京御史台。先是光任永兴，以言不用，乞判留台，不报。又上疏曰： 臣不才，最出群臣之下，先见不如吕诲，公直不如范纯仁、程颢，敢言不如苏轼、孔文仲，勇决不如范镇。此数人者，睹安石所为，抗章、对策，极言其害，而镇因乞致仕。臣闻居其位者必忧其事，食其禄者必任其患，苟或不然，是为盗窃；臣虽无似，不敢为盗窃之行。今陛下惟安石是信，安石以为贤则贤，以为愚则愚，以为是则是，以为非则非，谄附安石者谓之忠良，攻难安石者谓之谗慝。臣才识固安石之所愚，议论固安石之所非，今日所言，亦安石之所谓谗慝者也。若臣罪与范镇同，则乞依镇例致仕；若罪重于镇，或窜或诛，唯陛下裁处！ 久之，乃从其请。光既归洛，绝口不论事。
辽主如纳葛泺。
甲戌，诏司农寺月进诸路所上雨雪状。
以前大理评事常秩为右正言、直集贤院、管句国子监。秩屡征不起，诏郡以礼敦遣。至是始诣阙，对垂拱殿。问： 今何道免民于冻馁？ 对曰： 法制不立，庶民食侯食，服侯服，此今日之大患也。臣才不适用，愿得辞归。 帝曰： 既来，安得不少留！ 遂有是命。寻迁天章阁侍讲、同修起居注，仍使供谏职。秩名重一时，世以为无宦情。及安石更法，秩独以为是，一召即起，任谏职，列侍从，低首抑气，无所建明，闻望日损。秩长于《春秋》，及安石废《春秋》，秩遂尽废其学，时论薄之。
权开封府推官苏轼出通判杭州。初，轼直史馆，王安石赞帝以独断专任。轼因试进士，发策以 晋武平吴，独断而克，苻坚伐晋，独断而亡；齐桓专任管仲而霸，燕哙专任子之而败；事同功异 为问。安石见之大怒，使侍御史谢景温论奏其过，穷治无所得，轼遂请外。
乙亥，辽禁布帛短狭不中尺度者。
丙子，遣使按视宿、亳等州灾伤，乃令修饬武备。
壬午，定进士考转官。
五月，甲午，右谏议大夫提举崇福宫致仕吕诲卒。诲初求致仕，表言： 臣本无宿疾，偶值医者用术乖方，妄投汤剂，率情任意，差之指下，祸延四肢，浸成风痹，非祗惮炙盩之苦，又将虞心腹之变。虽一身之微，固不足恤，而九族之托，良以为忧。 盖以身疾喻朝政也。疾亟，犹旦夕愤叹，以天下事为忧。既革，司马光往省之，至则目已瞑，闻光哭，蹶然而起，张目强视曰： 天下事尚可为，君实勉之！ 遂卒。
壬寅，诏许富弼养疾西京。
丙午，高丽来贡。高丽为辽所阻，不通中国者四十三年，至是福建转运使罗拯令商人黄真招接通好，高丽王徽乃因真还，移牒福建，愿备礼朝贡。拯以闻，朝议谓可结以谋辽，乃命拯谕意。徽遂遣其民官侍郎金悌等由登州入贡。自是复与中国通，朝贡相继。
辛亥，诏： 宗室率府副率以上遭父母丧及嫡孙承重，并解官行服。 
壬子，诏： 恩、冀等州灾伤，遣使赈恤，蠲其税。 
御史中丞杨绘言： 东明等县百姓千馀人，诣开封府诉超升等第出助役钱事，本府不受，遂突入王安石私第。安石谕云： 此事相府不知。 仍问： 汝等来，知县知否？ 皆言不知。又诣御史台，臣以本台无例收接诉状，谕令散去。退而访问，乃司农寺不依诸县元定户等，却以见管户口量第定出役钱数付诸县，各令管认，别造簿籍，前农务而毕。臣窃谓凡等第升降，盖视人家产高下，乃得其实。今乃自司农寺先画数，令本县依数定簿，岂得民无争诉哉！判司农寺乃邓绾、曾布，一为知杂，一为都检正，非臣言之，谁敢言者！ 王安石指陈绘言为不然，遂置而弗问。
初，保甲法行，乡民惊扰，至有截指断腕以避丁者。知开封府韩维言之，帝以问王安石，安石曰： 就令有之，亦不足怪。为天下主者，如止任民情，则何必立君而为之建官置吏也！保甲法不特除盗，可渐习为兵，且省财费。惟陛下果断，不恤人言以行之。 安石由此益恶维。帝欲命维为御史中丞，维以兄绛居政府，力辞。安石因言： 维善附流俗以非上所建立，乞允其请。 会文彦博求去，帝曰： 密院事剧，当除韩维佐卿。 明日，维奏事殿中，以言不用，力请外，帝曰： 卿东宫旧人，当留辅政。 维对曰： 使臣言得行，胜于富贵。若缘攀附旧恩以进，非臣之愿也。 遂出知襄州。
六月，丁巳，河北饥民为盗者，减死刺配。
戊午，监察御史里行刘挚上疏曰： 君子、小人之分，在义、利而已。上人才非不足用，特心之所向，不在乎义，故希赏之志，每在事先，奉公之心，每在事后。陛下有劝农之意，今变而为烦扰；陛下有均役之意，今倚为聚敛。其爱君忧国者，皆无以容于其间。今天下有喜于敢为之论，有乐于无事之论。彼以此为流俗，此以彼为乱常，畏义者以进取为可耻，嗜利者以守道为无能，此风浸长，汉、唐之党祸必起矣。愿陛下虑心平听，审察好恶，收过与不及之论，使归于大中之道。 挚初除御史，未及陛对，即奏论： 亳州狱起，小人意在倾富弼以市井。今弼已得罪，愿少宽之。 又言： 程昉开漳河，调发猝迫，人不堪命。赵子几擅升畿县等使纳役钱，县民日数千人遮诉宰相，京师喧然，何以示四方！张靓、王廷老擅增两浙役钱，督赋严急，人情怨嗟。此皆欲以羡馀希赏，愿行显责，明朝廷本无聚敛之意。 及入见，帝面赐褒谕，因问： 卿从学王安石邪？安石极称卿器识。 对曰： 臣东北人，少孤独学，不识安石也。 退，即上是疏，安石不悦。
庚申，群臣三上尊号曰绍天法古文武仁孝，帝不许。
甲子，知蔡州欧阳修以太子少师、观文殿学士致仕。修以风节自持，既连被污蔑，年六十，即乞谢事。及守青州，上疏请止散青苗钱，王安石恶之，修求归益切。冯京请留之，安石曰： 修善附流俗，以韩琦为社稷臣。如此人，在一郡则坏一郡，在朝廷则坏朝廷，留之何用！ 
时贤士多引去。杨绘上疏言： 老成人不可不惜。今旧臣告归或屏于外者，悉皆未老，范镇年六十有三、吕诲五十有八、欧阳修六十有五而致仕，富弼六十有八而引疾，司马光、王陶皆五十而求散地，陛下何不思其故邪！ 
甲戌，富弼坐沮格青苗，落使相，以左仆射徙判汝州。王安石曰： 鲧以方命殛，共工以象恭流。弼兼二罪，止夺使相，何由沮奸！ 帝不答。弼行过应天，谓判府张方平曰： 人固难知。 方平曰： 谓王安石乎？亦岂难知者！方平顷知皇祐贡举，或称安石文学，辟以考校，既至，院中之事皆欲纷更。方平恶其为人，檄之使出，自是未尝与语也。 弼有愧色，盖弼亦素善安石云。
己卯，吐蕃贡于辽。
秋，七月，己丑，辽遣使案问五京囚。
辛卯，北京新堤第四、第五埽决，漂溺馆陶、永济、清阳以北，遣内侍都知张茂则乘驿相视。
甲午，赈恤两浙水灾。
丁酉，贬监察御史里行刘挚监衡州盐仓；御史中丞杨绘，罢为翰林侍读学士。
挚上疏论率钱助役有十害；会绘亦言其不便，前后凡四奏，又论： 提刑赵子几，怒知东明县贾蕃不禁遏县民使讼助役事，摭以它故，下蕃于狱而自鞫之，是希王安石意旨而陷无辜于法也。 挚亦言： 子几捃摭贾蕃，欲箝天下之口，乞案其罪。 安石大怒，使知谏院张璪取绘、挚所论，作十难以诘之，璪辞不为。判司农寺曾布请为之，既作十难。且劾绘、挚欺诞怀向背，诏下其疏于绘、挚，使各分析以闻。挚奋然曰： 为人臣，岂可压于权势，使天子不知利害之实！ 即条对所难以伸其说，且曰： 臣待罪言责，采士民之说以闻，职也。今乃遽令分析，交口相直，无乃辱陛下耳目之任！ 不报。明日，复上疏曰： 自青苗之议起，而天下始有聚敛之疑。青苗之议未已，而均输之法行；均输之法方扰，而边鄙之谋动；边鄙之祸未艾，而漳河之役作；漳河之害未平，而助役之事兴。其议财，则市井屠贩之人皆召至政事堂；其征利，则下至于历日而官自鬻之。推此而往，不可究言。轻用名器，混淆贤否，忠厚老成者，摈之为无能；侠小儇辩者，取之为可有；守道忧国者，斥之为流俗；败常害民者，称之为通变。凡政府谋议经画，独与一掾属决之，然后落笔，同列预闻，反在其后；故奔走乞丐之人，其门如市。今西夏之款未入，反侧之兵未安，三边疮痍，流溃未定，河北大旱，诸路大水，民劳财乏，县官减耗。圣上忧勤念治之时，而政事如此，皆大臣误陛下，而大臣所用者误大臣也。 疏奏，安石欲窜挚岭外，帝不许，但谪监仓。绘寻出知郑州，璪亦落职。璪，洎之孙也。
遣察访使遍行诸路，促成役书。
庚子，诏宗室不得祀祖宗神御。
辽主如藕丝淀。
丁未，诏唐、邓给流民田。
八月，癸丑朔，遣官体量陕西差役新法及民间利害。
甲寅，诏： 郡县保甲与贼斗死伤者，给钱有差。 
庚申，复《春秋三传》明经取士。王安石初欲释《春秋》以行世，而孙觉经解已出，自知不能复出其右，遂诋圣经，至目为 断烂朝报 ，故贡举不以取士。杨绘尝言当复，安石不许，至是帝特命复之。
癸酉，置洮河安抚司，命王韶领其事。初，议取河湟，自古渭寨接青唐、武胜军，应招纳蕃部市易、募人营田等事，韶悉主之，遂至秦。会诸将以蕃部俞龙珂在青唐最大，渭源羌与夏人皆欲羁縻之，议先致讨。韶因案边，引数骑直抵其帐，谕以成败，遂留宿。明旦，两种皆遣其豪随韶以东，龙珂率其属十二万口内附。既归朝，自言； 平生闻包中丞朝廷忠臣，乞赐姓包氏。 帝如其请，赐姓包、名顺。
己卯，以前旌德县尉王雱为太子中允、崇政殿说书。雱，安石子也，为人剽悍阴刻，无所顾忌。年十三，得秦卒言洮河事，叹曰： 此可抚而有也。使夏得之，则敌强而边患博矣。 故安石力主王韶议。初举进士，调旌德尉，著策二十馀篇，极论天下事。时安石执政，所用多少年，雱亦欲与选，乃与父谋曰： 执政子虽不可预事，而经筵可处。 安石欲帝知而自用，乃以雱所作策镂板鬻于市，邓绾、曾布又力荐之，召见而有是命。安石更张政事，雱实导之。
辛巳，辽置佛骨于招山浮图，罢猎，禁屠杀。
是月，河溢澶州，曹村埽决。镇宁佥判程颢方救护小吴，相去百里，州帅刘涣以事急告颢，一夜驰至。涣俟于河桥，颢谓涣曰： 曹村决，京城可虞。臣子之分，身可塞亦所当为，请尽以厢兵见付，事或不集，公当亲率禁兵以继之。 涣即以本镇印授颢，曰： 君自用之。 颢得印，不暇入城省亲，径走决堤，谕士卒曰： 朝廷养尔辈，正为缓急耳！尔知曹村决则注京城乎？吾与尔辈以身捍之！ 众皆感激自效。论者或以为势不可塞，徒劳人耳，颢命善泅者度决口，引大索以济众，两岸并进，数日而合。
九月，丙戌，河决郓州。
辛卯，大享明堂，以英宗配。赦天下。内外官进秩有差。
庚子，夏主秉常遣使入贡，表乞绥州城，愿依旧约。诏答曰： 前已降诏，更不令交塞门、安远二砦，绥州亦不给还，今复何议！俟定界毕别进誓表日，颁誓诏，恩赐如旧。 
癸印，增选人俸；鬻诸路坊场河渡，募人承买，收取其利，一岁得钱六百九十八万馀缗，谷帛九十七万石、匹有奇。
冬，十月，壬子朔，罢差役法，使民出钱募役。
立选人及任子出官试律令法。
乙卯，辽主如医巫闾山。
丙辰，置枢密院检详官。
庚申，以鲜于侁为利州转运副使。
初，助役法行，诏监司各定所部助役钱数。利州路转运使李瑜欲定四十万。侁时为判官，争之曰： 利州民贫地瘠，半此可矣。 瑜不从，遂各为奏。时诸路役书皆未就，帝是侁议，谕司农曾布，使颁以为田式，因黜瑜而擢侁副使兼提举常平。侁素恶王安石，及安石用事，侁乃上书，论时政可忧可叹，其逆治体而召民怨者，不可概举。其意专指安石，安石怒，毁短之。帝称其文学可用，安石曰： 何以知之？ 帝曰： 有章奏在。 安石乃不敢言。既为副使，部民不请青苗钱，安石遣吏诘之，侁曰： 青苗之法，愿取则与。民自不愿，岂能强之哉！ 
戊辰，立太学生三舍法。初，国子生以京朝七品以上子孙应廕者为之，太学生以八品以下子孙及庶人之俊异者为之；试论策经义如进士法。及帝即位，垂意儒学，自京师至郡县既皆有学，岁时月各有试程，其艺能以差次升舍，其最优者为上舍，免发解及礼部试而特赐之第，遂专以此取士。又累增太学内舍生至九百人。至是侍御史邓绾言： 国家治平百馀年，虽有国子监，仅容释奠斋庖，而生员无所容。至于太学，未尝营建，止假锡庆院廊庑数十间，生员才三百人。请以锡庆院为太学，仍修武王庙为右学，上以拟三王、四代胶庠序学东西左右之制。 乃诏尽以锡庆院及朝集院西庑建讲书堂，斋舍、直庐略具。自主判官外，增置进讲为十员，率二员共讲一经，令中书磷选或主判官奉举。厘生员为三等：始入太学为外舍，初不限员，后定额七百人；外舍升内舍，员二百；内舍升上舍，员一百。各执一经，从所讲官受学，月考试其业，优等以次升上舍，免发解及礼部试，召试赐第。其正、录、学谕，以上舍生为之，经各二员。学行卓异者，主判、直讲复荐于中书，奏除官。
初，苏颂子嘉在太学，国子监直讲颜复尝策问王莽、后周变法事，嘉极论其非，擢优等；苏液密写以示曾布曰： 此辈倡和，非毁时政。 布大怒，责张璪曰： 君以谏官判监，学官与生徒非毁时政，而竟不弹劾！ 遂以告王安石。安石大怒，尽逐诸学官，以李定、常秩同判监；选用学官，非执政所喜者不与。陆佃、黎宗孟、叶涛、曾肇、沈季长与选。季长，安石妹婿；涛，其侄婿；佃，门人；肇，布弟也。佃等夜在安石斋受口义，旦至学讲之，无一语出己。其设三舍，盖亦欲引用其党也。
辽主谒乾陵。
壬申，以西京国子监教授王安国为崇文院校书。安国官满至京师，帝以其兄安石故，赐对。帝曰： 汉文帝何如主？ 对曰： 三代以后未有也。 帝曰： 但恨其才不能立法更制尔。 对曰： 文帝自代来，定变俄顷，恐无才者不能。至用贾谊言，待群臣有节，专务以德化民，海内兴于礼乐，几致刑措，则文帝加有才一等矣。 帝曰： 王猛佐苻坚，以蕞尔国而令必行；今天下之大，不能使人，何也？ 曰： 猛教坚以峻刑，致秦祚不传世。今小人必有以是误陛下者。诚以尧、舜、三代为法，则下岂有不从者乎？ 又问： 卿兄秉政，外论谓何？ 曰： 恨知人不明，聚敛太急。 帝不悦。安国尝力谏安石，以天下汹汹不乐新法，皆归咎于兄，恐为家祸，安石不听。
丙子，诏： 罪人配流遇冬者，至仲春乃遣。 
庚辰，辽诏百官廷议军国事。
十一月，甲申，诏蠲天下见欠贷粮，总计米一百六十六万八千馀石，钱十一万七千馀缗。百姓闻诏，莫不称庆。
丁亥，作中太一宫；从司天冬宫正周琮言也。
戊子，辽免南京流民租。己丑，赈饶州饥民。
壬寅，开洪泽湖，达于淮。
十二月，辛亥朔，诏增赐国子监钱四千缗。
壬子，辽以契丹行营都部署耶律呼敦知北院枢密使事，以知北院枢密使事萧惟信为南府宰相兼契丹行宫都部署。
丁己，辽主命汉人行宫都部署李仲禧、北院宣徽使刘霖、枢密副使王观、都承旨杨兴功俱赐国姓。
戊午，归夏俘。
己未，安定郡王从式卒。
丙寅，省诸路厢军。
乙亥，崇义公柴咏致仕，子若纳袭封。
戊寅，回鹘贡于辽。
先是河溢卫州王供，时新堤凡六埽而决者二，下属恩、冀，贯御河，奔冲为一。帝忧之，自秋迄冬，数遣使经营。议者争言导河之利，张茂则等谓： 二股河地最下，而旧防可因，今堙塞者才三十馀里，若度河之湍浚而逆之，又存清水镇河以析其势，则悍者可回，决者可塞。 帝然之，是月，令河北转运司开修二股河上流，并修塞第五埽决口。镇宁河清卒，于法不它役，程昉为都水丞，欲尽取诸埽兵治二股河。佥判程颢以法拒昉，昉请于朝，命以八百人与之。天方大寒，昉肆其虐用众，逃而归，将入城，州官畏昉，欲弗纳，颢曰： 彼逃死自归，弗纳，必为乱。昉有言，颢自当之。 即亲往开门抚谕，约归休三日复役，众欢呼而入。具以事上闻，得不复遣。后昉奏事过州，扬言于众曰： 澶卒之变，乃程中允诱之，吾必诉于上。 同列以告，颢笑曰： 彼方惮我，何能为！ 果不敢言。
