起强圉赤奋若七月，尽重光大荒落三月，凡三年有奇。
○宁宗法天备道纯德茂功仁文哲武圣睿恭孝皇帝嘉定十年（金兴定元年，蒙古太祖十二年）
秋，七月，丙子朔，日有食之。
癸未，金隩州振威军万户马宽，逐其刺史李策，据城叛，金主遣人招之，乃降。已而复谋变，州吏擒戮之，夷其族。
丁亥，嗣濮王不俦卒。
时李全等出没岛崮，宝货山积，而不得食，相率食人。会镇江武锋卒沈鐸，亡命山阳，诱致米商，斗米辄售数十倍，知楚州应纯之偿以玉货，北人至者辄舍之。鐸因说纯之以归铜钱为名，弛渡淮之禁，由是来莫可遏。
初，杨安儿有意归朝；定元民季先，大侠刘佑之厮养也，尝随佑部纲客山阳，安儿处以军职。安儿死，先至山阳，夤缘鐸得见纯之，言山东豪杰愿归正之意。纯之命先讥察，谕意群豪，以鐸为武锋副将，与高忠皎各集忠义民兵攻海州；粮援不继，退屯东海。
纯之见蒙古方困金，密闻于朝，谓中原可复。时频岁小稔，朝野无事，丞相史弥远鉴开禧之事，不明言招纳，密敕纯之慰接之，号忠义军，就听节制，给忠义粮。于是东海马良、高林、宋德珍等万人辐辏涟水，李全等生羡心焉。
八月，壬子，金削御史大夫永锡官爵。有司论失律当斩，金主以近族，特贳其死。
丙寅，金左司谏布萨毅夫请更开封府号，赐美名，以尉氏县为刺郡，睢州为防御，与郑、延二州左右前后辅京师。金主曰： 山陵在中都，朕岂乐久居此乎！ 乃止。
蒙古主以穆呼哩有佐命功，拜太师，封国王，承制行事，赐誓券、金印，分鸿吉哩等十军及蕃、汉诸军，并隶麾下，建行省于燕云，且谓之曰： 太行之北，朕自经略；太行之南，卿其勉之！ 穆呼哩乃自中都南攻遂城及蠡州，皆下之。
初，蠡州拒守，力屈乃降，穆呼哩怒，将屠其城。州人赵瑨，以穆呼哩为署百户，泣曰： 母与兄在城中，乞以一身赎一城之命。 穆呼哩义而许之。
九月，壬午，金改元兴定，大赦。
辛卯，蒙古兵徇金隰州及汾西县；癸巳，攻沁州。
先是金辽东行省于春初击败契丹，夏末，遣人来献捷；至是行省完颜伊尔必斯为叛人伯德呼图所杀。
丁酉，蒙古兵薄金太原城，攻交城、清源。
冬，十月，乙巳朔，以久雨，释大理、三衙、临安府及两浙诸州杖以下囚。
甲寅，金命高汝砺、张行简修《章宗实录》。
乙卯，蒙古兵徇金中山府及新乐县，旋下磁州。
壬戌，金右司谏兼侍御史许古，上疏谏南伐曰： 昔大定初，宋人犯宿州，已而屡败。世宗料其不敢遽乞和，乃敕元帅府遣人议之，自是太平几三十年。泰和中，韩侂胄妄开边衅，章宗遣驸马布萨揆讨之，揆虑兵兴费重，阴遣侂胄族人赍乃祖琦画像及家牒，伪为归附，以见邱崈，因之继好，振旅而还。夫以世宗、章宗之隆，府库充实，天下富庶，犹先俯屈以即成功，告之祖庙，书之史册，为万世美谈。今蒙古兵少息，若复南边无事，则太平不远矣。或谓专用威武，可使宋人屈服，此殆虚言，不究实用，借令时获小捷，亦不足多贺。彼见吾势大，必坚守不出；我军仓卒无得，须还以就粮，彼复乘而袭之，使我欲战不得，欲退不能，则休兵之期，乃未见也。况彼有江南蓄积之馀，我止河南一路，征敛之弊，可为寒心。宜速与通和，则蒙古闻之，亦将敛迹，以吾无掣肘故也。 
金主以问宰臣，高汝砺曰： 宋人多诈无实，虽与文移往来，而边备未敢遽撤，备既不撤，则议和与否，盖无以异。或复蔓以浮词，礼例之外，别有求索，言涉不逊；或举大定中和议为言。夫彼若请和，于理为顺，岂当先发此议以示弱耶？ 张行信曰： 宋人幸吾衅隙，数肆侵掠，我大国，不责以词而责以兵，兹非示弱乎？至于问而不报，报而不逊，曲自在彼，何损于我？大定遣使，正国家故事，何失体之有？且国家多艰，戍兵滋久，不思所以休息之，如民力何！ 
金主命古草议和牒文，既成，以示果勒齐，果勒齐以为词有哀祈之意，自示微弱，议遂寝。
辛未，蒙古取金邹平、长山及淄川。
十一月，丙戌，太白昼见。金遣翰林侍讲学士杨云翼禜之。
蒙古取金滨、棣、博三州；己丑，下淄州；庚寅，下沂州。
戊戌，太白经天。蒙古兵攻金太原府。
十二月，甲辰朔，蒙古攻金潞州，都统马甫死之。
戊申，以军兴，募人纳粟补官。
庚戌，蒙古取金益都府；辛酉，取密州，节度使完颜寓死之。
辛亥，金胥鼎奉诏发兵，由秦、巩、凤翔三路南伐，仍上书谏曰： 自大安之后，天下骚然者累年，民间差役重繁，浸以疲乏，乃日勤师旅，远近动摇，未获一敌而自害者众，其不可一也。西北二兵如乘隙并至，虽有潼关、黄河之险，殆不足恃。三面受敌，恐贻后悔，其不可二也。车驾幸汴，益近宋境，彼必朝夕忧惧，委曲为防，闻王师出唐、邓，必所在清野，使我军无所得，徒自劳费，其不可三也。宋我世仇，比年非无恢复雪耻之志，特畏吾威力，未敢轻举。今我军皆乌合之众，遽使从戎，岂能保其决胜哉！其不可四也。沿边人户，赋役烦重，不胜困惫，又凡失业居河南者，类皆衣食不给，贫穷之迫，盗所由生，如宋人阴为招募，使为乡导，则内有叛民，外有勍敌，未易图之，其不可五也。今春事将兴，若进兵不还，必违农时，以误防秋之用，其不可六也。 
金主以问宰臣，以为诸军已进，不从其议。
癸酉，金完颜赟以步骑万人侵四川；戊辰，迫湫池堡；己巳，破天水军，守臣黄炎孙遁。金人攻白环堡，破之；庚午，迫黄牛堡，统制刘雄弃大散关遁。
李全及其兄福袭金青、莒州，取之。
是岁，金延州刺史温萨克喜言： 近世河离故道，自卫东南流，由徐、邳入海，以此河南之地为狭。窃见新乡县西，河水可决使东北流，其南有旧堤，水不能溢，行五十馀里，与清河合，由清州柳口入海。此河之旧道也，皆有故堤，补其缺罅足矣。如此，则山东、大名等路皆在河南，而河北诸郡亦得其半，退足以为备御之计，进足以壮恢复之图。 议者以为河流东南已久，决之，恐故道不容，衍溢而出，遂寝。
○宁宗法天备道纯德茂功仁文哲武圣睿恭孝皇帝嘉定十一年（金兴定二年，蒙古太祖十三年）
春，正月，壬午，李全率众来归，诏以全为京东路总管。
戊子，金人围阜郊堡。
丁酉，金人侵隔芽关，兴元都统李贵遁，官军大溃。
是月，蒙古围夏兴州，夏国主遵顼命其子居守而出走西凉。
金主谕胥鼎曰： 大散关可保则保，不可保则焚毁而还 二月，甲辰，金人焚大散关退去。
丙午，金人破阜郊堡，死者五万人。先是安丙约夏人会师攻秦、巩，夏人不至，遂有此败。
丁未，金人破湫池堡。
戊申，金人围随州、枣阳军。孟宗政初视事，爱仆犯令，立斩之，军民股栗。于是筑堤积水，修治城堞，简阅军士。完颜萨布拥步骑围城，宗政与扈再兴合兵角敌，历三月，大小七十馀战，宗政身先士卒。金人战辄败，忿甚，周城开壕，列兵壕外，以綯铃吠犬自警。宗政募壮士乘间突击，金人不能支，盛兵薄城，宗政随方力拒。随州守许国援师至白水，鼓声相闻，宗政率诸将出战，金人奔溃。
辛亥，金参知政事张行信出为彰化节度使兼泾州管内观察使。金主谕之曰： 初，朕以朝臣多称卿才，乃令参决机务。而廷议之际，多不据正，妄为异同，甚非为相之道。复闻迩来殊不以干当为意，岂欲求散地耶？今授此职，卿宜悉之。 行信数与果勒齐辩，近侍局谮之，故外贬。
丙寅，金主谕尚书省曰： 闻中都纳粟官，多为吏部缴驳，殊不知方阙乏时利害为何如。又，立功战阵人必责保官，若辈皆义军、白丁，岂识朝官！苟文牒可信，即当与之。若至在都时，规运薪炭入城者，朕尝许恩授以官，此岂容伪！而间亦为所沮格。今后勿复尔。 
三月，丁丑，金人焚湫池堡而去。
戊子，金以御史中丞巴图鲁为参知政事。
利州统制王逸等帅师及忠义人十万，复大散关及阜郊堡，追斩金副统军完颜赟，进攻秦州。至赤谷口，逸传沔州都统刘昌祖之命退师，且放散忠义人，军遂大溃。
癸巳，金包长寿率长安、凤翔之众复攻阜郊，遂趋西和州。是日，镇江忠义统制彭惟诚等之兵败于泗州。
丙申，刘昌祖焚西和州遁，守臣杨克家弃城去，遂为金人所有。
夏，四月，甲辰，刘昌祖焚成州遁，守臣罗仲甲弃城去。是日，金人去西和州。
乙巳，金曲赦辽东等路，以户部尚书瓜勒佳必喇为翰林学士承旨、权参知政事，行省于辽东。
戊申，阶州守臣侯颐弃城去。是日，金人去成州。
壬子，金遣侍御史完颜素兰等赴辽东，察访富鲜万努事体。癸丑，素兰请宣谕高丽，复开互市。从之。
戊午，金人复侵大散关，守臣王立遁。己未，金人侵黄牛堡，兴元都统吴政拒追之。癸亥，政至大散关，斩立以徇。金人连破诸州，前后获粮九万斛，钱数千万，军实不可胜计。事闻，政进三官，刘昌祖安置韶州，杨克家等各责远州居住。
金伊尔必斯自潼关之败，失其所在，变姓名，匿居柘城，为御史觉察，系其家属，将穷治之，乃遣子上书诣吏待罪。台臣请诛之以惩不忠，金主卒赦其罪，谕以自效。
五月，癸未，蚩尤旗见，长竟天。
金苗道润素与中都经略副使贾瑀有隙，道润从数骑行，瑀伏甲射之，道润颠于道左，遂卒。瑀不自安，遣使告道润将张柔曰： 吾得除道润者，以君不助兵故也。 柔怒，叱使者曰： 瑀杀吾帅，吾食瑀肉且未足快意，反以此言相戏耶！ 遂檄召道润部曲，告以复仇之意；众皆罗拜，推柔为长，柔会兵趋中山。蒙古兵出自紫荆关，柔遇之，遂战于狼牙岭，柔马跌，被执，见主帅明安，柔不跪。左右强之，柔叱曰： 彼帅，我亦帅也。死即死，终不偷生为他人屈。 明安壮而释之。溃卒稍集，明安恐柔为变，质其二亲于燕京，柔乃降，蒙古以柔为河北都元帅。
蒙古徇金锦州，元帅刘仲亨死之。
六月，甲辰，金枢密院以贾瑀等杀苗道润，请治其罪。金主曰： 道润之众，亟收集之。瑀等是非未明，姑置勿问。 
金石州贼冯天羽，据临泉县为乱，刺史赫舍哩公顺遣将王九思攻破之。金主命国史院编修官马季良持诰敕、金币往招其党，安国用降，就署国用同知孟州防御使。
辛酉，湖州水，赈之。
秋，七月，庚午朔，日有食之。
辛未，夏人攻龛谷，金提控瓜勒佳瑞击走之。已而夏人复至，瑞仍击破之。
癸酉，夺知天水军黄炎孙三官，辰州居住。
己卯，金以旱，命礼部尚书杨云翼分理兔狱。癸未，大雨。
己酉，修《孝宗宝训》。
八月，蒙古穆呼哩率步骑数万，自太和岭徇河东，取金代、隰二州。九月，乙亥，破太原府。元帅乌库哩德升力拒之，城西北隅坏，德升联车塞其处，三却三登，矢石如雨，守陴者不能立。城破，德升自缢而死，其姊及妻皆自杀。蒙古兵徇金汾州，节度使完颜恩彻亨死之。
是月，李全破金密州及寿光县。
冬，十月，蒙古徇金绛、潞。壬子，攻平阳，提控郭用死之。行省参政李革守平阳，兵少援绝，癸丑，城陷。或谓革宜上马突围出，革叹曰： 吾不能保此，何面目见天子！汝辈可去矣。 遂自杀。
是月，李全破邹平、临朐、安丘等县，金提控王显死焉。
十一月，壬申，金人攻安丰黄口滩。
陕西人张羽来归。
蒙古取金潞州，元帅右监军纳哈塔布拉图、参议官王良臣死之。
十二月，金主欲乘胜来议和，以开封府治中吕子羽为详问使，至淮中流，不纳。金主怒，以布萨安贞为左副元帅，辅太子守绪，会师南侵。
金宰相请修山寨以避兵，御史中丞完颜伯嘉谏曰： 建议者必曰据险可以安君父，独不见陈后主之入井乎？假令入山寨可以得生，能复为国乎？人臣有忠国者，有媚君者；忠国者或拂君意，媚君者不为国谋。臣窃谓有国可以有君，有君未必有国也。 果勒齐、高汝砺闻之，怒甚，旋出伯嘉行省河中。
是岁，契丹陆格据高丽江东城，蒙古遣哈珍札拉率师平之，高丽王盦遂降，岁贡方物。
辽王琉格引蒙古契丹军及东夏国元帅呼图兵十万围赫舍，高丽助兵四十万，克之。赫舍自经死。徙其民于西楼。
○宁宗法天备道纯德茂功仁文哲武圣睿恭孝皇帝嘉定十二年（金兴定三年，蒙古太祖十四年。己卯，一二一九年）
春，正月，戊辰朔，召四川制置使董居谊赴行在。居谊黩货，所至辄败，故以聂子述代之。
戊子，金人攻成州，都统张威自西和州退守仙人原。
辛卯，金人复侵西和州，守将赵彦呐设伏待之，歼其众。
壬辰，金主以蒙古已破太原，河北事势非复昔比，诏百官议所以为长久之利者。翰林学士承旨图克坦镐等以谓： 制兵有三：一曰战，二曰和，三曰守。今欲战则兵力不足，欲和则敌人不从，唯有守耳！河朔州郡既残破，不可一概守之，宜取愿就迁徙者，屯于河南、陕西，其不愿者，许自推其长，保聚险阻。 刑部侍郎温屯呼哈勒等曰： 河北诸郡，宜令诸郡选才干，众所推服，能纠民迁徙者，愿之河南或晋安、河中及诸险隘，量给之食，授以旷土，尽力耕稼，置侨治之官，抚循教战，渐图恢复。 宣徽使伊喇光祖等曰： 太原虽暂失，顷亦可复。当募土人威望服众者，假以方面，重权能，克复一道，即以本道总管授之，能捍州郡，即以长佐授之，必各保一方，使百姓复业。 廷臣多同光祖议。已而河中行省完颜伯嘉亦上书曰： 中原之有河东，如人之有肩背。古人云： 不得河东，不可为雄。 万一失之，恐未易取也。 
甲午，金人破凤州，夷其城。乙未，兴元都统吴政及金人战于黄牛堡，死之。
金主谓宰臣曰： 顷近侍还自陕西，谓拜甡已得凤州；如得武休关，将遂取蜀。朕意殊不然。假使得之，亦何可守？此举盖为宋人渝盟，初岂贪其土地耶？朕重惜生灵，惟和议早成为佳耳。 
二月，庚子，太白昼见。
金主与太子谋南征帅，不得其人，叹曰： 天下之广，缓急无可使者，朕安得不忧！ 
癸卯，金人乘胜破武休关，都统李贵遁还。
丙午，金主谓宰臣曰： 江、淮之人，号称选忄耎，然官军攻蔓菁呙，其众困甚，招之使降，无一肯从者。我家河朔州郡，一遇北兵，往往出降。此何理也？ 
丁未，金人破兴元府，权府事赵希时弃城走。
庚戌，以曾从龙同知枢密院事兼江淮宣抚使，吏部尚书任希夷签书枢密院事。
辛亥，金人破大安军，遂破洋州。壬子，前四川制置使董居谊遁。都统张威使石宣邀击金人，大破之，歼精兵三千人，俘其将巴图鲁安，乃遁去。
金完颜额尔克复大举围枣阳，堑其外，绕以土城。赵方遣统制扈再兴等，引兵三万馀，分道出攻唐、邓二州，又命其子范监军，葵为殿。
乙丑，夏人复以书来四川，议夹攻金人，利州安抚丁焴许之。
三月，己巳，以郑昭先知枢密院事，曾从龙参知政事。
癸酉，金人复入洋州，焚其城而去。
丁亥，太白昼见。
金完颜伯嘉自河中召还，仍为御史中丞，言于金主曰： 河中、晋安，被山带河，保障关陕，此必争之地，今虽残破，形势犹存。若使他人据之，因盐池之饶，聚兵积粮，则河津以南，太行以北，皆不足恃矣。 甲午，金主诏太原等路州县阙正授官，令民推其所爱为长佐，行省量与职任，及运解盐入陕西以济调度，命胥鼎兼领其事。
金人自盱眙退师。
闰月，癸亥，兴元军士张福、莫简等作乱，以红巾为号。
庚子，金皇子守纯进封英王。
是春，金左副元帅布萨安贞围安丰军及滁、濠、光三州，江淮制置使李珏命池州都统武师道、忠义军都统制陈孝忠救之，皆不克进。安贞遂分兵自光州侵麻城，自濠州侵石碛，自盱眙侵全椒、来安、天长、六合，淮南流民渡江避乱，诸城悉闭。金游骑数百至采石杨林渡，建康大震。
时贾涉以淮东提刑知楚州，节制京东忠义，虑忠义人为金所用。亟遣陈孝忠向滁州，石珪、夏全、时青向濠州，季先、葛平、杨德广趋滁、濠，李全、李福要其归路。全进至涡口，与金左都监赫舍哩约赫德连战于化湖陂，杀金将数人，得其金牌，金人乃解诸州之围而去。全追击，败之于曹家庄，金人自是不敢窥淮东。涉，天台人也。
初，涉募能杀金太子者，赏节度使；杀亲王者，赏承宣使；杀驸马者，赏观察使。全因致所得金牌绐涉，云杀驸马阿哈所获，涉遂请授全广州观察使。所云驸马阿哈，指安贞也，时安贞方在军中，而全敢于虚诳如此。安贞旋自军前入见金主于仁安殿。
夏，四月，甲戌，金以知临洮府事特嘉喀齐喀为元帅左都监，行元帅府事于巩州。
癸未，金陕西地大震。
癸巳，参知政事曾从龙罢。
张福、莫简等众入利州，聂子述保剑门。檄醴泉观使安癸仲兼节制军马，讨贼，癸仲召都统张威等帅兵来会。福等杀总领财赋杨九鼎，掠阆、果二州，四川大震。赵方、魏了翁移书宰执，谓安丙不起，则贼未即平，蜀未可定；遂以丙为四川宣抚使，董居谊落职，夺三官。时李壁、李埴并镇潼、遂，亦皆以国事勉丙。
金提举榷货司王三锡请榷油，岁可入银数万。果勒齐以用度方急，劝金主行之。高汝砺曰： 油者，世所共用，利归于公，则害及于民，故古今皆置而不论，亦厌苛细而重烦扰也。若从三锡议，是以举世通行之货为榷货，私家常用之物为禁物，自古不行之法为良法，窃为圣朝不取，且其害有不胜言者。 金主重违果勒齐意，令百官集议。礼部尚书杨云翼、翰林侍读学士赵秉文等皆以为不可，金主曰： 古所不行者而今行之，是又生一事也，其罢之。 
五月，己亥，太学生何处恬等伏阙上书，以工部尚书胡榘欲和金人，请诛之以谢天下。
金筑南京里城，以珠赫寽果勒齐固请也。金主虑扰民，募人能致甓五十万者迁一官，百万升一等。于是平阳判官完颜阿拉、左厢讥察霍定和发蔡京故居，得甓二百万有奇，准格迁赏。金主问曰： 人言此役恐不能就，如何？ 果勒齐曰： 终当告成，但其壕未及浚耳。 金主曰： 无壕可乎？ 果勒齐曰： 苟防城有法，正使兵来，臣等愈得效力。 金主曰： 与其临城，曷若不令至此为善？ 果勒齐无以对。及城成，果勒齐受金鼎之赏，建碑书功于会朝门。
蒙古使张柔帅兵南下，遂克雄、易、保、安诸州。贾瑀据孔山台，柔攻之，不下。台无水，汲山下，柔断其汲道，瑀穷，乃降，柔剖其心以祭苗道润。引兵次满城，金将武仙会镇、定、深、冀兵数万攻之。柔全军适出，帐下才数百人，柔命老弱妇女乘城，自率壮士突出仙兵后，毁其攻具，从数骑策马杖槊，大呼入围，仙众皆披靡。复使缘山多张旗帜，声言救至，曳柴扬尘，鼓噪以进。仙兵大溃，柔追击之，尸横数十里。柔乘胜攻定州，下之，于是祁阳、曲阳等帅皆降于柔。柔遂围中山府，仙遣其将葛铁枪与柔战于新乐，飞矢中柔颊，落其二齿，柔拔矢战，葛铁枪大败，死者数千人。仙复遣刘成攻柔，柔又败之，遂南掠鼓城、深泽、宁晋诸县。由是深、冀以北，镇、定以东三十馀城，望风悉来降附。
六月，甲子朔，金以河南统军使实嘉钮勒欢为元帅右都监，行平凉元帅府事；以御史中丞完颜伯嘉行枢密院于许州。
张福拥众薄遂宁，权府事程遇孙弃城走。福入遂宁，焚其城。遂入普州，守臣张已之弃城走。福屯于普州之茗山，安丙自果州如遂宁，令诸军合围，绝其樵汲以困之。庚午，张威引兵至，福穷，请降，威执之以献于丙。
辛巳，西川地震。太白昼见。
丁亥，嗣濮王不嫖卒。
戊子，金人复太原府。
辛卯，太白经天。
癸巳，丁焴复以书约夏人伐金。
西域杀蒙古使者，蒙古主亲征，取讹答喇城，擒其酋哈只尔只兰图。
秋，七月，丙申，张福伏诛；张威又捕贼众千馀人，诛之，莫简自杀，红巾贼悉平。再贬董居谊永州居住。
金完颜额尔克拥步骑傅枣阳城，孟宗政囊糠盛沙以覆楼栅，列甕潴水以防火，募砲手击之，一砲辄杀数人。金人选精骑二千，号弩子手，拥云梯、天桥先登，又募银矿石工昼夜陷城，运茅苇直抵圜楼下，欲焚楼。宗政先毁楼，掘深坑，防地道；创战棚，防城损，穿阱才透，即施毒烟烈火，鼓鞴以薰之。金人窒以湿氈，析路以刳土，城颓，楼陷。宗政撤楼益薪，架火山以绝其路，列勇士，以长枪劲弩备其冲；距楼陷所数丈，筑偃月城，袤百馀丈，翼傅正城。金人摘强兵，披厚铠、氈衫、铁面具而前，又湿氈濡革，蒙火山，覆以冰雪，拥云梯径抵西北圜楼登城。城中以长戈摏其喉，杀之；敢勇军自下夹击，金兵坠死燎焰。宗政激将士血战，凡十五阵，金人连不得志。会扈再兴、许国两道并进，掠唐、邓境，焚其城栅粮储。金屯兵枣阳城下八十馀日，赵方知其气竭，乃召国、再兴还，并东师隶于再兴，克期合战。再兴败金人于瀼河，又败之城南。宗政自城中出击，内外合势，士气大振，贾勇入金营，自晡至三更，杀其众三万，金人大溃。额尔克单骑遁，追至马蹬寨，焚其城，入邓州而还。金人自是不敢窥襄阳、枣阳。中原遗民来归以万数，宗政发廪赡之，给田创屋，籍其勇壮，号忠顺军，俾出没唐、邓间。宗政由是威振境外。
李全引兵至齐州，金守臣王赟以城降。
八月，丙寅，金补阙许古等削官解职。金自南渡后，古与陈规并以谏官著声，而规尤见重。金主尝令文绣署作大红半身绣衣，戒以勿令陈规知；及成，复问规知否，答以不使知。金主因叹曰： 陈规若知，必以华饰谏我，我实畏其言。 凡宫中举事，必曰怒陈规有言。金主虽重其言，然不能用。
戊辰，复合利州东、西路为一。
壬申，蒙古取金武州，判官郭秀死之。丁丑，又取合河，县令乔天翼死之。
九月，丙午，以贾涉主管淮东制置司公事，兼节制京东、河北军马。
初，山东来归者日众，而石珪以计杀沈鐸于涟水，应纯之亦罢去，权楚州梁丙无以赡之。季先乞预借两月粮，然后帅所部五千并马良等万人往密州就食，丙不许。先请速遣李全代领其众，丙亦不从，而以珪权军务。珪乃夺运粮之舟，渡淮大掠，至楚州南渡门，焚毁几尽；丙遣人谕之，不止。时涉知盱眙军，上书言： 忠义之人源源而来，不立定额，自为一军，处之北岸，则安能以有限之财应无穷之需！饥则噬人，饱则用命，其势然也。 朝廷因命涉节制忠义人。涉受命，即遣傅翼谕石珪、杨德广等以逆顺祸福，珪等乃谢罪。涉虑其人众思乱，因滁、濠之役，分石珪、陈孝忠、夏全为两屯，李全为五寨。又用陕西义勇法，涅于手，合诸军，汰者三万有奇，涅者不满六万人，正军常屯七万，使主胜客，朝廷岁省费什三四。至是分江淮制置为沿江、淮东、西三司，命涉主管淮东。
金张林以山东诸郡附李全来归。初，蒙古克益都，不守而去。益都府卒张林与其党复立府，归金，以功为治中，凶险不逞。知府田琢失众心，林逐琢，遂据益都，山东诸郡皆附之。林欲来归以自固，会李全自齐州还，薄兵青州城下，遣人说林早附，林恐全诱己，犹豫未决。全挺身入城，惟数人从，林纳之，相见甚欢，置酒结为兄弟，附表奉青、莒、密、登、莱、潍、淄、滨、棣、宁海、济南十二郡版籍来归，表词有云： 举七十城之全齐，归三百年之旧主。 诏授林武翼大夫、京东安抚使兼京东总管。
是秋，蒙古穆呼哩取金岢岚、吉、隰等州，进攻绛州，拔其城，屠之。
冬，十月，乙丑，金用蒙古纲言，招集义军，各置都统、副统等官。
壬辰，金命有司葺闲舍，给薪米，以济贫民，期明年二月罢。
十一月，癸已朔，金以枢密副使布萨安贞同签院事，额尔克行院事于河北。
辛亥，进封杨次山为会稽郡王。
戊午，蒙古兵破晋安府，金行元帅府事钮祜禄贞死之。
十二月，乙亥，筑兴元府城。
京湖制置使赵方，以金人屡败，必将同时并攻，当先发以制之；己丑，遣扈再兴、许国、孟宗政帅师六万分三道伐之，戒之曰： 毋深入，毋攻城，第溃其保甲，毁其城寨，空其资粮而已。 
大雨雪，淮冰合。李全请于贾涉曰： 每恨泗州阻水，今如平地矣，请取东、西城自效。 涉许之。全以长枪三千人夜半渡淮，潜向泗之东城，将踏壕冰傅城下，俄城上荻炬数百齐举，遥谓全曰： 贼李三，汝欲偷城耶？天黑，特以火烛之。 全知有备，乃引兵还。 
金右丞相珠赫寽果勒齐专因权宠，擅作威福，与平章政事高汝砺相倡和。果勒齐主机务，汝砺掌利权，附己者用，不附者斥，凡言事忤意及负才力或与己颉颃者，于金主前阳称其才，使干当河北，阴置之死地。又以己为相不得兼枢密、元帅以揽兵柄，乃与汝砺力劝金主南侵，置河北于不问，凡精兵皆集河南，以苟且岁月。至是使奴萨布杀其妻，因归罪于萨布，而杀之以灭口。事觉，金主久知其奸，下果勒齐于狱，杀之。
初，金主将迁汴，欲置糺军于平州，果勒齐难之。乃发中都，金主命穆延尽忠厚抚糺军，而尽忠辄杀数人，且劝金主取其元给器用，故有札达之难，而中都已亡。金主尝叹曰： 坏天下者，果勒齐、搏多也。 
是岁，复京东、河北二府、九州、四十县。
雅州蛮入卢山县，焚碉门寨而去。
○宁宗法天备道纯德茂功仁文哲武圣睿恭孝皇帝嘉定十三年（金兴定四年，蒙古太祖十五年）
春，正月，丁酉，扈再兴攻邓州，许国攻唐州，皆不克而还。金人追之，遂攻樊城，赵方督诸将拒却之。
蒙古破金好义堡，霍州刺史伊喇阿里哈等死之。
己酉，以不凌为嗣濮王。
戊午，夏人复以书至四川，议夹攻金人。
是月，孟宗政败金人于湖阳。
金宰臣因伊喇光祖之议，请分置公府，金主意未决。御史中丞完颜伯嘉曰： 宋人以虚名致李全，遂有山东实地。苟能统军守士，虽三公亦何惜焉？ 金主曰： 他日事定，公府无乃多乎？ 伯嘉曰： 若事定，以三公就节镇，何不可者？ 金主意乃决。二月，以河北、山东地封沧州经略使王福为沧海公，以清、观、沧州、盐山、无棣、乐陵、东光、宁津、吴桥、将陵、阜城、蓚县隶之；河间招抚使伊喇重嘉努为河间公，以献、蠡、安、深州、河间、肃宁、安平、武强、饶阳、六家庄、郎山寨隶之；真定经略使武仙为恒山公，以真定府、沃、冀、威、镇宁、平定州、抱犊寨、栾城、南宫县隶之；中都东路经略使张甫为高阳公，以雄、霸、莫州、高阳、信安、文安、大城、保定、静海、宝坻、武清、安次县隶之；中都西路经略使靖安民为易水公，以涿、易、安肃、深州、君民川、季鹿、三保、河北、江矾山寨、青白口、朝天寨、水谷、懽谷、东安寨隶之；辽州刺史行元帅府事郭文振为晋阳公，以河北东路皆隶之；平阳招抚使胡天作为平阳公，以平阳、晋安府、隰、吉州隶之；昭义节度使完颜开为上党公，以泽、潞、沁州隶之；山东安抚副使燕宁为东莒公，以益都府路皆隶之。九公皆兼宣抚使，总帅本路兵马，署置官吏，征敛赋税，赏罚号令，得以便宜行事。除已画定所管州县外，如能收复邻近州县者，亦听管属。
三月，辛丑，金议迁睢州，治书侍御史富勒呼奉诏相视京东城池，还，言勿迁便，从之。
辛亥，金平章政事高汝砺进尚书右丞相；陕西行省胥鼎罢。
壬子，金红袄贼于忙儿袭海州，据之。
夏，四月，庚申朔，诏淮东制置贾涉招谕山东、两河豪杰。
戊辰，金禘于太庙。
金人复大名府，以参知政事巴图鲁权尚书右丞，左都监承立权参知政事，同行尚书省元帅府于京兆。
丙戌，史弥远等进《玉牒》。
五月，癸巳，金红袄贼寇乐陵，王福击败之。
丙辰，蒙古兵徇金兗州，泰定军节度使完颜畏克死之。
六月，癸酉，赐礼部进士刘渭以下四百七十五人及第、出身。
时史弥远柄国久，邓若水对策，论其奸，宜罢之，考官置之末甲；策语播行都，士争诵之。弥远怒，谕府尹，使逆旅主人讥其出入，将置之罪，久之乃已。
丁丑，蒙古取金大名府，又攻开州及东明、长垣等县。
李全自化湖陂之捷，有轻诸将心，以涟水忠义副都统季先威望出己上，阴结贾涉吏莫凯，使谮先欲反。涉信之，壬午，命先赴枢密院议事，杀之于道，而遣统制陈选总其众于涟水。先部曲裴渊、宋德珍、孙武王、王义深、张山、张友拒选不纳，迎石珪于盱眙，奉为统帅。珪道楚城，涉不之觉，遂入涟水。选还，涉耻之，谋分珪军为六，请于朝，出修武、京东路钤辖印诰各六，授渊等。渊等阳从命，而实不奉涉教令，涉恐甚。诏以珪为涟水忠义军统辖。
追谥周敦颐曰元，程颢曰纯，程颐曰正。
秋，七月，戊戌，以京东路、河北诸州守臣空名告身付京东、河北节制司，以待豪杰之来归者。
丙午，以任希夷参知政事。
金使乌库哩仲端如蒙古求和，呼蒙古主为兄；蒙古主不允。
八月，癸亥，皇太子询卒，谥景献。
金长清令严实为主将所疑，挈家壁于青崖堌，依益都张林以避之。会赵拱以朝命谕京东，过青崖，实因求内附。拱奉实款至楚州，贾涉以闻。实分兵四路，所至州县皆下，于是太行之东，皆受实节制，实乃举魏、博、恩、德、怀、卫、开、相等郡来归。涉再遣拱往谕，配以兵二千；李全亦请往，涉不能止，乃帅楚州及盱眙忠义万人以行。拱说全曰： 将军提兵渡河，不用而归，非示武也。今乘胜取东平，可乎？ 全乃合张林军数万袭东平，金行省蒙古纲率师固守，全索战不得，乃与林夹汶水而寨。明日，金监军王庭玉以骑兵三百奄至，全欣然上马，帅帐前骑赴之，杀数人，夺其马。逐北，抵山谷，遇金龙虎上将军鄂博台盛兵以出，旁有绣旗女将，驰马突斗，全几不免。诸将赴援，拔全出，退保长清，精锐丧失大半。全恐所携镇江军五百人怀愤，乃使拱将之先行，而自以馀众道沧州，假盐利慰赡之，寻还楚州。
张林攻金沧州，王福以城降。
壬申，安丙遗夏人书，定议夹攻金，以夏兵野战，我师攻城，遂命利州统制王仕信帅师赴熙、秦、巩、凤翔，委丁焴节制，且传檄招谕陕西五路官吏军民。
甲申，复海州，以徐晞稷知州事。
夏取金会州，金陕西行省与议和。
蒙古穆呼哩至满城，使蒙古布哈将轻骑三千出倒马关。适金恒山公武仙遣葛铁枪攻台州，蒙古布哈与之遇，葛铁枪战败，仙举城降。史天倪说穆呼哩曰： 今中原以渐定，而大兵所过，犹纵钞掠，非王者吊民伐罪之意。且王为天下除暴，岂可效它军所为乎？ 穆呼哩喜，下令禁剽掠，遣所俘老幼，军中肃然。
九月，辛卯，金进《章宗实录》。
夏枢密院使宁子宁率众二十万围巩州，且来趣兵。
甲午，王仕信帅师发宕昌。乙未，四川宣抚司统制质俊、李实帅师发下城。戊戌，安丙命诸将分道进兵，渑州都统张威出天水，利州副都统程信出长道，兴元都统陈立出大散关，统制田胃出子午谷，金州副都统陈昱出上津。已亥，张威下令所部诸将毋得擅进，诸将迟疑不进。庚子，质俊等克来远镇，败金人于定远城。辛丑，王仕信克盐川镇。乙巳，程信、王仕信引兵会夏人于巩州城下。丁未，攻城，不克，遂趋秦州。丙辰，夏人自安远寨，退师。
冬，十月，丁巳朔，程信复邀夏人共攻秦州，夏人不从。信遂自复羌城引兵还，诸将皆罢兵。戊寅，程信以宣抚司令斩王仕信于西和州，罢张威官。
蒙古主遣达呼报金，谓乌库哩仲端曰： 向欲汝主授我河朔地，彼此罢兵，汝主不从。今念汝远来，河朔既为我有，关西数城未下者，其割付我，令汝主为河南王。勿复违也。 
时青与叔父全俱为红袄贼，及杨安儿、刘二祖败，青承赦降，隶军中为济州义军万户，后附李全来归，处之龟山，有众数万。至是金元帅赫舍哩约赫德遣人招之，青以书乞假邳州以屯老幼，当袭取盱眙，尽定淮南以赎罪。金主乃以青为济州宣抚使，封滕阳公，使领本处兵马，而未授以邳。
十一月，丁亥朔，金易水公靖安民出兵至矾山，复取檐车寨。蒙古兵围安民所居山寨，守寨提控马豹等以安民妻子及老弱出降。安民军中闻之骇乱，欲降以保妻子，安民及经历官郝端不从，遂遇害。
庚戌，大风。壬子，临安府火。著作郎吴泳上疏曰： 京城之灾，京城之所见也。四方有败，陛下亦得而见之乎？夫惨莫惨于兵也，而连年不戢，则甚于火；酷莫酷于吏也，而频岁横征，则猛于火。闽之民困于盗，浙之民困于水，蜀之民困于兵。横敛之原既不澄于上，苞苴之根又不绝于下，譬彼坏木，疾用无枝，而内涸之形见矣。 
蒙古穆呼哩既戢士卒，州郡悦附，遂以轻骑入济南，严实挈所部二府、六州户三十万诣军门降，穆呼哩承制拜实行尚书省事。实将李信，乘实出，杀其家属来降，实攻信，杀之。
时金兵二十万屯黄陵冈，遣步卒二万袭穆呼哩于济南，穆呼哩迎战，败之，遂薄黄陵冈。金兵陈河南岸，穆呼哩令骑下马，短兵接战。金兵大败，溺死者众。穆呼哩遂陷黄陵冈，进取楚丘，由单州趋东平，围之。
蒙古耶律楚材进《庚午元历》。楚材通术数之学，尤邃于《太玄》，蒙古主每征伐，必令楚材预卜吉凶，亦自烧羊胛之符之，然后行。
涟水忠义军统辖王珪，以入涟水非贾涉意，心怀不安，李全复请讨珪；涉遂以全兵列于楚州之南渡门，移淮阴战舰于淮安，示珪有备。因命一将招珪军，来者增钱粮，不至者罢支给，众心遂散。十二月，壬申，珪杀裴渊，挟孙武王、宋德珍降于蒙古，穆呼哩以珪为元帅。珪既去，涟水之众未有所属，李全求并将之，涉不能却，遂以付全。
镇江副都统翟朝宗得玺于金师，献之，其文曰 皇帝恭膺天命之宝。 
时青复自金来附，以为京东钤辖。
金兵固守东平，穆呼哩谓严实曰： 东平粮尽，必弃城去；汝即入，安辑之，勿苦郡县以败事。 留苏噜克图，以蒙古兵守之，以严实权行省；谓千户萨里台曰： 东平破，可命严实、石珪分城内南北以守之。 遂北还。
金礼部郎中穆延呼图赉，以言事忤旨，命集五品以上官显责之。完颜伯嘉谏曰： 自古帝王，莫不欲法尧、舜而耻为桀、纣，盖尧、舜纳谏，桀、纣拒谏也。故曰纳谏者昌，拒谏者亡。呼图赉所言是，无益于身，所言不是，无损于国。陛下廷辱如此，独不欲为尧、舜乎？ 
是岁，蒙古主攻西域蒲华城、寻思干城、斡脱罗儿城，皆克之。
辽王耶律琉格卒。蒙古以其妻姚里氏佩虎符，权领其众。
○宁宗法天备道纯德茂功仁文哲武圣睿恭孝皇帝嘉定十四年（金兴定五年，蒙古太祖十六年）
春，正月，甲午，金尚书省言： 《章宗实录》已进呈，卫王事迹，亦宜依海陵庶人实录纂集成书，以示后世。 诏可。史官以卫王事迹旧无纪载，人罕能言之者，前左丞贾益谦尝事卫王，致仕居郑州，遣编修一人就访之。益谦知其旨，谓之曰： 知卫王莫如我，然我闻海陵被弑而世宗立三十馀年，禁近能暴海陵蛰恶者，辄得美仕，故当时史官修《实录》，多所附会。卫王为人勤俭，慎惜名器，较其行事，中材不及者多矣。吾知此而已，设欲饰吾言以实其罪，吾亦何惜馀年！ 朝议伟之。
乙未，地震。
以李全还自山东，赐缗钱六万。
丁酉，蒙古兵攻天井关。
辛丑，太白昼见。
乙巳，金集诸道兵于蔡州，命布萨安贞南伐。
二月，辛未，布萨安贞出息州，军于七里镇。南兵据净居山，遣兵击败之，南兵保山寺，纵火焚寺，乘胜追至洪门山，夺其栅。南军保黄土关，关绝险，素有备，坚壁不出。安贞遣轻兵分为左、右军，潜登，别以兵三千直逼关门。翌日，左、右军会于山颠，守关兵溃。进克梅林关，拔麻城。治舟于团风，弗克济，遂围黄州，分兵破诸县，又遣别将攻汉阳军。
丁丑，李全攻金泗州，赫舍哩约赫德救之，全败走。约赫德进福涡口，粮尽而还。
甲申，诏： 淮东、京湖诸路应援淮西沿江制置司，防守江面。 
三月，丙戌朔，鄂州副都统扈再兴引兵攻唐州。
黄州被围，知州何大节取郡印佩之，誓以死守。丁亥夕，兵士忽奔告曰： 城陷矣！ 拥之登车，才出门，而金兵已大至，大节自沉于江。
庚寅，长星见。
丙申，金参知政事图克坦思忠进尚书右丞，以太子詹事布萨毅夫为参知政事。
金主谕宰臣曰： 今奉御奉职，多不留心采访外事。闻章宗时，近侍人秩满，以所采事定升降，今亦宜预为考核之法以激劝之。 
己亥，金布萨安贞取蕲州，知州李诚之家人皆赴水死，然后自杀，官属亦多死者。诏皆褒赠之，立庙蕲州。
癸丑，金人退师，扈再兴邀击，败之于天长镇。
