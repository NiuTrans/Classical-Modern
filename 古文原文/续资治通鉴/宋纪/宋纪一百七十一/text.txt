起昭阳单阏九月，尽柔兆敦牂六月，凡二年有奇
○理宗建道备德大功复兴烈文仁武圣明安孝皇帝淳祐三年（蒙古太宗皇后称制二年）
九月，丁未，工部郎官兼枢密院编修官赵希瀞言： 安丰、庐、濠，风寒最甚，三州安则淮甸无虞，江面奠枕。 帝曰： 安丰最紧。 希瀞云： 欲固安丰，须复寿春。 帝然之。
癸未，从京湖制置大使孟珙之请，令淮东制置使李曾伯蠲高邮军及其属部州县创收牛租。
是秋，蒙古察罕奏令万户张柔总诸军镇杞。初，河决于汴，西南入陈留，分而为三，杞居其中氵单。南师恃舟辑之利，由毫、泗以窥汴、洛。柔乃即故杞之东、西、中三山，顺杀水势，筑连城，结浮梁，为进战退耕之计，守御以固。
先是，知婺州陈康熹奏事，请举严父配天之典，久未决；将作少监韩祥进讲，复言之。冬，十月，甲午，礼寺议请奏宁宗升陪太祖、太宗，将来明堂，三后并配，令条具礼制以闻。
十一月，乙巳，诏： 直宝文阁王定，素履平实，直显谟阁叶武子，雅资恬退，皆挂冠日久，年德俱高。其以定为秘阁修撰，武子直龙图阁。 
乙卯，令潮州守臣节制摧锋军分屯军马。
乙未，蠲大理寺、三衙、监府县点检赡军犒赏酒库所赃赏钱。
令广东提刑节制韶州摧锋军。
壬戌，雪。给行在诸军钱，出戍者倍之。
甲子，枢密院编修官兼权都官郎官何式言蜀事，帝曰： 正好乘暇作工夫。 时方倚任余玠，故言及之。
先是蜀中财赋，入户部三司者五百馀万缗，入四总领所者二千五百馀万缗，金银、绫锦之类不预焉。自宝庆三年失关外，端平三年蜀地残破，所存州县无几，国用益窘。十六年间，凡授宣抚使者三人，制置使者九人，副使四人，或老，或暂，或庸，或贪，或惨刻缪戾，或遥领而不至，或生隙而罕谋，两川民不聊生，监司、戎将各专号令，蜀日益坏。
及余玠至，大更弊政，遴选守宰，筑招贤馆于府之左，供张一如帅所居，下令曰： 集众思，广忠益，诸葛孔明所以用蜀也。士欲有谋以告我者，近则径诣公府，远则自言于所在州县，以礼遣之。高爵重赏，朝廷不吝。豪杰之士，趣期立事，今其时矣！ 士之至者，玠不厌礼接，咸得其欢心；言有可用，随才而任，不可用亦厚遗谢之。
播州冉璡及弟璞，有文武才，隐居蛮中，前后阃帅辟如，皆不至。闻玠贤，兄弟相率诣谒，玠宾礼之，馆谷加厚。居数月，无所言，玠乃更别馆以处之，且日使人窥其所为。兄弟终日小言，惟对踞，以垩画地为山川城郭之形，起则漫去。如是者又旬日，请见玠，屏人曰： 为今日西蜀之计，其在徙合州城乎！ 玠不觉跃起曰： 此玠志也，但未得其所耳。 曰： 蜀口形胜之地，莫若钓鱼山，请徒诸此。若任得其人，稷粟以守之，胜于十万师远矣。 玠大喜，遂不谋于众，密闻于朝，请不次官之。诏以璡为承事郎，权发遣合州，璞为承务郎，权通判州事，徙城事悉以任之。
命下，一府皆喧然以为不可。玠怒曰： 城成则蜀赖以安，不成，玠独坐之，诸君无预也。 卒筑青居、大获、钓鱼、云顶、天生，凡十馀城，皆因山为垒，棋布星分，为诸郡治所。又移金州兵于大获以护蜀口，移沔州兵于青居，兴州兵先驻合州旧城，移守钓鱼，共备内水，移利州兵于云顶，以备外水。于是如臂使指，气势联络，屯兵聚粮，为必守计，民始有安土之心。玠又作《经理四蜀图》以进，曰： 幸假十年，手挈四蜀之地，进之朝廷，然后归老山林，臣之愿也。 
十二月，丁丑，沿江制置副使司言屯田倍收，官属文庆洪等推赏有差。
己丑，史嵩之五请祠，不允。时黄涛、刘应起等俱上书论嵩之奸深擅权，帝皆不听，而言者益众。
丙申，以严寒，再给诸军薪炭钱。
辛丑，侍卫马军副都指挥使、总制两淮军马吕文德，以汴、濠、胶、淄劳绩，进秩四等。
○理宗建道备德大功复兴烈文仁武圣明安孝皇帝淳佑四年（蒙古太宗皇后称制三年）
春，正月，壬寅朔，诏曰： 上天助顺，敌国乖离，正当广推恩信以系人心，厚根本以俟机会。咨尔专阃之臣，分麾总戎之将，继自今，必安集流民，俾得复旧，招收逋将，俾得自新。毋擅兴废，毋尔无辜，使中原遗黎有更生之望。 时闻蒙古后称制，人心不服，故下此诏。
御制《训廉》、《谨刑》二铭，戒饬中外。
以李鸣复参知政事，杜范同知枢密院事，以权刑部尚书兼给事中刘伯正为端明殿学士、签书枢密院事。范不屑与鸣复共政，乞去，帝留之。太学诸生亦上书留范而斥呜复，并斥史嵩之，嵩之益恚。
丁巳，侍御史刘晋之、王瓚，监察御史赵伦、吕午，承史嵩之风旨，并论李鸣复、杜范，于是呜复、范并除郡。
戊午，枢密院言： 四川帅臣余玠，大小三十六战，多有劳效，宜第功行赏。 诏玠趣上立功将士姓名等第，即与推恩。
己未，朝献景灵宫。
以刘伯正兼权参知政事，寻兼同提举编修敕令。
庚申，以余玠兼四川屯田使。
初，利州都统王夔，素残悍，号 王夜叉 ，自汉州败归，益桀骜不受节度；所至劫掠，每得富家，用非法刑胁取金帛，稍不遂意即杀之，民不堪命。余玠至嘉定，夔率所部兵迎谒，才羸弱二百人。玠曰： 久闻都统兵精，今疲敝若此，殊不称所望。 夔曰： 夔兵非不精，所以不敢即见者，恐惊从人耳。 顷之，班声如雷，江水为沸，旗帜精明，舟中皆战掉失色，玠自若，徐命吏班赏。夔退，语人曰： 儒者中乃有此人！ 
玠欲诛夔，患其握重兵，恐轻动危蜀，谋于亲将杨成。成曰： 今纵弗诛，养成其势，一举足，西蜀危矣。夔在蜀虽久有威名，孰与吴氏？吴氏当中兴危难之时，能百战以保蜀，传之四世，根本益固；一旦曦为叛逆，诸将诛之，如取孤豚。况夔无吴氏之功而有曦之逆心，纵兵残民，奴视同列，诛之，一夫力耳；待其发而取之，难矣。 玠意遂决。夜，召夔计事，潜以成代领其众。夔甫出而新将已单骑入营，将士皆错愕相顾，不知所为。成以帅指譬晓之，遂相率听命。夔至，玠斩之，荐成为文州刺史。
二月，癸酉，出封桩库十七界楮币各十万，付京湖、四川、两淮制置司收瘗频年交兵遗骸。
丁酉，寿昌飞虎军统制郑大成追三官，以其出戍涪州，不战以致弃城也。
三月，壬寅，诏以杜范辞免新除，依旧职，提举洞霄宫。
甲寅，经筵进讲《论语》终篇，已未，赐宰执、讲读、侍立官燕于秘书省，仍进讲读、侍立官一秩。
以吏部尚书兼给事中金渊为端明殿学士、同签书枢密院事，寻差同提举编修《经武要略》。
夏，四月，壬午，诏： 两浙漕司下属部郡邑，将今年夏税折帛之半，令民间以楮币准钱供输。 
诏： 寿春受围，将士勤劳，各补转三官资，出封桩库十七界楮币百万给犒，俟围解日仍与优赏。又令江东漕司拨寄桩十七界楮币二十万，犒安丰策应将士。
丁亥，以淮东制司言权总管王德等随王鉴抚定山城有劳，诏进德二秩，馀补转、给犒有差。
五月，乙巳，以淮东制臣言副总官兼知海州周岱、左武卫大将军汤孝信直捣山东胶、密之功，并于遥郡上进一秩。
庚戌，诏知泸州曹致大，带行遥郡刺兄，以四川制臣余玠言其包砌神臂山城之功也。
戊午，蒙古兵围寿春，吕文德帅水陆诸军御之。
诏： 江东漕司拨寄桩十七界楮币百万，付淮东、西制置司犒水陆应援立功将士。
癸亥，以邹应龙薨，辍视朝一日。寻赠少保。
蒙古中书令耶律楚材，以朝政日非，忧愤成疾，是月，薨。旋有谮楚材者，言其在相位日久，天下贡赋半入其家。皇后遣人覆视之，唯琴阮十馀，古今书画、金石、遗文数十卷，乃止。楚材博极群书，旁通天文、术数；居官以匡国济民为己任，群臣无与为比。后追封广宁王，谥文正。
六月，庚午朔，以余玠言沔州都统制、权遂宁府云拱，因成都之扰，杀夺民财，袭劫龙石泉郡印；权知潼川府张涓，叙军无纪，杀掠平民；诏并追毁勒停，拱窜琼州，涓昭州。
以吕文德兼淮西招抚使，兼知濠州，节制濠、丰、寿、毫州军。
癸酉，诏王福暂屯扬州，同共措置秋防。
乙亥，赐进士留梦炎以下四百二十四人及第、出身。
诏： 安丰军策应解寿春围将士，补官资有差。 又诏： 寿春受围将士，有全城却敌之功，先立赏格，令淮东、西制司从实保明补转。 又以淮东制司言先来海道立功将士，亦补转有差。
丙戌，知枢密院事范钟乞归田里，诏不许。
蒙古以杨惟中为中书令。惟中有胆略，先为太宗所器，奉使西域二十馀国，宣畅国威，敷布政条，俾籍户口属吏。太宗益欲大用之，及南伐，命于军前行中书省。惟中益嗜学，有济世志，至是以一相领省事。
秋，七月，辛丑，分命刑部尚书、监察御史、卿监、郎官，录临安并属县、三衙两厢系囚。
壬子，诏： 沿淮失业强壮之人，置武胜军五千人。 从淮西安抚副使王鉴请也。
甲子，诏： 项安世正学直节，先朝名儒，可特赠集英殿修撰。 
八月，癸未，诏： 户部申严州县受租苛取之禁，诸路漕臣察其违者劾之。 
九月，癸卯，右丞相史嵩之以父弥忠病，告假。乙巳，弥忠卒。丙午，起复嵩之。
太学生黄恺伯、金九万、孙翼凤等百四十四人上书曰： 臣闻君亲等天地，忠孝无古今。事亲孝，故忠可移于君，自古求忠臣必于孝子之门，未有不孝而可以望其忠也。宰我问三年之丧而曰 期可已矣 ，其意欲以期年之近易三年之丧，夫子犹以不仁斥之。未闻有闻父母垂亡之病而不之问，闻父母己亡之讣而不知奔，有人心天理者，固如是乎！是不特无三年之爱于其父母，且无一日之爱于其父母矣！宰予得罪于圣门，而若人者，则又宰予之罪人也。
 且起复之说，圣经所无，而权宜变礼，衰世始有之。我朝大臣，若宣弼一身佩社稷安危，进退系天下重轻，所谓国家重臣，不可一日无者也。起复之诏，凡五遣使，弼以金革变礼不可用于平世，卒不从命，天下至今诵焉。至若郑居中、王黼辈，顽忍无耻，固持禄位，甘心起复，绝灭天理，卒以酿成靖康之祸。往事可覆也。彼嵩之何人哉？心术回邪，踪迹诡秘。曩者开督府，以和议隳将士心，以厚资窃宰相位，罗天下之小人以为私党，夺天下之利权以归私室，蓄谋积累，险不可测，在朝廷一日，则贻一日之祸，在朝廷一岁，则贻一岁之忧，万口一辞，惟恐其去之不亟也。嵩之亡父，以速嵩之之去，中外方以为快，而陛下起复之命已下矣。
 陛下姑曰，大臣之去不可不留也。嵩之不天，闻讣不行，乃徘徊数日，率引奸邪，布置要地，弭缝贵戚，买属貂珰，转移上心，夤缘御笔，必得起复之礼，然后徐徐引去。大臣佐天子以孝治天下，孝不行于大臣，是率天下而为无父之国矣。鼎铛尚有耳，嵩之岂不闻富弼不受起复之事，而乃忍为郑居中、王黼辈之所为耶？
 且陛下所以起复嵩之者，为其折冲万里之才与？嵩之本无捍卫封疆之能，徒有劫制朝廷之术。彼国内乱，骨肉相残，天使之也。嵩之贪天之功以欺陛下，其意以为三边云扰，非我不足以制彼也。殊不知敌情叵测，非嵩之之所能制，嵩之徒欲挟制敌之名以制陛下尔。
 陛下所以起复嵩之者，谓其有经理财用之才与？嵩之本无足国裕民之能，徒有私自封殖之计。且国之利源，盐策为重，今钞法数更，利之归于国者十无一二，而聚之于私帑者已无遗算。国家之十壤日削，而嵩之之田宅日广；国家之帑藏日虚，而嵩之之囊橐日厚。陛下眷留嵩之，将以利吾国也，殊不知适以贻吾国无穷之害尔！
 嵩之敢于无忌惮而经营起复，为有弥远故智可以效尤。然弥远所丧者庶母也，嵩之所丧者父也；弥远奔丧而后起复，嵩之起复之后而始奔丧。以弥远之贪墨固位，犹有顾籍，丁艰于嘉定元年十一月之戊午，起复于次年五月之丙申，未有如嵩之之匿丧罔上，殄灭天常，如此其惨也！
 且嵩之之为计亦奸矣，自入相以来，固知二亲耄矣，旦夕图惟，先为起复张本。近畿总饷，本不乏人，而知复未卒哭之马光祖；京口守臣，岂无胜任，而起复未终丧之许堪。故里巷为十七字之谣曰： 光祖做总领，许堪为节制，丞相要起复，援例。 夫以里巷之小民，犹如其奸，陛下独不知之乎？台谏之敢言，台谏嵩之爪牙也；给舍不敢言，给舍嵩之腹心也；侍从不敢言，侍从嵩之肘腑也；执政不敢言，执政嵩之羽翼也。嵩之当五内分裂之时，擢奸臣以司喉舌，谓其必无阳城毁麻之事也；植私党以据要津，谓其必无惠卿反噬之虞也。
 自古大臣，席宠怙势至于三世，未有不亡人之国者，汉之王氏、魏之司马是也。史氏秉钧，今三世矣。军旅将校惟知有史氏，天下士大夫惟知有史氏，而陛下之左右前后亦惟知有史氏，陛下之势，孤立于上，甚可惧也！天欲去之而陛下留之，堂堂中国，岂无君子，独言一小人而不悟，是陛下欲艺祖三百年之天下坏于史氏之手而后已。
 麻制有曰： 赵普当乾德开创之初，胜非在绍兴艰难之际，皆从变礼，迄定武功。 夫儗人必于其伦，曾于奸深之嵩之而可与赵普诸贤同日语耶？臣愚所谓擢奸臣以司喉舌者其验也。麻制又有曰： 谋谂愤兵之聚，边传哨骑之驰，况秋高而马肥，近冬寒而地凛。 方嵩之虎踞相位之时，讳言边事。通州失守，至逾月而后闻；寿春有警，至危急而后告。今图起复，乃密谕词臣，昌言边警，张皇事势以恐陛下，盖欲行其劫制之谋耳。臣愚所谓擢奸臣以司喉舌者又其验也。
 切观嵩之自为宰相，动欲守法，至于身，乃佚荡于礼法之外。五刑之属三千，其罪莫大于不孝。若以法绳之，虽加之鈇钺，犹不足谢天下；况复置诸岩岩具瞻之位，其何以训天下后世耶？
 臣等与嵩之本无宿怨私忿，所以争进阙下，为陛下言者，亦欲挈纲常于日月，重名孝于泰山，使天下后世为人臣、人子者，死忠、死孝，以全立身之大节而已。孟轲有言： 学则三代共之，皆所以明人伦也。 臣等久被教育，此而不言，则人伦扫地矣。惟陛下裁之。 
武学生翁日善等六十七人，京学生刘时举、王元野、黄道等九十四人，宗学生与寰等三十四人，建昌军学教授卢钺，相继上书切谏，皆不报。
范钟、刘伯正恶京学生言事，谓皆游士鼓倡之，讽临安尹赵与B170逐游士。诸生闻之，益不平，作《扌卷堂文》，与B170遂尽削游士籍。
己未，将作监徐元杰言： 史嵩之起复，士论纷然，宜许其举执政自代。 帝曰： 学校虽是正论，但言之太甚。 元杰云： 正论是国家元气，今正论犹在学校，要当保养一线之脉。 元杰又乞引去帝曰： 经筵正赖卿规益，以何事而引去？ 
乙丑，雷。
冬，十月，辛未，诏曰： 朕德弗类，无以格阴阳之和，乃秋冬之交，雷电交至，天威震动，咎证非虚，甚可畏也！今朕避正殿，减常膳，方将反观内省，回皇天之怒，可不博览兼听，尽群下之心。应中外臣僚，各指陈阙失，毋有所隐，朕将亲览，博采忠谠，见之施行，以昭应天之实。 
壬申，以范钟参知政事，刘伯正签书枢密院事。金渊乞罢，不许。
以强再兴添差成都府路马步军副总管兼知怀安军，节制戍兵。
甲戌，令庆元府守臣赵伦趣史嵩之赴阙。
己丑，出右谏议大夫刘晋之、殿中侍御史王瓚、监察御史龚基先、胡清献；除刘汉弼为右司谏。帝欲更新庶政，故有是命。庚寅，汉弼迁侍御史。
壬辰，诏起杜范、游侣提举万寿观兼侍读。自此群贤率被录用。
甲午，诏： 台谏耳目之寄，若稽旧章，悉由亲擢。自今不许大臣荐进。 
殿中侍御史郑寀言： 宰相非百官比，岂容久虚！切恐中书之地，预设猜防，搢绅之徒，各怀向背。 帝曰： 所奏虽切情事，进退大臣，岂容轻易？ 
侍御史刘汉弼，言金渊尸位妨贤，罢政；马光祖贪荣忘亲，罢江西运判新命，勒令追服。又言台谏弹击论列，乞非时入奏。从之。
十一月，辛丑，诏趣游侣、杜范赴阙。
壬寅，召王伯大、赵以夫、徐鹿卿。
癸卯，诏夺前礼部侍郎刘晋之一官，罢祠，以监察御史孙起予言其怀利失志也。
乙巳，以刘汉弼言，罢主管侍卫步军司公事王德明，以王福代之。
丙午，以程公许为起居郎兼直学士院。
丁未，再趣游侣、杜范供职。
戊申，雷。
庚戌，召陈韡、李心传。丁巳，以陈韦华为兵部尚书，李心传权刑、礼部尚书兼给事中，王伯大权吏部尚书兼中书舍人，赵以夫权刑部侍郎。
戊午，以祷雪，出封桩库十八界楮币二十万赈临安细民，犒三衙诸军亦如之。
庚申，诏释大理寺、三衙、临安府并两浙路州、县杖以下系囚。
辛酉，以雪寒，给诸军钱，出戍者倍之。
刘汉弼密奏曰： 自古未有一日无宰相之朝，今虚相位巳三月，愿奋发英断，拔去阴邪，庶可转危为安。否则是非不两立，邪正不并进，陛下虽欲收召善类，不可得矣。臣闻富弼之起复，止于五请；蒋芾之起复，止于三请。今史嵩之已六请矣，愿听其终丧，亟选贤臣，早定相位。 十二月，庚午，听史嵩之终丧。
以范钟为左丞相，杜范为右丞相兼枢密使，游侣知枢密院事兼参知政事，刘伯正参知政事、签书枢密院事。
杜范首上五事： 曰正治本，政事当常出于中书，毋使旁蹊得窃威柄。曰肃宫闱，当严内外之限，使宫府一体。曰择人才，当随其所长用之而久于其职，毋徒守迁转之常格。曰惜名器，如文臣贴职，武臣閤卫，不当为徇私市恩之地。曰节财用，当自人主一身始，自宫掖始，自贵近始，考封桩出入之数而补窒其罅漏，求盐策楮币变更之目而斟酌其利害。 仍请早定国本以安人心。
壬申，以赵葵同知枢密院事。葵言： 今天下之事，其大者有几？天下之才，其可用者有几？从其大者而讲明之，疏其可用者而任使之。有勇略者治兵，有心计者治财，宽厚者任牧养，刚正者持风宪。为官择人，不为人择官。用之既当，任之既久，然后可以责其成效。 又， 请亟与宰臣讲求规画，凡有关于宗社安危治乱之大计者，条具以闻，审其所先后缓急以图筹策，则治功可成，外患不足虑。 
以四川安抚使孟珙兼知江陵府。
珙谓其佐曰： 政府未之思耳。彼若以兵缀我，上下流有急，将若之何？珙往则彼捣吾虚，不往则谁实捍患！ 识者是之。珙至江陵，癸城，叹曰： 江陵所恃三海，不知沮洳有变为桑田者，敌一鸣鞭，即至城外。自城以东，古岭、先锋，直至三汊，无有限隔。 乃修复内隘十有一，别作十隘于外，有距城数十里者。沮、漳之水，旧自城西入江，乃障而东之，俾绕城北入于汉，而三海遂通为一。随其高下，为柜蓄泄，三百里间，渺然巨浸。土木之功，百七十万，民不知役。绘图上之。
癸酉，诏曰： 朕望道未见，闵时多艰，与予共治之臣，锢于谋身之习。有官守者，以谋身而失其守，有言责者，以谋身而失其言，各怀患得患失之私，安有立政立事之志！致天工之多旷，宣国步之未夷。今朕躬揽权纲，首严训迪，凡联事而合治，各涤虑以洗心。毋怀私恩，毋萌私念，毋植私计，毋缔私交。三事大夫，以朝廷未尊为己愆，士气未振为己耻，守令以民俗未裕为己责，将帅以边疆未谧为己忧。主尔忘身，国尔忘家，以共图内安外宁之效，则予汝嘉；其或不恭，邦有常宪。 帝一新吏治，故有是诏。
蒙古诸王呼必赉，图垒第四子也，思大有为于天下，访求贤才，虚己咨询。先是怀仁赵璧侍籓邸，为呼必赉所信任，呼以秀才而不名。董文用，俊之子也，主文书，讲说帐中，因命驰驿四方，骋名士。
时肥乡窦默，以经术教授于乡，遣文用召之。默变姓名以自晦，文用俾其友人往见，而微服踵其后。默不得已，乃拜命。既至，问以治道，默首以三纲、五常为对，呼必赉曰： 人道之端，孰大于此！失此则无以立于世矣。 默又言： 帝王之道，在正心、诚意。心既正，则朝廷远近莫敢不一于正。 呼心赉深契其言，敬待加礼，不令暂去左右。
默荐姚枢，呼必赉遣赵璧召之，闻其至，大喜，待以客礼。枢为《治道书》数千言，首陈二帝、三王之道，以治国、天平下之大经，汇为八目，曰修身，力学，尊贤，亲亲，畏天，爱民，好善，远佞。次列救时之弊，为条三十，各疏其弛张之方于下，本末兼该。呼必赉奇其才，动必召问。
金之亡也，左右司郎中王鹗，将就戮，蒙古万户张柔见而异之，释其缚，辇归，馆于保州。呼必赉遣使聘之；乃至，使者数辈迎劳。召对，请讲《孝经》、《书》、《易》及齐家、治国之道，古今事物之变，每夜分乃罢。呼必赉曰： 我虽未能即行汝言，安知异日不能行之耶！ 鹗旋乞还，赐之马，仍命近侍库库、柴桢等五人从之学。
邢台刘侃，少为令史，居常郁郁不乐，一日，投笔叹曰； 丈夫不遇于世，当隐居以求其志，安能汩没为刀笔吏乎！ 即弃去，隐武安山中，旋为僧，名子聪，游云中，居南唐寺。时僧海云赴呼必赉之召，过云中，闻其博学多才艺，邀与俱行。既入见，应对契意，屡有询问。子聪于书无所不读，尤邃于《易》，旁通天文、律、算、三式之属，论天下事如指诸掌，呼必赉大爱之。海云归，子聪遂留籓邸。
○理宗建道备德大功复兴烈文仁武圣明安孝皇帝淳祐五年（蒙古太宗皇后称制四年）
春，正月，丁酉朔，诏曰： 国家以仁立国，其待士大夫尤过于厚。台谏乃因得言而释私憾，摭细微而遗巨奸，迁谪降黜，或出非辜。其令三省将见在谪籍人斟酌放令自便，追夺停罢，亦与酌情牵复。其贪酷害民，公议弗容者，不拘此旨。 
又诏： 边将兴师，河南之境，锋镝所接，宁免疮痍。中原遗民，皆祖宗赤了，朕甚痛之。自今边臣各谨守封疆，毋先事首戎；益务缓怀，大布恩信，以副朕兼爱南北之意。 
己酉，雷。庚戌，避正殿，减膳。诏中外指陈阙失。
乙卯，刘伯正罢，以监察御史孙起予言其隐默充位也。诏以礼部尚书兼给事中李性传为端明殿学士、签书枢密院事兼参知政事。
召提举鸿庆宫李韶权礼部尚书。入见，疏曰： 陛下改畀政权，并进时望，天下孰不延颈以觊大治！臣窃窥之，恐犹前日也。君子、小人，伦类不同。惟不计近功，不隐小利，然后君子有以自见；不恶闻过，不讳直言，然后小人无以自托。不然，治乱安危，反覆手尔。今土地日蹙，人民丧败，兵财止有此数，旦旦而理之，不过椎剥州县，朘削里闾，就使韩、白复生，桑、孔继出，能为陛下强兵理财，何补治乱安危之数！况议论纷然，贤者不肯苟容而去，不肖者反因是以媒其身。此君子、小人进退机括所系，何不思之甚也！闻之道路，德音每下，昆虫、草木，咸被润泽，恩独不及一朽胔；威断一出，公卿大夫，莫敢后先，令独不行于一老媪；大小之臣，积劳受爵，皆得以延于世，而国储君副，社稷所赖以灵长，独不早计而预定。何耶？又疏乞归，不许，擢翰林学士。
二月，戊辰，诏： 昨罢科籴，但令依时输纳，量革吏奸，使民乐输。此后仰常切遵守，永无科籴，犯者以违制论。 
甲戌，吕文德败蒙古兵于五河，复其城；诏进二秩。
壬辰，太白昼见，经天。
三月，庚子，以殿中侍御史郑寀言，命有司举行温大雅、程以升、吴淇、徐敏子纳贿之罪。仍降诏曰： 时方多事，念未能蠲租减赋，而吏之不良，乃肆贪虐！或有前期预借，或抑配重摧，或斛面取赢，或厚价抑纳，朘毒害民，朕深悯焉。可令监司常切党察，务苏疾苦而消愁叹。倘隐而不闻，公论所指，必罚无赦。 
甲辰，右曹郎中吴中良进对，言盐楮事。帝曰： 盐楮诚今日急务。 中良曰： 旧行官贩，商贾坐废。近日罢官贩，还客贩，然尚恐贴纳太多，商贾未便。愿与大臣熟议。 
出十七界楮币百万，下淮东犒水陆战守诸军。
壬子，禁淫祀。
癸丑，殿中侍御史郑寀，请括淳祐初所创籴本盐，可以资粜，又省托楮；从之。
丁巳，刑部侍郎赵以夫入见，言本国。帝曰： 此事实不可缓。 以夫曰： 臣编类仁宗、高宗《两朝定储本末》，具载谏疏及举行次第，庶几成宪昭然，可以早定大计。 
己未，驾部郎官江万里言端平更新，因及元祐更役法事。帝曰： 只因太骤耳。 万里对曰： 君子只知有是非，不知有利害。 帝曰： 元祐君子亦自相攻。 万里曰： 此小人所以得乘间而入。今收召未多，恐元气不壮，元以胜邪气，全在陛下把握耳。前者端平之初，把握不定，故改更不守如绍圣耳。今第二番把握不定，更无复新之日矣。 帝首肯。万里又言二相退逊太过，中外皆无精采，帝复肯之。
辛酉，诏： 陈畏、叶武子，年高德粹，请退可嘉，其以畏为集英殿修撰，武子秘阁修撰。 
以刘伯正为资政殿学士、提举洞霄宫。
权吏部侍郎王伯大入对，言史嵩之独相对，郑起潜、濮斗南专失人心。帝曰： 数人作尔许刻薄事！ 伯大又言国本，帝曰： 朕置小学，正为此。 
夏，四月，癸未，以吕文德为枢密副使，依旧淮西招抚使、知濠州。
丙戌，诏刘虎、萧均、赵邦求、夏皋各进一秩，赏清河、涟、泗、招信捍御之劳也。命吕文德依旧节制濠、丰、寿、宿、毫等郡军马。
杜范以观文殿学士致仕。丁亥，范薨。范清修苦节，室庐仅蔽风雨。身若不胜衣，至临大节，则贲、育不能夺。寻赠少傅，谥清献。
戊子，诏： 李曾伯、余玠、董槐、孟珙，王鉴，职事修举，加曾伯奎章阁直学士，槐进秩，珙、鉴进二秩，并因其任。 
五月，丁未，赵葵言： 诸处江防，极为疏陋，请下沿江制司及副司、江南、江西帅司、湖广总所、两浙漕司、许浦水军司，共造轻捷战船，创置游击军强壮三万人，分布新船以备缓急。 从之。
诏： 太常少卿王万，立朝謇谔，古之遗直；为郡廉平，古之遗清；家贫母老，朕甚念之。特赠集英殿修撰，仍拨赐官田五百亩，封桩库十八界楮币五千贯，以赡其家。 
六月，丙寅，以旱，决中外系囚。
甲申，左司谏谢方叔请早定国本，仍录进司马光、范镇建议始末，帝嘉纳。
丙戌，兵部侍郎徐元杰暴卒。
史嵩之既去，元老旧德，次第收召。及杜范入朝，复延元杰议政，多所裨益。会元杰将入对，先一日，谒范钟，归，热大作，夜四鼓，指爪忽裂以死。三学诸生相继伏阙上言： 昔小人倾君子者，不过使之死于蛮烟瘴雨之乡；今蛮烟瘴雨，不在岭外而在朝廷。 诏付临安府鞫治。然狱迄无成。
刘汉弼亦每以奸邪未尽屏汰为虑，先以肿疾暴卒，太学生蔡德润等七十三人叩阍上书讼冤。时杜范入相，八十日卒，汉弼、元杰相继暴亡。时谓诸公皆中毒，堂食无敢下箸者。
初，嵩之从子璟卿，尝以书谏嵩之曰： 伯父秉天下之大政，必能办天下之大事；膺天下之大任，必能成天下之大功。比所行渐不克终，用人之法，不待荐举而改官者有之，谴责未几而旋蒙叙理者有之，丁艰未几而遽被起复者有之。借曰有非常之才，有不次之除，醲恩异赏，所以收拾人才，而不知斯人者，果能运筹帷幄，献六奇之策而得之乎，抑亦献赂幕宾而得之乎？果能驰身鞍马，竭一战之勇而得之乎，抑亦效颦奴仆而得之乎？徒闻苞苴公行，政出多门，便嬖私昵，狼狈万状。祖宗格法，至今日而坏极矣。
 自开督府，东南民力，困于供需，州县仓卒，匮于应办。辇金帛，輓刍粟，络绎道路，一则曰督府，二则曰督府，不知所干者何事，所成者何功？近者川蜀不守，议者多归退师于鄂之失。何者？分戍列屯，备边御敌，首尾相援，如常山之蛇。维扬则有赵葵，庐江则有杜伯虎，金陵则有别之杰，为督府者，宜据鄂渚形势之地，西可以援蜀，东可以援淮，北可以镇荆襄。不此之图，尽揖籓篱，深入堂奥，伯父谋身自固之计则安矣，其如天下苍生何！是以饥民叛将，乘虚捣危，侵轶于沅、湘，摇荡于鼎、澧。盖江陵之势苟孤，则武昌之势未昌守，荆湖之路稍警，则江、浙诸路焉得高枕而卧？况杀降失信，则前日彻疆之计不可复用矣；内地失护，则前日清野之策不可复施矣。此隙一开，东南生灵，特几上之肉耳，宋室南渡之疆土，恶能保其金瓯之无阙也？盍早为之图，上以宽九重宵旰之忧，下以慰双亲朝夕之望？不然，师老财殚，绩用不成，主忧臣辱，公论不容。万一不畏强御之士，绳以《春秋》之法，声以讨罪不效之咎，当此之时，虽优游菽水之养，其可得乎？异日国史载之，不得齿于赵普开国勋臣之列，而乃厕于蔡京误国乱臣之徒，遗臭万年，果何面目见我祖于地下乎？
 为今之计，莫若尽去在幕之群小，悉召在野之君子，相与改弦易辙，戮力王事，庶几失之东偶，收之桑榆。如其见失而不知救，视非而不知革，薰莸同器，驽骥同枥，天下大势，骎骎日趋于危亡之域矣。伯父与璟卿，亲犹父子也，伯父无以少年而忽之，则吾族幸甚，天下生灵幸甚，我社稷幸甚！ 
居无何，璟卿暴卒，相传嵩之致毒云。
范钟进召试馆职二人，帝思徐霖之忠，亲去其一，易霖名。及试，则曰： 人主无自强之心，大臣有患失之心，故元良未建，凶邪未窜。 擢秘书省正字。钟所以不敢举霖，畏嵩之复出也。
秋，七月，癸已朔，日有食之。甲午，避殿，减膳，训饬近臣。
辛丑，以常、润大旱，命有司举行恤政。
乙巳，出封桩库楮币赈临安细民。
己酉，诏刘伯正、金渊落职，罢祠，从监察御史刘应起之言也。
庚戌，进郑清之为少傅。
乙卯，诏： 徐元杰鸣阳之凤，刘汉弼触邪之豸，天不慭遗，夺我忠臣。汉弼母老，元杰子弱，一贫皆同，朕甚悯之！各赐官田五百亩、新楮五千缗，以见朕怀贤不已之意。 
蒙古察罕会张柔掠淮西，至扬州而去。
八月，戊辰，以河南诸郡奏琳等八人，连年在边，战守宣劳，各进一秩，添差淮东、西兵职有差。
诏求通天文、历学之人。
丙申，诏申严预借重摧取赢抑配之禁，令监司觉察，毋害吾民。
九月，癸已朔，诏： 濮斗南更降两宫，文虎、叶贲各降一官，项容孙落职、罢祠。 以右正言郑寀言其附丽权相也。
己酉，朝献景灵宫。庚戌，朝献太庙。辛亥，大飨于明堂，奉太祖、太宗、宁宗并配。大赦。
冬，十月，壬午，主管官告院庄同孙进《洪范五事箴》。帝曰： 五事当于敬字上用工夫。 读至《思箴》，帝曰： 五事以思为本。 
十一月，乙未，郑清之乞归田，诏不许。
壬寅，诏： 更夺林光谦三秩，徙居衡州；夺袁立孺、宣璧、王至一秩，刘棫、施逢辰、刘附两秩。 以监察御史江万里言其贪职及依凭权门也。
甲辰，范钟请老，不许。
以礼部尚书陈韡为端明殿学士、同签书枢密院事。
十二月，壬戌朔，以祈雪，诏大理寺、三衙、临安府、两浙州军并建康府，系囚杖以下释之。
丙寅，诏： 昨据太史奏，来岁元旦，日有食之。方岁序之更端，值太阳之交蚀，凛然谴告，震于朕心。尝观祖宗盛时，或有此异，上下之间，益相儆惧。今宜讲求实政，凡可以销弭灾异者，次第行之，毋为具文，以称朕祗畏天戒之意。 
戊寅，诏： 太史奏，来岁正旦，太阳当食，皇天示儆，避正殿，减常膳，求直言。朝廷百司讲求阙政，宽民力，恤民旅，缓刑狱，问疾苦，辑流民，凡可以销灾变者，毋匿厥指，共图应天之实。元旦百官免朝贺。 
右补阙程元凤论格心之学，谓格士大夫之风俗，当格士大夫之心术。人以为格言。
己卯，以游侣为右丞相兼枢密使，李性传同知枢密院事。郑清之为少师，依旧醴泉观使兼侍读，仍奉朝请，赐第行在。时清之子士昌，追逮诏狱，有诈言其死者，清之造阙，号泣请于帝。帝命复士昌官职，与内祠，且许侍养行在。起居郎程公许缴奏： 士昌罪重，京都浩穰，奸究杂糅，恐其积习沈痼，重为清之累，莫若且与甄复，少慰清之，内祠侍养之命，宜与收寝。 帝密遣中贵人以公许疏示清之，乃止。
诏： 兵、财系乎国命，强兵之事，赵葵主之，财用之计，陈韡理之。二相则总大纲而中持其衡，以共济国事。 从江万里之言也。
嗣沂王贵谦、嗣荣王与芮，并加少保。
癸未，李性传除职予郡。
○理宗建道备德大功复兴烈文仁武圣明安孝皇帝淳祐六年（蒙古定宗元年）
春，正月，辛卯朔，日有食之。
以陈韡言，置国用所，命赵与B170为提领官。
权兵部尚书李曾伯应诏上疏，备陈先朝因天变以谨边备，图将材，请早易阃寄；又请浚泗州西城。
秘书省正字徐霖疏曰： 日，阳类，天理也，君子也。吾心之天理不能胜人欲，朝廷之君子不能胜小人，宫闱之私昵未屏，琐闼之奸邪未辨，台臣之讨贼不决，精祲感浃，日为之食。 又数言建立太子。迁秘书郎。
通判潭州潘牜方上封事曰： 熙宁初元日食，诏郡县掩骼，著为令。今故济王一抔浅土，其为暴骸亦大矣！请以王礼葬。 不报。
秘书郎高斯得上言： 大奸嗜权，巧营夺服；陛下奋独断而罢退之，是矣。谏宪之臣，交疏其恶，或请投之荒裔，或请勒之休致；陛下苟行其言，亦足以昭示意向，涣释群疑。乃一切寝而不宣，阅时既久，人言不置，然后黾勉传谕，委曲诲奸，俾于袭捴之时，妄致挂冠之请，因降祠命，苟塞人言，又有奸人阴为之地。是以讹言并兴，善类解体，谓圣意之难测，而大奸之必还，莽、卓、操、懿之祸，将有不忍言者！ 又言： 大臣贵乎以道事君，今乃献替之义少而容悦之意多，知耻之念轻而患失之心重。内降当执奏，则不待下殿而已行；滥恩当裁抑，则不从中覆而遽命。嫉正庇邪，喜同恶异，任术而诡道，乐偷而惮劳。陛下虚心委寄，所责者何事，而其应乃尔！ 又言： 便嬖侧媚之人，尤足为清明之累。腐夫巧谗，妖监帝通，阴奸伏蛊，互煽交攻，陛下之心，至是其存者几希矣。陛下之心，大化之本也。洗濯磨淬，思所以更之；乃徒立虚言无实之名而谓之更化，此天心之所以未当，大异之所以示儆也！ 帝嘉纳。
二月，壬戌，金部郎官王佖，言人主论相，当取其格心，不可取其阿意，帝然之。
戊辰，范钟再乞归田；除观文殿大学士、醴泉观使。
时游侣与钟不协，故力求去，寻以高斯得之言罢之。时钟方坐相府，台吏以牒呼而出之。辛未，命提举洞霄宫，任便居住，从所乞也。
壬申，雪。蠲大理寺、三衙、临安府并属县点检赡军酒库所赃赏钱。以雪寒，出封桩库十界楮币十万缗，犒三衙诸军。
乙酉，宗正少卿张磻言治兵、理财当为一事。磻又言先朝苏颂、傅尧俞皆不受宣谕事，帝悚听然之。
诏三衙诸军月支银并倍给。
夏，四月，辛酉，太白昼见。
戊寅，殿中侍御史谢方叔，左司谏汤中，请旌异硃熹门人胡安定、吕焘、蔡模，以劝后学，并诏补迪功郎，添差本州教授，仍令所属给札录其著述，并访以所欲言。
甲申，诏曰： 朕临朝愿治。每念乏才，有意作成，既亲扁题，分赐诸学，并赐诸生束帛，以示激励。其令三学官于前廊长谕及斋生中，公举经明、行修、气节之士，别议旌赏。京学如之。 
闰月，乙未，资政殿大学士徐荣叟薨，辍视朝一日。
戊戌，吕文德言今春北兵攻两淮，统制汪怀忠，所至逆战，将士阵亡者众，诏给缗钱恤其家。
癸卯，余玠言北兵分四道入蜀，壮士捍御有功者，辄以便宜推赏，具立功等第稍转官资以闻；从之。
己酉，秘书丞王璞言杜衍封还内降事，帝曰： 朕尝谕大臣，听其执奏矣。 
庚戌，刑部侍郎兼中书、门下省检正诸房公事魏峻，言人主震服天下，曰断而已。帝曰： 谋之欲同，断之欲独。若以大公至正行之，则断在其中矣！ 
五月，庚申，诏贾似道任责措置淮西山寨城筑。
丙寅，吏部员外郎李昴英言内小学事，帝曰： 朕于小学之教甚留心。 昴英又言汉末宦官之祸，帝曰： 固当防微杜渐。 
庚午，诏： 学校明伦之地，诸生讲明，不负教育，朕用嘉之。爰命有司，举其高弟；而合词控免，陈义凛然。朕重违本心，姑徇所请，以成其美；所有束帛，不必控辞。 
甲申，诏权知高邮军兼淮西提刑萧逢辰进一秩，旌其买马、修城，留意战守也。
诏决系囚。
六月，戊子朔，诏从事郎傅实之，迪功郎林公遇，并特改京秩，仍给札询所欲言；以都省言其杜门乐道，搢绅高之也。
戊戌，著作佐郎兼权礼部郎官高斯得，言学校以小过触霆威，帝曰： 本是小事，但不当率众出见宰执。 斯得曰： 学校固不为过，但恐奸人因此动摇局面，关系不细。 帝然之。斯得又言： 群臣庞杂，宫禁奇邪，黩货外交，岂可坐视而不之问！顾乃并包兼容之意多，别邪辨正之虑浅，忧谗避讥之心重，直前迈往之忠微，遂使众臣争衡，大权旁落，养成积轻之势，以开窥凯之渐。设有不幸，变故乘之，使宗社有沦亡之忧，衣冠遭鱼肉之祸，生民罹涂炭之厄。当是时也，欲洁其身以去，其能逃万民之清议乎！ 于是朝署恶之者众，旋出知严州。斯得祈词，不许。
丙午，以祷雨，诏中外决系囚，杖以下释之。臣僚言： 旱势可虑，请分命臣傣遍祷群望，仍令有司疏决淹狱，及下诸路劝谕富家接济细民，以弭盗贼。 从之。
壬子，以陈韡参知政事兼同知枢密院事。
乙卯，台臣言李鸣复、刘伯正进则害善类，退则蠹州里，诏削秩罢祠。
