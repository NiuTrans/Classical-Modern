起屠维协洽正月，尽十二月，凡一年。
○神宗体元显道法古立宪帝德正功英文烈武钦仁圣孝皇帝元丰二年（辽太康五年）
春，正月，壬申，辽主如混同江。
耶律伊逊荐耶律孝杰忠于社稷，辽主谓孝杰可方唐之狄仁杰，赐名仁杰，许放海东青鹘以宠异之。
辽主将出猎，耶律伊逊请留皇孙，辽主欲从之。宣徽使萧乌纳奏曰： 闻驾出游，欲留皇孙。皇孙尚幼，苟保护非人，恐有它变。果留，愿留臣左右，以防不测。 辽主悟，命皇孙从行，如山榆淀。辽主由是始疑伊逊。
乙亥，罢岢岚、火山军市马。
先是市易旧法，听人赊钱，以田宅或金银为抵当；无抵当者，三人相保则给之。皆出息十分之二，过期不输息，每月更罚钱百分之二。贫民取官货不能偿，积息罚愈多，囚系督责，仅存虚数。于是都提举市易王居卿建议： 以田宅金帛抵当者，减其息；无抵当徒相保者，不复给。 己卯，诏： 自正月七日以前，本息之外所负罚钱悉蠲之。 凡数十万缗。负本息者，延期半年。众议颇以为惬。
壬午，以容州管内观察使杨遂为宁远军节度使。
丁亥，诏： 宗室大将军以下愿试者，本经及《论语》、《孟子》大义共六道，论一首；大义以五通，论以辞理通为合格。 
甲午，京兆府学教授蒋夔乞以十哲从祀孔子，从之。夔请以颜回为兗国公，毋称先师；而祭不读祝，仪物一切降杀；而进闵子骞九人亦在祀典。礼官以 孔子、颜子称号，历代各有据依，难辄更改；仪物献祝，亦难降杀。所请九人，已在祀典。熙宁祀仪，十哲皆为从祀，惟州县释奠未载。请自今二京及诸州春秋释奠，并准熙宁祀仪。 
丙申，帝谓辅臣曰： 向以陕西用度不足，出钞稍多，而钞加贱，遂建京师买盐钞之法。本欲权盐价飞钱于塞下，而出钞付陕西无止法，都内凡出钱五百万缗，卒不能救钞法之弊。盖新进之人轻议更法，其后见法不可行，犹遂非惮改。 王珪曰： 利不百不变法。 帝曰： 大抵均输之法，如齐之管仲，汉之桑弘羊，唐之刘晏，其才智仅能推行，况其下者乎！朝廷措置经始，所当重惜。虽少年所不快意，然于国计甚便，姑静以待之。 
二月，甲辰，诏威、茂、黎三州罢行义仓法。
初，知兴州罗观乞置义仓于川峡四路，许之。既而成都府路提举司言： 威、茂、黎三州，夷、夏杂居，税赋不多，旧不推行新法，岁计军储，皆转运司支移；彭、蜀州税未就输及募人入中，恐不可置义仓。 故有是命。
庚戌，计议措置边防公事所言： 以环庆路正兵、汉、蕃弓箭手强人联为八将。第一将驻庆州，第二将环州，第三将大顺城，第四将淮安镇，第五将业乐镇，第六将木波镇，第七将水和寨，第八将邠州。 从之。
辛亥，诏： 礼部下第进士七举、诸科八举曾经殿试，进士九举、诸科十举曾经礼部试，年四十以上，进士五举、诸科六举曾经殿试，进士六举、诸科七举曾经礼部试，年五十以上者，听就殿试。内三路人第减一举，皇祐元年以前礼部进士两举、诸科三举准此，仍不限年。其进士一举，诸科二举，年六十以上者，特推恩。 又诏： 开封府、国子监间岁考场以前，到礼部进士五举、诸科六举，年五十以上者，许就殿试。 
甲寅，日中有黑子。
诏： 大理寺官属，可依御史台例，禁出谒及见宾客。 
乙卯，以泸州夷乞弟犯边，诏王光祖等讨之。
三月，庚午朔，栋戬遣使来贡。
辛未，诏： 河东定夺解板沟地界，毋得张皇或致生事，候究治得实，具奏听旨。 众管句缘边安抚司王崇拯言也。
辽以宰相耶律仁杰从猎得头鹅，加侍中。
辽主将次黑山之平淀，见扈从官属多随耶律伊逊后，心恶之，渐知其奸。
庚辰，亲试礼部进士。
辛巳，诏： 今岁特奏名明法改应新科明法人，试大义三道。 又诏： 京朝官、选人、班行所试经书、律令大义、断案，上等三人，循一资；中等三十四人，不依名次注官；下等七十人，注官。 
丙戌，龙图阁直学士、知成都刘庠进一官，知秦州。
太子中允、集贤校理、知谏院徐禧为右正言、直龙图阁、权发遣渭州，其计议措置边防事如故。
初，陕西缘边兵马、蕃弓箭手与汉兵各自为军，每战，多以蕃部为前锋，而汉兵守城，伺便利后出，不分战守，每一路必以数将通领之。吕惠卿帅鄜延，以为调发不能速集，始变旧法，杂汉、蕃兵团结，分战守，每五千人随屯置将，具条约以上。边人及议者多言其不便，帝颇采惠卿议，欲推其法于诸路，故遣禧往计议。禧先具环庆法上之，遣官措置泾原。而泾原帅蔡延庆以为不可，朝廷亦是之，并难禧环庆法。禧历疏泾原法疏略参错，图其状，别为法以奏，且言环庆法不可改。帝与惠卿诏曰： 徐禧论措置析将事，恻怛忼慨，谋国不顾己，令代延庆帅泾原，卿宜勉终之。 
庚寅，诏： 入内东头供奉官宋用臣都大提举导洛通汴，前差卢秉罢勿遣。 
初，去年五月，西头供奉官张从惠言： 汴河口岁岁闭塞，又修堤防劳费，一岁通漕才二百馀日，往时数有人建议引洛水入汴，患黄河啮广武山，须凿山岭十五丈至十丈以通汴渠，功大不可为。自去年七月黄河暴涨，异于常年，水落而河稍北去，距广武山麓有七里，远者退滩高阔，可凿为渠，引水入汴，为万世之利。 知孟州河阴县郑佶亦以为言。都水监丞范子渊言： 汜水出王仙山，索水出嵩渚山，亦可引以入汴。合三水，积其广深，得二千一百三十六尺，视今汴流尚赢九百七十四尺。以河、洛湍缓不同，得其赢馀，可以相补。惧不足，则旁堤为塘，渗取河水，每百里置木闸一，以限水势。堤两旁沟湖陂泺，皆可引以为助，禁伊、洛上原私取水者。大约汴舟重载，入水不过四尺，今深五尺，可济漕运。起巩县神尾山至士家堤，筑大堤四十七里以捍大河，起沙谷至河阴县十里店，穿渠五十二里，引洛水入于汴渠，总计用工三百五十七万有奇。 疏奏，帝重其事，以子渊计画有未善者，乃命用臣经度，以杨珪往。至是用臣还奏可为： 请自任村沙谷口至汴口开河五十里，引伊、洛水入汴，每二十里置束水一，以刍楗为之，以节湍急之势。取水深一丈，以通漕运，引古索河为原，注房家、黄家、孟王陂及三十六陂，高仰处潴水为塘，以备洛水不足，则决以入河。又自汜水关北开河五百步，属于黄河，上下置闸启闭，以通黄、汴二河船筏。即洛河旧口置水，通黄河，以泄伊、洛暴涨之水。古索河等暴涨，即以很魏楼、荥泽、孔固三斗门门泄之。计用工九十万七千有馀。 又乞责子渊修护黄河南堤埽，以防侵夺新河。诏如用臣策，故有是命。始营清汴，主议者以为不假河水而足用。后岁旱，洛水不足，遂于汜水斗门以通木筏，为阴取河水以益之，朝廷不知也。
壬辰，辽北院枢密使耶律伊逊出知南院大王事，加裕悦。伊逊专政日久，至是始外出。以知北院枢密使耶律瑞为北院枢密使，以北院枢密副使耶律德勒岱知北院枢密使事，以左伊勒希巴耶律世迁同知北院枢密使事。
癸巳，集英殿赐进士、明经诸科开封时彦以下及第、出身、同出身、同学究出身，总六百二人。
甲午，御集英殿，赐特奏名进士、明经诸科同学究出身、试将作监主簿、国子、四门助教、长史、文学、助教，总七百七十八人。
岐王颢之夫人冯氏，侍中拯之曾孙也，失爱于王，屏居后阁者数年。是春，岐王宫遗火，寻扑灭。夫人闻有火，遣二婢往视之。王诘其所以来，二婢曰： 夫人令视大王耳。 王乳母素憎夫人，与二嬖人共谮之曰： 火殆夫人所为也。 王怒，命内知客鞫其事，二婢不胜拷掠，自诬服。王泣诉于太后，太后怒，谓帝必斩之。帝素知其不睦，徐对曰： 俟按验得实，然后议之。 乃召二婢，命中使与侍讲郑穆同鞫于皇城司。数日，狱具，无实。又命翊善冯浩录问。帝乃以具狱白太后，因召夫人入禁中。夫人大惧，欲自杀。帝遣中使慰谕，命径诣太皇太后宫，太皇太后慰存之。太后与帝继至，诘以火事。夫人泣拜谢罪，曰： 乃纵火则无之。然妾小家女，福薄，诚不足以当岐王伉俪，幸赦其死，乞削发出外为尼。 太后曰： 闻诅詈岐王，有诸？ 对曰： 妾乘愤或有之。 帝乃罪乳母及二嬖人，命中使送夫人于瑶华宫，不披戴；旧奉月钱五十缗，增培之，厚其资给，曰： 俟王意解，当复迎之。 
复置熙州狄道县。
夏，四月，辛丑，幸金明池，观水嬉，宴射琼林苑。
丁巳，陈升之以检校太尉依前同平章事、镇江军节度使、秀国公，致仕。己未，升之卒，年六十九。赠太保、中书令，谥曰成肃。
□□□□□□□□□□□□□升之深狡多数，善傅会以取富贵。王安石用事，引升之自助，升之心知其不可，而竭力为之用，安石德之，故使先己为相。甫得志，即□□□□□求解条例司。时为小异，阳若不与之同者，□□□□□□□□□□□□□□□□□□□□□世以是讥之，谓之 筌相 。升之初名旭，避神宗嫌名改焉。
辽主如纳葛泺。
癸亥，详定正旦御殿仪注所言： 元会受朝贺，执镇圭，非是，请不执。上寿准此。 又言： 元会行礼于朝，而天子服祭服，群臣服朝服，亦非是，请服通天冠、绛纱袍。 又言： 御殿当设旗帜。仍辟大庆殿门，皇帝即御座，礼官引中书、门下、亲王、使相押诸司三吕、尚书省四品及宗室将军以上班，分东西入，《正安之乐》作，至位，乐止，群臣不服剑、不脱屦舄。 并从之。
甲子，知审刑院安焘言： 天下奏案，视十年前增倍以上，审刑院、刑部详议、详断官，视旧员数颇减，乞复置详议官一员。又详议官遍签刑部断案，职事不专，乞分议官六员，每案二员连签。若情状可疑，未丽于法，即议官通签。如此，则疑难之狱得尽，众议明白，罪案不致留积。 诏： 增审刑院详议、详断官各一员。罢刑部签法官一员，馀如焘请。 
五月，戊辰朔，右神武大将军、衢州团练使秦国公克瑜为隰州团练使。大宗正言克瑜岁满当迁遥郡，帝以克瑜秦王后，袭公爵，故特迁正任。后以右武卫大将军、潮州刺史楚国公世恩为袁州刺史，右武卫大将军、封州刺史魏国公仲来为筠州刺史，右武卫大将军、滨州防御使陈国公仲郃为棣州团练使，用克瑜例也。
详定正旦御殿仪注所言： 正旦御殿合用黄麾仗。接唐《开元礼》，冬至朝会及皇太子受册，加元服，册命诸王大臣，朝燕蕃国，皆用黄麾仗。本朝故事，皇帝受群臣上尊号，诸卫各帅其属，勒所部屯门，殿庭列仗卫。今独修正旦仪注而馀皆未及，欲乞冬会等仪注悉加详定。 从之。
庚午，诏辅臣观麦于后苑。
丙子，顺州蛮叛，峒、州兵讨平之。
庚辰，诏以濮安懿王三夫人并称王夫人，祔濮园。
辛巳，太子少师致仕赵概上所集《谏林》。诏曰： 请老而去者，类以声问不至朝廷为高，唯卿有志爱君，虽退居山林，未尝一日忘也。当置于座右，时时省阅。 
甲申，参知政事元绛数请老，命其子耆宁校书崇文院，慰留之。会太学虞蕃讼博士受贿，事连耆宁，当下狱。绛请上还职禄而容耆宁即讯于外，从之。于是御史至第，簿责绛，绛一不自辨，罢知毫州。入辞，帝谓曰： 朕知卿，一岁即召矣，卿意欲陈诉乎？ 绛谢罪，愿得颍，即以为颍州。
丁亥，辽主谒庆陵。以契丹行宫都部署耶律延格为南府宰相，以北面林牙耶律永宁为伊勒希巴。辽主以萧乌纳为忠，命同知南院枢密使事，复与驸马都尉萧酬斡并封兰陵郡王。
戊子，御史中丞蔡确参知政事。确自知制诰为御史中丞、参知政事，皆以起狱夺人位而居之，士大夫交口唾吧，而确自为得计。吴充数为帝言新法不便，欲稍去其甚者，确曰： 曹参与萧何有隙，至代为相，一遵何约束。今陛下所自建立，岂容一人挟怨而坏之！ 法遂不变。
丙申，诏： 诸路有强劫盗人数稍众，许于听候差使及得替待阙官内选武勇使臣捕逐，给驿券。 从大名府文彦博请也。
六月，庚子，宰臣吴充以从子安国赃污抵法，奉表待罪；诏趣视事。
甲辰，广西捕斩侬智春，执其妻子以献。
辛亥，准布贡于辽。
甲寅，清汴成，凡用工四十五日，自任村沙口至河阴瓦亭子并汜水关，北通黄河，接运河，长五十一里，两岸为堤，总长一百三里，引洛水入汴。
丁巳，辽以北府宰相辽西郡王萧伊哩頞为西北路招讨使。
己未，辽遣使录囚。
辛酉，诏镇宁军节度使、魏国公宗懿追封舒王。
左谏议大夫安焘等上《诸司敕式》。帝阅《讲筵式》，至 开讲申中书 ，曰： 此非政事，何豫中书！ 可刊之。 
是月，辽放进士刘瑰等一十三人。
秋，七月，己巳，三佛齐、詹卑国使来贡方物。
御史中丞李定言： 知湖州苏轼，本无学术，偶中异科，初腾沮毁之论，陛下犹置之不问。轼怙终不悔，狂悖之语日闻。轼读史传，非不知事君有礼，讪上有诛，而敢肆其愤心，公为诋訾；而又应试举对，即已有厌弊更法之意。及陛下修明政事，怨不用己，遂一切毁之，以为非是。伤教乱俗，莫甚于此。伏望断自天衷，特行典宪。 御史舒亶言： 轼近上谢表，颇有讥切时政之言，流俗翕然争相传诵。陛下发钱以本业贫民，则曰 赢得儿童语音好，一年强半在城中 。陛下明法以课试群吏，则曰，读书万卷不读律，致君尧、舜知无术 。陛下兴水利，则曰 东海若知明主意，应教斥卤变桑田 。。陛下谨盐禁，则曰 岂是闻解忘味，尔来三月食无盐 。其它触物即事，应口所言，无一不以诋谤为主。小则镂板，大则刻石，传播中外，自以为能。 并上轼印行诗三卷。御史何正臣亦言轼愚弄朝廷，妄自尊大。诏知谏院张璪、御史中丞李定推治以闻。时定乞选官参治，及罢轼湖，差职员追摄。既而帝批令御史台选牒朝臣一员，乘驿马追摄，又责不管别致疏虞状；其罢湖州朝旨，令差去官赍往。
甲戌，张方平以太子少师致仕。
戊寅，详定朝会仪。
己卯，命中书句考四方诏狱。
辽主猎于夹山。
癸未，诏诸路转运司相度当置学官州军以闻。
乙酉，夏兵犯绥德城大会平，第四将高永能等击败之。
丁亥，详定礼文所言： 请复四时荐新于庙之典；季春荐鲔，以应经义，无则阙之。 诏从其请；如阙王鲔，以鲂鲤代。
是月，诏： 诸路教阅禁军，无过两时。 
八月，丙申朔，夏人寇绥德城，都监李浦败之。
丁酉，诏： 春秋释奠昭烈武成王庙，令三班院选差使臣为读祝、奉币、分献官。 
辛丑，分泾原路兵马十一将。
壬寅，复八作司为东、西两司，各置监官文臣一员、武臣二员。
甲辰，同修起居注王存言： 古者左史记事，右史记言。唐贞观初，仗下议政事，起居郎执笔记于前，史官随之，其后或修或废。盖时君克己，厉精政事，则其职修；或庸臣擅权，务掩过恶，则其职废，皆理势然也。陛下临朝旰昃，裁决万几，判别疑隐，皆出群臣意表。欲望追唐贞观典故，复起居郎、舍人职事，使得尽闻明天子德音，退而书之，以授史官。傥以为二府奏事自有《时政记》，即乞自馀臣僚前后殿对，许记注官侍立，著其所闻关于治体者，庶几谟训之言，不至坠失。 帝善其言，卒不果行。
丙午，诏： 修起居注官虽不兼谏职，如有史事，宜于崇政殿、延和殿承旨司奏事后，直前陈述。 从修起居注王存请也。
丁未，右谏议大夫、知河南吕公孺知河阳。
洛口役兵千馀人，惮役，不禀令，排行庆关，不得入，西趋河桥。其徒有来告者，诸将请出兵击之，公孺曰： 此曹亡命，穷之则生变。 乃令曰： 敢杀一人者斩！ 于是乘马东出，令牙兵数人前谕曰： 尔辈久役，固当还，然有不禀令之罪；若复渡桥，则罪加重矣。太守在此，愿自首者止道左。 众皆请罪。索其为首并助谋者，黥配之，馀置不问。复送役所，语洛口官曰： 如尚敢偃蹇者，即斩之。 众贴然不敢动。乃自劾不俟命，诏释之。
戊申，诏： 浚淮南运河，自邵伯堰至真州十四节，分二年用工。 从转运司奏也。
甲寅，诏： 增太学生舍为八十斋，斋三十人，外舍生二千人，内舍生三百人。月一私试，岁一公试，补内舍生。间岁一舍试，补上舍生。 
戊午，以颍州为顺昌军节度。
庚申，辽主命有司撰《太宗神功碑》，立于南京。
甲子，详定朝会仪注所言： 隋、唐冠服，皆以品为定，盖其时官与品轻重相准故也。今之令式，尚或用品，虽袭旧文，然以官言之，颇为舛谬。概举一二，则太子中允、赞善大夫与御史中丞同品，太常博士品卑于诸寺丞，太子中舍品高于起居郎，内常侍比内殿崇班而在尚书诸司郎中之上，是品不可用也。若以差遣则有官卑而任要剧者，有官品高而处冗散者，有一官而兼领数局者，有徒以官奉朝请者，有分局莅职特出于一时，随事立名者，是差遣又不可用也。以此言之，同品及差遣定冠绶之制，则未为允。伏请以官为定，庶名实相副，轻重有准。仍乞分官为七等，冠绶以如之。貂蝉、笼巾、七梁冠、天下乐晕锦绶为第一等；蝉旧以玳瑁为胡蝶状，今请改为黄金附蝉；宰相、亲王、使相、三师、三公服之。七梁冠、杂花晕锦绶为第二等，枢密使、知枢密院至太子太保服之。六梁冠、方胜宜男锦绶为第三等，左、右仆射至龙图、天章、宝文阁直学士服之。五梁冠、翠毛锦绶为第四等，左、右散骑常侍至殿中、少府、将作监服之。四梁冠、簇四雕锦绶为第五等，客省使至诸行郎中服之。三梁冠、黄师子锦绶为第六等，皇城以下城司使至诸卫率服之。内臣自内常侍以上及入内内侍省内东西头供奉官、殿头前班东西供奉官、左右侍禁、左右班殿直、京官秘书郎至诸寺、监主簿，既豫朝会，亦宜以朝服从事。今参酌自内常侍以上冠服，从本寺寄资者，如本官。入内内侍省内东西头供奉官、殿头三班使臣、陪位京官为第七第，皆二梁冠，方胜练鹊锦绶。高品以下服色衣，古者韡韨舄屦，并从裳色，今制朝服用绛衣而锦有十九等，其七等绶谓宜纯用红锦，以文采高下为差别。惟法官绶用青地荷莲锦，以别诸臣，其梁数与佩准本官。 从之。
废庆州府城寨、前村堡、平戎镇、环州大拔寨。
九月，癸酉，权发遣户部判李琮言： 奉诏根究逃绝税役，有苏州常熟县天圣年生簿管远年逃绝户倚阁税绢苗米丁盐钱万一千一百馀贯、石、匹、两。本县据税，合管苗田九百一十九顷有奇，今止根究得一百九十五户，共当输苗米三百五十三石，绢五十一匹，锦三十五两；其馀有苗米八千四百石，绢一千二百匹，锦一千九十两，丁盐钱九百文外，并无田产入户，亦无请佃主名。盖久失推究，奸猾因之失陷省税。乞差著作佐郎刘拯知常熟县，根究归著。它具有类此者，亦乞选官根究。 从之。拯，南陵人也。
己卯，辽命诸道毋禁僧徒开坛。
壬午，辽主禁扈从扰民。
壬辰，出《马步射格斗法》颁诸军。
西南诸蕃先后俱来贡。
冬，十月，丁酉，参知政事蔡确言： 御史何正臣、黄颜，皆臣任中丞日荐举，臣今备位政府，理实为嫌，乞罢正臣、颜御史。 于是权御史中丞李定言： 台官虽令官长荐举，然取舍在陛下，不在所举。夫舍公义而怀私恩，此小人事利者之所为。今选为台官者，必以其忠信正直，足以备耳目之任。傥以区区之嫌，遂使回避，则是以事利之小人待陛下耳目之官，此尤义理之所不可者也。 诏勿回避。
戊戌，夏遣使贡于辽。
己亥，辽主如独卢金。
癸卯，置籍田令。
诏立水居船户，五户至十户为一甲。
戊申，交趾归所掠民，诏以顺州赐之。
己酉，太皇太后疾，帝不视事，视疾寝门，衣不解带者旬日。庚戌，罢朝谒景灵宫；命辅臣祷于天地、宗庙、社稷；减天下囚死罪一等，流以下释之。
壬子，详定礼文所言： 今祭祀既用三代冕服，而加以秦剑，殊为失礼。又，从事郊庙，不当脱舄履，应改正。 从之。
辽定王爵之制，惟皇子仍一字王，馀并削降。于是赵王杨绩降封辽西郡王，魏王耶律伊逊降封混同郡王；吴王萧罕嘉努降封半陵郡王，致仕。
乙卯，太皇太后崩，年六十四。帝侍奉太皇太后，承迎娱悦，无所不尽，后亦慈爱倍至。或退朝稍晚，必自屏扆候瞩。初，王安石当国，变乱旧章，帝至后所，后曰： 吾闻民间甚苦青苗、助役，宜罢之。 帝尝有意于燕蓟，已与大臣定议，乃诣庆寿宫白其事。后曰： 吉凶悔吝生于动，得之不过南面受贺而已，万一不得，则生灵所系，未易以言。苟可取之，太祖、太宗收复久矣，何待今日！ 帝曰： 敢不受教。 苏轼以诗得罪，下御史狱，后违豫中闻之，谓帝曰： 尝忆仁宗以制科得轼兄弟，喜曰： 吾为子孙得两宰相。 今闻轼以作诗系狱，得非仇人中伤之乎？捃至于诗，其过微矣。 轼由此得免。及崩，帝哀慕毁瘠，殆不胜丧。后卧内缄封一匮，帝发视之，则旧合同宝也。仁宗时，因火失宝，更铸之。后淘井得旧宝，故藏之匮中，而人无知者。
戊午，诏： 易太皇太后园陵曰山陵。 
辛酉，以群臣七上表，始听政。
命王珪为山陵使。
十一月，癸未，始御崇政殿。
辽复南京流民差役三年；被火之家，复租税一年。
丁亥，雨土。
癸巳，诏： 开封府界教大保长充教头，其提举官以昭宣使、果州防御使、入内副都知王中立、东上閤门使、荣州刺史狄咨为之。 
十二月，乙巳，御史中丞李定等言： 窃以取士兼察行艺，则是古者乡里之选。盖艺可以一日而校，行则非历岁月不可考。今酌《周官》书考宾兴之意，为太学三舍选察升补之法，上《国子监敕式令》并《学令》凡百四十三条。 诏行之。初，太学生檀宗益上书言太学教养之策有七：一尊讲官，二重正禄，三正三舍，四择长谕，五增小学，六严责罚，七崇师业。帝览其言，以为可行，命定与毕仲衍、蔡京、范镗、张璪同立法，至是上之。
丙午，复置御史六察。
丁未，御史舒亶言： 比闻朝廷遣中官出使，所至多委州郡造买器物，其当职官承望风旨，追呼督索，无所不至，远方之民，受弊良甚，乞重立条约。 诏两浙提点刑狱司体量实状以闻。
戊申，广南西路提举常平等事刘谊言： 广西一路，户口才二十馀万，盖不过江、淮一大郡，而民出役钱至十九万缗，募役实用钱十四万缗，馀四万缗谓之宽剩。百姓贫乏，非它路比，上等之家不能当湖湘中下之户，而役钱之出，概用税钱。税钱既少，又敷之田米，田米不足，复算于身丁。广西之民，身之有丁也，既税以钱，又算以米，是一身已输二税，殆前世弊法。今既未能蠲除之，而又敷以役钱，甚可悯也  诏下本路提举官齐谌相度。谌谓监司、提举司吏及通引官、客司，月给钱第减二千，岁可减役钱一千二百馀缗；从之。
辛亥，提举广南东路常平等事林颜言： 闻广西缘边稍已肄习武艺，东路虽间有枪手，然保甲之教尚阙。欲乞本路沿江海诸州，依西路法训阅，使其人既熟山川之险易，而又知夫弓矢金鼓之习，则一方自足为备。 诏下广南东路经略、转运、提举、钤辖司相度，皆言广、惠、潮、封、康、端、南恩七州，皆并边及江海，外接蛮贼，可依西路保甲教习武艺，从之。颜，福州人也。
乙卯，辽主如西京。
戊午，辽主行再生礼，赦杂犯死罪以下。
庚申，祠部员外郎、直史馆苏轼，责授检校水部员外郎、黄州团练副使、本州安置。
初，御史台既以轼具狱上法寺，当徒二年，会赦当原。于是中丞李定言： 轼之奸慝，今已具服，不屏之远方则乱俗，载之从政则坏法，伏乞特行废绝。 
御史舒亶又言： 驸马都尉王讠先，收受轼讥讽朝政文字及遗轼钱物，并与王巩往还，漏泄禁中语。窃以轼之怨望、诋讪君父，盖虽行路犹所讳闻，而讠先恬闻轼言，不以上报，既乃阴通货赂，密与燕游。至若巩者，向连逆党，已坐废停；讠先于此时同罣议论，而不自省惧，尚相关通。案讠先受国厚恩，列在近戚，而朋比匪人，志趋如此，原情议罪，实不容诛。乞不以赦论。 又言： 收受轼讥讽朝政文字人，除王讠先、王巩、李清臣外，张方平而下凡二十二人，如盛侨、周邠辈固无足论，乃若方平与司马光、范镇、钱藻、陈襄、曾巩、孙觉、李常、刘分攵、刘挚等，盖皆略能诵说先王之言，辱在公卿士大夫之列，所当以君臣之义望之者，所怀如此，顾可置而不诛乎？ 疏奏，讠先等皆特责。狱事起，讠先尝属辙密报轼，而轼不以告官，亦降黜焉。
轼初下狱，方平及镇皆上书救之，不报。方平书曰： 传闻有使者追苏轼过南京，当属吏。臣不详轼之所坐，而早尝识其为人，其文学实天下奇才，向举制策高等，而犹碌碌无以导于流辈。陛下振拔，特加眷奖，轼自谓见如明主，亦慨然有报上之心。但其性资疏率，阙于审重，出位多言，以速尤悔。顷年以来，闻轼屡有封章，特为陛下优容，四方闻之，莫不感叹圣明宽大之德。今其得罪，必缘故态。但陛下于四海生灵，如天覆地载，无不化育，于一苏轼，岂所好恶！自夫子删诗，取诸讽刺，以为言之者足以戒；故诗人之作，其甚者以至指斥当世之事，语涉谤黩不恭，亦未闻见收而下狱也。今轼但以文辞为罪，非大过恶，臣恐付之狴牢，罪有不测。惟陛下圣度，免其禁系，以全始终之赐，虽重加谴谪，敢不甘心！ 
轼既下狱，众莫敢正言者。直舍人院王安礼乘间进曰： 自古大度之君，不以语言端人。轼本以才自奋，今一旦致于法，恐后世谓不能容才。愿陛下无庸竞其狱。 帝曰： 朕固不深谴，特欲申言者路耳，行为卿贳之。 既而戒安礼曰： 第去，勿泄言。轼前贾怨于众，恐言者缘轼以害卿也。 始，安礼在殿庐，见李定，问轼安否状，定曰： 轼与金陵丞相论事不合，公幸毋营解，人将以为党。 至是归舍人院，遇谏官张璪忿然作色曰： 公果救苏轼邪？何为诏趣其狱？ 安礼不答。其后狱果缓，卒薄其罪。
甲子，礼院言： 大行太皇太后祔仁宗陵庙，当去太字。册文初称大行太皇太后，所上尊谥即称慈圣光献皇后。谥宝宜以 慈圣光献皇后之宝 为文。馀行移文字及奏报，即存太字。 从之。
