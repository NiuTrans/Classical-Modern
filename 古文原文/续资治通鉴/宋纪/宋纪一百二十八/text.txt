起著雍执徐正月，尽上章敦牂三月，凡二年有奇。
○高宗受命中兴全功至德圣神武文昭仁宪孝皇帝绍兴十八年（金皇统八年）
春，正月，甲子，以永祐陵近在会稽，准先朝故事，春秋二仲以太常少卿荐献，季秋刚御史按视。
丁丑，左承议郎张阐添差通判泉州。
自秦桧专国，朝士为所忌者，终身以添倅或帅幕处之，未尝有为郡者。
二月，乙未，参知政事段拂罢，为资政殿学士、提举江州太平兴国宫，以殿中侍御史余尧弼、右正言巫亻及奏劾之也。章再上，寻落职，兴国军居住。
签书枢密院事汪勃兼权参知政事。
壬子，右承事郎、监登闻鼓院徐琏面对，言： 自昔帝王必有佐命之臣，功铭鼎彝，侑食清庙，以劝万世。国家远稽三代，肇造原庙，凡在佐命辅弼，皆绘像庙廷，以示报功之意。陛下绍开中兴，复崇原庙，如祖宗之制，而累朝配飨辅弼不过十馀人，今其家之子孙，必有绘像存焉，望诏有司访求，摹于景灵宫廷之两壁。 诏礼部讨论。
乙卯，金主如天开殿。
三月，壬申，名行宫之南门曰丽正，北门曰和宁。
时殿前招军，多诱致乡民及负贩者。丁丑，命川中大将吴璘、杨政招流民之失所者，遣发以补其额。
壬午，资政殿大学士、提举万寿观兼侍读秦熺知枢密院事。
秦桧问敕令所删定官胡宁曰： 儿子近除，外议如何？ 宁曰： 外议以为相公不必袭蔡京之迹。 宁，安国子也。
乙酉，诏： 私擅渡淮及招纳叛亡之人，并行军法。 后诏： 津载及巡防人故纵，与同罪；失察者，减一官。 
夏，四月，戊子朔，日有食之。
庚寅，策试正奏名进士于射殿，王佐以下三百三十人赐及第、出身。
庚子，左中大夫、知枢密院事秦熺罢，为观文殿学士、左通奉大夫、提举万寿观兼侍读、提举秘书省。熺言： 父子共政，理当避嫌。 故有是命。仍诏熺应干请给，并依见任宰臣例，立班左右仆射之次。
辛丑，金遣参知政事秉德廉察官吏。
乙巳，特奏名进士俞舜凯等四百五十七人，武举进士柯燕等七人，特奏名一人，赐第、授官有差。
庚戌，金主至自天开殿。
先是金命修《辽史》，甲寅，告成。
五月，辛酉，权礼部侍郎兼直学士院沈该言： 国家秉火德之运以王天下，望用故事，即道宫别立一殿，专奉火德，配以阏伯而祀以夏至。 从之。后建殿于太一宫，名明离。
甲子，绘配飨功臣像于景灵宫廷之壁，皇武殿赵普、曹彬，大定殿薛居正、石熙载、潘美，熙文殿李沆、王旦、李继隆，美成殿王曾、吕夷简、曹玮，治隆殿韩琦、曾公亮，大明殿富弼，重光殿司马光，承元殿韩忠彦，凡十有六人。
丙子，金主使龙虎卫上将军、会宁尹萧秉温、昭武大将军、充东上閤门使申奉颜，来贺天申节。始燕射于玉津园，自是遂为故事。
癸未，保信军节度使、龙神卫四厢都指挥使、添差两浙东路马步军副都总管李显忠，落军职，降授平海军承宣使、提举台州崇道观，本州居住。
先是金使尝言显忠私遣过界，诏令分析。会显忠上恢复之策于朝，奏桧怒，乃奏显忠不遵禀闻，止用申状，故有是命。
六月，癸巳，帝谓大臣曰： 每岁决狱，闻宪臣第遣属官代行，徒为文具。可令亲往所部，具所决名申尚书省。 
诏： 自今尝于伪楚明受伪命之人，不得辄至国门。 
时左从事郎廉布入都调官，右正言巫亻及言： 布乃张邦昌之婿，覆载所不容，而无忌惮若此，望赐处分。 故有是旨。
庚子，命监司、郡守约束县令，无使非理扰民。
甲辰，用太常寺主簿兼权秘书省校勘书籍林大鼐议，始祀九宫贵神于东郊。坛二成，高三尺，方十有二尺。上为小坛九，纵广皆八尺，高尺有半。岁春秋二仲祀以少牢，礼如感生帝。
乙巳，敷文阁待制、知临安府赵不弃守尚书工部侍郎。
丙午，贤妃潘氏薨。妃，元懿太子母也。
乙卯，金以平章政事萧仲恭为行台左丞相，以左丞亮为平章政事，以都点检唐古辨为尚书左丞。
秋，七月，乙丑，右朝奉大夫、新江西转运判官贾直清，请于县官中以有出身人兼县学教导，帝谓大臣曰： 州县选官教导，乃教化本原，将来三年科场，亦有人材可备采择。 乃令礼部参酌，如所请。
知临安府汤鹏举请修淮、浙沿流皇华使馆，从之。
乙亥，金御史大夫布萨达曼罢，以侍卫亲军都指挥使阿鲁岱为御史大夫。
戊寅，以尚书左丞唐古辨奉职不谨。杖之。
八月，癸巳，权礼部侍郎沈该，乞四川类省试合格不赴殿试人，第一等并赐进士出身，馀人同出身，从之。
丙申，端明殿学士、签书枢密院事汪勃罢。
勃为言者所攻，以亲老，乞归养。诏依旧职，提举江州太平兴国宫。
丁酉，工部尚书詹大方为端明殿学士、签书枢密院事，寻权参知政事。
戊戌，金监修国史、太师宗弼等进《太祖实录》。
庚子，金以尚书左丞相勖领行台尚书省事，以右丞相宗贤为太保、尚书右丞相。丙午，以行台左丞相萧仲恭为尚书左丞相。
癸丑，刑部尚书兼权吏部尚书周三畏罢。以侍御史余尧弼论其兼领二曹，一切要誉，归怨朝廷也。
甲寅，国子司业陈诚之权尚书吏部侍郎。
大理卿韩仲通权刑部侍郎。
闰月，庚申，亲卫大夫、忠州刺史、鄂州驻答刂御前选锋军同副统制梁兴卒。
兴自太行山率其徒奔岳飞于江夏，从军凡十年。
金宰臣以西林多鹿，请金主出猎，金主恐害稼，不允。
丙寅，金太庙成。
戊辰，权礼部侍郎陈诚之，请太学生入学五年不与荐及公试不入等者，除其籍，从之。
壬申，命起居舍人王墨卿，武经大夫、惠州刺史、閤门宣赞舍人苏华贺金主正旦；权尚书礼部侍郎陈诚之，武经大夫、吉州刺史、权知閤门事孟思恭贺生辰。
乙酉，诏： 自今奉使下三节人过界，与北人博易者，徒二年；使、副不觉察，与同罪。 
初，福建路自创奇兵，虔、梅草寇不敢复入境。至是悉平。诏以巡检陈敏以所部奇兵四百及汀、漳戍兵之在闽者并为殿前司左翼军，即以敏为统制官，留戍其地。
神武中军，旧止三部，自杨存中职殿前，始增为五军，又置护圣、踏白、选锋、策选锋、游奕、神勇、马步凡十二军。时江海之间，盗贼间作，乃分置诸军以控制之，如泉之左翼，循之摧锋，明之水军，皆隶本司，总七万馀人。由是殿前司兵籍为天下冠。存中又制诸军戎仗，以克敌弓虽劲，而士病蹶张之难，乃增损旧制，造成黄弩，制度精密，彼一矢未竟而此三发矣。
九月，甲辰，侍御史兼崇政殿说书余尧弼试御史中丞。
丙午，端明殿学士、签书枢密院事詹大方薨。
丁未，右司谏兼崇政殿说书巫极试右谏议大夫。
丙申，金尚书左丞唐古辨罢；以左宣徽使禀为尚书左丞。
冬，十月，丙辰，御史中丞兼侍讲余尧弼为端明殿学士、签书枢密院事兼权参知政事。
辛酉，金太保、领三省事、都元帅、越国王宗弼薨，后谥忠烈。
十一月，乙酉朔，秘书少监张杞，言感生帝之祀，尚寓招提，祭以酒脯，请复用牲、玉，升为上祀，从之。
乙未，金左丞相宗贤、左丞禀等，言州县长吏当并用本国人，金主曰： 四海之内，皆朕臣子，若分别待之，岂能致一！谚不云乎： 疑人勿使，使人勿疑。 自今本国及诸色人，量才通用之。 
己亥，新州编管人胡铨移吉阳军编管。
先是秦桧尝于一德格天阁下书赵鼎、李光、胡铨三人姓名。时鼎、光皆在海南，广东经略使王铁问右承议郎、知新州张棣曰： 胡铨何故未过海？ 铨尝赋词云 驾巾车归去，有豺狼当辙。 棣即奏铨不自省循，与见任寄居官往来唱和，怨望朝廷，鼓唱前说，殊无忌惮，于是送过海编管。
棣选使臣游崇部送，封小项筒过海。铨健步赴贬，人皆怜之。至雷州，守臣王趯，廉得崇以私茗自随，械送狱，且原饷铨。时诸道望风捃摭流人，以为奇货，惟趯能与流入调护，海上无薪粲百物，趯辄津置之，其后卒以此得罪。
辛丑，金以尚书左丞相宗贤为左副元帅，以平章政事亮为尚书左丞相兼侍中，以参知政事秉德为平章政事。
丁未，龙神卫四厢都指挥使、邕州观察使董先。添差两浙西路马步军副都总管，平江府驻答刂。
初，岳飞既死，先自武昌召还，为步军司统制。先与管军赵密不协，于是离军，领殿前都指挥使职事。杨存中怜其才，赆遗甚厚。
庚戍，金左副元帅宗贤，复太保、左丞相，左副元帅如故。
十二月，乙卯朔，复连州连山镇为县。
金以右丞相萧仲恭为太傅、领三省事，以左丞相亮为尚书右丞相。
丁卯，布衣孙尧佐上书，乞嗣安定郡王与濮王之封，诏太宗正司具名闻奏。
己巳，大理评事莫濛言： 四方之民，云集二浙，百倍常时，而河渠为甚急，宜命守臣因农之隙，浚其堙塞。 庚午，帝谕大臣曰： 可使漕臣募夫浚治，因以济接饥民，则公私两利矣。 
壬申，宰执进呈经界事讫。帝曰： 诸州月桩钱，昨已例减，要当尽行除罢。 秦桧即谕户部侍郎李椿年、宋贶以经总钱措置赡军。
乙亥，金以左丞相宗贤为太师、领三省事、兼都元帅。
庚辰，金遗金吾卫上将军、殿前右副都点检召守忠，昭武大将军、同知宣徽院事刘君诏，来贺来年正旦。
先是金左丞相亮之为中京留守也，与明安萧裕善。裕倾险敢决，亮每与论天下事，裕揣亮有觊觎心，密谓亮曰： 先太师为太祖长子，德望如此，人心天意，宜有所属。公诚有志举大事，愿竭力以从。 亮喜之，数相荐引，由兵部侍郎迁同知南京留守，改北京同知留守事。
时金旧臣宗弼既殁，皇后益揽事权。奚人萧肄，有宠于金主，复谄事皇后，恣行不法。亮内蓄逆谋，无所顾畏。尚书省令史高怀贞素与亮狎昵，亮尝与各言所志，亮曰： 吾志有三：国家大事，皆自我出，一也；帅师伐国，执其君长，问罪于前，二也；得天下绝色而妻之，三也。 由是小夫、佞人皆知其志。
是岁，夏复建内学，选名儒主之。增修律成，赐名曰《新律》。
○高宗受命中兴全功至德圣神武文昭仁宪孝皇帝绍兴十九年（金皇统九年，十二月，改天德元年。己巳，一一四九年）
春，正月，甲申朔，帝以太后年七十，即宫中行庆寿礼。
丁亥，诏信阳军拨隶淮西。
己丑，北使召守忠等辞行，置酒垂拱殿。时在上辛祈谷致斋之内，礼官援治平故事请用乐，从之。自是以为例。
戊戌，金太师、领三省事、都元帅宗贤罢。以领行台尚书省事勖为太师、领三省事，以同判大宗正事充为尚书左丞相，亮兼元帅。
亮生日，金主使近侍大兴国赐物，皇后亦有所附赐，金主知之，不悦，杖兴国百，追还其赐物。亮由此愈不自安。充，宗干长子也，寻薨。
丙午，金以右丞相亮为左丞相，以判大宗正事宗本为尚书右丞相，以左副元帅宗敏为都元帅，以南京留守宗贤为左副元帅兼西京留守。己酉，宗贤复为太保、领三省事。
二月，甲寅，金以会宁牧唐古辨复为尚书左丞，以尚书左丞禀为行台平章政事。
甲子，复置雷州遂溪县。
庚辰，帝谓辅臣曰： 每岁市马，悉付镇江王胜军而未见孳生之数。宜分送诸军，仍立赏罚。 于是岁发川马二百匹进御，而以四千匹付江上诸军，镇江、建康、荆、鄂军七百五十，江、池军各五百，又以秦马三千五百付三衙，殿前司千五百，马、步各千。自是岁为定例。
三月，癸未朔，日有食之，阴云不见。帝不视事，百官守职，过时乃罢。
甲申，诏： 皇太后庆寿，亲属各进官一等，慈宁殿官推恩有差。 
庚子，帝谕大臣曰： 淮甸久平，宜加经理。民复业者，令守令多方恤之，使尽力田亩，数年后方可起税。 
辛丑，金以尚书右丞相宗本兼中书令，以左丞相亮为太保、领三省事。
亮益求名誉，引用势望子孙，结其欢心，金主不悟。
甲辰，诏责授濠州团练副使、复州安置郑刚中，许用议减，特免禁锢，移封州安置。
初，秦桧怒刚中不已，捕其子右承务郎良嗣，与将吏宾客即江州同系，遣大理寺丞汤允恭、太府寺丞宋仲堪往鞫其事，掠治无全肤。狱成，刚中坐任四川宣抚副使日，被旨收捉过界偷马盗贼，全不遵奉，凡事干边界，常是怀奸异议，阴与见罪籍人符合交通，沮害国事；又，辄违朝命，出卖度牒，收钱五十五万馀缗；又，专辄起置钱监铸钱，擅便支使；及违法请过供给厨食等钱一万三千馀缗入己；刚中欲并都转运司入宣司，遂将钱物赠移士人，令赴行在上书开陈，既并运司，违法私使过钱十二万馀缗；及有诏置总领钱粮官，刚中不喜，豫作缘故，收桩隐匿，计四千馀万缗；又欲归怨朝廷，乃说谕统兵官，令为总领，尽数交并钱物，无可送遗；及被旨令赴行在，乃忿怒迁延，收匿札子，不即起发，多带官物，在路妄用；法当死，特有是命。良嗣贷死，送柳州。右朝请郎张汉之，尝主管宣抚司机宜文字，坐依随刚中，亦除名，送宾州编管。右奉议郎赵士祃，尝通判荆南府，坐不即拘收刚中随军钱物，特除名。右武大夫、开州刺史、御前中部统领官张仲，亦坐依随刚中，追横行一官，勒停，送本军自劾。即日擢允恭尚书刑部员外郎，仲堪仓部员外郎。
刚中至贬所，守臣左朝请郎赵成之希桧意，每窘辱之，刚中竟卒于贬所。
夏，四月，乙卯，权礼部陈诚之，权知閤门事孟思恭，贺金主生辰还。秦桧白帝曰： 大金书词丁宁，盟好甚切。 帝曰： 此番待奉使愈周至，馆舍极宏壮，思恭等所得马亦皆上驷，可知其永好之意也。 
戊辰，日左右生青赤黄珥，太白犯月。金国太史言不利于君，大臣将作乱。壬申，金京师大风雨，雷电震坏寝殿鸱尾。有火入金主寝殿，烧帏幔，金主趋别殿避之。丁丑，有龙斗于利州榆林河水上，大风坏民居、官舍，瓦木人畜皆飘十数里，死伤者数百人。
五月，甲申，创太庙斋殿。
乙酉，户部员外郎周庄仲请复蜡祭之礼。其礼，东西方百神视感生帝，南北方视岳渎，皆以腊前一日祭之。
戊子，金杀翰林学士张钧。
时金主以天变，欲下诏罪己，命钧视草。钧意谓奉答天戒，当深自贬损，其文有曰 惟德弗类，上干天戒 及 顾兹寡昧，眇予小子 等语。参知政事萧肄素恶钧，乃译奏曰： 弗类，是大无道。寡者，孤独无亲；昧者，弗晓人事；眇者，目无所见；小子，婴孩之称。此汉人托文字以詈主上也。 金主大怒，命卫士拽钧下殿，搒之百，不死，以手剑剺其口而醢之。赐肄通天犀带。
是日，曲赦上京囚。
金主问群臣曰： 张钧谤讪，谁使为之？ 左丞相宗贤曰： 太保实然。 金主不悦。庚寅，出太保亮领行台尚书省事。
亮道过北京，谓同知留守事萧裕曰： 我欲就河南建立位号，先定两河，举兵而北，君为我结诸明安以应我。 定约而去。
庚子，金主使龙虎卫上将军、殿前左副都点检唐括德温，昭武大将军、四方馆使高居安，来贺天申节。
六月，辛亥朔。故事，宗庙时祠，以宗室观察使以上充初献，刺史以上充亚献、终献。其后以宗室数少，乃请初献以防御使以上，亚、终献以遥刺以上。至是正任止三人，壬子，大宗正司请权以遥团以上充初献，将军以上充亚献，许之。
己未，金以都元帅宗敏为太保、领三省事兼左副都元帅，左丞相宗贤兼都元帅。
辛酉，右朝奉郎硃同知南雄州，代还，言岭南无医，凡有疾病，但求巫祝鬼，束手待毙，请取古今名方治瘴气者集为一书，颁下本路，从之。
秋，七月，辛巳，左中奉大夫杨惇知舒州，代还，请戒监司、守臣修水利，诏付户部。帝曰： 平江堤堰不修，岁输米比旧亏十万斛。临安西湖，民间灌溉所资，其利不细，岁久亦填污，宜悉令修治。 
八月，庚戌朔，昭信军承宣使、镇江府驻答刂御前诸军统制王胜卒，谥毅武。
癸丑，复泰州兴化镇为县。
庚申，金以刘筈为司空，行台右丞相如故。
宰臣议徙辽阳、渤海之民于燕南，从之。侍从高寿星等当迁，诉于皇后，后以白金主。金主怒议者，杖平章政事秉德，杀郎中萨哈。
辛酉，宗正寺丞王葆言： 国家设法，应女户、单丁与夫得解举人、太学生并免丁役，盖本先王仁先孤寡，贵肄多士之意。顷议者历陈丁役之弊，遂有募人充役指挥。臣谓进纳杂流之人，物力高强，虽系单丁，自应雇募，至若前项三色亦令雇募，似为矫枉之过。且女户而无子孙，与虽有子孙而年在幼弱，皆穷民之无告者，若遽使当力役之事，则公私所费，必倍于豪强。故昨来指挥，寡妇有男为僧、道成丁者，并许募人充役，正恐奸民旋行规避尔。今州县之间，舞文以虐无告，则或指远适之缁黄为某氏之子孙，初不以存亡为别也，因使寡妇守志者，不免于执役困悴之患，其势迫而行者，家赀产业或破坏于后夫之手，是岂朝廷勤恤民隐之本心乎！得解举人名已登于天府，今乃同籍于役人；太学生身已隶于上庠，今乃心累于执役。是二者，其家或有兼丁，则力役自不妨充募，若乃单孓一身而奋身庠序者，不得自别于齐民，甚非陛下仁先孤寡、贵肄多士之意。望特诏有司重加省定，庶几孤寡得所而士知爱重。 帝曰： 单丁、女户，旧法免差役，后以许免者多，有司遂有雇募之请。宜令户部详其的确利害来上。 葆，昆山人也。既而本部请女户无子及得解举人、太学生单丁，并免身役，即特旨及因恩免解人，听募人充役，官司毋得追正身，从之。
丙寅，太常少卿张杞充大金贺正旦使，武节大夫、和州团练使、知閤门事赵述副之；直秘阁、知临安府汤鹏举守司农卿，充贺生辰使，右武大夫、吉州刺史、带御器械石清副之。通好后，以庶官出疆自此始。
甲戌，诏以景灵宫绘像功臣之副藏于天章及秘阁，复故事也。
九月，辛卯，惠州刺史、知閤门事宋篯充大金贺正旦副使，以赵述疾告也。
丙申，金复以领行台尚书省事亮为平章政事。亮行至良乡，召还，未测金主意，大恐。既至，金主复任之，而亮逆谋益切。
初，左丞唐古辨，右丞相秉德，以被杖怨金主，与大理卿乌达谋废立，乌达以告亮。它日，亮与辨语及废立事，曰： 若举大事，谁可立者？ 辨曰： 其胙王元乎？ 问其次，曰： 邓王子阿林。 亮曰： 阿林属疏，安得立！ 辨曰： 公岂有意耶？ 亮曰： 果不得已，舍我其谁！ 于是旦夕相与密谋。
左卫将军特斯疑之，以告皇后曰： 辨等每窃窃私议，窃疑之。 后以告金主。金主怒，召辨谓曰： 尔与亮谋何事？将如朕何！ 杖之，馀释不问。
戊戌，金以右丞相宗本为太保、领三省事，以左副元帅宗敏领行台尚书省事，以平章政事秉德为尚书左丞相兼中书令，以司空刘筈为平章政事。
庚子，金以御史大夫宗甫参知政事。
金平章政事亮，以胙王元有人望，欲除之。会河南军士孙进自称皇弟阿禅大王，金主疑皇弟二字或在元也，使特斯鞫之，元状。亮怨特斯泄其谋，而知金主有疑元心，乃上言： 孙进反有端，不称它人，乃称皇弟大王。陛下弟止有元及扎拉耳，特斯鞫不以实，故出之。 金主以为然，使唐古辨、萧肄按问特斯，特斯自诬服故出元罪。十月，金主杀其弟北京留守胙王元、安武军节度使扎拉及左卫将军特斯。亮乘此挤阿林，杀之。阿林弟达兰，金主本无意诛之，亮曰： 其兄既已伏诛，其弟安得独存！ 又杀之。金主以亮为忠，益信任之。遂降诏大赦。
丙辰，右承议郎、知新州张棣提举荆湖北路常平茶盐公事，以其再劾胡铨也。至官一日卒。
时责授濠州团练副使洪晧在英州，闽人右承务郎倪誉为守。誉老矣，内无奥主，闻棣以巧中迁客取使节，欲效之，即使兵马都监伺其隙，捕晧家奴置狱中，酿成其罪。未及发而誉死，事乃解。
降授文州刺史辛永完，勒停，送肇庆府编管。
永宗为湖南马步军副总管，居邵州。永宗以尝立军功，给真俸。守臣右韩散郎石稽中，知永宗为秦桧所恶，劾其冒请全俸，当计以赃，请下守臣阅实。稽中先以计取永宗所受御札送桧矣，永宗由是不能自明，诏稽中依条追理。稽中选郡僚之苛刻者籍其家，一簪不得留。既而稽中语其僚曰： 前赴其家燕集，以一器酌寿，今此器不见，岂隐之耶？ 其残刻如此。
己巳，初复诸陵赞宫荐新之礼，用太常博士晋陵丁娄明请也。
癸酉，金以翰林学士完颜京为御史大夫。
金皇后费摩氏专政，性妒忌，挟制金主，故金主多以忿怒杀人。十一月，金主以积忿杀后，召胙王妃萨摩入宫。既而又杀德妃乌库哩氏、瓜勒佳氏、张氏，于是宫中近侍皆惧矣。
辛卯，帝亲飨太庙，至櫺星门，降辇，步趋斋殿，虚小次不入。壬辰，合祀天地于南郊，大赦。
甲辰，诏诸郡行乡饮酒之礼以取士。
先是司农卿汤鹏举言： 举人多冒贯求试，请于未下科诏前，令州县长吏籍定来岁当应举人名，州县学职事覆实，申教授预先引保，委无伪冒，然后许赴乡饮酒。若临时投状射保者，并不收试。 事下礼部。至是颁行焉。
金主出猎。十二月，己酉朔，还京。
壬子，军器监王会权尚书兵部侍郎。
金平章政事亮，与其党既定逆谋，欲得护卫图克坦额埒楚克、布萨思恭、近侍局直长大兴国为内应。亮先以女许字额埒楚克之子，而思恭微贱时为宗干所周恤，擢置宿卫，亮知其怀旧恩，密谓之曰： 我有一言欲告君久矣，恐泄于人，未敢也。 思恭曰： 肌肉之外，皆先太师所赐。苟有补于大王，死不敢辞。 亮曰： 主上失道，吾将行废立，必得君为助乃可。 思恭许之。亮复以告额埒楚克，额埒楚克素凶暴，闻之甚喜，曰： 何不早告我！废立之事，亦男子所为。主上不能保天下，人望所属，惟在阿家。今日之谋，乃我素志也。 
亮既结护卫，而金主所亲信惟大兴国，未尝轻去左右，每逮夜，金主就寝，兴国时从主者取符钥归家，主者即以付之，听其出入以为常。先是兴国尝荐罗卜藏于亮，亮用为令史，乃使罗卜藏结兴国。既而知其可与谋，乃邀至卧内，令解衣，欲与之俱卧，意有所属者。兴国固辞不敢，曰： 即有使，惟大王之命。 亮曰： 主上无故杀胙王元，又杀皇后，乃以元财赐阿兰，既又杀阿兰，遂以赐我，我深以为忧。 兴国曰： 是固可虑也。 亮曰： 朝臣旦夕危惧，皆不自保。向者我生日，因皇后附赐物，君遂被杖，我亦见疑，主上尝言会须杀君，我与君皆将不免。宁坐待死，何如举大事？我与大臣数人计已定矣。 兴国曰： 如大王言，事不可缓也。 乃约以初九日起事。
丁巳夜，布萨思恭、图克坦额埒楚克内直，亮及其妹夫图克坦贞及秉德、乌达等会于唐古辨家。辨因置馔，众皆恇惧不能食，辨独饱食自若。二鼓，兴国窃符，矫诏开宫门召唐古辨，守门者以辨为金主之驸马，不疑，内之，亮等怀刃随入。及殿门，卫士觉其异，辨等抽刃劫之，莫敢动。至寝殿，金主闻步履声，咄之，众皆却立。思恭曰： 事至此，不进得乎！ 乃相与排闼而入。金主索榻上常所置佩刀，已为兴国先取投榻下矣。额埒楚克先持刃进弑，思恭次之，金主仆，亮复刃之，血溅其面及衣。
秉德意尚未有所属，思恭曰： 始者议立平章，今复何疑！ 乃奉亮坐众前，称万岁。诈以金主将立后召诸王、大臣，曹国王宗敏闻召，惧不敢往，葛王褒曰： 叔父今不及往，明日如何相见？ 宗敏入宫，亮欲杀之，尚犹豫，以问左右，乌达曰： 彼，太祖子也，不杀之，众人必有异议。 乃使思恭刃击宗敏，左右走避，肤发血肉，狼藉遍地。葛王见宗敏见杀，问曰： 曹王何罪而死？ 乌达曰： 天许大事，尚已行之，此虮虱尔，何足道哉！ 宗贤闻召，谓人曰： 主上必欲立胙王妻为后，我当力争之。 既至，被执，犹以为立后事，曰： 谁能为我言者？我死固不足惜，独念主上左右无助耳。 
亮既即位，废前主为东昏王，以秉德为左丞相兼侍中，以左副元帅唐古辨为右丞相兼中书令，以乌达为平章政事，布萨思恭为左副点检，以图克坦额埒楚克为右副点检，图克坦贞为左卫将军，大兴国为广宁尹。于是自太师、领三省事完颜勖等二十人，进爵增职各有差。
己未，金大赦，改皇统九年为天德元年。赐秉德等钱、绢、牲畜有差。
金主召参知政事萧肆，诘之曰： 学士张钧何罪被诛？尔何功受赏？ 肄不能对。金主曰： 朕杀汝不难，人或以为报私怨也。 于是除名禁锢。
壬戌，帝恭谢景灵宫。
甲子，金主誓太祖庙，召秉德、辨、乌达、思恭、额埒楚克、兴国六人，赐以誓券。
金主将谒庙，以芮王亨为右卫将军，密谕之曰： 朕以太宗诸子过强，以卿材武，备左右耳。 亨，宗弼子也。
丙寅，金以燕京路都转运使刘麟为参知政事。
癸酉，金太傅、领三省事萧仲恭、尚书右丞禀罢，以行台尚书左丞温都思忠为右丞。
乙亥，金主追尊其父宗干为皇帝，庙号德宗，名其故居曰兴圣宫。
是月，责授濠州团练副使解潜卒。
潜以不附和议为秦桧所斥，既殁，丧不得归。后桧死，乃得归葬。
○高宗受命中兴全功至德圣神武文昭仁宪孝皇帝绍兴二十年（金天德二年）
春，正月，辛巳，金以同知中京留守事萧裕为秘书监。
甲申，金贺正旦国信副使西上閤门使刘箴辞行，国信使殿前右副都点检完颜衮以病不能入见，命医官赵琦送至境上，金主亦遣使趣之。
丁亥，军校施全劫秦桧于道，执得，诘之，曰； 举国与金为仇，尔独欲事金，我所以欲杀尔也！ 壬辰，磔全于市。由是桧出，列兵五十，持长梃以自卫。
癸巳，金主尊嫡母图克坦氏及母大氏俱为皇太后。
金主之弑东昏也，图克坦闻之愕然，与太祖妃萧氏叹曰： 帝虽失德，人臣岂可如此。 及迎入宫，见金主，不贺，金主衔之。至是并加尊号，图克坦居东宫，号永寿宫；大氏居西宫，号永宁宫。其后图克坦太后生日，酒酣，大氏起为寿。图克坦太后方与坐客语，大氏跽者久之，金主怒而出。明日，召诸公主、宗妇与太后语者，皆杖之，大氏以为不可，金主曰； 今日之事，岂能尚如前日耶？ 
先是金主之父宗干，从其国俗纳齐国公宗雄之妻，而宗雄妻与金主不相能。金主既篡位，囚宗雄妻于府署，旋并其子及宗雄孙七人杀而焚之，弃其骨于濠水。
甲午，以普安郡王第三子惇为右内率府副率。
癸卯，少傅、宁远军节度使、领殿前都指挥使职事杨存中，封恭国公。
乙巳，金主以励官守、务农时、慎刑罚、扬侧陋、恤穷民、节财用、审才实七事诏中外。
丙午，两浙转运判官曹泳，言右承务郎李孟坚省记父光所作《小史》，语涉讥谤，诏送大理寺。光在贬所，常作私史，孟坚间为所亲左奉议郎、新王宫大小学教授陆升之言之。升之讦其事，遂命泳究实。帝曰： 光初进用时，以和议为是，及得执政，遂以和议为非，其反覆如此。 
先是金乌达之妻唐古鼎格有淫行，秉德尝显斥之，乌达衔之，未发。金主既篡位，多忌，会有疾，少间，乌达谮之曰： 秉德见主上数日不视朝，语臣曰： 若有不讳，谁当继者？ 臣曰： 主上有皇子。 秉德曰： 孺子岂能胜任，必也葛王乎！  金主信之，遂出秉德领行台尚书省事，限十日内发行。
二月，戊申朔，金封皇子宗寿为崇王。
庚戌，军器监丞齐旦请春月禁民采捕，秦桧曰： 正为孳育之时。 帝曰： 此系利害。 乃下之刑部。既而本部言春月在法不许采捕。
金主命给天水郡公孙女二人月俸。
丙寅，初作玉牒所。
戊辰，金群臣上金主尊号曰应天广运睿武宣文大明圣孝皇帝，诏中外。永寿、永宁两太后祖父，俱赠官有差。以唐古辨为左丞相，乌达为右丞相。
金主心忌辨，尝与辨观太祖像，指示辨曰： 此眼与尔相似。 辨色动，金主由是益忌之。
丁丑，閤门请自今北使在庭，非侍从而尝借官出使，免起居，如见充接伴，即依所借官叙位，从之。
是月，安南进驯象十。
三月，庚辰，金主使龙虎卫大将军、侍卫亲军马步军都指挥使完颜思恭，翰林直学士、通议大夫、知制诰翟永固，来报登位，遗帝金注碗二，绫罗三百，良马六。
癸未，端明殿学士、签书枢密院事余尧弼参知政事，给事中兼侍讲、权直学士院巫亻及为端明殿学士、签书枢密院事。
丙戌，参知政事余尧弼为贺大金登位使；镇东军承宣使、知閤门事郑藻假保信节度使，副之。
金主以其弟衮为司徒兼都元帅。
丙申，诏责受建宁军节度副使、昌化军安置李光，永不检举，右承务郎李孟坚，除名，峡州编管。
先是孟坚以《小史》事系狱，至是狱成。光坐主和议反覆，在贬所常出怨言，妄著私史，讥谤朝廷，意在侥幸复用，及与赵子祇于罢政后往来交结；孟坚亦为父被罪责降，怨望朝廷，记念所撰《小史》，对人扬说，故有是命。
于是前从官及朝士连坐着八人：徽猷阁直学士、致仕胡寅，坐与光通书，朋附交结，讥讪朝政；龙图阁学士、提举江州太平兴国宫程瑀，坐初除兵部侍郎日以缣帛遗光，且贻书云： 比来无知愚皆以视前为戒，可为叹息 ；徽猷阁待制、提举江州太平兴国宫潘良贵，坐尝以团茶寄光，光遗良贵书，其别纸云： 仲晖不敢与书，患难至，能出一只手乎？ 仲晖，楼炤字也。良贵答书曰： 参政患难至极矣，要以道自处。仲晖别纸已付之，但恐时未可耳。 直秘阁宗颖，坐尝寄光书云： 孤寒寡援，方赖钧庇，忽闻远适，本欲追路一见，失于探伺，不果如愿。 宝文阁学士、提举江州太平兴国宫张焘，左承议郎、新知邵州许忻，左朝奉大夫、新福建路安抚使参议官贺允中，左奉议郎、福建路安抚主管机宜文字吴元美，坐各与光相知密熟，书札往来，委曲存问，意光再用，更相荐引。诏： 寅落职，瑀、良贵、颖并降三官，焘、忻、允中、元美并降二官。 
庚子，余尧弼辞行，诏巫亻及兼权参知政事。
壬寅，右正言章厦奏： 右承议郎致仕胡寅，天资凶悖，敢为不义。寅为胡安国之子，不肯为亲母持服，士论沸腾，此其不孝之大罪也。寅初傅会李纲，后又从赵鼎，建明不通邻国之问，其视两宫播迁，如越人视秦人之肥瘠。后来梓宫既还，皇太后获就孝养，寅自知前言狂率，乃阴结异意之人，相与睥睨，作为记文，以为今日仕进之人，将赤族而不悟，此其不忠之大罪也。望特赐威断。 诏： 寅责授果州团练副使，新州安置。 
金主召见贺登极使，出徽宗玉带，使持以赐帝，且曰： 此天水郡王故物，今以赐汝主，俾汝主如见其父。并谕汝主，当不忘朕意也。 使退，秘书朗张仲轲曰： 希世之宝，轻赐可惜。 金主曰： 江南之地，它日当为我有，此置之外府耳。 由是臣下皆知金主有南伐意矣。
仲轲本市井无赖，能说传奇小说，杂以俳优诙谐语为业，金主旧引致左右以资戏笑，及篡位，遂擢用之，俄迁秘书丞，转少监。
金主以良弓赐右卫将军芮王亨。亨性直，材勇绝人，喜自负，辞曰： 所赐弓弱，不可用。 金主遂忌之，出为真定尹，谓亨曰： 太宗诸子方强，多在河朔、山东、真定据冲要，如有变，倚卿为重矣。 其实心忌亨也。
金主欲以勤政为名，召近臣讲论，每至夜分。尝问起居注杨伯雄曰： 人君治天下，其道何贵？ 对曰： 贵静。 金主默然。明日，复谓曰： 我迁诸部明安分屯边戍，前夕之对。岂指是为非静耶？ 对曰： 徙兵分屯，良策也；所谓静者，乃不扰之耳。 乙夜，复问鬼神事，伯雄进曰： 汉文帝召见贾谊，夜半前席，不问百姓而问鬼神，后世犹讥之。陛下不以臣愚陋，幸及天下大计，鬼神之事，未之学也。 金主曰： 但言之，以释永夜倦思。 伯雄不得已乃曰： 臣家有一卷书，记人死复生。或问： 冥官何以免罪？ 答曰： 汝置一册，白日所为，暮夜书之。不可书者，不可为也。  金主为之改容。
