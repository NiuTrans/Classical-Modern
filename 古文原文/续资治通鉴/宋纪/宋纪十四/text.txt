起著雍困敦正月，尽屠维赤奋若三月，凡一年有奇。
○太宗至仁应道神功圣德睿烈大明广孝皇帝端拱元年（辽统和六年）
春，正月，己未朔，不受朝，群臣诣閤拜表称贺。
庚申，辽主如华林天柱。
丙寅，以大理评事钜野王禹偁为右拾遗，华阳罗处约为著作佐郎，并直史馆，赐绯；旧止赐涂金带，特命以文犀带宠之。禹偁即日献《端拱箴》以寓规讽。
乙亥，飨先农于东郊，以后稷配，遂耕籍田。始三推，有司奏礼毕，帝曰： 朕志在劝农，恨不能终千亩，岂止以三推为限！ 耕数十步，侍臣固请，乃止。这，御乾元门，大赦，改元。民年七十以上有德行为乡里所宗者，赐爵一级。丙子，上作《东郊籍田诗》赐近臣。
乙酉，禁用酷刑。
帝以补阙、拾遗多循默不修职业，二月，乙未，改左、右补阙为左、右司谏，左、右拾遗为左、右正言。
庚子，以李昉为尚书右仆射，罢政事。先是有佣书人翟颖者，性险诞，与知制诰胡旦狎。旦为作大言，使颖上之，且改颖名曰马周，以为唐马周复出也。于是击登闻鼓，讼昉身任元宰，属北方多警，不忧边思职，但赋诗饮酒并置女乐等事。帝以方讲籍田，稍容忍之。至是召翰林学士贾黄中草制罢昉相，且令切责之。黄中言： 仆射师长百僚，旧宰相之任，今自工部尚书而迁是职，非黜责之义也。若以文昌务简，均劳逸为辞，庶几得体。 帝然之。昉和厚多恕，在位小心醇谨。每有求进用者，虽知其材可取，必正色拒却，已而擢用；或不足用，辄和颜温语待之。子弟问其故，昉曰： 用贤，人主之事，若受其请，是市私恩也，故峻绝之，使恩归于上。若不用者，既失所望，又无善辞，取怨之道也。 
以赵普为太保兼侍中，参知政事吕蒙正为中书侍郎兼户部尚书，并同平章事。帝谕普曰： 卿勿以位高自纵，勿以权重自骄，但能谨赏罚，弭爱憎，军国何忧不治！ 蒙正质厚宽简，有重望，不结党与，遇事敢言，每论政，有未允者，必固称不可。帝嘉其无隐，故与普俱命，藉普旧德为之表率也。蒙正晚出，骤进与普同位，普甚推许之。
开封尹陈王元僖进封许王，韩王元侃进封襄王，冀王元份进封越王。帝手诏戒元僖等曰： 汝等生长深宫，须克己励精，听卑纳谏。每著一衣，则闵蚕妇，每餐一食，则念耕夫。至于听断之间，慎勿恣其喜怒。朕每礼接群臣以求启沃，汝等当勿鄙人短，勿恃己长，乃可永守富贵而保令终。先贤有言曰： 逆吾者是吾师，顺吾者是吾赋。 此不可以不察也！ 
钱俶改封邓王。
甲辰，置建宁军于建州。
丙午，诏： 诸道民有艰食者，所在发廪赈之。 
赵普再入相，方立班宣制，工部侍郎、同知京朝官考课雷德骧闻之，手不觉坠笏，遽上疏乞归，又请对，具陈所以。帝勉谕良久，且曰： 卿第去，朕终保全卿。 德骧固请不已，壬子，罢知京朝官考课，仍奉朝请，特赐白金三十两以慰其心。
辽南京副部署奚王寿宁怙权，挝无罪人李浩至死，有司议贵，请贷寿宁罪，令出钱赡浩家，从之。
甲寅，辽大同军节度使、同平章政事刘景致仕。景事穆宗，数进谠言，景宗亦奖其忠实，子孙贵显于辽。
是月，以李继捧为感德军节度使。
三月，甲子，下诏申儆官吏，求直言。
帝尝谓户部使李维清曰： 朕读《贾谊传》，夜分不倦。谊当汉文时，天下治平，指论时事，至云太息、痛哭，盖欲感动人主，不避触鳞，真忠臣明国体者也。今廷臣有似此人者否？ 维清曰： 陛下若于言事中理者赐以奖擢，即不知忌讳者亦与优容，则贾谊之流复出矣。 
枢密副使赵昌言，与盐铁副使陈象舆厚善；度支副使董俨，知制诰胡旦，皆昌言同年生；右正言梁颢，尝在大名幕下；故四人者日夕会昌言第，京师语曰： 陈三更，董半夜。 翟马周既讼罢李昉，与旦益相得，每排毁时政，上书自荐，及历举所善十数人皆公辅器，昌言内为之助；人多识其辞气，皆旦所为也。昉既坐黜，赵普秉政，深疾之。开封尹许王元僖廉得其事，白帝，捕马周系狱，穷治之，具伏。帝怒，诏决杖流海岛。甲戌，责昌言为崇信节度行军司马，象舆复州团练副使，俨海州、旦坊州、颢虢州司户参军。
帝待昌言厚，垂欲相之，会普以勋旧复入，恶昌言刚戾难制，因是请加诛殛。昌言既贬官，普又请行后命，帝不许，乃止。普始为节度使，贻书台阁，体式皆如申状，得者必封还之，独象舆不却；普谓其慢己，故与旦、颢皆被重谴。
初，侯莫陈利用卖药京城，多变幻之术，眩惑闾里。枢密承旨陈从信闻于帝，即日召见，试其术，颇验，即授殿直，骤加恩遇，累迁至陈州团练使，遂恣横无复畏惮，至于居处服玩，皆僭乘舆宫殿之制。依附者颇获荐用，士君子畏其党而不敢言。至是赵普廉得其专杀人及它不法事，尽于帝前发之。乃遣近臣就按，利用具伏；乙亥，诏除名，流商州，仍籍其家。俄诏还之，普恐其再用，使殿中丞窦諲复告其不逊之状。又，京西转运使宋沆籍利用家，获书数纸，言皆指斥切害，悉以闻。普因劝帝曰： 利用罪大责轻，未塞天下望，存之何益！ 帝曰： 岂有万乘之主不能庇一人乎？ 普曰： 陛下不诛则乱天下法。法可惜，此一竖子，何足惜哉！ 帝不得已，命戮于商州。既而复遣使驰传贷其死，使者至新安，马旋泞而踣，及出泞，易马至商州，已磔于市矣。闻者快之。
夏，四月，乙未，辽主如南京。丁酉，韩德让从太后观击鞠，瑚哩实突德让坠马，太后怒，立命斩之。
加静海节度使黎桓检校太尉。
五月，辛酉，置秘阁于崇文院，分三馆书万馀卷实其中。命吏部侍郎李至兼秘书监，帝谓至曰： 人君当淡然无欲，勿使嗜好形见于外，则奸佞无自人。朕无它好，但喜读书，多见古今成败，善者从之，不善者改之，如斯而已。 至等观书阁下，帝必遣使赐宴，且命三馆学士皆预焉。
癸亥，辽南府宰相耶律沙卒。沙数将兵，太后尝召赐几杖以优其老，至是卒。
朝廷数以敕书招谕李继迁，继迁终不肯降，益侵益边境。赵普建议，欲复委李继捧以夏台故地，令图之。继捧时为感德节度使，即召赴阙，壬申，授定难节度使，赐国姓，改名保忠，所管五州钱帛、刍粟、田园等并赐之。壬午，保忠辞之镇，锡赉甚厚，命右卫第二军都虞候王杲送之。及还，保忠以土物为赆，杲拒而不纳，帝知之，赐白金百两。
闰月，己丑，以襄州衙内都虞候赵承煦为六宅使。承煦，普次子也。普再入相，未始为求官，帝特命之。普尝戒其子弟曰： 吾本书生，偶逢昌运，受宠逾分，固当以身许国，私家之事，吾无预焉。尔等宜各勉励，勿重吾过。 
近制，宰相子起家即授水部员外郎，加朝散阶；吕蒙正固让，止授六品京官。自是为例。
丙申，赐诸道高年百二十七人爵为公士。秦、汉以后，不复赐民爵，自籍田礼成，始复赐焉。
翰林学士、礼部侍郎宋白知贡举，放进士程宿以下二十八人、诸科百人。榜既出，谤议蜂起，或击登闻鼓求别试。帝意其遗才，壬寅，覆试下第人于崇政殿，得进士马国祥以下及诸科凡七百人。谓枢密副使张宏曰： 朕亲选贡士，人无弃材。卿与吕蒙正等曩者颇为大臣所沮，非朕独断，则不及此矣。 宏顿首谢。
旧制，锁院，给左藏库十万以资费用。是岁，诏改支尚书祠部钱，仍倍其数。
先是开封府发解，如诸州之制，皆府官专其事。是秋，以府事繁剧，始别敕朝臣主之，定名讫，送府发解如式。
御史中丞尝劾奏开封尹许王元僖，元僖不平，诉于帝曰： 臣天子儿，以犯中丞故被鞫，愿赐宽宥。 帝曰： 此朝廷仪制，孰敢违之！朕若有过，臣下尚加纠摘；汝为开封府尹，可不奉法邪？ 论罚如式。
六月，丙辰朔，右领军卫大将军陈廷山以谋反伏诛。
复以湖南为武安军节度。
帝既擢马国祥等，犹恐遗材，复命右正言王世则等召下第进士及诸科于武成王庙重试，得合格数百人。丁丑，上覆试诗赋，又得进士叶齐以下三十一人，诸科八十九人，并赐及第。
秋，七月，戊戌，帝谓赵普曰： 卿耆年触热，固应不易。自今长春殿对罢，宜即归私第颐养，候稍凉乃赴中书视事。 
丙午，除西川诸州盐禁。
八月，甲子，以宣徽南院使郭守文充镇州路都部署。
戊寅，武胜节度使邓王钱俶卒，辍视朝七日，追封秦国王，谥忠懿，命中使护丧事，葬洛阳。俶任太师、尚书令兼中书令四十年，为元帅三十五年，穷极富贵，福履之盛，近代无比。
庚辰，幸国子监，诏博士李觉讲《周易》之《泰卦》，觉为别坐，从臣皆列坐。觉述天地感通、君臣相应之旨，帝甚悦，特赐帛百匹。
丁酉，辽太后幸韩德让帐，厚加赏赉，命从臣分朋双陆以尽欢。
是月，凤皇见广州清远县合欢树，树下生芝三本。
九月，乙酉朔，以李继隆为定州都部署。
签署枢密院事杨守一卒。守一本晋邸涓人，无它材能，以告廷美阴事，致位通显。赠太尉。
丁未，秘书监李至言： 著作局撰告飨宗庙及诸祠祭祝文称尊号，唐惟《开元礼》有之，稽古者以为非礼。请举旧典，飨宗庙称嗣皇帝臣某，诸祠称皇帝。 从之。
庚戌，辽主次涿州，射帛书谕城中降，不从。乙卯，辽师四面攻之，城破，乃降，因抚其众。驸马萧勤德、大师萧达兰皆中流矢，勤德载辽主车中以归。旋闻南师退，遣耶律色珍等追击，大败之。冬，十月，戊午，辽师破沙堆驿。庚午，以降军分置七指挥，号归圣军。行军参谋马得臣言： 谕降宋军，恐终不为用，请放还。 辽主不允。辛巳，奚王寿宁败南师于益津关。癸未，进军长城口，定州守将李兴击之，为耶律休格所败。
帝谓侍臣曰： 朕每念古人禽荒之戒，自今除有司顺时行礼之外，更不于近甸游猎。 五坊鹰犬，悉解放之，诏天下勿复来献。
以右谏议大夫樊知古为河北东、西路都转运使。都转运使自知古始。知古即若水，帝为改名焉。
十一月，甲申朔，辽主令诸军备攻具，庚寅，自将攻长城口，四面齐进。将士溃围南走，耶律色珍招之，不降，辽主与韩德让邀击之，斩获殆尽。甲午，拔满城。戊戌，下祁州，纵兵大掠。己亥，拔新乐。庚子，破小狼山寨。辽师至唐河北，诸将欲以诏书从事，坚壁清野勿与战，定州监军袁继忠曰： 敌骑在近，城中屯重兵而不能翦灭，令长驱深入，岂折冲御侮之用乎！我将身先士卒，死于敌矣！ 辞气忼慨，众皆服。中黄门林延寿等五人犹执诏书止之，都部署李继隆曰： 阃外之事，将帅得专焉。往年河间不即死者，固将有以报国家耳。 乃与继忠出兵拒战。先是易州静塞骑兵尤骁果，继隆取以隶麾下，留其妻子城中。继忠言于继隆曰： 此精卒，止可令守城，万一寇至，城中谁与捍敌！ 继隆不从。既而辽师果至，易州遂陷，卒妻子皆为所掠。继隆欲以卒分隶诸军，继忠曰： 不可，但奏升其军额，优以廪给，使之尽节可也。 继隆从其言，众皆感悦，继隆因乞之隶麾下。至是摧锋先入，辽师大溃，追击至曹河。捷闻，降玺书褒答，赐予甚厚。
十二月，辛未，以李继迁为银州刺史、充洛苑使。
国子博士李觉上言曰： 夫冀北、燕、代，马之所生也。制敌之用，实资骑兵为急。议者以为欲国之多马，在啖边人以利，使重译而至。然市马之费岁益而厩牧之数不加者，盖失其生息之理也。且边人畜牧转徙，驰逐水草。腾驹游牝，顺其物性，由是浸以蕃滋。暨乎市易之马，至于中国，则絷之维之，饲以枯稿，离析牝牡，制其生性，玄黄虺隤，因而减耗，宜然矣。今军伍中牝马甚多，而孳息之数尤鲜者，何也？皆云官给秣饲之费不充，又马多产则羸弱，驹能食则侵其刍粟，马母愈瘠，养马之卒，有罪无利，是以驹子生乃驱令嗅灰而死。其后官司知有此蠹，于是议及养驹之卒，量给赏缗，其如所赐无几而尚习前弊。今窃量国家所市边马，直之少者，匹不下二十千，往来支给赐与，复在数外，是贵市于边地而贱弃于中国，非理之得也。国家纵未暇别择牝马以分畜牧，宜且减市马之半直，赐畜驹之将卒，增为月给，俟其后纳马即止焉，则是货不出国而马有滋也。大率牝马二万而驹收其半，亦可岁获万匹，况复牝又生驹，十数年间，马必倍矣。昔猗顿穷士也，陶硃公教以畜五牜字，乃适西河，大畜牛羊于猗氏之南，十年间，其息无算，况以天下之马而生息乎！ 帝览而嘉之。
著作郎直史馆罗处约上疏曰： 窃闻省中上言，欲于三司之中复置判官十二员，兼领其职，各司其局。臣伏以三司之制非古也，盖唐朝中叶之后，兵寇相仍，以赋调筦榷之所出，故自尚书省分三司以董之。然蠹弊相沿，为日久矣。以臣管窥，莫若复尚书都省故事，其尚书丞、郎、正郎、员外郎、主事、令史之属，请依六典旧仪，以今三司钱刀、粟、帛、筦榷、度支之事，均在二十四司。如此，则各有司存，可以责其集事。今则仓部、金部，安能知储廪、帑藏之盈虚；司田、司川，孰能知屯役、河渠之远近！有名无实，积习生常，堆案盈几之籍，何尝能省览之乎！若复于三司之中更分置僚属，则愈失其本原矣。 
是岁，少府监上言： 本监配役人郭冕等皆任京朝官，会赦，请叙用。 帝曰： 此皆赃贿，止可免其居作，不可复齿朝行。 
辽初置贡举，放高第一人。
○太宗至仁应道神功圣德睿烈大明广孝皇帝端拱二年（辽统和七年）
春，正月，癸巳，诏文武群臣各陈备边之策。
是日，辽主谕诸军趋易州；癸卯，攻城。满城出师来援，为辽铁林军击退，指挥使被擒者五人。甲辰，辽师齐进，东京骑将夏贞显之子仙寿先登，易州遂破，刺史刘墀降于辽。守陴将士南走，辽主帅师邀之，无得免者。即以马质为刺史，赵质为兵马都监，迁易州军民于燕京，授仙寿高州刺史。乙巳，辽主登易州五花楼，抚谕士庶。
户部郎中张洎奏曰： 自幽蓟用兵，累载于兹，其故何哉？盖中国失地利，分兵力，将从中御，士不用命故也。
 中国所恃者，险阻而已。朔塞以南，地形重阻，深山大谷，连亘万里，天地所以限中外也。今自飞狐以东，重关复岭，塞垣巨险，皆为契丹所有；燕蓟以南，平壤千里，无名山大川之阻，此所以失地利而困中国也。国家制御之道，在乎审察利害，举万全之略。今河朔郡县，列壁相望，朝廷不以城邑大小，咸浚隍筑垒，分师而守。及敌骑南驰，长驱深入，咸婴城自固，莫敢出战，敌人莞然自得，出入燕、赵，若践无人之境。及其因利乘便，攻取城壁，国家尝以一邑之众与敌人一国之师，既众寡不侔，亦败亡相继。其故无它，盖分兵之过也。臣请悉聚河朔之兵，于缘边建三大镇，各统十万之众，鼎踞而守；仍环旧城，广创新寨，俾士马便于出入。然后列烽火谨晨夕之候，选精骑为报探之兵，千里之遥，若视掌内，敌之动静，我必先知。仍命亲王出临魏府，控河朔之要，为前军后屏。自馀郡县，则选在城丁壮，授以戈甲，俾官军统摄而城守焉。三镇分峙，隐若长城，大军云屯，虎视燕、赵，臣知契丹虽精兵利甲，终不敢越三十万之众南侵贝、冀矣。
 军志曰： 凡临敌，法令不明，赏罚不信，闻鼓不进，闻金不止，虽有百万之师，何益于用！ 又曰： 将从中制，兵无选锋者，必败。 臣顷闻涿州之战，元戎不知将校之能否，将校不知三军之勇怯，各个相管辖，以谦谨自任，未闻赏一效用、戮一叛命者。军志曰： 弩不及远，与短兵同。射不能中，与无矢同。中不能入，与无镞同。 臣顷闻涿州之战，敌人未至，万弩齐张，敌骑既还，箭如山积。乃知戈戟刀剑，其用皆然，是驱天兵奋空拳而对勍敌也。军志曰： 三军耳目，在吾旗鼓。 臣顷闻涿州之战，阵场既布，或取索兵仗，或迁移部队，万口传呼，嚣声沸腾，乃至辙乱尘惊，莫知攸往，矢石未交，奇正先乱。军政如此，孰救败亡！军志曰： 凡出师临阵，一夫不用命，则斩一夫，一校不用命，则斩一校，一队不用命，则斩一队。 故穰苴戮庄贾，魏绛戮扬干，诸葛亮诛马谡，李光弼斩崔众，咸以能举严刑，方成大略。臣请陛下申命元帅，自裨将以下有违犯命令者，并以军法从事。其杀敌将校所得鞍马财货等，悉以与之，仍优加锡赉。严刑以制其命，重赏以诱其心，示金鼓进退之宜，谨三令五申之号，将不中御，众知向方，而不能震大宋之天声者，未之有也！
 又，沿边郡县，久被焚掠，臣乞陛下悉与放免秋夏两税，直俟事宁之日，方仍旧贯。朝廷所失租赋，未及毫芒，且以沮敌人诱掖之谋，慰庶绥怀之望。
 前史有言曰： 圣人以天下为度，不以私怒而伤公义。 今兵连祸结，当以权济用，请陛下且稍抑至尊，举通和之策，彼若归仁悔过，奉大国之欢盟，结好息民，以宁宇县，固邦家之望也。脱若敌人无厌，贪残是务，屈大邦之命而不从，曲实在彼，我又何咎！臣知天下闺闱妇女亦当为陛下荷戈执戟，效死于战场矣，况六军之人哉！ 
右正言直史馆王禹偁奏曰： 备边之策，在外任其人而内修其德耳。在外者，一曰兵势患在不合，将臣患在无权。请于缘边要害之地为三军以备之，若唐受降城之类。如国家有兵三十万，则每军十万人，使互相救援，责以成功，立功者行赏，无功者明诛。二曰侦逻边事，罢用小臣。小臣虽有爱君之名而无爱君之实，边疆涂炭而不尽奏，边民哀苦而不尽言。诚用老臣大僚，往来宣抚，赐以温颜，使尽情无隐，则边事济矣。三曰行间谍以离之，因衅隙以取之。臣风闻契丹中妇人任政，人心不服。宜捐厚利，啖其部长，以离其心。四曰边人自相攻击，中国之利也。今国家西有赵保忠、折御卿为国心腹，宜敕二帅率麟、府、银、夏、绥五州，张其掎角，声言直取胜州，则契丹惧而北保矣。五曰下哀痛之诏以感激边民。顷岁吊伐燕蓟，盖以本是汉疆，诚宜收复，而边民不知圣意，皆谓贪其土地，致契丹南牧。陛下宜下哀痛之诏，告谕边民，有得一级者赐之帛，得一马者还其价，得部帅者与之散官。如此，则人百其勇而士一其心。在内者，在省官吏，慎选举，信用大臣，禁止游惰。望陛下少度僧尼，少崇寺观，劝风俗，务田农，则人力强而边用实矣。若军运劳于外，游惰耗于内，人力日削，边用日多，不幸有水旱之灾，则寇不在外而在内也。惟陛下熟计之。 帝览奏，深加叹赏，宰相赵普尤器之。
知制诰田锡奏曰： 今之御敌，无先于选将帅；既得将帅，请委任责成，不必降以阵图，不须授之方略，自然因机设变，观衅制宜，无不成功矣。昔赵充国，汉之老将，尚云百闻不如一见。况今委任将帅，而每事欲从中降诏，授以方略，或赐与阵图，依从则未合宜，专断则违上旨，以此制胜，未见其长。伏乞速命宰臣各举良将，并令素有闻望宿旧武臣，自举其能及举所知者。
 臣闻前年出师，命曹彬取幽州，是侯莫陈利用、贺令图之辈荧惑圣聪，而李昉等不知。去年招置义军，札配军分，赵普等亦不知。夫宰相非才，则罢之可也。宰相可任，岂有议边陲，发师旅，而不使与闻者哉！语云： 偏信生奸，独任成乱。 利用、令图等既误陛下机宜于前，无令似此二人者复误陛下机宜于后。
 兵书曰： 事莫密于间，赏莫重于间。 契丹自有诸国，未审陛下曾探得凡有几国与之为仇？若悉知之，可以用重赏，行间谍。间谍若行，则契丹自乱；契丹自乱，则边鄙自宁。昔李靖用间，破突厥心腹之人。如汉之陈汤、傅介子之流，则不劳师徒，自然归化。此可以缓陛下忧边之心也。
 凡征发军士，储备粮草，亦宜镇静，勿使喧烦。臣闻去年于户税上折科马草，及官中和买，当买纳未足之间，即有使臣催督，贫下户妇女有行校科者。又闻汴河干浅，欲分南河水添注汴河以通漕道。国家计度何在，而临时一至于此！臣即不知国家军储支得几年，若是无九年之粮，实为无备；若是无三年之粮，实为窘急。若不窘急，何以科校妇女而纳草，添注河水而漕运也？
 昔吴起为将，为士卒吮痈。霍去病为将，汉帝欲为治第，去病曰： 匈奴未灭，何以家为！ 今之将帅，有如吴起、霍去病否？若以臣见，即将帅实无其人。将帅非才，即无威名，何以使敌人望风而惧！
 以臣所见，小事不劳陛下用心；若以社稷之大计，为子孙之远图，则在乎举大略，求将相，务帝王之大体也。设如人欲理身，先理心，心无邪则身自正；欲理外，先理内，内既理则外自安。臣谓边上动，由朝廷动之，边上静，由朝廷静之。任贤相于内，则纪纲正；委良将于外，则边鄙安矣。 
改军头司为御前忠佐军头司，引见司为御前忠佐引见司。
二月，壬子朔，命河北东、西路招置营田，以陈恕等为营田使。
下诏罪己。
辽主御元和殿，受百官贺。以元日在营中，至是战捷，还南京补行礼。
癸丑，诏： 平塞、天威、平定、威虏、静戎、保塞、宁边等军，祁、易、保、定、镇、邢、赵等州民，除雍熙四年正月丙戌诏给复外，更给复二年；霸、代、洺、雄、莫、深等州，平鲁、岢岚军，更给复一年。 
乙卯，辽大飨军士，爵赏有差。枢密使韩德让封楚国王，驸马都尉萧宁远同政事门下平章事。甲子，辽主命南征所俘、有亲属分隶诸帐者，给官钱赎之，使得相从。
丙寅，辽禁举人匿名飞书谤讪朝政。
戊辰，以国子监为国子学。
是月，作方田。
三月，亲试合格举人，得进士阆中陈尧叟以下一百八十六人，诸科博平孙奭等四百五十人，并赐及第，七十三人同出身。赐宴，始令两制、三馆文臣皆预。赐尧叟等箴一首。越州进士刘少逸者，年十三，中选，既覆试，又别赐御题赋诗数章，授校书郎，令于三馆读书。时中书令史、守当官陈贻庆举《周易》学究及第，既而帝知之，令追夺所授敕牒，释其罪，勒归本局，禁吏人应举。
时有进士十七人挈家归于辽，辽主命有司考其中第者，补国学官，馀授县主簿、尉。
丁亥，辽命知易州赵质收战亡士卒骸骨，筑京观。戊子，赐裕悦宋国王耶律休格红珠筋线，命入内神帐行再生礼，太后赐物甚厚。辽制，惟帝及太后行再生礼，休格得行之，异数也。
己丑，辽免云州逋赋。
丙申，辽开奇峰路，通易州市。
是春，辽主驻延芳淀。
