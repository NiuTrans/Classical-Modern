起重光作噩正月，尽十二月，凡一年。
○高宗受命中兴全功至德圣神武文昭仁宪孝皇帝绍兴十一年（金皇统元年）
春，正月，壬寅，右文殿修撰、提举江州太平观赵开卒，年七十六。
自金人侵陕、蜀，开职馈饷者十年，军用得以毋乏，一时赖之。开既黜，主计之臣率三四易，于开条画，毫发无敢变更者，人伟其能。然议者咎开竭泽而渔，使后来者无所施其智巧。凡茶、盐、榷酤、激赏、零畸绢布之征，遂为西蜀常赋，故虽累经减放，而害终不去焉。
癸卯，凤翔府同统制军马杨从仪，败金人于渭南。
庚戌，淮西宣抚使张俊入见。帝问曾读《郭子仪传》否，俊对以未晓。帝谕云： 子仪方时多虞，虽总重兵处外，而心尊朝廷，或有诏至，即日就道，无纤介顾望，故身享厚福，子孙庆流无穷。今卿所管兵，乃朝廷兵也，若知尊朝廷如子仪，则非特一身飨福，子孙昌盛亦如之。若恃兵权之重而轻视朝廷，有命不即禀，非特子孙不飨福，身亦有不测之祸，卿宜戒之。 
先是金都元帅宗弼自顺昌战败而归，遂保汴京，留屯宋、亳，出入许、郑之间，复签两河军与蕃部凡十馀万，欲谋再举。上亦逆知敌情必不一挫便已，乃诏大合兵于淮西以待之。俊自建康来朝，故有是谕。
是日，金群臣上金主尊号曰崇天体道钦明文武圣德皇帝。金主初服衮冕。命太师宗干辇舆上殿，制诏不名。
辛亥，帝谕大臣曰： 李左车言： 千里馈粮，士有饥色。 敌若侵淮，其势粮必在后。但戒诸将持重以待之，至粮尽欲归，因其怠击之，则无不胜矣。 
癸丑，金主谢太庙，大赦，改元皇统。
乙卯，金人攻寿春府，守将孙晖、枢密院编制雷仲合兵拒之。
己未，淮北宣抚判官刘锜，自太平州渡江以援淮西。锜有兵二万，马数百，朝廷闻报，亟令张俊还建康拒敌。时孙晖、雷仲皆弃城而出，金人破寿春，杀守兵千馀人，系桥淮岸以济其众。
金初定命妇封号。
西夏请置榷场，金主许之。
乙丑，刘锜至庐州，驻兵城外。时枢密直学士、知庐州陈规病卒，城中无守臣，备御之具皆阙，官吏军民散出逃遁，惟有宣抚司统制官关师古兵二千馀人。锜巡其城一匝，曰： 城不足守也。 乃冒雨与师古率众而南。
丙寅，金以大军入庐州，遣轻骑追刘锜，及于西山口。锜自以精兵为殿，西向列陈以待。追骑望见锜旌旗，逡巡不敢逼，日暮，各解去。
丁卯，刘锜结陈徐行，号令诸军，占择地利，共趋东关，依水据山，以遏金人之冲。自金人渡淮，淮南之人皆避过江南，为迁徙之计，惟视锜兵以为安危。锜既得东关之险，稍休士卒，兵力复振。金人据庐州，虽时遣兵入无为军、和州境内剽掠，不敢举兵逼江，惧锜之乘其后也。江南由是少安。
戊辰，金人破商州。
先是右逼元帅完颜杲遣珠赫贝勒以数千骑入侵，守臣邵隆知不可守，乃焚仓库，毁庐舍而遁。金人入城，据之。
己巳，淮北宣抚副使杨沂中，以殿前司兵马三万人发行在。
金封平章政事完颜昂为漆水郡王。
二月，癸酉，淮西宣抚司都统制王德渡江屯和州。
初，金都元帅宗弼既入合肥，谍者报金人已入含山县，渐入历阳。时张俊诸军已趣装，犹未发，江东制置大使叶梦得见俊，请速出军，俊犹迟之，曰： 更俊探报。 梦得曰： 敌已过含山县，万一和州为金人所得，长江不可保矣。 俊遂令诸军进发，谕诸统制曰： 先得和州者胜。 德曰： 德当身先士卒，为诸军前锋。 俊壮之，将士皆鼓舞，讠雚噪而行。有报已失和州者，德乃率所部兵渡采石，约俊明日入城会食。至中流，闻敌势甚众，莫敢前，德驱之进翟，首先登舟。俊宿于江中，德率众径至城下，敌退屯昭关。
武功大夫、忠州团练使、知商州邵隆复入商州。
初，隆既遁去，乃屯兵山岭间，道出州西芍药口，谓避地者曰： 汝皆王民，毋忘本朝。 众感泣，携老幼来归。隆遣其子继春出商州之北以张其势，而移军洪门。金人以精骑来攻，隆设三伏以待，鏖战两时许，大破之，擒其将。隆始持十日粮，过期，食不继，士卒脔腐尸，啮草木食之，疲困日甚。及战，隆亲鼓之，呼声动山谷，无不一当百，遂大捷。继春亦破之于洛南县，金人乃去。隆以功迁右武大夫、荣州防御使。
丙子，帝谓大臣曰： 中外议论纷然，以敌逼江为忧，殊不知今日之势，与建炎不同。建炎之间，我军皆退保江南，杜充书生，遣偏将轻与敌战，得乘间猖獗。今韩世忠屯淮东，刘锜屯淮西，岳飞屯上流，张俊方自建康进兵前渡，敌窥江，则我兵皆乘其后。今虚镇江一路，以檄呼敌渡江，亦不敢来。 其后卒如帝所料。
故朝散大夫鲜于侁，追复集贤殿修撰。
淮东宣抚司都统制王德，遇金镇国大将军韩常于含山县东，击败之。
戊寅，金主诏： 诸致仕官职俱至三品者，俸禄、人力各给其半。 
己卯，淮西宣抚司统制官关师古、李横复取巢县。
辛巳，直秘阁、知泰州王奂兼通泰制置使，措置水寨乡兵，控守二州。
壬午，淮西宣抚司将官张守忠，遇金人于全椒县，败之。
先是金人分兵侵滁州、濠州，起复武功大夫、英州刺史、知滁州赵时遁去。张俊遣左军统制赵密追金人，击之，密令守忠以五百骑出全椒，偃诱篁竹间，敌疑不动，迫暮，引去。密乃引兵出六丈河以分敌势，将断其归路。
癸未，刘锜自东关引兵出清溪，邀击金人。张俊、杨沂中亦遣统制官王德、张子盖等会兵取含山县，复夺昭关。
乙酉，金改封海滨王耶律延禧为豫王，昏德公赵佶为天水郡王，重昏侯赵桓为天水郡公。
丁亥，淮北宣抚副使杨沂中、判官刘锜，淮西宣抚司都统制王德，统制官田师中、张子盖，及金人战于柘皋镇，败之。
前一日，锜行至柘皋，与金人遇，夹水而军。初，金人之退兵也，日行甚缓，至尉子桥，天大雨，次石梁河，河湍暴，敌断桥以自固，列营柘皋。柘皋地平，金人以为骑兵之利，且见锜步军，意甚易之。河通巢湖，阔二丈馀，锜命军士曳薪叠桥，须臾而成，遣甲军数队过桥，皆卧枪而坐。会沂中、德、师中、子盖之军俱至。翌日，敌将邢王与镇国大将军韩常等，以铁骑十馀万分为两队，夹道而陈。沂中自上流涉浅径进，官军不利，统制官辅逵中目，骑兵有稍却者。德曰： 敌右队皆劲骑，吾当先破之。 乃与师中麾兵渡桥，薄其右队。敌军动，有一帅被甲跃马，指画陈队，德引弓一发，帅应弦坠马，德乘势大呼驰击，诸军皆鼓噪。金人以拐子马两翼而进，德率众鏖战。沂中曰： 敌便习在弓矢，当有以屈其技。 乃令万兵各持长斧，堵而前，奋锐击之。金人大败，退屯紫金山，德等尾击之，捕敌百人，马驮数百，而锜以步兵甲重，不能奔驰，下令无所取。故无俘获焉。是役也，将官拱卫大夫、武胜军承宣使姚端以下，死敌者九百三人，而敌之死者甚众。锜谓德曰： 昔闻公威略如神，今果见之，请以兄礼事公。 
己丑，我军复庐州。
金人之侵淮也，资政殿大学士、江东安抚制置大使、知建康府叶梦得，团结沿江军民数万，分据江津，遣其子书写安抚司机宜，文字模将千人守马家渡。及是宗弼、郦琼以轻兵来攻，不得渡而还。
丙申，江东制置大使叶梦得上奏称贺，诏嘉奖。
初，建康屯重兵，岁费钱八百万缗，米八百万斛，榷货务所入不足以赡。至是禁旅与诸道之师皆至，梦得被命，兼总四路漕计以给馈饷，军用不乏，故诸将得悉力以战，由是朝廷益嘉之。
三月，庚子朔，金人围濠州。
初，金人自柘皋退军于紫金山，濠州守臣王进发书告急，日已再四，而通判州事张纲以边机事请赴行朝，遂泛舟而去。
一日，赵荣以数百骑至城下，进登城望之。荣语进曰： 大金以精兵三十万旦暮临城，势不可敌，公宜开门，纵民出城为避地计。且淮岸舟船颇多，水陆从便，倾城而去，不三两日，可以获安。方今满城生灵性命在足下，宜念之。 进怒曰： 赵荣，汝不能全节于朝廷，乃为北军游说邪？ 使劲弩射之。荣大怒，少退，骂进良久而去。州人闻之，以避地之谋力请于进，进不从。至是金兵自延陵浮梁渡淮，翌日，以兵数万列于东门之外，旌旗蔽野。是时进有兵千馀，又有宣抚司兵数百在城中。金人谓楼橹皆腐烂，攻之必破，乃使人至城下招降，守陴者怒骂之。
甲辰，淮西宣抚使张俊，淮北宣抚使杨沂中，判官刘锜，会议班师。
时俊、沂中、锜俱在庐州，俊与沂中为腹心，而与锜有隙。诸军进退多出于俊，而锜以顺昌之功骤贵，于诸将亦颇相节制。然柘皋之战，奏赏诸军，锜独不预。方金人之初退，虚实未明，三军相视，犹豫无决，但闻俊、沂中议，欲弃寿春而移庐州于巢县，复以庐州为合肥。而濠州自金人侵略，围城闭守，日夜遣人至军前求援。至是有被略人民自淮上窜归者，皆言金人渡淮去已远，而濠路亦通。翌日，俊因会饮，谓锜曰： 公步兵久战，可自此先回，径取采石归太平，吾欲与杨太尉至濠州，耀兵淮上，安抚濠梁之民，而吾军取宣化以归金陵，杨太尉渡瓜州以归临安，庶道路次舍、樵爨不相妨。 军之始行也，有诏，淮东、西漕臣胡纺、李仲孺，江东漕臣陈敏识，随军馈运，又遣两浙漕臣张汇继至，会集于军前。俊命诸漕备十日粮，诸漕以水路止于庐州，陆路无夫搬运，遂给军士钱人一千，使之附带，又令敏识拨水路纲运入滁州以接济二军。夜，二军调发，迟明，军马尽去，独俊留兵数百未行。
乙巳，平旦，杨沂中赴张俊帐会食已，二帅俱去。行数里，谍报敌攻濠州甚急，俊茫然失色，得驰骑邀刘锜。锜遂命军中持十日粮，继二军而行。
丙午，京东、淮东宣抚处置使韩世忠舟师至昭信县，夜，世忠以骑兵遇金人于闻贤驿，败之。
丁未，金人破濠州，武功大夫、忠州刺史、知州事王进为所执，兵马钤辖、武功郎、閤门宣赞舍人邵青巷战，死之。前一日，金兵薄城下，以云车、冲梯之属攻城，城土与屋瓦皆震，矢石如雨。进所部皆闽人，未尝经战守，或告以州之民兵，皆百战之馀，可以捍敌，进不从。翌旦，兵马钤辖邵宏缒城投拜，告以城中虚实。金益兵东南隅，乘风纵火，焚其楼橹皆尽。敌乘势登城，进奔马入郡舍，朝服坐于厅前，遂就执。金人纵兵焚掠，夷其城而去。
戊申，张俊、杨沂中、刘锜至黄连埠，去濠州六十里而闻城破，俊乃召沂中、锜谋之。锜谓沂中曰： 两府何以处？ 沂中曰： 惟有战耳。相公与太尉在后，沂中当居前，有进无退。 锜曰： 有制之兵，无能之将可御；无制之兵，有能之将不可御也。今我军虽锐，未为有制。且军士被甲荷粮而趋，今已数日，本救援濠州，濠州即失，进无所投，人怀归心，胜气已索，又粮食将尽，散处迥野，此危道也。不若据险下寨，堑地栽木，使根本可恃，然后出兵袭人。若其引去，徐为后图，乃全师保胜之道。诸将皆曰： 善！ 于是鼎足以为营，仍约逐军选募精锐，旦日入濠州。
俊遣斥堠数辈，还，俱言濠州无金人，或谓： 金人破城之后无所藉，又畏大军之来，寻已去矣。 乃再遣骑数百往探，皆无所见。俊遣将官王某谓锜曰： 已不须太尉前进矣。 锜乃不行，惟沂中与王德领二千馀骑往，以两军所选精锐策应之。四更，起黄连埠。午时，骑兵先至濠州城西岭上，列陈未定，有金人伏甲骑万馀于城两边，须臾，烟举城上，伏骑分两翼而出。沂中谓德曰： 如何？ 德知其势不可，乃曰： 德，统制官也，安敢预事！太尉为宣抚，利害当处之。 沂中皇遽以策麾其军曰： 那回！ 诸军闻之，以为令其走，散乱南奔，无复纪律。其步军见骑军走，谓其已败，皆散。金人追及，步军多不得脱，杀伤甚众。
己酉，韩世忠引兵至濠州。
庚戌，秦桧奏： 近报韩世忠距濠三十里，张俊等亦至濠州五十里，又岳飞已离池州渡江去会师矣。 帝曰： 首祸者惟乌珠，戒诸将无务多杀，惟取乌珠可也。澶渊之役，达兰既死，真宗诏诸将按兵纵契丹，勿邀其归路，此朕家法也。朕兼爱南北之民，岂忍以多杀为意乎！ 
辛亥，韩世忠与金人战于淮岸，夜，遣游奕军统制刘宝率舟师溯流，欲劫金人于濠州。金人觉之，先遣人于下流赤龙洲伐木以扼其归。有自岸呼曰： 赤龙洲水浅可涉，金已遣人伐木，欲塞河扼舟船，请宣抚速归。我赵荣也。 诸军闻之，皆以其言为然，世忠亦命速归。而金人以铁骑追及，沿淮岸且射且行，于是矢著舟如蝟毛。至赤龙洲，金人果伐木，渐运至淮岸，未及扼淮而舟师已去。金人复归黄连埠。
杨沂中自宣化渡江归行在。
壬子，金人自涡口渡淮北归。
癸丑，张俊引兵渡江，归建康府。
丁巳，刘锜自和州引兵渡江，归太平州。
戊午，金主亲祭孔子庙，北面再拜，退，谓侍臣曰： 朕幼年游佚，不知志学，岁月逾迈，深以为悔。孔子虽无位，其道可尊，使万世景仰。大凡为善。不可不勉。 自是颇读《尚书》、《论语》及《五代》、《辽史》诸书，或以夜继日。
己未，金主宴群臣于瑶池殿。适宗弼遣使奏捷，近臣多进诗称贺。金主览之曰： 太平之世，当尚文物，自古致治，皆由是也。 
甲子，行营右护军前部统制张彦与金人遇于山阳刘坊寨，武节大夫、秦凤路第八将张宠战死。宏以伪命补官，归朝，屡有战绩，事闻，赠右武大夫、忠州刺史。
夏，四月，丙子，金以济南尹韩昉参知政事。
辛卯，诏给事中、直学士院范同入对。
初，张浚在相位，以诸大将久握重兵难制，欲渐取其兵属督府，而以儒臣将之。会淮西军叛，浚坐谪去。赵鼎继相，王庶在枢府，复议用偏裨以分其势，张俊觉之，然亦终不能夺其柄。至是同献计于秦桧，请皆除枢府而罢其兵权，桧纳之，乃密奏于帝以柘皋之捷，召韩世忠、张俊、岳飞并赴行在论功赏。时世忠、俊已至，而飞独后，桧与参知政事王次翁忧之，谋以明日率三大将置酒湖上，欲出，则语直省官吏曰： 姑待岳少保来。 益令堂厨丰其燕具。如此展期以待，至六七日。
及是飞乃至。上即召同入，谕令与给事中兼直学士院林待聘分草三制。壬辰，以扬武翊运功臣、太保、京东、淮东宣抚处置使兼河南北诸路招讨使、节制镇江府英国公韩世忠，安民静难功臣、少师、淮南西路宣抚使兼河南北诸路招讨使、济国公张俊并为枢密使，少保、湖北、京西路宣抚使兼河南北诸路招讨使岳飞为枢密副使，并宣押赴本院治事。
世忠既拜，乃制一字巾，入都堂则裹之，出则以亲兵自卫，桧颇不喜。飞被服雍容，桧尤忌之。
乙未，枢密使张俊言： 臣已到院治事，见管军马，望拨属御前营内。 时俊与秦桧意合，故力赞议和，且觉朝廷欲罢兵权，即首解所统兵。帝从其请，复召范同入对，命林待聘草诏书奖谕，略曰： 李、郭在唐俱称名将，有大功于王室；然光弼负不释位之衅，陷于嫌隙；而子仪闻命就道，以勋名福禄自终。是则功臣去就趋舍之际，是非利害之端，岂不较然著明？ 意盖有所指也。
帝谓韩世忠、张俊、岳飞曰： 朕昔付卿等以一路宣抚之权尚小，今付卿等以枢府本兵之权甚大，卿等宜共为一心，勿分彼此，则兵力全而莫之能御，顾如宗弼，何足扫除乎！ 
是日诏： 宣抚司并罢，遇出师，临时取旨。逐司统制官已下，各带御前字入衔，且依旧驻答刂；将来调发，并三省、枢密院取旨施行。仍令统制官等各以职次高下轮替入见。 
右正言万俟禼试右谏议大夫。
是月，慕容洧破新泉寨，又攻会州，将官硃勇却之。洧愤，将益兵入侵。川陕宣抚副使胡世将遗洧书，勉以忠义，略言： 人心积怨，金人咸有归思。太尉诚乘此时料简精锐，保据险阻，储积粮食，缮治甲兵，拒此残敌，为持久计，敌必举兵以攻，太尉据兵以待，世将当出兵岐、陇，共乘其弊。如此，则太尉今日之举，乃吴公和尚原之举也，吴公之勋业宠禄，必再见于太尉矣。比闻金人有疑太尉心，而置重兵于山后，事危矣，计不早定，祸必中发。先发者制人，不易之论也，惟太尉图之！ 洧自是不复侵边。勇本洛城人，在会州尝与夏人战，擒其骁将，由是知名。
五月，甲辰，显谟阁待制、枢密都承旨周聿试尚书刑部侍郎。
丁未，诏韩世忠候御前委使，张俊、岳飞带本职前去按阅御前军马，专一措置战守。时秦桧将议和，故遣俊、飞往楚州，总率淮东全军，还驻镇江府。
戊申，太常少卿陈桷权尚书礼部侍郎。
先是金主如燕京，太师、领三省事梁宋国王宗干从，有疾，金主亲临问。自燕京还至野狐岭，宗干疾亟，不行。金主亲临问，语及军国事，金主悲泣不已，及后同往视疾，后亲与馈食，至暮而还，因赦罪囚，为宗干禳疾。己酉，宗干薨。庚戌，金主亲临。太史奏戌亥不宜哭泣，金主曰： 朕幼冲时，太师有保傅之功，安得不哭！ 哭之恸，辍朝七日。金主还上京，幸其第视殡事。及宗干丧至上京，金主临哭，葬之日，复临视之，其优礼如此。
丙辰，汪伯彦卒，年七十三。帝悼之。后九日，除开府仪同三司致仕、赠少师，赐其家田十顷，银帛千匹两，官给葬事，又官其亲属二人于饶州，后谥忠定。
六月，戊辰朔，责授单州团练副使刘子羽复右朝请大夫、知镇江府，兼沿江安抚使。
初，枢密使张俊，尝为子羽之父韐部曲，韐器之，俊荐其才，故复用。
俊晚年主和议，与秦桧意合，帝眷之厚，凡所言，朝廷无不从，荐人为监司、郡守、带职者甚众。
乙亥，诏有司造克敌弩，韩世忠所献也。帝谓宰执曰： 世忠宣抚淮东日，与敌战，常以此弩胜。朕取观之，诚工巧，然犹未尽善。朕筹画累日，乃少更少，遂增二石之力而减数斤之重，今方尽善，后有作者，无以加矣。 秦桧曰： 百工之事，皆圣人作，非诸将所及也。 
金诏都元帅宗弼与宰执同入奏事。
庚寅，金行台平章政事耶律晖致仕。
癸未，张俊、岳飞至楚州，俊居于城外，中军统制王胜引甲军而来。或告俊曰： 王胜有害枢使意。 俊亦惧，问之： 何故擐甲？ 胜曰： 枢使来点军，不敢不贯甲耳。 俊乃命卸甲，然后见之。
飞视兵籍，始知韩非忠止有众三万，而在楚州十馀年，金人不敢攻，犹有馀力以侵山东，为之叹服。
时统制河北军马李宝戍海州，飞呼至山阳，慰劳甚悉，使下海往山东牵制，宝焚登州及文登县而还。
俊以海州在淮北，恐为金人所得，因命毁其城，迁其民于镇江府。人不乐迁，莫不垂涕。俊遂总世忠之兵还镇江，惟背嵬一军赴行在。
甲申，右武大夫、忠州团练使、知河南府李兴，以所部至鄂州。
兴据白马山，与李成相拒凡数月，朝廷以兴粮饷道梗，孤军难守，乃命班师。兴率军民仅万人南归，至大章谷，遇金人数千要路，兴击退之。至鄂州，都统制王贵言于朝，遂以兴为左军同统制。
壬辰，太保、三京等路招抚处置使雍国公刘光世罢，为万寿观使。
金人始渝盟，光世尝请以舒、蕲等五州为一司，选置将吏，宿兵其中，为籓篱之卫。谏官万俟禼言： 光世欲以五州为根本，将斥旁近地自广，以袭唐季籓镇之迹，不可许也。 及三大将既罢，光世入朝，因引疾乞祠。帝谓大臣曰： 光世勋臣，朕未尝忘。闻其疾中无聊，昨日以玩好物数种赐之，光世大喜，秉烛夜观，几至四更。朕于宫中，凡玩好之物，未尝经目，止须赐勋旧贤劳耳。 光世既罢，遂寓居永嘉。
金有司请举乐，金主以梁宋国王宗干新丧，不允。
甲午，金卫王宗强薨。金主亲临，辍朝，如宗干丧。
是月，徽猷阁待制洪皓，在金境求得皇太后书，是夏，遣布衣李微赍至。帝大喜，因御经筵，谓讲读官曰： 不知太后宁否几二十年。虽遣使百辈，不如此一书。 遂命微以官。
秋，七月，丁酉朔，翰林学士兼实录院修撰范同为参知政事。
丙午，金以宗弼为尚书左丞相兼侍中、太保、都元帅，领行台如故。以燕京路隶尚书省，西京及山后诸部族隶元帅府。己酉，宗弼还军中。
辛亥，金参知政事耶律让罢。
壬子，右谏议大夫万俟禼疏言： 枢密副使岳飞，爵高禄厚，志满意得，平昔功名之念，日以颓坠。今春敌兵大入，趣飞掎角，而乃稽违诏旨，不以时发。久之一至舒、蕲，匆卒复还。幸诸帅兵力自能却敌，不然，则败挠国事，可胜言哉！比与国列按兵淮上，公对将佐谓山阳为不可守，沮丧士气，动摇民心，远近闻之，无不失望。望免飞副枢职事，出之于外，以伸邦宪。 癸丑，帝谓大臣曰： 飞倡议不修楚州城，盖将士戍山阳久，欲弃而之他。飞意在附下以要誉，朕何赖焉！ 秦桧曰： 飞意如此，中外或未知也。 
先是桧逐赵鼎，飞每对客叹息，又以恢复为己任，不肯附和议，读桧奏至 德无常师，主善为师 之语，恶其欺罔，恚曰： 君臣大伦，根于天性，大臣而忍面谩其主郡？ 金都元帅宗弼遗桧书曰： 汝朝夕以和请，而岳飞方为河北图，必杀飞，始可和。 桧亦以飞不死，终梗和议，己必及祸。至是飞自楚州归，乃令禼论其罪，始定计杀飞矣。
甲寅，侍卫亲军马军都虞候、武泰军节度使刘锜知荆南府，罢其兵，张俊深忌锜与岳飞，每言飞赴援迟而锜战不力也。飞请留锜掌兵，不许。
中书门下省检正诸房公事魏良臣权尚书吏部侍郎。
己未，少师、枢密使、济国公张俊为太傅，进封广国公，赐玉带，以俊首抗封章请归部曲也。
俊请离军将佐并与添差差遣，从之，其后大为州郡之患。
是月，枢密使张俊复往镇江措置事务，副使岳飞留行在，以二人议事不叶故也。
八月，甲戌，少保、枢密副使岳飞复为武胜、定国军节度使，充万寿观使。
右谏议大夫万俟禼既劾飞罪，未报。御史中丞何铸、殿中侍御史罗汝楫复交疏论之，大略谓： 飞被旨起兵，则略至龙舒而不进；衔命出使，则欲弃山阳而不守。以飞平日，不应至是，岂非忠衰于君邪！自登枢筦，郁郁不乐，日谋引去。尝对人言： 此官职，数年前执政除某而谋不愿为者。 妄自尊大，略无忌惮。近尝倡言山阳之不可守，军民摇惑。使飞言遂行，则几失山阳，后虽斩飞何益！乞速赐处分，俾就闲祠，以为不忠之戒。 禼章四上，又录其副示之，飞乃丐免，故有是命。
癸巳，川陕宣抚副使胡世将特起复。
世将方与诸将议出师进讨，而其母康氏卒于晋陵。帝闻之，诏： 军旅事重，不拘常制，日下供职，不许辞避， 翌日，又诏世将弟彦博起复，依旧添差提举两浙市舶，官给葬事。
时金人统军呼珊、迪布禄，合军五万馀屯刘家圈。右护军都统制吴璘，川陕宣抚司都统制杨政，枢密院都统制郭浩，皆会于仙人原，世将授璘以攻取之策。璘乞精兵三万人，破此两敌，收复秦、陇，事若不捷，誓以必死，世将以二万八千人与之，仍命政出和尚原，浩出商州以为声援。
璘阅兵河池，以新战阵之法，每战以长枪居前，坐不得起；次最强弓，次强弩，跪膝以俟；次神臂弓。约敌相搏，至百步内，则神臂先发，七十步，强弓并发，次陈如之。凡陈以拒马为限，铁钩相连，俟其伤则更替之。更替以鼓为之节，骑出两翼以蔽于前，陈成而骑兵退，谓之叠陈。诸将窃议曰： 军其歼于此乎！ 璘曰： 古之束伍令也。军法有之，诸君不识尔。得车战馀意，无过于此。战士心定，则能持满，敌虽锐，不能当也。房知车战之利，可用于平原旷野之间，而不得车战之法，其败固宜。敌骑长于奔冲，不尔，无有能抗之者。 
九月，癸卯，鄂州前军副都统制王俊，诣都统制王贵，诬告副都统制张宪谋据襄阳为变。先是秦桧欲害宪以及岳飞，乃言宪有异图，佯称金人侵略上流，冀朝廷还岳飞复掌兵，而己为之副。会宪诣枢密行府白事，俊承风旨上变，以统制官傅选为证，贵即日以闻。张俊在行府，闻之，遂收宪属吏。俊，东平人，初为雄威卒，后从范琼为右军统制者是也。
甲辰，诏： 宗室缌麻亲任环卫官身亡者，赐钱三百千；袒免减三之一。 
自军兴财匮，宗室近臣，吉凶赐予皆罢之。及是皇叔祖右监门卫大将军、利州刺史仲卒，至无以敛，判大宗正事齐安郡王士祇请于朝，故有是旨。
九月，戊申，泗州言奉使官工部侍郎莫将、知閤门事韩恕归至本州。
帝谕大臣曰： 此殆上天悔祸，敌有休兵之意尔。 秦桧曰： 每恨敌情难保，未能仰副陛下悯乱之意。 先是将、恕至涿州，为金人所执，至是都元帅宗弼将议和，故纵之归报焉。既而宗弼引兵破泗州以胁和，淮南大震。
右护军都统制吴璘，引兵至秦州城下，川陕宣抚司都统制杨政，夜引兵入陇州界，径趋吴山，与金人对垒。
是日，金主至自燕京，朝太皇太后于明德宫，赐鳏寡孤独不能自存者人绢二匹，絮三斤。
乙卯，诏： 左武大夫、忠州团练使刘光远赴行在奏事，仰秀州守臣方滋不移时刻津遣，须管来晚到行在。 
时金国都元帅越国王宗弼以书来，朝议遣光远往聘，而光远方以赃罪为监司所按，故趣召之。翌日，光远至行在，帝面谕以前罪一切不问，遂以为拱卫大夫、利州观察使，而左武大夫、吉州刺史曹勋亦迁拱卫大夫、忠州防御使，令与光远偕行。
丙辰，右护军都统制吴璘，及金统军呼珊战于剡家湾，败之。
初，呼珊与迪布禄合军刘家圈，呼珊善战，迪布禄善谋，二人皆老于兵者，狃其常胜，且据险自固，前临峻岭，后控腊家城，进退有守，谓南军必不敢轻犯。璘揣知其情，先一日，召诸将，问： 何以必胜？ 统制官姚仲曰： 战于原上则胜。 璘以为然，诸将议不同，璘曰： 诸将所以不同，惮辞劳苦，不欲攻原上耳。若金人乘势而下，我兵败矣。 卒如仲议。
璘既相视其地，乃遣人告敌曰： 明日请战。 金人闻之皆笑，愈不设备，夜半，璘遣仲与鄜延经略使兼知成州王彦率所部衔枚直进，渡河，涉峻岭，截坡上，出其不意，约与敌对栅，然后发火。又遣将张士廉等取间道以兵控腊家城，戒曰： 敌根本在彼，若败必趋入城。汝等截门，勿纵一骑入。 
二将所部军行，寂无人声，又大阴雾，既上岭，列栅乃发火。金人大骇，仓卒备战，我军已毕列。游骑有闻金帅以马捶敲镫者，曰： 吾事败矣！ 
我军气益振，璘策迪布禄有谋，必谓我趋战欲速，不肯径出。呼珊恃其百战百胜，与迪布禄异议，宜可挑取。已而遣轻兵尝敌，果见呼珊勒兵而出，与我军合，鏖击数十，更休迭战。敌及三陈，战急，大将有请曰： 敌居高临下，我战地不利，宜少就平旷以致其师，宜可胜。 璘叱曰： 如此，则我走，敌遂胜矣。敌已溃，毋自怯。 璘轻裘驻马陈前，麾军亟战。军皆殊死斗。金人大败，遁去，骑兵追袭，斩首六百三十，生擒七百人。
骑将杨万，膂力过人，生擒一千户诣璘。璘曰： 万可斩也，战方急，岂可得一人而遽返邪！ 万投千户于地，仓遽复上马入陈。
骑将马广者，所部号八字军，察敌将溃，越陈挑逐，既而大靡，俘馘人马数千，敌兵降者万馀人。璘悉释之，听其自便。
金残兵果趋城走。张士廉违节制后期，二帅仅以身入城。
翌日，第赏，马广独不及，反将诛之，曰： 此违约束，轻犯令者也。 
呼珊入城，率馀兵拒守。璘围之。
戊午，刘光远、曹勋辞于内殿，遂命持金帅报书以行。
癸亥，言者请令有官人铨试，并兼习两场。故事，铨试有官人分五场：曰经义，曰诗赋，曰时义，曰断案，曰律义；愿试一场者听。议者谓 试之以经义、诗赋、时义者，欲使之通古今；试之以《刑统》义、断案者，欲使之明法令。宜令二者各兼一场，庶使人人明古今，通法令，而无一偏之失。 事下吏部，乃命任子如所请。
右军都统制吴璘自腊家城班师。
初，金统军呼珊在城中，璘急攻之。城且破，朝廷以驿书命璘，遂归。宣抚副使胡世将闻之，叹曰： 何不降金字牌，且来世将处！ 
即日，世将以金人之俘三千人献于行在，命利州路转运判官郭游卿，就俘获中以声音容貌验得女真四百五十人，同日斩于嘉陵江上，敛其尸以为京观；馀皆涅其面，于界上放还。敌气大沮。
泾原经略使秦弼，以策应不及，致失呼珊，遂罢兵柄。
是日，武显大夫、西和州巡检元成，与金人战，死之。
时宣抚司命成以所部牵制熙河敌兵，行至巩州，与敌遇，自度必死，南向而哭曰： 长于行陈，死于兵戎，竟不得见吾君矣！ 遂自刎而死。
商州管内安抚使邵隆，及金知虢州贾泽战，败之，复虢州。
是秋，金境多蝗。
冬，十月，戊辰，川陕宣抚司都统制杨政，及金万户通检战于宝鸡，败之。
时通检屯渭北，政欲攻拔其城。是日，黎明，通检将精兵万众出战，政鼓勇士鏖战县旁，至日晡，五十馀合，势未分。政遣裨将骑突出陈后山上，持帜以招，阳为麾军。金人望见，大呼曰： 伏发矣！ 乃惊而溃，政乘势掩杀，通检至城门而桥已绝，乃擒之。
己巳，刘光远等至金军。乙亥，金宗弼遣刘光远等还。
宗弼之入侵也，首破泗、楚二郡，枢密使张俊在镇江，遣其侄统制官子盖以轻兵屯维扬、盱眙之间，伺敌进止。俊不以兵渡江，恐妨和议，谓人曰： 南北将和，敌谓吾怠，欲摅柘皋之忿尔。勿与交锋，则敌当自退。 
时右谏议大夫、知镇江府、沿江安抚使刘子羽建议清野，尽徙淮南人于镇江。民兵杂居，子羽抚以恩信，无敢相侵扰者，境内贴然。
既而金兵久不至，俊以问子羽，子羽曰： 此敌异时入侵，飘如风雨，今更迟回，是必有他意。 至是宗弼遣光远等还报，大略言当遣尊官右职、名望夙著者持节而来，盖金欲速和故也。
戊寅，宗正丞邵大受言： 宗正旧有四书：日《玉牒》，曰《仙源积庆图》，曰《宗籓庆系录》，曰《宗枝属籍》。建炎南渡，寺官失职，举四书而逸于江浒。陛下比命重修《仙源庆系属籍总要》，乃合三者而一之，固无愧于昔。独《玉牒》未修，望诏有司讨论一书，以备中兴之盛典。 从之。
少保、醴泉观使岳飞，下大理寺。
先是枢密使张俊言张宪谋反，行府已有供到文状，左仆射秦桧乘此欲诛飞，乃送飞父子于大理狱，命御史中丞何铸、大理卿周三畏鞫之。
乙酉，虚恨蛮王历阶诣喜州乞降。
历阶既犯边，获寨将茹大猷以去。提刑司调兵防扼，所费不赀，连年不能讨，大猷因以利啖之。去年春，历阶款塞求降，不许，至是复申前请。守臣邵博言于宣抚司，以便宜补历阶进武校尉，令还大猷等，且遗以色带、茶、彩，命王士安往促之。历阶遣其子阿帕、蛮将军叶遇等送大猷归，州令右宣校郎、知峨眉县梁端即境上恩斯神祠折箭歃血，与盟而去。历阶归，其出没钞掠如故。
癸巳，扬武翊运功臣、太保、枢密使、英国公韩世忠罢，为横海、武宁、安化军节度使，充醴泉观使，奉朝请，进封福国公。
世忠不以和议为然，由是为秦桧所抑。至是魏良臣等复行，世忠乃谏，以为： 中原士民，迫不得已沦于域外，其间豪杰，莫不延颈以俟吊伐。若自此与和，日月侵寻，人情销弱，国势委靡，谁复振乎？ 又乞俟北使之来，与之面议，优诏不许。世忠再上章，力陈秦桧误国，词意剀切，桧由是深怨世忠。言者因奏其罪，上留章不出。世忠亦惧桧阴谋，乃力求闲退，遂有是命。世忠自此杜门谢客，绝口不言兵，时跨驴携酒，从一二童奴游西湖以自乐，平时将佐罕得见其面云。
是月，金人破濠州。
商州安抚使邵隆及金人所命知陕州郑赋战，克之，复陕州。
起复川陕宣抚使胡世将，图上右护军都统制吴璘剡湾克捷之状，且言： 臣询究众论，皆谓璘此战比和尚原、杀金坪，论以主客之势，险易之形，功力数倍。据捉到蕃人供，金国中称璘有 勇似其兄 之语。臣猥以书生，误膺重寄，上赖朝廷指授，璘等为国宣力，川陕用兵以来，未有如此之胜，望优与迁擢，以为尽忠许国之劝。 又奏： 本司都统制杨政，焚荡敌寨十馀处，亲率胜兵与萨里干迎敌，敌众败去，致不敢并力熙、秦；枢密院都统制郭浩，于陕、虢等处攻却敌寨，并皆获捷，牵制敌军，不致并力秦、凤；并乞优异推恩。 乃赐璘等诏书奖谕，赐世将黄金二百两，茶药有差。
初，三将之并出也，璘复秦州，捷剡湾；政下陇州，破岐下诸屯；浩取华、同二州，入陕府，有破竹之势。世将亦遣要约陕西、河东忠义首领数十，愿为内应。而朝廷与金约和，秦、晋之人珠惜之。三将归，解严，第功，于是统制官姚仲、王彦、向起各落阶官，仲、彦为华、虢两州观察使，起为邵州防御使。
十一月，辛丑，金都元帅宗弼遣魏良臣等还，许以淮水为果，岁币银、帛各二十五万匹、两；又欲割唐、邓二州。因遣其行台户部侍郎萧毅、翰林待制、同知制诰邢具瞻审定可否。
先是有举人献策于宗弼者，宗弼用之，于盱眙、龟山造舟为梁，引兵深入，东过临淮，南至六合，西临招信，昼夜不绝。至是军食不断，士皆饥苦，宗弼乃遣毅等与良臣偕来焉。
壬寅，诏以四立日就行在权宜设位，祭五福太乙。
乙巳，诏吏部侍郎魏良臣就充接伴使，以金使萧毅已过界也。
毅等过江，揭旗于舟，大书 江南抚谕 。右朝散大夫、知镇江府刘子羽见之，怒，夜，以他旗易之。翌日，良臣见旗有异，大惧，乃索之，且以胁子羽，子羽曰： 吾为守臣，朝论无所预。然揭此于吾之境，则吾有死而已。 请不已，出境，乃还之。
丁未，光山军节度使、开府仪同三司、判大宗正事、齐安郡王士祇，提举西京嵩山崇福宫。
士祇数言事，秦桧患之。岳飞之下吏也。士祇草奏欲救之，语泄。桧乃使言者论： 顷岳飞进兵于陈、蔡之间，乃密通书于士祇，叙其悃愊，踪迹诡秘。范同顷为浙东宪，与士祇通家往还，或以他故数日不克见，则必遣其属邵大受往传导言语，窥伺国论。士祇身为近属，在外则结交将帅，在内则结交执政，事有切于圣躬，望罢其宗师职事，庶几助成中兴之业。 故有是命。仍令刑部检会宗室戚里不得出谒接见宾客条法，申严行下。
己酉，金稽古阁火。
壬子，金审议使、行台户部兼工部侍郎萧毅、翰林待制、同知制诰邢具瞻等入见。毅等至馆，帝命工部侍郎莫将馆伴。
时殿陛之仪，议犹未决。议者以为兵卫单弱，则非所以隆国体；欲设仗卫，恐骇敌情。秦桧与知閤门事郑藻谋之，藻请设黄麾仗千五百人于殿廊，蔽以帟幕，班定彻帷，桧然之。自是以为定制。
时秦桧议誓书事，以为： 自古盟会，各出意以为之誓，未有意自彼出，而反覆更易，必欲如其所要者。 帝曰： 朕固知之。然朕有天下而养不及亲，徽宗既无及矣，太后年逾六十，日夜痛心。今虽与之立誓，当奏告天地、宗庙、社稷，明言若归我太后，朕不惮屈己与之和。如其不然，则此要誓，神固不听，朕亦不惮用兵也。 
乙卯，御史中丞何铸充端明殿学士、签书枢密院事，充大金报谢使。右谏议大夫万俟禼试御史中丞，起居郎罗汝楫为右谏议大夫。丁巳，拱卫大夫、利州观察使、知閤门事曹勋落阶官，为容州观察使，充报谢副使。
何铸入辞，帝谕铸委典致词，事在必济。又召勋至内殿，谕之曰： 朕北望庭帏，逾十五年，几于无泪可挥。所以频遣使指，又屈己奉币者，皆以此也。窃计天亦默相之。 言已，泪下，左右皆掩泣。帝曰： 汝见金主，以朕意与之言曰： 惟亲若族，久赖安存，朕知之矣。然阅岁滋久，为人之子，深不自安。且慈亲之在上国，一寻常老人耳，在本国则所系甚重。 往用此意，以天性至诚悦之，彼亦当感动也。 
戊午，金国审议使萧毅等辞行。时朝廷许割唐、邓二州，馀以淮水中流为界。毅辞，辞谕曰： 若今岁太后果还，自当谨守誓约；如今岁未也，则誓文为虚设。 
辛酉，特进观文殿大学士、福建安抚大使兼知福州张浚为检校少傅、崇信军节度使，充万寿观使，免奉朝请。
秦桧将议和，遣工部员外郎盖谅因事至闽中，风浚使附其议，当引为枢密使。浚答书，言敌不可纵，和不可成，桧不悦。会浚以母老乞词，乃有是命。
是月，诏： 大金已遣使通和，令川陕宣抚司照会保守见存疆界，不得出兵生事，招纳叛亡。 
十二月，癸酉，试尚书工部侍郎莫将权本部尚书，往唐、邓州分画地界。
先是诏刑部侍郎周聿充京西路分画地界官，应干措置，枢密都承旨郑刚中充陕西路分画地界官，应干措置，委川陕宣抚司照南北誓书文字，子细分画，不得差错生事，至是又遣将焉。
乙亥，签书枢密院事、充大金报谢使何铸等至军前，金都元帅宗弼遣铸往会宁，且以书来索北人之在南者，因趣割陕西馀地。
是日，遣莫将、周聿往割唐、邓，又命郑刚中分画陕西，以刘豫、吴玠元管地界为准。
癸巳，岳飞赐死于大理寺。
飞既属狱，何铸以中执法与大理卿周三畏同鞫之。飞久不伏，因不食，求死，命其子閤门祗候雷视之。至是万俟禼入台月馀，狱遂上。及聚断，大理寺丞李若朴、何彦猷言飞不应死，众不从。于是飞以众证，坐尝自言己与太祖以三十岁除节度使，为指斥乘舆，情理切害，及敌侵淮西，前后受亲札十三次，不即策应，为拥兵逗留，当斩；阆州观察使、御前前军统制权副都统制张宪，坐收飞、云书，谋以襄阳叛，当绞；飞长子左武大夫、忠州防御使、提举醴泉观云，坐与宪书，称 可与得心腹兵官商议 ，为传报朝廷机密事，当追一官，罚金。诏飞赐死，命领殿前都指挥使职事杨沂中莅其刑，诛宪、云于都市。参议官、直秘阁于鹏，除名，送万安军，右朝散郎孙革，送浔州，并编管；仍籍其赀，流家属于岭南。天下冤之。飞死，年三十九。
初，狱之成也，太傅、醴泉观使韩世忠不平，以问秦桧，桧曰： 飞子云与宪书虽不明，其事体莫须有。 世忠怫然曰： 莫须有 三字，何以使人甘心！ 固争之，不听。
飞事亲至孝，家无姬侍。吴玠素服飞，愿与交欢，饰名姝遗之，飞曰： 主上宵旰，宁大将安乐时耶！ 却不受。玠大叹服。或问： 天下何时太平？ 飞曰： 文臣不爱钱，武臣不惜死，天下太平矣。 师每休舍，课将士注坡跳壕，皆重铠以习之。卒有取民麻一缕以束刍者，立斩以徇。卒夜宿，民开门愿纳，无敢入者，军号 冻死不拆屋，饿死不掳掠 。卒有疾，亲为调药。诸将远戍，飞妻问劳其家，死事者，哭之而育其孤。有颁犒，均给军吏，秋毫无犯。善以少击众。凡有所举，尽召诸统制，谋定而后战，故所向克捷。猝遇敌不动。故敌为之语曰： 撼山易，撼岳家军难。 张俊尝问用兵之术，飞曰： 仁、信、智、勇、严、阙一不可。 每调军食，必蹙额曰： 东南民力竭矣！ 好贤礼士，雅歌投壶，恂恂如儒生。每辞官，必曰： 将士效力，飞何功之有！ 然忠愤激烈，议论不挫于人，卒以此得祸。
时上下以和议得成为幸，渊圣在金，鲜有厝意者。金主诏以天水郡公赵桓乞本品俸，令有司赒济之。
金尚书左丞完颜勖奉诏访祖宗遗事。勖采摭遗言旧事，自始祖以下十帝，综为三卷，凡部族曰某部，复曰某水之某，又曰某乡、某村以别识之。凡与契丹往来及征伐诸部，其间诈谋诡计，一无所隐，事有详有略，咸得其实。书成，进入，金主焚香立受之，赏赍有差。旋诏左丞勖暨平章政事奕，职俸外别给二品亲王俸傔。旧制，皇兄弟、皇子为亲王，给二品俸。宗室封一字王者，给三品俸。勖等别给亲王俸，皆异数也。
徽猷阁待制洪皓，在燕山密奏： 敌已厌兵，势不能久；异时携妇随军，今不复携矣。朝廷不知虚实，卑词厚币，未有成约，不若乘胜追击，以复故疆，报世仇。张浚名动殊方，可惜置之散地。 并问李纲、赵鼎安否，又言将帅中唯岳飞为金人所畏；胡铨封事，其地有之，彼亦知中国有人。
