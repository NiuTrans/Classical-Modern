起旃蒙作噩正月，尽柔兆掩茂十二月，凡二年。
讳昀，太祖十世孙，父荣文恭王。开禧三年正月癸亥，生于绍兴府虹桥里第。前一夕，荣王梦一紫金帽人来谒，比寤，夜漏未尽数刻，室中五采烂然，起视，赤光属天，如日正中。生三日，家中闻户外车马声，亟出，则绝无所睹。幼尝昼寝，人忽见体隐隐如龙鳞，咸神异之。嘉定十五年，授邵州防御使。十七年闰八月，立为皇子，改赐名，封成国公。
○理宗建道备德大功复兴烈文仁武圣明安孝皇帝宝庆元年（金正大二年，蒙古太祖二十年）
春，正月，壬戌朔，诏举贤良。
庚午，湖州人潘壬，与其弟丙、从兄甫，以史弥远废立，不平，乃遣甫密告谋立济王意于李全。全欲坐致成败，阳与之日期，进兵应接，实无意也。壬等信之，遂部分其家众以待。
及期，全兵不至。壬等惧事泄，乃以其党杂盐贩盗千馀人，结束为全军状，扬言自山东来，夜入州城，求济王竑。竑闻变，匿水窦中，壬寻得之，拥至州治，以黄袍加竑身。竑号泣不从，壬等强之，竑不得已，乃与约曰： 汝能勿伤太后、官家乎？ 众许诺。遂发军资库金帛、会子犒军。知州谢周卿，率官属入贺。壬伪为李全榜揭于门，数史弥远废立罪，且曰： 今领精兵二十万。水陆并进。 人皆耸动，比明视之，则皆太湖渔人及巡尉兵卒耳。
竑知事不成，乃遣王元春告于朝，而帅州兵讨壬，壬变姓名走，丙、甫皆死。元春至临安，弥远惧甚，急召殿司将彭忄乇帅师赴之，至则事已平。壬走至楚州，为小校明亮所获，送临安斩之。弥远诈言竑有疾，令客秦天锡挟医至湖州视之，天锡谕旨，逼竑缢于州治，以疾卒闻。
起居郎魏了翁、考功员外郎洪咨夔相继言竑之冤。礼部侍郎、直学士院真德秀入见，奏曰： 我朝立国，根本仁义，先正名分。陛下初膺大宝，不幸处人伦之变有所未尽，流闻四方，所损非浅。霅川之变，非济王本志，前有避匿之迹，后闻捕讨之谋，情状本末，灼然可见。愿诏有司，讨论雍熙追封秦邸舍罪恤孤故事，斟酌行之。虽济王未有子息，兴灭继绝，在陛下耳。 帝曰： 朝廷待济王亦至矣。德秀曰： 若谓此事处置尽善，臣未敢以为然。观舜所以处象，则陛下不及舜明甚。人主但当以二帝、三王为师，秦、汉以下人君，举动皆不合理，难以为法。 帝曰： 亦是一时仓卒耳。 德秀曰： 此已往之咎。惟愿陛下知有此失，益讲学进道，以赎前愆，以收人心。昔太平兴国中，秦邸事作，太子太师王溥等议于朝堂者，七十有四人，然后有诏裁决，以大事不可轻也。庆历间求西帅，必取当世第一流；宰相吕夷简至忘仇荐进，以重任不可轻也。迩者霅川之狱，未闻有参听于槐棘之下；又如淮、蜀二阃之除，皆出佥论所期之外。天下之事，非一家之私，何惜不与众共之？朝廷之于天下，当如天地之于万物，栽培倾覆，付之公心，不可使有一毫私意于其间。当乾道、淳熙间，有位于朝者，以馈遗及门为耻；受任于外者，以苞苴入都为羞。今货赂公行，薰染成风，恬不知怪，治世气象，欲其宽裕，不欲其迫蹙。曩者以讹言之令，至于流窜、杀戮，都邑之民，摇手相戒。朝廷之上，敏锐之士，多于老成，政事之才，富于经术。虽尝以耆旧褒傅伯成、杨简，以学行褒柴中行，以恬退用赵蕃、杨宰，至于忠亮敢言如陈宓、徐侨，皆未蒙录用。愿处伯成、简于内祠，中行于经幄，擢宓侨于言路，不独人主赖其益，朝列新进之士亦有所矜式。伯成、简皆年逾八十，纵使召之不至，必能用囊封以进忠言。 又言： 长人之官，抚字不闻，叨忄质日甚。 帝曰： 如何无一廉者？ 又问： 何以革之？ 德秀言： 此在朝廷用舍黜陟之间，示以意向。 帝又问： 卿曾见有何廉吏？ 德秀以袁州守赵{政}夫对，因言： 崔与之帅蜀，杨长孺帅闽，皆有廉声，臣一时不能悉数，乞广加咨访。 史弥远深忌之。
甲申，程珌进读《三朝宝训》，言曰： 艺祖皇帝受禅之初，与三军约，不许杀戮一人，自此圣圣相承，守为家法。 帝曰： 祖宗以仁立国，朕当以仁守之。 帝又问： 《宝训》中云： 治世少而乱世多，君子少而小人多。 何也？ 珌言：治世所以少，乱世所以多者，正缘君子少而小人多也。盖君子初未尝少，圣君出而君子多；小人初未尝多，庸君出而小人多。 帝曰： 然。 
己丑，硃端常言： 蜀士当得郡者，绍兴以前悉亲诣阙下，庙堂因得以审其人物而进退之。自庆元以来，以自作差壁，则驰牍干请。今请除曾任太守有治效人外，必令亲到堂除授，奏事讫之任，次任与免。 从之。
己丑，诏曰； 朕初纂丕图，亟受慈训，既御经幄，日亲群儒，深念进德立治之本，实由典学，朝夕罔敢怠忽。尚赖诸贤悉心启迪，无有所隐，朕当垂听，益加自勉。 
二月，壬辰朔，雪。
蒙古武仙闻彭义斌复山东州县，乃叛蒙古，杀河北西路都元帅史天倪。天倪弟天泽，时护母归燕，府僚王缙、王守道追及天泽于道，告之故，且曰： 变起仓卒，部曲散在近郊，公能回辔，不招自至。 天泽曰： 不共国之仇，死亦当从，况未必死耶！ 遂倾资装，易铠仗，南还，遣监军李伯祐诣国王富珠哩言状，且请济师。富珠哩即命天泽嗣兄职，遣萨讷台率锐卒三千授之，合势进攻。仙将葛铁枪拥众来拒，天泽迎击之。生擒铁枪，馀众溃。乘胜至中山，略无极，拔赵州，仙败，奔西山。既而天泽进兵，遂复真定。富珠哩，穆呼哩子也。。
癸巳，硃著、王暨进读《高宗宝训孝德卷》终，著言： 高宗当中兴艰难之初，钦事慈宁太后，始终极孝；愿陛下以高宗为法。 帝嘉纳，忽愀然曰： 雪作非时，朕终夜为之不安，当益恐惧修德，凡有阙失，无忘忠告。 
甲午，诏： 故太师、武胜、定国军节度使、鄂王岳飞改谥忠武。 
丙申，以师弥嗣秀王。师弥，秀王第二子也。潘壬之变，师弥避居菁山园庙；至是奖其能守园陵，故躐等升嗣。
戊戌，诏： 福州、温州各添教官一员。 
甲辰，蠲两浙州军属县官私僦钱有差。
许国至镇，李全妻杨妙真效迓，国辞不见，妙真惭而归。
国既视事，痛抑北军，有与南军竞者，无曲直，偏坐之，犒赏十损八九。全自青州致书于国，国夸于众曰： 全仰赖我养育，我略示威，即奔走不暇矣。 
全因留青州，国不能致，乃数致厚馈，邀全还。刘庆福亦使人觇国意，国左右语觇者曰： 制置无害汝等意。 庆福以报全。全集将校曰： 我不参制阃，则曲在我，今不计生死，必往见。 遂还楚州上谒。宾赞戒全曰： 节使当庭趋，制使必免礼。 及庭趋，国端坐纳全拜。全退，怒曰： 全归朝，拜人多矣，但恨汝非文臣，本与我等。汝向以淮西都统谒贾制帅，亦免汝拜。汝有何勋业，一旦位我上，便不相假借耶？全赤心报朝廷，不反也。 国继设盛会宴全，遗劳加厚，全终不乐。庆福谒国之幕客章梦先，梦先令隔帘貌喏，庆福亦怒。
既而全欲往青州，恐国苛留，自计曰： 片所争者拜耳，拜而得志，吾何爱焉！ 更折节为礼。因会集间，出札白事，国见其细故，判从之，全即席再拜谢。自是动息必情，得请必拜，国喜曰： 吾折服此子矣！ 
全往青州，国集两淮马步军十三万，大阅楚城外以挫北人之心。杨妙真及军校留者，惧其谋己，内自为备。
初，全遣庆福还楚城，使为乱，适潘壬事败，全党亦不安。或教妙真畜一妄男子，指谓人曰： 此宗室也。 且语僚佐曰： 会令汝为朝士。 潜约盱眙四军为应，皆不从，庆福谋中辍，第欲快意于国。计议宫苟梦玉知之，以告国，国曰： 我岂文儒不知兵者耶！ 梦玉惧祸及，复以告庆福。
一日，国晨起视事，忽露刃充庭。国厉声曰： 不得无礼！ 矢已及颡，流血蔽面而走。乱兵悉害其家，纵火焚官寺，两司积蓄，悉为贼有。亲兵翼国登城，缒而走。贼拥通判姚翀入城，犒两军使归营。庆福手杀梦先以报其辱，国缢于途。
事闻，史弥远惧激它变，以徐晞稷尝倅楚守海，得全欢心，乃授晞稷淮东制置使，令屈意抚全。全闻国死，自青还楚，佯责庆福不能弹压，斩数人，上表待罪；朝廷不问。知扬州赵范，得制置使印于溃卒中，以授晞稷。晞稷至楚，全及门，下马拜庭下，晞稷降等止之，贼众乃悦。晞稷至，以恩府称全，恩堂称妙真。
初，楚城之将乱也，有吏窃许国书箧二，以献庆福，皆机事，庆福未之发。全发缄读之，有庙堂遗国书令图全者，全大怒。又有苟梦玉书，即以庆福谋告国者，全始恶梦玉反覆，杀之。
戊午，出丰储仓米七万五千石赈临安贫民。马步军诸班直、皇城司守卫官兵，给犒有差。
三月，癸酉，葬仁文哲武恭孝皇帝于永茂陵，庙号宁宗。
时皇太后垂帘，人多言本朝世有母后之圣，太后兄子万寿观使石独曰： 事岂容概言！昔仁宗、英宗、哲宗嗣位，或尚在幼冲，或素由抚育，军国重事，有所未谙，则母后临朝，宜也。今主上熟知民事，天下悦服，虽圣孝天通，然不早复政，得无基小人离间之嫌乎？ 乃密疏章圣、慈圣、宣仁所以临朝之由，及汉、唐母后临朝称制得失以闻，太后然之。
夏，四月，辛卯朔，宁宗祔庙，颁德音于临安、绍兴府。
金起复莘国公胥鼎为平章政事，行省事于卫州，进封英国公。
壬辰，硃著进读《高宗宝训》，至高宗曰周公戒成王，惟在知稼穑艰难，帝曰： 朕近写《无逸》一篇，揭为四图，置之坐右以便观省，念兹在兹，不忘艰难。 
甲午，金以京畿旱，遣使虑囚。
丁酉，太后手书： 吾年晚多病，志在安闲，嗣君可日御便殿听政，今后便撤帘。 戊戌，臣寮言： 伏读太后还政御札，前代母后勉强不能为之事，而太后圣断行之，略无难色，实为万世母后临朝之法。 帝曰： 朕受太后之恩如天，朝夕思之，未知所报，便当力请。 辛丑、壬寅，帝两请太后仍垂帘，不允。
丙午，诏： 今后见供职及在外带职从官，依元祐十科旧制，岁举三人。 从右正言麋溧请也。
辛亥，出丰储仓米八万石赈临安贫民。
己未，以端明殿学士薛极签书枢密院事。
五月，甲子，诏求直言。
户部郎官张忠恕上封事，其略曰： 天人之应，捷于影响。自冬徂春，雷雪非时，西霅，东淮，狂悖洊兴。客星为妖，太白昼见，正统所系，不宜诿之分野。陛下于济王之恩，自胃弥缝曲尽矣，然不留京师，徙之外郡，不择牧守，混之民居，一夫奋呼，阖城风靡，寻虽弭患，莫副初心。谓当亟下哀诏，痛自引咎，复崇恤典，选立嗣子，则陛下所以处之者，庶几天憾。险佞之徒，凡直言正论，率指为好名归过。夫好名归过，其自为者非也，若首萌逆亿厌恶之心，则将令言者望风含疑，此危国之炀毒也。况迩来取人，以名节为矫激，以忠谠为迂疏，以介洁为不通，以宽厚为无用，以趣办为强敏，以拱默为靖共，以迎合为适时，以操切为任事，是以正人不遇，小人见亲。又，士习益坏，民生益艰，第宅之丽，声伎之美，服用之侈，馈遗之珍，向所未有。公家之财，视为己物，荐举、狱讼，军伎、吏役，僧道、富民，凡可以得贿者，无不为也。如此而欲基本之不摇，殆却行而求前也。 魏了翁见其疏，叹曰： 忠献有后矣！ 忠恕，浚之孙也。
进士井研邓若水上封事曰： 行大义，然后可以弭大谤；收大权，然后可以固大位；除大奸，然后可以息大难。宁宗皇帝晏驾，济王当继大位者也，废黜不闻于先帝，过失不闻于天下。史弥远不利其立，夜矫先帝之命，弃逐济王，并杀皇孙而奉迎陛下，曾未半年，济王竟不幸死于湖州，揆以《春秋》之法，非弑乎？非篡乎？非攘夺乎？当悖逆之初，天下皆归罪弥远而不敢归过于陛下者，何也？天下皆知仓卒之间，非陛下所得知，亦谅陛下必无是心也，亦料陛下必能扫清妖氛，以雪先帝、济王父子终天之愤。今逾年矣，而乾刚不决，成断不行，无以大慰天下之望。昔之信陛下之必无者，今或疑其有，昔之信陛下之不知者，今或疑其知，陛下何忍以清明天日而身受此污辱也？为陛下计，莫若遵泰伯之至德，伯夷之清名，季子之高节，而后陛下之本心明于天下，此臣所谓行大义以弭大谤，策之上也。自古人君之失大权，鲜有不自废立之际而尽失之。当其废立之间，威动天下，既立则眇视人主。是故强臣挟恩以陵上，小人怙强以无上，久则内外相为一体，上喑默以听其所为，日朘月削，殆有人臣之所不忍言者。威权一去，人主虽欲固其位，保其身，有不可得。宣缯、薛极，弥远之肺腑也，王愈，其耳目也，盛章、李知孝，其鹰犬也，冯榯，其爪牙也。弥远欲行某事，害某人，则此数人者相与谋之，曷尝有陛下之意行夫其间乎？臣以为不除此数凶，陛下非惟不足以弭谤，亦未可以必安其位，然则陛下何惮而久不为哉？此臣所谓收大权以定大位，策之次也。此而不行，又有一焉，曰除大奸然后可以弭大难。李全，一流民耳，寓食于我，兵非加多，土地非加广，势力非特盛也。贾涉为帅，庸人也，全不敢妄动，何也？名正而言顺也。自陛下即位，乃敢倔强，彼有辞以用其众也。其意必曰：济王，先皇帝之子也，而弥远放弑之。皇孙，先皇帝之孙也，而弥远戕害之。其辞直，其势壮，是以沿淮数十万之师，不敢睥睨其锋。虽今暂无事，安知一日不羽檄飞驰，以济王为辞，以讨君侧之恶为名！弥远之徒，死有馀罪，不复可惜，宗社生灵何辜焉！陛下今日诛弥远之徒，则全无辞以用其众矣。上而不得，则思其次，次而不得，则思其下，悲夫！ 奏上，弥远以笔横抹之。
丙寅，以师弥知大宗正事；以不熄嗣濮王。
许国既死，李全牒彭义斌于山东曰： 许国谋反，已伏诛矣，尔军并听吾节制。 义斌大骂曰： 逆贼背国厚恩，擅杀制使，我必报此仇！ 乃斩赍牒人，南向告天誓众，见者愤激。于是全自青州攻东平，不克。乃攻恩州，义斌出兵与战，全败走，获其马二千。刘庆福引兵救全，又败。全退保山崮，抽山阳忠义以北。杨妙真及刘全皆欲亲赴难。会全遣人求晞稷书，与义斌连和，乃止。
义斌致书沿江制置使赵善湘曰： 不诛逆全，恢复不成。但能遣后扼淮，进据涟海以蹙之，断其南路，此贼必擒。贼平之后，收复一京、三府，然后义斌战河北，盱眙诸将、襄阳骑士战河南，神州可复也。 
盱眙四总管亦遣使致书请助讨贼，知扬州赵范亦以为言，史弥远戒范无出位专兵，各享安靖之福。范复以书力论之曰： 先生以抚定责之晞稷，而以镇守责之范。责晞稷者，函人之事也；责范者，矢人之事也；既责范以惟恐不伤人之事，又禁其为伤人之痛，恶其为伤人之言，何哉？且贼见范为备，则尚有顾忌而不得以肆其奸，它日必将指范为首祸激变之人，劫朝廷以去范。先生始未之信也，左右曰可，卿大夫曰可，先生必将谓何惜一赵范而不以纾祸哉！必将缚范以授贼，而范遂为宋晁错。虽然，使以范授贼而果足纾国祸，范死何害哉！谚曰： 护家之狗，盗贼所恶。 故盗贼见有护家之狗，必将指斥于主人，使先去之，然后肆穿窬之奸而无忌。然则杀犬固无益于弭盗也。望矜怜之，别与间慢差遣。 弥远不答。
甲戌，诏曰： 自昔帝王即政之初，首辟四门，达聪明目，访予落止，小毖求助。凡今内外文武大小之臣，有所见闻，其以启告。忠言正论，朕所乐听。事有可行，虚心而从；言或过直，无惮后害。封章来上，副朕延纳之诚焉。 
丁丑，金主以旱甚责己，避正殿，减膳，赦罪。
六月，辛卯，太白昼见。
丁酉，隶行在系囚。
丁未，史弥远加太师，依前右丞相兼枢密使，进封魏国公。弥远辞免，不允；五辞，从之。
辛亥，秘书监叶本言郡司贪刻之害，帝曰： 郡守不职，缘监司不得其人。监司得人，则一道蒙福。 
彭义斌既克山东，又纳李全降兵，兵势大振，遂围东平。严实潜约蒙古将博罗罕合兵攻之，兵久不至，城中食尽，乃与义斌连合。义斌亦欲藉实取河朔而后图之，遂以兄礼事实。时实众尚数千，义斌不之夺，而留所掠青崖之家属不遣。
金陕西旱甚，行省完颜哈达斋戒请雨；雨澍，岁事有收，民德之。时延安残破，哈达令于西路买牛付主者，招集流亡，助其耕垦，自是延安之民稍复耕稼之利。
秋，七月，壬戌，将作监张忠恕轮对，帝曰： 诏下两月，应者绝少，纵有之，亦未尽忠谠也。 忠恕引其伯父栻之言曰： 欲求仗节死义之臣，必求犯颜敢谏之臣。 既而忠恕自知不为时所容，力请外补，遂出知赣州。
乙丑，陈贵谊言： 近下诏求言，恐词有过直，乞赐包容。 帝曰： 太凡听言，善者从之，非理者当容纳之。 
诏： 三衙、临安府、两浙路军囚，杖以下释之。 
丁丑，权工部侍郎乔行简论及济王事，帝曰： 朕待济王，可谓至矣。 行简曰： 济王之罪，人所共知，当如周公待管、蔡之心，又当取孟子知周公受过之意。 
滁州水，诏发会子三千缗，米六百石，赈恤被灾之家。
乙酉，行大宋元宝钱。
礼部侍郎真德秀言： 高宗六飞南幸，驻跸钱塘，其与前世之君披攘荆棘以立朝廷者，殆无以异，其艰勤可谓五矣。孝宗嗣守丕绪，志清中原，二十八年间，搜鉴英材，精厉听断，未尝一日少懈，用能保固大业，垂万世无疆之休。今陛下所御之宫庭，既二祖储神间燕之地也，仰瞻楹桷，俯视轩墀，常若二祖时临其上。念昔者创守之惟艰，思今日继承之匪易，则兢业祗惧，其容少忽乎！此臣之所欲献者一。陛下前所居室，密迩东朝，惟思曲尽人子之恭，其敢遽当人主之奉！今宫阁暨乘舆服用之需，颐指使令之便，必将浸备于昔。臣知圣性恬淡，固非外物可移；然以一心而受众攻，非卓然刚明弗惑，未有不浸淫而蠹蚀者。然则惟学可以养此心，惟敬可以存此心，惟新近君子可以维持此心。盖理义之与物欲，相为消长者也。笃志于学，则日与圣贤为徒而有自得之乐；持身以敬，则凛如神明在上而无非僻之侵；亲贤人、君子之时多，则规儆日闻，谄邪不得而惑。三者交致其力，则圣心湛然，如日之明，如水之清，理义长为之主，而私欲不能夺矣。此臣之所欲献者二。三年之丧，行于宫壸，非独衰麻在躬而已；哀慕之存于心者不可顷刻忘，忧戚之形于色者不可斯须已。古者卒哭而庐居，小祥而垩室，今虽未能如昔，然居处之制，不可不极其朴素也。古者服丧，非有疾不饮酒食肉，今虽未能如昔，然饔人大官之供，不可不极其菲俭也。古者终丧不处于内，今虽未能如昔，然防微谨独，屏远声色，不可不极其严也。食则见先帝于羹，立则见先帝于墙，庶几不负罔极之恩，丕昭纯孝之实。倘因移御之適，凡所以自奉者，少异于居丧之议，则虽衰麻在躬，犹不服也。此臣之所欲献者三。陛下前者日侍慈明，两宫之情，常欢然而无间。今视膳问安之敬虽无改于昔，而其期有时矣。古之事亲者，听于无声，视于无形，一举足，一出言，不敢忘父母。况太后亲举神器以授陛下，同听万几，曾未数月，褰裳去之，如脱敝屣，隆恩厚德，与天地无极，陛下将何以报之乎？然则恭勤之礼，孝养之诚，当有加于前日可也。至于两宫侍御之臣，恩义当使如一，爱其亲者，及其犬马，况左右使令者乎？今群臣、万物之命，系于两宫，惟两宫慈孝交隆于上，则群臣、万物皆有所恃以为安，而两宫侍御之臣亦得以保其富贵。此臣所欲献者四。 又言： 臣窃谓古者平日视朝以为常度，人主与天同运，故必与日俱出，以临照百官，是阳德宣昭，政机无壅。先皇帝每旦御朝，率在卯辰之间。陛下始初清明，正厉精庶政之日，而晨兴听事，乃颇后于先帝之时。正使宇内宴宁，犹恐示人以怠，况中外多虞之际乎？孔子曰： 昧爽夙兴，正其衣冠。平旦视朝，虑其危难。一物失理，乱亡之端。 惟陛下深味斯言，自今临朝必以日出为节，于以法乾健而体离明，通下情而达民隐，实初政之首务也。 
彭义斌下真定，道西山，与博罗罕等军相望。义斌分严实以帐下兵，阳助而阴伺之。实知事迫，即赴博罗罕军，与之合，遂与义斌战于内黄之五马山，义斌兵溃。史天泽以锐卒略其后，遂擒义斌；说之降，义斌厉声曰： 我大宋臣，义岂为它人属耶！ 遂死之。
于是京东州县复为实有，实统有全魏，十分齐之三，鲁之九，凡五十四城，后又割大名、彰德外属，而益以德、衮、济、单四州。时所在残毁，独实境内治安，四方争赴之。
八月，壬寅，以司农丞姚子才封事切直，进官一秩，授秘书郎。
癸卯，以傅伯成、杨简，先朝耆德，召赴行在，又擢赵{政}夫直秘阁、福建提刑，从真德秀之荐也。
丙午，诏： 侍从、给舍、台谏、卿监、郎官及在外前执政、侍从、诸路帅臣、监司，各举廉吏三人。 
戊申，诏： 侍从、两省、台谏等举堪充将帅三人。 
己酉，地震。
甲寅，诏以程颐四世孙源为籍田令。
乙卯，罢直学士院真德秀、考功员外郎洪咨夔。咨夔讼事剀切，尝上书曰： 昔之宰相，端委庙堂，进退百官；今之宰相，招权枘贿，倚势作威而已。台谏月课将临，笔不敢下。称量议论之异同，揣摩情分之厚薄，可否未决，吞吐不能。其相率勇往而不顾者，恭请圣驾款谒景灵宫而已。 德秀语人曰： 读洪考功封事，德秀殊有愧色。 史弥远深衔之。及梁成大为监察御史，凡忤弥远意者，与莫泽、李知孝三人相继击之。给事中王塈等，驳德秀所主济王赠典，莫泽等既劾之，遂命德秀提举玉隆宫。咨夔亦言济王冤，成大等复交劾之，镌二铁。由是名人贤士，排斥殆尽，人目之为 三凶。 
丁巳，诏： 监司、守令各精白自新，以称朕意。其或不悛，必罚无赦！ 
除绍兴府每岁经总制虚额钱九万馀贯。
金巩州元帅田瑞反，行省完颜哈达讨之，移文喻之曰： 罪止田瑞一身，馀无所问。 不数日，瑞弟济斩瑞以降。哈达如约，抚定一州，民赖以宁。
九月，己未，御史李知孝，奏大理评事胡梦昱上书言济王事，辞语狂悖。诏梦昱除名勒停，象州羁管。
冬，十月，癸巳，有流星大如太白。
甲午，林略进对，论及渡江初伪齐连兵事，帝曰： 是时亦是诸将不协，故刘豫敢来犯。 略曰： 仰见陛下于中兴本末留神。 帝曰： 今日不特兵少，且训练不精。若兵势既张，敌自不能为患。 
金主谓台谏完颜素兰、陈规曰： 宋人轻犯边界，我以轻骑袭之，冀其惩创通好，以息吾民耳。夏人从来臣属我朝，今称帝以和，我尚不以为辱。果得和好以安吾民，尚欲用兵乎！卿等宜悉此意。 
知绍兴府汪刚奏： 会稽攒宫所在，税赋尽免折科；山阴同应办之劳，乞照会稽除免。 诏权免三年。
乔行简上疏曰： 求贤、求言二诏之颁，果能确守初意，深求实益，则人才振而治本立，国威张而奸宄销。臣窃观近事，似或不然。夫自侍从至郎官凡几人，自临司至郡守凡几人，今其所举贤能才识之士，又不知其几也，陛下盖尝摭其一二，欲召用之矣。凡内外大小之臣，囊封来上，或直或巽，或切或泛，无所不有，陛下亦尝摭其一二，见之施行，且褒赏之矣。而天下终疑陛下为具文者，盖以所召者，非久无宦情决不肯来之人，则年已衰暮决不可来之人耳，彼风节素著，持正不阿，廉介有守，临事不挠者，论荐虽多，固未尝召也。其所施行褒赏者，往往皆末节细故，无关理乱，粗述古今，不至抵触，然后取之，以示吾有听受之意。其间亦岂无深忧远识高出众见之表，忠言至计有补圣听之聪者？固未闻采纳而用之也。自陛下临御至今，班行之彦，麾节之臣，有因论列而去，有因自请而归；其人或以职业有闻，或以言语自见，天下未知其得罪之由，徒见其置散投闲，倏来骤去，甚至废罢而镌级，削夺而流窜，皆以为陛下黜远善士，厌恶直言，去者遂以此而得名，朝廷乃因此而获谤，亦何便于此？ 
十一月，癸亥，以宣缯兼同知枢密院事，薛极参知政事，葛洪签书枢密院事。
诏： 邵州系潜籓，升为宝庆府。筠州与御名声近，改为瑞州。 
蒙古使人如高丽，未至，盗杀之。自是高丽与蒙古不通。
彭义斌既败，武仙势益蹙，潜令谍者结死士，匿真定城中大历寺为内应，仙夜斩关而入，据之。蒙古史天泽出奔稾城。
金内族旺嘉努故杀鲜于主簿，权贵多救之者，金主曰： 英王脱兄，敢妄挞一人乎？朕为人主，敢以无罪害一人乎？国家衰弱之际，生灵有几何！而族子恃势杀一主簿，吾民无主矣。 特命斩之。
金诏有司为死节士十三人立褒忠庙。
乙丑，杨石进封新安郡王。丙寅，杨谷进封永宁郡王。真德秀上言： 戚里之贤，加以王爵，稽诸典故，所未前闻。其老成静重，避远权势，治家教子，风采凛然，诚近世戚畹之所未有。然臣观古今载籍之传，莫不以恩宠太甚为外家之深戒，盖倚伏无常，古今所畏。望陛下清燕之间，常思所以安全外族，俾蒙谦谨之福而不蹈满盈之咎，诚宗社无疆之休。 
辛未，诏： 行都及诸路公私僦舍钱米经减者，减三分。 从硃端常请也。
庚辰，干办诸事司粮料院赵彦覃言州县折色病民，帝曰： 纤悉如此，殊失爱民之意。
辛卯，诏： 中外系囚，杖以下释之。 
甲申，再贬魏了翁官，罢真德秀祠禄。
初，胡梦昱之贬，了翁出关送别，右正言李知孝遂指了翁首倡异论，将击之。史弥远犹畏公议，外示优礼，改权工部侍郎。了翁力以疾辞，乃出知常德府。乙酉，谏议大夫硃端常，劾魏了翁欺世盗名，朋邪谤国，德秀奏札诋诬。诏了翁落职，罢新任，追一官，靖州居住，德秀落职，罢祠。知孝上书，乞窜德秀以正典刑。梁成大亦言了翁虽经追窜，人以为罪大罚轻，德秀狂僭悖谬，不减了翁。弥远劝帝下其章，帝曰： 仲尼不为已甚。 乃止。成大遗书所亲曰： 真德秀乃真小人，魏了翁乃伪君子。此举大快公论。 识者笑之。
壬辰，御射殿，阅崇政殿亲从射艺，迁补有差。
癸丑，太学正徐介进对，论《中庸》谨独之旨，帝曰： 此是以敬存心，不愧屋漏之意。 
金主命赵秉文、杨云翼作《龟镜万年录》。
○理宗建道备德大功复兴烈文仁武圣明安孝皇帝宝庆二年（金正大三年，蒙古太祖二十一年）
春，正月，丁巳朔，帝不视事。
癸亥，诏赠沈焕、陆九龄官，仍赐焕谥端宪，九龄文达。录张九成、吕祖谦、张栻、陆九渊子孙官各有差。又诏以布衣李心传专心文学，令四川制置司津发赴阙。
是月，蒙古主以夏纳仇人，又不遗质子，自将伐之，旋取黑水等城。
二月，丙戌朔，手谕知贡举、礼部尚书程珌等曰： 国家三岁取士，试于南宫，盖公卿大夫由此其选，事至重也。朕属在哀疚，未遑亲策，爰咨近列，往司衡鉴。卿等宜协心尽虑，精考切择。夫文辞浮靡者，必非伟厚之器；议论诡激者，必无正平之用。去取之际，其务审此。 帝留意文艺，遇贡举，屡降御笔，当时称帝为 文章天子 。
戊子，以右正言李知孝言，诏： 赃吏有实迹者，永不得与亲民及师儒差遣；继经赦宥，不许改正。有监司、守臣保举三员者听之，仍每以保一员为额。 
辛卯，诏： 诸道提点刑狱以五月案部理囚徒。 
梁成大言： 真德秀有大恶五，其奏济王事，乞追封以盖逆状，趣立嗣以召祸端，改节圣语，谤讪朝廷，无将之心，与魏了翁同罪。了翁已从窜削，德秀仅褫职罢祠，宜一等施行。 诏削秩二等。
蒙古槀城守将董俊，以锐卒数百授史天泽，天泽夜赴真定，与萨纳台合攻武仙，仙走西山。萨纳台怒真定民反覆，驱万人，将斩之，天泽曰： 是皆吾民，我力不能及，一旦委去，不幸被胁，杀之何罪？ 乃释之。
三月，丙辰朔，梁成大奏寝王长孺召命，徐宣、胡梦昱重议施行。初，长孺饯梦昱诗，比诸胡铨。成大以儗非其伦，党和邪说，不宜立朝。宣举梦昱贤能才识，有忧国敢言之词。成大谓梦昱狂悖，宣必与之合谋，二人虽已窜削，而罪大罚轻，于是并及之。寻予长孺祠；宣削秩三等，徙居象州；梦昱徙钦州编管。
庚申，诏申： 朕自下求言之诏，凡封章所上，必详加省览，亦已拣择施行。而遐方小臣，犹未有应诏。近者始见普安军推官罗宰所陈利病，辞旨勤恳。一介之士，身处川蜀万里之外，乃能独先众人，忄卷忄卷效忠，深可嘉尚，可特与升擢差遣，以劝来者，以副朕听纳之志。 
辛未，乔行简进读《高宗宝训·谨名器篇》，至祖宗朝教妨官有求为郡者，太祖以唐庄宗为监，不与，帝曰： 用伶人为郡守，非独轻亵名器，亦必为民害。 行简言： 谨守祖宗法度，则名器自不滥。 帝曰： 祖宗法度，自是精密，岂容不守！ 
癸酉，以杨简为敷文阁直学士、中大夫，提举南京鸿庆宫。先是召简以内祠、奉朝请，仍进职，简以疾抗章不至，遂以是宠之。
以久雨，蠲大理寺、三衙、临安府酒所赃赏钱。
戊寅，诏曰： 朕近召游洚，见于便殿，详览二疏，因加访问，议论正大，指证明切，有益于君德治道，耸听嘉叹！可特与改合入官，仍除馆职。旌忠谠以导敢言，乃朕志也。 先是洚以浙西提刑司干办公事召为太学博士，寻为秘书郎。
诏太常寺建功臣阁，绘赵普以下二十有三人，以昭勋、崇德为名。
庚辰，以京湖制置使陈晐经理屯田有绪，诏奖之。
壬辰，决大理寺、三衙、临安府、两浙州县系囚。
是春，夏主父遵顼卒，年六十四，谥曰英文皇帝，号曰神宗。
夏，四月，己丑，以《降兴格》制辅臣俸。先是帝览尚书省所进请给册，以辅臣俸薄，令户部条奏，遂有是命。
辛卯，金享于太庙。
以莫泽言，令二广诸司： 今后守卒以下阙官，须申省部，未有注授者方许奏辟，卒令未满求辟者禁之。 
以久雨，诏大理寺、三衙、临安府、两浙州县决系囚，杖以下释之。
癸巳，秘书少监范楷言淫雨未止，岁事可虑，帝动容曰： 不知何以弭灾？ 楷曰： 愿陛下益加儆惧。 帝曰： 《洪范》雨旸寒燠风，皆归之肃乂哲谋圣。以此知人事与天意常相感通。 楷曰： 人主与天地龙近，所以古人夙夜畏威。 帝曰： 敬天一念，朕因此加谨。 
庚子，下诏省刑。
五月，辛酉，大理少卿叶宰言： 请令诸州军奏谳来上，先以期日关奏邸及刑寺，以稽留狱之弊。 从之。
戊寅，李知孝奏请速正济王叛逆之罪，追夺王爵。
先是知孝以为言，帝曰： 观卿之意，欲正名分、明国法耳。如朕始者所行，正欲全恩意也。 知孝言： 陛下隆骨肉之爱，自是美事，但叛逆之臣，不正典刑，非所以训。 帝曰： 更当审虑区处。 及是章复三上，帝曰： 此事卿屡奏陈，朕欲全始终之恩，所以重于施行。 知孝曰： 陛下笃亲睦族，可谓至矣。台谏、给舍既屡奏谏，若有施行，亦非得已。 帝曰： 卿言即如此切至，朕当出卿所陈，更与大臣商榷。 
癸未，令万寿观建宁宗神御殿室。
乙未，以傅伯成为龙图阁学士、提举南京鸿庆宫。先是召伯成，以疾抗章不至，遂以是宠之。
丙申，赐礼部进士王会龙等九百九十八人及第、出身。
壬寅，以先圣五十二代孙孔万春袭封衍圣公。
己酉，录行在系囚。
蒙古主避暑于浑垂山，取夏甘、肃等州。
秋，七月，戊辰，大风。诏释大理寺、三衙、两浙州军系囚。乔行简因进读，奏风变，帝曰： 大风可畏，皆朕不德有以致之。 行简曰： 陛下引咎责躬，此意上通于天，在祖宗朝皆有已行典故，臣已略具敷陈，欲乞陛下思所以应天之实。 帝曰： 所陈甚善，朕当益加修者。比以害稼为忧，当令体访。知早稻已获，晚稻未花，又幸不崇朝而止。 
庚午，金平章政事英国公胥鼎薨。
是月，蒙古主取夏西凉府搠罗、河罗等县，遂逾沙陀，至黄河九渡，取应里等县。夏国主德旺惊悸而卒，年四十六，号曰献宗。国人立其弟南平王晛，以兵事方殷，告于金，各停使聘。
八月，金伊喇布哈复曲沃及晋安。
辛卯，金设益政院于内廷，以礼部尚书乐平杨云翼等为说书官，日二人直，备顾问。云翼为金主讲《尚书》，言帝王之学，不必如经生分章析句，但知为国大纲足矣。因举任贤去邪，与治同道，与乱同事，有言逆于汝心，有言逊于汝志等数条，一皆本于正心、诚意，敷绎详明。一日，经筵毕，因言： 人臣有事君之礼，有事君之义。礼不敢齿君之路马，蹴其刍者有罚；入君门则趋，见君之几杖则起；君命召，不俟驾而行；受命不宿于家。是皆事君之礼，人臣所当尽也。然国家之利害，生民之休戚，一一陈之，则向所谓礼者，特虚器耳。君曰可而有否者，献其否；君曰否而有可者，献其可。言有不从，虽引裾、折槛、断鞅、轫轮有不惜焉者。当是时也，姑徇事君之虚礼而不知事君之大义，国家何赖焉！ 金主变色曰： 非卿，朕不闻此言。 云翼尝患风痹，及愈，金主问愈之方，对曰： 但治心耳，心和则邪气不干。治国亦然，人君先正其心，则朝廷百官莫不一于正矣。 金主矍然，知其以医谏也。
壬辰，令户部申严州县受租苛取之禁，转运使察其违者劾之。
甲午，以久雨，蠲大理寺、三衙、临安府点检提领酒所赃赏钱。
济王竑之死也，始欲治葬于西山寺，后遂藁葬西溪。史弥远患人言不已，思有以折抑之，乙巳，上言曰： 昔秦王廷美以昵比凶恶，君臣就请行法，遂勒归私第，寻降涪陵县公，房州安置。比济王从贼僭伪，给舍、台谏俱有奏请，乞正名定罪，陛下欲全始终之恩，弗俞其请，今又论奏不已。臣等切详秦王以言语不顺，尚坐追降窜责，今济王逆节著明，负先帝教育之大恩，忘陛下友爱之至德，参之公论，揆之国法，死有馀罪。臣等详议审处，请将济王追降巴陵县公，庶几上全仁恩，下伸公议。 从之。
丙午，卫泾薨。
乙卯，诏： 新中法科而资浅者，须外应二考以上，方擢为评事。 从陈贵谊请也。
九月，庚申，雷。
李全破益都，执张林送楚州。蒙古郡王岱逊攻之，全战屡败，退守益都，蒙古筑长围困之。全粮援路穷，与兄福谋，福曰： 二人俱死，无益也。汝身系南北轻重，我当死守孤城，汝间道南归，提兵赴援，可寻生路。 全曰： 数十万勍敌，未易支也。全朝出，则城夕陷矣，不如兄归。 于是全留青，福还楚。
庚午，工部侍郎兼崇政殿说书郑清之，晚讲读《通鉴》汉硃穆嫉宦官恣横事，清之因言： 西汉士大夫得出入禁中，人主不专与妇寺相处。 帝曰： 朕观成周之制，宫中宿卫尽用士大夫，使人君目见正人，耳闻正论，所以为进德之基。西汉去古未远，尚有成周遗意，使人君得亲近士大夫，真良规也！ 叹羡久之。
徐晞稷罢，以刘琸为淮东制置使。朝廷闻李全为蒙古所围，稍欲图之；以晞稷畏懦，谋易帅。琸雅意建阃，使镇江都统彭忄乇延誉，忄乇亦心觊代琸，怂惥尤力。故以琸代晞稷，忄乇代琸知盱眙。
冬，十月，甲申，程珌等奏《宁宗御集》阁请以宝章为名，诏置学士、待制。
丙申，诏： 中外系囚，杖以下释之。 
辛丑，雷。诏辅臣曰： 连雨不止，朕深忧之。惟是宽恤刑狱，蠲放逋欠，悉已施行矣。可以惠及下民者，更议行一二事，庶几感召和气，速获晴霁。
壬寅，复诏大理寺、三衙、临安府、两浙军州决系囚。
庚戌，宰臣率百寮请御正殿，从之。
己卯，改湖州为安吉州。
十一月，丙辰，始御紫宸殿。诏曰： 朕以眇躬，嗣承大统，实戴皇太后覆育推佑之恩，丰功盛德，宜极尊崇。今将举册宝礼，朕欲于未进奏之前，恭上尊号，可令辅臣拟定进呈。 
戊午，以仓部郎官潘为大理少卿。诏曰： 朕为天下国家之本在身，每于躬行之际，尤所致谨。比览潘首疏，所奏深契朕心，可特除以示嘉奖。 
刘琸至楚州，心知下能制驭盱眙四总管，惟以镇江兵三万自随。夏全请从，琸素畏其狡，不许。彭忄乇自以资望视琸更浅，曰： 琸止夏全，是欲遗患盱眙。彼犹惮夏全，我何能用！ 乃激夏全曰： 楚城贼党，不满三千，健将又在山东，刘制使图之，收功在旦夕。太慰何不往赴事会？ 夏全欣然，帅兵径入楚城，时青亦自淮阴入屯城内。琸骇惧，势不容却，复就二人谋焉。
时传李全已死；全妻杨妙真使人行成于夏全曰： 将军非山东归附耶？狐死兔悲，李氏灭，将军宁独存？愿将军垂盼！ 夏全许诺。妙真盛饰出迎，与案行营垒，曰： 人言三哥死，吾一妇人，安能自立！便当事太慰为夫，子女玉帛、干戈仓廪，皆太尉有，望即领此，无多言也。 夏全心动，乃置酒欢甚，饮酣，就寝如归，转仇为好。更与李福谋逐刘琸，遂围楚州治，焚官民舍，杀守藏吏，取货物。时琸精兵尚万人，窘束不能发一令，太息而已。夜半，琸缒城仅免。镇江军与贼战死者大半，将校多死，器甲钱粟悉为贼有。张正忠不从贼，经妻子于庭，遂自焚。琸步至杨州，借兵自卫，犹札杨州造旗帜，闻者大笑。
夏全既逐琸，暮归，妙真拒之。全恐其图己，因大掠，趣盱眙，欲为乱。盱眙将张惠、范成进闭城门，全不得入，狼狈降于金。金封全为金源郡王。
蒙古主攻夏灵州，夏遣威明令公来援。蒙古主渡河，击败之。蒙古主驻盐州川。
十二月，癸未，诏： 皇太后宜上尊号曰寿明皇太后，有司详具仪注，朕当亲率群臣诣慈明殿奉上册宝。 郑清之晚讲毕，宣坐，帝备言太后慈爱，且曰： 太后圣体康强，颐养大胜往日，此朕所以尤喜也。 
金人闻夏师屡败，召陕西行省及陕州总帅完颜额尔克、灵宝总帅赫舍哩约赫德赴汴议兵事。又诏谕两省曰： 倘边方有警；内地可忧，若不早图，恐成噬脐。旦夕事势不同，随机应变，若逐旋申奏，恐失事机，并从行省从宜规画。 
辛丑，蠲大理寺、三衙、临安府点检提领酒所茶盐赏钱。
癸卯，亲飨太庙。
蒙古授张柔行军千户、保州等处都元帅。
蒙古富珠哩引兵入山东，先遣李喜逊招谕李全。全欲降，部将田世荣等不从，喜逊见杀。
金完颜彝少为蒙古所掠，久之，与从兄色埒杀蒙古监卒，奉母还金，补护卫，未几，转奉御。色埒以总领屯方城，彝随往军中，事皆预知之。色埒病，防军葛宜翁与人相殴，就决于彝。彝察宜翁事不直，量笞之。宜翁素凶悍，耻以理屈受杖，郁郁死，语其妻曰： 必报陈和尚。 陈和尚。彝之小字也。妻讼彝以私忿侵官，故杀其夫，诉于台省及近侍，彝系狱。议者疑彝狃于禁近，必横恣违法，当以大辟，金主不能决，系久之。色埒入朝，金主怪其瘠甚，慰之曰： 卿宁以方城狱未决耶？吾行赦之矣。 是岁，色埒卒。金主闻之，驰赦彝曰： 有司奏汝以私忿杀人，汝兄死，失吾一名将。今以汝兄故，曲法赦汝，天下必有议我者。他日汝奋发立功名，国家得汝力，始以我为不妄赦矣。 彝泣拜，悲动左右。乃以白衣领紫微军都统。
