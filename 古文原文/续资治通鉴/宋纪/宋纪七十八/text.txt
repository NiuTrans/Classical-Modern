起阏逢困敦七月，尽旃蒙赤奋若十二月，凡一年有奇。
○神宗体元显道法古立宪帝德王功英文烈武钦仁圣孝皇帝元丰七年（辽太康十年）
秋，七月，甲辰，伊、洛溢、河决元城，知大名府王拱辰言： 河水暴至，数十万众号叫求救，而钱谷禀转运，常平归提举，军器工匠隶提刑，埽岸物料兵卒即属都水，盐运司在远，无一得专，仓卒何以济民！望许不拘常制。 诏： 事干机速，奏覆牒禀所属不及者，如所请。 
丙午，遣使赈恤，赐溺死者家钱。
辽主如黑岭。
甲寅，王安礼罢。先是侍御史张汝贤弹奏王珪与安礼陈乞子侄差遣，以为引用都省批状，例外起例，实害大政。帝以有条许用例奏钞，汝贤章格不下。安礼闻之，面奏乞治汝贤罪，帝令分析。汝贤奏安礼不能修身治家，且言在湖、润与倡女共政。帝以其章付三省，谓安礼曰： 汝贤奏弹不当，固有罪；其所言奸污事，卿果如此，何以复临百官？ 帝虽黜汝贤，安礼亦不自安，因奏： 往以兄安石疾病，尝乞知江宁，愿申前请。 遂以端明殿学士知江宁府。
八月，庚午，诏知泸州王光祖遣人招谕乞弟，许出降免罪补官。乞弟既失土，穷甚，往来诸蛮间，无所依。帝犹欲招来之，许以自新。未几，乞弟死，于是罗始党斗然、斗更等酋长及新取生界两江夷族，请依诸姓团结，皆为义军；从之。泸夷震慑，不复为边患。
癸巳，衢州言太子少保致仕赵抃卒。赠太子少师，谥清献。抃和易长厚，气貌清逸，人不见其喜愠。平生不治资业，不畜声妓。嫁兄弟之女十数，它孤女二十馀人，施德惸贫，盖不可胜计。日所为事，入夜，必衣冠露立，焚香以后天，不可告则不敢为也。其为吏，善因俗施设，宽猛不同在处，典成都，尤为世所称道。帝每诏二郡守，必举抃为言，要之以惠利为本。知越州时，诸州皆榜衢路禁增米价，抃独令有米者任增价粜之，于是米商辐辏，价乃更贱，人无饥者。
九月，癸亥，辽主如藕丝淀。
乙丑，夏人围定西城，烧龛谷族帐，熙河将秦贵败之。
冬，十月，乙亥，以给事中忠彦为礼部尚书。忠彦入谢，帝谕曰： 先令公之勋，朕所不敢忘；卿复尽忠朝廷，此未足以酬卿也。 
夏人冠熙河。
庚辰，饶州童子硃天申对于睿思殿，赐《五经》出身。自宝元初罢童子科，至是始置，前后锡出身者五人。
戊子，诏分画交趾界，以六县、二峒赐之。
先是交趾以追捕侬智会为辞，犯归化州；又遣其臣黎文盛来广西办理顺安、归化境界，经略使熊本遣左江巡检成卓典议，文盛称陪臣，不敢争执。诏以文盛能遵乾德恭顺之意，赐之袍带及绢五百匹。至是乃以八隘之外保乐六县、宿桑三峒予乾德。
乙未，夏人寇静边砦，泾原钤辖彭孙败之。十一月，丁酉朔，寇清边砦，队将白玉、李贵死之。
甲辰，夏国主秉常遣使来贡。
乙卯，太白昼见。
十二月，戊辰，以端明殿学士兼翰林侍读学士司马光为资政殿学士，校书郎、前知泷水县范祖禹为秘书省正字；并以修《资治通鉴》书成也。自治平开局，光与刘分攵、刘恕、范祖禹及子康编集，前后六任，听以书局自随，给之禄秩。光于是遍阅旧史，旁采小说，抉摘幽隐，上起周威烈王二十三年，下终五代，凡一千三百二十六年，修成二百九十四卷；又略举事目，年经国纬，以便检寻，为《目录》三十卷；参考群书，评其同异，俾归一涂，为《考异》三十卷。合三百五十四卷，历十九年而成。至是上之，降诏奖谕，赐银帛衣带鞍马。帝谓辅臣曰： 前代未尝有此书，过荀悦《汉纪》远矣。 迁光及祖禹官。时刘恕已卒，刘分攵坐废黜，故不及。后光病《目录》太简，更为《举要历》八十卷而未成，又别著《历年》二卷，《通历》八十卷，《稽古录》二十卷。
庚寅，诏门下、中书外省官同举言事御史。
辽诏改明年元曰大安，赦杂犯死罪以下，改庆州大安军曰兴平。
河东饥，河北水，坏洺州庐会；并蠲其税。
是岁，秋宴，帝感疾，始有建储意。又谓辅臣曰： 来春建储，其以司马光、吕公著为师保。 
阳武邢恕，少俊迈，喜功名，论古今成事，有战国纵横气习。从程颢学，因出入光、公著门，公著荐为崇文院校书。王安石亦爱之，恕对其子雩语新法不便，安石闻之怒，斥知延陵县。县废，不复调，浮湛陕、洛间者七年，复为校书，吴充用为馆阁校勘，历史馆检讨、著作佐郎。确代充相，尽逐充所用人，恕深居惧及。帝见其《送文彦博诗》，称于确，谓恕久在馆中当迁，确不可，帝弗顾。确有机巧，知帝将擢恕，退，即除职方员外郎，自是恕为确党矣。帝有复用光、公著意，确以恕于两人为门下客，亟结纳之。恕亦深自附托，乃为确画策，稍收召名士，于政事微有更革。及光为资政殿学士，确知其必复用，欲自托于光，乃谓恕曰： 上以君实为资政殿学士，异礼也。君实好辞官，确晚进，不敢进书。和叔门下士，宜以书言不可之故。 和叔，恕字也。恕但与光子康书，致确语；康以白光，光笑而不答，亦再辞而后受之。
○神宗体元显道法古立宪帝德王功英文烈武钦仁圣孝皇帝元丰八年（辽大安元年）
春，正月，辽主如混同江。
戊戌，帝不豫。甲辰，赦天下。
乙巳，命辅臣代祷景灵宫。乙卯，分遣群臣祷于天地、宗庙、社稷。自帝不豫后，三省、枢密院日诣寝阁问疾，至是疾小瘳，手书谕王珪等，自今可间日入问。
是月，辽以王绩知南院枢密使事，邢熙年为中京留守。以枢密直学士杜公谓参知政事。公谓，防之子也。
五国部长贡良马于辽。
二月，辛未，辽主如山榆淀。
辛巳，开宝寺贡院火；丁亥，命礼部锁试别所。
癸巳，帝大渐，迁御福宁殿，三省、枢密院入问，见帝于榻前。王珪言： 去冬尝奉圣旨，皇子延安郡王来春出閤，愿早建东宫。 凡三奏，帝三顾，微首肯而已。又乞皇太后权同听政，候康复日依旧，帝亦顾视首肯，珪等乃出。
先是蔡确虑帝复用吕公著、司马光，则必夺己相，乃与邢恕谋为固位计。恕雅与皇太后侄高公绘、公纪游，帝初寝疾，恕密问会绘，公绘具言疾可忧状，恕闻此，更起邪谋。确尝遣恕邀二人，二人辞不往。明日，又遣人招置东府，确曰： 宜往见邢职方。 既见，恕曰： 家有桃著白花，可愈人主疾，其说出《道藏》，幸枉一观。 入中庭，则红桃花也，惊曰： 白花安在？ 恕执二人手曰： 右相令布腹心，上疾未损，延安郡王幼冲，宜早定议。雍、曹皆贤王也。 二人复惊曰： 此何言，君欲祸我家邪！ 急趋出。
恕计不行，反谓雍王颢有凯觎心，皇太后将舍延安郡王而立之，王珪实主其事，与内殿承制致仕王棫造诬谤。棫，开封人，常从高遵裕常机宜于泾原，倾巧士也，故恕因之。
又知确与珪素不相能，欲借此以陷珪。它日，亟问确曰： 上起居状比何如？ 确曰： 疾向安，将择日御殿。 恕微哂曰： 上疾再作，失音直视，闻禁中已别有处分，首相外为之主。公为次相，独不知邪？一日片纸下，以某为嗣，则公未知死所矣。公自度有功德在朝廷乎？天下士大夫素归心乎？ 确竦然曰： 然则计将安出？ 恕曰： 延安郡王今春出閤，上去冬固有成言，群臣莫不知。公盍以问疾率同列俱入，亟于上前白发其端。若东宫因公言而早建，千秋万岁后，公安右泰山矣。 确深然之。恕又曰： 此事当略设备，今与平时不同，庶可以自表见。其曲折第告子厚，馀人勿使知。 子厚，帝惇字也。确谢，谓恕曰： 和叔见子厚，具言之。 惇许诺。遂与确定议，仍约知开封府蔡京以其日领壮士待变于外廷，谓曰： 大臣共议建储，若有异议者，当以壮士入斩之。 
是日，三省、枢密俱入问疾，初亦未敢及建储事。既退，乃于枢密院南厅共议之。确、惇屡以语迫珪，幸即小持异，即首诛之。珪口吃，连称是字数声，徐曰： 上自有子，复何异！ 确、惇顾无如珪何。寻复入奏，得请，俱出，逢雍、曹二王于殿前，惇厉声曰： 已得旨，立延安郡王为皇太子矣。奈何？ 雍王曰： 天下幸甚。 已而禁中按堵如故。
确等邪谋虽不得逞，其踪迹诡秘亦莫辨诘，各自谓有定策功。事久语闻，卒贻后祸，其实本恕发之。
三月，甲午朔，执政诣内东门，入问候，皇太后垂帘，皇子立帘外。太后谕珪等： 皇子清俊好学，已育《论语》七卷，略不好弄，止是学书。自皇帝服药，手写佛经二卷祈福。 因出所写示珪等。书字极端谨，珪等拜贺。遂宣制，立为皇太子，改名煦，仍令有司择日备礼册命。又诏： 应军国政事，并皇太后权同处分，候康复日依旧。 
乙未，赦天下，遣官告于天地、宗庙、社稷、诸陵。
丁酉，皇太后命吏部尚书曾孝宽为册立皇太子礼仪使。
戊戌，帝崩于福宁殿，年三十有八。宰臣王珪读遗制： 皇太子即皇帝位。尊皇太后为太皇太后，皇后为皇太后，德妃硃氏为皇太妃。应军国事，并太皇太后权同处分，依章献明肃皇后故事。 
帝天性孝友，其入事两宫，侍立终日，虽寒暑不变；亲爱二弟，无纤豪之间，终帝之世，乃出居外第。总揽万几，小大必亲。御殿决事，或日昃不暇食，侍臣有以为言者，帝曰： 朕享天下之奉，非喜劳恶逸，诚欲以此勤报之耳。 谦冲务实，终身不受尊号。
时承平日久，事多舒缓，帝厉精图治，欲一振其弊；又以祖宗志吞幽蓟、灵武而数败兵，奋然将雪数世之耻。王安石遂以富强之谋进，而青苗、保甲、均输、市易、水利诸法，一时并兴，天下骚然，痛哭流涕者接踵而至。帝终不觉悟，方废逐元老，摈斥谏士，行之不疑，祖宗之良法美意，变坏几尽，驯至靖康之祸。
己亥，赦天下常赦所不原者。
遣使告哀于辽。
白虹贯日。
庚子，命宰臣王珪为山陵使。
甲寅，以群臣固请，始同太皇太后听政。帝甫十岁，临朝庄严，左右仆御，莫敢窥其喜愠。
己未，赐叔雍王颢、曹王頵赞拜不名；令中外避太皇太后父遵甫名。
诏： 边事稍重者，枢密院与三省同议以进。 
庚申，进封尚书左仆射郇国公王珪为岐国公。雍王颢为扬王，曹王頵为荆王，并加太保。进封弟宁国公佶为遂宁郡王，仪国公佖为大宁郡王，成国公俣为咸宁郡王，和国公似为普宁郡王。以高密郡王宗晟、汉东郡王宗瑗、华原郡王宗愈、安康郡王宗隐、建安郡王宗绰并为开府仪同三司。司徒济阳郡王曹佾为太保，特进王安石为司空，馀进秩有差。
秘书省正字范祖禹上疏论丧服之制曰： 先王制礼，君服同于父，皆斩衰三年。盖恐为人臣者不以父事其君，此所以管乎人情也。自汉以来，不唯人臣无服，而人君遂不为三年之丧。唯国朝自祖宗以来，外廷虽用易月之制，而宫中实行三年之服。且易月之制所以难改者，以人君自不为服也。今君服已如古典，而臣下犹依汉制，是以大行在殡，百官有司皆已复其故赏，容貌衣服，无异于行路之人。岂人之性如此其薄哉？由上不为之制礼也。今群臣虽易月而人主实行丧，故十二日而小祥，期而又小祥；二十四日而大祥，再期而又大祥。小祥、大祥不可以有二也，既以日为之，又以月为之，此礼之无据者也。古者再期而大祥，中月而禫。禫者，祭之名，非服之色；今乃为之惨服三日然后禫，此礼之不经者也。既除服，至葬而又服之，祔庙后即吉，才八月而遽纯吉，无所不佩，此又礼之无渐者也。易月之制，因袭已久，不可复追。宜令群臣朝服正如今日而未除衰，至期而服之，渐除其重者，再期而又服之，乃释衰，其馀则君服斯服可也。至于禫，不必为之服，唯未纯吉，以至于祥，然后无所不佩。则三年之制，略如古矣。 诏礼官详议。礼部尚书韩忠彦等言： 朝廷典礼，时世异宜，不必循古。且先王恤典，节文甚多，必欲循古，又非特如所言而已。今既不能尽用，则当循祖宗故事及先帝遣制。 诏从其议。
司马光入临，卫士见光，皆以手加额曰： 此司马相公也。 所至民遮道聚观，马既不得行，曰： 公无归洛，留相天子，活百姓。 光惧，会放辞谢，遂径归洛。
太皇太后闻之，诘问主者，遣内侍梁惟简劳光，向所当先者。光乃上疏曰： 近岁士大夫以言为讳，闾阎愁苦于下而上不知，明主忧勤于上而下无所诉，此罪在群臣，而愚民无知，归怨先帝。臣愚以为今日所宜先者，莫若明下诏书，广开言路，不以有官无官，凡知朝政阙失及民间疾苦者，并许进实封状，尽情极言。仍颁下诸路州军，出榜晓示，在京则于鼓院投下，委主判官画时进入；在外则于州军投下，委长吏即日附递奏闻。皆不得责取副本，强有抑退。群臣若有沮难者，其人必有奸恶，畏人指陈，专欲壅蔽聪明，此不可不察。 从之。
夏，四月，丙寅，初御紫宸殿。
辛未，诏宽保甲、养马，蠲元丰六年以前逋赋。
甲戌，诏曰： 先皇帝临御十有九年，建立政事以泽天下；而有司奉行失当，几于繁扰，或苟且文具，不能布宣实惠。其申谕中外，协心奉令，以称先帝惠安元元之意。 
乙亥，诏以太皇太后生日为坤成节。
丁丑，谕枢密、中书通议事都堂。
以资政殿大学士吕公著兼侍读。公著时知扬州，特召用之，遵先帝意也。
以资政殿学士司马光知陈州。
庚辰，知太原府吕惠卿遣步骑二万袭夏人于聚星泊，斩首六百级。
辛巳，遣使以先帝遗留物遗辽，及告即位。
以职方员外郎刑恕为右司员外郎。蔡确欲因恕以结司马光、吕公著，故骤迁都司。
乙酉，枢密院言： 府界三路保甲，两丁之家止有病盯田不及二十亩者，听自陈，提举司审验与放免。 从之。
丁亥，复蠲旧年逋赋。
辛卯，辽主西幸。
五月，乙未，诏百官言朝政阙失，榜于朝堂。时大臣有不欲者，于诏语中设六事以禁切言者曰： 若阴有所怀，犯其非分，或扇摇机事之重，或迎合已行之令，上则顾望朝廷之意以侥倖希进，下则眩惑流俗之情以干取虚誉，若此者，必罚无赦。 
诏知陈州司马光过阙入见。先是光上疏言： 谏争之臣，人主之耳目也。太府少卿宋彭年，言在京不可不并置三衙管军臣僚。水部员外郎王鄂，乞依令保马元立条限，均定逐年合买之数；又乞令太学增置《春秋》博士。朝廷以非其本职而言，各罚铜三十斤。陛下临政之初，而二臣首以言事获罪，臣恐中外闻之，忠臣解体，直士挫气，太平之功尚未可期也。 于是令光过阙入见，使者劳问，望相于道。
丁酉，群臣请以十二月八日为兴龙节。帝本以七日生，避僖祖忌辰，故移其节于次日。
戊戌，诏苏轼复朝奉郎、知登州。
己亥，诏吕公著乘传赴阙。
庚子，以程颢为宗正寺丞。
壬寅，城熙、兰、通远军，赐李宪、赵济银帛有差。
甲辰，作受命宝。
丙午，京师地震，起酉时，即止。
复置辽州。
诏： 开封府界三路弓兵，并依保甲未行以前复置。 
庚戌，尚书至仆射兼门下侍郎岐国公王珪卒。赠太师，谥文恭。礼部言当举哀成服，诏以大行在殡，罢之。珪自执政至宰相凡十六年，无所建明，时号 三旨宰相 ，以其上殿进呈云 取圣旨 ，上可否讫云 领圣旨 ，既退谕禀事者云 已得圣旨 故也。又与蔡确比以沮司马光，而兴西师之役为清议所抑。
改命蔡确为山陵使。
丙辰，赐礼部奏名进士焦蹈等及诸科及第、出身、同出身四百六十一人。
太皇太后驿召司马光、吕公著，未至，遣中使迎劳，手书问今日设施所宜先。未及条下，已散遣修京城役夫，减皇城逻卒，止禁庭工技，出近侍尤无状者，戒中外无苛敛，宽民间保户马，罢所买物货场。事由中旨，王珪等弗预知也。从父遵裕坐西征失律抵罪，蔡确欲献谀以固位，乞复其官，后曰： 遵裕灵武之役，涂炭百万。先帝中夜得报，起，环榻行，彻旦不能寐，自是惊悸，驯致大故，祸由遵裕，得免刑诛幸矣；先帝肉未冷，吾何敢顾私恩而违天下公议乎！ 确悚忄栗而退。
戊午，以尚书右仆射兼中书侍郎蔡确为尚书左仆射兼门下侍郎，知枢密院事韩缜为尚书右仆射兼中书侍郎，门下侍郎章惇知枢密院，资政殿学士司马光为门下侍郎。
初，光以知陈州过阙，入见，太皇太后遣中使以五月五日诏书示光。光言： 诏书始末之言，固已尽善；中间逆以六事防之，臣以为人唯不言，言则入六事矣。或于群臣有所褒贬，则谓之阴有所怀；本职之外微有所涉，则谓之犯非其分；陈国家安危大计，则谓之扇摇机事之重；或与朝旨暗合，则谓之迎合已行之令；言新法不便当改，则谓之观望朝廷之意；言民间愁苦可悯，则谓之眩惑流俗之情。然则天下之事，无复可言者，是诏书始于求谏而终于拒谏也。乞删去中间一节，使人尽所怀，不忧黜罚，则中外之事，远近之情，如指诸掌矣。 
至是拜门下侍郎，光辞，二答刂并进。其一请厘革新法曰： 先帝厉精求治以致太平，不幸所委之人不足以仰副圣志，多以己意轻改旧章，谓之新法。其人意所欲为，人主不能夺，天下莫能移。搢绅士大夫望风承流，竞献策画，作青苗、免役、市易、赊贷等法。又有边鄙之臣，行险侥倖，轻动干戈，深入敌境，使兵夫数十万暴骸于旷野。又有生事之臣，建议置保甲、户马以资武备，变茶盐、铁冶等法，增家业侵街商税钱以供军需，非先帝之本志也。先帝升遐，臣奔丧至京，乃蒙太皇太后陛下特降中使，访以得失。顾天下事务至多，但乞下诏，使吏民得实封上言，庶几民间疾苦无不闻达。既而闻有旨罢修城役夫，撤巡逻之卒，止御前造作，京城之民已自欢跃。及臣归西京之后，继闻斥退近习之无状者，戒饬有司奉法失当过为繁扰者，罢物货场及所养户马，又宽保马年限，四方之人，无不鼓舞圣德。凡臣所欲言者，陛下略以行之。然尚有病民伤国有害无益者，如保甲、免役钱、将官三事，皆当今之急务，厘革所宜先者，别状奏闻，伏望早赐施行。 
时方遣中使召光受告，光复辞。太皇太后赐以手诏曰： 先帝新弃天下，天子幼冲，此何时，而君辞位邪？ 且使梁惟简宣旨曰： 早来所奏，备悉卿意，再降诏开言路，俟卿供职施行。 光由是不敢复辞。
时民日夜引领以观新政，而议者犹以为三年无改于父之道，光慨然争之曰： 先帝之法，其善者虽百世不可变也。若王安石、吕惠卿等所建，为天下害，非先帝本意者，改之当如救焚拯溺，犹恐不及。昔汉文帝除肉刑，斩右趾者弃市，笞五百者多死，景帝元年即改之。武帝作盐铁、榷酤、均输算法，昭帝罢之。唐代宗纵宦官求赂遗，置客者，拘滞四方之人，德宗立未三月罢之。德宗晚年为宫市，五坊小儿暴横，盐铁月进羡馀，顺帝即位罢之。当时悦服，后世称颂，未有或非之者也。况太皇太后以母改子，非子改父乎！ 于是众议乃息。
六月，丙寅，罢府界三路保甲不许投军及充弓箭手指挥。
戊辰，辽主驻拖古烈。
庚午，赐楚州孝子徐积绢米。积三岁父殁，每旦，哭甚哀。母使读《孝经》，辄流涕。事母尽孝，朝夕冠带定省。年四十，不婚不仕。不婚者，恐异姓不能尽心于母也；不仕者，恐一日去其亲也。乡人勉之就举，遂偕母之京师。既登第，未调官而母亡，遂不复仕。监司上其行，以为郡教授。久之，致仕，归山阳。积尝语苏轼曰： 自古皆有功，独称大禹之功，自古皆有才，独称周公之才，以其有德以将之故尔。 轼然其言。
辽主念萧乌纳之忠，欲使尚越国公主。公主，辽主第三女，先下嫁萧酬斡，时斡以罪离婚，故欲使乌纳尚之，乌纳固辞。壬申，改王绩为南府宰相，即命乌纳兼知南院枢密使事。
丙子，以资政殿学士韩维知陈州。维初赴临阙庭，太皇太后降手诏劳问。维奏： 治天下之道，不必过求高远，在审人情而已。识人情不难，以己之心推人之情可见矣。人情贫则思富，苦则思乐，劳困则思息，郁塞则思通。陛下诚能常以利民为本，则人富矣；常以爱民为心，则人乐矣；役事之有妨农务者去之，则劳困息矣；法禁之无益治道者蠲之，则郁塞通矣。 又奏： 臣尝请陛下深察盗贼之原，罢非业之令，宽训练之程，盖为保甲、保马发也。臣非谓国马遂不可养，但官置监牧可矣；非谓兵民遂不可教，但于农隙一时训练可矣。 至是，起知陈州；未行，召兼侍读，加大学士。
丁丑，宗正寺丞程颢卒。颢十五六时，与弟颐闻周惇颐论学，遂厌科举，慨然有求道之志，泛滥于诸家，出入于释、老者几十年，反求诸《六经》而后得之。其言曰： 道之不明，异端害之也。昔之害近而易知，今之害深而难辨；昔之惑人也乘其迷暗，今之惑人也因其高明。是皆正路之榛芜，圣门之蔽塞，辟之而后可以入道。 颢卒，文彦博表其墓曰 明道先生 。弟颐序之曰： 孟轲死，圣人之学不传，先生生于千四百年之后，得不传之学于遗经，自孟子之后，一人而已。 
戊寅，以奉议郎、知安喜县事清平王岩叟为监察御史。初，神宗诏近臣举御史，举者意属岩叟而未及识。或谓可一往见，岩叟笑曰： 是所谓呈身御史也。 卒不见。至是，用刘挚荐入台。
癸未，吕公著入见，太皇太后遣中使赐食。公著上奏十事：一曰畏天，二曰爱民，三曰修身，四曰讲学，五曰任贤，六曰纳谏，七曰薄敛，八曰省刑，九曰去奢，十曰无逸。又上奏言： 先帝新定宫制，设谏议大夫、司谏、正言，员数甚备。宜选骨鲠敢言之士，遍置左右，使职谏争。又，御史之官，号为天子耳目，而比年以来，专举六察故事。伏乞尽罢察案，止置言事御史四人或六人，仍诏谏官、御史并须直言无讳，规主上之过失，举时政之纰缪，指群臣之奸党，陈下民之疾苦。 
诏： 户部拘催市易息钱准赦除放外，其本钱特与殿限三年。 
丁亥，诏曰： 朕初揽庶政，郁于大道，夙夜祗畏，惧无以章先帝之休烈而安辑天下之民。永惟古之王者，御治之始，必明目达聪以防壅蔽。《诗》不云乎： 访予落止。 此成王所以求助而群臣所以进戒，上下交儆，以遂文、武之功，朕甚慕焉。应中外臣僚及民庶，并许实封直言朝政阙失，民间疾苦，在京于登闻鼓、检院投进，在外于所属州军驿以置闻，朕将亲览，以考求其中而施之。 司马光凡三奏乞改前诏，于是始用其言也。
吕公著既上十事，太皇太后遣中使谕公著曰： 览卿所奏，深有开益。当此拯民疾苦，更张何者为先？ 庚寅，公著复上奏曰： 自王安石秉政，变易旧法，群臣有论其非便者，指以为沮坏法度，必加废斥。是以青苗、免役之法行而取民之财尽，保甲、保马之法行而用民之力竭，市易、茶盐之法行而夺民之利悉，若此之类甚众。更张须有术，不在仓卒。且如青苗之法，但罢逐年比校，则官司既不邀功，百姓自免抑勒之患。免役之法，当少取宽剩之数，度其差雇所宜，无令下户虚有输纳。保甲之法，止令就冬月农隙教习，仍委本路监司提案，既不至妨农害民，则众庶稍得安业。至于保马之法，先朝已知有司奉行之缪；市易之法，先帝尤觉其有害而无利；及福建、江南等路配卖茶盐过多，彼方之民殆不聊生，恐当一切罢去，而南方盐法，三路保甲，尤宜先革者也。陛下必欲更修庶政，使不惊物听而实利及民，莫若任人为急。 又上奏曰： 孙觉方正有学识，可以充谏议大夫。范纯仁刚劲有风力，可以充谏议大夫或户部右曹侍郎。李常清直有守，可备御史中丞。刘挚资性端厚，可充侍御史。苏轼、王岩叟并有才气，可充谏官或言事御史。 
太皇太后封公著答刂子付司马光： 详所陈更张利害，直书以闻。 光奏： 公著所陈，与臣言正相符合；唯保甲一事，既知其为害于民，无益于国家，当一切废罢，更安用教习。 
光又奏言： 陛下推心于臣，俾择多士。窃见刘挚公忠刚正，始终不变；赵彦若博学有父风，内行修饬；傅尧俞清立安恬，滞淹岁久；范纯仁临事明敏，不畏强御；唐淑问行己有耻，难进易退；范祖禹温良端厚，修身无缺。此六人者，皆素所熟知，若使之或处台谏，或侍讲读，必有裨益。馀如吕大防、王存、李常、孙觉、胡宗愈、韩宗道、梁焘、赵君锡、王岩叟、晏知止、范纯礼、苏轼、苏辙、硃光庭，或以行义，或以文学，皆为众所推，伏望陛下纪其名姓，各随器能，临时任使。至文彦博、吕公著、冯京、孙固、韩维等，皆国之老成，可以倚信，亦令各举所知，庶几可以参考异同，无所遗逸。 
知庆州范纯仁言： 郡邑之弊，守令知之；一路之弊，盐司知之；茶盐、利局、民兵、刑法、差役之弊，提其局及受其寄者知之；军政之弊，三帅与将领者知之；边防之弊，守边者知之。伏望特下明诏，各使条陈本职，限一月内闻奏。亦可因其所陈，略知其人之才识，然后审择而行之。 
秋，七月，甲午，诏诸镇寨市易抵当并罢。
戊戌，以资政殿大学士兼侍读吕公著为尚书左丞。公著言： 国朝之制，每便殿奏事，止中书、枢密院两班。昨先帝修定官制，中书、门下、尚书省各为一班，虽有三省，同上进呈者，盖亦鲜矣。执政之臣，皆是朝廷磷选，正当一心同力，集众人之智，以辅维新之政。 遂诏应三省合取旨事及台谏章奏，并同进呈施行。
诏： 府界三路保甲，自来年正月以后，并罢团教，仍依义勇旧法，每岁农隙赴县，教阅一月。 
甲辰，司马光乞尽罢诸处保甲，保正长使归农。依旧置耆长、壮丁，巡捕资贼；户长催督税赋。其所养保马，拣择句状，太仆寺量给价钱，分配两骐骥院。蔡确等执奏不行。诏： 保甲依枢密院今月六日指挥，保马别议立法。 
时臣僚民庶应诏言新法不便者数千人。司马光奏： 乞降付三省，委执政看详，择其可取者用黄纸签出再进，或留置左右，或降付有司施行。 从之。
丙午，辽遣使来吊祭。
丙辰，吏部侍郎熊本奏归化侬智会异同，坐罚金。
罢沅州增修堡砦。
戊午，辽主猎于赤山。
八月，乙丑，诏： 案察官所至，有才能显著者，以名闻。 
丁卯，辽主如庆州；戊辰，谒庆陵。
癸未，谏议大夫孙觉言： 乞依天禧元年手诏，言事左右谏议大夫、左右补阙、拾遗，凡发令举事，有不便于时，不合于道，大则廷议，小则上封。若贤良之遗滞于下，忠孝之不闻于上，则条其事状而荐言之。 诏依此申明行下。
丁亥，诏： 府界新置牧马监并提举经度制置牧马司并罢。 
己丑，司马光言： 近降农民诉疾苦实封状王啬等一百五十道；除所诉重复外，俱以签帖进入。窃唯农蚕者，天下衣食之源，人之所以仰生也，是以圣王重之。窃闻太宗尝游金明池，召田妇数十人于殿上，赐席坐，问以民间疾苦，劳之以帛。太宗兴于侧微，民间事固无不知，所以然者，恐富贵而忘之故也。真宗乳母秦国夫人刘氏，本农家也，喜言农家之事，真宗自幼闻之；及践大位，咸平、景德之治，为有宋隆平之极，《景德农田敕》至今称为精当。自非大开言路，使畎亩之民皆得上封事，则此曹疾苦，何由有万分之一得达于天听哉！
初，熙宁六年立法，劝民栽桑，有不趋令，则仿屋粟、里布为之罚。至是楚丘民胡昌等言其不便，诏罢之，且蠲所负罚金。兴平县抑民田为牧地，民亦自言，诏悉还之。
九月，乙未，罢免行钱。
戊戌，上大行皇帝谥曰英文烈武圣孝皇帝，庙号神宗。
己酉，以秘书少监刘挚为侍御史。
挚上疏曰： 伏见谏官止有大夫一员，御史台自中丞、侍御史、两殿中，法得言事外，监察御史六员，专以察治官司公事。欲望圣慈于谏院增置谏官员数，本台六察御史并许言事，其所领察案自不废如故。所贵共尽忠力，交辅圣政。 
召朝奉郎、知登州苏轼为礼部郎中。
戊午，监察御史王岩叟上疏曰： 今民之大害，不过三五事，如青苗实困民之本，须尽罢之；而近日指挥，但令减宽剩而已。保甲之害，盖由提举一司上下官吏逼之使然，而近日指挥，虽止令冬教，然官司尚存。此皆奸邪遂非饰过，将至深之弊略示更张，以应陛下圣意。愿令讲究而力除之。 
冬，十月，癸亥，辽主如好草淀。
甲子，夏国遣使进助山陵马。
癸酉，诏： 仿《唐六典》置谏官，其具所置员以闻。 从刘挚之言也。
丁丑，诏： 尚书、侍郎、给、舍、谏议、中丞、待制以上，各举堪充谏官二人以闻。 
初，中旨除范纯仁为左谏议大夫，唐淑问为左司谏，硃光庭为左正言，苏辙为右司谏，范祖禹为右正言，令三省、枢密院同进呈。太皇太后问： 此五人何如？ 章忄享曰： 故事，谏官皆令两制以上奏举，然后宰执进拟。今除目由中出，臣不知陛下从何知之，得非左右所荐？此门不可浸启。 太皇太后曰： 皆大臣所荐，非左右也。 惇曰： 大臣当明扬，何以密荐？ 由是吕公著以范祖禹，韩缜、司马光以范纯仁亲嫌为言。惇曰： 台谏所以纠绳执政之不法。故事，执政初除，亲戚及所举之人见为台谏者皆徙它官。今当循故事，不可违祖宗法。 光曰： 纯仁、祖禹作谏官，诚协众望。不可以臣故妨贤者路，臣宁避位。 惇曰： 缜、光、公著必不至有私，万一它日有奸臣执政，援此为例。纯仁、祖禹请除它官，仍令两制以上各得奏举。 故有是诏。淑问、光庭、辙除命皆如故；改纯仁为天章阁待制，祖禹为著作佐郎。
诏： 监察御史兼言事，殿中侍御史兼察事。 用吕公著及刘挚言也。
诏： 罢义仓，其已纳数，遇歉岁以充赈济。 
己卯，诏： 均宽民力。有司或致废格者，监司、御史纠劾之。 
河决大名小张口，河北诸郡皆被水灾。知澶州王令图建议浚迎阳埽旧河，又发孙村金堤置约，复故道。转运使范子奇仍请于大吴北岸修进锯牙，擗约河势。于是回河东流之议起。
侍御史刘挚言： 州县之政，废举得失，其责在监司。宜稍复祖宗故事，于三路各置都转运使，用两制臣僚充职以重其任。自馀诸路，亦望推择资任较高、练达民情、识治体、近中道之人，使忠厚安民而不失之宽弛，敏给应务而不失之浅薄。 
癸未，以龙图阁待制赵彦若兼侍读，朝请郎傅尧俞兼侍讲。先是刘挚言： 皇帝陛下春秋鼎盛，左右前后宜正人与居。伏见兼侍讲陆佃、蔡卞，皆新进少年，欲望于两制以上别选通经术、有行义、忠信孝悌、淳茂老成之人，以充其任。 于是佃、卞皆罢，以彦若、尧俞代之。
甲申，辽以萧乌纳为南院枢密使。乌纳奏请掾史宜以岁月迁叙，从之。
乙酉，葬神宗英文烈武圣孝皇帝于永裕陵。
丙戌，诏罢方田。
丁亥，以夏国主母丧，遣使吊祭。
诏： 提举府界三路保甲官并罢，令逐路提刑及府界提点司兼领。 
己丑，王岩叟言： 风闻章惇于帘前问陛下御批除谏官事，语涉轻侮，又问陛下从何而知，是不欲威权在人主也，乞行显黜。 刘挚言： 神宗皇帝灵驾进发，准敕，前一日五夜，三省执政官宿于幕次。宰臣蔡确独不入宿，慢废典礼，有不恭之心。 奏入，皆不报。左正言硃光庭言： 蔡确先帝简拔，位至宰相，灵驾发引，辄先驰去数十里之远以自便，为臣不恭，莫大于此。 又言章惇欺罔肆辩，韩缜挟邪冒宠，章数上，其言甚切。
十一月，癸巳，诏： 案问强盗欲举自首者毋减。 
辽耶律俨为景州刺史，绳胥徒，禁豪猾，抚老恤贫，未数月，善政流播，郡人刻石颂德。俨，仲禧之子也。
乙未，辽主诏曰： 比者外官因誉进秩，久而不调，民被其害。今后皆以资级迁转。 
丁酉，祧翼祖，祔神宗主于太庙第八室，庙乐曰《大明之舞》。
以主管西京御史台鲜于侁为京东转运使。
司马光语人曰： 今夏以子骏为转运使，诚非所宜。然朝廷欲救东土之弊，非子骏不可。此一路福星也，可以为转运使模范矣，安得百子骏布在天下乎！ 子骏，侁字也。侁自奏罢莱芜、利国两监铁冶，又乞海盐依河北通商，民大悦。
辛丑，减两京、河阳囚罪一等，杖以下释之；民缘山陵役者蠲其赋。
己酉，辽遣使来贺即位。
辛亥，辽史臣进太祖以下《七帝实录》。先是耶律孟简自保州放还，上表于辽主曰： 本朝之兴，几二百年，宜有国史以垂后世。 辽主乃命置局编修。孟简谓同官曰： 史笔天下之大信，一言当否，百世从之。苟无明识，好恶徇情，则祸不测，故左氏、司马迁、班固、范蔚宗，俱罹殃祸，可不慎欤！ 
丙辰，辽遣使高丽，册封三韩国公王勋之子运为高丽国王。
丁巳，以乡贡进士程颐为汝州团练推官、充西京国子监教授；用司马光、吕公著、韩绛之荐也。
己未，辽禁僧尼不得无故赴阙。
十二月，壬戌，诏： 今月十五日开经筵，讲《论语》，读《三朝宝训》，讲读官日赴资善堂，以双日讲读，仍轮一员宿直。初讲及更旬，宰相执政并赴。 
罢太学保任同罪法。
于阗进狮子，诏却之。
丙寅，刘挚言： 宰臣蔡确山陵使回，必须引咎自劾；而确不顾廉隅，恐失爵位，无故自留。伏望早发睿断，罢确政事，以明国宪。 
诏： 府界三路保甲第五等两丁之家免冬教。 从王岩叟请也。
夏人以其母遗留物、马、白驼来献。
甲戌，罢后苑西作院。
以天章阁待制范纯仁、中书舍人王震并为给事中。王岩叟言震出使无廉介之誉，立朝无端亮之称，封驳之任，非震所当处。寻命震出守。
初，蔡确与章惇、邢恕等共谋诬罔太皇太后，自谓有定策功，韩缜素怀不平。及确为山陵使，缜乃于帘前具陈确等奸状，由是内朝与外廷备知之。
刘挚言： 昨者确等覃恩转官，学士草确制，有云 独高定策之功 ，命下之日，识者皆知其过，而确乃偃然受之。又，确与章惇固结朋党，自陛下进用司马光、吕公著以来，意不以为便，故确内则阳为和同，而阴使惇外肆强悍，陵侮沮害。中外以为确与惇不罢，则善良无由自立，天下终不得被仁厚之泽。 
乙亥，帝初御迩英阁，讲《论语》。
丙子，硃光庭奏言： 蔡确、章惇、韩缜，宜令解机务；司马光、范纯仁，宜进之宰辅；韩维宜置之宥密。退三奸于外以清百辟，进三贤于内以赞万几，太平之风，自兹始矣。 
戊寅，罢增置铸钱监十有四。
辽牛温舒知三司使，国民兼足。辽主以为能，加户部侍郎。
