起柔兆涒滩正月，尽强圉作噩七月，凡一年有奇。
○仁宗体天法道极功全德神文圣武睿哲明孝皇帝嘉祐元年（辽清宁二年。丙申，一零五六年）
春，正月，甲寅朔，帝御大庆殿受朝。前一夕，大雪，帝在禁庭，跣足祷天，及旦而霁。百官就列，帝暴感风眩，冠冕欹侧，左右或以指抉帝口出涎，乃小愈，趣行礼而罢。
丙辰，辽主命诸郡长吏如诸部例，与僚属同决罪囚，无令瘐死狱中。诏曰： 先时诸路死刑，皆待决于朝，故狱讼留滞；自今凡强盗得实者，听即决之。 
戊午，宴辽使于紫宸殿，宰相文彦博奉觞诣御榻上寿。帝顾曰： 不乐邪？ 彦博知帝有疾，错愕无以对；然尚能终宴。己未，辽使入辞，置酒紫宸殿，使者入至庭中，帝疾作，扶入禁中。彦博以上旨谕辽使，遣大臣就驿赐宴，仍授国书。彦博与两府俟于殿阁，久之，召入内副都知史志聪等问帝起居状，志聪等对以禁中事不敢泄，彦博怒叱之曰： 上暴疾，惟汝曹得入禁闼，不令宰相知天子起居，欲何为邪？自今疾势小有增损必白。 仍命引至中书取军令状，志聪等皆听命。及夕，皇城诸门白当下锁，志聪曰： 汝白宰相，我不任受其军令。 由是禁中事，宰相无不知者。庚申，诣内东门小殿问起居，帝自禁中大呼而出。宫人扶侍者皆随出，谓彦博等曰： 相公且肆赦消灾。 彦博等退，始议降赦。
帝既不省事，两府但相与议定，称诏行之。两府欲留宿禁中而无名，辛酉，彦博与富弼建议，设醮祈福于大庆殿，两府监之，昼夜焚香，设幄宿于殿西庑。志聪等白故事两府无留宿殿中者，彦博曰： 此岂论故事时邪！ 遣近臣祷于在京寺观，天下长吏祷于岳渎诸祠。
壬戌，帝疾小间，暂御崇政殿以安众心。
癸亥，两府求诣寝殿见帝，史志聪难之。富弼责之曰： 宰相安可一日不见天子！ 志聪等不敢违。是日，两府始入福宁殿卧内奏事，两制近臣日诣内东门问起居，百官五日一入。
甲子，大赦，蠲被灾田租及倚阁税。
戊辰，罢上元张灯。自是帝神思渐清，然不能语，辅臣奏事，大抵首肯而已。
己巳，命辅臣祷天地、宗庙、社稷。
壬申，罢醮，两府始分番归第，不归者各宿于其府。
知开封府王素尝夜叩宫门，求见执政白事。彦博曰： 此际宫门何可夜开！ 诘旦，素入白，有禁卒告都虞候欲为变者，欲收捕治状，彦博曰： 如此则张皇矣。 乃召殿前都指挥使许怀德，问都虞候某者何如人，怀德称其良谨可保。彦博曰： 此卒有怨，诬之耳，当亟诛以靖众。 众以为然。时富弼以疾谒告，彦博请刘沆判状尾，斩于军门。彦博初欲自判，王尧臣捏其膝，彦博悟，因请沆判之。及帝疾愈，沆谮彦博曰： 陛下违豫时，彦博斩告反者。 彦博以沆判呈帝，帝意乃解。
壬午，大雨雪，木冰。
辽主如鱼儿泺。
二月，乙酉，辽以左伊勒希巴萧玛噜知西南面招讨都监事。
甲午，诏两制以上问候于内东门，馀皆罢之。
甲辰，帝疾愈，御延和殿。丙午，宰臣率百官拜表称贺。
三月，丁巳，诏礼部贡举。
辽以应圣节曲赦百里内囚。
辛未，司天监言，自至和元年五月，客星晨出东方，守天关，至是没。
己卯，辽主制《放鹰赋》赐群臣，示委任臣僚之意。先是兴宗以耶律伊逊为护卫太保。伊逊，本窭人子，尝牧羊，自言梦中食月啖日，方半而寤，颇以自负。比长，美风仪，外和内狡。初为文班吏，掌太保印，陪从入宫，仁懿皇后见其详雅如素宦，令补笔砚吏；兴宗亦爱之。辽主即位，以伊逊先朝所任，使同知点检司事，常召决疑议。伊逊被委任自此始。
闰月，癸未朔，以枢密副使王尧臣为户部侍郎、参知政事，参知政事程戡为户部侍郎、枢密副使，以戡与文彦博姻家故也。
诏閤门，自今前后殿间日视事。
辛卯，以翰林学士王洙为翰林侍读学士兼侍讲学士，出知制诰刘敞知扬州。敞，王尧臣姑子；洙，尧臣从父。尧臣执政，两人皆避亲也。
知谏院范镇言： 洙在太常，坏陛下礼乐，为学士时，进不由道，资性奸回，恐终累尧臣。 章六上，卒不报。
镇安节度使、同平章事程琳既归本镇，上书言： 臣虽老，尚能为国守边。 未报，得疾，遽卒。丁酉，赠中书令，谥文简。
辽自圣宗时铸太平钱，新旧互用，由是钱法演迤域中。开泰中，每岁春秋以官钱宴享将士，钱不胜多。己亥，始行东京所铸钱。
乙巳，辽南京狱空，进留守以下官。
夏，四月，壬子朔，六塔河复决。
丙辰，召知郑州曾公亮为翰林学士兼侍读学士。公亮治郡有能名，盗贼悉窜它境，至外户不闭，民呼为 曾开门 。
甲子，辽主诏曰： 方夏长养鸟兽孳育之时，不得纵火于郊。 
己卯，以右司谏、知制诰贾黯知陈州，以父疾自请也；寻改许州。
五月，甲申，诏以九月于大庆殿行恭谢礼。
初，左千牛卫大将军宗实，幼养于宫中，帝及皇后鞠视如子。既出，还第，问劳赏赐不绝。及帝得疾，不视朝，中外忧恐。宰相文彦博、刘沆、富弼劝早立嗣，帝可之。参知政事王尧臣之弟纯臣为王府官，数与尧臣言宗实之贤，尧臣以告彦博等。彦博等亦知宗实帝意所属，乃定议，乞立宗实为嗣；既具稿，未及进，而帝疾有瘳，其事中辍。
知谏院范镇疏曰： 昔太祖舍其子而立太宗，天下之大公也。真宗以周王薨，养宗子于宫中，天下之大虑也。愿陛下以太祖之心行真宗故事，拔近族之尤贤者，优其礼秩，置之左右，与图天下事，以系亿兆人心。 疏奏，文彦博使提点开封府界诸县公事蔡挺问镇何所言，镇以实对。明日，挺谓镇曰： 言如是事，何不与执政谋？ 镇曰： 镇自分必死，乃敢言；若谋之执政，或以为不可，岂得中辍乎？ 
戊戌，辽主谒庆陵；甲辰，有事于兴宗庙。
丙午，以龙图阁直学士夏安期知延州。州东北阻山，无城，敌骑尝乘之。安期至，即命大筑城。方暑，诸将白士卒有怨言，安期益广计数百步，令其下曰： 敢有一言动众者斩！ 躬自督役，不逾月而就，袤延六里。
六月，辛亥朔，诏双日不御殿，伏终如旧。
丁巳，辽命宰相举才能之士。
戊午，辽命有司籍军补边戍。
己未，殿中侍御史赵抃疏曰： 今上有谪见之文，下有妖言之俗，天其或者以皇嗣未立，人心未有所系，丁宁警戒，欲陛下深思远图，亟有所为而然也。愿陛下择用宗室贤善子弟，或教育宫闱，或封建任使，左右以良士，辅导以正人，磐石维城，根本深固，惟陛下以至公而裁择焉。 
辛酉，准布部长朝于辽，贡方物。
癸亥，中丞张昪等言： 臣等累次奏乞许台谏官依例上殿，闻已降付中书；至今逾月，未蒙施行，乃是执政大臣不欲臣等进对，故为沮遏。伏望陛下指挥中书，许令台谏官上殿，臣等必不敢以琐细事务上烦圣听。 寻有诏，许中丞上殿。
丁卯，高丽遣使贡于辽。
庚午，集贤校理、通判并州司马光上疏曰： 储贰者，天下之根本，根本未定则众心未安。夫细民之家，有百金之宝，犹择亲戚可信任者，使谨守之，况天下之大乎？今陛下未有皇嗣，人心忧危。伏望断自圣志，遴选宗室之中聪明、刚正、孝友、仁慈者，使摄储贰之位，以俟皇嗣之生，退居籓服。倘未欲然，且使之辅政，或典宿卫，或尹京邑，亦足以镇安天下之心。 帝在位久，国嗣未立，及不豫，天下寒心，而莫敢言。惟谏官范镇首发其议，光继之，又与镇书言： 此大事，不言则已，言一出岂可复反顾！愿公以死争之。 于是镇言益力。
辽旧制，史官得与闻朝议；辛未，辽主命罢之，俾史官问宰相而后书。
时京师自五月大雨不止，水冒安上门，门关折，坏官私庐舍数万区，城中系伐渡人，命辅臣分行诸门。而诸路亦奏江河决溢，河北尤甚，民多流亡，令所有赈救之。水始发，马军都指挥使范恪受诏障硃雀门，知开封府王素违诏止之，曰： 方上不豫，军民庐舍多覆压，奈何障门以惑众，且使后来者不入邪！ 
知谏院范镇言： 臣伏见诸路州郡俱奏水灾，京师积雨，社稷坛遗辄坏，其为灾变，可谓大矣。伏乞陛下问大臣灾变所起之因及所谓消伏之术，仍诏两制、台阁常参官极言得失，躬亲裁择，以塞天变。 
乙亥，辽南京蝗蝻为灾。
丁丑，辽以南院枢密使赵王扎拉为上京留宁、同知南京留守事，吴王耶律仁先为南院枢密使，秦王萧孝友为北府宰相。辽主亲制诰词，褒赐孝友。
己卯，诏群臣实封言时政阙失。范镇又言： 《传》曰： 简宗庙，不祷祀，废祭祀，逆天时，则水不润下。 陛下恭事天地神祇，肃祀祖宗，山川之祠，罔不秩举；至于号令，必顺天时。然而上天出此变者，盖晓谕陛下以简宗庙也。宗庙以承祧为重，故古先帝王，即位之始，必有副贰，以重宗庙也。陛下即位以来，虚副贰之位三十五年矣。臣近奏，择宗子贤者，优其礼数，试之以政，俟有圣嗣，复遣还邸，及今两月馀而不决，此天变所以发也。伏惟陛下深念宗庙之重，以臣前一章降付执政大臣，速为裁定。 
秋，七月，辛巳朔，诏三司、开封府、台谏官、审刑院复上殿奏事，仍日引一班。自帝不豫，惟两府得奏事，至是始引对群臣。
乙酉，诏京东、西、荆湖北路转运使、提点刑狱公事，分行赈贷水灾州军，若漂荡庐舍，听于寺院及官屋寓止；仍遣官体量放今年税，其已倚阁者勿复检覆。
辽遣使分道平赋税，缮戎器，劝农桑，禁盗贼。
丙戌，赐河北路诸州军因水灾而徙它处者米，一人五斗。其压溺死者，父、母、妻赐钱三千，馀二千。
文彦博、富弼等之共议建储，未尝与两府谋也，枢密使王德用闻之，合掌加额。于是翰林学士欧阳修上疏曰： 陛下临御三十馀年，而储副未立，臣僚多以此事为言，大臣亦尝进议，圣意久而未决，而庸臣愚士，遂生嫌疑之论，此不思之甚也。《礼》曰： 一人元良，万国以正。 盖谓定天下之根本，上承宗庙之重，亦所以绝臣下之邪谋。伏望择宗室之贤者，依古礼文，且以为子，既可徐察其贤否，亦可俟皇子之生。臣又见枢密使狄青，出自行伍，遂掌枢密，三四年间，虽未见过失，而不幸有得军情之名。武臣掌国机密而得军情，岂是国家之利？欲乞且罢青枢务，任以一州，既以保全之，亦为国家消未萌之患。 疏凡再上，留中不出。
知制诰吴奎言： 王者以社稷为本，宗庙为重。社稷必有奉，宗庙必有主。《礼》：大宗无嗣，则择支子之贤者。以昭穆言之，则太祖、太宗之曾孙，陛下所宜建立，用以系四海之心者也。况陛下春秋犹盛，俟有皇子，则退所为后者，颇优其礼数，使不与它宗室等，亦何为而不可？ 
殿中侍御史吕景初亦言： 商、周之盛，并建同姓，国朝二宗，相继尹京，是欲本支盛强，有磐石之安，而天下有所系望矣。愿择宗子之贤者，使得问安侍膳于宫中，以消奸萌，或尹京典郡，为夹辅之势。 
景初又数诣中书白执政，请出狄青。文彦博以青素忠谨，外言不足置意，景初曰： 青虽忠，如众心何？大臣为朝廷虑，毋牵闾里恩也！ 
己丑，出内藏库银绢三十万赈贷河北。
辛丑，三司使、户部侍郎杨察卒，赠礼部尚书，谥宣懿。察勤于吏职，痈方作，犹入对，商榷财利，归而大顿，人以为用神太竭云。
癸卯，以武康节度使、知相州韩琦为工部尚书、三司使。唐制，节度使纳节，不降麻。本朝丁谓自节度使为参知政事，止舍人院命词。今除琦三司使降麻，非故事也。
乙巳，贷被水灾民麦种。
是月，彗出紫微垣，历七星，其色白，长丈馀。
八月，庚戌朔，日有食之。
司马光又上疏请早择宗室之贤，使摄居储位，不报。
癸丑，复知池州包拯为刑部郎中、知江宁府，江南东路转运使唐介为户部员外郎。时侍御史里行吴中复乞包拯、唐介还朝，宰臣文彦博因言： 介顷为御史，言事多中臣病，其间虽有风闻之误，然当时责之太深，请如中复所奏用之。 故有是命。
诏： 大臣自今无得乞子弟及亲旧赐进士出身。 
知谏院范镇言： 近日彗出东方，孛于七星，其色正白。七星主急兵，色白亦主兵。陛下宜与大臣相敕警以求消复之术。 且曰： 陛下以臣言为然，乞以臣前所上章与大臣速定大议；以臣言为不然，乞加臣万死之罪。 甲寅，镇复与执政书，言： 古之人三谏而不从则去，今镇已六谏矣。愿诸公携镇之书言于上前，速定大计；如其不然，即赐镇归田，若解镇之职而置之散外，皆诸公之赐。 镇又两个疏言早定大计。庚申，以镇为户部员外郎兼侍御史知杂事，镇固辞不受。
癸亥，枢密使、护国节度使狄青，罢枢密使，加同平章事、判陈州。青在西府四年，京城小民推其材武，青每出入，辄聚观，至壅路不得行。帝自正月不豫，青益为都人所指目。又，青家犬生角，数有光怪。知制诰刘敞请出青以保全之，未听；敞出知扬州，又言及之。及京师大水，青避水，徙家于相国寺，行止殿上，都下喧然；执政闻之始惧，以熟状出青判陈州。
以三司使、工部尚书韩琦为枢密使，召端明殿学士、知益州张方平为三司使。自西鄙用兵，两蜀多所调发。方平还自益州，奏免横赋四十万贯匹，及减兴、嘉、邛州铸钱十馀万，蜀人便之。
始，方平主计京师，有三年粮，而马粟倍之，至是马粟仅足一岁，而粮亦减半，因建言： 今之京师，古所谓陈留，天下四冲八达之地，非如雍、洛有山河形势足恃也，特依重兵以立国耳。兵恃食，食恃漕运，汴河控引江、淮，利尽南海，天圣以前，岁发民浚之，故河行地中。有张君平者，以疏导京东积水，始辍用汴夫，其后浅妄者争以裁减费役为功，河日以湮塞。今仰而望河，非祖宗之旧也。 遂画漕运十四策。宰相富弼读方平奏帝前，昼漏尽十刻，侍御皆跛倚；帝太息称善。弼曰： 此国计之大本，非常奏也。 悉如所欲施行。其后未期年，京师有五年之蓄。
先是枢密直学士、权知开封府王素，数与欧阳修称誉富弼于帝前，弼入相，素颇有力焉，意弼引己登两府，既不如志，因求外官，于是改龙图阁学士、知定州。
是夕，彗星灭。
翰林学士胡宿知审刑院，详议官阙，判院者当择人荐于帝，宿与同列得二人。一人者监税河北，以水灾亏课，同列曰： 小失不足以白上。 宿至帝前，悉白之，且曰： 此人小累，才足惜。 帝曰： 果得才，小累何恤乎！ 遂除详议官。同列退，诮曰： 详议欲得人，公固欲白上，倘缘是不用，奈何？ 宿曰： 彼得与不得，不过一详议官耳。宿以诚事主，今白首矣，不忍丝发欺君，丧平生节；为之开陈，听主上自择耳。 
初，李照斥王朴乐音高，乃作新乐，下其声。太常歌工病其太浊，歌不成声，私赂铸工使减铜齐，而声稍清，歌乃协，然照卒莫之辨。又，朴所制编钟皆侧垂，照及胡瑷皆非之。及照将铸钟，给铜于铸钅写务，得古编钟一，工不敢毁，乃藏于太常。钟不知何代所作，其铭云： 粤朕皇祖宝和钟，粤斯万年子子孙孙永宝用。 叩其声，与朴钟夷则清声合，而其形侧垂。瑗后改铸，正其钮使下垂，叩之，弇郁而不扬。其钅博钟又长角而震掉，声不和。著作佐郎刘羲叟谓人曰： 此与周景王无射钟无异，上将有眩惑之疾。 已而果然。
于是范镇言： 国家自用新乐，日食，星变，冬雷，秋电，大雨不时，寒暑不节，不和之气，莫甚此者。去年十二月晦，大雨雪，大风，宫架辄坏；元日大朝会，乐作而陛下疾作。臣恐天意以为陛下不应变祖宗旧乐而轻用新乐也。乞下执政大臣参议，且用祖宗旧乐，以俟异时别加制作。 
丁丑，诏太常恭谢，用旧乐。
戊寅，诏招抚彭仕羲。
是月，辽主如秋山，后从行，至杀虎林，命后赋诗，后应声而成；辽主大喜，出示群臣。次日，行猎，有虎突出，辽主一发殪之，谓群臣曰： 力能伏虎，不愧皇后诗矣。 
辽魏国王萧惠卒，年七十四，后之父也。遗命家人薄葬。讣闻，辽主戬三日。
九月，壬午，司马光又上疏曰： 自古帝王，即位则立太子，此不易之道，其或捴谦未暇，则有司为请之，所以尊社稷，重宗庙，未闻人主以为讳也。及唐中叶，人主始有恶闻立嗣者，群臣莫敢发言，言则刑戮随之，是以祸患相寻，不可复振。不知本强则茂，基壮则安。今日公卿至庶人，皆知当今之务，无此为大，而莫敢进言。向以水灾亲下明诏，勤求得失，臣安敢舍此大节，隐而不言！其馀琐碎，岂足道哉？ 时范镇亦屡奏辞所除官，且乞因恭谢大礼决定大议。
庚寅，命宰臣富弼摄事于太庙，枢密副使田况于皇后庙，程戡于奉慈庙。辛卯，恭谢天地于大庆殿，大赦，改元。丁酉，加恩百官。
庚子，辽主如中京，祭圣宗、兴宗于会安殿。
癸卯，以侍御史范师道知常州，殿中侍御史赵抃知睦州。先是宰相刘沆进不以道，深疾言事官，因举行御史迁次之格，满三岁者与知州。师道及抃尝攻沆之短，至是抃等又乞避范镇，各请补外，沆遂引格出之。中丞张昪等言沆挟私出御史，请留抃及师道，不报。
甲辰，诏三司置司编禄令，以知制诰吴奎、右司谏马遵、殿中侍御史吕景初为编定官，从枢密使韩琦言也。
冬，十月，丁卯，出内藏库银十万两，绢二十万匹，钱十万贯，下河北市籴军储。
辛未，以草泽双流宋堂为国子四门助教。堂著书颇究时务，数为近臣所荐；至是翰林学士赵概又言其所著书，特录之。
丙子，辽主如中会川。
十一月，辛巳，王德用罢为山南东道节度使兼侍中，以判大名府贾昌朝为枢密使。翰林学士欧阳修言： 昌朝禀性回邪，颇知经术，能缘饰奸言，善为阴谋以陷害良士，小人朋附者众，皆乐为其用。臣愿速罢昌朝，还其旧任，天下幸甚！ 
是日，范镇入对垂拱殿。镇前后上章凡十九次，待罪几百日，须发为白，至是泣以请。帝亦泣曰： 朕知卿言是也，当更俟三二年。 镇由是卒辞言职，朝廷不能夺也。己丑，镇复为起居舍人、充集贤殿修撰。
庚寅，录潭州进士杨谓为郊社斋郎。先是蛮猺数寇边，史馆检讨张刍责监潭州税；及天章阁待制刘元瑜知潭州，刍遂以说干元瑜，使谓入梅山招谕，其酋长四百馀人，皆出听命，因厚犒之，籍以为民，凡千一百户，故朝廷特录为功。通梅山盖自此始。
癸巳，以草泽建安黄晞为大学助教，致仕。晞少通经，著《聱隅书》十卷。庆历中，聘召不至。至是枢密使韩琦表荐之，受命一夕而卒。
戊戌，辽以知左伊勒希巴事耶律啰勒为伊勒希巴，以北院大王耶律仙通知黄龙府事。都监耶律哈里齐，先以使宋失辞免官，至是起为怀化军节度使。
辽主之为燕赵国王也，兴宗以左中丞萧惟信资性沉毅，笃志好学，徙为燕赵王傅，谕之曰： 燕赵左右多面谀，不闻忠言。汝当以道规诲，使知君臣之义，有不处王邸者，以名闻。 惟信辅导以礼，后迁北院枢密副使，坐事免官，至是复为枢密副使。
甲辰，辽群臣上辽主尊号曰天祐皇帝，后曰懿德皇后。大赦。乙巳，辽主以皇太叔重元为天下兵马大元帅，徙封赵国王扎拉为魏国王，吴王尼噜古进封楚国王，百官进迁有差。
辽主谓南府宰相杜防曰： 朕以卿年老嗜酒，不欲烦以剧务，朝廷之事，总纲而已。 顷之，拜右丞相，加尚父。防旋卒，辽主叹悼，赗赠加等，官给葬具，赠中书令，谥元肃。
帝之得疾也，贾昌朝阴结右班副都知武继隆，令司天官二人于大庆殿庭两府聚处，执状抗言： 国家不当穿河于北方，致上休不安。 文彦博知其意，顾未有以制。数日，二人又上请皇后同听政，亦继隆所教也。史志聪等以状白执政，彦博召二人诘之曰： 天之变异，汝职所当言也，何得辄预国家大事！汝罪当族！ 二人惧，色变，彦博曰： 观汝，真狂愚耳，未忍治妆罪，自今无得复尔！ 及议遣司天宫定六塔于京师方位，彦博复遣二人往。继隆请留之，彦博曰： 彼何敢妄言，有人教之耳。 继隆不敢对。二人至六塔，恐治前罪，乃更言： 六塔在东北，非正北，无害也。 
十二月，戊申朔，右司谏吕景初言： 伏睹诏书，今后虽遇辰牌，当留一班，令台官上殿，欲望谏官同此。 从之。
辽以韩王萧阿喇为北院枢密使，徙王陈，与萧革同掌国政。革诌谀不法，阿喇争之不得，遽告归，辽主由是恶之；旋除东京留守。
壬子，兵部侍郎、平章事刘沆，罢为工部尚书、观文殿大学士、知应天府。
范师道、赵抃既出，御史中丞张昪言： 天子耳目之官，用舍进退，必由陛下，奈何以宰相怒斥之！ 又请与其属俱出。吴中复指沆治温成丧，天下谓之 刘弯 ，俗谓鬻棺者为弯，则沆素行可知；沆亦极诋台官朋党。先是狄青以御史言罢柩密使，沆因奏： 御史削陛下爪牙，将有不测之忧。 而昪等亦辨论不已，凡上十七章。沆知不胜，乃自请以本官兼一学士，守南京。寻诏沆遇大朝会，缀中书班。
昪为中丞，弹劾无所避，帝谓昪曰： 卿孤立，乃能如是！ 昪曰： 臣朴学愚忠，仰托圣主，是为不孤。今陛下之臣，持禄养交者多，忠心谋国者少，窃以为陛下乃孤立耳。 帝为之感动。
以翰林学士、权知开封府曾公亮为给事中、参知政事，龙图阁学士、知江宁府包拯为右司郎中，权知开封府。
拯立朝刚严，闻者皆惮之，至于童稚妇女亦知其名，贵戚、宦官为之敛手。旧制，凡讼诉，不得径造庭下，府吏坐门，先收状牒，谓之牌司。拯开正门，径使至庭自言曲直，吏不敢欺。时京师大水，因言中官。势族筑园榭多跨惠民河，故河塞不通，乃悉毁去。或持地券自言，有伪增步数者，皆审验，劾奏之。
甲寅，辽上太后尊号曰慈懿仁和文惠孝敬广爱宗天皇太后。
乙卯，以太子中允、天章阁侍讲胡瑗管句太学。始，瑷以保宁节度推官教授湖州，科条纤悉备具，以身先之，虽盛暑必公服坐堂上。严师弟子之礼，视诸生如其子弟，诸生亦亲爱如其父兄，从游者常数百人。庆历中，兴太学，下湖州取其法，著为令。瑷既为学官，其徒益众，太学至不能容。瑷教人，随材高下，衣服容止有度，人遇之，虽不识，皆知其为瑷弟子也。于是擢为经筵，治太学如故。
甲子，夏国主谅祚遣使来告其母密藏氏卒。初，密藏氏通于李守贵，又通吃多已。守贵愤怒，于是杀吃多已及密藏氏。谅祚母族鄂特彭乃族杀守贵，保养谅祚，以其女妻焉，时谅祚生九岁矣。
乙丑，辍视朝，以谅祚母丧故也。
○仁宗体天法道极功全德神文圣武睿哲明孝皇帝嘉祐二年（辽清宁三年）
春，正月，庚辰，辽主如鸭子河。
癸未，翰林学士欧阳修权知贡举。时士子尚为险怪奇涩之文，号太学体，修痛排抑之。榜出，嚣薄之士，候修晨朝，群聚诋斥，或为祭文投其家。然文体自是遂变。
丙戌，辽置倒塌岭节度使。
乙未，五国部长贡方物于辽。
己亥，天章阁待制兼侍读孙甫卒，特赠右谏议大夫。甫善持论，著《唐史记》，每言唐人行事以推见当时治乱，若身履其间。诏藏其书秘阁。
二月，己酉，梓夔路三里邨夷人寇淯井监。
庚戌，遣使录三京辅郡系囚。
己未，辽主如大鱼泺。
壬戌，太子太师致仕杜衍卒。衍退寓南京凡十年，性不植产，第室卑漏，才数十楹，居之裕如也。出入从者十许人，乌帽皁履，衤弟袍革带。亲故或言宜为居士服，衍曰： 老而谢事，尚可窃高士名乎！ 王洙谒告归应天府，有诏抚问。及病，帝中使赐药，挟医往视，不及，卒，年八十，赠司徒兼侍中，谥正献。衍临终戒其子薄葬，自作遗疏，其略曰： 无以久安而忽边防，无以既富而轻财用，宜早建储副以安人心。 语不及私。
澧州罗城洞蛮内寇，发兵击走之。
癸酉，山南东道节度使兼侍中王德用卒。德用，将家子，习知军中情伪，以恩抚下，故多得士心，名闻外国，虽闾阎妇女小儿亦呼为黑王相公云。
是月，雄、霸州地震。
三月，辛巳，辽以楚国王尼噜古为武定军节度使。
丁亥，赐进士建安章衡等及第、出身、同出身。是岁，进士与殿试者始皆不落。己丑，赐诸科及第，又赐特奏名进士诸科同出身，补诸州长史、文学。
乙未，辽遣林牙耶律防等来请御容。戊戌，以御史中丞张昪为回谢使，单州防御使刘永年副之。初，辽兴宗致其画像及圣宗画像凡二轴，请易真宗及帝御容，既许之，会兴宗晏驾，遂寝。至是遣使再请，故命昪等传命，令更持新主画像来即予之。翰林学士胡宿草国书，奏曰： 陛下先已许之，今不与，则伤信矣。 不从。昪等至辽，辽主欲先得圣容。昪曰： 昔兴宗弟也，弟先面兄，于理为顺。况今南朝乃伯父之尊，当先致恭。 辽人不能对。
庚子，判陈州、护国节度使、同平章事狄青卒。帝发哀苑中，赠中书令，谥武襄。
青为人，谨密寡言，计事必审中机会而后发。师行，先正部伍，明赏罚，与士卒同甘苦，虽敌卒犯之，无一人敢先后者，故其出常有功。尤喜推其功以与将佐，始与孙沔破贼，谋一出青，贼已平，经制馀事悉以委沔，退然如不用意者。沔始服其勇，既又服其为人，自以为莫及也。尹洙以贬死，青悉力周其家事。尝有持狄梁公画像及告身诣青，以为青远祖；青谢曰： 一时遭际，安敢自附梁公！ 厚赠其人而遣之。
夏，四月，丙辰，辽主清暑永安山。
丁巳，徙知常州、侍御史范师道为广南东路转运使。旧补摄官皆委吏胥，无先后远近之差，师道始置籍次第之。
己巳，以殿中侍御史里行吴中复为殿中侍御史、充言事御史，从中丞张昪言也。
辛未，通判黄州赵至忠上《辽地图》及《杂记》十卷。
癸酉，以彭仕羲未降，遣官安抚湖北。
甲戌，司天监言： 据《崇天历》，己亥年日当食正月朔，乞定戊戌年十二月为闰以避之。 诏不许。
火峒蛮侬宗旦聚众人寇。宗旦者，智高之族也。知邕州萧注欲大发峒丁击之，知桂州萧固独请以敕招降。转运使王罕以为宗旦保山溪篁竹间，苟设伏要我军，未可必胜，徒滋边患，乃独领兵次境上，使人招宗旦子日新，谓曰： 汝父内为交趾所仇，外为边臣希赏之饵。归报汝父，可择利而行。 于是宗旦父子皆降，南事遂定。以宗旦为忠武将军，日新为三班奉职。
五月，庚辰，并代钤辖、管句麟府军马开封郭恩与夏人战于断道坞，死之。走马承受黄道元、府州宁府寨监押刘庆被执，死伤数百人，亡失器甲马匹甚众。诏赠恩同州观察使，封其妻，官其子弟有差，给旧俸三年。
癸未，赐国子博士寇諲银绢五十两匹，諲上其祖准所著文集也。
甲申，改筑禖坛于圜丘东南。
己亥，辽主如庆陵，献酎于金殿、同天殿。
六月，壬子，以汝州龙山孔日攵为校书郎，致仕，绛州稷山韩退为安逸处士，翰林学士承旨孙抃等荐二人有行义故也。
自赵彦若制策不入等，阅四年，遂无应科者。帝曰： 岂朕待之不至邪？ 丁巳，诏： 朝廷设制科以取天下美异之士，尝以推恩过厚而难其选，所取不过三二人，甚非所以广详延之路也。其令两制以上同议之！ 既而孙抃等言： 太常博士以下至选人、草泽人应制科者，并听待制以上奏举，无得自陈，内草泽人亦许本路转运使奏举。其行不如所学，并坐举者。其进用差次，不得引旧例超擢。 从之。
戊午，夏国主谅祚遣人来谢吊祭。
戊辰，以淑妃苗氏为贵妃，兗国公主之母也。公主将出降，故有是命。旧时公主受封降制，有册命之文，不行礼，只以纶告进内。于是翰林学士胡宿疏论之，不从。
辛未，辽以魏国王扎拉为特里衮、同知枢密院事。
秋，七月，辛巳，诏河北诸道部署，分遣兵官教阅所部军。
甲申，辽南京地震，赦其境内。
乙酉，辽主如秋山。
辛卯，令翰林学士承旨孙抃、御史中丞张昪磨勘转运使及提点刑狱课绩。初，知谏院张旭，言朝廷有意天下之治，宜自转运使始，因上选用、责任、考课三法，故以命昪等，然卒亦无所进退焉。
壬辰，知麟州武戡，除名，江州编管，坐与夏人战断道坞而弃军先入城也。
