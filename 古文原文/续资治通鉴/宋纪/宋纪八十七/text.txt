起重光大荒落正月，尽玄黓敦牂闰六月，凡一年有奇。
讳信，神宗第十一子，母曰钦慈皇后陈氏，元丰五年十月丁巳，生于宫中；明年正月，赐名；十月，授镇宁军节度使，封宁国公。哲宗即位，封遂宁郡王；绍圣三年，以平江、镇江军节度使，封端王；五年，加司空，改昭德、彰信军节度使。
○徽宗体神合道骏烈逊功圣文仁德宪慈显孝皇帝建中靖国元年（辽寿昌七年，二月，改乾统元年）
春，正月，壬戌朔，有赤气起东北，亘西南，中函白气；将散，复有黑祲在旁。右正言任伯雨言： 正岁之始，而赤气起于暮夜。日为阳，夜为阴；东南为阳，西北为阴；朝廷为阳，宫禁为阴；中国为阳，夷狄为阴；君子为阳，小人为阴。此宫禁阴谋、下干上之证。渐冲西，正西散为白，而白主兵，此夷狄窃发之证也。天心仁爱，以灾异为警戒。愿陛下进忠良，黜邪佞，正名分，击奸恶，使小人无得生犯上之心，则灾异可变为休祥矣。 
癸亥，有星自西南入尾，其光烛地。
观文殿大学士、中太一宫使范纯仁卒，年七十五。
纯仁疾革，呼诸子，口占遗表，命门生李之仪次第之。大略劝帝清心寡欲，约己便民，绝朋党之论，察邪正之归，毋轻议边事，易逐言官。又辩明宣仁诬谤曰： 本权臣务快其私忿，非泰陵实谓之当然。 又云： 盖尝先天下而忧，期不负圣人之学，此先臣所以教子，而微臣所以事君者也。 诏赠开府仪同三司，谥忠宣，书碑额曰 世济忠直之碑 。
纯仁性宽简，不以声色加人，义之所在，则挺不少屈。自为布衣至宰相，廉俭如一，所得奉赐，皆以广义庄，前后任子恩，多先疏族。尝言： 吾平生所学，得之忠恕二字，一生用不尽，以至立朝事君，接待僚友，亲睦宗族，未尝须臾离此也。 每戒子弟曰： 人虽至愚，责人则明；虽有聪明，恕己则昏。苟能以责人之心责己，恕己之心恕人，不患不到圣贤地位也。 亲族有请教者，纯仁曰： 唯俭可以助廉，唯恕可以成德。 其人书之坐隅。
辽主自去腊有疾，正旦，力疾御殿受贺。是日，如混同江。
甲戌，皇太后向氏崩于慈宁殿，遗诏尊皇太妃陈氏为皇太后。
是日，辽主殂于行宫，年七十，庙号道宗。遗诏燕国王延禧嗣位，北面枢密使耶律阿苏、知枢密院事耶律俨同受顾命。
道宗即位，求直言，访治道，劝农桑，兴学校，救灾恤患，粲然可观。及谤讪之令既行，告讦之赏日重，群邪并进，贼及骨肉，诸部浸叛，用兵无宁岁。唯一岁饭僧三十六万，一日而祝发者三千人，崇尚佛教，罔知国恤，辽亡征见矣。
延禧即位柩前，辽群臣上尊号曰天祚皇帝。
丁丑，易大行皇太后园为山陵，命曾布为山陵使。
己卯，令河、陕幕人入粟，免试注官。
二月，壬辰朔，辽改元乾统，大赦。诏： 为耶律伊逊所诬陷者，复其官爵，籍没者出之，流放者还之。 
丙申，雨雹。
己亥，汰秦、凤二路兵。
甲辰，始听政。
乙巳，出内库及诸路常平钱各百万，备河北边储。
辽主之为燕国王也，道宗以萧乌纳有保护功，命其辅导。乌纳数以直言忤旨，辽主初即位，即出乌纳为辽兴军节度使，加守太傅。
甲寅，诏贬知扬州林希和舒州，降知随州张商英为朝奉大夫，右司谏陈祐论其责轻，请重行降黜故也。
丁巳，诏： 潭州安置章惇，责授雷州司户参军，员外置。 
先是左正言任伯雨疏曰： 章惇久窃朝柄，迷国罔上，毒流搢绅，乘先帝变故仓卒，辄逞异志。向使其计得行，将置陛下与皇太后于何地！若贷而不诛，则天下大义不明，大法不立矣。臣闻北使言： 去年辽主方食，闻中国黜惇，放箸而起，称善者再，谓南朝错用此人。 北使又问： 何为只若是行遣？ 以此观之，不独国人皆曰可杀，虽敌国莫不以为可杀也。 章八上，未报。会台谏陈瓘、陈次升等复极论之，乃有是贬。
初，苏辙谪雷州，不许占官舍，遂僦民屋。惇又以为强夺民居，下州追民究治，以僦券甚明，乃止。至是惇问舍于民，民曰： 前苏公来，为章丞相几破我家，今不可也。 
初，惇之入相也，妻张氏病且死，属之曰： 君作相，幸无报怨。 既祥，惇语陈瓘曰： 悼亡不堪，奈何？ 瓘曰： 与其悲伤无益，曷若念其临绝之语也！ 惇无以对。
任伯雨又言蔡卞恶甚于章惇，遂陈其大罪有六曰： 诬罔宣仁保佑之功，欲行追废，一也；凡绍圣以来窜逐臣僚，皆卞启而后行，二也；宫中厌胜事作，卞乞掖庭置狱，只遣内臣推治，皇后以是得罪，三也；编排元祐章疏，被罪者数千人，议自卞出，四也；激怒哲宗，致邹浩远谪，又请治其亲故送行之罪，五也；蹇序辰建看详诉理之义，惇迟疑未应，卞以二心之言胁之，惇即日置局，士大夫得罪者八百三十家，六也。卞阴狡险贼，恶机滔天，门生故吏，遍满中外，今虽薄责，犹如在朝，人人惴恐，不敢回心向善。朝廷邪正是非不得分别，驯致不已，奸人复进，天下安危，殆未可保也。 奏入，不省。
三月，癸亥，以知杭州吕惠卿为观文殿学士、提举洞霄宫。
甲子，始御紫宸殿。
乙丑，辽使来告哀，遣谢文瓘、上官均往吊祭，黄寔贺即位。
丁卯，辽主命有司以张孝杰家属分赐群臣。
甲戌，辽主召僧法颐放戒于内庭。
戊寅，以知无以军陈瓘为著作佐郎、实录院检讨官。
壬午，以日当食，避殿，减膳，减天下囚罪一等，流以下释之。
辽殿直达尔旺哈，知辽主恶直言，心嗛萧乌纳，乃诬告乌纳私借内府犀角。辽主命鞫之，乌纳奏曰： 臣在先期，诏许日取帑钱十万为私费，臣未尝妄取一钱，肯借犀角乎？ 辽主愈怒，夺其太傅官，降宁边州刺史。自是辽廷诸臣益务为柔佞矣。
夏，四月，辛卯朔，日食不见。
甲午，上大行皇太后谥曰钦圣宪肃。乙未，追上钦圣皇太后曰钦慈。
丁酉，御殿，复膳。
壬寅，诏： 诸路疑狱当奏而不奏者科罪，不当奏而辄奏者勿坐。著为令。 
任伯雨初为右正言，半岁之间，凡上一百八疏。大臣畏其多言，俾权给事中，密谕以少默即为真，伯雨抗论愈力。时曾布欲和调元祐、绍圣之人，伯雨言： 人才固不当分党与，然自古未有君子小人杂然并进，可以致治者。盖君子易退，小人难退，二者并用，终于君子自去，小人犹留。唐德宗坐此致播迁之祸，建中乃其纪号，不可以不戒。 既而欲劾布，布觉之，徙为度支员外郎。
是月，辽地旱。
五月，辛酉朔，大雨雹，诏三省减吏号，节冗费。
丙寅，葬钦圣宪肃皇后及钦慈皇后于永裕陵。
庚辰，太子太保、赵郡公苏颂卒，年八十二。诏赠司空。颂器局闳远，礼法自持，虽贵，奉养如塞士。明于典故，朝廷有制作，必就而正焉。
丙戌，祔二后神主于太庙。
朝请郎梁宽言： 绍圣之初，奸臣特进，是时不唯朝士革面迎合，虽田舍书生，亦怀观望捭阖之术。举人毕渐，廷试对策，欲附会时流以规上第，其言语不顾轻重，有伤事体，传播四夷，所损不细。又如方天若对策，以不诛南窜大臣家属为恨，以不没元祐公相家资为惜。天若，闽中匹夫，于元祐大臣有何宿憾！特以蔡卞用事，欲复其平日私仇。天若者，卞之门人也，鹰犬效力，仆妾事人，其言何所不至！伏见将来科诏不远，欲乞下礼部司，每遇廷试，戒应举人立为法，无得狂妄，不答所问。有违此者，罪在考官，然后罢黜此流，所贵少厚风俗。 
辽主初立，即罢围场之禁。宋魏国王和啰噶请曰： 天子巡幸为大事，虽在谅闇，不可废也。 辽主以为然，复命有司从备巡幸。六月，庚寅朔，辽主如庆州。
戊戌，辽以南府审相额特勒兼南院枢密使。
庚子，辽上道宗尊谥曰仁圣大孝文皇帝，追谥懿德皇后为宣懿皇后。
壬寅，辽以宋魏国王和啰噶为天下兵马大元帅。
甲辰，责右司谏陈祐通判滁州。祐累章劾曾布自山陵还不乞出外，且言： 山陵使从来号为凶相，治平中韩琦、元丰中王珪不去，其后有臣子不忍言者。 又言： 布有当去者三：一，自山陵还；二，虞主不在，腰舆而行；三，不当先与属官推恩。 章皆留中，祐遂缴申三省。布乃不赴朝参，而有是命。
后两日，左谏议大夫陈次升对，有札子救祐，帝不省。而右司谏江公望复言之，帝曰： 祐欲逐曾布，引李清臣为相，如此何可容？ 公望遽曰： 陛下临御以来，易三言官，逐七谏臣。今祐言宰相过失，自其职也，岂可便谓有它意哉！ 
先是布甚恶清臣不附己，数使人谓公望，能一言清臣，即以谏议大夫相处，而公望所言乃如此，其后彭汝霖以论罢清臣得谏议大夫云。
乙巳，辽以北平郡王淳进封郑王。
丁未，北院枢密使阿苏加裕悦。
戊申，封向宗回为永阳郡王，向宗良为永嘉郡王。
辽以特里衮阿噜萨古、宰相耶律俨总山陵事。辛亥，葬仁圣大孝文皇帝、宣懿皇后于庆陵。
戊午，尚书右丞范纯礼，罢知颍昌府。
纯礼浓毅刚正，曾布惮之，激驸马都尉王诜曰： 上欲除君承旨，范右丞不可。 诜怒。会诜馆辽使，纯礼主宴，诜诬其辄斥御名，遂黜之。
己未，班《斗杀情理轻重格》。
左司谏江公望上疏言： 自先帝有绍述之意，辅政非人，以媚于己为同，忠于君为异，借威以快私隙，使天下骚然，泰陵不得尽继述之美。元祐人才，皆出于熙、丰培养之馀，遭绍圣窜逐之后，存者无几矣。神考与元祐之臣，其先非有射钩斩袂之隙也，先帝信仇人而黜之。陛下若立元祐为名，必有元丰、绍圣为之对，有对而争兴，争则党复立矣。陛下改元诏旨，亦称思建皇极，端好恶以示人，本中和而立政，皇天后土，实闻斯言，今若渝之，奈皇天后土何！ 
时内苑稍畜珍禽奇兽，公望力言非初政所宜，帝曰： 已纵遣之矣。 唯一白鹇，畜之久，帝以拄杖逐之，终不肯去，乃刻公望姓名于杖头以识其谏。会蔡王似府史相告，有不逊语，连及于王，公望乞勿以无根之言加诸至亲，遂罢知淮阳军。
秋，七月，壬戌，帝谓曾布： 人才在外有可用者，具名以进。 又问： 张商英亦可使否？ 布曰： 陛下欲持平用中，破党人之论以调一天下，孰敢以为不然！然元祐、绍圣两党，皆不可偏用。臣窃闻江公望为陛下言，今日之事，左不可用轼、辙、右不可用京、卞，为其怀私挟怨，互相仇害也。愿陛下深思熟计，无使此两党得志，则天下无事。 帝颔之而已。
布弟翰林学士肇，引嫌出知陈州，尝以书责布曰： 兄与惇异趋，众所共知。绍圣、元符间，惇、卞有可以挤兄者，无所不为。今兄方得君，正当引用善人，扶助正道，以杜绝惇、卞复起之萌，而数月以来，端人吉士，相继去朝，所进用以为辅臣、从官、台谏者，皆尝事惇、卞之人。一旦势异今日，彼必首引惇、卞以为固位计，曾氏之祸，其可逃邪！比来主意已移，小人道长，异时惇、卞纵未至，一蔡京足以兼二人，思之可为塞心。 布不以为然，答肇书曰： 布自熙宁立朝，至今时事屡变，唯其不雷同熙、丰，故免元祐之贬斥；唯其不附会元祐，故免绍圣之中伤。其自处亦粗有义理，恐未至诒家族之祸也。 
癸未，准布、铁骊贡于辽。
丁卯，以著作郎陈瓘为右司员外郎。瓘力辞实录检讨官，从之。
丙戌，知枢密院事安焘罢。
旧制，内侍出使，以所得旨言于院，审实，乃得行。后多辄去，焘请按治之。都知阎守勤领它职，祈罢不以告，亦劾之；帝敕守勤诣焘谢。郝随得罪，或揣帝意且起用，欲援赦为阶，焘亦争之。以老避位，遂出知河南府。将行，上疏言： 东京党祸已萌，愿戒履霜之渐。 语尤激切。
丁亥，以蒋之奇知枢密院事，吏部尚书陆佃为尚书右丞，端明殿学士章楶同知枢密院事。
八月，甲寅，以右司员外郎陈瓘知泰州。
先是瓘进言曰： 神宗有为之序，始于修政事，政事立而财用足，财用足而根本固，此国家万世之利，而今日所当继述者也。臣近缘都司职事，看详内降札子，裁减吏员冗费，以防加赋之渐，为民远虑，天下幸甚。然今日朝廷之计，正以乏财为患，西边虽已罢兵，费用不可卒补，遂至于耗根本之财，坏神考之政，加职之渐，兆于此矣。臣职事所及，理不可默，今撰到《国用须知》一本奏闻。 
又进《日录辨》曰： 臣瓘去年五月十八日对紫宸殿，奏札子云： 臣闻王安石《日录》七十馀卷，具载熙宁中奏对议论之语。此乃人臣私录之书，非朝廷之典也。自绍圣再修《神考实录》，史官请以此书降付史院。凡《日录》、《时政记》、《神宗御集》之所不载者，往往专据此书，追议刑赏予夺，宗庙之美，以归臣下。故臣愿诏史官别行删修，以成一代不刊之典。 其日蒙批付三省，后不闻施行。盖绍圣史官请以《日录》降付史院者，今为宰相故也，事之乖缪，无大于此者。臣因以所见撰成《日录辨》一篇，具状奏闻。 
是日，瓘与左司员外郎硃彦周谒曾布于都堂，以书责布曰： 尊私史而厌宗庙，缘边费而坏先政，此阁下之过也。违神考之志，坏神考之事，在此二者，而阁下弥缝壅蔽，人未敢议。它日主上因此两事，以继述之指问于阁下，将何辞以对？阁下于瓘有荐进之恩，瓘不敢负，是以论吉凶之理，献先甲之言，冀有补于阁下。若阁下不察其心，拒而不受，则今日之言，谓之负恩可也。 布读瓘书毕，争辨移时。瓘色不变，徐起言曰： 适所论者国事，是非有公议，公未可遽失待士礼。 布矍然改容。瓘又以《日录辨》、《国用须知》纳布而出。
明日，瓘即以此二篇及所上布书具状申三省、御史台，乞敷奏弹劾，三省进呈，帝顾曾布曰： 如此报恩地邪？ 布曰： 臣绍圣初，在史院不及两月，以元祐所修《实录》者，凡司马光《日记》、《杂录》，或得之传闻，或得之宾客；而王安石有《日录》，皆君臣对面反复之语，乞取付史院照对编修，此乃至公之论。其后绍圣重修《实录》乃章惇、蔡卞，今提举史院乃韩忠彦。而瓘谓臣尊私史，厌宗庙，不审何谓也。神宗理财，虽累岁用兵，而所至府库充积。元祐中非理耗散，又有出无入，故仓库为之一空。乃以臣坏三十年根本之计，恐未公也。 帝曰： 卿一向引瓘，又欲除左右史，朕不可。今日如何？ 布愧谢。而韩忠彦等言： 瓘必欲去，当与一郡。 帝令责瓘，忠彦及陆佃皆曰： 瓘言诚过当，曾布却能容瓘。 乃出知泰州。
布始欲瓘附己，使人谕意，将大用之，瓘语其子正汇曰： 吾与丞相议多不合，今乃欲以官相饵。吾有一书遗丞相，汝为我书之。 正汇再拜，愿得书。瓘喜，旦持入省，甫就席，遽出书。布大怒，信宿，有海陵之命。中书舍人邹浩、右谏议大夫陈次升皆乞留瓘，不从。
辽主谒庆陵。
九月，己巳，诏： 诸路转运、提举司及诸州、军有遗利可以讲求及冗员浮费当裁损著，详议以闻。 
壬申，辽主谒怀陵。
乙亥，辽主如藕丝淀。
冬，十月，壬辰，辽主谒乾陵。
癸巳，门下侍郎李清臣罢为资政殿大学士、知大名府。
甲辰，辽主上其考昭怀太子谥曰大孝顺圣皇帝，庙号顺宗；妣萧氏曰贞顺皇后。旋追赠萧岩寿同中书门下平章事，耶律萨喇、耶律托卜嘉并追封漆水郡王，萧苏萨、萧托卜嘉并追封兰陵君王，五人皆绘像宜福殿。又追赠萧和克龙虎卫上将军。先是耶律实埒以附太子流镇州，至是召为御史中丞。
辽主虽追尊顺宗，究莫知其瘗所，辽主亦不亟于求之，后遂不建陵寝。
十一月，庚申，以陆佃为尚书左丞，吏部尚书温益为尚书右丞。
益初知潭州，邹浩南迁过潭，暮，投宿村寺，益即遣州都监将数卒夜出城，逼使登舟，竟凌风绝江而去。它逐臣在其境内者，如范纯仁、刘奉世、韩川、吕希纯、吕陶辈，率为所侵困，用事者悦之。
壬戌，以西蕃锡罗萨勒为西平军节度使、邈川首领。
辛未，出御制南郊亲祀乐章。
庚辰，祀天地于圜丘，赦天下。改彰信军为兴仁军，照德军为隆德军。改明年元曰崇宁，以曾布主绍述，从其请也。
壬午，三省奏事讫，曾布独留，进呈内降起居郎邓洵武所进《爱莫助之图》，其说以为陛下方绍述先志，群臣无助之者。其图如史书年表例，自宰相、执政、侍从、台谏、郎官、馆阁、学校分为七隔，每隔旁通，左曰绍述，右曰元祐。左序助绍述者，执政中唯温益一人，其馀每隔止三四人，如赵挺之、范致虚、王能甫、钱遹之属而已。右序举朝皆在其间，至百馀人。又于左序别立一项，小贴揭去。布密禀揭去臣僚姓名，帝曰： 洵武谓非相蔡京不可，以不与卿同，故去之。 布曰： 洵武所陈，既与臣所见不同，臣安敢与议。 明日，遂改付温益。益欣然奉行，乞籍记异论之人，于是帝决意用京矣。
十二月，戊子，辽以枢密副使张琳知枢密院事，翰林学士张奉珪参知政事兼同知枢密院事。
辽知枢密院使越国公耶律俨徙封秦国公。
俨以谀佞得信任于道宗，及辽主即位，元妃之兄萧奉先为辽主所眷注，俨旧与奉先相结，益务为逢迎取媚，辽主又宠任之。尝与牛温舒有隙，各进所亲厚，朋党纷然。俨恃奉先为内主，温舒不能胜。
庚寅，以知洪州叶祖洽为宝文阁待制，代吕希纯知瀛州；吕希纯改知颍州。帝以河朔诸帅皆元祐人，欲尽易之，故希纯、祖洽有是命，皆曾布为请也。布初拟召祖洽为侍郎，帝许之；韩忠彦以为不可，乃止。
先是责降者皆得旨以赦恩牵复，唯章惇、苏辙进呈不行。惇子援刺血上书，帝封援书付曾布，布欲留白，未果。已而于忧人曾诞持长书抵布，并奏疏一通，所陈十事，其四言惇有功于国，责太重，当复收用，类皆狂妄语。是日，呈援书，帝颇称其孝，有怜之之意。布欲且与徙广南近里一州，帝许之。又以诞所陈事目进呈，帝曰： 须与勒停编管。 既而韩忠彦见之，怒，请除名，送湖南，从之。惇亦不复内徙。
左仆射韩忠彦与曾布异议，布数倾之。忠彦累乞罢相，不许。甲午，遂出居东府，有诏押入。
戊戌，提举洞霄宫蔡京，复龙图阁直学士，知定州。
供奉官童贯，开封人，性巧媚，善测人主微旨，先事顺承，以故得幸。乃使三吴，访书画奇巧，留杭累月，京与之游，不舍昼夜，凡所画屏障扇带之属，贯日以达禁中，且附言语论奏于帝所，由是属意用京。左阶道录徐知常，以符水出入元符皇后所，太学博士范致虚与之厚，因荐京才可相。知常入宫言之，已而宫妾、宦官合词誉之，遂起京知定州。
辛丑，以知随州张商英权户部侍郎，寻改吏部。
壬寅，知滁州范镗复职，知澶州。少府少监邢恕、光禄少卿吕嘉问、司农少卿路昌衡，并落分司，恕知随州，嘉问知蕲州，昌衡知滁州。放归田里人安惇、蹇序辰，并散官，予祠。通议大夫林希，追复资政殿学士。寻又诏蔡卞复官，予祠。
乙巳，辽主诏： 先朝已行事不得陈告。 时方治耶律伊逊之党，其党多赂权贵以求宽免，辽主不悟，而下此诏。
丙午，奉安神宗神御于景灵西宫；丁未，诣宫行礼。
己酉，降德音于西京，减囚罪一等，徒以下释之。
癸丑，诏： 章惇亲子孙，许在外指射差遣，不得辄至京师及上章疏。 从曾布所请也。
秘书省正字陈师道，性孤介，与赵挺之为友婿，而素恶其人。适预郊祀，天寒甚，衣无绵，其妻就假于挺之家，师道问所从得，却去，不肯服，遂中寒疾，乙卯，卒。
是岁，以修奉景灵西宫，下苏、湖二州采太湖石四千六百枚。
河东地震，京畿蝗，两浙、湖南、福建旱。
○徽宗体神合道骏烈逊功圣文仁德宪慈显孝皇帝崇宁元年（辽乾统二年）
春，正月，丁丑，河东、大原等郡地震；诏死者家赐钱有差。
辽主如鸭子河。
二月，丙戌朔，以圣瑞皇太妃疾，虑囚。
辛卯，辽主如春州。
甲午，皇太子亶改名烜。
以蔡确配享哲宗庙庭。
丙申，雄州防御推官、知邓州录事参军硃肱奏言： 陛下即位以来，两次日蚀，在正阳之月；河东十一郡地震，至今未止，人民震死，动以千数。自古灾异，未有如此。臣不避死亡，妄举辅弼之失，以究灾异之应，言词激切，死有馀罪。然惓惓孤忠，不敢隐默者，食陛下之禄，念国家之重，而不敢顾其私也。 并以其所上宰相曾布书随进。
书曰： 今监察御史刘焘，相公门人也。相公为山陵使，辟焘掌笺表，又荐入馆，相公于焘厚矣。如焘者，置之词掖，不忝也；以焘为御史，则不可也。相公有过举，焘肯言乎？言之则忘恩，不言则欺君，盖非所以处焘也。今右正言范致虚兄上舍生致君，相公之侄婿也。致虚乃致君之亲弟，如致虚者，置之馆阁，不忝也；以致虚为谏官，不可也。相公有过举，致虚争之则忤亲，不争则失职，亦非所以处致虚也。相公旁招俊乂，陶冶天下，肱之所论，止及焘与致虚者，特以台谏人主耳目之官，非若百职可以略而不论也。相公以门人、亲戚为谏官、御史，此日月所以剥蚀，天地所以震动也。 又曰： 章惇之过恶，不可殚数，其最大者四五。相公在枢府，坐视默然，亦不得为无过。再贬元祐臣僚，范纯仁能言之，相公未尝救也；废元祐皇后，龚夬能言之，相公未尝救也；置谏官于死地，黄履能言之，相公未尝救也；册元符皇后，邹浩能言之，相公未尝救也。此四五事，惇之过恶最大，而相公无半词之助，肱窃疑之。伏唯相公遇灾而惧，然后可以弭天变，来直言。肱之区区所望于相公者，如此而已。 诏付三省。肱，乌程人，礼部侍郎服之从弟也。
戊戌，诏： 士有怀抱道德、久沈下僚及学行兼备、可厉风俗者，待制以上各举所知二人。 
奉议郎赵谂谋反，伏诛。
辛丑，以知定州蔡京为端明殿学士、知大名府，蔡卞改知扬州。
先是大名阙帅，曾布白帝，前两府唯有刘奉世，帝默然。韩忠彦与布交恶，阴欲结京，乃言熙宁故事，尝除学士，不必前两府，因请用京，故有是命。
圣瑞皇太妃硃氏薨，追尊为皇太后，上谥曰钦成。
追封孔鲤为泗水侯，孔亻及为沂水侯。
三月，丁巳，奉安哲宗神御于景灵西宫宝庆殿；戊午，诣宫行礼。
辛酉，以兵部侍郎邹浩为宝文阁待制、知江陵府，以浩乞补外也。寻改知杭州。
甲戌，以知大名府蔡京为翰林学士承旨，兼修国史。
是月，辽地大寒，冰复合。
夏，四月，丙戌，诏权吏部侍郎张商英落权字。
辽主命北院枢密使耶律阿苏、同知北院枢密萧德勒岱治伊逊之党，有司泄泄，莫以为意，久之始具狱。辛亥，命诛伊逊党，徙其子孙于边，发伊逊、张孝杰、萧德哩特、萧锡沙之墓，剖棺戮尸，以其家属分赐被杀之家。
时阿苏纳贿，多出奸党之罪，德勒岱不能制，亦附会之。萧达和克亲害太子，亦得以贿免。御史中丞耶律实埒上书曰： 臣前为奸臣所陷，斥窜边郡，幸蒙召用，不敢隐默。恩赏明则贤者劝，刑罚当则奸人消，二者既举，天下不劳而治。伏见耶律伊逊，身出寒微，位居枢要，窃权肆恶，不胜名状，蔽先帝之明，诬陷顺圣，构害忠谠，败国罔上，自古所无。赖庙社之休，陛下获纂成业，积年之冤，一旦洗雪，正陛下英断克成孝道之秋，如萧德哩特，实伊逊之党，耶律哈噜亦不为早辨，赖陛下之明，遂正其罪。臣见陛下多疑，故有司顾望，不切推问。伊逊在先帝朝，权宠无比，先帝若以顺考为实，则伊逊为功臣，陛下岂得立邪！先帝黜逐嬖后，诏陛下在左右，是亦悔前非也。今灵骨未获，而求之不切。传曰： 圣人之德，无加于孝。 昔唐德宗因乱失母，思慕悲伤，孝道益著。周公诛飞廉、恶来，天下大悦。今逆党未除，大冤不报，上无以慰顺考之灵，下无以释天下之愤，怨气上结，水旱为沴。愿陛下下明诏，求顺考之瘗所，尽收奸党，以正邦宪，快四方忠义之心，昭国家赏罚之用，然后致治之道，可得而举矣。谨别录顺圣升遐及伊逊等事，昧死以闻。 书奉，不报。
五月，丁巳，荧惑入斗。
庚申，尚书右仆射韩忠彦罢。忠彦为相，召还流人，进用忠谠之士，于是张庭坚、陈瓘、邹浩、龚夬、江公望、常安民、任伯雨、陈次升、陈君锡、张舜民等皆居台谏，翕然称为得人，然与曾布不协。至是左司谏吴材、右正言王能甫希布意，论忠彦变神考之法度，逐神考之人材，遂以观文殿大学士出知大名府。
乙丑，臣僚上言： 神考在位凡十有九年，所作法度，皆本先王。元祐党人秉政，紊乱殆尽，朋奸罔上，更倡迭和者，皆神考之罪人也。绍圣追复，虽已窜逐，陛下即位，仁德涵养，使之自新，一旦牵复，不以其渐，内外相应，浸以滋蔓，为害弥甚。今奸党姓名具在，文案甚明，有议法者，有行法者，有为之倡者，有从而和者，罪有轻重，情有浅深，使有司条析区别行遣，使各当其罪，数日可毕。伏望早赐施行。 
诏： 知河南府安焘、知润州王觌、知越州丰稷、知颍昌府陈次升，并夺职；知应天府吕仲甫，落职；故资政殿大学士李清臣，夺职，追所赠官并例外所得恩例。 
吏部侍郎张商英改刑部侍郎兼同修国史；寻又兼侍读。
庚午，臣僚上言： 先朝贬斥司马光等，异议害政，播告中外，天下共知。方陛下即位之初，未及专揽万机，当国之臣，不能公平心意，检会事状，详具进呈，以次牵复，今日再招人言，遂至烦紊。伏望陛下明谕执政大臣，使公共参议，详酌事体，原轻重之情，定大小之罪，上禀圣裁，特赐行遣。如显有欺君负国之实迹，自宜放弃，不足收恤。其间亦有干连牵挂，偏执愚见，情非奸诬者，乞依近年普博之恩，使有自新之路，则天下之气平，而纷纷之论息矣。 
乙亥，诏： 故追复太子太保司马光、吕公著，太师文彦博，光禄大夫吕大防，太中大夫刘挚，右中散大夫梁焘，朝奉郎王岩叟、苏轼，各从裁减，追复一官，其元追复官告并缴纳。王存、郑雍、傅尧俞、赵瞻、赵禼、孙升、孔文仲、硃光庭、秦观、张茂则、范纯仁、韩维、苏辙、范纯粹、吴安诗、范纯礼、陈次升、韩川、张耒、吕希哲、刘唐老、欧阳棐、孔平仲、毕仲游、徐常、黄庭坚、晁补之、韩跂、王巩、刘当时、常安民、王隐、张保、汪衍、余爽、汤戫、郑侠、常立、程颐、张巽等四十人，行遣轻重有差。唯孙固为神考潜邸人，已复职名及赠官，免追夺。任伯雨、陈祐、张庭坚、商倚等，并送吏部，令在外指射差遣。陈瓘、龚夬并予祠。 其司马光等责词，皆曾布所草定也。又诏： 应元祐并元符今来责降人韩忠彦曾任宰臣，安焘系前执政，王觌、丰稷见任侍从外，苏辙、范纯礼、刘奉世等五十七人，令并三省籍记，不得与在京差遣。 
后苑欲增葺殿宇，内侍有请以金箔为饰者，计用五十六万七千，帝曰： 用金为箔，以饰土木，一坏不可复收，甚无谓也。 诏黜之。
丙子，诏： 应元祐以来及元符末未尝以朋比附会得罪者，除已施行外，自今以往，一切释而不问，在言责者亦勿复辄言。 
己卯，尚书左丞陆佃罢。佃执政，与曾布比，而持论多近恕，每欲参用元祐人才，尤恶奔竞，尝曰： 天下多事，须不次用人。苟安宁时，人才无大相远，当以资历序进，少缓之，则士知自重矣。 又曰： 今天下之势，如人大病向愈，当以药饵辅养之，须其平安。苟为轻事改作，是使之骑射也。 朝议欲更惩元祐馀党，佃言不宜穷治。或言佃名在党籍，不欲穷治，正恐自及耳，遂出知定州。
庚辰，以许将为门下侍郎，温益为中书侍郎，翰林学士承旨蔡京为尚书左丞，吏部尚书赵挺之为尚书右丞。
京素与屯田员外郎孙鼛善，鼛尝曰： 蔡子，贵人也，然才不胜德，恐诒天下忧。 及是，京谓鼛曰： 我若用于天子，愿助我。 鼛曰： 公诚能谨守祖宗之法，以正论辅人主，示节俭以先百吏，而绝口不言兵，天下幸甚。 京默然。
挺之为中丞，与曾布比，建议绍述，排击元祐诸贤，由是进居政府。
六月，己丑，祔钦成皇后神主于太庙。
辛卯，左司谏王能甫言： 曾诚家富于财，目为青钱学士，乞罢其史官。 左正言吴材言： 史官王防，在元丰勒停，又以诉理得罪，兼无出身，当罢。 是日，曾布独对，言： 吴材缘引吕惠卿、蹇序辰等，议论不胜；王能甫乃吴安持婿，近日以安持追削职名；皆挟私怨，故以此攻曾诚、王防，欲中伤臣耳。 帝曰： 彼责在蔡京，不干卿事。 布曰： 臣亦知此二人乃京所荐，但以臣门下士为言路所攻，则谓臣必摇动。小人用意如此，臣实不安。方元祐之人布满朝廷，臣一身与众人为敌，是时助臣者唯此三数人。今元祐之党方去，而言者乃欲斥逐此等，是为元祐人报怨耳。 帝矍然。布因言： 张商英亦章惇门下士，王沩之乃其婿，议论之际，多与惇为比，故商英力称引范致虚及吴材，乃其志趋同耳。若有所陈，愿陛下加察。 
壬辰，减西京、河阳、郑州囚罪一等，民缘山陵役者蠲其赋。
辽主以雨罢猎，驻散水原。
癸卯，诏： 六曹尚书有事奏陈，许独员上殿。 
丁未，辽南院大王慎嘉努致仕。
己酉，太白昼见。
壬子，改渝州为恭州。
癸丑，诏仿《唐六典》修神宗所定官制。
封伯夷为清惠侯，叔齐为仁惠侯。
闰月，甲寅朔，更名哲宗神御殿曰重光。
己未，以提举洞霄宫吕惠卿为观文殿学士、知杭州，寻改扬州。
庚申，辽策试贤良。礼部郎中刘辉对策，多中时病，擢史馆修撰。辉善属文，疏简有远略，时称得人。未见，卒。
辛酉，殿中侍御史钱遹言： 尚书右仆射曾布，力援元祐之奸党，分列要涂；阴挤绍圣之忠贤，远投散地。挈提姻娅，骤致美官；汲引儇浮，盗窃名器。爱婿交通乎近习，诸子邀结乎搢绅，造请辐凑其门，苞苴日盈私室，呼吸立成祸福，喜怒遽变炎凉。钩致齐人之窾言，欲破绍圣之信史；曲徇法家之谬说，轻改垂世之典刑。为臣不忠，莫大于此。况日食、地震、星变、旱灾，岂盛时常度之或愆，乃柄臣不公之所召。欲乞早正典刑，慰中外之望。 于是布连上章乞罪。
壬戌，诏布为观文殿大学士、知润州。
布于元符末，欲以元祐兼绍圣而行，故力排蔡京，逐出之。至崇宁初，知帝意有所向，又欲力排韩忠彦而专其政。无何，京已为右丞，大与布异。会布拟陈祐甫为户部侍郎，京于榻前奏曰： 爵禄者，陛下之爵禄，奈何使宰相私其亲！ 曾布婿陈迪，祐甫之子也。布忿然争辨，久之，声色稍厉，温益叱之曰： 曾布，上前安得失礼！ 帝不悦而罢。御史遂攻之，言： 布与韩忠彦、李清臣交通为私，使其子婿吴则礼、外甥婿高茂华往来计议，共成元祐之党。暨登相位，复与清臣析交离党，日夜争胜，遂揽天下之权，皆归于已，而怨望之心逞矣。故不及半月，首罢市易，中外之人，望风希指，变法之论，相因而至。于是范纯粹乞差衙前，以害神考之免役；李夷行乞复诗赋，以害神考之经术。又力引王古为户部尚书，王觌为御史中丞，二人者，元祐之党也，而用以掌开阖敛散之权，定是非可否之论，岂非败坏神考之法度乎！ 于是更诏布落职，提举明道宫，太平州居住。
以刑部侍郎张商英为翰林学士。
甲子，诏： 诸路州县官有治绩最著者，命两司、帅臣各举一人。 
丙寅，宝文阁待制、知杭州邹浩，改知越州。
辛未，诏曰： 朕仰唯哲宗皇帝元符之末，是生越王，奸人造非，谓非后出。比阅诸僚旧疏，适见椒房诉章，载加考详，咸有显证。其时两宫亲临抚视，嫔御执事在旁，缘何外人得入宫禁杀母取子，实为不根。为人之弟，继体承祧，岂使沽名之贼臣，重害友恭之大义。诋诬欺罔，罪莫大焉！邹浩可重行黜责，以戒为臣之不忠者。仍检会邹浩元奏札子，并元符皇后诉章，宣示中外。 
初，浩以谏立后被谪，章留中不下。元符末，还朝，入见，帝首及谏立后事，奖叹再三，问： 谏草安在？ 对曰： 焚之矣。 退，告陈瓘，瓘曰： 祸其在此乎！异时奸人妄出一缄，则不可辨矣。 及蔡京用事，忌浩，欲挤之，果使其党伪为浩奏，言刘后杀卓氏而夺其子，且多狂妄指斥语，复伪为元符皇后上皇太后表，流布中外。帝见之，大怒，遂下诏治浩之罪，贬衡州别驾，永州安置。京又使其党为元符皇后撰谢表以上，诏并送史官。
浩初除谏职，入白其母张曰： 有言责者不可默，恐或以是诒亲忧。 母曰： 儿能报国，我顾何忧！ 及浩两被窜责，母不易初意，人称其贤。
壬申，辽降惠妃萧氏为庶人，幽于宜州，诸弟没入兴圣宫。
辽方治耶律伊逊之党，其首恶既以贿免，而蔓引转及无辜。御史知杂事左企弓为辨析其冤，警巡使马人望，奉命推究，处以平心，所活甚众。
戊寅，知江宁府邓祐甫，乞以府学所建王安石祠堂著祀典，从之。
壬午，追贬李清臣为武安军节度副使。
癸未，诏： 监司、帅臣，于本路小使臣以上及亲民官内，有智谋勇略可备将帅者，各举一人。 
