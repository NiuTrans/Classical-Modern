起强圉赤奋若八月，尽屠维单阏八月，凡二年有奇。
○仁宗体天法道极功全德神文圣武睿哲明孝皇帝景祐四年（辽重熙六年）
八月，甲戌，出内藏库绢三十万，下河北路市籴军储。
越州水，赐被溺民家钱有差。
甲午，诏： 天下常平仓钱谷，自今三司及转运司无得借支。 
九月，丙寅，三司言： 东头供奉官钱逊奏信州铅山产石碌，可烹炼为铜。今池、饶、江三州钱监并阙铜铸钱，请遣逊与本路转运使试验以闻。 从之。
丁卯，御迩英阁读《唐书》。以后读真宗所撰《正说》及进讲《春秋》，俱于迩英阁。
冬，十月，癸巳，翰林学士李淑请班其父枢密直学士若谷下，诏从淑请。
乙未，同知枢密院事章得象言： 开封府进士章仲昌，臣乡里疏属，实无艺业，近闻讼诉发解不公事，请牒归其家。 从之。时锁厅应举人特多，开封府投牒者至数百，国子监及诸州不在焉。及山榜，而宰相陈尧佐之子博古为解元，参知政事韩亿子孙四人皆无落者，故嘲谤群起。然殿中侍御史萧定谟与直集贤院韩琦、吴育、王拱辰实司试事，非有所私也。
是月，辽主驻石宝冈。
十一月，己亥朔，准布贡于辽。
辛亥，辽以契丹行宫都部署萧惠为南院枢密使。
己未，出内藏库绵五十万，下河北、陕西路市籴军储。
庚申，辽封皇子洪基为梁王。
癸亥，罢癸、莱买金场。
十二月，壬申，给真定府、潞州学田各五顷。仍诏自今须籓镇乃许立学，它州勿听。
甲申，忻、代、并三州言地震，坏庐舍，覆压人畜，忻州尤甚，吏民死者万九千七百馀人。自是河东地震连年不止，或地裂泉涌，或火出如黑沙状，一日四五震，民皆露处。乙酉，命侍御史程戡往并、忻州体量安抚。
右司谏韩琦上疏曰： 乡者兴国寺双阁灾，延及开先祖殿，不逾数刻，但有遗烬。复闻仰观垂象，或失经行。今北道数郡，继以地震。此女谒用事，臣下专政之应也。又震在北，或者上天孜孜遣告，俾思边塞之为患乎？望自今严饬守臣，密修兵备，审择才谋之帅，悉去懦弱之士，明军法以整骄怠之卒，丰廪实以增储偫之具。 
旬馀，琦复上疏曰： 近闻大庆殿及诸处各建道场，及分遣中使遍诣名山福地，以致请祷，是未达寅畏之深旨也。臣窃以为祈祷之法，必彻乐减膳，修德理刑，下诏以求谠言，侧身而避正殿，是以天意悦穆，转为福应。愿陛下法而行之。且大庆殿者，国之路寝，朝之法宫，陛下非行大礼、被法服，则未尝临御，臣下非大朝会，则不能一至于庭，岂容僧道继日累月喧杂于上，非所以正法度而尊威神也！望今后凡有道场设醮之类，并于别所安置。 
给徐州学田五顷。
庚寅，以龙图阁学士张逸为枢密直学士，知益州。逸凡四至蜀，谙其民风。会岁旱，逸使作堰，壅江水溉民田，自出公租减价以赈。民初饥，多杀耕牛食之，犯者皆配关中。逸奏： 民杀牛以活将死之命，与盗杀者异；若不禁之，又将废穑事。今岁小稔，请一切放还，复其业。 报可。
壬辰，徙知饶州范仲淹知润州，监筠州税余靖监泰州税，夷陵县令欧阳修为光化军乾德县令，帝谕执政令移近故也。
先是京师地震，直史馆叶清臣上疏言： 顷仲淹、余靖等以言事被黜，天下齰舌不敢议朝政，行将二年。愿陛下深自咎责，详延忠直敢言之士，庶几明威降鉴，善应来集。 书奏数日，仲淹等皆得近徙。
仲淹既徙润州，谗者恐其复用，遽诬以事。语入，帝怒，亟命置之岭南。参知政事程琳辨其不然，仲淹讫得免。自仲淹贬而朋党之论起，朝士牵连而出，语及仲淹者皆指为党人；琳独为帝开说，帝意解，乃已。
辽以杨佶为忠顺军节度使。
赵元昊既悉有夏、银、绥、静、宥、灵、盐、会、胜、甘、凉、瓜、沙、肃，而洪、定、威、怀、龙皆即归堡镇伪号州，仍居兴州，阻河，依贺兰山为固。是岁，始大补伪官，以嵬名守全、张陟、杨廓、徐敏宗、张文显辈主谋议，钟鼎臣典文书，成逋克、成赏都辈主兵马，野利仁荣主蕃学。置十八监军司，委酋豪分统其众。自河北至卧啰娘山七万人，以备辽人；河南洪州、白豹、安盐州、罗落、天都、惟精山五万人，以备环庆、镇戎、原州；左厢宥州路五万人，以备鄜延、麟府；右厢甘州路三万人，以备西蕃、回纥；贺兰驻兵五万，灵州五万人，兴州、兴庆府七万人，为镇守：总五十馀万。而苦战倚山讹，山讹者，横山羌，夏兵柔脆，不及也。选豪族善弓马五千人迭直，伪号六班直，月给米二石。铁骑三千，分十部。发兵以银牌召酋长，面受约束。创十六司于兴州，以总众务。
○仁宗体天法道极功全德神文圣武睿哲明孝皇帝宝元元年（辽重熙七年）
春，正月，辛丑，辽主如混同江。
癸卯，赵元昊请遣人供佛五台山，乞令使臣引护，并给馆券；从之。元昊实欲窥河东道故也。
同知礼院宋祁上疏曰： 去年火焚兴国寺浮屠，延燔艺祖神御殿，已而盗坏宗庙釦器者再，则神不昭格之意也。自昔灾异之发，远者十数年，近者三四年，随方辄应，类无虚岁。而罪己之问不形于诏书，思患之谋不留于询逮，逾时越月，群下默然。间者但引缁黄，晨斋夕呗，修不经之细祝，塞可惧之大变，人且未信，天胡可欺！臣诚至愚，窃恐销伏之间未得为计也。伏望陛下普诏百执，各贡所怀，留神省阅。 
甲辰，雷。麟、府州及陕西大雨雹。
丙午，以灾异屡见，下诏求直言，限半月内实封进纳。
庚戌，命翰林学士丁度等权知礼部贡举。
乙卯，大理评事、监在京店宅务苏舜钦诣匦通疏曰： 臣闻河东地大震，历旬不止；孟春之初，雷电暴作。臣以为国家阙失，众臣莫敢为陛下言者，唯天丁宁以告陛下。陛下果能霈发明诏，许群臣皆得献言，臣初闻之，踊跃欣忭！旬日间颇有言事者，其间岂无切中时病？而未闻朝廷举行，是亦收虚言而不根实效也。窃见纲纪堕败，政化阙失，其事甚众，不可概举，谨条大者二事以闻。
 一曰正心。心正则神明集而万条理。今民间传陛下比年稍迩俳优，燕乐逾节，赐予过度。燕乐逾节则荡，赐予过度则侈；荡则政事不亲，侈则用度不足。臣窃观国史，见祖宗日视朝，旰昃方罢，犹坐后苑门，有白事者，立得召对，委曲询访，小善必纳。真宗末年不豫，始间日视朝。今陛下春秋鼎盛，实宵衣旰食求治之秋，乃隔日御殿，此政事不亲也。又，府库匮竭，民鲜盖藏，诛敛科率，殆无虚日。三司计度经费，二十倍于祖宗时，此用度不足也。望陛下修己以御人，洗心以鉴物，勤听断，舍燕安，放弃优谐近习之纤人，亲近刚明鲠正之良士，因此灾变，以思永图。
 二曰择贤。夫明主劳于求贤而逸于任使，然盈庭之士，不须尽择，在择一二辅臣及御史谏官而已。昨王随自吏部侍郎、平章事超越十资，复为上相。此乃非常之恩，必待非常之才，而随虚庸邪诌，非辅相器，降麻之后，物论沸腾，故疾缠其身，灾仍于国。又，石中立顷在朝行，以诙谐自任，今处之近辅，物望甚轻，人情所忽，盖近臣多非才者。陛下左右尚如此，天下官吏可知也。且张观为御史中丞，高若讷为司谏，二人者皆登高第，颇以文词进，而温和柔懦，无刚直敢言之气。斯皆执政引置，欲其缄默，不敢举其私，时有所言，则必暗相关说。故御史、谏官之任，臣欲陛下亲择之，不令出执政门下。台谏官既得其人，则近臣不敢为过，乃驭下之策也。
 臣以为陛下身既勤俭，辅弼、台谏又皆得人，则天下何忧不治，灾异何由而生！惟陛下少留意焉！ 
丙辰，以灾异，诏转运使、提点刑狱案所部吏以闻。
上封者言： 自变茶法，岁辇京师银绢易刍粟于河北，配扰居民，内虚府库，外困商旅，非便。 丙寅，命权御史中丞张观、侍御史程戡、右司谏韩琦与三司别议之。戡，阳翟人。
直史馆苏绅上疏曰： 星之丽天，犹万国之附王者。下之畔上，故星亦畔天。今大异若此，得非任事之臣逾常分乎？朝廷事无大小，委之政府，至于黜陟之柄，亦或得专。夫大臣平日宜辨论官才，使陛下周知在位之能否，及有除拟，可以随才任用，使进擢之人知恩出于上，则威福不外分也。今则不然，每一官阙，但阅其履历，附以比例，而陛下无复有所更。故竞进之徒，趋走权门，经营捷径，恩命未出于上，而请托已行于下矣。祖宗时擢用要官，惟才是用，臣下莫得先知，故被擢之人，咸思自厉。此无它，讲求有素而大权不在于下也。雷者，天之号令，今方春而雷，天其或者欲陛下出号令以震动天下，宜及于早，而矫臣下舒缓之咎。凡朝廷事，无巨细，无内外，取其先急者，悉关圣虑而振肃之，不可缓也。夫星变既有下畔上之象，地震又有阴侵阳之证，天意恐陛下未悟也，更以震雷警之，欲陛下先事为备，则患祸消而福祥至矣。 
直史馆叶清臣上疏曰： 陛下临朝渊默，垂拱仰成，事无大小，有议皆可。使辅相之臣竭忠无私，皆如萧、曹、房、杜则可；一有不及，才或非伦，则误陛下事多矣。今有一人进擢，则曰宰相某之亲旧也；一人罢黜，则曰宰相某之嫌隙也。由是天下嚣然，不曰自陛下出而曰由宰相得，非臣阴之盛而易天地之序者乎？京房曰： 臣事虽正，专必震。 彼正而专犹且震，况专而不正，安得不溃阴阳之气而致天地之变乎！此地震之所由至也。臣愿陛下用天之高明刚健，法太祖之英武肃果，太宗之神睿聪察，先皇帝之精勤明哲，然后官人以材如周文，以法绳下如汉宣，招谏迁善如唐文皇。若此，何惧后患之不消，福庆之不臻哉！ 
校书郎张方平上七事：一曰密机事，二曰用威断，三曰广言路，四曰重图任，五曰正有司，六曰信命令，七曰示戒惧。御史中丞张观亦言： 承平日久，政宽法慢，用度渐侈，风俗渐薄，以致灾异。 因上四事：一曰知人，二曰严禁：三曰尚质，四曰节用。
除并、代、忻州压死民家去年秋粮。
二月，戊辰朔，诏： 天下贡举人，自今止令逐州解头入见。 时举人群见，进止多不如仪，而民有侯化隆、高惟志者，又辄阑入殿庭献封事，故有是诏。
庚午，诏自今日御前殿视事，用苏舜钦之言也。
甲戌，赐郓州学田五顷。
右司谏韩琦上疏言： 宰臣王随，登庸以来，众望不协，差除任性，褊躁伤体。庙堂之上，不闻长材远略，仰益盛化，徒有延纳僧道，信奉巫祝之癖，贻诮中外。而自宿疚之作，几涉周星，安卧私家，备礼求退。方天地有大灾变，陛下责躬问道之际，曾未入见，而扶疾于中书视事，引擢亲旧，怡然自居。暨物议沸腾，则简其拜礼，勉强入见，面求假告，都无省愧之心，固宠慢上，寡识不恭久咎，自古无有。次则陈尧佐男述古，监左藏库，官不成资，未经三司保奏，而引界满酬奖之条，擢任三门白波发运使，参知政事韩亿，初乞男综不以资叙回授兄纲，将朝廷要职从便退换，如己家之物，紊乱纲纪，举朝非笑。此二事，陛下若忽而小人，因循不问，彼必愈任威福，公行不善，更无畏矣。又，石中立本以艺文进，不能少有建明，但滑稽谈笑之誉，为人所称；处翰墨之司，固当其职，若参决大政，诚非所长。况复仍岁以来，灾异间作，则燮理之任，正当其责。而使陛下引咎求言，继日临朝，遍责剌牧长吏各修其职，独政府之臣皆以为过不在己，泰然自处于皋、夔、稷、契之右。臣僚欲广陛下之德，已颁前诏于天下，而罢立期限，则皆仰而不从，盖臣事专而君道之弱明应矣。伏望出臣此疏，明示中书，委御史台于朝堂集百官会议，正其是非，以塞群议。 帝嘉纳之。
乙亥，辽主自春州驻东川。
丁丑，高丽遣使贡于辽。
壬午，辽主幸五坊阅鹰鹘。
辽以翰林都林牙萧罕嘉努兼修国史，仍诏谕之曰： 文章之职，国之光华，非才不用。以卿文学，为时大儒，是用授卿以翰林之职。朕之起居，悉以实录。 自是日见亲信，罕嘉努知无不言，虽谐谑不忘规讽。
甲午安化蛮寇宜、融州。
三月，戊戌朔，宰臣王随罢为彰信节度使、同平章事，陈尧佐罢为淮康节度使、同平章事、判郑州，韩亿罢为户部侍郎，石中立罢为户部侍郎、资政殿学士。
初，吕夷简罢，密荐随与尧佐二人为相，其意引援非才，居己下者用之，觊它日帝或见思而复相己。及随与尧佐、亿、中立等议政，数忿争于中书。随寻属疾在告，诏五日一朝，日赴中书视事，而尧佐复年高，事多不举，时有 中书翻为养病坊 之语。会灾异仍见，琦论随等疏凡十上，尧佐亦先自援汉故事求策免，于是四人者俱罢。
以判河南府张士逊为门下侍郎兼兵部尚书、平章事，户部侍郎、同知枢密院事章得象以本官平章事，同知枢密院事王鬷、权知开封府李若谷并参知政事，权三司使王博文、知永兴军陈执中并同知枢密院事。
初，韩琦数言执政非才，帝未即听。琦又言曰： 岂陛下择辅弼未得其人故邪？若杜衍、宋道辅、胥偃、宋郊、范仲淹，众以为忠正之臣，可备进擢。不然，尝所用者王曾、吕夷简、蔡齐、宋绶，亦人所属望，何不图任也？ 帝惟听琦罢王随等，更命士逊及得象为相。士逊犹以东宫旧恩，或言又夷简密荐之。得象入谢，帝谓曰： 往者太后临朝，群臣邪正，朕皆默识；惟卿清忠无所附，且未尝有干请，今日用卿，由此也。 
以知应天府夏竦为三司使，知制诰宋郊为翰林学士。帝初欲用郊同知枢密院事，中书言故事无自知制诰除执政者，乃先召入翰林。左右知帝遇郊厚，行且大任矣。学士李淑害其庞，欲以奇中之，言于帝曰： 宋，受命之号也。郊，交也。合姓名言之为不祥。 帝弗为意。它日，以谕郊，因改名痒。
辽主幸皇太弟重元行帐。
己亥，发邵、澧、潭三州驻泊兵讨安化蛮。
壬寅，辽主如蒲河淀。
辛亥，夏国遣使贡于辽。
甲寅，御崇政殿，试礼部奏名进士，乙卯，试诸科。丙辰，试特奏名。旋赐进士、诸科及第、出身七百二十四人，其特奏名被恩赐者又九百八十四人。琼林宴，初赐《大学篇》。
先是，帝以开封所解锁厅进士陈博古等，嘲谤籍籍，密诏博古及韩亿子孙四人并两家门下士范镇试卷皆勿考。镇，成都眉山人。考官奏镇静实有文，非附两家之势而得者，乃听考而降其等级。镇，礼部奏名为第一。故事，礼部第一人赐第，未有第二甲者，虽近下犹申之，吴育、欧阳修殿庭唱第过三人，亦抗声自陈。镇独默然，至第七十九人，乃出拜，退就列，无一言，众以是称之。礼部第一人在第二甲自镇始。初。薛奎知益州，还朝，与镇俱。或问奎入蜀所得，奎曰： 得一伟人，当以文学名世也。 
辽主录囚。
夏，四月，庚午，诏： 天下毋得连用真宗皇帝籓邸旧名。 
癸酉，给事中、同知枢密事王博文卒。始，博文为三司使，言于帝曰： 臣且死，不得复望两府之门。 因泣下。帝怜之。后数日，与陈执中并命。位枢密凡三十六日。讣至，趣驾临奠，赠吏部侍郎。博文以吏事进，政务平恕，尝语诸子曰： 吾平生决罪，至流刑，未尝不阴择善水土处。汝曹志之。 然治曹汭狱，希庄献旨，纵罗崇勋傅致其罪，议者少之。
乙亥，以权御史中丞张观同知枢密院事。
帝初谕中书，候两府阙官则用宋庠。及王博文卒，中书以庠名进，帝曰： 观，先朝状元，合先用。 盖谮者之说已行也。
赐河南府嵩阳书院田十顷。
己卯，辽主猎白马埚。甲申，射兔新淀井，旋猎于金山。
壬辰，除宜、融州夏税。
乙未，诏： 自今试举人，非国子监见行经书，毋得出题。 从翰林侍读学士李淑请也。
五月，乙巳，录囚。
六月，乙亥，辽主御清凉殿试进士，赐邢彭年以下五十五人第。
戊寅，罢天下举念书童子。
帝留意农事，每以水旱为忧。甲申，诏天下诸州每旬上雨雪状，著为令。
戊子，权知司天少监杨惟德等言： 来岁己卯闰十二月，则庚辰岁正月朔日当食，请移闰于庚辰岁，则日食在前正月之晦。 帝曰： 闰所以正天时而授民事，其可曲避乎？ 不许。
秋，七月，甲辰，辽主录囚。
己巳，准布部长朝于辽。
戊申，辽主如黑岭。
癸丑，赐襄州学田五顷。
丙辰，群臣表上尊号曰宝元体天法道钦文聪武圣神英睿孝德，帝不许。群臣五上表，帝谓宰相张士逊曰： 唐穆宗云： 强我懿号，不若使我为有道之君；加我虚尊，不若处我于无过之地。 朕每爱斯言。 士逊请不已，乃诏削 英睿 二字而受之。
右司谏韩琦言： 李照所造乐不合古法，今亲祀南郊，不可以荐，请复用太常旧乐。 诏宋绶、晏殊同两制详定以闻。绶等言 新乐比旧乐下三律，众论以为无所考据，愿如琦请。 诏从之。
壬戌，御崇政殿，策试贤良方正能直言极谏著作佐郎信都田况、大理评事张方平、茂才异等丹阳邵亢。况所对入第四等，方平四等次，亢与宰相张士逊连姻，报罢。
癸亥，策试武举人。八月，丙寅，试武举人骑射。
丁卯，复置淮南、江、浙、荆湖制置发运使。
镇国军节度使、驸马都尉李遵勖属疾，奏请纳禄，援唐韦嗣立故事求山林号，诏不许。
遵勖昷藉力学，王旦器之。天圣末，尝奏事殿中，帝起更衣，庄献屏左右问： 比来外人有何言？ 遵勖唯唯。太后固问，遵勖曰： 臣无它闻，但议者谓天子既冠，太后宜还政。 太后曰： 我非恋此，帝年少，内侍多，尚恐未能制之耳。 遵勖寻卒，赠中书令，谥和文。
九月，乙未，出左藏库锦绮绫罗一百万，下陕西路市籴军储。
丁未，辽主驻平淀。
己酉，鄜延路钤辖司言： 赵元昊从父山遇遣人来约降。 诏勿受。初，元昊悉会诸豪，刺臂血和酒置髑髅中，共饮之，约先攻鹿阝延，自靖德、塞门、赤城路三道并入；酋豪有谏者，辄杀之。山遇数止元昊，不听，畏诛，遂挈妻子来降，时已被诏，知延州郭劝与钤辖河阳李渭遣山遇还，山遇不可，即命监押韩周执山遇等送元昊，集骑射而杀之。时元昊自称乌珠已数年矣。元昊既杀山遇，遂谋僭号。
丁巳，进封齐国永寿保圣夫人许氏为魏国夫人。
冬，十月，甲子朔，辽主度辽河，旋驻白马淀。
丙寅，诏戒百官朋党。初，吕夷简逐范仲淹等，既逾年，夷简亦罢相，由是朋党之论兴。士大夫为仲淹言者不已，于是内降答刂子曰： 向贬范仲淹，盖以密请建立皇太弟姪，非但诋毁大臣。今中外臣僚屡有称荐仲淹者，事涉朋党，宜戒谕之。 故复下此诏。
参知政事李若谷建言： 近岁风俗恶薄，专以朋党污善良。盖君子小人各有类，今一以朋党目之，恐正臣无以自立。 帝然其言。
盐铁副使、工部郎中司马池、岁满当迁，中书进名，帝曰： 是固辞谏官者。 遂命为天章阁待制，知河中府。
辛未，以左千牛卫将军宗实为左领军卫将军。
壬申，辽录囚。
甲戌，赵元昊筑坛受册，僭号大夏始文英武兴法建礼仁孝皇帝，改大庆二年为天授礼法延祚元年。追谥其祖继迁曰神武皇帝，庙号太祖；父德明曰光圣皇帝，庙号太宗。遣使奉表以僭号来告。
十一月，甲辰，诏广西路钤辖司趣宜、融州进兵讨安化蛮。初，官军与蛮战，为蛮所败，钤辖张怀志等六人皆死。帝命洛苑使冯伸己知桂州兼广西钤辖。伸己道江陵，未至，于是遣中使谕伸己速行。伸己日夜疾驰至宜州，缮器甲，训队伍，募民发丁壮，转粮饷，由三路以进。伸己临军，单骑出陈，语酋豪曰： 朝廷抚汝曹甚厚，何乃自取灭亡！汝听我言则生，不然，无噍类矣！ 众蛮仰泣罗拜，曰： 不图今日复见冯公也！ 先是大中祥符末及天圣间，伸己尝再知宜州，蛮颇服其威信，故云。明日，蛮渠顶投兵械万计，率众降军门，广西遂安。伸己，拯从子也。
乙巳，诏： 宜、融州民尝从军役者，免今夏税，运粮者免其半。 
戊申，朝享景灵宫。己酉，享太庙、奉慈庙。庚戌，祀天地于圜丘，大赦，改元。百官上尊号。
戊午，郓州言资政殿大学士、左仆射王曾卒。辍视朝二日，赠侍中，谥文正。曾姿质端厚，眉目如刻画，入朝，进止有常处。平居寡言，自奉廉约，人莫干以私。前后辅政十年，其所进退士，人莫有知者。范仲淹尝以问曾，曾曰： 夫执政者恩欲归己，怨使谁当？ 仲淹服其言。先是有大星坠其寝，左右惊白之，曾曰： 后一月当知。 及期，曾果卒。皇祐中，帝为篆其墓碑曰： 旌贤之碑 ，后又改其乡曰旌贤。大臣碑得赐篆自曾始。
十二月，癸亥朔，封宰臣张士逊为郢国公。加恩百官。
甲子，京师地震。
辽召善击鞠者数十人于东京，令与近臣角胜，辽主临观之。己巳，以皇太弟重元判北南院枢密使事，北府宰相萨巴仍兼知东京留守事。命宰臣张俭守司空，宰臣韩绍芳加侍中，以特里衮耶律玛陆为北院宣徽使，以耶律喜逊为南府宰相。
鄜延路都钤辖司言赵元昊反。辛未，徙环庆路副部署刘平为鄜延路副都部署。癸酉，命三司使夏竦为奉宁节度使、知永兴军，知河南府范雍为振武节度使、知延州。
甲戌，召龙图阁直学士、知兗州孔道辅为御史中丞。
诏： 陕西、河东沿边旧与元昊界互市处，皆禁绝之。 
丁丑，诏： 有能捕元昊所遣刺探事者，赏钱十万。 
乙酉，诏： 三司岁给嘉勒斯赉绫绢千匹、片茶千斤、散茶千五百斤。 
丁亥，辽主录囚，非故杀者减科。南面侍御壮古哩诈取女真贡物，罪应死，以其有吏能，黥而流之。
加嘉勒斯赉保顺军节度使、邈川大首领。自西凉为李继迁所陷，巴勒结旧部往往归嘉勒斯赉，回纥降者复数万。嘉勒斯赉居青唐，西有临谷城，通青海、高昌诸国，南人皆趋之以贸易，由是富强。朝廷欲使背击元昊以披其势，因授节钺焉。
○仁宗体天法道极功全德神文圣武睿哲明孝皇帝宝元二年（辽重熙八年。己卯，一零三九年）
春，正月，己酉，河阳言彰信节度使、同平章事王随卒。赠中书令，谥章惠，后改文惠。
初，元昊遣使称伪官，抵延州，郭劝、李渭留其使，具奏： 元昊虽僭中国名号，然阅其表函尚称臣，可渐以礼屈，愿与大臣熟议。 诏许使者赴京师。其表曰： 臣祖宗本后魏帝赫连之旧国，拓跋之遗业也。远祖思恭，当唐季率兵拯难，受封赐姓名。祖继迁，大举义旗，悉降诸部，收临河五镇，下沿境七州。父德明，嗣奉世基，勉从朝命。而臣偶以狂斐，制小蕃文字，改大汉衣冠，革乐之五音为一音，裁礼之九拜为三拜。衣冠既就，文字既行，礼乐既张，器用既备，吐蕃、达靼、张掖、交河、莫不从服，军民屡请愿建邦家，是以受册即皇帝位。伏望陛下许以西郊之地，册为南面之君，敢竭庸愚，常敦欢好。 
甲寅，知延州郭劝落职知齐州，鄜延钤辖兼知鄜州李渭降授尚食使、知汝州，坐不察敌情也。
元昊使者将行，不肯受诏及赐物，枢密院议数日不决。王德用、陈执中欲执之，盛度、张观不可。卒遣之，但却其献物，韩周复送至境上。
丁巳，辽禁朔州鬻羊于宋。
二月，庚午，许明州立学，仍给田五顷。
丙子，辽主驻长春河。
三月，壬寅，编修院与三司上历代天下户数。先是帝御迩英阁，读《正说·养民篇》，见历代户口登耗之数，顾谓侍臣曰： 今天下民籍几何？ 翰林侍读学士梅询对曰： 先帝作《正说》，盖述前代帝王恭俭有节，则户口充羡；赋敛无度，则版图衰减。五季生齿凋耗，太祖受命，太宗、真宗继圣承祧，休养百姓，今天下户口之数，盖倍于前矣。 因诏三司及编修院检讨以闻；至是上之。
丙午，初，元昊反书闻，朝廷即议出兵，群臣争言小丑可即诛灭，右正言吴育独建议： 元昊虽名籓臣，尺赋斗租不入县官，宜度外置之，示以不足责。且彼已僭舆服，夸示酋豪，势必不能自削。宜授国初江南故事，稍易其名，可以顺抚。 奏入，宰相张士逊笑曰： 人言吴正言心风，果然！ 至是育复上奏，言宜坚壁清野，挫剽急之锋，徐观其势而为之策；俱不报。
丁未，徙知润州范仲淹知越州。
庚戌，都官员外郎王素为侍御史，中丞孔道辅荐之。素，旦子也。
丙辰，许泉州立学，仍给田五顷。
魏国永寿保圣夫人许氏卒，辍视朝三日，追号肃成贤穆夫人，帝为制服发哀。
丁巳，铸 皇宋通宝 钱。
先时钱文皆曰元宝而冠以年号。及改号宝元，特命以 皇宋通宝 为文。
元昊为书及锦袍、银带投鄜延境上，以遗金明李士彬，且约以叛。候人得之，诸将皆疑士彬，副都部署夏元亨独曰： 此间耳。士彬与羌世仇，若有私约，通赠遗，岂使众知邪？ 乃召士彬与饮，厚抚之，士彬感泣。不数日，果击贼，取首馘、羊马自效。
诏权停贡举。
夏，四月，癸亥，封嘉勒斯赉妻为夫人，二子俱为团练使，各赐衣带、器币及茶绢。时嘉勒斯赉父子猜阻，异居不相统属，朝廷欲兼抚之，故有是命。
乙丑，放宫人二百七十人。帝因谕宰臣张士逊等曰： 不独矜其幽闭，亦省掖禁浮费。近复有邀驾献双生二女子，朕却而不受。 士逊曰： 诚盛德事也。 然天圣末，士逊亦尝纳女口于宫中，为御史杨偕所弹云。
壬申，免昭州运粮死蛮寇者家徭二年，赋租一年。
辛巳，颍州言户部侍郎蔡齐卒。赠兵部尚书，谥文忠。齐方重有风采，自初仕，未尝至权门。丁谓秉政，欲齐亲己，齐终不往。庞籍、杨僭、刘随、段少连皆齐所荐，后多为名臣。
丁亥，募河东、陕西民入粟实边。
右司谏韩琦上言： 祖宗以来，躬决万条，凡于赏罚任使，必与两制大臣外朝公议，或有内中批旨，皆出宸衷。自太后垂帘之日，始有假托皇亲，因缘女谒，或于内中下表，或但口为奏求，是致侥幸日滋，赏罚倒置。唐之斜封，今之内降，蠹坏纲纪，为害至深。乞特降诏谕，今后除诸宫宅皇族有己分事方许内中奏陈，自馀戚里家及文武臣僚或有奏请事，并令进状，更不许内中奏陈，犯者重贬，则圣政无私，朝规有叙矣。 五月，己亥，禁皇族及诸命妇、女冠、尼等非时入内。
癸卯，诏李若谷、任中师、韩琦与三司详定减省浮费，从贾昌朝之请也。
知枢密院事王德用，状貌雄毅，面黑，而颈以下白皙，人皆异之。其居第在泰宁坊，直宫城北隅，开封府推官苏绅尝疏言： 德用宅枕乾冈，貌类艺祖。 帝匿其疏不下。御史中丞孔道辅继言之，语与绅同，且谓德用得士心，不宜久典机密。壬子，罢为武宁节度使，赴本镇。德用寻以居第献，诏隶芳林园，给其直。
以镇海节度使夏守赟知枢密院事。守赟时为真定府路都部署，召用之，既入见，问西事，守赟言： 平时小塞屯兵马不及千馀，第可御草寇耳。若贼兵盛至，固守不暇，安能出斗邪！宜并小塞兵马，共扼冲要，伺便邀击，可以成功。 帝深然之。
韩琦言： 今欲减省浮费，莫如自宫掖始。请令三司取入内内侍省并御药院、内东门司先朝及今来赐予支费之目，比附酌中，皆从减省，无名者一切罢之。 诏： 禁中支费，只令入内内侍省、御药院、内东门司同相度减省。其臣僚蝗予，即许会问入内内侍省等处施行。 琦又言： 景德至景祐文书，有司必不备具，若俟取索齐始议裁减。徒成淹久。但考今日调度，实浮费者，即可蠲省。如故将相、戚里及权近之家，多占六军，耗费县官衣粮，有妨征役，在京者不啻数千人，若此类，何必待旧日文书校邪！ 诏从之。
癸丑，罢群牧制置使。寻复之。
六月，壬戌，诏： 自乘舆服御及宫掖所须，宜从简约；若吏兵禄赐，毋得辄行裁减。 时论者或欲损吏兵俸赐，帝曰： 禄廪皆有定制，毋遽更变以摇人心。 故降是诏。
丙寅，以左侍禁鲁经为閤门祗候。经使嘉勒斯赉，特擢之。先是遣经持诏谕嘉勒斯赉，使击元昊以披其势，赐帛二万匹。嘉勒斯赉奉诏出兵四万五千向西谅，西谅有备，嘉勒斯赉知不可攻，捕杀游逻数十人亟还，声言图再举，然卒不能也。初议重贿嘉勒斯赉使击元昊，因以地与之，参知政事程琳曰： 使彼得地，是生一元昊；不若用间，使二羌势不合，即中国之利也。 
戊辰，诏： 诸致仕官尝犯赃者，毋得推恩子孙。 
辛未，以殿前都虞候石元孙为鄜延路副都部署。元孙，守信孙。
壬申，以左千牛卫将军宗实为右千牛卫大将军，始自宫中出还第。
先是诏陕西安抚使庞籍谕旨知永兴军夏竦议西鄙事，丙子，辣言： 继迁一族，本党项遗种，太平兴国中，竭内帑之财，罄关中之力，不能扑灭。真宗即位，惟戒疆吏谨烽堠，严卒乘，此实真宗之远图也。然自灵武陷没，银、绥割弃以来，假朝廷威灵，聚中原禄赐，略有河外，服属小蕃。德明、元昊，久相继袭，拓地千馀里，积货数十年，较之继迁，势已相万。刍豢过饱，猖獗遽彰。
 议者莫不欲大行诛讨，然自昔兵家皆谋先胜而后战，即举无遗策。以继迁穷蹙，比元昊富实，事势可知也；以先朝累胜之军，较当今关东之兵，勇怯可知也；以兴国习战之帅，方沿边未试之将，工拙可知也；继迁逃伏平夏，元昊窟穴河外，地势可知也。若分兵深入，则自赍粮糗，不能支久，须载刍粟，难于授送。师行贼境，利于速战，进则贼避其锋，退则敌蹑其后，昼设奇伏，夜烧营栅，师老粮匮，深可虞也。若穷其巢穴，须涉大河，即无长舟巨舰，则须浮囊挽绠。贼列寨河上，以逸待劳，我师半渡，左右来击，未知何谋可以捍御。臣以为不较主客之利，不计攻守之便，议追讨者，是为无策。
 事不先定，必有后忧。计上十策：一，教习强弩以为奇兵；二，羁縻属羌以为籓篱；三，诏嘉勒斯赉父子并力破贼；四，度地形险易远近，寨栅多少，军士勇怯，而增减屯兵；五，诏诸路互相应援；六，募土人为兵，号神虎、保捷，州各一二千人，以代东兵；七，增置弓手、壮丁、猎户以备城守；八，并边小寨，毋积刍粮，贼攻急则弃小寨入保大寨，以全兵力；九，关中民坐罪若过误者，许入粟赎罪，铜一斤为粟五斗，以赡边计；十，损并边冗兵、冗官及减骑军以纾馈运。 当时颇采用之。
壬午，诏削赵元昊官爵，除属籍，揭榜于边，募人禽元昊，若斩首献者，即以为定难节度使。元昊界蕃、汉职员能率族归顺者，等第推恩。初，保忠但赐国姓，而诏言除属籍，误也。
甲申，徙监泰州酒税务余靖知英州，监唐州酒税尹洙知长水县，乾德县令欧阳修权武成军判官。
丙戌，诏河东安抚司移文告于辽，以元昊反已夺官除籍及沿边益兵之意。
秋，七月，知谏院韩琦，请自今双日止御后殿视事。帝问辅臣以故事，张士逊曰： 唐五日一开延英，盖资闲燕以辅养圣神。 帝曰： 与夫宵衣旰食固不侔也。前代帝王，靡不初勤政事而后失于逸豫，不可不戒也。 时帝感小疾，太医数进药，故琦有是请，帝讫不从。
先是辽主幽太后于庆州，既改葬齐天后，群臣多劝辽主复迎，可得南朝岁聘之利，不从。会辽主召僧，听讲《报恩经》，感悟。丁巳，辽主谒庆陵，致奠于望仙殿，遂躬迎太后至显州，谒园陵，还京。太后见赵安仁，责之曰： 汝负万死，我尝营救；不望汝报，何为离间我母子邪？ 安仁无以答。
戊午，以知永兴军夏竦知泾州兼泾原、秦凤路沿边经略安抚使、泾原路马步军都部署，知延州范雍兼鄜延、环庆路沿边经略安抚使、鄜延路马步军都部署。
八月，己巳，降武宁节度使王德用为右千牛卫上将军，知随州，仍特置判官一员。初，德用既以孔道辅言罢和枢密院，而河东都转运使王沿又言德用尝令府州折继宣市马。至是德用以马与券来上，乃市于商人，然犹用言者而再贬之。家人皆惶恐，而德用举止言色如平时，但不接宾客而已。
西川自夏至秋不雨，民大饥。庚辰，命韩琦为益利路体量安抚使，西染院副使王从益副之；蒋堂为梓夔路体量安抚使，左藏库副使夏元正副之。
初，帝用礼官议，祀高禖于郊，又以宋火德，制赤帝象于宫门中以祈皇子。已而皇子生，辛巳，命参知政事王鬷以太牢报祠高禖。帝数举皇子，後皆不育。
