起昭阳单阏四月，尽旃蒙大荒落十二月，凡二年有奇。
○徽宗体神合道骏烈逊功圣文仁德宪慈显孝皇帝宣和五年（辽保大三年，金天辅七年，九月后为天会元年）
夏，四月，丁亥，金主遣宗望、鄂啰袭辽主于阴山。
壬辰，使杨璞赍誓书，以燕京及涿、易、檀、顺、景、蓟六州来归。
辽耶律达实壁龙门东，金都统鄂啰遣洛索等攻之，生擒达实。耶律纠坚聚众兴中府，亦为金人所破，纠坚自杀。宗望、鄂啰闻辽主留辎重于青冢，以兵万人围之。戊戌，辽太保特默格窃梁王雅里以遁。秦王、许王、诸妃、公主、从臣俱陷于金。
庚子，童贯、蔡攸入燕山府。燕之金帛、子女、职官、民户，为金人席卷而东，损岁币数百万，所得者空城而已。
或告燕人曰： 汝之东迁，非金人意也，南朝留常胜军，利汝田宅，给之耳。 燕人皆怨，因说宗翰不当与南朝全燕。宗翰因欲止割涿、易两州，金主曰： 海上之盟，不可忘也。异日汝等自图之。 
壬寅，金宗望押燕山地图至。初欲令童贯、蔡攸拜受，马扩、姚平仲共晓之，乃已。贯、攸厚赂之而还。
乙巳，童贯奏抚定燕城。丙午，王黼等上表称贺。
戊申，金使杨璞同卢益、赵良嗣等至，赍国书并誓书以进。良嗣私语人曰： 只可保三年尔。 时上下皆知金必渝盟，而莫敢言。
庚戌，曲赦河北、河东、燕、云路。
时云中路地尚未得也，而赦乃先及。其后颇得武、朔、蔚三州，寻复失之，兵端盖自此始。
辛亥，童贯、蔡攸自燕山班师。
金人遣人招辽主归附，辽主答书请和。既而金人部送辽之族属、辎重东行，辽主愤举族见俘，以兵五千馀决战于白水泺，宗望以千兵击败之。辽主相去百步，遁去，获其子赵王实讷埒及辽主玺。追二十馀里，尽得其从马，献玺于行在，金主大录诸帅功，加赏焉。辽主遣人送龟纽金印伪降，宗望受之，视其文，乃元帅燕国王之印也。宗望复以书招之，谕以石晋、北燕故事。
辽主遁入云内，徒御单弱，特默格挟梁王雅里驰赴之，从者千馀人。辽主虑特默格为变，欲诛之，责以不能尽救诸王，将讯之，杖剑召雅里，问曰： 特默格教汝何为？ 雅里对曰： 无它言。 乃释之。
五月，己未，以收复燕、云，赐王黼玉带；庚申，进太傅，总治三省事。郑居中为太保，进宰执官二等。癸亥，童贯落节钺，进封徐豫国公，蔡攸为少师，赵良嗣为延康殿学士。居中自陈无功，不拜。
夏国主乾顺遣使请辽主临其国，辽主从之，中军都统萧迪里等切谏，不听。遂渡河，次于金肃军北，遣使封乾顺为夏国皇帝。人情惶惧，不知所为。迪里阴谓耶律元直曰： 事执如此，亿兆离心，正我辈效节之秋。不早为计，奈社稷何！ 乃共劫梁王雅里走西北部，三日，遂立为帝，改元神历，以迪里为枢密使，特默格副之。
雅里性宽大，恶诛杀，获亡者，笞之而已，自归者即官之。
金宗望趋天德，闻夏人迎护辽主。辽主已渡河，乃遗书于夏，使执送辽主，且许割地。
左企弓等为金部燕人东徙，流离道路，不胜其苦，过平州，遂入城言于张曰： 左企弓不能守燕，致吾民如是。公今临巨镇，握强兵，尽忠于辽，免我迁者，非公而谁！ 遂召官属议，皆曰： 闻天祚兵势复振，出没漠南，公若仗义勤王，奉迎天祚以图恢复，先责左企弓等叛国之罪而诛之，尽归燕民，使复其业，而以平州归宋，则宋无不接纳，平州遂为籓镇矣。即后日金人加兵，内用营、平之军，外籍宋人之援，又何惧焉！ 曰： 此大事也，当审画。 以翰林学士李石明智，召而问之，石以为然。遂拘两府左企弓、虞仲文、曹勇义、康公弼，至滦河西，数其罪曰： 天祚播迁夹山，不即奉迎，一也；劝皇叔秦晋王僭号，二也；诋讦君父，降封湘阴，三也；天祚遣官来议事而杀之，四也；檄书始至，有迎秦拒湘之议，五也；不守燕而降，六也；臣事于金，七也；括燕财以悦金，八也；使燕人迁徒失业，九也；教金人先下平州，十也。尔有十罪，所不容诛。 企弓等无以对，皆缢杀之。仍称保大三年，画天祚像，朝夕谒，事必告而后行，称辽官秩。旋以榜谕燕人，令各安堵如故，田宅为常胜军所占者，悉还之。燕人大悦，往往南来至京师。
石改名安弼，与三司使高履改名党者，诣燕说王安中曰： 平州形胜之地，张文武全才，足以御金人，安燕境，幸速招致，毋令西迎天祚，北合萧干也。 安中深纳之，令安弼、党赴阙以闻。帝以手札付詹度，第令羁縻之。而度促内附，乃遣人持书来请降。王黼劝帝纳之，赵良嗣谏曰： 国家新与金盟，如此必失其欢，后不可悔。 不听，良嗣坐削五阶。朝廷又闻迁民得归，亟诏安中、度加恤录士大夫之可用者，复百姓田租三年。闻之，大喜，遂决策纳款焉。
乙丑，诏： 正位三公立本班，带节钺若领它职者仍旧班。著为令。 
癸酉，祭地于方泽。
和勒博南寇燕地，败于景、蓟间，其众奔溃，耶律裕古泽等杀之。奚人以次附属于金，金各置明安、穆昆领之。
六月，壬午朔，金主次鸳鸯泺。
丙戌，张遣人诣安抚司纳土。金人闻叛，遣拣摩将骑二千来讨，率兵迎拒于营州。金人以兵少，不交锋而归，大书州门，有 今冬复来 之语，即妄以大捷闻宣抚司。
乙未，诏： 今后内外宗室，并不称姓。 
丙申，金主有疾，还上京，命宗翰为都统，昱及斡鲁副之，驻兵云中以备边。旋召皇弟安班贝勒晟前赴行在。
戊申，领枢密院郑居中卒。辛亥，以蔡攸领枢密院。
秋，七月，戊午，以梁师成为少保。
童贯、蔡攸归自燕山，颇失帝意。王黼、梁师成遂荐谭稹为宣抚。是日，起复稹为河东、燕山府路兼河北路宣抚使，令驻河东，交割金人所许山后之地。己未，诏童贯依前太师、神霄宫使，致仕。
己酉，金主次牛山；宗翰还于军中。
庚午，王黼等上尊号曰继天兴道敷文成武睿明皇帝，不允。
八月，辛巳朔，日有食之。
乙未，郭药师大败萧干于峰山。
燕京既陷，干就奚王府自立为神圣皇帝，国号大奚，改元天嗣。时奚人饥，干出卢龙岭，攻破景州，又败常胜军张令徽、刘舜臣于石门镇，陷蓟州，寇掠燕城，其锋锐甚，有涉河犯京师之意，人情汹汹，颇有谋弃燕者，童贯自京师移文王安中、詹度、郭药师等切责之。已而安中命药师击破其众，乘胜穷追，过卢龙岭，杀伤大半。从军之家，悉为常胜军所得，招降奚、渤海五千馀人，生擒阿噜，获辽太宗尊号宝检、契丹涂金印等。干遁去，寻为其部下巴尔达喀所杀，传首河间府，詹度上之。
乙未，金主次浑河北，皇弟安班贝勒晟率宗室百官上谒。
辛丑，命王安中作《复燕云碑》。
壬寅，太白昼见。
戊申，金主殂于行宫，年五十六。后上尊谥曰武元皇帝，庙号太祖。
太祖豁达大度，知人善任，人乐为用，举兵数年，算无遗策，遂成大业。
九月，癸丑，太祖丧至上京，葬宫城西南宁神殿。贝勒杲、郓王昂及宗峻、宗干率宗亲百官请安班贝勒晟正帝位，不许；固请，亦不许。宗干率诸弟以赭袍被晟体，置玺怀中。丙辰，即皇帝位。己未，告祀天地。
辛酉，大飨明堂。
丙寅，金大赦中外，改天辅七年为天会元年。
癸酉，金主命发春州粟，振降人之徙于上京者。戊寅，诏诸明安振内地匮乏。
辽耶律达实既为金人所擒，临战，辄以绳系其背，使为前导。是月，达实复亡归于辽。
冬，十月，乙酉，雨木冰。
壬辰，金主以空名宣头百道给都统宗翰，许以便宜从事。
己亥，金上京僧献佛骨，金主却之。
壬寅，罢诸路提举常平之不职者。
是月，京师地震。
诏建平州为泰宁军，以张为节度使，世袭平州，其属卫甫、赵仁彦、张敦固皆擢徽猷阁待制；令李安弼赍诏还平州，仍以金花笺御笔付弟，令面授之。
辽雅里初自立，好取《贞观政要》，及林牙耶律资忠所作《治国诗》，令侍从读之。尝命薄征于民，曰： 民有即我有，否则民何以堪！ 一时翕然称之。统军托卜嘉等率众来附，自诸部继至。而雅里日渐荒怠，好击鞠，以特默格切谏而止。寻以出猎过劳病死，萧迪里为乱兵所杀，特默格附于金。
十一月，乙卯，以郑绅为太师。
癸亥，诏国子监刊印御注《冲虚至德真经》，颁之学者，从祭酒蒋在诚等奏请也。
丙寅，幸王黼第观芝。帝由便门过梁师成家，复来黼第，因大醉，不能语。夜，漏上五刻，乃开龙德宫复道小门以过，内侍十馀人执兵接拥。是夜，诸班禁从皆集教场，备不虞，几至生变。翼日，犹不御殿。半日，人心少安。
诸路漕臣坐上供钱物不足，贬秩者二十二人。
丁卯，王安中、谭稹加检校少傅，郭药师为太尉。
壬申，王黼子弟亲属推恩有差。
是月，金遣宗望督拣摩攻平州。会张闻朝命将至，大喜，率官吏郊迎。金人谍知之，以千骑袭破平州，得朝廷所赐诏旨。挺身走，欲间道归京师。其弟怀御笔将奔燕山，以其母为金人所得，复往投之，而母及妻已为金人所戮，并得弟所怀御笔，金人大怒。遁燕山，郭药师留之，匿姓名，寄常胜军中。金人累檄宣抚司取，宣抚司具奏，朝廷初不欲发遣。金人索之益急，王安中取貌类者，斩其首与之，金人曰： 非也。 遂欲以兵攻燕。安中言： 必不发遣，恐启兵端。 朝廷不得已，令安中缢杀之，函其首，并二子送于金。燕降将及常胜军士皆泣下。郭药师曰： 金人欲即与，若求药师，亦与之乎？ 安中惧，因力求罢，召为玉清宝箓宫使，以蔡靖知燕山府。张令徽等由是切齿，而常胜军亦解体矣。
十二月，辛己，金蠲民间贷息。诏以咸州以南，苏、复州以北，年谷不登，其应输南京军粮，免之。
甲午，金主诏曰： 比闻民间乏食，至有自鬻其子者，其听以丁力等者赎之。 
是日，以古论贝勒杲为安班贝勒，以宗干为国论贝勒。遣李靖来告哀。
乙巳，金使高居庆、杨意来贺正旦。时以山后诸州请于金，金主新立，将许之。宗翰自云中至，言于金主曰： 先帝初图宋协力攻辽，故许以燕地。宋人既盟之后，复请加币以求山西诸镇，先帝辞其币而复与之盟曰： 无匿逋逃，无扰边民。 今宋数路招纳叛亡，累疏姓名索之而不肯遣。盟未期年，今已如此，万世守约，其可望乎！且西鄙未宁，割付山西诸郡，则诸军失屯据之所，将有经略，或难持久，请勿与之。 金主遂遣使，止以武、朔二州来归。
是岁，秦、凤旱，河北、京东、淮南饥，遣官赈济。
○徽宗体神合道骏烈逊功圣文仁德宪慈显孝皇帝宣和六年（辽保大四年，金夭会二年）
春，正月，癸丑，遣太常少卿连南夫伴送金使归国，寻兼祭奠吊慰使。
甲寅，金主以空名宣头五十、银牌十给宗望。
戊午，置书艺所。
癸亥，藏萧干首于太社。
金以东京比岁不登，诏减田租、市租之半。
庚午，勒停人蔡绦复朝奉郎，提举明道宫。
癸酉，御内东门，为金主旻成服。
甲戌，夏国称籓于金，金以下寨以北，阴山以南，伊实伊喇图鲁泺西之地与之。
丁丑，金始自其京师至南京，五十里置驿。
辽主趋都统玛格军，金人来攻，弃营北遁，玛格被执。玛克实来迎，赆马驼羊，又率部人防卫。时侍从乏粮数日，以衣易羊。至乌古迪里部，以都点检萧伊苏知北院枢密使事，封玛克实为神裕悦王。
二月，金诏护辽帝诸陵，有盗发者罪死。庚寅，给宗翰马，命赈新附之民。
己亥，躬耕籍田。
丙午，诏： 自今非历台阁、寺监、监司、郡守、开封府曹官者，不得为郎官、卿、监。著为令。 
尚书左丞李邦彦，以父忧去位。
金宗翰乞济师，诏有司选精兵五千给之。
丁未，金主谕宗望曰： 凡南京留守及诸阙员，可选勋贤有人望者就注拟之，具姓名官阶以闻。 
辽耶律约索等十人谋叛，伏诛。
三月，己酉朔，以钱景臻为少师。
金遣使诣宣抚司，索赵良嗣所许粮二十万石。谭稹曰： 二十万石不易致，良嗣所许，岂足凭也！ 遂不与。金人大怒，及举兵，亦以此为辞。
庚戌，金宗望请选良吏招抚迁、润、来、隰之民保山砦者，从之。
己未，宗望以南京反覆，凡攻取之计，乞与知枢密院事刘彦宗裁决之。
辛未，夏国王李乾顺进誓表于金。
闰月，戊寅朔，金赐夏国誓诏。
辛巳，皇后亲蚕。
京师、河东、陕西地震，宫殿门皆摇动有声，河东、陕西尤甚，兰州诸山草木悉没入地，而山下麦苗皆在山上。诏右司郎中黄潜善案视，潜善不以实闻，帝意乃安。迁潜善为户部侍郎。
夏，四月，巳酉，金赈上京路、西北路之隆者及新徙岭东之人。
癸丑，赐礼部奏名进士及第、出身八百五人。
丁巳，起复李邦彦为尚书左丞。
戊午，金以所筑上京新城名会平州。
五月，癸卯，金使来告嗣位。
癸未，金主诏曰： 新降之民，诉讼者众，今方农时，或失田业，可俟农隙听决。 
金人既建平州为南京，未几，州人拥都统张敦固据城抗拒。是月，拣摩克南京，杀敦固。
自得燕地，悉出河北、河东、山东之力以往馈官军，率十数石致一石，才一年，三路皆困。六月，壬子，诏西京、淮、浙、江、湖、四川、闽、广措置调夫各数十万，并约免夫钱，每夫三十贯，委漕臣限督之，违者从军法，用王黼言也。寻又诏宗室、戚里、宰执之家及宫观、寺院，一例均敷，于是遍率天下，所得才二千万缗，而结怨四海矣。
秋，七月，壬午，金皇子宗峻卒，太祖之嫡子也。
丙戌，金禁外方使介冗从多者。
戊子，遣著作佐郎许亢宗等如金贺嗣位。
丁酉，诏： 应系御笔断罪，不许诣尚书省陈诉改正。 
王黼言： 顷得方士玑衡之书，足以察七政。 甲辰，诏置玑衡所，以黼及梁师成领之。
辽主既得耶律达实兵，及居古迪里部，又得玛克实之兵，自谓有天助，再谋出兵收复燕、云。达实谏曰： 向以全师不谋战备，使举国皆为金有。国势至此，而方求战，非计也。当养兵待时而动，不可轻举。 辽主不从。达实遂杀知北院枢密事萧伊实及博勒果，自立为王，率铁骑三百宵遁。
遣校书郎卫肤敏如金贺生辰。肤敏言： 金生辰后天宁节五日，今未闻彼遣使而吾反先之，于威重已阙。万一金使不至，为朝廷羞。请至燕而候之，脱若不来，则以币置诸境上。 帝以为然。洎至燕山，金使果不来，遂置币而返。
辽主在夹山，金人欲取之，以力不能入夹山为恨。辽主畏宗翰在西京扼其前，久不敢出。俄闻宗翰还上京，洛索代领军事，遂率诸军出夹山，下潼阳岭，取天德、东胜军、宁边、云内等州，南下武州，如履无人之境。洛索忽以大兵扼其归路，急击之，辽众大溃。
夏人举兵侵武、朔二州地界，宣抚使谭稹遣李嗣本御之。兵数交，夏人未即退，而金人怨朝廷纳张，又以稹不给粮，遂攻蔚州，杀守臣陈翊，陷飞狐、灵丘两县，逐应州守臣苏京等，绝山后交割意。朝廷咎稹措置乖方，童贯、蔡攸又共排稹，八月，乙卯，责授稹顺昌军节度副使，致仕，以童贯领枢密院，代其任。
辽主之在夹山也，帝欲诱致之，始遣一番僧赍御笔绢书通意。及辽主许允，遂易书为诏，许待以皇弟之礼，位燕、越二王上，筑第千间，女乐三百人，辽主大喜。贯是行出太原，名为代稹交割山后地土，实以密约辽主来降，自往迎之也。辽主欲来奔，虑南朝不足恃，遂直趋山阴。
国舅详衮萧托卜嘉降于金。
壬戌，以复燕、云，赦天下。
九月，乙亥，以白时中为特进、太宰兼门下侍郎，李邦彦为少宰兼中书侍郎。
辛巳，大飨明堂。
丁亥，以赵野为尚书左丞，翰林学士承旨宇文粹中为尚书右丞，开封府尹蔡懋同知枢密院。
庚寅，遣校书郎贺允中等如金贺正旦。
庚子，金使布密古等来致遗留物。
冬，十月，甲子，金以泰州秋潦，发宁江州粟以赈之。丙寅，命运米五万石于广宁，以给南京、润州戍卒。
庚午，金使来贺正旦。
御笔： 道官可自大夫以上共带职人并令封至朝官，许廕赎私罪为官户。 
诏： 有收藏习用苏、黄之文者，并令焚毁，犯者以大不恭论。 
癸酉，诏： 内外官并以三年为任，治绩著闻者再任。 
辽主在阴山，从者不过四千户，步骑才万馀，犹纳图鲁卜部人额格之妻，以额格为本部节度使。
十一月，丙子，太傅王黼致仕。
黼位元宰，每陪曲宴，亲为俳优鄙贱之役以献笑取悦，太子闻而恶之。黼以郓王楷有宠，阴为画夺宗之计，未成。会帝幸其第观芝，而黼第与梁师成连墙，穿便门往来，帝始悟其与师成交结状，还宫，眷待顿衰。李邦彦素与黼不协，阴结蔡攸共毁之。会中丞何奏黼奸邪专横十五事，遂命致仕，其党胡松年等并免官。
太白昼见。
自蔡京以丰亨豫大之说劝帝，穷极侈靡，久而帑藏空竭，言利之臣，殆析秋毫。宣和以来，王黼专主应奉，括剥横赋，以羡为功，所入虽多，国用日匮。至是宇文粹中上言： 祖宗之时，国计所仰，皆有实数，量入为出，沛然有馀。近年诸局务、应奉司，妄耗百出，若非痛行裁减，虑智者无以善后。 帝然其言。丙戌，诏蔡攸就尚书省置讲议财利司，除茶法已有定制，馀并讲究条上。攸请内侍职掌，事干宫禁，应裁省者，委童贯取旨。由是不急之物，无名之费，颇议裁省。
壬辰，诏： 监司择县令有治绩者保奏，召赴都堂审察录用，毋过三人。 
童贯遣马扩、知保州辛兴宗使宗翰军，乙未，扩等至云中府。会宗翰已归国，留洛索权元帅，遣人来谕庭参。扩辞以见人臣无此仪，洛索曰： 谭宣抚时使人庭参我。 扩曰： 谭稹以凡庸不知故常，为朝廷所黜。 数往返辨论。最后，洛索遣高庆裔来曰： 二观察既执旧仪，此亦暂权元帅，不敢辄见。所言交山后事，以国相诣阙，不敢专。兼两朝誓书，各不收纳叛亡，贵朝先失约，虽山后亦难以便交。 扩曰： 职官、富户逃归燕京，乃张之罪，本朝已斩首函送。其馀民户，多隐山谷，闻已见者相继遣前，未见者方行根捕。如贵朝言，山后别无经略，及交蔚州复纵军马攻取，若大国每如斯，则两朝和好何时可成！ 庆裔曰： 山后疆土已许，谅不食言。但贵朝亦许常敦信誓，前索职官、民户，继踵发来，事无不遂也。 即以牒遣使人回。
贵询扩入境所见，扩曰： 金人训习汉儿乡兵，增飞狐、灵丘之戍，数指言张，邀索职官、民户，实有包藏，愿太师速营边备。 贯不能用。
辽主从行者举兵乱，护卫太保萧仲恭等击败之。
仲恭性恭谨，能披甲超橐驼。其母梁宋国大长公主，道宗季女也，自青冢逃归，至是以马乏不能进，谓仲恭兄弟曰： 汝等尽节国家，勿以我为念。 辽主饬之，命仲恭之弟仲宣留侍公主。仲恭从辽主西奔，公主寻为金所获。
十二月，甲辰朔，诏： 太师致仕蔡京领讲议司，听就私第裁处，仍免佥书，毋致勤劳。
诏百官遵行元丰法制。
癸亥，蔡京落致仕，领三省事，五日一赴朝请，至都堂治事。
王黼既罢，白时中、李邦彦作相，京党哄然，以为宰相望轻，硃勔因力劝用京，帝从之。京至是凡四当国，年已八十，目盲不能书字，足蹇不能拜跪。凡京所判，皆季子绦为之，仍代京禁中奏事，于是肆为奸利，赏罚无章。绦妻兄韩梠者，骤用为户部侍郎，密与谋议，贬逐朝士，殆无虚日。绦每造朝，侍从以下皆迎揖，呫嗫耳语，堂吏数十人抱文书以从；遣使四出，诛求采访，喜者令荐之，否则劾之，中外搢绅，无不侧目。先是王黼领应奉司，总四方贡献之物以示权宠。绦复效之，创置宣和库式贡司，中分诸库，如泉货、币帛、服御、玉食、器用等，皆其名也，上自金玉，下及蔬茹，无不笼取，元丰大观库及榷货务见在钱物，皆拘管封桩，为天子私财，时中、邦彦等奉行文书而已。
时河北、山东转粮以给燕山，民力疲困，重以监额科敛，加之连岁凶荒，于是饥兵并起为盗。山东有张万仙者，众至十万；又有张迪者，众至五万；河北有高托山者，号三十万；自馀二三万者，不可胜数。命内侍梁方平讨之。
都城中酒保硃氏女忽生髭，长六七寸，特诏度为道士。
辽置二总管府。
○徽宗体神合道骏烈逊功圣文仁德宪慈显孝皇帝宣和七年（辽保大五年，金天会三年）
春，正月，癸酉朔，诏赦两河、京西流民为盗者，仍给复一年。
戊子，金同知宣徽院事韩资正，加尚书左仆射，为诸宫都部署。
癸巳，诏： 罢诸路提举常平官属，有罪当黜者以名闻；仍令三省修已废之法。 
遣礼部员外郎邵博送伴金使。
党项舒和伦遣人请辽主临其地，辽主遂趋天德。过沙漠，金兵忽至，辽主徒步出走。近侍进珠帽，却之，乘张仁贵马得脱。至天德，遇雪，无御寒具，护卫太保萧仲恭以貂裘帽进。途次，绝粮，仲恭进与枣。欲憩，仲恭即跪坐，倚之假寐；仲恭辈惟啮冰雪以济饥。过天德，至夜，将宿田家，绐曰侦骑，其家知之，乃叩马首，跪而大恸。潜宿其家，居数日，嘉其忠，遥授以节度使。遂趋党项，以舒和伦为西南面招讨使，总知军事。
二月，甲辰，复置铸钱监。
诏御史察赃吏。
己酉，雨木冰。
庚戌，诏京师运米五十万斛至燕山，令工部侍郎孟揆亲往措置。
壬戌，辽主行至应州新城东六十里，为金将洛索所执，辽亡。
辽主之在夹山也，帝数遣使诱之，往来皆由云中，金人尽知其事。及其走舒和伦帐中，金人以未得天祚，遣使谓童贯曰： 海上元约不得存天祚，彼此得即杀之。而中国违约招徠，今又藏匿不出，我必欲得天祚也。 贯辞以无有。又遣使迫促，语大不逊，贯不得已，遣诸将出境上搜之，曰： 若遇异色目人，不问，便杀以授使人。 会金人自得天祚，事乃息。
壬申，京东转运副使李孝昌言招降群盗张万仙等五万馀人；诏捕官犒赏有差。
初，耶律达实北行三日，过黑水，见白达勒达详衮崇乌鲁，崇乌鲁献马四百，驼二十，羊若干。西至哈屯城，驻北庭都护府，会西鄙七州及十八部王，谕之曰： 我祖宗艰难创业，历世九主，历年二百。金以臣属，逼我国家，残我黎庶，屠翦我州邑，使我天祚皇帝蒙尘于外，日夜痛心疾首。我今仗义而西，翦我仇敌，复我疆宇。惟尔众庶，亦有思共救君父，济生民之难者乎？ 遂得精兵五万馀。于是置官吏，立排甲，具器仗，以青牛、白马祭天地、祖宗，整旅而西。先遣书回鹘王必勒哈曰： 吾与尔国非一日之好，今我将西至大食，假道尔国，其勿致疑。 必勒哈得书，即迎至邸，大宴三日。临行，献马、驼、羊，愿质子孙为附庸，送至境外。所过，敌者胜之，降者安之，兵行万里，归者数国，获财畜不可胜计，军势日盛。至塔什干，西域诸国举兵十万，号呼拉沙，来拒战，两军相望二里许。谕将士曰： 彼军虽多而无谋，攻之则首尾不救，我师必胜。 乃遣萧额哩埒、耶律松山等将兵攻其右，萧苏拉布、耶律穆苏等将兵攻其左，自以众攻其中，三军俱进。呼拉沙大败，僵尸数十里。驻军塔什干凡九十日，回回国王来降，贡方物。又西至奇尔爱雅，文武百官册立达实为帝，以是月五日即位，改元延庆，号噶尔汗，复上汉尊号曰天祐皇帝，世谓之西辽。既而追谥其祖曰嗣元皇帝，祖母曰宣义皇后，册元妃萧氏为昭德皇后。
三月，癸酉朔，雨雹。
丙子，金赈奚、契丹新降之民。
辛巳，金建乾元殿。赐完颜洛索铁券。干鲁献传国宝，以玛克实来降，请给印绶。
金始议礼制度，正官名，定服色，兴庠序，设选举，其议皆自宗干发之。
甲申，知海州钱伯言奏招降山东寇贾进等十万人，诏补官有差。
先是，童贯尝问马扩： 常胜军且为患，欲消之，如何？ 扩曰： 诚知必尔。然今金人未敢肆而知有所忌者，以有此军也。若遽罢之，且为患，莫若且抚而用之。 贯曰： 其术安在？ 扩曰： 今药师之众止三万馀人，多马军武勇。太师诚能于陕西、河东、河北选精锐马步十万，分之为三，择智勇如药师者三人统之，一驻燕山，与药师对，一驻广信军或中山府，一驻雄州或河间府，犬牙相制。使药师之众，进有所依，退有所惮，则金人虽肆，岂能遽前！ 贯曰： 善！第十万人未易得，我当徐思之。 
辛丑，贯自太原、真定、瀛、莫入燕山，犒常胜军，奏请河北置四总管，中山辛兴宗，真定王元，河中杨惟忠，大名王育，令招逃卒、游手人为军，从之，盖用扩言也。
夏，四月，丙辰，降德音于京东、河北路。
庚申，蔡京依前太师、鲁国公，致仕。
蔡绦既擅权用事，其兄攸愈嫉之；白时中、李邦彦亦恶绦，乃与攸发绦奸私事。帝怒，诏安置韩梠于黄州，罢绦侍读，提举明道宫，寻又毁绦赐出身敕。时中等欲因以撼京，而京犹未有去志。帝乃命童贯与攸同往取谢事表，京置酒饮贯、攸，酒方行，京泣曰： 上何不容京数年？当有相谗谮者。 贯曰： 不知也。 京又曰： 京衰老宜去，而不忍遽乞身，以上恩未报，此心二公所知也。 时左右闻京并呼攸为公，皆窃笑。京不得已，以章授贯。帝命词臣代为作三表请去，乃降制从之。
复州县免行钱。
戊辰，诏行元丰官制，复尚书令之名，虚而勿授；三公但为阶官，毋领三省事。
五月，丁亥，诏： 诸路帅臣举将校有才略者，监司举守令有政绩者，岁各三人。 
乙未，遣奉议郎舒宸中如金贺生辰，寻改命校书郎卫肤敏。
六月，辛丑朔，诏宗室复著姓。
帝授神宗遗训，能复全燕之境者，胙土，锡以王爵，丙午，封童贯为广阳郡王。
己未，加蔡攸太保。
戊申，诏： 臣僚辄与内侍来往者论罪。 
辛亥，虑囚。
癸亥，诏： 吏职杂流出身人，毋得陈请改换。 
乙丑，罢减六尚岁贡物。
是月，宝文阁待制刘安世卒。
安世少从学于司马光，平居坐不倾倚，书不草率，不好声色货利，忠孝正直，皆取则于光。除谏官，在职累年，正色立朝，其面折廷诤，或逢盛怒，则执简却立，俟威少霁，复前抗辞；旁列者见之，蓄缩悚汗，目之曰 殿上虎 。年既老，群贤凋丧略尽，岿然独存，以是名望益重。梁师成用事，心服其贤，求得小吏吴默常趋走前后者，使持书啖以即大用，默因劝为子孙计，安世笑曰： 吾若为子孙计，不至是矣。且吾废斥几三十年，未尝有一点墨与权贵。吾欲为元祐全人，见司马光于地下耳。 还其书不答。苏轼尝评元祐人物曰： 器之真铁汉！ 器之，安世字也。
秋，七月，庚午朔，诏： 士庶毋以天、王、君、圣为名字。 
壬申，金禁内外官宗室毋私役百姓。
己卯，金主诏： 权势之家毋买贫民为奴，其胁买者，一人偿十五人，诈买者，一人偿二人，杖一百。 
甲申，金括南京官豪牧马，以等第取之，分给诸军。
是月，熙河、兰州、河东地震。熙河有裂数十丈者，兰州尤甚，仓库皆没。
河东义胜军叛。
八月，癸卯，金西南北都统鄂啰以辽主延禧至来流河。甲辰，告于太祖庙。丙午，见金主，遂降封为海滨王。以萧仲恭为忠，甚加礼遇。
壬子，金主命有司拣阅善射勇健之士以备南伐。时宗望言于金主曰： 宋人不还户口，且闻治军燕山，苟不先之，恐为后患。既而宗翰亦以为言。故南伐之策，宗望实启之。
九月，壬辰，金使李孝和等以天祚成擒来告庆，诏宇文虚中、高世则馆之；其实金将举兵，先使来觇也。时河东奏宗翰至云中，颇经营南下，诏童贯再行宣抚。贯既受诏，未即行。会张孝纯奏金人遣小使至太原，欲见贯，既，议交割云中地，帝颇信之，诏趣贯行无留。
乙未，诏吉州安置聂山，复朝散郎，乘驿赴阙。
时金人欲伐中原，其谋已深，惧我为备，且揣知我必欲云中，故多为好辞以给我。然谍报已详，于是预谋云中守，蔡攸乃荐山，遂召之。
是月，有狐升御榻而坐。又有都城外鬻菜夫，至宣德门下，忽若迷罔，释荷担，向门戟手，且言云： 太祖皇帝、神宗皇帝使我来道，尚宜速改也。 逻卒捕之，下开封狱，一夕，方省，初不知向者所为。乃于狱中杀之。
清化县榷盐场申燕山府，言金人拥大兵前来，劫掠居民，焚毁庐舍。时宣抚使蔡靖与转运使吕颐浩、李与权等修葺城隍，团结人兵，以为守御之备；使银牌马入奏，兼关合属去处，而大臣谓郊礼在近，匿不以闻，恐碍推恩，奏荐事毕，措置未晚，但以大事委边臣而已。
冬，十月，己亥，赐金告庆使李孝和等宴。
甲辰，金主诏诸将南伐，以安班贝勒杲兼领都无帅，贝勒宗翰兼左副元帅，先锋经略使完颜希尹为右监军，左金吾上将军耶律伊都为右都监，自西京入太原。以六部路军帅达兰为六部路都统，舍音副之。宗望为南路都统，拣摩副之，知枢密院事刘彦宗兼领汉都统，自南京入燕山路。时金人部署已定，而举朝不知，遣使往来，泄泄如平时。
金建太祖庙于西京。
辛亥，赐曾布谥曰文肃。
戊午，罢京畿和籴。
十一月，乙亥，遣使如金回庆。
童贯至太原，马扩、辛兴宗复诣云中，使宗翰军，谕以得旨且交蔚、应、飞狐、灵丘，馀悉还金，，仍觇其国有无南侵意。
扩等至军前，宗翰严兵以待，趣扩等庭参，如见金主礼。礼毕，首议山后事。宗翰曰： 先帝与赵皇交好，各立誓书，万世无毁。不谓贵朝违约，阴纳张，收燕京逃去官民，本朝屡牒追还，第以虚文见绐，今当略辨是非。 扩曰； 本朝缘谭稹昧大计，轻从张之请，上深悔之。愿国相存旧好，不以前事置胸中，乞且交蔚、应、飞狐、灵丘之地。 宗翰笑曰： 汝尚欲此两州、两县邪？山前、山后，皆我家地，复何论！汝家州县消数城来，可赎罪也。汝辈可即辞，吾自遣人至宣抚司矣。 
金人自擒天祚之后，欲南下，意尚犹豫。会隆德府义胜军二千人叛降于金，具言中国虚实；又，易州常胜军首领韩民义怨守臣辛综，率五百馀人见宗翰曰： 常胜军惟郭药师有南向心，如张令徽、刘舜臣之徒，以张故皆觖望。 由是刘彦宗、耶律伊都辈力劝金人，言南朝可图，仍不必用众，因粮就兵可也，故宗翰决意南伐而有是言。翼日，馆中供具良厚，萨里穆尔笑谓马扩曰： 待使人止此回矣。 
金宗望请于金主曰： 拣摩于臣为叔父，请以拣摩为都统，臣监战事。 金至从之，以宗望监拣摩、刘彦宗两军战事。
丙戌，祀圜丘，赦天下。
庚寅，以保静军节度使种师道为河东、河北路制置使。
十二月，戊戌，金人破檀州。
己亥，马扩等自云中回，至太原，以宗翰所言告。童贯惊曰： 金人初立国，遽敢作如许事！ 扩曰： 北人深憾本朝结纳张，又为契丹亡国之臣所激，必谋报复。扩固尝关白，独未蒙信听耳，今犹可速作堤防。 然贯先已阴怀遁归意矣。
金人破蓟州。
朝廷以故事遣吏部员外郎傅察迎金贺正旦使于玉田县，时金已渝盟，或劝毋遽行，察曰： 受使以出，闻难而止，若君命何！ 遂行。遇宗望，促之使拜，白刃如林，或捽之伏地，衣袂颠倒，愈植立不顾，曰： 我有死而已，膝不可屈也。 遂杀之。察，尧俞从孙也，仓卒殉义。将官武汉英识其尸焚之，裹其骨，命虎翼卒沙立负以归。立至涿州，金人得而系诸土室，凡两月，伺守者怠，毁垣出，归，以骨付其家。
壬寅，金使王介儒、萨里穆尔至太原，出所赍书，说张渝盟等事，其语倨甚。童贯厚礼之，曰： 如此大事，何不素告我？ 萨里穆尔曰： 军已兴，何用告为！国相军自河东路入，太子军自燕京路入，不戮一人，止传檄而定耳。 马扩曰： 兵凶器，天道厌之。贵朝灭契丹，亦藉本朝之力。今一旦渝盟，举兵相向，岂不顾南朝积累之国，若稍饰边备，安能遽敌耶！ 萨里穆尔曰： 国家若以贵朝可惮，则不长驱矣。移牒且来，公必见之。莫若遣童大王速割河东、河北，以大河为界，存宋朝宗社，乃至诚报国也。 
贯闻之，忧懑不知所为，即与参谋宇文虚中等谋赴阙禀议，知太原府张孝纯止之曰： 金人渝盟，大王当会诸路将士，竭力支吾。今大王去，人心必摇，是弃河东与金也。河东既失，河北岂可保邪！愿少留，共图报国。兼太原地险城坚，人亦习战，未必金便能克也。 贯曰： 贯受命宣抚，非守土也。必欲留贯，置帅臣何为！ 乙巳，遂逃归京师。孝纯叹曰： 平生童太师作几许威望，及临事，乃蓄缩畏慑，奉头鼠窜，何面目见天子乎！ 
初，郭药师与詹度同职，自以节钺，欲居度上，度以御笔所书有序，不从。常胜军士横暴，度不能制。朝廷虑其交恶，命蔡靖代度。靖至，坦怀待之，药师亦重靖，稍为抑损。而知燕山府王安中，但诌事之，宰相亦曲徇其意，所请无不从。于是良械精甲，药师令其部曲持以贸易于它道，为奇巧之物以奉权贵官侍，誉言日闻于帝。遂专制一路，增募兵，号三十万，而不改契丹服饰。朝论颇以为疑虑，进拜太尉，召之入朝，药师辞不至。帝令童贯行边，阴察其去就，欲挟之偕来。贯至，药师迎于易州，再拜帐下。贯避之，曰： 汝今为太尉，位视二府，与我等耳，此礼何为！ 药师曰： 太师，父也。药师唯拜我父，焉知其它！ 贯释然。遂邀贯视师，至于迥野，略无人迹；药师下马，当贯前掉旗一挥，俄顷，四山铁骑耀日，莫测其数，贯众皆失色。归为帝言，药师必能抗北；蔡攸亦从中力主之，谓其可倚。故内地不复防制，屡有告变及得其通金国书，宰相辄不省。詹度亦言药师瞻视非常，趋向怀异，始诏遣官究实，而金兵已南下。
宗望至三河，靖遣药师及张令徽、刘舜仁帅师四万五千迎战于白河，败绩而还。宗望至燕山，药师率军郊迎之，执靖及都转运使吕颐浩、副使李与权以降。于是燕山府所属州县，皆为金有。宗望既得药师，益知虚实，因以为乡导，悬军深入矣。
初，宣抚司招燕、云之民，置之内地，如义胜军等，皆山后汉儿也，实勇悍可用。其在河东者约十万馀人，官给钱米，虽诸司不许支用者亦听之。久之，仓廪不足，以饥而怒，官军又辄骂辱，其心益贰，俟衅且发。至是金人南侵朔、武之境，朔州守将孙翊者，勇而忠，出与之战，未决，汉儿开门献于金。至武州，汉儿亦为内应，遂失朔、武。长驱至代州，守将李嗣本率兵拒守，汉儿又擒嗣本以降，遂破代州。及至忻州，州守贺权开门张乐以迓之。宗翰大喜，下令兵不入城。
己酉，知中山府詹度奏金人分道南下。是月，连三奏至京师，朝廷失色。
辛亥，金宗望引兵向阙，令所过州县毋得擅行诛戮。
乙卯，宗望攻保州、安肃军，不克。
丁巳，皇太子除开封牧，罢修蕃衍北宅，令诸王子分居十位。
戊午，金人围中山府，詹度御之。
是日，皇太子入朝，赐排方玉带。排方玉带非臣下所当服也，帝时已有内禅意矣。
己未，下诏罪己，其略曰： 言路壅蔽，导谀日闻，恩幸持权，贪饕得志。搢绅贤能，陷于党籍；政事兴废，拘于纪年。赋敛竭生民之财，戍役困军伍之力；多作无益，侈靡成风。利源酤榷已尽，而谋利者尚肆诛求；诸军衣粮不时，而冗食者坐享富贵。灾异讠適见而朕不悟，众庶怨怼而朕不知，追惟己愆，悔之何及！ 诏，宇文虚中所草也。又令中外直言极谏，郡邑率师勤王；募草泽异才，有能出奇计及使疆外者；诸局及西城所见管钱物，并付有司；其拘收到元系百姓地土，并给还旧佃人；减掖庭用度、侍从官以上月廪；罢道官并宫观拨赐田土，及大晟府、教乐所、行幸局、采石所；凡厘革弊端数十事。诏草既进，帝览之，曰 一一可便施行，今日不吝改过。 虚中再拜泣下，同列尚有犹豫者。初，童贯得金茹越寨牒，及开拆，乃檄文，言多指斥，贯不敢奏。至是诏草数改易，未欲下也；李邦彦谓不若进此以激圣心，从之。帝果涕下无语，但曰 休休 ，内禅之意遂决。
遣通直郎李鄴使金，告以将内禅，且求和。
初，童贯既归自太原，金人又遣两使来，大臣不敢引见。帝遂创小使之礼，令大臣见之于尚书省厅事。才就位，遂大声曰 皇帝已命国相与太子郎君吊民伐罪，大军两路俱入。 白时中、李邦彦与蔡攸等，俱失色不敢答。徐问： 如何可告缓师者？ 使人因大言曰： 不过割地称臣耳。 大臣又俱失色不敢答，遂议厚其礼而遣之。攸弟绦说攸曰： 此觇我耳。宜以行人失辞而斩其使而使彼罔测。不然，且囚之，不可使知吾情实。 攸不听。盖与执政议，恐激其兵之速也。
鄴奉使，丐金三万两，而朝廷颇难之，遂出祖宗内帑金甕二，各五十两，命书艺局销镕为金字牌子以授鄴。
先是有旨幸淮、浙，诏集从臣赴都堂问计。给事中直学士院吴敏入对于玉华阁下，曰： 愿请间。 帝顾群臣少却立。敏曰： 金人渝盟，陛下何以待之？ 帝蹙然曰： 奈何？ 时东幸计已定，诏除户部尚书李棁守建康。敏率给舍诣都堂曰： 朝廷便为弃京师，计何左也！此命果行，虽死不奉诏。 棁遂罢行。
及太子除开封牧，帝去意益急。敏于是奏曰： 闻陛下巡幸之计已决，有之乎？ 帝未应。敏曰： 以臣计之，今京师闻金大入，人情震动，有欲出奔者，有欲守者，有欲因而反者，以三种人共守，一国必破。 帝曰： 然，奈何？ 敏曰： 陛下定计巡幸，万一守者不固，则行者必不达。 帝曰： 正忧此。 敏曰： 陛下使守者威福足以专用其人，则守必固；守固，则行者达矣。 帝稍开纳。敏曰： 陛下能定计，事当不过三日。过三日，守者势未定，威福未行，金人至，无益也。 时金已越中山而南，计程十日可至畿甸，故敏以三日为期。帝嘉许。
敏遂以札子荐太常少卿李纲曰： 纲明隽刚正，忠义许国，自言有奇计长策，愿得召见。 盖纲尝在敏家，为敏言，上宜传位如天宝故事，与敏意合，故荐之。帝令纲来日候对于文字外库。先是纲上御戎五策，曰正己以收人心，听言以收士用，蓄财谷以足军储，审号令以尊国势，施惠泽以弭民怨，因谓敏曰： 敌势猖獗，非传位太子，不足以招徠天下豪杰。 敏曰： 监国可乎？ 纲曰： 肃宗建号之义，不出于明皇，后世惜之。主上聪明仁恕，公言万一得行，将见金人悔祸，宗社底宁，天下受其赐。 翼日，复刺臂血，上疏请之。
帝乃除敏门下侍郎，辅太子。谓蔡攸曰： 我平日性刚，不意金人敢尔！ 因握攸手，忽气塞不省，坠御床下。宰执亟呼左右扶举，仅得就宣和殿之东閤。群臣共议，一再进汤药，俄少苏，因举臂索纸笔，书曰： 皇太子可即皇帝位，予以教主道君退处龙德宫。可呼吴敏来作诏。 敏承命，以诏草进，帝左书其尾曰： 依此，甚慰怀。 
以宇文虚中为保和殿大学士、河北东路宣谕使。
虚中初为童贯参议官，以庙谟失策，主帅非人，将有纳侮自焚之祸，上书极言，王黼大怒；又累建防边策议，皆不报。及金兵南下，虚中随贯还朝，劝帝下罪己之诏以感动人心。至是召熙河经略使姚古、秦凤经略使种师道，令以本路兵会郑、洛，外援河阳，内卫京城。遂命虚中宣谕，使护其军。虚中以檄召古、师道，令直赴汴京应援。
庚申，下诏内禅，皇太子即位于福宁殿。
辛酉始御崇政殿。太宰白时中率百官入贺。日有五色晕，挟赤黄珥，又有重日相荡摩，久之乃隐。尊帝为教主道君皇帝。
是日，金人攻庆源府。
壬戌，大赦天下，常赦所不原者咸除之。百官进官一等，赏诸军有差。翰林学士王孝迪实草赦文，而不著上自东宫传位之意，四方多以为疑，士论非之。
立妃硃氏为皇后。
以耿南仲佥书枢密院事。南仲，帝东宫旧僚也。
癸亥，诏遣何灌将兵二万，同梁方平守浚州河桥，以金兵渐逼故也。军士行者，往往上马辄以两手捉鞍，不能施放，人皆笑之。
甲子，太学生陈东等伏阙上书，乞诛蔡京、王黼、童贯、梁师成、李彦、硃勔六贼，大略言： 今日之事，蔡京坏乱于前，梁师成阴谋于内，李彦结怨于西北，硃勔结怨于东南，王黼、童贯又从而结怨于二国，败祖宗之盟，失中国之信，创开边隙，使天下危如丝发。此六贼异名同罪，伏愿陛下擒此六贼，肆诸市朝，传首四方，以谢天下。 
是月，金宗望破信德府，宗翰围太原府。诏京东、淮西募兵入卫。
燕山都监武汉英从宗望南伐，见金得中国人，皆不杀。行将至真定，汉英说之曰： 某犹不知大国用兵之意，况中国之人乎！是宜其不降。今睹所擒获皆不杀，人安得户晓！谓如某等使得谕之，则河北坚城，可不战而下也。 宗望喜，乃多出文榜，命汉英出塞，俾诱谕诸部。汉英遂径走阙下，具以其情告于朝曰： 金人之谋深矣，谓中国独西兵可用耳。今以宗翰一下太原，取洛阳，要绝西兵援路，且防天子幸蜀；宗望一军下燕山、真定，直掩东都。二军相会而后逞其大欲，未知何以御之？ 时方内禅，而汉英达至，大臣愤眊，益犹豫，战避之议皆未决。
丙寅，上道君皇帝尊号曰教主道君太上皇帝，居龙德宫，皇后曰道君太上皇后，居撷景西园。上皇将出居龙德，宰执率百官起居，皆恸哭，上皇亦出涕。因谕群臣曰： 内侍皆来言此举错，浮议可畏。 吴敏曰： 言错者谁，愿斩一人以厉其馀。 上皇曰： 众杂至，不可记也。 又曰： 皇帝之上，岂容更有它称，乃有欲称嗣君者！ 仍密谕李邦彦曰： 师成也。 乃以邦彦为龙德宫使，蔡倏副之。
诏改明年元曰靖康。
太常少卿李纲上封事，言： 陛下履位之初，当上应天心，下顺人欲，攘除外患，使中国之势尊，诛锄内奸，使君子之道长，以副太上皇帝付托之意。乙丑，召对于延和殿。翼日，除兵部侍郎。
纲初得觐，帝迎谓曰： 卿顷论水灾章疏，朕在东宫见之，至今犹能诵忆。 纲叙谢讫，因奏曰： 今金兵先声虽若可畏，然闻有内禅之意，事势必消缩请和，厚有所邀求于朝廷。臣窃料之，大概有五：欲称尊号，一也；欲得归朝人，二也；欲增岁币，三也；欲求犒师之物，四也；欲割疆土，五也。欲称尊号，如契丹故事，当法以大事小之意，不足惜；欲得归朝人，当尽以与之，以示大信，不足惜；欲增岁币，遂告以旧约全归燕、云，故岁币视辽增两倍，今既背约自取之，则岁币当减，国家敦示旧好，不校货财，姑如元数可也；欲求犒师之物，当量力以与之；至于疆土，则祖宗之地，子孙当以死守，不得以尺寸与人。愿陛下留神于此数者，执之至坚，勿为浮议所摇，可无后艰也。 并陈所以御敌固守之策，帝皆嘉纳之，遂有此命。
