起柔兆阉茂正月，尽强圉大渊献十二月，凡二年。
○太宗至仁应道神功圣德睿烈大明广孝皇帝雍熙三年（辽统和四年）
春，正月，辛未，右武卫大将军长宁侯德隆卒。以其弟德彝嗣侯，判沂州，时年十九。属飞蝗入境，吏民请坎瘗火焚之，德彝曰： 上天降灾，守土之罪也。 乃责躬引咎，斋戒致祷，而蝗自殪。
丙子，辽都统耶律色珍等上讨女真所获生口十馀万，马二十馀万匹，初，辽设群牧使司，马大蕃息。至是得女真马，势益强。
庚辰，夜漏一刻，北方有赦气如城，至明不散。
先是，知雄州开封贺令图与其父岳州刺史怀浦及文思使薛继昭等相继上言： 契丹主年幼，国事决于其母，韩德让宠幸用事，国人疾之，请乘其衅以取幽蓟。 帝始有意北伐。
诏议亲征，参知政事李至上言曰： 幽州，契丹之右臂，王师往击，彼必拒张。攻城之人，不下数万，兵多费广，势须广备餱粮。假令一日克平，当为十旬准计，未知边庾可充此乎？又，范阳之旁，坦无陵阜，去山既远，取石尤难。金汤之坚，非石莫碎。臣愚以为京师天下根本，陛下不离辇毂，恭守宗庙，示敌人以闲暇，慰亿兆之仰望者，策之上也。大名，河朔之冲卫，或暂驻銮辂，扬言自将，以壮军威者，策之中也。若乃远提师旅，亲抵边陲，北有敌兵可虞，南有中原为虑，则曳裾之恳切，断鞅之狂愚，臣虽不肖，耻在二贤后也。 
庚寅，北伐，以曹彬为幽州道行营前军马步水陆都部署，崔彦进副之；米信为西北道都部署，杜彦圭副之，以其众出雄州；田重进为定州路都部署，出飞狐。
戊戌，参知政事李至以疾罢为礼部侍郎。
二月，壬子，以潘美为云、应、朔等州都部署，杨业副之，出雁门。
李继迁降于辽，辽以为定难节度使、都督夏州诸军事；继冲为副使。
三月，癸酉，曹彬与辽兵战固安南，克其城。丁丑，重进破之于飞孤北。潘美自西陉人，与辽战，又胜之，逐北至寰州；庚辰，刺史赵彦辛举州降。彬又败辽师于涿州东，乘胜攻其北门，辛巳，克之。潘美进围朔州，其守将赵希赞举城降。
辽以南京留守耶律休格当曹彬之师，以耶律色珍为都统，率师当潘美等。辽主以亲征告于陵庙山川，与太后驻军驼罗口，趣诸部兵以为应援；又命林牙勤德率兵守平州之海岸，以备南师。
田重进至飞狐北，辽冀州防御使大鹏翼、康州刺史马赟、马军指挥使何万通率众来援。重进命荆嗣出战，一日五七合，辽师不胜，将遁去，重进遂以大军乘之，生擒鹏冀、赟、万通等。曹彬入涿州，遣部将李继宣等领轻骑渡涿河，觇敌势。乙酉，辽将率众来攻，继宣击破之。丁亥，潘美转攻应州，其守将举城降。
司门员外郎王延范与秘书丞陆坦、戎城县主簿田辩、术士刘昂，坐谋不轨弃市。
庚寅，武宁军节度使、同平章事岐国公陈洪进卒。
田重进围飞狐，令大鹏翼至城下谕其守将马步都指挥使吕行德等；辛卯，行德与副都指挥使张继从、马军都指挥使刘知进举城降。诏升其县为飞狐军。重进又围灵丘，丙申，其守将步军都指挥使穆超举城降。
是月，始用士人为司理判官。
诏权停贡举。
夏，四月，己亥朔，辽主次南京北郊。
辛亥，潘美克云州。壬寅，米信大破辽师于新城。
丁未，以驾部员外郎梁裔知应州，监察御史张利涉知朔州，右赞善大夫马务成同知寰州。
己酉，田重进又破辽师于飞狐北，杀其二将。
壬子，命左拾遗张舒同知云州。
乙卯，田重进至蔚州，左右都押衙李存璋、许彦钦等杀其节度使萧默哩，执监城使耿绍忠，举城降。以崇仪使魏震知蔚州。辽援兵大至，重进军与辽师转战，时军校五辈，其四悉已战死，至大岭，惟荆嗣力斗，辽师始却，遂定蔚州。是役也，边民之骁勇者竞团结以御敌，或夜入城垒，斩取首级来归。帝闻而嘉之，曰： 此等生长边陲，闲习战斗，若明立赏格，必大有应募者。 乃下诏，募民 有能纠合应援王师者，资以粮食，假以兵甲，擒酋豪者，随职名高下补署。获生口者，人赏钱五千，得首级者三千；马上等十千，中七千，下五千。平幽州后，愿在军者，优与存录，愿归农者，给复三年。 自是应募者益众。
初，曹彬与诸将入辞，帝谓彬曰： 潘美之师，但令先趋云、应，卿等以十馀万众声言取幽州，且持重缓行，毋贪小利以要敌。敌闻大兵至，必萃劲兵于幽州，兵既聚，则不暇为援于山后矣。 既而潘美先下寰、朔、云、应等州，田重进又取飞狐、灵丘、蔚州，多得山后要害之地，而彬等亦连收新城、固安，下涿州，兵势大振。每捷奏至，帝颇讶彬进军之速，且忧契丹断粮道。彬至涿州，辽南京留守耶律休格以兵少不出战，夜则令轻骑掠单弱以胁馀众，昼则以精锐张其势，设伏林莽，绝我粮道。彬留十馀日，食尽，乃退师雄州以援供馈。帝闻之大骇，曰： 岂有敌人在前，而却军以援刍粟乎？何失策之甚也！ 亟遣使止之，令 勿复前，引师缘白沟河与米信军接，按兵蓄锐以张西师之势。待美等尽略山后之地，会重进东下趋幽州，与彬、信合，以全师制敌，必胜之道也。 
时彬所部诸将闻美及重进累战获利，自以握重兵不能有所攻取，谋画蜂起，更相矛盾，彬不能制，乃裹五十日粮，再往攻涿州。时辽主次州东五十里，令休格与蒲领等以轻兵薄南师，南师且行且战凡四日，始得至涿。时方炎暑，军士疲乏，所赍粮不继，乃复弃之。令卢斌兼拥城中老幼并狼山而南。彬等以大军退，无复行伍，遂为休格所蹑。五月，庚午，至岐沟关，辽兵追及之，南师大败。彬等收馀军，宵涉巨马河，营于易水之南，李继宣力战巨马河上，辽兵始退，追奔至孤山。方涉巨马河，人畜相蹂践而死者无算。知幽州行府事刘保勋马陷淖中，其子利涉救之，不能出，遂俱死。保勋性纯谨，精于吏事，尝语人曰： 吾受命未尝辞避，接同僚未尝失意，居家积赀未尝至千钱。 及死，闻者皆痛惜之。殿中丞孔宜亦溺于巨马河。馀众奔高阳，为辽师冲击死者数万人，沙河为之不流，弃戈甲若丘陵。休格收宋尸以为京观。帝诏录保勋孙巨川、宜子延世。
癸酉，潘美遣使部送应、朔二州将吏耆老等赴阙；帝召见，慰抚之，并赐以衣服冠带。
丙子，宫苑使王继恩自易州驰骑至，帝始闻曹彬等军败，乃诏诸将领兵分屯于边，召彬及崔彦进、米信入朝，田重进率全军驻定州，潘美还代州。
壬午，辽主还南京，丙午御元和殿，大宴从军将校，封休格为宋国王，加蒲领、寿宁、满努宁及诸有功将校爵赏有差。休格请乘胜略地，以河为界，太后不从。
曹彬等未还，赵普手疏谏曰： 伏自大发骁雄，往平幽蓟，百万家之生聚，飞輓是供，数十州之土田，耕桑半失。兹所谓以明珠而弹雀，为鼷鼠而发机，所失者多，所得者少。况旬朔之间，便涉秋序，内地先困，边廷早凉。彼则弓劲马肥，我则人疲师老，恐当此际，或误指呼。愿颁明诏，速议抽军。臣又思陛下非次兴兵，必因偏听，小人倾侧，但解欺君，事成则获利于身，不成则贻忧于国。昨来议取幽蓟，未审孰为主谋？虚说诳言，总应彰露，愿推其人，置之刑典，庶昭圣听，以厌群情。臣欲露肺肝，先寒毛发，投荒弃市，甘俟显诛。 
帝手诏赐普曰： 朕昨者兴师选将，止令曹彬等顿于雄、霸，裹粮坐甲，以张军声，俟一两月间山后平定，潘美、田重进等会兵以进，直抵幽州，共力驱攘，恢复旧疆。此朕之志也，奈何将帅等不遵成算，各骋所见，领十万甲士出塞远斗，速取其郡县，更还师以援辎重，往复劳弊，为敌所乘。此责在主将也。边防之事，已大为之备，卿勿为忧。 
六月，戊戌朔，日有食之。
帝以诸将违诏失律，作自勉诗赐近臣。初议兴兵，帝独与枢密院计议，一日至六召，中书不预闻。及败，召枢密院使王显、副使张齐贤、王沔谓曰： 卿等共视朕，自今复作如此事否。 帝既推诚悔过，显等咸愧惧若无所容。宰相李昉等相率上疏曰： 昔汉高祖以三十万之众困于平城，卒用奉春之言以定和亲之策。文帝外示羁縻，内深抑损，于是边城宴闭，黎庶息肩，所伤匪多，其利甚博。倘陛下深念比屋之罄悬，稍减千金之日费，密谕边将，微露事机，彼亦素蓄此心，固乃乐闻其事，不烦兵力，可弭边尘也。 
帝虑辽必入边，命张永德知沧州，宋偓知霸州，刘廷让知雄州，赵延溥知贝州。廷让等皆宿将，久罢节镇，帝欲令击辽自效，故与延溥并命。
丙辰，以御史中丞辛仲甫为给事中、参知政事。
乙巳，知大名府赵昌言上书请斩败军将曹彬等，帝览奏嘉叹，优诏褒之。寻召拜御史中丞。曹彬等至阙，戊午，诏贾黄中、雷德骧、李臣源召彬及崔彦进、米信、杜彦圭等诣尚书省鞫之。秋，七月，戊辰朔，黄中等言彬等法皆当斩，诏百官议之。己巳，工部尚书扈蒙等议如有司所守。彬素服待罪，深自引咎。庚午，责彬为右骁卫上将军，崔彦进为右武卫上将军，米信以下皆贬官。群臣列校死事及陷敌者，录其子孙。
初，米信、傅潜等军败众扰，独李继隆以所部振旅成列而还。即命继隆知定州。及诏分屯诸军，继隆令书吏尽录其诏。旬馀，有败卒集城下，不知所向，继隆按诏给卷，俾各持诣所部。帝嘉其有谋，壬申，以继隆为马军都虞候，领云州防御使。
甲戌，以田重进为马军都虞候。幽州之役，惟重进之师不败，故特命之。
壬午，徙山后诸州降民至河南府、许、汝等州，凡七万八千馀口。
佥署枢密院事张齐贤，言事颇忤帝意，于是帝问近臣以御敌计策，齐贤因请自出守边。戊子，授齐贤给事中，知代州，与都部署潘美同领缘边兵马。
癸巳，阶州言福津县有大山自龙堂峡飞来，壅白江，水逆流高十馀丈，坏民田数百里。
甲午，诏改陈王元祐为元僖，韩王元休为元侃，冀王元亻隽为元份。
辽诸路兵马都统耶律色珍将兵十万至安定西，知雄州贺令图遇之，败绩，南奔。色珍追及，战于五台，死者数万人。明日，攻陷蔚州。令图与潘美帅师往救，与色珍战于飞狐，南师又败。于是浑源、应州之兵皆弃城走，色珍乘胜入寰州，杀守城吏卒千馀人。
潘美既败于飞狐，乃与杨业引兵护云、朔、寰、应四州民南徙。至朔州狼牙村，闻契丹已陷寰州，兵势甚盛，业欲避其锋，谓美等曰： 今敌锋益盛，不可与战。但领兵出大石路，先遣人密告云、朔守将，俟大军离代州日，令云州之众先出，我师次应州，契丹必悉兵来拒，即令朔州吏民出城，直入石碣谷，遣强弩千人列于谷口，以骑士援于中路，则三州之众保万全矣。 监军蔚州刺史王侁沮其议，曰： 领数万精兵，而畏懦如此！但趋雁门北川中，鼓行而往马邑。 顺州团练使刘文裕亦赞成之。业曰： 不可，此必败之势也。 侁曰： 君素号无敌，今见敌逗挠不战，得非有它志乎？ 业曰： 业非避死，盖时有未利，徒令杀伤士卒而功不立。今君责业以不死，当为诸公先耳。 乃引兵自大石路趋朔州。将行，泣谓美曰： 此行必不利。业太原降将，分当死，上不杀，宠以连帅，授之兵柄；非纵敌不击，盖伺其便，将立尺寸功以报国恩。今诸君责业以避敌，业当先死。 因指陈家谷口曰： 诸君于此张步兵强弩，为左右翼以援，俟业转战至此，即以步兵夹击救之，不然，无遗类矣。 美即与侁领麾下兵阵于谷口。色珍闻业且至，遣副部署萧达兰伏兵于路。业至，色珍拥众为战势，业麾帜而进，色珍佯败，伏兵四起，色珍还兵前战，业大败，退趋狼牙村。侁自寅至已不得业报，使人登托逻台望之，以为辽兵败走，侁欲争其功，即领兵离谷口。美不能制，乃缘灰河西南行二十里；俄闻业败，即麾兵却走。业力战，自日中至暮，果至谷口，望见无人，拊膺大恸，再率帐下士力战，身披数十创，士卒殆尽，业犹手刃数十百人，马重伤不能进，匿深林中。契丹将耶律希达望见袍影，射之，业坠马被擒，其子延玉与岳州刺史王贵俱死焉。业初为敌所围，贵亲射杀数十人，矢尽，张空拳击杀数十人，乃遇害。业即被擒，因太息曰： 上遇我厚，期捍边破贼以报，而反为奸臣所嫉，逼令赴死，致王师败绩，复何面目求活邪！ 乃不食，三日而死。业不知书，忠勇有知谋，练习攻战，与士卒同甘苦。代北苦寒，人多服氈罽，业但挟纩露坐治军事，傍不设火，侍者殆僵仆，而业怡然无寒色。为政简易，御下有恩，故士卒乐为用。其败也，麾下尚有百馀人，业曰： 汝等各有父母妻子，无与我俱死！ 众感泣，无一人生还者。帝闻，痛惜，旋削美三任，侁除名，配金州，文裕登州。赠业太尉、大同军节度使，厚赐其家，录其子五人及贵子二人。
八月，丁酉朔，以王沔、张宏并为枢密副使。
己未，辽主用室昉、韩德让言，复山西租赋一年。命第山西诸将校功过而赏罚之。壬戌，以色珍所部将校前破女真，后有宋捷，第功加赏。癸亥，加色珍守太保。
九月，丙寅朔，赐所徙寰、应、蔚等州民来。
戊辰，户部郎中张去华献《大政要录》三十篇，帝嘉之，降玺书褒美。去华初受命知陕州，因留不行。
判刑部张佖上言： 望自今应断奏失入死刑者，不得以官减赎，检法官、判官皆削一任，长吏并停见任。 从之。尝有犯大辟者，诏特减，帝谓佖曰： 朕以小人冒法，原其情非巨蠹，故贷死，流窜亦足以惩艾之也。 佖对曰： 先王立法，盖为小人，君子固不犯矣。 帝以语宰相，且赏佖为知言。
戊寅，赐北征军士阵亡者家三月粮。
辛巳，辽主纳皇后萧氏。
冬，十月，丙申朔，上出飞白书赐宰相李昉等，因谓曰： 此虽非帝王事，然不犹愈于畋游声色乎！ 昉等顿首谢。
左拾遗真定王化基抗疏自荐，帝览之，谓宰相曰： 化基自结人主，诚可赏也。 又曰： 李沆、宋湜皆佳士。 即命中书并化基召试。沆，肥乡人；湜，长安人也。庚子，并除右补阙、知制诰，各赐钱百万。帝又闻沆素贫，负人息钱，别赐三十万偿之。
帝尤重内外制之任，每命一词臣，必咨访宰相，求才实兼美者，先召与语，观其器识，然后授之。尝谓左右曰： 朕早闻人言，朝廷命一知制诰，六姻相贺，以谓一佛出世，岂容易哉！郭贽，南府门人，素乏时望，因其乐在文笔，遂命掌诰。颇闻制书出，人或哂之，朕亦为之靦颜，终不令入翰林也。 
己亥，辽政事令室昉奏： 山西、四川自用兵后，人民转徙，盗贼充斥，乞下有司禁止。 乃命新州节度使蒲打里遣人分道巡检。
甲辰，以陈王元僖为开封尹兼侍中。户部郎中张去华为开封府判官，殿中侍御史陈载为推官，并召见，谓曰： 卿等朝之端士，其善佐吾子！ 各赐钱百万。
乙卯，辽主如南京。戊午，以南院大王留宁言，复南院部民租赋一年。
庚申，以黎桓为静海节度使，命左补阙京兆李若拙、国子博士益都李觉赍诏往使。桓制度俞僭，若拙即入境，即遣左右戒以臣礼，桓拜诏尽恭。燕飨日，列奇货异物于前，若拙一不留盼，又却其私觌，惟取陷蛮使臣邓君辨以归。
十一月，乙丑朔，右散骑常侍徐铉等上《新定说文》三十卷，令模印颁行。
庚午，辽以政事令韩德让守司徒。癸酉，辽主御正殿，大劳南征将校。丙子，南下，次狭底埚，太后亲阅辎重兵甲。丁丑，以休格为先锋都统。壬辰，至唐兴县。南军屯于滹沱桥北，辽选将射之，进焚其桥。癸巳，涉沙河，获谍二人，赐衣物，令还谕泰州，不从。节度使卢补古、都监耶律盼战于泰州，败绩；甲午，夺卢补古告身，其都监以下各杖之。诏休格等议军事。
十二月，壬寅，翰林学士宋白等上《文苑英华》一千卷，诏书褒答。
辽休格败南师于望都。时都部署刘廷让以数万骑并海而出，约与李敬源合兵，声言取燕。休格闻之，先以兵扼其要地，进逼瀛州。会太后军至，战于君子馆。天大寒，宋师不能彀弓弩，辽兵围廷让数重，敬源战死。沧州都部署李继隆失期不救，退屯乐寿。廷让全军皆没，死者数万人，亻堇以身免。先是知雄州贺令图，性贪功生事，轻而无谋。休格尝使谍绐之曰： 我获罪于契丹，旦夕愿归朝。 令图不虞其诈，自以为终获大功，私遣休格重锦十两；至是休格传言军中，愿得见雄州贺使君。令图先为所绐，意其来降，即引麾下数千骑逆之。将至其帐数步外，休格据胡床骂曰： 汝尝好经度边事，今乃送死来邪！ 麾左右尽杀其从骑，反缚令图而去。高阳关部署太原杨重进力战，死之。
初，令图与父怀浦首谋北伐，一岁中父子皆败，当时以为口实，然自后边将莫敢有议取幽燕者矣。廷让诣阙请罪，帝知为继隆所误，不责。追继隆，令中书问状，寻亦释之。
东头供奉官马知节监博州军，闻刘廷让败，恐辽人乘胜复南侵，因缮完城垒，治器械，料丁壮，集刍粮，十有五日而具。始兴役，吏民皆以为生事；既而敌果至，见有备，乃引去，众始叹伏。
壬子，建房州为保康军，以右卫上将军刘继元为节度使。
辽师复自胡谷入薄代州城下，神卫都指挥马正以所部列州南门外，众寡不敌，副部署卢汉赟保壁自固。知州张齐贤，选厢军二千出正之右，誓众感慨，一以当百，辽师遂却走。先是齐贤约潘美以并师来会战，其间使为辽所得，齐贤深忧之。俄而有候至，云美师出并，行四十里，忽奉密诏，东路之师衄于君子馆，并军不许出战，已还州矣。于时敌骑塞川，齐贤曰： 敌知美来而不知美退。 乃闭美使于密室中，夜，发兵二百，人持一帜，负一束刍，距州城西南三十里，列帜然刍。辽师遥见火光中有旗帜，意谓并师至矣，骇而北走；齐贤先伏步卒二千于土磴寨，掩击，大败之，擒其王子一人，帐前锡里一人，斩首数百级，俘五百馀人，获马千馀匹，车帐、牛羊、器甲甚众，齐贤悉归功于汉赟。己未，汉赟以捷音来上，帝优诏褒答。后知汉赟未尝接战，与钤辖刘宇皆罢为右监门卫大将军。
李继迁乞婚于辽，辽以王子帐节度使耶律襄女封义成公主归之。
癸丑，辽师拔冯母镇，大纵俘掠。丙辰，陷邢州。丁巳，拔深州，以不即降，诛守将以下，纵兵大掠。时沿边疮痍之卒不满万，计料乡民为兵，皆白徒，未尝习战，故辽师所至长驱，其势益振。
○太宗至仁应道神功圣德睿烈大明广孝皇帝雍熙四年（辽统和五年）
春，正月，乙丑，辽师破束城县，纵兵大掠。丁卯，次文安，遣人招降，不从，击破之，尽杀其丁壮，俘其老幼。戊寅，辽主还南京。己卯，御元和殿，大赉将士。
丙戌，诏释行营战败将士罪，瘗暴骸，死事者廪给其家，录死事文武官子孙；蠲河北逋租，敌所蹂践者给复三年，军所过二年，馀一年。
戊子，权罢广南诸州煮盐，有司奏积盐可支三十年故也。
二月，丙申，以汉南国王钱俶为武胜军节度使，徙封南阳国王；甲寅，复改封许王。
三月，癸亥朔，辽主幸长春宫，赏花钓鱼，以牡丹遍赐近臣，欢宴累日。
安守忠及李继迁战于王亭，败绩。
夏，四月，癸巳朔，以枢密副使张宏为御史中丞，御史中丞赵昌言充枢密副使。上以用兵之际，宏循默备位，而昌言多上边事利害，故两换之。
辽主如南京。丁酉，辽主率百僚册上太后尊号曰睿德神略应运启化承天皇太后；群臣上辽主尊号曰至德广孝昭圣天辅皇帝。
盐铁使临朐张平卒。平初监市木秦、陇，更立新制，计水陆之费，以春秋二时联巨筏自渭达河，历砥柱以集于京师，期岁之间，良材山积，帝嘉其功，迁供奉官，监阳平都木务兼造船场。旧官造舟既成，一艘调三户守之，以河流湍悍，备其漂失，岁役民数千。平乃穿池引水，系舟其中，不复调民。有贼首杨拔萃者，往来关辅间为寇，朝廷遣数州兵讨之，不克，平遣人说降之。领务凡九岁，计省官钱八十万缗。及任盐铁使，才数月，陕西转运使李安发其旧为奸事，平忧恚成疾卒。帝犹为辍视朝一日，赠右千牛卫上将军，官给葬事。
乙未，诏： 诸州暑月五日一涤囹圄 ，给饮浆，病者令医治，小罪即决之。 
己亥，并水陆发运为一司。
帝将大发兵攻辽，遣使往河南、北诸州募丁壮为义军。京东转运使下邑李维清曰： 若是，天下不耕矣！ 三上疏争之。宰相李昉等相率上奏曰： 近者分遣使传出外料兵，自河南四十馀郡，凡八丁取一，以充戎行。臣等颇闻舆议，皆言河南百姓不同被边之民，素习农桑，罔知战斗；遽兹括集，或虑人情动摇，因而逃避为盗，更须翦除。矧当土膏之兴，更妨农作之务。望严敕续遣使臣，所至之处，若人情不安，难于点募，即须少缓，密奏取裁。 于是开封尹陈王元僖亦上疏言： 精择锐旅，分戍边城，来则御之，去则勿逐。有备无患，古之道也。所集乡兵，虽众何用？况河南人户，非能便习武艺，不可尽置戎行。河北缘边诸州，颇有闲习驰射者，或可选置军中，令本处守押城池，而河南诸州一切停罢。 帝然其言。诏询安边策，殿中侍御史赵孚奏议，大略谓宜内修战备，外许欢盟，帝嘉纳之。
五月，乙丑，以侍御史郑宣、司门员外郎刘墀、户部员外郎赵载并为如京使，殿中侍御史柳开为崇仪使，左拾遗刘庆为西京作坊使。开，大名人，初以殿中侍御史知贝州，与监军忿争，贬上蔡令。及自涿州还，诣阙上书，愿效死北边。帝怜之，复授以故官。开又上书言： 臣受非常之恩，未有以报。年才四十，膂力方壮，愿陛下赐臣步骑数千，任以河朔用兵之地，必能出生入死，为陛下复取幽蓟。 于是帝亦欲并用文武，乃诏文臣中有武略知兵者，许换秩。于是开与宣等并换授焉。
丙寅，遣使市马于诸路。
初，秦州长道县酒场官李益，家饶于财，僮仆常数百；关通朝贵，持吏短长，郡守以下皆畏之。民负益息钱数百家，官为征督，急于租调，独观察推官冯伉不为屈。伉一日骑出，益遣奴捽下，毁辱之。伉两上章论其事，皆为邸吏所匿，不得通，后因市马译者附表以诉，帝大怒，诏捕之。诏未至，权贵已先报益，使亡去。帝愈怒，命物色捕益愈急。数月，得于河内富人郝氏家，械送御史台，鞫之，益具伏。丁丑，斩益，籍其家。益子士衡，先举进士，任光禄寺丞，诏除其籍。州民闻益死，皆醵钱饮酒以相庆。
并州都部署潘美，定州都部署田重进，皆承诏入朝。庚寅，出《御制平戎万全阵图》，召美、重进及崔翰等亲授以进退攻击之略，并书将有五才十过之说赐之。
李继迁数寇边。或疑李继捧泄朝中事于继迁，帝乃出继捧为崇信军节度使，徙其弟克宪为道州防御使，克文归博州。
辽主清暑于冰井。六月，壬辰朔，召大臣决庶政。
秋，七月，戊辰，尼喇部节度使萨葛哩有惠政，部民请留，从之。
辽主出猎于平地松林。
诏即内客省使厅事置三班院。初，供奉官、殿直、殿前承旨悉隶宣徽院，至是以其众多，别署三班院领之。
八月，乙未，令： 诸路转运使及州郡长吏，自今并不得擅举人充部内官，其有阙员，即时具奏。 前所论荐，多涉亲党，故窒其倖门也。
己酉，水部员外郎、诸王府侍讲邢昺献《分门礼选》二十卷。帝探其帙，得《文王世子篇》观之，甚悦，又闻诸王常时访昺经义，昺每为发明君臣父子之道，必反覆陈之，帝益喜，赐昺器币。
起居舍人田锡献乾明节祝寿诗，又上书请东封泰山。九月，丁丑，命锡守本官、知制诰。锡好直言，帝或时不能堪，锡从容奏曰： 陛下日往月来，养成圣性。 帝悦，益重焉。
辛巳，诏以来年正月有事于东郊，亲耕籍田，命翰林学士宋白等详定仪注，置五使，如郊祀之制。
丙戌，辽主如南京，是冬止焉。
冬，十月，壬子，左仆射致仕沈伦卒，谥恭惠。
十一月，庚辰，诏曰： 王者设班爵以驭贵，差禄秩以养贤，所以责之廉隅，懋其官业也。俸给之数，宜从优厚。应百官俸钱、给它物以八分为十者，自今给以实数。 
雍熙初，贡举人集阙下者殆逾万计，礼部考合格奏名尚不减千人。帝自旦及夕，临轩阅试，累日方毕。宰相屡请以春官之职归于有司，十二月，庚寅朔，乃诏： 自今岁春官知贡举，如唐室故事。 
山南东道节度使赵普来朝，召升殿慰抚。普见帝感咽，帝亦为动容。开封尹陈王元僖因上疏言： 普开国旧老，厚重有谋，愿陛下复委以政事。 帝嘉纳之。
是月，雄、霸等州皆相告以辽人将入边，急设备。宁边军数日间连受八十馀谍，知军柳开独不信，贻书郭守文陈五事，言辽人必不至，既而果谍者之妄。时帝亦将议亲征，河北东路转运副使王嗣宗上疏言辽必不至之状，帝乃止。
有白万德者，真定人，为辽贵将，统缘边兵七百馀帐。宁边有豪杰，即万德姻族，往往出境外见之。柳开因使说万德为内应，挈幽州纳王师，许以裂地封侯之赏。万德许诺，来请师期，使未及还，会诏徙开知全州，事遂寝。
全之西溪洞粟氏，聚族五百馀人，常抄掠民口粮畜。开始至，为作衣带巾帽，选牙吏勇辩者，得三辈，使人谕之曰： 尔能归我，即有厚赏，给田为屋处之。不然，发兵深入，灭尔类矣！ 粟氏惧，留二吏为质，率其酋四人与一吏俱来。开厚其犒赐，吏民争以鼓吹饮之。居数日，遣还，与为期，并族而出；不月馀，悉携老幼至。开即赋其居业，作《时鉴》一篇，刻石戒之。遣其酋入朝，授本州上佐，诏赐开钱三十万。
国子司业孔维上书，请禁原蚕以利国马，直史馆乐史驳奏曰： 今所市国马，来自外方，涉远驰驱，亏其秣饲，失于善视，遂致毙耗。今乃禁及蚕事，甚无谓也。近降明诏，来年春有事于籍田，对农之典方行，而禁蚕之制又下，事相违戾，恐非所宜。臣尝历职州县，粗知利病，编民贫窭者多，春蚕所成，止充赋调之备，晚蚕薄利，始及卒岁之资。今若禁其后图，必有因缘为弊，滋彰挠乱，民岂遑宁！ 帝览之，遂寝原蚕之禁。
