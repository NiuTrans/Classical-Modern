起上章涒滩正月，尽十二月，凡一年。
帝讳匡胤，姓赵氏，涿郡人。高祖朓，唐幽都令；曾祖珽，唐御史中丞；祖敬，涿州刺史；考弘殷，周检校司徒、天水县男，赠太尉；母杜氏。后唐天成二年，帝生于洛阳夹马营，赤光绕室，异香经月不散。既长，容貌雄伟，器度豁如，识者知非常人。事周世宗，累官殿前都点检；恭帝即位，改宋州节度使，进封开国侯，依前都点检。
○太祖启运立极英武睿文神德圣功至明大孝皇帝建隆元年（辽应历十年。庚申，九六零年）
春，正月，乙巳，周归德军节度使、检校太尉、殿前都点检赵匡胤称帝。
先是辛丑朔，周群臣方贺正旦，镇、定二州驰奏，辽师南下，与北汉合兵，周帝命匡胤率宿卫诸将御之。匡胤掌军政六年，得士卒心，数从世宗征伐，屡著功绩，为人望所归。至是主少国疑，将士阴谋推戴。
壬寅，殿前副点检、镇宁军节度使太原慕容延钊将前军先发；癸卯，大军继之。时京师多聚语云： 策点检为天子。 军中知星者河中苗训，见日下复有一日，黑光摩荡，指谓匡胤亲吏楚昭辅曰： 此天命也。 
是夕，次陈桥驿，将士相与谋曰： 主上幼弱，我辈出死力破敌，谁则知之！不如先立点检为天子，然后北征。 都押衙李处耘，具以其事白匡胤弟内殿祗候供奉官都知匡义及归德节度掌书记蓟人赵普，语未竟，诸将露刃突入，大言曰： 军中定议，欲策太尉为天子。 匡义因晓之曰： 兴王异姓，虽云天命，实系人心。汝等各能严饬军士，勿令剽掠，都城人心安，则四方自定，汝等亦可共保富贵矣。 众许诺，乃共部分。夜遣衙队军使郭延赟驰告殿前都指挥使石守信、殿前都虞候王审琦，守信、审琦皆素归心匡胤者。将士环列待旦。
匡胤醉卧，初不省。甲辰，迟明，诸将擐甲执兵，直叩寝门曰： 诸将无主，愿策太尉为天子。 匡胤惊起，未及应，即被以黄袍，罗拜，呼万岁，掖乘马南行。匡胤度不能免，乃揽辔誓诸将曰： 汝等贪富贵，立我为天子，我有号令，汝等能禀乎？ 众下马曰： 唯命。 匡胤曰： 太后、主上，吾北面事之；朝廷大臣，皆我之比肩也。汝等不得惊犯宫阙、侵凌朝贵及犯府库。用命有厚赉，违则孥戮。 皆应曰： 诺。 乃整军自仁和门入，秋毫无所犯。翼日，先遣客省使大名潘美见执政喻意，又遣楚昭辅慰安家人。
时宰相大名范质，太原王溥，早朝未退，闻变，质下殿执溥手曰： 仓卒遣将，吾辈之罪也。 爪入溥手几出血。溥噤不能对。
天平节度使、同平章事、侍卫马步军副都指挥使太原韩通，自内庭惶遽奔归，将率众备御。散员都指挥使洛阳王彦升遇通于路，跃马逐之，驰入其第，杀通及其妻子。
诸将翼匡胤登明德门，匡胤令甲士还营，退归公署，释黄袍。有顷，诸将拥范质等至，匡胤呜咽流涕曰： 吾受世宗厚恩，为六军所迫，一旦至此，惭负天地，将若之何？ 质等未及对，散指挥都虞候太原罗彦瑰按剑厉声曰： 我辈无主，今日须得天子！ 质等相顾不知所为；王溥降阶先拜，质不得已亦拜。
遂请匡胤诣崇元殿行禅代礼。召文武百僚，至晡，班定，翰林学士承旨新平陶谷，袖中出周帝禅诏，宣徽使高唐昝居润，引匡胤就龙墀北面拜受。宰相掖升崇元殿，服兗冕，即皇帝位。群臣拜贺。奉周帝为郑王，符太后为周太后，迁居西宫。诏定有天下之号曰宋，因所领节度州名也。改元，大赦。内外马步军士等第优给，命官分告天地、社稷。遣中使乘传赍诏谕天下；其诸道节度使，别以诏赐焉。华山隐士陈抟闻帝代周，曰： 天下自此定矣！ 
汴都仰给漕运，河渠最为急务。先是岁调丁夫开濬淤浅，糗粮皆民自备；丁未，诏悉从官给，遂著为令。又以河北岁稔谷贱，命高其价以籴之。
戊申，赠周韩通为中书令，以礼葬之。初，通与帝同掌宿卫，军政多决于通。通性刚而寡谋，言多忤物，人谓韩瞠眼。其子颇有志略，见帝得人望，劝通早为之所，通不听，卒及于难。帝怒王彦升专杀，以开国初，隐忍不及罪。
赐南唐主诏书。先是，南唐中书舍人北海韩熙载使于周，及归，南唐主历问周之将帅，熙载曰： 赵点检顾视非常，殆难测也。 至是，人服其识。
辛亥，论翊戴功，以周义成节度使、殿前都指挥使石守信为归德节度使、侍卫马步军副都指挥使，以宁江节度使、马军都指挥使常山高怀德为义成节度使、殿前副都点检，以武信节度使、步军都指挥使厌次张令鐸为镇安节度使、马步军都虞候，以殿前都虞候、睦州防御使王审琦为泰宁节度使、殿前都指挥使，以虎捷左厢都指挥使、嘉州防御使辽人张光翰为宁江节度使、马军都指挥使，以虎捷右厢都指挥使、岳州防御使安喜赵彦徽为武信节度使、步军都指挥使，馀领军者并进爵。
癸丑，放周显德中江南降将周成等三十四人归于南唐。
乙卯，遣使分赈诸州。
丁巳，命周宗正少卿郭玘祀周庙及嵩、庆二陵，因著令，以时朝拜。
先是，周侍卫马步军都虞候、武安韩令坤领兵巡北边，慕容延钊复率前军至真定。帝既自立，遣使谕延钊、令坤各以便宜从事，两人皆听命。己未，加延钊殿前都点检、昭化军节度使、同中书门下二品，令坤侍卫马步军都指挥使、天平节度使、同平章事。
宰相表请以二月十六日为长春节，帝生日也。
壬戌，以赵普为右谏议大夫、枢密直学士。初，帝领宋镇，普为书记，与节度判官宁陵刘熙古、观察判官安次吕馀庆、摄推官太康沈义伦皆在幕府。至是普以佐命功迁，乃召熙古为左谏议大夫，馀庆为给事中、端明殿学士，义伦为户部郎中。
癸亥，以天雄节度使宛丘符彦卿守太师，雄武节度使掖人王景守太保，封原郡王，定难节度使西平王李彝殷守太尉，荆南节度使高保融守太傅，馀领节镇者普进爵。
甲子，皇弟匡义加睦州防御使，赐名光义。
幸国子监。
将立宗庙，诏百官集议。己巳，兵部尚书濮阳张昭等奏曰： 尧、舜、禹皆立五庙，盖二昭二穆与其始祖也。有商改国，始立六庙，盖昭穆之外祀契与汤也。周立七庙，盖亲庙之外，祀太祖及文王、武王也。汉初立庙，悉不如礼。魏、晋始复七庙之制，江左相承不改；然七庙之中，犹虚太祖之室。隋文但立高、曾、祖、祢四庙而已。唐因隋制，立四亲庙，梁氏而下，不易其法，稽古之道，斯为折衷。伏请追尊高、曾、祖、祢四代号谥，崇建庙室。 制可。于是定宗庙之制，岁以四孟月及季冬凡五享，朔、望荐食、荐新。三年一祫，以孟冬；五年一禘，以孟夏。皆兵部侍郎渔阳窦仪所定也。
镇州报辽及北汉兵自退。
北汉户部侍郎平章事荥阳赵华罢为左仆射。
南唐主遣使诛钟谟于饶州，诘之曰： 卿与孙晟同使北，晟死而卿还，何也？ 谟顿首伏罪。缢杀之，并诛张峦于宣州。
二月，乙亥，尊母南阳郡夫人杜氏为皇太后。后，安喜人。陈桥之变，后闻之曰： 吾儿素有大志，今果然矣。 及尊为皇太后，帝拜于殿上，群臣称贺，太后愀然不乐。左右进曰： 臣闻母以子贵，今子为天子，胡为不乐？ 太后曰： 吾闻为君难。天子置身兆庶之上，若治得其道，则此位诚尊；苟或失驭，求为匹夫而不可得，是吾所忧也。 帝再拜曰： 谨受教。 
加宰相范质、王溥、魏仁浦等官。仁浦，汲郡人也。帝待周三相，并以优礼：质自司徒、平章事、昭文馆大学士、参知枢密院事，加侍中；溥自右仆射、平章事、监修国史、参知枢密院事，加司空；仁浦自枢密使、中书侍郎、平章事、集贤殿大学士，加右仆射。自唐以来，三大馆职皆宰相兼之，首相昭文，次监修，次集贤，宋因之。质、溥寻皆罢参知枢密。又命枢密使太原吴廷祚仍加同中书门下二品。
旧制，凡大政事，必命宰臣坐议，常从容赐茶乃退。唐及五代，犹遵此制。及质等为相，自以周室旧臣，内存形迹，又惮帝英睿，乃请每事具札子进呈取旨，帝从之。由是坐论之礼遂废。
己卯，以天下兵马都元帅吴越国王钱俶为天下兵马大元帅。俶名上一字犯宋讳，故去之。
丙戌，长春节，赐群臣衣各一袭。宰相率百官上寿，赐宴相国寺。
中书舍人安次扈蒙权知贡举，庚寅，奏进士合格者京兆杨砺等十九人。自是岁以为常。
辛卯，大宴于广德殿。凡诞节后择日大宴自此始。
三月，乙巳，改天下郡县之犯御名、庙讳者。
丙辰，南唐主遣使来贺登极。
南汉宦者陈延寿言于南汉主曰： 陛下所以得立，由先帝尽杀群弟故也。 南汉主以为然，丁巳，杀其弟桂王璇兴。
吴越王俶遣使来贺登极。南唐主复遣使来贺长春节。
宿州火，燔民庐舍万馀区，遣中使安抚之。
壬戌，追尊祖考为皇帝，妣为皇后。谥高祖朓曰文献，庙号僖祖，陵曰钦陵；妣崔曰文懿。谥曾祖珽曰惠元，庙号顺祖，陵曰康陵；妣桑曰惠明。谥皇祖敬曰简恭，庙号翼祖，陵曰定陵；妣刘曰简穆。谥皇考弘殷曰昭武，庙号宣祖，陵曰安陵。
定国运受周木德，因以火德王，色尚赤，腊用戌。
癸亥，命武胜节度使洛阳宋延渥领舟师巡抚江徼，舒州团练使元城司超副之，仍贻书南唐主谕意。
己巳，以皇弟光美为嘉州防御使。
先是，北汉诱代北诸部侵掠河西，诏诸镇会兵以御之。是月，定难节度使李彝兴，言遣都将李彝玉进援麟州，北汉引众去。彝兴，即彝殷也，避宣祖讳，改为兴。
夏，四月，癸酉，兼判太常寺窦俨请改周乐文舞崇德之舞为文德之舞，武舞象成之舞为武功之舞，改乐章十二顺为十二安，盖取 治世之音安以乐 之意；诏行之。俨，仪之弟也。
铁骑左厢都指挥使王彦升，夜抵宰相王溥私第，溥惊悸而出。既坐，乃曰： 巡警而困甚，聊就公一醉耳。 然彦升意在求货，溥佯不悟，置酒数行而罢。翌日，溥密奏其事，帝益恶之，丁丑，出彦升为唐州团练使。唐本刺史州，于是始改焉。
辽人侵棣州，刺史河南何继筠追破其众于固安，获马四百匹。
帝加周昭义军节度使太原李筠中书令。使者至潞州，筠即欲拒命。左右切谏，乃延使者，置酒张乐，旋取周祖画象悬厅壁，涕泣不已。宾佐惶惧，告使者曰： 令公被酒失常，幸毋怪。 北汉主钧闻之，乃以蜡书结筠同举兵，筠长子守节泣谏，筠不听。
帝手诏慰抚，且召守节为皇城使。筠遂遣守节入朝伺动静，帝迎谓曰： 太子，汝何故来？ 守节矍然，头击地曰： 陛下何言？此必有谗人间臣父也。 帝曰： 吾闻汝数谏，汝父不听，故遣汝来，欲吾杀汝耳。汝归语汝父：我未为天子时，任自为之；我既为天子，汝独不能小让我邪？ 守节驰归告筠，筠遂令幕府檄数帝罪，癸未，执监军周光逊等，遣牙将刘继冲等送北汉纳款求援，又遣兵袭泽州，杀刺史张福，据其城。
从事闾丘仲卿说筠曰： 公孤军举事，其势甚危，虽倚河东之援，恐亦不得其力。大梁兵甲精锐，难与争锋。不如西下太行，直抵怀、孟，塞虎牢，据洛邑，东向而争天下，计之上也。 筠曰： 吾周朝宿将，与世宗义同兄弟，禁卫之士，皆吾旧人，闻吾至，必倒戈归我，何患不济乎！ 不用其计。
丙戌，昭义变闻。枢密使吴廷祚言于帝曰： 潞州岩险，贼若固守，未可以岁月破。然李筠素骄易无谋，宜速引兵击之。 戊子，遣石守信、高怀德率前军进讨，帝敕守信等曰： 勿纵筠下太行，急引兵扼其隘，破之必矣。 
帝召三司使清河张美调兵食，美言： 怀州刺史大名马令琮，度李筠必反，日夜储偫以待王师。 帝亟令授令琮团练使。宰相范质曰： 大军北伐，藉令琮供亿，不可移它郡。 遂升怀州为团练，以令琮充使。
五月，己亥朔，日有食之。
庚子，命宣徽南院使昝居润赴澶州巡检；殿前都点检、镇宁节度使慕容延钊，彰德军留后太原王余斌，率兵由东路与石守信、高怀德会。
辛丑，以洺州团练使博野郭进为本州防御使，兼西山巡检，备北汉也。
北汉主遣内园使李弼以诏书、金帛、善马赐李筠，筠复遣刘继冲诣晋阳，请北汉主举军南下，己为前导。北汉主遣使请兵于辽，辽师未集，继冲述筠意，请无用契丹兵。北汉主即日大阅，倾国自将出团柏谷。群臣饯之汾水，左仆射赵华谏曰： 李筠举事轻易，事必无成，陛下扫境内赴之，臣未见其可也。 北汉主不听。
行至太平驿，筠身率官属迎谒，北汉主命筠赞拜不名，坐于宰相卫融之上，封西平王。筠见北汉主仪卫寡弱，内甚悔之，又自言受周氏恩不忍负。而北汉主与周世仇，闻筠言，亦不悦。筠将还，北汉主遣宣徽使卢赞监其军，筠心益不平。赞尝见筠计事，筠不应，赞怒，拂衣起。北汉主闻赞与筠有隙，遣卫融诣军中和解之。
筠留其长子守节守上党，而自率众三万南出。癸卯，石守信等破之于长平，又攻拔其大会寨。
甲辰，诏夺李筠官爵。
乙巳，辽主谒怀陵，太宗陵也。
己酉，西京作周六庙成，遣光禄卿郭玘奉迁神主。
乙卯，忠正节度使兼侍中杨承信来朝，设宴于广政殿。自是为例。
丁巳，诏亲征。以枢密使吴廷祚为东京留守，知开封府吕馀庆副之，皇弟光义为大内都点检。遣韩令坤率兵屯河阳。
己未，帝发大梁；壬戌，次荥阳。西京留守河内向拱劝帝： 济河，俞太行，乘贼未集而击之。稽留浃旬，则其锋益炽矣。 枢密直学士赵普亦言： 贼意国家新造，未能出征；若倍道兼行，掩其不备，可一战而克。 帝纳其言。丁卯，石守信、高怀德破李筠军三万馀于泽州南，获北汉河阳节度使范守图，杀卢赞。筠遁入泽州，婴城自固。
是月，永安节度使支中折德扆破北汉沙石寨，斩首五百级。德扆，从阮之子也。
六月，己巳朔，帝至泽州，督军攻城，俞旬不下。帝召控鹤左厢都指挥使蓟人马全义问计，全义请并力急攻，遂率敢死士先登，飞矢贯臂，全义拔镞进战，帝亲率卫兵继之。辛巳，克其城。李筠赴火死。获卫融。
甲申，免泽州今年田租。
乙酉，进攻潞州；丁亥，筠子守节以城降，赦之。升单州为团练，用守节为使。是日，帝入潞州，宴从官于行宫。
辛卯，大赦。免附潞三十里今年田租，录阵殁将校子孙，丁夫给复三年。
李筠性虽暴，事母甚孝。每怒，将杀人，母屏风后呼筠，筠即趋至，母曰： 闻将杀人，可免乎？为吾曹增福耳。 筠遽释之。
北汉主闻筠败，自太平驿遁还晋阳，谓赵华曰： 李筠无状，卒如卿言，吾幸全师以归，但恨失卫融、卢赞耳！ 华旋请老，使食禄终身。北汉主以翰林学士承旨、兵部尚书蓟人赵弘为中书侍郎、兼兵部尚书、平章事。
辽师闻潞州破，不果出。
癸巳，安国节度使元城李继勋来朝；乙未，命为昭义节度使。
丁酉，帝发潞州；秋，七月，戊申，至京师。
初，卫融被执，帝诘融曰： 汝教刘钧助李筠反，何也？ 融对曰： 犬吠非其主，臣诚不忍负刘氏。 且云： 陛下纵不杀臣，臣必不为陛下用。 帝怒，命左右以铁挝击其首，流血被面。融呼曰： 臣得死所矣！ 帝曰： 忠臣也，释之。 以良药敷其疮，因使致书北汉主，求周光逊等，纳款，归融太原；北汉主不报。辛亥，以融为太府卿。
前司空赵国公汝阴李谷，初归洛阳，李筠以谷周朝名相，遗钱五十万，它物称是，谷受之。及筠叛，谷忧恚发病，乙卯卒。帝为废朝一日，赠侍中。谷雅善议论，辞气明畅，尤能知人，汲引寒士，多至显位。
戊午，宴韩令坤等于礼贤讲武殿，赏平泽潞功也。
辛酉，辽政事令耶律寿远、太保库阿布等谋反，伏诛。
辽主以酒脯祀天地于黑山。
初，成德节度使金城郭崇，闻帝自立，追忆周室恩遇，时或涕泣。监军陈思诲密奏其状，且言常山近边，宜谨备之，帝曰： 我素知崇笃于恩义，此盖有所激发耳。 遣使觇之。崇忧懑失据，观察判官孝义辛仲甫曰： 公首效诚节，且军民处置，率循常度，朝廷虽欲加罪，何以为辞！使者至，但率官吏郊迎，尽礼致恭。淹留伺察，当自辨明矣。 崇如其言。使者归，奏崇无它，帝喜曰： 我固知崇不反也。 
以昝居润权知镇州。初以知州易方镇也。
乙丑，南唐主景进白金，贺平泽潞。
诏殿前、侍卫二司各阅所掌兵，简其骁勇者升为上军，而命诸州长吏选所部兵送都下，以补禁旅之阙。又选强壮卒定为兵样，分送诸道召募教习，俟其精练，即送阙下。由是犷悍之士皆隶禁籍矣。又惩唐以来籓镇之弊，立更戍法，分遣禁旅戍守边城，使往来道路，以习勤苦，均劳逸。自是将不得专其兵，而士卒不至于骄惰，皆赵普之谋也。
八月，戊辰朔，御崇元殿，设仗卫，行入閤仪，置待制、候对官，赐廊下食。
庚午，宴近臣于广德殿，江南、吴越朝贡使皆预焉。
壬申，复升贝州为永清军节度。
保义节度使河东袁彦，闻帝自立，日夜缮甲治兵。帝虑其为变，命潘美往监其军。美单骑入城，谕令朝觐，彦即治装上道。帝喜，谓左右曰： 潘美不杀袁彦，成吾志矣。 丙子，徙彦为彰信军节度使。
忠正节度使杨承信为护国军节度使。承信至河中，或言其谋反，帝遣作坊副使相州魏丕赐承信生辰礼物，因察之，还，言承信无反状。承信因是获殁于镇。
忠武节度使兼侍中阳曲张永德徙武胜节度使，入觐，从游玉津园。时帝将有事于北汉，密访策略，永德曰： 太原兵少而悍，加以契丹为援，未可仓卒取也。臣以为每岁多设游兵，扰其田事，仍发间使谍辽，先绝其援，然后可图。 帝曰： 善！ 
壬午，以皇弟殿前都虞候、睦州防御使光义领泰宁军节度使。
甲申，立琅邪郡夫人王氏为皇后。后，华池人，彰德节度使饶之女也。
丙戌，作新权衡，颁于天下，禁私造者。
戊子，以赵普为兵部侍郎，充枢密使。帝之征泽潞也，普请行，帝笑曰： 普岂胜甲胄乎？ 至是师还论功，帝曰： 普宜在优等。 遂迁是职。
荆南节度使、守太傅兼中书令南平王高保融寝疾，以其子继冲幼弱，未堪承嗣，命其弟行军司马保勖总判内外军马事。甲午，保融薨。事闻，赐赙，赠太尉，谥贞懿。保融性迂缓，御军治民皆无法，高氏始衰。
乙未，南唐主遣使来贺帝还京。
是月，辽主如秋山，遂如怀州。辽主嗜杀，以镇茵石狻猊击杀近侍古格。以后内侍、饔人及鹿人、雉人、狼人、彘人，多有以非罪死者。
九月，壬寅，昭义节度使李继勋焚北汉平遥县。
丙午，御崇元殿，备礼册四亲庙。
己酉，中书舍人怀戎赵行逢，坐从征避难，贬房州司户参军。帝之亲征泽潞也，山程狭隘多石，帝自取数石于马上抱之，群臣六军皆争负石开道。行逢惮涉险，伪伤足，留怀州不行。及师还，行逢当入直，又称疾，请于私第草制；帝怒，下御史府劾其罪而黜之。
周检校太尉、淮南节度使沧人李重进，周太祖甥也，始与帝俱事世宗，分掌兵柄，以帝英武，心惮之。恭帝嗣位，重进出镇扬州。及帝自立，命韩令坤代重进。重进请入朝，帝赐诏止之，重进愈不自安。
李筠举兵泽潞，重进遣其亲吏翟守珣间行与筠相结。守珣潜求见帝，言重进阴怀异志。帝厚赐守珣，使说重进稍缓其谋，无令二凶并作。守珣归，劝重进未可轻发，重进信之。
帝既平泽潞，随欲经略淮南，徙重进为平卢节度使，又遣六宅使陈思诲赍铁券往赐，以慰安之。重进自以周室懿亲，恐不得全，遂拘思诲，治城缮兵。遣人求援于南唐，南唐主不敢纳。帝闻重进举兵，命石守信为扬州行营都部署，兼知扬州行府事，王审琦为副，李处耘为都监，宋延渥为都排阵使，帅禁兵讨之。
宁国军节度使吴延福，吴越王俶之舅也。或告延福有异图，庚申，俶遣内牙指挥使薛温以兵围其第，收延福兄弟五人。睦州刺史延遇，恐惧自杀。众欲杀延福兄弟，俶流涕曰： 先夫人之同气也，吾安忍置法！ 皆除名，徙诸州，卒全母氏之族。
癸亥，诏削夺李重进官爵。
诏： 文武常参官请病告过三日，有司以名闻，遣太医诊视。 。
是月，吴越始榷酒酤。
初，李筠举兵，遣使邀建雄节度使真定杨廷璋。廷璋之妹，故周祖妃也，帝疑其有异志，命郑州防御使信都荆罕儒为晋州兵马钤辖，使伺察之。罕儒欲图廷璋，每见，必怀刃；廷璋接以至诚，罕儒不敢发。会有诏召廷璋赴阙，廷璋即日单车就道。冬，十月，己巳，徙廷璋为静难节度使。
壬申，河决棣州厌次县，又决滑州灵河县。
丙子，辽主从弟赵王喜衮谋反，词连其父鲁呼及详衮韩匡嗣。鲁呼，太祖第三子也，性残酷，舒噜太后笃爱之，太宗时，立为皇太弟，兼天下兵马大元帅。太宗崩于栾城，永康王即位镇阳，是为世宗，太后遣鲁呼将兵击之。兵败，大臣耶律乌珍，面数鲁呼酷暴失人心，太后无以应，兵遂解。世宗徙鲁呼祖州，禁其出入，至是以喜衮词逮，囚死狱中。匡嗣以善医直长乐宫，皇后视之犹子，置不问。
乙酉，晋州言： 兵马钤辖荆罕儒领千馀骑抵北汉汾州城下，焚其草市而还。夕次京土原，北汉主遣大将郝贵超领万众来袭。黎明，及之，罕儒遣都监阎彦进分兵以御。罕儒锦袍裹甲，据胡床飨士，方割羊臂臑以食，闻彦进小却，即上马，麾兵径犯其锋。北汉人横戈舂之，罕儒坠马被获，犹格斗，手杀十馀人，乃遇害。北汉主素畏其勇，欲生至罕儒，及闻其死，求杀罕儒者戮之。帝闻罕儒战殁，痛悼不已，擢其子守勋为西京武德副使；责将校不用命者，黜二人，斩二十九人。罕儒轻财好施，在泰州，有煮盐之利，岁入钜万，诏听十收其八，用犹不足。家财入有籍，出不问其数。勇而善战，常欲削平太原，志未果而及于败，人皆惜之。
帝问赵普以扬州事宜，普曰： 李重进凭恃长淮，缮修孤垒，外绝救援，内乏资粮，宜速取之。 帝是其言，丁亥，下诏亲征，以光义为大内都部署，吴廷祚权东京留守，吕馀庆副之。
庚寅，帝发京师，百官六军并乘舟东下。甲辰，次泗州，扌舍舟登陆，命诸将鼓行而前。十一月，丁未，次扬州城下，即日拔之。初，城将陷，左右劝杀陈思诲，重进曰： 吾今举族将赴火死，杀此何益！ 即纵火自焚，思诲亦为其党所害。帝入城，戮同谋者数百人。重进兄重兴，初闻其拒命即自杀，弟重赞及其子延福，并死于市。帝购得翟守珣，补殿直，俄迁供奉官。己酉，赈扬州城中民，人米一斛，十岁以下半之。胁隶为军者，赐衣屦遣还。庚戌，诏重进家属、部曲并释罪。
乙卯，南唐主遣左仆射江都严续来犒师，庚申，复遣其子蒋国公从鉴、户部尚书新安冯延鲁来买宴，帝厉色谓延鲁曰： 汝国主何故与吾叛臣交通？ 延鲁曰： 陛下徒知其交通，不知预其谋反。 帝诘其故，延鲁曰： 重进使者馆于臣家，国主令人语之曰： 大丈夫失意而反，世亦有之，但时不可耳。方中朝受禅之初，人心未定，上党作乱，君不以此时反，今人心已定，乃欲以数千乌合之众抗天下精兵，借使韩、白复生，必无成理；虽有兵食，不敢相资。 重进卒以失援而败。 帝曰： 虽然，诸将皆劝吾乘胜济江，何如？ 延鲁曰： 重进自谓雄杰无与敌者，神武一临，败不旋踵。况小国，其能抗天威乎？然亦有可虑者，本国侍卫数万，皆先主亲兵，誓同生死，陛下能弃数万之众与之血战，则可矣。且大江天堑，风涛不测，苟进未克城，退乏粮道，事亦可虞。 帝笑曰： 聊戏卿耳，岂听卿游说邪！ 
帝使诸军习战于迎銮，南唐主惧甚；其小臣杜著、薛良来奔，且献平南策，帝恶其不忠，命斩著于下蜀市，良配隶庐州牙校，南唐主乃少安；终以国境蹙弱，遂决迁都之计。
乙丑，命宣徽北院使李处耘权知扬州。时扬州兵火之余，阖境凋敝，处耘勤于抚绥，轻徭薄赋，扬州遂安。
十二月，己巳，帝发扬州；丁亥，至京师。
辛卯，唐清源节度使永春留从效称籓。
帝初即位，欲阴察群情向背，颇微行。或以为谏，帝笑曰： 帝王之兴，自有天命。周世宗见诸将方面大耳者杀之，我终日侍侧，不能害我。 既而微行愈数，曰： 有天命者任自为之，不汝禁也。 
帝一日罢朝，坐便殿，不乐者久之。左右请其故，帝曰： 尔谓天子容易邪？属乘快指挥一事而误，故不乐耳。 尝弹雀于后苑，或称有急事请见，帝亟见之，其所奏乃常事耳。帝怒，诘之，对曰： 臣以为尚急于弹雀。 帝愈怒，举斧柄撞其口，堕两齿。其人徐拾齿置怀中，帝骂曰： 汝怀齿，欲讼我乎？ 对曰： 臣不能讼陛下，自当有史官书之。 帝悦，赐金帛慰劳之。
初作受命宝。铸宋通元宝钱。
是岁，北汉以郭无为为谏议大夫，参议中书事。无为，安乐人。方颡鸟喙，杂学多闻，善谈辩。尝衣褐为道士，居武当山。周太祖讨李守贞于河中，无为诣军门上谒，询以当世之务，甚奇之。或谓周祖曰： 公为汉大臣，握重兵居外，而延纵横之士，非所以防微虑远之道也。 无为拂衣去，隐抱犊山。枢密使段恒识之，荐其才，北汉主召与语，大悦，因授以政，复命恒及侍卫亲军使太原蔚进皆同平章事。
辽主弟太平王谙萨噶，太宗第二子也，世宗时，诏许其与晋主往复以昆弟礼。至是见辽主耽酒嗜杀，阴怀异志；辽主不悟，委以国政，唯日事游畋，穷冬盛夏，不废驰骋。侍臣有追咎师败于周、三关失地为非计者，辽主曰： 三关本汉地，今复还之，何失之有！ 其不恤国事如此。
