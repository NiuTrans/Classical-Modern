起旃蒙协洽正月，尽强圉作噩十二月，凡三年。
○徽宗体神合道骏烈逊功圣文仁德宪慈显孝皇帝政和五年（辽天庆五年，金收国元年。乙未，一一一五年）
春，正月，壬申朔，女直阿古达称皇帝，谓其下曰： 辽以宾铁为号，取其坚也。宾铁虽坚，终亦变坏。惟金不变不坏，金之色白，完颜部色尚白。 于是国号大金，改元收国，更名旻。鄂兰哈玛尔及宗翰以耕具九为献，祝曰： 使陛下无忘稼穑之艰。 金主敬而受之。旋以鄂兰哈玛尔为古论贝勒。
丙子，金主自将攻黄龙府，进临益州，州人走保黄龙，取其馀民以归。
丙戌，泸南晏州夷卜漏等反，攻梅岭堡，陷之。
晏州六县水路十二村及十州五村团思峨洞诸熟夷，素黠勇善斗，大中祥符、元丰间，屡为边患。泸帅贾宗谅，武人也，喜生事，尝以需竹木扰夷，夷怨之。至是又诬致其酋斗{固}旁等罪，杖脊，黥配，诸夷愤怒。卜漏遂主盟，合从入寇，因上元张灯，袭破梅岭堡。知寨高公老妻，族姬也，公老尝携族姬以金玉器与卜漏辈饮思峨洞，卜漏艳之，故来攻。公老遁去，遂略其妻及金玉，四出焚掠以归。族姬，濮安懿王之曾孙，于帝服属为近，事闻，帝甚骇。
时蜀久安，人巽懦不习兵，所至阙战守备，远近闻警骚动。梓州转运使赵遹，适案部次昌州，即驰至泸，而提点刑狱贾若水亦至。遹恐贼逾泸水益难御，乃急督宗谅率兵进屯江安县，据水当贼冲，且以近边诸垒转饷给军，储备无乏。若水摘比近巡尉兵既至，又成都、利、夔路援师亦集，与宗谅所部，得众万馀。逮贼再犯武宁、乐共、梅岭，宗谅出兵与贼战，官军大衄，裨将陈世基等死之。贼屡胜，愈猖獗，出没无虚日，蜀土大震。
己丑，令诸州县置医学，立贡额。
甲午，改龙州为政州。
辽遣行军都统耶律鄂尔多、左副统萧伊苏、右副统耶律章努、都监萧色佛埒、骑二十万、步卒七十万戍边。辽主率兵趋达噜噶城，次宁江州西。辽主下诏亲征，遣僧嘉努持书约和，斥金主旧名，且使为属国。金主遣萨喇复书： 若归叛人阿苏，迁黄龙府于别地，然后议之。 庚子，进师逼达噜噶城。
金主登高，望辽兵若连云灌木状，顾谓左右曰： 辽兵心贰而情怯，虽多，不足畏。 遂趋高阜为陈。宗雄以右翼先驰辽左军，左军却。右翼出其陈后，辽右军皆力战，洛索、尼楚赫冲其坚，凡九陷陈，皆力战而出。宗翰请以中军助之，金主使宗干往为疑兵。宗雄已得利，击辽右军，辽兵遂败。乘胜追蹑至其营，会日已暮，围之。黎明，辽军溃围出，逐北至阿噜冈，辽步卒尽殪。
是役也，辽人本欲屯田，且战且守，故金并得其耕具以给诸军。
童贯遣熙河经略使刘法将步骑十五万出湟州，秦凤经略使刘仲武将兵五万出会州，贯以中军驻兰州，为两路声援。仲武至清水河，筑城屯守而还。法与夏右厢军战于古骨龙，大败之，斩首三千级。
二月，乙巳，立定王桓为皇太子。
甲寅，册皇太子，赦天下。
庚午，以童贯领六路边事。时永兴、鄜延、环庆、秦凤、泾原、河西各置经略安抚使，以贯总领之，于是西兵之柄皆属于贯。
辽饶州渤海摩哩等反，自称大王，辽主遣萧色佛埒等讨之。
三月，辛未朔，太白昼见。
金主猎于寥晦城。
癸酉，张商英复通奉大夫，提举崇福宫。
梓州路转运使赵遹密奏贾宗谅激变晏夷之罪，且曰： 泸南边事，转运使官不当干预，臣不敢坐视，已收羸兵驰赴乐共城，权行招安之策，庶边徼早得宁息。 然遹本意乃欲专事进讨，兵端愈大矣。诏： 罢宗谅等；审度事宜；如晏夷尚敢猖獗，即仰前去掩杀；若已退散著业，或悔过归降，即不得要求功赏，别生事端。 代以康延鲁而听遹节制。
甲申，追论至和、嘉祐定策功，封韩琦为魏郡王，复文彦博官。
丁亥，诏以立皇太子，见责降文武臣僚，并与牵复甄叙，凡千五百人。
壬辰，升舒州为德庆军节度。
癸巳，赐礼部奏名进士出身何等六百七十人。
夏，四月，甲辰，作葆真宫。
丙午，赵遹奏： 节次招到晏州夷贼千馀人及首领斗冈等二百四十七人，又说谕到贼首卜漏等十馀人，俱来梅赖村坝，去君城十里，与所差使臣同刺猫牲、鸡血，和酒饮誓，称一心归宋，更不作过。比引问于听事之所，先以疏其过恶，次以明扬君父不杀之恩，率皆面阙稽颡再拜以谢。臣即犒以酒食，锡以银采，俾令著业。遂分兵修复梅岭堡，兼创筑诸城寨，以备不虞。 
丁未，诣景灵宫；还，幸秘书省，进馆职官一等。
庚戌，改集英殿为右文殿。
癸丑，辽萧色佛埒等为渤海摩哩所败，以南面副部署萧托斯和为都统，赴之。托斯和与摩哩战，复败绩。
癸亥，置宣和殿学士。
诏东宫讲读官罢读史。
辽主使耶律章努等赍书使金，斥其主名，冀以速降。金主以为书辞侮慢，留其五人，独遣章努还，报书亦如之。
五月，庚午朔，金主避暑于近郊。甲戌，拜天，射柳。自后每岁以五月五日、七月十五日、九月九日拜天，射柳。
六月，己亥朔，辽章努复以国书致金主，犹斥其名，辞与前同；金主亦斥辽主名以报之，且谕之使降。
癸丑，以修三山河桥，降德音于河北、京东、京西路。
蔡京以孟昌龄为都水使者，献议导河大伾，可置永远浮桥，谓： 河流自大伾之东而来，直大伾山西而止，数里方回南，东转而过，复折北而东，则又直至大伾山之东，地形水势，迫束相直，曾不十馀里。且地势卑，不可以成河，倚山可为马头。又有中氵单，正如河阳，若引使穿大伾大山及东北二小山，分为两股而过，合于下流，因三山为趾以系浮梁，省费数十百倍，可宽河朔诸路之役。 朝廷喜而从之，置提举，修系永桥，所调役夫数十万，民不聊生。至是工毕，诏提举所具功力等第闻奏。又诏居山至大伾山浮桥属濬县者，赐名天成桥；大伾山至汶子山浮桥，属滑州者，赐名荣光桥，俄改荣光曰圣功。御制桥铭，磨崖刻之。昌龄迁工部侍郎。方河之开也，水流虽通，然湍激猛暴，遇山稍隘，往往泛溢，近砦民夫，多被漂弱，因及通利军，后遂注成巨泺云。
秋，七月，戊辰朔，日有食之。
金主以弟乌奇迈为安班贝勒，以国相萨哈、弟杲并为古论贝勒。
乙亥，升汝州为陆海军节度。
丁丑，诏建明堂于寝之南。
赵遹奏： 晏州夷贼渝盟作过，出没剽掠，若置而不问，恐养成奸恶，别生大患，不可不早为之计。但事力未胜，不敢轻举深入。乞就秦凤、泾原、环庆路共调兵三万，前来攻讨。 诏永兴路选兵二千人赴之。辛巳，又诏泾原发兵三千，环庆二千，押赴泸南听用。仍以赵遹为泸南招讨统制使，王育、马觉为同统制，雷迪、丁升卿军前承受，孙羲叟、王良弼应副钱粮，并听遹节制。
甲申，以昭庆军节度使蔡卞为开府仪同三司。
是月，辽使萨喇以国书致金主，金主留之不遣。
八月，戊戌朔，金主自将攻黄龙府，次混同江，无舟；金主使一人导前，乘赭白马径涉，曰： 视吾鞭所指而行。 诸军随之，水及马腹。后使舟人测其渡处，深不得其底。
己亥，都水监言： 大河已就三山通流，正在通利之东，虑水溢为患，乞移军城于大伾山、居山之间以就高仰。 从之。
己酉，诏秘书省移于它所，以其地为明堂。杭州观察使陈彦，言明堂基宜正临丙方稍东，以据福德之地，故有是诏。命蔡京为明堂使，开局兴工，日役万人。
庚戌，诏： 中书舍人陈邦光，提举洞霄宫，池州居住。 
先是邦光以中书舍人兼太子詹事，会蔡京献太子以大食玻璃酒器，罗列宫庭。太子怒曰： 天子大臣，不闻道义相训，乃持玩好之具荡吾志邪！ 命左右击碎之。京闻邦光实激太子，含怒未发，遂因事斥之。
辛亥，升通利军为濬州。
嗣濮王仲增薨，弟仲御嗣。
丙寅，陈瓘特叙承事郎，许任便居住，缘立太子赦也。瓘既寓通州，而盛章与石悈有隙，取密旨编置通州，扬言为瓘报仇，瓘闻而叹曰： 此岂盛世所宜有邪！ 因谋徙避，遂挈家至九江卜居焉。
九月，丁卯朔，辽黄龙府陷于金。金主遣辽使萨喇还，遂班师，至混同江，径度如前。
金宗翰及其弟宗弼等遗书辽主，阳为卑哀之辞，实欲求战。辽主怒，下诏亲征，有 女直作过，大军翦除 之语。金主聚众，剺面仰天恸哭曰： 始与汝等起兵，盖苦契丹残忍，欲自立国。今天祚亲征，奈何？非人死战，莫能当也。不若杀我一族，汝等迎降，转祸为福。 诸军皆曰： 事已至此，惟命是从。 
癸巳，金以古论贝勒萨哈为古论呼图贝勒，鄂兰哈玛尔为古论伊实贝勒。
王厚与刘仲武合泾原、鄜延、环庆、秦凤之师攻夏臧底河城，败绩，死者十四五，秦凤等三将、全军万人皆没。厚惧罪，重赂童贯，匿不以闻。未几，夏人大掠萧关而去。
辽师渡混同江，副都统耶律章努反，奔上京，谋迎立魏国王淳。辽主遣驸马萧昱领兵诣广平淀，护后妃行宫，实达尔伊逊持书驰报淳。时章努先遣淳妃亲弟萧迪里以所谋说淳，淳曰： 此非细事，主上自有诸王当立，北、南面大臣不来，而汝言及此，何也？ 密令左右拘之。有顷，伊逊赍御札至，备言章努等谋废立事。淳对伊逊号哭，立斩迪里首以献，单骑间道诣广平淀待罪，辽主遇之如初。
章努知淳不见听，乃率麾下掠取上京府库财物，至祖州，率其党告太祖庙，数辽主过恶，移檄州县，遂结渤海群盗数万趋广平，犯行宫，不克，北趋上顺国。女直阿固齐，以三百骑一战胜之，擒其贵族二百馀人，并斩以徇，馀得脱者皆奔金。章努诈为使者，亦欲奔金，为逻者所获，缚送行在，腰斩于市，剖其心以献祖庙，支解以徇。
冬，十月，癸卯，以嵩山道人王仔昔为冲隐处士。仔昔，豫章人，自言遇许逊真君，授以大洞隐书、豁落七元之法，能知人祸福。王老志死后，仔昔来都下，帝知之，召令踵老志事，寓蔡京第，因有是命。
己酉，赵遹统兵发江安县，亲督王育由乐共城路，命马觉以别部由长宁军路，张思正由梅岭堡、水芦氈中路，期悉会于晏州轮缚大囤，合陕西三路兵，将本路士军、义军、土丁子弟、保甲弓手、人夫共三万五百四十人。
戊午，夏人入贡。
十一月，癸酉，录昭宪杜皇后之裔。
庚辰，赵遹攻破晏州轮缚大囤，夷贼卜漏遁去，官军追获之，降者相继而至，诸囤悉平。
初，王育等既攻破上、下落样村及思峨州，所向若破竹，无不即下，遹遂与马觉、张思正军皆至轮缚大囤。其山崛起数百仞，周四十馀里，卜漏居之，凡诸囤之奔亡者悉归于此，共保聚拒守。贼自上施矢石，直瞰官军，中者即齑粉。官军以强弓弩射之，曾不能及半，兵陈四周凡累日，将士相顾无计。泸州都巡检使种友直，山西将家子，沈密能任事；思黔州巡检田祐恭，本思黔夷所部土丁药箭手，轻趫习山险。遹乃微服乘马，命友直、祐恭从，案视形势；见山隈崖壁尤陡绝，贼以险故不设备，遹乃悉移军当贼，而命二人率所部军于下，谓曰： 此处崖壁，疑可以计登。且山多猱，思黔人善能捕取，汝等急办之。 信宿，友直捕得生猱数千，遹喜曰： 事济矣。 乃悉以成算授友直，且令诸军各备云梯，视山上火发，即以进。
是日，女直选所部与祐恭之众，得二千馀，纫麻为长炬，灌以膏蜡，使群猱背负之。暮夜，先以数辈登崖颠，系绳梯数十，缒而下，众各衔枚，挈群猱次第挽绳梯而登。鸡方唱，众已悉登，及栅，乃然炬纵猱。贼庐舍皆茅竹为之，群猱所历，火辄发，贼奔呼扑救不暇。猱益惊跳，火益炽，争前驱逐群猱。官军已破栅，鼓噪击其后，贼犹与官军力斗。遹望火发，令诸军挝鼓，俱以云梯进，贼蹂乱，官军内外相应，遂斩关环城而登。卜漏从诸酋突围遁，遹命友直及统领官刘庆以步骑五千追至山后，擒卜漏及诸酋长。遹自入酋境至破轮缚，凡所平州二，县八，诸囤三十馀城，以其地之要害者建置寨堡，拓地环二千馀里，皆衍沃宜种植，画其疆亩，募并边之人耕之，使习战守，如西北弓箭社之制，号曰胜兵。
庚寅，高丽遣子弟入学。
是月，辽主自将亲军七十万驰至驼门，驸马萧特默、林牙萧萨喇等将骑兵五万、步卒四十万至斡邻泺。金主自将御之。
十二月，己亥，升遂州为遂宁军节度。
乙巳，辽都监章嘉努叛。
丙午，以赵遹为龙图阁直学士，知熙州。
金主行次约罗，会诸将议，皆曰： 辽兵号七十万，其锋未易当；吾军远来，人马疲乏，宜深沟高垒以待。 从之。
丁未，金主以骑兵亲候辽军，获督饷者，知辽主以耶律章嘉努叛，西还二日矣。诸将请追击之，金主曰： 敌来不迎战，去而追之，欲以此为勇邪？ 众皆悚愧，愿自效。金主曰： 诚欲追敌，约赍以往，无事餫馈。若破敌，何求不得！ 众皆奋跃，追及辽主于呼卜图冈。是役也，兵止二万。金主曰： 彼众我寡，兵不可分。视其中军最坚，其主必在焉；败其中军，可以得志。 乃使右翼先战，兵数交，左翼合而攻之。辽兵溃，金师驰之，横出其中，死者相属百馀里，获舆辇、帝幄、兵械、军资、它宝物、马牛不可胜计。金师乃还。
己未，辽锦州刺史耶律珠泽叛应章嘉努，遣北面林牙耶律玛格讨之。
庚申，以平晏夷，曲赦四川。
癸亥，置泸南沿边安抚司，以孙羲叟为集贤殿修撰、知泸州，充安抚使。
辽以北院宣徽使萧罕嘉努知北院枢密使事，南院宣徽使萧特默为汉人行宫都部署。
是岁，平江府、常、湖、秀三州水。
夏改元雍宁。
○徽宗体神合道骏烈逊功圣文仁德宪慈显孝皇帝政和六年（辽天庆六年，金收国二年）
春，正月，丙寅朔，辽东京有恶少年十馀，乘酒持刃，逾入留守府，问留宁萧保先所在，今军变，请为备；保先出，刺杀之。户部使大公鼎闻乱，即摄留守事，与副留守高清明集奚、汉兵千人，尽捕其众，斩之，抚定其民。
东京，故渤海地，辽太祖力战二十馀年乃得之。而保先严酷，渤海苦之，故有是变。其裨将渤海高永昌，时以兵三千屯八甔口，见辽政日衰，金势方强，遂凯觎非常，诱渤海并戍卒入辽阳，据之。旬日之间，远近响应，有兵八千人，因僭称国号大元，建元隆基。辽主遣萧伊苏、高兴顺招之，永昌拒命不从。
戊子，以泸南献捷，转宰职一官。
以童贯为陕西、河北宣抚使。
是日，金主下诏曰： 自破辽兵，四方来降者众，宜加优恤。自今诸部官民已降或为军所俘获，逃遁而还者，勿罪。仍官其酋长，且使从宜居处。 
闰月，壬寅，升颍州为顺昌府。
庚申，太府寺丞王鼎奏： 《五礼新仪》既已成书，欲乞依仿新乐颁行之。仍许令州县召募礼生肄业于官，使之推行民间，专以新仪从事。 辛酉，开封府尹王革奏： 乞下国子监，委学官将新仪内冠、昏、丧、祭民间所当通知者，别编类作一帙，镂板付诸路学事司，劝谕学生，务令通知节文之意。 并从之。
辽贵德州守将耶律伊都以广州渤海叛附高永昌。辽主遣萧罕嘉努、张琳讨之。
二月，壬申，令道教改隶秘书省。
癸未，诏： 访闻棣州士人刘栋，蔬食葆神，虚心契道，人之隐奥，洞然照知，处方书符，每有应验。可令敦遣赴尚书省审验外，于上清宝箓宫安下，仍给路费驿券递马，无令失所。 
丁亥，诏增广天下学舍。
庚寅，诏广京城。
辽侍御司徒托卜嘉等讨章嘉努，战于祖州，败绩；复遣汉人行宫都部署萧特默率诸将讨之。章嘉努诱饶州渤海及中京贼侯概等万馀人，攻陷高州。
三月，癸丑，赐上舍生十一人及第。
乙卯，赐王仔昔号通妙先生。
辽东面行军副都统萧酬干等擒侯概于川州。
夏，四月，乙丑，会道士于上清宝箓宫。宫建于景龙门，对晨晖门，密连禁署，用道士林灵素言也。
灵素，永嘉人，少从浮屠学，苦其师笞骂，去为道士，左街道录徐知常引之以附会诸阉。时王仔昔宠稍衰，帝访方士于知常，以灵素对，一见，帝视如旧识。灵素大言曰： 天有九霄，而神霄最高，其治曰府。神霄玉清王者，上帝之长子，主南方，号长生大帝君，陛下是也。既下降于世，其弟号青华帝君者，主东方，摄领之。己乃府仙卿，曰褚慧，亦下降帝君之治。 又目蔡京为左元仙伯，王黼为文华吏，蔡攸为园苑宝华吏，郑居中、刘正夫、盛章、王革及诸巨阉，皆有名位。而贵妃刘氏方有宠，则曰九华玉真安妃也。帝心独喜其说，赐号通真先生，作上清宝箓宫，帝时登皇城，下视之。由是开景龙门，城上作复道通宝箓宫，以便斋醮之事。
辛未，尚书右仆射何执中致仕。执中辅政一纪，年高疾甚，赐之宽告。它日造朝，命止赴六参起居，退治省事，遂以太傅、荣国公就第，朝朔望，仪物廪稍，一如居位时，入见，帝曰： 自相位致为臣，数十年无此矣。 执中对曰： 昔张士逊亦以旧学际遇，用太傅致仕，与臣适同。 帝曰： 当时恩礼，恐未必尔。 执中顿首谢。执中尝为端王侍讲，故终始恩遇不替；然无所建明，惟以谨畏迎顺主意，赞饰太平而已。
辽主亲征章嘉努，癸酉，败之。甲戌，诛叛党，饶州渤海平。丙子，赏平贼将士有差。而萧罕嘉努、张琳复为贼馀党所败。
丁丑，诏： 天宁诸节及壬戌日，杖以下罪听赎。 
丙戌，却监司守臣进献。
蔡京三上章乞致仕，帝不允；庚寅，诏京三日一造朝，正公相位，通治三省事。
辛卯，高阳关路安抚使吴珍言冀州枣强县黄河清；诏许称贺。
五月，甲午朔，令蔡京遇朔望赴朝，三日一知印当笔；不赴朝日，许府第书押。寻又诏： 自今遇有奏事，非造朝日亦赴，仍许正谢。 
丁酉，废锡钱。
庚子，以郑居中为少保、太宰兼门下侍郎，刘正夫为特进、少宰兼中书侍郎。
时蔡京大兴工役，民不聊生，变乱法度，吏无所师。居中每为帝言，帝亦恶京专，乃拜居中太宰，使伺察之。又以正夫议论数与京异，拜为少宰。居中存纪纲，守格令，抑侥幸，振淹滞，士论翕然望治。
壬寅，以保大军节度使邓洵武知枢密院事。
辽主以章嘉努既平，将清暑散水原，萧托斯和请曰： 今边兵懈弛，若清暑岭西，则汉人啸聚，民心益摇。臣愚以为宜罢此行。 不纳。
先是高永昌使托人嘉求援于金，且曰： 愿并力以取辽。 金主使呼实布谓永昌曰： 同力取辽固可；东京近地，汝辄据之以僭大号则不可。若能归款，当授王爵。 永昌不从。金主乃遣干鲁帅诸军攻永昌，遇辽兵，败之，遂取沈州。永昌闻之，大惧，使家奴塔喇诣金师，请去僭号称籓，干鲁知其诈，进兵攻之。永昌遂支解呼实布等，率众拒金，遇于活水。金师既济，永昌之军不战而却，逐北至辽阳城下。明日，永昌尽率其众与金战，大败，以五千骑奔长松岛。辽阳人执永昌妻子以城降，托卜嘉亦执永昌以献，金主命杀之。于是辽之东京州县及南路系辽女直皆降于金。金主诏除辽法，省赋税，置明安、穆昆，以干鲁为南路都统，沃棱知东京事。
六月，乙丑，辽籍诸路兵，有杂畜十头以上者皆从军。
丙寅，班《中书官制格》。
庚午，虑囚。
甲戌，诏： 堂吏迁官，至奉直大夫止。 
庚辰，辽魏国王淳进封秦晋国王，为都元帅；以上京留守萧托卜嘉为契丹行宫都部署兼副元帅。
癸未，皇太子立妃硃氏。妃，祥符人，武康军节度使伯材女也。
丁亥，辽知北院枢密使事萧罕嘉努为上京留守。
秋，七月，壬辰朔，以震武城为震武军。
甲午，以德妃崔氏为贵妃。
辛亥，宴州夷贼卜漏及沅州黄安俊、定边军李吪移并伏诛，诏函首于中库。
壬子，曲赦湖北。
戊午，蔡京请名三山桥铭阁曰 缵禹冀文之阁 ，门曰 铭功之门 。
己未，解池生红盐。
辛酉，改走马承受公事为廉访使者。
辽主猎于秋山。春州渤海二千馀户叛，东北路统军使勒兵追及，尽俘以还。
八月，壬戌朔，戒北边帅臣毋生事。
己巳，以侯蒙为中书侍郎，薛昂为尚书左丞。
庚辰，蔡京奏： 臣昨以年逮七十，加之疾病，乞解机务，蒙恩特许三日一朝。今臣病已痊，筋力尚可勉强，伏望许臣日奉朝请，其治事即依已降指挥。 从之。
壬午，诏天下监司、郡守搜访岩谷之士，虽恢诡谲怪自晦者，悉以名闻。
丁亥，诣建隆观，遂幸蔡京赐第。
己丑，升晋州为平阳府，寿州寿春府，齐州济南府。
是月，金萨里罕陷辽保州。
保州本高丽地，萨里罕攻之，久不克，请济师。高丽使谓金曰： 保州本吾壤土，愿以见还。 金主曰： 尔其自取之。 金主乃益萨里罕兵，无合高丽，至是拔之。
九月，辛卯朔，帝奉玉册玉宝诣玉清和阳宫，上尊号曰太上开天执符御历含真体道吴天玉皇上帝。
丙申，赦天下，令洞天福地修建宫观，塑造圣像。又禁中外不许以龙、天、君、玉、帝、上、圣、皇等为名字。
癸卯，诏定鼎阁于天章阁，以方士王仔昔言九鼎神器宜纳之禁中，不可处外也。命蔡京为定鼎礼仪使。
丙午，辽主谒怀陵。
己未，以童贯为开府仪同三司。
金始制金牌。
冬，十月，乙丑，太白昼见。
丁卯，辽以张琳军败，夺其官。
戊寅，张商英复观文殿学士。
乌库部叛辽，辽遣中丞耶律托卜嘉招之；庚辰，乌库部降。
甲申，诏诚感殿长生大帝君神像可迁赴天章阁西位鼎阁奉安。
辛卯，蔡京等言冀州三山河清，乞拜表称贺。
十一月，甲午，诏： 帝鼐改为隆鼐，正南彤鼎为明鼎，西南阜鼎为顺鼎，正西皛鼎为蕴鼎，西北魁鼎为建鼎，正北宝鼎依旧，东北牡鼎为和鼎，正东仓鼎为育鼎，东南风鼎为洁鼎，鼎阁为圜象徽调之阁。阁上神像，左周鼎星君，中帝席星君，右大角星君。阁下鼎鼐神像，各守逐鼎排列。 亦用王仔昔建议也。
己亥，祀圜丘，赦。
庚子，以礼部尚书白时中为尚书右丞。
戊申，辽东面行军副都统玛格攻金之哈斯罕，败绩，辽主削其官。
夏人大举兵攻泾原靖夏城。时久无雪，夏人使数万骑绕城践之，尘起涨天，乃潜穿壕为地道，入城中，城遂陷，屠之而去。
十二月，庚申朔，金安班贝勒乌奇迈及群臣上其主尊号曰大圣皇帝。改明年为天辅元年。
己巳，以婉仪刘氏为贤妃。
乙亥，辽封庶人萧氏为太皇太妃。
戊寅，以熙河进筑功成，进执政一官。
乙酉，尊九鼎于圜象徽调阁；翼日，复诣阁行香，百官陪位。
特进、少宰刘正夫罢。正夫由博士入都，驯致宰相，能迎时上下，持禄养权，至是以开府仪同三司致仕。
是岁，茂州夷至永寿内附，以其地置寿宁、延宁军。
○徽宗体神合道骏烈逊功圣文仁德宪慈显孝皇帝政和七年（辽天庆七年，金天辅元年）
春，正月，乙未，令： 天下道士，与免阶墀迎接衙府，宫观科配借索骚扰；郡官、监司相见，依长老法。 
庚子，以殿前都指挥使高俅为太尉。
甲寅，辽减厩马粟，分给诸局。
是月，金军攻辽春州，辽东北面诸军不战自溃。女古皮室四部及渤海人皆降于金；贝勒杲复陷泰州。
二月，癸亥，以大理国主段和誉为云南节度使、大理国王。
甲子，诏通真先生林灵素于上清宝箓宫宣谕清华帝君降临事。
初，刘混康、虞仙姑、王老志、王仔昔，皆为帝所礼，然其神怪事多出自方士也。及灵素至，乃以事归之于帝，而曰己独佐之，每自号小吏佐治，故上下莫有攻其非者。然灵素实无术，徒敢为大言。是时帝兴道教将十年，独思未有一厌服群下者。灵素因希指造为清华帝君夜降宣和殿事，假帝诰天书云篆。帝乃会道士二千馀人于上清宝箓宫，俾灵素宣谕其事。左街道录傅希烈等，皆作记上之。
丁卯，御右文殿，策高丽进士。
辛未，诏天下： 天宁万寿观改为神霄玉清万寿宫，仍于殿上设长生大帝君、青华帝君圣像。 
乙亥，幸上清宝箓宫，命灵素讲道经。自是每设大斋，费缗钱数万，谓之千道会，令士庶入殿听讲，帝为设幄其侧。灵素据高座，使人于下再拜请问。然所言无殊绝者，时杂以捷给嘲诙，以资媟笑。复令吏民诣宫受神霄秘箓，朝士之嗜进者亦靡然从之。
辽涞水县贼董庞儿聚众万馀，西京留宁萧伊苏、南京统军都监扎拉与战于易水，破之。
三月，庚寅，赐高丽祭器。高丽进士权适等四人，赐上舍及第。
乙未，以童贯领枢密院。
丙申，升鼎州为常德军节度。
壬子，御制《明堂上梁文》。
辽董庞儿之党复聚，萧伊苏复击破之。
夏，四月，庚申，帝讽道录院曰： 朕乃昊天上帝元子，为大霄帝君，睹中华被金狄之教，焚指炼臂，舍身以求正觉，朕甚闵焉。遂哀恳上帝，愿为人主，令天下归于正道。帝允所请，令弟青华帝君权朕大霄之府。朕夙昔惊惧，尚虑我教所订未周，卿等可上表章，册朕为教主道君皇帝。 于是群臣及道录院上表册之，然止用于教门章疏，而不施于政事也。教主道君皇帝者，即长生大帝君，道教五宗之一，所谓神化之道，感降仙圣，不系教法之内者也。
辛酉，升温州为应道军节度，为林灵素也。
丙子，诏亲祀明堂。
五月，戊子朔，升庆州为庆阳军节度，渭州为平凉军节度。
己丑，诣玉清和阳宫，上地祇徽号。诏曰： 王者父天母地，乃者祇率万邦黎庶，强为之名，以玉册玉宝昭告上帝，而地祗未有称谓，谨上徽号曰承天效法厚德光大后土皇地祇，诣宫上宝册，仪礼一如上帝。 
辛卯，命蔡攸提举秘书省，并左右街道录院。
乙未，诏权罢宫室修造。
辛丑，祭地于方泽，降德音于诸路。
以监司州县共为奸贼，令廉访使者察奏，仍许民径赴尚书省陈诉。
癸卯，改玉清和阳宫为玉清神霄宫。
乙巳，辽主命围场隙地许民樵采。
丁未，诏： 应监司兼领措置起发花石。 
金主命： 自收宁江州以后，同姓为婚事，杖而离之。 
六月，戊午朔，以明堂成，进封蔡京为陈鲁国公。京辞两国不拜，诏官其亲属二人。
己未，童贯加检校少傅，梁师成为检校少保，宣和殿学士蔡攸、盛章、开封尹王革、显谟阁待制蔡儵、蔡翛，各迁官有差，皆以明堂成推赏也。
乙亥，蔡京等上表请御明堂听朝，颁常视朔，诏答不允；表三上，乃从之。
辛巳，辽以同知枢密院事伊勒嘉为北院大王。
壬午，诏禁巫觋。
丙戌，贵妃宋氏薨。
秋，七月，丁亥朔，令： 僧徒如有归心道门，愿改作披戴为道士者，许赴辅正亭陈诉，立赐度牒、紫衣。 
壬辰，熙河、环庆、泾原地震。
庚子，诏： 八宝内增定命宝，今后以九宝为首。 
癸卯，辽主猎于秋山。
自建隆初，女直尝由苏州泛海至登州卖马，故道虽存，久闭不通。至是金之苏州汉儿高药师、曹孝才及僧即荣等，率其亲属二百馀人，以大舟浮海，欲趋高丽避乱，是月，为风漂达宋界驼基岛，备言 女真既斩高永昌，渤海、汉儿群聚为盗，契丹不能制。女真攻契凡夺其地，已过辽河之西 。知登州王师中具奏其事，朝议固欲交金以图辽，闻之甚喜，乃召蔡京及童贯等共议，即共奏： 国初时，女真常贡奉，而太宗屡诏市马女真，其后始绝。宜降诏，遵故事，以市物为名，就令访闻事体虚实。 乃诏师中选差将校七人，各借以官，用平海指挥兵船载高药师等，赍市马诏，泛海以往。
政和初，蔡京被召，帝戏语京子攸，谓须进土宜，遂得橄榄一小株，杂诸草木进之，当时以为珍。其后又有使臣王永从、士人俞輖，皆隶蔡攸，每花石至，动数十舟。盛章守苏州，及归，作开封尹，亦主进奉，然硃勔之纲为最。四年以后，东南郡守，二广市舶，率有应奉，多主蔡攸，至是则又有不待旨者。但进物至，计会诸阉人，阉人亦争取以献焉，天下乃大骚然矣。大率太湖，灵壁、慈谿、武康诸石，二浙花竹、杂木、海错，福建异花、荔子、龙眼、橄榄，海南椰实，湖湘木竹、文竹，江南诸果，登、莱、淄、沂海错、文石，二广，四川异花、奇果，贡大者赵海渡江，毁桥梁，凿城郭而置植之，皆生成，异味珍苞，率以健步捷走，虽万里，用四三日即达，色香未变也。蔡京因奏： 陛下无声色犬马之奉，所尚者山林竹石，乃人之弃物。但有司奉行过当，可即其浮滥而惩艾之。 乃作提举人船所，命巨阉邓文诰领焉。又诏监司、郡守等不许妄进，其系应奉者，独令硃勔、蔡攸、王永从、俞輖、陆渐、应安道六人听旨，它悉罢之，由是稍戢；未几，天下复争献如故。又增提举人船所，进奉花石，纲运所过，州县莫敢谁何，殆至劫掠，遂为大患。
八月，丙辰朔，宣和殿大学士蔡攸奏： 庄、列、亢桑、文子，皆著书以传后世。今《庄》、《列》之书已入国子学，而《亢桑子》、《文子》未闻颁行，乞取其书，精加雠定，列于国子之籍，与《庄》、《列》并行。 从之。
癸亥，诏明堂并祀五帝。
少保、太宰郑居中，以母忧去位。
居中与蔡京不相能，及居丧，京惧其起复，以居中王珪之婿，乃使蔡确子懋重理定策事以沮之。遂追封确清源郡王，御制碑文，立石墓前，而擢懋同知枢密院事，用居中诸子于朝。懋，即渭也。
丙寅，辽命都元帅秦晋王淳，赴沿边会四路兵马防秋。
金之拔保州也，高丽兵已在城中，金人入守。高丽王复使蒲马如金驾捷，且曰： 保州本吾旧地，愿以见还。 金主曰： 保州近尔边境，听尔自取。今乃勤我师徒，破敌城下，地何可得也！ 
九月，戊子，诏： 湖北民力未舒，胡耳西道可罢进筑。 
辛卯，祀上帝于明堂，以神宗配享。赦天下。
乙未，特进、少宰刘正夫卒。
丙申，以御史中丞王安中为翰林学士。
安中之为中丞也，一日，请对，曰： 臣起诸生，蒙陛下亲擢，备员中执法，惧无以报。今臣所论，事关宗社，倘陛下少留听采，幸甚！ 帝悚然。安中出袖中疏，所论乃蔡京也。帝曰： 诚如卿言。 安中即伏奏曰： 臣孤远一介，不自量力，辄论大臣。京老奸多智，必将为所中害，自此窜逐，无复再望清光矣。愿拜辞。 帝曰： 勿如此，当为卿罢京。 时蔡攸日夜出入禁中，尽率子弟见帝，泣且拜，帝曰： 中司文字如此，奈何？ 攸等固恳： 陛下傥全臣宗，乞移安中一别差遣，则事自己矣。 帝恻然，许之。安中方草第三疏，翼日求对，中夜有扣门者曰： 适御笔，中丞除翰林学士，日下供职矣。 安中叹曰： 吾祸其在此乎！ 自是京之势益盛。
丁酉，西蕃王子益麻党征降，见于紫宸殿。
癸丑，贵妃王氏薨。
辽主自燕至阴凉河，置怨军八营，募自宜州者曰前宜、后宜，自锦州者曰前锦、后锦，自乾、自显者曰乾、曰显。又有乾显大营二万八千馀人，屯卫州蒺藜山。
冬，十月，乙卯朔，御明堂平朔左个，以是月天运政治布告天下；又颁来岁岁运历数。
辽主至中京。
戊寅，中书侍郎侯蒙罢，蔡京恶之也。
辛巳，诏以来年正月一日祗受受命宝。
时得于阗大玉，逾二尺，色如截肪，帝乃制为宝，文曰 范围天地，幽赞神明，保合太和，万寿无疆 ，篆以虫鱼，制作之工，几于秦玺，号曰受命宝。帝甚重之，曰： 八宝者，国之神器；至于定命，乃我所自制也。 
十一月，庚寅，诏： 太师、鲁国公蔡京五日一朝，次赴都堂治事，恩礼宠数，并如旧制。 
辛卯，郑居中起复为太宰；以余深为特进、少宰、中书侍郎，白时中为中书侍郎。
壬辰，复置醴州。
丙申，太傅致仕何执中卒。赠太师、清源郡王，谥正献。
升石泉县为军。
十二月，甲寅朔，有星如月。
丁巳，以薛昂为门下侍郎。
甲子，金咸州都统乌楞古等败辽秦晋国王淳兵于蒺藜山。淳初遗乌楞古书议和，乌楞古告于金主，金主曰： 归我行萨喇及送阿苏等，则和议可成。 淳军蒺藜山，乌楞古及知东京事沃棱等进攻显州。辽怨军帅郭药师乘夜来袭，沃棱击走之。乌楞古遂与淳战，败走，乌楞古追至额勒锦陂，遂拔显州。于是，乾、懿、豪、徽、成、川、惠等州皆降于金。辽主下诏自责，遣伊勒希巴扎拉与大公鼎诸路募兵。
戊辰，诏天神降于坤宁殿，刻石以纪之。
庚午，以童贯领枢密院。
命户部侍郎孟揆于上清宝箓宫之东筑山，以象馀杭之凤皇山，号曰万岁，周十馀里。
辛未，御笔改《老子道德经》为《太上混元上德皇帝道德真经》。
丁丑，辽以西京留守萧伊苏为北府宰相。
癸未，以张商英为观文殿大学士。
是岁，大旱，帝以为念。侍御史黄葆光上疏言： 蔡京强悍自专，侈大过制，无君臣之分。郑居中、余深，依违畏避，不能任天下之责，故致此灾。 不报，且欲再上章。京权势震赫，举朝结舌，葆光独出力攻之。京惧，中以它事，贬知昭州立山县。又使言官论其附会交结，泄漏密语，诏以章揭示朝堂，安置昭州。
王仔昔倨傲而戆，帝待以客礼，故遇宦者若僮奴，又欲群道士宗己。林灵素忌之，与宦者冯浩诬以言语怨望，下狱死。
