起阏逢敦牂正月，尽旃蒙协洽十二月，凡二年。
○孝宗绍统同道冠德昭功哲文神武明圣成孝皇帝淳熙元年（金大定十四年）
春，正月，庚子，帝以衢州措置会子比佗州稽缓，提刑赵彦端特降两官。曾怀言： 赏信罚必，要当如此。 帝曰： 有功不赏，有罪不诛，虽唐、虞犹不能化天下也。 
己酉，诏曰： 已令殿前司主帅于二月就茅滩合教诸军。闻旧来每遇大阅，主帅例设酒食，如待客之礼，可专札下王友直，毋令循习，务令军容整肃。 
良戌，交趾入贡，帝嘉之。寻诏赐国名安南，以南平王李天祚为安南国王。
二月，戊午朔，江西安抚司上言： 准绍兴三十年指挥，将诸路禁军，以十分为率，取五分专一教习弓弩手，帅司每岁春秋选将官诸州教阅。乾道新法按阅条内不曾修立，宜令敕令所修立成法。 帝曰： 诸路拣中禁军上军弓手，须常令教阅，责在守臣。如有违例，当坐其罪。 
辛酉，籍平江府将魏寿卿家产，以其知无为军巢县，移易军钱入己也。
壬戌，金以完颜璋之来宋，使人就馆，夺其书而重赂之，杖璋百五十，除名，仍以所受礼物入官。
庚午，金以太尉、尚书令李石为太保，致仕。
廷议欲以沿海制置司干当使臣员阙改作文臣干办公事，以曹冠充；以冠前有差遣，屡经驳缴，帝颇怜之也。帝曰： 此却不可。古者为官择人，未尝为人择官。今乃因冠而改窠阙，近于为人择官也。可别寻阙次处之。 
癸酉，四川宣抚使、雍国公虞允文薨。先是帝尝谓允文曰： 丙午之耻，当与丞相共雪之。 允文许帝以恢复，使蜀一载，未有进兵期。帝密诏趣之，允文言军需未备，帝不乐。至是遣二介持御札赐之，而允文已殁，不知其所言。其后帝大阅，见军皆少壮，叹曰： 此虞允文行沙汰之效也！ 寻赠太傅，谥忠肃。
庚辰，诏： 州郡循习旧弊，巧作名色馈送，及虚破兵卒，以接送为名，多借请受，并假官、权摄支请、供给之类，又闻诸司与列郡胥吏、牙校月有借请，蠹财困民，其令诸路监司、帅臣觉察。 
辛巳，为郭浩立庙于金州。
三月，辛卯，召步军司中军弩手射铁垛莲，赴内教。
臣僚言用人之弊： 一曰上下之分未严，二曰义利之说未明。夫任贤使能，人主之柄；助人主进贤退不肖，大臣之职。近世一官或阙，自衒者纷至，始则悉力以求之，不则设计以取之；示以好恶而莫肯退听，限以资格而取求不已，未闻朝廷有所惩戒也。居官思职，义也；背公营私，利也。今中外求官者，惟计职务之繁简，廪稍之厚薄，既得之，则指日而望迁，援例而欲速，公家之事，未尝为旬月计也。愿明诏大臣，深思致弊之由，共图革弊之术，使士风稍振，百官奉职。 从之。
浙西漕帅言进士施浦等各出米五千石赈济，欲遵格补官，帝曰： 朕不鬻爵以清入仕之源。今以赈济补官，为百姓尔。 
甲午，金主谓大臣曰： 海陵纯尚吏事，当时宰执，止以案牍为功。卿等当思经济之术，不可狃于故常也。 
丙申，以参知政事郑闻为资政殿大学士、四川宣抚使。
甲辰，金主更名雍，诏中外。
金完颜璋之获罪也，群臣纷议，谓午年必用兵。金主以问宰相，赫舍哩良弼对曰： 太祖以甲午年伐辽，太宗以丙午年克宋。今兹宋人夺我国书，而适在午年，故有此语，未必然也。 因遣刑部尚书梁肃为宋国详问使。其书略曰： 盟书所载，止于帝加皇字，免奉表称臣、称名、再拜，量减岁币，便用旧议，亲接国书。兹礼一定，于今十年。今知岁元国信使到彼，不依例引见，辄令迫取于馆。侄国体当如是耶？往问其详，宜以诚报。 
癸丑，肃入见，帝仍立接国书，肃还，附书谢。金主大喜，欲以肃为执政。良弼曰 梁肃可相，但使宋还即为之，宋人自此轻我矣。 乃止。
建降以来，因唐旧制，分别流品，不相混淆，故有出身、无出身及进士上三名、贤良方正、曾任馆阁、省府之类，迁转皆不同，犯赃及流外、纳粟，尤不使污士流，盖不特分左右也。元丰官制行，始一之，然犹有一官而分左右者，徒以少优进士出身而已。至元祐中，遂自金紫光禄大夫至承务郎，皆以有出身、无出身分左右，至犯赃则并去左右字，论者尤以为当。绍圣以后，复去之。绍兴初，方务行元祐故事，故左右之制亦复行之。至是赵善俊建言，以为本范纯仁偏蔽之论，请复省去，从之。
丙辰，太白、岁星并见，经天。
是春，言者论： 淮南安抚使王之奇，好为大言，备位无补，欲为脱身之计，遂请分阃之行。淮上荒残之馀，首建招诱，耕凿荒田，多请官钱、空名绫纸而去。所招之人，间以妄包已垦熟田，计为顷亩，以补官者。 遂罢之，之奇既罢，淮南复分为东、西路。
夏，四月，乙丑，金主谕宰臣曰： 闻愚民祈福，多建佛寺，虽已条禁，尚多犯者。宜申约束，无令徒费财用。 
戊辰，金有事于太庙，以皇太子摄行事。
乙亥，金主谓太子诸王曰： 人之行莫大于孝弟。自古兄弟之际，多因妻妾离间，以致相违。且妻者乃外属耳，若妻言是听而兄弟相违，甚哉非理也！ 太子对曰： 《思齐》之诗云： 刑于寡妻，至于兄弟，以御于家邦。 臣等愚昧，愿相励而修之！ 因引《常棣》花萼相依，脊令急难之义，为文见意，以诫兄弟焉。
己卯，以姚宪参知政事，户部尚书叶衡签书枢密院事。
戊子，金以枢密副使图克坦克宁兼大兴尹。
宗正寺请训宗室名：翼祖下 广 字子连 继 字，太祖下 与 字子连 孟 字，太宗下 必 字子连 良 字，亲贤宅 多 字子连 自 字，棣华宅 茂 字子连 中 字，魏王下 时 字子连 若 字。
诏举制科。
是月，命工部尚书张子颜等如金报聘，仍请改受书之仪。金主与大臣议，左丞相赫舍哩良弼曰： 宋国免称臣为侄，免奏表为书，为赐亦多矣。今又乞免亲接国书，是无厌也。必不可从。 平章政事完颜守道、参知政事伊喇道从良弼议。右丞相石琚，右丞唐古安礼，以为不从所请，必至于用兵，金主谓琚等曰： 卿等所议非也，所请有大于此者，亦从之乎？ 遂从良弼议，答书责以定分，其授受礼仪仍不改。
六月，甲午，金主如金莲川。
丙申，臣僚言： 伏见六部及诸寺监官，同共讨论勘当文字，多取办临时，遂致孝究未尽，供报稽缓。请今后令所辖所隶官司会议。 帝曰： 此用西汉故事，甚为得体。 
己亥，叶衡言： 兵权系于将帅，民命寄于牧守，二者之患，每在数易。望自今精加选择，使材称其职，然后力行牧守久任之说，以破数易之害。 从之。
甲寅，著作郎木待问言： 士大夫气节不立，惟在陛下涵养作成。如奔竞之习，最坏气节，不可不改。 帝曰： 当如卿言，必见之赏罚，使之惩戒。 
六月，丙辰朔，诏以王友直、吴挺，持身甚廉，治军有律，凡所统御，宿弊顿除，可并与建节钺。武功大夫、荣州刺史、提举台州崇道观秦琪，身任帅臣，蠹坏军政，专事阿附，贪墨无厌，可责授舒州团练副使、漳州安置。
戊午，诏曰： 累降指挥，已有差遣人不得干求换易。比来约束寝弛，日益奔竞。今后可依已降指挥，三省具名闻奏，当议黜降。其已授差遣人，朝辞讫，限半月出门。 
以兴州都统制吴挺为定江军节度使。
癸酉，改江陵府为荆南府。
戊寅，右丞相曾怀罢。
先是台官詹亢宗、季棠论事，因中怀，怀遂求退，且乞辩明诬谤。大理根究无实，乃贬亢宗及棠。言者追论参知政事姚宪，与亢宗等通谋，陷怀以取相位。乃罢宪，甲申，落职与祠。以叶衡参知政事。
是月，诏议祫祭东向之位。
初，吏部侍郎赵粹中言： 前代七庙异宫，祫祭则太祖东向。绍兴五年，董B070建议，请正艺祖东向之尊，谓： 太庙世数已备，而艺祖犹居第四室。乞遵典礼，正庙制，遇祫祭则东向。 下侍从、台谏集议。既而王普复有请。当时集议，如逊近、李光、折彦质、刘大中、廖刚、晏敦复、王俣、刘宁止、胡交修、梁汝嘉、张致远、硃震、任申先、何、杨晨、庄必强、李弼直，皆在其义悉合于礼。时臣叔父涣任将作监丞，奏陈益力，据引《诗》、《礼》正文，乞酌汉太公立庙万年、南顿君立庙章陵故事，别建一庙，安奉僖、顺、翼、宣四祖，禘、祫、烝、尝，并行特祀；而太祖皇帝神主，自宜正位东向，则受命之王，不屈其尊，远祖神灵，永有常祀。光尧皇帝深以为然，即擢董B070为侍从，叔父涣为御史。是时赵沛为谏议大夫，以议不己出，倡邪说以害正论，而欲祫飨虚东向。今若稽之《六经》典礼、三代之制度，定艺祖为受命之祖；即三年一祫，当奉艺祖东向，始尊开基创业之祖。其太庙常飨，则奉艺祖居第一室，永为不祧之祖，若汉之高祖；其次奉太宗居第二室，永为不祧之宗，若周之武王。若僖、顺、翼、宣，亲尽而祧，别议迁祔之所，则臣亦尝考之：祔于德明、兴圣之庙，唐制也；立太公、南顿君别庙，汉制也。前日王普既用德明、兴圣之说，而欲祔于景灵宫、天兴庙，硃震亦乞藏于夹室。今若别建一庙为四祖之庙，或祔天兴殿，或祗藏太庙西夹室，每遇祫飨，则四祖就夹室之前别设一幄，而太祖东向，皆不相妨。庶得圣朝庙制，尽合典礼。 诏礼部、太常寺讨论。旋别建四祖庙，正太祖东向之位，从礼部侍郎李焘议也。
秋，七月，丁亥，复以郑闻为参知政事。罢四川宣抚使，以成都府路安抚使薛良朋为四川安抚制置使。
戊子，诏曰： 朕惟天下治乱，系乎风俗之ＣＥ３Ａ恶，风俗ＣＥ３Ａ恶，系乎士夫之好尚。盖士夫者，风俗之表，而天下所赖以治者也。故上有礼义廉耻之风，则下有忠厚醇一之行；上有险怪媮薄之习，则下有乖争陵犯之变。朕尝戢奸贪，黜浮靡，躬节俭以示天下，而历纪逾久，治效未进，意在位者未能率德改行，以厚风俗，故廉士失职，贪夫长利，将何以助朕兴化致理，无愧于古乎？部使者、郡守，其为朕察郡邑廉吏来上，朕将甄奖，待以不次。其或持禄养交，崇饰虚誉，应诏不以实，使积行之君子壅于上闻，时汝之辜，必罚无贷！ 
壬辰，复以曾怀为右丞相兼枢密使。
甲午，有司言： 乾道元年灾伤，倚阁钱物，浙东路自淳熙元年为始，作三年带纳；江东路候丰熟，作两年带纳。 帝曰： 既是灾伤，即与倚阁，税赋亦无从出，可与蠲放。 
丁酉，诏罢诸路州县市令司官司及在任官收买物色，并依民间市价支钱，不得科抑减克。
癸卯，中书、门下省奏关外四州、沿边诸路及金州上津皆有归正人，诏四川安抚制置司下都统司常切存抚，毋令失所。
甲辰，诏沿江被水之家，守臣胡与可躬亲巡问。既闻被水贫乏者六百馀家，于左藏南库每家支钱五贯，仍许于沿江地指射盖屋。
戊申，江东提举潘甸言： 被旨，所部州县措置修筑浚治陂塘，今已毕工，计九州、军、四十三县，共修治陂塘沟堰凡二万四千四百五十一所，可灌田四万四千二百四十二顷有奇。 诏札下诸路，依此具闻。
己酉，姚宪责南康军居住。
八月，己未，知枢密院张说罢，以徽猷阁学士杨倓签书枢密院事。
帝廉知说欺罔数事，命侍御史范仲芑究之，遂以太尉提举隆兴府玉隆观。
庚辰，帝曰： 密院差除，切须公当，如亲旧有乞差遣者，须明具资格，待朕处置。 
壬午，帝谕帝执曰： 朕用人才，初不因其荐引之人而为之去留，惟其当而已。若荐者偶以罪去，被荐者相与为奸，则当并逐。若初不阿附，而有才能，当依旧用之。 又曰： 鲧之为人，初不害禹之成功。 杨倓曰： 此诚尧、舜之用心矣。 
九月，乙酉朔，以曾觌开府仪同三司。
丁亥，金主还都。
戊子，帝谓曾怀等曰： 前日诣德寿宫，太上饮酒乐甚。太上年将七十，步履饮食如壮年，每侍太上行苑囿，登降皆不假扶掖。朕见太上寿康如此，回顾皇太子侍侧，三世同此安荣，其乐有不可形容者。 怀等称贺。
壬辰，诏： 江西、湖南路累经灾伤，上供米斛逐年已减放外，今年虽丰，尚虑民力未苏，所有第四等、五等人户合纳淳熙元年秋苗，特与蠲放一半。 
乙未，淮东安抚司奏榷场安静，杨倓因言金主本无佗，其臣下或妄生事，帝曰： 不可以此为喜。于理固当安静，然非我君臣之志也。 
知随州蔡戡奏论唐太宗《贞观谏录》，帝曰： 从谏正是太宗所长。此书置之座右，可为规鉴。 
丁未，以张荐受贿，追三官，勒停，郴州居住。右武大夫、果州团练使李川私通馈遗，降授武功大夫、吉州刺史。右武大夫、楚州团练使王公述辄以财请求军职，降授武功大夫、贵州刺史，放罢。左武大夫、贵州刺史宋受，降授右武大夫，修武郎、閤门祗候刘士良，降授保义郎，并放罢。荐系武经大夫、文州刺史，特于遥郡阶官上追三官。
冬，十月，乙卯朔，金图画功臣于衍庆宫。金主思太祖、太宗创业艰难，求当时群臣勋业最著者二十一人，图画于衍庆宫圣武殿之左右庑：辽王杲，金源郡王萨哈，辽王宗干，秦王宗翰，宋王宗望，梁王宗弼，金源郡王实布纳，金源郡王鄂啰，金源郡王希尹，金源郡王洛索，楚王宗雄，鲁王栋摩，金源郡王尼楚赫，随国公鄂兰哈玛尔，金源郡王实古讷，豫国公富嘉努，金源郡王杲，兗国公刘彦宗，特进鄂噜哈齐，齐国公韩企先，特进迪实。
壬戌，诏： 自今违法卖易恩泽及荐举授赂之人，因事败露，有司定罪外，更取特旨，重作行遣。 
癸亥，以积雨命中外决系囚。
丙寅，参知政事郑闻薨。
戊辰，命绍兴府上供米与蠲放，以守臣张宗元言诸县旱伤故也。
壬午，皇子判宁国府魏王恺徙判明州。恺在治二十年，甚有恩惠。
十一月，甲申朔，日有食之。
丙戌，杨倓言： 近因奏事，论及时政，蒙谕曰： 待敌当用诡道，在朝当用诚实。百馀年来，尝患敌国强而中国弱，正缘反是。待敌既无奇策，动则为敌所窥。在朝以术数相倾，以躁竞取进，风俗之弊，当救正之。 圣谟切中时宜，望宣付史馆。 从之。
戊戌，以礼部侍郎龚茂良参知政事。杨倓罢，以叶衡兼权知枢密院事。
甲辰，帝召衡及茂良，赐坐，曰： 两参政皆公议所与。 衡等起谢。帝复从容曰： 自今诸事不可徇私，若乡曲亲戚，且未须援引。朕每存公道，设有未是，卿等宜力争，君臣之间，不可事形迹。《房、杜传》无可书之事，盖其辅赞弥缝，不见于外，所以能然。 衡曰： 皋陶、稷、契在唐、虞之朝，其见于后世者，都、俞、吁、咈数语而已。 茂良曰： 大臣以道事君，遇有不可，自当启沃，岂当使迹见于外！ 
金主谕尚食局使曰： 大官之食，皆民脂膏。日者品味太多，徒为虚费，自今进可口者数品而已。 
丙午，曾怀罢，除职奉祠，怀以疾自请也。
戊申，以叶衡为左丞相兼枢密使。衡由知县不十年至宰相，进用之骤，人谓出于曾觌云。
己酉，著作佐郎郑侨言祖宗朝每日召见讲读官，至仁宗朝，始有间日一讲之制，帝曰： 自太宗、真宗始置侍读讲官，于圣学尤为留意。 
壬子，江西漕臣钱佃等奏： 兴国军以公使库酸败酒抑勒百姓高价收买，臣等虽已禁止，请严行禁约。 帝语叶衡、龚茂良曰： 奉行法令，在下不可不严。事既上闻，却当从宽，然后各得其宜。今属郡违戾，监司已置不问，而请朝廷严行禁约，事体不顺。 乃诏本路监司开具散酒当职官吏姓名申尚书省。
十二月，丁巳，以吏部尚书李彦颖签书枢密院事。
甲子，以盐官县旱，减放苗租。
丙寅，罢铁钱，改铸铜钱。
壬申，叶衡等上《真宗玉牒》。
以资政殿学士、知荆南府沈夏加大学士，为四川宣抚使；新四川制置使范成大，改管内制置使。
戊寅，金以平章政事完颜守道为右丞相，枢密副使图克坦志宁为平章政事。
是月，修吏部七司法。龚茂良言： 官人之道，在朝廷则当量人材以擢用，在选部则宜守成法以差注。盖法者一定不易，如规矩、权衡，不可私以方圆、轻重也。夫法本无弊，而例实败之。法者，公天下而为之者也；例则因人而立，以坏天下之公者也。昔者之患，在于用例破法；而比者之患，在于因例立法。今吏部七司法者，自晏敦复裁定，有司守之以从事，可以无弊。缘臣僚申明冲改，前后不一，率多出私意，循人情。向者陛下深知其弊，尝加戒敕，毋得用例破条，然有司巧于傅会，多作条目。臣谓用例破法者其害浅，因例立法者其害大。宜诏有司讲求本末，将新旧法非相与参考。旧法大有所渊捂者，弗可轻去；新立条制，凡涉宽纵，于旧法有违者，一切刊正；庶几国家成法简易明白，可以遵守。 从之。
是岁，淮南复分为东、西路。
○孝宗绍统同道冠德昭功哲文神武明圣成孝皇帝淳熙二年（金大定十五年）
春，正月，辛巳，前宰相梁克家、曾怀，坐擅改堂除，克家落观文殿学士，怀降观文殿学士。
甲午，废同安、蕲春监。
庚戌，籍诸军子弟为背嵬军。
二月，癸亥，诏： 泉州左翼军，去朝廷二千里，每事必申密院、殿司，恐致失机。自今遇有盗贼窃发，一时听安抚司节制。 
三月，己丑，何澹试馆职，言： 堂阙归部，亦有未便。旧法，吏部长贰得以铨量年老不堪厘务之人，今不复有所进退。近来引见选人改官，未闻有不许改官者。 帝曰： 恐所言有可采者，不欲遗之。 既而令吏部从实铨量，并引见选人改官，于进卷内具举主所荐事状；如系捕盗人，即详具所得功赏之因。从之。
乙巳，诏： 武举第一人补秉义郎，堂除诸军计议官。 
夏，四月，壬子朔，淮东、西两总领各乞以金银兑换会子支遣，帝曰： 纲运既以会子中半入纳，何故乃尔阙少？ 叶衡、龚茂良对曰： 缘朝廷以金银换收会子，桩管不用，金银价低，军人支请折阅，所以思用会子。 帝曰： 更思所以阙用之因。 衡复言： 户部岁入一千二百万，其半为会子。而南库以金银换收者四百馀万，流行于外者才二百万，安得不少！ 帝曰： 此是户部之数，不知两总领所分数入纳如何？两处且各以三十万与之，兑换金银。 已而钱良臣申到： 民间入纳，阙少会子，并两淮取换铜钱，已支绝会子，请再给降。 帝曰： 会子直如此少？ 茂良曰： 闻得商旅往来贸易，仅用会子，一为免商税，二为省脚乘，三为不复折阅。以此观之，大段流通。 帝令应副，因宣谕曰： 卿等讲究本末，思为善后之计。 
乙卯，赐礼部进士詹骙以下四百三十六人及第、出身。
闽人杨甲对策，言恢复之志不坚者二事：一谓 妃嫔满前，圣意几于惑溺 一谓 策士之始，以谈兵为讳 ，帝览对，不悦，置之第五等。
是月，茶寇赖文政起湖北，转入湖南、江西。官军数败，命江州都统皇甫倜招之；旋命鄂州都统李川调兵讨捕。
五月，己丑，诏知县以三年为任，从知饶州王师愈之奏也。
辛卯，宴宰执于澄碧堂。帝曰： 自三代而下，至于汉、唐，治日常少，乱日常多，何也？ 叶衡对曰： 正为圣君不常有。如周八百年，所称极治者，成、康而已。 帝曰： 朕常观《天逸篇》，见周公为成王历数商、周之君享国久远，真后世龟鉴，未尝不以此为戒。 衡等曰： 陛下能以《无逸》为龟鉴，诚宗庙杜稷无穷之福也。 帝又曰： 陆贽之于唐德宗，不为不遇。朕尝览奏议，喜其忠直，次第见于施行。 龚茂良曰： 苏轼在经筵，缴《奏陆贽奏议表》云： 人臣献言，正如医者用药。药须进于医手，方多传于古人。 陆贽不遇德宗，今陛下深喜其书，欲推行之，是亦遇也。 帝又曰： 朝廷用人，止论其贤否如何，不可有党。如唐之牛、李，其党相攻，四十馀年不解，皆缘主听不明，所以至此。文宗乃言 去河北贼易，去朝中朋党难 ，朕尝笑之。为人主但是公是公非，何缘为党！ 衡等曰： 陛下圣明英武，诚非文宗可比。 帝曰： 此所谓坐而论道，岂不胜如丝竹管弦？ 皆起谢。帝又曰： 朝廷所行事，或是或非，自有公议。近来士大夫好唱为清议之说，此语一出，恐相师成风，便以趋事赴功者为猥俗，以矫激沽誉者为清高。骎骎不已，如东汉激成党锢之风，殆皆由此。深害治体，岂可不戒！卿等可书诸绅。 
龚茂良与周必大荐宜黄知县刘清之，召入对，首论： 民困兵骄，大臣退托，小臣苟媮。愿陛下广览兼听，并谋合智，清明安定，提要挈纲而力行之。古今未有俗不可变，弊不可革者，变而通之，在陛下方寸之间耳。 又言用人四事：一曰辨贤否，二曰正名实，三曰使材能，四曰听换授。帝深然之。
谕宰相，以朝廷阙失，士民皆得献言。
六月，庚戌朔，定补外带职格，从左司谏汤邦彦之请也。邦彦言： 陛下忧勤万务，规恢事功，然而国势未强，兵威未振，民力未裕，财用未丰，其故何耶？由群臣不力故也。望自今而后，中外士夫，无功不赏，而以侍从恩数待有功之侍从，以宰臣恩数待有功之宰臣，任侍从、宰相无功而退者，并以旧官归班。惟能强国治兵、裕民丰财者，则赏随之，而又视其轻重以为差等。任侍从而功大，与之宰执恩数可也；任宰相而功小，与之侍从恩数可也。其在外者，虽不曾任侍从、宰执，而其所立之功可以得侍从或宰相恩数者，亦视其功而与之。则天下之士，亦求进之心为立事之心，而陛下之志遂矣。 帝深然之，遂诏： 自今宰臣、侍从，除外任者，非有功绩，并不除职；在朝久者，特与转官；其外任人，非有劳效，亦不除授。 于是曾逮以权工部侍郎出知秀州，不带职，用新制也。
辛酉，罢四川宣抚，复制置使。
汤邦彦论： 西蜀复置宣抚，应于旧属场务，悉还军中；又，除统制司赴宣司审察外，其馀皆俾都统自差，是与其名，夺其实。与其名，则前日体貌如故；夺其实，则前日事势不存。以不存之事势，为如故之体貌，是必上下皆恶，军帅不睦，不惟无益而又害之矣。 帝纳其言。于是沈夏以同知枢密院事召还朝，而宣抚司遂罢。
茶寇势日炽，江西总管贾和仲击之，为其所败。诏以仓部郎中辛弃关为江西提刑，节制诸军讨之，用叶衡之荐也。
汤邦彦言： 蒋芾、王炎，始皆言誓死效力以报君父，及得权位，怀私失职，深负使令。 又劾张说奸赃。丁卯，落芾、炎观文殿学士，芾建昌军、为袁州居住。说落节度使，抚州居住。
是月，茶寇自湖南犯广东。
秋，七月，乙未，帝谓宰臣曰： 会子通行民间，铜钱日多，可喜。 叶衡言： 诸处会子甚难得，谓宜量行支降。 帝曰： 向来正缘所出数多，致有前日之弊，今须徐议。 
辛丑，有星孛于西方。
丁未，帝谕叶衡等曰： 贾和仲合行军法，然其罪在轻率进兵。朕观汉、唐以来，将帅被诛，皆以逗留不进或不肯用命。今和仲正缘轻敌冒进，诛之，恐将士临敌退缩耳。 
八月，丙辰，和仲除名，编管贺州。
丁卯，蠲湖南、江西被寇州县租税。
甲戌，广西经略张栻言： 诸郡赋入甚寡，用度不足。近年复行官般卖盐，此诚良法；然官般之法虽行，而诸郡之窘犹在。盖此路诸州，全仰于漕司，漕司发盐，使之自运，除脚之外，其息固有限；而就其息之中，以十分为率，漕收其八，诸州仅得其二。逐州所得既微，是致无力尽行般运，而漕司据已拨之数，责八分之息以为寄桩，则其穷匮何时而已！幸有仅能般到者，高价抑买，岂保其无！乞委本司及提刑郑丙、漕臣赵善政，公共将一路财赋通融斟酌，为久远之计，既于漕计不乏，又使一路州郡有以支吾，见行盐法不致弊坏。 从之。
丁丑，遣汤邦彦使金。
帝尝谕执政选使请河南陵寝地，叶衡言邦彦有口辨，故使之。
九月，乙卯朔，诏： 扬、庐、荆南、襄、兴元、金、兴州，依旧分为七路，每路文臣一人充安抚使以治民，武臣一人充都总管以治兵，三载视其成以议诛赏。 从汤邦彦之请也。
辛卯，高丽西京留守赵位宠，以慈悲岭至鸭绿江四十馀城叛附于金。金主曰： 朕怀绥万邦，岂助叛臣为虐！ 执其使，付高丽。位宠寻伏诛。
乙酉，赈淮南水旱州县。
乙未，叶衡罢。时汤邦彦奉使，入辞，恨衡挤己，因奏衡有讪上语。帝大怒，罢知建宁府。
丁酉，知荆门军黄茂材言： 唐李靖六花陈法，出于武侯，尝因陛对，画图以进。比帅司奉诏，令州军见管民兵，以七十五人为一队，正合李靖兵法。遂将本军义勇民兵分为七军，每军旗帜各别色号，置造兵器，俟今冬躬自教习，大陈包小陈，大营包小营，隅落钩连，曲折相对，可以成六花陈。今荆南府差将官前来本军教阅，恐只沿习军中之法，请将本军民兵自教两月，却差荆南将官一员阅视。 从之。
己亥，龚茂良、李彦颖奏省、院各止独员，事皆不便，帝曰： 朕以未得其人，故迟之。 因泛论中外臣僚，帝曰： 为宰臣须胸次大，乃能容物。 茂良对曰： 《坤》之六二，乃大臣爻，其辞云： 直方大，不习，无不利。 直方之德，须大乃能有容。 帝曰： 居此位安可不大！ 彦颖曰： 后之为辅臣者，往往先有忌克之心，以故不能容。 帝曰： 士大夫更历外职任，未见其短，才居政路，便有此病。 茂良曰： 《秦誓》言有容及媢疾，苏轼为之训传，谓 前一人似房元龄，后一人似李林甫。  帝曰： 然。 又曰： 今士大夫能文者多，知道者少，故平时读书不见于用。 
庚子，诏： 阶、成、西和、凤州，当职官以下，令本路帅、漕司于四路在部官同具选辟，并体量见任人委实癃老及不堪倚仗者，并申制置司，申取朝廷指挥。其所辟官，不许辞避。所有边赏，令吏部看详，申尚书省。 以知成都府权四川制置使范成大奏也。
丁未，同知枢密院事沈夏罢。
赠赵鼎太傅，进封丰国公。
闰月，己酉朔，金定应禁弓箭、刀枪之制，惟品官之家奴及客旅等许带弓箭。
金主谓左丞相赫舍哩良弼曰： 今之在官者，须职位称惬所望，然后始如勉力。其或稍不如意，则止以度日为务，是岂忠臣之道耶！ 
庚戌，诏： 诸路常平司，每岁于秋成之际，取见所部郡县丰歉，如有合赈粜赈给，即约度所用，及见管米斛或有缺少，合如何措置移运，并预期审度，仍于九月初旬条具奏闻。 
丁巳，以李彦颖参知政事，翰林学士王淮签书枢密院事。
金主谓赫舍哩良弼曰： 武灵时，领省秉德，左丞相言，皆有能名，然为政不务远图，止以苛刻为事。海陵为人如虎，此辈尚欲以术数要之，以至卖直取死，得为能乎！ 
未几，济南尹梁肃上疏曰： 刑罚世轻世重，自汉文除肉刑，罪至徒者，带镣居役，岁满释之；家无兼丁者，加杖准徒。今取辽季之法，徒一年者杖一百，是一罪二刑也；刑罚之重，于斯为甚。今太平日久，当用中典，有司犹用重法，臣实痛之。自今徒罪之人，止居作，更不决杖。 不报。
辛酉，浙东提刑徐本中言： 近者州郡，率用私意更易官吏，不申省部，不报监司。移郡之邑，移邑之郡，或以佗官而兼摄，或以卑官而任重，往往辞烦就简，舍薄从厚，请求侥觊，惟利是趋，易置纷然，浸乱旧制，理宜戒饬。 从之。
金诏百官傔人所服红紫改为黑紫。
壬戌，诏浙东提举监司体访浙西提举薛元鼎措置印给亭户纳盐手历式样，将合支本钱尽数称下支给，毋致积压拖欠。
先是元鼎印给手历，遍给亭户，令赍历就称下支钱，至是复令浙东行之。
丁卯，以浙东旱伤，令转运提举兴修水利。
辛未，淮南转运司请濠州钟离、定远巡检耿成令再任，帝曰： 祖宗成法，惟监司及沿边郡守方许再任。耿成虽有劳效，已经再任，不欲以小官差遣坏祖宗成法。 
甲戌，金主命年老者无注县令；若老而任政，择壮者佐之。
是月，辛弃疾诱赖文政，杀之，茶寇平。遂上疏曰： 比年李金、赖文政等相继窃发，皆能一呼啸聚千百，杀掠吏民，至烦大兵翦灭。良由州以趣办财赋为急，吏有残民害物之状而州不敢问；县以并缘科敛为急，吏有残民害物之状而县不敢问。田野之民，郡以聚敛害之，县以科率害之，吏以乞取害之，豪民以兼并害之，盗贼以剽夺害之，民不为盗，去将安之！夫民为邦本，而贪吏迫使为盗，今年剿除，明年铲荡，譬之木焉，日刻月削，不损则折。望陛下深思致盗之由，讲求弭盗之术，无徒持平盗之兵；申饬州县，以惠养元元为意。 帝奖谕之。
冬，十月，戊寅朔，诏： 浙东合纳内藏库坊场钱，可依自来立定租额。 
赏平茶寇功。湖南、江西、广东监帅，黜陟有差。
壬午，加上德寿宫尊号曰光尧寿圣宪天体道性仁诚德经文纬武太上皇帝，寿圣齐明广慈太上皇后。
乙未，金主冬猎。
壬寅，帝谕执政曰： 李川按劾统制官解彦详等不能平贼，此甚可喜。风俗委靡，务为姑息以徇人情，此弊非一日。朕每见有能举职者，须与激励。李川昨曾降官，今可与复元官，更转一官。 
丁未，金主还都。
十一月，庚戌，丽正门火。
初，金唐古部族节度使伊喇穆敦之子杀其妻而逃，金主命捕之。至是梁国公主请赦之，金主谓宰臣曰： 公主妇人，不识典法，罪尚可恕。穆敦请托至此，岂可贷宥！ 不许。
时命福建造海船，起两淮民兵赴合肥训练。李彦颖言： 两淮州县，去合肥远者千馀里，近亦二三百里。今民户三丁起其二，限三月而罢，事未集，民先失业矣。 帝作色曰： 卿欲尽撤边备耶！ 彦颖曰： 今不得已，令三百里内，家起一丁诣合肥。三百里外，就州县训习，日增给钱米，限一月罢。庶不大扰。 从之。
戊午，提点坑冶王楫，乞进宽乘钱以裨庆赉，帝曰： 此不可受，令就本处桩管，制造军器。 
癸亥，臣僚言： 祖宗时有会计录，备载天下财赋，出入有帐，一州以司法掌之，一路以漕属掌之。绍兴七年，臣僚有请仿本朝三司之制，专置提举帐司，总天下帐状，以户部左曹郎官兼之，积习既久，视为文具。请诏户部条画申严措置，俾天下财赋有所稽考，不致失陷。 从之。
戊辰，知静江府张栻奏： 保伍之设，诚戢盗之良法。臣自到官以来，讲究措置，施行于静江境内，颇得其效，近复近于一路。请下有司考订斟酌，申严而行之。 帝曰： 张栻颇留意职事。 
栻寻又奏： 本路备边之郡九，而邕管为最重；邕之所管，辐员数千里，而左右两江为重。自邕之西北有牂牁、大理、罗甸，西南有白衣、九道、安南诸国，皆其所当备者。然邕之戍兵不满千人，所恃以为篱落者，惟左右两江，谿洞共八十馀处，民兵不下十万，首领世袭，人自为战，如古诸侯民兵之制。则去邕管近者馀三百里，远者近千里，所恃以维持抚驭之者，惟提举盗贼都巡检使四人，各以戍兵百馀为谿洞纲领，其职任可谓不轻矣，可不遴选其人，谨护其土，以为南方久远之蔽！乞依大观指挥，许本司奏辟。 从之。
己巳，提举江东潘甸，提举淮东叶翥，权发遣平江府陈岘，言修治陂塘事，帝曰 昨委诸路兴修水利以备旱干，今岁灾伤，乃不见有灌溉之利，若非修筑灭裂，即是元申失实。江东被伤分数尤甚，潘甸特降一官，落职；叶翥降两官，陈岘一官。 
甲戌，诏： 大臣日见宾客，有妨治事，累有指挥。如侍从、两省官、三省、枢密院属官，有职事，于聚堂聚禀；私第，除侍从外，其馀呼召取覆等官，每日各止许接见一次。 
十二月，丁亥，诏： 近来赴朝臣僚，于殿门内辄行私礼，朝仪不肃，令閤门弹劾。 
甲午，行上皇庆寿礼。以太上皇帝来年圣寿七十，预于立春日诣德寿宫行庆寿礼。大赦。
是月，更定强盗赃法，比旧法增一倍定罪。
并左藏南库、封桩库。
提领左藏封桩库颜度言： 今相度，欲将南上、下库及封桩上、下四库并为二库，以左藏南库、左藏封桩为名，将两处钱物各行就便对兑，并不用上下二字，不须添置官吏，就用各库官吏合干人等。 从之。遂以左藏南上库充左藏封桩库对兑。
时内旨取拨南库缗钱，色目浸广，龚茂良言： 朝廷所急者财用，数十年来讲究措置，靡有遗馀，而有司乃以窘匮不给为言。臣因取其籍，披寻本末源流，具见积年出入之概。大抵支费日广，所入不足以当所出之数。至绍兴十七年，所积尽绝，每岁告缺不过二百万缗；至二十四年以后，阙至三百万缗；而乾道元年、二年，阙六百馀万缗。尔后却有增收鹾钱色目，粗可支吾。有司失职，无以为计，专指南库兑贷给遣。臣复讲求南库起置之因，其间经常赋入，盖亦无几，而属者支费浩翰，约计仅可备二三年之用。若继自今撙节调度，可元仓卒不给之患。 因条具以闻，帝感悟。
是岁，江西转运副使李焘上神、哲两朝《续资治通鉴长编》，自治平四年三月，尽元符三年正月。
以王楫为都大提点坑冶；其合差官，令楫奏辟。寻移司饶州，岁铸以十五万缗为额。
