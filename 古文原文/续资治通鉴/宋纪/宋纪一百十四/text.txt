起阏逢摄提格七月，尽十二月，凡六月。
○高宗受命中兴全功至德圣神武文昭仁宪孝皇帝绍兴四年（金天会十二年）
秋，七月，戊申朔，吏部尚书兼侍讲胡松年充端明殿学士、签书枢密院事。
徽猷阁待制、知临安府梁汝嘉试尚书户部侍郎兼知临安府。
己酉，龙图阁学士、知镇江府沈与求复为吏部尚书。
建昌军乱，杀知军事、左朝请郎刘滂。
建昌兵素骄，邀取无艺，滂以法裁之。及是市肆聚博，群卒掠取不从，遂毁撤其肆，殴伤其人，滂杖而责偿之，众愤。兵马监押沈敦智以俸缗代偿，且以言激众，军士修达、饶青等相与作乱，杀滂及其家，通判军事张棫、判官赵不停皆死。贼遂胁寓居左中大夫、提举亳州明道宫张羲叔权军事，尽刺强壮为兵，欲纵掠傍郡，羲叔谕止之，乃婴城自守。
滂，东阳人，尝为太常博士，用近臣詹义、汪藻、李公彦荐，守建昌军，及是遇害。
癸丑，水贼杨钦攻鼎州杜木寨，破之。
时折彦质自湖南报制置使王燮，以为贼三不可招。燮乃遣兵践其禾稼，贼乘大水攻寨，破之。中训郎、鼎州游奕将许签为所杀，官军死者不可胜数，贼愈增气。
乙卯，祠部员外郎范同言： 师克在和。大抵刚果豪健之士，以气相高，始由小嫌，浸成大衅。然古之贤将，急公家，弃私仇，舍怨忘愤，终成令名者，盖不乏人。陛下拔用才杰，礼遇勋贤，备极荣宠，固将凭藉忠力，扫除腥秽，一清寰宇，恢复祖宗之业。而道途窃议，以为将帅忘辑睦之义，记纤介之怨，或亭高位而忌嫉轧己，或恃勋劳而排抑新进。审如是，它日必有重贻圣虑者。欲望明示至意，及其细微，易于改图，使之视春秋诸卿以为戒，追汉、唐名将而踵其迹，岂惟社稷是赖，而勋名宠位，尤亭始终，亦陛下保全之德也。 诏札与诸将帅。先是刘光世、韩世忠久不叶，而岳飞自列校拔起，颇为世忠与张俊所忌，故同及之。
甲子，江西、安、复等州制置使岳飞复邓州。
时李成既遁去，与金、齐合兵，屯邓州之西北。飞遣统制官王贵出光化，张宪出横林，前二日至城下。成兵来战，统制官董先出奇要击，大败之。成党高仲入城据守，将士蚁附而上，遂克之。飞移屯德安府。
丙寅，神武右军统领官赵详等引兵入建昌军，执叛兵，诛之。
先是朝廷命详自虔州进兵，而江西制置使胡世将亦遣左朝请大夫、本司参议官侯悫、中军统领官邱赟与之会。前一日，悫等至城下，权军事、左中大夫张羲叔遣叛兵刘净等就招。翼日，军中胁从者六百馀人解甲出城，其首谋犹不出。悫等纵兵入城，贼败走，追杀五百馀人。时降者尚怀反侧，悫尽诛之。既而羲叔待罪于朝，士民言其有抚定之劳，乃诏放罪。于是叛兵所掠金帛子女，多为悫所取而去。
辛未，龙图阁学士、枢密都承旨章谊、给事中孙近使金国还，入见。
初，谊等至云中，与都元帅宗翰、右监军希尹论事，不少屈。金人谕令亟还，谊等曰： 万里衔命，兼迎两宫，必须得请。 乃令金吾卫上将军萧庆受书。
初，谊等之行，论李永寿所需三事，金人互有可否，独画疆一事未定。而宗翰答书，又约以淮南毋得屯驻军马，盖欲画疆以益刘豫也。
谊等还，至睢阳，为豫所留，以计得免。帝嘉劳久之。
乙亥，龙图阁学士、枢密都承旨章谊试刑部尚书，给事中孙近试尚书吏部侍郎兼直学士院。
执政进呈赵详已平建昌叛兵，帝曰： 官兵既入城，宁免玉石俱焚？ 赵鼎进曰： 未必敢肆杀戮，恐须劫掠耳。 帝愀然不悦曰： 斯民无辜，遽遭此祸，其令有司优恤之。 
丁丑，刘豫闻岳飞复襄阳，遣使乞师于金主以求入寇，金主以方遣韩肖胄、章谊来聘，未可起兵。齐奉仪郎罗诱上南征议于豫，豫大悦，以诱为行军谋主。
是月，豫调登、莱、沂、密、海五郡军民之兵二万人，屯密之胶西县，集民间之舟大小五百，装为战舰，以其閤门宣赞舍人、知密州刘某充都统领，叛将徐文为前军，声言欲袭定海县。
八月，戊寅朔，宗正少卿兼直史馆范仲入见。帝云： 以史事召卿。两朝大典，皆为奸臣所坏，若此时更不修定，异时何以得本末！ 冲因论熙宁创制，元祐复古，绍圣以降，弛张不一，本末先后，各有所因，不可不深究而详论。帝云： 如何？ 对曰： 臣闻万世无弊者道也，随时损益者事也。祖宗之法，诚有弊处，但当补缉，不可变更。仁宗时，大臣如吕夷简之徒，持之甚坚；范仲淹等初不然之，议论不合，遂攻夷简，仲淹坐此迁谪。及仲淹执政，犹欲伸前志，久而自知其不可行，遂已。王安石自任己见，尽变祖宗法度，上误祖宗，天下之乱，实兆于此。 帝曰： 极是。朕最爱元祐。 帝又论史事，冲对： 先臣修《神宗实录》，大意止是尽书王安石过失，以明非神宗之意。其后蔡卞怨书其妻父事，遂言哲宗绍述神宗，其实乃蔡卞绍述王安石也。至《哲宗实录》，亦闻尽出奸臣私意。 帝曰： 皆是私意。 冲对： 未论其它，当先明宣仁圣烈诬谤。 帝曰： 正当辨此事。本朝母后皆贤，前世莫及。道君皇帝圣性高明，乃为蔡京等所误。当时蔡京外引小人，内结阉官，作奇伎淫巧以惑上心，所谓逢君之恶。 冲对： 道君皇帝止缘京等以绍述二字劫持，不得已而从之。 帝曰： 人君之孝，不在如此，当以安社稷为孝之大。 帝又论王安石之奸曰： 至今犹有说安石是者。近日有人要行安石法度，不知人情何故直至如此！ 冲对曰： 昔程颐尝问臣， 安石为害于天下者何事？ 臣对以新法。熙曰： 不然。新法之为害未为甚，有一人能改之即已矣。安石心术不正为最大。盖已坏天下人心术，将不可变。 臣初未以为然。其后乃知安石顺其利欲之心，使人迷其常性，久而不知自此，所谓坏天下人心术。 帝曰： 安石至今岂可尚存王爵！ 
庚辰，御札： 参知政事赵鼎知枢密院事，充川陕宣抚处置使。 
戊子，赵鼎改都督川、陕、荆、襄诸军事。先是鼎因奏事言： 臣今于所行，与吴玠为同事，或当节制之邪？ 帝悟，故有是命。
己丑，赵鼎开都督府治事。鼎奏以秘书省正字杨晨、枢密院编修霍蠡、太府寺丞王良存并充干办公事，从之。
辛卯，殿中侍御史张致远言： 广东循、惠、韶、连数州，与郴、虔接壤，自邻国深入，残破无馀。今则郴寇未残，韶、连疲于守御，而广州之观音，惠州之河源，循州之兴宁，千百为群，绯绿异服，横行肆掠，以众为强。吴锡既还，湖南韩京素称怯弱，海荒迥远，奏报稽时。臣闻朝廷遣赵详一军招捕虔寇，因降德音，开其自新之路。广东与虔，犬牙错境，今号魁首，多是虔人。愿推广于天恩，以抚绥于遐域，令详与京相为声援，谕虔守与广东帅审处事宜，得强梗而必诛，贷胁从而罔治，乘此军力，悉务讨平。仍严养寇之刑，虽去官不宥；大革相聚之弊，每先事而图。非惟良民不陷于非辜，庶几陛下得行于仁政。 从之。
乙未，左宣教郎、守尚书吏部员外郎魏良臣为左朝散郎、充大金国军前奉表通问使，武德郎、閤门宣赞舍人王绘为武显大夫副之；仍命良臣假工部侍郎，绘假右武大夫、果州团练使。
诏以余杭县南上下湖地置孳生牧马监，命临安府守臣兼提举。每马五百匹为一监，牡一而牝四之，岁产驹三分毙二上下，皆有赏罚。
丙申，诏追王安石舒王告。
己亥，虔州兴国县南木寨周十隆等千六百人奉德音出降，江西制置司统领官毛佐、王赟、赵恕往受之。未成，官军掠其妇女；十隆惧，复与其徒奔突水南而去，遂掠汀、循诸州。
辛丑，给事中唐煇试尚书礼部侍郎，仍兼侍讲。
壬寅，神武后军统制、充江南西路荆南制置使岳飞为清远军节度使、湖北路荆襄潭州制置使。
先是神武前军统制王侄，在湖北连年，不能讨贼。会岳飞复襄阳赏功，枢密院因言： 杨太等作过日久，先因张浚奏乞招安，特与放罪，许令出首，而迁延累月，终无悛心，理难容贷。燮出师逾岁，不能成功，与潭、鼎帅守每事忿争，不务协心，致一方受弊。 乃诏专委飞措画讨捕，仍令知鼎州程昌自上流进兵，湖南制置大使司遣马准、步谅两军听昌节制，荆南镇抚使解潜亦遣兵船约期进讨；命燮将所部还江州。飞时年三十二，自渡江后，诸将建节，未有如飞之年少者。
户部侍郎兼权临安府梁汝嘉奏： 明堂行礼殿成，乞提领官以次推赏。 帝曰： 朕爱惜名器以待战士，士木之功，岂当转官！但可等第支赏耳。 
九月，丁未朔，直徽猷阁、主管临安府洞霄宫富谟为江南西路转运副使，应副岳飞大军钱粮。
己酉，左中奉大夫、知开州耿自求为川、陕、荆、襄都督府随军转运副使，赵鼎所辟也。
荆南制置司统制官王概，以所部叛于鼎州之城外，西奔桃源县。庚戌，县寨统制官李皋遣小将龚亨率多兵击败之。制置使王燮遣兵追至桃源，而概已死，乃责皋取败兵器甲，皋复责亨，亨亦随叛。会燮闻罢命，而知鼎州程昌念亨屡充选锋，勇而敢战，作手书招之，亨即复归。于是知鄂州程千秋遣准备使唤李宝入周伦寨，招安以归，诏以宝为进义副尉。昌又乞选辰、沅、靖州峒丁牌弩手三百人相兼使唤，从之。
庚申，命象州防御使士街朝享太庙神主于温州。
辛酉，合祀天地于明堂。起复尚书右仆射硃胜非为大礼使，惟不入殿门，它职如故。
初，绍兴宗祀止设天地祖宗四位，至是始设从祀神位四百四十三，用祭器七千五百七十一，登歌乐四十，祭服六十三，玉十，犊四，羊、豕各二十有二，分献官五十八，奉礼郎四，乐舞工共二百八十七，而五帝、神州地祗，帝不亲献，用崇宁礼也。始议设从祀诸神七百十一位，会议者请裁省，而礼官言： 十二阶三百六十位无神名，请每阶各设三十五位，每羊豕各二，正备一副，登歌之乐通作宫架之曲。 皆许之。又以祭玉不备，请除苍璧、黄琮外，依天圣故事用珉。既而得玉甚美，然尺寸不及礼经，乃命随宜制造。言者请如祖宗故事，权御台门肆赦。议裁省者，以为宫门地隘，仪卫不能容，乃止。宣赦于常御殿前，三卫班直、宿卫忠佐忠锐将兵、神武右军、中军七万二千八百馀人，共支钱二百三十一万馀缗。刘光世、韩世忠、岳飞、王侄四军，十二万一千六百馀人，共支钱二十八万馀缗。合内外诸军，二百五十九万馀缗，视元年明堂增支九十四万馀缗。而宰执、百官诸司给赐，以军兴权住。礼毕，大赦天下。
乙丑，诏： 三省，枢密院录黄、画黄，并依祖宗条例施行。 
先是侍御史魏矼言： 国家法度森严，讲若画一。凡成命之出，必先录黄；其过两省，则给、舍得以封驳；其下所属，则台谏得以论列；已而传之邸报，虽遐方僻邑，莫不如家至户晓；此万世良法也。臣窃闻近世三省、枢密院，间有不用录黄而直降指挥者，亦有虽画黄而不下部者；纪纲弛废，莫此为甚。欲望特诏三省、枢密院，常切遵守旧典，以示至公。遇两院御史诣省院检察日，除实系机密边事外，悉令取索点检，如有违戾，即具弹奏。自古人臣弄权罔上，固自有术，防微杜渐，得不慎哉！惟陛下留神省察。 故有是旨。
吏部员外郎魏良臣、閤门宣赞舍人王绘，辞往金国军前通问。帝曰： 卿等此行，不须与人计较言语，卑词厚礼，岁币、岁贡之类不须较。见尼玛哈，可为言宇文虚中久在金国，其父母老，日望其归，令早放还。又言襄阳诸郡皆故地，因李成侵犯不已，遂命岳飞收复。 良臣等出，遇神武右军都统制张俊来白事，俊为二人言： 有探报，金人大举，今过南京。 良臣等乞再对，不报。
初，刘豫既纳其臣罗诱南征议，乃遣知枢密院事卢伟卿见金主，具言： 宋人自大梁五迁，皆失其土。若假兵五万下两淮，南逐五百里，则吴、越又将弃而失之，货财子女，不求自得。然后择金国贤王或有德者立为淮王，王盱眙，使山东脣齿之势成，晏然无南顾之患，则两河自定矣。青、冀之地，古称上土，耕桑以时，富庶可待，则宋之微赂，又何足较其得失！ 金主命诸将议之。旋以宗辅权左副元帅，右监军昌权右副元帅，调兵五万人以应豫。又以右都监宗弼尝过江，知地险易，使将前军。宗辅下令： 燕、云诸路汉军，并令亲行，毋得募人充役。 
豫遂命其子伪诸路大总管、尚书左丞相梁国公麟领东西道行台尚书令，合兵南侵。始议自顺昌趋合淝，攻历阳，由采石以济。鉴军都制置使李成谓： 鉴民兵尽，除山东饷道辽远，又虑岳飞之军自襄阳出攻其背，不如沿汴直犯泗州，渡淮，以大军扼盱眙，据其津要，分兵下滁、和、扬州，大治舟楫，西自采石以攻金陵，南自瓜洲以攻京口，仍分兵东下，掠海、楚之粮，庶为大利。 于是骑兵自泗攻滁，步兵自楚攻承。
谍报至，举朝震恐。或劝帝它幸，议散百司，赵鼎独曰： 战而不捷，去未晚也。 帝用鼎计。
侍御史魏矼尝言： 陛下宵衣旰食，将大有为，而所任一相，未闻有所施设，惟知今日勘当，明日看详，今日进呈一二细事，明日启拟一二故人，政务山积于上，贤能陆沈于下，方且月一求去，徒为纷扰，宜亟从所请以慰公议。 先是右仆射硃胜非，因久雨乞行策免故事以消天变，又以馀服为请；章十二上，帝许以俟总章礼毕如所请，且有保全旧臣之谕。至是祀明堂已毕，胜非复求去，且论当罢者十一事，矼亦疏胜非五罪，由是得请。
鼎之为参预也，尝与诸将论防秋大计，独张俊曰： 避将何之？惟向前一步庶可脱。当聚天下兵守平江，俟贼退徐为之计。 鼎曰： 公言避非策，是也；以天下之兵守一州之地，非也。公但坚向前之议足矣。 鼎盖阴有所处，故每日留身陈用兵大计，帝意悟，又密使俊为之助。至是决意亲征，留鼎不遣入蜀，鼎奏用十月七日西行，许之。然帝方向鼎，已有命相之意矣。
戊辰，龙图阁学士、知静江府折彦质充川、陕、荆、襄都督府参谋官，不许辞避，用赵鼎奏也。
庚午，起复左宣奉大夫、守尚书左仆射、同中书门下平章事兼知枢密院事、监修国史硃胜非，解官持馀服，从所请也。
左宣教郎、主管江州太平观硃震守尚书祠部员外郎兼川、陕、荆、襄都督府详议官。
辛未，金人及刘豫之兵分道渡淮。壬申，知楚州、武功大夫、和州防御使樊序弃城去，淮东宣抚使韩世忠自承州退保镇江府。
癸酉，左中大夫、知枢密院事、都督川、陕、荆、襄诸军事赵鼎为左通议大夫、守尚书左仆射、同中书门下平章事兼知枢密院事。
初，鼎奏禀朝辞，帝曰： 卿岂可远去！当相卿，付以今日大计。 制下，朝士动色相庆。
甲戌，吏部尚书兼权翰林学士兼侍读沈与求为参知政事。
冬，十月，丙子朔，淮东宣抚使韩世忠奏金及刘豫之兵攻承州、楚州。帝谓辅臣曰： 朕为二圣在远，生灵久罹涂炭，屈己请和，而金复用兵，朕当亲总六军，临江决战。 赵鼎曰： 累年退避，敌情益骄。今亲征出于圣断，武将奋勇，决可成功。臣等愿效区区，亦以图报。 遂诏神武右军都统制张俊以所部往授世忠，又令淮西宣抚使刘光世移军建康，车驾定日起发。
丁丑，参知政事孟庾为行宫留守，从权措置百司事务，仍铸印以赐。庾请即尚书省置司，行移如本省体式，合行事从权便宜施行，置降赐激赏公使库如都督府例。又请秘书省、史馆书籍，三省、枢密院诸部案牍，各差本司官一员，于深僻处收寄；大理寺、官告、审院、左藏、东西交引、度牒库、南北库、都茶、草料场官吏并留；太常、司农、太府寺、将作、军器监、进奏、文思院、杂买务并量行存留；宗正寺、国子监、敕令所、大宗正司、杂卖场、并令从便。庾又请留台官一员以警违慢，皆许之。庾乞辍留精兵三千人，分擘使唤，乃命留神武中军五百人及统制官王进一军，又令殿前马步军司及忠锐第五将、临安府将兵皆听庾节制。
戊寅，洪州观察使、权知濮安懿王国令士从乞徙神主、神貌往稳便州军安奉，从之。于是亲贤宅宗子，绍兴府大宗正司，皆从便避兵矣。
己卯，太尉、定江、昭庆军节度使、神武右军都统制张俊为浙西、江东宣抚使。
淮东宣抚使韩世忠以所部至自镇江，复如扬州。初，帝闻金兵渡淮，再以札赐世忠，略曰： 今敌气正锐，又皆小舟轻捷，可以横江径渡浙西，趋行朝无数舍之远，朕甚忧之。建康诸渡，旧为敌冲，万一透漏，存亡所系。朕虽不德，无以君国之子；而祖宗德泽犹在人心，所宜深念累世涵养之恩，永垂千载忠谊之烈。 世忠读诏感泣，遂进屯扬州。
初，金兵渡淮，探者未得其实，以为来兵甚少。赵鼎曰： 金人前入我境，乃以我为敌国也，故纵兵四掠，其锋可畏。今行刘豫之境，犹即其国中也，故按队徐行，不作虚声，然亦不足深畏。 
庚辰，左朝请郎、主管江州太平观范振添差江南东路转运判官，右朝散大夫逄汝霖添差江南西路转运判官，应办移屯大军事务。
癸未，左通奉大夫、福州居住张浚为资政殿学士、提举万寿观兼侍读，不许辞免，日下起发。赵鼎言： 浚可当大事，顾今执政无如浚者，陛下若不终弃，必于此时用之。 故有是命。
诏沿海制置使郭仲荀兼总领海船。
丙戌，诏遣签书枢密院事胡松年先往镇江、建康府，与诸将会议进兵，因以觇敌情。帝曰： 先遣大臣，谕以朕意，庶几诸将贾勇争先。 沈与求曰： 真宗澶渊之役，先遣陈尧叟，此故事也。 
诏： 常程事并权住，俟过防秋取旨。 
殿中侍御史张致远言： 车驾总师临江，乞速降黄榜，预行约束，每事务在简省，稍有配率，许人陈告；仍委侍从、台谏官觉察弹劾。 从之。
诏刑部尚书章谊、吏部侍郎兼直学士院孙近、户部侍郎刘岑、中书舍人王居正、右司谏赵霈、殿中侍御史张致远、右司员外郎王绾、枢密院检详诸房文字陈昂、吏部郎官汪思温、度支郎官李元瀹及诸司局官，并令扈从。吏部侍郎郑滋、礼部侍郎唐煇、刑部侍郎胡交修、起居舍人刘大中，监察御史张绚并留临安府。于是台臣检正、都司郎官，或往军前，或押案牍往傍郡收寄，在临安府才十馀人而已。
丁亥，降授右武大夫、和州防御使马扩复拱卫大夫、明州观察使、充枢密院都承旨。扩入对，遂有是命。翊日，赵鼎奏： 陛下用人如此，何患不得其死力！ 帝曰： 扩知兵法，有谋略，不止于斗将而已。 孟庾因奏以扩兼留守司参议官。
戊子，胡松年辞行。
时淮西宣抚使刘光世密遣属宫告赵鼎曰： 相公本入蜀，有警乃留，何故与它人负许大事？ 鼎恐帝意移，复乘间言： 今日之势，若敌兵渡江，恐其别有措置，不如向时尚有复振之理。战固危道，有败亦有成，不犹愈于退而必亡者乎？且金、齐俱来，以吾事力对之，诚为不侔，然汉败王寻，晋破苻坚，特在人心而已。自诏亲征，士皆贾勇，陛下养兵十年，正在一日。 由是浮言不能入矣。
参知政事沈与求兼权枢密院事。
太常寺请车驾所过十里内神祠及名山大川，并遣官致祭，从之。
严州桐庐县进士方行之献家财七千缗助军，户部乞许行献纳，依例补官，从之。
淮东宣抚使韩世忠邀击金人于大仪镇，败之。
初，奉使魏良臣、王绘在镇江，被旨趋行，乃以是月丙戌渡江，丁亥，至扬子桥，遇世忠，遣使臣督令出界。时朝廷已知承、楚路绝，乃连伪界引伴官牒付良臣等，令于阻截处照验，又令淮东帅司召募使臣，说谕承、楚州令放过奉使。良臣等至杨州东门外，遇先锋军自城中还，问之，云相公令往江头把隘。入城，见世忠坐谯门上，顷之，流星庚牌沓至，世忠出示良臣等，乃得旨令移屯守江。世忠留食，良臣等辞以欲见参议官陈桷、提举官董日攵，遂过桷等共饭。世忠遣人传刺谢良臣、绘，且速桷等还。桷、日攵送二人出北门，绘与桷有旧，驻马久之，以老幼为托。晚，宿大仪镇。
翼日，行数里，遇金骑百十控弦而来，良臣命其徒下马，大呼曰： 勿射，此来讲和。 敌乃引骑还天长，问： 皇帝何在？ 良臣对曰： 在杭州。 又问： 韩家何在？士马几何？ 绘曰： 在扬州，来时已还镇江矣。 又曰： 得无用计，复还掩我否？ 绘曰： 此兵家事，使人安得知！ 去城六七里，遇金将聂寽贝勒，同入城，同讲和事。且言： 自泗水来，所在州县，多见恤刑手诏及戒石铭，皇帝恤民如此。 又问： 秦中丞何在？ 绘答以 今带职奉祠，居温州。 又言： 尝作相，今罢去，得非恐为军前所取故耶？ 绘曰： 顷实居相位逾年，坚欲求去，无它也。 又问： 韩家何在？ 良臣曰： 来时亲见人马出东门，望瓜洲去矣。 绘曰： 侍郎未可为此言。用兵，讲和，自是二事。虽得旨抽回，将在军，君命有所不受。还与不还，使人不可得而知也。 
初，世忠度良臣已远，乃上马，令军中曰： 视吾鞭所向。 于时引军次大仪镇，勒兵为五陈，设伏二十馀处，戒之曰： 闻鼓声，则起而击敌。 聂寽贝勒闻世忠退军，喜甚，引骑数百趋江口，距大仪镇五里，其将托卜嘉拥铁骑过五陈之东，世忠与战，不利，统制呼延通救之，得免。世忠传小麾鸣鼓，伏者四起，五军旗与金旗杂出，金军乱，弓刀无所施，是南师迭进，背嵬军各持长斧，上揕人胸，下捎马足，敌全装陷泥淖中，人马俱毙，遂擒托卜嘉。世忠又遣董日攵兵往天长县，遇金人于鸦口桥，擒四十馀人。
己丑，尚书礼部侍郎唐煇兼权兵部侍郎。
金人围濠州。
淮东宣抚使前军统制解元与金人战于承州，败之。
初，金人至近郊，元知之，逆料金人翊日食时必至城下，乃伏百人于路要之，又伏百人于城之东北岳庙下，自引四百人伏于要路之一隅。令曰： 金人以高邮无兵，不知我在高邮，必轻易而进。俟金人过，我当先出掩之，伏要路者见我麾旗，则立帜以待。金人进退无路，必取岳庙走矣，果然，则伏者出。 又密使人伏樊良，俟金人过，则决河岸以隔其归路。时金人果径趋城下，元密数之，有一百五十骑，乃以伏兵出，麾旗以招伏要路者，伏兵皆立帜以待。金人大惊，遂向岳庙走，元率兵追之，擒一百四十八人，战马器械皆为元所得。
初，聂寽贝勒既败归，召奉使魏良臣等至天长南门外。良臣等下马，金骑拥之而前。聂寽愤甚，脱所服貂帽，按剑瞋目谓曰： 汝等来讲和，且谓韩家人马已还，乃阴来害我！ 诸将举刃示之，良臣等曰： 使人讲和，止为国家。韩世忠既以两使人为饵，安得知其计？ 往返良久，乃曰： 汝往见元帅。 遂由宝应县用黄河渡船以济。
右副元帅昌遣接伴官团练使萧揭禄、少监李聿兴来迓。聿兴见良臣，问： 所议何事？ 良臣曰： 此来为江南欲守见存之地，每岁贡银绢二十五万匹两。 绘云： 见存之地，谓章谊回日所存之地。 聿兴又云： 兵事先论曲直，师直为壮。淮南州县，已是大国曾经略交定与大齐，后来江南擅自占据；及大兵到来，又令韩世忠掩其不备。 良臣等云： 经略州县事，前此书中初未尝言及，止言淮南不得屯兵，本朝一如大国所教。 聿兴云： 襄阳州县，皆大齐已有之地，何为乃令岳飞侵夺？ 良臣云： 襄阳之地，王伦回日系属江南，后李成为刘齐所用，遂来侵扰。又结杨么，欲裂地而王之。江南恐其包藏祸心，难以立国，遂遣岳飞收复，即非生事。 聿兴云： 元帅欲见国书。 遂以议事、迎请二圣二书授之。揭禄又问： 秦中丞安否？此人原在此军中，煞是好人。 良臣等对如初。聿兴再云： 奈何更求复故地？ 绘云： 以中间丞相惠书有云： 既欲不绝祭祀，岂肯过为吝爱，使不成国。 是以江南敢再三恳告。若或不从，却是使不成国。 聿兴云： 大齐虽号皇帝，然只是本朝一附庸，指挥使令，无不如意。 又云： 此去杭州，几日可以往回？ 绘云： 星夜兼程，往回不过半月。 聿兴曰： 昨日书，元帅已令译字，一二日可得见矣。 
庚寅，诏信安郡王孟忠厚迎奉泰宁寺昭慈圣献皇后御容往稳便州军安奉。
壬辰，定国军承宣使、秦凤路马步军副都总管、知秦州兼节制阶、文州统制军马吴璘为熙河兰廓路经略安抚使、知熙州、统制关外军马，明州观察使、环庆路马步军副都总管兼知庆阳府杨政为环庆路经略安抚使、知庆阳府、同统制官关外军马兼节制成、凤、兴州，用宣抚使奏也。关师古之叛也，其所部阶、成二州犹在，故命璘分领之。自富平败后，五路之地悉属伪齐，经略使虚名而已。
癸巳，江东、淮西宣抚使刘光世引军屯建康府。
甲午，尚书户部侍郎刘岑兼工部侍郎，中书舍人王居正兼礼部、兵部侍郎。
初令江、浙民悉纳折帛钱，用户部侍郎梁汝嘉请也。
是时行都月费钱百馀万缗，且拨发军马，财无所出，故令民输全折，输帛者半折见钱，每匹五千二百省，折帛钱自此益重。汝嘉等又请江、浙丝并折见钱，绵半折钱，诸路各委漕臣一员，计纲起发赴行在。
遣侍御史魏矼往刘光世、监察御史田如鰲往张俊军前计事。
是时光世军马家渡，俊军采石矶，帝命趋二人往援韩世忠，而光世等军权相敌，且持私隙，莫肯协心。矼至光世军中，谕之曰： 彼众我寡，合力犹惧不支，况军自为心，将何以战！为诸公计，当减怨隙，不独可以报国，身亦有利。 光世意许，矼因劝之移书二帅以示无它，使为掎角。已而二帅皆复书交致其情，光世遂以书奏于帝。于是光世移军太平州。
丙申，金人破濠州，守臣閤门宣赞舍人寇宏弃城走，右宣教郎、通判州事国奉卿为所杀。
先是宏率军民城守，城中兵少，大率以三人当一女头，军民与僧道相参，每十人为一甲，不得内顾。每一慢道，以二长刀监守，无故上下者杀之。宏昼夜巡行城上，北军以冲车、云梯攻城，作铁锤，上施狼牙钉，有沿云梯而上者，槌击之，头鍪与脑俱碎，尸积于城下，而北军来者不止，凡八昼夜不休。宏知不可为，乃开北门，弃妻子，携老母与寡嫂弃城而去，士卒从之者七十馀人。宏之出也，声言发舟，欲以计破敌。奉卿信之，既而乃知欲为遁计，已登舟，不可入城矣。奉卿尤宏曰： 何不明言于我，携一妾两子，而弃之死地耶？ 宏以奉卿为怨己，遂杀之。后以死事闻，赠官与廕。宏既去，权兵马钤辖丁成自南门投拜，兵马都监魏进自东门投拜。金人问： 宏家属何在？ 成曰： 偕去矣。 已而闻为成所匿，遂斩成于市，取宏、奉卿家属置于军中，以其将赵荣知州事。
初，敌围城急，将官杨照跃上角楼，以枪刺敌人执黑旗者，洞腹抽肠而死，照俄中流矢死。统领官丁元与金人遇于十八里洲，金人围之，元大呼，告其徒以毋得负国，于是一舟二百人皆被害，无得免者。事闻，并赠承信郎，录其子云。
丁酉，执政进呈车驾进发顿宿次序。帝曰： 朕奉己至薄，况此行本以安民，岂可过为烦扰！又恐州县以调夫修治道路为名，并缘为弊。 赵鼎曰： 朝廷累行约束，丁宁备至。 沈与求曰： 诸将之兵分屯江岸，而敌骑逡巡淮甸之间，恐久或生变，当遣岳飞自上流取间道乘虚击之，敌骑必有反顾之患。 帝曰： 当如此措置，兵贵拙速，不宜巧迟，机事一失，恐成后悔，宜速谕之。 
戊戌，帝登舟，发临安府，奉天章阁祖宗神御以行，主管殿前司公事刘锡、神武中军统制杨沂中皆以其军从。帝不以玩好自随，御舟三十馀艘，所载书籍而已。帝既发，乃命六宫自温州泛海往泉州。晚，泊临平镇。
刘光世乞与韩世忠均支钱粮。帝曰： 诸将之兵，用命则一，其所支钱粮，岂容有异！此皆吕颐浩不公之弊。 赵鼎曰： 朝廷举措既当，诸将自服。今不公如此，必致纷纷。乞下光世会合得钱米之数然后行。 沈与求曰： 岂唯钱粮，至于赏罚亦然。惟至公可以服天下，故赏则知劝，罚则知畏。 帝曰： 大臣不公，何以服众！ 鼎曰： 苟为不公，则赏虽厚，人不以为恩，罚虽严，人不以为威。 帝曰： 朕亲总六师，正当公示赏罚。 
己亥，帝次崇德县。韩世忠遣翊卫大夫、宣州观察使、本司提举一行事务董日攵，右朝奉郎、直秘阁、本司参议官陈桷，以所俘金兵一百八人献行在，因言承州陈殁人，乞厚加赠，帝蹙然曰： 使人死于锋镝之下，诚为可悯。可令收拾遗骸，于镇江府择地理殡，仍岁度童行一名照管。 乃诏日攵真除宣州观察使，桷迁右朝奉大夫、充秘阁修撰，中奉大夫、相州观察使解元落阶官为同州观察使，武功大夫、康州刺史呼延通为吉州刺史。
庚子，帝次秀州北门外。
辛丑，帝次吴江县。时知县杨同裒供张以待乘舆之至，民有一家当费三百缣者，其人不伏，械系之。御史张致远三上策论其扰民，同竟罢去。
壬寅，御舟次姑苏。帝乘马入居平江府行宫。守臣孙祐进御膳，其卓子极弊，且有僧寺题识，帝不以为嫌。它日，谓赵鼎曰： 朕念往日艰难，虽居处隘陋，饮食菲薄，亦所甘心。若边境已清，郡邑既安，迎还二圣，再安九庙，帝王之尊固在。 赵鼎曰： 陛下规模宏远如此，则天下幸甚。 
故赠承事郎陈东、欧阳澈，并加赠朝奉郎、秘阁修撰，更与恩泽二资，赐官田十顷。
赵鼎进呈韩世忠奏札，因论建炎之初，黄潜善、汪伯彦擅权专杀，置二人于极典。上曰： 朕初即位，昧于治体，听用非人，至今痛恨。赠官推恩，犹未足以称朕悔过之意，可更赠官赐田。虽然，死者不可复生，追痛无已。 
甲辰，金右副元帅完颜昌召通问使魏良臣、王绘相见，旁有四人，皆衣纱袍、头巾、球靴，与良臣等同席地而坐。昌问劳久之，谕云： 俟三二日左元帅来，议事毕，画定事节，遣汝等归。 良臣退。于时右副元帅昌在泗州，右都监宗弼在天长，左副元帅宗辅尚未至也。
乙巳，淮西安抚使仇悆遣兵击金人于寿春府，败之。初，亲征诏未至，庐州人哗言弃淮保江，悆得旨，急录以示人，人皆思奋；且遣其子津间道告急，帝命为右迪功郎。会敌进据寿春、安丰，悆遣兵出奇直抵城下，与守将孙晖合兵击之，敌战败却去，渡淮，南军入城。翼日，遂复安丰县。
十一月，戊申，胡松年自江上还，入见。帝问控御之计，松年曰： 臣到镇江、建康，备见韩世忠、刘光世军中将士奋励，争欲吞噬敌人，必能屏护王室，建立奇勋。 帝曰： 数年以来，庙堂玩习虚文而不明实效，侍从、台谏搜剔细务而不知大体，故未能靖祸患，济艰难。非朕夙夜留心治军旅，备器械，今日敌骑侵轶，何以御之！ 赵鼎曰： 臣等躬闻圣训，敢不自竭驽钝，少副陛下责实之意！ 
庚戌，承、楚、泰州水寨民兵并与放十年租税，科役久，仍发钱米赡之。
时承州水寨首领徐康、潘通等遣兵邀击金兵，俘女直数十。既命以官，寻又赐米万石。
壬子，诏曰： 朕以两宫万里，一别九年，凯迎銮辂之还，期遂庭闱之奉。故暴虎冯河之怒，敌虽逞于凶残；而投鼠忌器之嫌，朕宁甘于屈辱；是以卑辞遣使，屈己通和。仰怀故国之庙祧，至于霣涕；俯见中原之父老，宁不汗颜！比得强敌之情，稍有休兵之议，而叛臣刘豫，惧祸及身，造为事端，间谍和好，签我赤子，胁使征行，涉地称兵，操戈犯顺，大逆不道，一至于斯！警奏既闻，神人共愤，皆愿挺身而效死，不忍与贼以俱生。今朕此行，士气百倍。虽自纂承之后，每乖举错之方；尚念祖宗在天之灵，共刷国家累岁之耻，殪彼逆党，成此隽功。念惟夙宵跋履之勤，仍蹈锋镝战争之苦，兴言及此，无所措躬。然而能建非常之功，即有不次之赏，初诏具在，朕不食言。咨尔六师，咸体朕意。 
川陕宣抚司统制官杨从仪败敌于腊家城。
岳飞之取襄阳也，朝廷命宣抚副使吴玠乘机牵制。玠遣从仪以兵入伪地，遇敌，胜之。
丁巳，诏曰： 朕以逆臣刘豫称兵南向，警奏即闻，神人共愤。朕不敢复蹈前辙，为退避自安之计，而重贻江、浙赤子流离屠戮之祸，乃下罪己之诏，亲总六师，临幸江滨，督励将士。然而兴师十万，日费千金，动众劳人，俱所不免，每一念此，恻然疚怀！尚凯诸路监司、帅守与夫郡邑大小之臣，夙夜究心，以体朕意，凡借贷、催科有须于众者，毋得纵吏，并缘为奸；凡盗贼奸宄辄生窥伺者，务绝其萌，毋令窃发。其或乘时扰攘，恣无名之敛，容奸玩寇，失稽察之方，致使吾民横罹困苦，有一于此，必罚无赦。候军事稍定，当遣廷臣，循行郡国。 
戊午，签书枢密院事胡松年兼权参知政事，以沈与求按行江上故也。
时松江既有备，商贾往来自如，通、泰出纳盐货如故。帝见士气大振，捷音日闻，欲渡江决战，赵鼎曰： 退既不可，渡江非策也。金兵远来，利于速战，岂可与之争锋！兵家以气为主，三鼓既衰矣，姑守江使不得渡，徐观其势以决万全。且豫犹不亲临，止遣其子，岂烦至尊与逆雏决胜负哉！ 于是遣与求按行江上，与诸将议可否，始知敌骑大集，其数甚众。与求回，言沿江居民旋造屋为肆，敌虽对岸，略不畏之。
金人破滁州。于是淮西、江东宣抚使刘光世移军建康府，淮东宣抚使韩世忠移军镇江府，浙西、江东宣抚使张俊移军常州。
己未，资政殿学士、提举万寿观兼侍读张浚知枢密院事。
浚之未至也，请遣岳飞渡江入淮西，以牵制金兵之在淮东者，帝从之。及入见，帝问鼎： 浚方略何如？ 鼎曰： 浚锐于功名而得众心，可以独任。 于是帝复用之。
辛酉，观文殿学士、提举临安府洞霄宫李纲言： 今刘豫悉兵南下，其境内必虚。倘命信臣乘此机会，捣颍昌以临畿甸，电发霆击，出其不意，则豫必大震惧，呼还丑类以自营救，王师追蹑，必有可胜之理。非惟牵制南牧之兵，亦有恢复中原之兆，此上策也。朝廷或以兹事体大，则銮舆驻跸江上，势须号召上流之兵，顺流而下，旌旗金鼓，千里相望，以助声势，则敌人虽众，岂敢南渡！仍召大将率其全师，进屯淮南要害之地，设奇邀击，绝其粮道，豫必退遁。保全东南，徐议攻讨，此中策也。万一有借亲征之名，为顺动之计，委一二大将捍敌于后，则臣恐车驾号令不行，敌得乘间深入，州县望风奔溃，其为患有不可胜言者，此最下策也。往岁金人南渡，意在侵掠，既得子女玉帛，时方暑则势必还师。今刘豫使之渡江而南，必谋割据，将何以为善后之计哉！今日为退避之计则不可。朝廷措置得宜，将士用命，则安知敌非送死于我！顾一时机会，所以应之何如耳。望降出臣章，与二三大臣熟议。 
初，张浚之谪福州也，纲亦寓居焉，浚服其忠义，除前隙，更相亲善。及浚召入，纲因以奏疏附进，帝曰： 纲去国数年，无一字到朝廷，今有此奏，岂非以朕总师亲临大江，合纲之意乎！所陈亦今日急务，可降诏奖谕。 
癸亥，龙图阁直学士、新除都督府参谋官折彦质为枢密都承旨，星夜兼程前来供职。降充集英殿修撰、知鼎州程昌复徽猷阁待制，充都督府参议官。
淮西宣抚司统制官、中亮大夫、同州观察使、知兰州王德，与敌遇于滁州之桑根坡，败之，生擒十馀人赴行在。
甲子，诏曰： 张浚爱君爱国，出于诚心。顷属多艰，首唱大义，固有功于王室，仍雅志于中原，谓关中据天下上游，未有舍此而能兴起者，于敌战胜之后，慨然请行。究所施为，无愧人臣之义；论其成败，是亦兵家之常。矧权重一方，爱憎易致，远在千里，疑似难明，则道路怨谤之言，与夫台谏闻风之误，盖无足怪。比复召置之宥密，而观其恐惧怵惕，如不自安，意者尚虑中外或有所未察欤？夫使尽忠竭节之臣，怀明哲保身之戒，朕甚愧焉！可令学士院降诏，出榜朝堂。 
丙寅，初，河东忠义军将赵云尝出兵与敌战，至是敌执其父福及母张氏以招之，且许云平阳府路副总管，云不顾，遂杀福，囚张氏于绛州。久之，云间道奔岳飞军中。既而飞遣云渡河，云因击垣曲县，复取其母。飞以为小将。
己巳，淮西宣抚司选锋副统制王师晟、亲兵副统制张锜复寿春府，执其知府王靖。
辛未，起复秘阁修撰、知岳州程千秋移知鼎州，左朝奉郎张{角}知岳州。
帝览除目，问{角}才术如何，赵鼎曰： 闻其能办事。 帝曰： 不须更问某人荐，惟才是用。 胡松年曰： 朝廷用人，不可不慎，用一君子则君子进，用一小人则小人进。 帝曰： 君子刚正而易疏，小人柔佞而易亲。朕于任用听察之间，不敢少忽也。 
知枢密院事张浚往镇江视师。
时金人于滁上造舟，有渡江之意。赵鼎密为帝言曰： 今日之举，虽天人咸助，然自古用兵，不能保其必胜，事至即应之，庶不仓猝。万一金人渡江，陛下当亲总卫士，趋常、润，督诸将，乘其未集，并力血战，未必不胜。或遏不住，则由它道复归临安，坚守吴江，敌亦安能深入！臣与张浚分纠诸将，或腰截，或尾袭，各自为谋，天下事无不集矣。 主管殿前司公事刘锡、神武中军统制杨沂中见鼎曰： 探报如此，驾莫须动？ 鼎曰： 俟敌已渡江，方遣二君率兵趋常、润，并力一战以决存亡，更无它术。 锡等声言曰： 相公可谓大胆。 鼎曰： 事已至此，不得不然。二君，随驾之亲兵也，缓急正赖为用，岂可先出此言！ 锡等乃退。
金左副元帅完颜昌遣通问使魏良臣、王绘归行在。
昌拥三百馀骑，遇于涂，问难再三，良臣等答昌如初见聿兴之语。昌言： 既欲讲和，当务至诚，不可奸诈。况小小掩袭，何益于事！如欲战，先约定一日，两军对敌则可。我国中只以仁义行师，若一面讲和，又一面使人掩不备，如此，恐江南终为将臣所误，如向来大军至汴京，姚平仲劫寨事可见。本朝事体，秦桧皆知，若未信，且当问之。 良臣等以此来有上大金皇帝表、二圣、二后表、丞相、元帅物录六封，乞留军前。译者云： 大金皇帝表可留，它书持去。 
十二月，乙亥朔，尚书吏部员外郎魏良臣，閤门宣赞舍人王绘，至自金国军前，对于内殿，帝问劳其渥。
侍御史魏矼言： 朝廷前此三遣和使，而大金继有报聘，礼意周旋，信言可考。顷复专使寻好，未有衅隙。兹乃刘豫父子造兵端，本谋窥江，初无和意。使人未见国相报书，来自近甸，此而可信，覆辙未远。今大兵坐扼天险，援师舣舟上流，精锐无虑十万。彼刘豫挟金为重，签军本吾赤子，人心向背，久当自携；持重以待之，轻兵以扰之，吾计得矣。惟陛下为宗社生灵之重，仰顺天意，俯从人欲，饬励诸将，力图攻守。 帝甚纳其言。
辛巳，命行宫留守司中军统制王进以所部屯泰州，防通、泰，应援淮东水寨，权听帅司节制。
伪齐保义郎刘远特补忠翊郎。远，同州人，从刘麟入寇，与其徒六人自盱眙脱身来归，皆录之。
丙戌夜，月犯昴，太史以为敌灭之象，帝以谕辅臣。胡松年曰： 天象如此，中兴可期。 帝曰： 范蠡有言： 天应至矣，人事未尽也。 更在朝廷措置何如耳。 
丁亥，知福州张守言： 臣闻韩世忠所献敌俘，已就戮于嘉禾，远近欣快，不谋同辞。然臣窃谓凡所献俘，若使皆是金人或它国借助，则宜尽剿除，俾无遗育。至于两河、山东诸路之民，则皆陛下赤子也，刘豫驱迫以来，必非得已。若临陈杀戮，势固不免，至于俘执而至，容有所矜。请凡所得俘内，有签军则宜谕以恩信，以示不忍杀之之意，可特贷而归之；或愿留者，亦听其便。不惟得先王胁从罔治之义，而刘豫之兵可使自溃，后虽日杀而驱之使前，将不复为用矣。 疏奏，诏奖之。
壬辰，湖北制置司统制官牛皋、徐庆，败金兵于庐州。
时金增兵复侵淮右，仇悆尽发戍军千人拒之，既而败北，无一还者，遂求救于湖北制置使岳飞，飞遣皋、庆率二千人往援。庆，飞爱将也。是日，皋、庆从骑数十先至，坐未定，斥堠报金人五千骑将逼城。时湖北军未集，悆色动不安，皋曰： 无畏也，当为公退之。 即与庆以从骑出城，谓敌众曰： 牛皋在此，尔辈何为见侵！ 乃展帜示之，金兵失色。皋舞槊径前，金兵疑有伏，即奔溃，皋率骑追之，金兵自相践死，馀皆遁去。时淮西宣抚使刘光世亦遣统制官靳赛，至慎县而还。
丁酉，侍御史魏矼言： 日食正旦，乞下有同讲求故事。 帝曰： 日蚀虽是躔度之交，术家能逆知之，《春秋》日食必书，谨天戒也。矼之言良惬朕意，宜下有司，讲求故事，凡可以消变者，悉举行之。 
川陕宣抚副使吴玠奏： 夏国主数通书，有不忘本朝之意。及折可求族属列衔申上玠，云见今训练士马，俟玠出师渡河，即为内援击敌，上报国恩。 帝曰： 此皆祖宗在天之灵扶祐所致，亦有以见人心同愤也。 
戊戌，责授单州团练副使刘子羽复右朝散大夫、提举江州太平观。
时吴玠复辞两镇之节，且言： 子羽累年从军，亦薄有忠勤可录。念其父韐，靖康间死节京城；今子羽罪虽自取，然炎荒万里，毒雾薰蒸，老母在家，殆无生理。诚恐子羽斥死岭海，无复自新，非陛下善及子孙之意。伏望圣慈特许臣纳前件官，少赎子羽之罪，量移近地，得以自新。 三省勘会，子羽与吴玠书所论边事，迹状可考，乃复元官，与宫观。翼日，诏玠笃于风义，诏奖谕。士大夫以此多玠之义，而服子羽之知人焉。
庚子，金人退师。
初，右副元帅完颜昌在泗州，而右都监宗弼屯于竹塾镇，尝以书币遗淮东宣抚使韩世忠约战。世忠方与诸将饮，即席遗伶人张轸、王愈持橘茗为报书，略曰： 元帅军士良苦，下谕约战，敢不疾治行李以奉承指挥也！ 时金师既为世忠所扼，会天雨雪，粮道不通，野无所掠，至杀马而食，军皆怨愤。旋闻金主有疾，将军韩常谓宗弼曰： 今士无斗志，况吾君疾笃，内或有变，惟速归为善。 宗弼然之，夜引还。
金军已去，乃遣人谕刘麟及其弟猊。于是麟等弃辎重遁去，昼夜兼行二百馀里，至宿州，方少憩。
辛丑，刑部尚书章谊兼权户部尚书。
癸卯，参知政事沈与求兼权枢密院事。
金人去滁州。
是役也，金据滁州凡四十有七日，神武右军将官卢师迪引兵至竹塾镇，遇敌，败之。
