起昭阳大荒落十月，尽阏逢敦牂六月，凡九月。
○太宗至仁应道神功圣德睿烈大明广孝皇帝淳化四年（辽统和十一年。癸巳，九九三年）
冬，十月，甲申朔，辽主如蒲瑰坂。
庚申，尚书左丞张齐贤出知定州。齐贤自言： 母孙氏年八十五，抱羸疾，不愿离左右。 帝许之。齐贤在相位时，母入谒禁中，帝叹其寿考有令子，多赐手诏存问，别加锡与，搢绅以为荣。齐贤寻遭母丧，水浆不入口者七日。自是日啖粥一器，终丧止食脱粟饭。
先是大名府豪民有峙刍茭者，将图厚利，诱奸人潜穴河堤，岁仍决溢，知府事赵昌言识其故，一日，堤吏告急，昌言命径取豪家廥积以给用。由是无敢为奸利者。
属河决澶州，西北流入御河，涨溢浸府城。昌言率卒负土填之，数不及千，乃索禁旅佐其役。或偃蹇不进，昌言怒曰： 府城将垫，人民且溺，汝辈食厚禄，欲坐观邪？敢不从命者斩！ 众股栗趋事，不浃辰而城完。帝闻而嘉之，壬戌，降玺书奖谕。
诏罢诸路提点刑狱司，归其事于转运司。
诏审官院： 自今京朝官未历州县者，不得任知州、通判。 从苏易简请也。
庚午，从判三司魏羽言，始分天下州县为十道，曰河南，河东，关西，剑南，淮南，江南东、西，两浙东、西，广南。以京东为左计，京西为右计。魏羽为左计使，董俨为右计使，中分十道以隶，而各道则署判官以领其事。
辛未，右仆射、平章事李昉，给事中、参知政事贾黄中、李沆，左谏议大夫、同知枢密院事温仲舒，并罢守本官。翰林学士张洎草制，言： 昉任在燮调，阴阳乖戾，宜加黜削以儆具臣。 帝不从，制词仍以 久壅化源，深辜物望 责之。
是日，以吏部尚书吕蒙正守本官、平章事。蒙正初为相时，金部员外郎张绅知蔡州，坐赃免，或言於帝曰： 绅，洛中豪家，安肯求赇！乃蒙正未第时丐索于绅不能如意，致其罪耳。 帝即命复绅官，蒙正终不自辨。未几罢相，会考课院得绅旧事实状，乃黜之。于是蒙正复为相，帝谓曰： 张绅果实犯赃。 蒙正亦不谢。
以翰林学士承旨苏易简为给事中、参知政事。易简外若坦率，中有城府。由知制诰为学士，年未满三十，在翰林八年，宠遇绝伦，或一日至三召见。李沆后入，在易简下。及沆参政，乃以易简为承旨，锡赉与参政等。帝意欲遵旧制，且俟稔其名望，乃正台席。而易简以亲老，急于进用，因召见，亟言时政阙失；沆等罢，即命易简代之。易简母薛氏，尝入禁中，赐寇帔，命坐，问： 何以教子？ 对曰： 幼则束以礼让，长则训以诗书。 帝顾左右曰： 今之孟母也。 是日，又以枢密都承旨赵镕、直学士向敏中并同知枢密院事。镕等入对，帝曰： 昉、黄中等以循默守位，故罢。卿等宜各戮力以副超擢。 
壬申，以左谏议大夫寇准出知青州，帝顾准厚，既行，念之，常不乐，语左右曰： 寇准在青州乐否？ 对曰： 准得善籓，当以为乐也。 数日，辄复问，左右对如初。其后有揣帝复召用准者，因对曰： 陛下思准不少忘，闻准日置酒纵饮，未知亦念陛下否？ 帝默然。
丁丑，以知大名府赵昌言为给事中、参知政事，命乘疾置以入，即赴中书视事。时京城连雨，昌言请出厩马分布外郡就秣。言事者或以盛秋备边，马不可阙，昌言曰： 塞下积水瀰漫，必无南牧之患。 乃从其议。
虞部员外郎、知制诰王旦，赵昌言婿也。昌言既参政，旦以官属当避嫌，引唐独孤郁、权德舆故事辞职。癸未，命为礼部郎中、集贤院修撰；及昌言罢，乃复令知制浩。
翰林学士张洎知吏部选事，尝引对选人，帝顾之，谓近臣曰： 张洎富有辞藻，至今尚苦心读书，江东士人中之冠也。然搢绅当以德行为先，苟空恃文学，亦无所取。 吕蒙正曰： 裴行俭不取王、杨、卢、骆，正为其无德耳。 
京畿民有击登闻鼓诉失豭豚者，诏令赐千钱偿其直，因语宰相曰： 细事亦为听决，大可笑也。然推此心以临天下，可以无冤民。 
闰月，己亥，帝谓辅臣曰： 朕闻孟昶在蜀，亦躬亲国政。然于刑狱优游不断，每有大辟，罪人临刑，必令人侦伺其言，一言称屈，即移司覆勘，至有三五年间不决者，以为夏禹泣辜，窃效之，而不明古圣之旨，盖大禹自悲不及尧、舜，致人死法，所以下车而泣。今犯罪之人，苟情理难恕者，朕固不容也。 参知政事苏易简、赵昌言对曰： 臣等闻李煜有国之日亦如此，每夏则与罪人张纱厨以御蚊蚋，冬则给与衾被，恣其安瞑。如犯大辟者，仍令术士燃灯以卜之，苟数日间灯不灭者，必移司勘劾，恐其冤枉。至有冬月罪人恋其温燠而不愿疏放者。 帝笑曰： 庸暗如此，不亡何待！ 
己酉，置三司总计度使，以陈恕为之；凡议论计度，并令恕参预。恕以官司各建，政令互出，难以经久，极言其非便，帝不听。
周太后符氏卒。
转运副使郑仁宝议禁盐池，用困赵保吉，保吉遂率边人四十二族寇环州，边将多为所败。
十一月，甲寅朔，日南至，御朝元殿受朝。帝孜孜为治，每旦，御长春殿受朝，听政罢，即御崇政殿决事，比至日中，尚未御食。己未，金部员外郎谢泌，请自今前殿听政华，且进食，然后御便殿决事，不报。既而谓宰相曰： 文王自朝至于日中昃，不遑暇食，此自有故事。然泌此奏，亦臣子爱君之忠也。 又尝谓左右曰： 寸阴可惜。苟终日为善，百年之内，亦无几耳，可不勉乎？ 
吕蒙正入对，论及征伐，帝曰： 朕比来用师，盖为民除暴；苟好功黩武，则天下之民朁灭尽矣。 蒙正对曰： 前代征辽，人不堪命，隋炀帝全军陷没，唐太宗身先士卒，终无所济。盖治国之道，在内修政事，则远人来归。 帝然之。
武宁节度使曹彬来朝。丁卯，宴长春殿以劳之，诏翰林学士钱若水、枢密直学士张讠永并赴宴，从苏易简之请，复旧制也。易简数举翰林中故事，前为承旨时，帝待若宾友；及参大政，每见帝不复有款接之意，但正色责吏事而已，易简乃悔其求进之速。
癸酉，罢陇州所献白鹰。
先是缘江多盗，诏以内殿崇班杨允恭督江南水运，因捕寇党。行及临江军，择骁卒，拏轻舟，伺下江贼所止。夜，发军出城，三鼓，遇贼百馀，拒敌久之，悉枭其首。又趋通州境上蹑海贼，贼系众舟，张幕，发劲弩短包，允恭兵刃所向，多为幕所萦。包中允恭左肩，流血及袖，容色弥壮，徐遣善泅者以绳连铁钩散掷之，坏其幕，士卒争进，贼赴水死者大半，擒数百人。自是江路无剽掠之患。以功转洛苑副使，管句江、淮、两浙都大发运，擘划茶盐捕贼事，赐紫袍金带，钱五十万。先是三路转运使各领其职，或廪庾多积，而军士舟楫不给，虽以官钱雇丁男挽舟，而土人惮其役，以是岁上供米不过三百万。允恭尽籍三路舟卒与所运物数，令诸州择牙吏悉集，允恭乃辨数授之，江、浙所运，止于淮、泗，由淮、泗输京师。行之一岁，上供者六百万。
十二月，戊申，西川都巡检使张玘，与王小波战于江源县。玘射中小波额，既而玘为小波所杀，小波亦病创死，众推其党李顺为帅。初，小波之党止百人，州县失于备御，所在盗贼争附之。张玘之死也，其麾下兵四百馀人奔归西川，转运使樊知古不受，纵使亡去，贼势由是日盛，众至数万，攻陷蜀、邛诸州，杀官吏无数。
是岁，辽放进士石熙载等二人。
○太宗至仁应道神功圣德睿烈大明广孝皇帝淳化五年（辽统和十二年。甲午，九九四年）
春，正月，癸丑朔，辽漷阴镇水，漂溺三十馀村。辽主命疏旧渠；甲寅，蠲行在五十里内租；戊午，免宜州赋调。
戊辰，上元节，帝御楼赐从臣宴，语宰相吕蒙正曰： 晋、汉兵乱，生灵凋丧殆尽，当时谓无复太平之日矣。朕躬览庶政，万事精理，每念上天之贶，致此繁盛，乃知理乱在人。 蒙正避席曰： 乘舆所在，士庶走集，故繁盛如此。臣尝见都城外不数里，饥寒而死者甚众，未必尽然。愿陛下视近以及远，苍生之幸也。 帝变色不言，蒙正侃然复位，同列咸多其伉直。
帝尝谕中书选人使朔方，蒙正退，以名上，帝不许。它日，三问，三以其人对，帝怒，投其书于地曰： 何太执邪！ 蒙正徐对曰： 臣非执，盖陛下未谅耳。 因固称： 其人可使，馀人不及，臣不欲用媚道妄随人主意以害国事。 同列皆惕息不敢动，蒙正搢笏俛而拾其书，徐怀之而下。帝退，谓左右曰： 是翁气量我不如。 卒用蒙正所选。复命，大称旨，帝于是益知蒙正能任人。
初，右谏议大夫许骧知成都府，及还，言于帝曰： 蜀土虽安，其民浮窳易扰，愿谨择忠厚者为长吏，使镇抚之。 时东上閤门使吴元载实代骧为成都，元载颇尚苛察，民有犯法者，虽细罪不能容，又禁民游宴行乐，人用胥怨。王小波起为盗，元载不能捕灭。于是李顺构乱，东上閤门使郭载受命知成都，行至梓州，有日者潜告载曰： 成都必陷，公往亦当受祸，少留数日则可免。 载怒曰： 天子诏吾领方面，阽危之际，岂敢迁延！ 遂行。先是李顺引众攻成都，烧西郭门，不利，去攻汉州、彭州，连陷之。载既入城，贼攻愈急。己巳，城陷，载与转运使樊知古斩关而出，帅馀众奔梓州。
李顺入据成都，僭号大蜀王，改元曰应运，遣兵四出侵掠，北抵剑关，南距巫峡，郡邑皆被其害。
宽饥民罪，从蔡州知州张荣等请也。凡因饥持杖劫人家藏粟，止诛为首者，馀悉以减死论。
灵州及通远军，皆言赵保吉攻围诸堡寨，侵掠居民；帝闻之，大怒，决意讨之。癸酉，命马步军都指挥使李继隆为河西兵马都部署，尚食使尹继伦为都监，以讨保吉。
甲戌，帝始闻李顺攻劫剑南诸州，命昭宣使、河州团练使王继恩为西川招安使，率兵讨之，军事委继恩制置，不从中覆。
吏部尚书宋琪上书言边事曰： 臣顷任延州节度判官，经涉五年，边境之事帐，熟于闻听。大约党项，吐蕃风俗相类，其账族有生熟户，接连汉界，入州城者谓之熟户，居深山僻远者谓之生户。我师如入夏州之境，宜先招到接界熟户，使为乡异。其强壮有为者，令去官军三五十里踏白先行，而步卒多持弓弩枪钅屈随之。以三二千人登山侦逻，俟见坦途宁静，可传号勾马，遵路而行，我皆严备，保无虞也。党项号为小蕃，非是勍敌，诚如鸡肋，若得出山布陈，止劳一战，便可荡除。深入则馈运艰难，穷追则窟穴幽邃。莫若缘边州镇，分屯重兵，俟其入界侵渔，方可随时掩击，非惟养勇，亦足安边矣。又，臣曾受任西川数年，经历江山，备见形胜要害。利州最是咽喉之地，西过桔柏江，去剑门百里，东南去阆州水陆二百馀里，西北通白水、清州，是龙州入川大路，邓艾于此破蜀。其外三泉、西县、兴、凤等州，并为要冲。请选有武略重臣镇守之。 奏入，帝密写其奏，令李继隆、王继恩择利而行。
左正言、直昭文馆王禹偁言： 臣淳化二年任商州团练副使之日，故团练使翟守素两曾夏州驻泊，守素与臣同看报状，见李继迁进奉事，因谓臣曰： 此贼未是由衷，必恐终怀反侧。 又言： 继迁曾被左右暗箭射之，面上创痕尚存。 臣自闻此语，贮于心，以为此贼不必力除，自可计取。语曰： 重赏之下，必有勇夫。 伏望晓谕蕃戎及部下逼胁之徒，边上骁雄之士，多署赏赐，高与官资，使左右生心，蕃戎并力，继迁身首不枭即擒。恐小蕃力所不加，则少以官军应接，何必苦烦睿略，多举王师！且自陕以西，岁非大稔，加之餽饷，转恐凋残。河北虽是丰登，须修边备。况此贼通连北敌，朝廷具知，周亚夫所谓击东南而备西北，正在此时也。不可忽兹小竖，弗顾远图。 
辽霸州民李在宥，年百三十有三，赐束帛、锦袍、银带，月给羊酒，仍复其家。
辛巳，诏除两京诸州淳化三年逋负。
二月，甲申朔，帝始闻成都陷，召宰相谓曰： 岂料贼势猖炽如此，忍令陇、蜀之民陷于涂炭！朕当部分军马，旦夕讨平之。 遂命少府少监雷有终、监察御史裴庄并为峡路随军转运使，工部郎中刘锡、职方员外郎周渭为峡路西至西川随军转运使，马步军都军头王杲帅兵趋剑门，崇仪使尹元帅兵由峡路以进，并受招安使王继恩节度。或言庄蜀人，不宜复遣入蜀，帝益倚信之。
李顺分遣数千众北攻剑门，剑门疲兵才数百，都监开封上官正奋厉士卒，出御之。会成都监军宿翰领麾下投剑门，适与正兵合，遂迎击贼众，大破之，斩馘几尽；馀三百人奔还成都，顺怒其惊众，悉命斩于东门外。初，朝廷深以栈路为忧，正等力战破贼，自是阁道无壅。甲辰，以正为剑州刺史，充剑门兵马部署，翰为昭州刺史。
己酉，以两川盗贼，徙封益元杰为吴王，领淮南、镇江节度使。初，考功郎中姚坦为益王府翊善，好直谏。王尝作假山，所费甚广。既成，召僚属，置酒共观之，众皆叹美，坦独俯首不视。王强使视之，坦曰： 但见血山耳，安得假山！ 王惊问其故，对曰： 坦在田舍时，见州县督税，里胥临门，捕人父子兄弟，送县鞭笞，血流满身。此假山皆民税赋所为，非血山而何？ 时帝亦为假山未成，有以坦言告之，帝曰： 伤民如此，何用山为！ 命亟毁之。
王每有过失，坦未尝不尽言规正，宫中自王以下皆不喜。左右乃教王称疾不朝，帝日使医视疾，逾月不瘳，帝甚忧之，召王乳母入宫问状。乳母曰： 王本无疾，徒以翊善姚坦检束王起居，曾不得自便，王不乐，故成疾。 帝怒曰： 吾选端士为王僚属者，固欲辅王为善耳。今王不能用规谏，而又诈疾，欲使朕逐去正人以自便。王年少，未知出此，必尔辈为之谋。 因命捽之后园，杖之数十。召坦，慰谕之曰： 卿居王官，为群小所嫉，大为不易。卿但能如此，无患谗言，朕必不听也。 
令诸路转运司： 每岁部内诸州民租转输它郡者，通水运处当调官船，不通水运处当计度支给，勿得烦民转输。 
帝谓宰臣曰： 倖门如鼠穴，何可尽塞！但去其甚者斯可矣。近来纲运之上，篙工、楫师有少贩鬻，但不妨公，一切不问，冀得官物至京无侵损耳。 吕蒙正对曰： 水至清则无鱼，人至察则无徒。小人情伪，君子岂不知，以大度容之，则庶事俱济。 
三月，甲寅，诏王继恩： 戒前军所至，贼党敢抗王师，即当诛杀；其偶被胁从而能归顺者，并释之，倍加安抚。 
高丽始用辽年号，丁巳，遣使告行正朔，乞还俘口。辽主许其赎还，遣崇禄卿萧述管、御史大夫李涴赍诏抚谕之。
大理评事陈舜封父隶教坊为伶官，坐事黥面流海岛。舜封举进士及第，任望江主簿，转运使言其通法律，宰相以补廷尉属。因奏事，言辞捷给，举止类倡优，帝问谁之子，舜封自言其父。帝曰： 此真杂类，岂得任清望官！盖宰相不为国家澄汰流品之所致也。 遂命改秩为殿直。
宋、亳民市硃江、淮间，未至，帝以时雨沾足，虑其耕稼失时；会太子中允武允成献踏犁，以人力运之，不用牛，帝亟令秘书丞陈尧叟等往宋州，依其制造成以给民，民甚赖焉。
戊辰，复以国子学为国子监，改讲书为直讲，从判学李至请也。
赵保忠闻王师来讨保吉，乃先携其母及妻子、卒吏壁野外，上言已与保吉解仇，贡马五十匹，乞罢兵。帝怒，立遣中使命李继隆移兵击保忠。于是继隆兵压境，保吉反图保忠，夜袭之，保忠仅以身免，走还城中，资财器用，保吉悉夺之。初，保忠遣其指挥使赵光嗣入贡，光嗣颇输诚款，诏补供奉官，再迁礼宾副使，保忠动静，光嗣必以闻。及保忠阴结保吉，光嗣潜知之，因出家财，散士卒，誓以效顺。保忠既还，光嗣执之，幽于别所，丁丑，开门纳我师。继隆入夏州，擒保忠，槛车送阙下，收获牛羊铠甲数十万。保吉引众遁去。裨将侯延广等议诛保忠及出兵追保吉，继隆曰： 保忠几上肉耳，当请于天子。今保吉远窜，千里穷碛，难于转饷。宜养威持重，未易轻举地。 延广等伏其言。
初，环州民与吐蕃相贸易，多欺夺之，或致斗讼，官又弗直，故蕃情常怨。及崇仪使柳开知州事，乃命一其物价，平其权量，擒民之欺夺者置于法，部族翕然向化。是春，徙知邠州。时调民送军储环州，岂已再运，民皆荡析产业，而转运司复督后运。民数千人入州署号诉，且曰： 力所不逮，愿就死。 开亟移书转运使曰： 开近离环州，知其刍粟可支四年。今蚕农方作，再运半发，老幼疲弊，畜乘困竭，奈何又苦之？如不罢，开即驰诣阙下，白于上前矣！ 卒罢之。
夏，四月，壬午朔，诏： 应天下主吏，先逋欠官物，令元差官典及旁亲人均酌填纳者，凡四十五万贯、匹、斤、石，勿复理。自今守藏、掌庾、筦榷等亏欠官物，止令主吏及监临官均偿之。 
癸未，以吏部侍郎兼秘书监李至、翰林学士张洎、史馆修撰张佖、范杲同修国史。先是帝语宰相曰： 太祖朝事，耳目相接，今实录中颇有漏略，可集史官重撰。 苏易简对曰： 近日委学士扈蒙修史，蒙性巽怯，逼于权势，多所回避，甚非直笔。 帝曰： 史臣之职，固在善恶必书，无所隐耳。昔唐玄宗欲焚武后史，左右以为不可，使后代闻之，足为鉴戒。 因言： 太祖受命之际，固非谋虑所及。昔曹操、司马仲达，皆数十年窥伺神器，先邀九锡，至于易世，方有传禅之事。太祖尽力周室，中外所知，及登大宝，非有意也。当时本末，史官所记，殊为阙然，宜令至等别加缀缉。 故有是命。
甲申，帝闻赵保忠成擒，诏以赵光嗣为夏州团练使，高文岯为绥州团练使。削保吉所赐姓名，复为李继迁。初，保吉徙绥州民于平夏，文岯击走之，以绥州内属，故有是命。
帝以夏州深在沙漠，本奸雄窃据之地，将堕其城，迁民于银、绥间，因问宰相夏州建置之始。吕蒙正等对曰： 昔赫连勃勃僭称大夏，蒸土筑城，号曰统万，颇与关右为患。若遂为毁，万世之利也。 己酉，诏堕夏州故城，迁其民于绥、银等，分给官地，长吏倍加安抚。
李继隆闻朝议欲堕夏州，遣其弟洛苑使继和与监军秦翰等人奏，以为朔方古镇，贼所窥觎之地，存之可依以破贼。并请于银、夏两州南界山中增置保戍以扼其冲，且为内属蕃部之蔽，而断贼粮运。皆不报。
丙戌，史馆修撰张佖言： 圣朝编年，谓之日历，惟纪报状，略叙敕文。至于圣政嘉言，皇猷美事，群臣之忠邪善恶，庶务之沿革驰张，汗简无闻，国经曷纪！请置起居院，修左右史之职，以纪录为起居注，与时政记逐月终送史馆，以备修日历。 帝览而嘉之，乃置起居院于禁中，命梁周翰掌起居郎事，李宗谔掌起居舍人事。
辛卯，辽主如南京。
壬辰，辽以枢密直学士刘恕为南院枢密使。
丙申，以虢州团练使梁勖为镇国行军司马。初，王化基治祖吉狱，询其豪王姓者，云： 吾小民，见州将贫乏，相醵率为一日之寿，岂知其犯法哉！ 怅叹不已。化基诘其前后郡守，王言： 三十年以来，唯梁都官不受一钱，馀无免者。 梁都官，乃勖也，有文词，太祖尝欲令知制诰，为时宰所忌，遂止。化基因言于帝。时勖已老病，不任吏事，特授华州行军司马，给郎中俸料。
丁酉，掌起居郎事梁周翰，请以所撰每月先进御后降付史馆，从之。起居注进御自周翰始。
帝尝谓左右曰： 大凡帝王举动，贵其自然。朕览唐史，见太宗所为，盖好虚名者也。每为一事，必预张声势，然后行之，贵传简策，此岂自然乎！且史才甚难，务摭实而去爱憎，乃为良史也。 
壬寅，王继恩言破贼于研口寨，北过青强岭，遂平剑州。先是陈、滑、蔡、颍、郢、邓、金、房州、信阳军皆不禁酒，太平兴国初，京西转运使程能请榷之，所在置官吏局署，岁计所获利无几，而主吏规其盈羡。又，酒多醨，簿不可饮，至课民婚葬，量户大小令酤。帝知其弊，戊申，下诏募民自酿，输官钱减常课三之二，使其易办。民有应募者，检视其资产，长吏及其大姓共保之，后课不登者，均偿之。
己酉，王继恩言破贼五千众于柳池驿，峡路行营言贼三千众攻广安军，击走之。五月，甲寅，王继恩言克绵州；又言内殿崇班曹习分兵自葭萌趋老溪，破贼万馀众，遂克阆州；又言巡检使胡正远率兵破贼，克巴州。
丁巳，王继恩至成都，引师攻其城，即拔之，破贼十馀万，斩首三万，擒贼帅李顺。
王师之讨李继迁也，府州观察使折御卿以所部兵来助。赵保忠既擒，御卿又言银、夏等州蕃、汉户八千帐族悉归附，录其马牛羊万计。戊午，授御卿永安节度使，赏其功也。
丙寅，赵保忠至自夏州，白衫纱帽，待罪崇政殿庭。帝诘责数四，保忠但顿首称死罪；诏释之，赐冠带器币，令还第听命，仍劳赐其母。丁卯，以保忠为右千牛卫上将军，封宥罪侯。
己巳，以右谏议大夫张雍为给事中，仍知梓州；都巡检、内殿崇班卢斌为西京作坊使，领成州刺史；通判、将作监丞赵贺为太子中舍，监军、供奉官辛规为内殿崇班，节度掌书记施谓为节度判官，节度推官陈世卿为掌书记，榷盐院判官谢涛为观察推官；皆赏劳也。
雍初闻李顺乱西川，即谋为城守计，训练城中兵，又募强勇共四千馀，令官属分主之，辇绵州金帛以实帑藏，销铜钟为箭镝，伐木为竿，纫布为索，守械悉备，遣官请兵于朝。既而斌以十州之众援成都，弗克而还，雍即委以监护之任。子城先为江水所毁，斌谕民掘堑，深丈，引河水注之以环城。
李顺遣其党相贵帅众二十万来攻，斌遂突出与贼战，贼大设梯冲，夜攻城，雍命发机石碎之，火箭杂下，贼稍却。复治攻具于城西北隅，雍绐曰： 军士趣治装，吾将开东门击贼。 阳遣步骑五百临东门。贼升牛头山瞰城中见之，谓雍必出，乃设伏于山之东隅以待。雍即召敢死士百辈，缒而下，焚其攻具殆尽。一日，北风昼晦，贼乘风纵火，急攻北门，雍与斌等领兵据门，立矢石间，固守不动，贼不能进。世卿素善射，当城一面，亲中数百人。贼浸盛，同幕者皆谋自全，世卿正色谓曰： 食君禄，当委身报国，奈何欲避难为它图邪！ 亟曰雍曰： 此辈皆怯懦，存之适足惑众，不若遣出求援。 雍从其言。
时贼围城凡八十馀日，会王继恩遣内殿崇班石知容分数千兵来救，贼始溃去。斌出兵追击之，降者二万馀，又破贼数万众，解阆州围，斩三千人，平蓬州。
于是雍使谓驰骑入奏，帝手诏褒美，自雍以下悉加赏，雍，德州人；世卿，南剑人。
以少府少监雷有终为谏议大夫，知成都府。有终由峡路入蜀，调发兵食，规画戎事，皆有节制。师行至峡中，遇盗，格斗，且行且战。进至广安军，贼众奄至，鼓噪举火；士伍恐惧，有终安坐栉发，神气自若。贼既合围，有终引奇兵出其后击之，贼惊扰，赴水火死者无算。
王继恩之克剑州也，西京作坊使马知节实为先锋，继恩嫉其不附己，遣守彭州，配以羸兵三百，州之旧卒悉召还成都。贼十万众攻城，知节率兵力敌，逮暮，退守州廨，慨然叹曰： 死贼手，非壮夫也！ 即横槊溃围而出，休于郊外。黎明，救兵至，复鼓噪以入，贼众败去。帝闻而嘉之曰： 贼盛兵少，知节不易当也。 授益州钤辖。
时继恩虽拔成都，郭门十里外，犹为贼党所据，伪帅张馀，复啸聚万馀众，攻陷嘉、戎、泸、渝、涪、忠、万、开八州，开州监军江宁秦传序死之。初，贼众奄至，传序督士卒昼夜拒战。婴城既久，长吏皆奔窜投贼，传序谓士卒曰： 尽死节以守郡城，吾之职也，安可苟免乎！ 城中乏食，传序尽出囊橐服玩，市酒肉，犒士卒而勉之，众皆感泣力战。既而贼势日盛，传序为蜡丸帛书，遣人间道上言： 臣尽死力战，誓不降贼。 城既坏，传序投火死。贼乘势攻夔州，列阵西津口，矢石如雨。先是帝遣如京使白继赟为峡路都大巡检，统精卒数千人晨夜兼行，助讨遗寇。是月，庚午，继赟入夔州，出贼不意，与巡检使解守容腹背夹击之，贼众大败，斩首二万馀级，流骸塞川而下，水为之赤。
辛未，降成都府为益州。
壬申，右仆射李昉以司空致仕。大朝会，令缀宰相班；岁时赐予不绝；每游宴，多召之。
丙子，磔李顺党八人于凤翔市。
六月，壬午朔，白继赟等捷书闻，帝降诏嘉奖。
秦传序家寄荆、湘间，其子奭溯峡求其父尸，比至夔州，船覆而死，咸谓父死于忠，子亡于孝。奏至，帝嗟恻久之，录传序次子煦为殿直，以钱十万赐其家。
辛卯，诏赦李顺胁从诖误。
贼攻施州，指挥使黄希逊击走之。
戊戌，峡西行营破贼于广安军，又破贼张罕二万众于嘉陵江口，又破于合州西方溪，俘斩甚众。
戊申，以待卫步军都指挥使高琼为镇州都部署。
贼攻陵州，知州张旦招集民丁大破之，斩首五千馀级。
庚戌，高丽国王治以辽师侵掠其境，遣使来乞师。帝以北边甫宁，不可轻动干戈，厚礼其使而归之，仍优诏答治。自是高丽朝贡遂绝。
是日，辽行《大明历》，可汗州刺史贾俊所造也。
