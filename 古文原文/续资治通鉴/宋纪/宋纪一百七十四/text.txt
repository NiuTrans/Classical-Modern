起昭阳赤奋若正月，尽柔兆执徐七月，凡三年有奇。
○理宗建道备德大功复兴烈文仁武明圣安孝皇帝宝祐元年（蒙古宪宗三年）
春，正月，庚寅，诏以建安郡王孜为皇子，改名禥，封永嘉郡王，御制《资善堂记》赐之。
癸卯，蒙古兵屯汉江，侵万州，入西柳关。京湖都统高达调将士扼河关，上山大战，至鳖坑、石碑港而还。
蒙古主会诸王于鄂诺河北，罢伊克征高丽兵，以萨喇尔岱为征东元帅。
蒙古皇弟呼必赉闻陵川郝经馆于张柔家，博览无不通，召入见，诘以经国安民之道。经上数十年，皇弟大悦，遂留王府。
蒙古主大封同姓，命呼必赉于南京、关中自择其一。姚枢言于皇弟曰： 南京河徙无常，土薄水浅，斥卤生之，不若关中，厥田上上，古名天府陆海。 于是皇弟愿有关中，遂受京兆分地。时诸将皆筑第京兆，豪侈相尚，皇弟即分遣使戍兴元诸州，又奏割河东盐池以供军食，立从宜府于京兆，屯田凤翔，募民受盐入粟，转漕嘉陵。
二月，己酉朔，日有食之。
壬子，雪。诏： 臣寮久在迁谪者，合自便，惟误国殄民者弗赦。 
戊辰，谪陈垓潮州居住。先是宰执言其贪赃不法，宜付有司鞫问，然重以台臣下吏，且从迁谪。帝曰： 当如此，以为人臣怀利事君者之戒。 
己巳，再蠲两浙漕司、临安府竹木税一月。
三月，壬午，帝谕辅臣： 夔门择守，切于东南，宜速区处。 
丙申，以前参知政事别之杰薨，辍视朝。寻赠少师。
庚子，以韩宣为遥郡防御使，守夔州，兼副帅。
壬寅，诏曰： 比年以来，风俗不美，好恶不公。臣僚论列，固许风闻，而廉访不真，是非贸乱。自今大臣除授，惟才是用；内外台弹劾，并须审实，毋捃细故，潜发阴私。其有赃污实迹，则祖宗自有成宪，必罚无赦。咨尔有位，其修身奉法，以副朕嘉与维新之意。 
蒙古攻海州，守臣王国昌逆战于城下，败绩。
夏，四月，甲寅，申严廷试挟书之禁。
壬戌，录西柳关捍御之功，高达、程大元、李和、吉文瑫、王登及将士等，增秩、补官、赏赉有差。
己巳，帝问蜀中近报，谢方叔等言已下夔路。徐清叟曰： 蜀中向后分置四帅，庶有掎角之势。 帝曰： 旧自有四戎帅，又有正副帅。 董槐曰： 此亦二矛重弓之意。 
五月，戊寅朔，帝曰： 赵希塈可差知平江府，其人清修，侭能抚摩。 先是帝以吴门择守谕辅臣，谢方叔言平江东控海道，年来和籴，民力颇困，宜得才略善抚摩者，故有是命。
辛巳，省罢处州税官二员，置丽水县西尉。
己亥，赐进士姚勉以下及第、出身。
余玠专制四蜀，凡有奏疏，词气不谨，帝不能平。会徐清叟入对，因言： 玠不知事君之礼，陛下何不出其不意而召之？ 帝不答。清叟曰： 陛下岂以玠握大权，召之或不至耶？臣度玠素失士心。必不敢。 遂召之。六月，庚戌，四川制置司言玠疾亟，诏以玠为资政殿学士，与执政恩数。
辛亥，以贾似道为资政殿大学士，李曾伯端明殿学士，职任依旧。
戊午，直华文阁、湖北运判兼知鄂州余晦朝辞，帝曰： 西事乏人，卿可为朕行。 晦曰： 臣资浅望轻，西事素未谙悉，冒承恐误国。 帝曰： 朕与宰执熟筹之，无如卿者。 庚申，以晦为司农卿、四川宣谕使。
蒙古命诸王实喇尔伐西域。
蒙古诸王巴图遣使乞买珠银万锭，蒙古主以千锭授之，仍谕曰： 太祖、太宗之财，若此费用，何以给诸王之赐！王宜详审之。此银就充今后岁赐之数。 
秋，七月，辛巳，帝谕辅臣曰： 余晦朝辞，已戒其务行宽政。 是日，国子司业叶梦鼎进对，言及三蜀易帅，帝曰： 余晦有才。 梦鼎曰： 晦虽小有才，蜀当垂亡危急之秋，恐不胜任。 徐清叟亦言晦不可用，帝不听。
壬午，以前参知政事王伯大薨，辍视朝。
丙戌，以蔡抗、施退翁并兼资善堂直讲。抗，元定之孙也。
庚寅，温、台、处三郡大水，诏发丰储仓米及各州义廪赈之。
甲午，以余玠薨，辍朝。玠之治蜀也，任都统张实任军旅，安抚王维忠治财赋，监簿硃文炳接宾客，皆有常度。至于修学养士，轻徭以宽民力，薄征以通商贾，蜀既富贵，乃罢京湖之饷，边关无警，又撤东南之戍。自宝庆以来，蜀阃未有能及之者。然久假便宜之权，不顾嫌疑，昧于勇退，遂来谗口。又置机捕房，虽足以廉得事情，然寄耳目于群小，故人多怀疑惧。及闻召，不自安，一夕暴卒，或谓仰药死，蜀人莫不悲之。
庚子，以董槐兼参知政事。
癸卯，诏抚谕四川官吏军民。
八月，丁未朔，以马光祖为司农卿、淮西总领财赋。
癸丑，诏福建帅司毋得循习以本州寄居充幕属。
甲寅，起居郎萧泰来出知隆兴府。先是起居舍人牟子才与泰来并除，子才四疏辞，极陈泰来奸险污秽，耻与泰来伍。泰来不得已请祠，遂予郡。
丙辰，赐杨次山谥惠节，杨谷谥敏肃，杨石谥忠宪。
乙丑，诏铸宝祐新钱，以 皇宋元宝 为文。
九月，壬牛，以程元凤兼侍读，牟子才兼侍讲。
壬辰，城夔门。
蒙古皇弟呼必赉征云南，壬寅，师次忒刺，分兵三道，大将乌兰哈达由西道，诸王素赫由东道，呼必赉由中道。乙巳，留辎重于满陀城，率师前进。
冬，十月，丙午朔，出封桩库楮四十万，赈行都军民。
蒙古兵过大渡河，又经行山谷二千馀里，至金沙江，乘革囊及伐以渡，摩娑蛮主索和尔图迎降。其地在大理北四百馀里。
十一月，丙子朔，诏奖谕襄阳守臣高达。
乙酉，西太乙宫成。
己丑，贾似道献所获良马，赐诏褒嘉，其将士增秩、赏赉有差。
辛卯，蒙古皇弟呼必赉遣使谕大理降。时僧子聪在军中，每赞皇弟以天地之好生，王者之神武不杀，皇弟契其言。乌兰哈达分兵攻白蛮，所在寨栅，以次下之，独阿达喇所居半空和寨，依山枕江，牢不可拔。使人觇之，言当先绝其汲道。乌兰哈达率精锐立砲攻之，阿达喇遣兵来拒，乌兰哈达使其子阿珠迎击之，寨兵退走，遂并其弟阿苏城俱拔之。辛丑，白蛮送款。
十二月，丙辰，蒙古中道兵薄大理城。初，大理主段智兴微弱，国事皆决于高祥；是夕，祥率众遁去，皇弟呼必赉遣使追之。皇弟既入大理，曰： 城破而我使不出，计必死矣。 己未，西道兵亦至，命姚枢搜访图籍，乃得使者之尸。皇弟怒，将屠其城，枢及僧子聪、张文谦谏曰： 杀使拒命者，高祥耳，非民之罪，请宥之。 枢裂帛为旗，书止杀之令，分号街陌。大理之民赖以全活。
庚申，以前参知政事刘伯正薨，辍朝。
蒙古兵出龙首关，癸亥，获高祥，斩于姚州。皇弟呼必赉班师，留乌兰哈达攻诸蛮之未下者，以刘时中为宣抚使。
蒙古主命宗王哈呼与洪福源征高丽，拔禾山、东州、春州、三角山、杨根、天龙等城。
是岁，蒙古断事官孟克萨尔卒。孟克萨尔之莅事也严，人多怨之。蒙古主为下诏慰其子。
○理宗建道备德大功复兴烈文仁武明圣安孝皇帝宝祐二年（蒙古宪宗四年）
春，正月，乙亥朔。蒙古城利州、阆州。自是蒙古兵且耕且守，蜀土不可复矣。
乙未，帝谕辅臣曰： 李曾伯报北兵攻利州，筑城已就，不可坐视。 谢方叔对曰： 当令余晦御之。 
潭州及湘潭县民陈克良孝行闻，诏旌其闾。
蒙古皇弟呼必赉还京兆，以姚枢为京兆劝农使，教民耕植。
二月，甲辰朔，太常釐正秦桧谥，帝因谕辅臣曰： 谥 缪很 可也。 
乙己，诏： 二广吏多贪黩，以去天远而民无告也。吏部考核尝仕广而以贪黩免者，勿令再任。著为令。 
余晦遗都统甘闰以兵数万城蜀要地紫金山，蒙古汪德臣选精卒衔枚夜进，大破之，闰仅以身免，城遂为蒙古所据。
蒙古侵合州、广安军，守臣王坚、曹世雄等败之。
三月，戊寅，申严本路人不许授诸司属官，其已注授者并改授。
壬午，王元善自北归。元善凡三使蒙古，留七年，至是始归。
戊子，诏蠲江淮州军今年二税。
己丑，录襄城捍御功，高达、王登、程大元、李和各进职、增秩，馀补转有差。
辛丑，帝谕辅臣曰： 谢奕修服除，且以郡予之。 谢方叔曰： 年来戚里予郡太多，祖宗时高官者必换右，盖有深意。 帝曰： 戚里正卿以上即换右班，此典故也。 
是春，蜀中旱。蒙古诸将以嘉陵漕舟水涩，欲弃益昌去，汪德臣曰： 国家以蜀事付我，有死而已，奈何弃之？尽杀所乘马飨士，袭嘉川，得粮二千馀石。云顶山戍将吕运将兵五千邀战；即陈擒之，复得粮五千馀石。既而鱼关、金牛水陆远偕至，屯田麦亦登，食用遂给。
夏，四月，辛亥，诏： 边兵颇贫，闻边上多有闲田，择其田之近便依险者，分给军人以耕。 
庚申，帝问辅臣外间所闻，谢方叔对曰： 外论皆以谢堂兼江西提举，恐自此外戚缘例者多矣。 
乙丑，以徐清叟知枢密院兼参知政事，董槐参知政事。
六月，壬寅朔，罢临平镇税。
戊申，殿中侍御史吴燧，承宰相风指，论故蜀帅余玠聚敛罔利，玠死，其子如孙，一空帑庾之积而东，宜簿录其财以为蜀用诏责如孙输以助蜀。
甲寅，帝谕辅臣： 蜀事宜早区处。 谢方叔曰： 向来亦有京阃兼制者。 帝曰： 此不可缓。 以李曾伯为资政殿学士，依旧节制四川。以贾似道同知枢密院事，职任依旧。
丙辰，帝谕辅臣曰： 利州王佐，坚守孤垒，屡挫敌锋，其忠可嘉。 谢方叔曰： 此城正介宝峰、苦竹隘间。佐以忠自奋，南永忠薄其城下，佐骂击之，永忠流涕而退，真忠臣也！诏王佐更进一官。
先是南永忠守隆庆，率其属以城降蒙古，教授郑炳孙先缢死其妻女，乃朝服自经。癸亥，赠炳孙朝奉郎、直秘阁，访其子官之。
录行在系囚。
余晦在四川，兵屡败，边事日亟。戊辰，诏晦赴行在。
蠲利、阆、隆庆、潼川、绵州赋役。
闰月，壬申，董槐抗疏： 蜀事孔棘，已犯临战易将之戒，此臣子见危致命之日也。而上下牵制，曾未有出身当此任者。愿假臣宣抚之名，置司夔门，以通荆、蜀之气脉。 帝优诏答曰： 士大夫以议论求胜者多，以事功自勉者少，朕为世道人才忧之。卿深念蜀事，慨然请行，足见忠壮。然经理西事，当在庙堂，更宜勉竭谋猷，以副委任。 
以蒲择之为军器监丞，暂充四川制置权司职事。
甲戌，命包恢为浙西提点刑狱，招捕荻浦盐寇。
壬午，以李曾伯为四川宣抚使兼荆湖制置大使。诏： 四川事力愈单，须合荆阃乃可运掉，宜趣李曾伯进司夔路。 
己亥，罢江湾浮盐局。
秋，七月，己巳，蠲四川近边州郡税赋三年。
丁未，帝谕辅臣曰： 闻云南力备蒙古，果能自立乎？ 谢方叔曰： 广右所传，虽未得实，不容不严其备。 
蒙古乌兰哈达攻乌蛮，次罗部府，蛮酋高升拒战，大破之，进至其所都押赤城。城际滇池，三面皆水，既险且坚，选骁勇以砲摧其北门，纵火焚之，皆不克。乃大震鼓钲，进而作，作而止，使不知所为，如是者七日，伺其困乏，夜五鼓，遣其子阿珠潜师跃人乱斫之，遂大溃，至昆泽，擒其国王段智兴。馀众依阻山谷，分命裨将掩袭，约三日，卷而内向。及围合，阿珠引善射者二百骑四面进击，乌兰哈达陷阵鏖战，又攻纤寨，拔之。至乾德格城，乌兰哈达病，委军事于阿珠，环城立砲，以草填堑。众军始集，阿珠先率所部搏战城下，遂破其城。
己酉，诏以思、播两州连年捍御，其守臣田应寅、杨文各进一秩。
同知枢密院事、两淮制置大使贾似道，乞照陈韡出使湖南例，以行府为名；从之。
甲寅，赐贾涉谥忠肃，以似道进用故也。
壬戌，以湖北安抚、知峡州吕文德总统江陵、汉阳、归、峡、襄、郢军马事，暂置司公安，上下应援。
八月，辛未朔，帝谕辅臣曰： 江塘事毕，闻军中科军人草荐，不容不还其直。 谢方叔曰： 此见陛下之不遗微小也。 
癸酉，诏以前知阆州兼利州安抚王惟忠付大理狱。惟忠与余晦俱庆元人，晦之帅蜀也，惟忠心轻之，呼其小字曰： 余再五来也。 晦闻，恚甚，及召还，诬奏惟忠潜通蒙古，使其党丁大全、陈大方劾之；朝议亦以此掩误用余晦之失，遂下大理。大方为勘官，煅炼成狱，籍其家。
癸未，董槐言： 迩者陛下察贡献之无艺，虑并缘之害民，申饬内司，诸有以田及木献者勿纳，此可以弭灾召和。帝曰： 自今修造买木，仍付两司。 
癸巳，谢方叔等上《七朝经武要略》、《中兴四朝志传》、《理宗玉牒》、《日历》、《会要》。
丁酉，醴泉观使赵葵上疏言： 臣昨辞相位，退居长沙。今蜀事孔艰，思报恩纪，乞申溧阳居止之命，庶便驱策。 帝奖其忠，命趣装过溧阳，以便咨访。
九月，甲辰，以久雨，出封桩库十八界楮币三十万赈三衙诸军。
己酉，朝献景灵宫。庚戌，飨于太庙。辛亥，大飨于明堂，大赦。
乙卯，荻浦寇平，宪臣包恢进二秩，升直龙图阁；都统刘达授阁门使，带遥郡。
己未，以尤棛为端明殿学士、提举秘书省兼侍讲、提纲史事。
癸亥，诏以是灵宫恭谢毕，诣西太乙宫，起居郎牟子才谏而止。
丁卯，太白昼见。
冬，十月，庚午朔，谢方叔等进《宝祐编类吏部七司续降条令》，各进一秩。
癸酉，诏： 皇子永嘉郡王禥进封忠王。 
辛卯，诏： 李曾伯进司重庆，其京湖职事，令吕文德主之。 
甲午，斩王惟忠于都市，血上流而色不变，且语陈大方曰： 吾死，诉于天帝！ 未几，大方暴卒。
丁酉，诏夺余玠资政殿学士职名及余晦刑部侍郎告命。
十一月，庚子朔，以皇子忠王禥加寇礼，命从臣诣景灵宫奏告天地、祖宗。
壬寅，日南至，御文德殿，行皇子忠王禥冠礼，赐字邦寿。
丁未，蒙古城光化旧治。
丙辰，帝问光化事体，谢方叔言： 增筑光化，在江汉之北，欲以温和守光化，令在鬲奴堡对江与之相持。均州据光化上流，已令增兵为备。 诏温和知光化军。
牟子才上言： 首蜀尾吴，几二万里。今两淮惟贾似道，荆、蜀惟李曾伯，二人而已，可为寒心！宜于合肥别立淮西制置司，江淮别立荆湖制置司，且于涟、楚、光、黄、均、房、巴、阆、绵、剑要害之郡，或增城，或增戍，以守之。 贾似道闻之，怒曰： 是欲削吾地也！ 
蒙古皇弟呼必赉以廉希宪为京兆宣抚使。希宪笃好经史，手不释卷，少入侍呼必赉。一日，方读《孟子》，闻召，因怀以进，呼必赉问其说，希宪以性善、义利、仁暴之旨对，呼必赉善之，目为廉孟子。希宪尝与诸贵臣校射，连发三中，众惊曰： 文武才也！ 呼必赉自大理还，于京兆分地置宣抚司，命希宪为使。京兆控制陇、蜀、诸王贵籓，分布左右，民杂戎、羌，尤号难治。希宪讲求民间利害，抑强扶弱，摘伏摧奸，境内大安。
十二月，己巳朔，殿中侍御史吴燧言： 州县财赋，版籍不明，近行经界，既已中辍，请令州郡下属县排定保甲，行自实法。 庚午，诏： 先行于两浙、江东、西、湖南州军。 
丁丑，诏： 蒲择之以元职兼四川宣抚司判官。 
辛巳，诏： 户部支诸军雪寒钱，出戍之家倍给。 
癸未，雷。
枢密院言： 知利州王佐申叛臣南永忠部下官兵周德荣，能守正效忠，密约统制段元鉴入隘解围，为南永忠执缚屠割，抗声詈骂而死。 诏： 周德荣特赠七秩，仍立庙，官其子。 
己丑，诏： 安西堡解围，其将士褒赏外，令宣司下隆庆守臣段元鉴，应官民曾资给战士或屈身助守御者，并保明推赏，仍普犒在城居民一次，免租赋五年。 
是岁，均州总管孙嗣遣人赉蜡书降于蒙古。
蒙古主命大臣求可以慎固封守、闲于将略者，擢史枢征行万广，配以真定、相、卫、怀、孟诸军，驻唐、邓。枢，天倪子也。
蒙古张柔，以连岁勤兵，两淮艰于粮运，奏请据亳之利。蒙古主乃诏柔镇亳州，率山前八军城之。柔又以涡水北浅隘不可舟，军既病涉，曹、濮、魏、博，粟皆不至，乃筑甬路，自亳抵汴，堤百二十里，流深而不可筑，复为桥十五，或广八十尺，横以二堡戍之。
○理宗建道备德大功复兴烈文仁武明圣安孝皇帝宝祐三年（蒙古宪宗五年）
春，正月，己未，迅雷。先是望夕，内侍董宋臣引西湖妓入禁中，牟子才疏言： 元夕张灯侈靡，倡优下贱，奇技献笑，媟污清禁，此皆董宋臣辈坏陛下素履。今困震霆示威，臣愿圣明觉悟，天意可回。 帝纳其言。
庚申，帝谕辅臣曰： 均州城筑，粮饷既艰，宜先筑龙山。 谢方叔等言： 龙山高险，下瞰旧均，已趣京湖留司调兵修筑。 
壬戌，知澧州赵师简朝辞，言公族世系日衍，尚未增立字号。诏以宗正寺拟 用、宜、季、次、绍 五字于 大、由、交、嗣、甫 字下续之。
甲子，帝谕辅臣曰： 马光祖措置钱楮如何？ 谢方叔等言： 监收敝楮，已合事宜，但钱未流通耳。 
秘书危昭德疏言： 国之命在民，民之命在士大夫。士大夫不廉，朘民膏血为己甘腴，民不堪命矣。愿陛下与二三大臣察利害之实，究安危之本，明诏郡国，申严号令，俾急其所急，凡荒政之当举者，不可一日而置念；缓其可缓，凡苛赋之肆扰者，易为此时之宽征。固结人心，乃所以延天命也。 
丙寅，皇子忠王禥出阁。
二月，庚午，诏尤火肴免奉朝请，专令精意史事。
乙亥，命李长庚措置襄阳屯田。
给事中王埜言： 国家与蒙古本无深仇，而兵连祸结，皆原于入洛之师，轻启兵端，二三狂徒如赵楷、全子才、刘子澄辈，浅率寡谋，遂致只轮不返。全子才诞妄惨毒，乃援刘子澄例，自陈改正。宜寝二人之命，罢其祠禄，以为丧师误国之戒。 从之。
己卯，两淮制置大使贾似道兴复广陵堡城，以图来上，诏奖之。
庚辰，诏： 宗正少卿岁举宗学官选人一员。 
壬午，都省言： 宣阃入蜀，首议行恤民之政，宜多支籴本以宽民力。 诏拨封桩库十八界会二百万给四川。
己酉，诏： 拨官诰、祠牒、新楮、香盐付临安府守臣马光祖收换敝楮。 
内侍董宋臣干办佑圣观，逢迎帝意，起梅堂、芙蓉阁、香兰亭，豪夺民田，招权纳贿，无所不至，人以董阎罗目之。监察御史洪天锡上言： 天下之患三，曰宦者、外戚、小人。 指宋臣及谢堂、厉文翁也。帝令吴燧宣谕，天锡抗对如初。帝又出御札俾天锡易疏，欲自戒饬之，天锡又言： 自古奸人，虽凭怙其心，未尝不畏人主之知。苟知之而止于戒饬，则凭怙愈张，反不若未知之为愈也。 
蒙古皇弟呼必赉征河内许衡为京兆提学。衡从姚枢，得程颐、硃熹之书，慨然以道自任，尝语人曰： 纲常不可亡于天下，苟在上者无以任之，则在下之任也。 凡丧祭嫁娶，必征于礼，以倡其乡，学者浸盛。是时秦人新脱于兵，欲学无师，闻衡来，人人莫不喜幸，于是郡县皆建学。
三月，甲辰，诏不许传播边事。
己酉，诏： 沿边屯田，自有课入登羡者，其管干官并推赏。 
癸丑，帝问： 自实之法，施行如何？ 谢方叔等曰： 自实即经界遗意，惟当检制使人，宽其限期，行以不扰而已。 时高斯得起为福建转运副使，贻书方叔曰： 《史记》秦始皇三十一年，令民自实田。上临御适三十一年而行自实，异日书之史册，正与秦同。 方叔大愧，旋奏罢之。
以吴渊为观文殿学士、京湖制置大使、知江陵府。
己未，雨土。洪天锡言其象为蒙，请严君子小人之辨，又言修内司为民害，宜治之。
夏，四月，庚午，朝献景灵宫。
蜀郡地震。
癸酉，帝问流民近状，谢方叔对曰： 数年来，流民在江南者，皆已安业。 
丁丑，以陈显伯兼资善堂赞善，陈坚兼直讲。
辛巳，帝谓辅臣曰： 闻刑狱多有冤滥。 谢方叔等曰： 不特冤滥，且有淹滞，当时加申警。 
癸未，考功郎官洪勋轮对，及社衍封还事，帝曰： 朕每谕丞相，事有不可行者缴奏。 
浙、闽大水，洪天锡上言： 上下穷空，远近怨疾，独贵戚、巨阉享富贵耳。举天下穷且怨，陛下能与数十人者共天下乎？ 
五月，丙申朔，帝谕辅臣曰： 黄州乃江面要地，郎应飞不胜任，当别选人。 谢方叔曰： 黄州昨除张胜，今尚权鄂州，曷若以厉文翁为之乎？ 
甲辰，久雨，以监司，州郡辟书冗滥，申严禁止。
丙午，帝谕辅臣曰： 修筑江岸，军兵不易，闻补工值雨，多不给食，可令特支。 
诏出封桩库十八界会二十万给三衙诸军，赈临安府民户亦如之。
甲寅，赵汝腾除翰林学士、知制诰兼侍读。
六月，以枢密院编修镇江丁大全为右司谏。大全面蓝色，为戚里婢婿，夤缘阎妃及内侍卢允升、董宋臣，得宠于帝，由萧山尉累拜是职。时正言陈大方、侍御史胡大昌与大全同除，皆缄默不言。人于其名大旁加点，目为 三不吠犬 。
戊子，洪天锡罢言职。时吴民仲大伦等列诉董宋臣夺其田，天锡下其事有司。而御前提举所移文，谓田属御庄，不当白台，仪鸾司亦牒常平。天锡谓： 御史所以雪冤，常平所以均约，若中贵人得以控之，则内外台可废，犹为国有纪纲乎！ 乃申劾宋臣及卢允升而枚数其恶，帝犹力护之。天锡又言： 修内司，供缮修而已。比年动曰御前，奸赃之老吏，迹捕之凶渠，一窜名其间，则有司不得举手。狡者献谋，暴者助虐，其展转受害者，皆良民也，愿无使史臣书之曰： 内司之横自今始。  疏六七上，留中不报，天锡遂去，诏迁大理少卿。宗正寺丞赵宗嶓移书谢方叔，责其不能止救，方叔甚惭。而谗者又曰： 天锡之论，方叔意也，其去亦方叔挤之。 方叔上书自解，帝终不信。
辛卯，签书枢密院事王埜罢。
秋，七月，癸丑，以吕文德知鄂州，节制鼎、澧、辰、沅、靖五州。
丙申，谢方叔、徐清叟罢，以御史硃应元劾之也。董宋臣、卢允升犹未快，赂人上书力诋洪天锡、谢方叔，且乞诛之，使天下知宰相、台谏之去，出自独断，于内侍无预。
命三省、枢密院机政，令董槐、程元凤轮日当笔。诏曰： 往年二相并命，各分朋党，互相倾轧。吴潜既退，方叔独相，持禄固位，政以贿成，诸子无藉，恬然而不知。天示警戒，臣庶交章，不夺方叔之相权，则是朕躬有罪。尔槐，乐元凤，尚鉴兹哉，毋若方叔之负朕也！ 
己未，帝谕辅臣曰： 近来州县赃吏甚多，不可不严其禁令。 董槐言艺祖朝有流窜或杖死者。程元凤曰： 高宗朝必籍记姓名，不复录用。 帝曰： 籍记今可行。 
以谢方叔为观文殿大学士、提举洞霄宫。
蒙古乌兰哈达自吐蕃进攻西南夷，悉平之。
八月，乙丑朔，以董槐为右丞相兼枢密使，程元凤为签书枢密院事兼权参知政事，蔡抗为端明殿学士、同签书枢密院事。
丙寅，帝谕辅臣曰： 朕以今日多事，选用卿等，宜一心体国。凡纪纲未振，人材未萃，民生未裕，边备未饬，皆为急务，宜加之意。 
以徐清叟为资政殿大学士，提举玉隆万寿宫。
庚午，帝谕辅臣曰： 三连事宜及时。 董槐等对曰： 首当以此勉谕诸阃。 帝曰： 阃外之寄，庙堂只当择人，岂可遥制！ 槐曰： 前日之病正坐此。 
丙子，以郑性之薨，辍视朝。
戊子，帝曰： 纪纲法度，须当谨守，以革弊例，朝士迁除，各守满岁之法。如先朝臣僚奏请迁转格式，可讨论以闻。 董槐等对曰： 此法固可革躁进之风，但拔擢人材，又不可拘此。 帝然之。
都省言两淮制臣贾似道，调度兵将，攻剿旧海贼兵，生擒伪元帅宋贽，俘获尤众；诏奖之。
辛卯，以应彳繇薨，轰视朝。
九月，己亥，帝谕辅臣曰： 近日施行内侍何郁岂可复留！合与勒停。 董槐等曰： 圣断如此，不惟可以戢奸，亦可以服中外心。 
丙午，帝曰： 近观臣寮奏疏，云事当谋之大臣。朕未尝不与卿等谋，如有未当，且许执奏。卿等亦自相资益。程元凤曰： 臣等虽不敢立异，亦不敢苟同。 
庚戌，诏： 淮哨在境，边防正严，沿江副阃，岂容久虚！已差厉文翁，可趣之任。 
壬子，帝谕辅臣： 赵葵二答刂，言边事不苟。 董槐等曰： 今日事势，不可以安危论，直当以存亡论，亦不须如此忧惧；然必内外协心图之，如范蠡、大夫种分任国事可也。 
甲寅，以陈显伯兼资善堂翊善，皮龙荣兼侍读。
乙卯，帝曰： 楮币何以救之？ 董槐请以临安府酒税专收破会，解发朝廷，逐旋焚毁，官司既可通融，民间自然减落。帝然之，曰： 朝廷以为重，则人自厚信。 
董槐言于帝曰： 臣为政而有害政者三。 帝曰： 何谓三害？ 槐曰： 戚里不奉法，一矣。执法大吏久于其官而擅威福，二矣。皇城司不检士，三矣。将率不检士，故士卒横，士卒横，则变生于无时。执法擅威福，故贤不肖混淆，贤不肖混淆，则奸邪肆，贤人伏而不出。亲戚不举法，故法令轻，法令轻，故朝廷卑。三者弗去，政且废，愿自今除之。 于是嫉槐者众矣。
冬，十月，庚午，诏： 拨封桩库会子一十三万，犒殿、步司教阅精勇军，其衣装器械悉从官给。 
癸未，诏： 永蠲绍兴府和买绢。 
蒙古张柔会大师于符离，以百丈口为宋往来之道，可容万艘，遂筑甬道，自亳而南六十馀里，中为横江堡。又以路东六十里皆水，可致宋舟，乃立栅水中，密置侦骑于所达之路。由是鹿邑、宁陵、考城、柘城、楚丘、南顿无宋患，陈、蔡、颍、息粮无不达。
十一月，乙未，皮龙荣进对，帝语及资善堂事，龙荣对曰： 忠王天资过人，若无他嗜好，倍加保养，尤为有益。儒臣尽职分于外，望陛下以身教之于内。 龙荣预知忠王意向，亦兼以讽帝也。
初，女冠知古得幸，其侄吴子聪夤缘以进，得知閤门事。牟子才缴奏曰： 子聪依凭城社，势焰薰灼，以官爵为市，搢绅之无耻者辐凑其门，公论素所切齿，不可用。 帝曰： 子聪之除，将一月矣，乃始缴驳，何也？可即为书行。 子才曰： 文书不过百刻，此旧制也。今子聪录黄二十馀日乃至，后省盖欲俟其供职，使臣不得缴之耳。给舍纪纲之地，岂容此辈行私于其间！ 于是子聪改知澧州，待次。子才亦力求去，出知太平州。
十二月，甲申，帝谕辅臣曰： 蜀报敌势颇重，间虽小捷，未闻有敢与一战者，宜大明赏罚以激劝之。 丁亥，又谕辅臣曰： 朝士有蜀人晓边事者，可令条具备御之策，参考用之。 
是岁，蒙古马步军都元帅兼领尚书省事察罕卒，追封河南王，谥武宣。
蒙古皇弟呼必赉，遣董文用招金故臣栾城李冶，且曰： 素闻仁卿学优才赡，潜德不燿，久欲一见，其勿它辞。 仁卿，冶之字也。冶至，皇弟问金南迁后居官者孰贤，冶对曰： 险夷一节，唯完颜仲德。 又问完颜哈达及布哈何如，对曰： 二人将略短少，任之不疑，此金所以亡也。 又问魏征、曹彬何如，对曰： 征忠谋谠论，知无不言，以唐诤臣观之，征为第一。彬伐江南，未尝妄杀一人，拟之方叔、召虎可也，汉之韩、彭、卫、霍，在所不论。 又问今之臣有如魏征者乎，对曰： 今世侧媚成风，欲求魏征之贤，实难其人。 又问今之人材贤否，对曰： 天下未尝乏材，求则得之，舍则失之，理势然耳。今儒生有如魏珰、王鹗、李献卿、蓝光庭、赵复、郝经、王博文等，皆有用之才，又皆贤王所尝聘问者，举而用之，何所不可，特恐用之不尽耳。然四海之广，岂止此数子哉！王诚能旁求于外，将见集于明庭矣。 又问天下当何以治之，对曰： 夫治天下，难则难于登天，易则易于反掌。盖有法度则治，控名责实则治，进君子、退小人则治。如是而治天下，岂不易于反掌乎？无法度则乱，有名无实则乱，进小人、退君子则乱。如是而治天下，岂不难于登天乎？且为治之道，不过立纪纲、立法度而已。纪纲者，上下相维持；法度者，赏罚示惩劝。今则大官小吏，下至编氓，皆自纵恣，以私害公，是无纪纲也。有功者未必得赏，有罪者未必被罚，甚则有功者或反受辱，有罪者或反获宠，是无法度也。法度废，纪纲坏，天下不变乱，已为幸矣。 又问昨地震何故，对曰： 天裂为阳不足，地震为阴有馀。夫地道，阴也，阴太盛则变常。今之地震，或奸邪在侧，或女谒盛行，或谗慝交至，或刑罚失中，或征伐骤举，五者必有一于此矣。夫天之爱君，如爱其子，故示此以警之。若能辨奸邪，去女谒，屏谗慝，慎刑罚，慎征讨，上当天心，下协人意，则可转咎为休矣。 皇弟深然之。
○理宗建道备德大功复兴烈文仁武明圣安孝皇帝宝祐四年（蒙古宪宗六年）
春，正月，癸巳朔，诏曰： 朕宵旰在念，适时多艰，财计匮而生财之道未闻，民力穷而剥民之吏自若。舍法用例已非矣，有元无例而旁引以遂其干请之私，其何以窒幸门、塞蠹穴乎？望治虽勤，课功愈邈，毋怪也。咨尔二三大臣，各扬乃职，务循名而责实，勿假公而济私，则予汝嘉。 
辛亥，诏： 京湖制置大使兼夔路策应使吴渊，遇军戎急切，许用便宜。 
甲辰，帝谕辅臣： 试阁职止两名，立为定格，非武举前名，更不召试。 
丁未，谢方叔夺职，罢祠。辛酉，史嵩之除观文殿大学士，依前永国公，致仕。
二月，丙寅，诏史嵩之复职。
戊辰，雨雹。
庚午，以久雨，诏临安府发平籴仓米二万石赈粜。
丙子，以袭封衍圣公孔洙添差通判吉州，不釐务。
庚辰，以久雨，诏： 监司、州郡决系囚，毋得淹延，狱官毋得兼签，以妨本职。 
再拨平籴仓米二万石，损价接粜。出封桩库楮币二十万，令殿、马、步司给犒。其大理寺、三衙、临安府属县诸酒军所见监赃赏钱，悉蠲之。
癸未，诏举廉吏。
诏核实，凡战多者，死事者，速条上推赏。被兵之地，流离之民，应干科调，悉与停免。
三月，丁酉，诏与芮嗣荣王。
壬寅，诏： 蒲择之权兵部侍郎、四川宣抚制置使、兼知重庆府。 
庚戌，帝谕辅臣曰： 蜀中更求东南一二人，以为二矛重弓之备。 董槐言： 近遣李遇龙为都统，舆论谓然。更当采访，以备擢用。 
丙辰，御制《字民训》，引见改官人，令閤门宣示，仍批于印历之首。
是春，蒙古主会诸王百官于裕孟克图之地，设寡六十馀日，赐金帛有差，定拟诸王岁赐钱谷。
蒙古皇弟呼必赉遣人诣行在所，请续签内郡汉军；从之。
夏，四月，丁卯，帝谕辅臣： 累年北骑涉渡淮，可于沿边措置防遏。 戊辰，董槐言敌有谋攻枣阳军者，近吴渊已焚其所立寨舍，帝曰： 可早取光化，如蜀之隘口、淮之旧海，皆当谕阃臣及时图之。若根蒂已固，可无后患。 
癸未，诏： 贾似道为参知政事。吴渊进官三等，并职任依旧。程元凤为参知政事，蔡抗同知枢密院事。 
帝年浸高，操柄独断，视群臣无当意者，渐喜狎佞人，擢丁大全为侍御史，窃弄威权，帝弗觉悟。大全尝遣客私于董槐，槐曰： 臣闻人臣无私交，吾惟事上，不敢私结纳，幸为谢丁君！ 大全大惭。
五月，甲午，孔子五十世孙元龙授初品官。
甲辰，帝谕辅臣曰： 秋防不远，宜事事为之备。 董槐曰： 罗鬼国报，思、播州谓北兵留大理，招养蛮人为向道，此甚可忧。 帝曰： 彼不能支，骎骎及我矣。 
徐清叟、王埜并夺职罢祠，仍篪执政恩数。
乙巳，董槐言： 泸、溆之上，盐井设险以待敌兵，此事不可吝费。 程元凤曰： 宜令播州以兵助罗鬼，制司以兵助播州。 诏以银万两使思、播约罗鬼为援。
丁大全虑董槐不相容，日夜刻求槐短。槐入对，极言大全邪佞不可近，帝曰： 大全未尝短卿，卿勿疑。 槐曰： 臣与大全何怨！顾陛下拔臣至此，臣知大全奸邪而噤不言，是负陛下也。且陛下谓大全忠而臣以为奸，不可与俱事陛下矣。 上书乞骸骨，不报。
甲寅，赐进士文天祥等五百六十九人及第、出身。考官王应麟得天祥卷，奏曰： 是卷古谊若龟鉴，忠肝如铁石，臣敢为得人贺。 
六月，甲戌，以硃骥孙为太府寺簿、知泸州兼潼川路安抚，措置泸、溆、长宁边境。
辛巳，浙江堤成。凡朝廷科拨，钱以缗计，百三十五万九百九十有奇，米以石计，三万三千一百，而临安府之费不与焉。
癸未，丁大全疏劾董槐。疏未下，大全夜半以台檄调省兵百馀人，露刃围槐第，迫之出，舆槐至大理寺，欲以此胁之。须臾，出北关，弃槐，嚣呼而散。槐徐步入接待寺，罢相之制始下，物论大骇。
诏： 程元凤、蔡抗可暂轮日当笔，军国重务，商榷奏闻。 
秋，七月，辛卯，帝谕辅臣： 财计所当整顿，吏奸不可不防，须择晓练都司提其纲。 寻以孙子秀、赵崇洁任责拘榷。时贾似道威权日盛，台谏尝论其部将，即毅然求去。会有言似道已密奏子秀不可用，执政遂置子秀，以似道所善陆壑代之。
太学诸生论丁大全不当迫逐董槐；甲午，以董槐为观文殿大学士、提举临安府洞霄宫。
丙申，诏曰： 进退台谏，权在人主；若由学校，万无此理。且非大臣所得进退，学校可得而进退之乎？叩阍缕缕，更无已时。可令学官先谕三学诸生，可安心肄业，以副朕教育之意。仍令御史台契勘当时同侍台牒作倡鼓率之吏，重作施行；临安府根究本隅将校，惩其不能钤束隅兵之罪。 丁大全之逐董槐也，入疏自解，帝亦不以为然，然不欲学校上书，故有是命。
戊申，帝问辅臣曰： 吴渊乞万兵以备泸、溆、思、播，何以应之？ 程元凤曰： 欲令渊且选兵五千至夔门，泸、溆有急则援泸、溆，思、播有急则援思、播，东可以捍金、洋，南可以庇归、峡，却从沿江调兵五千，以补京湖之数。 
秋，七月，甲寅，知叙州史俊调舟师连与蒙古战，却之。
乙卯，以程元凤为右丞相兼枢密使，蔡抗参知政事，张磻为端明殿学士、签书枢密院事。
丙辰，帝谕辅臣曰： 振饬纪纲，修明法度，今日急务。前此只缘物惰废法，以致蠹弊滋多，今当痛革。 帝又曰： 迩来朝廷之势轻，盍思所以重之！ 程元凤言当以求才为急，人才众多则国势自重，帝然之。
蒙古诸王塔齐尔等军过东平，掠民羊豕。蒙古主闻之，遣使问罪，由是诸军无犯者。
