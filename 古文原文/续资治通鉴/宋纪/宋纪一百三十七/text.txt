起玄黓敦牂四月，尽十二月，凡九月。
○高宗受命中兴全功至德圣神武文昭仁宪孝皇帝绍兴三十二年（金大定二年）
夏，四月，己巳，金右副元帅完颜默音等败斡罕于长泺。
先是斡罕攻泰州不克，转趋济州，欲邀金人粮运，默音与右监军完颜福寿，合兵万三千人，以海兰路总管图克坦志宁等为左翼，临海节度使赫舍哩志宁等为右翼，至木虎崖，尽委辎重士卒，赍数日粮，轻骑袭之。贼党有来降者，谓默音曰： 贼中马肥健，官军马疲弱，此去贼八十里，比遇贼，马已惫。贼辎重去此不远，我攻之，贼必救其巢穴。贼至，马必疲，我马得少息。所谓攻其所必救，以逸待劳也。 默音从之，乘夜亟发。会大风，路暗不能辨，迟明，行三十里许，与贼辎重相近，整兵少憩。斡罕方向济州，闻金兵取其辎重，乃还救，遇于长泺。既陈，默音别设伏于左翼之侧，贼骑突出左翼伏兵之间，图克坦克宁射却之。
是日，别部诸将与贼对者，胜负未分，相去五里许而立。左翼万户襄别与贼战，贼陈动，襄麾军乘之，突出其后，俱与大军不相及。襄以善射者二十骑，率众自贼后击之，贼不能支，乘势麾军击其一偏，贼遂却。襄遂与大军合，而别部诸将皆至，整陈力战，天忽反风扬砂石，贼陈乱。金兵驰击，大破之，追北十馀里，斩获甚众。
辛未，金降前主亮为海陵郡王。
甲戌，吴璘命姚仲趣德顺，统制官卢仕闵、姚志并听节制，相机图复泾、渭等州。仲言所领兵少，欲就兴元、洋州抽兵为助，璘从之。于是仲并河池、秦州兵九千诣德顺，馀兵留屯甘谷、摧沙、镇戎军。
时原州受围已久，金兵益置大砲十四所，更用鹅车、洞子拥迫城下，矢石乱发，军民死伤甚众，势将不支。守将段彦、巩铨，告于知镇戎军秦弼曰： 原州、镇戎，脣齿相依。原州失守，镇戎必孤。 弼以闻于宣抚司，乃就令弼尽领四将兵应援。段彦复报敌兵增至七万，卢仕闵谓泾、渭距德顺、镇戎地远，而原州势急，请姚仲分援原州，仲乃令右军统制李在分遣治平寨屯兵五百人往援之。仕闵以原州急，分遣其兵寨于东山及渭川道三岔口榆林堡，堡距州五十里，以为应援，且密遣壮士驰报城中，俾知外援以坚其守。
戊寅，御史中丞汪澈参知政事。
戊子，起居舍人、充大金国贺登宝位使洪迈等辞行。
壬辰，起居郎吕广问权尚书礼部侍郎。
丙申，兴元都统制姚仲闻原州围急，乃令统制官姚志、李在量留兵屯德顺，尽以精兵同所将常从兵以是日发德顺，往援原州。
契丹斡罕率众西走，金右副元帅默音追及之于{松}河。贼已济，毁其津口，赫舍哩志宁军先至，不克渡，乃对岸为疑兵，以万户瓜勒佳清臣、图克坦海罗于下流渡河。值支港两岸斗绝，且泞淖，命军士束柳填港面过。追之数里，得平地，方食，贼众奄至。志宁急整陈，贼自南冈驰下冲陈者三，志宁力战，流矢中左臂，战自若。后军毕至，左翼轻骑兵先与贼接战，据上风纵火，乘烟击金军。金步兵亦至。并力合战，凡十馀合，金兵苦风烟，皆植立如痴。会天雨风止，金兵奋击，大败之。图克坦克宁追奔十五里，贼前厄溪涧，不得亟渡，多杀伤。贼既渡，金兵亦渡。少憩，贼反旆来攻，克宁以大军不继，令军士皆下马射贼。贼引却而南，克宁亦将引而北。士未及骑马，贼复来冲突，金兵少却，回渡涧北。金军大队至，斡罕遂引去。
五月，戊戌，四川宣抚使吴璘，自河池往凤翔视师。
都统制姚仲遣统领官赵铨引兵七百至开边寨，克之，获其知寨成茂。已而金人千馀自原州来求战，铨鼓众力战，北兵败走。金二百馀骑又驻开边寨河滩，右军统制卢仕闵战退之，追击至九龙泉。仲令统制姚公辅同统领官张诏、赵铨领兵七百赴原州，又令统制姚公兴驻原州北岭，与金人合战，夺其隘口。守将段彦知大军将至，势少壮，金人是日攻城亦稍缓。
壬寅，仲以大军至原州之北岭，与金人合战，南兵大败。前一日，仲未至开边寨之十里，将以次日由九龙泉上北岭，令诸军弓弩尽满引行前，辎重队居后。平旦，遇敌万馀求战，仲以卢仕闵所领马步军及陕西兵合为头陈，次以己所统部军六千四百十有八为四陈，随势便利分列之，又以统制官姚志所部兵为后拒，列为隘曲。南军尽力鏖击，陈面开合凡数十，敌兵每一冲陈，率三千馀众，选为进退。辎重队随陈乱行不整，第一、第二陈方交锋，而第三、第四已为金兵破拒马而入，陈心冲溃、辎重中隔，莫可接。第五陈及仲牙兵，死斗最久，自辰至未，人马死亡，枕藉道路，军遂大溃。志陈居第六，已逾两隘，行前者还报诸陈尽为敌兵所败，志谓其徒曰： 前军既败，我辈进亦死，退亦死，等死耳，进犹可生也。 遂悉其军各死战。未几，金人马军直前冲击，志令左军第四正将张傅传令枪手尽坐，神臂弓先发，平射弓次之，起伏凡五，金兵引退约二百步。志遂趋陈，逾七八里，敌乃归南山原。当时询求姚仲不得，顷之，有报仲已至开边寨，志遂令将官杨立领神臂弓甲兵各五队据九经泉大川路，以备敌邀击。是役也，武显大夫、兴州前军同统制郑师廉，与统领官七，将官三十，队将七十有三，并死于陈，队兵以下不与焉。仲既至开边寨，讳言五陈之败，惟推姚志为奇功，以捷报宣抚司。
公辅闻仲遇敌，乃引兵次原州城为策应，遇金人，与战，至午，各退保于故垒。时吴璘方遗仲书，问原州敌势，且曰： 喀齐喀贝勒次凤翔，坚守不出。势不与处，虽原州围未解，可且赴德顺。 书未至而仲已败。
金立楚王允迪为皇太子。
乙巳，诏： 礼部奏名进士，依祖宗故事，更不临轩策试。 
戊申，太傅、宁远军节度使、御营宿卫使、和义郡王杨存中，为醴泉观使。
辛亥，镇江都统制张子盖，与金人遇于石湫堰，败之。
先是金以数万众围海州，诏子盖率兵往援，仍听张浚节制。浚受命，即为书抵子盖，勉以功名，令出骑乘敌弊。子盖至京口，整军渡江，亟趣涟水，择便道以进。前一日，至石湫堰，金万骑陈于河东。子盖曰： 彼众我寡，利在速战，不可令敌知我虚实。 于是率精锐数千骑，驰马先入。复州防御使王友直以所部力战，御营宿卫前军统制张玘为流矢中其脑，没于陈，士卒死斗。金兵遂大败，拥于河，溺死几半，馀骑遁去。
壬子，奉安显仁皇后神御于景灵宫。
癸丑，吴璘闻姚仲之败，乃逮系左军第四正将张傅鞫之，始得其实，遂追仲赴军前议事。翌日，又令统制官姚公辅、赵铨守原州，听候中军统制吴挺节制，不得自为摘发，若擅离所守地，稍失支吾，并斩。
乙卯，忠州团练使、知顺昌军孟昭，率部曲来归，居固始县。以昭为光州兵马钤辖，其徒皆授田居之。
丁卯，天申节，罢上寿。
海州围解。
戊午，饮宗小祥，上诣几筵殿行礼。
癸亥，观文殿大学士、判建康府张浚言： 军籍日益凋寡，补集将士，必资西北之人，能战忍苦，方为可仗。访得东北今岁蝗虫大作，米价涌贵，中原之人，极艰于食。乞朝廷多拨米斛或钱物，付臣措置招徠，人心既归，北势自屈。 诏以米万石予之。
浚以为淮楚之人，自古可用，乘其困扰之后，当收以为兵，乃奏曰： 两淮之人，素称强力，而淮北义兵，尤为忠劲，困于敌人，荼毒已甚，仇敌欲报之心，未尝一日忘也。特部分未严，器械不备，虽有赤心，不能成事。诚恐一旦奸夫鼓率，千百为群，别致生事，可因其嫉愤无聊之心而招集之。宜置御前万弩营，募民壮年十八已上、四十五已下、堪充弩手之人，并不刺臂面，以御前效用为名，各给文帖，书乡贯、居住之处及颜貌、年甲、姓名，令五人结一保，两保为一甲，十甲为一队，递相保委，有功同赏，有罪同罚，于建康府置营寨安泊。 诏可之。
浚即下令曰： 两淮比年累被荼毒，父子、兄弟、夫妇，杀伤掳掠，不能相保，今议为必守之计。复耻雪怨，人心所同，有愿充者，宜相率应募。至于淮北久被涂炭，素怀忠义，欲报国恩，亦当来归，共建勋业。 于是两淮之人，欣然愿就，率皆强勇可用，浚亲训抚之。又奏差陈敏为统制。敏起微贱，声迹未振，浚擢于困废中，敏感激尽力图报。未几，成军。方召募之初，浮言鼓动，欲败成绩，数月间，来应者不绝，众论始定。
浚谓： 敌长于骑，我长于步，制骑莫如弩，卫弩莫如车。 乃令专制弩治车。又谓： 三国以后，自北来南，未有不由清河、涡口两道以舟运粮。盖淮北广衍，粮舟不出于淮，则惧清野无所得，有坐困之势，于是东屯盱眙、楚、泗以扼涡、颍，大兵进临，声势连接，人心毕归，精兵可集。 即奏言之。又多募福建海船，由海窥东莱，由清、泗窥淮扬。诏下福建选募。
甲子，诏曰： 朕以不德，躬履艰难，荷天地祖宗垂裕之休，获安大位，三十有六年，忧勤万几，宵旰靡怠。属时多故，未能雍容释负，退养康宁。今边鄙粗宁，可遂如意。皇子玮，毓德允成，神器有托，朕心庶几焉。可立为皇太子，仍改名冲，所司择日备礼册命。其宫室、官属、仪物、制度等，速讨论典故以闻。 
庆远军节度使、龙神卫四厢都指挥使、主管侍卫马军司公事成闵为太尉、主管殿前司公事，宁国军节度使、龙神卫四厢都指挥使、建康府驻答刂御前诸军都统制、淮南西路制置使、京畿、河北西路、淮北寿、亳州招讨使李显忠为太尉、主管侍卫马军司公事。
四川宣抚使吴璘遣将攻熙州，是月，拔之，获其都统官刘嗣。
初，三大将之出也，兴元路得秦、陇、环、原、熙、河、兰、会、洮州、积石、镇戎、德顺军，凡十二郡；金州路得商、虢、陕、华州，凡四郡，独渭北以重兵扼凤翔，故散关之兵未得进。
是月，金右副元帅默音，以逗留召还。
默音贪掳掠，败敌不急追，纵敌使去。其子色格暴横，军中士卒不用命。斡罕得水草善地，金兵水草乏，马益弱，斡罕遂涉懿州界，陷灵山、同昌、惠和等县，窥取北京，西攻三韩县，势益炽。金廷臣或言： 斡罕兵势如此，若宋人乘虚袭我，国其危哉！设有所求，当割地与之。 金主惧甚。右丞布萨忠义请曰： 臣闻主优臣辱，愿效死力，殄灭契丹。 金主壮之，乃召默音等还，切责罢之。以赫舍哩志宁为右监军，偕左监军高忠建进讨。旋命忠义为平章政事兼右副元帅，经略契丹。
六月，丙寅朔，四川宣抚使吴璘次大虫岭，姚仲来谒，璘先令夔州安抚李师颜夺其兵，欲斩以徇。参议官有劝止之者，乃系河池狱，旋送文州拘管。
统制姚公辅引兵出城北，次于北原，与敌兵遇，战焉。金人自五月至于今，增兵凡万五千骑，调丁夫五千馀众，以牛车运砲坐六十有馀所，增置憨皮袋，搜城车、呆楼、洞子十馀所，自城东至于西南隅，共为六寨。守将段彦来告急，一日书五至，公辅告急亦继至。
己巳，龙神卫四厢都指挥使、随州观察使、主管侍卫马军司公事李捧罢，为武泰军承宣使、两浙东路军副总管、绍兴府驻答刂；龙神卫四厢都指挥使、镇南军承宣使、荆南府驻答刂御前诸军统制李道罢，为捧日天武四厢都指挥使、知荆南府；中亮大夫、鄂州驻答刂御前左军副都统制兼知襄阳府王宣领郢州防御使、权主管荆南府驻答刂御前诸军都统制职事，仍兼知襄阳府。
庚午，龙神卫四厢都指挥使、潭州观察使、鄂州驻答刂御前诸军都统制、充湖北、京西制置使、京西北路招讨使吴珙为安远军承宣使、主管侍卫步军司公事，赏茨湖之捷也。时复与金人议和，故三招讨并除管军而结局。
壬申，永州防御使、侍卫马军司中军统制赵撙充鄂州驻答刂前军都统制。
癸酉，以立太子，告天地、宗庙、社稷。
甲戌，殿中侍御史张震、右正言袁孚论宰相硃倬之罪，倬闻，亦乞免。乙亥，尚书右仆射、同中书门下平章事硃倬罢，为观文殿学士、提举江州太平兴国宫。
帝出御答刂曰： 朕宅帝位三十有六载，荷天地之灵，宗庙之福，边事浸宁，国威益振。惟祖宗传序之重，兢兢焉惧弗克任，忧勤万几，弗遑暇佚，思欲释去重负以介寿臧，蔽自朕心，亟决大计。皇太子贤圣仁孝，闻于天下，周知世故，久系民心，其从东宫付以社稷。惟天所相，朕非敢私。皇太子可即皇帝位，朕称太上皇帝，迁德寿宫，皇后称太上皇后。一应军国事，并听嗣君处分。朕以淡泊为心，颐神养志，尚敕文武忠良，同德合谋，永底于治。 诏，洪遵所草也。
丙子，帝行内禅之礼，有司设仗紫宸殿下。先是帝尝谕太子以传禅意，太子流涕固辞，至是遣中使召太子入禁中，复加面谕。太子推逊不受，即趋殿侧便门，欲还东宫，帝勉谕再三，乃止。
于是帝御紫宸殿，尚书左仆射、同中书门下平章事陈康伯、知枢密院事叶义问、参知政事汪澈、同知枢密院事黄祖舜升殿。康伯奏言： 臣等辅政累年，罪戾山积，圣恩宽贷不诛。今陛下超然高蹈，有尧、舜之举，臣等不胜欣赞。但自此不获日望清光，犬马之情，无任依恋！ 因再拜泣下。帝亦为之挥涕，曰： 朕在位三十六年，今老且疾，久欲闲退。此事断在朕意，非由臣下开陈也。卿等宜悉力以辅嗣君。 康伯等复曰： 皇太子贤圣仁孝，天下共知，似闻让逊太过，未肯即御正殿。 帝曰： 朕已再三邀留，今在殿后矣。 帝即入宫。
百官移班殿门下，宣诏结，复入班殿庭。顷之，皇太子服袍履，内侍扶掖至御榻前，拱手侧立不坐，应奉官以次称贺。内侍扶掖至于七八，乃略就坐，宰相率百僚称贺，皇太子遽兴。康伯等奏言： 愿陛下即御坐，正南面，以副太上皇帝付托之意。 太子愀然曰： 君父之命，出于独断。此大位，惧不敢当，尚容辞避。 
班退，太上皇帝即驾之德寿宫。帝服赭袍、玉带，步出祥曦殿门，两掖辇以行，至其宫门，弗肯止。上皇麾谢再三，且令左右扶掖以还，顾谓曰： 吾付托得人，斯无憾矣！ 左右称万岁。百官扈从上皇至德寿宫。
丁丑，驾诣德寿宫起居。
戊寅，大赦。
帝谕群臣曰： 朕欲每日一朝德寿宫，以修晨昏之礼，面奉太上皇帝圣谕，谓恐费万几，劳烦群下，不赐许，可委礼官重定其期。 礼部侍郎黄中奏： 汉高帝五日一朝太上皇，今请依前事。 诏从之。
金命居庸关、古北口讥察契丹间谍，捕获者加官爵。己卯，命万户温特赫阿噜岱率兵四千屯守古北口、蓟州石门关。以斡罕侵轶日甚，故备之。
金布萨忠义之奉命讨斡罕也，金主赐以诏曰： 军中将士有犯，连职之外，并以军法从事，有功者依格迁赏。 又诏将士曰： 兵久驻边陲，蠹费财用，百姓不得休息。今以右丞忠义为平章政事、右副元帅，宜同心戮力，无或弛慢。 
以大名尹宗尹为河南路统军使。
壬午，忠义等遇斡罕于花道。斡罕拥众八万，势甚张。忠义以宗亨为左翼，宗叙为右翼，与贼夹河而陈。贼渡河，分其后为二，先犯左翼军，万户扎拉以六百骑奋击，败之。贼犯右翼军，宗亨及富察世杰指画失宜，陈乱，败于贼，世杰挺身投入于扎拉军中。贼围扎拉军，扎拉力战，宗叙以右翼军来救。斡罕不能胜，乃以精锐自随，以羸兵护其母、妻、辎重由别道西走，期于山后会集，忠义及赫舍哩志宁以大军追及于袅岭西陷泉。贼军三万骑，涉水而东，大军先据南冈，左翼军自冈为陈，迤逦而北，步军继之，右翼军继步军北引而东，作偃月陈，步军居中，骑军据其两端，使贼不见首尾。时昏雾四塞，跬步莫睹物色，忠义祷曰： 狂寇肆暴，杀戮无辜，天不助恶，当为开霁。 莫已，昏雾廓然。贼见左翼据南冈，不敢击，击右翼军，扎拉力战，贼稍却。志宁与瓜勒佳清臣等合战，贼大败，将涉水去，泥泞不得亟渡，金兵逐北，人马相蹂践而死，不可胜数。陷泉皆平，馀众蹈藉而过，或奔溃窜匿林莽间，金兵踵击之，俘斩万计，生擒其弟伪六院司大王袅。斡罕走趋奚地，金兵追蹑至七渡河，又败之。既逾浑岭，复进军袭之，望风奔溃。斡罕之母举营自落冈西走，志宁追之，尽获辎重，俘五万馀人。
捷闻，金主诏曰： 右副元帅忠义，遣使来奏大捷。或被军俘获，或自能来服，或无所归而投拜，或将全属归附，或分领家族来降，或尝受伪命及自来曾与官军斗敌，皆释其罪。其逃亡者，除斡罕一身，有能归附，亦准释放，能诛捕斡罕或率众来降者，并给官赏。各路抚纳来者，毋得辄加侵损。无资给者，有粮处安置，仍官为养济。 
癸未，陈康伯奏： 臣等以前二日朝德寿官，太上皇帝宣谕，车驾每至宫，必于门外降辇。已再三谕之，既以家人之礼相见，自宜至殿上降辇。令臣等奏禀此意。 帝曰： 夜来太上皇帝有旨，令朕只朝朔望。朕于子道问寝侍膳，尤宜勤恪，卿等可详议以闻。如宫门降辇，在臣子于君父，礼所当然。太上皇帝虽曲谕，朕断不敢。 
甲申，诏曰： 朕钦承圣训，嗣守丕基，猥以眇躬，托于王公士民之上，兢兢业业，惧德菲薄，不敏不明，未烛厥理，将何以缉熙初政，称太上付授之恩！永惟古先极治之朝，置鼓以延敢谏，立木以求谤言，故下情不塞于上闻，而治功所由兴起也，朕甚慕之。况今荐绅之士，咸怀忠良，刍荛之言，岂无一得！朕躬有过失，朝政有缺遗，斯民有休戚，四海有利病，凡可以佐吾元元，辅朕不逮者，皆朕所乐闻。朕方虚怀延纳，容受直辞，言而可行，赏将汝劝，弗协于理，罪不汝加。悉意陈之，以启告朕，毋隐毋讳，毋惮后害。自今时政阙失，并许中外士庶直言极谏，诣登闻检、鼓院投进；在外于所在州军实封附递以闻。 
丁亥，诏胡铨复元官，差知饶州。
礼部侍郎黄中等言： 奉圣旨，太上皇帝有诏，却五日之朝，朕心未安，令有司官详议。臣等今议，除朔、望皇帝诣德寿宫朝见外，请于每月初八并二十二日朝见，并如宫中之仪。 诏从之。
壬辰，殿中侍御史张震言： 绍兴二年诏书略曰： 昔我太祖皇帝尝令百官轮次面对，自今后，行在百官日轮一员面对，朕当虚伫以听其言，且观其行。 陛下初承圣绪，望举行旧典，诏日官日以序进，则数日之间，议论毕陈，而贤愚可以概见。俟其既周，即复依旧五日轮对。 诏从之。
帝手书召判建康府张浚。既见，帝改容曰： 久闻公名，今朝廷所赖惟公。 浚言： 人主以务学为先，人主之学，以一心为本。一心合天，何事不济！所谓天者，天下之公理而已。必兢业自持，使清明在躬，则赏罚举措，无一不当。人心自归，强邻自服。 帝竦然曰： 不当忘公言。 浚见帝天锡英武，力陈和议之非，劝帝坚意以图事功。于是加浚少傅，进封魏国公，除江淮宣抚使，节制屯驻军马。
秋，七月，壬寅，诏曰： 永惟邦本，实在斯民。民之休戚，实系守令。太上皇帝精择循良，留神惠养，垂及眇躬，其敢怠忽！咨尔分土之臣，毋滋讼狱，毋纵吏奸，毋夺民时以重土木，毋掊民财以资饷遗。有一于此，必罚毋赦。至于俾民安其田里，愁叹不生，增秩赐金，若古典则。 
丁未，赐知临安府赵子潚御札，罢京尹供食善营办。帝曰： 更宜子细求访，应有扰民之事，一一条具开奏。如停罢供馈等，所省钱二万馀贯，可尽与民间除去科扰。 
戊申，诏追复岳飞元官，以礼改葬；访求其后，特与录用。
庚申，金尚书左丞相晏致仕。
壬戌，诏： 将届圣节，诸路监司、州军应合进金银钱绢等，缘天申圣节已行进奉，合进之数，权与蠲免。 
金边帅以檄至盱眙，达通和之意，宜各守元立封疆，边臣以闻。乃下诏曰： 敌人求索故礼，从之则不忍屈辱，不从则遗患未已。中原归正人源源不绝，纳之，则东南力不能给，否则绝向化之心。宰执、侍从、台谏，各宜指陈定论以闻。 
时群臣有所论列，而宰执独无奏章，帝以问参知政事史浩。浩奏谓第当且坚壁以御攻冲，俟乘机以图恢复。先是史浩议欲城瓜洲、采石，下张浚议，浚谓如此是自示以削弱之形，不若先城泗州。浩既参知政事，与张浚议多不合。
命参知政事汪澈视师湖北、京西。时刘珙使金，不至而复。先是洪迈、张抡使回，见张浚，具言金不礼我使，具状令称陪臣，浚谓不当复遣使。而史浩议遣使报金以登位，竟遣珙。行至境，金责旧礼，不纳而还。
斡罕既败，收合散卒万馀人，遂入奚部，以诸奚自益。八月，乙丑朔，金左监军高忠建破奚于栲栳山，及招降旁边奚六营，有不降者攻破之。斡罕寇古北口，万户温特赫阿噜岱因妻生日，辄离军六十里，贼闻之来袭，杀伤士卒甚众。金主命完颜默音以兵三千会旧屯兵击之。先是有告默音子色格谋反者，金主察其诬，命鞫告者，告者款伏，遂诛之。金主谓默音曰： 人告卿子谋反，朕知卿必不为此。今告者果自服罪，宜悉此意。 默音至军，击擒其贼党。
癸酉，金主谓宰臣曰： 百姓上书陈时政，其言犹有所补。卿等位居机要，略无献替，可乎？夫听断狱讼，簿书期会，何人不能！唐、虞之圣，犹务兼览博照，乃能成治。正隆专任独见，故取败亡。朕早夜孜孜，冀闻谠论，卿等宜体朕意。 诏百司官吏： 凡上书言事，或为有司所抑，许进表以闻。朕将亲览，以观人材优劣。 
丁丑，金免齐国妃、韩王亨等亲属在官籍者。
金主诏元帅右都监完颜思敬，以所部军与大军会讨斡罕。
戊寅，帝诣德寿宫上光尧寿圣太上皇帝、寿圣太上皇后尊号册宝，行礼。
乙酉，金诏左谏议大夫石琚、监察御史冯仲方廉察河北东路。
丁亥，金主诏御史台曰： 自三公以下，官僚善恶邪正，当审察之。若止理细务而略其大者，将治卿等罪矣。 
辛卯，金罢诸关征税。
九月，丁酉，诏： 朕仰稽祖宗故事开讲，其日可召辅臣观讲。 
戊戌，诏： 比下求言之诏，欲急闻过失，四方有献言者，并付后省看详。今已逾月，未闻推择来上，可令催促。 
诏： 蜀去行都万里，人才豫当储蓄，以备缓急。欲举一忠悫明敏之士，周知蜀利害者为都转运使，可令集侍从、台谏各举所知，以俟采择。 
金完颜思敬以所部兵入奚地，会布萨忠义之军追讨斡罕，贼党多降，馀多疾疫而死，无复斗志。斡罕自度势穷，谋自羊城道四京奔夏国。金兵追之益急，其众复多亡去，度不得西，乃北走沙陀。庚子，贼党执斡罕以降，并获其母、妻，逆党悉平。甲辰，金太子率百官上表贺。乙巳，金以斡罕平诏中外。辛亥，斡罕磔于市，其党瓜里扎巴南走，左宣徽使宗亨追之，不及，瓜里扎巴遂来降。
甲寅，诏胡铨、王十朋并赴行在。
冬，十月丙寅，诏： 侍从、两省、台谏、卿、监，各举可任监司、郡守之人，分为二等，一见今可用，一将来可用，限一月闻奏。如所举，增秩、赐金，举主同之；不如所举，罚亦同之。及见任监司、郡守才与不才，亦限一月内逐一具姓名臧否品目来上。 
右正言周操言： 国家内设百官，必资久任以责成效。今则不然，自丞、簿不数月望为郡，自郎不数月望为卿、监，利于速化。人则幸矣，职业不修，国家何赖！若乃监司、郡守之数易，则其害又有大于此者。监司一易则扰一路，郡守一易则扰一州。望面谕大臣，自今内外除授之际，确意精选，务在久任。 诏令三省遵守。
丁卯，金以左副元帅完颜固云为平章政事。
戊辰，金平章政事、右副元帅布萨忠义等至自军。丙戌，以忠义为右丞相，改封沂国公，以左监军图克坦志宁为左副元帅。
戊子，金葬睿宗皇帝于景陵，大赦。
己丑，金命赫舍哩志宁经略南边。
十一月，癸巳朔，金命布萨忠义南伐。
甲寅，殿中侍御史张震等言： 乾德四年诏，自今内臣年及三十以上，兼见在朝廷系职，方许养一子；皇祐五年诏，内侍以一百八十人为额；嘉祐中，韩绛奏内臣员多，请住养子；至治平以后，始复许奏荐。而熙宁中，神宗谕宰臣曰： 方今宦者数已多，而隶前省官又入内侍。绝人之世，仁政所不取。且独不可用三班使臣代其职事乎？ 吴充对曰： 此盛德事，臣等敢不奉行！ 自来条例，又须限以年甲，试以诗书，籍定姓名，遇阙不填。宜立为定制。 诏： 令内侍省开具见在人数闻奏，今年会庆节权免进子。 
乙卯，臣僚言： 祖宗时，赃罪削籍配流者，虽会赦不许放还叙用。近睹登极赦，命官除名追官资及勒停并永不收叙人，并与叙元官，甚失祖宗痛绳赃吏之意。请自今，官吏尝经勘断犯入已赃，并不许收叙；如有已放行收叙者，即为改正。 从之。
十二月，戊辰，诏： 今日早朝，集侍从、台谏赴都堂，条具方今时务，仍听诏旨。 诏曰： 朕览张焘所奏，犁然有契于衷，已令侍从、台谏集于都堂。今赐卿笔札，宜取当今弊事，悉意以闻。退，各于听治之所，尽率其属，谕以朕旨，使极言之，毋得隐讳，朕将有考焉。 
初，张焘以故老召除知枢密院事，帝问为治之要，焘因言： 太上皇帝绍兴初，尝举行祖宗故事，诏百官赴都堂，令条具当今弊政与夫救正之宜，请检举地之。 故有是诏。
庚辰，臣僚言： 国朝检校官一十九员，上者曰太师、太尉、太傅、太保、司徒、司空，而除授则自司徒迁太保，各以序进。陛下方讲修圣政，宜下有司讨论，立为定式。 给事中黄祖舜等言： 看详臣僚所陈六事：其一曰，六等检校官，旧制也，今则皆无有。而自节度径除太尉，历开府仪同三司以至少保。其二曰，节度以移镇为恩宠，旧制也；今则一定而不易。其三曰，承宣分大、中、小镇，观察分大、小州，旧制也，今则皆径作一官矣。其四曰，横行自右武大夫以至通侍为十三等，以待年劳及泛恩者，非有功效显著，不带遥郡，旧制也，今则自右武大夫当迁官者，率以遥郡改转，才五迁即至遥郡承宣，一落阶遂为正任承宣使。其五曰，武功大夫实历十年，用七举主始转行，旧制也，今或自小使臣为宣赞舍人，才迁一官，径至右武郎。其六曰，总管、钤辖、都监分六等差遣，非正任观察使及管军，不以为总管，旧制也，今降此而得之者，纷纷皆是。逐项所陈，委皆允当，乞与施行。自降指挥日为始。 诏并从之。
辛巳，帝曰： 昨闻臣僚言，秦桧诬岳飞，举世莫敢言，李若朴为狱官，独白其非罪。吕忱中发王晌，所司皆取迎合；林待问为勘官，独直其冤状。章杰捕赵鼎送葬人，又搜其私书，欲傅致士大夫之罪；翁蒙之为县尉，毅然拒之。沈昭远为王鈇家治盗，欲锻炼富民，多取其陪偿；王正己为司理，卒平反之。此皆不畏强御，节概可称。三省详加访问其人，如在，可与甄录。 
乙酉，金遣尚书刑部侍郎刘仲渊等廉察宣谕东京、北京等路。
是月，命宰相陈康伯兼枢密使。
诏吴璘班师。
是冬，帝召陈俊卿及张浚子栻赴行在所。
浚请临幸建康以动中原之心，用师淮耎，进舟山东，以遥为吴璘之援。帝见俊卿等，问浚动静、饮食、颜貌，曰： 朕倚魏公如长城，不容浮言摇夺。 时金以十万兵屯河南，声言窥两淮，浚以大兵屯盱眙、泗、濠、庐州，金不敢动；第移文索海、泗、唐、邓、商州及岁币，浚言金人多诈，不当为动，卒以无事。
栻之见帝也，即进言曰： 陛下上念宗社之仇耻；下悯中原之涂炭，惕然于中而思有以振之，臣谓此心之发，即天理也。愿益加省察，稽古亲贤以自辅，毋使其少息，则今日之功，可以立成。 帝大异之。
