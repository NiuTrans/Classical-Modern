起强圉作噩正月，尽屠维大渊献十二月，凡三年。
○理宗建道备德大功复兴烈文仁武圣明安孝皇帝嘉熙元年（蒙古太宗九年）
春，正月，甲寅，初置财用司。诏京西湖北制置使、副，给犒沿边战士有差。
丁巳，雷。戊午，乔行简请免天基节宴以答天戒，从之。
蒙古安笃尔言于宗王曰： 陇西州县方平，人心犹贰。汉中当陇、蜀之冲，宜得良将镇之。 宗王曰： 安反侧，制盗贼，此上策也。然无以易汝。 遂分蒙古千户五人隶之以往。安笃尔遣将南戍沔州之石门，西戍阶州之两水，谨斥堠，严巡逻，守御遂固。
二月，癸未朔，以郑性之知枢密院事，兼参知政事、礼部尚书邹应龙为端明殿学士、签书枢密院事兼权参知政事，左谏议大夫李宗勉为端明殿学士、同签书枢密院事。甲申，李鸣复罢，以资政殿学士知绍兴府。
乙酉，提举洞霄宫葛洪薨。
癸巳，诏： 故参知政事宣缯，赠太师，谥忠靖。子璧，服阕日与职事官。 以尝预定策也。又诏： 缯宝庆初元所进朕《即位事始》，悉本先帝遣训，可宣付史馆。 
丁酉，诸王官大小学教授王辰言： 蜀中旧例，乾道初，虞允文以同知枢密为四川宣抚时，汪应辰归班。开禧间，安丙在沔州，杨辅为成都制置，旋即召还。今李埴宣抚在内，杨恢制置在外，号令未免牵制。 帝曰： 适与辅臣言，令杨恢参赞安抚矣。 辰曰： 圣算及此，全蜀之幸！ 
己亥，屯田郎官王万进对。帝曰： 卿是淮人，熟知边事。 对曰： 臣非知兵。陆贽有言： 兵法无他，人情而已。 但以人情区处，即是兵法。 帝问其说，万曰： 一和字，沮众误国。 帝曰： 和亦不可废。 万曰： 若专立为题则不可，要当并为战守规模。 
癸卯，诏国子监刑进《通鉴纲目》。
初，蒙古诸府官府自为符印，僭越无度，耶律楚材请中书省依式铸给，名器始重。时诸王贵戚，皆得自起驿马，道路骚扰，所至需索百端；楚材复请给牌札，定分例，其弊始革。
三月，壬子朔，诏曰： 朕更化励精，视民如子，然内治之尚阙，致外患之未平。京、襄既被于创残，淮、蜀重遭于侵扰。道路流离之众，惨不聊生；室庐焚毁之馀，茫无所托；骨肉罹于荼毒，丁壮困于转输。嗟汝何辜，由吾不德！幸天人犹助于信顺，将帅悉力以捍防，虽烽燧之甫停，柰疮痍之未复。肆颁焕号，用慰群情。发粟以赈贫，蠲租而已责，血战之士，当议优恩，死事之家，宜加恤典。或乘时而啸聚，或失律而逋逃，咸与惟新，同归于治。 
丙辰，诏： 别之杰募二万人，屯公安、峡州，许晟大募三千人，屯岳州，其廪给等费所合科拨，条具以闻。 
己未，户部侍郎兼权兵部尚书、知临安府赵与懽言： 端平以来，陛下明诏侍从、台谏各举文武大小之臣，应诏者不谓不多，其间岂无魁特奇杰之人！望申命大臣，集侍从、台谏于都省，以前所荐员，佥谋公议，量才授任，不必拘以资格。若夫内之宰执、侍从、三衙、环尹，外之列屯将帅，又择其才望之相上下者，储之以备缓急，庶无乏才之叹。 从之。
乙亥，资政殿学士魏了翁卒，谥文靖，赐第宅于苏州。
蒙古主以奇彻部长巴齐玛克负固，命皇侄莽赉扣、诸王巴图征之。临行，语之曰： 闻马齐玛克有胆气，苏布特亦有胆勇，可命为先锋。 苏布特进战屡胜，掳巴齐玛克妻子于衮腾吉期海，巴齐玛克遁入海岛。会大风刮海水去，其浅可渡。莽赉扣曰： 此天开道与我也。 遂进屠其众，擒巴齐玛克。命之跪，巴齐玛克曰： 我为一国主，岂苟求生！且身非驼，何以跪人为！ 乃囚之，巴齐玛克谓守者曰： 吾之窜入于海，与鱼何异！然终见擒，天也！今水还期且至，军宜早还。 莽赉扣闻之，即班师，而水已至，后军有浮渡者。莽赉扣复进围俄罗斯默齐斯城。破之。
夏，四月，壬辰，以保康军承宣使贵谦为保康军节度使；武康军承宣使、提举神祐观舆芮为武康军节度使，提举万寿观。
校书郎刘汉弼言荆、襄制阃当在江陵。帝问收复襄阳之策，对曰： 制使若在江陵，则事权重，收复尚可图也。 帝然之。甲申，左司谏曹豳言： 陛下以方面付三阃，而和战之议，私自矛盾，忧未艾也。史嵩之在淮西，用清野之说，敌未至而民先罹其祸，用撒花之说，民欲战而禁其不得往，盖以和误国也。赵葵在淮东，定远之破，近在邻境，六合之破，政在属部，葵乃闭城自守，不出一兵援之，是畏怯以辱国也。陈韡在金陵，旷口之衄，天殆少警之，议者乃谓敌兵之难当，非如盗贼之易制。今宜责嵩之以收复襄阳，为江陵捍蔽；经理上流，为下流防拓；葵则结邻阃以御哨骑，备舟师以防海道；韡则以沿江并领淮西，以安淮东。若秋、冬可以遏敌，乃为报郊。 帝然之。
五月，壬申，行都大火，延烧民庐五十三万。鱿酉，诏蠲临安府城内外征一月。甲戌，避正殿，减常膳。丙子，出内库缗钱二十万给被焚之家。
辛巳，诏求直言。士民上书，咸诉济王之冤。
初，进士潘牜方对策曰： 陛下承体先帝，归德匹夫，何异为人子孙，身荷父母劬劳之赐，乃指豪权悍婢为恩私之地！欲父母无怒，不可得也。 又曰： 陛下手足之爱，生荣死哀，反不得视士庶人。此如一门之内，骨肉之间，未能亲睦，是以僮仆疾视，邻里生侮。宜厚东海之封，袭淮南之士，以致人和。 语多追咎史弥远，弥远虽死，徒党尚盛，于是侍御史蒋岘，谓火灾天数，何预故王！遂疏劾起居舍人方大琮、正字王迈、编修刘克庄等鼓煽异论，并斥牜方性同逆贼，语涉不顺，请皆论以汉法。自是群臣无复敢言济王之冤者。
监都进奏院史弥巩上言： 人伦之变，世孰无之？陛下友爱之心，亦每发见。洪咨夔所以蒙陛下殊知者，谓霅川之变，非济邸之本心，济邸之死，非陛下之本心，深有以契圣心耳。矧以先帝之子，陛下之兄，乃使不能安其体魄于地下，岂不干和气、召灾异乎！ 弥巩为弥远从弟，心非弥远所为，不登弥远之门者三十年，人皆重之。旋出提点江东刑狱。
枢密院编修官徐鹿卿上疏，略曰： 臣闻不可玩者，上天之怒，不可忽者，人心之疑。知所以解人心之颖，则可以息天地之怒矣。陛下嗣承丕绪，十有四年，其间灾异，何所不有，三变为尤大，辛卯之灾，人以为权臣专擅之应，陛下方且念其羽翼之功，潜晦阴芘，于是天怒不息而警之以丧师失地之变。三京之败，人以为诸臣狂易所致，顾乃委曲调护，三年始下哀痛之诏，于是天怒未息，而警之以迅雷之威。明禋之异，人以为燮理者所致，陛下虽能逐一宰臣，然舛政宿弊，大率多仍其故，于是天怒不息，而郁攸之警至于再矣。火迫于开元、阳德之宫，独不之毁，岂非天以彰我宁宗盛德，以警动陛下之心乎？此众心之所疑也。椒房之亲，滥邀节钺之华，恩宠先之，火亦先之，众心所以重疑也。贵亲懿戚，人颇讥其干请之数，火越两河而径趋之，众心所以愈疑也。今御笔时至于中书，宣谕或及于要地，事关封驳，不免留中，方面置局，以行属托，每有科降，桩留供赏，此钱此物，归之谁乎？除目未颁，已有谓某为某邸之客，某登某人之门，既而有吻合者矣。除目既下，则又曰某出于懿旨之丁宁，某出于御札之训谕，虽卑官小职，有不能不然者矣。伴食故臣，生无锱铢之劳，没乃论定策之功。潜邸外姻，岂不可薄加恩数，而参错于边方守卒之任！臣以为不窒交通之路，则谤不解，不杜侥幸之门，则谤不解，天之所以怒也！ 会方大琮、王迈、刘克庄以言事黜，鹿卿赠以诗，言者并劾之，出知建昌军。
六月，甲午，诏以 盛暑，录临安府系囚。常所不原者，俟约法，馀随轻重裁决。大理寺、三衙门、二赤县亦如之。著为令。 
丙午，诏以 新如黄州、淮西安抚李寿朋，被命已三阅月，不即便道之官，乃还家安坐。秋防在近，不知体国，人皆若此，缓急何赖！可夺三官，建昌军居住。 
先是蒙古侍臣托驩，请简天下室女，诏下，耶律楚材尼之不行，是月，左翼诸部讹言括民女，蒙古主怒。楚材进曰： 向选女二十有八人，足备使令。今复选拔，臣恐扰民，欲覆奏耳。 蒙古主良久曰： 可罢之。 左翼褚都讹言括民女，蒙古主怒，因括以赐麾下。
秋，七月，己未，诏淮西制参李曾伯等各进秩一等，以去冬敌兵侵合肥、浮光，遣援有劳也。
八月，甲申，追封赵汝遇为福王。
癸巳，以李鸣复参知政事，李宗勉签书枢密院事。
金亡，士人多流寓东平，宁子贞周给之，择其才者，荐于行台严实。由是刘肃、李昶皆见用。掌书记徐世隆，亦劝实收养寒素，四方之士，闻风而至，故东平一时人材多于他镇。实以济阴商挺为诸子师，以永年王磐为诸生师。既而迎元好问校试诸生文，预选者阎复、徐炎、李谦、孟祺四人，后皆知名。
耶律楚材言于蒙古主曰： 制器者必用良工，守成者必用儒业。儒臣之业，非积数十年，殆未易成也。 蒙古主曰： 果尔，可官其人。 楚材请校试之。乃命税课使刘中随郡考试，以经义、词赋、论分为三科，作三日程，专治一科，能兼者听，但以不失文义为中选。儒人被俘为奴者，亦令就试，其主匿弗遣者死。得东平杨奂等四千三十人，免为奴者四之一。楚材又请一衡量，立钞法，定均输，庶政略备。
九月，壬子，刑部侍郎兼侍讲李大同言： 陛下念祖宗付托之重，肆颁御笔，令宗司参酌彝典，建置内学，选育宗贤。臣谓取之属籍，必其家庭之习尚，父兄之教诏，薰然有和平之气，蔼然有礼义之风。师保之官，所以养成其器业，必耆德靖重，有可象之仪，经学通贯，有开明之益。若宫嫔之为保姆，内臣之为承直，亦必年齿老成，禀资纯厚之人。盖内学之建，非王邸讲授比，当置教官三四员，日轮一人，晨入暮出，不许无故辍讲。庶宗贤与正人居而德性成矣。 
先是帝欲建内小学，令选宗子十岁以下质美者以闻。丁巳，遂建学，置教授二员，选宗室子俾就学。戊午，太常丞兼金部郎官陈煜，言内学教导之职，当重其选，帝曰： 难其人。 煜奏： 师儒之官，不但讲授，当随事规益，养成德器。 
庚午，诏淮东制置使赵葵计度边事已，措置奏闻。
蒙古诸将由八柳渡河，入汴城，过臣刘甫置酒大庆殿。塔斯曰： 此故金主所居，我人臣也，不敢处此。 遂宴于甫第。
冬，十月，蒙古宗王昆布哈围光州，史天泽先破其外城；攻子城，又破之，进次复州。南师以舟三千锁湖面为栅，天泽曰： 栅破则复将自溃。 亲热桴鼓，督勇士四十人攻之，不逾时，栅破，复州降。进攻寿春，天泽独当一面，南师夜出斫营，天泽手所击杀无数，麾下兵继至，悉拥南师入淮水。
昆布哈攻黄州，孟珙引师救却之。遂攻安丰，杜杲缮完守御。蒙古以火攻，焚楼橹，杲随陷随补。蒙古招敢死士为巴图鲁，攻城以自效，杲募善射者，用小箭射其目，巴图鲁多伤而退。蒙古填濠为二十七坝，杲分兵扼坝，蒙古乘风纵火。俄而风雪骤作，杲募壮士夺坝路，士皆奋跃力战。会池州都统制安丰吕文德突围入城，合力捍御，蒙古兵遂引还。
文德魁梧勇悍，尝鬻薪城中，赵葵见其遣履，长尽有咫，异而访之，值文德出猎，暮，负虎、鹿各一而归。召置帐下，累功，超迁军职。
蒙古兵攻夔府。蜀兵陈江之南岸，蒙古千户郝和尚选骁勇九人，乘轻舸先登，横驰陈中，既出复入，蜀兵大败。
十一月，丙辰，诏湖南帅臣赵师恕进两秩，以平衡州酃县寇也。
甲子，枢密副都承旨起以夫言： 臣尝历考《春秋》与历代志纪，日食为咎，食浅者祸浅，食深者祸深，大要在修德政以弭之。乃季冬朔日，历家预言日食将既。夫日食，犹曰古所有之异也。然日与金木水火四星俱躔于斗，食将既。则四星俱见，日中见斗，则古之所无之异也。斗分属吴，祸福有归。望陛下亟侧身修行，则太阳当为之不亏。不则如占者言，咎已著明，祸必随应。宗社事重，生灵事重，可不念哉。 
丙寅，诏权免明年正旦朝会。辛未，损膳，避朝。乙亥，大赦。
十二月，戊寅朔，日有食之。
枢密副都承旨兼右司郎官王伯大言： 今天下大势，如江河之决，日趋日下而不可挽。其始也，搢绅之论，莫不交口诵咏，谓太平之期可乔足而待也。未几而以治乱安危之几为言矣，又未几则置治安不言而直以危乱言矣，又未几则置危乱不言而直以亡言矣。呜呼！以亡为言，犹知有亡也，今也置亡而不言矣。人主之患，莫大乎处危亡而不知；人臣之罪，莫大乎知危亡而不言。
 陛下亲政，五年于兹，盛德大业未能著见于天下，而招天下之谤议者，何其藉藉而未已也！议逸欲之害德，则天下将以陛下为商纣、周幽之主；议戚宦近习之挠政，则天下将以朝廷为恭、显、许、史、武、韦、仇、鱼之朝；议奸俦佞朋之吴国，则天下又将有汉党锢、元佑党籍之事。数者皆犯前世危亡之辙，忠臣志士愤激言之。陛下虽日御治朝，日亲儒者，日修词饰色，而终莫能弭天下之议。言者多，听者厌，天是厌转而为疑，疑增而为忿，忿极而为愎，则罪言黜谏之意已藏伏于陛下之胸中，而凡迕己者皆可逐之人矣。彼中人之性，利害不出于一身，莫不破崖绝角以阿陛下之所好；其稍畏名义者，则包羞闵默而有跋前疐后之忧；若其无所顾恋者，则皆攘袂远引，不愿立于朝矣。
 陛下试反身而自省曰：吾之制行，保无有屋漏在上、知之在下者乎？徒见嬖昵之多，选择未已，排当之声，时有流闻，则所谓精神之内守，血气之顺轨，未可也。陛下又试于宫阃之内而加省曰：凡吾之左右近属，得无有因微而入，缘形而出，意所狎言，不复猜觉者乎？徒见内降干请，数至有司，里言除官，每实人口，则谓浸润不行，邪径已塞，未可也。陛下又试于朝廷政事之间而三省曰：凡吾之诸臣，得无有谗说殄行，震惊朕师，恶直丑正，侧言败度者乎？徒见刚方峭直之士，昔者所进，今不知其亡，柔佞阘茸之徒，适从何来，遽集于此，则谓举国皆忠臣，圣朝无阙事，未可也。
 未以陛下之好恶取舍，无非有招致人言之道；及人言之来，又复推而不受；不知平日之际遇信任者，肯为陛下分此谤乎？无也。陛下诚能布所失于天下，而不必为之曲护，凡人言之所不贷者，一朝赫然而心去之，务使蠹根尽去，孽种不留，如日月之更，如风雨之迅，则天下之谤自息矣。陛下何惮何疑而不为此哉！ 
己亥，诏罢天基节上寿。
壬寅，诏衡州置雄楚军五百人。
丙午，出丰储仓万石，赡临安贫民。
蒙古耶律楚材荐杨奂为河南路征收课税所长官兼廉访使。奂将行，言于楚材曰： 仆误蒙不次之用，以书生而理财赋，已非所长，况河南兵荒之后，遗民无几，烹鲜之喻，正在今日，急而扰之，糜烂必矣。愿假以岁月，使得抚摩疮痍，以为朝廷爱养基本万一之助。 楚材甚善之。奂既至，以简易为治，按行境内，亲阅监务，月课有以增额言者，奂责之曰： 剥下欺上，汝欲我为之耶！ 即减元额四之一。公私便之。
嘉熙二年蒙古太宗十年春，正月，戊申朔，诏： 侍从、台谏、卿监、郎官、帅臣、监司及前宰执、侍从，举晓畅兵机、通练财计者各二人；三衙及诸军都副统制举堪充将材者二人。 
以吏部尚书兼给事中余天锡为端明殿学士、同签书枢密院事。
己未，诏： 淮西被兵日久，近令荆湖制置使史嵩之应援黄州，淮东制置使赵葵应援安丰，俱能命将出师。捷收上闻，朕深嘉叹，可令学士降诏奖谕。有功将士姓名，令制司等第具上推赏。光州、信阳二城，并当乘胜共图克复。 
辛酉，以华文阁学士史嵩之为端明殿学士，视执政恩数；宝章阁学士赵葵为刑部尚书；制置并如旧。孟珙而下，迁转各有差。
二月，甲申，知蕲州张可大伏诛，知安庆府李士达除名，编管雷州；以弃城宵遁也。
丁亥，以大理寺少卿硃扬祖为蒙古押伴使。
庚寅，以史嵩之为参知政事，督视京西、荆湖南北、江西路军马。
癸巳，大宗正丞贾似道言： 北使将至地界，名称岁例，宜有成说。 又奏： 裕财之道，莫急于去赃吏，艺祖治脏吏，杖杀朝堂；孝宗真决刺面。今日行之，则财自裕。 
戊戌，诏： 近览李埴奏，知蜀渐次收复。然创残之馀，绥靖为急。宜施荡宥之泽，以示忧顾之怀，可令学士院降德音。淮西被兵，近已获捷，亦合一体施行。 
蒙古使王檝入见，议岁币、银绢各二十万。李宗勉言： 轻诺者多后患，当守元约。然比之开禧时物价腾踊，奚啻倍蓰矣！ 史嵩之力主和议。宗勉言： 使者可疑者三。嵩之职在督战，如收复襄、光，扼施、澧，招集山砦，保固江流，皆今所当为。若所主在和，则凡有机会可乘，不远退缩之意，必致虚损岁月，坐失事功。 
三月，丁未朔，诏安集淮、蜀军民。
戊申，以将作监周次说为蒙古通好使，濠州团练使、左武卫将军张胜副之。
己未，以著作郎兼权工部郎官李心传为秘书少监、史馆修撰，修高宗、孝宗、光宗、宁宗四朝国史实录。
辛酉，以史嵩之兼督视光、蕲、黄、夔、施州军马。
夏，四月，庚寅，都省言： 国计军需，多仰盐课。乾道以来，岁额六十五万有奇。自钞法变而请买稀少，亭户失业。请饬江淮诸司、诸屯，毋得私买浮盐，令提举司复亭场，委官属依直收买，是利归公上。或以赡军为辞，当核实以闻。 从之。
戊戌，诏： 户部及财用司，应折帛、沙田、酒息、盐袋、租谷、丝绢钱，团田没官田米未催者，悉行拘催，岁终较其数而殿最之。 
闰月，丁卯，右司郎官傅康言： 陛下更化之初，尝置局会计财赋，当时版曹以合发上供之数置籍应诏，今殿最法是也 凡州郡之出纳，则不与知焉。请朝廷给降印册，别其窠名，颁之漕司，下之州郡，每季以册上于朝，会萃为收，藏之计簿房，命近臣董其事。 从之。
壬申，赐进士周坦以下四百二十三人及第、出身。
五月，辛巳，太白昼见。
癸未，以李鸣复知枢密院事兼参知政事，李宗勉参知政事，余天锡签书枢密院事。
甲申，乔行简言： 兵财二端，尤今急务。欲以兵事委之鸣复，财用委之宗勉，楮币委之天赐；凡有利病，各务讨论，有当聚议者，容臣参酌，然后施行。 从之。
以布衣钱时、成忠郎吴如愚讲道著书，隐居不仕，足劝后学，时特补迪功郎，如愚换授从事郎，并充秘阁校勘；乔行简荐之也。
六月，蒙古筑图苏湖城，作迎驾殿。
蒙古贵近臣谮耶律楚材违制庇逃军，蒙古主怒，系楚材；既而自悔，命释之。楚材不肯释缚，进曰： 臣备位公辅，国政所属。陛下初令系臣，以有罪也；当明示百官，罪在不赦。今释臣，是无罪也；岂宜轻易反覆，如戏小儿！国有大事，何以行为！ 蒙古主曰： 朕虽为帝，宁无过举耶？ 乃温言以慰之。楚材因陈时务十策，曰信赏罚，正名分，给俸禄，官功臣，考殿最，均科差，选工匠，务农桑，定土贡，制漕运，皆适于时务，悉施行之。
秋，七月，甲戌朔，以霖雨，诏求真言。
庚寅，释中外杖以下囚，蠲赃赏钱。
八月，癸亥，诏： 朕亲览中外臣僚封事，多有可采。后省看详，有切朕躬、关时政者，节录奏闻，当议行，仍与旌赏。 
蒙古征收课税使陈时可、高庆民等言诸路旱蝗，诏免今年田租，仍停旧未输纳者，俟丰岁议。
蒙古太原路转运使吕俊、副使刘子俊，以赃抵罪。蒙古主责耶律楚材曰： 卿言孔子之道可行，儒者为好人，何故乃有此辈？ 楚材对曰： 君父教臣子，亦不欲令陷不义。三纲、五常，圣人之名教，有国家者莫不欲之！如天之有日月也。岂得缘一夫之失，使万世常行之道见废于我朝乎！ 蒙古主意乃解。
九月，壬午，荧惑犯权星。
蒙古宴群臣于行宫，塔斯大醉。蒙古主语侍臣曰： 塔斯神已逝矣，其能久乎！ 逾年，果卒。
蒙古察罕帅兵号八十万围庐州，期破庐，造舟巢湖以侵江左，于壕外筑土城六十里，凿两壕，攻县数倍于攻安丰时；杜杲竭力守御。蒙古筑坝，高于城楼，杲以油灌草，即坝下焚之，皆为煨烬。又于串楼内立雁翎七层，俄砲中坝上，众惊，杲乘胜出战，蒙古败走，杲追晞数十里。又练舟师扼淮水，遣其子庶监吕文德、聂斌伏精锐于要害；蒙古不能进，遂引军归。诏加杲淮西制置使，奖谕有功将士，赏赉有差。
冬，十月，己酉，户部尚书赵与懽言： 暴风淫雨，害于粢盛，浙江东、西，室庐漂荡，愿下哀痛之诏，遣赒恤之使，遍行诸道许以便宜施惠。 从之。
丁卯，监察御史曹觱言： 蒙古之兴，劳圣虑者五年矣。聘使往来，谓息兵有期。秋风未高，合肥已受重围，和安在哉！愿陛下移畏敌者畏天，易信和者而信守，则天佑人助矣。 
淮东总领吴潜言： 宗子时更，部集淮东、西流民约十馀万口，团结十七砦内强壮二万，可籍为兵，近调千百人为合肥之援，请与补官。 从之。
蒙古建太极书院于燕京。
时周敦颐之名未至河朔，杨惟中用师于蜀、湖、京、汉，得名士数十人，乃收集伊各诸书，载送燕京。及还，与姚枢谋建太极书院及周子祠，以程颢、程颐、张载、杨时、游酢、硃熹配食，请赵复为师，王粹佐之，选俊秀有识度者为道学生。由是河朔始知道学。
十一月，己卯，戒饬百官。
衍圣公孔元措言于蒙古主曰： 今礼乐散失，燕京、南京等处，亡金太常故臣及礼册、乐器，多有存者，请降旨收录。 蒙古主从之，命各路管民官，如有亡金知礼、乐旧人，可并其爱属徙赴东平，令元措领之，于本路税课给其食。
十二月，壬寅朔，诏并淮东、西、湖广总所、四川茶马制置司，犒赏诸摆铺兵。
丙午，光州守臣董世臣伏诛，司户柳具举配海外，以其弃城降敌也。
甲寅，兵部郎官范应铃面对，帝问广中诸郡，应铃云： 虽不及昔，然亦可为。但去天万里，人不守法，二十五郡各得一廉太守，民自受惠。且如宜州卒莫通等叛，提刑张琮亲往招安，通等闻是宜州旧守，即叩头出降：此太守得人之效。 帝然之。
戊辰，诏： 诸路和籴，给时直，平概量，毋得科抑，申严秋苗苛取之禁。 
起李韶为礼部侍郎，辞，不允，诏所在州军护送至阙。史嵩之遣人谓韶曰： 无言济邸、宫媪、国本。 韶不答，上疏曰： 臣生长淳熙初，犹及见度江盛时，民生富庶，吏治修举。事变少异政归私门：绍定之末，元气索矣。端平更化，陛下初意，岂不甚美！国事日坏，其人或死或罢，莫有为陛下任其责者，考论至是，天下事岂非陛下所当自任而力为乎？左氏载史墨言，鲁公世从其失，季氏世修其勤，盖言所由来者渐矣。陛下临御日久，宜深思熟念，威福自己，谁得而盗之哉！合此不为，悠悠玩愒，乃几于左氏所谓世从其失者。 盖以世卿风嵩之也。疏出，嵩之不悦，曰： 治《春秋》人下语毒。 时人与杜范称为 李杜 
蒙古诸勋贵，以严实久镇东平，议裂其地为十，分封勋贵，各私其入，与有司无相关。先是实遣奏差官王玉汝至京师，适闻其议，慨然曰： 若是，则严公事业，存者无几矣。 夜静，哭于耶律楚材帐后；明日，召问其故，曰： 玉汝为严公之使，今严公之地公裂而不能救，无面目还报，将死此荒寒之野，是以哭耳。 楚材使诣蒙古主前陈诉，玉汝进言曰： 严实以三十万户归朝廷，崎岖兵间，三弃其家，卒无异志，岂与迎隆者同？今裂其土地，析其人民，非所以旌有功也。 蒙古主嘉玉汝忠款，且以其言为直，由是地得不分。
○理宗建道备德大功复兴烈文仁武圣明安孝皇帝嘉熙三年（蒙古太宗十一年）
春，正月，癸酉，以乔行简为少傅、平章军国重事，进封益国公；李宗勉为左丞相兼枢密使；史嵩之为右丞相兼枢密使，督视两淮、四川、京湖军马；余天锡参知政事；吏部尚书兼给事中游侣为端明殿学士、同签书枢密院事。
丙戌，诏曰： 朕临御十有六载，愿治徒勤；责成二三大臣，课效犹邈。法元祐尊大老之典，特谘重事于平章；遵绍兴并二相之规，盖欲相应于表里。毋狃旧习，毋玩细娱。 
戊戌，诏： 四川连年扰攘，州县阙官，其赴铨人，年二十已上者免试，发还漕司，帘引放行，注授一次。 
蒙古主素嗜酒，晚岁尤甚，耶律楚材屡谏，不听；乃持酒槽铁口进曰： 麹蘖能腐物，铁尚如此，况五脏乎！ 蒙古主悟，语近臣曰： 汝曹爱君忧国之心，参若此乎？ 赏以金帛，敕近臣日进酒三钟而止。
蒙古富人刘廷玉等以银一百四十万扑买天下课税，耶律楚材曰： 此贪利之徒，罔上虐下，为害甚大。 奏罢之。
楚材尝曰：  兴一利不如除一害，生一事不如省一事 ，任尚以班超之言平平耳，千古之下，自有定论。后之负谴者，方知吾言之不妄也。 
二月，壬寅，以余天锡兼同知枢密院事。
丙午，以史嵩之依旧兼都督江西、湖南军马。
癸丑，诏： 朕比命相臣，往开督府，两淮、西蜀，相距迢遥，要须脉络贯通，易于运掉。其诸制阃、监司、帅守、戎师等，宜皆同心协力，毋徇己私。 
丁卯，以史嵩之都督江淮、京湖、四川军马。
三月，癸未，出丰储仓米二十万石，赈粜临安贫民。
壬辰，决中外系囚。
癸巳，雨雹。甲午，避正殿，损常膳，令中外臣僚讲求阙政。
孟珙与蒙古三战，遂复信阳军及樊城、襄阳，寻又复光化军，息、蔡亦降。珙因上奏曰： 取襄不难，而守为难，非将士不勇也，非军马器械不精也，实在乎事力之不给尔。襄、樊为朝廷根本，今百战而得之，当加经理，如护元气，非甲兵十万，不足分守。与其抽兵于敌来之后，孰若保此全胜！上兵伐谋，此不争之争也。 乃以蔡、息降人置忠卫军，襄、郢降人置先锋军。
夏，四月，庚子朔，再决中外系囚，杖以下释之。
辛丑，知临安府赵与懃言： 潮啮江岸，近谕改作石堤。乞备材石，役军兵，庶可修筑。 帝曰： 卿宜更留意。寻诏： 览所图江面坍损尤多，可答刂下两司，募人夫并力修筑，责以限期，严立赏罚，如王延世之法，疾速施行，毋更弛慢。 
以不雨，复诏州县赈流民，决系囚，蠲赃赏钱。庚戌，以雨未通济，复诏决中外系囚，原减有差。
庚申，诏： 流民艰食，令逐路漕司、常平司下州县，多方存恤。其经战阵处，有遗骸能掩藏者，量与给赐，仍核其实以闻。 
丁丑，帝问蜀事，闻四月哨骑未已，宰执言所传果如此，夔门重地，尤当加意。又言： 战功冒滥，有一年喝转八九官者，人多假此忝躐科第。请照会游侣之请，应军功补官人，须令依旧从军。 帝然之。
庚辰，以久不雨，再决中外系囚。
丙戌，吏部郎中侯子震进对，诏蠲端平三年民畸零租。
五月，己亥朔，诏以江潮为沴，命赵与懽知临安府、浙西安抚使，专任修筑塘岸，以防冲决，仍令两浙运副曾颖秀极力协助。
六月，庚子，以崔与之力辞相位，授观文殿大学士、致仕。
蒙古兵攻重庆。丙寅，诏曰： 秋防将近，边警日闻。朕既命宰臣以督师，正藉诸阃之协济，所宜一乃心力，同应事机。四川急则荆阃援之，和、濡急则江阃援之，真、泰急则淮阃援之，务要脉络贯通，毋或秦、越相视！ 
秋，七月，戊辰朔，命诸路提举常平司，下所部州县捕蝗。
庚寅，诏： 户部申严州县受租苛取之禁，诸路转运司察其违者劾之。 
蒙古以山东诸路灾，免其税粮。
八月，戊戌，以潮患，告于天地、宗庙、社稷、宫观。
以游侣为参知政事，礼部尚书许应龙为端明殿学士、签书枢密院事，谏议大夫林略为端明殿学士、同签书枢密院事。
辛卯，以楮轻，诏： 户部下诸路州军，应税赋征榷，其一半见钱，听民间以全会折纳，严戢欺抑等弊。监司、御史台察其违者劾之。 
九月，己卯，朝献景灵宫。庚辰，朝飨太庙。辛巳，大飨于明堂，大赦。
戊子，诏川、广监司，以十一月按部，理囚徒。
辛卯，以江、湖、浙东、建、剑、汀、邵旱伤，诏： 诸路提举常平司，核所部州县常平义仓之储，以备赈济。仍敕制、总司，今后毋辄移用，违者坐之。 从左司谏徐荣叟请也。
陈韡斩殿司崔福，以其不从本司调遣也。初，福从赵葵收李全有功，名重江淮，时论以良将难得，而韡以私忿杀之。
冬，十月，庚申，许应龙、林略罢。
诏出封桩库祠牒三百道，下江东宪司，贼饶、信、南康三郡旱伤之民。
十一月，丙子，以兵部尚书范钟为端明殿学士、签书枢密院事。
戊寅，给诸军薪炭钱，出戍者倍之。
十二月，己未，观文殿大学士、致仕崔与之薨，赠少师，封南海郡公，谥清献。
孟珙谍知蒙古塔尔海等帅众号八十万南下，策其必道施、黔以透湖、湘，乃请粟十万石以给军饷，以二千人屯峡州，千人屯归州。命弟瑛以精兵五千驻松滋，为夔声援，增兵守归州隘口万归州，命弟瑛以精兵五千驻松滋，为夔声援，增兵守归州隘口万户谷。及蒙古至，珙密遣诸将御之，又以千人屯施州。蒙古既入蜀，珙增置营寨，分布战舰，遣兵间道抵均州防遏，且设策备御。未几，蒙古渡万州湖滩，施、夔震动。珙兄璟，时知峡州，帅兵迎拒于归州大垭寨，胜之，遂复夔州。
初，耶律楚材定蒙古课税银额，每岁五十万两；及河南降，户口滋息，增至一百十万两。至是，回回部人温都尔哈玛尔请以二百二十万两扑买之，楚材持不可，曰： 虽取五百万两亦可得。不过严设法禁，阴夺民利耳。 反复争论，声色俱厉，言与涕俱。蒙古主曰： 尔欲搏斗耶？ 又曰： 尔欲为百姓哭耶？姑令试行之。 楚材力不能止，乃太息曰： 民之困穷将自此始矣！ 
