起柔兆敦牂七月，尽强圉协洽四月，凡十月。
○钦宗恭文顺德仁孝皇帝靖康元年（金天会四年）
秋，七月，乙丑朔，除元符上书邪等之禁。
宋昭先以上书谏攻辽，贬连州；庚午，诏赴都。
乙亥，蔡京移儋州安置，攸移雷州。
丙子，童贯移吉阳军安置。
甲申，蔡京行至潭州，死，年八十。子孙二十三人，分窜远地者，遇赦不许量移。
京天资险谲，舞智以御人主，在人主前，左狙右伺，专为固位之计。终始持一说，谓当越拘挛之俗，竭九州四海之力以自奉。道君虽富贵之，亦阴知其奸谀，不可以托国，故屡起屡仆。尝收其素所不合者，如赵挺之、张商英、刘庆夫、郑居中、王黼之属，迭居台司以柅之。京每闻将罢退，辄入宫求见，叩头祈哀，无廉耻。燕山之役起，攸实在行，京送之以诗，阳为不可之言，冀事之不成，得以自解。暮年，即家为府，干进之徒，举集其门，输货僮奴以得美官者踵相蹑，纲纪法度，一切为虚文。患失之心，无所不至，根结盘固，牢不可脱。卒以召衅误国，为宗社奇祸，虽以谴死，而海内多以不正典刑为恨云。
丁亥，令侍从官改修宣仁圣烈皇后谤史。
辛卯，诏： 童贯随所至州军行刑讫，函首赴阙。 
贯握兵二十年，权倾一时，奔走期会，过于制敕。尝有论其过者，诏方劭往察。劭一动一息，贯悉侦得之，先密以白，且陷以它事，劭反得罪逐死。贯状魁梧，颐下生须十数，皮骨劲如铁，不类阉人。有度量，能疏财，后宫自妃嫔以下，皆献馈结纳，左右妇寺，誉言日闻。宠煽翕赫，庭户杂遝成市，岳牧辅弼，多出其门，穷奸稔祸，流毒四海，死不足偿责。
初，赵良嗣以御史胡舜陟论其罪，已窜柳州，至是诏广西转运副使李升之，即所至枭其首，徙妻子于万安军。
壬辰，侍御史李光远坐言事贬监当。
金萧仲恭使宋还，以所持帝与耶律伊都蜡书自陈。
先是仲恭来索所许金帛，逾月不遣。其副赵伦惧见留，乃给馆伴邢倞曰： 金有耶律伊都者，领契丹兵甚众，贰于金人，宜结之使南向，宗翰、宗望可袭而取也。 徐处仁、吴敏以伊都、仲恭皆辽贵戚旧臣，而用事于金，当有亡国之威，信之，乃以蜡书命仲恭致之伊都，使为内应。至是仲恭以书献，宗望以闻，金主大怒，复议南伐矣。
八月，甲午朔，录陈瓘后。
李纲留河阳十馀日，练士卒，修整器甲之属，进次怀州，造战车，期兵集大举；而朝廷降诏罢减所起兵。纲上疏言： 河北、河东日告危急，未有一人一骑以副其求，奈何甫集之兵，又皆散遣？且以军法敕诸路起兵，而以寸纸罢之，臣恐后时有所号召，无复应者矣。 疏奏，不报，趋赴太原。
纲乃遣解潜屯威胜军，刘韐屯辽州，幕官王以宁与都统制折可求、张思正等屯汾州，范琼屯南北关，皆去太原五驿，约三道并进。时诸将皆承受御画，事皆专达，进退自如，宣抚司徒有节度之名，多不遵命。纲尝具论之，虽降约束，而承受专达自若。
于是刘韐兵先进，金人并力御之，韐兵溃。潜与敌遇于关南，亦大败。思正等领兵十七万，与张灏夜袭金洛索军于文水，小捷；明日战，复大败，死者数万人。可求师溃于子夏山。于是威胜军、隆德府、汾、晋、泽、绛民皆渡河南奔，州县皆空。
丙申，复以种师道为两河宣抚使。
李纲以张灏等违节制而败，又上疏极论节制不专之弊，且言分路进兵，敌以全力制吾孤军，不若合大兵由一路进。及范世雄以湖南兵至，因荐为宣抚判官，欲合众亲率击敌。会以议和，止纲进兵，纲亦求罢，遂召还，以师道代之。
庚子，以彗星，避殿，减膳，令从官具民间疾苦以闻。
金人既得萧仲恭所上蜡书，会麟府帅折可求又言西辽在西夏之北，欲结宋以复怨于金，吴敏劝帝致书西辽，由河东之麟府，亦为宗翰所得，复以闻，于是决计南伐。丁未，以宗翰为左副元帅，宗望为右副元帅，仍分两道，宗翰发云中，宗望发保州。
戊申，录张庭坚后。
戊午，许翰罢知亳州。己未，徐处仁罢知东平府，吴敏罢知扬州。以唐恪为少宰兼中书侍郎，何为中书侍郎，礼部尚书陈过庭为尚书右丞，开封府尹聂昌同知枢密院事。
时翰、处仁主用兵，而吴敏、耿南仲欲和，议不合。翰先罢，处仁又与敏争于帝前，处仁怒，掷笔中敏面。南仲与恪、昌欲排去二人而代之位，讽中丞李回论之，于是俱罢。
初，敏以昌猛厉，可使助己，自衡州召知开封；不数月，拜同知枢密，入谢，即陈扞御之策曰： 三关、四镇，国家籓篱也，闻欲以畀敌，一朝渝盟，何以制之！愿勿轻与，而檄天下兵集都畿，坚城守以遏其冲，简禁旅以备出去，壅河流以断归路。前有坚城，后有大河，劲兵四面而至，彼或南下，堕吾网矣。臣愿激合勇义之士，设伏开关，出其不意，扫其营以报。 帝壮之，命提举守御，得以便宜行事。未几，言者论敏因蔡京进用，安置涪州。
先是遣刘岑、李若水分使金军以求缓师。岑等还，言宗望索归朝官及所欠金银，宗翰则不言金银，专论三镇。庚申，乃遣王云往，许以三镇赋入之数。
是月，福州军乱，杀知州柳庭俊。
九月，丙寅，金人破太原府。
时宗翰乘胜急攻，知府张孝纯力竭不能支，城破，孝纯被执，既而释用之。副都总管王禀死之。
禀与孝纯同守太原，宗翰屡遣人招谕，不从。至是，并力攻城，列砲三十座，凡举一砲，听鼓声齐发，砲石入城者大于斗，楼橹中砲，无不坏者。禀乃先设虚栅，下又置糠布袋在楼橹上，虽为所坏，即时复成。宗翰又为填濠之法，先用洞子，下置车转轮，上安巨木，状似屋形，以生牛皮缦上，裹以铁叶，人在其内，推而行之，节次以续，凡五十馀辆，皆运土木紫薪于其中。其填濠，先用大枝薪柴，次以荐覆，然后置土在上，增覆如初。禀预穿壁为窍，致火鞲在内，俟其薪多，即放灯于水，其灯下水寻木，能燃湿薪，火既渐盛，令人鼓鞲，其焰亘天，焚之立尽。宗翰又为车如鹅形，下亦用车轮，冠以皮铁，使数百人推行，欲上城楼。禀于城中设跳楼，亦如鹅形，使人在内迎敌，先以索络巨石，置彼鹅车上，又令人在下以搭钩及绳拽之，其车前倒不能进。然人众粮乏，三军先食牛马骡，次烹弓弩皮甲，百姓煮萍实、糠籺、草茭以充腹，既而人相食。城破，禀犹率羸卒巷战，突围出，金兵追之急，遂负太原庙中太宗御容赴汾水死，子閤门祗候荀殉之。通判王逸自焚死，转运判官王毖、提举常平单孝忠亦死于难。
太原既破，知磁州宗泽，缮城浚隍，治器械，募义勇，为固守之计，上言： 邢、洺、磁、赵、相五州，各蓄精兵二万，敌攻一郡，则四郡皆应，是一郡之兵，常有十万人也。 帝嘉之。
初，泽知莱州掖县，部使者得旨市牛黄，泽报曰： 方时疫疠，牛饮其毒，则结为黄。今和气横流，牛安得黄！ 使者怒，欲劾邑官，泽曰： 此泽意也。 独衔以闻，一县获免。
己巳，金复以南京为平州。
壬申，臣僚言： 蔡攸之罪，不减乃父，燕山之役，祸及天下，骄奢淫佚，载籍所无，若不窜之海外，恐不足以正凶人之罪。 诏移万安军。行军岭外，帝遣使以手札随所至赐死，并诛其弟翛及硃勔。
乙亥，诏： 编修敕令所取靖康以前蔡京所乞御笔手诏，参祖宗法及今所行者，删修成书。 
丁丑，以礼部尚书王为尚书左丞。
戊寅，命李纲出知扬州。
中书舍人胡安国，初为太学博士，足不及权门。蔡京恶其异己。会安国举永州布衣王绘、邓璋遗逸，京以三人乃范纯仁、邹浩之客，置狱推治，安国坐除名；张商英为相，始得复官。帝即位，召赴京师，入对，言： 明君以务学为急，圣学以正心为要。 又言： 纪纳尚紊，风俗益衰，施置乖方，举动烦扰。大臣争竞而朋党之患萌，百执窥觎而浸润之奸作。用人失当而名器愈轻，出令数更而士民不信。若不扫除旧制，乘势更张，窍恐大势一倾，不可复正。 语甚剀切，日昃始退。耿南仲闻其言而恶之，力谮于帝，帝不答。许翰入见，帝谓曰： 卿识胡安国否？ 翰对曰： 自蔡京得政，士大夫无不受其笼络，超然远迹不为所污如安国者实少。 遂除中书舍人。
及言者论李纲专主战议，丧师费财，纲遂出守。舍人刘珏当制，谓纲勇于报国；吏部侍郎冯澥，言珏为纲游说，珏坐贬。安国封还词头，且论澥越职言事。耿南仲大怒，何从而挤之，遂出知通州。
安国在省一月，多在告之日，及出，必有所论列。或曰： 事之小者，盍姑置之？ 安国曰： 事之大者，无不起于细微。今以小事为不必言，至于大事又不敢言，是无时可言也。 人服其论。
壬午，枭童贯首于都市。
甲申，日有两珥背气。
丙戌，建三京及邓州为都总管府，分总四道，以知大名府赵野总北道，知河南府王襄总西道，知邓州张叔夜总南道，知应天府胡直孺总东道。
罢知扬州李纲提举洞霄宫。
金师日逼，南道总管张叔夜、陕西制置使钱盖，各统兵赴阙。唐恪、耿南仲专主和议，亟檄止诸军勿前。辛卯，遣给事中黄锷由海道使金议和。
是月，夏人陷西安州。
冬，十月，癸已朔，御殿，复膳。
贬李纲为保静军节度副使，安置建昌军。
丁酉，有流星如杯。
金人破真定府，知府李邈、兵马都钤辖刘翊死之。
种师道及金宗望战于井陉，败绩。宗望遂入天威军，攻真定，翊率众昼夜搏战，久之，城破，翊巷战，麾下稍亡，翊顾其弟曰： 我大将也，可受戮乎！ 因挺刃欲夺门出，不果，自缢死。
初，邈闻敌至，间道走蜡书上闻，三十四奏，皆不报。城被围，且战且守，相持四旬。既破，将赴井，左右持之，不得入。宗望胁之拜，不屈，以火燎其须眉及两髀，亦不顾，乃拘于燕山府。欲以邈知沧州，笑而不答。后命之易服，邈愤，大骂，金人挝其口，犹吮血噀之，金人大怒，遂遇害。将死，颜色不变，南面再拜，端坐受戮。后谥忠壮。
戊戌，金使杨天吉、王汭来议事，取蔡京、童贯、王黼、吴敏、李纲等九人家属，命王时雍、曹矇馆之。时雍议以三镇所入岁币并祖宗内府所藏珍玩悉归二帅，且以河东宿师暴露日久，欲厚犒之。天吉、汭颇颔其说，先取犒师绢十万匹以行。
时既遣使讲和，金人阳许，而攻略自如。诸将以和议故，皆闭壁不出。御史中丞吕好问，乃请亟集沧、滑、邢、相之戍以遏奔冲，而列群勤王之师于畿邑以卫京城，疏入，不省。金人破真定，攻中山，上下震骇，廷巨狐疑相顾，犹以和议为辞。好问率台属劾大臣畏懦误国，坐贬知袁州；帝闵其忠，下迁吏部侍郎。
庚子，日有赤青黄戴气。
金人攻汾州，知州张克戬毕力扞御，城破，犹巷战，不克，乃索朝服，焚香，南向拜舞，自引决，一门死者八人。兵马都监贾亶亦死之。
金人攻平定军。
辛丑，下哀痛诏，命河北、河东诸路帅臣传檄所部，得便宜行事。
壬寅，天宁节，率群臣诣龙德宫上寿。
甲辰，诏用蔡京、王黼、童贯所荐人。
丙午，集从官于尚书省，议割三镇，召种师道还。师道行次河阳，遇王汭，揣敌必大举，亟上疏，请幸长安以避其锋。大臣以为怯，故召还之。
丁未，以礼部尚书冯澥知枢密院事。
庚戌，以范讷为河北、河东路宣抚使，代种师道也。
辽故将小呼鲁攻破麟州，知建宁砦杨震死之。
王云遣使臣至自真定，报金人已讲和，不复议割三镇，但索五辂、冠冕及上尊号等事，且须康王亲到，议乃可成。壬子，诏太常礼官集议金主尊号，命康王构使宗望军，尚书左丞王副之，辞，以冯澥行，知东上閤门事高世则充参议官。寻贬为单州团练副使。
乙卯，雨木冰。
丙辰，金人入平阳府。
初，汾州既破，议者谓汾之南有回牛岭，险峻如壁，可以控扼，乃命将以守，朝议又遣刘琬统众驻平阳以扞北边。然国用乏竭，仓廪不足，士之守回牛者，日给豌豆二升或陈麦而已。士笑曰： 军食如此，而使我战乎！ 金人领锐师攻岭，于山上仰望官兵曰： 彼若以矢石自上而下，吾曹病矣，为之奈何？ 徘徊未敢进。俄而官军溃散，遂越岭至平阳。琬领兵遁去，城遂破，官吏皆缒城而出。已而威胜、隆德、泽州皆破。
庚申，日有两珥及背气。
侍御史胡舜陟请援中山，不省。
辛酉，检校少傅、镇洮军节度使种师道卒。
十一月，甲子，康王构入辞，帝赐以玉带，抚慰甚厚。王出城北，权留定林院，候冠服礼物成而行。
丙寅，夏人陷怀德军，知军事刘铨、通判杜翊世死之。
初，经略使席贡牒铨知怀德军，铨奉檄，即日就道。夏人素闻铨名，乃屯兵绵亘数十里而围之。铨昼夜修战守之备，贼百计攻城，铨悉以术破之。后矢尽粮绝，铨度力不支，乃同翊世聚焚府库，环牙兵为三匝，出战谯门中，官军歼焉。翊世同妻张氏义不受辱，遂火其室，举家死于烈焰中，翊世自缢死。铨欲自裁，已为敌所执。夏太子遣人置之别室，将官之，铨骂曰： 我宁死，顾肯降贼邪！我苟不死，决不贷汝！ 遂遇害。
籍谭稹家。
康王未行，而车辂至长垣，为金人所却，王遂不行。戊辰，王云至自金军，言事势中变，必欲得三镇，不然则进取汴都，中外大骇。康王复入门。罢冯澥为太子宾客。
己巳，集百官议三镇于延和殿，各给笔札，文武分列廊庑，凡百馀人。惟梅执礼、孙傅、吕好问、洪刍、秦桧、陈国材等三十六人言不可与，自范宗尹以下七十人皆欲与之。宗尹言最切，至伏地流涕，乞予之以纾祸。已而黄门持宗尹章疏示众曰： 朝廷有定议，不得异论。 会李若水归自宗翰军，恸哭于庭，必欲从其情。何初主不与，及退，谓唐恪曰： 三镇之地，割之则伤河外之情，不割则太原、真定已失矣。不若任之，但饬守备以待。 恪唯唯。梅执礼建议清野，寻召孙傅及执礼入对，议遂定。
庚午，诏： 河北、河东、京畿清野，令流民得占官舍、寺观以居。 
辛未，有流星如杯。
壬申，禁京师民以浮言相动者。
金宗翰自太原趋汴，官吏弃城走者，远近相望。癸酉，至河外，宣抚副使折彦质领兵十二万与之对垒。时佥书枢密院事李回以万骑防河，亦至河上。敌发数十骑来觇，回报其帅曰： 南兵亦盛，未可轻渡。 或欲整兵俟战，洛索曰： 南兵虽多，不足畏也。与之战则胜负未可知，不若加以虚声，尽取战鼓，击之达旦，以观其变。 众以为然。黎明，河上之师悉溃，遂长驱而南。甲戌，金兵悉渡。知河阳燕瑛、西道总管王襄皆弃城走，永安军、郑州并降于金。
宗望屯兵庆源城下，欲为攻城之计，宣抚范讷统兵五万守滑、浚以扞之。宗望知有备，乃由恩州古榆渡趋大名。
王云固请康王往使。乙亥，命云副康王构再使宗望军，许割三镇，并奉衮冕、车辂以行，仍尊金主为皇伯，上尊号曰大金崇天继序昭德定功休仁惇信修文成武光圣皇帝。
丙子，王及之同金使王汭来，言军已至西京，不复请三镇，直欲画河为界；陛对殊不逊，有 奸臣辅暗主 之语。上下汹惧，即许之，且以两府二人行。唐恪既书敕，何大骇曰： 不奉三镇之诏，而从画河之命，何也？ 不肯书，因请罢。
是日，金人由汜水关渡河。京西提刑许高，河北提刑许亢，各统兵防洛口，望风而溃。
京师闻之，士门清野，诏百官疾速上城。遣冯澥、李若水使宗翰军，行至中牟，守河兵相惊，以为金兵至。左右谋取间道去，澥问何如，若水曰： 戍兵畏敌而溃，奈何效之？今正有死尔，敢言退者斩！ 若水屡附奏，言和议必不可谐，乞申饬守备，下哀痛诏，征兵于四方。
丁丑，何罢为开封尹；以尚书左丞陈过庭为中书侍郎。
兵部尚书孙傅，因读丘浚《感事诗》有 郭京、杨适、刘无忌 之语，于市人中访得无忌，于龙卫中得京。好事者言京能施六甲法，可以生擒金二帅，而扫荡无馀，其法用七千七百七十七人。朝廷深信不疑，命以官，赐金帛数万，使自募兵，无问技艺能否，但择年命合六甲者，所得皆市井浮惰，旬日而足。敌攻益急，京谈笑自如，云择日出兵三百，可致太平，直袭击至阴山乃止，傅与何尤尊信之。或谓傅曰： 自古未闻以此成功者。正或听之，姑少付以兵，俟有尺寸功，乃稍进任。今委之太过，惧必为国家羞。 傅怒曰： 京殆为时而生，敌中琐微，无不知者。幸君与傅言，若告它人，将坐沮师之罪。 揖使出。
又有刘孝竭等募众，或称力士，或称北斗神兵，或称天阙大将，大率效京所为。识者危之。
王云、耿延禧、高世则等从康王构出城。云白王曰： 京城楼橹，天下所无。然真定城高几一倍，金人使云等坐观，不移时破之。此虽楼橹如画，亦不足恃也。 王不答。
行次长垣，百姓喧呼遮道，至顶盆焚香，乞起兵扼敌，不宜北去。
戊寅，进龙德宫婉容韦氏为贤妃，康王构为安国、安武军节度使。
是日，康王构发长垣，至滑州：庚辰，至相州。壬午，磁州守臣宗泽迎谒曰： 肃王一去不返，今金又诡辞以致大王，其兵已迫，复去何益！愿勿行。 先是王云奉使过磁、相，劝两郡撤近城民舍，运粟入保，为清野之计，民怨之。及王次磁，出谒嘉应神祠，云在后，百姓遮道谏王勿北去，厉声指云曰： 清野之人，真奸细也！ 王出庙，行人噪，执云，杀之。
时宗望军济河，游奕日至磁城下，踪迹王所在。知相州汪伯彦亟以帛书请王如相，躬服橐鞬，部兵以迎于河上。王令韩公裔访得间道，潜师夜发，磁人无一知者。迟明，至相，劳伯彦曰： 它日见上，当首以京兆荐。 由是受知。是役也，议者以为云不死，王必无复还之理。
汤阴人岳飞，少负气节，家贫力学，尤好《左氏春秋》、孙、吴兵法，力能挽弓三百斤，弩八石。刘韐宣抚镇、定，募敢战士，飞与焉，屡擒剧贼。至是因刘浩以见，王以为承信郎。
金宗望遣杨天吉、王汭等来议割地，欲以黄河为界，帝许之。汭又请报使须亲信大臣，帝命耿南仲，以老辞；改命聂昌，以亲辞。陈过庭曰： 主忧臣辱，愿效死！ 帝为挥泪太息，而怒南仲、昌，固遣南仲使河北宗望军，昌使河北宗翰军。昌言： 两河之人，忠义勇劲，万一为所执，死不瞑目矣。 行至绛，绛人果坚壁拒之。昌持诏抵城下，缒而登。钤辖赵子清麾众杀昌，抉其目而脔之。
初，南仲与吴幵坚请割地以成和好，故战守之备皆罢，致金师日逼。至是与金使王汭偕行至卫州，卫乡兵欲执汭，汭脱去。南仲遂走相州，以帝旨谕康王起河北兵，入卫京师，因连署募兵榜揭之，人情始安。
甲申，以孙傅同知枢密院事，御史中丞曹辅佥书枢密院事。
以京兆府路安抚使范致虚为陕西五路宣抚使，令督勤王兵入援。
乙酉，金宗望军至城下，屯于刘家寺。
初，种师道闻真定、太原皆破，檄召西南两道兵赴阙。会师道卒，唐恪、耿南仲专务议和，乃止两道兵毋得妄动，遂散归。及金人傅城，四方兵无一人至者，城中唯七万人。于是殿前司以京城诸营兵万人分作五军，以备缓急救护：前军屯顺天门，左军、中军屯五岳观、姚友仲统之；右军屯上清宫，后军屯景阳门，辛亢宗统之。又以五万七千人分四壁守御。遣使以蜡书间行出关召兵，并约康王及河北守将来援，多为金逻兵所获。
丁亥，大风发屋折木。
佥书枢密院事李回罢。
戊子，金人攻通津门，范琼出兵焚其寨。
己丑，南道都总管张叔夜将兵勤王，至玉津园。帝御南薰门见之，军容甚整，以叔夜为延康殿学士。
时唐恪计无所出，密言于帝曰： 唐自天宝而后，屡失而复兴者，以天子在外，可以号召四方也。今宜举景德故事，留太子居守而幸西洛，连据秦雍，领天下兵亲征，以图兴复。 帝将从之。领开封府何入见，引苏轼所论，谓周之失计，未有如东迁之甚者。帝翻然而改，以足顿地曰： 今当以死守社稷！ 及叔夜入对，亦言敌锋甚锐，愿如明皇之避禄山，暂诣襄阳以图幸雍，帝不答。
金宗望遣刘晏来，要帝出盟。
庚寅，幸东壁劳军。
诏三省长官名悉依元丰旧制。以领开封府何为门下侍郎。
闰月，壬辰朔，金人攻善利门，统制姚友仲御之。
唐恪从帝巡城，人欲击之，因求去，罢为中太一宫使。以门下侍郎何为尚书右仆射兼中书侍郎。
癸巳，京师苦寒，用日者言，借土牛迎春。
都人杀东壁统制官辛亢宗。罢民乘城，代以保甲。
金宗翰军自河阳来会，至城下。
甲午，驿召李纲为资政殿大学士，领开封府。
金人破怀州，知州霍安国死之。
安国被围，扞御不遗力。鼎澧兵亦至，相与共守，力尽，城乃破，将官王美投濠死。宗翰引安国以下分为四行，问不降者为谁，安国曰： 守臣霍安国也！ 问馀人，通判林渊，钤辖张彭年，都监赵士詝、张谌、于潜，鼎澧将沈敦、张行中及队将五人同辞对曰： 渊等与知州一体，皆不肯降！ 宗翰令引于东北乡，望其国拜降，皆不屈。乃解衣面缚，杀十三人而释其馀。安国一门无噍类。
时雨雪交作，帝被甲登城，以御膳赐士卒，易火饭以进，人皆感涕。金人攻通津门，数百人缒城御之，焚其砲架五，鹅车二。
乙未，金人入青城，攻朝阳门。
冯澥至自金军。时澥与李若水至怀州，金使萧庆等挟与俱还。
丙申，幸宣化门，帝乘马行泥淖中，民皆感泣。
张叔夜数战有功，帝召见，授资政殿学士。
东道总管胡直孺将兵入卫，与金人遇于拱州，兵败，被执，遂破拱州。
丁酉，赤气亘天。
金人初至，即力攻东壁。刘延庆练边事，措置颇有法；遇夜，即城下积草数百，爇之以警。时有议置九牛砲者，虽硙磨皆可施，于东壁用之，尝碎其云梯，诏封护国大将军。金知东壁不可攻，于是过南壁，以洞子自蔽，运薪土实护龙河，河水遂涸。
以冯澥为尚书左丞。
戊戌，殿前副都指挥使王宗濋率牙兵千馀下城，与金人战，统制官高师旦死之。
己亥，诏毁艮岳为砲石。金复于护龙河叠桥取道，姚友仲选锐卒下城，分布弩砲，又于城上缚虚棚，士众山立，箭下如雨，桥不能寸进，乃弃去，益造火梯、云梯、偏桥、撞竿、鹅车、洞子诸攻城之具。
庚子，张叔夜佥书枢密院事，将兵入城。
金人攻宣化门，姚友仲御之。
是日，幸东壁。金人复遣萧庆等来贷粮，且议和。
辛丑，金人攻南壁，杀伤相当。
壬寅，诏河北守臣尽起军民倍道入援。
癸卯，幸安肃门。至朝阳门，金人箭及驾前旗下。令军士三百馀人缒城出战，杀敌数百，复缒而上，命以官者数十人。金人筑望台，度高百尺，下觇城中，以飞火砲燔楼橹，将士严警备，旋即缮治。又造云梯，施大轮，以革冒之，乘罅推以叩垒，将士出钩竿拄之，使不得进，近者以钩矛取之，发火焚梯，敌数引却。复用鹅车、洞子攻北城，军士射以九牛弩，一发而贯三人。诏募人焚敌砲架、鹅车、洞子及八分者，白身授团练使，馀以次授赏。张叔夜闻南壁飞石击楼橹，与范琼分麾下兵袭敌营，欲燔其砲架，遥见铁骑，军士不克陈而奔，自相蹈籍，溺隍死者以千数。
甲辰，大雨雪。
金人破亳州。
遣间使召诸道兵勤王。
乙巳，大寒，士卒噤战，不能执兵，有僵仆者。帝在禁中徒跣祈晴。
丙午，雨木冰。
丁未，始避正殿。
戊申，金人过登天桥，来攻通津门。
时勤王兵不至，城中兵可用者唯卫士三万，然亦十失五六，因时令挑战以示敢敌。金人复来，言不须帝出城，请亲王及何往议，诏越王往。将行，而宗翰以兵来迓，王乃止。于是金人宣言失信，再遣使来趣亲王出盟。己酉，遣冯澥、曹辅与宗室仲温、士讠布使金军请和。既至，宗翰即遣还，不与一语。
命康王构为河北兵马大元帅。
殿中侍御史胡唐老言： 康王奉使至磁，为士民所留，乃天意也。乞就拜为大元帅，俾率天下兵入援。 何以为然，密草诏稿上之。帝令募死士，得秦仔、刘定等四人，遣持蜡诏如相州，拜王为大元帅，陈遘为元帅，宗泽、汪伯彦副元帅，使尽河北兵速入卫，辟官行事，并从便宜。仔先至相，于顶发中出诏，王读之呜咽，军民感动。
辛亥，金人复遣使来议和，要亲王出盟。
壬子，复遣曹辅、冯澥及仲温、士讠布使金营。癸丑，仲温、士讠布还，云金人须亲王并何至军前。
金人攻通津、宣化门，范琼以千人出战，渡河，冰裂，没者五百馀人，自是士气益挫。
甲寅，大风自北起，俄雪下数尺，连日夜不止。
乙卯，金人复使刘晏来趣亲王、宰相出盟。
何屡趣郭京出师，京徒期再三，曰： 非至危急，吾师不出。 丙辰，大风雪，京乃令守御者悉下城，毋得窃窥。因大启宣化门，出攻金军，京与张叔夜坐城楼上。金人分四翼，噪而前，京兵败走，堕死于护龙河，城门急闭。京向叔夜曰： 须自下作法。 因下城，引馀众南遁。
金人遂登城，众皆披靡，四壁兵皆溃。金人入南薰诸门，统制姚友仲死于乱兵。四壁守御使刘延庆夺门出奔，为追骑所杀。宦者黄经自赴火死。统制何应言、陈克礼、中书舍人高振力战，与其家人皆被害。京城遂破。帝恸哭曰： 朕不用种师道言，以至于此！ 
卫士入都亭驿，执金使刘晏，杀之。
军民数万，斧左掖门求见天子，帝御楼谕遣之。卫士长蒋宣率其众数百，欲邀乘舆犯围而出；左右奔窜，独孙傅、梅执礼、吕好问侍。宣抗声曰： 国事至此，皆宰相信任奸臣，不用直言所致。 孙傅呵之，宣以语侵傅。好问譬晓之曰： 若属忘家，欲冒重围卫上以出，诚忠义，然乘舆将驾，必甲乘无缺而后动，讵可轻邪！ 宣屈服，曰： 尚书真知军情。 麾其徒退。
何欲亲率都民巷战，金人宣言议和退师，乃止。
丁巳，遣及济王栩使金军以请成，惧，不敢行，帝固遣之，犹迟回良久不决。李若水嫚骂曰： 致国家如此，皆尔辈误事。今社稷倾危，尔辈万死何足塞责！ 不得已，乃上马，而足战不能跨，左右扶上，北出硃雀门，所执鞭三堕地。既至，宗翰、宗望曰： 自古有南即有北，不可相无也。今之所议，期在割地而已。 还，言金欲邀上皇出郊，帝曰： 上皇惊忧而疾，必欲之出，朕当亲往。 喜和议成，既归都堂，作会饮酒，谈笑终日。
自乙卯雪大作不止，天地冥晦。或雪未下时，于阴云中有雪丝长数寸堕地。是夜，雪霁，彗星见，有白气出太微垣。
己未，遣何再往金军。诏曰： 大金坚欲上皇出郊，朕以宗庙生灵之故，义当亲往。咨尔众庶，毋致惊疑。 
庚申，日赤如火无光。
辛酉，车驾诣青城，何、陈过庭、孙傅等从。帝望斋宫门即下马，步入一小位中。金人邀请乘马人，帝不听。与二帅相见，宗翰以未得金主之命，以好语相慰籍，宗望唯唯而已。都人自宣德楼至南薰门，立泥雪中以俟驾回。
十二月，壬戌朔，帝留青城。宗翰遣萧庆入城，居尚书省，朝廷动静，并先关白。
是日，康王开大元帅府于相州，有兵万人，分为五军而进；既渡河，次于大名。宗泽以二千人与金人力战，破其三十馀砦，履冰渡河，见王曰： 京城受围日久，入援不可缓。 王纳之。既而知信德府梁扬祖以三千人至，张俊、苗傅、杨沂中、田师中等皆在麾下，兵威稍振。会帝遣曹辅赍蜡诏至，云 金人登城不下，方议和好，可屯兵近甸毋动。 汪伯彦等皆信之，宗泽独曰： 敌人狡谲，是欲款吾师耳。君父之望入援，何啻饥渴！宜急引军直趋澶渊，以解京城之围！ 伯彦等难之，劝王遣泽先行，自是泽不得与帅府事矣。耿南仲及伯彦请移军东平，王从之。
癸亥，帝至自青城，士庶及太学生迎谒，帝掩面大哭曰： 宰相误我父子！ 观者无不流涕。
甲子，金遣使来，索金一千万锭，银二千万锭，帛一千万匹。于是大括金银，金价至五十千，银至三千五百。金又索京城骡马，括得七千馀匹，悉归之。
金主诏元帅府曰： 将帅士卒立功者，第其功之高下迁赏之。其殒身行陈，殁于王事者，厚恤其家。赐赠官爵，务从优厚。 使完颜勖就军中劳赐，宗翰、宗望皆执其手以劳之。宗翰等问勖所欲，勖曰： 惟好书耳。 载数车而还。
丙寅，遣陈过庭、折彦质往两河，割地以畀金，又分遣欧阳珣等二十人持诏而往。
珣尝上书，极言祖宗之地尺寸不可以与人。及事急，会群臣议，珣至，复抗论： 当与力战，战败而失地，它日取之直；不战而割地，它日取之曲。 时宰怒，欲杀珣，乃以珣为将作监丞，奉使割深州。珣至深州城下，恸哭谓城上人曰： 朝廷为奸臣所误至此，吾已办一死来矣！汝等宜勉为忠义报国！ 金人怒，执送燕，以焚死。
辛未，定京师米价，劝粜以赈民。
乙亥，康王如北京。
丙子，尚书省火。
庚辰，雨雹。
金主诏曰： 朕惟国家四境虽远而兵革未息，田野虽广而畎亩未辟，百工虽备而禄秩未均，方贡虽修而宾馆未赡。是皆出乎民力，苟不务本业而抑游手，欲上下皆足，其可得乎！其令所在长吏敦劝农桑。 
癸未，大雪，纵民伐紫筠馆花木以为薪。
庚寅，康王如东平府。
初，范致虚闻汴京围急，会西道总管王襄、陕西制置使钱盖之师，凡十万人赴援。至颍昌，闻汴京陷，襄、盖遁去，致虚独与西道副总管孙昭远、环庆帅王似、熙河帅王倚率步骑号二十万，命马祐昌统之以趋汴，以僧赵宗印为参议官。致虚将大军遵陆，宗印将舟师趋西京。宗印又以僧为一军，号尊胜队，童行为一军，号净胜队。致虚勇而无谋，委己以听于宗印，宗印徒大言，实未尝知兵。师出武关，至邓州千秋镇，金将洛索以精骑冲之，不战而溃，死者过半。王似、王倚、孙昭远等留陕府，致虚收馀兵入潼关。
初，金太祖定燕京，始用汉官宰相，置中书省、枢密院于广宁府，而朝廷宰相自用本国官号。金主初立，移置中书、枢密于平州，复移置燕京。及宗干当国，劝金主改女直旧制，用汉官制度。是岁，始定官制，立尚书省，以天下诸司府寺诏谕中外。
○钦宗恭文顺德仁孝皇帝靖康二年（金天会五年）
春，正月，辛卯朔，诣延福宫朝太上皇帝。命济王栩、景王杞出贺金二帅、二帅亦遣人入贺。
高丽遣使如金贺正朔，自后岁以为常。
壬辰，金人复趣召康王，遣中书舍人张徵赍诏以行，以前此曹辅往迎，不见王而还故也。
癸巳，康王次东平府。
金元帅宗翰、宗望遣人奏捷，并呈帝之降表。
诏使出割两河地，民坚守不奉诏，凡累月，金人止得石州。甲午，诏两河民开门出降。
乙未，有大星出建星西南，流入于浊没。
金知枢密院事刘彦宗，上表请复立赵氏，金主不听。
丁酉，雨木冰。
己亥，阴曀，风迅发。夜，西北阴云中有光如火。
庚子，帝复诣青城。时金人索金银益急，欲纵兵入城。帝以问萧庆，庆曰： 须陛下亲见元帅乃可。 帝有难色，何、李若水以为无虞，劝帝行。帝乃命孙傅辅太子监国，而与、若水等往。唐恪闻之曰： 一之为甚，其可再乎！ 閤门宣赞舍人吴革亦白曰： 天文帝座甚倾，车驾若出，必堕敌计。 不听。
辛丑，帝留青城。郓王楷、何、冯澥、曹辅、吴幵、莫俦、孙觌、谭世勣、汪藻皆分居青城斋宫，馀并令先归。初，帝约五日必还，至是民以金银未足，各竭其家所有献之。有福田院贫民，亦纳金二两，银七两。而金人来索不已，于是增侍郎官二十四员再根括，又分遣搜掘戚里、宗室、内侍、僧道、伎术、倡优之家。
帝在青城，舍于亲王位，供张萧然，馈饷不继。金人持兵守阍，维以铁绳，夜则然薪击柝，传呼达旦。群臣相顾失色，帝每对之流涕。
乙巳，籍梁师成家。
丙午，太学生徐揆诣南薰门，以书白守门者，乞达二帅，请车驾还阙。二帅取揆赴军中诘难，揆厉声抗论，为所杀。
是日，通奉大夫刘韐死于金营。
韐为河东割地使，金人令仆射韩正馆之僧舍，谓曰： 国相知君，今用君矣。 韐曰： 偷生以事二姓，有死不为也。 正曰： 军中议立异姓，欲以君为正代。与其徒死，不若北去取富贵。 韐仰天大呼曰： 有是乎！ 乃书片纸曰： 贞女不事二夫，忠臣不事二君。况主忧臣辱，主辱臣死，此予所以不敢偷生也！ 使亲信持归，报其子子羽等，即沐浴更衣，酌卮酒而缢。金人叹其忠，瘗之寺西冈上，遍题窗壁以识其处。凡八十日，乃就敛，颜色如生。
丁未，大雾四塞，金人下含辉门剽掠，焚五岳观。
副元帅宗泽自大名至开德，与金人十三战，皆捷，遂以书劝康王檄诸道兵会京城。又移会北道总管赵野、两河宣抚范讷、知兴仁府曾楙合兵入援。三人皆以泽为狂，不答。泽遂以孤军进至卫南，先驱云前有敌营，泽挥众直前，连战，败之，转战而东。敌益生兵至，泽将王孝忠战死，前后皆敌垒，泽下令曰： 今日进退等死，不可不死中求生。 士卒知必死，无不一当百，斩首数千，金人大败，退却数十里。泽计其势必复来，乃亟徙其营，金人夜至，得空营，大惊，自是惮泽，不敢复出兵。泽出其不意，遣兵过大河袭击，又败之。
二月，辛酉朔，帝在青城。都人日出迎驾，而宗翰不遣。
丙寅，金主诏废帝及上皇为庶人。萧庆促帝易服。从臣震惧，不知所为，李若水独持帝曰： 陛下不可易服！ 金人曳之去，若水大呼曰： 若辈不得无礼！ 因加丑诋，金人击之破面，气结仆地，良久乃苏。
是夜，金人堑南薰门，令吴幵、莫俦入城，推立异姓堪为人主者。先是宗翰欲留萧庆守汴，又有推刘彦宗者，二人辞不敢当，遂有别择之议。
丁卯，范琼逼上皇及太后赴金营，上皇曰： 若以我为质，得皇帝归保宗社，亦无所辞。 又取御佩刀付从臣，乃御犊车出南薰门。上皇顿足舆中曰： 事变矣！ 呼取佩刀，已被搜去。宗望令其礼部侍郎刘思来易服，以铁骑拥之而去。都人号哭，琼立斩数人以徇。
金人以内侍邓述所具诸皇子及后宫位号，尽取入军。时肃王枢已出质，郓王楷等九人先从帝在青城，于是安康郡王楃等九人及王贵妃、乔贵妃、韦贤妃诸后宫，康王夫人邢氏与王夫人、帝姬暨上皇十四孙皆出，唯广平郡王捷匿民间，金人檄开封尹徐秉哲取之，迄不免。
是日，孙傅率百僚申状金二帅，请立皇太子为君，金人不听。
金人迫上皇令召皇后、太子，孙傅留太子不遣，吴幵、莫俦督胁甚急，范琼恐变生，以危言詟卫士，辛未，遂拥皇后、太子共车而出。孙傅曰： 吾为太子傅，当同生死。 遂以留守事付王时雍，从太子出，至南薰门，守门人不许，傅遂宿门下以待命。
李若水在金营旬日，骂不绝口，乃裂颈断舌而死。金人相与言曰： 辽国之亡，死义者十数，南朝唯李侍郎一人。 若水监死无怖色。副使相州观察使王履亦死之。
是日，留守王时雍召百官会议所立，众欲举在军前者一人。左司员外郎宋齐愈适自外至，或问以敌意所在，齐愈写张邦昌三字示之，议遂定。时不书议状者，唯孙傅、张叔夜，金人遂取二人往军中。太堂寺主簿张浚、开封士曹赵鼎、司门员外郎胡寅皆逃入太学，不书名。
癸酉，王时雍、梅执礼召百官、士庶、僧道、军民集议推戴事。时孙傅、张叔夜已出，独时雍主其事，恐百官不肯书，乃先自书以率之，百官亦随以书。御史马伸独奋曰： 吾曹职为诤臣，岂容坐视！ 乃与御史吴给约中丞秦桧共为议状，愿复嗣君以安四方，桧不答。有顷，伸稿就，首以呈桧。桧犹豫，伸率同僚合词立请，桧不得已始书名。伸遣人驰达金军，并论张邦昌当上皇时蠹国乱政以致倾危之罪。吴幵、莫俦持状诣军前。明日，赍金牒至，言已据所由奏本国，册立张相为皇帝讫，令取册宝及一行册命礼数。
乙亥，金人取秦桧并太学生三十人，博士、正、录十员；何已下随驾在军前人，并取家属。
庚辰，康王如济州。
时王有众八万，屯济、濮诸州，高阳关路安抚使黄潜善，总管杨惟忠，亦部兵数千至东平，王遣真定总管王渊以三千人入卫宗庙。金人闻之，遣甲士及中书舍人张徵赍蜡诏自汴京至，命王以兵付副帅而还京。王问计于左右，后军统制张俊曰： 此金人诈谋耳。今大王居外，此天授，岂可徒往！ 王遂如济州。
既而金人谋以五千骑取康王，吕好问闻之，遣人以书白王曰： 大王之兵，度能击之；不然，即宜远避。 且言： 大王若不自立，恐有不当立而立者。 
癸未，城内复以金七万五千八百两、银一百十四万五千两、衣缎四万八十四匹纳军前。
观文殿大学士、中太一宫使唐恪自杀。时金人逼百官立张邦昌，恪既书名，仰药而死。
乙酉，金人以括金未足，杀户部尚书梅执礼，侍郎陈知质，刑部侍郎程振，给事中安扶，枭其首，乃下令曰： 根据官已正典刑，金银或尚未足，当纵兵自索。 既而汉军都统刘彦宗言于宗翰、宗望曰： 萧何入关，秋毫无犯，惟收图籍。辽太宗入汴，载路车、法服、石经以归，皆令则也。 宗翰等颇纳其言。
丁亥，知中山府陈遘为部将沙振所害，帐下卒执振杀之。
是日，建宁宫火。元祐孟皇后徒步出居相国寺前通直郎、军器监孟忠厚家。时六宫有位号者皆北徙，惟后以废得存。
戊子，夜，白气贯斗。
三月，辛卯朔，帝在青城。
张邦昌由南薰门入居尚书令厅。
丁酉，金人奉册宝立张邦昌，百官会于尚书省。邦昌泣，即上马，至西府门，佯为忄昬愦欲仆，立马，少苏，复号恸，导至宣德门西阙下，入幕次，复恸。金人持御衣红伞来，设于次处。邦昌出次外，步至御街褥位，望金国拜舞，跪受册，略曰： 咨尔张邦昌，宜即皇帝位，国号大楚，都金陵。 邦昌御红伞还次讫，金人揖，上马出门，百官引导如仪。邦昌步入自宣德门，由大庆殿至文德殿前，进辇，却勿御，步升殿于御床西侧，别置一椅，坐受军员等贺讫，文武合班，邦昌乃起立，遣閤门传云： 本为生灵，非敢窃位。 传令勿拜。王时雍等恳奏，传云： 如不蒙听从，即当归避。 时雍率百官遽拜，邦昌但东面拱立。 
閤门宣赞舍人吴革，耻屈节异姓，率内亲事官数百人，皆先杀其妻孥，焚所居，举义兵东门外。范琼诈与合谋，令悉弃兵仗，乃从后袭之，杀百馀人，执革，胁以从逆。革骂不绝口，引颈受刃，颜色不变，并其子杀之；又擒斩十馀人。
是日，风霾，日晕无光，百官惨沮，邦昌亦变色，惟时雍及吴幵、莫俦、范琼等，欣然以为有佐命功。邦昌心不安，拜官皆加权字。大抵往来议事者，幵、俦也；逼逐上皇以下者，时雍、秉哲也；胁惧都人者，范琼也；遂皆擢用。
邦昌见百官称予，手诏曰手书。虽不改元，而百官文移必去年号。权佥书枢密院事吕好问所行文书，独称靖康二年。百官犹未以帝礼事邦昌，唯时雍每言事，称 臣启陛下 ；又劝邦昌坐紫宸、垂拱殿以见金使，好问争之，乃止。时雍复议肆赦，好问曰： 四壁之外，皆非我有，将谁赦邪！ 乃但赦城中，而选郎官为四方密谕使。
庚子，金人复来取宗室，徐秉哲令坊巷五家为保，毋得藏匿，凡三千馀人，悉令押赴军前，衣袂连属而往。济王夫人曹氏，避难它出，捕而拘之柜中，舁以出城。开封府捉事使臣窦鉴曰： 生为大宋之臣，何忍以大宋宗族交与敌人！ 自缢而死。
乙巳，张邦昌往青城见二帅致谢，且面议七事：一、乞不毁赵氏陵庙；二、乞免取金帛；三、乞存留楼橹；四、乞俟江宁府修缮毕，三年内迁都；五、乞五日班师；六、乞以帝为号，称大楚帝，七、乞借金银犒赏。皆许之。又请归冯澥、曹辅、路允迪、孙觌、张澂、谭世勣、汪藻、康执权、元可当、沈晦、黄夏卿、邓肃、郭仲荀、太学、六局官、秘书省官，亦从之。唯何、孙傅、张叔夜、秦桧、司马朴等，令举家北迁。
癸丑，金人归冯澥等，且令权止根括金帛。
丁巳，张邦昌率百官诣南薰门、五岳观内，望军前遥辞二帝。邦昌哭，百官军民皆哭，有号绝不能止者。
是日，金帅宗望退师，道君皇帝北迁，宁德皇后及诸亲王、妃嫔以下，以牛车数百乘由滑州进发，行皆生路，无人迹，至真定府，乃入城。
戊午，金兵下城，尽逐南师，分四壁屯守。张邦昌诣金营辞，服赭袍，张红伞，所过起居并如常仪，从行者王时雍、徐秉哲、吴幵、莫俦。
夏，四月，庚申朔，金帅宗翰退师，帝北迁，皇后、皇太子皆行，由郑州路进发。凡法驾、卤簿，皇后以下车辂、卤簿、冠服、礼器、法物、大乐、教坊乐器、祭器、八宝、九鼎、圭璧、浑天仪、铜人、刻漏、古器、景灵宫供器，太清楼、祕阁、三馆书，天下州府图及官吏、内人、内侍、技艺工匠、倡优，府库蓄积，为之一空。帝在军中，顶青氈笠，乘马，后有监军随之，自郑门而北，每过一城，辄掩面号泣。
初，金人将还，议留兵以卫邦昌，吕好问曰： 南北异宜，恐北兵不习风土，必不相安。 金人曰： 留一贝勒统之可也。 好问曰： 贝勒贵人，有如触发至病，则负罪亦深。 金人乃不留兵而去。
宗泽在卫，闻二帝北狩，即提军趋滑，走黎阳，至大名，欲径渡河，据金人归路，邀还二帝，而勤王之兵卒无一至者，遂不果。
甲子，张邦昌迎元祐皇后于私第，入居延福宫。
吕好问谓邦昌曰： 相公真欲立邪，抑姑塞敌意而徐为之图邪？ 邦昌曰： 是言何也？ 好问曰： 相公知中国人情所向乎？特畏女直兵威耳。女直既去，能保如今日乎？大元帅在外，元祐皇后在内，此殆天意。盍亟还政，可转祸为福。且省中非人臣所处，宜寓直殿庐，毋令卫士夹陛。敌所遗袍带，非戎人在弗服。车驾未还，所下文书不当称圣旨。为今计者，当迎元祐皇后，请康王早正大位，庶获保全。 邦昌以为然，乃迎元祐皇后入延福宫，尊为宋太后。其册文有曰： 尚念宋氏之初，首崇西宫之礼。 盖用太祖即位迎周太后入西宫故事。识者有以觇邦昌之意，非真为赵氏也。
郭京自都城走，沿路称撒豆成兵，假幻惑众，至襄阳，有众千馀，屯洞山寺，欲立宗室为帝。钱盖、王襄及张思正等止之，不从。会有自汴来者，具说京欺罔事，思正囚京，刺杀之。
丙寅，张邦昌遣其甥吴何及王舅韦渊同赍书于康王，大略言： 臣封府库以待，臣所以不死者，以君王之在外也。 王召何等，饮以酒，赐予良厚。
丁卯，谢克家以邦昌之命，赍玉玺至大元帅府，其篆文曰 大宋受命之宝 。耿南仲、汪伯彦等引克家捧宝跪进，王谦拒再三，恸哭不受，命伯彦司之。
监察御史马伸上书，请张邦昌易服归省，庶事禀取太后命令而后行，仍速迎奉康王归京，庶几中外释疑，转祸为福，且曰： 如以伸言为不然，即先次就戮。伸有死而已，必不敢辅相公，为宋朝叛臣也！ 邦昌读其书，气沮。戊辰，降手书，请元祐皇后垂帘听政，以俟复辟。书既下，中外大悦。追回诸路赦文，并毁所立宋太后手书不用。
元祐皇后遣尚书左丞冯澥为奉迎使，权尚书右丞李回副之，持诏往济州迎康王。王览书，命移檄诸道帅臣，具言张邦昌恭顺之意，以未得至京，已至者毋辄入。
庚午，太后御内东门小殿，垂帘听政，张邦昌以太宰退处资善堂，群臣诣祥曦殿起居太后毕，邦昌服紫袍，独班归两府幕次。自僭位号至是凡三十三日。
壬申，在京文武百官上表康王劝进，宗泽亦以状申请，王不许。
甲戌，太后手书告天下曰： 比以敌国兴师，都城失守，祲缠宫阙，既二帝之蒙尘，诬及宗祊，谓三灵之改卜。众恐中原之无统，姑令旧弼以临朝，扶九庙之倾危，免一城之惨酷。乃以衰癃之质，起于闲废之中，迎置宫闱，进加位号，举钦圣已还之典，成靖康欲复之心。永言运数之屯，坐视家邦之覆，抚躬独在，流涕何从！缅维艺祖之开基，实自高穹之眷命，历年二百，人不知兵，传序九君，世无失德。虽举族有北辕之衅，而敷天同左袒之心。乃眷贤王，越居近服，已徇群臣之请，俾膺神器之归，繇康邸之旧籓，嗣我朝之大统。汉家之厄十世，宜光武之中兴；献公子之九人，唯重耳之尚在。兹为天意，夫岂人谋！尚期中外之协心，同定安危之至计，庶臻小愒，渐底丕平。 
乙亥，金人破陕州，武经郎、权知州事种广死之，统领军马刘逵战死，其属硃弁、孙旦悉遇害。
丁丑，元祐皇后手书至济州，百官上表劝进。康王答以俟入京城躬谒宗庙时，若銮舆未返，即抚定军民，权听国事。
直龙图阁、东道副总管、权应天府硃胜非至济州。
先是金分兵侵应天，胜非逃匿民间。会宣总司前军统制、嘉州防御使韩世忠、将军杨进击破之，胜非复出视事。至是以军赴帅府，卫王如南。
庚辰，王发济州。刘光世以所部来会，以光世为五军都提举。路允迪、范宗尹自京师奉迎进发。辛巳，次单州，赵子崧、何志同以兵来会。壬午，王至虞城。癸未，至南京，驻军府治。甲午，王率僚属诣鸿庆宫，朝三殿御容，哭移时。乙酉，王时雍等奉乘舆服御至南京，张邦昌继至，伏地恸哭请死，王以客礼见，且抚慰之。
丙戌，金以六部路都统完颜昌为元帅左监军，以南京路都统栋摩为元帅左都监。
初，金人破晋、绛、将及同州，唐重度不能守，开门纵百姓出，自与残兵数百居城中。敌疑有备，不复渡河。重闻王在济，即移檄川、秦十郡帅臣，具启奉迎，且招成都路转运判官赵开入关计事。
