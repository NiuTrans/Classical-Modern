起著雍涒滩正月，尽五月，凡五月。
○高宗受命中兴全功至德圣神武文昭仁宪孝皇帝建炎二年（金天会六年）
春，正月，丙戌朔，帝在扬州。
丁亥，诏录两河流亡吏士。又于沿河给官田、牛、种，以居流民。
戊子，金万户尼楚赫攻邓州。
初，观文殿学士、京西南路安抚使范致虚既受命，会河东制置使赵宗印引兵自商山出武关，欲趋行在，与致虚会于方城，因将其军偕至。
致虚之未至也，转运副使、石文殿修撰刘汲摄守事。汲初受命，即遣家属还乡，治兵为战守计。及金兵将压境，州兵不满万人，致虚闻风亟遁。诏除汲安抚使。语诸将曰： 国家养汝曹久，不力战，无以报，且吾不令汝曹独死也。 士皆奋。汲募敢死士，得四百馀人，乃遣兵马都监戚鼎以兵三千出东门迎敌，靳仪以兵八百出南门，赵宗印以兵三千出西门掎之。汲以牙兵四百登埤以望，见宗印遁，即自至鼎军中，麾其众以待敌至，士争死斗，敌为却。俄而仪亦败，敌以二军夹乘之，矢如雨。军中请汲去，汲曰： 使敌知安抚使在此乐为国致死。 敌大至，汲死之。宗印率军民自房陵奔襄阳。事闻，赠汲大中大夫，后谥忠介。
是日，金陕西诸路都统洛索围长安。
先是河东经制副使傅亮自陕府归冯翊，会唐重除永兴帅，因与亮俱西。城中兵才千人，重悉以授亮，婴城固守，金益兵攻之。
己丑，真秘阁谢贶提点京西北路兼南路刑狱公事，专切总领招捉贼盗。
先是有撰《劝勇文》者，揭于关羽庙中，论敌兵有五事易杀： 连年战辛苦，易杀；马倒便不起，易杀；深入重地力孤，易杀；多带金银，易杀；作虚声吓人，易杀。各宜齐心协力，共保今岁无虞。 贶得而上之，诏兵部镂版散示诸路。
辛卯，诏： 自今武臣未至武功大夫，不得除遥郡，虽系军功、特旨，亦不施行。 
户部侍郎兼知扬州吕颐浩转对，论 官军所至，争取金帛之罪犹小，劫掠妇女之祸至深。愿申谕将帅，自今有犯，必罚无赦。昨镇江城中妇女有尚在军中者，乞速令放归。 诏以付诸将。
壬辰，金人侵东京，至白沙镇，留守宗泽遣兵击却之。
初，金以知滑州王宣善战，不敢窥其境，乃遣兵自郑州抵白沙，距京才数十里，都人甚恐。泽方与客对弈，僚属请议守御之策，泽不应。诸将退，布部伍，撤吊桥，披甲乘城，都人益惧。泽闻之，命解甲归寨，曰： 何事张皇！ 时统制官刘衍、刘达将车二百乘在郑、滑间、泽益选精锐数千助之。下令张灯如平日，民始安堵。
甲午，移扬州宗室于泰州、高邮军。命秘阁修撰赵令懬知西外宗正事，主管泰州宗子；洺州防御使士从添差同知西外宗正事，主管高邮军宗子。令懬，燕懿王元孙。
刑部尚书兼侍读周武仲上言： 前朝得罪党人，既已复官，宜并还其恩数。 帝纳之。乃诏： 系籍及上书人，令其家自陈，当与赠谥碑额，其致仕、遗表恩泽皆还之。 
是日，佥书武胜军节度判官厅公事、权邓州李操叛，降于金。
初，刘汲既死，金得穰县小吏格某，使入城招谕曰： 尼楚赫大王兵十万，今日巳时攻城。城破，鸡犬亦不留；惟速降可以免祸。 有士曹参军赵某者，欲投拜，操不可，曰： 当死节。 赵曰： 岂不知尽节为忠！顾死无益，奈一城生灵何！ 操许诺，乃偕见尼楚赫于城外。尼楚赫折箭为誓，遂入城。
乙未，诏： 自今犯枉法、自盗赃人，令中书籍记姓名，罪至徒者，永不叙用；按察官失于举劾者，并取旨科罪，不以去官原免。 时议者以为崇、观以来赃吏甚众，其害民甚于盗贼，故条约之。
丙申，金尼楚赫破均州，守臣杨彦明遁去，添差武当县丞任雄翔以城降。
丁酉，金人破房州。
戊戌，洛索破长安，守臣天章阁直学士、京兆府路经略使唐重死之。
初，金人在河中，重上疏言状，且乞五路兵自节制，不报。马步军副总管、贵州刺史杨宗闵尝为重谋曰： 今河东诸州，皆非我有，敌距此才一水，而本路兵弱，宜急缮城堑为守御计，以待外援，舍此无策。重以秦民骄，不欲扰之而止。及金兵入境，重不知所为，贻书转运使李詹孺曰： 重平生忠义，不敢辞难。始意迎车驾入关，居建瓴之势，庶可以临东方。今车驾南幸矣，关陕又无重兵，虽竭尽智力，何所施其功！一死报上不足惜。
逮洛索围城弥旬，外援不至，于是前河东路经制副使傅亮以精锐数百夺门降金。时地大震，金人因其势而人，城遂破。重尚馀亲兵，与敌战。诸将扶重去，重曰： 死吾职也。 战不已。众溃，重中流矢，死之。陕西转运副使、直秘阁桑景询、判官曾谓、提刑郭忠孝、主管机宜文字王尚友及其子建中与宗闵俱死。提举军马、荣州团练使陈迪，犹率馀众巷战，呕血誓众，敌大入，死之。事闻，赠重资政殿学士，谥恭愍，宗闵贵州防御使，它赠官推恩有差。忠孝尝师事程颐，或劝云 监司出巡，可以免祸。 忠孝不答，遂遇害。
己亥，秘阁修撰、河南尹、京西北路安抚制置使孙昭远为叛兵所杀。
初，金攻西京，昭远率麾下南去，行至陈、蔡间，溃兵满野，昭远犹欲安集之，而麾下单弱，乃欲拥这以行，昭远骂之曰： 若等衣食县官，不以此时报国，南去何为！ 叛兵怒，击昭远，死焉。事闻，赠徽猷阁待制，后谥忠愍。
庚子，主客员外郎谢亮为陕西抚谕使，持诏书赐西夏主乾顺；从事郎何洋为太学博士，偕行。
金游骑至京城下，宗泽示以不备，疑不敢入。是日，统制官刘衍与金人遇于板桥，败之；追击至滑州，又败之。金人引去。
是日，张遇陷镇江府。
初，遇自黄州引军东下，遂犯江宁，江淮制置使刘光世追击之，遇乃以舟数百绝江而南，将犯京口。既而回泊真州，士民皆溃。将作监主簿马元颖妻荣氏为贼所得，荣氏厉声骂贼，为所害。荣氏，薿女弟也。翼日，遇自真州攻陷镇江，守臣钱伯言弃城去。
辛丑，入内内侍省押班邵成章除名，南雄州编管。
时金人攻掠陕西，京东诸郡，而群盗起山东，黄潜善、汪伯彦皆蔽匿不以奏。及张遇焚真州，去行在六十里，帝亦不闻。成章上疏，条具潜善、伯彦之罪，及申潜善使闻之。帝怒，谓成章不守本职，辄言大臣，故有是命。
右文殿修撰邓绍密，依旧知兴仁府。
初，济南阙守，而新知府事张悦迟留不行，乃以绍密知济南府。至是绍密留兴仁，更命中奉大夫刘豫。
豫，阜城人，世为农，至豫始举进士，仕至殿中侍御史、河北西路提刑，后挂冠去，避乱真州。靖康末，落职，致仕；召还，道梗不能赴。及是中书侍郎张悫与豫有河北职司之旧，力荐于朝，除知济南府。时山东盗起，豫欲易江南一郡，而执政厌其频数，皆拒之，豫怏怏而去。
是日，金人破郑州，通判州事、直秘阁赵伯振率兵巷战，为流矢中，坠马，金剖其腹而杀之。后赠朝请大夫，官其二子。
癸卯，金人破潍州。
时右副元帅宗辅引兵下山东，而京东无帅，士大夫亦皆避地。朝议大夫周中，世居潍州，独不肯去，率家人乘城拒守。中弟辛，家最富，尽散其财以享战士。城破，中阖门百口皆死，守臣韩浩亦遇害。浩，琦孙也。
宗辅又破青州，知监淄县、承议郎陆有常率民兵拒守，死于陈；知益都县张侃、知千乘县丞丁兴宗亦死。后赠有常朝散郎，录其家三人；赠侃、兴宗二官，官一子。
宗弼至千乘县，市民率士军、射土、保甲及滨州溃兵葛进等击败之，金人弃青、潍去。
洛索自长安分兵攻延安府，会鄜延经略使王庶在鄜州寓治。于是金破府东城，权府事刘选率军民据西城以守。
甲辰，直秘阁、知寿春府康允之奏丁进解围。帝谓辅臣曰： 此郡守得人之效也。卿等六人，宜广询人才，若人得二人，则列郡便有十馀守称职。然须参议，不可徇私。 张悫曰： 崔祐甫尝谓 非亲非旧，安敢与官！ 今日当问所除当否耳。 寻迁允之直龙图阁。
时进既受閤门宣赞舍人、京城外巡之命，遂引所部屯京城，往参留守宗泽。将士疑其非真，主管侍卫步军司公事吕勍等请以甲士阴卫，泽曰： 正当披心待之，虽木石可使感动，况人乎！ 及进至，泽拊劳甚至，待之如故吏，进等感服。翼日，请泽诣其壁，泽许之不疑，进益怀感畏。后其党有谋乱者，进自擒杀之。
初，进既受招，其所刺良民有复还乡里者，允之请刺填诸军阙额，帝许之。
初，大臣有荐泸州草泽彭知一者，有康济略，隐居凤翔，得旨，令津发赴行在所。既入潮，乃以所烧金及药术为献。乙巳，帝札付三省曰： 朕不忍烧假物以误后人，其遣还之，仍毁其烧金之具。 
丁未，诏谕流民、溃兵之为盗贼者，释其罪。
北京留守兼河北东路制置使杜充奏磁、洺解围，诏尚书省榜谕。遂以右监门卫大将军、贵州团练使、权知洺州士珸为洺州防御使。
东京留守宗泽复奉表请帝还京师。泽至是凡十二奏矣。
辛亥，诏曰： 近缘臣僚论列，乞以崇宁以来无状之人编为一籍，已降指挥，候谏官、御史具到，令三省、枢密院参酌施行。念才行难于兼全，一眚不可终废，当宏大度，咸俾图新。除参酌到罪恶深重不可复用人外，并许随材选任；如显有绩效，可以补前行之失者，因事奏陈，特与湔洗，仍许擢用。 
是日，两浙制置使王渊，招贼张遇降之。
遇自金山寺进屯扬子桥，众号二万。会渊还行在，自将数百骑入其寨招之。遇见渊器械精明，惶惧迎拜。渊曰： 汝等赖我来晚，故得降，不然，已无遗类矣。 渊奏以遇为閤门宣赞舍人。守臣钱伯言乃得还其府。
遇犹纵兵四劫，扈从者危惧。户部侍郎兼知扬州吕颐浩，带御器械、御营使司前军统制韩世忠，联骑造其垒，晓以逆顺祸福，执其谋主刘彦，磔于扬子桥，缚小校二十九人，送渊戮之，馀党怖而释甲。得其军万人，隶世忠。
壬子，金人焚邓州。
初，帝既用李纲议营南阳，于是截留四川轻赉纲及聚刍粟甚众，城破，悉为金有。金又需百工伎艺人及民间金币，如根括京城之法，凡再旬乃尽。至是将退师，使人谕城中富民，令献犀象金银以谢不死。城中人既出，尼楚赫谕之曰： 大金欲留兵十万屯于邓州，尔当供当粟。 众曰： 邓州多水，非屯兵之地。 尼楚赫曰： 尔等既已投拜，皆大金之民矣。今引兵而去，后有它盗，若何？ 众莫对。尼楚赫传令竭城北迁，士大夫许调官，缁黄归寺观，商贾使居市，农家给田种作。城中传闻，皆大恸。少顷，金兵四面纵火，尽驱城中人入大寨中，后四日，拥下而去。
是月，太学录万俟禼为枢密院编修官。禼，阳武人也。
金人破颍昌府，守臣孙默为所杀。
初，刘汲之未死也，檄承事郎裴祖德权通判府事。祖德时丁母扰，默奏起复。会金南侵，默乞退保郾城。既而巡检赵俊密报祖德，金人不来，祖德以挈家为词，绐默暂归阳翟，乃妄申留守司，言默遁去，默大怒，劾于朝，未报。俄金人再侵颍昌，默死，宗泽乃假祖德直秘阁、知颍昌府。
洛索既得长安，即鼓行而西，进攻凤翔府，陇右大震。
夏人谍知关陕无备，遂以宥州监军司檄至延安府，自言： 大金以鄜延割隶本国，须当理索，若敢违拒，当发兵诛讨。 鄜延经略使王庶，口占檄词报曰： 尔贪利之臣，何国蔑有，岂意夏国躬蹈覆辙！比闻金人欲自泾原径捣兴、灵，方切为之寒心，不图尚欲乘人之急。幕府虽士卒单寡，然类皆节制之师，左支右梧，尚堪一战。果能办此，何用多言！ 径檄兴中府，因遣谍间其用事臣李遇，夏人竟不出。
二月，乙卯朔，言者请令群臣入对，具所得上语，除机密外，关治体者悉录付史官。从之。
丙辰，金再侵东京，宗泽遣统制官李景良、阎中立、统领官郭俊民等领兵万馀趋滑、郑。遇金兵，大战，为金所乘，中立死之，俊民降金。景良以无功遁去，泽捕得，谓曰： 胜负兵家之常。不胜而归，罪犹可怒；私自逃遁，是无主将也！ 即斩之。既而金令俊民持书招泽，俊民与金将史某及燕人何祖仲直低八角镇，都巡检使丁进与之遇，生获之。泽谓俊民曰： 汝失利就死，尚为忠义鬼。今乃为金游说，何面目见人邪！ 捽而斩之。谓史某曰： 上屯重兵近甸，我留守也，有死而已，何不以死战我，而反以儿女语胁我邪？ 又斩之。谓祖仲本吾宋人，胁从而来，岂出得已，解缚而纵之。诸将皆服。
戊午，金尼楚赫破唐州，遂纵焚掠，城市一空。
辛酉，刑部尚书周武仲迁吏部尚书兼侍读，户部侍郎兼知扬州吕颐造迁户部尚书，御史中丞王宾迁刑部尚书，仍兼侍讲。
时冠盗稍息，而执政大臣偷安朝夕，武仲请对，引《孟子》言： 国家闲暇，及时明其政刑，虽大国必畏之。今不乘时为无穷之计，何以善其后！愿诏二府条天下大事与取人才、纾民力、足国用、选将帅、强兵势、消盗贼之策，讲究而力行之。 又言： 今宿将无几，后来以武略称者，未见其人。请诏武臣郡守、路都监以上，各举可为将者。 
会议者言： 三省旧合为一，文书简径，事无留滞，乞循旧以宰相带同平章事。 诏侍从、台谏议。武仲曰： 今敌兵尚炽，军防兵政，所宜讨论者甚多，何暇讲求省并条例！莫若且依元丰官制元立吏额及行遣日限，庶无冗员滞事而得省并之实。 翰林学士硃胜非亦言： 唐制，仆射为尚书省长官，奉行两省诏令而已，今为相职。如复平章事，则三省规制与昔不同，左右丞以下官曹职守以至诸房体统纲目，皆合改易。典故散亡，未易寻绎。傥辅佐得人，官称异同，似非急务。矧今行朝事无巨细，皆三省、枢密院日再进呈，同禀处分，兵机国政，宰相实已平章矣。请俟休兵日议之。 
甲子，金人攻滑州。东京留守宗泽闻之，谓诸将曰： 滑，冲要必争之地，失之，则京城危矣。不欲再劳诸将，我当自行。 右武大夫、果州防御使张捴曰： 愿效死。 泽大喜，即以锐卒五千授之。
丁卯，复延康殿学士为端明殿学士，述古殿直学士为枢密直学士，从旧制也。
己巳，张捴至滑州，身率将士与金迎敌，众且十倍，诸将请少避其锋，捴曰： 退而偷生，何面目见宗元帅！ 鏖战数合，日暮，敌少却。泽遣统领官王宣以五千骑往援，未至，捴再战，死之。后二日，宣至滑州，与金兵大战于北门，士卒争奋，敌出不意，退兵河上。宣曰： 敌必夜济。 收兵不追，半济而击之，斩首数百，所伤甚众。泽即命宣权知滑州，且令载捴丧以归，为之服缌，厚加赙恤。仍请于上，赠捴拱卫大夫、明州观察使，录其家四人。金自是不复图攻东京矣。
癸酉，尼楚赫破蔡州。
初，金人自唐州北归，守臣直秘阁阎孝忠闻之，先遣其家往西平，依土豪翟冲以避寇，而自聚军民守城。金围之数日，城陷于东南隅，居人自东奔者皆达，其馀皆死。知汝阳县丞郭赞，朝服骂敌，不肯降，敌执之，赞骂不绝口而死，金人遂焚掠城中而去。孝忠为所执，金人见貌陋而侏儒，不知为守臣，乃令荷担，孝忠乘间奔西陵。
甲戌，诏曰： 自来以内侍官一员兼钤辖教坊；朕方日极忧念，屏绝声乐，近缘内侍官失于检察，仍带前项，可减罢，更不差置。 
丙子，金人攻淮宁府。
知府事向子韶率从城守，谕士民曰： 汝等坟墓之国，去此何之！吾与汝当死守之。 时郡有东兵四千人，第三将岳景绶欲弃城率民走行在，子韶不从，景绶引兵迎敌而死。敌昼夜攻城，子韶亲擐甲胄，冒矢石，遣其弟子率赴东京留守宗泽乞援。兵未至，城破，子韶率众巷战，力屈，为所执。金帅坐城上，欲降之，酌酒于前，左右案令屈膝，子韶直立不动，戟手骂，遂杀之。其弟新知唐州子褒等，与阖门皆遇害，惟一子鸿得存。事闻，赠通议大夫，官其家六人，后谥忠毅。子韶，子諲兄也。
戊寅，责朝议大夫赵子崧单州团练副使、南雄州安置。
初，子崧与御营统制辛道宗有隙，道宗得子崧靖康末檄文上之，诏监察御史郑置狱京口，究治得情。帝震怒，然不欲暴其罪，乃坐子崧前弃镇江，责官安置。
庚辰，捧日天武四厢都指挥使、保大军承宣使，御营使司都统制王渊为向德节度使，以平杭贼功也。
初，武功大夫、和州防御使马扩聚兵西山，既为金所执，囚之真定。右副元帅宗望义而赦之，欲授以官，扩辞不受，请给田以养其母。既而又言耕田不即得食，愿为酒肆以自活，宗望许之。时武翼大夫赵邦杰，聚忠义乡兵保庆源五马山寨，扩因此杂结往来之人，复与山寨通。辛巳，寒食节，扩伪随大众送丧，携亲属十三人奔山寨。先是皇弟倍王榛既亡去，更称梁氏子，为人摘茶，扩等阴迎以归，遂奉榛总制诸山寨，两河遗民闻风响应，愿受旗榜者甚众。
壬午，诏募河南、北、淮南土人有民籍者为振华军，以六万人为额；即不足，听募两河流移之众，毋得过三分；皆于左鬓刺 某州振华 四字。
洛索既破同州，系桥以为归路，西下陕、华、陇、秦诸州。秦凤经略使李复生降，陕右大扰。
鄜延经略使王庶，檄召河南、北豪杰，共起义兵击敌，远近响应，旬日间，以公状自达姓名者，孟迪、种潜、张勉、张渐、白保、李进、李彦仙等，兵各以万数。胜捷卒张宗自称观察使，亦起兵于南山下。彦仙时为石壕尉，陕府既下，彦仙独不去。民知彦仙在，稍稍至，彦仙因以军法部勒之，于是月中破敌五十馀壁。
三月，辛卯，金人破中山府。
时城中粮绝，人皆赢困，不能执兵。城破，金见居人瘦瘠，叹而怜之，兵校千馀人皆不杀。中山自靖康末受围，至是三年乃破。
甲午，诏经筵读《资治通鉴》，以司马光配飨哲宗庙庭。
时帝初御经筵，侍讲王宾讲《论语》首篇，至 孝弟为仁之本 ，因以二圣、母后为言，帝感动涕泣。侍读硃胜非尝奏： 陛下每称司马光，度圣意有 恨不同时 之叹。陛下亦知光之所以得名者乎？盖神宗皇帝有以成就之也。熙宁间，王安石创行新法，光每事以为非是，神宗独优容，乃更迁擢。其居西洛也，时劳问不绝，书成，除资政殿学士，于是四方称美，遂以司马相公呼之。至元祐中，但举行当时之言耳。若方其争论新法之际，便行窜黜，谓之立异好胜，谓之沽誉买直，谓之非上所建立，谓之不能体国，谓之不遵禀处分，言章交攻，命令切责，亦不能成其美矣。 帝首肯者久之。
己亥，东京留守宗泽复上疏乞车驾还京。时泽招抚河南群盗及四方义士，合百馀万，粮支半年，故复有是请。帝遣中使赉诏抚谕。
庚子，河南统制官翟进复入西京。
先是金都统洛索兵至，既得秦州，陇右大震。熙河经略使张深，厉军民为城守计，遣兵马都监刘惟辅将三千人骑御之。自千秋溃归之馀，兵籍失八九，仅有惟辅一军可用。金前军谕巩州，距熙才百里，惟辅留军熟羊城，以千一百骑夜趋新店。金兵自入陕西，所过城邑辄下，未尝有迎敌者，故恃胜不虞。黎明，军进，短兵相接，杀伤大当。会惟辅舞槊刺其先锋将哈番堕马死，敌为夺气。惟辅，泾州人也。
深闻洛索退，更檄陇石都护张严往追之。时帝命御营右翼军统制韩世忠为京西等路捉杀盗贼，将所部及张遇军万人赴西京。金左副元帅宗翰闻张严东出，自河南西入关，迁西京之民于河北，尽焚西京而去。由是进得以其众自山寨复入西京。东京留守宗泽言于朝，即以进为閤门宣赞舍人、知河南府，充京西北路安抚制置使。
宗翰留宗弼屯河间府，左监军完颜希尹、右都监耶律伊都屯河南白马寺，以待世忠之至，且与进相持。既而张深以功升端明殿学士。
是月，石壕尉李彦仙复陕州。
初，彦仙既集兵，会金人用陕降者守陕，使招集散亡。彦仙阴纳士数百，至是乘虚趋陕南郭，夜，潜师自河薄东北陬，因所纳士以入。金兵败，弃陕去。
吏行文书，请州印章，彦仙曰： 吾以尉守此，第用吾印，吾敢佩太守印章邪！ 事闻，即以彦仙知陕州兼安抚司事。
彦仙以信义治陕，不营豪发之私，与其下同甘苦，由是人多归之。邵兴在神稷山，闻彦仙得陕州，乃以其众来归，愿受节制。彦仙辟兴统领河北忠义军马，屯三门。
信王榛倡义举兵，遣使闻于朝。
夏，四月，甲寅朔，磁州统制官赵世隆以所部诣宗泽降。
世隆本磁州书佐，泽在磁，以为中军将。泽既去磁，以州事付兵马钤辖李侃。金人围磁州急，有禁兵，有民兵，民兵甚众，禁兵恐其势盛，将校郭进乃作乱。世隆与进谋，遂杀侃，以通判赵子节权州事。至是世隆与其弟世兴将三千人归泽，将士颇疑之，泽曰： 世隆吾一校耳，必无它，有所诉也。 
乙卯，世隆入拜，泽面诘之，世隆辞服。泽笑曰： 河北陷没，而吾宋法令上下之间亦陷没邪？ 命引出斩之。时众兵露刃于庭，世兴佩刀侍侧，左右皆惧。泽徐语世兴曰： 汝兄犯法当诛，汝能奋志立功，足以雪耻。 世兴感泣。会滑州报金骑留屯城下，泽谓世兴曰： 试为吾取滑州。 世兴忻然受命。
丙辰，诏： 文臣从官至牧守，武臣管军至遥郡，各荐所知二人；置为二籍，一留禁中，一付三省、枢密院，遇监司、帅守、将官、钤辖有阙，于所举人内擢用之；犯赃连坐。罪废及法不当得之人，皆毋得举。 用议者请也。
戊午，赵世兴至滑州，掩敌不备，急攻之，斩首数百，得州以归。宗泽复厚赐之。
时有降寇赵海者，屯板桥，堑路以阻行者。管军闾勍刍者八人过其垒，海怒而脔之，觇事者以告。泽召之，海以甲士五百自卫而人。泽方对客，海具伏，即械之系狱。客曰： 彼甲士甚众，姑徐之。 泽笑谓其次将曰： 领众还营。 明日，诛海于市。闻者股栗。
统制官杨进屯城南。王善者有众二千馀，皆山东游手之人，先进来降，屯城北，二人气不相下，一日，各率所部千馀，相拒于天津桥，都人颇恐。泽以片纸谕之曰： 为国之心，固如是邪？当战陈立功时，胜负自见。 二人相视，惭沮而退。
时故辽旧部人日有归中国者，间有捕获。宗泽选契丹汉儿引坐侧，推诚与语，谕以期奋忠义，共灭金人以刷君父之耻，即给资粮遣之。且赐以公凭，俟官军渡河以为信验，人令持数百本去。又为榜文，散示陷没州县；及为公据付中国被掠在北之人。因驿疏以闻。
庚申，帝谕大臣曰： 故事，端午罢讲筵，至中秋开。朕方孜孜讲史，若经筵暂辍，则有疑无质，徒费日力，朕欲勿罢，可乎？ 大臣皆称善。乃诏勿罢。
时帝在宫中，内侍有言： 讲读官某人，敷陈甚善，臣今拟奖谕诏书以进。 帝曰： 此当出自朕意。若降诏书，自有学士，尔等小臣，岂宜如此！是后不许妄言！ 
乙丑，帝谕辅臣曰： 朕每退朝，押班以下奏事，亦正衣冠，再坐而听，未尝与之款昵。又性不喜与妇人久处，多坐殿旁小閤，笔砚外不设长物，静思军国大事，或阅疏章。宫人有来奏事者，亦出閤子处分毕而后入，每日如是。 帝恭己勤政如此。
丙寅，京西北路制置使翟进袭金人于河南，败绩。
时御营左翼统制官韩世忠至西京，会进及大名府路都总管司统领官孟世宁、京城都巡检使丁进与金战。进夜袭右监军完颜希尹营，金兵先知，反为所败。进又导世忠与金战于文家寺，会丁进失期，而统领官、閤门宣赞舍人陈思恭以后军先退，金乘胜追击，至永安后涧，世忠被矢知棘，其将张遇以所部救之，乃力战得免。思恭，执中曾孙也。世忠还东京，诘先退者，一军皆斩左右趾以徇。于是世忠与丁进不和，军士相击无虚日。世忠虑有变，遂收馀兵数千人南归，希尹复入西京。
时陇右都护张严追洛索及凤翔境上，严锐意击敌，而熙河兵马都监刘惟辅不欲听严节制，乃自别道由吴山出宝鸡。严佣大兵，乃金人于五里坡，洛索知之，伏兵坡下。严与泾原统制官曲端期而不至，径前遇伏，战不利，严死之，惟辅自石鼻寨遁归。
先是端治兵泾原，招流民溃卒，所过人供粮秸，道不拾遗。至是端屯军麻务镇，闻严死，金游骑攻泾原，遣第十三副将、秉义郎吴玠据清谿岭逆拒之。将战，其牙兵三百馀人皆溃，玠率馀兵奋击，大破之，金兵乃去。端，镇戎人；玠，陇干人也。
左副元帅宗翰闻严死，自平陆渡河归云中。左监军完颜希尹、右都监耶律伊都闻宗翰渡河，亦弃西京去，留万户察罕玛勒戍河阳。
言者论： 近日帅守之弃城者，习以成风。如邓雍之于荆南，何志同之于颍昌，赵子崧之于镇江，皆拥兵先遁，今则安居薄责而未正其罪。如康允之之于寿春，陈彦文之于九江，以数千之疲旅，捍十万之强寇，而允之止迁一职，彦文才复旧官，议者惑焉。愿诏有司，条具靖康以来，凡弃城逃遁者某人，保城力守者某人，书其功罪，著其赏罚，庶几守土之臣有以劝惩。 诏诸路监司，限半月条具以闻。
金人攻洺州。
初，防御使士珸既引兵入城，金围之甚密，栽鹿角，治濠堑，欲以持久困之，军民终不降。至是金侵京西、陕右，河朔内虚，守者稍怠。众以粮尽不可守，乃拥士珸自白家滩往大名府，金人遂入城。自靖康后，两河州郡，外无救援，内绝粮储，悉为金所取，惟中山、庆源、保、莫、祁、洺、冀、磁相持，久而始破。
戊辰，工部侍郎兼侍讲杨时，以老疾求去，章四上，既而除龙图阁直学士、提举杭州洞霄宫。
甲戌，徽猷阁待制、知濠州连南夫， 请令诸路州县于近城十里内，开凿陂湖以备灌溉，使春夏秋三时尝有水泽，则良民有丰年之望，敌骑有还泞之苦；方冬水涸，即令耕犁硗确，则敌骑又有历塊之患。其自来不系种稻地分，即乞令依仿雄州，开凿塘泺，亦有菱芡莲藕鱼虾之利，可以及民。仍免一年租赋，以为人工之费。 诏诸州相度。后不行。
初，鸿胪寺丞赵子砥从北迁至燕山，久之，欲遁归，乃结归朝官忠翊郎硃宝国、承信郎王孝安至中京，得上皇宸翰。是日，子砥发燕山。
以皇弟检校太傅庆阳、昭化军节度使信王榛为河外兵马都元帅。
初，马扩自五马山以麾下五百人渡河，至东京见宗泽，至是始赴行在，从者不满百人。扩既见，出榛奏事。黄潜善等皆疑非真，帝识其字，即有是命。扩迁拱卫大夫、利州观察使、枢密副都承旨、元帅府马步军都总管。扩将行，上奏，略曰： 臣疏远小人，陛下断以不疑，付以阃外之事。愿鉴前世之成败，明当世之嫌疑，俾臣得效愚，毕意攻取。今王师大举，机会神速，军期文字，不可少缓。若依常制下都堂等处，然后以达天听，则事涉疑似；或欲规避者，定逡巡藏匿，不以进呈。望令专置一司，不限夤夜，画时通进。 又言： 自唐以来，用中贵人监军，夺权掣肘，每致败事。伏望圣断，罢差中贵监军及选给器械。 凡四事，帝皆从之，又许扩过河，得便宜从事。时潜善与汪伯彦终以为疑，乃以乌合之兵付扩，且密授朝旨，使讥察之，扩行，复令听诸路帅臣节制。扩知事变，遂以其军屯于大名。
五月，甲申朔，宗泽再上表请乞还京。会尚书右丞许景衡建请渡江，宰相黄潜善持不可。时既得信王榛奏，或有言榛有渡河入京城之谋，乙酉，下诏还京。遂罢景衡为资政殿学士、提举杭州洞霄宫。景衡之执政也，凡有大政事，必请间极论榻前。黄潜善、汪伯彦恶其异己，每排抑之。至是因下诏还京而有此命。
丙戌，诏： 后举科场，讲元祐诗赋、经术兼收之制。 中书省请 习诗赋举人不兼经义，习经义人止习一经，解试、省试，并计数各取，通定高下。 礼部侍郎王綯请前降举人兼习律义、《孙子》义等指挥勿行，从之。自绍圣后，举人不习词赋者近四十年。綯在后省，尝为帝言： 经义当用古注，不专取王氏说。 帝以为然。至是申明行下。
秘书省正字冯楫献书于黄潜善曰： 伏睹昨晚出黄榜诏，欲择日还阙，东来从卫官吏士，无不欣喜，西北尤以近乡，倍极踊跃。以楫计之，阙未可还。万一驾到东京，而金人秋后再来，不知吾兵何以当之？吾兵或不可当而复为避地计，今蔡、汴两河已渐湮塞，其或被其断绝水道，虽避地亦不能，此不得不虑也。假如今日，驻跸维扬为得策，倘主上坚欲以马上治之，不许迁徙，但当留兵将及宰执中谙练边事运筹帷幄之人，从驾居此，专务讲武，以为战守之备。其馀宗庙、百官，尽令过江，于建康置司。至于财用百物，除留赡军费用外，亦尽藏之建康府库，庶几缓急遇敌，可战则战，可守则守，度不可战守，而欲动则动，亦易行而无牵制之累。 楫，遂宁人也。
戊子，翰林学士硃胜非守尚书右丞。
辛卯，陕西、京东诸路及东京、北京留守并奏金人分道渡河，诏遣御营左军统制韩世忠、主管侍卫步军司公事闾勍率所部迎敌，命宗泽遣本司统制官杨进等援之。
先是泽闻河北都统制王彦聚兵太行山，即以彦为武功大夫、忠州防御使，制置两河军事。彦所部勇士万数，以其面刺八字，故号 八字军 。彦方缮甲治兵，约日大举，欲趋太原。泽亦与诸将议六月起师，且结诸路山水寨民兵约日进发，上奏曰： 臣自留守京师，夙夜匪懈，经画军旅。近据诸路探报，敌势穷蹙，可以进兵。臣欲乘此暑月，遣王彦等自滑州渡河，取怀、卫、浚、相等处，遣王再兴等自郑州直护西京陵寝，遣马扩等自大名取洺、赵、真定，杨进、王善、丁进、李贵等诸头领各以所领兵分路并进。既过河，则山寨忠义之民相应者不啻百万，契丹汉儿亦必同心抵御金人。事才有绪，臣乞朝廷遣使声言立契丹天祚之后，讲寻旧好。且兴灭继绝，是王政所先，以归天下心也；况使金人骇闻，自相携贰邪？仍乞遣知几博辩之士，西使夏，东使高丽，喻以祸福。两国素蒙我宋厚恩，必出助兵，同加扫荡。若然，则二圣有回銮之期，两河可以安贴，陛下中兴之功，远过周宣之世矣。愿陛下早降回銮之诏，以系天下之心。臣当躬冒矢石，为诸将先。 疏入，黄潜善等忌泽成功，从中沮之。泽叹曰： 吾志不得伸矣！ 因忧郁成疾。
泽尹京畿，岁修城池，治楼橹，不扰而办，屡出师以挫敌锋。其抗疏请帝还京。凡二十馀上，言极切至。潜善与汪伯彦等虽嫉之深，竟不能易其任。
甲午，曲赦河北、陕西、京东诸路。
初，陕西制置使钱盖闻金人破长安，檄集英殿修撰、鄜延经略王庶，兼节制环庆、泾原兵拒敌。既而义兵大起，金人东还，庶以金人重载，可尾袭取胜，移文两路，各大举协力更战。而环庆经略使王似，泾原经略使席贡，自以先进望高，不欲受其节度，遂具文以报，而实不出兵。
金游骑上清谿，既为泾原裨将吴玠所扼，至咸阳，望渭河南义兵满野，不得渡，遂循渭而东。其右军入鄜延，攻康定，围龙坊，庶急遣将断河桥，又令将官刘延亮屯神水峡，断其归路，金人遂去。于是洛索盘礴于冯翊、河中，扼新河桥以通往来，人情大恐。
泾原统制官曲端，乘敌退，复下秦州，而凤翔、长安皆为义兵收复。会经制司统领官刘希亮自凤翔归端，端斩之。端雅不欲属庶，及闻孟迪、李彦仙等受事鄜延，皆不乐，遂揭榜称金人已过河归国，农务不可失时，乃尽散渭河以南义兵。庶不敛兵保险，犹以书约似、贡，欲逼金人渡河，至于再三。似不应，贡许出兵四万，亦迁延不行。
时鄜延人以秋深必被兵，多避地者，道出环庆，吏兵民皆恶其惊徙，所在掠其财而杀之，闾里萧条矣。
乙未，诏： 苏轼追复端明殿学士，尽还合得恩数。 时轼孙司农寺丞符，以轼政和中复职未尽，诉于朝，乃有是命。
戊戌，河北制置使王彦，以八字军渡河。
时宗泽以彦孤军无援，不可独进，乃以书延彦计事。彦遂合诸寨兵万馀人，以是日济河。后五日，彦至京师。泽大喜，谕以京师国家根本，宜宿兵近甸，遂命其军屯滑州之沙店。
壬寅，中书侍郎兼御营副使、提举措置户部财用张悫卒。
悫立朝谔谔，无所顾避。时黄潜善当国，专务壅蔽，自汪伯彦而下，皆不敢少忤其意。惟悫事必力争，虽言不行而不少屈。秉政未逾岁遽殁，士民皆痛惜之。帝以悫河朔人，无家可归，常赙外赐田十顷，第一区。后谥忠穆。
癸卯，通问使王伦始渡河，遂与其副硃弁至云中，见左副元帅宗翰计事。金留不遣。时进武校尉硃勣从弁行，宗翰赐以所掠内人，勣阳受之，逃去。宗翰怒，追而杀之。
甲辰，洛索破绛州，权知州事赵某率军民巷战，凡六日。
乙巳，资政殿学士、提举杭州洞霄宫许景衡卒。
景衡罢政而归，至瓜州，得曷疾，及京口，疾甚，端坐自语曰： 陛下宜近端人正士，以二圣，苍生为念。 遂逝，年五十七。后谥忠简。
庚戌，增天下役钱以为新法弓手之费。
初，汪伯彦既建请，乃以免役宽剩、厢禁军阙额、裁减曹掾等钱供其庸直。至是所增遍于东南诸路，遂诏不受庸者人给田三十亩，马军增三之一。议者恐费不给，乃请官户役钱勿复减半，而民役钱概增三分，从之，故有是诏。
诏： 自今见任官有涉疑异志者，如径行杀戮，事虽有实，亦坐擅杀官吏之罪。即妄杀平人以为奸细者，众军法。 自军兴，所在奸民杀官吏、害良善者甚众，朝廷恐其生事，至是下诏条约之。
