起重光赤奋若正月，尽昭阳单阏三月，凡二年有奇。
○徽宗体神合道骏烈逊功圣文仁德宪慈显孝皇帝宣和三年（辽保大元年，金天辅五年）
春，正月，丁酉朔，日中有眚，旁有青黑气如水波旋转。
辽以改元肆赦。
壬寅，邓洵武卒。邓氏自绾以来，世济其奸，而洵武阿蔡京尤甚。京之败乱天下，祸源自洵武始。
己未，诏： 淮南、江南、福建，各权添置武臣提刑一员。 
帝初以东南之事付童贯，且曰： 如有急，即以御笔行之。 贯至吴，见民困花石之扰，众言贼不亟平，坐此耳。贯即命其僚董耘作手诏罪己，罢苏、杭造作局及御前纲运并木石采色等物，而帝亦黜硃勔父子弟侄之在职者，吴民大悦。
是月，方腊陷婺州，又陷衢州，守臣彭汝方死之。
辽主有四子：长曰赵王实讷埒，母赵昭容；次晋王额噜温，母萧文妃；次秦王定、许王宁，皆元妃所生。枢密使萧奉先，元妃之兄，而秦、许王之舅也，以国人属意晋王，恐秦王不得立，因潜图之。文妃姊适耶律达哈勒，妹适耶律伊都。一日，其姊苦妹俱会军前，奉先讽人诬文妃与驸马萧昱及达哈拉、伊都等谋立晋王而尊辽主为太上皇。辽主信之，遂诛萧昱、达哈拉而赐文妃死。伊都在军中，闻之大惧，即率千馀骑叛入金。辽主使知奚王府事萧锡默、北府宰相萧德恭、四军太师萧千将所部兵追之，及诸闾山县。锡默等议曰： 主上信萧奉先言，视吾辈蔑如也。伊都乃宗室豪俊，常不肯为奉先下。若擒伊都，它日吾党皆伊都也，不若纵之。 还，即给曰： 追袭不及。 奉先既见伊都之亡，恐后日诸将校亦叛，遂劝辽主骤加爵赏以结众心，以萧锡默为奚王，以萧德恭试中书门下平章事兼判上京留守事，萧干为镇国大将军。
二月，甲戌，降诏招抚方腊。
乙酉，罢天下三舍及宗学、辟雍、诸路提举学官事。
癸巳，赦天下。
方腊陷旌德县及处州。步军都虞候王禀复杭州。
淮南盗宋江以三十六人横行河朔，转掠十郡，官军莫敢撄其锋。知亳州侯蒙上书，言江才必过人，不若赦之，使讨方腊以自赎。帝命蒙知东平府，未赴而卒，又命张叔夜知海州。江将至，叔夜使间者觇所向，江径趋海滨，劫巨舟十馀，载卤获。叔夜募死士得千人，设伏所城，而出轻兵距海，诱之战。先匿壮卒海旁，伺兵合，举火焚其舟。贼闻之，皆无斗志，伏兵乘之，擒其副贼，江乃降。
辽主如鸳鸯泺。
先是镇国上将军唐古，尝为辽主言萧德勒岱之误国，臣虽老，愿为国破敌。辽主不纳，至是听其致仕。
是月，金使哈噜等至登州。
初，女直往来议论，皆主童贯，以赵良嗣上京之约，欲便举兵应之，故选西京宿将会京师，又诏环庆、鄜延军与河北禁军更戍。会方腊叛，贯以西京兵讨贼，朝廷罢更戍，指挥登州守臣以童贯未回，留金使不遣。哈噜狷忿，屡出馆，欲徒步入京师，寻诏马政、王瓖引之诣阙。
三月，庚申，赐礼部奏名进士及第、出身何涣等六百三十人。
是月，方腊再犯杭州，步军都虞候王禀等战于城外，斩首五百级。官军与贼战于桐庐，败之，遂复睦州。
金人闻耶律伊都之降，夏，四月，乙丑朔，宗翰言于金主曰： 辽主失德，中外离心。我朝兴师，大业既定，而根本弗除，后必为患。今乘其衅，可袭取之，天时人事，不可失也。 金主然之，命诸路戒备军事。
丙寅，贵妃刘氏薨。
妃本酒家保女，父宗元，以女贵，为兴宁节度使。初入宫，颇被顾遇，后以事囚于宦者何家，杨戬奏取归，复得入宫，由才人累迁至贵妃。性颖悟，能迎旨意，又善装饰，衣冠涂饰一新，世争效之。林灵素谓帝为长生帝君，妃为九华玉真安妃，每神霄降，必别置安妃位，图画肖妃像。始，妃囚何家，不礼焉，及得志，遂陷以罪。至是薨，年三十三。
童贯、谭稹前锋至清河堰，水陆并进。方腊焚官舍、府库、民居宵遁，还青溪帮源洞。贯等合兵击之，腊众尚二十万，与官军力战而败，深据岩屋，诸将莫知所入。王渊裨将韩世忠，潜行溪谷，问野妇得径，即挺身仗戈直前捣其穴，格杀数十人。庚寅，擒腊以出。世忠，延安人也。忠州防御使辛兴宗，领兵截洞口，掠为己功。诸将并取腊妻子及伪相方肥等五十二人于洞石穴中，杀贼七万馀人，其党皆溃。腊之乱，凡破六州、五十二县，戕平民二百万。所掠妇女，自贼洞逃出，裸而缢于林中者，相望百馀里。
诏： 两浙、江东被贼州县，给复三年。 
癸巳，汝州牛生麒麟。
五月，戊戌，权领枢密院事郑居中落权字。
金主射柳，宴群臣，顾谓宗翰曰： 今议西征，汝前后计议，多合朕意。宗室中虽有长于汝者，若谋元帅，无以易汝，汝当治兵以俟师期。 金主亲酌酒饮之，且命之酹，解御衣以衣之。群臣言时方溽暑，乃止。
己亥，诏： 杭、越江宁守臣并带安抚使。 
甲辰，追册贵妃刘氏为皇后，谥曰明节。
改睦州建德军为严州遂安军，歙州为徽州。
丙午，哈鲁等入国门，诏国子司业权邦彦、观察使童师礼馆之。未几，师礼传旨邦彦等曰： 辽已知金人海上往返，难以复如前议，谕其使者令归。 邦彦惊曰： 如此，则失其欢心，曲在朝廷矣。 师礼入奏，复传旨，候童贯徐议之。
癸亥，诏： 三省觉察台谏罔上背公者，取旨谴责。 
初，御史中丞陈过庭，以睦寇窃发，尝上言： 致寇者蔡京，养寇者王黼，窜二人则寇自平。 又言： 硃勔父子，本刑馀小人，结交权近，窃取名器，罪恶盈积，宜昭正典刑，以谢天下。 黼深恨之，至是陷以罪，罢知蕲州；未半道，责黄州安置。
辽耶律伊都之降金也，先使人送款，乞援接于桑林渡。金主诏曰： 伊都到日，使与其官属偕来，馀众处之便地。 是月，伊都至咸州，送上辽国宣诰及器甲、旗帜，先遣其将士韩福努等入谢，上书具言所以降之意，大略谓： 辽主沈湎，荒于游畋，不恤政事，好佞人，远忠直，淫刑吝赏，刑烦赋重，民不聊生；枢密使德勒岱，本无材能，但阿谀取容。 又自言： 粗更军事，尝进策于辽主，为德勒岱所抑，辽主亦不省察。 又曰： 大金疆土日辟，伊都灼知天命，自去年与耶律慎思等定议，约以今夏来降。近闻德勒岱欲发其事，仓卒之际，不及收合四远，但收傍近部族户三千，车五百两，畜产数万，北军都统以兵袭追，遂弃辎重转战至此。 旋率其将吏入见，金主抚慰之，命之坐，班同宰相，赐宴，尽醉而罢。金主命伊都以旧官领所部，且谕之曰： 若能为国立功，别当奖用。 自伊都降，金益知辽之虚实矣。
闰月，丙寅，减诸州曹掾官。
王黼言于帝曰： 方腊之起，由茶盐法也，而童贯入奸言，归过陛下。 帝怒，甲戌，诏复应奉局，命黼及梁师成领之，而硃勔亦复得志矣。
初，贯宣抚两浙，令董耘权作手诏，罢花石以安人情。帝见其词，大不悦。及复应奉，贯又对帝叹曰： 东南人家饭锅子未稳在，复作此邪？ 帝益怒，董耘由是得罪。
辛巳，金古论贝勒萨哈卒。金主往吊，乘白马，剺额，哭之恸。及葬，复亲临之，赗以所御马。
萨哈敦厚多智，长于用人。家居纯俭，好稼穑。自始为国相，能驯服诸部，讼狱得其情，当时有言： 不见国相，事何从决！ 及主兵伐辽，萨哈每以宗臣为内外依重，不以战多为其功也。后追谥忠毅。
六月，庚子，金主命其弟安班贝勒晟曰： 汝唯朕之母弟，义均一体，是用汝贰我国政。凡军事违者，阅实其罪，从宜处之，其馀事无大小，一依本朝旧制。
是月，河决恩州清河埽。
秋，七月，丁卯，振温、处等八州。
庚午，令三京置女道录、副道录各一员，节镇置道正、副各一员，馀州置道正一员，从蔡攸奏请也。
庚辰，金主诏咸州都统司曰： 自伊都来，灼见辽国事宜，已决议亲征，其治军以俟师期。 寻以连雨，罢亲征。
辽主猎于炭山。
初，夔峡、广南边臣开纳士之议，建立军州，上蠹国用，下殚民财，至是言者以为病。丁亥，诏废纯、兹、祥、亨、淇、溱、承、播、恩、隆、充、孚十二州及熙宁、遵义二军，或为县，或为堡塞。
是月，河南府畿内讹言，有物如人或如犬，其色正黑，不辨眉目，始夜则掠小儿食之，后白昼入人家为患，所至喧然不安，谓之黑汉。有力者夜执枪自卫，亦有托以作过者。二年乃息。
八月，甲辰，曲赦两浙、江东、福建、淮南路。
乙巳，以童贯为太师，谭稹加节度使。
丁未，祔明节皇后神主于别庙。
金哈噜等留阙下凡月馀。壬子，遣呼庆送归，但付国书，不复遣使，用王黼议也。书辞曰： 远勤专使，荐示华缄，具承契好之修，深悉疆封之谕。维夙惇于大信，已备载于前书，所有汉地等事，并如初议。俟闻举军到西京的期，以凭夹攻。 时帝深悔前举，意欲罢结约，黼及梁师成又与童贯更相矛盾，故帝心甚阑，而浮沈其辞如此。
丙辰，方腊伏诛。
九月，丙寅，以王黼为少傅，郑居中为少宰。庚午，进执政官一等。
辽主至南京。
冬，十月，甲寅，诏： 自今赃吏狱具，论决勿贷。 
童贯复领陕西、两河宣抚。
丙辰，御神霄宫，亲授王黼等元一六阳神仙秘箓及保仙秘箓。
十一月，癸亥，辽以西京留守赵王实纳埒为特里衮。
甲子，御笔： 提举道录院见修《道史》，《表》不须设。《纪》断自天地始分，以三清为首。三皇而下，帝王之得道者，以世次先后列于《纪》、《志》，为十二篇，《传》分十类。 又诏： 自汉至五代为《道史》，本朝为《道典》。 
丁丑，中书侍郎冯熙载罢知亳州。以张邦昌为中书侍郎，王安中为尚书左丞，翰林学士李邦彦为尚书右丞。
邦彦本银工子，俊爽美风姿。生长闾阎，习猥鄙事，应对便捷，善讴谑，能蹴鞠，每缀街市俚言为词曲，人争传之，自号李浪子。以善事中人，争荐誉之，遂登政府。
壬午，观文殿大学士、提举崇福宫张商英卒。赠少保。
陈瓘语人曰： 商英非粹德，且复才疏，然时人归向之。今其云亡，人望绝矣。近观天时人事，必有变革。正恐虽有盛德者，未必孚上下之听，殆难济也。 
十二月，辛卯朔，日中有黑子如李大。
金宗翰复请伐辽，诸军久驻，人思自奋，马亦强健，宜乘此时，进南朝，取中京。辛丑，金主命杲为内外诸军都统，以昱、宗翰、宗干、宗望、宗磬等副之，悉师渡辽而西，用伊都为前锋，趋辽中京。甲辰，诏曰： 辽政不纲，人神共弃。今命汝率大军以行讨伐，尔其择用善谋，赏罚必行，粮饷必继，勿扰降服，勿纵俘掠。见可而进，无淹师期；事有从权，毋须申禀。 戊申，又诏曰： 若克中京，所得礼乐仪仗、图书文籍，并先次津发赴阙。 
壬子，进封广平郡王构为康王。
是岁，诸路蝗。
以孔端友袭封衍圣公。
内侍杨戬，少给事掖庭，善测伺人主意，自崇宁后日有宠，首建期门行幸事以固其权，势与梁师成埒，累官节度使、检校少保至太傅。
有胥吏杜公才者，献策于戬，立法索民田契，自甲之乙、乙之丙，展转究寻，至无可证，则度地所出，增立赋租。始于汝州，浸淫于京东、西、淮西、北，括废提、弃堰、荒山、退滩及大河淤流之处，皆勒民主佃；额一定后，虽冲荡回复不可减。一邑率于常赋外增租钱至十馀万缗；水旱蠲税，此不得免。擢公才为观察使。
至是戬死，以内侍李彦继之，很愎，密与王黼表里，置局汝州，临事愈剧。凡民间美田，使它人投牒告陈，皆指为天荒；虽执印券，皆不省。鲁山阖具尽括为公田，诉者辄加刑威，致死者千万。田主既输租，其旧税，转运使亦不为奏除，乃均诸别州。京西提举官及京东州县吏皆助彦为虐，民不胜忿痛。发物供奉，大抵类硃勔，责办于民，无休息期，农不得之田，牛不得耕垦，殚财縻刍，力竭饿死，或自缢辕轭间。如龙鳞薜荔一本，辇至之费逾百万。喜赏怒刑，祸福转手，因之得美官者甚众。颍昌兵马钤辖范寥不为取竹，诬以罪，勒停。前执政官冠带操笏迎谒马首，彦处之自如。所至倨坐堂上，监司、郡守不敢抗礼。有言于帝者，梁师成时适在旁，抗声曰： 王人虽微，序于诸侯之上，岂足为过！ 言者惧，不敢复言。
○徽宗体神合道骏烈逊功圣文仁德宪慈显孝皇帝宣和四年（辽保大二年，金天辅六年。壬寅，一一二二年）
春，正月，丁卯，以蔡攸为少保，梁师成为开府仪同三司。
癸酉，金都统杲克辽之高恩、回纥二城。乙亥，陷辽中京，遂下泽州。辽主出居庸关，至鸳鸯泺，闻伊都引洛索奄至，忧甚。枢密使萧奉先曰： 伊都，宗支也，岂欲辽亡哉？不过欲立其甥晋王耳。若为社稷计，不惜一子，明其罪诛之，可不战而退。 会耶律萨巴等谋立晋王额噜温，事觉，辽主召枢密萧德勒岱等议曰： 反者必以此儿为名，若不除去，何以复安！ 德勒岱唯唯。辽主乃遣人缢之。或劝额噜温亡，额噜温曰： 安能为蕞尔之躯而失臣子之节！ 遂就死。辽主素服三日。萨巴等皆伏诛。额噜温素有人望，诸军闻其死，无不流涕，由是人人解体。
伊都引金兵逼辽主行宫，辽主率卫士五千馀骑自鸳鸯泺走西京，左企弓谏，不听。仓卒出走，遗传国玺于桑乾河。辽主以深入为忧，萧奉先曰： 女直虽能陷我中京，终不能远离巢穴，越三千里直捣云中也。 
金都统杲遣人献捷，金主赐诏嘉之，且曰： 山后若未可往，即营田牧，俟秋大举，更当熟议，见可则行。无恃一战之胜，辄自弛慢。 
二月，庚寅朔，日有食之。
己亥，金宗翰率偏师趋北安州。辽奚王萧锡默先使人绐降，已而出师围之。金兵去马殊死战，败锡默兵，追杀至暮，遂取北安州。
癸卯，雨雹。
是月，管句太平观陈瓘卒。
或问游酢以当今可以济世者，酢曰： 陈了翁其人也。 刘安世尝因瓘病，使人勉以医药自辅，曰： 天下将有赖于公，当力加保养以待时用。 了翁，瓘别号也。至是卒于楚州。
三月，辛酉，幸秘书省，遂幸太学，赐秘书少监翁彦深、王时雍、国子祭酒韦寿隆、司业权邦彦章服，馆职、学官、诸生恩锡有差。
金宗翰驻兵北安，遣希尹略近地，获辽护卫实纳埒，始知辽主杀其子晋王，众心益离，西北、西南两路兵马，皆羸弱不可用。使人报杲曰： 辽主穷迫于山西，犹事畋猎，不恤危亡；自杀其子，臣民失望。攻取之策，幸速见谕。 杲使还报曰： 顷奉诏旨，不令便趋山西，当审详徐议。 宗翰知杲无意进取，即决策进兵，复报杲曰： 初受命，虽未令便取山西，亦许便宜从事。辽人可取，其势己见，一失机会，后难图矣！今已进兵，当以大军会于何地，幸以见报。 宗幹谓杲曰： 再使来请，必非轻举。且彼发兵，不可中止。 再三言之，杲乃许会师。杲出请岭，宗翰出瓢岭，期会于羊城泺，宗望、宗弼率百骑先进。辽主闻金师将出岭西，遂趋白水泺。宗翰、宗幹以精兵六千袭之，希尹为前驱，一日三败辽师。
辽主至漠北，闻金兵将近，计不知所出。萧奉先请趋夹山，辽主遂弃辎重，乘轻骑入夹山。既至，始悟奉先之不忠，怒曰： 汝父子误我至此，今欲诛汝，何益于事！恐军心忿怒，尔曹避敌苟安，祸必及我，其勿从行。 奉先下马哭拜而去。行未数里，左右执其父子，缚送于金，金人斩其长子昂，以奉先及其次子昱械送金主；道遇辽军，夺以归国，并赐死。元妃萧氏，德勒岱之姑也，谓德勒岱曰： 尔任国事，致君如此，何以生为！ 德勒岱但谢罪而已。明日，辽主遂逐之，召托卜嘉典禁卫。
戊辰，辽同知殿前点检事耶律高八率卫士降金。
初，辽主走云中，留南府宰相张琳，参知政事李处温与秦晋国王淳守燕京。处温闻辽主入夹山，命令不通，即与族弟处能及子奭，外假怨军，内结都统萧干，谋立淳。处温邀张琳白其事，琳曰： 摄政则可，即真则不可。 处温曰： 今日之事，天意人心已定，岂可易也！ 琳不敢执，遂与诸大臣耶律达实、左企弓、虞仲文、曹勇义、康公弼，集番、汉百官诸军及父老数万人诣淳府，引唐灵武故事劝进，淳不许。李奭持赭袍被之，令百官拜舞山呼，淳惊骇，再三辞，不获，从之。群臣上尊号曰天锡皇帝，改元建福，以妻萧氏为德妃。妃，普贤女也。加处温守太尉，琳守太师，馀与谋者授官有差。改怨军为常胜军。军旅之事，悉委达实。遥降天祚为湘阴王，遂据有燕、云、平及上京、辽西之地。天祚所有，沙漠以北、西南、西北两都招讨府诸番部族而已。
淳将降赦，燕京父老俱言内库都点检刘彦良以奸佞得幸于天祚，专导引为失德之事；其妻倡也，出入禁中，夫妇并为国害。乃枭彦良夫妇于市，然后大赦。
达实，太祖八世孙，通辽、汉字，善骑射，登进士第，累擢翰林学士承旨，故称达实林牙云。
耶律淳请和于金，都统杲责其不先禀命，辄称大号，若能自归，当以燕京留守处之。淳复乞存宗祀，杲复书曰： 阁下向为元帅，总统诸军，任非不重，曾无尺寸之功，欲据一城以抗我国之兵，不亦难乎？所任用者既不能死国，今谁肯为阁下用者？欲恃此以成功，计亦疏矣。幕府奉诏，归者官之，逆者讨之，若执迷不送，期于殄灭而已！ 淳乃遣使请于金主，赐以诏曰： 汝，辽之近属，位居将相，不能与国存亡，乃窃据孤城，僭称大号，若不降附，将有后悔！ 
命童贯为河北、河东路宣抚使。
睦寇初平，帝亦悔用兵。王黼独言曰： 中国与辽虽为兄弟之邦，然百馀年间，彼之所以开边慢我者多矣。且兼弱攻昧，武之善经也。今而不取燕、云，女直必强，中原故地将不复为我有。 帝遂决意治兵。
黼于三省置经抚房，专治边事，不关枢密。括天下丁夫，计口出算，得钱六千二百万缗以充用。黼又遗童贯书曰： 太师若北行，愿尽死力。 会耶律淳遣使告即位，且言免岁币，结前好。朝议谓机不可失，乃以蔡攸副贯，勒兵十五万巡北边以应金，且招谕幽燕。攸童矣不习事，谓功业可唾手致，入辞之日，肆言无忌，帝弗责。
初，夹攻之约，蔡京、童贯主之。熙河钤辖赵隆尝极言其不可，贯曰： 君能共此，当有殊拜。 隆曰： 隆武夫，岂敢干赏以败祖宗二百年之好！异时启衅，万死不足谢责。 贯不悦。郑居中亦力陈不可，谓京曰： 公首台元老，不守两国盟约，辄造事端，诚非庙算。 京曰： 上厌岁币五十万故尔。 居中曰： 公独不见汉世和戎之费乎？使百万生灵肝脑涂地，公实为之！ 时又有安尧臣者，亦上书论燕、云之事曰： 宦寺专命，倡为北伐。燕、云之役兴，则边衅遂开；宦寺之权重，则皇纲不振。今童贯深结蔡京，纳赵良嗣以为谋主，故建平燕之议。臣恐异时脣亡齿寒，边境有可乘之衅，强敌蓄锐伺隙以逞其欲，此臣所以日夜寒心。伏望思祖宗积累之艰难，鉴历代君臣之得失，杜塞边隙，务守旧好，无使新起之敌乘间以窥中国，上以安宗庙，下以慰生灵。 帝然之，由是议稍寝。及辽势日蹙，贯乃复乞举兵，居中又言不宜幸灾而动，待其自毙可也，不听。
辽耶律淳僭立，患本俗兵少；萧干建议籍东、西奚及岭外南北大王诸部，得万馀户，户选一人为军，谓之瘦军，散处涿、易间，肆为侵掠，民甚苦之。
萧德勒岱之见逐也，道为金兵所执；伺间亡归，复为人执送耶律淳。德勒岱自知不免，诡曰： 吾不能事僭窃之君。 不食数日死。
夏，四月，辛卯，辽西南面招讨使耶律佛顶及云内、宁边、东胜等州并降于金。
金获阿苏以归。金人之起兵也，以不归阿苏为词，及既获，不过杖而释之。金人见阿苏，或问为谁，阿苏曰： 我，破辽鬼也。 
金师攻西京，辽耿守忠救之。宗翰、宗雄、宗干等继至，宗翰率麾下自其中冲击，使馀兵去马从旁射之。守忠大败，西京遂陷，西路州县部族皆降金。辽主遂遁于额苏伦，唯北部玛克实赆马驼食羊焉。
癸卯，白虹贯日。
丙午，令郡县访遗书。
金都统杲遣宗望入奏，请金主临军。五月，辛酉，宗望至上京奏捷，群臣入贺，赐宴。宗望曰： 今云中新定，诸路辽兵尚数万；辽主在阴山、天德之间，而耶律淳自立于燕京。新降之民，其心未固，是以诸将望陛下幸军中京。 金主许之。
壬戌，以高俅为开府仪同三司。
甲戌，嗣濮王仲御薨，以其弟仲爰嗣。
辽都统玛格，收集散亡，会于沤里谨，辽主命知北院枢密使事兼都统。
庚辰，以谭稹为太尉。
童贯至高阳关，用知雄州和诜计，降黄榜及旗，述吊民伐罪之意，且云： 若有豪杰能以燕京来献者，即除节度使。 遂命都统制种师道尽护诸将。
师道谏曰： 今日之举，譬如盗入邻家，不能救，又乘之而分其室焉，无乃不可乎！ 贯不听。分兵为两道，师道总东路之兵趋白沟，辛兴宗总西路之兵趣范村。耶律淳闻之，遣耶律达实、萧干御之。师道次白沟，辽人噪而前，师道前军统制杨可世败绩，士卒多伤。师道先令人持一巨梃自防，赖以不大败，退师雄州；辽人追击，至于城下。辛兴宗与萧干战，亦败于范村。
辽使来言曰： 女直之叛本朝，亦南朝之甚恶也。今射一时之利，弃百年之好，结新起之邻，基它日之祸，谓为得计，可乎？救灾恤邻，古今通义，唯大国图之！ 贯不能对。师道复请许之和，贯不纳，而密劾师道助贼。王黼怒，责授师道右卫将军，致仕。
六月，戊子朔，金主自将伐辽，发自上京，命安班贝勒晟监国。
己丑，帝闻种师道等兵败，惧甚，诏班师。
壬寅，以王黼为少师。
辽耶律淳寝疾，闻天祚传檄天德、云内、朔、武、应、蔚等州，合诸蕃精骑五万，约以八月入燕，并遣人问劳，索衣裘茗药。淳大惊，命南北面大臣议。而李处温、萧干等有迎秦拒湘之说，集蕃、汉百官议之，从其议者东立，唯南面行营都部署耶律宁西立。处温等问故，宁曰： 天祚果能以诸蕃兵大举夺燕，则是天数未尽，岂能拒之？否则秦、湘父子也，拒则皆拒，自古安有迎子而拒其父者？ 处温等相顾微笑，以宁扇乱军心，欲杀之。淳倚枕长叹曰： 彼，忠臣也，焉可杀？天祚果来，吾有死耳，复何面目相见乎！ 
已而淳死，众乃议立德妃萧氏为皇太后，主军国事，奉遗命，迎立天祚次子秦王定为帝。萧妃遂称制，改元德兴，谥淳为孝章皇帝，庙号宣宗，葬于燕西之香山。
处温父子惧祸，南通童贯，欲挟萧妃纳土；北通于金，谋为内应。事觉，萧妃执处温问之。处温自陈有定策功，萧妃曰： 误秦晋国王者，皆汝父子，何功之有！ 并数其前后罪恶，处温无以对，乃赐死，脔其子奭。籍其家，得钱七万缗，金玉宝器称是，皆为宰相数月间所取也。
辽主闻耶律淳死，下诏追夺所授官爵封号，妻萧氏降为庶人，改姓虺氏。
玛克实以兵援辽，金人败之于洪灰水。
夏人亦使李良辅将兵三万救辽，金斡鲁、洛索败之于宜水。至野谷，涧水暴至，夏人漂没者不可胜计。
辽主之出奔也，耶律棠古谒于倒塌岭，为辽主流涕，辽主慰止之，复拜乌尔古部节度使。
秋，七月，丁巳朔，德埒勒部叛辽，以五千人来犯，棠古率家奴击破之，加太子太保。未几，棠古卒。
己未，废贵妃崔氏为庶人。
辛未，夏国遣使如辽，问辽主起居。
壬午，王黼以辽耶律淳死，复命童贯、蔡攸治兵，以河阳三城节度使刘延庆为都统制。
初，遣陈遘经制江、淮七路，治杭州，以供馈饷。遘以财用不给，倡议比较酒务及度公家出纳钱粮，取其赢馀，号经制钱，遂为东南七路之害。
八月，己丑，金主次鸳鸯泺，闻辽主在大鱼泺，乃自将精兵万人袭之，昱、宗望率兵四千为前锋，昼夜兼行。戊戌，追及辽主于右辇驿，军士至者才千人。辽兵二万五千，方治营垒。昱与诸将议，耶律伊都曰： 我军未集，人马疲剧，未可战也。 宗望曰： 今追及辽主而不亟战，日入而遁，则无及矣。 遂战，短兵接，辽兵围之数重，副统军萧德默谕将士以君臣之义，士皆殊死战。辽主谓宗望兵少必败，遂与妃嫔登高阜观战。伊都指辽主麾盖以示诸将，宗望等遂以骑驰赴之。辽主望见，大惊，即遁去，辽兵遂溃。宗望等还，金主曰： 辽主去不远，盍即追之！ 宗望追至鄂勒哲图，辽主弃辎重而遁，萧德默被执。
庚子，赐新除太仆寺少卿王棣进士出身，以安石孙，故旌之。
九月，戊午，诏： 熙、丰政事，悉自王安石建明，今其家沦替，理宜褒恤，可赐第一区，孙棣除显谟阁待制、提举万寿观，曾孙璹、珏，并转宣义郎，孙女、曾孙女亦各加封号。 
朝散郎宋昭上书，极言辽不可攻，金不可邻，异时金必败盟，为中国患，乞诛王黼、童贯、赵良嗣等，且曰： 两国之誓，败盟者祸及九族。陛下以孝治天下，其忍忘列圣之灵乎？陛下以仁覆天下，其忍使河北之民肝脑涂地乎？ 王黼大恶之，除名，编管广南。
辛酉，大飨明堂。
乙丑，金通议使高庆裔等见于崇政殿，奉国书以进。帝特令引上殿奏事。
先是金既袭破辽天祚行帐，仍占山后州县，忽闻童贯举兵趋燕，号二百万，金主与群臣议，恐爽约，遂专遣使乘回船至登州，且自招军乘机措置。及庆裔等进国书，因跪奏曰： 皇帝遣臣来言，贵朝海上之使，屡来本国，共议契丹，已载国书。中国礼义之乡，必不爽约。如闻贵朝又复中辍，故遣臣来聘。 赵良嗣答曰： 皇帝闻贵朝今年正月已克中京，引兵至松亭关、古北口，取西京，虽不得大金报起兵月日，已知贵朝大兵起发，遂令童贯统兵以应贵朝夹攻之意。彼此不报，不在较也。 遂各退归。
帝待庆裔等甚厚，屡命贵臣主宴，赐金帛不赀，至辍御茗调膏赐之。引登明堂，入龙德宫、蕃衍宅、别籞、离宫，无所不至，礼过契丹数倍。庆裔，渤海人，桀黠知书史，虽外为恭顺，称恩颂德，而屑屑较求故例无虚日，如乞馆都亭驿，乞上殿奏事。朝廷以两国往来之议未定，请姑俟它日；况契丹修好之初，亦尝如此。庆裔遂出契丹例卷，面证朝廷之非，请载之国书，朝廷不得已，皆从之。及赐金线袍段，疑与夏国棉褐同，却而不受。越四日，诏金使诣太宰王黼第计事，庆裔等庭趋讫，升堂，讲宾主之礼，面发回书。又明日，诏梁师成临赐御筵，供具皆出禁中，仍以绣衣、龙凤茶为赆。
初，高丽之俗，兄终弟及，至是其王俣卒，诸弟争国，其相李资深立俣子楷。己巳，遣路允迪吊祭。
先是俣求医于朝，诏二医往，留二年而还，楷语之曰： 闻朝廷将用兵于辽，辽兄弟之国，存之足为边捍，女直之人，不可交也。业已然，愿二医归报天子，宜早为备。 医还，奏之，帝不悦。
辛未，辽知易州高凤遣人来约降。
甲戌，诏太中大夫赵良嗣充大金国信使，保义郎马扩副之，扩父政充伴送使。是日，高庆裔等入辞于崇政殿，帝谕以早取燕京。
良嗣将行，以国书副本及事目示马扩。扩大惊曰： 金人方以不报师期，恐王师下燕，守官不得岁币，所以遣使通议，一则欲嗣音继好，二则视我国去就，犹未知杨可世、种师道白沟之衄，宣抚司气沮而退也。在我固当守前约，且云： 缘贵朝不报师期，疑海道难测，所以不俟的音，即举兵相应。今仍趣宣抚司进兵，克期下燕。 如此，则既于夹攻元约不爽，又绝日后轻侮之患。奈何自布露腹心，倾身倚之，大事去矣！ 良嗣愕然曰： 宣抚司尽力不能取，若不以金币藉女真取之，何以得燕？ 扩曰： 既知力不能取，胡不明白尽与大金，退修边备，保吾旧疆！安得贪目前小利，不虞后患，爱掌失指耶！ 良嗣曰： 朝廷之意已定，不可易也。 遂出国门。
金穆昆宗雄卒。金主往视疾，不及见，哭之恸，谓群臣曰： 此子谋略过人，临陈勇决，少见其比。 赙赠加等。
宗雄材武跷健，挽强射远，几二百步。后封楚王，谥威敏。
己卯，辽将郭药师以涿州来降。
药师本常胜军帅，为涿州留守，闻高凤降，意动。会萧干自燕来涿，药师疑其图己，遂偕其偏将甄五臣等拥所部八千人来降。童贯以闻，诏授药师恩州观察使，以兵隶刘延庆。
辽德埒勒部复叛，都统耶律玛格讨平之。
时守令多弃城遁，奉圣州人迎麹监李师夔主州事。金都古噜讷师至，师夔与其友沈章密谋出降，乃出城潜见耶律伊都，约无以兵入城及俘掠境内。伊都许诺，遂降。金主以师夔领节度，以章佐之。
冬，十月，丙戌朔，金主至奉圣州，诏曰： 朕屡饬将臣，安辑怀附，无或侵扰。而愚民无知，尚多逃匿山林。即欲加兵，深所不忍。今免其罪，有率众归附者，授之世官。 未几，蔚州降于金。
庚寅，诏： 山前收复州县，合置监司，以燕山府路为名。山后别名云中府。 又赐涿州曰涿水郡、威行军，檀州曰横山郡、镇远军，平州曰渔阳郡、抚宁军，易州曰遂武郡，营州曰平卢郡，顺州曰顺兴郡，蓟州曰广川郡，景州白滦川郡，并燕山府为山前九州。云中府路则领武、应、朔、蔚、奉圣、归化、儒、妫并云中府，所谓山后九州也。寻以蔡攸为少傅、判燕山府。
辽萧妃闻常胜军降，惧甚，遣萧容、韩昉奉表称臣，乞念前好。昉等见童贯、蔡攸于军中，言： 女直蚕食诸国，若大辽不存，必为南朝忧。脣亡齿寒，不可不虑。 贯、攸叱出之。昉大言于庭曰： 辽、宋结好百年，誓书具在，汝能欺国，独能欺天邪！ 贯亦不以闻于朝。
癸巳，童贯遣刘延庆将兵十万出雄州，以郭药师为乡导，渡白沟。延庆军无纪律，药师谏曰 今大军拔队而行，不设备，若敌人置伏邀击，首尾不相应，则望尘决溃矣。 不听。至良乡，萧干率众来拒，延庆与战而败，遂闭垒不出。药师曰： 干兵不过万人，今悉力拒我，燕山必虚，愿得奇兵五千，倍道袭之，城可得也。 因请延庆子光世简师为后继，延庆许之。己酉，遣大将高世宣、杨可世与药师率兵六千，夜半渡卢沟，倍道而进。质明，常胜军甄五臣领五千骑夺迎春门以入，药师等继至，陈于悯忠寺，遣人谕萧妃使速降。萧妃密报萧干，干举精甲三千还燕，巷战，光世渝约不至，药师失援而败，与可世弃马缒城而出，杀伤过半，世宣死焉。
延庆营于卢沟南，干分兵断饷道，擒护粮将王渊，得汉兵二人，蔽其目，留帐中。夜半，伪相语曰： 吾师三倍汉兵，当分左右翼，以精兵冲其中，左右翼为应，举火为期，歼之无遗。 既言，乃阴逸一人归报。延庆闻而信之。明旦，见火起，以为敌至，即烧营而遁，士卒蹂践死者百馀里，干因纵兵追至涿水而去。自熙、丰以来，所储军实殆尽，退保雄州。燕人知宋之无能为，作赋及歌诗以诮之。
初，朝议与金约，但求石晋赂契丹故地，而不思平、营、滦三州非晋赂，乃刘仁恭所献以求援者，王黼欲并得之，金主不肯。
是月，赵良嗣等至奉圣州，金主令宗望及富吉等责良嗣以出兵失期，且云： 今更不论夹攻元约，特与燕京六州、二十四县汉地、汉民。 六州，谓蓟、景、檀、顺、涿、易也。又言： 南朝即自得平、滦，本朝兵马亦借路平、滦以归。 良嗣言： 元约山前、山后十七州，今乃如此，信义安在？ 又言： 本朝得燕，必分兵屯守，大国人马经过，岂敢专听！ 富吉曰： 汝但知阻我借路过关，不道汝国人马又败。 盖闻刘延庆又败于新城也。又欲留良嗣等，良嗣辞以留使人无例，金主曰： 吾方行师，岂用例邪！ 遂以国书示良嗣等，遣李清、王度喇充国信使副，萨噜谟充议计使。良嗣云： 所说燕京，如大金得之，亦与南朝，国书中不甚明白。 富吉乃曰： 一言足矣，喋喋何为！若必欲取信，待到燕京，使人面约。 遂留马扩，独遣良嗣与使者偕行。
是月，曲赦所复州县。
十一月，丙辰朔，行新玺。庚午，祀圜丘，赦天下。东南官吏缘寇盗贬责者，并次第移放，上书邪等人特与磨勘。
庚辰，金使李靖、王度喇、萨鲁谟等入见，言： 自燕京六州所管汉民外，其女直、渤海、契丹、奚及杂色人户，平、滦、营三州，纵贵朝克复，亦不在许与之限，当须本朝占据。如或广务于侵求，必虑难终于信义。所有信誓分立界至及岁币数目，候到燕京续议画定。 靖等既引对毕，诏令诣王黼第。黼论西京、平、滦当如约，萨鲁谟曰： 元约勿言，姑议目前可也。 黼曰： 大国所欲，本朝无一不从。本朝所须，大国莫降心相从否？ 李靖曰： 平、滦等三州，本朝欲作关隘。以靖所见，莫若先以燕京六州交契丹岁币，其平、滦等州，当从容再议，或得亦不可知。一概言之，徒往返也。 
十二月，丁亥，郭药师及辽萧干战于永清县，败之。诏加药师武泰军节度使。
戊子，金使李靖等辞于崇政殿，诏龙图阁学士赵良嗣为国信使兼送伴，显谟阁待制周武仲副之，又领国书。又，御笔付良嗣等云： 平、滦颇出桑麻，金所欲得，可与契丹岁币数目外，特加绢五万匹，银五万两，以曲尽交欢之意。所有营、平、滦及西京地土，本朝尽行收复。 
童贯再举伐燕，不克成功，惧得罪，乃密遣王瓖如金，以求如约夹攻。
金主自将伐燕京，宗望率七千先之，实古讷出得胜口，尼楚赫出居庸关，洛索为左翼，博勒和为右翼。辽萧妃五上表于金，求立秦王定，金主不许，辽人遂以劲兵守居庸关。金兵至关，崖石自崩，戍卒多压死，辽人不战而溃。金兵度关而南，辽统军都监杲睦等送款于金。辛卯，金主至燕京，遂自南门入，使尼楚赫、洛索陈于城上。金主次城南，辽宰相左企弓、参政虞仲文、康公弼、枢密使曹勇义、张彦忠、刘彦宗等奉表降，诣金营请罪，金主并释之，命守旧职。器彦宗之才，迁左仆射，遣左企弓等抚定燕京诸州县。萧妃与萧干自古北口趋天德。于是辽五京皆为金有。金主遣马扩归告捷。
甲辰，金复遣李靖、王度喇与赵良嗣等同来。
良嗣至金主军前，金主谓曰： 数年相约夹攻，而汝国不出师，复不遣报，今将若何？ 良嗣对曰： 夹攻虽是元约，据昨奉圣州军前别议，特许燕京，不论夹攻与否。今月二日，本朝于永清击走萧干，追至燕京，虽非夹攻，亦其意也。 金主曰： 夹攻且勿言，其平、滦等州未尝议及，如何欲取？若必欲取平、滦，并燕京亦不与矣。 便令良嗣归馆。居四日，诏趣令南使辞归，良嗣曰： 今合议事甚多，略未尝及，而遽令辞，何也？ 萨鲁谟曰： 皇帝已怒。 遂令入辞，以国书副本示良嗣，良嗣曰： 自古及今，税租随地，岂有与其地而不与其税租者？可削去此事。 宗翰曰： 燕自我得之，税赋当归我。大国熟计之，若不见与，请速退涿州之师，无留吾疆。 于是复以国书遣良嗣及靖等。
丙辰，贬刘延庆为率府率，安置筠州。
辽主闻金取燕京，遂由埽里关出居四部族详衮之家。
黄龙府仍附于辽，金宗辅讨平之。
是岁，万岁山成，御制《艮岳记》以纪其胜。万岁山，始名凤皇山，后神霄降，其诗有 艮岳排空霄 之句，因改名艮岳，以山在国之艮位也。其最高一峰九十步，上有介亭，分东南二岭，直接南山。南山之外又为小山，名曰芙蓉城，穷极窈眇。岳之北乃所谓景龙江也，江外诸馆舍尤精。其北又因瑶华宫火，取其地作大池，名曰曲江池，东尽封丘门而止。其西自天波门桥入，西直殆半里，江乃折南，又折北。折南者过阊阖门桥，为复道，通茂德帝姬宅。折北者四里，属之龙德宫，帝潜邸也。其后以金芝产于万寿峰，又更名寿岳云。
山周十馀里，运四方奇花异石置其中，千岩万壑，麋鹿成群，楼观台殿，不可胜计。最后硃勔于太湖取巨石，高广数丈，载以大舟，挽以千夫，凿河断桥，毁堰拆闸，数月方至京师，赐号昭功庆成神运石，时初得燕地故也，勔缘此授节度使。其后金兵再至，围城日久，拆屋为薪，凿石为砲，伐竹为篦篱，唯大石基址存焉。
户部上今岁民数，凡主客户二千八十八万二千三百五十八，口四千六百七十三万四千七百八十四，视西汉盛时，盖有加焉，隋、唐疆里虽广，而户口皆不及。
○徽宗体神合道骏烈逊功圣文仁德宪慈显孝皇帝宣和五年（辽保大三年，金天辅七年）
春，正月，丁巳，辽知北院枢密事奚王和勒博即箭笴山自立为奚国皇帝，改元天复。设奚、汉、渤海三枢密院，改东西节度使，二王分司建官。辽主命都统耶律玛格讨之。
先是金主使完颜昂监护诸部降人，处之岭东，就以兵守临潢府。昂不能抚御，降人苦之，多亡归辽，辽主招集散亡，稍得自振。金主谕安班贝勒晟曰： 昂违命失众，当置重法。若有所疑，则禁锢之，俟师还定议。 
戊午，金使李靖等入对，退，见王黼。黼谓靖等曰： 大计定矣，忽于元约外求租赋，类有间谍害吾两国之成者。 萨鲁谟谢曰： 有之。契丹日后为皇帝言，有国都如此而以与人，用事大臣颇惑其言；唯皇帝与宗翰、洛索持之甚坚，曰： 已许南朝，不可改也  黼曰： 租税，非约也。上意以交好之深，特相迁就，然飞挽殊远，欲以银绢充之。 请问其数，黼曰： 已遣赵龙图面约多寡矣。 靖复请去年岁币，帝亦许之。明日，诏赵良嗣、周武仲、马扩奉国书与靖等偕往。
朝廷以金人将归燕，谋帅臣守之。左丞王安中请行，王黼赞于帝。辛酉，授安中庆远军节度使，河北、河东、燕山府路宣抚使，知燕山府；詹度、郭药师同知府事。
诏药师入朝，礼遇甚厚，赐以甲第、姬妾，贵戚、大臣，更互设宴。又召对于后苑延春殿，药师拜庭下，泣言： 臣在契丹，闻赵皇如在天上，不谓今日得望龙颜！ 帝深褒称之，委以守燕，对曰： 愿效死。 又令取天祚以绝燕人之望，药师变色言曰： 天祚，故主也，国破出走，臣是以降陛下。使臣毕命，它所不敢辞；若使反故主，非所以事陛下，愿以付它人。 因佯泣如雨。帝以为忠，解所御珠袍及二金盆以赐。药师出，谕其下曰： 此非吾功，汝辈力也。 即翦盆分给之。加检校少傅，归镇燕山。
新除燕山府路转运使吕颐浩言： 开边极远，其势难守，虽穷力竭财，无以善后。 又奏燕山、河北危急五事。帝怒，命贬官，而职任如故。
壬申，金使招和勒博降，不听。
甲申，录富弼后。
辽平州人张，第进士，建福中，授辽兴军节度副使。平州军乱，杀其节度使萧谛里；抚定乱者，州民推领州事。耶律淳死，知辽必亡，乃籍壮丁五万人、马千匹，练兵为备。萧妃遣时立爱知平州，拒弗纳。金人入燕京，访情状于萧公弼，公弼曰： 狂妄寡谋，其何能为！当示以不疑。 金人招时立爱赴军前，加临海军节度使，仍知平州。既而宗翰又欲先下平州，擒，公弼曰： 若加兵，是趣之叛也，请自往觇之。 遂见，曰： 契丹八路皆陷，今独平州存，敢有异志？所以未解甲者，防萧干耳。 厚赂公弼使还。公弼见宗翰曰： 彼无足虑。 宗翰信之，乃升平州为南京，加试中书门下平章事，判留事。
二月，乙酉朔，以李邦彦为尚书左丞，翰林学士赵野为尚书右丞。
丙戌，赵良嗣等自燕山还，至雄州，以金国书递奏。
初，良嗣以前月抵燕，诸将列馆郊外，独置南使于一废寺，以氈帐为馆。良嗣见金主曰： 本朝徇大国多矣，岂平、滦一事不能相从邪？ 金主曰： 平、滦欲作边镇，不可得也。 遂议租税，金主曰： 燕租六百万，今止取一百万，亦不为多。不然，还我涿、易旧疆及常胜军，吾且提兵按边。 良嗣曰： 本朝自以兵下涿、易，今乃云尔，岂无曲直邪？ 且言御笔许十万至二十万，不敢擅增。乃令良嗣以国书归报。金主问来期何时，良嗣以半月对，金主曰： 我欲二月十日巡边，无妨我。 良嗣曰： 此去朝廷数千里，今正月且尽，安能及期！莫若使人留雄州，以书驿闻为便。 金主许之。时金人得左企弓辈，日与之谋，以为南朝雅畏契丹。加以刘延庆之败，益有轻我心。企弓尝献诗曰： 君王莫听捐燕议，一寸山河一寸金。 故金人欲背初约，要求不已。然南使过卢沟，金人悉断其北桥梁，焚次舍，盖亦恐我不从而自防也。其书略言： 贵朝兵今不克夹攻，特因己力下燕。今据燕管内，每年租六百万贯，良嗣等称御笔许二十万，以上不敢自专。其平、滦等州，不在许限；傥务侵求，难终信义。仍速追过界之兵。 王黼欲功之速成，乃请复遣使，从之。
庚寅，诏遣良嗣等自雄州再往，许契丹旧岁币四十万之外，每岁更加燕京代税一百万缗，及议画疆与遣使贺正旦、生辰、置榷场交易。
辽德妃萧氏见辽主于四部族，辽主怒，杀萧氏，萧干奔奚。辽主责耶律达实曰： 我在，何故立淳？ 达实曰： 陛下以全国之势，不能一拒敌，弃国远遁，使黎庶涂炭。即立十淳，皆太祖子孙，岂不胜乞命它人邪？ 辽主无以答，赐酒食，赦其罪。
赵良嗣等至燕京，见金主，金主得书，大喜。良嗣谓洛索曰： 贵朝所须岁币不赀，皇帝无少吝。今平州已不可得，唯西京早定夺，庶人情无亏。 洛索笑曰： 此无它，皇帝意南朝犒赏诸军耳。 马扩答以 贵朝既许西京，朝廷岂无酬酢之礼！ 洛索曰： 此亦须再遣使去。 于是遣尼楚赫等三人与良嗣俱来。金主谓良嗣曰： 尼楚赫，贵臣也，可善待之。 
三月，乙卯，尼楚赫等人见于崇政殿，其国书、誓书并无一语及西京者。对罢，诣王黼第，黼欲令庭趋，尼楚赫不可，分庭而见。尼楚赫乃言： 士卒取西京劳甚，宜有犒劳。 黼皆许诺。帝以其主有 善待 之语，诏特预春宴。宴日，就辞于集英殿。诏吏部侍郎卢益、良嗣俱充国信使，马扩副之，持国书及誓书往军前，议交燕月日。
戊午，金都统杲等言： 耶律伊都、图喇谋叛，宜早图之。 金主招伊都等，从容谓之曰： 朕得天下，皆我君臣同心同德以成大功，固非汝等之力。今闻汝等谋叛，若诚然邪，必须鞍马、甲胄、器械之属，当悉付汝，朕不食言。若再为我擒，无望免死。欲留事朕，无怀异志，朕不汝疑。 伊都等皆战栗不能对。命杖图喇七十，馀并释之。
卢益、赵良嗣、马扩行至涿州，金洛索、高庆裔等先索誓书观之，斥字画不谨，令易之。益言： 主人亲御翰墨，所以示尊崇于大国也。 金人不听，兼求细故纷纷，至汴京更易者数四。金人又言： 近有燕京职官赵温讯、李处能、王硕儒、韩昉、张轸等越境去，南朝须先以见还，方可议交燕月日。 是数人者，皆契丹所指名，故金人索之。良嗣欲谕宣抚司遣去，益、扩不可，曰： 诸人闻已达京师，今欲悉还之，不唯失燕人心，且必见憾，尽告吾国虚实，所系非细。况今已迫四月，敌亦难留，何虑不交，奈何随所索即与之！彼得一询十，何时已邪！ 良嗣卒与萨鲁谟赴宣抚司，缚送温讯等于金。既至，宗翰释其缚而用之。
壬午，卢益等赴花宴。时金主形神已病，中觞，促令便辞，略不及交燕事。益力言之，洛索曰： 两朝誓书中不纳叛亡，今贵朝已违誓矣。 益曰： 且勿言诸人未尝有至南朝者，借使有之，在立誓后邪，立誓前邪？ 良嗣亦曰： 未议之事有五： 一回答誓书，二交燕京月日，三符家口立界，四山后进兵时日，五西京西北界未定，兼赏军银绢在涿州未交，安得便辞！ 洛索曰： 皇帝有言，山西地土并符家口已无可议者，使副当亟辞去。 癸未，复遣良嗣往雄州取户口，途次，杨璞以国书、誓书二稿示良嗣，欲借粮十万斛，转至檀州、归化州给大军，讨天祚，且请良嗣入辞。良嗣问交燕之期，定以十七日。于是及益、扩等赍国书与杨璞俱来。至雄州，宣抚司犹疑金人所纳非实，因留马扩同入燕，备缓急差使，遣良嗣与杨璞赴京师。
初，王黼既专任交燕事，降旨饬童贯、蔡攸不得动，以听约束，因使赵良嗣奉使。而金主谓良嗣曰： 我闻中国大将独仗刘延庆，延庆将十五万众，一旦不战自溃，中国何足道！我自入燕山，今为我有，中国安得有之！ 良嗣不能对。
旧制，辽使至，待遇之礼有限，不示以华侈，且以河朔甫近都邑，故迂其程途，多其里候，次第为之燕犒而至，防微杜渐意也。及黼遣良嗣，唯务欲速以擅其功，与金使人限以七日自燕山至阙下，凡四五往反皆然。又，每至辄陈尚方锦绣金玉瑰宝以夸富盛。金人因是益生心，邀索不已，黼劝帝曲从之。而营、平二州及山后之地，终不可得，姑欲得燕山以稍塞中外之议。约既定，复索礼数，因尽还其待辽人敌国之礼，唯不称兄弟而已。
