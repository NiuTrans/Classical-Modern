起昭阳协洽正月，尽阏逢涒滩九月，凡一年有奇。
讳冲，太祖七世孙也。初，太祖少子秦王德芳生英国公惟宪，惟宪生新兴侯从郁，从郁生华阴侯世将，世将生庆国公令譮々生子偁，是为秀王，王夫人张氏，以建炎元年十月戊寅生帝于秀州官舍，命名伯琮。及元懿太子薨，高宗未有後，而昭慈圣献皇后亦自江西还行在，后尝感异梦，密为高宗言之，高宗大悟。绍兴二年五月，选帝育于宫中；三年二月，赐名瑗；五年六月，听读资善堂；十二年正月，封普安郡王；三月出閤就外第；三十年二月癸酉，立为皇子，更名玮；丙子，进封建王；三十二年五月甲子，立为皇太子，改名冲。
○孝宗绍统同道冠德昭功哲文神武明圣成孝皇帝隆兴元年（金大定三年）
春，正月，壬辰朔，帝朝德寿宫，自是岁如之。
立武臣荐举格。观察使以上各举所知之士三人。谋略沈雄，可任大事；宽猛适宜，可使御众；临陈骁勇，可鼓士气；威信有闻，可守边郡；思智精巧，可治器械；已上五等，令曾立军功观察使以上荐举。通习典章，可掌朝仪；练达民事，可任郡寄；谙晓财计，可裕民力；持身廉洁，可律贪鄙；词辨不屈，可备奉使；已上五等，令非军功观察使以上荐举。被举之人，成立功效，举官取旨推赏，败事亦加责罚。
既而殿中侍御史胡沂上言： 陛下注意将臣，然武举唱第名在一二者，固蒙褒擢，馀皆任以榷酤、征商之事。臣观唐之郭子仪，以武举异第，初补左卫长史，历为振远、横塞、天德军使。祖宗时，中武艺人并赴陕西任使。又，武举中选人，或除京东抵贼，或边上任使，或三路沿边试用，或经略司教押军队、准备差使。请取近岁应中武举之人，分差沿边备使。 从之。
自建炎以来，居位者往往不修职事，而朝廷姑息，莫知所惩。国子司业王十朋，极言其弊之当革，且论人主之大职有三，任贤、纳谏、赏罚是也。帝嘉纳。
以知饶州胡铨为秘书少监。铨论史官失职者四，一谓： 记注不必进呈，庶人主有不观史之美。 二谓： 唐制，二史立螭头之下，今在殿东南隅，言动未尝得闻。 三谓： 二史立后殿而前殿不立，请于前后殿皆分日侍立。 四谓： 史官欲其直前，而閤门以未尝预牒，以今日无班次为辞。请自今直前言事，不必预牒閤门及以有无班次为拘。 从之。
枢密副都承旨龙大渊，带御器械曾觌，皆潜邸旧人，欲擅利权，数言国用当加省察，于是帝数以手诏诘户部钱谷出入之数。户部侍郎周葵上言： 陛下新即大位，劳心庶政。臣下倾听，谓有咨询必出人意表；今皆微文细故，财利是稽。此不独陛下未得治道之先务，虑必有小人荧惑圣聪，欲售其私者，不可不察也。 帝为之色动。
庚子，以史浩为尚书右仆射、平章事兼枢密使；张浚进枢密使、都督江淮东西路军马，开府建康。浚荐陈俊卿为江淮宣抚判官。
丙午，诛殿前司后军谋变者。
戊申，诏： 礼部贡院试额增一百人。 
壬子，金遣客省使乌居仁赏劳河南军士。
吴璘奉班师之诏，僚属交谏曰： 将在军，君命有所不受。此举所系甚重，奈何退师？ 璘知朝论主和，乃曰： 璘岂不知此！顾主上初政，璘握重兵在远，有诏，璘何敢违！ 至是复诏璘进退可从便宜，而璘已弃德顺还河池。金人乘其后，璘军亡失者三万三千，部将数十人，连营痛哭，声振原野。于是秦凤、熙河、永兴三路新复十三州、三军，皆复为金取。
二月，壬戌朔，用史浩策，以布衣李信甫为兵部员外郎，赍蜡书，间道往中原，招豪杰之据有州郡者，许以封王世袭。
甲子，金命太子少詹事杨伯雄等廉问山西路。
庚午，金主谓宰相曰： 滦州饥民流散，可移于山西富民赡济，仍于道路计口给食。 
己卯，赈两淮流民及山东归正忠义军。
庚辰，金太保、都元帅完颜昂薨。金主辍朝，亲临奠，赙赠甚厚。
昂自从太祖开国，累著功绩。在正隆时，纵饮沈酣，辄数日不醒。废主亮闻之，尝面戒不令饮，得间辄饮如故。及金主即位，昂还自扬州。妻子为置酒私第，未数行，辄卧不饮。其妻大氏，废主亮之从母姊也，怪而问之。昂曰： 我本非嗜酒者，但向时不以酒自晦，则汝弟杀我久矣。今遭遇明时，正当自爱，是以不饮。 昂睦于兄弟，尤喜施予，亲族有贫困者，必厚给之。或以子孙计为言，答曰： 人各有命，但使其能自立尔，何至为子孙奴耶！ 
癸未，同知枢密院事黄祖舜罢。
丙戌，金赵景元等以乱言伏诛。
庚寅，逐秦桧党人，仍禁辄至临安。
金东京僧法通以妖术乱众，都统府讨平之。
三月，壬辰朔，金左副元帅赫舍哩志宁遣人索海、泗、唐、邓、商州之地及岁币，致书于张浚曰： 可还所侵本朝内地，各守自来画定疆界，凡事一依皇统以来旧约，帅府亦当解严。如必欲抗衡，请会兵相见。 浚复以书曰： 疆场之一彼一此，兵家之或胜或负，何常之有！ 
先是金人声言取两淮，浚请以兵屯盱眙及泗、濠、庐州备之。志宁遣富察徒穆、大周仁屯虹县，萧琦屯灵壁，积粮修城，将为南侵计。
癸巳，以张焘参知政事，辛次膺同知枢密院事。
初，次膺为右正言，力谏和议，为秦桧所怒，流落者二十年。帝即位，召为中丞。次膺每以名实为言，多所裨益。帝呼其官而不名。
丙申，金中都以南八路蝗，诏尚书省遣官捕之。
壬寅，陈康伯上钦宗陵名曰永献。
金命户部侍郎魏子平等九人分诣诸路明安、穆昆劝农及廉问。诏临潢汉民逐食于会宁府、济、信等州。
乙巳，诏求遗逸。
丁未，诏修太上皇帝圣政。
己酉，参知政事张焘罢。
初，刘度除右谏议大夫，首论待小人不可无节，因奏潜邸旧僚，宣召当有时，盖为龙大渊、曾觌言也。至是遂上疏劾 大渊、觌轻儇浮浅，凭恃恩宠，入则侍帷幄之谋，出则陪庙堂之议，摇脣鼓舌，变乱是非。凡皇闱宴昵之私，宫嫔嬉笑之语，宣言于外，以自夸大。至引北人孙照出入清禁，为击球、胡舞之戏，上累圣德，望亟赐黜逐。 又因进故事，论京房指谓石显，元帝亦自知之而不能用，盖公义不胜私欲耳。反覆数百言，尤为切至。于是诏大渊除知閤门事，觌权知閤门事。度言： 臣欲退之而陛下顾进之，何面目尚为谏官！乞就贬黜。 中书舍人张震缴其命至再；侍御史胡沂亦论两人市权招士，请屏远之，以防其微，不报。给舍金安节、周必大不书黄，且奏曰： 陛下于政府侍从，欲罢则罢，欲贬则贬，独于此两人委曲迁就，恐人言纷纷未止也。 明日，宣手诏，谓： 给舍为人鼓扇，议论群起，太上时安敢尔！ 于是安节、必大退而待罪。会张焘入对，欲以两人决去就。帝问所从闻，焘曰： 闻之陆游。 帝曰： 游反覆小人，已得罪行遣矣。 焘谢曰： 臣听言不实，罪也。 遂罢政。
是日，安节、必大再奏，乞窜责，不许。必大入谢，帝曰： 朕察卿举职，但朕欲破朋党，明纪纲耳。 时宰辅、台谏合辞，以为两人当去，故帝有朋党之疑。庚戌，度改权工部侍郎。乙卯，震出知建宁府。帝复申两人知閤之命，必大格除目不下，史浩以闻。越三日，不获命，遂请祠去，两人之命亦寝。
庚戌，金免去年租税。
夏，四月，辛酉朔，金右副元帅完颜思敬召还京师，授北京留守。
丁卯，金平章政事完颜固云罢为东京留守。固云宿将，恃功，先在南京，颇渎货，不恤军民。诏使问以边事，固去不答，谓诏使曰： 尔何知！俟我到阙奏陈。 及召入，竟无一语及边事者。在相位，多自专，己所欲辄自奏行之，故罢。
先是金户部尚书梁銶上言： 大定以前，官吏、士卒俸粟支帖，真伪相杂，请一切停罢。 参知政事李石，买已停之支帖，下仓支粟，仓司不敢违，以新粟与之。金主闻其事，以问銶，銶不以实对。金主命尚书左丞翟永固鞫之，得实，銶降知火山军，石亦坐贬。会御史大夫白彦敬罢，以石代之。
戊辰，张浚被命入见。帝锐意恢复，浚乞即日降诏幸建康。帝以问史浩，浩对曰： 先为备守，是谓良规；议战议和，在彼不在此。傥听浅谋之士，兴不教之师，敌退则论赏以邀功，敌至则敛兵而遁迹，致快一时，含冤万世。 及退，诘浚曰： 帝王之兵，当出万全，岂可尝试以图侥幸！ 复辨论于殿上。浚曰： 中原久陷，今不取，豪杰必起而收之。 浩曰： 中原必无豪杰，若有之，何不起而亡金？ 浚曰： 彼民间无寸铁，不能自起，待我兵至为内应。 浩曰： 胜、广以锄櫌棘矜亡秦；必待我兵，非豪杰矣。 浚因内引奏浩意不可回，恐失机会，且谓金人至秋必谋南侵，当及其未发备之。帝然其言，乃议出师渡江，三省、枢密院不预闻。会李显忠、邵宏渊亦献捣虹县、灵壁之策，帝命先图二城。浚乃遣显忠出濠州，趣灵壁；邵宏渊出泗州，趣虹县。
壬申，赐礼部进士木待问以下五百三十八人及第、出身。
乙亥，王之望罢。
壬午，诏户部、台谏议节浮费。
乙酉，金赈山西明安、穆昆贫民，给六十日粮。
是月，金人拔环州，守臣强霓及其弟震死之。
金东京留守完颜固云迁延未行，自以失相位，忿忿不接宾客，虽近臣往，亦不见。金主闻之，怒，改为济南尹，召数之曰： 朕念卿父有大功于国，卿旧将，亦有功，故改授此职，卿宜知之。若复不悛，非但不保官爵，身亦不能保也！ 
五月，辛卯朔，金右丞相布萨忠义朝京师，遂以丞相兼都元帅，旋还军中。
乙未，金主以重五如广乐园射柳，命皇太子、亲王、百官皆射，胜者赐物有差；复御常武殿，赐宴，击球。自是岁以为常。
辛丑，命左右史日更立殿前。
壬寅，张浚渡江视师。
李显忠自濠梁渡淮，至陡沟，金右翼都统萧琦背显忠约，用拐子马来拒。显忠与之力战，琦败走，遂复灵壁。显忠入城，宣布德意，不戮一人，于是中原归附者接踵。
时郡宏渊围虹，久不下。显忠遣灵壁降卒开谕祸福，金守将富察特默、大周仁皆出降。宏渊耻功不自己出，会有降千户诉宏渊之卒夺其佩刀，显忠立斩之，由是二将不协。未几，萧琦亦降于显忠。
甲辰，李显忠及郡宏渊败金人于宿州。
乙巳，尚书右仆射、平章事史浩罢。
浩见邵宏渊出兵状，始知不由三省，径檄诸将，语陈康伯曰： 吾属俱兼右府，而出兵不预闻，焉用相为哉！不去何待！ 因奏言： 陈康伯欲纳归正人，臣恐他日必为陛下子孙忧。张浚锐意用兵，若一失之后，恐陛下不得复望中原。 因力乞罢，王十朋论浩八罪，曰怀奸，误国，植党，盗权，忌言，蔽贤，欺君，讪上，帝为出浩知绍兴。十朋再疏，谓： 陛下虽能如舜之去邪，未能如舜之正名定罪。 遂改与祠。
太府丞史正志，与浩异族，拜浩而父事之，十朋论正志倾险奸邪，宜黜之以正典刑；林安宅出入浩与龙大渊门，盗弄威福，十朋疏其罪；皆罢去。
追复司马康右谏议大夫。
丙午，李显忠兵薄宿州城，金人来拒，显忠大败其众，追奔二十馀里。邵宏渊至，谓显忠曰： 招抚真关西将军也！ 
显忠闭营休士，为攻城计，宏渊等不从。显忠引麾下杨椿上城，开北门，不逾时拔其城；宏渊等殿后，趣之，始渡濠登城。城中巷战，又斩首数千，擒八十馀人，遂复宿州。捷闻，帝手书劳张浚曰： 近日边报，中外鼓舞，十年来无此克捷。 
既而宏渊欲发仓库犒卒，显忠不可，移军出城，止以见钱犒士，士皆不悦。
诏以显忠为淮南、京东、河北招讨使，宏渊副之。
金人恃骑射，夏久雨，胶解，弓不可用，故屡败。都元帅布萨忠义豫选劲弓万张于别库，至是使发汴库所贮劲弓，给赫舍哩志宁军。
丁未，以辛次膺参知政事，翰林学士洪遵同知枢密院。时符离之捷日闻，次膺手疏千馀言，请加持重。
辛亥，天申节，帝率群臣诣德寿宫上寿，自是岁如之。
议者以钦宗服除，当举乐。礼部侍郎黄中曰： 臣事君，犹子事父。礼，亲丧未葬不除服；《春秋》，君弑贼不讨，则虽葬不书，以明臣子之罪。况今钦宗实未葬也，而可遽作乐乎？ 事遂寝。
金更定出征军逃亡法。尚书省请籍天德间被诛大臣诸奴隶及从斡罕乱者为军；金主以四方甫定，民意稍苏，而复签军，非长策，不听。
壬子，钦宗大祥。帝服衰服，诣几筵，易祥服，行祥祭礼。
金左副元帅赫舍哩志宁以精兵万人自睢阳攻宿州，李显忠击却之。金贝萨复自汴率步骑十万来攻，晨，薄城下，列大陈，显忠与之战，贝萨退走。既而益兵至，显忠谓邵宏渊并力夹击，宏渊按兵不动，显忠用克敌弓射却之。宏渊顾众曰：当此盛夏，摇扇于清凉之下，且犹不堪，况烈日被甲苦战乎？ 人心遂摇。
志宁麾诸军力战，万户瓜尔佳清臣为前行，毁显忠所设行马，短兵接，显忠军乱，金兵乘之。至夜，中军统制周宏鸣鼓大噪，与邵世雄、刘侁各以所部兵遁。世雄，宏渊之子也。继而统制左士渊、统领李彦孚亦遁。显忠败，入城。统制张训通、张师颜、荔泽、张渊等，以显忠、宏渊不协，各遁去。走者自相蹈藉，僵尸相枕，争城门而入，门填塞，人人自阻，遂缘城而上，金兵自濠外射之，多坠死隍间。
癸丑，金人乘虚复攻城，显忠竭力捍御，斩首二千馀，积尸与羊马墙平。城东北角，金兵二十馀人已上百馀步，显忠取军士所执斧斫之，金兵始却。显忠叹曰： 若使诸军相与掎角，自城外掩击，则敌帅可擒矣。 宏渊又言： 金添生兵二十万来，倘不返，恐不测生变。 显忠知宏渊无固志，势不可孤立，叹曰： 天未欲平中原耶，何沮挠如此！ 遂夜遁。志宁取宿州，甲寅，使清臣等蹑之，追至符离，宋师大溃，赴水死者不可胜计，金人乘胜，斩首四千馀级，获甲三万。于是宋之军资殆尽。
时张浚在盱眙，显忠往见浚，纳印待罪。浚以刘宝为镇江诸军都统制，乃渡淮，入泗州，抚将士，遂还扬州，上疏自劾。
乙卯，下诏亲征。
金以北京留守完颜思敬复为右副元帅。
中都蝗。命参知政事完颜守道按问大兴府捕蝗宫。
丁巳，以富察特默为大同军节度使，大周仁为彰国军节度使，萧琦为威塞军节度使。
是月，成都地震三。
六月，庚申朔，日有食之。
金以刑部尚书苏保衡为参知政事。
癸亥，参知政事汪澈罢，寻落职，台州居住，以右谏议王大宝劾其督师荆、襄，不能节制，坐视方城之败敌也。
张浚乞致仕，且请通好于金；帝不许。
初，宿师之还，士大夫皆议浚之非。帝赐浚书曰： 今日边事，倚卿为重，卿不可畏人言而怀犹豫。前日举事之初，朕与卿任之，今日亦须与卿终之。 浚乃以魏胜守海州，陈敏守泗州，戚方守濠州，郭振守六合，治高邮、巢县两城为大势，修滁州关山以扼敌冲，聚水军淮阴、马军寿春，大饬两淮守备。
帝召浚子栻入奏事，浚附奏曰： 自古有为之君，必有心腹之臣，相与协谋同志以成治功。今臣以孤踪，动辄掣肘，陛下将安用之！ 因乞骸骨。帝览奏，谓栻曰： 朕待魏公有加，虽乞去之章日上，朕决不许。 帝对近臣言，必曰 魏公 ，未尝斥其名。每遣使至督府，必令视浚饮食多少，肥瘠如何。至是帝以符离师溃，乃议讲和。
丁卯，召汤思退为醴泉观使兼侍读。戊辰，召虞允文。以兵部侍郎周葵参知政事。癸酉，下诏罪己。于是尹穑附思退劾浚，遂降授浚江淮东西路宣抚使。邵宏渊降宫阶，仍前建康都统制。
王十朋疏言： 臣天资愚戆，独抱孤忠，昔在草茅，闻京师陷没，未尝不痛心疾首，与敌人有不共戴天之仇。及闻秦桧用事，辱国议和，尝思食其肉，以快天下神人之愤。臣素不识张浚，闻其誓不与敌俱生，心实慕之。前因轮对，言金必败盟，乞用浚，陛下嗣位，命督师江淮。今浚遣将取二县，一月三捷，皆服陛下任浚之难，及王师一不利，横议蜂起。臣谓今日之师，为祖宗陵寝，为二帝复仇，为二百年境土，为中原吊民伐罪，非前代好大生事者比，亦当内修，俟时而动。陛下恢复志立，固不以一衄为群议所摇，然异论纷纷，浚既侍罪，臣岂可尚居风宪之职！乞赐窜殛。 因言： 臣闻近日欲遣龙大渊抚谕淮南，信否？ 帝曰： 无之。 又言闻欲以杨存中充御营使，帝嘿然。改除吏部侍郎，十朋力辞，出知饶州。
戊寅，参知政事辛次膺罢。
次膺以疾祈免，且言： 王十朋虽上亲擢，天下皆知臣尝荐其贤；汤思退召将至，亦知臣尝疏其奸。臣不引避，人其谓何！ 遂以资政殿学士奉祠。陛辞，帝甚惜其去，次膺曰： 臣与思退理难同列。 帝曰： 有谓思退可用者。 次膺曰： 今日之事，恐非思退能办。思退固不足道，政恐有误国家耳！ 
己卯，贬李显忠筠州安置，寻再责徙潭州。
金太师、尚书令张浩，久以疾告，金主许其入朝毋拜，设坐殿陛之东，遇有咨谋，然后进退，省中大事，就第裁决。浩求退益力，乃除判东京留守。病不能赴，甲申，听其致仕。
戊子，以萧琦为检校少保、河北招抚使。
金主闻宿州之捷，诏赫舍哩志宁曰： 卿虽年少，前征契丹，战功居最，今复破大敌，朕甚嘉之。 以御服金线袍、玉兔鹘宾铁佩刀，使伊喇道就军中赐之；有功将士迁赏有差。
秋，七月，庚寅朔，以虞允文为湖北、京西制置使。
癸巳，以汤思退为尚书右仆射、平章事兼枢密使。
丙申，罢江淮宣抚使便宜行事。
太白昼见，经天。
乙巳，以早、蝗、星变，招待从、台谏、两省官条上时政阙失。
胡铨上书数千言，谓政令之阙有十，而上下之情不合亦有十。且言： 尧、舜明四目，达四聪，虽有共、鲧，不能塞也。秦二世以赵高为腹心，刘、项横行而不得闻；汉成帝杀王章，王氏移鼎而不得闻；灵帝杀窦武、陈蕃，天下横溃而不得闻；梁武信硃异，侯景斩关而不得闻；隋炀帝信虞世基，李密称帝而不得闻；唐明皇逐张九龄，安、史胎祸而不得闻。陛下自即位以来，号召逐客，与臣同召者，张焘、辛次膺、王大宝、王十朋。今焘去矣，次膺去矣，十朋去矣，大宝又将去，惟臣在尔。以言为讳，而欲塞灾异之源，臣知其必不能也。 初，张浚复起为都督，大宝力赞其议，符离失律，群言汹汹。已而汤思退议罢督府，力请讲和，大宝奏： 今国事莫大于恢复，宰相以符离军溃，名额不除，意欲核军籍，减月给，臣恐不惟边鄙之忧，而患起萧墙矣。 章三上，除兵部侍郎。至是铨奏入，帝曰： 十朋力自引去，朕留之不能得。大宝论思退太早，今为兵部侍郎，岂容复听去？ 
丁未，诏征李显忠侵欺官钱金银，免籍其家。
庚戌，金以太子太师宗宪为平章政事，以孔总袭封衍圣公。
戊午，给还岳飞田宅。
八月，丙寅，陈俊卿以张浚降秩徙治，上疏言： 若浚果不可用，宜别属贤将；如欲责其后效，降官示罚，古法也。今削都督重权，置扬州死地，如有奏请，台谏沮之，人情解体，尚何后效之图！议者但知恶浚而欲杀之，不复为宗社计。愿下诏戒中外协济，使得自效。 疏入，帝悟，即复浚都督江淮军马，浚遂以刘宝为淮东招抚使。
丙子，以飞蝗、风水为灾，避殿，减膳，罢借诸路职田之令。
契丹馀党未附于金者尚众，北京、临潢、泰州民不安，金主命参知政事完颜守道佩金符往安抚之。守道善于招致，契丹内附民以宁息。
戊寅，金赫舍哩志宁复以书贻三省、密院，索海、泗、唐、邓四州地，及岁币、称臣、还中原归正人，即止兵，不然，当俟农隙进战。帝以付张浚，浚言金强则来，弱则止，不在和与不和也。时汤思退当国，急于求和，遂欲遣使持书报金，而陈康伯、周蔡、洪遵等亦皆上言，谓敌意欲和，则我军民得以休息为自治之计，以待中原之变而图之，万全之计也。工部侍郎张阐独曰： 彼欲和，畏我耶？爱我耶？直款我耳！ 力陈六害，不可许。帝曰： 朕意亦然，姑随宜应之。 
癸未，复以龙大渊知閤门事，曾觌同知閤门事。
乙酉，金主如大房山。
丙戌，遣淮西干办公事卢仲贤赍书报金帅，大略谓： 海、泗、唐、邓等州，乃正隆渝盟之后，本朝未遣使前得之。至于岁币，固非所较，第两淮凋瘵之馀，恐未能如数。 仲贤陛辞，帝戒以勿许四郡，而思退等命许之。张浚奏： 仲贤小人多妄，不可深信。 不听。
张栻入见，帝引见德寿宫。上皇问： 曾见仲贤否？ 对曰： 臣已见之。 又问： 卿父谓何如？莫便议和否？ 对曰： 臣父职在边隅，战守是谨。此事在庙堂，愿审处而徐议之，无贻后悔。 上皇曰： 说与卿父：今日国家举事，须量度民力、国力。闻契丹与金相功，若契丹事成，他日自可收卞庄子刺虎之功。若金未有乱，且务恤民治军，待时而动可也。 
丁亥，金主荐享于睿陵；戊子，还宫。
九月，丁酉，金主以重九拜天于北郊。
冬，十月，戊午朔，命廷臣议金帅所言四事，其说不一。帝四： 四州地及岁币可与，名分、归正人不可从。 
辛酉，御殿，复膳。
甲子，金大享于太庙。
丙子，立贤妃夏氏为皇后。
帝初纳郭直卿之女为妃，生邓王愭、庆王恺、恭王惇、邵王恪而薨。袁州宜春人夏协有女，奇之，以资纳于宫中，为吴太后閤中侍御。郭妃薨，太后以夏氏赐帝，至是立为后。
协既纳女，资匮归，客袁氏僧舍死，后访得其弟执中，补閤门祗候。执中与其妻至京，宫人讽使出之，择配贵族，欲以媚后，执中不为动。他日，后亲为言，执中以宋宏语对，后不能夺。执中既贵，始从学，作大字颇工，复善骑射。帝闻其才，将召用之，执中谢曰： 他日无累陛下保全足矣。 人以此益贤之。
丁丑，地震。
辛巳，升洪州为隆兴府。
诏： 江淮军马调发应援，从都督府取旨，馀悉以闻。 
是月，召硃熹至，对于垂拱殿，其一言： 陛下举措之间，动涉疑贰，听纳之际，未免蔽欺，由不讲乎大学之道，而未尝随事以观理，即理以应事。 其二言： 非战无以复仇，非守无以制胜。 末言： 古先圣王所以攘外之道，其本不在威强而在德业，其备不在边境而在朝廷，其具不在兵食而在纪纲。愿开纲谏诤，黜远邪佞，杜塞幸门，安固邦本。四者为先务之急，庶几形势自强而恢复可冀矣。 
卢仲贤至宿州，布萨忠义惧之以威。仲贤惶恐，言归当禀命，遂以忠义遗三省、密院书来。其画定四事：一，欲通书称叔侄；二，欲得唐、邓、海、泗四州；三，欲岁币银绢之数如旧；四，欲归彼叛臣及归正人。十一月，己丑，仲贤还，以书奏，帝大悔之。
庚寅，太白经天。
庚子，汤思退请以王之望充金通问使，龙大渊副之，许割弃四州，求减岁币之半。
初，之望为都督府参赞军事，雅不欲战，请入朝，因奏： 人主论兵，与臣下不同，惟奉承天意而已。窃观天意，南北之形已成，未易相兼，我之不可绝淮而北，犹敌之不可越江而南也。移攻战之力以自守，自守既固，然后随机制变，择利而应之。 思退悦其言，故奏遣之。
右正言陈良翰言： 前遣使已辱命，大臣不悔前失而复遣王之望，是金不折一兵而坐收四千里要害之地，决不可许。若岁币，则俟得陵寝然后与，庶为有名。今议未决而之望遽行，恐其辱国不止于卢仲贤，愿先驰一介往，俟议决行，未晚也。 
丙午，张栻奏卢仲贤辱国无状，擅许四州，下大理寺，夺三官。
陈康伯等言： 金人求通和，朝廷遣卢仲贤报之，其所论最大者三事：我所欲者，削去旧礼，彼亦肯从；彼所欲者，岁币如数，我不深较；其未决者，彼欲得四州，而我以祖宗陵寝、钦宗梓宫为言，未之与也。请召张浚咨访，仍命侍从、台谏集议。 帝从之。群臣多欲从金人所请，张浚及湖北、京西宣谕使虞允文、起居郎胡铨、监察御史阎安中上疏力争，以为不可与和。汤思退怒曰： 此皆以利害不切于己，大言误国，以邀美名。宗社大事，岂同戏剧！ 帝意遂定。
浚在道，闻王之望行，上疏力辩其失曰： 自秦桧主和，阴怀他志，卒成前年之祸。桧之大罪未正于朝，致使其党复出为恶。臣闻立大事者，以人心为本。今内外之议未决，而遣使之诏已下，失中原将士四海倾慕之心，他日谁复为陛下用命哉！ 
庚戌，金百官请上尊号；金主不许。
诏： 中都、平州及饥荒地并经契丹剽黥有质妻卖子者，官为收赎。 
金尚书左丞翟永固乞致仕，不许，壬子，罢为真定尹。尚书省奏： 永固自执政为真定尹，其伞盖当用何制度？ 金主曰： 用执政制度。 遂著为令。
癸丑，以胡昉、杨由义为使金通问国信所审议官。
金罢贡金线段匹。
甲寅，金以尚书右丞赫舍哩良弼为左丞，吏部尚书石琚参知政事。琚固辞，金主曰： 卿之才望，无不可者，何以辞为！ 
十二月，己未，尚书左仆射、平章事陈康伯罢。
乙丑，张浚入见，力言金未可与和，请帝幸建康以图进兵。帝乃手诏王之望待命境上，令胡昉等先往谕金帅以四州不可割之意；如必欲得四州，则当追还使人，罢和议。
戊辰，除硃熹为武学博士。
时汤思退等主和议，近习曾觌、龙大渊用事。熹三札所陈，不除前所上封事之议，而语益剀切，思退等皆不悦，故除是职。寻与洪适论不合而归。
丁丑，以汤思退为尚书左仆射，张浚为右仆射，并同中书门下平章事兼枢密使，浚仍都督江淮东西路军马。
金主猎于近效，以所获荐山陵，自是岁以为常。
辛巳，金以苏保衡为尚书右丞。
除胡铨为宗正少卿；乞补外，不许。时金将富察特默、大周仁、萧琦降，并为节度使。铨言： 受降自古所难。今金三大将内附，优其部曲以系中原之心，善矣。然处之近地，万一包藏祸心，或为内应，后将噬脐。愿勿任以兵柄，迁于湖广以绝后患。 
永康陈亮上《中兴五论》，力排和议，不报。
金太师、尚书令张浩薨。金主辍朝一日，谥文康。
先是近侍有请罢科举者，金主曰： 吾见太师议之。 浩入见，金主曰： 自古帝王有不用文学者乎？ 浩对曰： 有。 曰： 谁欤？ 浩曰： 秦始皇。 金主顾左右曰： 岂可使我为始皇乎！ 议遂寝。
是岁，两浙大水、旱、蝗，江东大水，悉蠲其赋。
○孝宗绍统同道冠德昭功哲文神武明圣成孝皇帝隆兴二年（金大定四年）
春，正月，丁亥朔，诏曰： 朕恭览乾德元年郊祀诏书，有云： 务从省约，无至劳烦。 仰见事天之诚，爱民之仁。朕祗膺慈诏，嗣守皇祚，今岁冬日至，当郊见上帝，可令有司，除事神仪物、诸军赏给依旧制外，其乘舆服御及中外支费，并从省约。 
戊子，金罢路、府、州元日及万春节贡献。
金主谓侍臣曰： 秦王宗翰有功于国，何乃无嗣？ 皆未知所对。金主曰： 朕尝闻宗翰在西京，坑杀降者千人，得非其报耶？ 
癸巳，帝谓侍臣曰： 近日士大夫奔竞之风少息否？ 宰相汤思退等曰： 方欲措置。 帝曰： 卿等留意政事，当立纪纲，正法度，不可困于文书。 
金群臣再请上尊号，金主不许。
丙申，命虞允文调兵讨广西诸盗。
知潭州黄祖舜，言江、湖之间，私筹轻薄沙钱，请申严私铸之刑。户部契勘私铸毛钱及磨错翦凿并博易私钱行使，各有立定条法，下诸路提刑司，行下所部切严约束，从之。
丁酉，金主如安州春水。王寅，至安州，大雪。诏扈从人舍民家者，人日支钱一百与其主。
丙午，金布萨忠义复以书来。
庚戌，申严卿、监、郎官更出迭入之制。
辛亥，金主获头鹅，遣使荐山陵，自是岁以为常。
壬子，赈归正人。
是月，福建诸州地震。
二月，丁巳，金免安州今年赋役，凡扈从人尝止其家者亦复一年。庚午，还中都。
丙子，减文武官及百司吏郊赐之半。
庚辰，金以北京粟价踊贵，诏悉免今年课。
乙酉，胡昉自宿州还。
初，昉至金，金人以失信执之。帝闻昉被执，谓张浚曰： 和议不成，天也。自此事当归一矣。 既而布萨忠义以书进金主，金主览之，曰： 行人何罪！即遣还。边事令元帅府从宜措画。
三月，丙戌朔，诏张浚视师江淮。王之望等以币还。
初，汤思退恐和议不成，请以宗社大计奏禀上皇而后从事，帝曰： 金无礼如此，卿犹欲议和。今日敌势，非秦桧时比，卿议论，秦桧不若！ 思退大骇，阴谋去浚，遂令之望等驿奏兵少粮乏，楼橹器械未备，又言委四万众以守泗州非计，帝惑之。会户部侍郎钱端礼言： 兵者凶器，愿以符离之溃为戒，早决国是，为社稷至计。 乃诏浚行视江淮。
时浚所招徠山东、淮北忠义之士，以实建康、镇江两军，凡万二千人；万弩营所招淮南壮士及江西群盗又万馀人，陈敏统之，以守泗州。凡要害之地，皆筑城堡，其可因水为险者皆积水为匮，增置江、淮战舰，诸军弓矢器械悉备。金人方屯重兵以胁和，声言刻日决战，乃浚重视师，淮北之来归者日不绝。浚以萧琦契丹望族，欲令尽领降众，且以檄谕契丹，约为应援，金人患之。吏部郎龚茂良言于浚曰： 本朝御敌，景德之胜，本于能断；靖康之祸，在于致疑。愿仰法景德之断，勿为靖康之疑。 浚深然之。
丁亥，诏荆襄、川陕帅臣严边备，毋先事妄举。
卢仲贤除名，械送郴州编管。
庚子，金中都地震。
壬寅，诏知光州皇甫倜毋招纳归正人。
金百官三请上尊号，不许。
夏，四月，丁巳，金平章政事完颜元宜罢，为东京留守，请还所赐甲第，从之。未几，致仕，死于家。
庚申，召还浚还朝。
戊辰，罢江淮都督府。
甲戌，金出宫女二十一人。
丁丑，尚书右仆射、同平章事张浚罢。
汤思退讽右正言尹穑论浚跋扈，且费国不资，奏令张深守泗不受赵廓之代为拒命。复论督府参议官冯方，罢之。浚及请解督府，诏以钱端礼、王之望宣谕两淮而召浚还。端礼入奏，言两淮名曰备守，守未必备，名曰治兵，兵未必精，盖诋浚也。浚留平江，凡八上疏乞致仕，帝察浚之忠，欲全其去，乃命以少师、保信节度使判福州。
左司谏陈良翰，侍御史周操，言浚忠勤，人望所属，不当使去国，皆坐罢。
癸未，言者论宰执徇欺之弊，命书置政事堂。
五月，丙申，误吴璘毋招纳归正人。
辛丑，诏刘宝量度泗州轻重取舍以闻。
贬江西总管邵宏渊，南安军安置，仍征其盗用库钱。
癸卯，金以旱，敕有司审冤狱，禁宫中音乐，放球场役夫。
乙巳，帝率群臣诣德寿宫贺天申节，始用乐。
壬子，金讨平斡罕馀党富苏合。
六月，甲寅朔，日有食之。
辛酉，以淫雨，诏州县理滞囚。
庚午，金初定五岳、四渎礼。
戊辰，太白昼见。
壬申，命虞允文弃唐、邓，允文不奉诏。
庚辰，金诏陕西元帅府议入蜀利害以闻。
丁丑，赈江东、两淮被水贫民。
秋，七月，乙酉，召虞允文还，以户部尚书韩仲通为湖北、京西制置使。
丁亥，同知枢密院事洪遵罢，寻落职。
壬辰，金故卫王襄妃及其子和尚，以妖妄伏诛。
庚子，太白经天。
金以左丞赫舍哩良弼为平章政事。
诏： 内外文武官年七十不请致仕者，遇效毋得廕补。 
乙巳，命海、泗二州撤戍。
丁未，雨雹。
癸丑，以江东、浙西大水，诏廷臣言阙政急务。
八月，甲寅朔，帝以灾异，避殿，减膳。
戊午，金以参知政事完颜守道为尚书左丞，大兴尹唐古安礼为参知政事。
壬申，金主谓宰臣曰： 卿每奏皆常事，凡治国安民及朝政不便于民者，未尝及也。如此，则宰相之任，谁不能之？ 
己卯，金主如大房山；越二日，致祭于山陵。
庚辰，以资政殿大学士贺允中知枢密院事。
辛巳，判福州、魏国公张浚薨。
初，浚既去，朝廷遂决和议。浚犹上疏言尹穑奸邪，必误国事，且劝帝务学亲贤。或劝浚勿复以时事为言，浚曰： 君臣之义，无所逃于天地间。吾荷两朝厚恩，久居重任，今虽去国，惟日望上心感悟。苟有所见，安忍弗言！上如欲复用浚，浚当即日就道，不敢以老疾为辞，如若等言，是诚何心哉！ 闻者耸然。
行次馀干，得疾，手书付二子栻、杓曰： 吾尝相国，不能恢复中原，雪祖宗之耻，即死，不当葬我先人墓左，葬我衡山下足矣。 数日而卒。赠太保。
浚不主和议，为时所重。所荐虞允文、汪应辰、王十朋、刘珙等，皆为名臣。唯以吴玠故杀曲端，与李纲、赵鼎不协而又诋之，颇为公论所少。
壬午，汤思退奏遣宗正少卿魏杞如金议和。帝面谕杞曰： 今遣使，一正名，二退师，三减岁币，四不发归附人。 杞条陈十七事拟问对，帝随事画可。陛辞，奏曰： 臣将旨出疆，岂敢不勉！万一无厌，愿速加兵。 帝善之。
兵部侍郎胡铨上书，以赈灾为急务，议和为阙政。其谏议和之言曰： 自靖康迄今，凡四十年，三遭大变，皆在和议，则金之不可与和彰彰矣。今日之议若成，则有可吊者十，请为陛下极言之：
 真宗时，宰相李沆谓王旦曰： 我死，公必为相，切勿与契丹讲和。 旦殊不以为然，既而遂和，海内干耗，旦始悔不用李沆之言。可吊一也。中原讴吟思归之人，日夜引领望陛下拯溺救焚；一与敌和，则中原绝望，后悔何及！可吊二也。海、泗，今之籓篱、咽喉也。彼得海、泗，且快吾籓篱以瞰吾室，扼吾咽喉以制吾命，则两淮决不可保；两淮不保，则大江决不可守；大江不守，则江、浙决不可安。可吊三也。绍兴戊午，和议既成，秦桧建议遣大臣分往南京交割归地；一旦渝盟，遂下亲征之诏，金复请和。其反覆变诈如此，桧犹不悟，奉之如初，卒有前年之变，惊动辇毂，太上谋欲入海，行朝居民一空。覆辙不远，忽而不戒，臣恐后车又将覆矣。可吊四也。绍兴之和，首议决不与归正人，口血未干，尽变前议，一切遣还，如程师回、赵良嗣等，聚族数百，几为萧墙之忧。今必尽索归正人，与之则反侧生变，不与则敌不肯但已，必别起衅端。可吊五也。自桧当国二十年间，竭民膏血以奉金人，迄今府库无旬月之储，千村万落，生理萧然，重以蝗虫、水潦。自今复和，则蠹国害民殆有甚焉。可吊六也。今日养兵之外，又有岁币；岁币之外，又能私觌；私觌之外，又有正旦、生辰之使；正旦、生辰之外，又有泛使。生民疲于奔命，帑廪涸于将迎。可吊七也。侧闻金人嫚书，欲书御名，欲去国号大字，欲用再拜，议者以为繁文小节，不必计较。臣切以为议者可斩也。大四郊多垒，卿大夫之辱；楚子问鼎，义士之所深耻；献纳二字，富弼以死争之。今强敌横行，与多垒孰辱？国号大小，与鼎轻重孰多？献纳二字，与再拜孰重？臣子欲君父屈己以从之，则是多垒不足辱，问鼎不必耻，献纳不必争。可吊八也。臣恐再拜不已，必至称臣；称臣不已，必至请降；请降不已，必至纳士；纳士不已，必至衔璧；衔璧不已，必至舆榇；舆榇不已，必至如晋帝青衣行酒，然后为快。可吊九也。事至于此，求为匹夫，尚可得乎？可吊十也。
 窃观今日之势，和决不成。傥陛下毅然独断，追回使者魏杞、康湑等，绝请和之议以鼓战士，下哀痛之诏以收民心，如此，则有可贺者亦十：省数千亿之岁币，一也。专意武备，足食足兵，二也。无书名之耻，三也。无去大之辱，四也。无再拜之屈，五也。无称臣之忿，六也。无请降之祸，七也。无纳土之悲，八也。无衔璧、舆榇之酷，九也。无青衣行酒之惨，十也。
 去十吊而就十贺，利害较然，而陛下不悟。《春秋左氏》谓无勇者为妇人，今日举朝之士，皆妇人也。如以臣言为不然，乞赐流放窜殛，以为臣子出位犯分之戒。 
太学正兴国王质上疏曰： 陛下即位以来，慨然起乘时有为之志，而陈康伯、叶义问、汪澈在廷，陛下皆不以为才，于是先逐义问，次逐澈，独徘徊于康伯，不遽黜逐，而意终鄙之，遂决意用史浩；而浩亦不称陛下意，于是决用张浚；而浚又无成，于是决用汤思退，今思退专任国政之且数月，臣度其终无益于陛下。夫宰相之任一不称，则陛下之意一沮。前日康伯持陛下以和；和不成，浚持陛下以战；战不验，浚又持陛下以守；守既困，思退又持陛下以和。陛下亦尝深察和、战、守之事乎？李牧之在雁门，法主于守，守乃所以为战；祖逖之在河南，法主于战，战乃所以为和；羊祜之在襄阳，法主于和，和乃所以为守。是和战、守本殊涂而同归者也。今陛下之心志未定，规模未立，或告陛下金弱且亡，而吾兵甚振，陛下则勃然有勒燕然之志；或告陛下吾力不足恃而金人且来，陛下即委然有盟平凉之心；或告陛下吾不可进，金可入，陛下又蹇然有割鸿沟之意。臣今为陛下谋，会三者为一，天下恶有不定哉！ 帝心以其言为然，而忌者共排之，以为年少好异，遂罢去。
九月，癸未，金主还都。
内侍李珂卒，赠节度使，谥靖恭。
右正言龚茂良谏曰： 中兴贤相如赵鼎，勋臣如韩世忠，皆未有谥。如朝廷举行，亦足少慰忠义之心，今施于珂为可惜。 甲申，罢珂赐谥。
乙酉，金主谓宰臣曰： 形势之家，亲识诉讼，请属道达，官吏往往屈法徇情，宜一切禁止。 
己丑，金主谓宰臣曰： 北京懿州、临潢等路，尝经契丹寇掠，平、蓟二州，近复蝗旱，百姓艰食，父母兄弟不能相保，多冒鬻为奴，朕甚悯之。可速遣使阅实其数，出内库物赎之。 
时江、浙水利，久不修讲，势家园田，堙塞流水，命诸州守臣按视以闻。于是知湖州郑作肃，知宣州许尹，知秀州姚宪，知常州刘唐稽，并乞开园田，浚港渎。甲午，诏湖州委硃夏卿，秀州委曾愭，平江府委陈弥作，常州江阴军委叶谦亨，宣州太平州委沈枢措置。
乙未，金主如鹰房，主者以鹰隼置内省堂上，金主怒曰： 此宰相厅事，岂置鹰隼处耶！ 痛责其人，俾置他所。
丁酉，诏： 今后命官自盗枉法赃罪抵死，除籍没家财外，依祖宗旧制决配。 
辛丑。以王之望参知政事，即军中拜之。
以久雨，出内库白金四十万两，和籴以赈贫民。寻又诏发江西义仓米二十万石济之。
壬寅，建康诸军都统制兼淮西招抚使王彦帅师济江，屯昭关。
癸卯，命汤思退都督江淮东路军马，固辞不行。乙巳，复命杨存中为同都督，钱端礼、吴芾并为都督府参赞军事，罢宣谕司。仍易国书以付魏杞。
