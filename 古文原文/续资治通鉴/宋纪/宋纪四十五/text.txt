起玄黓敦牂十月，尽昭阳协洽八月，凡十一月。
○仁宗体天法道极功全德神文圣武睿哲明孝皇帝庆历二年（辽重熙十一年）
冬，十月，丙午，以右正言、知制诰富弼为翰林学士。弼言于帝曰： 增金币与辽和，非臣本志，特以朝廷方讨元昊，未暇与北方角，故不敢以死争耳，功于何有，而遽敢受赏乎！愿陛下益修武备，无忘国耻。 卒辞不拜。
辽使之还也，辽主命耶律仁先同知南京留守事，刘六符加同中书门下平章事。及岁币至，命六符为三司使以受之。
己酉，以鄜延钤辖王信为本路部署，鄜延都监狄青为泾原都监兼知原州，左藏库副使景泰为本路钤辖兼知镇戎军；皆赏其破贼功也。后三日，信及青各兼本路经略安抚招讨副使。
知秦州韩琦，尝奏本路兵备素少，请益军马；朝廷以诸处未可抽那，诏琦详度以闻。琦奏曰： 自元昊寇扰西鄙，陕西点民为弓手以助防守，有警则赴集，无事则归农，武艺废而不修，禁约轻而易犯。至有雇人应名，更相为代，官中了不可别，每遇上州防拓，多结众逃避，以此州郡徒有人数，若倚以战，适足败事。臣谓拣刺士兵，自是祖宗旧法。今或只刺手背及充保毅弓箭手名目，终与民不殊。请黥为禁军，人给刺面钱二千，无用例物。 诏从琦请，简陕西弓手，悉刺面充保捷指挥，仍给例物。凡刺保捷军一百八十五指挥。
癸五，赠泾原路副都部署葛怀敏为镇西军节度使兼太尉，谥忠隐，子宗晟等皆迁官。泾原钤辖曹英以下十六人，并赠官有差。怀敏通时事，善候人情，故多以材荐之；及用为将，而刚愎轻率，昧于应变，遂至覆军。
甲寅，以翰林学士王尧臣为泾原路安抚使，内侍副都知蓝元用副之。始，尧臣还自陕西，请先备泾原，弗听。及葛怀敏败，帝思其言，故复遣尧臣往。于是前所格议，多见施行，复任韩琦、范仲淹为统帅，实自尧臣发之。
以河东都转运使文彦博知渭州兼泾原路都部署、经略安抚沿边招讨使。
丙辰，知制诰梁适报使于辽。
戊午，发定州禁军二万二千人屯泾原。
庚申，诏恤将校阵亡，其妻女无依者养之宫中。
丙寅，辽遣林牙萧偕来报撤兵。
丁卯，泾州观察使知渭州王沿降知虢州，坐葛怀敏之败也。沿始教怀敏驻军瓦亭，及怀敏趋镇戎，沿驰书戒勿入，第背城为寨，以羸师诱贼，至则发伏击之，可有功。怀敏弗听，进至定川，果败。贼乘胜犯渭州，沿率州人乘城，多张旗帜为疑兵，贼引去。先是沿子豫谓怀敏非将才，请奏易之；沿不听，故及。
原州属羌敏珠尔、密藏二族，兵数万，与元昊首尾隔绝，邻道范仲淹闻泾原欲袭讨之，己巳，奏言： 二族道险不可攻，前日高继嵩尝已丧师。平时犹怀反侧，今讨之，必与贼为表里，南入原州，西扰镇戎，东侵环州，边患未艾。宜因昊贼别路大入之际，即并兵北取细腰胡芦泉为堡障，以断贼路，则二族自安，而环州、镇戎径道通彻，可以无忧矣。 后二岁，遂筑细腰胡芦诸寨。
十一月，壬申，诏閤门： 自今契丹使，不以官高下，并移坐近前。 
辛巳，徙知渭州文彦博为秦凤路都部署兼知秦州，知泾州滕宗谅为环庆路都部署兼知庆州，知瀛州张亢为泾原都部署兼知渭州，俱加经略安抚招讨使。复置陕西四路都部署、经略安抚兼沿边招讨使，命韩琦、范仲淹、庞籍分领之。仲范与琦开府泾州，而徙彦博帅秦，宗谅帅庆，皆从仲淹请也。初，葛怀敏败于定川，诸郡震恐，宗谅顾城中兵少，乃集农民数千，戎服乘城，又募勇敢，谍知贼远近形势，报旁郡使为备。会仲淹引环庆兵来援。时天阴晦者十日，人情忧沮，宗谅乃大设牛酒，迎犒士卒，又籍定川战殁者，哭于佛祠，祭酹之，因厚抚其孥，使各得所欲。于是士卒感发增气，边民稍安，故仲淹荐以自代。
甲申，以泰山处士孙复为试校书郎、国子监直讲。范仲淹、富弼皆言复有经术，宜在朝廷，故召用之。
丁亥，辽群臣上辽主尊号曰聪文圣武英略神功睿智仁孝皇帝，册皇后曰贞懿宣慈崇圣皇后。大赦。梁王洪基进封燕国王。又进封齐王萧惠为韩王，以首议南伐，得增岁币也。
己丑，降向进、高惟和、李禹珪、吴从周等官，郝从政、赵瑜并落职，坐定川之败也。
辛卯，诏知永兴军郑戬兼管句陕西转运司计度粮草公事。戬建言： 凡军行所须，愿下有司相缓急，析为三等，非急切者，悉宜罢去。 先是衙吏输木京师，浮渭泛河多漂没，既至，则斥不中程，往往破家不能偿。戬岁减三十馀万，又奏罢括籴以劝民积粟。长安故都，衣冠子弟多豪恶，戬治之颇严，甚者至黥窜，人皆惕息。
十二月，壬寅，置武学教授。
甲辰，辽封皇太弟重元子呢噜古为安定郡王。呢噜古性阴很，辽主尝曰： 此子目有反相。 然恩礼如初。
己酉，辽主以宣献皇后忌日，与皇太后素服饭僧于延寿、闵忠、三学三寺。
辛亥，辽命蠲预备伐宋诸部租税一年。
壬子，辽以吐浑、党项多鬻马于夏国，命谨边防。
己未，辽主以宋贺使在邸，微服往观之。
壬戌，诏： 韩琦、范仲淹、庞籍已带四路招讨使，其诸路招讨使、副并罢。 先是知庆州滕宗谅言： 自定川丧师，朝廷命韩琦等都统四路，则逐路帅臣当禀节制，其官号不可同。 故有是诏。
丁卯，辽禁丧葬杀牛马及藏珍宝。
是冬，宰相吕夷简感风眩不能朝，帝手诏拜司空、平章军国重事，俟疾损，三五日一入中书；夷简力辞。复降手诏曰： 古谓髭可疗疾，今剪以赐卿。 又问群臣可任两府者，其宠遇如此。夷简平生朝会，出入进止，皆有常处，不差尺寸。一日朝见，误忘一拜，外间讠雚言吕相失仪。汉州张纮曰： 是天夺之魄，殆将亡矣！ 后旬馀，遂感风眩云。
是岁，密诏知延州庞籍招纳元昊： 元昊苟称臣，虽仍其僭号亦无害；若改称单于、可汗，则固大善。 籍以为元昊骤胜方骄，若中国自遣人说之，彼益偃蹇。
时元昊使李文贵在青涧城，籍乃召文贵谓之曰： 汝之先王及今王之初，皆不失臣节，汝曹忽无故妄加之名，使彼此之民肝脑涂地，皆汝群下之故也。我国家富有天下，虽偏师小衄，未至大损，汝一败则社稷可忧矣。汝归语汝王：若能悔过称臣，朝廷所以待汝王者，礼数必优于前。 文贵顿首曰： 此固西人日夜之愿也。 籍乃厚赆遣之。
元昊国中疲困，欲纳款而耻先言，及文贵还，闻籍言，大喜，使文贵复持旺荣等书抵籍议和。籍嫌其言不逊，未敢复书，请于朝。诏籍复书许其和，而称旺荣为太尉。籍复请曰： 太尉，天子上公，使旺荣称之，则元昊不可得臣矣。其书自称宁令，彼之官名，称之无嫌。 昭从籍言。既而旺荣等又以书来，欲仍其僭号而称臣纳款，籍曰： 此非边臣所敢知也。 时方议修复泾原城寨，籍恐元昊败其功，故与往复计议，不绝其情。
○仁宗体天法道极功全德神文圣武睿哲明孝皇帝庆历三年（辽重熙十二年）
春，正月，辛未，辽遣使谕夏国与宋和。
壬申，辽以北面林牙萧革为北院枢密副使。革善谀悦，与近习相比昵，由是名达于上。尝侍宴，辽主谓革曰： 朕知卿才，故自拔擢，卿宜勉力。 革曰： 臣不才，误蒙圣恩，惟竭愚衷，安敢怠！ 
泾原安抚使王尧臣言备御之策，凡五事： 其一，镇戎军接贼界天都山止百馀里，西北则有三川、定川、刘璠等寨，皆汉萧关故地，最是贼冲，其寨主、监押，当令本路主帅举辟材勇班行。若谓昨来怀敏之败，定川诸寨不足捍御，遂为弃地，则两路更无保障，贼马可以直抵城下矣。其东南师子、拦马、平泉三堡，俟春当益营筑，为泾、渭之屏蔽，不尔，其势不攻而自下。一路隔绝，更无斥候，镇戎遂为孤垒矣。其二，渭州笼竿、羊牧隆城、静边、得胜四寨，在六盘山外，内则为渭州籓篱，外则为秦、陇襟带，土地饶沃，生齿繁多，请建置为军，择路分都监一员知军，专提举四寨。及令修浚城堑，添屯军马，及时聚蓄粮草，以为备御。其三，原州西至环州定边寨，与敏珠尔、密藏等族一带蕃部相接，其首领至多，素无保聚，不相维统，向背离合，所守不常。须择武臣知环、原二州，相为表里，使招辑蕃部，但不为贼用，庶少减泾、原之患。其四，仪州地控山险，州城低薄，壕堑浅狭，三分军民，二分在外，贼至虽能城守，居民必大遭剽掠，亦宜预虑之。其五，泾州虽为次边，然缘河大川，道路平易，实近里控扼之会，其张村直入州路，宜营作关栅，或断为长堑，以遏奔冲。望下韩琦、范仲淹相度施行。 从之。
辛巳，诏辅臣议蠲减天下赋役。
戊子，诏录将校死王事而无子孙者亲属。
辛卯，诏陕西沿边招讨使韩琦、范仲淹、庞籍，凡军期申覆不及者，皆便宜从事。又建渭州笼竿城为德顺军。皆用王尧臣议也。
初，曹玮开山外地，置笼竿等四寨，募弓箭手，给田，使耕战自守。其后将帅失抚御，稍侵夺之，众怨怒，遂劫德胜寨主姚贵闭城叛。尧臣适过境上，作书射城中，谕以祸福，且发近兵讨之。吏白尧臣曰： 公奉使且还，归报天子耳；贵叛，非公事也。 尧臣曰： 贵土豪，颇得士心，然初非叛者；今不乘其未定速招降，后必为朝廷患。 贵果出降。尧臣为申明约束，如玮之旧，乃归。
壬辰，录唐狄仁杰后。
癸巳，延州言元昊遣伪六宅使、伊州刺史贺从勖来纳款。先是庞籍因李文贵还，再答旺荣等书，约以元昊自奉表削僭号，始敢闻于朝。于是文贵与从勖持元昊书至保安军，其书自称 男邦尼鼎定国乌珠郎霄上书父大宋皇帝 。从勖又致辽使人谕令早议通和之意。又言： 本国自有国号，无奉表体式，其称乌珠，盖如古单于、可汗之类。若南朝使人至本国，坐蕃宰相上。乌珠见使人时，离云床问圣躬万福。 从勖因请诣阙，籍使谓之曰： 天子至尊，荆王叔父也，犹称臣。今名体未正，不敢以闻。 从勖曰： 子事父，犹臣事君也。使从勖至京而天子不许，请归更议之。 籍乃具以闻，且言： 元昊辞稍顺，必有改事中国之心；愿听从勖诣阙，更选使者往其国申谕之，彼必称臣，凡求丐之物，当力加裁损。 时元昊与辽有衅，故请款塞，而当时议边事者虚揣臆度，讫不得其要领。
丙申，王尧臣又言： 韩琦、范仲淹、庞籍既为陕西四路都部署沿边经略安抚招讨等使，四路当禀节制，而诸路尚带经略使名者九人，各置司行事，名号不异，所禀非一。今请逐路都部署、副部署并罢经略，只充沿边安抚使、副。 从之。
吕夷简数求罢，帝优诏未许。陕西转运使孙沔上言： 祖宗未尝以言废人。景祐以前，纲纪未甚废，犹有感激进说之士。观今之政，是可恸哭，而无一人为陛下言者，由宰相多忌而不用正人也。自夷简当国，黜忠言，废直道，及以使相出镇许昌，乃荐王随、陈尧佐代己，盖引不若已者为自固之计，欲使陛下复思己而召用也。陛下果召夷简，还自大名，入秉朝政，于兹三年，以姑息为安，以避谤为智，西州累为败闻，契凡乘此求赂，兵歼货悖，天下空竭，刺史牧守，十不得一。法令变易，士民怨咨。今夷简以病末退，陛下手和御药，亲写德音，乃谓恨不移疾于朕躬，四方传闻，有泣下者。夷简在中书二十年，三冠辅相，所请无不行，有宋得君，一人而已，未知何以为陛下报！今契丹复盟，元昊款塞，天下日望和平，因此振纪纲，修废坠，选贤任能，节用养士，则景德、祥符之风复见于今矣。若恬然不顾，遂以为安，臣恐土崩瓦解，不可复救。而夷简意谓四方已宁，欲因病而去，苟遂容身，不救前过，以柔而易制者升为腹背，以奸而可使者任为羽翼，使之在廊庙，布台阁，是张禹不独生于汉，李林甫复见于今也。 书闻，帝不之罪，议者喜其謇切。夷简谓人曰： 元规药石之言，闻此恨迟十年。 人亦服其量云。
二月，壬寅，辽禁关南汉民弓矢。
丙午，赐陕西招讨韩琦、范仲淹、庞籍钱各百万。
庚戌，右正言梁适使延州，与庞籍议所以招怀元昊之礼，于是许贺从勖赴阙。
乙卯，韩琦、范仲淹等言： 今元昊遣人赴阙，将议纳和。如不改僭号，则不可许。如卑词厚礼，从乌珠之称，亦宜防其后患。 集贤校理余靖亦言必不可许。
辛酉，国子监请立四门学，以士庶人子弟为生员，以广招延之路；从之。
三月，壬申，夷简再辞位，帝御延和殿召见，敕乘马至殿门，命内侍取杌子舆以前，夷简引避久之，诏给扶，毋拜。戊子，罢相，守司徒，军国大事与中书、枢密院同议。
以晏殊为平章事兼枢密使，判蔡州夏竦为户部尚书、充枢密使，权御史中丞贾昌朝为参知政事，右正言、知制诰富弼为枢密副使。弼以奉使，昌朝以馆伴使劳，故俱擢用。弼辞不拜。
时吕夷简罢相，辅臣皆进官。侍御史弋阳沈邈言： 爵禄所以劝臣下，今边圉屡警，未闻庙堂之谋有以折外侮，而无名进秩，臣下何劝焉！ 
辛卯，辽主如南京。
癸巳，以侍御史鱼周询为起居舍人，职方员外郎王素为兵部员外郎，集贤校理欧阳修为太常丞，并知谏院。周询固辞。又以集贤校理余靖为右正言，谏院供职。时陕右师老兵顿，京东、西盗起，吕夷简既罢相，帝遂欲更天下弊事，故增置谏官，首命素等为之。
甲午，改枢密副使富弼为资政殿学士兼翰林侍读学士。弼时再上章辞所除官曰： 臣昨奉使契丹，彼执政之官，汉使所未尝见者，臣皆见之；两朝使臣昔所讳言者，臣皆言之；以故得详知其情状。彼惟不来，来则未易御也，愿朝廷勿以既和而忽之。臣今受赏，彼若一旦渝盟，臣不惟蒙朝廷斧钺之诛，天下公论，其谓臣何！臣畏公论，甚于斧钺，愿收新命，则中外之人必曰： 使臣不受赏，是事未可知，其于守备决不敢懈驰。 非臣务饰小廉，诚恐误国事也。 帝察其意坚，特改命焉。
夏，四月，戊戌朔，幸琼林苑，阅骑士。
庚子，夏遣使进马驼于辽。
癸卯，以金署保安军判官事邵良佐假著作郎，使夏州。先是良佐与贺从勖诣阙，馆于都亭西驿。承受使臣取元昊书至中书、枢密院，谕从勖以 所赍来文字，名体未正，名上一字又犯圣祖讳，不敢进，却令赍回。其称男，情意虽见恭顺，然父子亦无不称臣之礼。自今上表，只称旧名，朝廷当行封册为夏国主，赐诏不名，许自置官属。其宴使人，坐朵殿之上；或遣使往彼，一如接见契丹使人礼。如欲差人于界上承领所赐，亦听之。置榷场于保安军，岁赐绢十万匹、茶三万斤，生日与十月一日赐赍之，许进奉乾元节及贺正，其沿边兴复寨栅并如旧。 仍命良佐与从勖等同往，议定以闻。
甲辰，以韩琦、范仲淹并为枢密副使，知永兴军郑戬为陕西四路马步军都部署兼经略安抚招讨等使，驻军泾州。琦、仲淹凡五让，不许，乃就道。富弼曰： 琦、仲淹并授枢密副使，然议者云，西寇未殄，若二人俱来，或恐阙事。愿陛下采公论，一召来处内，一授职在边，或二人一岁一更，均其劳逸，内外协济，无善于此。 
乙巳，以枢密副使，吏部侍郎杜衍充枢密使，宣徽南院使、忠武节度使夏竦赴本镇。先是以枢密使召竦于蔡州，台谏交章论 竦在陕西，畏懦不肯尽力，尝出巡边，置侍婢中军帐下，几致军变。又，元昊常榜塞下，得竦首者予钱三千。为贼所轻如此。 且言： 竦挟诈任数，奸邪倾险，与吕夷简不协，夷简畏其为人，不肯引为同列，既退而后荐之，以释宿憾。 御史沈邈，又言竦阴交内侍刘从愿，其言尤切。会竦已至国门，言者请毋令入见。谏官余靖又言： 竦累表引疾。及闻召用，即兼驿而驰。若不早决，竦必坚求面对，叙恩感泣，复有左右为之解释，则圣听惑矣。 御史中丞王拱辰对帝极言，帝未省，遽起，拱辰引帝裾毕其说。前后言者合十八疏，帝乃罢竦而用衍代之。
己酉，以馆阁校勘蔡襄为秘书丞、知谏院。初，王素、余靖、欧阳修除谏官，襄作诗贺之，辞多激劝。三人者以其诗荐于帝，寻有是命。
丙辰，以春夏不雨，遣使祠祷岳渎。
己未，以翰林学士五尧臣为户部郎中，权三司使事。尧臣始受命，言于帝曰： 今国与民皆弊矣，在陛下任臣者如何。 因请自择僚属，帝纳其言。尧臣取陕西、河东三路未用兵前及用兵后岁出入财用之数会计以闻。
庚申，以盐铁判官吕绍宁为淮南转运使。绍宁至淮南，亟上羡钱十万。谏官欧阳修请却所上钱，并治绍宁欺罔之罪，以戒奸吏刻剥。
吕夷简虽罢相，犹以司徒预议军国大事，于是谏官蔡襄疏言： 夷简被病以来，两府大臣受事于夷简之门，夷简为相，首尾二十馀年，功业无闻，今以病归，尚贪权势，不能力辞，伏乞特罢商量军国大事，使两府大臣专当责任，无所推避。 甲子，夷简请罢预议军国大事，从之。
是月，国子监直讲石介作《庆历圣德诗》。介笃学尚志，乐善疾恶，喜声名，会吕夷简罢，章得象、晏殊、贾昌朝、韩琦、范仲淹、富弼同时执政，而欧阳修、蔡襄、王素、余靖并为谏官。夏竦既拜，复夺之，以杜衍代，因大喜曰： 此盛事，歌颂吾职，其可已乎！ 诗所称多一时名臣，其言大奸，盖斥竦也。诗且出，孙复闻之，曰： 介祸始于此矣。 
五月，丁卯朔，日有食之。
庚午，录系囚。
江、淮岁漕不给，京师乏军储，大臣以为忧。枢密副使范仲淹，言国子博士宣城许元可独倚办，辛未，擢元江、淮、两浙、荆湖制置发运判官。元曰： 以六路七十二州之粟，不能足京师者，吾不信也。 至则命濒江州县留三月粮，馀悉发之，远近以次相补，引千馀艘转漕而西。未几，京师足食。
癸酉，命王拱辰、田况与三司同议减放州县科配。
乙亥，忻州地大震。诏本路转运、经略司安恤百姓，毋驰边备。
盐铁副使林潍出知滑州。
初，入内都知张永和建议，请收民房钱十之三以助军费，事下三司，王尧臣持不可。永和密使人致意曰： 能行此，则大用矣。 明日，入见，具为帝言，因曰： 此衰世事，唐德宗所以致乱者，非平时可行也。 潍畏永和势，助之甚力。尧臣奏罢潍，以河北转运使张日之为盐铁副使，议乃定。
戊寅，以虞部员外郎杜杞权发遣度支判官事，太常博士燕度权发遣户部判官事，皆王尧臣所荐也。权发遣三司判官始此。杞，镐之子；度，肃之子也。
庚辰，幸相国寺、会灵观祈雨。
癸未，置御史官六员，罢推直官，从御史台请也。
乙酉，以侍御史席平知润州。中丞王拱辰言其议论无取，故出之。
丁亥，置武学于武成王庙，以太常丞阮逸为武学教授。
戊子，雨，辅臣称贺。帝曰： 天久不雨，朕每焚香上祷于天。昨夕寝殿中忽闻微雷，遽起冠带，露立殿下，须臾雨至，衣皆沾湿。移刻雨霁，再拜以谢，方敢升阶。自此尚冀槁苗可救也。 章得象曰： 非陛下至诚，曷以致天应若此！ 帝曰： 比欲下诏罪己，彻乐减膳，又恐近于崇饰虚名，不若夙夜精心密祷为佳耳。 
辛卯，筑钦天坛于禁中。
乙未，谏官欧阳修言： 韩琦、范仲淹到阙以来，只是逐日与两府随例上殿，呈奏寻常公事，陛下亦未曾特赐召对，从容访问。今西事未和，边陲必有警急，乞陛下因无事之时，出御便殿，特召琦等从容访问，使尽陈西边事宜合如何处置。至如两府大臣，每有边防急事，或令非时召见聚议，或各令自述所见，只召一两人商量，此乃祖宗之朝并许如此，不必拘守常例也。 
辽诏复定礼制。
辽主如山西。
是月，忻州地震。
虎翼卒王伦叛于沂州。
六月，丙午，辽诏： 世选宰相、节度使族属及身为节度使之家，许葬用银器，仍禁杀牲以祭。 
庚戌，辽诏： 汉人宫分户绝，恒产以亲族继之。 
辛亥，准布部长遣其弟朝于辽。
癸丑，知谏院欧阳修言： 近日四方贼盗渐多，皆由国家素无御备，而官吏赏罚不行也。今沂州军贼王伦，所过楚、泰等州，连骑扬旗，如履无人之境，而巡检、县尉反赴贼召，其衣甲、器械皆束手而归之，此可谓心腹之大忧。请自今，贼所经州县夺衣甲，官吏并追官勒停，巡检、县尉仍除名，勒从军自效，俟破贼日则许叙之。 甲子，右正言余靖言： 今官吏驰事，细民聚而为盗贼，不能禁止者，盖赏罚不行也。若非大设堤防以矫前弊，则臣忧国家之患，不在西北而起于封域之内矣。乞朝廷严捕贼赏罚，及立被贼劫质、亡失器甲除名追官之法。 并从之。
初，辽北院枢密使萧孝穆，以谏南伐言不用，徙南院，以其弟孝忠为北院枢密使。未几，孝忠疾，仍以孝穆为北院枢密使，徙封齐国王。秋，七月，丙寅朔，孝忠卒，辽主特释系囚。
辽耶律罕班再为北院大王，入朝。辽主从容谓曰： 卿守边任重，当实府库，赈贫乏，以报朕。 罕班既受命，愈竭忠谨，知无不言，便益为多。
戊辰，以翰林学士苏绅知河阳。先是王素、欧阳修等为谏官，数言事，绅恶之。会京师闵雨，绅请对，言： 《洪范》五事，言之不从，是谓不乂，厥咎僭，厥罚常旸。 绅意盖指谏官也。时除太常博士马端为监察御史，绅所荐也。修即上言： 端性险巧，往年常发其母阴事，母坐杖脊。端为人子，不能以礼防闲，陷其母于过恶，又不能容隐，使其母被刑，理合终身不齿官联，岂可更为天子法官！苏绅与小人气类相合，宜其所举如此也。 绅由是黜，端寻亦出外。
己巳，徙宣徽南院使、忠武节度使夏竦判亳州。竦之及国门也，上封章疏示焉。竦既还镇，言者犹不已。会韩亿致仕，竦请代之，故有是命。竦至亳州，上书自辨，凡万馀言，诏付学士批答。孙抃为之辞，略曰： 图功效莫若罄忠勤，弭谤言莫若修实行。 竦得之，恨甚。
御史中丞王拱辰请用朔望日退御后殿，召执政之臣，赐坐，讲时政得失。帝曰： 执政之臣，朕早暮所与图事者，又何朔望之拘也！ 辛未，诏： 自今中书、枢密院臣僚，除常程奏事外，如别有所陈，或朕非时留对者，不限时刻。 
丙子，参知政事王举正罢为礼部侍郎、知许州。初，谏官欧阳修、余靖、蔡襄咸言举正懦默不任职，请以范仲淹代之，举正亦自求罢。丁丑，以枢密副使范仲淹为参知政事，资政殿学士富弼为枢密副使。仲淹曰：执政可由谏官而得乎？ 固辞不拜。弼直携诰命纳于帝前，口陈所以牢避之意，且曰： 愿陛下坐薪尝胆，不忘修政。 帝许焉。乃复以诰命送中书。弼因乞补外，累章不许。
壬午，罢陕西管内营田。
甲申，以枢密副使任中师为河东宣抚使，范仲淹为陕西宣抚使。仲淹既辞参知政事，愿与韩琦迭出行边，帝因付以西事。而仲淹又言河东亦当为备。中师尝守并州，帝即命使河东。两人留京师，第先移文两路云。
乙酉，元昊复遣吕你如定等与邵良佐俱来，所要请凡十一事，其欲称男而不为臣，犹执前议也。
先是欧阳修言： 贼使此来，意极不逊，须有以挫之，方能抑其骄慢。今若便于礼数之间过加优厚，则彼谓我为怯，知我可欺，议论之间，何由屈折！伏乞将元昊一行来人，凡事减勒，无令曲加优厚。 至是修又言： 闻朝廷欲以殿中丞任颛馆待元昊所遣来人，臣窃谓事体之间，所系者大。兵交之使，来入大国，必先窥伺将相勇怯，觇察国家强弱。若见朝廷威怒未息，事意莫测，必内忧斩戮，次恐拘留，使其偶得生归，自为大幸，则我弱形未露，壮论可持。今若过加厚礼，先为自弱，使其知我可欺，则议论愈益难合。必欲成就其事，尤须镇重为先，况其议未必成，可惜空损事体。前次元昊来人至少，朝廷只以一班行待之，今来渐盛，遂差朝士，若其后来者更盛，则必须差近侍矣。是彼转自强，我转自弱。况闻邵良佐昨来自彼，仅免屈辱而还。今元昊来人，欲乞更不差官馆待，送置驿中，不须急问；至于监视馈犒，传道语言，一了事班行足矣。 修虽有此议，然不能从。
以著作佐郎邵良佐为著作郎，仍赐五品服，赏使夏州之劳也。
先是元昊书至，既未肯称臣，及如定等来，又多所要请。两府厌兵，欲姑从之，独韩琦以为不可，屡请对于帝前。晏殊曰： 众议已同，惟韩琦独异。 帝顾问琦，琦历陈其不便。帝曰： 更审议之。 及至中书，琦持不可益坚，殊变色而起。琦退，复上章言： 屈意与和，恐有后患。望令中书、枢密院再三论难，使朝廷得大体，契丹无争端，以此议和，庶为得策。 
谏官蔡襄言： 元昊始以兀卒之号为请，及邵良佐还，欲更号 吾祖 ，足见羌、戎悖慢之意。纵使元昊称臣，而上书自称曰 吾祖 ，朝廷赐之诏书亦曰 吾祖 ，是何等语邪？ 时欧阳修、余靖亦以为言。修又曰： 方今不羞屈志，急欲就和者，多不忠无识之人。而陕西之民亦欲急和，请因宣抚使告以朝廷非不欲和而贼未逊顺之意，然后深戒有司，宽其力役可也。其馀小人之论，望绝而不听。 
庚寅，元昊遣使上表于辽，请出师南伐，辽主不从。
甲午，枢密副使韩琦上疏曰： 臣闻汉文帝时国富刑措，而贾谊上书以为可痛哭太息。臣窃睹时事，谓可昼夜泣血，非直痛哭太息者，盖以西北二边，祸衅已成，而上下泰然，不知朝廷之将危，宗社之未安也。近者契丹遣使求关南之地，邀献纳之名，其轻视中国，意盖可见。而元昊僭号背恩，北连契丹，欲成鼎峙之势，累岁盗边，官军屡衄，今乘定川全胜之气，遣人约和，则知其计愈深而甚可虞也。议者或谓昨假契丹传导之力，必事无不合，岂不思契丹既能使元昊罢兵，岂不能使元昊举兵乎？臣恐契丹谓朝廷事力已屈，堕其誓约，长驱部众，直趋大河，复使元昊举兵深寇关辅，当是时，未审朝廷以何术御之？臣是以夙夕思惟，辄画当今所宜先行者七事：一曰清政本。宜诏中书、枢密院，凡苛碎眇末之务，悉归有司，使从容谋议，专论大计。二曰念边事。今政府但循旧制，才午即出，匆遽佥署；谓宜须未正方出，延此一时以专边论。三曰擢材贤。宜仿祖宗旧制，于武臣中不次超擢以试其能。四曰备河北。自契丹通好三十馀年，武备悉废，宜选转运使二员，密受经略，责以岁月，使营守御之备。五曰固河东。前岁昊贼陷丰州，掠河外属户殆尽，麟、府形势孤绝；宜责本道帅臣，度险要，建城堡，省转饷，为持久之计。六曰收民心。祖宗置内藏库，盖备水旱兵革之用，非私蓄财以充己欲也。自用兵以来，财用匮竭，宜稍出金帛以代边用。七曰营洛邑。今帝都无城隍之固以备非常，遽议兴筑，则为张皇劳民，不若阴葺洛都以为游幸之所，岁运太仓羡馀之粟以实其廪庚。 帝嘉纳之。
是月，获王伦。
八月，丙申，辽主谒庆陵。
戊戌，诏谏官日赴内朝。
己亥，出内藏库绸绢三百万，下三司以助经费，用韩琦之言也。
辛丑，辽燕国王洪基，加尚书令，知北南院枢密使事，进封燕赵国王。
丁未，以枢密副使范仲淹为参知政事，资政殿学士富弼复为枢密副使。弼犹欲固辞，会元昊使入辞，群臣班紫宸殿门，上俟弼缀枢密院班乃坐，又使章得象谕弼曰： 此朝廷特用，非以使契丹故也。 弼不得已乃受。晏殊以弼其女之婿，引嫌求罢相，又求解枢密，俱不许。
修缓张氏，宠冠後庭，忽感疾，进白帝曰： 资薄宠厚，所以召灾，愿贬秩为美人。 帝许之，戊申，以修缓张氏为美人。
癸丑，以枢密副使韩琦为陕西宣扶使。先是范仲淹及任中师分路宣抚，逾月皆未行。琦言于帝曰： 贼请和无它，则二人遥领宣抚事可矣。彼若未副所望，必乘忿盗边，当速遣仲淹；河东则臣方壮，可备奔走。中师宿旧大臣，毋劳往也。 诏琦代仲淹宣抚陕西，而中师卒不行。
以大理寺丞张子奭为秘书丞，与右侍禁王正伦使夏州。子奭，齐贤孙也。
戊午，罢武学。
庚申，辽裕悦耶律洪古卒。辽主闻之，曰： 惜哉善人！ 亲临奠焉。
甲子，准布贡于辽。
