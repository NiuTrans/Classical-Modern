起屠维作噩三月，尽一月。
○高宗受命中兴全功至德圣神武文昭仁宪孝皇帝建炎三年（金天会七年。己酉，一一二七年）
三月，己卯朔，日中有黑子。
庚辰，中书侍郎兼御营副使硃胜非守尚书右仆射兼中书侍郎兼御营使。
金人攻江阴，至夏港，距城八里而近。守臣胡纺遣统制官王奂等拒敌，且谓签书判官厅公事李易曰： 吾曹有死城郭之义，公有母，宜少避。 易归告其母蒋氏，蒋氏誓同生死，闻者感泣。既而金人以有备，亦引去。
和州防御使马扩上言前计之误失： 翠华奄处淮甸，泥于请和，势力日益穷蹙，此误计也。信王脱于拘囚，结集忠义，所得壮勇不啻数十万，日望王师相为策应，乃以群言谮沮，禁其渡河，反使金人签军南渡，既连破大名、东平，略不为备，遂使金人大肆蹂躏，此失计也。金人远来，人马疲乏，且自争玉帛子女，饱其负载，兼淮西仍金民兵，彼顾前无利，计后有害；又有江北不及渡者，西兵与诸军溃卒，往往夺路，会合于范琼；敌又睥睨金陵、镇江，守把舟船，而天雨连降，平地水发，道涂泥泞，马步俱不能进，是以敌心顿沮，不思渡江以迫大驾。此皆上天眷祐有宋许陛下得以图回。臣今辄以机速利害，画为三策：愿陛下幸巴蜀之地，用陕右之兵，留重臣以镇江南，委健吏以抚淮甸，破敌人之计，回天下之心，是为上策；都守武昌，襟带荆湖，控引川、广，招集义兵，屯布上流，扼据形势，密约河南诸路豪杰，许以得地世守，用为屏翰，是为中策；驻跸金陵，备御江口，通达漕运，亟制战舰，精习水军，厚激将士，以幸一胜，观敌事势，预备迁徙，是为下策。若贪顾江湖陂泽之险，纳探报之虚言，缓经营之实绩，倚长江为可恃，幸敌人之不来，犹豫迁延，候至秋冬，使敌人再举，驱集舟楫，江、淮千里，数道并进，然后悔其已晚，是为无策。 累数千言，皆切事机。
辛巳，尚书左丞叶梦得初执政，帝谕之曰： 今日兵、食二事最大，当择大臣分掌。 门下侍郎颜岐等颇疾之，乃语知杭州康允之曰： 上欲以次对授公，而为左丞沮止。 允大怒，与其将曹英谋，以为陈通馀党在者三千馀人，闻梦得秉政，不自安，皆谋为乱，帝不信，岐等证之。梦得与硃胜非旧不相能，胜非入相，首言梦得议论不协。会杭州士民上书讼梦得过失，有及其闺门者。诏以梦得深晓财赋，可除资政殿学士、提举中太一宫兼侍读，提领户部财用、充车驾巡幸顿递使。梦得执政凡十四日而罢，辞不拜，遂径归卞山。
向德军节度使、御营使司都统制王渊同签书枢密院事，仍兼都统制。
渊自平江赴行在，遂有是命，诸将多不悦者。渊轻财好义，家无宿诸，每曰： 朝廷官人以爵，使禄足代耕。若切切事锥刀，爱爵禄，我何不为富商大贾耶！ 
尚书吏部侍郎兼直学士院孙觌试户部尚书。
资政殿学士、同签书枢密院事、江、淮、两浙制置使吕颐浩为江南东路安抚制置使兼知江宁府。自乾德以来，辅臣以本职典籓者，惟吕馀庆、郭逵及颐浩。
壬午，诏： 新除签书枢密院事王渊，免进呈书押本院公事。 
初，扈从统制、鼎州团练使苗傅，自负世将有劳，以渊骤得君，颇觖望；威州刺史刘正颜，常招降剧盗丁进等，以赏薄怨望；又渊既荐正彦，后檄取其所予，兵，正彦执不遣，以此怨渊。帝在维扬，入内内侍省押班康履颇用事，妄作威福，诸将多疾之。及幸浙西，道吴江，左右宦者以射鸭为乐；比至杭州，江下观潮，中官供帐，赫然遮道。傅等切齿曰： 汝辈使天下颠沛至此，犹敢尔耶！ 有中大夫王世修者，能甫兄子也，靖康末，知荥泽县，以守御功改京秩，遂为傅幕宾。世修常疾阉宦恣横，为尚书右丞张徵言之，徵不纳，乃退为正彦言之，正彦曰： 君言甚忠，当与君同去此辈。 俄闻渊入右府，傅、正彦以为由宦者所荐，愈不平，遂与世修及其徒王钧甫、马柔吉、张逵等谋先斩渊，然后杀内侍。钧甫、柔吉，皆燕人，所将号 赤心军 。议已定，是日，宰相硃胜非奏言： 王渊除命，诸将有语。 乃令渊依执政恩例，不与院事。
傅等即部分兵马，且使人告渊以临安县境有剧盗，欲出兵捕之。康履之从者有得小黄卷文书，卷末字两行，曰 统制官田押，统制官金押。 履问： 此何谓也？ 曰： 军中有谋为变者，以此为信号，从之者书其名于后。 履密以奏。帝命履至都堂谕胜非，使召渊为备。胜非问： 知其谋否？ 覆曰： 略知。期以来早集于天竺寺，方谕其意，田即苗，金即刘也；诈言谋于城外以误渊，使遣部曲出外耳。 胜非即召渊告之。日暮，渊遣一将将精兵五百人伏于寺侧。是夜，城中惊惶，居民杜门不敢出，皆通夕不寐。
癸未，神宗皇帝忌，百官行香罢，制以检校少傅、奉国军节度使、制置使刘光世为检校太保、殿前都指挥使，百官入听宣制。苗傅，刘正彦令王世修仗兵城北桥下，俟王渊退朝，即摔下马，诬以结宦官谋反，正彦手斩之。遂遣人围康履家，分兵捕内官，凡无须者皆杀。
傅揭榜于市，正彦即与傅拥兵至行宫北门外，卫士出刃以指其军，傅、正彦遂陈兵于门下。中军统制官吴湛，与傅等通，为囊橐，被甲持刃守宫门，宫门亟闭。时尚书右丞张徵方留身曲谢，康履遽前奏： 有军士于通衢要截行人，履驰马获免。 帝召硃胜非等告之。胜非曰： 吴湛在北门下营，专委伺察非常，今有报否？ 帝曰： 无也。 俄而湛遣人口奏： 傅、正彦手杀王渊，以兵来内前，欲奏事。 帝大骇愕，不觉起立。胜非曰： 既杀王渊，反状甚著，臣请往问之。 及门，吴湛迎语曰： 人已逼，门不可开。 胜非、徵遂与门下侍郎彦岐、签书枢密院事路允迪急趋楼上，傅、正彦与钧甫、柔吉、世修、逵等介胄立楼下，以竿枭渊首。胜非厉声诘问专杀之由，吴湛引傅所遣使臣入内附奏曰： 苗傅不负国家，止为天下除害耳。 
知杭州康允之见事急，率众官扣内东门求见，请帝御楼慰谕军民，不然，无以止变。俄独召允之入，日将午，帝步自内殿，登阙门，盖杭州双门也，百官皆从。权主管殿前司公事王元大呼曰： 圣驾来！ 傅等见黄盖，犹山呼而拜。帝凭栏呼傅、正彦问故，傅厉声曰： 陛下信任中官，赏罚不公，军士有功者不赏，内侍所主者乃得美官。黄潜善、汪伯彦误国至此，犹未远窜。王渊遇敌不战，因交康履，乃除枢密。臣自陛下即位以来，立功不少，顾止作遥郡团练使。臣已将王渊斩首，中官在外者皆诛讫，更乞康履、蓝珪、曾择斩之，以谢三军。 帝谕以 内侍有过，当流海岛。卿可与军士归营。 傅曰： 今日之事，尽出臣意，三军无预焉。且天下生灵无辜，肝脑涂地，止缘中官擅权。若不斩履、择，归寨未得。 帝曰： 知卿等忠义，已除苗傅承宣使、御营都统制，刘正彦观察使、御前副都统制，军士皆放罪。 傅不退，其下扬言： 我等欲迁官，第须控两匹马与内侍，何必来此！ 帝问百官： 策安出？ 主管浙西安抚司机宜文字时希孟曰： 中官之患，至此为极，若不悉除之，天下之患未已。 军器监叶宗谔曰： 陛下何惜一康履！姑以慰三军。 帝不得已，命吴湛执履，捕得于清漏阁仰尘上，卫士擒至閤门，遂以付傅等，即楼下腰斩之，枭其首，与渊首相对。希孟，君卿子也。
履既死，帝谕傅等归寨。傅等因前，出不逊语，大略谓： 上不当即大位，将来渊圣皇帝来归，不知何以处？ 帝命硃胜非缒出楼下，委典谕之。傅请隆祐太后同听政，及遣使金人议和。帝许诺，即下诏书，恭请隆祐太后垂帘，权同听政。百官皆出门外。傅、正彦闻诏不拜，曰： 自有皇太子可立，况道君皇帝已有故事。 张逵曰： 民为贵，社稷次之，君为轻。今日之事，当为社稷百姓。 又曰： 天无二日。 众皆惊愕失色。百官复入言： 傅、正彦不拜。 帝问故，众莫敢对，希孟独曰： 有二说：一则率百官死社稷；一则从三军之言。 通判杭州事浦城章谊叱之曰； 此何等语也！三军之言，岂可从耶！ 帝谓胜非等曰： 朕当退避，但须禀于太后。 胜非言： 无此理。 颜岐曰： 若得太后自谕之，则无辞矣。 帝乃令岐入奏，又命吴湛谕傅等曰： 已令请太后御楼商议。 是日，北风劲甚，门无帘帷，帝坐一竹椅，无藉褥，既请太后御楼上，即立楹侧不复坐，百官固请，帝曰： 不当坐此矣。 
少顷，太后御黑竹舆，从四老宫监出宫。太后不登楼，内侍报帝，密语帝曰： 太后欲出门谕诸军，如何？ 执政皆以为不可，曰： 若为邀去，奈何？ 胜非曰： 必不敢！臣请从太后出，传道语言，可观群凶之意。 遂肩舆出立楼前见傅等，执政皆从之。傅、正彦拜于舆前曰： 今百姓无辜，肝脑涂地，望太后为天下主张。 太后曰： 自道君皇帝任蔡京、王黼，更祖宗法度，童贯起边事，所以招致金人，养成今日之祸，岂关今上皇帝事！况皇帝圣孝，初无失德，止为黄潜善、汪伯彦所误，今已窜逐，统制岂不知！ 傅曰： 臣等已议定，岂可犹豫！ 太后曰： 待依所请，且权同听政。 傅等抗言必欲立皇子，太后曰： 以承平时，此事犹不易。况今强敌在外，皇子幼小，决不可行。不得已，当与皇帝同听政。 正彦曰： 今日大计已定，有死无二，望太后早赐许可。 太后曰： 皇子方三岁，以妇人之身，帘前抱三岁小儿，何以令天下！敌国闻之，岂不转加轻侮？傅、正彦号哭固请，太后不听。 傅、正彦呼其众曰： 太后不允所请，吾当解衣就戮。 遂作解衣袒背之状。太后复呼之曰： 统制名家子孙，岂不明晓？今日之事，实难听从。 傅曰： 三军之士，自早至今未饭，事久不决，恐生它变。 顾硃胜非曰： 相公何无一言？今日大事，正要大臣果决。 胜非不能对。适颜岐自帝前来，奏太后曰： 皇帝令臣奏知，已决意从苗傅所请，乞太后宣谕。 太后犹不允。傅等语言益迫。
太后还入门，帝遣白以事无可奈何，须禅位。胜非泣曰： 逆谋一至于此，臣位宰臣，义当死国，请下楼面诘二凶。 帝曰： 凶焰如此，卿往必不全。既杀王渊，又害卿，将置朕何地！ 乃挥左右稍却，附耳曰： 朕今与卿利害正同，当为后图；图之不成，死亦未晚。 遂命胜非以四事约束傅：一曰尊事皇帝如道君皇帝故事，供奉之礼，务极丰厚；二曰禅位之后，诸事并听太后及嗣君处分；三曰降诏毕，将佐军士即时解甲归寨；四曰禁止军士，无肆劫掠、杀人、纵火。如遵依约束，即降诏逊位。傅等皆曰： 诺。 
帝顾兵部侍郎兼权直学士院李邴、令草诏，邴请帝御札。帝即所御椅上作诏曰： 朕自即位以来，强敌侵凌，远至淮甸，其意专以朕躬为言。朕恐其兴兵不已，枉害生灵，畏天顺人，退避大位。朕有元子，毓德东宫，可即皇帝位，恭请隆祐太后垂帘同听政事。庶几消弭天变，慰安人心，敌国闻之，息兵讲好。 帝书昭已，遣人持下宣示。胜非至楼下，呼傅幕属将佐问之，王钧甫进曰： 二将忠有馀而学不足耳。 宣诏毕，傅、正彦麾其军退，移屯祥符寺。时已未刻，帝徒步归禁中。军士退去，尚喧呼于市曰： 天下太平也！ 
是时诸门，皆傅等以甲士守视，不听人出入。
方事之未决也，康允之奏： 恐军士乘势攘杀，请出门慰抚。 乃见傅、正彦，告以故，正彦以一甲马、二十甲士授之。允之周行进衢，杭人赖以安堵。
帝既还内，宰执从至殿门。胜非呼典班高琳附奏： 今夕宰执内宿。 帝独召胜非至后殿，垂帘，太后见胜非号泣。帝曰： 康履、曾择，陵忽诸将，至于马前声喏，或倨坐跣足，使诸将立于前，此皆招祸之事也。 胜非曰： 履、择必有所求，求而不得则怨矣。 帝曰： 此事终如何？ 胜非曰： 王钧甫辈皆其腹心，适尝语臣云： 二将忠有馀而学不足， 此语可为后图之绪。 帝曰： 朕来早不出，太后御殿。 胜非曰： 来日当降赦。盖群凶既杀王渊，又劫掠，意必望赦。它日势可行遣，岂复论此！今当召李邴就草赦，庶可共议。 帝曰： 卿自为之，如何？ 胜非曰： 当宣召学士内宿，令御史台集百官宣读，一如平日，庶群凶不疑。 胜非又奏： 母后垂帘，当二人同对；臣有独奏事不可形于纸笔者，岂可与它人同之！欲降旨，以时事艰难，许臣僚奏对。 太后曰： 彼不疑否？ 胜非曰： 宜自苗傅始，仍与其徒日引一人上殿，以弭其疑。 胜非退，太后语帝曰： 赖相此人，若汪、黄未退，事已不可收拾矣。 它日，傅等入对，太后劳勉之，傅等皆喜。由是臣僚独见论机事，贼亦不疑。
是日，上移御显忠寺，宰执百官侍卫如仪，内人六十四人肩舆以从。傅等遣人伺察，恐匿内侍故也。
甲申，太后与魏国公垂帘，硃胜非称疾不出，太后命执政诣其府，胜非乃出。是日，上徽号曰睿圣仁孝皇帝，以显忠寺为睿圣宫，留内侍十五人，馀诸州编置。降制大赦。
诏： 有司月以钱米廪给司马光之后。 
起复定国军承宣使、带御器械、鄜延路马步总管、御营平寇左将军韩世忠为捧日天武四厢都指挥使、御营使司专一提举一行事务都巡检使，武宁军承宣使、带御器械、秦凤路马步军副总管、御营前军统制张俊为捧日天武四厢都指挥使。仍命俟以三百人赴秦凤，二千人付统制官陈思恭，一千人付将官杨沂中留吴江把隘，馀令以次统领官押赴行在。
丙戌，京东东路安抚使刘洪道失青州，乃率官吏奔仰天陂寄治，士民多从之者。
江东制置使吕颐浩方至江宁，忽奉内祥禅诏赦，遂会监司议，皆莫敢对。退，谓其属官李承迈曰： 是必有兵变。 承迈曰： 诏词有畏天顺人之语，此恐其出于不得已也。 其子抗侍侧，曰： 兵变无疑矣。 颐浩即遣人入杭伺贼，并寓书于张浚、刘光世，痛述国家艰难之状，别以片纸遗浚曰： 时事如此，吾侪可但已乎！ 承迈，清臣孙，尝通判雄州，避乱南渡，颐浩引用之。
时有自杭州赉傅等檄文至平江者，浚读，恸哭，乃决策举兵。夜，召两浙路提点刑狱公事赵哲，告以故，令哲尽调浙西射士，以急切防江为名，使汤东野密治财计。
戊子，召端明殿学士王孝迪为中书侍郎，资政殿学士卢益为尚书右丞。后二日，诏： 孝迪、益并充奉使大金国信使，武功大夫、忠州防御使辛道宗、武功大夫、永州团练使、两浙西路兵马都监郑大年副之。 孝迪，下蔡人，靖康初尝为中书侍郎，及是再用。
有进士黄大本者，浪迹江湖，旧为蔡绦客。二凶将遣使，硃胜非以金在江北，恐挟此而来，乃建言： 未知敌帅所在，宜先遣小使。 会大本上书求试用，乃以为承奉郎、假朝奉大夫、直秘阁、赐金紫，进武校尉吴时敏为秉义郎、閤门祗候、假武义大夫、閤门宣赞舍人，并为先期告请使以行。
是日，御营前军统制、秦凤路马步军副总管张俊，以兵至平江府。
俊初屯吴江县，苗傅等以其兵属赵哲，使俊之凤翔。会统制官辛永宗自杭乘小舟至俊军，具言城中事。将士汹汹，俊谕之曰： 若等无哗，当诣张侍郎求决，侍郎忠孝，必有筹画。 至是俊引所部八千人至平江，平江人大恐。
会张浚被省札召赴行在，令将所部人马尽付赵哲。浚披衣起坐，不能支持。顷之，汤东野仓皇至，浚问，知俊来。浚知帝遇俊厚，可与谋事，谕东野急开门纳之。浚语俊曰： 太尉知皇帝逊位之由否？此盖苗傅等欲危社稷。 言未旋，泣数行下，俊亦大哭。浚谕决策起兵问罪，俊泣拜，且曰： 此事须侍郎济以机术，勿令惊动官家。 浚哽噎首肯。移时，辛永完、赵哲至，为浚言， 傅每事取决王钧甫、马柔吉。傅素乏心机，而刘正彦轻疏，闻公旧识钧甫，当先以书离间二人，然后徐为之计。 浚然其说，即同赵哲驰入张俊军中抚谕，且厚犒之，人情大悦。浚以蜡书谕吕颐浩、刘光世起兵状，又令俊先遣精兵二千扼吴江。永宗，道宗弟也。
己丑，改建炎三年为明受元年。
先是王世修见硃胜非，胜非谕曰： 国家艰难，可谓功名之秋。古人见机而作，能易乱为治，转祸为福，在反掌间耳。亦有意于此乎？ 世修喜曰： 世修无意从军，因循至此；朝廷若有除授，固所愿也。 胜非曰： 寻常等级序进，所以待常士；若能奋身立事，虽从官可即得。 世修益喜，于是为之往来传道。
会苗傅乞改年号，刘正彦乞移跸建康。胜非留身，太后谕以二事，胜非曰： 移跸岂可遽议！金近在江北，沿江皆未有备。 太后曰： 何以却之？ 胜非曰： 俟降出文字，朝廷且与判收，徐议区处可也。 后曰： 审慎处置，此是第一次理会事。 胜非曰： 臣近察二凶，愚无英气。钧甫、世修皆有悔意，未敢深诘，但以利动之，约其再来。 后遽曰： 如何？ 胜非请屏左右，后曰： 惟张夫人在此。 胜非问： 夫人何人？ 后曰： 张夫人年高习事，官品亦尊，尝教哲宗、道君读书，朝廷文字皆经其手，禁中事莫不预知，即令往来睿圣宫。卿但奏事。 胜非曰： 主上反正，已有端绪；二凶之力，至此极矣。向张逵建议诱说诸军，掠取王渊及诸内臣家，人人可以致富。及掠索之后，所得不副所闻，人有悔意，数日来，小校有遁去者。此皆傅所亲统领官张昕言之，请因张夫人密奏主上。 昕，秦州人，本王渊部曲，后在傅军中，以正彦手杀渊，极衔之。
又二月，傅、正彦至都堂申言二事，胜非以移跸为不可。苗傅趣之，胜非曰： 已议朝夕行。 傅曰： 人言 炎 字是两火，故多盗，乞早改元。 胜非以闻，太后曰； 三事中年号稍轻，若全然不从，恐别生事。 会世修再至，胜非与语，因论二将所陈如改元等事，未得请，颇以为言。语未毕，内批傅第三奏云： 可改元明德或明受。 胜非以示世修曰： 已从请矣。 世修曰： 乞姑留此奏，明日降下。俟还军中，为言已论改元事，庶于世修无疑。 胜非以为然，至是降制。
尚书礼部侍郎、节制平江府、常、秀、湖州、江阴军军马张浚上言： 睿圣皇帝方春秋鼎盛，而遽尔退避，恐四方闻之，不无疑惑，万一别生它事。尚望详酌施行。 
先是苗傅等以省札趣浚行，浚戒汤东野、赵哲各密具奏，称： 金未尽退，及靳赛之众窥伺平江，若张浚朝就道，夕败事。 浚亦奏： 今张浚人马乍回平江，人情震詟，若臣不少留弹压，恐臻败事。 浚欲奏请帝复辟，张俊、辛永宗、赵哲共以为： 若此，恐傅等自疑罪大不容，或别生奸谋，请以计款之。 浚用其策，自递发奏状，并以其副申尚书省，乞率文武百官力赐祈请。又以手书遗傅、正彦，言： 太后垂帘，皇帝嗣位，固天下所愿。向所虑者，宦官无知，时挠庶政，今悉戮其无状者，最快人望。惟睿圣退避一事，若不力请，俾圣意必回，与太母分忧同患，中兴之业，未易可图。二公忠义之著，有如白日，若不身任此事，人其谓何！浚愚拙，死生出处，当与二公同之。 
前密州州学教授邵彪见浚于军中，浚问策安出，彪曰： 以至顺诛大逆，易于反掌，公处之何如耳。 浚曰： 张俊指天誓地，愿以死援君父之辱，韩世忠有仗节死难之志，二人可以集事。惟浚士卒单弱，恐不足以任兹事。然吕枢密屯兵江宁，其威望为人所信向，且通亮刚决，能断大事，当为天下倡。刘光世屯兵镇江，兵力强悍，谋议沈鸷，可以倚仗。浚皆驰书往矣。 彪曰： 兵贵神速，吕枢密在数百里外，奈何？ 浚曰： 吕枢密睹事明而刚决，闻国家之难，必先众倡义而起，何患不速！ 
是日，张浚书至江宁，吕颐浩执书以泣曰： 果如所料，事不可缓矣！ 再发书与浚及诸大将，约会兵。时议论不一，人情汹甚。江宁士民知颐浩起兵，议留颐浩，颐浩乃檄主管侍卫马军司公事杨惟忠留屯江宁府，以安人心，且谕惟忠以苗傅等计穷，恐挟至尊以遁，由广德渡江，当日夜为控扼之备。
庚寅，百官朝谒于睿圣宫。
检校太保、殿前都指挥使、奉国军节度使刘光世为太尉、淮南制置使，捧日天武四厢都指挥使、定武军承宣使、权同主管侍卫步军司公事、御营平寇前将军范琼为庆远军节度、湖北制置使。苗傅、刘正彦素惮刘光世，又知其与韩世忠、张俊旧不平，欲间之使为己用；而琼素跋扈，至是乃引兵屯淮西，故首擢之。
资政殿学士、同签书枢密院事、江、淮、两浙制置使兼知建康府吕颐浩上言： 近闻将相大臣巢戮内侍，诚可以快天下之心。但方今强敌乘战胜之威，诸盗有蜂起之势，兴衰拨乱，事属艰难，望太后、皇帝不惮再三，祈请睿圣皇帝亟复皇帝位，亲总万机。从此以往，屏绝内侍近习之人，褒赏立功将帅之士，然后驾幸江宁，以图恢复。臣年六十，疾病衰残，目睹今日之事，实社稷存亡安危之所系，不敢爱身，谨泣血雨泪拜章，望圣慈听纳。 仍传檄诸军将，又遣其属敕令所删定官李承造至镇江，趣刘光世起兵。承造，承迈弟也。
先是张浚欲遣辩士持书说二贼，使无它图，以待诸将之集，念无可遣者，浚客遂宁进士冯轓，素负气节，闻之，慷慨请行，且曰： 事成预窃名，不成不过死。 是日，颐浩所遣书至，浚知颐浩已有定谋，大喜，再发书，报以所部军马数及举事次叙。
浚知苗傅等所恃独赤心军，会燕人张斛与其弟，自傅军中间行至平江，为浚言： 此军无负朝廷意，特王钧甫以术驱役之。然斛观将士之情，往往惴恐，非坚附苗、刘者。二贼闻风声鹤唳，皆以为大兵至，安能成事！ 
晋宁既破，金人返军趣鄜州。权鄜延经略使郭浩驻兵境上，金人遂破鄜州。
辛卯，张浚遣冯轓赴行在。浚为咨目，请主上亲总要务，兼致书马柔吉、王钧甫，大略云： 浚与二公最厚，闻苗广道、刘子直颇前席二公，事每计议而行，今日责在二公。浚初闻道路传馀杭事，不觉惊疑。继闻广道、子直实有意于宗社大计，然此事不反正，终恐无以解天下后世之惑。 浚遂备奏兼檄报诸路，且约吕颐浩、刘光世会平江。
时苗傅以堂帖趣张俊赴秦州，命赵哲领俊军。哲不敢受，又以付统领官陈思恭。浚召思恭审问，思恭言： 张俊总此军日久，思恭岂能从人为乱！ 浚皆令具以报。是日，张浚檄至江宁。
壬辰，右谏议大夫郑试御史中丞。常面折二凶，硃胜非言于太后，故有是命。
徽猷阁学士、提举西京嵩山崇福宫曾楙为翰林学士，楙不受。
尚书刑部侍郎卫肤敏移礼部侍郎。肤敏至杭州，已属疾，闻变恸哭，舟中即请老，不许；请就医秀州，许之。
大理卿商守拙试尚书刑部侍郎，起居郎季陵试中书舍人，尚书右司员外郎叶三省为起居郎，朝奉郎袁植、宣教郎张延寿并为监察御史。植，正功兄，宣和中尝挂冠去，至是复用。延寿，舒城人也。
中书舍人林遹充徽猷阁待制，在外宫观。遹，闽县人。二凶之乱，遹首请纳禄，故有是命。
武功大夫、忠州防御史王彦致仕。
彦疾愈，自真州渡江，苗傅等以彦为御营司统制，彦曰： 鸱枭逆子，行即诛锄，乃欲污我！ 即称疾力辞，不听。彦乃佯狂，乞致仕，许之。
两浙转运副使王琮言： 本路上供和买绢，岁为一百七十万匹有奇，请每匹折纳钱两千，计三百五万缗，以助国用。 东南折帛钱盖自此始。
甲午，贬内侍官曾择等于岭南。
苗傅使人捕得择等，诏贬择昭州，蓝珪贺州，高邈象州，张去为廉州，张旦梧州。
先是御史中丞郑言： 黄门宦官之设，本以给事内庭，供扫除而已。俾与政事则贪暴无厌，付以兵权则惨毒不已，皆前世已行之验也。故宦官用事于上，则生民受祸于下，匹夫抗愤，处士横议，力不能胜，然后群起而攻之，众怨所集，故其被害亦莫之救。本朝惩历代之失，祖宗以来，不任以事。崇、观之间，始侵事权，摇毒肆虐，天下不胜其忿。靖康之初，群起而攻之者，庶民也。建炎以来，此徒复炽。睿圣皇帝仓皇南渡，江北生灵莫知所归，扈从之臣，请权驻跸镇江，会兵聚粮，以援淮甸，以渡民兵，睿圣俞允，群臣鼓舞，方分事以治。内侍陈恐动之言，即时南来，官吏兵民，颠朴道涂，江北民庶，号天无告，怨怒所钟，驻跸未安，群起而攻之者，众兵也。今陛下即位之初，太后垂帘共政，当原宦侍所以招祸之由，痛革前弊，蠲汰而清除之，然后内外协安。望圣慈垂省，凡内侍之处大内及睿圣宫者，并选择纯实谨愿椎朴之人，勿任以事，惟令掌门阑，备扫除而已。官高职隆、曾经事任、招权纳宠者，屏之远方，轻者补以外任，俾无浸淫以激众怒，则赏罚之柄自朝廷出，而国势尊矣。仍告谕都统制官苗傅等，自后军法便宜，止行于所辖军伍，其它有犯，当具申朝廷，付之有司，明正典刑，所以昭尊君亲上之礼，而全其臣子忠义之节也。 疏留中不出。
择行一程，傅复追还斩之。
苗傅、刘正彦诣都堂，欲分所部代禁卫守睿圣宫，尚书右丞张徵以为不可，固止之。傅等又欲挟帝幸徽、越，硃胜非曲折谕以祸福，且以忠义归之，傅乃已。
时正彦日以杀人为事，每至都堂，传呼满道，从以悍卒，行者皆避之。
冯轓再见傅、正彦于军中，从容白之曰： 轓为国事而来，今已再日，未闻将军之命，愿一言而决。今日之事，言之触怒，立死于将军之前，不言则它日事故愈大，亦死于乱兵之手。等死耳，孰若言而死，使将军知轓非苟生者！自古宦官乱政，根株相连，不可诛锄，诛必受祸，东汉末年事，可考而知也。二公一旦为国家去数十年之患，天下蒙福甚大。然主上春秋鼎盛，天下不闻其过，岂可遽传位于襁褓之子！且前日之事，名为传位，其实废立。自古废立在朝廷，不在军中，二公本有为国之心，岂可以此负谤天下！ 少顷，傅按剑瞪视曰： 金人之意在建炎皇帝。今主上当极，太母垂帘，将复见太平，天下咸以为是。如张侍郎处侍从，尝建立，何事而敢梗议？ 轓曰： 太母深居九重，安能勒兵与金从事！天下自有清议，太尉幸孰思。 傅益发怒。正彦见轓辞色不屈，即与王钧甫、马柔吉引傅耳语，遂谕轓曰： 侍郎欲复辟，此事固善，然须面义。 词语甚逊。翊日，即遣归朝官宣义郎赵休与轓偕还，遣张浚书，约浚至杭同议。
同签书枢密院事吕颐浩以勤王兵发江宁。
初，苗傅等以诏召颐浩赴行在，命以所部付杨惟忠，颐浩知其意，以羸弱千馀人授惟忠，自将精兵万人讨贼。至是发江宁，而府中揭榜，尚空年号。其属请以族行，颐浩不许，但与其从子擢俱，使掌文字之职。颐浩躬擐甲胄，据鞍执鞭誓众，士皆感砺。师次句容驿，颐浩援笔记起师之日，且大书建炎之号，谕县令采石刻之，以坚将士之心。
先是张俊三遗刘光世书，谕以勤王，且遣参议军事杨可辅至镇江趣之，光世不报。是日，俊被朝旨领张浚人马，从浚所请也。
初，保义郎甄援在城中，窃录明受诏赦及二凶檄书以出，至馀杭门，为逻者所得，苗傅命斩之，援笑曰： 将军方为宗社立功，奈何斩壮士！ 傅嫚骂，且诘其故，援曰： 今误国奸臣，多散处于外。愿赉将军之文，纠忠义之士，诛漏网以报将军耳。 傅意解。刘正彦曰： 此未可信。 即令拘之。居数日，防禁少缓，更衣逾墙而出。至是见张浚于平江，援诡言尝更服见睿圣皇帝于别宫，帝谓曰： 今日张浚、吕颐浩必起兵，刘光世、韩世忠、张俊等必竭力相辅，语令早来。 词旨甚切。浚微察其意，不复问，即遣诣张俊军，与其将士闻之，皆感恸，浚遂令援遍往韩世忠、刘光世诸军宣谕。援明辩，善为说词，诸将人人自以为帝所倚望，感泣自奋，繇是士气甚振。
丙申，韩世忠以所部至平江。
初，世忠在常熟舟中，闻张浚遣人来，被甲持刃，不肯就岸；取浚及统制官张俊所遗书，使人读之，世忠乃大哭，举酒酹神曰： 誓不与此贼共戴天！ 舟中士卒皆奋。世忠见浚曰： 今日大事已成，世忠与张俊以身任之，愿公毋忧。 世忠欲即进兵，浚谕之曰： 事不可急。投鼠忌器，急则恐有不测。浚已遣冯轓甘言诱贼矣。 
贼张彦寇和州，统领官王德，声言往庐州，即日进发。行三十里，彦众稍息，饮酒大醉，德伺知之，率数百人径入，彦之众不能执戈，彦与数十骑遁去，至宣化，为人所杀，德又并其军。
先是硃胜非在平江，尝以蜡书招德，刘光世又以告身数通及所被服战袍细甲等随之，德遂将所部自采石渡江，光世得之，其军复振，遂趣平江，以德为前军统制。光世因言苗、刘逆状，德曰： 救乱之军，当百舍一息。请先率轻兵由桐州趋馀杭，出其不意，则擒二贼易于反掌。 光世以诸帅之议已定，遂不从。
丁酉，吕颐浩帅师次常州，与守臣周已约，治兵扼其险要。先是文林郎、监常州仓赵隽之闻变，请于杞，率宗室数十人诣秀州，见权两浙提点刑狱公事赵子璘，请团结兵民勤王；子璘不从，事遂止。已命隽之措置大军钱粮，以俟颐浩。
戊戌，御营平寇左将军韩世忠以所部发平江。
初，苗傅闻世忠自海道还，以都统司檄命世忠屯江阴。世忠至平江，即诡为好词报傅，以所部残零，人马不多，欲赴行在，傅大喜，许之。是日，张浚大犒世忠及张俊两军，酒五行罢，浚引诸将至后园，屏左右问曰： 今日之事，熟逆孰顺？ 众皆曰： 我顺彼逆。 浚曰： 浚若迷天悖人，可直取浚头颅归贼，即日富贵矣。不然，一有退缩，当以军法从事。 众皆诺。
初，沐阳之溃，世忠部曲皆散，几不能军，浚以其兵少，命前军统制张俊以统领官刘宝二千人借之。世忠发平江，舟行不绝者三十里，军势甚振。浚恐傅等以伪命易置，乃令世忠偏将张世庆搜绝邮传，凡自杭来，悉投之水中。
己亥，张浚复遣冯轓入杭，移苗傅等，告以祸福，使之改图。先是傅又移浚书云： 朝廷以右丞待侍郎，伊尹、周公之事，非侍郎其孰当之！请速赴行在。 浚报书曰： 自古言涉不顺，则谓之指斥乘舆；事涉不顺，则谓之震惊宫阙。至于逊位之说，则必其子若孙年长又贤，因托以政事，使之利天下而福苍生；不然，谓之废立。废立之事，惟宰相大臣得专之，伊尹、霍光之任是也；不然，则谓之大逆，族诛。凡为人臣者，握兵在手，遂可以责其君之细故而议废立，自古岂有是理也哉！今建炎皇帝春秋鼎盛，不闻失德于天下，一旦逊位，似非所宜。浚岂不知废置生杀，二公得专之，盖其心自处已定，之虽死无悔。呜呼！天祐我宋，所以保祐〖皇帝者，历历可数，出质则金人钦畏而不敢拘，奉使则百姓讴歌而有所属。天之所兴，孰能废之！愿二公畏天顺人，无顾一身利害。借使事正而或有不测，犹愈于暴不忠不义之名而得罪于天下后世也。 初，浚发书及所措置事，皆托它词，未敢讼言诛之，傅等虽闻大集兵，犹未深信。得此书，始悟见讨，奏请诛浚以令天下。始，张浚所部统领官安义，阴与傅合，欲代俊而夺其兵，乃断吴江桥以应贼，浚即令韩世忠屯秀以伐其谋，世忠至秀，称疾不行，造云梯，冶器械，傅等始惧。
先是秘书省正字冯楫，尝与直龙图阁黄概、军器监叶宗谔密议，欲说二贼令自请复辟，宗谔以为然，因市小舟，欲见浚于平江而不得出。有承议郎、直秘阁范仲熊者，冲之子也，尝为河内丞，留金得归，旧厚王钧甫、冯柔吉二人，讽颜岐荐之，除吏部员外郎。楫问仲熊以钧甫、柔吉之为人，仲熊曰： 钧甫疏，柔吉直。 楫曰： 因此说二将，可乎？ 仲熊曰： 军中气盛，未可。 庚子，楫再扣之，仲熊曰： 可矣。近日遣人出问卜，是必有所疑也。 
辛丑，诏新除礼部尚书张浚责黄州团练副使、郴州安置。
时两宫音问几不相通，太后遣小黄门至睿圣宫白曰： 早来不得已，已贬张浚。 帝方啜羹，不觉覆羹于手。
初，苗傅得浚手书，即请绌浚，右仆射硃胜非沮止之，至于五六。及是傅等至都堂见胜非，且言 浚见诋为逆贼，所不能堪，如吕枢密则晓事 ，意欲杀浚。胜非见其悖甚，恐生它变，谓之曰： 罢浚兵权而以付吕枢密，必无事矣。 傅意稍解，遂有郴州之命。
御营都统司统领官苗瑀、参议官马柔吉以赤心队及王渊旧部精锐驻临平，以拒勤王之兵。
时韩世忠扼秀州，张俊前军在吴江，贼气始沮。节制司参议官辛道宗总舟师，与统领官陈思恭亦自华亭进发。
吕颐浩军行至平江之北。先是颐浩以所部万人发江宁，道募得三千人与俱，至平江之北四十五里，张浚乘轻舟迓之。道遇小舟，得邮筒，屏人发封，乃浚彬州谪命，浚得之，恐将士观望不尽力，读书曰： 得书，趋赴行在，即日起发。 浚见颐浩，相与对泣，以大计咨之，颐浩曰： 事不谐，不过赤族。颐浩曩谏开边之失，几死宦官之手；承乏漕輓，又几陷穷边；近者仓卒南渡，举室几丧；今日为社稷死，岂不甚快耶！ 浚壮其言，颐浩即召其属官李承造于舟中草檄，而浚为润色之。
初，苗傅闻韩世忠在秀州，取其妻梁氏及其子保义郎亮于军中以为质。硃胜非闻之，乃好谓傅曰： 今当启太后，招二人慰抚，使报知平江，诸人益安矣。 傅许诺。胜非喜曰： 二凶真无能为也！ 太后召梁氏入见，封为安国夫人，锡予甚渥。后执其手曰： 国家艰难至此，太尉首来救驾，可令速来。 梁氏驰出都城，遇苗翊于涂，告之故，翊色动，手自悴其耳。梁氏觉翊意非善，愈疾驱，一日夜会世忠于秀州。
俄而傅等遣使以麻制绶世忠，世忠曰： 吾但知有建炎，岂知有明受！ 斩其使，焚其诏。又遣使持麻制授张俊，俊械以送狱。
冯轓又说王钧甫曰： 此事若了在它人，公何以赎过？ 钧甫颇以为然。
吕颐浩、张浚议进兵，韩世忠为前军，张俊以精兵翼之，刘光世亲以选卒为游击，颐浩、浚总中军，光世分兵殿后。遂以勤王为名，癸卯，颐浩、浚传檄中外。遣迪功郎王彦觉持檄谕江宁府，迪功郎洪光祖谕越州，又遣统制官张道率兵三千人屯湖州安吉县以分贼势。光祖，丹阳人也。
初，颐浩至平江，张俊见之，涕泣曰： 主上待我辈厚，今日惟以一死报国，日夜望枢密之至以为盟主。 颐浩尉勉之。
是日，光世亦以所部至平江。光世见张俊，相与释憾，苗傅等计不行。
丁未，宰相硃胜非召苗傅、刘正彦至都堂，议复辟事。傅、正彦至，胜非语之曰： 反正事已定日迎请朝廷，百官皆有章奏，公自可别作一章。 傅面颈发赤，惭恧不语。回顾正彦。正彦起曰： 遽请反正，前后事体相违。 胜非责之曰： 前日王渊不当作枢密，人情犹能如此。今日之事，孰为轻重？不然，下诏率百官与六军请上还宫，公等六人置身何地？ 正彦却立不对。傅长吁曰： 独有死耳。 胜非以二将反覆责王世修，又以言逼傅，不能答。胜非令世修既庑间草奏，持归军中，自准备将已上皆书名。执政晚朝，至漏舍，世修持军中请复壁奏状纳胜非，胜非进呈，皇太后极喜，曰： 吾责塞矣！ 胜非即召词臣张守至都堂，与李邴分作百官章，三奏三答及太后手诏与复辟赦文皆具。
同签书枢密院事吕颐浩、制置使刘光世、礼部侍郎张浚、平寇左将军韩世忠、御营前军统制张俊等上言： 建炎皇帝即位以来，恭俭忧勤，过失不闻。今天下多事之际，乃人主马上图治之时，深恐太母垂帘，嗣君尚幼，未能勘定祸乱。臣等今统诸路兵远诣行在，恭请建炎皇帝还即尊位，或太后、陛下同共听政，庶几人心厌服。 
时颐浩、浚大军已次吴江，王世修闻之，遣人至军中云： 上已处分兵马重事，止勤王师屯秀，俾颐浩、浚以单骑入朝。 颐浩奏曰： 臣等所统将士，忠义所激，可合不可离，愿提军入觐。 傅等计穷，益惧。是晚，苗傅、刘正彦至都堂见硃胜非，请诣睿圣宫见帝谢过，胜非难之，不得已白于帝。傅、正彦自知罪大，疑不得见，忧惧失色，抵宫门，日已晡矣。帝开门纳之，且令卫士掖以升殿。傅、正彦请降御札以缓外师，帝曰： 人主亲札，非所以取信，其取信于天下者，以有御宝。今朕退处别宫，不与国事，用何符玺以为信？自古废君杜门省愆，岂敢更预军事！ 傅等巽请，帝乃赐韩世忠手诏曰： 知卿已到秀州，远来不易。朕居此极安宁。苗傅、刘正彦本为宗社，始终可嘉。卿宜知此意，遍谕诸将，务为协和以安国家。 傅等退，以手加额曰： 乃知圣天子度量如此！ 遂遣杭州兵马钤辖张永载持诣世忠。世忠得之，谓永载曰： 主上即复位，事乃可缓。不然，吾以死决之。 傅等大恐。
是月，金人破京东诸郡。
时山东大饥，人相食，啸聚蜂起，巨寇宫仪、王江，每车载干尸以为粮。时当兵火之馀，又值河决，州郡互不相顾。金再攻青州，守臣京东东路安抚使刘洪道力不能守，率馀兵二千弃城去，金人以前知滨州向大猷知青州。于是右副元帅宗辅乘势尽取山东地，惟济、单、兴仁、广济，以水阻尚存焉。洪道在仰天陂，遣其将崔邦弼至安邱县求援于宫仪，仪发兵迓洪道，别为一寨以处之。
徐州武卫都虞候赵立，闻金兵北归，知城中弛备，鼓率残兵邀击于外，断其归路，夺舟船金帛以千计，军声复振。立尽团乡民为兵，誓以平敌，退者必斩。叔父扆后期至，立谓曰： 叔以立故乱法，何以临众！ 促命斩之，士皆感厉。诏授立忠翊郎、权知徐州事。立乘疮痍之后，抚循其民，恩意周至，召使复业，井邑一新。
金尚书左仆射高贞罢。
金主诏曰： 军兴以来，良人被掠为奴者，听其父母夫妻子赎之。 
金左副元帅宗翰闻帝渡江，徙济南叛臣刘豫知东平府，充京东、西、淮南等路安抚使，节度大名、开德府、濮、滨、博、棣、德、沧等州，而以其子承务郎麟知济南府。自旧河以南，皆豫所统也。
