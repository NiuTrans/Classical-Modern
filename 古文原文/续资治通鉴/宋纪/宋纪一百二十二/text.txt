起屠维协洽六月，尽上章涒滩四月，凡十一月。
○高宗受命中兴全功至德圣神武文昭仁宪孝皇帝绍兴九年（金天眷二年）
六月，己酉朔，金主初御冠服。
签书枢密院事楼炤，与东京留守王伦同检视修内司。趋入大庆殿，过齐明殿，转而东，入左银台门，屏去从者；入内东门，过会通门，由垂拱殿后稍南至玉虚殿，乃徽宗奉老子之所；殿后有景命殿。复出至福宁殿，即至尊寝所，简质不华，上有白华石，广一席地，祖宗时，每旦北面拜殿下，遇雨则南面拜石上。稍北，至坤宁殿，屏画墨竹芦雁之属，然无全本矣，它殿画皆类此。自福宁至钦先、孝思二殿，钦先奉诸帝，孝思奉诸后，帐座供具犹在。出肃雍门，至玉春堂，规模宏壮，非它位比，刘豫尝对伪臣于此。左竹径之上，有迎曦轩，对轩有月屏。始至修内司，谓元是宝绘堂。复由延春阁下稍东，即太母之旧阁，过小门曰锦庄，无饰。入睿思殿门，登殿，左曰玉銮，右曰清微，后曰宣和，殿庭下皆修竹，自此列石为山，分左右斜廊，为复道、平台，上过玉华殿，后有轩曰稽古，西庑下曰尚书内省。西出后苑，至太清楼下，壁间有御书。登瑶津亭，亭在水间，四面楼阁相对。遂趋出拱辰门。时京城外不复有民舍，自保康门至太学道才数家。太学廊庑皆败，屋中惟敦化堂榜尚在，军人杂处其上，而牧彘于堂下。惟国子监以养士，略如学舍。都亭驿牌，犹是伪齐年号。琼林苑，金人尝以为营，后作小城围之。金明池断栋颓壁，望之萧然也。
庚戌，皇后邢氏崩于五国城，年三十四。
乙卯，帝谓秦桧曰： 山陵事务从俭约，金玉之物，断不可以一毫置其中，前世厚葬之害，可以为鉴。 
丙辰，签书枢密院事楼炤至永安军，先谒昭、厚二陵及会圣宫。昭陵因平冈种柏成道，旁不垣，而周以枳橘，四面缺角，所存者半。神门内石羊、马、驼、象之类皆在。神台三层，高二丈，俱植柏。最下约广十五丈，为水道者五。大门外石人对立，其号下宫者，乃酌献之地，已无屋，而遗基历历可见。馀陵规模皆如此。诸陵前控洛水，左少室，右嵩高，山川佳气不改，而室屋皆为伪守窦玠所毁，宫墙内草深不见遗址。旧分水南、水北，水北尚有二千户，水南墟矣。
己未，金主从容谓侍臣曰： 朕每阅《贞观政要》，见其君臣议论，大可规法。 翰林学士韩昉曰： 皆由太宗温颜访问，房、杜辈竭忠尽诚，其书虽简，足以为法。 金主曰： 太宗固一代贤君，明皇何如？ 昉曰： 唐自太宗以来，唯明皇、宪宗可数。明皇所谓有始而无终者，初以艰难得位，用姚崇、宋璟，惟正是行，故能成开元之治；末年怠于万机，委政李林甫，奸谀是用，以致天宝之乱。苟能慎终如始，则贞观之风，不难追矣。 金主称善。又曰： 周成王何如？ 昉曰： 古之贤君。 金主曰： 成王虽贤，亦周公辅佐之力。后世疑周公杀其足，以朕观之，为社稷大计，亦不当非也。 
壬戌，观文殿学士、左正议大夫、新知宣州汪伯彦为检校少傅、保信军节度使。时伯彦入见，命坐，甚宠。伯彦上所著《中兴日历》。后三日，遂有是命。
甲子，宝文阁学士、提举江州太平观胡交修试兵部尚书兼翰林学士。
己巳，光山军节度使、开府仪同三司、判大宗正事士祇，兵部侍郎张焘，自西京朝陵还，入见。帝问： 诸陵寝如何？ 焘不对，唯言万世不可忘此仇，帝默然。
保平、静难军节度使、开府仪同三司、四川宣抚使吴玠薨于仙人关，年四十七。诏辍朝二日，赠少师，赙帛千匹。
玠御下严而有恩，故士乐为之死。其后制置使胡世将问玠所以胜于其弟右护军都统制璘，曰： 敌令酷而下必死，每战非累日不决，然其弓矢不若中国之劲利。吾尝以长技洞重甲于数百步外，又据其行使，争出锐卒，与之为无穷，以阻其坚忍之势。至于决机两陈之间，则璘有不能言。 然玠晚节嗜色，多蓄子女，饵金石，以故得咯血疾死。后谥武安。
初，富平既失律，蜀口屡危，金人必欲以全取胜，独赖玠以为固，蜀人久而思之。
辛未，签书枢密院事、大金报谢使韩肖胄，自金国还至东京。肖胄初入北境，迓者谓当称谢恩使，肖胄以使命敕授，不敢辄易。论难三四，金人卒不能夺。
壬申，签书枢密院事楼炤至长安，留十馀日。
初，夏国主乾顺所遣鄜、延、岐、雍经略安抚使李世辅，欲从乾顺借兵，伐延安以复仇，因说乾顺，发兵可以取陕西五路，乾顺信之。时有酋豪号青面夜叉者，恃众扰边，乃属世辅先图之；世辅请精兵三千，昼夜疾驰，掩至其地，擒之以归。乾顺大悦，将妻以女，世辅辞以父丧。乾顺即益以兵众，命招抚使王枢随之，鼓行而东，至延安。已而兵马都监薛昭缒城见世辅曰： 始告捕者，苏常、柳仲二人耳。 俄有捕其人以献者，世辅诘之，遽服，因剖心以祭。
时金人已还河南地，炤出朝廷赦书以示世辅，世辅未之信。有耿焕者，与世辅有旧，为言真诏也，世辅即率所部南望拜赦，因遂说夏人南归。夏人多怀土，独与愿从者二千人来，而王枢者反说世辅还夏，世辅遂擒之。枢才入境，即望阙遥拜，言夏国主感圣恩，将遣使入贡。炤闻之，因与宣谕使周聿皆以书招世辅归朝，有命行府备差遣王晞韩护枢赴行在。
乙亥，同签书枢密院事王伦，自京城赴金国议事。
初，右副元帅沈王宗弼既还祁州，密言于金主曰： 河南之地，本昌与宗磐主谋割与南朝，二人必阴结彼国。今来使已至汴京，未可令过界。 伦有云中旧吏，隶宗弼帐下，密来谒伦，告以宗弼之谋。伦具言于朝，乞早为之备，而秦桧但奏趣伦过界。会西京留守孟庚至京师，伦始解留钥，将使指北行。时宗磐等谋为变，遂命中山府拘伦，且会本路签军，以复取河南为名，将作乱。
丙子，兵部侍郎兼史馆修撰张焘兼权吏部尚书。
夏国有芝生于后堂，国主乾顺作《灵芝歌》，俾中书相王仁宗和之。辛亥，乾顺殂，谥曰圣文皇帝，庙号崇宗，子仁孝嗣立。
是夏，金以李鄴为翰林学士承旨，行台户部尚书冯长宁为东京户部使。自大名至其东京，凡五千里。
是时金人置司河间、真定、平阳、太原、显州春州曰钱帛，燕京曰三司，大同曰转运，中京曰度支，上京曰盐铁，东京曰户部，皆掌漕计之职。
金主命司马朴试举人于燕京，得中山石琚为首。
金人科举之制，先于诸州分县赴试，县令为考试官，号乡试。惟杂犯者黜，榜首曰乡元。次年春，分三路类试，自河以北至女真皆就燕，关西及河东就云中，河以南就汴，皆取旨选官知举，号府试，凡二人取一，榜首曰府元。至秋，尽集诸举于燕，号会试，凡六人取一，榜首曰状元。分三甲，上甲皆赐绯，虽下甲，率十三年而转奉直大夫。所试分词赋、经义二科，仍兼律义。亲戚不回避，有私者决沙袋。其后又有明经、明法、童子等科，然不擢用，止于簿、尉，后复置御试于上京，士人苦之，多不往，则就燕京官之。
秋，七月，己亥朔，金主执其太师、领三省事宋国王宗磐，太保、领三省事、兗国王宗隽，滕王宗英、虞王宗伟。
先是郎君和什者谋反，下大理狱，事连宗磐等。会宗磐等以朔日入见，因伏兵执之。辛巳，皆坐诛。
初，宗磐自以太宗长子，尝与金主争位；而左副元帅鲁王昌，实穆宗长子，金主大父行也。宗翰殁后，宗戚大臣多惧祸，故二人有逆谋。宗英、宗伟与宗磐同产，知其情，既被诛，悉除属籍。右副元帅沈王宗弼已平内难，遂驰至燕京，囚燕京留守彬王宗孟及其子禀。宗孟，宗磐弟也。既而咸州详兗沂王晕，亦以通谋伏诛。
金主以左副元帅鲁国王昌，属尊，有大功，释不问，出为行台左丞相，手诏慰遣；以杜充为行台右丞相，以萧宝、耶律晖为行台平章政事。昌怒曰： 我开国元臣也，何罪而与降奴为伍！ 降奴，谓充等也。
金主以太傅、领三省事秦国王宗干为太师，进封梁宋国王；拜右副元帅沈王宗弼为都元帅，进封越国王；以尚书左丞萧庆为右丞相；陈王希尹，诏书不名，肩舆升殿。
始，宗弼之杀诸王也，希尹与其谋。希尹子昭武大将军达勒达，有智略，力兼百人。宗隽入见，达勒达自后执其手而杀之，故有是赐。
甲申，诏： 新疆县令，自今并差文臣。 
自建炎间始置武令，刘豫因之，论其以为不学而从政，民间被害甚众，故复用文臣。
丁亥，中书门下省检正诸房公事周纲权尚书吏部侍郎。
是日，同签书枢密院事王伦至中山府，为金人所拘。
壬辰，彰武军承宣使、知金州兼陕西宣谕使郭浩为鄜延路经略安抚使，兼知延安府，同节制陕西诸路军马，趣令以所部之任。武康军承宣使、利州路经略安抚使、川陕宣抚使都统制、节制成、凤州杨政为熙河兰巩路经略安抚使，兼知熙州。定国军承宣使、熙河兰巩路经略安抚使兼右护军都统制、节制阶、岷、文、龙州吴璘为秦凤路经略安抚使，兼知秦州。仍诏郭浩、杨政、吴璘，并依旧听四川宣抚使节制。时陕西新复，永兴、泾原、环庆三路伪官张中孚、赵彬、张中彦为帅。熙河慕容洧叛，鄜延关师古入朝，秦凤无帅，楼炤以便宜命浩等分镇三路。于是炤欲尽移川口诸军于陕西，璘曰： 敌反覆难信，惧有它变。今我移军陕古，蜀口空虚，敌若自南山捣蜀，要我陕右军，则我不战自屈矣。当且依山为屯，控守要害，逮敌情见力疲，浙可进据。 繇是璘、政二军独屯内地。时已命张中孚节制陕西诸路军马，故以浩副焉。
诏： 新复州军，请佃官田纳租外，免输征税。 
刘豫之僭也，租税并取之，至是有举人上书，请去其一。户部言： 自己之田谓之税，请佃田土谓之租。自来不曾有并纳租税指挥。 乃依旧制。
甲午，尚书兵部侍郎兼吏馆修撰张焘权吏部尚书。
乙未，诏临汝军殄寇县复旧县名。县，刘豫所改也。
丙申，诏置司看详刘豫伪命官换给。帝曰 朕方以天下为度，凡伪命者既已宽贷勿问，使其才可用，亦当镮试用之。 遂命都省、察院委官如赏功司例。
乙亥，诏： 金州依旧隶四川宣抚使司，虢州隶京西，商州听金州节制。 自五路初复，而商、虢复隶陕西，至是陕西宣谕使周聿、郭浩言： 五路并在秦川之北，万一盗贼出没，五路便见隔绝，岂能南来为朝廷用！商州旧属川陕，自讲和之后，还隶陕西，而武关、秦关之险并在其北，何以制御！况虢州跨河带山，北临陕郊，最为要害之地，今亦属陕西，非所谓以近致远也。 故有是旨。
庚子，王伦在中山，始闻宗磐等已诛，同行者皆忧，俄金人令赴祁州。
金主捕鱼混同江，纲绳绝，曹国王宗敏乘醉鞭马入江，手引系纲大绳，沈于水。金主呼左右救之，仓卒莫有应者，显武将军完颜思敬跃入水，引宗敏出。金主称叹，赏赉甚厚，擢思敬为右卫将军。
八月，己酉，复淮南诸州学官员。
庚戌，楼炤自凤翔归，白川陕诸军冬衣，已下成都府等路取拨十六万匹，帝曰： 蜀土频年调发，凋弊已甚。今吴玠一军既分屯关陕，馈运十省八九。若更能镌减冗官，四川民力，庶几其少纾乎！ 
诏川陕宣抚司便宜补官，限一年陈乞换给。时言者论名器浸轻之弊，以为： 三岁大礼廕补，三年科举，所得之士共止数百人，而便宜补官，一岁之间乃倍此数。今罢便宜圣旨已五年，其所换给约万计。乞限一年，庶息奸弊。 因有是旨。
金鲁王昌至燕京，愈骄肆不法，与翼王古兰谋反。金主渐知其与宋交通，会有上变者，辛亥，下诏诛之。昌自燕京南走，追及之于祁州。
乙亥，楼炤奏以保安军寇成知环州。
帝曰： 陕西沿边控制夏国，最为要害，当择久在军中，谙练边事，或本土武人，方能保固障塞，民得安业。可札付炤，令谕诸帅。 翼日，秦桧奏： 已行下诸帅，如上旨。 帝曰： 堡寨最沿边急事，神宗戒陕西诸帅，悉出手批。然于器械则稍变古法，新法弓稍短，不能及远，又放箭拘以法，不能中的。朕自幼年即习骑射，如拽硬、射视，各是一法。斗力至石以上，箭落不过三五十步，如此，何以御敌耶！ 
丙辰，右朝请大夫、淮南西路转运判官李仲孺知庐州。
时武信军承宣使、知庐州张宗颜卒，故以仲孺代之。淮西宣抚使张俊遂命统制官田师中将宗颜之众八千人归建康。后赠宗颜保静军节度使，谥壮敏。
戊午，金都元帅越国王宗弼，杀鲁国王昌于祁州，丞其首以献。昌临刑，谓宗弼曰： 我死之后，祸必及尔，宜早图之。 宗弼不答。
己未，帝谕大臣曰： 吴玠军马既移屯熙、秦等路，便当以五百人为一指挥，令诸帅招填，稍足旧额，与弓箭手参用，缓急之际，有足倚仗，庶几渐复祖宗之旧。金人和议虽坚，安能保其终久无衅！况夏人乍臣乍叛，尤难保持。今日边防，尤不可忽。 
庚申，中书舍人王次翁试尚书工部侍郎。
庚戌，诏东京留守司搜访郊庙礼器来上。时当行大礼，帝以渡江后所作礼器多不合古，故命访之旧都。礼官初议郊与明堂当间行，秦桧欲集议，帝曰： 且依近例行明堂礼可也。 
尚书左司员外郎晁谦之权户部侍郎。
庚午，给事中苏符充贺大金正旦使，知閤门事王公亮充副使。寻命各官其家一人。
乙亥，雄武军承宣使关师古为龙神卫四厢都指挥使、行营中护军前军统制。师古自延安入朝，既对，遂有是命。
诏知晋宁军折可求兼主管本军沿边安抚司公事，措置兴后麟、府州，用楼召请也。
丁丑，太白昼见。
初，金人欲得王威、赵荣，已遣还之。韩世忠遗秦桧书曰： 荣、威不忘本朝，一身归顺，父母妻子，悉遭屠灭，相公尚忍遣之，无复中原望耶？ 桧惭，且虑世忠沮遏，乃令劳、威自六合趋淮西而去。至是桧奏外间颇有异论，于是诏以劳、威屡抗官军及驱掠两州之罪榜谕中外。金越王宗弼得之，复以荣为将。
九月，戊寅朔，龙神卫四厢都指挥使、护国军承宣使李世辅言： 初归朝日，有父母兄弟之仇，臣曾报复，乞待罪。 诏： 世辅有功鄜延，特放罪。 后四日，引对便殿，帝谕曰： 卿竭忠归朝，立功显著。 乃起复故宫，赐名忠辅，除枢密院都统制；俄又赐名显忠。
金降封太宗诸子。大司空完颜昱罢。
癸未，给事中苏符试尚书礼部侍郎，仍兼资善堂翊善。
枢密直学士、成都、潼川府、夔州、利州路安抚制置使、知成都府胡世将为宝文阁学士、川陕宣抚副使，置司河池，诸路并听节制。世将精神明悟，闲习吏治，其守成都，甚有政绩，至是就用之。
世将既除宣副，诸将皆贺，世将语之曰 世将不能骑射，不知敌情，不谙边事。朝廷所以遣来者，袭国朝之故事，以文臣为制将尔。自今以往，军中事务，皆不改吴宣抚之规模。世将有所未达，诸公明以指示；或诸公有所未达者，亦当奏闻。各推诚心，勿相疑忌，共济国事可也。 诸将皆拜谢。
泾原路经略安抚使张中孚，言边隅无警，望许臣入觐阙庭，诏俟春爰起发。
既而秦凤等路提点刑狱公事宋万年遗川陕宣抚副使胡世将书，言： 昨颁降新复河南诏书，张中孚等初不曾拜，却将金国诏书宣读。百姓见诏书上有本朝庙讳、御名，皆不忍闻。万年昨密问吴璘： 万一兵复渡河，如何描画？ 璘谓： 中孚等重兵在手，为秦凤腹胁之患，内外相应，必来捣虚。我军既守家计，安能远出接见！ 以此见中孚等阴藏奸谋，所系非轻。 世将即具以闻，且言： 臣昨论奏逐人罪恶，以谓朝廷方守信誓，不欲遽易帅守。然中孚等并已降指挥，许令入觐。欲望因其自请，别与差遣。 于是中孚等皆改命。
甲午，名皇太后宫曰慈宁。
丙申，诏： 汝州郏城县故资政殿学士苏轼坟、寺，以旌贤、广惠为名。 以孙札部侍郎符援范镇家赐刹例有请故也。
金主初居新宫，立太祖原庙于庆元宫，卢彦伦监造宫室。彦伦性机巧，能迎合皇后意，由是颇见宠。
己亥，太尉、东京同留守郭仲荀，言所带在京人马已至镇江。
先是帝召仲荀赴行在，仲荀因与刘豫之众五千七百馀人南归。帝谓秦桧曰： 仲荀，善人也，但驭众非所长，姑令驻彼，别选人代之。 桧曰： 孰可当者？ 帝曰： 极难其人，欲于二三大将统制官中选之。 桧等言董先、牛皋才具，帝曰： 二人诚骁勇，然先好货，皋嗜酒，未可驭众。 时京畿提点刑狱公事辛永宗与仲荀偕来，帝亦以其诞谩不可用，桧曰： 外人不知陛下察其奸状，乃谓最蒙眷宠。 帝曰： 朕何尝喜之！如道宗更不循理，亦不可用。 既而桧等请以枢密统制官雷仲代将其兵，从之。
辛丑，诏： 东京远来宗室子年及二十者，授承信郎；馀廪给之，俟年及取旨。 
壬寅，金遣温都思忠诸路廉问。
甲辰，权刑部侍郎、陕西宣谕使周聿使还，入见。聿言： 陕西既归，得地数千里，得兵十三万，得马二万，有四塞之固，居天下上游，可谓强盛。然陕西入金十有馀年，城池不修，器甲不备，异时四十万仅支一隅，方才十三万而夏人不敢侵犯者，以金人精兵在内故也。今日金人尽去，土地阔远，虽有要塞，其实甚虚。欲望陕西凡空闲不耕之地，除元业主识认给付外，依本朝沿边制度，并招弓箭手。土田肥美，边人乐耕，不出数年，兵政自成，尽在关中，与唐无异，因谋都邑以建本根。 又言： 陕西诸路既命杨政帅熙河，吴璘帅秦凤，然所屯之众，皆四路忠勇之士，吴玠教习已逾十年，百战之馀，所向无敌。和好既成，既可往来，旧国旧都，不能无念，统兵之官，皆欲诱致。望戒四路帅臣，非元所统，不得招纳。 
是秋，太行义士峰起，威胜、辽州以来，道不通行。
时金人法苛赋重，加以饥馑，民不聊生。又下令欠债者以人口折还，及藏亡命而被告者皆死。至是将相大臣如昌、宗磐之徒皆被诛，二帅久握重兵，植党滋众，至是悉为亡命，保聚山谷，官司不能制。
冬，十月，辛亥，同签书枢密院事王伦始见金主于御林。伦述帝命，金主悉无所答，使宰相责之曰： 汝但知有元帅，岂知有上国耶！ 
癸丑，权尚书刑部侍郎周聿改户部侍郎，太常少卿苏携权刑部侍郎。
权吏部侍郎兼史馆修撰张焘充宝文阁学士、知成都府兼本路安抚使。四川制置局限一月结局。
初，成都乏帅，帝谕秦桧曰： 张焘可付以便宜，使治成都；第道远，恐甚惮行。 桧退，召焘谕旨。焘曰： 君命也，焘其敢辞！ 帝大喜，遂有是命。帝谕桧曰： 焘虽安抚一路，如四川前日无名横敛，不急冗费，可令蠲减以宽民力。 以成都帅臣而得行四川民事自焘始。
甲寅，枢密行府准备差遣王晞韩，以夏国招抚使王枢至行在。楼炤言： 陕西新复，正与夏国为邻，此等留之无益，还之可使知恩。 乃诏閤门引见，令临安府燕犒，差行在官馆伴。秦桧又召枢至都堂，谕以讲和意，并还近所获夏人之俘百九十人归之，仍命晞韩伴送枢至境上。
己未，尚书礼部侍郎兼侍读兼资善堂翊善吴表臣权吏部尚书，兼职如故。
丙寅，洪州观察使、新知鼎州王彦卒于邵州，年五十。荆南旧部曲闻彦之丧，皆即佛宫为位而哭。
彦事亲孝，居官廉。其为将也，与士卒同甘苦，屡破大盗，子弟从军者，未尝沾赏。及将死，召其弟侄，悉以家财分给之。时号名将。然性刚寡合，虽待士尽礼而黑白太分，此其大略也。
是月，湖北、京西宣抚使岳飞来朝。
金主复遣翰林待制耶律绍文至驿谕奉使王伦，言： 卿留云中无还朝；及贷之还，曾无以报，反间贰我君臣。 乃遣副使蓝公佐先归，论岁贡、正朔、誓表、册命等事，而拘伦以俟报。已而迁之河间，遂不复遣。
十一月，戊寅，秘书少监郑刚中权尚书吏部侍郎。
定国军承宣使、知秦州兼节制屯驻行营右护军马军吴璘为龙神卫四厢都指挥使。
帝谕大臣曰： 吴玠久在蜀，备著忠绩，虽已优加恤典，然闻其家颇贫，可谓钱三万缗，仍进其弟军职，令抚其家属。 故有是命。
己卯，帝谕辅臣曰： 前日议移岳飞屯于襄阳，深虑馈运费力。不若先移万人于江西，既省馈运，亦可以弹压盗贼。 
庚辰，言者论： 今舆地复归，宿师百万，隶籍诸将，非屯田何以善后！今荆南、兴、洋、汝、颍、江、淮之间，沃野千里，尚或丘墟，是地有遗利。诸师所统，自农为兵者不少，战士之外，负荷役使之徒，不无可用，是人有馀力。望令诸路宣府帅臣悉章讲行。 从之。
宣州观察使、知閤门事蓝公佐至燕山，俄而越国王宗弼亦至。公佐惧不免，留四日，始听行。
己丑，追复左通直郎、直龙图阁张所，特与一子官，仍赐其家银、绢百匹、两。
先是宣抚使岳飞言所忠义，帝命复旧官。飞又言： 好生恶死，人之常情，所以忠许国，义不顾身，虽斧钺在前，凛然不易其色。乞与旌加褒异，使天下忠义之士皆知所劝。 故有是命。
辛酉，参知政事李光罢。
光与右仆射秦桧议事不合，于帝前纷争，且言桧之短，殿中侍御史何铸因劾光狂悖失礼。光引疾求去，帝命以资政殿学士出守，言者又击之。后三日，以光提举洞霄宫。
金豫国公昱卒。
是冬，金主谕其政省： 自今四时游猎，春水秋山，冬夏刺钵，并循辽人故事。 
元帅府下令沿河置寨，防渡河南归之人，及与人渡者皆死。
海寇张青乘海至辽东，称南师，遂破苏州；辽土大扰，中原之被掠在辽者，多起兵应之。青初无进取意，既而复去。
金主诏郡县，不得从元帅府擅更签军，俟见御画乃听。
时太行义士王忠植已取石州等十一郡，闻于朝，帝嘉之，拜忠植武功大夫、华州观察使、统制河州忠义军马。忠植，步佛山人也。
初，金人之割地也，以新河为界。朔方盛传驾将北征，民间往往私结徒党，市军器，以备缓急，沿河尤甚。每遇阴晦，辄引领南望曰： 御营烈水光矣！ 太行义士又攻怀州万善镇，破之。守臣乌陵阿思谋率军民城守。思谋自金中内变，每夜被衣而坐，喟然叹曰： 可惜！官人备历捐险以取天下，而今为数小子坏之，我未知其死所矣！ 官人，谓宗翰也。
知濬州韩常，尝与防御判官宫茵夜饮，论及江、淮、川、陕用兵等事，茵盛言金兵之强，南兵之弱。常曰： 君知其昔，未知其今。今之南军，其勇锐乃昔之我军；我军，其怯懦乃昔之南军。所幸者南方未知耳。 
女真万户呼沙呼北攻蒙古，粮尽而还，蒙古追袭之，至上京之西北，大败其众于海岭。
金主以富勒玛为招讨使，提点夏国、达勒达两国市场。达勒达者，在金国之西北，其近汉地谓之熟达勒达，食更粳稻；其远者谓之生达勒达，止以射猎为生，性勇悍，然地不生铁，矢镞但以骨为之。辽人初置市场与之回易，而铁禁甚严，至今始弛其禁。又，刘豫不用铁钱，繇是河东、陕西铁钱率自云中货于达勒达，蒙古得之，遂大作军器焉。
○高宗受命中兴全功至德圣神武文昭仁宪孝皇帝绍兴十年（金天眷三年）
春，正月，辛巳，右仆射秦桧言： 前日外间有匿名书非毁朝廷，当缴进。 帝曰： 已见之，无足恤。 
先是金人遣奉使官、宣州观察使、知閤门事蓝公佐南归，议岁贡、表誓、正朔、册命等事，且索河东、北士民之在南者。是日，右正言陈渊入对，言： 自公佐之归，闻金人尽诛往日主议之人，且悔前约，以此重有要索。臣谓和战二策，不可偏执。 帝语渊曰： 今日之和，不惟不可偏执，自当以战为主。 
既而吏部员外郎许忻出为荆湖南路转运判官，将行，亦上疏言： 臣窃见金人为本朝患，十六年于兹矣。昨张通古辈来议和好，陛下以梓宫、母后、渊圣之故，俯从其欲，复命王伦等报聘。今王伦既已拘留，且重有邀索，外议藉藉，谓敌情反复如此，咸以为忧。望陛下采中外之公言，定国家之大计，深察敌人变诈之状，亟安天下忧虑之心。继自今时，严为守备，激将士捐躯效死之气，雪陛下不共戴天之仇。 
金以都元帅宗弼领行台尚书省事，命诸州郡军旅之事决于帅府，民讼钱谷，行台尚书省治之，宗弼兼综其事。金主命宗室子亮赴宗弼军行任使，旅以为行军万户。亮，宗干第二子也，时年十八。
乙酉，以集英殿修撰、京畿都转运使莫将试工部侍郎，充护梓宫、奉迎两宫使；济州防御使、知阁门事韩恕为宣州观察使，副之。
初，兗人张汇，从其父行正守官保州，留敌不能归，至是闻元帅府主管汉儿文字蔡松年言敌有渝盟意，遂与燕人王晖、开封刘炎谋，夜自新乡渡河赴行在，上疏言敌情利害。大略以为： 敌主懦将骄，兵寡而怯，又且离心，民怨而困，咸有异意。邻国延颈以窥隙，臣下侧目以观变，寇盗外起，亲戚内乱，加之昔之名王、良将，加尼玛哈、达兰之徒，非被诛则病死。故子胥戮则吴灭，孔明没则蜀亡，争战之际，古今不易之理。今金人内有羽毛零落之忧，外失刘豫籓篱之援，譬之有人自截其手足而复剖其心腹，欲求生也，不亦难乎？此乃皇天悔祸，眷我圣宋，复假其手以自相诛戮，特以良时付之陛下，周宣、汉光中兴之业也。曩者敌未当殄灭之时，臣虽早归朝廷，亦无补于圣德，故臣隐身敌中，甘处贫贱十五年者，伺今日之隙也。又况当时河北人心未安，河南废齐之后，人心亦且摇动。王师先渡河，则弊归河北而不在中原；设若乌珠先侵河南，则弊归中原而不在河北。但得先渡河者，则得天下之势，诚当日胜负之机，在于渡河之先后耳。而乌珠已有南侵之意，臣恐朝廷或失此时，反被敌乘而先之。 疏奏，汇等授初品文资。
辛卯，观文殿大学士、提举临安府洞霄宫李纲薨于福州。
纲之弟校书郎经早卒，纲悼恨不已；会上元节，纲临其丧，哭之恸，暴得疾，即日薨，年五十八。帝方遣中使徐恂抚问，讣闻，赠少师，徙其弟两浙东路提点刑狱公事维于闽部，以治其丧，令所居州量给葬事。
甲午，太尉、庆远军节度使、东京同留守兼节制军马、京畿营田大使郭仲荀充醴泉观使，从所请也。
诏作忠烈庙于仙人关，以祠吴玠。
丁酉，左通直郎、充徽猷阁待制、提举江州太平观尹焞迁一官，致仕，以焞引年告老故也。焞遂居绍兴。
癸卯，帝谓大臣曰： 莫将奉使金国，凡所议事，可一一录付，恐将妄有许可，它日必不能守。 时金人所请，朝廷多不从，故有是谕。
是月，夏改元大庆。
二月，辛亥，济州防御使、主管侍卫军马司公事刘锜为东京副留守，仍兼节制军马。
癸丑，诏曰： 永惟三岁兴贤之制，肇自承平，爰暨累朝，遵用彝典。顷缘多事，洊展试期，致取士之年，属当宗祀；宜从革正，用复故常。可除科场于绍兴十年仰诸州依条发解外，将省、殿试更展一年，于绍兴十二年正月锁院省试，三月择日殿试。其向后科场，仍自绍兴十二年省试为准，于绍兴十四年令诸州依条发解。内将来绍兴十二年特奏名，合出官人有年六十一岁者，许出官一次。 
故集贤殿修撰周常追复宝文阁待制。
常，浦城人，元符末尝为礼部侍郎，坐元祐党落职，婺州居住，至是用其家请而命之。
乙卯，殿中侍御史何铸试右谏议大夫。
庚申，御史中丞廖刚试工部尚书。
刚每因奏事，论君子小人朋党之辨，反复切至。又论人君之患，莫大于好人从己。若大臣惟一人之从，群臣惟大臣之从，则天下事可忧。刚本秦桧所荐，至是滋不悦。它日，因对，又请起旧相有人望者，处之近籓重镇，桧闻之曰： 是欲置我何地耶？ 既积忤桧，遂出台，而刚又名闻天下。
尚书工部侍郎王次翁试御史中丞。
壬戌，尚书户部侍郎周聿充显谟阁待制、枢密都承旨。
丁卯，观文殿学士、左通奉大夫、西京留守孟庚为左宣奉大夫、东京留守兼权知开封府。
资政殿大学士、左通奉大夫、江西安抚制置大使兼知洪州张守，资政殿学士、左中大夫、知应天府兼南京留守路允迪，资政殿学士、左中大夫、江东安抚制置大使兼知建康府兼行宫留守叶梦得，并进一官。
三月，己卯，中书门下省检正诸房公事范同权尚书吏部侍郎。
丙戌，成都府路安抚使张焘始至成都。
初，焘自京、洛入潼关，已闻金人有败盟意，逮至长安，所闻益急。焘遽行，见川陕宣抚副使胡世将，为言和尚原最为要冲，自原以南，则入川路，若失此原，是无蜀也。世将曰： 蜀口旧戍皆精锐，最号严整，自朝旨撤戍之后，关隘撤备，世将虽屡申请，未见行下，公其为我筹之。 焘遂为世将草奏，具言事势危急，其速徙右护军之戍陕右者还屯蜀口，又请赐料外钱五百万缗以备缓急。
辛卯，赐京东、淮东宣抚使韩世忠、淮西宣抚使张俊燕于临安府，以其来朝故也。
初，诸大将入觐，陈兵阅于禁中，谓之内教。至是统制官呼延通因内教，出不逊语，中丞王次翁乞斩通以肃军列，因言： 祖宗著令，寸铁入皇城者，皆有常刑。今使武夫悍卒披坚执锐于殿廷之下，非所以严天陛也。 内教遂罢。
丙申，礼部侍郎充大金贺正旦使苏符自东京还行在。
初，徽猷阁待制洪晧既拘冷山，颇为陈王希尹所厚。希尹问以所议十事，晧折之曰： 封册，虚名，年号，南朝自有；金三千两，景德所无；东北宜丝蚕，上国有其地矣，绢恐难增也。至于取淮北人，摇民害计，恐必不能。 希尹曰： 吾欲取降附人诛之以惩后，何为不可？ 晧引梁武帝易侯景事言之。希尹意稍解，曰： 汝性直，不诳我，吾与汝入燕，遣汝归议。 遂行。会工部侍郎莫将继来，议不合，囚之涿州，事复变。晧过其戍帐，其戍将闻洪尚书名，争邀饮食。
符至东京，敌人拒不纳。符乃还。
丁酉，诏： 川陕宣抚使，自今或警急，其调发军马，描置钱粮，应干军事待报不及，并许胡世将随宜措置。 用世将请也。
时谍报河东、北签军备粮，来戍河中，收复河南州郡。都元帅宗弼又传令： 宋国系和议之国，存留桥路往来，已调绛、蒲、解州三万夫过河修叠堤岸，仍差马军编栏，令同州照验。 世将虑其出没不测，即具以奏，且遣兵备之。
己亥，彰武军承宣使、枢密院都统制、知延安府、同节制陕西诸路军马郭浩移知永兴军，兼节制陕西诸路军马。
壬午，奉安徽宗皇帝、显恭皇后、显肃皇后神御于天章阁之西神御殿。
癸卯，故朝散郎邓忠臣，特赠直秘阁。
夏，四月，乙巳朔，金温都思忠廉问诸路，得廉吏杜遵晦以下百二十四人，各进一阶；贪吏张轸以下二十一人，皆罢之。
戊申，诏： 三公、三少带节钺者，并序班在宗室开府仪同三司之下。 时以诸大将官高，故裁抑之。
癸丑，显谟阁直学士赵彬为尚书兵部侍郎。
金中书令蜀王尼楚赫薨，年六十八，后谥武襄。
乙丑，宰相率百官启建天申节道场，以梓宫未还，不用乐。
丁卯，金主如上京。
时降将郦琼为金人所用，知金将南伐，语其同列曰： 琼向从大军南伐，每见元帅国王亲临陈督战，矢石交集，而王免胄指麾，三军意气自若，用兵制胜，皆与孙、吴合、可谓命世雄材矣。至于亲冒锋镝，进不避难，将士视之，孰敢爱死乎？宜其所向无前，日辟国千里也。江南将帅，才能不及中人，每当出兵，必身居数百里外，谓之持重；或督召军旅，易置将校，仅以一介之士持虚文谕之，谓之调发；制敌决胜，委之偏裨。是以智者解体，愚者丧师。幸一小捷，则露布飞驰，增加俘级，以为己功，敛怨将士，纵或亲临，亦必远遁。而又国政不纲，才有微功，已加厚赏，或有大罪，乃置而不诛，不即覆亡，已为天幸，何能振耶！ 琼所指元帅，谓宗弼也。宗弼闻之，召问江南成败，谁敢相拒者，琼曰： 江南军势怯弱，皆败亡之馀，又无良师，何以御我！吾以大军临之，彼君臣方且心破胆裂，将哀鸣不暇，盖伤弓之鸟，可以虚弦下也！ 宗弼喜，以为知言。
