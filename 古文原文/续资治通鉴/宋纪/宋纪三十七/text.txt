起柔兆摄提格四月，尽屠维大荒落七月，凡三年有奇。
○仁宗体天法道极功全德神文圣武睿哲明孝皇帝天圣四年（辽太平六年）
夏，四月，安德节度推官李佑，唐庄宗曾孙也，上书求便官以洒扫陵庙，因改授西京留守推官。帝谓辅臣曰： 唐庄宗百战有天下，嬖用伶官以及祸，可叹也！ 王曾曰： 陛下日听政事，又以前代治乱为龟鉴，天下之福也。 
知宁州、职方员外郎杨及，尝因乾元节献绣佛。帝谓辅臣曰： 及，佞人也。民安政举，乃守臣之职，焉用为此？ 辛亥，令邸吏还之。
丙寅，辽主如永安山。
五月，己卯，诏礼部贡举。
判刑部燕肃上奏曰： 唐大理卿胡演进月囚帐，太宗诏，凡决死刑，京师五覆奏，诸州三覆奏，全活甚众。贞观四年，断死罪二十九，开元二十五年，才五十八。今天下生齿未加于唐，而天圣三年，断大辟二千四百三十六，视唐几至百倍。京师大辟虽一覆奏，而州郡之狱有疑及情可悯者，至上请而法寺多举驳，官吏得不应奏之罪，故皆增饰事状，移情就法，失朝廷钦恤之意。望准唐故事，天下死罪皆得一覆奏。 下其章中书，王曾谓： 天下皆一覆奏，则死囚充满狴犴，久不得决；请狱疑若情可矜者听上请。 壬午，诏曰： 朕念生齿之繁，抵冒者众；法有高下，情有重轻，而有司巧避微文，一切致之重辟，岂称朕好生之志哉！其令天下死罪情理可矜及刑名疑虑者，具案以闻，有司毋得举驳。 
戊子，录囚。
辛卯，辽以东京统军使萧慥古为契丹行宫都部署。
癸卯，辽命西北路招讨使萧惠将兵伐甘州回鹘。
闰月，戊申，减江、淮岁漕米五十万石，除舒州、太湖等九茶场民逋钱十三万缗。
辛亥，复陕西永丰渠以通解盐。
甲子，诏辅臣于崇政殿西庑观侍读学士宋绶等讲《唐书》。
帝曰： 朕览旧史，每见功臣罕能保始终者，若裴寂、刘文静，俱佐命元功，不免诛辱。 王曾对曰： 寂等之祸，良由功成而不知退也。 绶兼句当三班院，因请解所兼，专事劝讲。太后命择前代文字可资孝养、补政治者以备帝览。遂录进唐谢偃《惟皇诫德赋》，又录《孝经》、《论语》要言及唐太宗所撰《帝范》二卷、明皇朝臣寮所献《圣典》三卷、《君臣政理论》二卷上之。
六月，丁亥，建、剑、邵武等州、军大水，赈之。
庚寅，大雨震电，京师平地水数尺。辛卯，避正殿，减常膳。
癸巳，以西上閤门使曹仪、洛苑副使、内侍押班江德明提举修葺在京营房库务，内殿崇班麦守忠相度疏导积水。水之作也，宰执方晨朝，未入，俄有旨放朝。王曾亟附中使奏曰： 天变甚异，乃臣等燮理无状，岂可退安私室，恬然自处！ 亟请入见，陈所以备御之道。同列有先归者，闻之皆愧服。时又传言汴口决，水且大至，都人恐，皆欲东奔。帝以问曾，曾曰： 河决奏未至，民间讹言不足虑。 已而果然。
初，汴水大涨，众汹汹忧京城，乃用枢密院奏，敕八作司决陈留堤及城西贾陂冈地，泄之于护龙河。水既落，命开封府界提点张君平调卒复治其堤防。秋，七月，丙午，赐役卒缗钱。
诏： 官物漂失，主典免偿；流徙者所在抚存之。 
戊申，御长春殿，复常膳。
乙丑，罢永兴军，秦、坊等州新醋务。
辽主猎于黑岭。
辛未，诏： 两川所造锦绮、鹿胎透背欹正等，岁减上供之半，其大小绫及花纱，仍令改织绢以供边费。 先是上封者以此为言，帝谓辅臣曰： 朕意正欲如此，宜亟行之。 王曾等曰： 锦绮纂组，有害无益。臣约一锦之费，可为绢数匹。陛下崇俭节费以惠远人，臣等敢不奉诏！ 
帝谓辅臣曰： 比以天暑罢讲读，适已召孙奭等说书，卿等公事退，可暂至经筵。 王曾曰： 陛下留意经术，虽炎暑不辍，有以见圣学之高明也。 
壬申，诏诸路转运使举所部官通经术者。
八月，丁亥，筑泰州捍海堰。先是堰久废不治，岁患海涛冒民田，监西谿盐税范仲淹言于发运副使张纶，请修复之。纶奏以仲淹知兴化县，总其役。议者谓涛患息则积潦必为灾，纶曰： 涛之患十九而潦之灾十一，获多亡少，岂不可乎？ 役既兴，会大雨雪，惊涛汹汹且至，役夫散走，旋泞而死者百馀人，众讠雚言堰不可复，诏遣中使按视，将罢之。又诏淮南转运使胡令仪同仲淹度其可否，令仪力主仲淹议。仲淹寻以忧去，犹为书抵纶，言复堰之利。纶表三请，愿身自总役。乃命纶兼权知泰州，筑堰自小海寨东南至耿庄，凡一百八十里，而于运河置闸，纳潮水以通漕。逾年，堰成，流逋归者二千六百馀户。民为纶立生祠。令仪及纶各迁官。
辽萧惠之讨甘肃回鹘也，徵兵诸路，独准布部长特喇后期，立斩以徇。至甘州，攻围三日，不克而还。时特喇之子聚兵来袭，准布部有乌拜者，密以告惠，惠未之信。会西准布诸部皆叛，都监尼噜古。国舅帐太保阿卜鲁等将兵三千来救，遇敌于哈屯城西南，为其所败，尼噜古、阿卜鲁俱死之，士卒溃散。惠仓卒列阵，准布诸部出不意，攻辽营。辽人请乘势奋击，惠曰： 我军疲敝，未可用也。 乌拜请以夜斫诸部之营，惠又不许。及诸部兵退，惠乃设伏以邀击之，前锋始交，诸部散去。辽主遣特里衮耶律洪古、林牙耶律华格将兵讨之。洪古，华格之弟也。辽主尝刺臂血与洪古盟为友，礼遇尤异，及讨准布有功，拜南府宰相，改上京留守。
九月，乙卯，诏孙奭、冯元举京朝官通经术者。
庚申，诏礼部贡院，诸科通《三经》者荐擢之。
录周世宗从孙柴元亨为三班奉职。
辛未，废襄、唐二州营田务，以田赋民，每顷输税五分。
壬申，命翰林学士夏竦、蔡齐、知制诰程琳等重删定《编敕》。帝问辅臣曰： 或谓先朝诏令不可轻改，信然乎？ 王曾曰： 此憸人惑上之言也。咸平中，删太宗朝诏令，十存一二。盖去其繁密之文以便于民，何为不可！今有司但详其本末，又须臣等审究利害，一一奏禀，然后施行。 帝然之。
是月，辽主驻辽河。
冬，十月，甲戌朔，日有食之。
丙子，哈斯罕诸部长朝于辽。未几，哈斯罕部乞建旗鼓，辽主从之。
辛卯，淮南转运司言楚州北神堰、真州江口堰修水闸成。
初，堰度舟，岁多坏，而监真州排岸浔阳陶鉴、监楚州税元城王乙，并谓置水闸堰旁，以时启闭。及成，漕舟果便，岁省堰卒十馀万。乃诏发运司，它可为闸处，令规画以闻。鉴、乙并优迁。
先是孙奭、冯元共荐大理寺丞安丘杨安国为国子监直讲，于是并召安国父衮州州学讲书光辅入见。帝令说《尚书》，光辅曰： 尧、舜之事，远而未易行，臣愿讲《天逸》一篇。 时年七十馀矣，而论说明畅。帝欲留为学官，光辅固辞。十一月，乙卯，以光辅为国子监丞，遣还。
辽萧惠为招讨使累年，屡遭侵掠，士马疲困。十一月，有小校诉其三罪，辽主命案之，旋降惠为南京侍卫马步军都指挥使。
十二月，丁丑，恤畿内饥。
辛巳，辽主诏北面诸部廉察州县之官，不治者罢之。又诏： 大小职官，有贪暴残民者立罢，终身不录；其不能廉直，虽处重任，亦代之；清勤者，虽卑位，亦当荐拔。 
辽自萧哈绰、萧朴相继为枢密使，专尚吏才，好自听讼，时人转相效习，风俗日衰。辽主下诏曰： 朕以国家以南、北二院分治契丹、汉人，盖欲去贪枉，除烦扰也。若贵贱异等，则怨必生。夫小民犯罪，必不能动有司以达于朝，惟内族、贵戚，各恃恩行贿以图苟免，如是则法废矣。自今贵戚以事被告，不以事之大小，并令所在官吏案问，具申北、南院覆问，得实以闻；其不按辄申及受请托为奏言者，以本犯人罪罪之。 
丁亥，帝白太后，欲元日先上太后寿乃受朝，太后不可。王曾奏曰： 陛下以孝奉母仪，太后以谦全国体，请如太后令。 因再拜称贺。帝固欲先上太后寿，既退，出墨诏付中书。
○仁宗体天法道极功全德神文圣武睿哲明孝皇帝天圣五年（辽太平七年）
春，正月，壬寅朔，初率百官上皇太后寿于会庆殿，遂御天安殿受朝。
己未，枢密副使晏殊罢。殊上疏论张耆不可为枢密使，忤太后旨。会从幸玉清昭应宫，从者持笏后至，殊怒，以笏撞之折齿，御史弹奏，遂出知宣州。之州数月，改应天府，延范仲淹以教生徒。自五代以来，天下学校废，兴学自殊始。
戊辰，以夏竦为枢密副使。
是月，辽主如混同江。
二月，癸酉，命吕夷简、夏竦修先朝国史，王曾为提举，翰林学士宋绶、枢密直学士刘筠、陈尧佐同修。初，内出札子，以先朝正史久而未修，虑年祀浸远，事或沦坠，宜令王曾修纂之。故事，宰臣自领监修国史；至是以曾提举，乃别降敕焉。
丙子，诏赈京东流民。
三月，辛酉，御崇政殿，试礼部奏名进士，仍命翰林学士宋绶以下二十六人为殿后弥封、誊录、考覆、详定、编排官，如先朝旧制。乙丑，赐进士王尧臣等一百九十七人及第，八十二人同出身，七十一人同学究出身，二十八人试衔；丙寅，赐诸科及第并出身者又六百九十八人。尧臣，虞城人也。
夏，四月，癸酉，试特奏名进士及诸科；甲戌，赐同出身及试衔者凡三百四十二人。寻下诏戒谕诸道举人，宜奋励词学，毋坐视岁月，冀望恩泽。
辛巳，辽杜防、萧蕴等来贺乾元节，知制诰程琳为馆伴使。蕴出位图，指曰： 中国使者至北朝坐殿上，位高；今北朝使至中国，位下，请升之。 琳曰： 此真宗皇帝所定，不可易。 防又曰： 大国之卿当小国之卿，可乎？ 琳曰： 南、北朝安有大小之异！ 防不能对。诏与宰相议，或曰： 此细事，不足争。 将许之。琳曰： 许其小，必启其大。 固争不可，乃止。
乙未，辽主猎于黑岭。
帝尝谓辅臣曰： 世无良医，故夭横者众。 张知白对曰： 古方书虽存，率多舛缪；又，天下学医者不得尽见。 乃命医官院校定医书。至是诏国子监摹印颁行，并诏翰林学士宋绶撰《病源序》。
五月，庚子朔，诏： 武臣子孙习文艺者，听奏文资。 
丙午，阅诸班骑射。
辛亥，录系囚。
癸亥，楚王元佐薨，追封齐王，谥恭宪；后改封潞王。
是月，辽主清暑永安山。西南诏讨司奏阴山中产金银，请置冶，从之；复遣使循辽河北求产金银之所。由是兴冶采炼，人赖其利。
六月，甲戌，以京畿旱，祷雨于玉清昭应宫、开宝寺。
丙子，诏决畿内系囚。
丁丑，雨。
癸未，罢诸营造之不急者。先是太后大出金帛，重修景德寺，遣内侍罗崇勋主之。宰臣张知白因言： 按《五行志》，宫室盛则有火灾。近者洞真、寿宁观相继火，此皆土木太盛之证。 帝纳其言。
诏： 翰林学士依大中祥符五年故事，双日锁院，只日降麻。 
辽禁诸屯田不得擅货官粟。
癸巳，辽复使萧惠讨准布。
秋，七月，己亥朔，赈泰州水灾。
辽主谕中外大臣曰： 制条中有遗阙及轻重失中者，其条上之，议增改焉。
乙巳，辽诏： 辇路所经，旁三十步内不得耕种者，不在所讼之限。 
丙辰，发丁夫三万八千，卒二万一千，缗钱五十万，塞滑州决河。
诏察京东被灾县吏不职者以闻。
先是司天监主簿苗舜臣等，尝言土宿留参，太白昼见，诏日官同考定。日官奏： 土宿留参，顺不相犯；太白昼见，日未过午。 舜臣等坐妄言灾变被罚，监察御史曹修古言： 日官所定，希旨悦上，不足为信。今罚舜臣等，其事甚小，然恐自此人人畏避，佞媚取容，以灾为福。 禁中以翡翠为服玩，诏市于南越，修古以为重伤物命，且真宗尝禁采狨毛，故事未远，宜罢之。时方崇建塔庙，议营金阁，费不可胜计，修古极陈其不可。八月，壬申，修古出知歙州。
九月，庚戌，阅龙卫神勇军习战。
癸卯，召辅臣至崇政殿西庑观孙奭讲书，各赐织成御飞白字图。
陕西转运司言，同、华等州旱，虸蚄虫食苗。太常博士、秘阁校理、国史院编修官谢绛上疏曰： 去年京师大水，败民庐舍，河渠暴溢，几冒城郭；今年苦旱，百姓疫死，田谷焦槁，秋成绝望；此皆大异也。陛下夙夜勤苦，思有以揽塞时变，固宜改更理化，下罪己之诏，修顺时之令，宣群言以导壅，斥近幸以损阴。而圣心优柔，重在改作，号令所发，未闻有以当天心者。夫风雨寒暑之于大时，为大信也；信不及于物，泽不究于下，则水旱为沴。近日制命有信宿辄改，适行遽止，而欲风雨以信，其可得乎？
 天下之广，万几之众，不出房闼，岂能尽知！而在廷之臣，未闻被数刻之召，吐片言之善；朝夕左右，非恩泽即佞幸，上下皆蔽，其事不虚。昔两汉日蚀、水旱，有策免三公以示戒惧。陛下进用丞弼，极一时之选；而政道未茂，天时未顺，岂大臣辅佐不明邪？陛下信任不笃邪？必若使之，宜推心责成以极其效；谓之不然，则更选贤者。比来奸邪者易进，守道者数穷，政出多门，俗喜由径。圣心固欲尽得天下之贤能，分职受事，而宰相方考资进吏，无所建白，循依违之迹，行寻常之政，臣恐不足回灵意，塞至戒。
 古者谷不登则亏膳，灾屡至则降服，凶年不涂塈。愿陛下下诏引咎，损太官之膳，避路寝之朝，许士大夫斥讳上闻，讥切时病，罢不急之役，省无名之敛，勿崇私恩，更进直道。诚动乎上，惠洽于下，岂有时泽之艰哉！ 绛，涛之子也。
辽主驻辽河。冬，十月，丁卯朔，诏： 诸帐院庶孽，并从其母论贵贱。 
辽主留心翰墨，始画谱牒以别嫡庶，由是争讼纷起，枢密使萧朴，有吏才，能知人主意，敷奏称旨，时议多取决之。
辛未，太常博士、直集贤院、同知礼院王皞，上所撰《礼阁新编》六十卷。
初，天禧中，同判太常礼院陈宽请编次本院所承诏敕，其后不能就，皞因取国初至乾兴所下诏敕，删去重复，类以五礼之目，成书上之，赐五品服。皞，曾弟也。
乙酉，监修国史王曾言： 唐史官吴兢，于《实录》正史外，录太宗与群臣对问之语为《贞观政要》。今欲采太祖、太宗、真宗《实录》、《日历》、《时政记》、《起居注》，其间事迹不入正史者，别为一书，与正史并行。 从之。
壬辰，医官院上所铸俞空铜人式二，诏一置医官院，一置相国寺。
甲午，同皇太后幸御书院，观太宗、真宗御书。
丙申，滑州言塞决河毕。是日旬休，帝与太后特御承明殿，召辅臣谕曰： 河决累年，一旦复故道，皆卿等经画力也。 王曾等再拜称贺。诏速第修河僚劳效以闻，作灵顺庙于新堤之侧。十一月，丁酋朔，名滑州新修埽曰天台埽，以其近天台山麓故也。自天禧三年河决，至是九载，乃复塞。修河部署彭睿、权三司使河南范雍、知滑州寇咸，并加秩；凡督役者第迁官，民经率配，免秋税十之三。
乙未，辽皇侄匡义军节度使中山郡王查噶、保宁军节度使长沙郡王色嘉努、广德军节度使乐安郡王遂格，奏言各将之官，乞选伴读书史，辽主从之。
壬寅，工部郎中、直诏文馆燕肃请造指南车，内侍卢道隆又上所创记里鼓车，诏皆以其法下有司制之。
甲辰，百官集尚书省，受荐享景灵宫誓，乙巳，受享太庙誓。丙午，受合祭天地誓。丁未，帝谓辅臣曰： 百官三日受誓，礼当然邪？ 王曾等曰： 宫庙告享，皆缘郊祀之事，止当一受誓尔。今循先朝旧制，请俟它日厘正之。 
辛亥，朝享景灵宫。壬子，享太庙。大礼使王曾言： 皇帝执玉被衮，酌献七室，而每室奏乐章，恐陟降为劳，请节宫架之奏。 帝曰： 三年一享，朕不敢惮劳也。 
癸丑，祀天地于圜丘。贺皇太后于会庆殿。
丁巳，恭谢玉清昭应宫。
十二月，辛未，加恩百官。
丁亥，诏： 百官、宗室受赂冒为亲属奏官者，毋赦。 
左正言孔道辅为左司谏、龙图阁待制。时道辅使辽犹未还，辽宴使者，优人以文宣王为戏，道辅艴然径出。主客者邀道辅还坐，道辅正色曰： 中国与北朝通好，以礼文相接，今俳优之徒侮慢先圣而不之禁，北朝之过也。 
是岁，南郊肆赦，中外以为丁谓将复还。殿中侍御史临河陈炎上疏曰： 丁谓因缘憸佞，窃据公台，今禋柴展礼，必潜输琛货，私结要权，假息要荒，冀移善地。李德裕止因朋党，不获生还；卢多逊曲事主籓，卒无牵复；请更不原赦。 帝然之。
○仁宗体天法道极功全德神文圣武睿哲明孝皇帝天圣六年（辽太平八年）
春，正月，己酉，罢两川乾元节岁贡织佛。
诏： 自今南郊军赏有阙，其三司官吏并劾罪。 
先是南郊赏赐军士，而汾州广勇军所得帛不逮它军，一军大噪，捽守佐堂下劫之，约予善帛，乃免。城中戒备，遣兵围广勇营。转运使孙冲适至，命解围弛备，置酒张乐，推首恶十六人斩之，遂定。初，守佐以乱军所约者上闻，诏给善帛。使者至潞，冲促之还，曰： 以乱而得所欲，是诱之乱也。 卒留不予。
戊午，诏： 诸路提点刑狱朝臣、使臣，交割本职公事与转运使、副使，仍令转运司条所省事件以闻。 或言提点刑狱官过为烦扰，无益于事故也。
庚申，党项侵边界，边帅击破之。
甲子，辽诏州县长吏劝农。
是月，辽主如混同江。
二月，辛未，同知礼院王皞言： 谥者，行之表也。近日臣寮薨卒，虽官品合该拟谥，其子弟自知父祖别无善状，虑定谥之际，斥其谬戾，皆不请谥。窃以谥法自周公以来，垂为不刊之典，盖以彰善瘅恶，身殁之后，是非较然，用为惩劝。今若任其迁避，则为恶者肆志而不悛。欲乞今后凡有臣寮薨谢，不必候本家请谥，并令有司举行。如此，则隐慝无行之人有所沮劝矣。 从之。
壬午，工部尚书、平章事张知白卒。知白在相位，慎名器，常以盛满为戒，虽显贵，其清约如寒士。赠太傅、中书令。礼官谢绛议谥文节，御史王嘉言言： 知白守道徇公，当官不挠，可谓正矣，请谥文正。 王曾曰： 文节美谥矣。 遂不改。嘉言，禹偁子也。
知白九岁，其父终邢州，殡于佛寺；及辽师侵河北，寺宇多颓废，殡不可辨。知白既登第，徒行访之，得佛寺殿基，恍然识其处；既发，其衣衾皆可验。众叹其诚孝。
戊子，辽燕京留守萧孝穆，请于拒马河接宋境上置戍长以巡察，辽主从之。
三月，丙申朔，日有食之。
戊申，太后幸刘美第，左司谏刘随奏疏劝止。太后纳其言，自后不复再往。
壬子，以张士逊为礼部尚书、同平章事。
张知白既卒，帝谋代之者，宰相王曾荐吕夷简，枢密使曹利用荐张士逊。太后以士逊位居夷简上，欲用之，曾言辅相当择才，不当问位，太后许用夷简。夷简因奏事，言士逊事帝于寿春府最旧，且有纯懿之德，请先用之，太后嘉其能让。
癸丑，以姜遵为枢密副使。遵长于吏事，其治尚严猛，所诛残者甚众，时人号为 姜擦子 。太后遣内侍于永兴军营浮屠，遵希太后旨，悉毁汉、唐碑碣以代砖甓，躬自督治，既成，乃得召用。
己未，以范雍为枢密副使，班姜遵上。
是月，辽主驻长春河。
夏，四月，戊辰，诏审官、三班院、吏部流内铨、军头司，各引对所理公事。自帝为皇太子，辅臣参决诸司事于资善堂，至是始还有司。
丁丑，贷河北流民复业者种食，复是年租赋。
癸未，命龙图阁待制燕肃、直史馆康孝基同议蠲减三司岁所科上供物。凡中都岁用百货，三司视库务所积丰约，下其数诸路，诸路度风土所宜及民产厚薄而率买，谓之科率。诸路用度非素蓄者，亦科率于民。然用有缓急，则物有轻重，故上方所须，轻者反重，贱者反贵，而民有受其弊者。肃等既受命，建言京师库务所积可给二年者，请勿复科买，诏从之。
庚寅，以星变，斋居不视事五日，降畿内囚死罪，流以下释之，罢诸土木工，赈河北流民过京师者。
时命僧道襘禳于文德殿，殿中侍御史李纮奏曰： 文德殿，布政会朝之位，每灾异辄聚缁黄赞呗于间，何以示中外！ 
右司谏刘随，因星变言： 国家本支蕃衍，而定王之外，封策未行，望择贤者，用唐故事，增广嗣王、郡王之封，以应祖宗意。 
监察御史鞠咏条上应变五事，又言： 太子少保致仕晁迥，虽老而有器识，宜蒙访对，其必有补。 
五月，乙未朔，交趾寇边，诏广南西路转运司发谿峒丁壮捕之。时文思使焦守节知邕州，遣人入交趾，谕以利害，李公蕴拜章谢罪。
辽主清暑永安山。
庚戌，诏： 温、鼎、广等州岁贡柑，不得以贡馀为名，饷遗近臣。 始，王曾言于帝，请断贡馀。帝曰： 贡且劳矣，况其馀乎！ 亟命罢之。
枢密副使姜遵言： 咸阳民元守亮岁贡梨，朝廷给赐，常倍其直，守亮恃此夸其里中，因以凌弱。请绝其献。 帝曰： 朕不知守亮敢恃此以横也。 辛亥，诏罢之。
六月，丙寅，罢戎、泸诸州谷税钱。
周虢州防御使柴贵，世宗弟也，其孙肃自陈求官。帝问王曾曰： 肃果柴氏之后乎？ 曾对曰： 得贵告身验之，信然。 帝曰： 世宗开拓土宇，为吾国家也，后裔其可忘哉！ 命为三班奉职。
秋，七月，辽以南院大王耶律迪里为上京留守。
戊戌，辽主猎于平地松林。
乙未，开封府推官、监察御史馆陶王沿为河北转运副使。沿上言： 本朝制兵刑，未几于古。自契丹通好三十年，二边地常屯重兵，坐耗国用，而未知所以处之。请教河北强壮，以代就粮禁卒之阙，罢招厢军，以其冗者隶作屯田，行之数年，当渐销减，而强壮悉为精兵矣。
 古者刑平国，用中典，而比者以敕处罪，多重于律。律以绢估罪者，敕以缗直代之；律坐髡釱而役者，敕黥窜以为卒。比诸州上言，谪卒太多，衣食不足，愿勿复谪者七十馀州。以律言之，皆不至是，是以繁文罔之而置于理也。诚愿削深文而用正律，以钱定罪者，悉从绢估，黥窜为卒者，止从髡釱；此所谓胜残去杀，无待百年者也。 
壬子，江宁府、扬、真、润州江水溢，坏官民庐舍，遣使安抚赈恤。
八月，乙丑，诏免河北水灾州军秋税。
初，帝谓辅臣曰： 比令内侍往缘边视水灾，如闻有龙堰于海口，故水壅而不泄。可遣官致祭。 王曾曰： 边郡数大水，盖《洪范》所谓不润下之证。海口恐非龙可堰，宜宽民赋以答天灾。 故有是诏。
甲戌，淮南、江、浙、荆湖制置发运使张纶知秦州。纶，天禧末为发运副使。时盐课积亏者十年，纶乃奏除通、泰、楚三州盐户宿负，官助其器用，盐入优与之直，由是岁增课数十万。复置盐场于杭、秀、海三州，岁入课又三百五十万。居三岁，增上供米八十万。在江、淮逾六年，为民兴利除害甚众。性喜施与，漕卒多冻馁道死者，纶见之，叹曰： 此有司之过，非所以体上仁也。 推俸钱市絮襦千数，衣其不能自存者。
乙亥，河决澶州王楚埽。
戊寅，翰林学士承旨兼龙图阁学士刘筠知庐州。筠三入翰林，意望两府，及为承旨，颇不怿，尝移疾不出。或戏筠曰： 服清凉散必愈。 盖两府乃得用清凉伞也。筠前尝知庐州，爱其土，遂筑室城中，架阁藏前后所赐书，帝为飞白书，曰： 真宗圣文秘奉之阁 。及再至，即营冢墓，作棺，自为铭刻之。后二岁，竟卒于书阁。筠初为杨亿所识拔，后遂与亿齐名，时号杨、刘。性不苟合，临事明达，而其治尚简严。然晚为阳翟同姓富人奏求恩泽，清议颇少之。
丙戌，录唐张九龄后。九龄九代孙锡，以九龄告身及明皇批答来献。帝谓辅臣曰： 九龄，唐名相，宜旌其后。 即授国子四门助教。
九月，己亥，诏： 京朝官任内，五人同罪，奏举者减一任。 
乙巳，遣使修诸路兵械。
丙午，太常少卿、直昭文馆陈从易为左司郎中，兵部郎中、集贤院修撰杨大雅并知制诰。
自景德后，文士以雕靡相尚，从易独自守不变；与大雅特相厚，皆好古笃行，无所阿附。天禧初，大雅提点淮南刑狱，案部过金陵境上，遇风舟覆，冠服尽丧。时丁谓镇金陵，遣人遗衣一袭，大雅辞不受。王钦若亦不喜之。时议欲矫文弊，故并进用。大雅初名侃，避真宗旧讳，改焉。
壬子，辽主如中京，北德寽勒部节度使耶律延寿请视诸部，赐旗鼓，从之。
是月，准布诸部长多降于辽。
冬，十月，甲申，除福州民逋官庄钱十二万八千缗。
初，王氏据福州时，有田千馀顷，谓之官庄。太平兴国中，授券与民耕，岁输赋而已。天圣二年，发运使方仲荀言： 此公田也，鬻之可复厚利。 遣屯田员外郎辛惟庆领其事，凡售钱三十五万馀缗，诏减缗钱三之一，期三年毕偿。监察御史硃谏以为伤民，不可，诏复为贫弱者宽期。至是知州章频复以为言，诏悉除之。
辽魏王耶律色轸之孙妇指斥乘舆，其夫为之容隐，事觉，连坐，并籍其家。
辽主谕燕城将士： 若有敌至，总管备城之东南，统军使守西北，马步军备野战，统军副使缮壁垒、课士卒，各练其事。 
十一月，丙申，辽太子宗真纳妃萧氏，驸马都尉克迪之女也。
辽以耶律求翰为北院大王。
癸卯，翰林学士宋绶等上所撰《天圣卤簿记》十卷。初，南郊，绶摄太仆卿，陪玉辂，帝问仪物典故，占对辨给，因使绶集官撰记，帝叹其详备。
十二月，丁卯，赐故杭州处士林逋谥曰和靖先生，仍赡其家。逋临终赋诗，有 茂陵它日求遗稿，犹喜曾无封禅书 之句。既卒，州以闻，帝嗟惜之。
初，逋尝客临江，李谘方举进士，未有知者。逋曰： 此公辅器也。 及逋卒，谘适为州守，为素服，与其门人葬之。
辽主诏： 两国舅及南北王府乃国之贵族，贱庶不得任本部官。 
是岁，辽放进士张宥等五十七人。
○仁宗体天法道极功全德神文圣武睿哲明孝皇帝天圣七年（辽太平九年）
春，正月，癸卯，枢密使曹利用罢，以侍中判邓州。
初，太后临朝，中人与贵戚稍能轩轾为祸福，而利用以勋旧自居，不恤也。凡内降恩，力持不予，左右多怨。太后亦严惮利用，称曰侍中而不名。利用奏事帘前，或以指爪击带鞓，左右指以示太后曰： 利用在先帝时，何敢尔邪！ 太后颔之。利用奏抑内降恩，虽屡却，亦有不得已从之者。人揣知其然，或绐太后曰： 蒙恩得内降，辄不从。今利用家媪阴诺臣请，其必可得矣。 下之而验，太后始疑其私，颇衔怒。
内侍罗崇勋得罪，太后使利用召崇勋戒敕之。利用去崇勋冠帻，诟斥良久，崇勋恨之。会从子汭为赵州兵马监押，而州民赵德崇诣阙告汭不法事；奏上，崇勋请往案之，遂罢利用枢密而穷治汭罪。汭坐被酒衣黄衣，令人呼万岁，杖死。丙辰，贬利用为左千牛卫上将军，知随州。
是月，辽主至自中京。
二月，庚申朔，参知政事鲁宗道卒。宗道疾剧，帝临问，赐白金三千两。既卒，太后临奠，赠兵部尚书。宗道刚正疾恶，遇事敢言，不为小谨。初，太常议谥曰刚简，复改为隶简，议者以为 肃 不若 刚 为得其实云。
甲子，诏： 文臣历边任有材勇，武臣之子有节义者，与换官，三路任使。 
丙寅，张士逊罢。士逊以曹利用荐，得宰相，利用长枢密，凭宠自恣，士逊居其间，未尝有是非之言，时人目之为 和鼓 。及曹汭狱起，罗崇勋因谮利用，帝以问执政，众顾望，未有对者。士逊徐曰： 此独不肖子为之，利用大臣，宜不知状。 太后怒，将罢士逊，帝以其东宫旧臣，加刑部尚书，知江宁府，解通犀带赐之。后领定国军节度使，知许州。
以吕夷简同中书门下平章事、集贤殿大学士。
始，王曾荐夷简可相，久不用。士逊将免，曾因对言： 太后不相夷简，以臣度圣意，不欲其班枢密使张耆上尔。耆一赤脚健儿，岂容妨贤至此！ 太后曰： 吾无此意，行用之矣。 于是卒相夷简。
丁卯，以夏竦、薛奎参知政事，陈尧佐为枢密副使。奎入谢，帝谕奎曰： 先帝常以卿为可任，今用卿，先帝意也。 
癸酉，贬曹利用为崇信军节度副使，房州安置。利用又坐私货景灵宫钱贬，命内侍杨怀敏护送，诸子各夺两官，没听赐第，籍其资，黜亲属十馀人。宦者多恶利用，行至襄阳驿，怀敏不肯前，以语逼之。利用素刚，遂投缳而绝，以暴卒闻。利用性悍梗少通，力裁侥幸，而其亲旧或有缘恩以进者，故及于祸。然在朝廷，忠荩有守，始终不为柔屈，死非其罪，人多冤之。
乙酉，以河水灾，委转运使察官吏不任职者易之。
癸巳，募民入粟以赈河北水灾。
闰月，戊申，禁京城创造寺观。时都人厌土木之劳，及诏下，咸喜。
壬子，诏曰： 朕开数路以详延天下之士，而制举独久置不设，意吾豪杰或以故见遗也。其复置此科。 于是稍增损旧名，曰贤良方正、能直言极谏科，博通坟典、明于教化科，才识兼茂、明于体用科，详明吏理、可使从政科，识洞韬略、运筹决胜科，军谋宏远、材任边寄科，凡六，以待京朝官之被举及应选者。又置书判拔萃科，以待选人之应书者。又置高蹈丘园科，沉沦草泽科，茂才异等科，以待布衣之被举及应书者。又置武举，以待方略智勇之士。其法，皆先上艺业于有司，有司较之，然后试秘阁，中格，然后天子亲策之；若武举，则仍阅其骑射焉。
初，盛度建言于真宗，请设四科以取士。夏竦既执政，建请复制举，广置科目以收遗才。帝从之，更采度前议而降是诏。
癸酉，置理检使，以御史中丞为之。其登闻检院匦函改为检匣，如指陈军国大事，时政得失，并投检匣，令画时进入，常事五日一进。其称冤滥枉屈而检院、鼓院不为进者，并许指理检使审问以闻。
时上封者言： 自至道三年废理检院，而朝廷得失，天下冤枉，浸不能自达。 帝读唐史，见匦函故事，与近臣言之，夏竦因请复置使领，帝从其议。
乙卯，始命御史中丞王曙兼理检使。
三月，乙丑，诏： 吏受赇自今毋用廕。 时三司吏毋士安坐受赇，法应徒，而用祖廕以赎论，特决杖勒停，而降是诏。
辛巳，诏以辽饥民流过界河，令所过给米，分送唐、邓等州，以闲田处之。
癸未，诏： 百官转对，极言时政阙失，在外者实封以闻。 
时群牧判官夏县司马池因转对，言： 唐制，门下省，诏书出有不便者，得以封还。今门下虽有封驳之名，而诏书一切自中书下，非所以防过举也。 内侍皇甫继明等三人给事太后閤，兼领估马，自言估马有羡利，迄千官。事下群牧司，阅实，无羡利。继明方用事，自制置使以下，皆欲附会为奏，池独不可，吏拜曰： 中贵人不可忤也。 池不听，继明等怒甚。会除开封府推官，敕至閤门，为继明党所沮罢，乃以屯田员外郎出知耀州。
甲申，上封者言天下茶盐课亏，请更议其法。帝以问三司使寇咸，咸曰： 议者未知其要尔。河北入中兵食，皆仰给于商旅，若官尽其利，则商旅不行，而边民困于餽运矣。法岂可数更！ 帝然之，因谓辅臣曰： 茶盐，民所食，而强设法以禁之，致犯法者众。但缘经费尚广，未能弛之，又安可数更其法也？ 
泰州盐课亏缗钱数十万，事连十一州，诏殿中丞张奎往案之。还奏： 三司发钞稽缓，非诸州罪。 因言： 盐法所以足军费，非仁政所宜行。若不得已，令商人转贸流通，独关市收其征，则上下皆利，孰与设重禁壅阏之为民病！ 有诏，悉除所负。奎，临濮人，全义七世孙也。
丙戌，遣官祈晴。帝因谓辅臣曰： 昨令视四郊，而麦已损腐，民何望焉！此必政事未当天心也。古者大辟，外州三覆奏，京师五覆奏，盖重人命如此。其戒有司，审狱议罪，毋或枉滥。 又曰： 赦不欲数，然舍是无以召和气。 夏，四月，庚寅，赦天下，免河北被水民赋租。京师自三月朔雨不止，前赦一夕而霁。
辛卯，南平王李公蕴卒。其子德政遣人来告，以为交趾郡王。
五月，己未朔，诏礼部贡举。
庚午，上封者言： 近边内地州郡，多是儒臣知州，边事武略，安肯留意！欲望自今选有武勇谋略内殿崇班以上三二十人，于河北、河东、陕西及西川、广南，不以远近，但路居冲要处充知州，得替日，具本处民间利害或边事十件奏闻。或朝廷要人驱使，询之于朝，则曰某人曾在某处，知某处事宜，则是先试之以近边之事，后委之以临边之任，或为州郡之防，或为偏裨之将，不乏人矣。 枢密院请令武臣閤门祗候以上知州军，代还日，分件言事。
辽主清暑永安山。
六月，戊子朔，辽以长沙郡王色嘉努为广德军节度使，乐安郡王遂格为匡义军节度使，中山郡王查噶为保定军节度使，进封潞王。
壬辰，置益、梓、广南路转运判官，与转运使分部案巡，位诸州同判上；别给印，分巡即用之；仍诏磨勘及一年者迁一官。议者以为自罢诸路提点刑狱，而益、梓、广南止一转运使，不能周知民事故也。
丁未，大雷雨，玉清昭应宫灾。宫凡三千六百十一楹，独长生崇寿殿存。翼日，太后对辅臣泣曰： 先帝力成此宫，一夕延燔殆尽，犹幸一二小殿存尔。 枢密副使范雍，度太后有再兴葺意，乃抗言曰： 不若燔之尽也！ 太后诘其故，雍曰： 先朝以此竭天下之力，遽为灰烬，非出人意。如因其所存，又将葺之，则民不堪命，非所以祗天戒也。 宰相王曾、吕夷简亦助雍言，夷简又推《洪范》灾异以谏，太后默然。
太庙斋郎苏舜钦，诣登闻鼓院上疏曰： 今岁自春徂夏，霖雨阴晦，未尝少止，农田被灾者几于十九，臣以为任用失人，赏罚弗中之所召也。而大臣归咎于刑狱之滥，肆赦天下以为禳救，是杀人者不死，伤人者不抵罪，而欲以合天意也。古者断决滞狱以平水旱，不闻用赦。故赦下之后，阴霾及今。前志曰： 积阴生阳，阳生则灾见焉。 乘夏之气，发泄于玉清宫，震雨杂下，烈焰四起，楼观万叠，数刻而尽，非慢于火备，乃天之垂戒也。陛下当降服减膳，避正寝，责躬罪己，下哀痛之诏，罢非业之作，拯失职之民，庶几可变灾为祐。浃日之间，未闻为此，而将计工役以图修复。都下之人，闻者骇惑，咸谓章圣皇帝勤俭十馀年，天下富庶，及作斯宫，海内虚竭。陛下即位未及十年，数遭水旱，虽征赋咸入而百姓困乏。若大兴土木，则费用不知纪极，财力耗于内，百姓劳于下，内耗下劳，何以为国？今为陛下计，莫若采吉士，去佞人，修德以勤至治，使百姓足给而征税宽减，则可以谢天意而安民情矣。夫贤君见变，修道除凶；乱世无象，天下谴告。今幸天见之变，是陛下修己之日，岂可忽哉！ 舜钦时年二十一，易简之孙，耆之子也。
甲寅，王曾罢。始，太后受册，将御天安殿，曾执以为不可。及长宁节上寿，止供张便殿。太后左右姻家，稍通请谒，曾多所裁抑，太后滋不悦。会玉清昭应宫灾，累表待罪，乃出知青州。
以玉清昭应宫灾，知宫李知损编管陈州；御史台鞫火起，得知损尝与其徒茹荤聚饮宫中故也。
初，太后怒守卫者不谨，悉下御史狱。欲诛之。中丞王曙上言： 昔鲁桓、僖宫灾，孔子以为桓、僖亲尽当毁者也。辽东高庙及高园便殿灾，董仲舒以为高庙不当居陵旁，故灾。魏崇华殿灾，高堂隆以台榭宫室为戒，宜罢之勿治，帝不听，明年复灾。今所建宫，非应经义，灾变之来，若有警者。愿除其地，罢诸祷祠，以应天变。 而右司谏范讽亦言： 此实天灾，不当置狱穷治。 监察御史张锡言： 若反以罪人，恐重贻天怒。 言者既众，帝及太后皆感悟，遂薄守卫者罪。
议者尚疑将复修宫，讽又言： 山木已尽，人力已竭，虽复修，必不成。臣知朝廷亦不为此，其如疑天下何！愿明告四方，使户知之。 秋，七月，己巳，下诏以不复修宫之意谕天下。改长生崇寿殿为万寿观。
乙酉，罢诸宫观使并辅臣所领诸宫观使名，从吕夷简、张耆、夏竦之请也。
