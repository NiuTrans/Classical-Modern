起重光大渊献正月，尽九月，凡九月。
○高宗受命中兴全功至德圣神武文昭仁宪孝皇帝绍兴元年（金天会九年。辛亥，一一三一年）
春，正月，己亥朔，帝在越州。平旦，率百官遥拜二帝于行宫北门外，退，御堂朝殿，朝参官起居。自是朔望皆如之。
改元绍兴。德音降诸路杂犯死罪以下囚，释流以下；群盗限一月出首自新，仍官其首领；令州县存恤陈亡战伤将士及奉使金国与取过军前未还之家；民户今日已前倚阅税租，一切除放；复贤良方正直言极谏科；令有司条具元祐党籍臣僚未经褒赠人，吏刑部限一月检举。自绍圣废制科，至是始因德音下礼官讲求故事，然未有应者。
金人掠天水县徙治榆林。承奉郎、知县事赵璧方受贺，忽敌骑三百突入，坐上缚璧及统领官雷震、主簿张昔以去。璧等不屈，皆杀之。
己酉，金人攻扬州。
金同中书门下平章事时立爱，尝在宗望军中数年，谋画居多，至是求解机务，不听。癸丑，以立爱为侍中、知枢密院事，以张忠嗣为资政殿大学士、知三司使事。
丙辰，初许百司每旬休沐。宰执因奏事，帝曰： 一日休务，不至废事，使一月间措置得十事，虽二十日休务何害！若无所施设，虽穷夕何补也！ 
己未，浙西安抚大使刘光世言： 自去腊至今，招到女真及签军共六百六十馀人，乞补官。 诏补忠训郎已下，至效用甲头，内无姓人赐姓赵。
先是左监军完颜昌屯海陵，光世知其众久戍思归，乃铸金、银、铜三色为钱，文曰 招纳信宝 ，皆有使押字，以为信号。获戎人之解事者，贷而不杀，俾密示侪辈，有欲归附者，扣江执钱为信而纳之。自是归者不绝，遂创立奇兵、赤心两军。
辛酉，诏曰： 朕念太祖皇帝创业垂统，德被万世。神祖诏封子孙一人为安定郡王，世世勿绝。乃至宣和之末，以太常、礼部各有所主，依违不决，使安定之封至今不举，朕甚悯之！有司其上合袭封人名，遵依故事施行。 
是日，辅臣进次，帝因论此事曰： 太祖功德如此，世袭王爵，宜不为过。 范宗尹曰： 太祖尝云： 天下初定，朕思得长君以抚之。 而授太宗，则其意专为天下。 
帝又曰： 朕顷在籓邸，入见渊圣皇帝，率用家人礼。一日，论及金人事，尝奏曰： 京师甲士虽不少，然皆游惰羸弱，未尝简练，敌人若来，不败即溃耳。陛下宜少避其锋以保万全。 渊圣皇帝曰： 朕为祖宗守宗庙社稷，势不可动。 其后敌复逼京师，朕在相州得渊圣亲笔，谓悔不用卿言。是时近习小人，争言用兵，荧惑圣听，殊不量力，遂至今日之祸。 
癸亥，监察御史韩璜言： 臣误蒙使令，将命湖外，民间疾苦，法当奏闻。自江西至湖南，无问郡县与村落，极目灰烬，所至残破，十室九空。询其所以，皆缘金人未到而溃散之兵先之，金人既去而袭逐之师继至。官兵盗贼，劫掠一同，城市乡村，搜索殆遍。盗贼既退，疮痍未苏，官吏不务安集而更加刻剥；兵将所过纵暴而唯事诛求，嗷嗷之声，比比皆是，民心散畔，不绝如系，此臣所欲告于陛下者。然道中伏读改元德音，不觉感泣。州县情伪，陛下既已尽知，蠲烦去苛，恩意已备。臣之馀忠，欲陛下谨信诏令，务在必行。 诏： 比降德音宽恤事件，州县自宜悉意奉行，违者监察案劾，御史台察之。 
是月，金人以万骑攻河南寄治所西碧潭。
时镇抚使翟兴，以乏粮，方散遣所部就食于诸邑，所存惟亲兵数千。报至，人情危惧。兴安坐自若，徐遣骁将彭玘往，授以方略。设伏于井谷，遇敌至，阳为奔北；金人以精骑追之，遇伏，为所擒，馀众溃去。
初，顺县盗余胜等既作乱，官吏皆散，土军陈望素喜祸，与射士张衮谋，欲举寨应之。军校范旺叱之曰： 吾等父母妻子皆取活于国，今力不能讨贼，更助为虐，是无天地也！ 凶党忿，剔其目而杀之。暴尸于市。旺妻马氏闻之，行且哭，贼胁污之，不从，又杀之。贼既平，尸迹在地，隐隐不没，邑人惊异，为设香火。事闻，赠承信郎，赐祠号忠节。
二月，戊辰朔，祝友以其军降于刘光世。
初，友在新店，欲侵宣州，阻水，不克渡。会光世遣人招之，友留其使弥旬，然后受招。时江东路兵马副钤辖王冠在溧水驻军，友移书假道以趋镇江，冠不从，友引兵击之，冠军大败。友遂自句容之镇江，光世分其军，以友知楚州。
先是史康民在淮南，与友合军。康民之军极富，以金宝赂光世，光世喜，康民遂得进用。
庚午，改行宫禁卫所为行在皇城司。
壬申，初定每岁祭天地社稷，如奏告之礼。
己卯，日中有黑子，四日乃没。
辛巳，礼部尚书兼侍读秦桧参知政事。
癸未，范宗尹言： 天象有变，当避殿减膳。今人情危惧之际，恐不可以虚文摇动群听，望陛下修德以消弭之。臣等辅政无状，义当罢免。 帝曰： 日为太阳，人主之象，岂关卿等！惟在君臣同心，行安人利物实事，庶几天变不致为灾也。 
癸未，诏以季秋大飨明堂。江、淮招讨司随军转运使詹至言： 大敌在前，国势不力，请停大飨，以其费佐军。仍督诸军分道攻守，在尉在天之灵。继志述事，莫大于此。 
甲申，诏： 郡守在任改移，并俟新官合符，方得离任。 
丙戌，复秘书省，仍诏监、少不并置，置丞、郎、著佐各一员，校书郎、正字各二员。范宗尹尝因奏事，言无史官诚朝廷阙曲，由是复置。
有崔绍祖者，为金人所惊，自南京遁归，诈称越王次子保信军承宣使，受上皇蜡诏为天下兵马大元帅，兴师取陷没州郡。是日，至寿春府，和州镇抚使赵霖以闻。诏文字不得奉行，召皇侄赴行在。
庚寅，张浚奏： 本司都统制曲端，自闻吴玠兵马到郡，坐拥重兵，更不遣兵策应，已责海州团练副使、万州安置。 诏依已行事理。
初，浚自富平败归，始思端及王庶之言可用。庶时以朝议大夫持母丧居蜀，乃并召之。庶地近先至，力陈抚秦保蜀之策，劝浚收熙河、秦凤兵，扼关、陇以为后图，浚不纳；求终制，不许，乃特授参议官。
浚徐念端与庶必不相容，暨端至平道，但复其官，移恭州。宣抚处置使司主管机宜文字杨斌，素与庶厚，知庶怨端深，乃盛言端反以求合。又虑端复用，谓端反有实迹者十，又言端客赵彬揭榜凤州，欲以兵迎之。秦凤副总管吴玠，亦惧端严明，谮端不已。庶因言于浚曰： 端有反心久矣，盍蚤图之？ 会蜀人多上书为端讼冤，浚亦畏其得众心，始有杀端意矣。
癸巳，诏侍从、台谏条具保民弭盗、遏敌患、生国财之策。
翰林学士汪藻上驭将三说：一曰示之以法，二曰运之以权，三曰别之以分。大略谓： 诸将过失，不可不治。今陛下对大臣不过数刻，而诸将皆得出入禁中，是大臣见陛下有时而诸将无时也。道路流传，遂谓陛下进退人材，诸将与焉。又，庙堂者，具瞻之地，大臣为天子立政事以令四方者也。今诸将率骤谒，径至便衣密坐，视大臣如僚友，百端营求，期于必得，朝廷岂不自卑哉！祖宗时，三衙见大臣，必执梃趋庭，肃揖而退，盖等威之严，乃足相制。又，遣将出师，诏侍从集议者，所以博众人之见，今则诸将在焉。诸将，听命者也，乃使之预谋。彼既各售其说，则利于公不利于私者，必不以为可行，便于己不便于国者，必不以为可罢，欲其冒锋镝，趋死地，难矣。自今诸将当律以朝仪，毋数燕见。其至政事堂，亦有祖宗故事，且无使参议论之馀，则分既正而可责其功。是三说果行，则足以驭诸将矣，何难乎弭盗，何忧乎遏敌哉！
 若夫理财，则民穷至骨，臣愿陛下毋以生财为言也。今国家所有，不过数十州，所谓生者，必生于此数十州之民，何以堪之！惟通加裁损，庶乎其可耳。外之可损者，军中之冒请；内之可损者，禁中之泛取。今军中非战士者率三分之一，有诡名而请者，则挟数人之名；有使臣而请者，则一使臣之俸兼十战士之费；有借补而请者，则便支廪禄与命官一同。闻岳飞军中，如此者数百人，州县惧于凭陵，莫敢呵诘，其盗支之物，可胜计哉？臣窃观禁中有时须索，而户部银绢以万计，礼部度牒以百计者，月有进焉。人主用财，须要有名而使有司与闻。至于度牒，则以虚名而权实利，以济军兴之用，诚非小补，幸无以方寸之纸捐以予人而不知惜也。
 然臣复有私忧过计者。自古以兵权属人久，未有不为患者，盖予之至易，收之至难，不早图之，后悔无及。国家以三衙官管兵而出，一兵必待密院之符，祖宗于兹，盖有深意。今诸将之骄，枢密院已不能制，臣恐贼平之后，方劳圣虑。自古偏霸之国，提兵者未尝乏人，岂以四海之大而寥寥如此！意偏裨之中，必有英雄，特为二三大将抑之而不得伸尔。谓宜精择偏裨十馀人，各授以兵数千，直属御前而不隶诸将，合为数万，以渐稍诸将之权，此万世计也。 是时，诸将中刘光世尤横，故汪藻有是言。
藻书既传，诸将皆忿，有令门下作论以诋文臣者，其略曰： 今日误国者皆文臣。自蔡京坏乱纪纲，王黼收复燕、云之后，执政侍从以下，持节则丧节，守城则弃城，建议者进讲和之论，奉使者持割地之说，提兵勤王则溃散，防河拒险则逃遁。自金人深入中原，蹂践京东、西、淮南之地，为王臣而弃地、弃民、误国、败事者，皆文臣也；间有竭节死难，当横溃之冲者，皆武臣也。又其甚者，张邦昌为伪楚，刘豫为伪齐，非文臣谁敢当之！ 自此文武二途，若冰炭之不合矣。
金人以舟载江、浙所掠辎重，自洪泽入淮，至清河口，假宣教郎国秦卿在赵琼水寨，与琼夜劫其舟，得李棁所携户部尚书之印。
丙申，复诏诸路提刑司类省试。于是川陕宣抚处置使张浚，始以便宜合川、陕举人，即置司类省试。
是月，金人至德顺军，经略使刘锡遁去。
金人以兵少，不敢由秦亭，声言分三道，而独出沿边以掠。熙素多马，金人驻兵，搜取无遗。马步军副总管、中亮大夫、同州观察使刘惟辅将遁去，顾熙州尚有积粟，恐敌因之以守，急出，悉焚之。敌追及，所部皆走，惟辅与亲信数百匿山寺中，遣人诣夏国求附属，夏国不受，其亲信赵某诣金军降。金执惟辅，诱之百方，终不言，怒捽以出，惟辅奋首顾坐上客曰： 国家不负汝，一旦遂附贼邪！ 即闭口不复言。第六将韩青者，间行从惟辅，为敌所得，骂敌不降而死。统制官□重以熙河降。知兰州龛谷寨高子儒闻惟辅尚存，固守以待。乃城破，先刃其家而后死。子儒，狄道人也。
金人既略熙河地，遂引归。李彦琪在古原州，张中孚及其弟中彦导金人劫降之。赵彬引敌围庆阳，守将杨可升守，不降。五路破，秦凤经略使孙渥，收本路兵保凤州；统领官关师古，收熙河兵保巩州。于是金人尽得关中地。
关陕之失也，士大夫守节死义者甚众。陇州既失，守朝请郎、知州事刘化源不肯降，敌使人守之，不得死，遂驱入河北，贩买蔬果，隐民间者十年，终不屈辱。奉议郎、通判原州米璞，亦杜门谢病，卒不受污。化源、璞世家耀州，西人皆敬之。金人入凤翔，秉义郎、权知扶风县康杰，与敌将冯宣战，宣爱而欲招之，杰奋曰： 吾当死于陈，不能死于敌。 遂战死。忠翊郎、知天兴县李伸，为金人所围，坚守不下，城既破，伸曰： 岂使敌杀我！ 遂自杀。时庆阳围急，成忠郎卢大受，欲会合军民收复邠、宁二州，解庆阳之围，为人所告，送宁州狱，论死。敦武郎、秦州定西寨都监兼知寨郑涓，为金人所攻，袒臂而战，及城破，自刺不死，金人高其节，亦弗害也。是时守令，城下者金人皆因而命之。文林郎、知彭阳县李喆独不降，与其民移治境上，金人令执之以献，欲官之，凡三辞。其后金人以为归附，命为儒林郎，喆言于所司曰： 元系捕获，不敢受归附之赏。 以其牒还之。有武功大夫、知环州安寨田敢者，尝得太祖御容，欲间行南归以献，事泄，杖之死。其后武功大夫、秦凤路兵马都监刘宣，以蜡书密遣人与吴玠相结，且率金将任拱等以所部归朝。约日已定，有告之者，金人取宣缕擘之，其家属配曹州。
豫又升渭州为平凉府，去庆阳、延安府名，复旧州名，即以叛将张中孚守平凉府，中彦守秦州，赵彬守庆州，慕容洧守环州。
三月，丙午，诏以京畿第二将兵千人隶神武中军，用统制官辛永宗情也。于是中军凡六千人。
金师还自熙河，至弓门寨，巡检王琦御之。金立招降旗榜，改阜昌年号，众皆拜，琦独不屈，金知平凉府张中孚执而杀之。
庚戌，江淮招讨使张俊复筠州。
初，俊引兵至豫章，而李成在江州，其将马进在筠州，皆不讲。俊喜曰： 我已得洪州，破贼必矣！ 乃复敛兵，若无人者，金鼓不动，令将士： 登城者斩！ 居月馀，进以大书文牒使来索战，俊复细书答状以骄之。又命神武前军统制王侄阅水军于江中，贼势方强，谓俊为怯战。俊谍知敌稍怠，乃议遣诸将分道击贼。中部统制官杨沂中曰： 兵分则力弱。 通、秦镇抚使岳飞请自为先锋，沂中由上流径绝生米渡，出贼不意，遇其锋，击破之，乘胜追奔，前一旦至筠州。进出军背筠河，先据要地，沂中语俊曰： 彼众我寡，当以骑胜。愿以骑见属，公率步兵当其前。 沂中乃将骑数千，与神武后军统制陈思恭分为两道，同出山后，严陈以出。鏖击至午，精骑自山驰下，贼骇乱，退走，大败之，俘获八千。明日，又战，俊疑其复叛，令思恭夜殪之，进力不支，乃遁，俊随复筠州、临江军。马进至南康，遇统制官巨师古，失利。进复还江州，与成会，俊整兵追之。
壬子，朝奉郎、通判泰州马尚就差知泰州，招谕军民归业，并兴盐场等事。
先是张荣在通州，以地势不利，乃引舟入缩头湖，作水寨以守。金右监军昌在泰州，谋久驻之计，至是以舟师攻荣水寨。荣亦出数十舟载兵迎敌，望金人战舰在前，荣惶遽，欲退不可，徐谓其众曰： 无虑也！金人止有数舰在前，馀皆小舟，方水退，隔淖不能登岸，我舍舟而陆，击之可尽。 遂弃舟登岸，大呼而杀之。金人不能聘，舟中自乱，溺水陷淖者不可胜计。昌收馀众二千奔楚州，荣获昌子婿佛宁，俘馘甚众。荣自京东来，未尝承王命，遂无路告捷，闻光世在镇江，乃遣人愿听节制，且上其功。光世大喜，以荣知泰州。
自渡江，国史散佚，至是衢州布衣何克忠献《太祖实录》、《国朝宝训》，诏授下州文字。后八九年而国书始备。
甲子，始下诏罪状李成，募有能斩首及获成者，除节度使，赐银万两，钱万缗，且赦成军中胁从者。
初，马进既败，江淮招讨使张俊，追之至奉新楼子庄。贼将商元，据草山设伏，俊熟视，见山险路狭，乃遣步兵从间道直趋山顶，杀伏夺险，遂至江州。进拒战不胜，绝江而遁。乙丑，俊复江州。统制官杨沂中、赵密引兵追击，又大败之，成复还蕲州。自是俊军有 铁山 之号。
是月，金人自阶州引兵侵文州，而江涨不得渡，遂还，因弃城去。武德大夫、知岷州李惟德，亦率官吏弃城来归。
惟德先守鄜州，城既破，敌就用之。张浚复以为右武大夫、荣州刺史。于是尽失陕西地，但馀阶、成、岷、凤、洮五郡及凤翔府之和尚原、陇州之方山原而已。
时兴元帅府草创，仓禀乏绝，师旅寡弱，王庶抚教之，河东、陕西溃师，多旧部曲，往往来归，不数月，有众二万。
四月，己巳，参知政事秦桧言： 臣昨与何、陈过庭、孙傅、张叔夜同扈二圣出疆，今臣偶获生还，骤蒙圣奖，擢居政府，而、过庭、叔夜皆死异域，体骸不全，游魂无归，可为伤恻。欲望睿慈特依近者聂昌体例，追赠等官职，仍给其家恩泽，以为死事之劝。 诏赠、过庭、傅、叔夜并开府仪同三司，官子孙各十人。
癸酉，故承议郎刁翚，赠直龙图阁。先是翚通判登州，会金人南侵，翚率兵迎敌，至黄山馆，与敌遇，军败，力战，身被七矢而死。至是言者论其忠，特录之。
甲戌，复政州为龙州，剑川、嘉祥、雷乡、建城、辰阳、罗川、盈川、泉江、枳县并复旧县名，通会镇复旧镇名。以朝奉郎、新通判建昌军庄绰言，自大观以后，避龙、天、万、载等字更易州县名不当也。
丁丑，刑部尚书、权礼部尚书胡直孺等言： 参酌皇祐诏书，将来请合祭昊天上皇、皇地祇于明堂，奉太祖、太宗以配天，庶几礼专事简。 从之。
己卯，金主诏曰： 新徙戍边户，匮于衣食，有典质其亲属奴婢者，官为赎之；户计其口而有二三者，以官奴婢益之，使户为四口；又，乏耕牛者，给以官牛。别委官劝督田作，戍户及边军资粮不继，籴粟于民而与赈恤；其续迁戍户在中路者，姑止之，即其种艺，俟毕获而行，及来春农时，以至戍所。 
庚辰，隆祐皇太后崩于行宫之西殿，年五十九。
帝自后不豫，衣不解带者连夕。至是范宗尹等见帝于殿之后閤，帝哀恸甚久，谕宗尹等，丧礼当从厚。
辛巳，诏： 隆祐皇太后应行典礼，并比拟钦圣宪肃皇后故事，讨论以闻。朕以继体之重，当从重服。 
癸未，襄阳镇抚使桑仲陷邓州，杀右武大夫、淮康军承宣使、河东招捉使、知汝州王俊。
初，仲围邓州急，守臣武功郎谭衮遣人诣俊求援，俊自伞盖山引众赴之。兗与饮燕，俊醉，兗率众突围出奔，遂入蜀。仲攻城陷，执俊归襄阳，磔之。既，遂以其副都统制李横知邓州。
仲，高密人，尝为黄河埽兵，以勇自负。仲虽嗜杀，然性颇孝，或盛怒欲杀人，其母戒之即止。每自称桑仲本王官，终当以死报国，故能服其下焉。
甲申，同知枢密院事李回为攒宫总护使，刑部尚书胡直孺为桥道顿递使，神武左军都统制韩世忠为总管，内侍杨公弼为都监。调三衙神武辎重越州卒千二百人穿复土。故事，园陵当置五使。议者以遗诰云权宜择地攒殡，故第命大臣一员总护。
乙酉，辅臣拜表，请帝为隆祐服期，从之。
丙戌，以太后崩，下诏恤刑。遣官告天地、社稷、宗庙，望告诸陵。
丁亥，宣抚处置使张浚杀责授海州团练副使曲端于恭州。
端既为利、夔制置使王庶所谮，忠州防御使、知渭州吴玠亦憾之，乃书 曲端谋反 四字于手心，因侍浚立，举以示浚。浚素知端、庶不可并立，且方倚玠为用，恐玠不自安。庶等知之，即言： 端尝作诗题柱，有指斥乘舆之意曰： 不向关中兴事业，却来江上泛渔舟。 此其罪也。 浚乃送端恭州狱。有武臣康随者，在凤翔，常以事忤端，鞭其背百，切骨憾端，浚以随提点夔州路刑狱。端闻之，曰： 或其死矣！ 呼天者数声。端有马名铁象，日驰四百里，至是连呼 铁象可惜 者数声，乃赴逮。既至，随命狱吏系维之，餬其口，A146之以火，端干渴而死。士大夫莫不惜之，军民亦皆怅恨，浚以是大失西人之心。
是春，金左副元帅宗翰，使右都监耶律伊都将燕、云、女直二万骑攻西辽于和勒城，调山西、河北夫馈餫，自云中至和勒城，经沙漠三千馀里，民无一二得还。始，金人侵中原，有掳掠，无战斗，计其从军之费，及回日所获数倍。自立刘豫之后，南侵淮，西侵蜀，生还者少而得不偿费，人始患之。故漠北之行，民不胜其苦。
伊都之军和勒也，失其金牌，宗翰疑伊都与西辽暗合，迁其妻子于女直，伊都始贰。
五月，己亥，手诏礼部、太常寺，讨论隆祐皇太后合行册礼及奏告天地、宗庙等事。
初，进士黄纵，上书论隆祐皇太后顷年以诬谤废斥，未尝昭雪，虽复位号，然未正典礼及册告宗庙，朝议欲因升祔庙庭，特行册礼。帝谕大臣： 太母失位于绍圣之末，其后钦圣复之，再废于崇宁之初；虽事出大臣，然天下不能户晓，或得以窃议两朝。 范宗尹曰： 太母圣德，人心所归，自陛下推崇位号，海内莫不以为当然。前后废斥，实出章惇、蔡京，人皆知非二圣之过。 礼部员外郎王居正以谓： 国朝追册母后，皆由前日未极尊亲之故。隆祐皇太后蚤俪宸极，虽蒙垢绍圣，退处道宫，而按元符三年五月诏书，则上皇受命钦圣宪肃皇后以复冢妇之意，亦已明甚。崇宁初，权臣擅政，悖违典礼，以卑废尊，是太后之隆名定位，已正于元符，而不在靖康变故之日也。谓宜专用钦圣诏书及崇宁奸臣沮格之意，奏告天地宗庙，其册礼不须讨论。 议遂定。
癸卯，侍从、台谏集议隆祐皇太后谥曰昭慈献烈后。
甲辰，帝始御正殿。
江西安抚大使硃胜非奏内侍李肖随刘绍先出战，功系第二等，帝曰： 恐无此理，肖安得有战功！毋庸行出，惧贻笑四方。 张守曰： 不若但以传宣之劳赏之。 
癸卯，帝出 大宋中兴之宝 及上皇所获元圭以示辅臣。宝，上新刻者。
中书舍人洪拟转对，论帝王之学，中叙董仲舒、王吉之言，末以章句书艺为非帝王之事。帝曰： 人欲明道见礼，非学问不可。惟能务学，则知古今治乱成败与夫君子小人善恶之迹，善所当为。恶所当戒，正心诚意，率由于此。 范宗尹曰： 人主欲以此为先务。 因奏仇士良告其徒之言，帝然之。
忠州防御使、秦凤经略使吴玠及金人乌鲁、折合战于和尚原之北，败之。
时金主之从侄没立，与乌鲁、折合以数万骑分两道西侵，没立自凤翔，二将由阶、成，约日会和尚原。玠与其弟统领官、武翼郎、閤门宣赞舍人璘，以散卒数千人驻原上，朝问隔绝，军储匮乏，将士家属，往往留敌，人无固志，有谋劫玠兄弟北去者，幕客陈远猷夜入告。玠遽召诸将，励以忠义，歃血而誓，诸将感泣，为备益力。
是日，二将以劲骑先期而至，陈于原北，玠击之，四战皆捷。山谷中路狭而多石，马不能行，敌弃马，遂败去。后三日，没立自攻箭筈关，玠遣别将击之，二军卒不得合。又五日，敌移寨黄牛岭，会大风雨雹，翼日引去。张浚录其功，承制以玠为明州观察使，璘为武德大夫、康州团练使，赐金带，擢秦凤路兵马都钤辖，节制和尚原军马。
丙午，江东安抚大使司奏捕虔贼李敦仁获捷。
真、扬镇抚使郭仲威为刘光世所执。
初，仲威闻敌退，乃以其将李怀忠知扬州，而自往真州屯驻。仲威与李成有旧，闻在九江，欲往从之。时滁濠镇抚使刘纲，以所部屯建康之雨花台，仲威为所扼，不得进，复还扬州，谋据淮南以通刘豫。光世知其反覆，遣前军统制王德往捕之，宣言游徼淮上，至维扬，仲威迎谒于摘星台，德手擒之，遂并其众。诏斩仲威于平江市。先是仲威焚掠平江，邦人怨甚，故就诛之。
金分遣使者诸路劝农。
丁巳，诏江、淮州军： 自今有金国南归之人，赉到二圣密诏、文檄、蜡弹之类，未得奉行，具奏听旨，违者重置典宪。 先是伪造者众，故条约之。
参知政事秦桧，乞以昨任御史中丞致仕日本家奏补兄彬、男熺恩泽文字毁抹，更用建炎二年大礼恩例补兄彬文资，从之。熺，王奂孽子也。桧娶奂女弟，无子。奂妻，郑居中女，怙贵而妨，桧在北方，出熺以为桧后，奏官之。至是其家以熺见桧，桧甚喜。
庚申，福建制置使辛企宗奏顺昌盗余胜就招。
壬戌，范宗尹等以国用不足，奏鬻通直、修武郎已下官。帝曰： 不至人议论否？ 张守曰： 祖宗时尝亦有此，第止斋郎。 李回曰： 此犹愈于科敛百姓。 帝曰： 然。大凡施设，须可行于今，可传于后，即善耳。 宗尹乃退。其后遂止鬻承直郎已下官。
邵青受刘光世招安，太平州围解。
初，青既薄城下，与其徒单德忠、阎在等分寨四郊，开畎河水，尽淹圩岸以断援兵来路。调民伐木为慢道，怠缓者杀而并筑之，一日之间，与城相平。贼攻具毕施，遂纵火焚楼橹。刳孕妇，取胎以下吉凶。敌楼为砲所坏，守臣郭伟运土实之，贼不能近。伟方食于城下，青以砲击其案，又以矢毙其侍吏，伟亦不顾。相持凡九日，伟募死士乘夜下城，因风焚其慢道；又二日，决姑溪水以灌其营。青穷蹙，会光世遣使来招安，翼日，青遂去。初，青之参议官魏曦多智，伟惮之，乃为书，以响箭射于城外。已而曦力劝青就招，青怒，杀曦。人皆谓伟用间言，青信之也。
癸亥，初，马进既为江、淮招讨使张俊所败，而李成犹在蕲州，至是俊引兵渡江，至黄梅县，亲与成战。成据石幢坡，凭山以木石投人，俊乃先遣游卒进退若争险状以误之。俊率众攻险，贼徒奔溃，进为追兵所杀。成去，以馀众降伪齐。
六月，丙寅朔，诏： 自今朔望遥拜二圣于殿上，百官于殿下行礼。 先是帝与百官并拜于庭，而中书林遹以为非宜，请用家人礼，故有是旨。
壬申，宰相范宗尹率百官奉上昭慈献烈皇后谥册于太庙，宝用银涂金，册以象简，其文，参知政事秦桧所撰也。时太庙神主寓温州，乃即大善寺大殿上设祖宗寓室行礼。
丁丑，诏越州申严门禁。时有溃兵数百直入行在越州，泊于禹迹寺，阖城震骇。论者以为言，乃命诸门增甲士守视，命官亲书职位出入。军马自外至者，悉屯于城外。
戊寅，言者论： 朝廷暂驻江左，盖非得已，当为攘却恢复之图。顷岁驻跸扬州，有兵数十万，可以一战；而斥堠不明，金人奄至，卒以奔走，逾江入越，此宰相黄潜善、汪伯彦之过也。前年移跸建康，是时兵练将勇，食足财丰，据江上不测之险，当敌人疑惧之秋，可以守矣；而舟师不设，金人未至，先已奔走，遵海而南，此吕颐浩之过也。往者不可谏，来者犹可追。陛下今岁战守之策，安所从出？万一事起仓猝，大臣复欲弃土地，遗人民，委府库，脱身奔走，此岂安国家定社稷之媒乎！臣愚以谓有江海，则必资舟楫战守之具；有险阻，则必资郡县固守之力；有兵将，则必驾驭驯扰，不可为将帅自卫之资；有财赋，则必转运灌输，不可为盗贼侵据之用。伏望委任大臣，早赐措画。 
己卯，昭慈献烈皇后灵驾发引，帝遣尊于行宫外门，参知政事张守撰哀册文。礼毕，易吉服还内。百僚服初丧之服，诣五云门外奉辞，退，易常服，诣常朝殿门外立班，进名奉慰。故事，园陵用吉凶仪仗五千三十一人，至是太常请权用五百四十四人。
初，总护使李回既受命，有司犹援园陵之制，辟官分局，费用颇广。宝文阁待制陈戬，时为给事中，上疏论列，以为异日归祔泰陵，复用何礼？至谓会稽之山不可采，而欲取他山之石；厢禁之卒不足用，而欲调诸郡之夫；并缘为奸，夸侈如此，岂不违太后慈俭之遗训！于是一切镌省。
辛巳，诏文林郎、越州上虞县丞娄宗亮赴行在，以其言宗社大计也。
宗亮之书曰： 先正有言，太祖舍其子而立弟，此天下之大公也；周王薨，章圣取宗室子育之宫中，此天下之大虑也。仁宗皇帝感悟其说，诏英宗入继大统，文子文孙，宜君宜王，遭罹变故，不断如带，今有天下者，独陛下一人而已。恭惟陛下克己忧勤，备尝艰难，春秋鼎盛，自当则百斯男。属者椒寝未繁，前星不耀，孤立无助，有识寒心，天其或者深为陛下追念祖宗仁心长虑之所及乎？崇宁以来，谀臣进说，推濮王子孙以为近属，馀皆谓之同姓，致使昌陵以后，寂寞无闻，奔迸蓝缕，仅同民庶。恐祀丰于昵，仰违天监，艺祖在上，莫肯顾歆，此二圣所以未有回銮之期，强敌所以未有悔祸之意，中原所以未有息肩之时也。欲望陛下于伯字行下，遴选太祖诸孙有贤德者，视秩亲王，使牧九州，以待皇嗣之生，退处籓服。更加广选宣祖、太宗之裔材武可称之人，升为南班以备环列。庶几上尉在天之灵，下系人心之望。臣本书生，白首选调，垂二十年，今将告归，不敢缄默。位卑言高，罪当万死，惟陛下幸赦！ 疏入，帝读之，大为叹寤。
壬午，权攒昭慈献烈皇后于会稽县之上皇村，神围方百步，下宫深一丈五寸，明器止用铅锡，置都监、巡检各一员，卫卒百人，生日忌辰，旦望节序，排办如天章阁之仪。改宝山证慈禅院为泰宁寺，专奉香火，赐田十顷。帝事昭慈皇后，备极考爱，故园陵仪范，率用母后临朝之比焉。
癸未，江淮招讨使张俊以大军至瑞昌县之丁家洲。
初，俊被密旨并收李允文，恐其拒命，乃与神武后军统制陈思恭谋之，思恭言允文兵尚众，须以计取。会英州编管人汪若海自江东赴贬，行至抚州，允文以书招之。招讨使参议官汤东野，因引若海谒俊，俊曰： 君与李节制善，盍往说之与俱来，免盛夏提师至鄂 若海曰： 与来而少保诛之，则若海为卖友。 俊曰： 以百口保之。 若海先以书与允文曰： 张少保既破李成，欲移兵指武昌。若海言君无反状，其属曰： 节制非朝命，且杀袁植与留四川纲运，非反而何！ 惟少保言 以百口相保 。今有三说：刘豫新立，君能引张用之众，擒豫以取重赏，一也；或引众西投宣抚司张枢密，既相辟，必为君白于朝，二也；信少保百口相保之言，三也。君勿恃张用之徒为强，彼见李成既破，皆已丧魄，若知朝廷怒君，必回戈相逐矣。 允文感悟，乃举其军东下。俊因檄若海并招新除舒蕲镇抚使张用，时用自咸宁县引兵趋分宁，为通泰镇抚使岳飞所逼逐，会俊于丁家洲。俊并将二军，遣统制王伟护允文及参谋官滕膺赴行在。
甲申，昭慈献烈皇后神主还越州。
戊子，帝谕大臣曰： 昨令广选艺祖之后宗子二三岁者得四五人，资相皆非歧嶷，且令归家，俟其至皇南选之。 先是尚书右仆射范宗尹有造膝之请，帝曰： 艺祖以圣武定天下，而子孙不得享之，遭时多艰，零落可闵。朕若不取法仁宗，为天下计，何以慰在天之灵！ 同知枢密院事李回曰 自昔人君，惟尧、舜能以天下与贤，惟艺祖不以大位私子，圣明独断，发于至诚。陛下远虑，上合艺祖，实可昭格天命。 帝曰： 此事亦不难行，只是道理所在。朕止令于伯字行中选择，庶昭穆顺序。 秦桧曰： 须择宗室闺门有礼法者。 帝曰： 当如此。 签书枢密院事富直柔曰： 宫中有可付托否？ 帝曰： 朕已得之。若不先择宫嫔，则可虑之事更多。 宗尹曰： 陛下睿明，审虑如此，宗庙无疆之福。 帝所指宫嫔，盖张婕妤、吴才人也。
初，安南贼吴忠，与其徒宋破坛、刘洞天作乱，聚众数千人，焚上犹、南康等三县，杀巡尉，进犯军城，统制官张中彦、李山屡举兵讨之，不克。是日，江南提点刑狱公事苏恪，以从事郎田如鰲权南康县丞，令与朝奉大夫、权通判魏彦杞往招捕。未几，破坛为彦杞所杀，如鰲寻遣兵焚贼寨，杀洞天。
壬辰，金赐昏德公、重昏侯时服各两袭。
是夏，金左副元帅宗翰，右监军希尹，自云中之白水泊，右副元帅宗辅，自燕山之望国崖避暑。山西汉民赂宗翰执盖者素之，宗翰几死。
秋，七月，乙未朔，刘光世以枯秸生穗为瑞，奏之。帝曰： 岁丰，人不乏食，朝得贤辅佐，军中有十万铁骑，乃可为瑞，此外不足信。朕在籓邸时，梁间有芝草，府官皆欲上闻，朕手自碎之，不欲生此奇怪事。 辅臣叹服。
庚子，朝议大夫、新知澧州吴革为潼川府路转运副使。自置宣抚司后，四川监司以敕除者始此。
诏通泰镇抚使岳飞一军，权留洪州弹压盗贼，以江淮招讨使张俊将班师也。遂以飞为神武右副军统制。
壬寅，复置翰林天文局、太史局学生，太史局五十人，天文局十人。
丁未，太尉、两浙西路安抚大使、淮南、扬、楚等州宣抚使刘光世兼海泗安抚使。时淮北之人归附者甚众，故命光世安辑之。
殿中侍御史章谊言： 闻邵青自太平州乘船，经由镇江府、江阴军，遂入平江之常熟县，所至劫掠。刘光世以骁将锐兵而不能应时擒制，以邵青所乘皆舟楫，而光世皆平陆之兵故也。国家既凭大江以为险阻，而于舟师略不经意。今邵青小丑，光世大帅，乃敢越境深寇；使贼有大于此者，将何以御之！臣闻古兵法，舟师有三等，其舟之大者为陈脚船，其次为战船，其小者为传令船。盖置陈尚持重，故用大舟；出战尚轻捷，故用其次；至于江海波涛之间，旗帜金鼓，难以麾召进退，故用小舟。由此观之，凡舟之大小，皆可以为守战之备，不必皆用大舟然后济也。望于驻跸之地，置一水军，帅以名将，计亦易办。 诏淮南宣抚措置。时青已移舟通州海门镇，而行在未知也。
己酉，昭慈献烈皇后虞主往温州太庙。
乙卯，中书舍人林遹转对，论： 金虽北去，安知不示弱以怠我师，候秋高马肥，遣李成招集濒淮饥民，呼吸群盗，侵轶江南，徐遣劲骑，由真、扬、福山捣虚浙右。愿乘此时，聚众积粟，蒐将阅士，以备防秋之计。今日之弊，在于舟不习战，将不用命，财用殚匮，民食艰鲜，州县以军兴为名而倍取无度。此乃腹心之深病，政事所当先；而盗贼、四裔，尚为病在四肢，可以渐去也。惟陛下与大臣汲汲讲图之。 
初，五湖捕鱼人夏宁，聚其徒为盗，后有众千馀，专掠人以为食，郭仲威尝招之，不应命，至是受刘光世招安。又有仲威馀党出没于淮南，亦受光世招安，皆令来长芦俟舟以济。宁等无食，半月之间复啖万馀人，是日，始具舟迎之。由是江北乡村愈觉凋残矣。
己未，昭慈献烈皇后卒哭，命左监门卫大将军士C200，即内中天章阁几筵前行卒哭之祭。帝不视事，百官进名奉慰。
辛酉，召江东安抚大使兼知池州吕颐浩赴行在，欲代范宗尹也。
是日，颐浩督诸将与张琪战于饶州城外，大败之。琪自徽州引兵犯饶州，众号五万。时颐浩自左蠡班师，帐下兵不满万，郡人大恐。颐浩遣统制官巨师古招降之，琪许受招，诱师古入其营，遂薄城下。统制官、右武大夫、宣州观察使阎皋，颐浩爱将也，方捕盗于宜黄，走檄呼之，会皋平盗而归，星驰以赴。颐浩召诸统兵官姚端、崔邦弼、颜孝恭、郝晸等驻军城外，皆令听皋节制。端军为左，邦弼军为右，皋将中军，颐浩自画陈图授之。琪兵至近郊，前军将张俊失利，琪恃其众，直犯中军，皋力战，而端、邦弼两军夹击，遂大破之，追奔三十里，杀贼甚众。贼又别遣水军分道自景德镇来犯，颐浩遣统领官张庆以崔增馀众御之，琪遁去。是夜，其爱将姚兴以所部诣巨师古降，琪遂走浮梁县，复还徽州。
癸亥，尚书右仆射、同中书门下平章事兼知枢密院事范宗尹，充观文殿学士、提举临安府沿霄宫。
宗尹既建讨论滥赏之议，士大夫侥幸者争排之。诸大将杨惟忠、刘光世、辛企宗兄弟皆尝从童贯行军，论者疑其亦当贬削。同知枢密院事李回，亦言宣和间任中书舍人以校正御前文籍迁官，乞削秩罢政。帝曰： 宣和政事，恐不必一一皆非。人主留意文籍，自是美事，岂可与其他滥赏同科！ 参知政事秦桧曰： 此法一行，浊流者稍加削夺，便比无过之人，诚为侥幸；清流者少挂吏议，即为辱甚大，不敢立朝，恐君子受弊。 帝顾谕宗尹，宗尹曰： 此事如回者无几，其它亦不足惜。 遂降旨，侍从及馆职兼领者罪。又诏，武臣滥赏，并免讨论，令尚书省榜谕。其日，壬子也。
命既下，帝终以为滥。后二日，帝批： 朕不欲归过君父，敛怨士夫，可日下寝罢。 宗尹坚以为可行，即日求去。翼日，遂召直龙图阁、新知台州沈与求赴行在。又一日，辅臣进呈，帝曰： 天下事不必坚执。至如人主有过，尚许言者极论，若遽沮遏，只须人不进言，如此则于事有损。 始，宗尹之建议也，桧力赞之，至是见帝意坚，反以此挤宗尹。又五日，诏驿召吕颐浩。次日，遂召翰林学士汪藻草宗尹免制曰： 日者轻用人言，妄裁官簿，以庙堂之尊而负天下之谤，以人主之孝而暴君亲之非。朕方丁宁德意而申命于朝，汝乃废格诏书而持必于下。 宗尹入相逾一年。
始，宗尹与辛道宗兄弟往来甚密，帝不乐之，及是遽罢。于是崇，观以来滥赏，悉免讨论，但命吏部审量而已。
八月，乙丑朔，诏奉安天章阁祖宗神御于法济院，以乘舆播越，神御犹在舟中故也。
丙寅，利州观察使、湖东马步军副总管孔彦舟为蕲黄镇抚使兼知黄州，用张俊奏也。时彦舟在鄂州，舟多粮富，俊恐其盘据要地，故奏用之。
拱卫大夫、相州防御使、新除舒蕲镇抚使张用，有众五万在瑞昌。后数日，俊亲拣其军，精锐者留之，老弱者许自便。有投曹成者，有投岳飞者，有投韩世忠者，有自去而为民者。俊既并其兵，遂以用为本军统制。
乙亥，帝谕辅臣曰： 党籍至今追赠未毕，卿等宜为朕留意。程颐、任伯雨、龚夬、张舜民，此四人名德尤著，宜即褒赠。 乃赠夬直龙图阁。
丁丑，命右监门卫大将军士芑祔昭慈献烈皇后神主于温州太庙哲宗室，用太常少卿苏迟议，位在昭怀皇后之上。是日，韩肖胄题神主罢，藏虞主于西夹室。帝不视事，百官进名奉慰。故事，虞主瘗于殿后，议者以帝方巡幸，当俟还阙依故事施行，后遂为例。士芑，濮王曾孙也，留金得归，及是甫至行在。
戊寅，同知枢密院事李回参知政事，端明殿学士、签书枢密院事富直柔同知枢密院事。
庚辰，故追复端明殿学士、降授奉议郎苏轼特赠资政殿学士、朝奉大夫，以其孙宣教郎、知蜀州符言复官未尽也。
辛巳，诏尚书省复置催驱三省房及催驱六曹房。
范宗尹之相也，事多留滞，比其罢相制下，省吏抱成案就宗尹书押者不可胜计，故有是命。
丁亥，参知政事秦桧守尚书右仆射、同中书门下平章事兼知枢密院事。
范宗尹既免，相位久虚。桧倡言曰： 我有二策，可以耸动天下。 或问： 何以不言？ 桧曰： 今无相，不可行也。 语闻，遂有是命。
戊子，赠张舜民宝文阁直学士，程颐、任伯雨并直龙图阁。制曰： 朕惟周衰，圣人之道不得其传。世之学者，违道以趋利，舍己以为人，其欲闻仁义道德之说者，孰从而听之？间有老师大儒，不事章句，不习训传，自得于正心诚意之妙，则曲学阿世者又从而排陷之，卒使流离颠仆，其祸于斯文甚矣。尔颐潜心大业，无待而兴。方退居洛阳，子弟从之，孝弟忠信；及进侍帷幄，拂心逆旨，务引君以当道。由其内察其外，以所已为而逆所未为，则高明自得之学，可信不疑。而浮伪之徒，自知其学问文采不足表见于世，乃窃其名以自售，外示恬默，中实奔竞，外示朴鲁，中实奸猾，外示严正，中实回僻，遂使天下闻其风而疾之，是不幸焉尔。朕锡以赞书，宠以延阁，所以振耀褒显之者，以明上之所与，在此而不在彼也。 
先是颐子端中知六安军，为盗所杀，其孙将仕郎晟，在韩世清军。伯雨子承务郎先由，建炎初尝除御营使司主管机宜文字，不赴。至是诏并赴行在。
壬辰，诏： 夏国历日自今更不颁赐。 
是日，吏部员外郎廖纲言： 古者天子必有亲兵，实自将之，所以备不虞而强主威，使无太阿倒持之悔，汉北军、唐神策之类是也。祖宗军制尤严，如三衙四厢所统之兵，关防周尽。今此军稍废，所恃以备非常者，诸将外卫之兵而已。臣愿稽旧制，选精锐十数万人以为亲兵，直自将之，居则以为卫，动则为中军，此强干弱支之道，最今日急务。昔段秀实尝为唐德宗言： 譬犹猛虎，所以百兽畏者，爪牙也。爪牙废，则孤豚、特犬皆能为敌。 正谓是也。愿陛下留神毋忽。 
戊戌，刑部奏军士黄德等杀案目，其从二人俟于岸次，刑寺欲原其死。帝曰： 强盗不分首从，此何用贷！朕居常不敢食生物，惧多杀也。此时须当杀以止杀！ 富直柔曰： 物不当死，虽蚤虱可矜；其当死，虽人不可恕。 帝甚以为然。
甲辰，初，朝廷以张琪、邵青反覆为盗，命诸将毋得招安。而徽猷阁待制、知平江府胡松年言： 大将四合，连旬不能破贼。今青据通州崇明镇沙上，寨栅之外，水浅舟不可行，泥深人不可涉。本府钱粮已费十三万贯石，公私骚然，而贼未可睥睨。况刘光世兵将，类多西北人，一旦从事江海间，有掉眩不能饮食者，况能与贼较胜负于矢石间哉！ 
先是光世奏已遣统制官王德讨青，又奏青穷蹙，朝迁以为然，及松年有是言，乃令光世措置。后二日，右司谏韩璜亦奏谓： 青拥舟数千艘，而朝廷未有舟师制御，恐转入海道，惊动浙东。且浙西正当收成之时，青若倏来，必误国计。又，师老费财，或金、齐侵江，藉青为用。 凡可虑者五事。疏奏，遂趣光世招降之。
辛亥，合祭天地于明堂，太祖、太宗并配。赦天下。诸州守臣更不带节制管内军马，免残破州县耕牛税一年。越州人得解举人，并免将来文解一次。诸路大辟，可免奏案，缘道路未通，并听减等决遣。唐李氏、后汉刘氏、周郭氏、柴氏子孙，并各与一班行名目。录用元符末上书人子孙。应遇兵道弃小儿十五岁以下者，听诸色人收养，即从其姓。诸盗许一月出首自新，前罪一切勿问。
是日，以常御殿增筑地步为明堂，止设天地祖宗四位，其位版硃漆青字，长二尺有五寸，博尺有一寸，厚亦如之，用丑时一刻行事。帝亲书明堂及飞白门榜。时未有苍璧、黄琮，礼官引故事，请以木为璧，绘天地之色。帝以祀天不当计费，厚价市玉以制之。既而尺寸不及礼经，乃命有司随宜置造。礼毕，就常御殿外宣赦书，以行宫门前地峻狭故也。
是岁，内外诸军犒赐凡一百六万缗，而户部桩办金钱帛三百五万四千七百馀贯匹两，皆委官根括于诸路。川、陕诸军，则宣抚处置司就以川路助赏物帛给之。自诸军外，宰执百官并权行住支，以贡赋未集故也。
时中书舍人兼直学士院席益草赦文，有曰： 上苍怀悔祸之心，群策竭定倾之力。六师奏凯，九扈成功，爰举宗祈，聿修大报。 帝以其夸大，不悦。
壬子，嗣濮王仲湜请合西、南外宗正为一司，以省官吏；事下给舍，中书舍人胡交修等言泉州乏财，不许。是时两外宗子女妇合五百馀人，岁费钱九万缗。
癸丑，镇南军节度使、开府仪同三司吕颐浩拜少保、尚书左仆射、同中书门下平章事兼知枢密院事。颐浩引故事辞所迁官，乃以特进就职。
甲寅，诏官两浙钱氏子孙嫡长者一人，以赦书所未及故也。
丙辰，吕颐浩言： 先平内寇，然后可以御外侮。今李成摧破，李允文革面，张用招安，李敦仁已败，江、淮惟张琪、邵青两寇，非久必可荡平，惟闽中之寇不一。又，孔彦舟据鄂，马友据潭，曹成、李宏在湘、湖、江西之间，而邓庆、龚富剽掠南雄、英、韶诸郡，贼兵多寡不等。然闽中之寇最急，广东之寇次之。盖闽中去行在不远，二广未经残破，若非疾速剿除，为患不细。 诏枢密院措置。
丁巳，金房镇抚使王彦败李忠于秦郊店，忠走降刘豫。
初，曹端既为程千秋所杀，忠自称京西南路副总管，为端报仇，扰干京西，渐犯金州，谋入蜀。遂申宣抚司，乞下洋州关隘照会。张浚以为忧，乃遣提举一行事务、閤门宣赞舍人颜孝隆、禀议官、宣议郎盖谅驰诣金州，以慰抚为名，且以黄敕除忠知商州兼永兴军路总管。孝隆至军中，为所劫，以状白浚，言忠实有兵二十馀万，谅觇知，白浚乞为备。浚恐孝隆为忠所杀，委利夔路制置使王庶收接忠入关，仍散处其众于梁、洋境内。庶檄忠令解甲给队而入，忠去关二十里驻兵，回翔月馀，无解甲意。一夕，杀孝隆遁去，遂攻金州，彦率后御之。
忠沉鸷善战，其下多河北骁果，官兵与战，辄不利。一日，彦遣兵与忠战于丰里，令提举官赵璜率统领官门章驻于山趾，为之策应，彦乘高视之。官军少却，彦麾璜救之，不应，官军遂败。彦退舍秦郊，忠遂陷诸关。彦令将士尽伏山谷间，偃旗帜，焚积聚，若将遁去；募死士得千馀人，设伏以俟其至。战之前一日，彦度忠且入郡城，夜半，分官军为三以遏其冲。凌晨，果大至，官军逆战，声震山谷，胜负未分，俄伏骑张两翼绕出，忠大败，追袭至永兴军之秦岭。会主庶遣偏将鹿晟、冯赛来援，赛由间道乘之，斩其将曹威等三人。浚录其功，以彦为拱卫大夫、温州观察使。赛，初除隆德府路经略使，自卢氏从邵隆至兴元府，故庶用之。孝隆，博州人，后赠果州团练使。
是秋，金左副元帅宗翰尽迁祁州居民，以其城为元帅府。民之当迁者，止许携笼箧，其钱谷器用皆留之。
右都监耶律伊都至董城，西辽主率馀众北遁。伊都以食尽，不克穷追而还。
时盗贼愈多，宗翰用大同尹高庆裔计，令窃盗赃一钱以上者皆死。云中有一人拾遗钱于市，庆裔立斩之；萧庆知平阳府，有行人拔葱于蔬圃，亦斩之。民知均死，由是窃盗少衰而劫盗日盛。庆裔又请诸州郡置地牢，深三丈，分三隔，死囚居其下，徒流居其中，笞杖居其上，外起夹城，圜以重堑，宗翰从而行之。
宗翰患百姓南归及四方奸细入境，庆裔请禁诸路百姓人数行李，以告伍保邻人，次百人长、巷长，次所司保明以申州府，方给番、汉公据以行；市肆验之以鬻饮食，客舍验之以安行李，至则缴之于官，回则易之以还。在路，日限一舍，违限若不告而出者，决沙袋二百，仍不许全家出及告出而转之它处。于是人行不以缓急，动弥旬日，始得就道。又所费不赀，小商细民，坐闾里莫能出入，道路寂然，几无人迹矣。
河东南路兵马都总管萧庆招降太行红巾首领齐实、武渊、贾敢等，送于宗翰，尽杀之于狱。
