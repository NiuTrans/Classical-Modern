起强圉赤奋若正月，尽著雍摄提格十二月，凡二年。
○哲宗宪元继道显德定功钦文睿武齐圣昭孝皇帝绍圣四年（辽寿昌三年）
春，正月，丙戌朔，班内外学制。
丁亥，辽主如春水。
庚寅，以阿里骨子辖戬袭河西军节度使邈川首领。辖戬，即溪邦彪篯也。
甲午，泾原路钤辖王文振败夏人于没烟峡。
壬寅，辽乌库节度使耶律慎嘉努以功加尚书右仆射。
癸卯，辽主驻双山。
丙午，诏： 应绍圣二年十二月十五日类定姓名责降人子孙弟侄，各不得住本州；其邻州内从孙，仍并与次远路分合入差遣，已授未赴并见任人并罢。 
庚戌，李清臣罢知河南府。帝幸楚王似第，有狂妇人遮道叫呼，告清臣谋反，乃清臣姑子田氏外妇也。清臣不能引去，御史劾免之。
二月，丙辰朔，辽南京水，遣使赈之。
丙午，准布部长请旧地，贡方物，辽主许之。
丁巳，资政殿学士、提举崇禧观王存，表乞致仕，诏许之，薄其廕补恩例，言者指存元祐之初论事附会故也。
己未，三省言： 司马光、吕公著诋毁先帝，变更法度，罪恶至深，及当时同恶相济、首尾附会之人，偶缘身死，不及明正典刑，而亡没之后，尚且优以恩数及其子孙亲属，与见存者罪罚未称，轻重不伦。至于告老之人，虽已谢事，亦宜少示惩沮。 于是下制，追贬吕公著为建武军节度副使，司马光为清海军节度副使，王岩叟为雷州别驾，夺赵瞻、傅尧俞赠官，追韩维子孙亲属所得廕补恩例，孙固、范百禄、胡宗愈各与恩例两人，馀悉追夺。
初，议再贬光、公著等，曾布谓章惇、蔡卞曰： 追夺恩泽，此例不可启。异时奸人施于仇怨，则吾辈子孙皆为人所害矣。 惇曰： 彼已死，虽鞭尸何益，追削何补！不若夺其恩例乃实事。 布又曰： 不若止治其渠魁为便。 惇曰： 范百禄、胡宗愈之徒，亦无显恶，姑置之。 布曰： 韩维在政府不久，又与众不合而去，恐亦无它。 惇曰： 与光倡和者，正此人也。 布反复甚久，卞曰： 亦有可议。 唯许将默无一言，布疑将以元祐为嫌，故尔。
壬戌，罢夔州路提举常平张竞辰，以御史蔡蹈言其诌事吕大防、苏轼故也。竞辰，蜀人，王安国女婿，与曾布有连，其得提举官，布实荐之章惇。而蔡卞以竞辰尝忤其妻，最恶竞辰，亟罢之。
丙寅，夏人寇绥德城。
己卯，复元丰榷茶法。
庚辰，追夺赵瞻、傅尧俞谥告。
诏罢《春秋》科。
三省言： 近降指挥，以司马光等各加追贬，其首尾附会之人，亦稍夺其所得恩数。谨按吕大防、刘挚、苏辙、梁焘等，为臣不忠，罪与光等无异，顷者朝廷虽尝惩责，而罚不称愆；内范纯仁又自因别过落职，于本罪未尝略正典刑。轻重失当，生死异罚，无以垂示臣子万世之戒。其馀同恶相济、幸免失刑者尚多，亦当量罪示惩。 癸未，制： 吕大防责授舒州团练副使，循州安置；刘挚责授鼎州团练副使，新州安置；苏辙责授化州别驾，雷州安置；梁焘责授雷州别驾，化州安置；范纯仁责授武安军节度副使，永州安置。刘奉世、韩维、王觌、韩川、孙升、吕陶、范纯礼、赵君锡、马默、顾临、范纯粹、孔武仲、王汾、王钦臣、张耒、吕希哲、吕希纯、吕希绩、姚勔、吴安诗、晁补之、贾易、程颐、钱勰、杨畏、硃光庭、孙觉、赵昪、李之纯、杜纯、李周等三十一人，或贬官夺恩，或居住安置，轻重有差。其彬州编管秦观，移送横州。 大防等责词，皆叶涛所草也。
甲申，太师、致仕文彦博，特降授太子少保、致仕。
闰月，丙戌朔，诏文彦博诸子并令解官侍养，司马康追夺赠官。
帝以张天说所进书，立意狂妄，诋讪先帝，送开封府取勘。开封府言天说上书诋讪，情不可恕，诏特处死。
观文殿学士、知定州韩忠彦，降充资政殿学士，以中书舍人蹇序辰论其忘恩附奸，毁訾先帝故也。
诏： 上清储祥宫御篆碑文，苏轼所撰，已令毁弃，宜使蔡京撰文并书。 
壬辰，诏： 通州居住王觌，改送袁州；孔文仲、鲜于侁、吴处厚，亦各追贬。 
郑雍落资政殿学士，安焘落观文殿学士，差遣如故，用蹇序辰之言也。
壬寅，以曾布知枢密院事，许将为中书侍郎，蔡卞为尚书左丞，吏部尚书黄履为尚书右丞，翰林学士林希同知枢密院事。
章惇之初拜相也，曾布在翰林，草惇制词，极其称美，望惇用为同省执政；惇忌之，止拜同知枢密院。故事，枢密日得独对。惇疑布，更引林希同知枢密院，使察之。希寻为布所诱，亦背惇。布与惇益不合，卒倾惇，居其位。
癸卯，大雨雹，自辰至申。
甲辰，诏： 宁远军节度副使、惠州安置苏轼，责授琼州别驾，移送昌化军安置；贺州安置范祖禹，移送宾州；英州安置刘安世，移送高州。 昌化，故儋耳地。轼初至，僦官屋以居，有司犹谓不可，轼遂买地筑室，儋人运甓畚土以助之。独与幼子过处，著书为乐，若将终身焉。
三月，辛酉，辽以燕国王延禧生子，迁妃父之官，仍赐官属钱。
壬戌，夏人犯麟州神堂堡，出兵讨之。进筑胡山砦。
癸亥，赐礼部奏名进士新淦何昌言等及诸科及第、出身共六百九人。
是日，未启封，读程文至第四人，才读数百字，曾布、蔡卞俱云： 文字显不如第三，恐不须读。 启封，乃章惇之子持也。至第五人，帝宣谕曰： 对策言先朝法度当损益，恐无可降之理。使先帝在位至今，亦当随宜损益。 承旨蔡京进曰： 先帝则当损益，陛下方绍述先志，不当损益。 布曰： 恐无此理。 帝顾卞曰： 如何？ 卞曰： 不知欲何如损益？ 京曰： 但言事当损益者，不可不损益。 布曰： 如此乃是。 卞亦默然。帝曰： 更不须降。 然卒降为第七。及启封，则李元膺，乃察之子也。
后五日，布同林希言： 前侍集英，放进士，因言及损益先朝法度事，未敢极陈。时变有所不同，人情有所不便，岂得不损益！如此，则是胶柱而鼓瑟也。况即今行保甲，如先朝团教事，皆未敢行。三省行八路差官法，累经修改，未如旧法。凡此之类，岂非损益？ 帝曰： 但不失大意可矣。 布曰： 今在朝之人，设此网罟以为中伤罗织之术，凡有人言及政事，便以为非毁先朝，因此斥逐者不一，愿陛下更加审察。 希所陈略如布指，帝颇欣纳。布又言： 第二人方天若程文中，言元祐大臣当一切诛杀，子弟当禁锢，资产当籍没，此奸人附会之言，不足取。 帝曰： 只是敢言。 布曰： 此有所凭恃，非敢言也。天若乃蔡京门客，故为此言。 帝颔之。天若，兴化人也。
丁卯，诏泸南安抚司、南平军毋擅诱杨光荣献纳播州疆土。
庚午，夏人大至葭芦城下，知石州张构等击走之。
甲戌，幸金明池。
丙子，克胡山新砦成，赐名平羌砦。
辛巳，西上閤门使折克行破夏人于长波川，斩首二千馀级，获牛马倍之。
壬午，中书舍人、同修国史蹇序辰言： 前日追正司马光等罪恶，实状具明，乞选官将奸臣所言所行事状，并取会编类，人为一本，分置三省、枢密院，以示天下后世之大戒。 从之。章惇、蔡卞请命序辰及直学士院徐鐸主其事。由是搢绅之祸，无一得脱者。
是春，高丽王昱殂。
夏，四月，乙未，以校书郎陈瓘通判沧州。
曾布、林希言瓘登高科，不宜补外，帝曰： 章惇亦云瓘当作馆阁。但议论乖僻，故止。 布曰： 瓘不见其乖僻，但议论诋訾蔡卞尔，它无所闻。 希曰： 瓘尝为越州签判，与下论事不合，遂拂衣去。然人材实不可得。 布曰： 主张士类，正在陛下，愿少留圣意。 帝欣然纳之。初，瓘为太常博士，时薛昂、林自乞毁《资治通鉴》；瓘因策士，题引神宗所制序文以问，二人议沮，遂得不毁。
熙河筑金城关。
丁酉，进编臣僚章疏一百四十三帙。
己亥，舒州团练副使、循州安置吕大防卒。大防赴循，至虔州信丰而病，语其子景山曰： 吾不复南矣。吾死，汝归，吕氏尚有遗种。 遂卒，年七十一。其兄大忠请归葬，许之。
大防身长七尺，声音如钟。自少持重，无嗜好，过市不左右游目，燕居如对宾客。每朝会，威仪翼如，神宗常目送之。与大忠及弟大临同居，论道考礼，冠昏丧祭，一本于古，关中言礼乐者推吕氏。
庚子，知保安军李沂伐夏国，破洪州。
辛丑，追贬吕公著昌化军司户参军，司马光硃崖军司户参军。
先是刑恕为章惇言： 元丰八年，神宗晏驾，三月二十七日，范祖禹自西京赴召，司马光送别，谓祖禹曰： 方今主少国疑，宣训事不可不虑。  宣训者，北齐武明娄太后宫名也。娄太后废其孙少主殷，立其子常山王演。恕诬宣仁有废立意，又伪造光此言以信己谗。然祖禹以七年冬末赴召，虽惇亦知其妄，故不复穷究，但借此以罪光耳。惇尝称司马光村夫子，无能为；吕公著素有家风，凡变改法度，皆公著教之，故亦累加追贬。
壬寅，诏： 范纯仁元祐四年罢相恩例不追夺，并给还。王岩叟依例追夺。 又诏： 赵昪历任职名及赠官，亦行追夺。更有似此者，依此施行。 因吏部、刑部有请也。
环庆钤辖张存入盐州，俘戮甚众。及还，夏人追袭人，复多失亡。
知渭州章楶，以夏人猖獗，上言城葫芦河川，据形胜以逼夏，朝廷许之。遂合熙河、秦凤、环庆、鄜延四部之师，阳缮理它砦数十所以示怯，而阴具版筑守战之备，出葫芦河川，筑二砦于石门峡江口好水川之阴。夏人闻之，帅众来袭，楶追击，败之。二旬有二日，城成，甲辰，赐名曰平夏城、灵平砦。章惇因请绝夏人岁赐，而命沿边诸路相继筑城守要害，以进拓境土，凡五十馀所。
诏成都府路产茶州军复行禁榷。
丁未，三省言： 元丰八年二月二十九日，御史中丞黄履言： 访闻两府大臣尝议奏请皇子就傅、建储事，王珪辄语李清臣云，彼家事，外庭不当与知，蔡确、章惇闻之，对众穷其所立。珪不得已，方云上自有子，确、惇乃宣言于众，其议遂定。臣又闻珪阴交高遵裕，尝招其子士充传达语言。臣伏思陛下以槐位处珪，以鼎餗养珪，凡十有六年。今圣躬偶感微疹，而珪已怀二心，何以惩劝天下！ 至三月初，履又言： 臣论王珪议储之事，果合于义，珪不可以无罪；不然，则臣亦当有责，伏望早赐指挥。 又，绍圣二年十一月，右正言刘拯言： 王珪持二心为奸，其卒也，恩礼甚厚；蔡确定策受顾命，辅翼陛下，而挤死投窜之地。功罪不明，孰大于此？伏望究珪之罪，录确之功。 又今年二月，西京副将高士京进状称： 先臣遵裕，当先帝服药危疑之际，有故宰相王珪召臣亲弟承议郎士充密议，取决于先臣，欲知皇太后意所欲立。先臣大怒曰： 国家自有正统，何决于我！ 因叱骂士充曰： 敢再往，即杖汝死！ 有此忠义，不获伸诉，乞详酌优赐褒赠。 又，给事中叶祖洽言： 当先帝违豫，臣适在朝廷，亲闻士论籍籍罪珪。 伏乞特下有司，正珪之罪。 于是诏： 珪遗表恩例并行追夺，所赐宅拘收入官，追贬珪万安军司户参军。 
帝之嗣位，邢恕与蔡确阴有异意，确死贬所，恕亦斥不用，日夜图报复。黄履旧与恕相得，恕诬谤宣仁，履与其谋。元丰八年二月三日章疏，乃追为之，非当日所奏也。高士京者，遵裕假子，尝与恕同官。士京庸暗，恕一日置酒，从容谓士京曰： 公知元祐间独不与先公推恩否？ 士京曰： 不知。 又问： 有兄弟否？ 士京曰： 有兄士充，已死。 恕曰： 此乃传王珪语言者也。当是时，王珪为相，欲立徐王，遣公兄士充传道语言于禁中，知否？ 士京曰： 不知。 因诱士京以官爵，曰： 公不可言不知，当为公作此事，第勿语人。 因令所亲信王棫为士京作奏上之，珪由是得罪。
己酉，复文德殿侍从转对。
辽南府宰相赵廷睦出知兴中府；参知政事牛温舒兼同知枢密院事。
五月，丁巳，太子少保致仕潞国公文彦博卒，年九十二。
彦博逮事四朝，任将相五十年，名闻四夷。元祐间，契丹使耶律永昌、刘霄来聘，苏轼馆客，与使入觐，望见彦博于殿门外，却立改容曰： 此潞公邪？ 问其年，曰： 何壮也！ 轼曰： 使者见其容，未闻其语。其综理庶务，虽精练少年有不如；贯穿古今，虽专门名家有不逮。 使者拱手曰： 天下异人也！ 
辛酉，以皇太妃服药及亢旱，决四京囚。
壬戌，诏陕西添置蕃落马军十指挥。
癸亥，辽西北路招讨使额特勒讨准布，破之。
己巳，辽主驻萨里纳。
辛未，诏榜示朝堂曰： 朕获承先构，永惟休烈盛美，欲以昭示万世。而顷遭群奸逞憾，力肆诋排，政事人材，废毁殆尽，思与卿士大夫共承厥志。念今在廷之臣，乃阴怀私恩，显废公议，以奸臣所斥逐为当罪，所变更为得宜，以先帝所建立为不然，所褒擢为非当，借誉馀党，幸复甄收，扇为是非不定之论，欲开善否更用之端。朕察言观事，灼见邪心，欲正典刑，当申儆戒，其或怙终，必罚无赦！ 
元祐初，章惇争论役法札子，有云： 役法可以缓改，非如京东铁马、福建茶盐，不改一日则有一日之害也。 及蔡卞与蹇序辰谋共作诏榜，虑惇不从，乃持惇元祐札子以胁之曰： 若谓吴居厚京东所行非是，则先帝褒诏亦非是矣。 惇噤不能语，于是从序辰所请降诏榜云。
太子少保致仕韩缜卒，赠司空，谥庄敏。缜出入将相，寂无功烈，厚自奉养，世以比晋何曾。
丁丑，三省言： 韩维朋附司马光，最为尽力。 诏维责授崇信军节度副使，筠州居住。时年八十一，诸子乞尽纳己官，听父里居，且告章惇云： 父执政，与光议论多不合。 故得旨免行。
六月，癸未朔，日有食之。
甲申，辽主命罢诸路驰驿贡新。
丙戌，辽主命每冬驻跸之所，宰相以下构宅，毋役其民。
戊子，嗣濮王宗楚卒，以其弟宗祐嗣。
丙申，诏： 翰林学士、吏部尚书各举监察御史二人。 
丁酉，环庆路安疆砦成。
甲辰，熙河进筑青石峡，工毕，诏赐人役及防拓军兵缗钱有差，寻赐名西平。
乙巳，保宁军观察留后宗汉为开府仪同三司，徙封安康郡王。
己酉，太原地震。
庚戌，辽以契丹行宫都部署耶律鄂嘉为南院大王。
秋，七月，壬子朔，太白昼见。
辽主猎于黑岭。
八月，乙酉，封世开为安定郡王。世开，燕懿王德昭曾孙也。
丙戌，鄜延将王愍复宥州。
丁酉，诏以蔡确无辜贬死，弟除名勒停；又，前朝奉郎硕，特与叙换内殿崇班。
确子少府监主簿渭奏： 臣叔父硕，曩于邢恕处见文及甫元祐中所寄恕书，具述奸臣大逆不道之谋。及甫乃彦博爱子，必知当时奸状。 诏翰林学士承旨蔡京、权吏部侍郎安惇即同文馆究问。初，及甫与恕同为馆职，相善，其与恕书，自谓 毕禫当求外，入朝之计未可必，闻已逆为机阱以榛梗其涂。 又谓 司马昭之心，路人所知，济之以粉昆，朋类错立，欲以眇躬为甘心快意之地。 及甫尝语蔡硕云，司马昭指刘挚，粉昆指韩忠彦，眇躬及甫自谓。盖俗谓驸马都尉曰粉侯，而韩嘉彦尚主，故指其兄忠彦为粉昆。朋类错立，谓王岩叟、梁焘也。及甫除都司，为挚论列；又挚尝论彦博不可除三省长官，故止为平章事。彦博致仕，及甫以修撰守郡。母丧除，及甫与恕书请补外，肆为诋毁之辞。恕以此书与渭，使诉其事。及置对，及甫为京、惇所胁，即妄自解释，唯以昭比挚如旧，而眇躬乃以为指上，粉昆指王岩叟、梁焘。岩叟面如傅粉，故曰粉；焘字况之，以况为兄，故曰昆也。又言 父彦博临终，屏左右，独告以挚等将谋废立，故亟欲彦博罢平章重事。 问其证验，则俱无有。确母明氏，常有状诉邢恕，云梁焘尝对怀州致仕人李洵言，若不诛确，则于徐邸安得稳便／廷封其状，不为施行。至是渭以告章惇，惇遂检明氏状进呈，并付京，惇追问。洵］依违以答，亦无证验。
戊戌，筑威戎城。
己酉，彗出西方。九月，壬子，以星变，避殿，减膳，罢秋宴，诏求直言。
乙卯，赦天下。出元丰库缗钱四百万，付陕西广籴。
丙寅，诏蹇序辰及入内内侍省使臣一员同审问文及甫事，从蔡京请也。
戊辰，彗灭。
壬申，辽主驻藕丝淀。
丙子，御殿，复膳。
丁丑，辽以武定军节度使梁援为汉人行宫都部署。
戊寅，辽招讨使额特勒奏讨默埒济之捷。
己卯，封婉仪刘氏为贤妃。
五国部长贡于辽。
冬，十月，乙酉，诏： 郑雍依吕大防等指挥，永不得引用期数及赦恩叙复。 从三省言也。
壬寅，以权吏部尚书兼侍读邢恕为御史中丞。
庚戌，辽以西北路招讨使额特勒为南府宰相。
十一月，乙卯，富勒摩多部贡于辽。
戊午，辽以安车召医巫闾山僧志达。
辽主好佛法，能自诵其书，每夏季辄令诸京僧徒及其群臣执经亲讲，所在修盖寺院，度僧甚众。僧徒纵恣，放债营利，侵夺小民，民甚苦之。
己未，辽以中京留守韩资让知枢密院事，以同知枢密院事药师努知右伊勒希巴。
丁卯，诏： 谏议大夫以上各举监察御史一人。 
癸酉，诏： 中大夫、彬州安置刘奉世，责授隰州团练副使，弟知常州当时，差监南岳庙。 以邢恕言其阴合刘挚倾害蔡确故也。
丁丑，诏： 程颐涪州编管。 坐与司马光同恶相济也。李清臣尹洛，即日迫遣之。
先是帝与辅臣语及元祐事，曰： 程颐妄自尊大，至欲于延和讲说，令太母同听。在经筵多不逊。虽已放归田里，可与编管。 遂有涪州之命。
颐编管盖林希力，希意邢恕必救颐，则因以倾恕。恕与希曰： 便斩颐万段，恕亦不救。 闻者笑之。
是日，雷州别驾、化州安置梁焘卒。
焘自立朝，一以拔引人物为意，在鄂作《荐士录》，具载姓名。客或见其书曰： 公所植桃李，乘时而发，但不向人开耳。 焘笑曰： 焘出入侍从，位至执政，八年之间所荐，用之不尽，负愧多矣！ 
十二月，癸未，鼎州团练副使、新州安置刘挚卒。
先是蔡京、安惇共治文及甫事，将大有所诛戮。会星变，帝谕曰： 朕遵祖宗遗志，未尝诛杀大臣，刘挚等可释勿治。 然京、惇极力锻炼不少置，而焘先卒；后七日，挚亦卒。众皆疑两人不得其死。
挚教子弟，先行实而后文艺，每曰： 士当以器识为先，一号为文人，无足观矣。 
乙酉，侍御史董敦逸，坐奏事不实，贬秩，知兴国军。
乙未，诏： 郑佑、李仲各迁一官。 赏回河功也。又诏： 首建言及主议回河者，郭知章、李伟、王孝先各迁一官，王令图赠左中散大夫。 
丁酉，诏秘阁校理刘唐老落职，监桂阳监税务。以唐老元祐奸党，故有是命。
甲辰，涪州安置黄庭坚移戎州，避部使者亲嫌也。
是岁，两浙旱饥，诏行荒政，移粟赈贷。
播州夷杨光荣等内附。
○哲宗宪元继道显德定功钦文睿武齐圣昭孝皇帝元符元年（辽寿昌四年）
春，正月，壬子，辽主如鱼儿泺。
戊午，以右谏议大夫安惇权国子祭酒。
丙寅，咸阳县民段义于河南乡刘银村修舍，得古玉印，有光照室，其文曰 受命于天，既寿永昌 ，上之。
己巳，辽徙准布贫民于山前。
甲戌，幸瑞圣园，观北郊斋宫。
二月，丙戌，白虹贯日。
壬辰，复罢翰林侍读、侍讲学士。
丙申，诏： 河北路转动副使吕升卿，提举荆湖南路常平等事董必，并为广南东、西路察访。 
蔡京等究治同文馆狱，卒不得其要领，乃更遣二人岭外，谋尽杀元祐流人。时朝廷犹未知刘挚、梁焘之死；已而知之，二人并罢。
丁酉，嗣濮王宗祐卒，以其弟宗汉嗣。
戊申，知兰州王舜臣讨夏人于塞外。
筑兴平城。
三月，壬子，命三省、枢密院三岁一试刑法。
内辰，米脂砦成。
丁巳，五王外第成，赐名懿亲宅。
戊午，三省言究治前皇城使张士良辞服。
士良以御药院官给事宣仁圣烈皇后，与陈衍更直宫中，掌文书，其所从违某事，皆衍辄自予夺颁降，未尝以闻。间有臣僚奏请东朝还政者，衍匿其奏，置柜中，不以闻东朝，亦不以闻于帝。于是蔡京、安惇言： 司马光、刘挚、吕大防等，交通中人张茂则、梁惟简、陈衍之徒，猎取高位，尽变先帝成法。深惧陛下一日亲政，则必有欺君罔上之刑，乃回顾却虑，密为倾摇之计。于是疏隔两宫，及随龙内侍十人悉行放罢，以去陛下之腹心；废受遗顾命元臣，置以必死之地，先帝任事之臣，无一存者，以翦陛下之羽翼。大逆不道，死有馀责。陈衍罪在不赦，亦乞更赐审问，正以国法。 诏诛衍于崖州，徙士良羁管白州。
初，章惇、蔡卞恐元祐旧臣一旦复起，日夜与邢恕谋所以排陷之者。既再追贬吕公著、司马光，又责吕大防、刘挚、梁焘、范祖禹、刘安世等过岭，意犹未慊，仍用黄履疏高士英状，追贬王珪，皆诬以图危上躬。其言浸及宣仁皇后，帝颇惑之。最后起同文狱，将悉诛元祐大臣；内结宦者郝随为助，专媒蘖垂帘时事。建言欲追废宣仁，自皇太后、太妃皆力争之，帝感悟，焚其奏。随觇知之。密语惇、卞。明日，惇、卞再有言，帝怒曰： 卿等不欲朕入英宗庙乎！ 惇、卞乃已。
张士良者，前窜雷州，惇、卞逮赴诏狱，欲使证宣仁废立。及士良至，以旧御药告，并列鼎镬刀锯置前，谓之曰： 言有即还旧官，言无则死。 士良仰天哭曰； 太皇太后不可诬，天地神祇何可欺也！乞就戮。 京、惇无如之何，但以陈衍罪状塞诏。宣仁废立之议，由是得息。
乙丑，诏蔡京等辨验段义所献玉印，京目为秦玺，遂名曰 天授传国受命宝。 
戊辰，吏部郎中方泽等坐私谒后族宴聚，罚金补外。
庚午，辽主如春州。
帝幸申王府。辛未，幸端王府。甲戌，进封咸宁郡王俣为莘王，普宁郡王似为简王，祁国公偲为永宁郡王。
丙子，筑熙河通会关。
夏，四月，庚辰，安定郡王世开卒。
甲申，幸睿成宫及莘王、简王府。
丙戌，章惇等进《神宗帝纪》。
诏： 梁焘不许归葬，家属令昭州居住。 
壬辰，同知枢密院事林希罢知亳州，御史中丞邢恕罢知汝州。希既叛章惇，至是恕论希罪，惇因并去之。
丙申，建显谟阁，藏《神宗御集》。
丁酉，诏权礼部尚书蹇序辰兼侍读。
庚子，幸睿成宫。
辛丑，辽主以雨罢猎。
壬寅，学士院上《宝玺灵光翔鹤乐章》。
癸卯，诏学官增习两经。
五月，戊申朔，御大庆殿，受 天授传国受命宝 ，行朝会礼。
己酉，班德音于天下，减囚罪一等，杖以下释之。
蔡京治同文狱毕，言刘挚等有司马昭之心，为同时之人所发，乞正典刑以及其子孙。三省进呈。辛亥，诏： 刘挚、梁焘，据文及甫等所供语言，偶逐人皆亡，不及考验，明正典刑。挚、焘诸子并勒停，永不收叙，仍各令于元指定处居住。 
以给事中徐鐸为吏部侍郎。
癸丑，以受宝恭谢景灵宫。
庚申，诏献宝人段义为右班殿直，赐绢二百匹。
癸酉，辽乌尔古德勒部统军使诺延奏北边之捷。诺延为统军，边境以宁。其后部民乞留，辽主许再任。
甲戌，辽主驻萨里纳。
六月，戊寅朔，诏改元。
夏遣使求援于辽。
丙戌，遣官分诣鄜延、泾原、河东、熙河按验所筑城砦。
丁亥，辽以辽兴军节度使尼哩为特里衮，以前知特里衮事耶律廓沙为南京统军使。
甲午，翰林学士承旨蔡京等上《常平、免役敕令格式》。
辽以参知政事牛温舒摄中京留守；既而部民诣阙请真授，从之。
壬寅，诏蹇序辰、安惇看详元祐诉理所陈述语言于先朝不顺者职位姓名，别具以闻。序辰初有是请，帝亦厌之。蔡卞劝章惇力使必行，故有是诏。自后缘诉理被祸者凡七八百人，序辰及惇实启之。
秋，七月，庚午，诏： 范祖禹移化州安置，刘安世梅州安置，王岩叟、硃光庭诸子并勒停，永不收叙。 
辽主如黑岭。
壬申，京师地震。
时有请以王安石《三经义》发题试举人者，右正言晋陵邹浩言： 《三经义》者，所以训经，而其书非经也。以经造士，而以非经之题试之，甚非先帝专任经术之义。 乃止。
八月，丙子朔，熙河兰岷路复为熙河兰会路。□□□□□□□□□□。
丁亥，诏： 侍从中书舍人以上各举所知二人，权侍郎以上举一人，仍指言所堪职任。 
九月，丁未，以霖雨罢秋宴。
己酉，吏部尚书叶祖洽言： 王珪罪恶，比刘挚等最为暴著，今罪罚轻重不侔，何以慰天下公议！ 诏： 珪诸子并勒停，永不收叙。 
庚戌，横州编管秦观，特除名，永不收叙，移送雷州。
丙辰，朝奉大夫充秘阁校理孔平仲，特落职，送吏部与合入差遣，坐党附元祐用事者非毁先朝所建立也。
丁巳，蹇序辰、安惇以诉理事入对。曾布言： 此事株连者众，恐失人心。昨朝廷指挥，令言有不顺者具名闻奏，中外皆以为平允，然恐议论者更有所加，愿圣意裁察。臣尝谓诉理之人，本无可罪。今刑部左右两曹，一主断狱，一主叙雪。盖自祖宗以来，凡得罪经断诉雪者，比比而有。但元祐用事之人，特置一司以张大其事，信为可罪，其诉雪者似不足深责。昔真宗践阼，有建议欲放天下欠负者，真宗云： 先帝何以不放？ 大臣言： 先帝留此以遗陛下，以固结天下人心。 真宗欣然从之。盖人心不可失也。 帝深纳其言，而序辰及惇所陈已纷纷矣。
右正言邹浩言： 初旨但分两等，谓语及先帝并语言过差而已。而今所施行，混然莫辨，以其近似难分之迹，而典刑轻重，随以上下，是乃陛下之威福操柄下移于近臣，愿加省察，以为来事之鉴。 
壬戌，看详诉理所言： 郑侠上书谤讪朝政并王安国非毁安石等罪名，元祐初除雪不当。又，王A080、王斿进状内言父安国冤抑未除。 诏： 郑侠除名勒停，依旧送英州编管，永不量移。王A080罢京东转运判官，差监衡州盐酒税，王斿监江宁府粮料院。 
冬，十月，乙亥朔，辽主驻藕丝淀。
己卯，辽以南府宰相额特勒兼契丹行宫都部署，以傅导燕国王延禧。
先是南府有讼，各州府得就按之，其后非奉枢密檄，不得鞫问，以故讼者稽留。额特勒奏请如旧制，辽主从之。
甲午，昭州别驾、化州安置范祖禹卒。
祖禹平居恂恂，口不言人过；至遇事，别白是非，不少借隐。在迩英，献纳尤多。尝进《唐鉴》十二卷，深明唐三百年治乱，学者尊之，目为 唐鉴公 云。
乙未，诏武官试换文资。
丁酉，以河北、京东河溢，遣官赈恤。
己亥，诏： 朝散郎汪衍，瀛州防御推官余爽，并除官勒停，永不收叙；衍送昭州，爽送封州编管。 
先是蔡京荐爽，章惇恶之，具言： 元丰末，爽及衍各上书诋诬先朝；爽又元祐中曾上书乞宣仁归政，险诈反覆。 故有是命。
夏人寇平夏城，知渭州章楶御之，获其勇将威明阿密、西寿监军穆尔塔布，斩俘甚众。捷至，帝为御紫宸殿受贺。
楶在泾原久，时夏人肆暴，边吏畏忄耎，楶上言： 夏人嗜利畏威，不有惩艾，边不得休息。宜稍取其土疆，如古削地之制，以固吾圉；然后诸路出兵，据其要害，不一再举，势将自蹙。 章惇与楶同宗，言多见采，由是创州一，城砦九，屡败夏人，而诸路亦多建城砦以逼夏。及平夏之败，夏人遂不复振。
庚子，中书省言： 元祐初，起居舍人邢恕上书言： 王安石、吕惠卿用事，臣时得召对，先帝询及二人，臣具道发石之短、惠卿之奸，卒见排嫉。 又言： 太皇太后躬亲听断，并用忠良，全去弊蠹，臣于此时首蒙擢右司员外郎职，为宰相属官，与闻政事，臣以谓千载之一时。 又言： 韩维端谅名德，乃与司马光、吕公著一等。  诏： 邢恕特降授承议郎、知南安军。 
恕始罢中丞，以本官知汝州，居五月，改知应天府。章惇恐恕复用，乃检出恕所上书白帝曰； 邢恕除蔡确一事外，无事不同元祐。 故特责之。
癸卯，驸马都尉张敦礼，坐元祐初上疏誉司马光，夺留后，授环卫官。
诏： 秘阁校理、权知潞州欧阳棐，落职，送吏部与合入差遣。 坐朋附元祐权臣，每希进用也。
十一月，癸丑，三省言： 王巩、张保源，累上书议论朝政，表里奸臣，欲尽变先朝法度。 诏： 巩除名勒停，全州编管；保源特勒停，峡州居住。 
辛酉，夏复遣使求援于辽。
甲子，祀昊天上帝于圜丘，大赦，除元祐馀党及特旨行遣者，并与量移。
十二月，丙子，知淮阳军叶涛，改管句崇禧观，以给事中范镗言其诉理之状，辞情不逊，侵黩先朝故也。
丁丑，以江、淮、荆、浙等路发运副使张商英为集贤殿修撰、江、淮、荆、浙等路发运使。
壬辰，辽为燕国王延禧行再生礼，曲赦三百里囚。
辽国舅详衮萧文知易州兼西南面安抚使。
高阳土沃民富，吏其邑者每黩于货。文始至，悉去旧弊，务农桑，崇礼教。属县有蝗，方议捕除，文曰： 蝗，天灾，捕之何益！ 但反躬自责，蝗尽飞去，遗者亦不食苗，散在草莽，为乌鹊所食。时议以文可大用，迁唐古部节度使。高阳勒石颂之。
