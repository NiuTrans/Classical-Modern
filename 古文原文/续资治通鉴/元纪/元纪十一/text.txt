起强圉作噩七月，尽上章困敦十二月，凡三年有奇。
○成宗钦明广孝皇帝大德元年（丁酉，一二九七年）
秋，七月，丁亥，河决杞县蒲口，命廉访司尚文相度形势，为久利之策。文还，言： 河自陈留抵睢，东西百有馀里，南岸高于水六七尺或四五尺，北岸故堤，其水视田高三四尺或高下不等。大较南高于北约八九尺，堤安得不坏，水安得不北也！蒲口今决千有馀步，东走旧渎，行二百里，至归德横堤之下，复合正流。或强遏之，上决下溃，功不可成。揆今之计，河北郡县，宜顺水性，筑长堤以御泛溢。归德、徐、邳之民，任择所便，避其冲突。被害民户，量给河南退滩地以为业。异时决他所亦如之，亦一时救患之良策也。蒲口不塞便。 帝从之。会河朔郡县及山东宪部，争言不塞则河北桑田尽化鱼鳖之区，塞之便，帝复从之。明年，蒲口复决，障塞之役，无岁无之。是后水北入，复河故道，竟如文言。
是月，衡州之酃县大水、山崩，溺死三百馀人。
八月，丁未，命诸王阿济吉，自今出猎，悉自供俱，毋伤民力。
丁巳，妖星出奎。九月，辛酉朔，妖星复犯奎。集贤学士阎复，上疏言定律令，颁封赠，增俸给，通调内外官，且曰： 古者刑不上大夫，今郡守以征租受杖，非所以厉廉隅。江南田公租重，宜减以岱贫民。 后多采用。
甲子，八百媳妇叛，寇彻尔；遣额森布哈将兵讨之。
丙寅，诏恤诸郡水旱疾疫之家。
罢括两淮民田。
壬午，帝至自上都。
己丑，增海漕为六十五万石。
以彻尔为浙江行省平章政事。
江浙税粮甲天下，平江、嘉兴、湖州三郡，当江、浙十六七，而其地极下，水钟为震泽。震泽由吴淞江入海，岁久，江淤塞，豪民利之，封土为田，水无所泄，由是浸淫泛溢，败诸郡禾稼。朝廷命行省疏导之，发卒数万人，彻尔董其役，凡四阅月毕工。
冬，十月，辛丑，温州陈空崖等，以妖言伏诛。
乙卯，爪哇遣使奉表来降。
戊午，增吏部尚书一员，以吴元珪为之。时选曹铨注，多有私其乡人者，元珪曰： 此风不可长，蜀党、朔党之兴，宋之所由衰也。 自视事后，请谒悉皆谢绝。
是月，奇彻都指挥使绰和尔攻破巴林之地，还击哈都军，败走之。巴林之地，时为哈都军所据，绰和尔帅师逾金山，进攻之。其将达兰台，阻达鲁噶河而军，伐木栅岸以自庇，士皆下马跪坐，持弓矢以待。绰和尔奋师弛击，大破之，尽得人马庐帐。还，次阿噜河，与哈都援将巴拜遇，绰和尔麾军渡河蹙之，巴拜败走，仅以身免。
十一月，壬戌，禁权豪、僧道及各位下擅据矿炭山场。
戊辰，增太庙牲，用马。
丁丑，封高丽国王王昛为 逸寿王 ，以其世子謜为高丽国王，从所请也。
御史台言： 大都路总管赫迪，盗支官钱及受赃，计五千三百缗，准律当杖百七不叙，以故臣予从轻论。 而帝欲止权停其职，中丞崔彧与大夫济尔哈郎执不可。帝曰： 卿等与中书省臣戒之，若后复然，则置死地矣。 已而御史奏彧任中丞且十年，非所宜，彧遂以病辞。帝谕之曰： 卿辞退诚是，然勉为朕少留之。 
戊子，太白经天。
十二月，戊戌，中书省言： 世祖抚定江南，沿江上下置戍兵三十一翼，今无一二，惧有不虞。 帝曰： 与枢密议之。 
禁诸王、驸马并权豪毋夺民田，其献田者有刑。
复立芍陂、洪泽屯田。
闰月，壬戌，诏： 军户卖田者，由所隶官给文券。 
甲子，福建平章高兴，言漳州漳浦县大梁山产水晶，请割民百户采之，帝曰：不劳民则可，劳民勿取。 
奇尔济苏，汪古部人爱布哈之子也。性勇毅，习武事，尤笃于儒术；筑万卷堂，日与诸儒讨论经、史、性理、阴阳、术数，靡不该贯。尚公主，从世祖讨叛王额尔罕有功，帝即位，封高唐王。西北不安，请于帝，愿往平之；再三请，帝乃许。及行，且誓曰： 若不平西北，吾马首不南！ 是岁，遇敌于巴牙斯之地，众谓当俊大军毕至，与战未晚，奇尔济苏曰： 大丈夫报国而侍人耶！ 即整众鼓噪以进，大败之，擒其将卒百数以献。诏赐世祖所服貂裘、宝鞍及缯锦、介胄、弓矢。
时初建南郊，翰林国史院检阅官袁桷进十议。曰： 天无二日，天既不得有二，五帝不得谓之天，作《昊天五帝议》；祭天岁或为九，或为二，作《祭天名数议》；圜丘不见于《五经》，郊不见于《周官》，作《圜丘非郊议》；后土，社也，作《后土即社议》；三岁一郊，非古也，作《祭天无间岁议》；燔柴见于古经，《周官》以禋祀为天，其义各有旨，作《燔柴泰坛议》；祭天之牛角茧栗，用牲于郊，牛二，合配而言之，增郡祀而合祠，非周公之制矣，作《郊不当立从祀议》；郊质而尊之义也，明堂文而亲之义也，作《郊明堂礼仪异制议》；郊用辛，鲁礼也，卜不得常为辛，作《郊非辛日议》；北郊不见于《三礼》，尊地而遵北郊，郑玄之说也，作《北郊议》。 礼官推其博，多采用之。桷。庆元人也。
云南民岁输金银，近中庆城邑户口，则诡称逃亡。甸寨远者，季秋例遣官领兵往征，人马、刍粮，往返之费，岁以万计。所差官必重赂省臣乃得遣，征收金银之数必十加二，而折阅之数又如之。其送迎，馈赆，亦如纳官之数，所遣者又以铜杂银中纳官。云南行省左丞刘正，首疏其弊，给官称，俾土官身诣官输纳，其弊始革。
时有献西域称法者，左司都事张思明斥其惑众，不用。
◎大德二年
春，正月，壬辰，诏以水旱减郡县田租十分之三，伤甚者尽免之，老病单弱者，差税并免三年。
禁诸王、公主、驸马受人呈献公私田地及擅招户者。
辛丑，御史台言： 诸转运司案牍，例以岁终检覆。金谷事繁，稽照难尽，其未终者，宜听宪司于明年检覆。 从之。
己酉，遣所俘琉球人归，谕其国使之效顺。
以翰林王恽、阎复、王构、赵与{票灬}、王之纲、杨文郁、王德渊，集贤王容、宋渤、卢挚、耶律有尚、李泰、郝采、杨麟，皆耆德旧臣，清贫守职，特赐钞二千馀锭。
二月，乙丑，立浙西都水营田司，专主水利。
以中书右丞张九思为平章政事，与中书省事。
丁卯，改泉州为泉宁府。
丙子，帝谕中书省臣曰： 每岁天下金银钞币，所入几何？诸王、驸马赐与及一切营建，所出几何？其会计以闻。 鄂勒哲言： 岁入之数，金一万九千两，银六万两，钞三百六十万锭，然犹不足于用，又于至元钞本中借二十万锭。自今敢以节用为请。 帝嘉纳焉，罢中外土木之役。
癸未，诏： 诸王、驸马毋擅祀岳、镇、海、渎。 
乙酉，帝如上都。
罢建康金银铜冶转运司；还淘金户于元籍，岁办金专责有司。
诏廉访司作成人材以备选举。
中书平章政事崔彧与御史大夫图齐言： 世祖圣训，凡在籍儒人，皆复其家。今岁月滋久，老者已矣，少者不学。宜遵先制，俾廉访司常加勉励。 帝深然之，命彧与博果密、鄂尔根萨里同翰林、集贤议降条例，故有是诏。
减行省平章为二员。
丙戌，以梁德珪为中书平章政事，杨炎龙为中书右丞。
三月，戊子，诏： 僧人犯奸盗、诈伪，听有司专决，轻者与僧官约断，约不至者罪之。 
庚寅，命： 各万户出征者，其印命副贰掌之，不得付其子弟，违法行事。 
壬辰，御史台言： 道州路达噜噶齐阿林布哈、总管周克敬，虚申麦熟，不赈饥民，虽经赦宥，宜降职一等。 从之。
壬子，诏： 加封东镇沂山为 元德东安王 ，南镇会稽山为 昭德顺应王 ，西镇吴山为 成德永靖王 ，北镇医巫闾山为 贞德广宁王 ，岁时与岳渎同祀，著为令。 
夏，四月，江南、山东、浙江、两淮、燕南属县多蝗。
帝欲开铁幡竿渠，召知太史院事郭守敬议之，守敬奏山水频年暴下，非大为渠堰，广五七十步不可，时议不尽以为然。守敬尝起水浑莲、浑天漏，大小机轮凡二十有五，皆以刻木为冲牙，转人拨击，上为浑象，点画周天星度，日月二环，斜络其上，象则随天左旋，日月二环各依行度，退而右转。见者服其精。
五月，壬辰，以中书右丞何荣祖为平章政事，与中书省事；湖广左丞巴图玛逊为中书右丞。
己酉，抚州崇仁县星陨为石。
六月，庚申，御史台言： 江南宋时行两税法，自阿尔哈雅改为门搜摊，增课钱至五万锭。今宣慰张国纪请复科夏税，与门摊并征，以图升进，湖、湘重罹其害。 帝命中书趣罢之。
南台侍御史托欢，以受赂不法罢。
禁诸王擅行令旨，其越礼开读者，并所遣使拘执以闻。
秋，七月，癸巳，汴梁等处大雨；河决，坏堤防，漂没归德数县禾稼庐舍，免其田租一年。遣尚书那瓖、御史刘赓等塞之，自蒲口首事，凡筑九十六所。
壬寅，诏： 诸王、驸马及诸近侍，自今奏事不经中书，辄传旨付外省，罪之。 
诏遣中书右丞杨炎龙、签枢密院事洪君祥召高丽国王王謜入侍。时有言謜僭设司空、司徒等官，而又擅杀其臣金吕者，故召謜入侍，因留不遣，复以其父逸寿王昛为高丽国王。
九月，己丑，交趾、爪哇、金齿国各贡方物。
丙申，帝至自上都。
癸卯，枢密副使塔喇呼岱犯赃罪，命御史台鞫之。
庚戌，减中外冗员。
是月，平章政事崔彧卒，赠太傅，谥忠肃。
冬，十月，甲寅朔，增海漕米为七十万石。
十一月，丙申，罢云南行御史台，置廉访司。
壬寅，以中书右丞王庆端为平章政事。
十二月，戊午，太白经天。
乙丑，括诸路马，除牝孕携驹者，齿三岁以上并拘之。
辛未，增置各路推官，专掌刑狱，上路二员，下路一员。
江浙行省平章政事达喇罕升左丞相。
甲戌，彗出子孙星下。
辛巳，命廉访司岁举所部廉干者各二人。
诏： 和市价值随给其主，违者罪之。 
定诸税钱三十取一，岁额之上勿增。
是岁，北边诸王都哇、彻彻图等潜师袭和尔哈图之地。其地亦有山甚高，敌兵据之，绰和尔选勇而善步者持挺刃四面上，奋击，尽覆其军。
西北诸王将帅其议防边，咸曰： 敌往岁不冬出，即可休兵于境。 奇尔济苏曰： 不然。今秋候骑来者甚少，所谓鸷鸟将击，必匿其形，备不可缓也。 众不以为然，奇尔济苏独严兵以待之。是冬，敌兵果大至，三战三克。奇尔济苏乘胜逐北，深入险地，后兵不继，马踬，遂为所执。敌诱使降，正言不屈；又欲以女妻之，奇尔济苏毅然曰： 我，帝婿也，非帝、后面命而再娶，可乎？ 敌不敢逼。帝尝遣其家臣阿锡斯特使敌境，见于人众中，奇尔济苏一见，辄问： 两宫安否？ 次问： 嗣子何如？ 言未毕，左右即引去。明日，遣使者还，不复再见，竟不屈，死焉。追封赵王，谥忠宪。
皇曾孙梁王松山，出镇云南，廷议求旧臣可为辅行者，遂以陕西行台侍御史张立道为云南行省参政，视事期月，卒于官。立道凡二使安南，官云南最久，颇得土人之心，为立庙于鄯善城西。
签淮西、江北道廉访司事申屠致远行部至和州，得疾卒。致远清修苦节，耻事权贵，聚书万卷，名曰： 墨庄 。既殁，家无馀产。
◎大德三年
春，正月，己丑，中书省臣言： 天变屡见，大臣宜依故事引咎避位。 帝曰： 此汉人曲说耳，岂可一一听从耶！卿但择可者任之。 
庚寅，诏遣使问民疾苦，除本年内郡包银俸钞，免江南夏税十分之三，增给小吏俸米。置各路惠民局，择良医主之。
时遣张珪巡行川、陕、珪恤孤贫，罢冗员，黜贪吏，以称职闻。还，擢江南行台侍御史。
命中书省： 自今后、妃、诸王所需，非奉旨弗给；各位擅置官府，紊乱选法者，戒饬之。 
辛卯，浙西廉访使王遇犯赃罪，托权幸规免，命御史台鞫治之。
壬辰，中书省言： 比年公帑所费，动辄巨万，岁入之数，不支半岁，自馀皆借及别支，臣恐理财失宜，钞法亦坏。 帝嘉纳之，仍令谕伊齐彻尔等： 自今一切赐与皆勿奏。 
癸巳，以江浙行省左丞相哈喇哈斯为中书左丞相。
帝问阎复曰： 中书左相难其人，卿试举所知，谁可任者？ 复以哈喇哈斯对。时视政江浙才七日，遂被征。哈喇哈斯既拜命，斥言利之徒，一以节用爱民为务，有大政事，必引儒臣杂议。京师久阙孔子庙，而国学寓他署，乃奏建庙学，选名儒为学官，采近臣子弟入学。又集群议建南郊，为一代定制。
乙巳，太白经天。
二月，癸丑朔，帝如柳林。
丁巳，鄂勒哲等请铨定省部官，以次引见，帝允之。仍谕六部官曰： 汝等事多稽误，朕昔未知其人为谁。今既阅视，且知姓名，其洗心涤虑，各钦乃职。复蹈前失，罪不汝贷。 
罢四川、福建等处行中书省，陕西行御史台，江东、荆南、淮西三道宣慰司；置四川、福建宣慰司、都元帅府及陕西、汉中道肃政廉访司。
广和林、甘州城。
诏： 缙山县民户为势家所蔽者，悉还县定籍。 
壬申，金齿国来贡方物。
庚辰，帝如上都。
三月，癸巳，命江浙释教总统补陀僧一山赍诏使日本。诏曰： 向者世祖皇帝尝遣补陀禅僧如智及王积翁等两奉玺书，通好日本，咸以中途有阻而还。自朕临御以来，绥怀诸国，薄海内外，靡有遐遗，日本之好，宜复通问。今如智已老，补陀僧一山，道行素高，可令往谕，附商舶以行，庶可必达，盖欲成先帝遗意。至于惇好息民之事，王其审图之。 
先是浙江平章伊苏特尔劝帝用兵日本，帝曰： 今非其时。 因其俗奉佛，遂遣一山赍诏往使，而日本竟不至。
甲午，命何荣祖等更定律令。帝谕荣祖曰： 律令，良法也，宜早定之。 既而书成，上之，且言： 臣所释者三百八十条，一条有该三四事者。 帝以古今异宜，不必相沿，诏元老大臣聚听之。未及颁行而荣祖卒，追封赵国公，谥文宪。
诏： 军官受赃，罪重者罢职，轻者降其散官或决罚就职，停俸期年，许令自效。 
乙巳，行御史台劾平章嘉珲受财三万馀锭，嘉珲复言平章迪里布哈领财赋时盗钞三十万锭，及行台中丞张闾受李元善钞百锭，敕俱勿问。
自崔彧卒后，帝命昭文馆大学士、平章军国事博果密行御史中丞事。有因父官受贿赂，御史必欲归罪其父，博果密曰： 风俗之司，以宣政化、励风俗为先。若使子证父，何以兴孝！ 枢密臣受人玉带，征赃不叙，御史言法太轻，博果密曰： 礼，大臣贪墨，惟曰簠簋不饬。若加笞辱，非刑不上大夫之意也。 
戊申，减江南诸道行台御史大夫一员。
召杨桓为国子司业，未赴，卒。
夏，四月，辛未，禁和林戍军窜名它籍。
通州至两淮漕河，置巡防捕盗司凡十九所。
己卯，以礼部尚书伊噜布哈为中书左丞。
五月，壬午，罢江南诸路释教总统所。
庚子，复立征东行中书省。高丽国王王昛既复位，而使臣自其国还者，言昛不能服其众，乃复立征东行省，以福建都元帅奇尔济苏为平章政事，共理之。
是月，以鄂、岳诸州旱，免其酒课、夏税；江陵路旱、蝗，驰其湖泊之禁，并以粮赈之。
六月，癸丑，罢大名路所献黄河故道田输租。
戊午，申禁海商以人马兵杖往诸蕃贸易者。
铁幡竿渠之开也，执政吝于工费，以郭守敬所言为过，缩其广三之一。是夏大雨，山水注下，渠不能容，漂没人畜庐帐，几犯行殿。帝谓宰臣曰： 郭太史，神人也，惜其言不用耳！ 
秋，七月，庚辰，中书省言： 江南诸寺佃户五十馀万，本皆编民，自嘉木扬喇勒智冒入寺籍，宜加厘正。 从之。
八月，己酉朔，太史言是日巳时当日食二分有奇，至期不食，众惧。保章正齐履谦曰： 当食不食，自古有之。矧巳时近午，阳盛阴微，故当食不食。 遂考唐开元以来当食不食者凡十事以闻。
吴元珪迁工部尚书。时河朔连年水旱，五谷不登，元珪言： 《春秋》之义，以养民为本，凡用民力者必书。盖民力息则生养遂，生养遂则教化行，而风俗美。 宰相嘉其言，土木之工稍为之息。
九月，庚寅，置河东铁冶提举司。
壬辰，流星色赤，尾长丈馀，其光烛地，起自河鼓，没于牵牛之西，有声如雷。张珪上疏，极言天人之际，灾异之故。其目有修德行、广言路、进君子、退小人、信赏、必罚、减冗官、节浮费，以法祖宗成宪，累数百言，劾大臣之不法者，并及近侍之荧惑者，不报。珪遂谢病归。
癸巳，罢括宋手号军。
己亥，帝至自上都。
扬州、淮安旱，免其田租。
冬，十月，戊申朔，有事于太庙。
壬子，册皇后巴约特氏。
甲寅，复立海北海南肃政廉访司。
山东转运使阿尔津等增课钞四万馀锭，各赐锦衣。
十一月，庚辰，置浙西、平江河渠闸堰，凡七十八所。
丁酉，浚太湖及淀山湖。
十二月，丙寅，诏： 各省戍军轮次放还，二年供役。 
癸酉，诏中书省： 货财出纳，自今无券记者勿与。 
以集贤院使、领太史院事鄂尔根萨理为中书平章政事。
是岁，命兄子哈尚镇漠北。哈尚，帝兄达尔玛巴拉之长子，帝以宁远王库库楚总兵北边，怠于备御，命哈尚即军中代之。
省民出公田租。时公田为民害，而荆湖尤甚，部内实无田，随民所输租取之，户无大小，皆出公田租，虽水旱不免。荆湖宣慰使列智理威，上民所不便十馀事于朝，而言公田尤切，廷议遣使理之。会有诏，凡官无公田者，始给以俸，民力少苏焉。
浙江盐官州海塘崩，都省遣礼部郎中游中顺洎本省官相视，因虚沙复涨，难于施力而止。
朝议以江浙行省地大人众，非世臣有重望者，不足以镇之，帝乃以虎赍卫亲军都指挥使托克托为江浙行省平章政事。始至，严饬左右毋预公家事，且戒其掾属曰： 仆从有私属者，慎勿所。若军民诸事有关于利害者则言之。当言而不言，尔之责也，言而不听，我之咎也。 有豪民白昼杀人者，托克托立命有司按法诛之。自是豪猾屏息，民赖以安。
◎大德四年
春，正月，丙申，申严京师恶少不法之禁；犯者黥刺，杖七十，拘役。
癸卯，复淮东漕渠。
二月，丁未朔，日有食之。
丙辰，皇太后鸿吉哩氏崩。
后性孝谨，侍昭睿顺圣皇后，不离左右，至溷厕所用纸，亦以面擦令柔软以进，世祖每称之为肾德媳妇。一日，裕宗有病，世祖往视，见床上设织金卧褥，愠而语之曰： 我尝以汝为贤，何乃至此！ 后对曰： 常时不敢用，今为太子病，恐有湿气，胡用之。 即时撤去。
及尊为太后，置徽政院，掌其财赋。院官有受献浙西田七百顷者，籍为院田，后曰： 我寡居妇人，衣食自有馀，况江南率土皆为国家有，曷敢私之！ 即命还之，而黜院官之受献者。后之弟欲因后求官，后拒之曰： 勿以累我也！ 其后弟果被黜，人皆服其先见。
后崩之明日，祔葬诸陵，谥 徽仁裕圣皇后 。
甲戌，赈湖北饥民，仍弛出泽之禁。
乙亥，帝如上都。
置西京太和岭屯田。
立乌撤、乌蒙等郡县。
丙子，命李庭训练各卫军士。
三月，乙未，宁国、太平旱、赈之。
夏，四月，戊午，参政张颐孙及其弟珪等伏诛于隆兴寺。颐孙初为新淦富人胡制机养子，后制机自生子而死，颐孙利其赀，与珪谋杀之，赂郡县吏获免。其仆胡忠诉主之冤于官，乃诛之，其赀悉还胡氏。
以中书省断事官布埒齐为平章政事。
五月，癸未，左丞相达喇罕遣使来言，横弗不节，府库渐虚，诏： 自今诸位下事关钱谷者，毋辄以闻。 
帝谕集贤大学士鄂尔根萨理曰： 集贤、翰林，乃养老之地，自今诸老满秩者升之，勿令辄去，或有去者，罪将及汝。其谕中书知之。 
六月，丙辰，以太傅伊彻察喇为太师，鄂勒哲为太傅，皆赐之印。
丁巳，昭文馆大学士、平章军国事、行御史中丞事博果密卒。初，病作，帝遣医治之，不效，卒年四十六。帝闻之惊悼，士大夫皆哭失声。
博果密素贫穷，自爨汲，妻织纴以养母；后因使还而母已卒，号痛呕血几不起。平居服儒素，不尚华饰，禄赐有馀，即散施亲旧。明于知人，多所荐拔，丞相哈喇哈斯、达喇罕，亦其所荐也。其学先躬行而后文艺，居则简默，及帝前论事，吐辞弘畅，以天下之重自任，知无不言。世祖尝语之曰： 太祖有言，人主理天下，如右手持物，必资左手承之，然后能固。卿实朕之左手也。 每侍燕间，必陈说古今治安，世祖每拊髀叹曰： 憾卿生晚，不得早闻此言，然亦吾子孙之福。 临崩，以白璧遗之曰： 它日持此以见朕也。 
博果密既卒，贫无以葬，帝赐钞五百锭赙之。后赠太傅，追封鲁国公，谥文贞。
甲子，诏： 各省自今非奉命毋擅投军。 
缅人僧哥伦作乱，缅王之弟阿散哥也乃率其党囚王于豕牢，因弑之。王次子奔诉京师，诏遣色辰额埒等率行省兵二千讨之。
秋，七月，杭州路贫民乏食，以粮万石减其直粜之。
八月，癸卯朔，更定《廕叙格》：正一品子为正五，从五品子为从九，中间正从以是为差；蒙古、色目人特优一级。
置广东盐课提举司。
庚申，缅国阿散吉牙等昆弟赴阙，自言杀主之罪，罢征缅兵。
闰月，庚子，帝至自上都。以中书右丞贺仁杰为平章政事。
赐晋王所部粮七万石。
九月，壬戌，广东英德州达鲁噶齐托欢彻尔招降群盗；升英德州为路，立三县，以托欢彻尔兼万户以镇之。
甲子，建康、常州、江陵饥，赈之。
冬，十月，癸酉，有事于太庙。
十一月，壬寅朔，诏颁宽令。
十二月，云南行省左丞刘深倡议，言： 世祖以神武一海内，功盖万世。今上嗣大历服，未有武功以彰休烈，西南夷有八百媳妇国未奉正朔，请往征之。 鄂勒哲劝帝用其言，哈喇哈斯曰： 山峤小夷，辽绝万里，可谕之使来，不足以烦中国。 不听。癸巳，发兵二万，命刘深及哈喇贷将之，征八百媳妇。帝用兵意甚坚，在廷无敢谏者，御史中丞董士选率同列言之。奏事殿中毕，同列皆起，士选乃独言： 刘深出师，以有用之民而取无用之地，就令当取，亦必遣使谕之；谕之不从，然后聚粮选兵，视时而动，岂得信一人妄言而置百万生灵于死地！ 帝色变，士选犹辩不止，侍从皆为之战忄栗。帝曰： 事已成，卿勿复言。 士选曰： 以言受罪，臣之所当。他日以不言罪臣，臣死何益！ 帝麾之出。
御史台奏枢密院经历察罕签湖南宪司事，中书省又奏为武昌路治中，丞相哈喇哈斯曰： 察罕廉洁，固宜居风宪。然武昌大郡，非斯人不可治。 竟除武昌。广西妖赋高仙道，以左道惑众，平民诖误者以数千计。既败，湖广行省命察罕与宪司杂治之，鞫得其情，议诛首恶数人，馀悉纵遣，且焚其籍。众难之，察罕曰： 吾独当其责，诸君无累也。 以治最闻，擢河南省郎中。察罕，西域人也。
帝尝弗豫，召同知宣徽院使图沁布哈入侍疾，一食一饮，必尝乃进。帝体既安，赐钱，不受，解衣赐之。尝以巡幸，禁中卫士感奋，有所欲言，帝命进而问之，皆曰： 臣等宿卫有年矣，日膳充给、岁赐以时者，诚荷陛下厚恩，亦由宣徽有能官；图沁布哈其人也。 帝悦，赐珠袍，超拜宣徽使。辞曰： 先臣服勤于兹三世矣，位不过签佐，臣何敢有加于先臣乎！ 帝嘉其退让，乃允其请。
河南行省右丞马绍卒。
杭州路总管梁曹丁内艰。先是丁忧之制未行，曹上言请如礼，从之。
时江淮屯戍军二十馀万，亲王分镇扬州，皆以两淮民税给之，不足则漕于湖广、江西。是岁，会计两淮，仅少三十万石。河南左右司郎中颍昌谢让，请以淮盐三十万引鬻之，收其价钞，以给军食，不劳远运，公私便之。
赈建康、浙东、平江饥。
