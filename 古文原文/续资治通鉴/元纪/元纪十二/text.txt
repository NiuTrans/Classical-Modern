起重光赤奋若正月，尽昭阳单阏十二月，凡三年。
◎大德五年
春，正月，庚戌，给征八百媳妇军钞，总计九万二千馀锭。
壬子，奉安昭睿顺圣皇后御容于护国仁王寺。
御史台言： 官吏犯赃及盗官钱，事觉避罪逃匿者，宜候狱成，虽经原免，亦加降黜，庶奸伪可革。 从之。
先是，征东行省奇尔济苏，言高丽王擅署官府及借用天子礼仪、器物，况官冗民稀，刑罚不一，若只依本俗从事，实难抚治，帝遣刑部尚书王泰亨等往釐正之。既而高丽王昛言设行省监制其国不便，帝亦以奇尔济苏不能和辑高丽，遂罢征东行省，征奇尔济苏还。
二月，己卯，以刘深、哈喇岱并为中书右丞，郑佑为参知政事，皆佩虎符。
罢福建织绣提举司。
丁亥，立征八百媳妇万户府二，设万户四员，发四川、云南囚徒从军。
乙未，诏廉访司： 官非亲丧、迁葬及以病给告者，不得离职；或以地远职卑受任不赴者，台宪勿复用。 
丁酉，帝如上都。
减内外诸司官千五百十四员。
己亥，令： 凡军士杀人奸盗者，令军民官同鞫。 
三月，丁卯，荧惑犯填星；己巳，荧惑、填星相合；戒饬中外官吏。
夏，四月，壬午，以晋王所部贫乏，赐以钞。
调云南军征八百媳妇。
湖北廉访司佥事郭贯言： 今四省军马以数万计，征八百媳妇国，深入烟瘴万里不毛之地，无益于国。 不听。
癸未，禁和林酿酒。
五月，商州陨霜杀麦。
壬戌，云南土官宋隆济叛。时刘深将兵由顺元入云南，云南右丞伊噜纳调民供馈。隆济因给其众曰： 官军征发汝等，将尽剪发、黥面为兵，身死行阵，妻子为俘。 众惑其言，遂叛。
丙寅，诏云南行省： 自愿征八百媳妇者二千人，人给贝子六十索。 
六月，丙戌，宋隆济率猫狫、紫江诸蛮四千人攻杨黄寨，杀掠甚众。壬辰，攻贵州，知州张怀德战死，遂围刘深于穷谷中；梁王遣云南行省平章绰和尔、参政布埒齐将兵救之，杀赋酋撒月，斩首五百级，深始得出。
秋，七月，戊戌朔，昼晦，暴风起东北，雨雹兼发，江湖泛溢；东起通、泰、崇明，西尽真州，民被灾死者不可胜计。浙西廉访司佥事赵弘伟，以润、常民乏食，将发廪以赈，有司以未得报为辞，弘伟曰： 民旦暮且死，擅发有罪，我先坐。 遂发廪。既而诏以米八万七千馀石赈之。
乙巳，大宁路水，赈以粮。
丁未，诏： 军官受赃与民官同例，量罪大小殿黜。 
癸丑，浙西积雨泛溢，大伤民田。诏役民夫二千人疏导水路。
命云南省分蒙古射士征八百媳妇。
癸亥，哈坦之孙托欢自北境来归，其父母妻子皆遭杀掠，赐钞一千四百锭。
八月，己巳，平滦路霖雨，滦、漆、淝、汝河溢，民死者众，免其今年田租，仍赈粟三万石。
上都久雨，夜，闻城西北有声如战鼓，拱卫直都指挥使王伯胜率卫卒出视之，乃大水暴至。伯胜立具畚锸，集土石氈罽以塞，分决濠隍以杀其势，至旦始定，而民弗知。丞相鄂勒哲以闻，帝嘉之。伯胜，文安人也。
甲戌，遣色辰额埒等将兵征金齿诸国。时征缅师还，为金齿所遮，士多战死。金齿地连八百媳妇，诸蛮相效，不输税赋，贼杀官吏，故皆征之。
庚辰，诏遣官分道赈恤。凡狱囚禁系累年疑不能决者，令廉访司具其疑状，申呈省台详谳，仍为定例；各路被灾重者，免其差税一年，贫乏之家，计口赈恤，尤甚者优给之；小吏犯赃者，并罢不叙。
皇子哈尚之抚军北鄙也，宿卫哈喇托克托从，至是朝议，北师少怠，纪律不严，命太师、枢密宣徽使伊彻察喇副哈尚以督之。未几，哈都及都尔斡入寇，大军分为五队，伊彻察喇将其一。锋既交，颇不利，伊彻察喇怒，被甲持矛，身先陷阵，一军随之。哈尚锐欲出战，哈喇托克托执辔力谏，哈尚怒，挥鞭抶其手，不退，乃止。已而进击，托克托手斫一士之首，连背髀以献，哈尚壮之。
哈都兵越金山而南，止于铁坚古山，因高以自保，奇彻亲军都指挥使绰和尔急引兵败之，复与都尔斡相持于和勒图之地。绰和尔以精锐驰其阵，伊彻察喇攻敌之背，五军合击，所杀不可胜计。哈都旋死，都尔斡之兵几尽。哈尚亲视其战，乃叹曰： 绰和尔何其壮耶！力战未有如此者。 论功，以绰和尔为第一，帝出御衣，遣使临赐之。
自是月庚辰，彗出井，历紫微垣及天市垣，至九月癸丑乃灭，凡四十六日。
色辰额埒等攻阿萨尔。布哈引还，言： 贼降在旦夕，高庆受其赂，首倡为还计，是以无功。 诏遣官鞫之，得色辰额埒以下将校受赂状，诏诛庆及察罕布哈、色辰额埒等。遇赦，夺官爵为庶人。
冬，十月，丙寅朔，以畿内岁饥，增明年海运粮为百二十万石。
壬午，帝至自上都。
丙戌，以岁饥，禁酿酒，弛山泽之禁，听民捕猎。
丁亥，遣使就调云南、四川、福建、广东、广西官。
谕百司： 凡事关中书省者，毋得辄奏。权豪势要之家，佃户借粮者，听于来岁秋收还之。 
十一月，己亥，诏： 近因禁酒，闻年老需酒之人有预市而储之者，其无酿具者勿问。 
罗鬼女子蛇节反。乌撒、乌蒙、东川、芒部诸蛮从之，皆叛，陷贵州。丁未，命湖广行省平章刘国杰率师讨之。时刘深兵败，帝始悔不用哈喇哈斯及董士选之言，乃遣国杰及杨赛音布哈等率云南、四川、湖广各省兵分道讲讨诸蛮，梁王提兵应之，军中机务一听国杰处分。贼兵劲锐，且多健马，官军战失利。国杰令人持一盾，布钉其上，俟阵合，即弃盾伪遁，贼果逐之，马奋不能止，遇盾皆倒，国杰鼓之，大败。既而复合众请战，国杰弗应。数日，度其气衰，一鼓破走之，追战数十里。
减直粜米赈京师贫民，设肆三十六所，其老幼单弱不能自存者，廪给五月。
选六御汉军习武事，仍禁万户以下毋令私代，犯者断罪有差。
戊申，猺人蓝赖率丹阳三十六洞来降，授赖等官。
十二月，甲戌，给安西王所部军士食，令各运其家，候春调遣。
是岁，曲阜修文宣王庙成，衍圣公孔治遣子思诚入射。敕中书赐田五千亩，供祭祀，复户二十人，供洒扫之役。
◎大德六年
春，正月，乙巳，中书省言： 广东宣慰副使托欢彻尔收捕盗贼，屡有劳绩，近廉访使劾其私置兵仗、擅杀土寇等事，遣官鞫问，实无私罪，宜加奖谕。 命赐衣二袭。
晋王噶玛喇薨。王为世祖嫡长孙，让位于帝，退居籓邸，以仁慈见称。属官有年老请以子代者，内史为之言，王曰： 惟天子所命。 其自守如此。帝闻其薨，命收王印及内史印，既而命其长子伊苏特穆尔嗣封晋王。
硃清、张宣，父子致位显要，宗戚皆累大官，田园饱舍遍天下，巨艘大舶交诸番中，车马填塞门巷，仆从佩金虎符为千户、万户者数十人。江南僧石祖进，摭其不法十事上闻。时中书省亦言硃清、张宣屡致人言，宜罢其职，徙其子孙官江南者于京，帝从之，仍诏御史台诘问。二人竟伏诛。
庚戌，帝语台臣曰： 朕闻江南富户侵占民田，以致贫者流离转徙，卿等尝闻之否？ 台臣言曰： 富民多乞护持玺书，依倚以欺贫民，官府不能诘治，宜即追收为便。 命即行之，毋越三日。
诏： 自今僧官、僧人犯罪，御史台与内外宣政院同鞫；宣政院官徇情不公者，听御史台治之。 
乙卯，筑浑河堤，长八十里。仍禁豪家毋侵旧河，令屯田军及民耕种。
增刘国杰等军，仍令屯戍险要，俟秋进师。
命萨图尔岱、阿尔等整治江南影占税民田土者。
中书省言： 御史台、廉访司，体察、体覆，前后不同。初立台时，止从体察；后立按察司，事无大小，一皆体覆；由是宪司之事，积不能行。请自今，除水旱灾伤体覆，馀依旧例体察为宜。 从之。
诏： 军官除边远出征，其馀遇祖父母、父母丧，依民官例立限奔赴。 
禁畜养鹰、犬、马、驼等人扰民。
己未，以诸王珍图诬告济南王，谪置刘国杰军中自效。
宋隆济累攻围贵州，不解，刘深等粮尽，道梗不通，遂引兵还，隆济复率众遮之，委弃辎重，士卒杀伤殆尽。
南台御史中丞陈天祥上书谏曰： 八百媳妇乃荒裔小夷，取之不足以为利，不取不足以为害。而刘深欺上罔下，率兵伐之，经过八番，纵横自恣，中途变生，所在皆叛。既不能制乱，反为乱众所制，食尽计穷，仓皇退走，丧师十八九，弃地千馀里。朝廷再发四省之兵，使刘二巴图总管以图收复，湖南、湖北大发运粮丁夫，众至二十馀万。正当农时，驱此愁若之人，往回数千里中，何事不有！比闻从征败卒言，西南诸夷皆重出复岭，陡涧深林，其窄隘处仅容一人一骑，上如登高，下如入井，贼苦乘险邀击，我军虽众，亦难施为。或诸蛮远遁，阻隘以老我师，进不得前，旁无所掠，将不战自困矣！且自征伐倭国、占城、交、缅诸夷以来，近三十年，未尝有尺土一民之益，计其所费，可胜言哉！去岁西征，及今此举，何以异之！请早正深罪，仍不明诏招谕，彼必自相归顺，不须远劳王师，与小丑争一旦之胜负也。为今之计，宜驻兵近境，多市军粮，内安外固，渐次服之，此王者之师，万全之利也。苟谓业已如此，欲罢不能，亦当详审成败，算定而行。彼诸蛮皆乌合之众，必无久能同心捍我之理。但急之则相救，缓之则相疑，以计使之互相仇怨，待彼有可乘之隙，我有可动之时，徐命诸军数道俱进，服从者怀之以仁，抗敌者威之以武，恩威兼济，功乃易成。若复舍恩任威，深蹈覆辙，恐它日之患，有甚于今日者也。 不报，遂谢病去。
二月，丙戌，遣陕西省平章伊苏岱尔、参政汪惟勤将川陕军，湖广平章刘国杰将湖广军，征八番、顺元诸蛮，一切军务，并听伊苏岱尔、刘国杰节制。
罢征八百媳妇右丞刘深等官，收其符印。
癸巳，帝有疾，释京师重囚三十八人，命侍御史王寿奉香江南，遍祀岳镇海渎，密察去岁风水为灾，百姓艰食，凡所经过，采听入对。使还，具奏： 民之利害，系于官吏善恶。宜选公廉材幹、存心爱物者专抚字，刚方正大、深识治体者居风宪。天灾代有，赈济以时，无劳圣虑。惟是豪右之家，仍据权要，当罢其职，处之京师以保全之，此长久之道也。 
初，寿与台臣奏： 宰相内统百官，外均四海，位尊任重，不可轻假非人。三代以降，国之兴衰，民之休戚，未有不由相臣之贤否也。世祖初置中书省，以呼图布哈、塔齐尔、安图、巴延等为丞相，史天泽、刘秉忠、廉希宪、许衡、姚枢等实左右之，当时称治，比唐贞观之盛。迨至阿哈玛特、郝祯、耿仁、卢世荣、僧格、实都等，坏法黩货，流毒亿兆。近者阿固台、巴颜、巴特玛琳沁、阿尔等专政，煽惑中禁，几摇神器。君子小人已试之验，较然如此。臣愿推爱君思治之心，邪正互陈，成败对举，庶几上悟天衷，惩其既往，知所进退，天下之事可从而理也。 
三月，丁酉，以旱、溢为灾，诏赦天下。平滦被灾尤甚，免其差税三年；其馀灾伤之地，已经赈恤者免一年。今年内郡包银俸钞，江淮以南夏税，诸路乡村人户散办门摊课程，并蠲免之。
甲寅，合祭昊天上帝、皇地祗于南郊。遣中书左丞相达喇罕、哈喇哈斯摄事。
乌撒、乌蒙、东川、芒部及武定、威远、普安诸蛮因蛇节之乱，皆以供输烦劳为辞，乘衅起兵，攻掠州县，焚烧堡砦，遣伊苏岱尔等将兵会刘国杰讨之。时国杰方讨顺元蛮，不及来会。伊苏岱尔等率师分道并进，次第平之。
夏，四月，乙亥，浚永清县南河。
庚辰，上都大水，赈其饥民。
戊子，帝如上都。
修卢沟上流石径山河堤。
释重囚。
五月，戊申，太庙寝殿灾。
癸丑，谪和林溃军征云南。
丁巳，赈福州路饥。
六月，癸亥朔，日有食之。
是日，时加戌，依历法，日食五十七秒。太史院官以涉交既浅，且复近浊，欲匿不报，保章正齐履谦曰： 吾所掌者，常数也，其食与否，则系于天。 独以状闻。及其时，果食。太史院以失于推策，诏中书议罪，众尝争没日不能决，履谦曰： 气本十五日，而间有十六日者，馀分之积也。故历法以所积之日命为没日，不出本气者为是。 众服其议。
甲子，建文宣王庙于京师。
辛未，飨于太庙。
乙亥，安南国贡驯象。
赈湖州等路饥。
秋，七月，辛酉，以浙江行省参知政事呼图布鼎为中书右丞。
赈建康饥。
八月，甲子，诏御史台： 凡有婚姻、土田文案，遇赦依例检覆。 
九月，己酉，龙兴民讹言括童男女，至有杀其子者，命捕为首者三人诛之，始息。
冬，十月，甲子，改浙东宣慰使为宣慰司都元帅府，徙治庆元，镇遏水道。
初，浙西廉访使张珪，劾罢长吏以下三十馀人，府史、胥徒数百，征赃巨万计。珪得监司奸利事，将发之，事干行省。有内不自安者，至是赂南人林都邻告珪收藏禁书及推算帝五行，江浙运使哈喇齐言珪阻挠盐法。命省、台官杂治之，得行省大小吏及盐官欺罔状，皆伏罪。召珪，拜签枢密院事，赐济逊冠服侍宴；又命买宅以赐，辞不受。
丙子，帝至自上都。
平章政事加大司徒张九思薨。
十一月，甲午，刘国杰裨将宋光率兵大败蛇节，赐衣二袭，仍授以金符。
辛亥，以同知枢密院哈达知枢密院事。
诏： 江南寺观，凡续置民田及民以施入为名者，并输租充役。 
己未，诏： 诸驿使辄枉道者，罪之。 
十二月，辛酉，御史台言： 自大德元年以来，数有星变及风水之灾，民间乏食，陛下敬天爱民之心，无所不尽，理宜转灾为福。而今春霜杀麦，秋雨伤稼，五月太庙灾，尤古今重事。得非荷陛下重任者，不能奉行圣意，以致如此？若不更新，后难为力。请令中书省与老臣识达治体者共图之。 复请禁诸路酿酒，减免差税，赈济饥民。帝皆嘉纳，命即议行之。
云南地震。
甲子，衡州袁舜一等诱集二千馀人，侵掠郴州。湖南宣慰司发兵讨之，获舜一及其党，命诛首谋者三人，馀配洪泽、芍陂屯田，其胁从者招谕复业。
戊辰，云南地复震。
丙子，刘国杰、伊苏呼图鲁来献蛇节、罗鬼等捷。
庚辰，赈保定等路饥。
命中书省更定略卖良人罪例。
大都路总管兼大兴府尹姚天福卒。天福为京尹三年，畿甸大治。后之尹京者，以天福称首。
布埒达实哩者，北庭人也。幼熟辉和尔及西天书，长能贯通三藏暨诸国语，至是奉旨，从帝师受戒于广寒殿，代帝出家。
是岁，断大辟三人。
◎大德七年
春，正月，己酉，以岁不登，禁河北、甘肃、陕西等郡酿酒。益都诸处牧马之地，为民所垦者，亩输租一斗太重，减为四升。弛饥荒所在山泽、河泊之禁一年。
壬子，罢归德府括田。
乙卯，诏： 凡匿名书辞语重者诛之，轻者流配，首告人赏钞有差，皆籍没其妻子充赏。 
命御史台、宗正府委官遣发硃清、张宣妻子来京师，仍封籍家赀，拘收其军器、海舶等物。
丁巳，令枢密院选军士习农业者十人，教军前屯田。
二月，壬戌，诏中书省汰冗员。中书省自左、右丞相而下，平章政事二员，左、右丞各一员，参知政事二员，定为八府。仍谕枢密院，除出征将帅外，掌署院事者定其员数以闻。
辛未，以平章政事、上都留守茂巴尔斯、陕西行省平章阿喇卜丹并为中书平章政事，江南行台御史中丞尚文为中书左丞，江浙行省参知政事董士珍为中书参知政事；召陈天祥为集贤大学士，商议中书省事。
壬申，诏： 枢密院、宗正府等，自今每事与中书共议，然后奏闻。诸司不得擅奏迁调；官员虽经特用而于例未允者，亦听覆奏。 
甲戌，减杭州税课提举司冗员。
己卯，以侍御史都多达为中书省参知政事。
御史台言： 江浙行省平章阿尔、左丞高翥、安祐、签者张祐等，诡名买盐万五千引，增价转市于人，请遣省、台官按问。 从之。
命尽除内郡饥荒所在差税，仍令河南省抚恤流民，赈太原、大同、平滦路饥。
庚辰，监察御史杜肯构等言右丞相鄂勒哲受硃清、张宣贿赂事，不报。
壬午，帝语中书省臣曰： 凡有以岁课增羡希求爵赏者，此非掊克于民，何从而出！自今除元额外，勿以增羡作正数。 
罢江南财赋总管司及提举司。
禁诸人非奉旨毋得以宝货进献。
赈真定及保定路饥。
三月，庚寅，诏遣奉使宣抚循行诸道。以郝天挺、达春往江南、江北，石珪往燕南、山东，耶律希逸、刘赓往河东、陕西，特尔托里欢、戎益往两浙、江东，赵仁荣、岳叔谟往河南、湖广，茂巴尔斯、陈英往江西、福建，达实哈雅、刘敏中往山北、辽东，并给二品银印，仍降诏戒饬之。
江浙行省平章托克托发遣硃清、张宣家属，其家以金珠重赂之，托克托以闻，帝谕之曰： 朕以江南任卿，卿果能尔，真男子事也！其益恪勤乃事。 赐以黄金五十两。
都城火。
诏以甘肃行省供军钱粮多弊，徙廉访司于甘州。
壬辰，以河间禾稼不登，罢修僧寺工役。
乙未，中书平章巴延、梁德珪、丹津、阿尔振萨彻尔，右丞巴特玛琳心，左丞伊图布哈，参政密勒和卓、张斯立等，受硃清、张宣贿赂，治罪有差，籍其家。
以洪君祥为中书右丞。监察御史言其曩居宥密，以贪贿罢黜，宜别选贤能代之，不报。
甲辰，诏定赃罪为十二章。京朝官月俸外，增给禄米；外任官无公田者，亦量给之。
乙巳，以征八百媳妇丧师，诛刘深，笞哈喇岱、郑祐，罢云南征缅分省。时有司以遇赦，议释刘深罪，哈喇哈斯曰： 徼名召衅，丧师辱国，非常罪比，不诛之无以谢天下。 遂诛之。
戊申，岳铉等进《大元大一统志》，赐赉有差。
癸丑，枢密院及监察御史，言中丞董士选贷硃清、张宣钞非义，帝曰： 台臣称贷，不必问也。若言者不已，便当杖之。 
甲寅，帝如上都。
赈辽阳等路饥。
京畿漕运司言： 岁漕米百万，全藉船坝夫力。今岁水涨，冲决坝堤六十馀处，虽已修毕，恐霖雨冲圮，走泄运水；河堤浅涩低薄去处，请加修理。 从之。至夏末始毕工，用役万二百馀人。
夏，四月，庚午，以中书文移太繁，其二品诸司当呈省者，命止关六部。
中书左丞达喇罕言： 僧人修佛事毕，必释重囚，有杀人及妻妾杀夫者，皆指名释之。生者苟免，死者负冤，于福何有！ 帝嘉纳之。
辛未，流硃清、张宣子孙于远方，仍给行赀。
庚辰，蛇节降，宋隆济遁去。丁亥，诛蛇节。
济南路陨霜杀麦。
五月，己丑朔，开大都、上都酒禁。
丁未，绰和尔入朝，帝谕之曰： 卿镇北边，累建大功，虽以黄金周饰卿身，犹不足以尽朕意。 赐以衣冠、金珠等甚厚，拜枢密院副使，仍给其所隶诸军钞。
辛亥，奉使宣抚耶律希逸、刘赓言： 平阳僧彻哩威，犯法非一，有司惮其豪强，不敢诘问；闻臣等至，潜逃京师。 中书省言： 宜捕送其所，令省、台、宣政院遣官杂治。 从之。
甲寅，浚上都滦河。
乙卯，诏： 中外官吏无职田者，验俸给米有差；其上都、甘肃、和林非产米地，给其价。 
禁诸王、驸马毋辄杖州、县官吏，违者罪王府官。
般阳路陨霜。
闰月，戊午朔，日有食之。
壬戌，诏禁犯曲阜林、庙者。
己巳，中书右丞相、加太傅、录军国重事鄂勒哲薨，谥忠献。元贞以来，朝廷恪守成宪，诏书屡下，散财发粟，不惜巨万以颁赐百姓，皆鄂勒哲赞襄之功。帝倚任甚重，而能处之以安静，不急于功利，人益称其贤。
复以特穆格为中书平章政事。
初，特穆格乞解机务，诏仍以平章议中书省事。时诸王朝见，未有知典故者，帝曰： 惟特穆格谙之。 凡赐予诸王礼节，悉命掌行。至是遂复以前官授之。
庚辰，云南行省平章伊苏岱尔入朝，以所获军中金五百为献，帝曰： 是金卿效死所获者。 赐钞千锭。
辛巳，诏： 僧人与民均当差役。 
癸未，各道奉使宣抚言： 去岁被灾人户未经赈济者，宜免其差役。 从之。
命江浙行省右丞董士选，发所籍硃清、张宣货财至京师，其海外未还商舶，至则依例籍没。
甘肃行省平章哈萨等侵盗官钱、盐引，命省台官征之。
丙戌，罢营田提举司。
以奈曼岱为镇北行省右丞。
旧制，募民中粮以饷边。是岁，中者三十万石，用事者挟私为市，杀其数为十万，民进退失措。奈曼岱请于朝，凡所输者悉受之，以为下年之数。民感其德。奈曼岱，穆呼哩五世孙也。
六月，己丑，御史台言： 瓜、沙二州，自昔为边镇重地，今大军屯驻甘州，使官民反居边外，非宜。请以蒙古军万人分镇险隘，立屯田以供军实。 从之。
庚子，西京道宣慰使帕哈哩鼎，以瑟瑟二千五百馀斤鬻于官，为钞一万一千九百馀锭。有旨，除御榻所用外，馀未用者悉还之。
癸卯，诏： 凡官军子弟年及二十者，与民官子孙同儤直一年，方许袭职；万户于枢密院，千户于行省，百户于本万户。 
乙巳，罢行省签省。
命甘肃行省修阿合潭、曲尤濠以通漕运。
甕山看闸提领言： 自闰五月末，昼夜雨不止，六月初旬夜半，山水暴涨，漫流堤上，冲决水口。 遂命都水监修白浮、甕山河堤。白浮、甕山，即通惠河上源之所出也。
台州风、水大作，宁海二县死者五百五十人。
秋，七月，壬戌，御史台言： 前河间路达噜噶齐呼赛音，转运使术甲德寿，皆坐赃罢。今呼赛音以献鹰犬，复除大宁路达噜噶齐，术甲德寿以迪里密实妄奏其被诬，复除福宁知州，并宜改正不叙，以戢奸贪。 从之。
禁僧人以修建寺宇为名，赍诸王令旨，乘传扰民。
丙寅，以哈喇哈斯为中书右丞相、知枢密院事。
丁丑，中书省言： 大同税课，比奉旨赐乳母杨氏。其家掊敛过数，扰民尤甚。 敕赐钞五百锭，其税课依例输官。
都尔斡既败，聚其属议曰： 昔我太祖，艰难以成帝业，奄有天下，我子孙乃弗克靖，共以安享其成，连年构兵以相残杀，是自隳祖宗之业也。今抚军镇边者，皆世祖之嫡孙也，吾与谁争哉！且前与托克托战，既弗能胜，今与其子绰和尔战又无功，惟天惟祖宗意亦可见。不若遣使请命罢兵，通一家之好，使吾士民老者得以养，少者得以长，伤残疲惫者得以休息，则亦无负太祖之所望于我子孙者矣。 使至，伊彻察喇会诸王将帅议曰： 都尔斡乞降，为我大利，固当待命于上。然往返再阅月，必失事机，为国大患，无有已时。都尔斡之妻，我弟玛古哈喇之妹也，宜遣报使，许其臣附。 众以为然，乃遣使以闻。帝嘉之，诏饬军士安置驿传以俟。自是诸王叛者相继来降。
八月，己丑，罢护国仁王寺原设江南营田提举司。
辛卯，夜，地震。平阳、太原尤甚，村堡移徙，地裂成渠，人民压死不可胜计。遣使分道赈济，为钞九万六千五百馀锭；仍免太原、平阳今年差税，山场、河泊听民采捕。
诏问致灾之由，保章正齐履谦言： 地为阴而主静，妻道也，臣道也，子道也；三者失其道，则地为之不宁。弭之之道，大臣当反躬责己，去专制之威以答天变，不可徒为祈禳也。 时帝寝疾，宰臣及中宫专政，故履谦言及之。集贤大学士陈天祥，亦上书极陈阴阳不和、天地不位为时政之弊，言尤切直，执政者恶之，抑不以闻。
初，晋宁郇保山移，所过居民庐舍，皆摧压倾圮。将近李忠家，忽分而复合，忠家独完。忠幼孤，事母至孝，人以为孝感所致云。
江南行台中丞张珪上疏，极言天人之际，灾异之故，其目有修德行，广言路，进君子，退小人，信赏必罚，减冗官，节浮费，以法祖宗成宪，累数百言。劾大官之不法者，并及近侍之荧惑者。不报，珪谢病归。
庚子，中书省言： 帕哈哩鼎输运和林军粮，其负欠计二十五万馀石，近监察御史亦言其侵匿官钱十三万馀锭，请遣官征之，不足则籍没其财产。 从之。
九月，戊午，帝至自上都。
丙寅，以太原、平阳地震，禁诸王所部扰民，仍减太原岁饲马之半。
遣刑部尚书塔齐尔、翰林直学士王约使高丽。
时高丽国王王昛既复位，又罢征东行省监制，昛乃复厚敛淫刑。国人群诉于朝，因得其相国吴祈专权、离间王父子状。诏遣约谕之曰： 天地间至亲者父子，至重者君臣；彼小人知有利，宁肯为汝家国地耶？ 昛泣谢罪，且请子謜还国，奸人党与悉从约治。遂征祈赴阙，鞫之，流安西。
丙子，罢僧官有妻者。
壬午，复以茂巴尔斯为平章政事。
以国子司业畅师文为陕西行省理问官。先是，师文签山南道廉访司事，松滋、枝江有水患，岁发民防水，往返数百里，苦于供给，师文以江水安流，悉罢其役；驸马家人怙势不法，师文治其甚恶，流之；至陕西，决滞狱，不少阿徇。顷之，以疾去官。
冬，十月，丁亥，太白经天。
御史台劾浙江行省平章阿尔不法。帝曰： 阿尔，朕所信任。台臣屡以为言，非所以劝大臣也；后有言者，朕当不恕。 
戊子，以浙江年谷不登，减海运粮四十万石。
辛卯，复立陕西行御史台。
癸巳，御史台臣及诸道奉使，言行省官久任，与所隶编氓联姻害政，诏互迁之。
商议中书事张孔孙，言曲阜孔庙宜给洒扫户，诏给大都文宣王庙洒扫户五。
己未，发云南叛蛮馀党未革心者来京师，留蛇节养子阿阙于本境，以抚其民。
庚子，改普定府为路，隶曲靖宣慰司；以故知府容苴之妻为总管，佩虎符。
庚戌，翰林国史院进太祖、太宗、定宗、睿宗、宪宗五朝《实录》。
辛亥，诏： 军户贫乏者，存恤六年。 
增蒙古国子生百员。
中书省言于帝曰： 翰林学士赵与{票灬}，事世祖皇帝，迄今凡三十年，敦确清谨，卒于七月，家贫，无以归葬。 帝命有司赙钞五十贯，给舟车还葬。
十一月，甲寅朔，命鹰师围猎毋得扰民。
以顺元隶湖广省。并海道运粮万户为海道都转运万户。
丁巳，诏大同等路运粮五万石入和林。
己未，太白经天。
甲子，命依《十二章》断僧官罪。
十二月，甲申朔，诏： 内郡比岁不登，其民已免差者，并蠲其田租。 
乙酉，弛京师酒课。
丙戌，太白经天。
戊子，以平宋隆济功，增诸将秩，赐银钞等物有差；其军士各赐钞十锭放归，存恤一年。
辛丑，诏： 招抚顺元诸司，免其民间逋税。 
丁未，以转输军饷劳，免思、插二州及衡、永等路税粮有差。
七道奉使宣抚所罢赃污官吏凡一万八千四百七十三人，赃四万五千八百六十五锭，审冤狱五千一百七十六事。
元贞初，图呼鲁迁江浙右丞，适岁旱，方至而雨，民心大悦。未几，平章博果密卒，帝思之，问近侍曰： 群臣孰有似博果密者？ 对曰： 图呼鲁其人也，且先帝所知。 遂驿召还，赐雕鞍、弓矢。俄迁枢密副使。是岁卒，谥文肃。
大都路总管兼大兴府尹齐诺，驭吏治民有方，以暇日正街衢，表里巷，国学兴工，尤尽其力。俄进同签枢密院事，上疏言： 蒙古军在山东、河南者，往戍甘肃，动涉万里，装橐、鞍马之资，皆其自办，每行必鬻田产，甚则卖妻子。戍者未归，代者当发，前后相仍，困苦日甚。今边陲无事而虚殚兵力，诚为非计。请以近甘肃之兵戍之，而山东、河东前戍者，官为出钱赎其田产、妻子。 从之。未几，迁参议中书省事，赞决机务，精练明敏，凡干禄之人由它途进者，一切不用，时论翕然称焉。
何玮为御史中丞，陈当世要务十条，帝嘉纳之。京师孔子庙成，玮言： 唐、虞、三代，国都闾巷莫不有学，今孔庙既成，宜建国学于其侧。 从之。
赛音谔德齐、巴都高等还自贬所，复相位；玮言奸党不可复用，宜选正人以居庙堂，帝深然之。监察御史郭章劾郎中哈喇哈斯受赃，具伏，而哈喇哈斯密结权要，以枉问诬章；玮率台臣入奏，辨论剀切，章遂得释。
诏： 内外官七十者并听致仕。 独郭守敬以先朝旧德，朝政多谘之，累请谢事，不许。自是凡翰林、太史官不许致仕，著为令。
商议中书省事张孔孙累疏言： 凡七十致仕者，宜加一官；丁忧服阕者，宜特起复；宿卫冒滥者，必当革；州郡之职，必当遴选；久任达噜噶齐，宜量加迁转。又宜增给官吏俸禄，相位宜参用儒臣，不可专任文吏。 孔孙所言，多切时弊，顾一时不尽施行。
