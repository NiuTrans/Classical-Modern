起重光单阏正月，尽玄黓执徐六月，凡一年有奇。
◎至正十一年
春，正月，庚申，命江浙行省左丞博啰特穆尔讨方国珍。
丁卯，兰阳县有红星大如斗，自东南坠西北，其声如雷。
己卯，命绰斯戬提调大都留守司。
是月，清宁殿火，焚宝玩万计，由宦官熏鼠故也。
二月，命游皇城。
初，世祖至无七年，以帝师帕克斯巴之言，于大明殿御座上置白伞盖一顶，用素缎泥金书梵字于其上，谓镇伏邪魔，护安国利。自后每岁二月十五日，于大殿启建白伞盖佛事，与众祓除不祥。中书移文诸司，拨人舁监坛汉关羽神轿及供应三百六十坛幢幡、宝盖等，以至大乐鼓吹，番部细乐，男女杂扮队戏；凡执役者万馀人，皆官给铠甲、袍服、器仗，俱以鲜丽整齐为尚，珠玉锦绣，装束奇巧，首尾排列三十馀里，都城士女聚观。先二日，于西镇国寺迎太子游四门，舁高塑像，具仪仗入城。十四日，帝师率梵僧五百人，于大明殿内建佛事，至十五日，请伞盖于御座，奉置宝舆，诸仪卫导引出宫，至庆寿寺，具素食；食罢，起行，从西宫门外垣、海子南岸，入厚载红门，过延春门而西。帝及后妃、公主，于玉德殿门外搭金脊吾殿彩楼以观览焉。事毕，送伞盖，复置御座上。帝师、僧众作佛事，至十六日罢散，谓之游皇城，岁以为常。至是命下，中书省臣以其非礼，谏止之，不听。
立湖南元帅分府于宝庆路。
三月，庚戌，立山东元帅分府于登州。
丙辰，亲策进士八十三人，赐多勒图、文允中等及第、出身。
壬戌，征建宁处士彭炳为端本堂说书，不至。
是月，遣使赈湖南、北被寇人民，死者钞五锭，伤者三锭，毁所居屋者一锭。
是春，成遵与图噜自济、濮、汴梁、大名行数千里，掘井以量地之高下，测岸以究水之浅深，遍阅史籍，博采舆论，以为河之故首断不可复。且曰： 山东饥馑，民不聊生，若聚二十万众于其地，恐他日之忧，又有重于河患者。 时托克托先入贾鲁之言，闻遵等议，怒曰： 汝谓民将反耶？ 自辰至酉，论辨终莫能入。明日，执政谓遵曰： 挽河之役，丞相意已定，且有人任其责。公勿多言，幸为两可之议。 遵曰： 腕可断，议不可易！ 遂出遵为河间盐运使。
夏，四月，壬午，诏开黄河故道，命贾鲁以工部尚书为总治河防使，发汴梁、大名等十三路民十五万，庐州等戍十八翼军二万，自黄陵冈南达白茅，放于黄固、哈齐等口，又自黄陵西至杨青村，合于故道，凡二百八十里有奇，仍命中书右丞玉枢呼尔图哈、同知枢密院事哈斯以兵镇之。
冀宁路属县多地震，半月乃止。
乙酉，诏加封河渎神为灵源神祐灵济王，乃重建河渎及西海神庙。
丁酉，孟州地震，有声如雷，圮民屋，压死者甚众。
乙巳，彰德府雨雹，形如斧，伤人畜。
是月，罢沂州分元帅府，改立兵马指挥使司，复分司于胶州。
帝如上都。
五月，己酉朔，日有食之。
辛亥，颍州妖人刘福通为乱，以红巾为号，陷颍州。初，栾城人韩山童祖父，以白莲会烧香惑众，谪徒广平永年县。至山童，倡言天下大乱，弥勒佛下生，河南及江、淮愚民皆翕然信之。福通与杜遵道、罗文素、盛文郁、王显忠、韩雅尔复鼓妖言，谓 山童实宋徽宗八世孙，当为中国主。 福通等杀白马、黑牛，誓告天地，欲同起兵为乱，事觉，县官捕之急，福通遂反。山童就擒，其妻杨氏，子韩林儿，逃之武安。惟福通党盛不可制，时谓之 红军 ，亦曰 香军 。
壬申，命同枢密院事图克齐领阿苏军六千并各支汉军讨之，授以分枢密院印。图克齐者，回回部人也，素号精悍，善骑射，至是与河南行省徐左丞俱进军。二将皆耽酒色，军士但以剽掠为事，剿捕之方，漫不加省。图克齐望见红军阵大，扬鞭曰： 阿布，阿布。 阿布者，译言走也，于是所部皆走，淮人传以为笑。其后图克齐死于上蔡，徐左丞为朝廷所诛，阿苏军不习水土，病死者过半。
先是庚寅岁，河南、北童谣云： 石人一只眼，挑运黄河天下反。 及贾鲁治河，果于黄陵冈掘得石人一眼，而汝、颍盗起，竟如所言。
六月，发军一千，从直沽到通州，疏浚河道。
是月，刘福通据硃皋，攻破罗山、真阳、确山，遂犯舞阳、叶县。
前监察御史藁城张桓，避乱之确山，贼久知桓名，袭获之，罗拜，请为帅，弗听。囚六日，拥至渠魁前，桓直趋据榻坐，与之抗论逆顺。其徒捽桓起跪，桓仰天大呼，詈叱弥厉，且屡唾贼面。贼犹不忍杀，谓桓曰： 汝但一揖，亦怒汝死。 桓真目曰： 吾恨不能手斩逆首，肯听汝诱胁而折腰哉！ 贼知终不可屈，遂杀之，年四十八。贼后语人曰： 张御史真铁汉，害之可惜。 事闻，赠礼部尚书，谥忠洁。
丞相托克托议军事，每回避汉人、南人；方入奏事，目顾同列韩伯高、韩大雅随后来，遽令门者勿纳，入言曰： 方今河南汉人反，宜榜示天下，令一概剿捕。诸蒙古、色目因迁谪在外者，皆召还京师，勿令诖误。 于是榜出，河北之民亦有变而从红军者矣。
方国珍兄弟入海，烧掠沿海州郡。博啰特穆尔兵至大闾洋，国珍夜率劲卒，纵火鼓噪，官军不战皆溃，赴水死者过半。博啰特穆尔被执，反为国珍饰辞上闻。朝廷复命大司农达实特穆尔、江浙参政樊执敬、浙东廉访使董守悫同招谕国珍，至黄岩，国珍兄弟皆登岸罗拜，退，止民间小楼。绍兴总官台哈布哈欲命壮士袭杀之，达实特穆尔曰： 我受诏招降，公欲擅命耶？ 乃止。仍檄台哈布哈亲至海滨，散其徒众，授国珍兄弟官有差。
八月，丁丑朔，中兴路地震。
丙戌，萧县李二及老彭、赵君用陷徐州。
李二号 芝麻李 ，以岁饥，其家惟有芝麻一仓，尽以济人，故得此名。时江工大兴，人心不安，芝麻李与其社长赵君用谋曰： 颍上兵起，官军无如之何，此男子取富贵之秋也。 君用曰： 我所知，惟城南老彭，其人勇悍有胆略，不得其人，不可举大事，我当为汝致之。 即访其家，见老彭，讽以起事，老彭曰： 其中有芝麻李乎？ 曰： 有。 老彭即欣然从之，与俱见芝麻李，共得八人，歃血而盟。是夕，伪为挑河夫，仓皇投徐州城宿，四人在内，四人在外。夜四更，城内火发，城外亦举火应之，夺守门军仗，斩关而入，内外呼噪。民久不见兵革，一时惊惧，皆束手听命。天明，竖大旗，募人为军，从之者十馀万人，四出略地，徐州属县皆下。
是月，帝至自上都。
蕲州罗田人徐寿辉举兵为乱，亦以红巾为号。寿辉体貌魁岸，木强无他能，以贩布为业，往来蕲、黄间，因烧香聚众。
初，袁州慈化寺僧彭莹玉，以妖术惑人；其徒周子旺，因聚众欲作乱，事觉，江西行省发兵捕诛子旺等。莹玉走至淮西，匿民家，捕不获。既而黄州麻城人邹普胜，复以其术鼓妖言，遂起兵为乱。以寿辉貌异于众，乃推以为主。沔阳陈友谅往从之。友谅，渔家子，略通文义，尝为县小吏，非其好也。有术者相其祖墓当大贵，友谅心窃喜，至是欲从乱，其父普才曰： 奈何为灭族事？ 友谅曰： 术者之言验矣。 遂从寿辉。
九月，壬子，丞相托克托奏以其弟御史大夫额森特穆尔知枢密院事，及卫王库春格尔总率大军，出征河南妖寇；诏从之。
壬戌，诏以高丽国王布答实里之弟巴延特穆尔袭其王封。布答实里本名祯，巴延特穆尔本名祺。时国王王昕无道，祯之庶子也，立三年，遇鸩卒，国人请立祯弟祺，遂从之。
是月，刘福通陷汝宁府及息州、光州，众至十万。
徐春辉陷蕲水县及黄州路，卫王库春格尔与其二子帅师击之，为寿辉将倪文俊所败，二子被获。文俊，沔阳渔家子也。
冬，十月，癸未，命知枢密院事老章以兵同额森特穆尔讨河南妖寇。
辛卯，立中书分省于济宁。
癸卯，以宗王神保克复睢宁、虹县有功，赐金带一，从征者赏银有差。
是月，天雨黑子于饶州，大如黍菽。
徐寿辉据蕲水为都，国号天完，僭称皇帝，建无曰治平，以邹普胜为太师。
十一月，己酉，有星孛于西方，见于娄、胃、昴、毕之间。
壬子，中书省言： 河南、陕西腹里诸路，供给繁重，调兵讨贼，正当春首耕作之时，恐农民不能安于田亩，守令有失劝课。宜委通晓农事官员，分道巡视，督勒守令，亲诣乡村，省谕农民，依时播种，务要人尽其力，地尽其利。其有曾经盗贼、水患、供给之处，贫民不能自备牛种者，所在有司给之。仍命总兵官禁止屯驻军马，毋得踏践，以致农事废弛。 从之。
以资政院使多尔济巴勒为中书平章政事。
多尔济巴勒首言治国之道，纲常为重，前西台御史张桓，仗节死义，不污于寇，宜首旌之以劝来者；又言宜守荆襄、湖广以绝后患。又数论祖宗用之兵，非专于杀人，盖必有其道焉，今倡乱者止数人，顾乃尽坐中华之民为叛逆，岂足以服人心！其言颇忤丞相托克托意。时托克托倚信左司郎中汝中柏、员外郎拜特穆尔两人，因擅权用事。而多尔济巴勒正色立朝，无所附丽，适陕州危急，因出为陕西行台御史大夫。
工部尚书总治河防使贾鲁，以四月二十二日鸠工，七月疏凿成，八月决水故河，九月舟楫通行。是月，水土工毕，河复故道，南汇于淮，又东入于海。帝遣贵臣报祭河伯，召鲁还京师。鲁以《河平图》献，超拜荣禄大夫、集贤大学士，赏赉金帛；都水监及宣力诸臣三十七人，皆予迁秩。敕翰林承旨欧阳玄制《河平碑》，以旌托克托劳绩，具载鲁功，宣付史馆。并赠鲁先臣三世，赐托克托世袭达尔罕之号，仍赐淮安路为其食邑。
玄既撰《河平碑》，又自以为司马迁、班固记河渠、沟洫，仅载治水之道，不言其方，使后世任事者无所考则，乃从鲁访问方略，及询过客，质吏牍，作《至正河防记》。
其略曰： 治河一也，有疏，有浚，有塞，三者异焉。酾河之流，因而导之，谓之疏；去河之淤，因而深之，谓之浚；抑河之暴，因而扼之，谓之塞。疏浚之别有四：曰生地，曰故道，曰河身，曰减水河。生地有直有纡，因直而凿之，可就故道；故道有高有卑，高者平之以趋卑，高卑相就，则高不壅，卑不潴，虑夫壅生溃，潴生堙也；河身者，水虽通行，身有广狭，狭难受水，水益悍，故狭者以计辟之，广难为岸，岸善崩，故广者以计御之；减水河者，水放旷则以治其狂，水隳突则以杀其怒。治堤一也，有创筑、修筑、补筑之名。有刺水堤，有截河堤，有护岸堤，有缕水堤，有石船堤。治埽一也，有岸埽、水埽，有龙尾、栏头、马头等埽。其为埽台及推卷、牵制、藐挂之法，有用土、用石、用铁、用草、用木、用杙、用絙之方。河塞一也，有缺口，有豁口，有龙口。缺口者，已成川；豁口者，旧尝为水所豁，水退则口下于堤，水涨则溢出于口；龙口得，水之所会，自新河入故道之氵众也。 
又曰： 决河势大，南北广四百馀步，中流深三丈馀，益以秋涨，水多故河十之八。两河争流，近故河口，水刷岸北行，洄漩湍激，难以下埽。且埽行或迟，恐水尽涌入决河，困淤故河，前功遂隳。鲁乃精思障水入故河之方，以九月七日癸丑，逆流排大船二十七艘，前后连以大桅或长樁，用大麻索、竹絙绞缚，缀为方舟，又用大麻索、竹絙将船身缴绕上下，令牢不可破；乃经铁锚于上流硾之水中，又以竹絙绝七八百尺者，系两岸大橛上，每絙硾二舟或三舟，使不得下。船腹略铺散草，满贮小石，以合子板钉合之，复以埽密布合子板上，或二重，或三重，以大麻索缚之急，复缚横木三道于头桅，皆以索维之。用竹编笆，夹以草石，立之桅前，约长丈馀，名曰水帘，桅复以木楮拄，使帘不偃仆。然后选水工便捷者，每船各二人，执斧凿，立船首尾，岸上捶鼓为号，鼓鸣，一时齐凿，须臾舟穴，水入舟沈，遏决河，水怒溢，故河水暴增，即重树水帘，令后复布小埽、土牛、白阑、长稍，杂以草木等物，随宜填垛以继之，石船下诣实地，出水基址渐高，复卷大埽以压之。前船势略定，寻用前法沉馀船以竟后功。昏晓百刻，役夫分番甚劳，无少间断。
 鲁尝言，水工之功视土工之功为难，中流之功视河滨之功为难，决河口视中流又难，北岸之功视南岸为难。用物之效，草虽至柔，柔能狎水，水渍之生泥，泥与草并，力重如碇；然维持夹辅，缆索之功居多。盖由鲁习知河事，故其功之所就如此。 
十二月，己卯，立河防提举司，隶行都水监。
丁酉，命托克托于淮安立诸路打捕鹰房、民匠、钱粮总管府。
辛丑，额森特穆尔复上蔡县，擒韩雅尔等送京师，诛之。
是岁，盗蔓延于江浙；江西之饶、信、徽、宣、铅山、广德，浙西之常、湖、建德，所在不守。江浙行省平章庆通分遣僚佐往督师，以次克复。既乃令长吏按视民数，诖误者悉置不问；招徠流离，发官粟以赈之。
蕲、黄贼造船北岸，锐意南攻。九江、江州路总管李黼，治城壕，修器械，募丁壮，分守要害，且上攻守之策于江西行省，请兵屯江北以扼贼冲，不报。黼叹曰： 吾不知死所矣！ 乃椎牛享士，激忠义以作其气，数日之间，纪纲初立。
庐州盗起，淮西廉访使陈思廉言于宣让王特穆尔布哈曰： 承平日久，民不知兵。王以帝室之胄，镇抚淮甸，岂得坐视！思谦愿与王戮力殄灭之。且王府属集赛人等，数亦不少，必有能摧锋陷阵者。 王曰： 此吾责也。但鞍马、器械未备，奈何？ 思谦括官民马，置兵甲，不日而集，分道并进，遂擒渠贼，庐州平。既而颍寇将渡淮，思谦又言于王曰： 颍寇东侵，亟调芍陂屯卒用之。 王曰： 非奉诏不敢调。 思谦言： 非常之变，理宜从权。擅发之罪，思谦坐之。 王感其言，从之。
其侄立本，为屯田万户，召语曰： 吾祖宗以忠义传家，汝之职，乃我先人力战所致。今国家有难，汝当身先士卒以图报效，庶无负朝廷也。 寻召入为集贤侍讲学士，修定《国律》。
济宁路总管董抟霄，奉诏从江浙平章嘉珲进征安丰，至合肥定林站，遇贼，大破之。
时硃皋、固始贼复猖獗，军少不足以分讨，有大山名寨及芍陂屯田军，抟霄皆奖劳而约束之，遂得障蔽硃皋。官军屯硃家寺，贼至，追杀之。乃遣进士程明仲往谕贼中，招徠者千二百家，因悉知基虚实。夜，缚浮桥于淝水，既渡，贼始觉。贼数万据磵南，官军渡者，辄为其所败；抟霄乃麾骑士别渡浅滩袭贼后，贼回东南向，与骑士迎敌。抟霄忽跃马渡磵，扬言于众曰： 贼已败！ 诸军皆渡，一鼓而击之，贼大败，复追杀之，相藉以死者二十五里，遂复安丰。抟霄，磁州人也。
方国珍兵起，江浙行省檄前沿海上副万户舒穆噜宜逊守温州，宜逊即起任其事。已而闽寇犯处州，复檄宜逊以兵平之，以功升浙东宣慰使，复分府于台州。顷之，处之属县，山寇并起，宜逊复奉省檄往讨之，至则筑处州城为御敌计。宜逊，其先辽人也。
太傅阿噜图出守和林，寻卒。
◎至正十二年
春，正月，丙午朔，诏印造中统元宝交钞一百九十万锭，至元钞十万锭。
戊申，竹山县贼陷襄阳路，同知额森布哈等惊溃。达鲁噶齐博罗特穆尔领义兵二百人，且战且引，至监利县，遇沔阳府达噜噶齐耀珠等军。时滨江有船千馀，乃纠合诸义兵、丁壮、水工五千馀人，畀以军号，给刀槊，具哨马五十，水陆继进。比至石首县，闻中兴路亦陷，乃议趣岳州就元帅特克嘉，而道阻不得前，仍趋襄阳，贼方驻杨湖港，乘其不虞击之，获其船二十七艘，生擒贼党刘雅尔，讯得其情。进次潜江县，又斩贼数百级，获三十馀船，枭贼将刘万户、许堂主等。甫止兵未食，而贼大至，与战，抵暮，耀珠等军各当一面，不能救。博罗特穆尔被重创，麾从子玛哈实勒使去，曰： 吾以死报国，汝无留此。 玛哈实勒泣曰： 死生从叔父。 既而博罗特穆尔被执，贼请同为逆，博罗特穆尔怒骂之，遂遇害。玛哈实勒帅家奴求其尸，复与贼战，俱没于阵，举家死者凡二十六人。博罗特穆尔，高昌人也。是日，荆门州亦陷。
初，妖贼起，陷邓州，人情恟恟。俄而贼锋自邓抵南阳境，南阳县达噜噶齐喜同，以计获数贼，诘之，云贼将大至，喜同乃悉斩之以安众心，昼夜督丁壮巡逻守备。时大司农钱木尔以兵驻于诸葛庵，为贼所袭，死之，贼遂乘锐取南阳，喜同守西门，望见贼势盛，即与家人诀曰： 吾与汝等不能相顾矣！但各逃生，吾分死此，以报国也。 已而城中皆哭。喜同策厉义兵，奋力与贼搏，贼退去，明日复至，与战甚力，杀贼凡数百。贼知无援，战愈急，南阳遂陷。喜同突围将自拔，贼横刺其马，马蹶，喜同鞭马跃而起，手斩刺马者，他贼追之，身被数创，不能斗，遂为所杀。妻邢氏，骂贼见杀，一家死者二十馀人。事闻，赠南阳路判官。喜同，河西人也。
时富珠哩远调襄阳县尹，须次居南阳，贼起，远以忠义自奋，倾财募丁壮，得千馀人，与贼拒战。俄而贼大至，远被害。远妻雷氏为贼所执，贼欲妻之，雷曰： 我参政冢妇，县令嫡妻，肯从汝狗彘以生乎！ 贼将污之，雷号哭大骂不从，乃见杀，举家皆被害。远，翀之子也。
丙辰，徐寿辉遣其将丁普郎、徐明远陷汉阳；丁巳，陷兴国府。
己未，徐寿辉将邹普胜陷武昌。
先是贼氛日炽，湖广行省平章桑节会僚属议之。或曰： 有郑万户，老将也，宜起而用之。 桑节乃命募土兵，完城池，修器械，严巡警，悉以其事属郑。贼闻之，遣其党二千来约降，桑节与郑谋曰： 此诈也，然降而却之，于事为不宜，受而审之可也。 果得其情，乃歼之，械其渠魁数十人以俟命。适召入为大司农，桑节去，同僚受贼赂，且嫉其功，乃诬郑罪，释其所械者。明日贼大至，内外响应，威顺王库春布哈、行省平章和尚，皆弃城走，城遂陷。武昌之人骈首夜泣曰： 大夫不去，吾岂为俘囚乎！ 
有冯三者，湖广省公使也，素不知书；武昌陷，皁隶辈拉三共为盗，三固辞曰： 贼名恶，我等岂可为！ 众怒，将杀之，三遂唾骂，众乃缚诸十字木，舁以行而刲其肉，三益骂不止，抵江上，断其喉，委之去。其妻随三号泣，俯拾刲肉纳布裙中，伺贼远，收三血骸，脱衣裹之，大哭，投江而死。
命刑部尚书阿噜收捕山东贼，给敕牒十一道，使分赏有功者。
辛酉，徐寿辉将鲁法兴陷安陆府，知府绰噜死之。
法兴之来攻也，绰噜募兵得数百人，帅以拒贼，败贼前队，乘胜追之。而贼自他门入，亟还兵，则城中火起，军民溃乱，计不可遏而归，服朝服，出坐公堂。贼胁以白刃，绰噜犹喻以逆顺，一贼排绰噜下使拜，不屈，且怒骂，贼渠不忍害，拘之。明日，又逼其从乱，绰噜疾叱曰： 吾守土臣，宁从汝贼乎！ 贼怒，以刀斫绰噜，左胁断而死。贼愤其不降，复以布囊缠其尸，舁置其家，绰噜妻侯氏出，大哭，且列酒肉满前，渴者令饮酒，饥者令食肉，以绐贼使不防己，至夜自经死。事闻，赠绰噜河南行省参知政事，侯氏宁夏郡夫人，表其门曰双节。
丙寅，以河复故道，大赦天下。
辛未，徐寿辉兵陷沔阳府，壬申，陷中兴路。沔阳推官象山俞述祖，领民兵守绿水洪，城陷，被执，械至寿辉所，述祖骂不辍，寿辉怒，支解之。其犯中兴也，山南宣慰司同知伊古轮实出战，众溃，宣慰使锦州布哈弃城走。山南廉访使济尔克敦以兵与抗，射贼多死，明日，贼益兵来，袭东门，力战，被执，不屈而死。
武昌既陷，江西大震，贼舳舻蔽江而下，行省右丞博罗特穆尔方驻兵江州，闻之，亦遁去。总管李黼，虽孤立，辞气愈奋厉。时黄梅县主簿伊苏特穆匀愿出击贼，黼大喜，向天沥酒与之誓。言始脱口，贼游兵已至境，急檄诸乡落聚木石于险塞处，遏贼归路，仓卒无号，乃墨士卒面，统之出战；黼身先士卒，大呼陷阵，伊苏特穆尔继进，贼大败，逐北六十里。乡丁依险阻，乘高下木石，横尸蔽路，杀获二万馀。黼还，谓左右曰： 贼不利于陆，必由水以舟薄我。 乃以长木数千，冒铁锥于杪，暗植沿岸水中，逆刺贼舟，谓之 七星桩 。会西南风急，贼舟数千，果扬帆顺流鼓噪而至，舟遇桩不得动，进退无措，黼帅将士奋击，发火翎箭射之，焚溺死者无算，馀舟散走。行省上黼劲，拜江西行省参政，行江州、南康等路军民都总管，便宜行事。
二月，乙亥朔，定远人郭子兴，集少年数千人，自称节制元帅。子兴兄弟三人，皆善殖赀产，由是豪里中。子兴知天下有变，元乃散家财，椎牛酾酒，与壮士结纳，至是与孙德崖及俞某、鲁某、潘某等以众攻城。
甲申，邹平县马子昭为乱，官军捕斩之。
乙酉，徐寿辉兵陷江州，总管李黼死之，遂陷南康路。
时贼势愈盛，西自荆湖，东际淮甸，守臣往往弃城遁，黼中外援绝。贼将薄城，分省平章政事图沁布哈自北门遁。黼引兵登陴，布战具，贼已至甘棠湖，焚西门，乃张弩射之。贼转攻东门，黼救之，而贼已入，与之巷战，知力不敌，挥剑叱贼曰： 杀我，毋杀百姓！ 贼刺黼堕马，黼与兄冕之子秉昭俱骂贼而死，郡民哭声震天，相率具棺葬于东门外。黼死逾月，参政之命始下。冕居颍，亦死于贼。事闻，赠黼淮南、江北行省左丞，追封陇西郡公，谥忠文，立庙江州，赐额曰崇烈，官其子秉方集贤待制。
丙戌，霍州灵石县地震。
房州贼陷归州。
戊子，诏： 徐州内外群聚之众，限二十日，不分首从，并与赦原。 
置安东、安丰分元帅府。
巳丑，游皇城。
庚子，郭子兴陷濠州，据之。
辛丑，邓州贼王权、张椿陷澧州，龙镇卫指挥使谙都喇哈曼等帅师复之。
褒赠仗节死义者宣徽使特穆尔等二十七人。
是月，贼侵滑、濬，命德珠为河南右丞，守东明。德珠时致仕于家，闻命，即驰至东明，浚城隍，严备御，贼不敢犯。
徐寿辉将欧普祥陷袁州。普祥，黄冈人，以烧香聚众，从寿辉起兵为元帅，人称 欧道人 。至是引兵掠江西诸郡县，攻破袁州，焚室庐，掠人民以去，令别将守之。
三月，乙巳朔，追封太师、忠王满济勒噶台为德王。
丁未，徐寿辉将许甲攻衡州，洞官黄安抚败之。
壬子，河南左丞相台哈布哈，克复南阳等处。
癸丑，中书省请行纳粟补官之令： 凡士庶为国宣力，自备粮米供给军储者，照依定拟地方实授常选流官，依例升转、封廕；及已除茶盐钱谷官有能再备钱粮供给军储者，验见授品级，改授常流。 从之。
甲子，徐寿辉将项普略陷饶州路，遂陷徽州、信州。
时官军多疲懦不能拒，所在无赖子乘间窃发，不旬日众辄数万，皆短衣草屦，齿木为杷，削竹为枪，截绯帛为巾襦，弥野皆赤。饶州守臣魏中立，率丁壮分塞险要，戒守备，俄而贼至，达噜噶齐马来出战，不能发矢，贼愈逼，中立以义兵击却之。已而贼复合，遂为所执，以红衣被其身，中立叱之，须髯尽张。信州总管于大本以土兵备御，贼又陷其城而执之，并送蕲水。寿辉欲使从己，二人皆大骂不屈，遂被害。中立，济南人；大本，密州人也。
丁卯，以出征马少，出币帛各二十万匹，于迤北万户、千户所易马。
戊辰，诏： 南人有才学者，依世祖旧制，中书省、枢密院、御史台皆用之。 于是吏部郎中宣城贡师泰，翰林直学士饶州周伯琦，同擢监察御史。南士复居省台自此始。
中书省臣言： 张理献言，饶州、德兴二处，胆水浸铁，可以成铜，宜即其地各立铜冶场，直隶宝泉提举司，以张理就为铜冶场官。 从之。
是月，方国珍复劫其党下海，浙东道宣慰使都元帅台哈布哈发兵扼黄岩之澄江，而遣义士王大用抵国珍示约信，使之来归。国珍拘大用不遣，以小舸二百突海门，入州港，犯写鞍诸山，台哈布哈语众曰： 吾以书生登显要，诚虑负所学。今守海隅，贼甫招徠，又复为变。君辈助我击之，其克，则汝众功也，不克，则我尽死以报国耳。 众皆踊跃愿行。时国珍戚党陈仲达，往来计议，陈其可降伏，台哈布哈率部众张受降旗乘潮，而船触沙不能行。垂与国珍遇，呼仲达申前议，仲达目动气索，台哈布哈觉其心异，手斩之。即前搏贼船，射死五人，贼跃入船，复斫死一人，贼举槊来刺，辄斫折之。贼群至，欲抱持过国珍船，台哈布哈瞋目叱之脱，起夺贼刀，又杀二人，贼攒槊刺之，中颈死，犹植立不仆，投其尸海中，年四十九。僮名抱琴，及临海尉李辅德，千户赤盏，义士张君璧，皆死之。后追赠江浙行省平章政事，封魏国公，谥忠介，立庙台州，赐额曰崇节。台哈布哈尚气节，不随俗浮沉。泰费音为台臣劾去相位，台哈布哈独饯送都门外，泰费音曰： 公且止，勿以我累公！ 台哈布哈曰： 士为知己者死，宁畏祸耶！ 
诏定军民官不守城池之罪。
陇西地震百馀日，城郭颓移，陵谷迁变，定西、会州、静宁庄浪尤甚。会州公宇中墙崩，获弩五百馀张，长者丈馀，短者九尺，人莫能挽。改定西为安定州，会州为会宁州。
闰月，甲戌朔，钟离人硃元璋从郭子兴于濠州。
元璋先世家沛，后自句容、泗州徙钟离。昆弟四人，元璋其季也。少苦疾，比长，姿貌雄杰，既就学，聪明英武，沈几大度，人莫能测也。年十七，值四方旱蝗，民饥疫，父母兄相继殁，遂入皇觉寺为僧，逾月，西至合肥，又适六安，历光、固、汝、颍诸州，凡三年，复还皇觉寺。久之，寺为乱兵所焚，僧皆逃散，元璋亦出避兵，不知所向，人有招以起事者，元璋意不决。是时彻尔布哈率兵欲复濠城，惮不敢进，惟日掠良民为盗以徼赏，民皆恟惧。元璋恐不免于难，乃诣伽蓝卜珓，问避乱，不吉，即守故，又不吉，因祝曰： 岂欲予从群雄倡义乎？ 果 大吉。 复自念从群雄非易事，祝曰： 盍许我以避兵！ 投之，交跃而立，意乃决。抵濠城，门者疑为谍，执之，以告子兴，子兴奇其貌，问所以来，具告之故，子兴喜，遂留置左右。寻命长九夫，常召与谋事，久之，甚见亲爱，凡有攻讨，即命以往，往辄胜，子兴由是兵益盛。
初，宿州人马公，与子兴为刎颈交，马公卒，以季女属子兴，子兴因抚为己女。至是欲以妻元璋，与其妾张氏谋，张氏曰： 吾意亦如此。今天下乱，君举大事，正当收豪杰，一旦彼为他人所亲，谁与共功业者！ 子兴意遂决，乃以女妻元璋。
乙酉，徐寿辉将陈普文陷吉安路，乡民罗明远起义兵复之。
立淮南、江北等处行中书省，治扬州。
丁酉，湖广行省参政铁杰以湖南兵复岳州。
是月，诏： 江西行省左丞相策琳沁班，淮南行省平章政事鸿和尔布哈，江浙行省左丞遵达特哩，湖广行省平章政事额森特穆尔，四川行省平章政事巴实呼图，及江南行台御史大夫纳琳与江浙行省官，并以便宜行事。 
陕西行台御史大夫多尔济巴勒，行至中途，闻商州陷，武关不守，即轻骑昼夜兼程至奉元，而贼已至鸿门。吏白涓日署事，不许，曰： 贼势若此，尚顾阴阳拘忌哉！ 即就署。省、台素以举措为嫌，不相聚论事，多尔济巴勒曰： 多事如此，毋得以常例论。 乃与行省平章托多约五日一会集。寻有旨命与托多同讨贼，即督诸军复商州。乃修筑奉元城垒，募民为兵，出库所藏银为大钱，射而中的者赏之，由是人皆为精兵。金、商义兵以兽皮为矢房，状如瓠，号 毛葫芦 ，军甚精锐，列其功以闻，赐敕书褒奖之，由是其军遂盛。金州由兴元、凤翔达奉元，道里回远，乃开义谷，创置七驿，路近以便。
时御史大夫额森特穆尔驻兵沙河，军中夜惊，额森特穆尔尽弃军资、器械，收散卒，北奔汴梁。时文济王在城头，遥谓之曰： 汝为大将，见贼不杀而自溃，吾将劾汝，此城必不容汝也。 遂离城南四十里硃仙镇屯焉。朝廷以其不习兵，诏别将代之。额森特穆尔径归，昏夜入城，明日仍为御史大夫。西台监察院御史蒙古鲁哈雅、范文等十二人，劾其丧师辱国之罪，多尔济巴勒当署字，顾谓左右曰： 吾其为平章湖广矣。 奏上，丞相托克托怒，果左迁多尔济巴勒，而御史十二人皆谪为各路添设佐贰官。
多尔济巴勒赴湖广，关中人遮路涕泣曰： 生我者公也，何遽去我而不留乎！ 多尔济巴勒慰遣之，不听，乃从间道得出。
夏，四月，癸卯朔，日有食之。
江西临川贼邓忠陷建昌路。
乙卯，铁杰及万户陶梦祯复武昌、汉阳，寻再陷。
丙辰，江西宜黄贼涂佑与邵武、建宁贼应必达等攻陷邵武路，总管吴按摊布哈以兵讨之，千户魏淳用计擒佑、必达，复其城。
贼自邵武间道逼福宁州，知州霑化王巴延乃与监州阿萨都喇，募壮兵五万，分扼险阻，贼至杨梅岭立栅，巴延与其子相驰破之。贼帅王善，俄拥众直压州西门，胥隶皆解散，巴延麾下唯白梃市儿数百人。巴延射贼，不复反顾，贼以长枪舂马，马仆，遂见执。善说巴延从己，仍领州，巴延呵善曰： 我天子命官，不幸失守，义当死，肯从汝反乎！ 善怒，叱左右扼以跪，弗屈，遂殴之，巴延嚼舌出血噀善面，骂曰： 反贼，杀即杀，何以殴为！吾民，天民也，汝不可害。大丞相统百万之师亲讨叛逆，汝辈将无遗种矣。 贼又执阿萨都喇至，善厉声责其拒斗，噤不能对，巴延复唾善曰： 我杀贼，何言拒耶？我死，当为神以杀汝。 言讫，挺颈受刃，颈断，涌白液如乳，暴尸数日，色不变，州人哭声连巷，贼并杀阿萨都喇，欲释相官之，相骂曰： 吾与汝不共戴天，恨不寸斩汝，我受汝官耶！ 贼杀之。相妻潘氏挈二女，为贼所获，亦骂贼，母子同死。
甲子，翰林学士承旨欧阳玄以湖广行省右丞致仕，赐玉带及钞一百锭，给全俸终其身。
是月，帝如上都。
永怀县贼陷桂阳。
四川行省平章耀珠以兵复归州，进攻峡州，与峡州总管赵余褫大破贼兵，诛贼将李太素等，遂平这。
诏天下完城郭，筑堤防。
五月，戊寅，命龙虎山张嗣德为三十九代天师，给印章。
命江南行台御史大夫纳琳给宣敕与台州民陈子由、杨恕卿、赵士正、戴甲，令其集民丁夹攻方国珍。
己卯，四川行平省章耀珠复中兴路，参政达实巴都鲁请自攻襄阳，许之，进次荆门。时贼十万，官军止三千馀，遂用宋廷杰计，招募襄阳官吏及土豪避兵者，得义丁二万，遍排部伍，申其约束。行至蛮河，贼守要害，兵不得渡，即令屈万户率奇兵间道出其后，首尾夹攻，贼大败。追至襄阳城南，大战，生擒其伪将三十人，要斩之，贼自是闭门不敢出。达实巴都鲁乃相视形势，内列八翼，包络襄城；外置八营，军岘山、楚山以截其援；自以中军四十据虎头山以瞰城中，署从征人李复为南漳县尹，黎可举为宜城县尹，拊循其民。城中之民，受围日久，夜半，二人缒城叩营门，具告虚实，愿为内应，达实巴都鲁与之定约，以五月朔日四更攻城，授之密号而去，至期，民垂绳以引官军，先登者近十人。时贼船百馀艘在城北，阴募善水者凿其底。天将明，城破，贼巷战不胜，走就船，船坏，皆溺水死；伪将王权领千骑而走，遇伏兵，被擒，襄阳遂平。
庚辰，监察御史彻彻特穆尔等言： 河南诸处群盗，辄引亡宋故号以为口实。宜以瀛国公子和尚赵完普及亲属徒沙州安置，禁勿与人交通。 从之。
癸未，建昌民戴良起乡兵，克复建昌路。
六月，丙寅，红巾周伯颜陷道州。
是月，大名路旱蝗，饥民七十馀万口，给钞十万锭赈之。
中兴路松滋县雨水暴涨，漂民舍千馀家，溺死七百人。
