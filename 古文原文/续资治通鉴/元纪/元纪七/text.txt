起屠维赤奋若正月，尽重光单阏三月，凡二年有奇。
◎至元二十六年
春，正月，丙戌，地震。
辛卯，锡布鼎上市舶司岁输珠四百斤，金三年四百两，诏贮之以待贪乏者。
哈坦入寇。
戊戌，蠲漳、汀二州田租。
己亥，开安山渠，引汶水以通运道。
先是寿张县尹韩仲晖、太史院令史边源，相继建言： 请自东昌路须城县安山之西南开河置闸，引汶水达舟于御河，以便公私漕贩。 尚书省遣漕副马之贞与源等按视地势，商度工用。于是图上可开之状，僧格以闻，言： 开浚之费，与陆运亦略相当；然渠成乃万世之利，请以今冬备粮费，来春浚之。 诏出楮币一百五十万缗、米四百石、盐五万斤，以为亻庸直，备器用；征帝郡丁夫三万，驿遣断事官猛苏尔、礼部尚书张孔孙、兵部尚书李处巽等董其役。是日兴工，起于须城之安山，止于临清之御河，长二百五十馀里，建闸三十有一，度高低，分远近，以节蓄泄。
时缮修尚书省奏役军士万人，留守司主之，参议枢密院事吴元珪亟陈其不便，乃止。
辛丑，立武卫亲军都指挥使司，以侍卫军六千、屯田军三千、江南镇守军一千隶焉，以留守段天祐兼都指挥使。凡有兴作，必以闻于枢府。
壬寅，海船万户府言： 山东宣慰使乐实所运江南米，陆负至淮安，易闸者七，然后入海，岁止二十万石。若由江阴入江至直沽仓，民无陆负之苦，且米石省运估八贯有奇，请罢胶莱海道运粮万户府，而以漕事责臣，当岁运三千万石。诏许之。
癸卯，贼钟明亮寇赣州，掠宁远，据秀岭。诏以江西参政管如德为左丞，将兵五千往讨。
畲民邱大老，集众千人寇长泰县，福、漳二州兵讨平之。
二月，辛亥朔，诏籍江南户口，凡北方诸色人寓居者，亦就籍之。
浚沧州御河。
台州贼杨镇龙据玉山反，僭称 大兴国 ，伪号安定元年，以其党厉某为右丞相，楼蒙才为左丞相。得良民，刺额为 大兴国军，遂有兵十二万，以七万攻东阳、义乌、馀姚、嵊、新昌、天台、永康，浙东大震。宗王昂吉尔岱时谪婺州，帅师讨之。
癸亥，徙江淮省治杭州，改浙西道宣慰司为淮东道宣慰司，治扬州。
大都路总管府判官萧仪，尝为僧格掾，坐受赃，事觉，帝贷其死，欲徙为淘金，僧格曰： 仪尝钩考万亿库，有追钱之能，足赎其死，宜解职杖遣。 帝曲从之。
丁卯，帝如上都。僧格言： 去岁陛下幸上都，臣日视内帑诸库。今岁欲乘小舆以行，人必窃议。 帝曰： 听人议之，汝乘之可也。 
以中书右丞相巴延知枢密院事，将兵镇和林。和林统有漠北诸路，置知院自巴延始。
以拜特尔为中书平章政事。
三月，庚辰朔，日有食之。
僧格言： 近委省臣检责左右司文簿，凡经监察御史稽照者，遗逸尚多。自今当令御史即省部稽照，书姓名于卷末，苟有遗逸，易于归罪，仍命侍御史监视，失则连坐。 帝从之。乃笞监察御史四人。是后御史赴省部者，掾史与之抗礼，但令小吏持文簿置案而去，御史遍阅之，而台纲废矣。
乙未，浑天仪成。
夏，四月，戊午，禁江南民挟弓矢，犯者籍为兵。
戊辰，安南国王陈日烜遣使来贡。
庚午，沙河决，发兵筑堤以障之。
癸酉，以高丽国多产银，遣工即其地，发旁近民冶以输官。
甲戌，诏江淮行省参政实都赴阙，以户部尚书王巨济专理算江淮钱谷，左丞相蒙古岱总之。巨济乘势刻剥，遣使征徽州民钞，多输二千锭，巨济怒其少，欲更益千锭，总管许楫诣巨济曰： 公欲百姓死耶，生耶？如欲其死，虽万锭可征也。 巨济怒解，徽州敕以免。
置浙东、江东、江西、湖广、福建木绵提举司，责民岁输木绵十万匹，以都提举司总之。
丁丑，尚书省言： 纳颜已诛，其人户月给米万七千馀石，父母妻子俱在北方，恐生他志，请徙置江南，充锡布鼎所请海船水军。 从之。
福建行省参政魏天祐，执宋谢枋得至燕。
初，天祐见时方求才，欲以荐枋碍为功，遣其友赵孟郔诱枋得入城，与之言，坐而不对，且有嫚辞。天祐不能堪，乃曰： 封疆之臣，当死封疆。安仁之败，何不死？ 枋得曰： 程婴、公孙杵臼，二人皆忠于赵，一存孤，一死节，一死于十五年之前，一死于十五年之后；汉亡十四年，龚胜乃饿死；司马子长云： 死有重于泰山，有轻于鸿毛。 参政岂足知此！ 天祐怒，逼之北行。枋得以死自誓，自离嘉兴，即不食，二十馀日不死，乃复食。既渡采石，惟少茹蔬果，积数月，困殆。是月朔日至燕，问太后攒所及瀛国公所在，再拜恸哭。已而疾甚，迁悯忠寺，见壁间曹娥碑，泣曰： 小女子犹尔，吾岂不汝若哉！ 留梦炎使医持药杂米饮造之，枋得怒，掷之于地。不食，五日死。
五月，庚辰，浚河西务至通州漕渠。
丙申，贼钟明亮率众万八千五百馀人来降。
行御史台复徙于扬州，浙西按察使徙苏州。
以实都为尚书左丞，何荣祖参知政事，张天祐为中书参知政事。
辛丑，御河溢入安山渠，漂东昌民庐舍。
青山苗蛮三十三寨相继内附。
六月，辛亥，安山渠成，凡役工二百五十一万七百四十有八。河渠官张孔孙等言： 开魏、博之渠，通江、淮之运，古所未有。 诏赐名会通河，置提举司，职河渠事。
诏以云南行省地远，州县官多阙，六品以下，许本省选辟以闻。
丙寅，页特密实请以降贼钟明亮为循州知州，宋士贤为梅州判官，邱应祥等十八人为县尹、巡尉。帝不许，令明亮、应祥并赴都。
甲戌，西南夷中、下烂土等处峒长忽带等，以洞三百、寨百一十来归，得户三千馀。
乙亥，立江淮等处财赋总管府，掌所籍宋谢太后赀产，隶中宫。
济宁、东平、汴梁、济南、棣州、顺德、平滦、真定霖雨害稼。丁丑，诏免田租十万五千七百四十九石。
秋，七月，戊寅朔，哈者兵犯边，帝亲征。
辛巳，两淮屯田雨雹害稼，蠲今年田租。
雨坏都城，发兵、民各万人完之。
甲申，四川山齐蛮民四寨内附。
丙戌，命百官市马助边。
敕以图噜哈及侍卫兵百人为僧格导从。
戊子，太白经天。
甲午，御河溢。
戊戌，诛信州叛贼鲍惠日等三十三人。
辛丑，发侍卫亲军万人赴上都。
壬寅，贼百官家制战袍。
癸卯，沙河溢，铁灯杆堤决。
哈都兵至和林，宣尉司奇卜反，应之。其副刘哈喇巴图尔乘间脱归，入见，帝喜曰： 人言汝陷贼，乃能来耶！ 命与酒肴。顾谓侍臣曰： 譬诸畜犬，得美食而弃其主，奇卜是也；虽未得食而不忘其主，此人是也。 更其名曰察罕斡托齐。
初，托克托呼从皇孙噶玛拉征哈都，抵杭爱岭。贼先据险，诸军失利，惟托克托呼以其军直前鏖战，翼皇孙而出。追骑大至，乃选精锐，设伏以待之，贼不敢逼。至是帝巡幸北边，召见，慰谕之曰： 昔太祖与其臣同患难者，饮班珠尔河之水以记功。今日之事，何愧昔人！卿其勉之！ 
八月，霸州大水，发直沽仓米粜之。
辛酉，大都路霖雨害稼，免今年田租。
癸酉，以台、婺二州饥，免今岁田租。
甲戌，徙浙东道按察司治婺州，河东、山西道按察司治太原，宣慰司治大同。
九月，己卯，置高丽国儒学提举司。
丙戌，罢济州泗、汶漕运使司。
丙申，江淮省平章锡布鼎，言提调钱谷，积怨于众，乞如约苏穆尔例，发戍兵三百人为卫，从之。
冬，十月，丙辰，禁内外百官受人馈酒食，犯者没其家赀之半。
甲子，享于太庙。
闰月，戊寅，帝至自上都，大宴群臣。谓托克托呼曰： 朔方人来，闻哈都言， 杭爱之役，使彼边将皆如托克托呼，吾属安所置哉！  论功行赏，帝欲先奇彻之士，托克托呼言： 庆赏之典，蒙古将吏宜先之。 帝曰： 尔毋饰让，蒙古人诚居汝右，力战岂在汝右耶！ 召诸将颁赏有差。帝尝以奇彻人为民及隶诸王者，皆籍之以隶托克托呼，岁选其材勇以备禁卫。及晋王征哈都，托克托呼最有功，故赏先奇彻之士云。
尚书省言： 南北盐均以四百斤为引，今权豪家多取至七百斤，莫若先贮盐于席，来则授之为便。 从之。
僧格辅政碑成，树于省前，楼覆其上而丹雘之。
庚辰，僧格言： 初改至元钞，欲尽收中统钞，故令天下盐课以中统、至元钞相半输官。今中统钞尚未可急敛，宜令贼税并输至元钞。商贩有中统钞，听易至元钞以行，然后中统钞可尽。 从之。
页特密实以首贼邱应祥、董贤举归于京师。
僧格言： 国家经费既广，岁入恒不偿所出，以往岁计之，不足者馀百万锭，臣以为盐课每引今直五贯，宜增为十贯：酒醋税课，江南宜增额十万锭，协济户十八万，自入籍至今十三年，止输半赋，闻其力已完，宜增为全赋。如此，则国用庶可支，臣等免于罪矣。 帝曰： 如所议行之。 
僧格又以铨调内外官皆由于己，而其宣敕尚由中书，至是以为言。乙酉，命自今所授宣敕并付尚书省。于是僧格遂以刑爵为贩市，所求无不遂，纲纪大坏，人心骇愕。
丙戌，西南生番内附。
广东贼钟明亮复反，以众万人寇梅州，江罗等以八千人寇漳州，又韶、雄诸贼二十馀处，皆举兵应之，声势张甚。诏页特密实复与福建、江西省合兵讨之，且谕页特密实： 钟明亮既降，朕令汝遣之赴阙，而汝玩常不发，至有是变。自今降贼，其即遣之。 
丁亥，安南国王陈日烜遣使来贡。
庚寅，江西宣慰使胡颐孙，援锡布鼎例，请至元钞千锭为行泉府司，岁输珍异物为息，从之。遥援颐孙行尚书省参政、泉府大卿、行泉府司事。
丙申，婺州贼叶万五以众万人寇武义县，杀千户一人，江淮省平章布琳吉岱将兵讨之。
遣使钩考大同钱谷及区别给粮人户。
庚子，取石泗滨为磬，以补宫县之乐。
癸卯，浙西宣慰使史弼请讨浙东贼，以为浙东道宣慰使，位哈喇岱上。弼讨台州贼，擒斩杨镇龙及其党，台州平。
甲辰，湖广省臣言： 近招降赣州贼胡海等，令将其众屯田自给。今遇耕时，不恤之，恐生变。 命赣州路发米千八百九十石赈之。
乙巳，缅国遣使来贡方物。
十一月，丁未，禁江南、北权要之家，毋沮盐法。
壬子，漳州贼陈机察等八千人寇龙岩，执千户张武义，与枫林贼合，福建行省兵大破之，陈机察、邱大老、张顺等以其党降。行省请斩之以警众，事下枢密院议，范文虎曰： 贼固当斩，然既降乃杀之，何以示信！宜并遣赴阙。 从之。
癸丑，建宁贼黄华弟福，结陆广、马胜，复谋乱，事觉，皆论诛。
以王恽为福建闽海道提刑按察使。恽上言曰： 福建所辖郡县五十馀，连山距海，实为边徼要地。而民情轻诡，自平宋以来，官吏贪残，故山寇往往啸聚，愚民因而蚁附，剽掠村落。官兵致讨，复蹂践之，甚非朝廷一视同仁之意也。今虽不能一一择任守令，而行省官僚，如平章、左丞尚阙，宜特选清望素著，文足以抚绥黎庶，武足以折冲外侮者，使镇静之，庶几治安可期也。 恽黜官吏贪污者数十人，察系囚之冤滞者，决而遣之，戒戍兵无得寓民家，别创营屋居之，民得少安。
丁巳，改播州为播南路。
十二月，辛巳，诏括天下马。哈都犯边，帝命伊勒噜与李庭议所以为备，庭请下括马之令，其品官所乘限数外，悉令入官。凡得马十一万匹。
绍兴路总管府判官白絜矩言： 宋赵氏族人散居江南，百姓敬之不衰，久或非便，宜悉徙京师。 擢絜矩为尚书省舍人，遣诣江南发兼并户，偕宋宗室至京师。既而江淮行省言： 江南之民，方患增课、料民、括马之苦，今此举必致人心摇动，宜且止。 从之。
时僧格专政，法令苛急，天下骚然。南台侍御史、行御史台事程文海入朝，上疏曰： 臣闻天子之职，莫大于择相，宰相之职，莫大于进贤。苟不以进贤为急而惟以殖货为心，非为上为德，为下为民之意也。昔汉文帝以决狱及钱谷问丞相周勃，勃不能对，陈平进曰： 陛下问决狱，责廷慰，问钱谷，责治粟内史。宰相上理阴阳，下遂万物之宜，外镇抚四夷，内亲附百生。 观其所言，可以知宰相之职矣。今权奸用事，立尚书，钩考钱谷，以剥割生民为务，所委任者率皆贪饕邀利之人。江南盗贼窃发，良以此也。臣以为宜清尚书之政，省行省之权，罢言利之官，行恤民之事，于国为便。 僧格大怒，欲羁留不遣，复奏请杀之。凡六奏，帝皆不许，仍遣还行台。
丁亥，封皇子库库春为宁远王。
命回回司天台祭荧惑。
是岁，诏： 天下梵寺所贮《藏经》，集僧看诵，仍给所费，俾为岁例。 
朝廷以中原民转徙江南，令有司遣还，蒙古岱言其不可，遂止。
湖广行省左丞刘国杰率兵入肇庆，攻闫太獠于清远；还，攻萧太獠于怀集，擒之，复击走严太獠；寻又攻曾太獠于金林，破走之；贼深入保险，国杰凿山而入，贼众五千人，掩杀略尽。军次贺州，士卒冒瘴疫，国杰亲抚视之，疗以医药，多得不死。会国杰亦病，乃移军道州。广东盗陈太獠寇道州，国杰讨擒之，遂攻拔赤水贼寨。
皇孙出镇怀孟，帝为选老成练达旧臣护之，乃以属太子家丞王倚。陛辞，帝目之良久，谓侍臣曰： 倚，修洁人也，左右皇孙，得人矣。 
◎至元二十七年
春，正月，戊申，改大都路总管府为都总管府。
癸丑，敕从臣子弟入国子学。
安南国王陈日烜遣使来贡。
丁巳，遣使代祀岳渎、海神、后土。
辽阳自纳颜之叛，民甚疲敝，戊午，发钞赈之。
哈坦馀寇未平，丙寅，命高丽国发耽罗戍兵千人讨之。
丁卯，高丽国王王暙言： 臣昔宿卫京师，遭林衍之叛，高丽民居大同者皆籍之，愿复付还高丽。 从之。
辛未，无为路大水，免今年田租。
癸酉，立兴文署，掌经籍板及江南学田钱谷。
吐坦寇辽东海阳。
二月，癸未，泉州地震；丙戌，又震。时商琥入为中台监察御史，上言： 汉文帝时有此灾而无其应，盖以躬行德化而弭也。 因条陈汉文帝时政以进，又言为政之道在立法、任人二者而已，法不徒立，需人而行，人不滥用，惟贤是择，因举天下名士十馀人。帝纳其言。
己丑，江西群盗钟明亮等降，诏徙为首者至京师，而给其馀党粮。
癸巳，晋陵、无锡二县霖雨害稼，并免其田租。
江西贼华大老、黄大老等掠乐昌诸县，行枢密院讨平之。
三月，庚申，立江南营田提举司，掌僧寺赀产。
癸亥，建昌贼邱元等称： 大老 ，集众千馀人，掠南丰诸县，建昌副万户擒斩之。
甲子，杨镇龙馀众剽浙东，总兵官讨贼者，多俘掠良民。敕行御史台分拣之，凡为民者千六百馀人。
庚午，以广昌县经钟明亮之乱，免其田租。
辛未，太平县贼叶大五，集众百馀，寇宁国，擒斩之。
夏，四月，癸酉朔，帝幸上都。
丙戌，遣僧济额森等诣马八儿国访求方技。
癸巳，河北十七郡蝗，敕赈之。平山、真定、枣强三县旱，灵寿、元氏二县大雨雹，并免其租。
庚子，哈坦复寇海阳。
五月，乙巳，哈坦寇开元。
初，钟明亮降，诏缚至阙下，江西行省管如德等留不遣。明亮复叛，率众寇赣州。戊申，枢密院以如德等违诏纵贼，请诘之，诏可。罢江西行省枢密院。
庚戌，陕西南市屯田陨霜杀稼，免其租。
戊午，移江西行省于吉州，以便捕盗。
尚书省遣人行视云南银洞，获银四千四十八两，奏立银场官。
癸亥，徽州绩溪贼胡发、饶必成伏诛。
丙寅，江西行省言： 吉、赣、湖南、广东，福建，以禁弓矢，贼益发，请依内郡例，许尉兵持弓矢。 从之。
己巳，立云南行御史台，起复前汉中道按察使程思廉为御史中丞。始至，蛮夷酋长来贺，词若逊而意甚倨。思廉奉宣绥怀之意，且明示祸福，使毋自外，闻者慑服。云南旧有学校而礼教不兴，思廉力振起之，始有从学问礼者。
江阴大水，免田租万七百九十石。
庚午，婺州永康、东阳、处州缙云贼吕重二、杨元六等反，浙东宣慰使史弼擒斩之。
泉州、南安贼陈七师反，讨平之。
六月，壬申朔，河溢太康，免溢没地租。
庚辰，用江淮省平章锡布鼎言，以参政王巨济钩考钱谷有功，赏钞五百锭。
缮写金字《藏经》，凡糜金三千二百馀两。
以广州增城、韶州乐昌遭畲贼之乱，并免其田租。
杭州贼唐珍等伏诛。
壬辰，泉州大水。
丙申，发侍卫兵万人完都城。
丁酉，大司徒萨里曼等进《定宗实录》。
己亥，棣州厌次、济阳大风雹害稼，免其租。
秋，七月，癸丑，罢缅中行尚书省。
江淮省平章锡布鼎，以仓库官盗欺钱粮，请依宋法黥而断其腕，帝曰： 此回回法也。 不允。
戊午，贵州苗蛮三十馀人作乱，入顺元城，杀伤官吏，其众遂盛。湖广省合兵往讨之。
建平贼王静照伏诛。
乙丑，芜湖贼徐汝安、孙惟俊等伏诛。
丙寅，云南阇力白衣甸酋长凡十一甸内附。
丁卯，用僧格言，遣庆元路总管毛文豹，搜括宋时民间金银诸物，已而罢之。
沧州乐陵旱，免田租三万馀石。
魏县御河溢害稼，免其租。
八月，辛未朔，日有食之。
丁亥，以南安、建昌等处尝罹钟明亮之乱，悉免其田租。
癸巳，地大震，武平尤甚。地陷，黑沙水涌出，压死按察司官及总管府官王连等，民七千馀人。
己亥，帝闻武平地震，虑纳颜党入寇，遣平章政事特穆尔、枢密院官塔鲁呼岱引兵五百人往视。
九月，癸卯，申严汉人田猪之禁。
乙巳，禁诸王遣僧建寺扰民。
平章政事栋里特穆尔帅师与哈坦战，大破之。
丁未，御河决高唐，没民田，命有司塞之。
武平盗贼乘地震为剽掠，民愈忧恐。特穆尔以便宜蠲租贼，罢商税，弛酒禁，斩为盗者。发钞八百四十锭，转海运米万石以赈之。
帝自上都还，驻跸龙虎台，遣阿喇根萨里驰还，召集贤、翰林两院问致灾之由。议者畏僧格，但泛引经伟及五行灾异之言，以修人事、应天变为对，莫敢议及时政。
先是僧格遣实都、王巨济等理算天下钱谷，已征入数百万，未征者尚数千万，害民特甚，民不聊生，自杀者相属，逃山林者，则发兵捕之。于是集贤直学士赵孟頫为阿喇根萨里言： 宜请赦天下，尽与蠲除，庶几天变可弭。 阿喇根萨里素与孟頫善，入奏，具如孟頫言，帝从之。诏草已具，僧格怒，谓必非帝意。孟頫曰： 此钱谷未征者，其人死亡已尽，何所从取！非及是时除免之，他日言事者，倘以失陷钱谷数千万归罪尚书省，岂不为丞相深累耶？ 僧格悟，遂赦天下，民得稍苏。
丁卯，命江淮行省钩考行教坊司所总南乐工租赋。
置四巡检司于宿迁之北，以所罢陆运夫为兵，护送会通河上供之物，禁发民挽舟。
僧格贵幸已极，讳言师事丹巴而背之。丹巴知不见容，力请西归，寻复召还，谪之潮州。
冬，十月，壬申，封皇孙噶玛拉为梁王，赐金印，出镇云南。
甲戌，立会通、汶、泗河道提举司。
丁丑，尚书省言： 江阴、宁国等路大水，民流移者四十馀万户。 帝曰： 此亦何待上闻，当速赈之！ 
己丑，新作太庙登歌、宫县乐。
以锡宝齐岁取鸬鹚成都扰民，罢之。
十一月，戊申，江淮行省平章布琳济岱言： 福建盗贼已平，惟浙东一道地极边恶，贼所巢穴。宜以哈喇岱一军戍沿海明、台；伊拉齐一军戍温、处；扎呼岱一军戍绍兴、婺。其宁国、徽初用土兵，后皆与贼通，宜以高邮、泰两万户汉军易地而戍。扬州、建康、镇江三城，跨据大江，人民繁会，宜置七万户府；杭州行省诸司府库所在，置四万户府。水战之法，旧止十所，宜择濒海沿江要害二十二所分兵阅习，伺察诸盗。钱塘控扼海口，旧止战船二十艘，故海贼时出，夺船杀人，宜增置百艘，则盗贼不敢发。 从之。
庚戌，罢云南会川路采碧甸子。
壬戌，大司徒萨里曼等进《太宗实录》。
癸亥，河决祥符义唐湾，太康、通许、陈、颍二州大被其患。
甲子，御史台言： 江南盗起，讨贼官利其剽掠，复以生口充赠遗，请给还其家。 帝嘉纳之。
徙河北、河南道按察司治许州。
乙丑，易水溢、雄、霸、任丘、新安田庐漂没无遗，命有司筑堤障之。
十二月，辛未，以卫尉院为太仆寺。
己卯，命枢密院括民间兵器。
丙戌，兴化路仙游贼硃三十五，集众寇青山，万户李纲讨平之。
己亥，湖广省上二年宣课珠九万五百一十五两。
处州青田贼刘甲乙等，集众千馀人，寇温州平阳。
是岁，江西行省丞相兼知枢密院事蒙古岱，到官四十日卒。蒙古岱先在江、浙，专愎自用，又易置戍兵，平章布琳济岱言其变更巴延、阿珠成法。帝每戒饬之。既死，台臣劾郎中张思立罪状，而蒙古岱迫死刘宣及其屯田无成事始闻于帝云。
江西盗起龙泉，湖文省左丞刘国杰下令往击之，诸将交谏曰： 此它省盗也。 国杰曰： 纵寇生患，岂可以彼此言耶！ 乃选轻兵，弃旗鼓，去缨饰，一日夜趣贼境。贼众数迁逆战，望见军容不整，曰： 此乡丁也。 易之。国杰以数千骑陷阵，众从之，贼大败，斩首五百馀级，夺所掠男女，日暮，收兵去。堡中民望见，怪之，莫知其谁。明日又忽至，召堡民，归其男子，曰： 吾刘二巴图也。 民皆惊以为神，因告别盗钟太獠居南安十八耒。国杰乘雾突入其巢，贼众惊乱，自相蹂践。官军搏之，自旦及午，所擒杀甚众，还兵挂东。未几，龙泉盗复寇酃县，国杰遂还酃。贼退保大井山，乃分军三道趣之，道险，弃马而入。时天大雨，贼不为备，尽掩杀之，还镇道州。
○世祖圣德神功文武皇帝至元二十八年（辛卯，一二九一年）
春，正月，壬寅，太白、荧惑、镇星聚于奎。
帝尝问赵孟頫以叶李、留梦炎优劣，孟頫对曰： 梦炎，臣之父执，其人厚重，笃于自信，好谋而能断，有大臣器。叶李所读之书，臣皆读之，其所知所能，臣皆知之能之。 帝曰： 汝以梦炎贤于李耶？梦炎在宋为状元，位至丞相，当贾似道误国罔上，梦炎依阿取容。李布衣，乃伏阙上书，是贤于梦炎也。汝以梦炎父友，不敢斥言其非，可贼诗讥之。 孟頫所贼，有 往事已非那可说，且将忠直报皇元 之句，帝叹赏。而梦炎衔之终身。
孟頫退，谓奉御彻尔曰： 上论贾似道误国，责留梦炎不言。僧格罪甚于似道而我等不言，他日何以辞其责！然我疏远之臣，言必不听。侍臣中，读书知义理，慷慨有大节，又为上所亲信，无逾公者。夫捐一旦之命，为万姓除残贼，仁者之事也，公必勉之！ 公帝畋于柳林，彻尔至帝前，具陈僧格奸贪误国害民状，辞语激烈。帝怒，谓其毁诋大臣，命左右批其颊，血涌口鼻，委顿地上。少间，复呼而问之，辨愈力，且曰： 臣与僧格无仇，所以力数其罪而不顾身者，为国家计耳。苟畏圣怒而不复言，则奸臣何由除，民害何由息！且使陛下有拒谏之名，臣窃惧焉。 页特巴勒及额森特穆尔等，亦劾奏僧格专权黩货。时博果密出使，三遣人趣召之，至，觐于行殿，帝以问，博果密对曰： 僧格壅蔽聪明，紊乱政事，有言者即诬以它罪而杀之。今百姓失业，盗贼蜂起，召乱在旦夕，非亟诛之，恐为陛下忧。 自是言者益众，帝始决意诛之。
甲寅，虎入南城，翰林侍讲赵与{票灬}，疏言权臣专政之咎，退而家居待罪。
辛酉，罢江淮漕运司，并于海船万户府，由海道漕运。
免江淮贫民至元十二年至二十五年所逋田租二百九十七万六千馀石，及二十六年未输田租十三万石，钞千一百五十锭，丝五千四百斤，绵一千四百三十斤。
罢淘金提举司。
立江东、两浙都转运使司。
壬戌，尚书省右丞相僧格等罢。
二月，辛未，尚书省言： 大同仰食于官者七万人，岁用米八十万石。遣使覆验，不当给者万三千五百人，宜征还官。 从之。
癸酉，以陇西、四川总摄年札克真珠纳斯为诸路释教都总统。
改福建行省为宣慰司，隶江西行省。
诏： 行御史台勿听行省节度。 
云南行省言： 叙州乌蒙水路险恶，舟多破溺。宜自叶稍水站出陆，经中庆，又经盐井土老、必撒诸蛮，至叙州庆符，可治为驿路，凡立五站。 从之。
丙子，罢征理司，从鄂尔根萨里言也。诏下之日，百姓相庆。
以僧格党与，罢扬州路达噜噶齐索罗呼斯。
丁丑，以太子右詹事鄂勒哲为尚书右丞相，翰林学士承旨博果密平章政事。
帝欲相博果密，谓之曰： 朕过听僧格，致天下不安，今虽悔之已无及。朕识卿幼时，使从学，正欲备今日之用。 博果密曰： 朝廷勋旧齿爵居臣右者尚多，今不次用臣，无以服众。 帝曰： 然则孰可？ 曰： 太子詹事鄂勒哲可。向者籍阿哈玛特家，其赂遗近臣，皆有簿籍，唯无鄂勒哲名；又尝言僧格为相，必败国事，今果如其言，是以知其可也。 帝以僧格蠹政恐未尽去，召江淮参政燕公楠赴阙。公楠极陈其害，请更张以固国本，帝悦，问孰可以为首相，对曰： 天下人望所属，莫若安图。 问其次，曰： 鄂勒哲可。 先是贺胜父仁杰，留守上都，不肯为僧格下，僧格欲阴中之，累数十奏，帝皆不听。僧格败，帝问胜： 孰可相者？ 对曰： 天下公论皆属鄂勒哲。 
帝命元教宗师张留孙筮之，得《同人》之《豫》，留孙进曰： 《同人》，柔得位而进乎《乾》，君臣之合也；《豫》，利建侯，命相之事也；何吉如之！愿陛下勿疑。 及拜鄂勒哲，天下果以为得贤相。
帝命胜参知政事。
壬午，帝谕御史大夫伊啰勒曰： 屡闻僧格沮抑台纲，杜言者之口，又尝捶挞御史，其所罪者何罪，当与辨之。 僧格等持御史李渠等已刷文卷至，令侍御史杜思敬等勘验，辨论往复数四，僧格等辞屈。
明日，帝如上都，驻跸土口，复召御史台暨中书、尚书两省官辨论。尚书省执卷上言： 前浙西按察使勒济因监烧钞，受赃至千锭，尝檄台征之，二年不报。 思敬曰： 文之次第尽在卷中，令尚书省拆卷持对，其弊可见。及抱卷至，思敬曰： 用硃印以封纸缝者，防欺弊也。若辈为宰相，乃折卷破印与人辨，是教吏为奸，当治其罪。 帝是之，责御史台曰： 僧格为恶始终四年，其奸赃暴著非一，汝台臣难云不知；知而不劾，自当何罪？ 思敬等对曰： 夺官追俸，惟上所裁。 数日不决，伊啰勒奏台臣久任者当斥罢，新者存之，帝曰： 然。 
癸未，帝如上都。
甲申，命江淮行省钩考锡布鼎所总詹事院江南钱谷。
乙酉，立江淮、湖广、江西、四川行枢密院；江淮治广德军，湖广治岳州，江西治汀州，四川治嘉定。
丙戌，诏： 改提刑按察司为肃政廉访司，每道仍设官八员，除二使留司以总制一道，馀六人分临所部。如民事、钱谷、官吏奸弊，一切委之。俟岁终，省、台遣官考其功效。 
初，何荣祖为参知政事，僧格急于理算钱谷，人受其害，荣祖数请罢之，帝不从，屡恳请不已，乃稍缓之。而畿内民苦尤甚，荣祖每以为言，同僚曰： 上既为免诸路，惟未及京畿，可少止，勿言也。 荣祖执愈坚，至于忤旨不少屈，竟不署其牍。未逾月而害民之弊皆闻，帝乃思荣祖言，召问所宜，荣祖请于岁终立局考校，人以为便，立为常式，诏赐钞万一千贯。荣祖条中外百官规程，欲矫时弊，僧格抑不为通。荣祖既与之异议，乃以病告，特授集贤大学士，至是起为右丞。
诏江淮行省遣蒙古军五百、汉兵千人从皇子镇南王镇扬州。
执河间都转运使张庸，仍遣官钩考其事。
丁亥，营建宫城南面周庐，以居宿卫之士。
诏逮湖广省平章约苏穆尔诣京师。戊子，籍其家赀，金凡四千两。约苏穆尔，僧格之妻党也，钩考日急，恣为不法。永州判官乌克逊泽叹曰： 民不堪命矣！ 即自上计行省。约苏穆尔怒曰： 郡国钱粮，无不增羡，永州何独不然？此直孙府判倚其才辨慢我，亟拘系之！ 欲置之死，至是始得释。
辛卯，封诸王特穆尔布哈为肃远王。
壬辰，雨坏太庙第一室，奉迁神主别殿。
癸巳，命彻尔率卫士三百人籍僧格家，得珍宝如内藏之半。鄂尔根萨里以连坐，亦籍其赀，帝问之曰： 僧格为政如此，何故无一言？ 对曰： 臣未尝不言，顾言不用耳。 
时尚书省臣多以罪罢，帝欲使赵孟頫与闻中书政事，孟頫固辞。帝令出入宫门无禁，每见，必从容语及治道，多所裨益。孟頫自念久在帝侧，必为人所忌，力请补外，出同知济南路总管府事。
丁酉，诏加岳渎、四海封号，各遣官致告。
三月，己亥朔，僧格妻弟巴济扣，为燕南宣慰使，以受赂积赃伏诛。
仆《僧格辅政碑》。
提点太医院事许扆，与丞相安图善，国政多所赞益，僧格忌之，数谮于帝，帝不之信。僧格败，系于左掖门，帝命扆往唾其面，辞不可。帝称其仁厚，赐以白玉带，且谕之曰： 以汝明洁无瑕，有类此玉，故以赐汝。 扆，集贤大学士国桢子也。赐名和尔果斯。
乙卯，纳颜所属伊乌纳尔等同女真兵五百人，追杀内附民千馀人，遣塔哈率众平之。
辛酉，发侍卫兵，营紫檀殿。
壬戌，以甘肃行者右丞崔彧为中书右丞。
杭州、平江等五路饥，发粟赈之；仍弛湖泊捕鱼之禁。溧阳、太平、徽州、广德、镇江五路亦饥，赈之如杭州等路。武平路饥，百姓困于盗贼、军旅，免其去年田租，凡州、郡田尝被灾者，悉免其租，不被灾者免十之五。
江淮豪家多行赂权贵，为府县卒史，以庇门户，遇有差赋，惟及贫民，诏江淮行省严禁之。
