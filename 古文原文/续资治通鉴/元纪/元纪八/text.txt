起重光单阏四月，尽玄黓执徐十二月，凡一年有奇。
◎至元二十八年
夏，四月，乙未，徙湖广行枢密院治鄂州。
五月，戊戌，逮嘉木扬喇勒智下狱。
初，嘉木扬喇勒智重赂僧格，发宋陵墓，戕虐人命，私庇平民不输赋者二万三千户，田土称是，受美女宝物之献，藏匿未露者尤多。至是坐侵盗官物，治之，籍其妻孥田亩。
徙江淮行省枢密院治建康。
甲辰，中书省臣敏珠尔卜丹、崔彧言： 僧格当国四年，中外诸官，鲜有不以贿而得者，其昆弟、故旧、妻族，皆授要官美地，唯以欺蔽九重、朘削百姓为事。宜令两省严加考核，凡入其党者，汰逐之。基出使之臣及按察司官受赇者，论如律，仍追宣敕，除名为民。 又言： 僧格所设衙门，其闲冗不急之官，徒费禄食，宜令百司集议汰罢。自今调官宜如旧制，避其籍贯，庶不害公。又，大都高赀户，多为增格等所容庇，凡百徭役，止令贫民当之，今后徭役宜皆均输，有敢以贿求人容庇者，罪之。又，军站诸户，每岁官吏非名取索，赋税倍蓰，民多流移，请非奉旨及省部文字，敢私敛民及役军匠，论如法。又，呼都呼那颜籍户之后，各投下毋擅招集，太宗既行之。江南民为籍已定，请依太宗所行为是。 帝皆从之。
约苏穆尔在湖广时，正月朔日，百官会行省，朝服以俟，约苏穆尔召至其家受贺毕，方诣省望阙贺如常仪。又阴召卜者，有不轨言。及是逮至京师，中书列其罪以闻，凡数十事。帝命械至湖广戮之。
辛亥，诏以僧格罪恶，下狱按问。
以太原、杭州饥，免今岁田租。
刘因既去，复以集贤学士征，因以疾辞，且上书宰相，乞曲为保全。帝闻之曰： 古有所谓不召之臣，其斯人之徒与！ 遂不强致之。
罢江南六提举司岁输木绵。
巩昌旧惟总帅府，僧格特升为宣慰司，以其弟达玛喇塔斯为使，僧格败，惧诛，自杀。敕复为总帅府。
减中外冗官三十七员。
宫城中建葡萄酒室及女工室。
癸丑，罢尚书省，右丞相鄂勒哲以下，并改入中书。
增置户部司计、工部司程，秩正七品。
乙卯，以政事悉委中书，仍布告中外。
丁巳，建白塔二，各高一丈一尺，以居咒师。
元初未有法守，百司断理狱讼，循用《金律》，颇伤严刻。右丞何荣祖世业吏，而荣祖尤所通习，始以公规、治民、御盗、理财等十事辑为一书，名曰《至元新格》，至是奏颁行之。
僧格尝以刘秉忠无子，收其田土。其妻窦氏，言秉忠尝鞠从子兰章为嗣，敕以地百顷还之。
己未，以们达瞻复为御史大夫，行御史台事。
高丽国王王暙，乞以其子謜为世子。诏立謜为高丽王世子，授特进、上柱国，赐银印。
六月，丁丑朔，禁蒙古人往回回地为商贾者。
乙酉，益江淮行院兵二万，击郴州、桂阳、宝庆、武冈四路盗贼。
丙戌，宣谕江淮民，恃嘉木扬喇勒智力不输租者，依例征输。
秋，七月，丙申朔，云南省参政齐喇言： 建都地多产金，可置冶，令旁近民炼之以输官。 从之。
庚子，徙江西行枢密院治赣州。
叶李与僧格同事，莫能有所匡正，僧格败，事颇连及同列。久之，李独以疾得请南还。戊申，扬州路学正李淦上书言： 叶李本一黥徒，受皇帝简知，千载一遇，而才近天光，即以举僧格为第一事。禁近侍言事，以非罪杀参政郭佑、杨居宽，迫御史中丞刘宣自裁，锢治书侍御史陈天祥，罢御史大夫们达瞻、侍御史程文海，杖监察御史；变钞法，拘学粮，征军官俸，减兵士粮，立行司农司、木绵提举司，增盐酒醋税课，官民皆受其祸。尤可痛者，约苏穆尔祸湖广，锡布鼎祸江淮，灭贵里祸福建；又大钩考钱粮，民怨而盗发，天怒而地震，水灾洊至。人皆知僧格用群小之罪，而不知叶李举僧格之罪，宜斩李以谢天下。 
书闻，帝矍然曰： 叶李廉介刚直，朕所素知，宁有是耶？ 有旨，驿召淦诣京师。
中书右丞崔彧迁御史中丞，言： 太医院使刘岳臣，尝仕宋，练达政事，请以为翰林学士，俾议朝政。 又言： 行御史台言，建宁路总管马谋，因捕盗延及平民，搒掠多至死者；又俘取人财，迫通处女，受民财积百五十锭。狱未具，会赦。马谋以非罪杀人，不在原例，宜令行台诘问定罪。 又言： 昔行台监察御史周祚，劾尚书省官蒙古岱、嘉珲迪、纳苏喇鼎默埒奸赃，纳苏喇鼎默埒反诬祚以罪，遣人告僧格，僧格暧昧以闻，流祚于北地，妻子家财并没入官。祚至和林，遇乱走还京师，僧格又遣诣云南理算钱谷以赎其罪。今自云南回，臣与省臣阅其伏词，为罪甚微，宜复其妻子。 帝皆从之。
敕： 江南重囚，依旧制奏闻处决。
庚戌，湖广行省平章政事史格卒。格在湖广，与约苏穆尔共事最久。约苏穆尔恃有奥援，怒詈同列，辨诈鸷刻，势张甚，以格受帝知，不以言色侵之。格数有匡正，虽不能尽行，然宽免者甚众。约苏穆尔败而格已卒，湖广人追念之。
丁巳，僧格伏诛。临刑，吏犹以鄂尔根萨里为问，僧格曰： 我惟不用其言，故致于败，彼何与焉！ 帝益信其无罪，诏还所籍财产，仍遣张九思赐以金帛，辞不受。
初，哈都作乱，其民来归者七十馀万，散居云、朔间，僧格议徙之内地就食。尚书左丞马绍持不可，僧格怒曰： 马左丞爱惜汉人，欲令馁死此辈耶？ 绍徐曰： 南土地燠，北人居之，虑生疾疫。若恐馁死，曷若计口给羊马之资，俾还本土，则未归者孰不欣慕！言有异同，丞相何以怒为！宜取圣裁。 乃如绍言以闻，帝曰： 马秀才所言是也。 僧格集诸路总管三十人，导之入见，欲以趣办财赋之多寡为殿最，帝曰： 财赋办集，非民力困竭必不能。然朕之府库，岂少此哉！ 僧格议增盐课，绍力争山东课不可增；又议增赋，绍曰：： 苟不节浮费，虽重敛数倍，亦不足也。 事遂寝。
都城种苜蓿地分给居民，权势因取为己有。以一区授绍，绍独不取，僧格欲奏请赐绍，绍辞曰： 绍以非才居政府，恒忧不能塞责，讵敢邀非分之福以速罪戾！ 僧格败，迹其所尝行赂者，索籍阅之，独无绍名，帝曰： 马左丞忠洁可尚，其复旧职。 改中书左丞。
募民耕江南旷土，户不过五顷，官授之券，俾为永业，三年征租。
遣翰萨总兵讨平江南盗贼。
己未，罢淘金提举司。江淮人匠提举司凡五，以其事并隶有司。
雨坏都城，发兵二万人筑之。
八月，乙丑朔，平阳地震，坏民庐舍万馀。
己巳，置中书省检校二员，考核户、工部文案疏缓者。
乙酉，麻苏呼阿萨尔乘传诣云南捕黑虎。
戊子，以婺州水，免田租。
九月，辛丑，命平章政事敏珠尔卜丹商议中书省事，以咱希鲁鼎为平章政事。
乙巳，景州、河间等县霖雨害稼，免田租五万六千馀石。
丙午，立行宣政院，治杭州。
辛亥，安南国王陈日烜，遣使上表贡方物，且谢不朝之罪。
壬子，遣使诏谕璢求。
璢求在闽海之东，地小而险，汉、唐以来不通中国，海船副万户杨祥请以兵往伐之。既而闽人吴志斗，自言熟知海道，先招谕之，不从然后用兵未晚；乃以祥充宣抚使，阮鉴兵部员外郎，志斗礼部员外郎，往招谕之。明年，祥等不得达而还，志斗卒于行。初，志斗尝斥祥诞妄要功，人疑为祥所杀，诏福建行省按问，会赦，不竟其事。
戊午，徙四川行枢密院治成都。
辛酉，免大都今岁田租；保定、河间、平滦三路大水，被灾者全免，收成者半之。
命尚衣局织无缝衣。
冬，十月，己巳，修太庙在真定倾坏者。
壬申，以前缅中行省平章舒苏德济为中书平章政事。
癸酉，江淮行省言盐课不足，由私鬻者多，请付兵五千巡捕，从之。
塔喇海、张呼逊等，并坐理算钱谷受赃，论诛。
癸未，高丽国饥，给米二十万斛。
罢各处行枢密院事入行省。
行院既置，分兵、民为二，奸人植党自蔽。湖广省平章哈喇哈斯入觐，极陈其不便，帝为罢之。因问曰： 风宪之职，人多言其挠吏治，信乎？ 对曰： 朝廷设此以纠奸慝，贪吏疾之，妄为谤耳。 帝然其言。
己丑，敕没入嘉木扬喇勒智、锡布鼎、乌纳尔妻，并遣诣京师。
癸巳，以武平路总管张立道为礼部尚书，使安南。帝怒安南不已，欲再伐之，适陈日烜死，子日燇袭位，博果密曰： 彼山海小夷，以天威临之，宁不震惧！兽穷则噬，势使之然。今若遣使谕之，彼宜无不奉命。 帝从之，以立道尝使安南有功，复使往，征其王入朝。
免卫辉种仙茅户徭役。
从辽阳行省言，以纳颜、哈坦相继叛，给蒙古人内附者及开元、南京、硕达勒达等三万人牛畜、田器。
诏严益都、般阳、泰安、宁海、东平、济宁畋猎之禁，犯者没其家赀之半。
十一月，壬寅，诏： 回回以答纳珠充献及求售者，还之，留其值以济贫者。 
硃清、张宣请并四府为都漕运万户府二，诏即以清、宣二人掌其事；其属有千户、百户等官，分为各翼，以督岁运。罢海道运粮镇抚司。
乙卯，监察御史言： 锡布鼎、纳苏喇鼎默埒、乌纳尔、王巨济、嘉木扬喇勒智、锡迪嘉珲迪，皆僧格党与，受赃肆虐，使江淮之民愁怨载路，今或系狱，或释之，臣下所未能喻。 帝曰： 僧格已诛，纳苏喇鼎默埒在狱，唯锡布鼎朕姑释之耳。
谕中书议增中外官吏俸。
十二月，乙丑，复都水监。
时有言滦河自永平挽舟，逾山而上可至开平，有言卢沟自麻峪可至寻麻林，朝廷遣河渠司副使郭守敬相视，滦河既不可行，卢沟舟亦不通。守敬因陈水利十有一事：其一， 大都运粮河，不用一亩泉旧源，别引北山白浮泉。水自昌平西折而南，经甕山泊，自西水门入城，环汇于积水潭，复东折而南，出南水门，合入旧运粮河；每十里置一闸，比至通州，凡为闸七。距闸里许，上重置斗门，互为提阏，以过舟止水。 帝览奏喜曰： 当速行之。 于是复置都水监，俾守敬领之，以来春兴役。帝命丞相以下皆亲备锸倡工，待守敬指授而后行事。
丁卯，以大都饥，下其价粜米赈之。
己巳，宣政院言： 宋全太后、瀛国公母子已为僧、尼，有地三百六十顷，乞如例免征其租。 从之。
辛未，御史台言： 钩考钱谷，自中统初至今，逾三十年，更阿哈玛特、僧格当国，设法已极，而其馀党公取贿赂，民不堪命，不如罢之。 诏拟议以闻。
壬申，立河南江北行中书省，治汴梁。
中书省言： 江南在宋时，其徭役之名七十有馀，归附后一切未征。今诸王岁赐、官吏俸禄多不给，宜令江南依宋时诸名征赋尽输之。 何荣祖言： 宜召各省官任钱谷者诣京师，集议科取之法以闻。 从之。
甲戌，罢钩考钱谷。敕： 应昔年逋欠钱谷文卷，聚置一室，非朕命而视之者有罪。仍布告中外。 
庚辰，江北州郡割隶河南江北行中书省，改江淮行省为江浙等处行中书省，治杭州。
丙戌，八番洞官吴金叔等以所部二百五十寨内附，诣阙贡方物。
戊子，诏释天下囚非杀人抵罪者。
辛卯，浚运粮河，筑堤防。
是岁，宣政院上天下寺宇四万二千三百一十八区，僧尼二十一万三千一百四十八人。
辽阳饥，翰林学士承旨唐仁祖，奉诏偕近侍苏格、左丞实都往赈。实都欲如户籍口数大小给之，仁祖曰： 不可，昔籍之小口，今已大矣，可均以大口给之。 实都曰： 若要善名而陷我于恶耶？ 仁祖笑曰： 吾二人善恶，众已的知，岂至是而始要名哉！我知为国恤民而已。 卒以大口给之。
◎至元二十九年
春，正月，甲午朔，日食。有物渐侵入其中，不能既，日休如金环然，左右有珥。免朝贺。
戊戌，以青州饥，就陵州发粟赈之。
庚子，江西行省左丞高兴言： 江西、福建汀、漳诸处，连年盗起，百姓入山以避，今次第就平，宜降旨招谕复业。又，福建盐课、酒税、银、铁各立提举司，实为冗滥，请罢去。 诏皆从之。
禁商贾私以金银航海。
甲辰，诏： 江南州县学田，其岁入听其自掌，春秋释奠外，以廪师生及士之无告者。贡士庄田，则令核数入官。 
丙午，河南、福建行省上言，请诏用汉语，诏以蒙古语谕河南，汉语谕福建。
癸丑，江西行省巴延、阿喇卜丹言： 蒙山课岁银二万五千两，初制，炼银一两免役夫田科五斗，今民力日困，每两拟免一石。 帝曰： 重困吾民，民何以生！ 从之。
二月，己巳，申禁鞭背国法，不用徒、流、黥、绞之刑，惟杖臀，自十七分等加至百单七而止。然斩剐之刑，则又往往滥用之，至其酷也，或生剥人皮；又有三段铲杀法，未之除也。
庚午，鄂罗斯招附桑州生苗、罗甸国古州等峒酋长三十一，所部民十二万九千馀户，诣阙贡献。
壬申，遣使分行诸路，释死罪以下轻囚。
乙亥，以泉府太卿伊克穆苏、邓州旧军万户史弼、福建行省左丞高兴并为福建行省平章政事，将兵征爪哇，用海船大小五百艘、军士二万人。
戊寅，诏加高丽王王暙太保，仍锡功臣之号。
庚辰，御史大夫伊实特穆尔、中丞崔彧等言： 纳苏喇鼎默埒、实都、王臣济，党比僧格，恣为不法，楮币、铨选、盐课、酒税，无不更张变乱。衔命江南理算者，皆严急输期，民至嫁妻卖女，祸及亲邻。维扬、钱塘，受害最惨，无故而陨生者五百馀人。其初犹疑事出国家，近按问首实，乃知皆僧格及其凶党之为，莫不愿食其肉。此三人既已伏辜，宜依条论坐以谢天下。 从之。
又言： 河西人锡栋罕，领兵为宣慰，其吏诣廉访司告其三十六事，檄佥事簿问事，而锡栋罕率军人禽问者辱之，且夺告者以去。臣议从行台选御史往按问锡栋罕，仍先夺其职。 又言： 行台官言，去岁僧格既败，使臣至自上所者，或不持玺书，口传圣旨，纵释有罪，擅籍人家，真伪莫辨。自今凡使臣必降玺书，省、台、院、诸司必给印信文书，以杜奸欺。 帝曰： 何人乃敢尔耶？ 对曰： 耀勒特图、巴延彻尔比尝传旨纵罪人。 帝悉可其奏。
又言冯子振、刘道元指陈僧格同列罪恶，诏省台臣及董文用、留梦炎等议。其一，言： 翰林诸臣撰《僧格辅政碑》者，廉访使阎复近已免官，馀请圣裁。 帝曰： 死者勿论，其存者罚不可恕也。 
戊子，禁杭州放鹰。
是月，叶李南还，至临清，帝遣使召之，俾为平章政事。李上表力辞，未几卒，而李淦至，诏除淦江阴路教授以旌直言，从中丞崔彧请也。
李前后被赐之物甚多，而自奉甚俭，尝戒其子曰： 吾世业儒甘贫约，惟以忠义结主知，汝曹其清慎自恃，勿增吾过。 指所赐物曰： 此终当还官也。 比卒，悉表送官，一毫不以自私。
中丞崔彧言： 鄂州一道，旧有按察司，约苏穆尔恶其害己，今僧格奏罢之。臣观鄂州等九州隶南京，而行台移治建康，其淮东廉访使旧治淮安，今宜移治扬州。 又言： 诸官吏受赇，在朝则诣御史台首告，在外则诣按察司首告，已有成宪。自僧格持国，受赇者不赴台宪司而诣诸司首，故尔反覆牵延，事久不竟。臣谓宜如前制，惟于本台、行台及诸道廉访司首告，诸司无得辄受。又，监察御史塔迪实，言女真人嘉珲迪去岁东征，妄言以米千石饷栋尔特穆尔军万人，奏支钞四百锭，宜令本处廉访司究问，与行省追偿议罪。 皆从之。已而中书省请以彧为右丞。帝曰： 崔彧惟可使任言责。 不允。
三月，壬寅，御史大夫伊啰勒等言： 比监察御史商琥，举昔任词垣风宪、时望所属而在外者，如胡祗遹、姚燧、王恽、雷膺、陈天祥、杨恭懿、高道、程文海、陈俨、赵居信十人，宜召置翰林备顾问。 帝曰： 朕未深知。俟召至以闻。 
丁未，诛僧格党默埒、实都、王巨济。初，帝以实都长于理财，欲释之。博果密力争，不可，一日中凡七奏，卒并诛之。
己酉，中书省右丞何荣祖、平章政事敏珠尔卜丹并罢，以大司农特尔格、翰林学士承旨琳沁并为平章政事，兼领旧职。
敏珠尔卜丹尝请复立尚书省，博果密曰： 阿哈玛特、僧格相继误国，身诛家灭，前鉴未远，奈何又欲效之！ 事遂寝。至是荣祖以疾，敏珠尔卜丹以久居其任，令免署，惟食其禄，与议中书省事。
特尔格初为司农寺达噜噶齐，从猎巴雅尔之地，猎者射兔，误中骆驼，帝怒，命诛之，特尔格曰： 杀人偿畜，刑太重。 帝曰： 误耶？史官必书，亟释之！ 庾人有盗粳，罪应死，特尔格曰： 臣鞠之，其人母病，盗以养母耳，请贷其死。 至是进平章，以病足，听肩舆上殿。
以阿尔为中书右丞，梁德珪为参知政事。
庚戌，帝如上都。
壬子，敕都水监分视黄河堤堰。罢河渡司。
壬戌，给还嘉木扬喇勒智土田、人口之隶增坊者。时省台诸臣乞正典刑以谢天下，而帝犹贷之死，给还其所籍。
夏，四月，丙子，弛甘肃、太原酒禁，仍榷其酤。
辛卯，设云南诸路学校，其教官以蜀士充。
五月，丁未，中书省臣言： 佞人冯子振，尝为诗誉僧格，及僧格败，即告词臣撰碑引喻失当，国史编修陈孚发其奸状，乞免所坐遣还家。 帝曰： 词臣何罪！使以誉僧格为罪，则在廷诸臣，谁不誉之！朕亦尝誉之矣。 
诏以郭佑、杨居宽死非其罪，给还其家赀。
六月，戊辰，诏听僧食盐不输课。
壬申，江西省言： 肇庆、德庆二路，封、连二州，宋时隶广东；今隶广西，不便，请复隶广东。 从之。
癸未，以征爪哇，暂禁两浙、广东、福建商贾航海者，俟舟师发后从其便。
湖州、平江、嘉兴、镇江、扬州、宁国、太平七路大水。丁亥，诏免田租一百二十五万七千八百馀石。
闰月，壬寅，罢福建岁造象牙齿鞶带。
庚戌，回回人呼布穆斯售大珠，帝却之。
知上思州黄胜许，恃其险远，与交趾为表里，聚众二万据忠州。辛亥，诏遣湖广省左丞刘国杰讨之。贼众劲悍，出入岩洞篁竹中如飞鸟，发毒矢，中人无愈者。国杰身率士奋战，贼不能敌，走象山。山近交趾，皆深林，不可入，乃度其出入，列栅围之，徐伐山通道，且战且进。
甲寅，右江岑从毅降。从毅老疾，诏以其子斗荣袭佩虎符，为镇南路军民总管。
广东西路安抚副使谔图鼎等诽谤朝政，锡布鼎复资给之，以风闻三十馀事，妄告省官，帝以有伤政体，捕恶党下吏如法。
是月，诏廉访司巡行，劝课农桑。
礼部尚书张立道使至安南，谓其王陈日燇曰： 昔镇南王不用向导，率众深入，不战自溃，天子亦既知之。汝所恃者，山海之险，瘴疠之恶，而云南、岭南之人，与汝习俗同而技力等，今发而用之，继以北方之劲卒，汝能复抗哉？且前年之师，殊非上意，边将谗汝耳。汝曾不悟，称兵抗拒，逐我使人，今祸且至矣。 日燇泣谢，出奇宝为贿，立道却之，因要其入朝，日燇曰： 贪生畏死，人之常情，诚有诏贷以不死，臣将何辞！ 乃先遣其臣阮代之、何维岩随立道上表谢罪，修岁贡之礼如初，且言所以愿朝之意。时有忌立道之功者，言必先朝而后可赦，日燇惧，卒不至。
秋，七月，庚申朔，诏以史弼代伊克穆苏、高兴，将万人征爪哇，仍召三人者至阙。
辛酉，河北河南道廉访司还治汴梁。
壬申，建社稷和义门内，坛各方五丈，高五尺，白石为主，饰以五方色土。坛南植松一株，北墉瘗坎遗垣，悉仿古制，别为斋庐，门庑三十三楹。
戊寅，黎兵百户邓志愿谋叛，伏诛。
八月，己丑朔，谔图鼎以罪死，馀党杖而徙之，仍籍其家。
甲辰，帝至自上都。
丙午，浚通州至大都漕河。
丁未，伊克穆苏请与高兴等同征爪哇，帝曰： 伊克穆苏惟熟海道，海中事当付之，其兵事则委史弼可也。 乃以弼为福建行省平章政事，统领出征军马。
庚戌，高苑人高希允，以非所宜言伏诛。
壬子，诏达春、程鹏飞讨黄胜许，刘国杰驻马军戍守。
戊午，福建行省参政魏天祐献计，发民一万，凿山炼银，岁得万五千两。天祐赋民钞市银输官，而私其一百七十锭。台臣请追其赃而罢炼银事，从之。
改燕南河北廉访使还治真定。
诏征八百媳妇国。
九月，辛酉，湖南道宣慰副使梁曾授吏部尚书，国史院编修官陈孚授礼部郎中，同使安南，诏谕陈日燇，使亲入朝。
癸酉，沙、瓜二州民徙甘州，诏于甘、肃两界画地使耕，无力者则给以牛具、农器。宁夏户口烦多，而土田半艺红花，诏尽种谷麦以补民食。
鄂尔根萨理乞罢政事，并免太史院使，诏以为集贤大学士。司天监丞刘某言： 鄂尔根萨理在太史院时，数言国家灾祥事，大不敬，请下吏治。 帝大怒，以为诽谤大臣，当抵罪。鄂尔根萨理顿首谢曰： 臣不佞，赖陛下天地含容之德，虽万死莫报。然欲致言者罪，臣恐自是无为陛下言事者。 力急之，乃得释，帝曰： 卿真长者！ 时虽罢政，或通夕召入论事，知无不言。
诸王明理特穆尔附哈者以叛，诏巴延讨之。巴延兵至阿萨呼图岭，明理特穆尔已据之，矢下如雨。巴延先登陷阵，诸军争奋，大破之。明理特穆尔仅以身免。巴延轻骑追之，军还，遇伏兵，复击败之，斩首二千级，俘其馀众以归。
冬，十月，戊子朔，诏福建廉访司知事张师道赴阙。师道至，请汰内外官府之冗滥者，诏敏珠尔卜丹、何荣祖、马绍、燕公楠等与师道同区别之。数月，授师道翰林直学士。
日本舟至四明，求互市，舟中甲仗皆具，人恐其有异图。诏立都元帅府，令阿喇贷将之，以防海道。
诏浚浙西河道，导水入海。
癸巳，燕公楠言： 岁终各行省臣赴阙奏事，亦宜令行台臣赴阙，奏一岁举刺之数。 从之。
十一月，癸未，禁所在私渡，命关津讥察奸宄。
十二月，庚寅，改封皇孙梁王噶玛拉为晋王，镇北边。至元初，王已尝出镇北边，寻复封梁王，移镇云南，至是又改封晋王，镇漠北，统领四大鄂尔多之地。鄂尔多，犹言宫室也。王天性仁厚，御下以恩，民赖以安。
癸巳，中书省言： 宁国路民六百户，凿山冶银，岁额二千四百两，皆市银以输官，未尝采之山，请罢之。 从之。
己酉，枢密院言： 六卫内领汉军万户，见存者六千户，拨分为三，力足以备车马者二千五户，每甲令备马十五匹，牛车二两。其三千户惟习战斗，不它役之，六千户外则供它役，庶能各勤乃事而兵亦精锐。 诏施行之。
癸丑，右丞相鄂勒哲等言： 一岁天下所入，凡二百九十七万八千三百五锭，其中有未至京师而在道者，有就给军旅及织造物料、馆传俸禄者，自春及冬，凡出三百六十三万八千五百四十三锭，数已逾之。今后赐诸近侍，亦宜有节。 帝嘉纳之。
以张珪为江淮行枢密副使。珪时为管军万户，入朝，帝欲用为枢密。知枢密院事伊实特穆尔曰： 珪尚少，果欲大用，可俟它日。 帝曰： 不然，其家为国灭金、灭宋，尽死力者三世矣，而可吝此乎？ 遂有是命。先是言者谓天下事定，行枢密院可罢，江浙行省参知政事张宣领海道，亦以为言，比珪入对，帝语及之，珪曰： 纵使行院可罢，亦非宣所宜言。 遂得不罢，珪，弘范子也。
召行台侍御史程文海及胡祗遹等十人赴阙，赐对。以文海为江南湖北道廉访使，兴学明教，吏民畏爱之。
汀、漳剧盗欧狗，久不平，福建行省平章彻尔引兵征之。号令严肃，所过秋毫无犯，有降者，则劳以酒食而慰遣之，曰： 吾意汝岂反者耶！良由官吏污暴所致。今既来归，即为平民，吾安忍罪汝！其返汝耕桑，安汝田里，毋恐。 它栅闻之，悉款附。未几，欧狗为其党缚致，枭首以徇，胁从者不戮一人。汀、漳悉平。
湖广辰州蛮叛，行院副使刘国杰、签书院事索诺木达览往讨之，不利。移文索辰、澧、沅民间弩士三千，行省平章哈喇哈斯以民弗习战，强之徒伤吾民，勿许。右丞图呼鲁曰： 兵贵训练，乃可用也。汉军不习弩，因蛮攻蛮，古人所利。 遂与之。果以此获胜。
湖广平章政事库尔济斯，荐前永州判官乌克逊泽才堪将帅，以行省员外郎从征海南黎。黎人平，军还，上功，授广西两江道宣慰司副使、佥都元帅府事。两江荒远瘴疠，与百夷接，不知礼法，泽作司规三十有二章，以渐为教，其民遵守之。又省厩置二十二所以纾民力。岁饥，上言蠲其田租，发象州、贺州官粟三千五百石以赈饥者；既发，乃上其事。时行省平章哈喇哈斯察其心诚爱民，不以专擅罪之。
邕管徼外蛮数为寇，泽循行并徼，得击塞处，布画远迩，募民伉健者四千六百馀户，置雷留、那扶十屯，列营堡以守之，陂水垦田，筑八堨以节潴泄，得稻田若干顷，岁收谷为军储，边民赖之。
刘国杰拔象山寨，黄胜许挺身走交趾，擒其妻子，杀之。国杰三以书责交趾，竟匿不与。师还，尽取贼巢地为屯田，募度运诸种人耕之，以为两江蔽障。后蛮人谓屯为省地，莫敢犯者，诏遣使即军中以玉带赐之。因杰入朝，帝谓朝臣曰： 湖广重地，惟刘二巴图足以镇此，它人不能也。 命无迁它官。
西僧请以金银币帛祠其神，帝难之。平章政事博果密曰： 彼佛以去贪为宝，奈何为此！ 遂弗与。或言京师蒙古人宜与汉人间处以制不虞，博果密曰： 新民乍迁，犹未宁居，若复纷更，必致失业。此盖奸人欲擅货易之利，交给近幸，借为纳忠之说耳！ 乃图写国中贵人第宅及民居犬牙相制之状上之而止。
有谮鄂勒哲徇私者，帝以问博果密，对曰： 鄂勒哲与臣俱待罪中书，岂得专行！且备位宰辅，人或发其阴私，宜使面质，明示责降。若内怀猜疑，非人主至公之道也。 言者果屈，帝怒，命左右批其颊而出之。是日，苦寒，解所御黑貂裘以赐。帝每顾侍臣称塞咥旃之能，博果密从容问其故，帝曰： 彼事宪宗，尝阴资朕财用。 博果密曰： 是所谓为人臣怀二心者。今有以内府财物私结亲王，陛下以为苦何？ 帝急挥以手曰： 卿止，朕失言。 
海北元帅锡齐罕赃利事觉，行省檄乌克逊泽验治。泽驰至雷州，尽发其奸赃，纵所掠男女四百馀口。御史台言： 乌克逊泽，奉使知大体如汲长孺，为将计万全如赵充国，可属大任。 诏擢为海北、海南廉访使。
故例，圭田至秋乃入租，后遂计月受之。泽视事三月，民输租计米五百石，泽曰： 夫子有言： 事君者先其事，后其食，吾莅政日浅而受禄四倍，非情所安。 量食而入，馀悉委学官，给诸生以劝业。常曰： 士非俭无以养廉，非廉无以养德。 身一布袍数年，妻子朴素无华，人皆言之，泽不以为意也。
雷州地近海，潮汐啮其东南，陂塘碱，农病之，而西北广衍平袤，宜为陂塘。泽行视城阴曰： 三溪使走海而不能灌溉，此史起所以薄西门豹也。 乃教民浚故湖，筑大堤，堨三溪潴之，为斗门者七，堤堨六，以制其赢耗，酾为渠二十有四，以达其转输。渠皆支别为闸，设守视者，时其启闭，得良田数千顷。濒海广泻，并为膏土。
