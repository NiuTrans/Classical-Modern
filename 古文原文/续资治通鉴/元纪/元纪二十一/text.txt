起旃蒙赤奋若九月，尽强圉单阏十二月，凡二年有奇。
○泰定帝泰定二年（乙丑，一三二五年）
九月，戊申朔，分天下为十八道，遣使宣抚。
诏曰： 朕祗承洪业，夙夜惟寅，凡所以图治者，悉遵祖宗成宪。曩屡诏中外百官，宣布德泽，蠲赋详刑，赈恤贫民，思与黎元共享有土之乐。尚虑有司未体朕意，庶政或阙，惠泽未洽，承宣者失于抚绥，司宪者怠于纠察，俾吾民重困，朕甚愍焉。今遣奉使宣抚，分行诸道，按问官吏不法，询民疾苦，审理冤沈，凡可以兴利除害，从宜举行。有罪者，四品以上，停职申请，五品以下，就便处决。其有政绩尤异，暨晦迹丘园，才堪辅治者，具以名闻。 
太史院使齐履谦之江西、福建宣抚，黜罢官吏之贪污者四百馀人，蠲免括地虚加粮数万石，州县有以先贤子孙充防夫诸役者，悉罢遣之。福建宪司职田，每亩岁输米三石，民不胜苦，履廉命准令输之，由是召怨，及还京，宪司果诬以它事。未风，诬履谦者皆坐事免，履谦始得直，复为太史院使。
以郡县饥，诏： 运米十五万石，贮濒可诸仓，以备赈救。仍敕有司置义仓，募富民入粟拜官，二千石从七品，千石正八品，五百石从八品，三百石正九品，不愿仕者旌其门。 
己酉，海运江南粮百七十万石至京师。
癸丑，帝至自上都。
甲寅，禁饥民结扁担社，伤人者杖一百，著为令。
乙卯，享太庙。
己未，怀远大将军、来安路总管岑世兴上言，自明其不反，请置蒙古、汉人监贰官；优诏从之。
丁丑，浚河间陈玉带河。
礼部员外郎元永贞言： 特克实弑逆，皆由特们德尔始祸，请明其罪，仍录付史馆，以为人臣之戒。 
汉中道文州霖雨，山崩；开元路三河溢。
是秋，以太子宾客曹元用为礼部尚书兼经筵官，及大朝会为纠仪官，申卷班之令，俾以序退，无争门而出之扰。又谓太医、仪凤、教坊等官不当序正班，当自为一列，后皆行之。时宰执有欲罢科举者，元用以为国家文治正在于此，何可罢也！又有欲损太庙四时之祭，止存冬祭者，元用谓： 禴祀烝尝，四时之享，不可阙一，乃经礼之大者，其可惜费而废礼乎！ 
冬，十月，戊寅朔，张珪归保定上冢，以病辞禄，不允。
岑世兴及子特穆尔率众寇上林等州，命抚谕之。
癸未，以都尔苏为御史大夫。
丁亥，享太庙。
韩林学士吴澄致仕。先是澄庙议不行，已有去志，会修《英宗实录》，命总其事。居数月，《实录》成，未上，即移疾不出，中书左丞许师敬奉诏赐宴国史院，仍致朝廷勉留之意。宴罢，即出城，登舟去，中书闻之，遣官驿追，不及而还，言于帝曰： 吴澄国之名儒，朝之旧德，今请老而归，不忍重劳之，宜有所褒异。 诏加资善大夫，仍以金织文绮二及钞五千贯赐之。
乙未，皇后受佛戒于帝师。
丁酉，广西猺酋何童降，请防边自效，许之。
十一月，戊申朔，周王和实拉遣使以豹来献。
庚戌，舒玛尔节以岁饥，请罢皇后上都营缮，从之。
宁珠以病乞罢，不允。
丙辰，郭菩萨等伏诛，杖流其党。
丁巳，幸大承华普庆寺，祀昭献元圣皇后于影堂，赐僧钞千锭。
岑世兴结八务蛮班光金等合兵攻石头等寨，敕调兵御之。八番宣慰司官以失备坐罪。
庚申，倭舶来互市。初，成宗遣僧使日本，而日本人竟不至。至是越二十馀年，始来互市。
壬戌，敕军民官廕袭者，由本贯图宗支，申请铨授。
丙寅，都尔苏复为中书左丞相、录军国重事。
都尔苏密专命令，不使中外预知，监察御史赵师鲁上言： 古之人君，将有言也，必先虑之于心，咨之于众，决之于故老大臣，然后行之，未有独出柄臣之意，不咨众谋者也。 不报。都尔苏虽刚狠，亦服其敢言。
丁卯，罢蒙山银冶提举司，命瑞州路领之。
壬申，诸王鄂尔多罕，以追捕广西猺寇上闻。帝曰： 朕自即位，累诏天下悯恤黎元，惟广猺屡叛，杀掠良民，故命鄂尔多罕等讨之。今闻迎降者甚众，宜更以恩抚之。若果不悛，严兵追捕。 
常德路水，民饥，赈之。
十二月，戊寅，以达实特穆尔为中书右丞相、录军国重事，监修国史，封蓟国公。
乙酉，帝复受佛戒于帝师。旋以帝师之弟将至，诏中书持羊酒效劳。而其兄遂尚公主，封白兰王，赐金印，给圆符；其弟子之号司空、司徒、国公、佩金玉印章者，前后相望。为其徒者，怙势恣睢，气焰薰灼，延于四方，为害不可胜言。
监察御史李昌言： 臣尝经平凉府、静、会、定西等州，见西番僧佩金字圆符，络绎道路，驰驱累百，传舍至不能容，则假馆民舍，因迫逐男子，奸污妇女。奉元一路，自正月至七月，往返者百八十五次，用马至八百四十馀匹，较之诸王行省之使，十多六七，驿户无所控诉，台察莫敢谁何。且国家之制圆符，本为边防警报之虞，僧人何事而辄佩之？请更正僧人给驿法，且令台宪得以纠察。 当时以为切论。
丁亥，修鹿顶殿。
镇南王图布哈薨，遣中书平章政事柰曼岱摄镇其地。
中书省言山东、陕西、湖广地接戎夷，请议选宗室往镇，从之。
申禁图谶，私藏不献者罪之。
京师多盗。癸巳，达实特穆尔请处决重囚，增调逻卒，仍立捕盗赏格，从之。
甲午，召张珪于保定。
壬寅，中书左丞赵简请行区田法于内地，以宋董煟所编《救荒活民书》颁州县。
是岁，御河水溢。
广西溪洞，自岑世兴而外，诸猺所在为寇，朝廷命行省督所属讨捕之。寻遣使奉诏分谕，或梗或降，终未能悉平也。
以故翰林学士布哈、中政使布延图、指挥使布延呼尔为特克实等所系死，赠功臣号及阶勋爵谥。
富珠哩翀以国子司业出为河南行省左右司郎中，丞相曰： 吾得贤佐矣！ 翀曰： 世祖立法，成宪具在，慎守足矣。譬若乘舟，非一人之力所能运也。 翀乃开壅除弊，省务为之一新。
◎泰定三年
春，正月，丙午，播州宣慰使杨雅尔布哈招谕蛮酋黎平庆等来降。
戊申，元江路总管普双叛，命云南行省招捕。
壬子，封诸王宽彻布哈为威顺王，镇湖广；迈努为宣靖王，镇益都。
以山东、湖广官田赐民耕垦，人三顷，仍给牛具。
征前翰林学士吴澄，不起。
置都水庸田司于松江，掌江南河渠水利。
戊辰，缅国乱，遣使乞授。
安南国阮叩寇思明路，命湖广行省督兵备之。
赈大都属县饥。
二月，丁丑，购能首告谋逆厌魅者，立赏格，谕中外。
壬午，广西全茗州土官许文杰率诸猺以叛，寇茗盈州，杀知州事李德卿等，命湖广行省督兵捕之。
丁亥，中书省臣请罢征猺，敕诸王鄂尔多罕等班师，其镇戍者如故。
甲午，葺真定玉华宫。
丙申，建显宗神御殿于卢师寺，赐额曰大天源延寿寺。
敕以金书西番字《藏经》。
戊戌，爪哇来贡方物。
庚子，以通政院使察纳为中书平章政事。
甲辰，帝如上都。
归德府属县河决，民饥，赈之，复赈河间、建昌诸路饥。
三月，乙巳朔，帝以不雨自责，命审决重囚，遣使分祀五岳、四渎之神及名山大川并京城寺观。
丁未，敕百官集议急务。中书省臣等请汰卫士，节滥赏，罢营缮，防猺寇，诸寺官署坑冶等事归中书，并从之。
壬子，禜星于司天台。
癸丑，八番岩霞洞蛮来降，愿岁输布二千五百匹，设蛮夷官镇抚之。
乙卯，申禁民间龙文织币。
戊午，诏安抚缅国。
甲子，命功德使司简岁修佛事一百二十七。
丙寅，翰林承旨阿林特穆尔、许师敬译《帝训》成，更名曰《皇图大训》，敕授皇太子。
辛未，泉州民阮凤子作乱，寇陷城邑，军民官以失讨坐罪。
癸酉，怀王图卜特穆尔子伊勒哲伯生。
畿内、河北、山东诸路饥。张珪赴召入见，帝问曰： 卿来时，民间如何？ 珪曰： 臣老矣，少宾客，不能远知。保定、真定、河间，臣乡里也，民饥甚；朝廷虽赈以金帛，惠未及者十五六。 帝恻然，命赈粮，至是复令免三路及济南等郡县民租之半。
夏，四月，丙戌，镇安路总管岑修广为弟修仁所攻，来告，命湖广行省辨治之。
戊戌，米洞蛮田先什用等结十二洞蛮寇长阳县，湖广行省遣九姓长官彭忽多布哈招之。田先什用等五洞降，馀发兵讨之。
修夏津、武城河堤二十三所，役丁万七千五百人。
以虞集为翰林学士兼国子祭酒。集尝因讲罢，论京师恃东南海运，实竭民力以航不测，非所以宽远人而因地利也。乃与同列上言： 京师之东，濒海数千里，北极辽海，南滨青齐，萑苇之场也，海潮日至，淤为沃壤。用浙人之法，筑堤捍水为田，听富民欲得官者，合其众，分授以地，官定其畔以为限，能以万夫耕者，授以万夫之田，为万夫之长，千夫、百夫亦如之，察其惰者而易之。一年勿征也，二年勿征也，三年视其成，以地之高下定额于朝廷；以次渐征之，五年有积蓄，命以官，就所储，给以禄；十年佩之符印，得以传子孙，如军官之法。则东方民兵数万，可以近卫京师，外御岛夷，远宽东南海运以纾疲民，遂富民得官之志而获其用，江海游食盗贼之类，皆有所归。 议者以为一有此制，则执事者必以贿成而不可为，事遂寝。其后海口万户之设，大略宗之。
五月，乙巳，修镇雷佛事三十一所。
罢造福建岁贡蔗糖。
禁西僧驰驿拢民，始从李昌奏也。
甲寅，八百媳妇蛮遣子来朝。
甲子，中书会岁钞出纳之数，请节用以补不足，从之。
监察御史劾宣抚使多尔济巴勒、学士李达喇哈、刘绍祖庸鄙不胜任。中书议： 三人皆勋旧子孙，罪无实状，乞复其职，仍敕宪台勿以空言妄劾。 从之。
丁卯，岑世兴及镇安路岑修文合山獠、角蛮六万馀人为寇，命湖广、云南行省招谕之。
遣指挥使乌图曼镌西番咒语于居庸关崖石。
庚午，乞住招谕永明县五洞猺来降。
征处士札实至上都。札实，其先大食国人，后家于真定，博极群籍，见诸践履，皆笃实之学。延祐初，诏以科举取士，有劝其就试者，札实不应；既而侍御史郭思贞，翰林学士刘赓，参知政事王士熙，交章论荐，及是以遗逸征，见帝于龙虎台，眷遇优渥。时都尔苏柄国，西域人多附焉，札实独不往见，都尔苏屡使人招致之，即以养亲辞归。
六月，癸酉朔，以图哈特穆尔为四川行省平章政事；请终母丧，从之。
癸未，播州蛮黎平爱复叛，合谢乌穷为寇，宣抚使杨雅尔布哈招平爱出降。乌穷不附，命湖广行省讨之。
丁酉，遣道士吴全节修醮事于龙虎、三茅、阁皁三山。
戊戌，遣使祀解州盐池神。
中书省臣言： 比来郡县旱蝗，臣等不能调燮，故灾异降戒。今当恐惧修省，力行善政，亦冀陛下敬慎修德，悯恤生民。 帝嘉纳之。
己亥，纳皇姊嘉宁公主之女于中宫。
道州路栎所源猺为寇，命奇珠督兵捕之。
大昌屯河决。
秋，七月，甲辰，车驾发上都，禁车骑践民禾。
造豢豹氈车三十两。
丙午，享太庙。
丁未，绍庆酉阳寨冉世昌及何惹洞蛮为乱。
甲寅，幸大元符寺，敕铸五方佛铜像。
乙卯，诏翰林侍讲学士阿噜卫、直学士雅克齐译《世祖圣训》，以备经筵进讲。
戊午，遣日本僧瑞兴等四十人还国。
作别殿于潜邸。
敕： 入粟拜官者准致仕铨格。 
乙丑，发兵修野狐、色泽、桑乾三岭道。
戊辰，太白经天。
河决郑州阳武县，漂万六千五百馀家，赈之。
大同浑源河溢；檀、顺等州两河决，温榆水溢。
八月，甲戌，乌伯都拉、许师敬，并以灾变饥歉乞解政柄，不允。
甲申，享太庙。
长春宫道士蓝道元，以罪被黜。诏： 道士有妻者悉给徭役。 
宁远州洞蛮刁用为寇，命云南行省备之。
辛卯，云南行省丞相伊尔吉岱，廉访副使萨图济岱，以使酒相抵，状闻，诏两释之。
甲午，以灾变罢猎，罢行宣政院及功德使，免武备寺逋负兵器。
辛丑，帝次中都。
鹿顶殿成。
户部尚书郭良坐赃免。
作天妃宫于海津镇。
诏谕廉州蜑户复业。
盐官州大风，海溢，坏堤防三十馀里，遣使祭海神，不止，徙民居千二百五十家。
大都昌平大风，坏居民九百家。
扬州、崇明州大风雨，海水溢，溺死者给棺敛之。
九月，庚申，帝还大都。
壬戌，以察纳领度支事。
戊辰，中书省言： 今国用不给，陛下当法世祖之勤俭以为永图。臣等在职，苟有滥承恩赏者，必当回奏。 帝嘉纳之。
汾州平遥县汾水溢。
冬，十月，辛未朔，发卒四千治通州道。
庚辰，享太庙。
辛巳，天寿节，遣道士祀卫辉太一万寿宫，敕中书省遣官从行，备供亿。
癸未，河水溢汴梁路，乐利堤坏，役丁夫六万四千人筑之。
京师饥，发粟八十万石，减价粜之。
赐大天源延圣寺钞二万锭，吉安、临江二路田千顷。
中书省言： 养给军民，必藉地利。世祖建大宣文弘教等寺，赐永业，当时已号虚费。而成宗复构天寿万宁寺，较之世祖，用增倍半。若武宗之崇恩福元，仁宗之承华普庆，租榷所入，抑又甚焉。英宗凿山开寺，损民伤农，而卒无益。夫土地祖宗所有，子孙当共惜之。臣恐兹后藉为口实，妄兴工役，徼福利以逞私欲，惟陛下察之。 帝嘉纳焉，然不能用也。
江西行省平章巴延迁河南行省平章政事。旧有赐田五千顷在河南，以二千顷奉帝师祝釐，八百顷助给缩卫，自取不及其半。
十一月，庚子朔，陕西行台中丞姚炜，请集世祖嘉言善行，以时省览，从之。
宣抚使玛莫哈、李让劾浙西廉访使鄂勒哲布哈受贿，对簿不服，诏遣刑部郎中索珠鞫其侵辱使者，笞之。
赈辽阳等路饥。
癸卯，中书省言西僧每假元辰疏释重囚，有乖政典，请罢之，诏： 自今当释者，令宗正府审覆。 
己酉，作鹿顶棕楼。
辛亥，追复前平章政事李孟官。
乙卯，广西透江团猺为寇，宣慰使迈努谕降之。扶灵、青溪、栎头等洞蛮为寇，湖南道宣尉司遣使谕降之。
戊午，造中统、至元钞各十万锭。
封诸王特穆尔布哈为镇南王，镇扬州。
播州蛮宋王保来降。
己巳，徙上都清宁殿于巴伊勒行宫。
锦州水溢，坏田千顷，漂死者百人，人给钞一锭。崇明州海溢，漂民舍五百家，赈粮一月，死者钞二十贯。
十二月，壬午，监察御史贾垕，请祔武宗皇后于太庙，不报。
敕以来年元夕构灯山于内庭，御史赵师鲁以水旱请罢其事，从之。
丙戌，以回回阴阳家言天变，给钞二千锭，施有道行者及乞人、系囚，以禳之。
丁亥，宁夏路地震，有声如雷，连震者四。
庚寅，赦天下。
左丞相都尔苏与平章政事额卜德寽勒，以私意欲因赦酬累朝贾胡所献诸物之直，及擢用英庙至今为宪台夺官者，以诏稿示左司都事宋本，本曰： 今警灾异而畏献物未酬直者愤怨，此有司细故，形诸王言，必贻笑天下。司宪褫有罪者官，世祖成宪也。今上御位，累诏法世祖，今擢用之，是废成宪而反汗前诏也。后复有邪佞赃秽者，将治之耶，置不问耶？ 明日，宣诏竟，本遂称疾不出。
召江浙行省右丞赵简为集贤大学士，领经筵事。
癸巳，作鹿顶殿。
己亥，命帝师修佛事，释重囚三人。
置大承华普庆寺总管府。
御史言： 比年营缮，以卫军供役，废武事不讲，请遵世祖旧制，教习五卫亲军，以备扈从。 不报。
是岁，亳州河溢，漂民舍八百馀家，坏田二千三百顷，免其租。大宁路大水，坏田五千五百顷，漂民舍八百馀家。死者人给钞一锭。
○泰定帝泰定四年（丁卯，一三二七年）
春，正月，乙巳，御史台请亲祀郊庙。先是监察御史赵师鲁，以大礼未举，言： 天子亲祀郊庙，所以通精诚，逆福釐，生蒸民，阜万物，百王不易之礼也。宜讲求故事，对越以格纯嘏。 至是台臣复以为言，帝曰： 朕遵世祖旧制，其命大臣摄之。 
庚寅，监察御史辛钧，言西商鬻宝，动以数十万锭，今水旱民贫，请节其费，不报。
壬子，以中政院金银铁冶归中书。
甲寅，鹰师托克托病，赐钞千锭。
戊午，命市珠宝首饰。
庚申，皇子允坦臧布受佛戒于智泉寺。
盐官州海水溢，坏捍海堤二千馀步。
丁卯，浚会通河。筑漷州护仓堤，役丁夫三万人。
赈辽阳诸路饥。
辛未，祀先农。
二月，甲戌，祭太祖、太宗、睿宗御容于大承华普庆寺，以翰林院官执事。
乙亥，亲王额森特穆尔出镇北边。
壬午，狩于漷州。
丙戌，诏同签枢密院事雅克特穆尔教阅诸卫军。
戊子，进袭封衍圣公孔思晦阶嘉议大夫。时山东廉访副使王鹏南，言思晦袭爵上公而阶止四品，于格弗称，且失尊崇之意，故有是命。
思晦以宗祀责重，恒惧弗胜，每遇祭祀，必敬必慎。先是庙毁于兵，后虽苟完，而角楼围墙未备，思晦竭力营度以复其旧；金丝堂坏，一新之，祭器礼服，悉加整饬。又以尼山乃毓圣之地，有庙已毁，民冒耕田且百年，思晦复其田，且请置尼山书院以列于学官，朝廷从之。三氏学旧有田三千亩，占于豪民，子思书院旧有营运钱万缗，贷于民，取子钱以供祭祀，久之民不输子钱，并负其本，思晦皆理而复之。五季时，孔末之后方盛，欲以伪灭真，害宣圣子孙几尽，至是其裔复欲冒称宣圣后。思晦以为： 不早辨，则真伪久益不可明，彼与我不共戴天，乃列于族，与共拜殿庭，可乎？ 遂会族人，稽典故，斥之。既又重刻宗谱于石，而孔氏族裔益明。
庚寅，八百媳妇蛮酋来献方物。
三月，辛丑，皇子允坦臧布出镇北边。
以纳哈齐为惠国公，商议内史府事。
癸卯，和宁地震，有声如雷。
丙午，廷试进士，赐阿拉齐、李黼等八十五人及第、出身。
潮州路判官钱珍，挑推官梁楫妻刘氏，不从，诬楫不狱，杀之。事觉，珍饮药死，诏戮尸传首。海北廉访副使刘安仁，坐受珍赂除名。
庚申，遣使往江南求奇花异果。
辛酉，召翰林学士承旨张珪，集贤大学士廉恂，太子宾客王毅，悉复旧职，陕西行台中丞敬俨为集贤大学士，并商议中书省事，珪仍预经筵事。遣使召俨，俨令使者先返，而挈家归易水。
壬戌，帝如上都。
浑河决，发军民万人塞之。
夏，四月，辛未，盗入太庙，窃武宗金主及祭器。以典守宗庙不严，罢太常礼仪院官。壬申，作武宗主。
太常博士东明李好文言： 在礼，神主当以木为之，金玉祭器，宜贮之别室。 又言： 祖宗建国以来七八十年，每遇大礼，皆临时取具，博士不过循故应答而已。往年有诏为《集礼》，而乃令各省及各郡县置局纂修，宜其久不成也。礼乐自朝廷出，郡县何有哉！ 白长院者，选僚属数人，乃请出架阁文牍以资采录，三年书成，凡五十卷，名曰《太常集礼》。
甲戌，作棕毛鹿顶楼。
己卯，道州永明县猺为寇。
癸未，盐官州海水溢，侵地十九里，命都水少监张仲仁及行省官发工匠二万馀人，以竹落木栅实石塞之，不止；寻命天师张嗣成修醮禳之。
癸巳，高州猺寇电白县，千户张额力战，死之。邑人立祠，敕赐额曰旌义。
乙未，禜星于回回司天台。
湖广猺寇泉州义宁属县，命守将捕之。
赈河南、奉元诸路饥。
五月，己未，占城来贡。
丁卯，罢诸王分地州县长官世袭，俾如常调官，以三载为考。
元江路部管普双坐赃免，遂结蛮兵作乱，敕复其旧职。未几复叛。
是月，睢州河溢；卫辉路大风九日，禾尽偃；河南路洛阳县有蝗四五亩，群鸟食之既，数日蝗再集，又食之。
六月，辛未，翰林侍讲学士阿噜卫、直学士雅克齐等进讲，仍命译《资治通鉴》以进。
中书参知政事史惟良请解职归养，不允。
都尔苏等以灾变乞罢，诏留之。罢两都营缮工役；录诸郡系囚。
辛巳，造象舆六乘。
甲申，广西花脚蛮为寇，命所部讨之。
乙未，汴梁路河决。
秋，七月，己亥，御史台言内郡、江南旱、蝗洊至，非国细故，丞相达实特穆尔、都尔苏，参知政事布哈、史惟良，参议迈努，并乞解职。帝曰： 朕当自儆，卿等亦宜各钦厥职。 
修大明殿。
建横渠书院于郿县，祀宋儒张载。
丁未，敕： 经筵讲读官，非有代不得去职。 
诏谕宗正府，决狱遵世祖旧制。
庚戌，遣翰林侍读学士阿鲁卫还大都，译《世祖圣训》。
乙丑，周王和实拉及诸王雅济格台等来贡，赐金银、钞币有差。
是月，云州黑水河溢。
八月，戊辰，滹沱河水溢，发丁浚冶河以杀其势。
奉元路治中单鹄，言令民采捕珍禽异兽不便，请罢之，敕： 应猎者其捕以进。 
乙亥，苗人寇李陁寨，命湖广行省捕之。
庚辰，运粟十万石贮濒河仓，备内郡饥。
田州洞猺为寇，遣湖广行省捕之。
壬辰，御史李昌，言河南行省平章政事童童，世官河南，大为奸利，请徙它镇，不报。
癸巳，谥武宗皇后曰宣慈惠圣，英宗皇后曰庄静懿圣，升祔太庙。
发卫军八千，修白浮、甕山河堤。
是月，崇明州海门县海水溢，扶沟、兰阳二县河溢，没民田庐，并赈之。通渭县山崩。碉门地震，有声如雷，昼晦。天全道山崩，飞石毙人。凤翔、兴元、成都、峡州、江陵地同日震。
九月，丙申朔，日有食之。
敕： 国子监仍旧制岁贡生员业成者六人。 
禁僧道买民田，违者坐罪，没其直。
壬寅，宁夏地震。
甲子，御史言广海古流放之地，请以职官赃污者处之以示惩戒，从之。
帝特署敬俨为中正院使，复遣使召之，乃舆疾入见，赐食慰劳，亲为差吉日视事，朝会日无下拜。是月，拜中书平章政事，复以老疾辞，不从。
闰月，己巳，太白经天。
帝至自上都。壬申，以灾变赦天下，诏问所以弭灾者。礼部尚书曹元用，言： 应天以实不以文，修德明政，应天之实也。宜撙浮遇，节财用，选守令，恤贫民，严禋祀，汰佛事，止造作以纾民力，慎赏罚以示劝惩 ，皆切中时弊。又论科举取士之法，当革冒滥，严考核，俾得真才之用。
广西两江猺为寇，命所部捕之。
甲戌，命祀天地，享太庙，致祭五岳、四渎、名山、大川。
赈建昌诸路饥。
冬，十月，丙申，享太庙。
己亥，御史德珠请择东宫官。
己酉，以治书侍御史王士点为参知政事。
癸丑，江浙行省左丞相托欢达喇罕，平章政事高昉，以海溢病民，请解职，不允。
丁巳，以御史中丞赵世延为中书右丞，以中书参议傅岩起为吏部尚书。御史韩镛言： 吏部掌天下铨衡，岩起从吏入官，乌足知天下贤才！尚书三品秩，岩起累官四品，于法亦不得升。 制可。镛，济南人也。
壬戌，开南州土官阿只弄率蛮兵为寇，云南行省招捕之。
大都路诸州县霖雨，水溢，坏民田庐，赈粮二十四万九千石。
是月，中书平章政事致仕尚文卒，年九十二。追封齐国公，谥正献。文为刘秉忠所荐，受知世祖，历事五朝。才识弘远，尝曰： 天下无难事，第恐处之失其要耳。 累召，必勇退。家居，缙绅造之，随其器量大小，必使受益。闻者称之。
十一月，丙子，平乐猺为寇，湖广行省督兵捕之。
辛卯，云南蒲蛮来附，置顺宁府宝通州庆甸县。
以岁饥，开内郡山泽之禁。
永平路饥，蠲其赋三年。
阳曲县地震。
十二月，庚子，发米三十万石赈京师饥。
定捕盗令，限内不获者，偿其赃。
癸丑，命中忆右丞赵世延、参议韩让、左司郎中姚庸提调国子监。
乙卯，翰林学士承旨蔡国公张珪卒于家。
是岁，汴梁诸属县霖雨，河决。扬州路通州、崇明州大风，海溢。
平乐、梧州、静江诸猺并为寇，湖广行省督兵捕之。
前江南行台御史大夫哈喇托克托卒。延祐末，托克托为江西行省左丞相，英宗嗣位，召拜御史大夫。特齐尔先为大夫，阴忌之，奏改江南行台御史大夫；复嗾言者劾其擅离职守，将徙之云南，会特齐尔伏诛，乃解。家居不出者五年，及是卒。后追封和宁王，谥忠献。
托克托尝即宣德别墅延师以训子，乡人化之，皆向学。朝廷赐其精舍额曰景贤书院，为设学官。其没也，即于中祀焉。
前翰林学士承旨耶律希亮卒。希亮性至孝，困厄遐方，家赀散亡已尽，仅藏祖考画像，四时就穹庐陈列致奠，尽诚尽敬。朔漠之人，咸相聚来观，叹曰： 此中土之礼也！ 虽疾病，不废书史。卒年八十一。追封漆水郡公，谥忠嘉。
