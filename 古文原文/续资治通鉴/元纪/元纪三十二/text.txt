起强圉作噩七月，尽著雍掩茂十二月，凡一年有奇。
◎至正十七年
秋，七月，丙子，吴徐达率兵攻常熟，张士德出挑战；先锋赵德胜麾兵而进，擒士德送建康，遂循望亭、甘露、无锡诸寨，皆下之。
士德骁鸷有谋，士诚陷诸郡，士德力居多，及是被擒，士诚为之丧气。
己卯，御史大夫特哩特穆尔奏续辑《风宪弘纲》。
庚辰，吴国公遣兵取徽州路。
元帅胡大海等既克绩溪，遂进兵攻徽州。守将元帅巴斯尔布哈及建德路万户吴讷等拒战，大海击败之，拔其城。讷与守臣阿噜辉、李克膺等退守遂安。大海引兵追及于白际岭，复击败之。讷自杀，属县次第皆下。
戊子，以李稷为御史中丞。
乙丑，义兵黄军万户田丰叛入红军，陷济宁路，分省右丞实勒们遁。义兵万户孟本周攻之，丰败走，本周还守济宁。
甲午，监察御史达尔默色、刘杰言： 疆域日蹙，兵律不严，陕西、汴梁、淮、颍、山东之寇，有窥伺燕、赵之志，宜俯询大臣，共图克复，豫定守备之策。 不报。
丙申，吴元帅胡大海进攻婺源。江浙参政杨鄂勒哲，率兵十万欲复徽州，大海还师，与战于城下，大败之，杀其镇抚吕才，鄂勒哲遁去。
是月，立四方献言详定使司。
归德府知府林茂，万户时公权叛，以城降于贼，归德及曹州俱陷。
八月，癸丑，刘福通兵陷大名路，遂自曹、濮陷卫辉路，博啰特穆尔与万户方托克托出兵击之。
是月，帝至自上都。
张士德至建康，吴国公以礼待之，供珍膳，俟其降。士德不食不语，其母痛之，令士诚岁馈建康粮十万石，布一万匹，永为盟信，吴国公不许。士德以身絷，事无所成，间遗士诚书，俾降元以图建康，遂不食而死。
张士诚使前江南行台中丞曼济哈雅为书，请降于浙江丞相达实特穆尔，辞多不逊。杨鄂勒哲欲纳之，达实特穆尔不可，曰： 我昔在淮南，尝招安士诚，知其反覆，其降不可信。 士诚使者往返讫无就，乃遣其伪隆平太守周仁亲诣江浙省堂，具陈自愿休兵息民之意。鄂勒哲固劝纳降，乃许之。士诚始要王爵，达实特穆尔不许，又请爵为三公，达实特穆尔曰： 三公，非有司所定，今我虽便宜行事，然不敢专也。 鄂勒哲又力以为请，达实特穆尔虽外为正辞，然实幸其降，又恐拂鄂勒哲意，遂授士诚太尉，士德淮南行省平章政事，士信同知行枢密院事。改隆平府复为平江路，士诚迁居府治，虽奉正朔，而甲兵、钱谷皆自据如故。朝廷顾以招安士诚为达实特穆尔功，诏加太尉。后闻士德之死，追封楚国公，而以士信为江淮平章政事。
初，达实特穆尔假周伯琦行省参政，招谕张士诚，及是已降，除伯琦同知太常礼仪院事，士诚留之；未行，拜左丞，士诚为造第宅于乘鱼桥，厚其廪给。
九月，癸酉朔，婺源州元帅汪同，与守将特穆尔布哈不协，以总管王起宗、黟县万户叶茂、祁门元帅马国宝降于吴；甲戌，江浙平章夏章等亦降于吴。
丙子，以御史大夫娄都尔苏为中书平章政事。
丙戌，吴广兴翼元帅费子贤率兵攻武康，与守将潘万户战，斩首百馀级，遂下之。
甲午，泽州陵川县陷，县尹张辅死之。
戊戌，台哈布哈复大名路并所属州县。
辛丑，诏中书右丞额森布哈、御史中丞成遵奉使宣抚彰德、大名、广平、东昌、东平、曹、濮等处，奖励将帅。
是月，命知枢密院事努都尔噶加太尉，总诸军守御东昌。时田丰据济、濮，率众来寇，击走之。
倪文俊谋杀其主徐寿辉，不果；自汉阳奔黄州，寿辉将陈友谅袭杀之。
友谅佐文俊攻陷诸州郡有功，遂用领兵为元帅，及文俊迎春辉居汉阳而专其政柄，友谅心不平，至是袭杀文俊，并其众，自称宣慰使，寻为平章政事。
闰月，癸卯，有飞星如盂，青色，光烛地，尾约长尺馀。
监察御史多尔济等劾奏知枢密院事哈喇巴图尔失陷所守郡县，诏正其罪。
乙丑，潞州陷。丙寅，贼攻冀宁，察罕特穆尔遣兵击走之。
赵普胜同青军两道攻安庆，淮南行省左丞余阙，拒战月馀，贼竟败走。安庆倚小孤山为籓蔽，命义兵元帅胡巴延统水军戍焉。冬，十月，壬戌，陈友谅自上游直捣小孤山，巴延与战四日夜，不胜，趋安庆，贼追至山口镇。明日，癸亥，遂薄城下，阙遣兵扼于观音桥。俄饶州祝寇攻西门，余阙击斩之，其兵乃退。
壬申，吴中翼大元帅常遇春，率廖永安等自铜陵进攻池州。永安去城十里，而常遇春及吴国宝率舟师抵城下合攻，自辰至巳，破其北门，遂入其城，执元帅洪某，斩之，擒别将魏寿、徐天麟等。官军败走，薄暮，复以战船数百艘来逆战，复大败之，遂克池州。
甲申，吴国公阅军于大通江，遂命元帅缪大享率兵攻扬州路，克之；青军元帅张明鉴以其众降。先是至正十五年，明鉴聚众淮西，以青布为号，名青军，人呼为 一片瓦 。其党张监骁勇，善用枪，又号为 长枪军 ，暴悍，专事剽掠，由含山、全椒转掠六合、天长至扬州，人皆苦之。
时镇南王博啰布哈镇扬州，招降明鉴等，以为濠、泗义兵元帅，俾驻扬州，分屯守御。久之，明鉴等以食尽，复谋作乱，说镇南王曰： 朝廷远隔，事势未可知。今城中粮乏，众无所托命，殿下世祖孙，当正大位，为我辈主，出兵南攻，以通粮道，救饥窘。不然，人心必变，祸将不测。 镇南王仰天哭曰： 汝不知大义。如汝言，我何面目见世祖于宗庙耶？ 麾其众使退，明鉴等不从，呼噪而起，因逐镇南王而据其城。镇南王走淮安，为赵君用所杀。
明鉴等凶暴益甚，屠城中居民以为食，至是兵大败不支，乃出降，得其众数万。置淮海翼元帅府，命元帅张德麟、耿再成守之。改扬州路为淮海府，以李德林知府事。城中居民仅存十八家，德林以旧城虚旷难守，乃截城西南隅，筑而守之。
戊戌，曹州贼入太行山，达实巴图尔与知枢密院事达哩玛实里以兵讨曹州贼，官军败溃，达哩玛实里死之。
是月，静江路山崩，地陷，大水。
关中贼散走南山者，出自兴元，陷秦、陇，据巩昌，有窥凤翔之志。察罕特穆尔即分兵入守凤翔，而遣谍者诱贼围其城，贼果来攻之，厚数十重。察罕特穆尔自将铁骑，昼夜驰二百里往赴。比去城里所，分军张左右翼掩击之，城中军亦开门鼓噪而出，内外合击，呼声动天地。贼大溃，自相践蹂，斩首数万级，伏尸百馀里，馀党皆遁还，关中悉定。
十一月，辛丑，山东道宣慰使董抟霄，复请令江淮等处各枝官军，分布连珠营寨，于隘口屯驻守御，且广屯田以足军食，从之。
汾州桃、杏花。
壬寅，贼侵壶关，察罕特穆尔以兵大破之。
十二月，丙戌，徐寿辉将明玉珍陷重庆路，据之。
玉珍，随州人，世农家，身长八尺，目重瞳，以信义为乡党所服。初闻寿辉兵起，集乡兵，屯于青山，结栅自固。未几，降于寿辉，授元帅，隶倪文俊麾下，镇沔阳。与官军战湖中，飞矢中右目，微眇，既而以兵千人，桨斗船五十，溯夔而上。时青巾盗李喜喜，聚兵苦蜀，义兵元帅杨汉以兵五千御之，屯平西。左丞相鄂勒哲图镇重庆，置酒饮汉，欲杀之，汉觉，脱身走，顺流下巫峡。遇玉珍，讼之，且言重庆可取状，玉珍未决，万户戴寿曰： 攻重庆，事济据蜀，不济，归无损也。 从之，遂进克其诚，鄂勒哲图遁。父老迎入城，玉珍禁侵掠，市肆晏然，降者相继。
己丑，吴国公下令释轻、重罪囚，以干戈未宁，人心初附故也。
丁酉，庆元路象山县鹅鼻山崩。
戊戌，翰林学士承旨欧阳玄卒。
初，汝、颍盗起，蔓延南北，州县几天完城。玄献招捕之策千馀言，时不能用，遂乞致仕，帝不允。会大赦，宣赴内府。玄久病不能步履，丞相传旨，肩舆至延春阁下。及卒，赐赙甚厚，赠大司徒，追封楚国公，谥曰文。玄性度雍容，处己俭约，为政廉平，历官四十馀年，册命、制诰多出其手。
己亥，流星如金星大，尾约长三尺馀，起自太阴，近东而没，化为青白气。
庚子，太尉、四川行省左丞相达实巴图尔卒于军中。
时诏遣知院达理玛实哩来援，分兵雷泽、濮州，而达理玛实哩为刘福通所杀，达勒达诸军皆溃。达实巴图尔力不能支，退驻石村，朝廷颇疑其玩寇失机，使者促战相踵；贼觇知之，诈为达实巴图尔通和书，遗诸道路，使者果得之以进。达实巴图尔知之，一夕忧愤死。
初，毛贵陷益都、般阳等路，帝命董抟霄从知枢密院事布兰奚讨之。而济南又告急，抟霄提兵援济南。贼众自南山来攻济南，望之两山皆赤。抟霄按兵城中，先以数十骑挑之，贼众悉来斗，骑兵少却，至磵上，伏兵起，遂合战，城中兵又大出，大破之。而般阳贼复约泰安之党逾南山来袭济南，抟霄列兵城上，弗为动。贼夜功南门，独以矢石御之，黎明，乃潜开东门，放兵出贼后。既旦，城上兵皆下，大开南门，合击之，贼败走，复追杀之，贼众无遗者。于是济南始宁。
诏就升淮南行枢密院副使、兼山东宣慰使、都元帅，仍赐上尊、金带、楮币、名马以劳之。有疾其功者，谮于总兵太尉努都尔噶，令抟霄依前诏从布兰奚同征益都。抟霄即出济南城，属老且病，请以其弟昂霄代领其众，朝廷从之，授昂霄淮南行枢密院判官。未几，命抟霄守河间之长芦。
是冬，张士诚筑城虎丘山，因高据险，役月馀而毕。
是岁，诏谕济宁李秉彝、田丰等，令其出降，叙复元任。啸乱士卒，仍给资粮，欲还乡者听。
义兵千户余宝，杀其知枢密院事宝图以叛，降于毛贵。余宝遂据棣州。
集贤大学士兼太子左谕德许有壬，以老病乞致仁，许之。有壬前朝旧德，皇太子颇加敬礼，一日入见，方臂鹰为乐，遽呼左右屏去，始见之。
盗据齐鲁，中书参知政事崔敬，与平章达览、参政谙普分省陵州。陵州乃南北要冲，无城郭，而居民散处，敬供给诸军，事无不集。丞相以其能上闻，赐之上尊，仍命其便宜行事。敬以军马供给浩繁，而民力已疲，乃请行纳粟补官之令，诏从之。河北、燕南士民接踵而至，积粟百万石，绮段万匹，以供军费，民获少苏。
中书右丞乌古逊良桢论罢陷贼延坐之令；有恶少年诬知宜兴州张复通贼之罪，中书将籍其孥，吏抱案请署，良桢曰： 手可断，案不可署！ 同列变色，卒不署。
良桢自左曹登政府，多所建白，罢福建、山东食盐，浙东、西长生牛租，濒海被灾围田税，民皆德之。
○顺帝至正十八年（戊戌，一三五八年）
春，正月，丙午，赵普胜、陈友谅等陷安庆，淮南行省右丞余阙死之。
贼之来攻也，初自东门登城，阙简死士，击却之；已而并军攻东、西二门，又击却之。贼恚甚，乃树栅起飞楼临城，阙分命诸将各以兵扦贼，昼夜不得息，贼益生兵来攻。是日，普胜军东门，友谅军西门，饶州祝寇军南门，群盗四面蚁集，外无一甲之援。西门势尤急，阙身当之，徒步提戈，为士卒先；士卒号哭止之，挥戈愈力，仍分麾下将督三门之兵，自以孤军血战，斩首无算，而阙亦被十馀创。日中，城陷，火起，阙知不可为，引刀自刭，堕清水塘中。妻耶卜氏，子德生，女福童，皆赴井死。
同时死者，守臣韩建，一家被害。建方卧疾，骂贼不屈，贼执之以去，不知所终。
城中民相率登城楼，自捐其梯，曰： 宁俱死此，誓不从贼！ 焚死者以千计。其知名者，万户李宗可、纪守仁、陈彬、金承宗，元帅府都事特穆布哈，万户府经历段桂芳，千户和硕布哈、新李、卢廷玉、葛延龄、丘卺、许元琰，奏差乌图缦，百户黄寅孙，安庆推官黄图伦岱，经历杨恒，知事余中，怀宁尹陈巨济，凡十八人。
阙号令严信，与下同甘苦，然稍有违令，即斩以徇。尝病不视事，将士皆吁天，求以身代，阙强衣冠而出。当出战，矢石乱下如雨，士以盾蔽阙，阙却之，曰： 汝辈亦有命，何蔽我为！ 故人争用命。稍暇，即注《周易》，帅诸生谒郡学会讲，立军士门外以听，使知尊君亲上之义，有古良将风烈。或欲挽之入翰林，阙以国步危蹙，辞不往，遂死于安庆。赠淮南、江北行省平章，追封豳国公，谥忠宣。议者谓兵兴以来，死节之臣，余阙与褚布哈为第一。
庚戌，张士诚兵攻常州，吴守将汤和击败之，获卒数百人。
吴行枢密院判邓愈遣部将王弼等攻婺源州，兵至城西，与守将特穆尔布哈战，自旦至日昃，杀伤五百馀人不下。乙卯，分兵为三道并进，遂拔其城，特穆尔布哈死之，士卒皆降，凡三千馀人。复遣万户硃国宝攻高河垒，克之。
乙丑，大风起自西北，益都土门万岁碑仆而碎。
丙寅，田丰陷东平路。
丁卯，知枢密院事布兰奚与毛贵战于好石桥，官军败绩，走济南。
是月，诏达实巴图尔子博啰特穆尔为河南行省平章政事，总领其父原管军马。
诏察罕特穆尔屯陕西，李思齐屯凤翔。
二月，乙巳朔，议团结西山寨大小十一处以为保障，命中书右丞达实特穆尔、左丞乌古逊良桢等总行提调，设万夫长、千夫长、百夫长，编立牌甲，分守要害，互相策应。
毛贵陷青、沧二州，遂据长芦镇。
中书省奏以陕西军旅事剧，去京师道远，供费艰难，请就陕西印造宝钞为便，从之；遂分户部宝钞府等官，置局印造，仍命诸路拨降钞本，畀平淮行用库倒易昏币，布于民间。
癸酉，毛贵陷济南路，守将爱迪战死。
毛贵立宾兴院，选用故宫，以姬京周等分守诸路。又于莱州立三百六十屯田，每屯相去三十里，造大车百两，以挽运粮储，官民田十止收二分，冬则陆运，夏则水运。
董抟霄将赴长芦，谓人曰： 我去，济南必不可保。 至是济南果陷。抟霄方驻兵南皮县之魏家庄，适有诏拜抟霄河南行省右丞。甫拜命，毛贵兵已至，而营垒犹未完，诸将谓抟霄曰： 贼至，当如何？ 抟霄曰： 我受命至此，当以死报国耳！ 因拔剑督兵以战，而贼众突至抟霄前，猝问为谁，抟霄曰： 我董老爷也。 众刺杀之，无血，惟见有白气冲天。是日，昂霄亦死之。事闻，赠抟霄河南行省平章政事，追封魏国公，谥忠定；昂霄礼部尚书，追封陇西郡侯，谥忠毅。
抟霄早以儒生起家，辄为能吏。会天下大乱，复以武功自奋，其才略有大过人者；而当时用之不能尽其才，君子惜之。
乙亥，吴国公以吴桢为天兴翼副元帅，使与其兄良守江阴。时江阴兵不满五千，而与张士诚接境。良兄弟训练士卒，严为警备，屯田以给军饷，敌不敢犯，民甚赖之。
吴国公命元帅康茂才为营田使，谕之曰： 比因兵乱，堤防颓圮，民废耕耨，故设营田司以修筑堤防，专掌水利。今军务殷繁，用度为急，理财之道，莫先于农。春作方兴，虑旱潦不时，有妨农事，故命尔此职，分巡各处，俾高无患干，卑不病潦，务在蓄泄得宜。大抵设官为民，非以病民，若但使有司增饰馆舍，迎送奔走，所至纷扰，无益于民而反害之，即非委任之意。 
山东贼渐逼京畿。辛巳，诏以台哈布哈为中书右丞相，总兵讨之。
壬午，田丰复陷济宁路；甲戌，陷辉州。丙戌，努都尔噶闻田丰近逼东昌，弃城走，城遂陷。
丁亥，察罕特穆尔调兵复泾州、平凉，保巩昌。
庚寅，王士诚自益都犯怀庆路，守将周全击败之。
丁酉，兴元路陷。
三月，己亥朔，日色如血。
加右丞相绰斯戬太保。
庚子，毛贵陷般阳路。
辛丑，大同路夜黑气蔽西方，有声如雷；少顷，东北方有云如火，交射中天，遍地俱见火，空中有兵戈之声。
癸卯，王士诚陷晋宁路，总管杜赛因布哈死之。
己酉，刘福通遣兵犯卫辉，河南行省平章博啰特穆尔击走之进克濮州。
庚戌，毛贵陷蓟州。
征四方兵入卫，诏察罕特穆尔以兵屯涿州。察罕特穆尔即留兵戍清湫、义谷，屯潼关，塞南山口以备他盗，而自将精锐赴召。
毛贵率众由河间趋直沽，乙卯，遂犯漷州，至枣林，已而略柳林，蹂畿甸，枢密副使达国珍战死，人心大骇。廷臣或劝乘舆北巡以避之，或劝迁都关陕，众论纷然。独左丞相泰费音执不可，帝乃命同知枢密院事刘哈喇布哈以兵拒之。战于柳林，官军捷，贼退走，京师乃安。
吴国公命提刑按察司佥事分巡郡县录囚，凡笞罪者释之，杖者减半，重囚杖七十。其有赃者免征，武将征讨有过者皆宥之。左右或言： 去年释罪囚，今年又从末减，用法太宽，则人不畏法，无以为治。 吴国公曰： 自丧乱以来，民初离创残，以归于我，正当抚绥之；况其间有一时误犯者，宁可尽法乎！大抵治狱以宽厚为本，而刑新国则宜用轻典，若执而不变，非时措之道也。 
丙辰，吴国公遣兵取建德路。
先是邓愈、硃文忠、胡大海，率兵由昱岭关进攻建德，道出遂安，长枪元帅余子贞以兵来拒，愈等击败之，追至淳安，降其众三千馀人。遂安守将洪某，率兵五千援淳安，大海与之战，擒将士四百馀人。由是直抵建德，参政布哈、院判庆寿等皆遁，父老何良辅等以城降。改建德路为严州府。
以周全为湖广行省参知政事，统鄂啰等军，移镇嵩州白龙寨。
丁巳，田丰陷益都路。
察罕特穆尔欲赴召涿州，而曹、濮贼方分道逾太行，焚上党，掠晋冀，陷云中、雁门、上郡，烽火数千里，复大掠而南。察罕特穆尔留御之，先遣兵伏南山阻隘，而自勒重兵屯闻喜，绛州贼果出南山，纵伏兵横击之，贼皆弃辎重走山谷。遂分兵屯泽州，塞碗子城，屯上党，塞吾儿谷，屯并州，塞井陉口，以杜太行。诸道贼屡至，守将数血战，击却之，河东悉定。
进陕西行省右丞，兼行台侍御史、同知河南行枢密院事。于是朝廷乃诏察罕特穆尔守御关陕、晋冀，镇抚汉沔、荆襄，便宜行事。察罕特穆尔益务练兵训农，以平定四方为己责。
夏，四月，己已朔，赵普胜自枞阳寇池州，陷之，执吴守将赵忠。
庚午，江浙行省左丞杨鄂勒哲以舟师攻徽州，吴将胡大海等击败之。丁丑，鄂勒哲又攻建德，吴将硃文忠击败之，鄂勒哲遁去。
甲戌，陈友谅陷龙兴路，省臣道通、和尼齐弃城遁。
壬午，田丰陷广平路，大掠，退保东昌，诏元帅方托克托以兵复广平。
癸未，以诸处捷音屡至，诏颁《军民事宜十一条》。
甲午，陈友谅遣部将王奉国陷瑞州路。
是月，帝如上都。
察罕特穆尔、李思齐，会宣慰使张良弼，良中郭择善，宣慰同知拜特穆尔，平章政事定珠，总帅汪长生努，各以所部兵讨李喜喜于巩昌，李喜喜败入蜀。察罕特穆尔驻清湫，思齐驻斜坡，良弼驻秦州，择善驻崇信，拜特穆尔驻通渭，定珠驻临洮，各自除路府州县官，征纳军需。思齐、良弼同谋袭杀拜特穆尔，分总其兵；思齐寻又杀择善。
五月，戊戌朔，以方国珍为江浙行省左丞兼海道运粮万户。
察罕特穆尔遣其将以兵复冀宁。
刘福通攻汴梁，壬寅，守将珠展弃城遁。福通遂入城，立宫阙，自安丰迎其主小明王居之以为都。
陈友谅遣部将康泰、邵宗、邓克明等以兵寇邵武路。
庚戌，陈友谅陷吉安路。
癸丑，监察御史密济尔海、七十等，劾太保、中书右丞相台哈布哈；乙卯，削台哈布哈官，安置盖州。
初，台哈布哈奉命讨贼，既渡河，即上疏谓： 贼势张甚，军行宜以粮饷为先。昔汉韩信行军，萧何馈粮，方今措置，无如丞相泰费音者。如令泰费音至军中供给，事乃可济；不然，兵不能进矣。 其意实衔泰费音，欲其至军中即害之地。时参知政事布延特穆尔、张晋等分省山东，二人者尝劾寿图不进兵，台哈布哈至，则以其馈运不前断遣之。又以知枢密院事鄂勒哲特穆尔为右丞之日，尝劾其罪，亦加以失误专制之罪，擅改其官，征至军，欲害之。事闻，廷议喧然。左丞相泰费音，以其欲害己也，遂讽御史劾其缓师拒命，而于帝前力排之。于是下削夺之诏，以知枢密院事乌兰哈达代总其兵，仍命乌兰哈达节制河北诸军，河南行省平章政事周全节制河南诸军。
辛酉，陈友谅兵陷抚州路。
是月，山东地震，天雨白毛。
六月，戊辰朔，台哈布哈伏诛。
台哈布哈闻有诏，夜，驰诣刘哈喇布哈求救解。刘哈喇布哈，故台哈布哈部将也，以破贼累有功，拜淮南行省平章政事，时驻兵保定，见台哈布哈至，因张乐大宴，举酒慷慨言曰： 丞相国家柱石，有大勋劳如此，天子终不害丞相，是必为谗言所间。我当往见上白之，丞相毋忧也。 即走至京，见泰费音。泰费音问其来故，哈喇布哈具以告。泰费音曰： 台哈布哈大逆不道，今诏已下，尔乃敢妄言耶？不审处，祸将及尔矣！ 哈喇布哈闻泰费音言，噤不能发。泰费音度台哈布哈必在哈喇布哈所，即语之曰： 尔能致台哈布哈以来，吾以尔见上，尔功不细矣。 哈喇布哈因许之，泰费音乃引入见帝，赐赉良渥。
初，哈喇布哈之事台哈布哈也，与倪晦者同在幕下，台哈布哈每委任晦，而哈喇布哈计多阻不行，哈喇布哈心常以为怨。及是知事已不可解，还缚台哈布哈父子送京师，未至，皆杀之于路。
察罕特穆尔调浩尔齐、关保同守潞州。拜察罕特穆尔陕西行省平章政事，便宜行事。
癸酉，吴左副都指挥使硃文忠率兵攻浦江，下之。义门郑氏，举家避兵山谷间，文忠重其累世雍睦，访得之，悉送还家，禁兵士无侵犯。
吴中翼左副元帅谢再兴等率兵略石埭县，与陈友谅兵遇，击败之，擒其将钱清等三人。
庚辰，关先生、破头潘等陷辽州，浩尔齐以兵击走之。
关先生等遂陷晋宁路，城中死者十二三。郡人乔彝，性高介有守，名称重一时，至是整衣冠，聚妻子，家有大井，彝坐其上，令妻子、婢妾辈循次投井中，而己随赴之。贼首王士诚，使人至彝家邀致之，至则彝死矣。贼平，赠彝临汾县尹，赐谥纯洁。有张嵓起者，汾州人也，尝用荐，征为国子助教，居一岁免归。贼去晋宁，复陷汾州，嵓起与妻亦赴井死。晋宁人王佐为贼所获，欲降之，佐诟詈不辍，亦遇害。
乙酉，命左丞相泰费音督诸军守御京城，便宜行事。
甲午，张士诚兵寇常熟县，吴守将廖永安与战于福山港，大破之。
自江南行台移治绍兴，即檄达噜噶齐迈尔石斯为行台镇抚。迈尔古斯大募民兵为守御计，与舒穆噜宜逊夹攻处州山贼，遂平之，擢江东廉访司经历，仍留绍兴，以兵卫台治。时浙东、西郡县多残破，独迈尔古斯保障绍兴，境内晏然，民爱之如父母。达实特穆尔承制授行枢密院判官，分院治绍兴。
及方国珍遣兵侵据绍兴属县，迈尔古斯曰： 国珍本海贼，今既降，为大官，而复来害吾民，可乎！ 欲率兵问罪，先遣部将黄中取上虞。朝议方倚重国珍，资其舟以运粮，而御史大夫拜珠格，与国珍素通贿赂，情好甚厚，愤迈尔古斯擅举兵，且恐生事，即使人召至私第计事，至则命左右以铁锤挝杀之，断其头，掷厕溷中。民闻之，无不恸哭。迈尔古斯，宁夏人也。黄中率其众复仇，尽杀拜珠格家人及台府官员、掾吏，独留拜珠格不杀，以告于张士诚，士诚乃遣其将吕珍以兵守绍兴。
拜珠格寻迁行宣政院使，监察御史真图劾拜珠格阴害帅臣，几致激变，宜置诸严刑，诏削其官，安置湖州而已。
秋，七月，丁酉朔，河南行省平章政事周全，据怀庆路以叛，附于刘福通。时察罕特穆尔驻军洛阳，遣拜特穆尔以兵过碗子城。周全来战，拜特穆尔为其所杀。全遂尽驱怀庆民渡河，入汴梁。
庚子，吴廖永安败张士诚于狼出，获其战舰而还。
丁未，布兰奚以兵复般阳路，已而复陷。
癸丑，贼兵犯京城，刑部郎中布哈守西门，夜，开门击退之。
丙辰，吴总管胡通海等袭破九华山寨。时寨首鲍万户，有众二千，据险自固，四面设礌石机弩，兵不能进。通海乃引兵潜由磴道攀援鱼贯而上，因风纵火，燔其寨，遂克之。
己未，刘福通遣周全引兵攻洛阳，守将登城，以大义责全，全愧谢，退兵，福通杀之。
全之攻洛阳也，察罕特穆尔以奇兵出宜阳，而自将精骑发新安来援。会贼已退，因追至虎牢，塞诸险而还。
是月，京师大水，蝗，民大饥。
是月，江南行省右丞郭天爵谋害吴国公，事觉，吴国公杀之。天爵，天秩之弟也。
八月，丁卯朔，江浙行省平章锡达布讨饶州，贪财玩寇，久无功，遂妄称迁职福建行省。至福建，为廉访佥事般若特穆尔所劾，拘之兴化路。
庚辰，陈友谅兵陷建昌路。
辛巳，义兵万户王信，以滕州叛，降于毛贵。
己丑，张士诚兵寇江阴，吴守将吴良击走之。
江浙行省丞相达实特穆尔，阴约张士诚以兵攻杨鄂勒哲，鄂勒哲仓卒不及备，遂自杀，其众皆溃。
鄂勒哲筑营德胜堰，周围三四里，子女玉帛皆在焉。用法深刻，任意立威，而邓子文、金希伊、王彦良之徒，又悉邪佞轻佻，左右交煽。达实特穆尔恶之。士诚素欲图鄂勒哲，遣其部将史文炳，往杭州谒鄂勒哲，相见甚欢。文炳大设宴，盛陈乌银器皿、嵌金铁鞍之类，尽以遗鄂勒哲，自是约为兄弟。
及士诚与达实特穆尔合谋，文炳率众围鄂勒哲营，鄂勒哲遣吏致牲酒为可怜之意，曰： 愿少须臾无死，得以底里上露。 文炳报不可。鄂勒哲乘城拒战，十日，力尽，自经死，其弟巴延亦自杀，文炳解衣裹鄂勒哲尸，瘗祭之。其后追封鄂勒哲潭国公，谥忠愍，巴延衡国公，谥忠烈。
鄂勒哲部将员成等欲为报仇，遣苗军元帅台哈布哈奉书纳款于建康，且言其部将李福等三万馀人在桐庐，皆愿效顺，吴国公命硃文忠往抚之。
庚寅，以娄都尔苏为御史大夫，诏作新风纪。
九月，丁酉朔，诏授锡班特穆尔同知河东宣慰司事，其妻云中郡夫人，子观音弩赠同知大同路事，仍旌表其门。先是锡班特穆尔为赵王位下总管府事，其妻尝保育赵王，及是部落明里叛，欲杀王，锡班特穆尔与妻谋，以其子观音弩服王平日衣冠居王宫，夜半，夫妻卫赵王微服遁去。贼至，遂杀观音弩，赵王得免。事闻，故旌其忠焉。
褒封唐赠谏议大夫刘蕡为昌平文节侯。
关先生攻保定路，不克，遂陷完州，掠大同、兴和塞外诸郡。
中书左丞张冲，请立团练安抚劝农使司二道，一奉元、延安等处，一巩昌等处，从之。
壬寅，诏中书参知政事布延布哈、治书侍御史李国凤经略江南。
癸卯，诏以福建行省平章政事庆图为江南行台御史在夫。时行台治绍兴，所辖诸道，多为吴所有，而明、台则制于方国珍，杭、苏则制于张士诚，宪台纲纪，不复可振，徒存空名而已。
丙午，贼兵攻大同路。壬戌，平定州陷。
乙丑，陈友谅陷赣州路，江西行省参政全普谙萨里及总管哈纳齐死之。
时江西下流诸郡，皆为友谅所据，普谙萨里乃与哈纳齐戮力同守。友谅遣其将围城，因使人胁之降，普谙萨里斩其使，日擐甲登城拒之。力战凡四月，兵少食尽，遂自刭。哈纳齐守赣尤有功，城陷之日，贼将胁之使降，哈纳齐谓之曰： 与汝战者我也。尔毋杀吾民，当速杀我。 遂遇害。
冬，十月，辛未，吴将胡大海取兰溪州。
先是大海至婺之乡头，擒万户赵布延布哈等，平其五垒。是日，进攻兰溪，官军千人出战，败之，克其城，廉访使赵秉仁等被执。立宁越翼元帅府，分兵守其要害，遂进攻婺州路。
甲戌，吴将徐达、邵荣克宜兴。
先是达等攻宜兴，久不下，吴国公遣使谓达等曰： 宜兴城小而坚，猝未易拔。闻其城西通太湖口，张士诚饷道所由出，若以兵断其饷道，彼军食内乏，城必破矣。 达等乃分兵绝太湖口，而并力急攻，遂拔其城。
同知枢密院事廖永安，复率舟师击士诚于太湖，乘胜深入，遇吕珍，战败，遂为所获，士诚欲降之，不屈。
壬午，监察御史杨珠制哈，劾中书右丞相绰斯戬任用私人都埒及妾弟崔鄂勒哲特穆尔，印造伪钞，事将败，令都埒自杀以灭口。绰斯戬乃请解机务，诏止收其印绶。乙酉，监察御史达尔玛实哩、王彝等复劾之，请正其罪，帝终不听。
壬辰，大同路陷，达噜噶齐鄂勒哲特穆尔弃城遁。
是月，博啰特穆尔统领诸军复曹州。
十一月，辛丑，吴立管领民兵万户府。
吴国公曰： 古者寓兵于农，有事则战，无事则耕，暇则讲武。今兵争之际，当因时制宜，所定郡县，民间武勇之材，宜精加简拔，编辑为伍，立民兵万户府领之，俾农时则耕，闲则练习，有事则用之。事平，有功者一体升擢，无功者还为民。如此，则民无坐食之弊，国无不练之兵，以战则胜，以守则固，庶几寓兵于农之意也。 
癸卯，陈友谅陷汀州路。
丁卯，田丰陷顺德路。
先是枢密院判官刘起祖守顺德，粮绝，劫民财，掠牛马，民强壮者令充军，弱者杀而食之。至是城陷，起祖遂尽驱其民走入广平。
甲子，吴国公以胡大海兵攻婺州，不克，乃自将亲军副都指挥使杨璟等师十万往攻之。
十二月，乙丑朔，日有食之。
癸酉，关先生、破头潘、沙刘二等由大同直犯上都，焚毁宫阙；留七月，乃转略辽阳。
甲申，吴取婺州路，达噜噶齐僧珠、浙东廉访使杨惠死之。
先是吴国公出师至徽州，召儒士唐仲实，问： 汉高帝、光武、唐太宗、宋太祖、元世祖平一天下，其道何由？ 对曰： 此数君者，皆以不嗜杀人，故能定天下于一。公英明神武，驱除祸乱，未尝妄杀；然以今日观之，民虽得所归，而未遂生息。 吴国公曰： 此言是也。我积少而费多，取给于民，甚非得已。然皆为军需所用，未尝以一毫奉己。民之劳苦，恒思所以休息之，曷尝忘也！ 
又闻前学士硃升名，召问之，对曰： 高筑墙，广积粮，缓称王。 吴国公悦，命参帷幄。
师进至德兴，闻张士诚兵据绍兴、诸暨，乃取道兰溪以至婺州，遣使入城招谕，不下，遂围之。
初，江浙行省丞相达实特穆尔，承制授浙东宣慰副使舒穆噜宜逊以行枢密院判官，分治处州，又以前江浙儒学副提举刘基为其院经历，萧山县尹苏友龙为照磨，而宜逊又自辟郡人胡深、叶琛、章溢参谋其军事。处为郡，山谷联络，盗贼凭险窃发，不易平治，宜逊用基等谋，或捣以兵，或诱以计，皆歼殄无遗类。寻升同佥行枢密院事。
至是闻吴兵抵兰溪，且逼婺，而宜逊弟厚逊方守婺，其母亦在城中。宜逊泣曰： 义莫重于君亲，食禄而不事其事，是无君也；母在难而不赴，是无亲也；无君无亲，尚可立天地哉！ 即遣胡深等将民兵数万赴援，而亲率精锐为之殿。深等至松溪，观望不能进。
吴国公谓诸将曰： 婺倚舒穆噜宜逊，故未肯即下。闻彼以狮子战车载兵来援，此岂知变者，松溪山多路险，车不可行，今以精兵遏之，其势必破，援兵既破，则城中绝望，可不劳而下矣。 翌日，佥院胡大海养子德济，诱其兵于梅花门外，纵击，大败之，深等遁去。城中势益孤，台宪、将臣画界分守，意复不相能，于是同佥枢密院宁安庆与都事李相开门纳敌，杨惠、僧珠皆战死，南台御史特穆尔赉斯、院判舒穆噜厚逊等皆被执。
吴国公入城，下令禁戢军士剽掠，民皆安堵。改婺州路为宁越府，置中书分省，召儒士许元、叶瓚、胡翰、汪仲山等十馀人皆会食省中。日令二人进讲，敷陈治道。
以王宗显知宁越府。宗显，和州人，少攻儒业，博涉经史。于是命宗显开郡学，延宿儒叶仪、宋濂为《五经》师，戴良为学正，吴沈、徐厚为训导。时丧乱之馀，学校久废，至是始闻纟玄诵声，无不欣悦。
是月，太白经天者再。
吴国公发仓赈宁越贫民。有女子曾氏，自言能通天文，诳说灾异惑众，吴国公以为乱民，命戮于市。
是岁，河南贼蔓延河北，前江西廉访佥事巴延，家居濮阳，言于省臣，将结其乡民为什伍以自保，而贼已大至。巴延乃渡漳北行，乡人从之者数十万家。至磁州，与贼遇，贼知巴延名士，生劫之以见其帅，帅诱以富贵，巴延骂不屈，引颈受刃，与妻子俱死之。有司上其事，赠佥太常礼仪院事。太常上谥议曰： 以城守论之，巴延无城守之责而死，与江州守李黼同；以风纪论之，巴延无在官之责而死，与西台御史张恒同。以平生有用之学，成临义不夺之节，乃古之所谓君子人者，请谥曰文节。 从之。
江西诸郡皆陷，抚州路总管吴当，乃戴黄冠，著道士服，杜门不出，日以著书为事。陈友谅遣人辟之，当卧床不食，以死自誓，乃舁床载之舟送江州。拘留一年，终不为屈，遂隐居吉水县之谷坪，逾年，以疾卒。
京师大饥疫，而河南、北、山东郡县皆被兵，各挈老幼男女避居京师，以故死者相枕籍。资政院使保布哈请于帝，市地收瘗之，帝及皇后、皇太子、省、院诸臣施舍无算，而保布哈亦自出财贿珍宝以佐其费。择地自南北两城抵卢沟桥，掘深及泉，男女异圹，人以一尸至者，随给以钞，舁负相踵。至二十年四月，前后瘗者二万，用钞二万七千九十馀锭。凡居民病者予之药，不能丧者给之棺。翰林学士承旨张翥，为文颂其事曰《善惠之碑》。
保布哈，高丽人，亦曰王布哈，皇后奇氏微时，与布哈同乡里，相为依倚，及布哈以阉人入事后，累迁为资政院使，后益爱幸之，至是欲要誉干权，故有斯举。
帝尝为近幸臣建宅，亲画屋样，又自削木构宫，高尺馀，栋梁楹槛，宛转皆具，付匠者按此式为之，京师遂称 鲁般天子 。内侍利其金珠之饰，告帝曰： 此屋比某家殊陋劣。 帝辄命易之，内侍因刮金珠而去。
奇后见帝造作不已，尝挽上衣谏曰： 陛下年已大，子年已长，宜稍息造作。且诸夫人事上足矣，无惑于天魔舞女辈，自爱惜圣躬也。 帝艴然怒曰： 古今只我一人耶？ 由此两月不至后宫。
后亦多畜高丽美人，大臣有权者，辄以此遗之，京师达官贵人，必得高丽女然后为名家。自至正以来，宫中给事使令，大半高丽女，以故四方衣服、靴帽、器物，皆仿高丽，举世若狂。
