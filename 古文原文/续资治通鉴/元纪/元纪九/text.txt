起昭阳大荒落正月，尽阏逢敦牂十二月，凡十年。
◎至元三十年
春，正月，乙丑，敕福建毋进鹘。
丙寅，汰冗员。凡省内外官府二百五十五所，总六百六十九员。
戊辰，诏： 边境无事，令本军屯耕以食。 
甲戌，河南江北行省平章巴延言： 扬州蒙古岱所立屯田，为田四万馀顷，官种外宜听民耕垦。扬州盐转运一司，设三重官府；宜削去盐司，只留管勾。襄阳旧食京兆盐，以水陆难易计之，莫若改食扬州。蔡州去汴梁地远，宜升散府，以颍、息、信阳、光州隶之。 诏皆从其议。
罢尼雅斯拉鼎默埒所立鱼盐局。
乙亥，谥皇太子曰明孝。
淮西道宣慰使昂吉尔，敛军钞六百锭，银四百五十两，马二匹，壬午，敕省台及达噜噶齐鞫问。
是月，前中书右丞相安图薨，年四十九。雨水冰三日。帝震悼，曰： 人言丞相病，朕固弗信，果丧予良弼！ 诏大臣监护丧事。安图为相，以宗社奠安为己任，以民物阜丰为己责，一政失平，一物失所，惨然不乐，改而后己。公退。府南开一閤，进贤士大夫讲论古今治道，而请谒绝迹。天下倚为重臣，而击于阿哈玛特、僧格，前后不竟其用。子乌古达，器度弘达，袭长宿卫，父没，凡赗赙之物，一无所受，以素车朴马归葬其先茔。
帝思革僧格之弊，求直士用之，召董士选论议政事，旋以中书左丞往镇浙西，听辟举僚属。士选至部，察病民事，悉以帝意除之。僧格之党以聚敛恣为奸利，事发，得罪且死，诈言所遣舶商海外未至，请留以待之，士选曰： 海商至则捕录之，不至则无如何，不系此人之存亡也。苟此人幸存，则无以谢天下。 遂竟其罪。
二月，己丑，从阿喇卜丹、燕公楠之请，以嘉木扬喇勒智子宣政院使温普为江浙行省左丞。寻以南人深怨其父，诏罢之。
高丽国王王暙请改名昛，从之。
减河南、江浙海运米四十万石。
中书省添设检校二员。
免大都今岁公赋。
丙申，却江淮行枢密院官布琳吉岱进鸾，仍敕： 自今禁戢军官，无从禽扰民，违者论罪。 
丁酉，回回献大珠，邀价钞数万锭，帝曰： 珠何为！当留是钱以赒贫者。 
丁未，帝如上都。
辛亥，复立云南行御史台。
诏沿海置水驿。自耽罗至鸭渌江口，凡十一所，令签书枢密院事洪君祥董之。君祥，俊奇弟也。
癸丑，江西行院页特密实言： 江南豪右，多庇匿盗贼。宜诛为首者，馀徙内县。 从之。申严江南兵器之禁。
是月，王恽召至上都，入见，慰谕良久。恽退，上书陈时政，略曰： 臣闻自古创业垂统之君，必定制画法，传之子孙，俾遵而守之，以为长世不拔之本。臣请以立法定制为论治之始。
 一曰议宪章以一政体。今国家有天下六十馀年，内而宪台天子之执法，外而廉司、州郡之法吏，徒具司理之官而无所守之法。是有医而无药也。至平刑议断，未免有酌量准拟之差，彼此轻重之异。宜将已定律令，颁为新法，与百姓更始。
 二曰定制度以抑奢僭。古者，衣服、饮食、舆马、屋庐，皆有恒制。今臣民衣服，逾于公侯，妇女衣著，等于贵戚，以致聘财过于卿相，男女不能婚姻，正以用之无制，僭越暴殄，有不能供亿者。故物价不得不踊而贵，钱币不得不虚而轻，上下困弊，日甚一日。宜一切定夺，大行禁止。
 三曰节浮费以丰财用。每岁经费患不阜赡者，过有所费也。当量入为出，以过有举作为戒。如冗兵、妄求、浮食、冗费及不在常例者，一切省减。且财非天来，皆自民出，竭泽焚林，其孰御之！力屈财殚，非所以养民而强国也。
 四曰重名爵以揽威权。古人称官爵，谓之天秩，不轻以付人。今四海一家，权宜假借之举，日渐希阔，正国家收揽威权之时。如近年委任稍重者，罔考平素，即授崇品；激之建功立事，固是驾驭英雄，苟非其人，不无叨窃不安之惧。今中外无事，朝廷宜重而惜之。
 五曰议廉司以励庶官。比者廉司之设，初气甚张，中外之官，悚然有改过自新之念，大奸巨猾，畏慑而不自安。行无几何，法禁稍宽，使监视者劲挺之气，不息而自敛，奸弊之萌，潜滋而复枿，风俗浇薄，苟免无耻。宜人法并任，精择官僚，优加吏禄，宪纲既行，公道大行，官有作新之气。吏无糊口之虞。我之气既伸，彼安得不振；我之政既肃，彼安得或私！将见风采百倍，有澄清之望矣。
 六曰讲保举以核名实。方今亲民与参佐官，莫县令、经历为重。若行《品官保举法》，庶得其人，南选尤宜施用此法。何则？江南平定，秋毫无犯，可谓仁义之师。只以前省调官，贿而后放，行省注拟，尤为滥杂，侵渔掊克，惨于兵凶，至盗贼窃发，指此为名。仰赖天恩，幸其无事。今宜委官分拣，其停革人员不至罢黜者，降之边远，边远见职有声迹者，使之内迁，亦激劝一法。
 七曰设科举以收人才。进士选，历代号取士正科，理有不可废者。若限以岁月而考试之，将见士争力学，人才辈出，可计日而俟也。
 八曰试吏员以清政务。前代取吏之法，条目甚严。今府州司县应用一切胥吏，多自帖书中来，官无取材，欲望明刑政，识大体，难矣！莫若合岁贡吏人，以吏员法试之，中选者仍许上贡补充，随朝身役，外州府郡见役者，从廉司以校法试验，庶几激之，积渐肯学。其月请俸给，亦合定夺，能使得糊其口，然后可责以廉。
 九曰恤军民以固邦本。国家自攻围襄阳以来，签取军役，凡四举矣。物力等户尽充军站，中间抛下，上户其能有几！军兴百色所须，皆仰供办，急征暴敛，侵渔无法。臣以时属方殷，其代输差税，宜令蠲免。
 十曰复常平以广蓄积。常平仓设自至元八年，随路收贮，斛粟约八十馀万。今仓廪具存，起运久空，甚非恤民本意。若复实常平，实为古今良法。
 十一曰广屯田以息远饷。近岁山后流移户多，将见抛地土时，暂借令营屯，及检括冒占，仍招募愿屯者听；已置营屯去处，亦宜差强果为国、尽心有为能臣，重与检勘，其间一切可行未举、已行不尽者，极人为而尽地力。仍将迤南一切置屯见闭户数，祹徙边防以救一时，此急于治外之意也。
 十二曰息远略以抚已有。陛下临御三十馀年，绍丕天之功，三五已来，未有若斯之盛者。愿息远略，抚已有，此四海臣民之愿也。
 十三曰感和气以消水旱。比年以来，水旱无时，霜灾屡作，山崩地震，变出非常，奸臣柄用，盗贼窃发，百姓嗷嗷，日趋于困。臣尝读中元已来国书诏条，未尝不以生灵为念，弃捐细故，讲信修睦，以用兵为重。此尧、舜好生之德，禹、汤克宽不自满假之仁也。愿陛下为民祈天请命，使黎庶知其无好兵之心，天地鬼神谅其不得已之意，庶几天回哀眷，易乖戾而为和平，变荒歉而为丰稔，天下幸甚！
 十四曰崇教化以厚风俗。国家以四教为本，曰仁以养之，义以取之，礼以安之，信以行之；而前执政者，曾不务此，专以威虐肆心，督责为令，取办一时，流毒四海。不知陵迟偏颇，有不可救药，至今为厉者，何以责民心之近厚，风俗之淳粹哉！惟四者本立，而天下悚然有忠厚廉耻之心，所谓父子有亲，君臣有义，不曰风恬俗美，将安归乎！ 
书奏，帝嘉纳，授翰林学士。
三月，庚申，以同知枢密院事扎萨克知枢密院事。
以平章政事范文虎董疏漕河之役。
雨坏都城，诏发侍卫军三万人完之，仍命给其佣值。
甲子，括天下马十万匹。
初，托克托呼略地金山，获哈都之户三千馀。还至和林，有诏进取奇里济苏。是春，师次欠河，冰行数日，始至其境，尽收其五部之众，屯兵守之。哈都闻取奇里济苏，引兵至欠河；复败之，擒其将博啰察。
夏，四月，己亥，行大司农燕公楠、翰林学士承旨留梦炎言： 杭州、上海、澉浦、温州、庆元、广东、泉州，置市舶司凡七所，唯泉州货物三十取一，馀皆十五抽一，请以泉州为定制。 从之。仍并温州舶司入庆元，杭州舶司入税务。
壬寅，枢密院言： 去年征爪哇军二万，各给钞二锭，其后只以五千人往，宜征元给钞三万锭入官。 帝曰： 非其人不行，乃朕中止之耳。 令勿征。
癸丑，广东廉访司复治广州。
擢同知桂阳路总管府事臧梦解为广西廉访副使。故事，烟瘴之地，行部者多不躬至，梦解独遍历焉。遂按问宾州、藤州两路达噜噶齐及奸墨官吏，置于法者无虑八十馀人，又平反两冤狱，民德之。
甲寅，敕江南毁诸道观圣祖天尊祠。
是月，前右赞善大夫刘因卒。后赠翰林学士，谥文靖。
史弼等之征爪哇也，以上年十二月合诸军发泉州，风急涛涌，舟掀簸，士卒皆数日不能食。过七洲洋、万里石塘，历交趾、占城界，正月至东董、西董山、牛崎屿，入混沌大洋、橄榄、假里马答、勾阑等山，驻兵伐木，造小舟以入。弼与伊克密实、高兴分军，水陆并进。伊克密实将水军，兴将步军，会于八节涧。
时爪哇与邻国葛郎构怨，爪哇主哈只葛达那加已为葛郎所杀，其婿土罕必阇耶攻葛郎不胜，闻弼等至，遣使以其国山川、户口及葛郎国地图迎降求救。弼与诸将进击，伊克密实邀贼于西南路，不遇；兴击其东南路，杀数百人，馀众奔山谷；东南路贼复至，兴又败之，葛郎主遁归其国。兴言： 爪哇虽降，倘中变，与葛郎合，则孤军悬绝，事不可测。 弼遂分兵三道，与兴及伊克密实各将一道攻葛郎。至答哈城，葛郎兵十馀万迎敌，自旦至午，葛郎兵败，入城自守，葛郎主出降，并取其妻子官属以归。
土罕必阇耶乞归易降表及所藏珍宝入朝，弼与伊克密实许之，兴力言其失计，弗听，遣万户二人以兵护送。土罕必阇耶果于道杀二人以叛，乘军还，夹路攘夺。兴力战以出，弼自断后，且战且行，行三百里，得登舟。行六十八日夜，达泉州，士卒死者三千人，以所得金字表及金银、犀象等进。
五月，癸亥，诏以浙西大水冒田为灾，令富家募佃人疏决水道。
辛未，敕僧寺之邸店，商贾舍止，其货物依例收税。
六月，乙巳，命皇孙特穆尔抚军北边，伊实特穆尔加录军国重事、知枢密院事辅行，宗王、帅臣咸禀命焉，特赐步辇入内。伊实特穆尔请授皇孙以诸闱旧玺，从之。
己酉，诏浚太湖。
秋，七月，己未，诏皇曾孙松山出镇云南，以皇孙梁王印赐之。
诏免福建岁输皮货及泉州织作纻丝。
己巳，命刘国杰从诸王伊刘勒督诸军征交趾。湖广行省平章哈喇哈斯，戒将吏无扰民，会有夺民鱼菜者，杖其千户，军中肃然。
俄有旨，发湖湘富民万家，屯田广西以图交趾，哈喇哈斯遣使奏曰： 往年远征无功，疮痍未复，今又徙民瘴乡，必将怨叛。 吏初不知其奏，抱卷请署，弗答，吏再请，则曰： 姑缓之。 未几，使还，报罢，民皆感悦。及广西元帅府请募南丹五千户屯田，事上行省。哈喇哈斯曰： 此土著之民，诚为便之，内足以实空地，外足以制交趾之寇，可不烦士卒而馈饷有馀。 即命度地立为五屯，统以屯长，给牛种、农具。
湖南宣慰使张国纪，建言欲按唐、宋征民间夏税，哈喇哈斯曰： 亡国弊政，失宽大之意，圣朝其可行耶！ 奏止其议。
壬申，伊实彻尔知枢密院事。伊实彻尔，博尔呼之孙也。僧格之几，伊实彻尔潜奏劾之，至是乃有是拜。
丁丑，赐新开漕河名曰通惠，凡役工二百八十五万，用楮币百五十二万锭，粮三万八千七百石，木石等物称是。置闸之处，往往于地中得旧时砖木，人以此服郭守敬之精识。船既通行，公私两便。先是通州至大都五十里，陆挽官粮，岁若干万，民不胜其悴，至是皆得免。帝至上都还，过积水潭，见舳舻蔽水，大悦。
巴延既降明理特穆尔，因留拒哈都。廷臣有谮巴延与哈都通好，因仍保守，无尺寸之功者，诏以御史大夫伊实特穆尔代之，居巴延于大同，以俟后命。伊实特穆尔未至三驲，会哈都兵复至，巴延遣人语伊实特穆尔曰： 公姑止，待我剪此寇而来，未晚也。 
巴延与哈都兵交，且战且却，凡七日，诸将以为怯，愤曰： 果惧战，何不授军于大夫！ 巴延曰： 哈都悬军涉吾地，邀之则遁，诱其深入，一战可擒也。诸君必欲速战，若失哈都，谁任其咎？ 诸将曰： 请任之。 即还军击败之，哈都果脱去。乃召伊实特穆尔至军，授以印而行。
皇孙举酒以饯曰： 公去，将何以教我？ 巴延举所酌酒曰： 可慎者，惟此与女色耳。军中固当严纪律，而恩德不可偏废。冬夏营驻，循旧为便。 皇孙悉从之。
八月，庚寅，奉使安南国梁曾、陈孚以安南使臣偕来。
初，曾等至安南，其国有三门，陈日燇欲迎诏自旁门入，曾大怒曰： 奉诏不由中门，是辱君命也！ 贻书责之，往复者三，卒从中行，且讽之入朝，日燇不从，遣其臣陶子奇、梁文藻偕曾等来贡。曾进所与日燇辨论书，帝大悦，解衣赐之，令坐地上。右丞阿尔意不然，帝怒曰： 梁曾两使外国，以口舌息干戈，尔何敢尔！ 时有亲王至自和林，帝命酌酒先赐曾，谓亲王曰： 汝所办者汝事，梁曾所办者吾与汝之事，汝勿以为后也。 或谗曾受安南赂遗，帝以问曾，曾曰： 安南以黄金、器币、奇物遗臣，臣不受，以属陶子奇。 帝曰： 受之亦何不可！ 
廷臣以日燇终不入朝，遂拘留子奇于江陵，命刘国杰与诸王伊勒吉岱等整兵聚粮，复议伐之。
九月，癸丑朔，帝至自上都。
冬，十月，戊子，诏修汴堤。
庚寅，彗星入紫微垣，抵斗魁，光芒尺许。帝夜召博果密入禁中，问所以销天变之道，博果密曰： 风雨自天而至，人则栋宇以待之，江河为地之限，人则舟楫以通之；天地有所不能者，人则为之，此人所以与天地参也。且父母怒，人子不敢疾怨，起敬起孝，故《易》曰： 君子以恐惧修省。 《诗》曰 敬天之怒。 三代圣王，克谨天戒，鲜不有终。汉文之世，同日山崩者二十有九，日食、地震，频岁有之。善用此道，天亦悔祸，海内乂安，此前代之龟鉴也。愿陛下法之。 因诵文帝日食求言诏，帝悚然曰： 此言深合朕意。可复诵之。 遂详论款陈，至四鼓乃罢。
甲辰，赦天下。
戊申，僧官总统以下有妻者罢之。
庚戌，造象蹄掌甲。
辛亥，禁江南州郡以乞养良家子转相贩鬻及强将平民略卖者。时北人酷爱江南技艺之人，呼曰： 巧儿 ，其价甚贵。至于妇人，贵重尤甚，每一人易银二三百两。尤爱童男、童女，处处有人市，价分数等，皆南士女也。父母贪利，货于贩夫，辗转贸易，至有易数十主者。北人得之，虑其遁逃，或以药哑其口，以火烙其足，驱役若禽兽然，故特禁之。
孙民献尝附僧格，助约苏穆尔为恶；及同知上都留守司事，又受赃，减诸从臣粮。十一月，丁巳，诏籍其家赀、妻孥。后因潭州吕泽诉其刻虐，械送民献至湖广，如泽所诉穷治之。
立海北海南道廉访司，治雷州。
己卯，召河南江北行省平章巴延为中书省平章政事，位特尔格琳沁、博果密上。
十二月，壬辰，中书左丞马绍以疾罢，以詹事丞张九思为左丞。
庚子，史弼、伊克密实、高兴至自征爪哇，献其所俘获，又以没理国所上金字表及金银犀象等物进。朝廷以其亡失多，且纵土罕必阇耶，弼与伊克密实各杖十七，没家资三之一。兴独以谏纵土罕，且功多，赐金五十两。
初，枢密院判官郑制宜迁湖广行省参政，陛辞，帝曰： 汝父死王事，赏未汝及。近者约苏穆尔伏诛，已籍没其财产、人畜，汝择其佳者取之。 制宜对曰： 彼以赃败，臣复取之，宁无污乎！ 帝贤其所守，赐白金五千两。
未几，征拜内台侍御史。安西旧有牧地，圉人恃势，冒夺民田十万馀顷，讼于有司，积年不能理。制宜奉诏往，按图籍以正之，讼由是息。是岁，除湖广行枢密副使。湖南地阔远，群寇依险出没，昭、贺二州及庐陵境民常被害。制宜帅偏师徇二州，道经庐陵、永新，获首贼及其党，皆杀之。茶乡谭计龙者，聚恶少年，匿兵器为奸，既捕获，其家纳赂以缓狱事，制宜悉以劳军，斩计龙于市。自是湖以南无复盗贼。
御史中丞崔彧言： 大都民食，惟仰客籴，顷缘官括商船载递诸物，致贩鬻者少，米价翔踊，请勿令有司括船为便。 从之。
宝泉提举张简及子奈曼岱，告彧尝受邹道源、许宗师银万五千两，又其子知微讼彧不法十馀事，有旨就辨中书。彧已书简等所告与己宜对者为牍，袖之，视而后对。简父子所告皆无验，并系狱，简瘐死，仍籍其家。奈曼岱、知微，皆坐杖罪除名。
平江路总管府治中王都中，福建行省参政积翁之子也。积翁遇害于海，帝念其功不置，特授都中是职。时年甫十七，僚吏颇易视之，都中遇事剖析，动中肯綮，皆愕然不敢欺。学舍久坏不治，而郡守缺，都中曰： 圣人之道，人所共由，何独守得为乎！ 乃首募大家合钱，新其礼殿。
◎至元三十一年
春，正月，壬子朔，帝不豫，免朝贺。
癸亥，知枢密院事巴延至自军中。
庚午，帝大渐；癸酉，崩于紫檀殿。在位三十五年，寿八十。
故事，上有疾，非国人勋旧不得入卧内。博果密以谨厚，日视医药，未尝去左右；彻尔亦自湖广行省驰还京师视医药。及帝崩，博果密与御史大夫伊噜纳颜、知枢密院事巴延受遗诏，留禁中。丞相鄂勒哲至，不得入，伺伊噜纳颜、巴延出，问曰： 我年位俱在博果密上，国有大议而不与，何耶？ 巴延叹息曰： 使丞相有博果密识虑，何至使吾属如是之劳哉！ 鄂勒哲不能对，入言于太妃鸿吉哩氏。太妃召三人问之，伊噜纳颜曰： 臣受顾命，太妃但观臣等为之，臣若误国，即甘伏诛。宗社大事，非宫中所当预知也。 遂定大策，与亲王、诸大臣发使告哀于皇太孙，巴延总百官以听。
兵马司请日出鸣晨钟，日入鸣昏钟，以防变故，巴延呵之曰： 汝将为贼耶！其一如平日。 适有盗内府银者，宰执以其幸赦而盗，欲诛之，巴延曰： 何时无盗！今以谁命而诛之？ 人皆服其有识。
乙亥，葬帝于起辇谷。
席度量恢廓，知人善任使，故能混一区宇，扩前古所未有。。惟以亟于财用，中间为阿哈玛特、卢世荣、僧格所蔽，卒能知其罪而正之。立纲陈纪，殷然欲被以文德，规模亦已弘远矣。
御史中丞崔彧得传国玺，献之。
时穆呼哩曾孙索多，已死而贫，其妻出玉玺一鬻之，或以告彧。召御史杨桓辨其文，曰：  受命于天，既寿永昌 ，此历代传国玺也。 太妃出以遍示群臣，丞相以下次第上寿，庆曰： 神宝之出，实当宫车晏驾之后，此乃天意属于皇太孙也。 乃遣右丞张九思赍授之。
夏，四月，皇太孙自北边南还，执政皆迎于上都之北。皇太孙至上都，宗室诸王毕会。定策之际，伊实特穆尔谓晋王噶玛拉曰： 宫车晏驾，已逾三月，神器不可久虚，宗祧不可乏主，储闱符玺久有所归，王为宗盟之长，奚俟而不言？ 噶玛拉遽曰： 皇帝践阼，当北面事之。 于是宗亲合辞劝进。伊实特穆尔曰： 大事已定，吾死且无憾。 
甲午，皇太孙即位于大安阁。诸王有违言，巴延握剑立殿陛，陈祖宗宝训，宣扬顾命，述所以立皇太孙之意，辞色俱厉，诸王股栗，趋殿下拜。
乃下诏曰： 朕惟太祖圣武皇帝，受天明命，肇造区夏，圣圣相承，光熙前绪，迨我先皇帝，体元居正，然后典章文物，灿然大备。临御三十五年，薄海内外，罔不臣属，弘规远略，厚泽深仁，有以衍皇元万世无疆之祚。我昭考早正储位，德盛功隆，天不假年，四海觖望。顾惟眇质，仰荷先皇帝殊眷，往岁之夏，亲授皇太子宝，付以抚军之任。今春宫车远驭，奄弃臣民，乃有宗籓昆弟之贤，戚畹宫僚之旧，谓祖训不可以违，神器不可以旷，体承先皇帝夙昔托付之意，合辞推戴，诚切意坚。朕勉徇所请，于四月十四日即皇帝位。可大赦天下。尚念先朝庶政，悉有成规，惟慎奉行，罔敢失坠。更赖宗亲勋戚、左右忠良，各尽乃诚，以辅台德。布告远迩，咸使闻知。 诏： 除大都、上都两路差税一年，其馀减丁地税粮十分之三，系官逋欠，一切蠲免。民户逃亡者，差税皆除之。 
追尊皇考曰 文惠明考皇帝 ，庙号裕宗，祔于太庙；尊太母元妃鸿吉哩氏曰皇太后。改所居旧太子府为 隆福宫 。
丙午，中书右司员外郎王约，上疏言二十二事，曰实京师，放差税，开猎禁，蠲逋负，赈穷独，停冗役，禁鹰房，振风宪，除宿蠹，慰远方，却贡献，询利病，利农民，励学校，立义仓，核税户，重名爵，明赏罚，择守令，汰官属，定律令，革两司；又请中书去烦文，一取信于行省，一责成于六部；帝嘉纳之，调兵部郎中。
五月，壬子，始开醮祠于寿宁宫，祭太阳、太岁、火、土等星于司天台。
戊午，上 圣德神功文武皇帝 尊谥，庙号世祖，国语尊称曰： 色辰皇帝 。是日，并上先皇后鸿吉哩氏尊谥曰 昭睿顺圣皇后 。
庚申，祭紫微星于云仙台。
伊实特穆尔进秩太师，赐以上方玉带、宝服，还镇北边。
己巳，诏各处转运司官，欺隐奸诈为人所讼者，听廉访司即时追问，其案牍仍旧例于岁终检之。
壬申，御史台言： 内外官府增置愈多，在京食禄者万人，在外尤众，理宜减并。 命与中书议之。
诏议增官吏禄。
乙亥，以札萨克知枢密院事。
戊寅，封皇姑高丽王王昛妃为安平公主。
以伊啰勒为太师，巴延为太傅，伊彻察喇为太保。
禁诸司豪夺盐船递运官物，僧道、权势之家私匿盐贩。
六月，庚辰朔，日有食之。
辛巳，御史台言： 名分之重，无逾宰相，惟事业显著者可以当之，不可轻授。廉访司官，岁以五月分按所属，次年正月还司。职官犯赃，敕授者听总司议宜授者上闻，其本司声迹不佳者代之，受赂者，依旧例比诸人加重。 帝曰： 其与中书同议。 
壬辰，以特穆尔复为平章政事。
诸王阿济奇部玉速福屡叛，伏诛。
乙未，以世祖、皇后、裕宗谥号播告天下，免所在本年包银俸钞及内郡地税，江、淮以南夏税之半。
己亥，以乳保劳，封完颜巴延为冀国公，妻何氏为冀国夫人。
初，宋端明殿学士、签书枢密院事家铉翁来使，世祖欲官之，不受。遂安置河间，以《春秋》教授弟子，数为诸生谈及宋兴亡之故，辄流涕太息。至是年逾八十，辛丑，诏赐号 处士 ，放还乡里。锡予金币，皆不受。寻卒。
甲辰，诏翰林国史院修《世祖实录》。以鄂勒哲监修国史。
初，世祖不豫，命翰林学士承旨董文用以其诸子入见，文用辞曰： 臣蒙国厚恩，死无以报，臣之子何能为！ 命至再三，终不以见，及崩，太后命文用从帝于上都。既即位，巡狩萨布喇之地，文用曰： 先帝新弃天下，陛下巡狩不以时还，无以慰安元元，宜趋还京师。且臣闻人君犹北辰然，居其所而众星拱之，不在勤远略也。 帝可其奏。
帝每召文用入帐中，问先朝故事，文用亦盛言先帝虚心纳贤、开国经世之务，谈说或至夜半。至是修先帝《实录》，诏除文用知制诰、监修国史。文用于祖宗世系、功德、近戚、将相家世、勋绩，皆记忆贯穿，史馆有所考究、质问，文用应之无遗失焉。
戊申，诏： 宗籓内外官吏人等，咸听丞相鄂勒哲约束。 时巴延以太傅录军国重事，依前知枢密院事，鄂勒哲忌之。巴延语鄂勒哲曰： 幸送我两罂美酒，与诸王饮于宫前，馀非所知也。
秋，七月，壬戌，诏中外崇奉孔子。
癸亥，行枢密院页特密实、程鹏飞各加平章政事。中书省言枢密之臣不宜重与相衔，帝命以军职尊崇者授之。
辛未，中书省言： 向御史台劾右丞阿尔尝与阿哈玛特同恶，论罪抵死，幸得原免，不当任以执政。臣谓阿尔得罪之后，能自警省，乞令执政如故。 从之。
癸酉，诏新除御史陕西行省平章博果密仍为中书平章政事。初，世祖崩时，博果密以中书平章得预顾命；丞相鄂勒哲以其年位在下，深忌之，帝知其故，慰劳之曰： 卿先朝腹心，惟朝夕启沃，匡朕不逮，庶无负先皇帝付托之重。 廷议大事，多采其言。太后亦以博果密先朝旧臣，礼貌甚至。
河东守臣献嘉禾，博果密语之曰： 汝部内所产尽然耶？惟此数茎耶？ 曰： 惟此数茎尔。 博果密曰： 若如此，既无益于民，又何足为瑞！ 遂罢遣之。
西僧为佛事，请释罪人祈福，谓之 秃鲁麻 。豪民犯法者，皆贿赂之以求免。有杀主、杀夫者，西僧请披以帝后御服，乘黄犊出宫门释之，云可得福。博果密曰： 人伦者，王政之本，风化之基，岂可容其乱法如是！ 帝责丞相曰： 朕戒汝毋使博果密知，今闻其言，朕甚愧之。 使人谓博果密曰： 卿且休矣，朕今从卿言。 然自是以为故事。有奴告主者，主被诛，诏即以其所居官与之。博果密言： 若此，必大坏天下之风俗，使人情愈薄，无复上下之分矣。 帝悟，为追废前命。
丞相以下多不合，奏以为陕西行省平章政事。太后闻之，使谓帝曰： 博果密朝廷正人，先皇帝所付托，岂可出之于外耶！ 帝复留之。竟以同列多异议，称疾不出。
甲戌，扎噜噶齐言： 诸王之下，有罪者不闻于朝，辄自决遣。 诏禁治之。
八月，戊子，初祀社稷，用堂上乐，岁以为常。
己丑，浚通惠河。
拨军士屯守淀山湖。
太湖为浙西巨浸，上受杭、湖诸山之水潴蓄之，分汇为淀山湖，东流于海。世祖末年，江浙行省参政梁温都尔言： 此湖在宋时，委官差军守之，湖旁馀地，不许侵占，常疏其壅塞，以泄水势。今既无人管领，遂为势豪绝水筑堤，绕湖为田，湖狭不足潴蓄，每遇霖潦，泛溢为害。昨本省官蒙古岱等兴言疏治，因受曹总管金而止。张参议、潘应武等相继建言，臣等议此事可行无疑。 世祖曰： 利益美事，举行已晚，其行之。 既而平章特尔格言： 委官相视，计用夫十二万，百日可毕。昨奏军民共役，今民丁数多，不须调军。 世祖曰： 有损有益，咸令均齐，毋自疑惑，其均科之。 至是特尔格言： 太湖、淀山湖，昨尝奏过先帝，差倩民夫二十万，疏决已毕。今诸港日受两潮，渐致沙涨，若不依宋旧例令军屯守，必致坐隳成功。臣等议淀山湖围田，赋粮二万石，就以募民夫四千，调军士四千，与同屯守。立都水防田使司，职掌收捕海贼，修治河渠围田。 诏巴延彻尔暨枢密院议奏。于是枢密院言： 今与殿帅范文虎及硃清、张宣辈及省官集议、清、宣俱云： 宋时屯守河道，用手号军，大处千人，小处不下三四百，隶巡检司管领。 文虎谓 差夫四千，非动摇四十万户不可。若令五千军屯守，就委万户一员提调，事属可行。 请立都水巡防万户职名，俾隶行院。 从之。
九月，壬子，圣诞节，帝驻跸三部落，受诸王、百官贺。
丁巳，太白经天。
冬，十月，戊寅，帝至自上都。
辛巳，江浙行省言： 陛下即位之初，诏蠲今岁田租十分之三。然江南与江北异，贫者佃富人之田，岁输其租，今所蠲特及田主，其佃民输租如故，则是恩及富室而不被于贫民也。宜令佃民当输田主者，亦如所蠲之数。 从之。
辽阳行省所属九处大水，民饥，或起为盗贼，命贼恤之。
江西行省言银场岁办万一千两而未尝及数，民不能堪，诏： 自今从实办之，不为额。 
硃清、张宣从海道岁运粮百万石，乙未，以京畿所储充足，诏止运三十万石。
辛丑，帝谕右丞阿尔、参知政事梁德珪曰： 中书职务，卿等皆怀怠心。朕在上都，令还实迪穆苏已没财产，任莽赉布哈，皆至今未行；又不约束吏曹，使选人留滞。僧格虽奸邪，然僚属惮其威，政事无不立决。卿等其束吏曹，有不事事者笞之。仍以朕意谕右丞相鄂勒哲。 
时议裁久任官，枢密院奏 洪君祥在枢密十六年，为最久 ，帝曰： 君祥始终一心，可勿迁也。 
壬寅，缅国遣使贡驯象十。
初，黔中诸蛮酋既内附，复叛。又，巴洞何世雄犯澧州，泊崖洞田万顷、楠木洞孟再师犯辰州；朝廷尝讨降之，升泊崖为施溶州，以万顷知州事，已而复叛，攻之不能下。帝即位，大赦，并赦万顷等，亦不降。乃命湖广行枢密副使刘国杰率兵讨之。国杰驰至辰州，进攻明溪，贼鲁万丑拥众自上流而下，千户崔忠、百户马孙儿战死。是月，进兵桑木溪，万丑复以千人拒战，击却之。明日，万丑倍众来攻，国杰鼓之，百户李旺率死士陷阵，众军齐奋，贼败，遂破其巢，焚之。进攻施溶，部将田荣祖请曰： 施溶，万顷之腹心。石农坎、三羊峰，其左右臂也。宜先断其臂，而后腹心乃可攻。 国杰曰： 甚善！ 麾诸军攻石农坎，贼不能支，弃寨遁，遂拔施溶，禽万顷，斩之。复穷捕其党，攀崖缘木而进，凡千馀里。
十一月，丁未朔，帝朝皇太后于隆福宫，上玉册玉宝。
京师犯赃罪者三百人。戊辰，命事无疑者，准世祖所定十三等例决之。
辛亥，中书省言： 国赋岁有常数。先帝尝曰： 凡赐与，虽有朕命，中书其斟酌之。 由是岁务节约，常有盈馀。今诸王、籓戚，费耗繁重，存钞止一百十六万二千馀锭，而来会诸王尚多，恐无以给。宜俟其还部，臣等斟酌定拟以闻。 从之。
湖广、江西及江淮行省，以军民不相统一，屡请罢行枢密院。帝以问巴延，时以属疾，张目对曰： 内而省院各置为宜，外而军民分隶不便。 壬子，诏罢三处行枢密院，以其事归行省。
丁巳，以巴延彻尔参议中书省事。其兄巴延言曰： 臣叨平章政事，兄弟宜相避嫌。 帝曰： 兄平章于上，弟参议于下，何所嫌也！ 
甲子，以湖南道宣慰使何玮为中书参知政事。时省臣凡十一人。玮言于帝曰： 古者一相，专任贤也。今宰执员冗，政出多门，转相猜忌，请损之。 不从。
罢海北海南市舶提举司。
癸酉，诏改明年为元贞元年。
十二月，太傅、知枢密院事巴延薨。巴延深沈有谋略，善断，将二十万众伐宋，如将一人，诸将仰之若神明。事毕还朝，归装惟衣被而已，未尝言功。及殁，赠太师，追封淮安王，谥忠武。
戊戌，禁侵扰农桑者。
庚子，用帝师奏，释京师大辟三十人，杖以下百人。
