起柔兆掩茂二月，尽上章摄提格十二月，凡五年。
◎至正六年
春，二月，庚戌朔，日有食之。
辛未，兴国雨雹，大者如马尾首。
是月，山东地震，七日乃止。
司天监奏： 天狗星坠地，血食人间五千日，始于楚，遍及齐、赵，终于吴，其光不及两广。 后天下之乱。皆如所言。
三月，辛未，盗扼李开务之闸河，劫商旅船，两淮运使宋文瓚言： 世皇开会通河千有馀里，岁运米至京者五百万石。今骑贼不过四十人，劫船三百艘而莫能捕，恐运道阻塞，请选能臣率壮勇千骑捕之。 不听。
戊申，京畿盗起，范阳县请增设县尉。
山东盗起，诏中书参知政事索诺木巴勒至东平镇遏。
是月，高苑县地震，坏民居。
夏，四月，壬子，辽阳为捕海东青烦扰，沃济野人及硕达勒达皆叛；万户迈珠等讨之，遇害，诏恤其家。
癸丑，颁《至正条格》于天下。
甲寅，以中书参知政事吕思诚为左丞。
乙卯，享于太庙。
丁卯，帝如上都，中书平章政事特穆尔达实留守。
旧法，细民籴于官仓，出印券月给之者，其直三百文，谓之 红帖米 ，贼筹而给之，尽三月止者，其直五百文，谓之 散筹米 ；贪民买其筹帖以为利。特穆尔达实请别发米二十万石，遣官坐市肆，使人持五十文即得米一斗，奸弊遂绝。
以中书左丞吕思诚知经筵事。命左右二司、六部吏属于午后讲习经史。
五月，壬午，广西象州盗起。
江西田赋提举司扰民，罢之。
丁亥，盗窃太庙神主。
遣和尔呼达讨沃济野人。
辛卯，绛州雨雹，大者二尺馀。
丁酉，以黄河决，立河南、山东都水监。
六月，己酉，汀州连城县民罗天麟、陈积万叛，陷长汀县；福建元帅府经历真宝、万户廉和尚等讨之。
丁巳，诏以云南贼死可伐盗据一方，侵夺路甸，命伊图珲为云南行省平章政事，讨之；旋降诏招谕。
是月，罗浮山崩，水涌，溺死百馀人。
秋，七月，己卯，享于太庙。
癸巳，诏选集赛官为路、府、县达噜噶齐。
丙申，以参知政事多尔济巴勒为中书左丞。
时有善音乐得幸者，帝命为崇文监丞，多尔济巴勒他拟一人以进，帝怒曰： 选法尽由中书邪？ 多尔济巴勒顿首曰： 用幸臣居清选，恐后世以此议陛下。今选他人，臣实有罪，省臣无与焉。 帝悦，擢为右丞。
甲辰，京畿奉使宣抚鼎鼎奏御史萨巴尔等罪，杖黜之。时诸道奉使，皆与台宪互相掩蔽，惟鼎鼎与湖广道巴实纠举无避。
是月，鄜州雨白毛如马鬃。
八月，丙午，命江浙行省右丞呼图克布哈、江西行省右丞图噜统军合讨罗天麟。
是月，帝至自上都。
益都临淄县雨雹，大如杯盂，野无青草，赤地如赭。
九月，乙酉，克复长汀。
戊子，邵武地震，有声如鼓，至夜复鸣。
冬，十月，思靖猺寇武冈；诏湖广省臣及湖南宣慰元帅鄂勒哲特穆尔讨之，俘斩数百级，猺贼败走。
闰月，乙亥，诏赦天下，免差税三分，水旱之地全免。
靖州猺贼吴天保陷黔阳。
癸未，汀州贼徒罗德用杀用天麟、陈积万，以首级送官，馀党悉平。
十二月，丁丑，省臣改拟明宗母寿章皇后徽号曰： 庄献嗣圣皇后。 
辛卯，有司以赏赉泛滥，奏请恩赐必先经省、台，院定拟。
壬寅，山东、河南盗起，遣左右阿苏卫指挥布尔国等讨之。
是岁，尚书李纟冋以河灾，请躬祀郊庙，近正人，远邪佞，是崇阳抑阴，不报。
以侍御史盖苗为中书参知政事。
时大臣以两京弛道狭隘，请毁民田庐广之，已遣使督有司治之矣，苗议曰： 驰道创自至元初，何今日独为隘为？ 力辨，乃罢。时议以宿卫士悉出为郡长官，俾以养贫，苗议曰： 郡长所以牧民，岂养贫之地哉！果有不能自存，赐之钱可也。若任郡寄，必择贤才而后可。 议遂寝。又欲以钞万贯与角牴者，苗曰： 诸处告饥，不蒙赈恤；力戏何功，获此重赏乎！ 又签四川廉访司事家人违例收职田，奉使宣抚直坐其主，宰相命奉使即行遣，苗请付司详议，勿使宪司以为口实。于是宰相顾谓僚佐曰： 所以引盖君至枢机者，欲其相助也，乃每事相抗，何耶？今后有公务，毋白参政。 苗叹曰： 猥以非才，待罪执政，中书之事，皆当与闻。今宰相言若此，不去何俟！ 将引去，适诏拜江南行台御史中丞，宰相怒苗终不解，比至，即除甘肃行省左丞。时苗已致仕归田里，宰相复奏，旨趣赴任，苗舁疾就道。至镇，即上言： 西土诸王，为国籓屏，赐赉虽有常制，而有司牵于文法，遂使恩泽不以时及，有匮乏之忧，大非隆亲厚本之意。 又言： 甘肃每岁中粮奸弊百端，请以粮钞兼给，则军民兼利矣。 从之。迁陕西行台中丞，到官数日，即上疏乞骸骨，归，逾年而卒。追封魏国公，谥文献。
苗学术淳正，性孝友，喜施与，置义田以赡宗族。平居恂恂谦谨，及至遇事，张目敢言，虽经挫折，无少回挠，有古遗直之风焉。
◎至正七年
春，正月，甲辰朔，日有食之。大寒而风，朝官仆者数人。
壬子，以中书左丞相博尔济布哈为右丞相。
先是，博尔济布哈与右丞相阿噜图谋挤害托克托，阿噜图曰： 我等岂能久居相位，当亦有退休之日，人将谓我何！ 博尔济布哈屡以为言，终不从。博尔济布哈遂讽御史劾奏阿噜图不宜居相位。阿噜图即避出城。其姻党皆为之不平，请曰： 丞相所行皆善，而御史言者无理，丞相何不见上自陈？上必辨焉。 阿噜图曰： 我，开国四杰博尔济之世裔，岂丞相为难得邪？但命我，不敢辞。今御史劾我，我宜即去。御史乃世祖所设，我若与御史抗，即与世祖抗矣。尔等无复言。 阿噜图遂罢去。博尔济布哈寻亦辞职而罢。
二月，己卯，山东地震，坏城郭，棣州有声如雷。河南、山东盗蔓延济宁、滕、邳、徐州等处。
丙戌，以宦者拜特穆尔为司徒。
是月，猺贼吴天保寇沅州。
三月，甲辰，中书省臣言： 世祖之朝，省、台、院奏事，给事中专掌之，以授国史纂修。近年废弛，恐万世之后，一代成功无从稽考，请复旧制。 从之。
乙巳，遣使铨选云南官员。
庚戌，试国子监，会食弟子员，选补路府及各卫学正。
戊午，诏编《六条政类》。
庚申，监察御史王士点劾集贤大学士吴直方躐进官阶，夺其宣命。
乙丑，云南王博啰来献死可伐之捷。
夏，四月，己卯，享于太庙。
辛巳，以通政院使多勒奇尔为辽阳行省参知政事，讨沃济野人。
庚寅，复以博尔济布哈为中书右丞相，以平章政事特穆尔达实为左丞相。
特穆尔达实天性忠亮，学术正大。帝尝问： 为治何先？ 对曰： 法祖宗。 又问： 王文统，奇才也，恨不得如斯人者用之！ 对曰： 世祖有尧、舜之资，文统不告以王道，而乃尚霸术，要近利，世祖之罪人也。使今有文统，正当远之，又何足取乎！ 
临清、广平、滦河等处盗起，遣兵捕之。
通州盗起，监察御史言： 通州密迩京城而贼盗蜂起，宜增兵讨之，是杜其源。 不报。
是月，河东大旱，民多饥死，遣使赈之。
帝如上都。
五月，庚戌，猺贼吴天保陷武冈路，诏遣湖广行省右丞实保统军讨之。实保坚不欲往，左右司郎中余阙曰： 右丞受天子命，为方岳重臣，不思执弓矢讨贼，乃欲自逸邪？右丞当往。 实保曰： 郎中语固是，如刍饷不足何？ 阙曰： 右丞第往。此不难致也。 阙遂下令趣之，三日皆集，实保乃行。
乙丑，右丞相博尔济布哈以调燮失宜、灾异迭见罢，诏以太保就第。
是月，临淄地震，七日乃止。河东地坼泉涌，崩城陷屋，伤人民。
六月，诏免太师满济勒噶台官，安置西安州。时博尔济布哈以宿憾谮满济勒噶台，故有是诏。其子托克托力请与父俱行，时相欲倾之，因有告变者，复移于西域萨克苏之地。御史大夫额琳沁巴勒曰： 托克托父子无大过，奈何迫之于险？ 乃召还甘肃。
复以御史大夫泰费音为中书平章政事。
彰德路大饥，民相食。
秋，七月，猺贼吴天保复寇沅州，陷溆浦、辰溪县，所在焚掠无遣。
八月，壬午，杭州、上海浦中午潮退而复至。
九月，癸卯，八怜内哈喇诺海、图噜和伯贼起，断岭北驿道。
戊申，帝至自上都。
甲寅，诏举才能学业之人，以备侍卫。
丁巳，中书左丞相特穆尔达实薨。特穆尔达实之为相也，修饬纲纪，立内外通调之法，朝官外补，许得陛辞，亲受帝训，责以成效，郡邑贤能吏，次第甄拔，入补朝阙。分海漕米四十万石，置沿河诸仓，以备凶荒；先是僧人与齐民均受役于官，其法中变，至是奏复其旧；孔子后袭封衍圣公，阶止四品，奏升为三品；岁一再诣国学，进诸生而奖励之。中书故事，用老臣豫议大政，久废不设，特穆尔达尔奏复其规，起腆合、张元朴等四人为议事平章，曾未半年，补偏救弊之政，以次兴举。从幸上都还，入政事堂甫一日，感暴疾而卒，年四十六，赠太师，追封冀宁王，谥文忠。
辛酉，以御史大夫多尔济为中书左丞相。
甲子，集庆路盗起，镇南王博啰布哈讨平之。
丁卯，猺贼吴天保复陷武冈，延及宝庆，杀湖广行省右丞实保于军中。
冬，十月，庚辰，诏建穆呼里、巴延祠堂于东平。
丙戌，额琳沁济达勒反，遣兵讨之。
辛卯，开东华射圃。
戊戌，西蕃盗起，凡二百馀所，陷哈剌火州，劫供御蒲萄酒，杀使臣。
是月，猺贼吴天保复寇沅州，州兵击走之。
十一月，辛丑，监察御史库库，以宦者陇普凭藉宠幸，骤升荣禄大夫，追封三代，田宅逾制，上疏劾之。
甲辰，沿江盗起，剽掠元忌，有司莫能禁。两淮运使宋文瓚上言： 江阴、通、泰，江海之门户，而镇江、真州次之，国初设万户府以镇其地。今戍将非人，致贼舰往来无常；集庆花山劫贼才三十六人，官军万数，不能进讨，反为所败，后竟假手盐徒，虽能成功，岂不贻笑！宜亟选智勇，任兵柄，以图后功；不然，东南五省租税之地，恐非国家有矣。 不报。
拨山东十六万二千馀顷地，属大承天护圣寺。
乙巳，中书户部言： 各处水旱，田禾不收，湖广、云南，盗贼蜂起，兵费不给，而各位集赛冗食甚多，请加分拣。 帝牵于众请，令三年后减之。
庚戌，猺贼吴天保复陷武冈，命湖广行省平章政事纽勒领兵讨之。
以河决，命工部尚书密勒玛哈谟行视金堤。
甲寅，猺贼吴天保陷靖州，命威顺王库春布哈、镇南王博啰布哈及湖广、江西二省以兵讨之。
戊午，命河南、山东都府发兵讨湖广洞蛮。
丁卯，海北、湖南猺贼窃发两月馀，有司不以闻，诏罪之，并降散官一等。
是月，满济勒噶台卒。满济勒噶台所至，不以察察为明，赫赫为威，僚属各效其勤，至于事功既成，未尝以为己出也。以仁宗宠遇之深，忌日必先百官诣原庙致敬，或一食一果之美，必持献庙中。至是卒于甘肃。帝念托克托勋劳，召还京师。
十二月，庚午，以中书左丞相多尔济为右丞相，平章政事泰费音为左丞相。先是多尔济请于帝曰： 臣藉先臣之廕，早袭国王，昧于国家之理。今备位宰相，非得泰费音不足与共事。 至是遂拜泰费音左丞相，多尔济为右丞相。
多尔济为人，宽洪有度。留守司行致贺礼，其物先陈鸿禧观，将馈二相，多尔济家臣察知物有丰杀，其致左相者特丰，家臣具白其事，请却之，多尔济曰： 彼纵不送我，亦又何怪！ 即命受之。
时顺江酋长乐孙求内附，请立宣抚司及置郡县一十三处，省臣将许之，右司都事归旸曰： 古人有言曰： 鞭虽长，不及马腹。 使郡县果设，有事不救，则孤来附之意，救之，则疲中国以事外夷，所谓获虚名而受实祸也。 与左丞吕思诚抗辨甚力。泰费音问： 其策安出？ 旸曰： 其酋长可授宣抚，勿责其贡赋，使者赐以金帛遣归足矣。 卒从旸言。京师苦寒，有丐诉相丞马前者，丞相索皮服予之，仍核在官所藏皮服之数。将悉给贫民，旸曰： 宰相当以广济天下为心，皮服能几何，而欲给之耶？莫若录饥寒者赈之。 丞相悟而止。
多尔济为相，务存大体，而泰费音则兼理庶务。一时政权颇出于泰费音，趋附者众，多尔济处之凝然，不与较，然泰费音亦能推让尽礼，中外皆号为贤相云。
丙子，以连年水旱，民多失业，选台阁名臣二十六人出为守令，许以民间利害实封呈省。参知政事魏中立言于帝曰： 必欲得贤守，无如参议韩镛者。 帝乃特书镛姓名，授饶州路总管。饶俗尚鬼，有觉山庙者，能祸福人，盗将行劫，必往卜之。镛至，即撤其祠宇，沈土偶人于江，凡境内淫祠皆毁之；人初大骇，已而皆叹服。镛乃选民俊秀入学，求尊宿有学行为《五经》师，朔望，幅巾深衣谒先圣，每月课试，以示劝勉，由是人人自励于学。镛居官，自奉澹泊，僚属化之。先是朝使至外郡者，所奉一不厌其欲，还即腾谤于朝。其使饶者，镛延见郡舍中，供以粝饭，退，终无后言。寻有旨，以织币脆薄，遣使笞行省臣及诸郡长吏，独镛无预焉。
丙戌，中书省建议： 以河南盗贼出入无常，宜分拨达勒达军与扬州旧军于河南水陆关隘戍守，东至徐、邳，北至夹马营，遇贼掩捕。 从之。
湖广行省右丞实保，既为猺贼所害，其子实迪方为中书掾，请奔丧。丞相以实迪有兄弟，不许，归旸曰： 孝者，人子之同情，以其有兄弟而沮其请，非所以孝治天下也。 乃许之。
是月，陕西行御史台臣，劾奏博尔济布哈乃逆臣之亲子，不可居太保之职，不报。
是冬，卫辉路天鼓鸣。
是岁，隆福宫三皇后鸿吉哩氏薨。
鄱阳硃公迁，以遣逸征至京师，授翰林直学士，每劝帝亲贤远奸，抑豪强，省冗费，修德恤民，庶天意可回，民志可定，不然，恐国家之忧，近在旦夕，帝嘉纳之。当国者恶其切直，不能容，公迁亦力辞；章七上，乃出为金华路学正。
◎至正八年
春，正月，戊戌朔，命额林特穆尔知枢密院事。
丁未，享于太庙。
辛亥，黄河决，迁济宁路于济州。
诏： 各官府谙练事务之人，毋得迁调。 
诏翰林国史院纂修后妃、功臣列传，学士承旨张起岩、学士杨宗瑞、侍讲学士黄溍为总裁官，左丞相泰费音，左丞吕思诚领其事。
是月，诏给铜虎符，以宫尉鄂勒哲布哈、贵赤卫副指挥使寿山监湖广军。命湖广行省右丞图齐、湖广宣慰都无帅鄂勒哲特穆尔，讨莫磐洞诸蛮，斩首数百级，其馀二十馀洞，缚其洞酋杨鹿五赴京师。
二月，丙子，命皇子阿裕实哩达喇习读辉和尔文字。
甲申，以宣政院使桑节为江南行台御史大夫。
时承平日久，内外方以观望为政，桑节独持风裁，御史行部，必饬厉而遣之。湖广签事三宝珠，性廉介，所至搏贪猾无所贷；御史有以私请者，拒不纳，则诬以事劾之。章至，桑节怒曰： 若人之廉，谁不知之，乃敢为是言耶？ 即奏杖御史而白其诬。执政者恶之，移湖广行省平章政事。
湖广地连江北，威顺王岁尝出猎，民病之；又起广乐园，多萃名倡巨贾以网大利，有司莫敢忤。桑节至，谒王，王阖中门，启左扉，召以入。桑节引绳庆坐王中门而言曰： 吾受天子命来作牧，非王私臣也，焉得由不正之道入乎？ 阍者入告王，王命启中门。桑节入，责王曰： 王，帝室之懿亲，古之所谓伯父、叔父者也。今德音不闻，而骋猎、宣淫，贾怨于下，恐非所以自贻多福也。 王急握桑节手谢之，为悉罢其所为。有胡僧曰小住持者，服三品服，恃庞横甚，数以事陵轹官府，桑节掩捕之，得妻、妾、女乐、妇女十有八人，狱具，罪而籍之，由是豪强敛手。桑节，河西人也。
是月，以前奉使宣抚贾惟贞称职，特授永平路总管。会岁饥，惟贞请降钞四万馀锭赈之。
诏济宁郓城立行都水监，以工部郎中贾鲁为之。鲁，高平人也。
三月，丁酉，诏以束帛旌守令之廉勤者。
辽东索和努反，诈称大金子孙，命将讨擒之。
壬寅，土番盗起，有司请不拘资级，委员讨之。
福建盗起，地远，难于讨捕，诏汀、漳二州立分元帅府辖之。
癸卯，帝亲试进士二十有八人，赐阿噜辉特穆尔、王宗哲等及第、出身。
己酉，湖广行省遣使献石壁洞蛮捷。
辛酉，辽阳乌延达噜欢，妄称大金子孙，受玉帝符文，作乱；官军讨斩之。
壬戌，《六条政类》书成。
是月，猺贼吴天保复寇沅州。
夏，四月，辛未，河间等路以连年河决，水旱相仍，户口消耗，乞减盐额，诏从之。
乙亥，帝幸国子学，赐衍圣公银印，升秩从二品。
定弟子员出身及奔丧、省亲等法。
诏： 守令选立社长，专一劝课农桑。 
诏： 京官三品以上，岁举守令一人，守令到任三月，亦举一人自代。 
平江、松江水灾，给海运粮十万石赈之。
丁丑，辽阳董哈喇作乱，镇抚奇彻讨擒之。
己卯，海宁州、沐阳县等处盗起，遣翰林学士图沁布哈讨之。
是月，帝如上都。
命托克托为太傅，提调宫傅，综理东宫之事。
湖广平章巴延引兵捕土寇莫万五、蛮雷等。已而广西峒贼乘隙入寇，巴延退走。
五月，丁酉朔，大霖雨，京城崩。
庚子，广西山崩，水涌，漓江溢，平地不深二丈馀，屋宇、人畜漂没。
乙卯，钱塘江潮比之八月中高数丈，沿江民皆迁居以避之。
己未，奎章阁侍书学士致仕虞集卒。集从吴澄游，授受具有原委。性孝友，抚庶弟，嫁孤妹，恩义备至。当权门赫奕，未尝有所附丽；集议中书，正言谠论，多见容受。屡以片言解疑误，出人于滨死，亦不以为德也。
是月，永嘉大风，海舟吹上平陆二三十里，死者千数。
六月，丙戌，立司天台于上都。
己丑，中兴路松滋县骤雨，水暴涨，平地深丈有五尺，漂没六十馀里，死者一千五百人。
是月，山东大水，民饥，赈之。
秋，七月，丙申朔，日有食之。
乙巳，享于太庙。
壬子，量移窜徙官于近地安置，死者听归葬。
乙卯，遣使祭曲阜孔子庙。
以江州总管刘恒有政绩，擢山东宣慰使。
八月，帝至自上都。
冬，十月，丁亥，广西蛮掠道州。
十一月，辛亥，猺贼吴天保率众六万掠全州。
是岁，设分元帅府于沂州，以迈博齐为元帅，备山东寇。
礼部郎中成遵，奉使山东、淮北，察守令贤否，得循良者九人，贪懦者二十一人，奏之。九人者赐上尊、币帛，仍加显擢；其二十一人悉黜之。
台州黄岩民方国珍，入海为乱。
国珍世以贩盐浮海为业，时有蔡乱头者，行剽海上，有司发兵捕之。国珍怨家告其通寇，国珍杀怨家，遂与史国璋、弟国瑛、国珉亡入海，聚众数千人。劫掠漕运，执海道千户德流干实。事闻，诏江浙参政多尔济巴勒总舟师捕之。追至福州五虎门，国珍知事危，焚舟将遁，官军自相惊溃，多尔济巴勒遂被执；国珍迫其上招降之状。朝议授国珍定国尉，将治多尔济巴勒之罪，枢密参议归旸曰： 将臣失利，罪之固当；然所部皆北方步骑，不习水战，是驱之死地耳，宜募海滨之民习水利者擒之。今国珍遣人请降，决不可许；国珍已败我王师，又拘我王臣，力屈而来，非真降也，必讨之以示四方。 朝廷方事姑息，卒从其请。国珍竟不肯赴，势益猖獗。帝遣礼部尚书台哈布哈察实以闻。台哈布哈既得其状，遂上招捕之策，不听。
监察御史张桢言： 明埒栋阿、额尔佳、伊噜布哈，皆陛下不共戴天之仇；巴延贼杀宗室嘉王、郯王一十六口，法当族诛，而其子孙兄弟尚皆仕于朝，宜急行诛窜。右丞相博尔济布哈，阿附权奸，亦宜远贬。今灾异迭见，盗贼蜂起，海寇敢于要君，阃帅敢于玩寇，若不振举，恐有唐末籓镇噬脐之祸。 奏上，徽政院使高陇布力为博尔济布哈解，帝乃出御史大夫额琳沁巴勒为江浙左丞相中丞，馀皆辞职。诏复加博尔济布哈太保，于是两台各道言章交至，博尔济布哈益不自安，寻谪居渤海县。
监察御史李泌上言： 世祖誓不与高丽共事，陛下践世祖之位，何忍忘世祖之言，乃以高丽奇氏为皇后？今河决、地震，盗贼滋蔓，皆阴盛阳微之象，请仍降为妃，庶几三辰奠位，灾异可息。 不听。
◎至正九年
春，正月，丁酉，享于太庙。
癸卯，立山东、河南等处行都水监，专治河患。
乙巳，广西猺贼复陷道州，万户郑均击走之。
三月，丁酉，坝河浅涩，以军士、民夫各一万浚之。
是月，黄河北溃。
胶州大饥，人相食。
猺贼吴天保复寇沅州。
夏，四月，丁卯，享于太庙。
丁丑，知枢密院事奇彻台，为中书平章政事。
己卯，以燕南廉访使韩元善为中书左丞。
是月，帝如上都。
五月，丙辰，定守令督摄之法：路督摄府，府督摄州，州督摄县。
是月，白茅河东注沛县，遂成巨浸，诏修金堤，民夫日给钞三贯。
蜀江大溢，浸汉阳城，民大饥。
六月，丙予，刻小玉印，以 至正珍秘 为文，凡秘书监所掌书，尽以识之。
秋，七月，庚寅，监察御史沃勒海寿，劾奏殿中侍御史哈玛尔及其弟舒苏罪恶，御史大夫韩吉纳以闻。哈玛尔者，宁宗乳母之子也，与舒苏早备宿卫，帝深眷宠之。而哈玛尔有口才，尤为帝亵幸，累官殿中侍御史，舒苏亦累官集贤学士，帝每即内殿，与哈玛尔以双陆为戏。一日，哈玛尔服新衣侍侧，帝方啜茶，噀茶于其衣，哈玛尔视帝曰： 天子固当如是耶？ 帝一笑而已。其被爱幸，无与为比。由是哈玛尔声势日盛，自籓王、戚里皆赂遗之。
至正初，托克托为丞相，其弟额森特穆尔为御史大夫，哈玛尔日趋附其兄弟之门。会托克托去相位，而博尔济布哈为丞相，与托克托有旧怨，欲中伤之，哈玛尔每于帝前营护，故得免。
初，博尔济布哈与泰费音、韩吉纳、图们岱尔等情好甚密，及博尔济布哈罢，泰费音、韩吉纳乃谋黜哈玛尔，讽御史劾奏之。其小罪则受宣让王等驼马诸物，其大者则设帐房于御幄之后，无君臣之分；又恃以提调宁徽寺为名，出入托果斯皇后宫，犯分之罪尤大。宁徽寺者，掌托果斯皇后钱粮；托果斯皇后，帝庶母也。哈玛尔各御史有所言，先于帝前析其非罪，事皆泰费音、韩吉纳所摭拾。及韩吉纳以御史所言奏，帝大怒，斥弗纳。明日，章再上，帝不得已，仅夺哈玛尔、舒苏官，居之草地，而沃埒海寿出为陕西廉访副使。于是泰费音罢为翰林学士承旨，韩吉纳为宣政院使。
壬辰，诏皇太子阿裕实哩达喇习学汉人文字，以翰林学士李好文兼谕德，归旸为赞善。
好文力辞，上书宰相曰： 三代帝王，莫不以教世子为先务，盖帝王之治本于道，圣贤之道存于经，而传经期于明道，出治在于为学，关系至重，要在得人。自非德堪范模，则不足以辅成德性；非学臻阃奥，则不足以启迪聪明；宜求道德之鸿儒，仰成国家之盛事。好文天资本下，人望素轻，草野之习，久与性成，章句之学，浸以事废，骤以重托，负荷诚难。必别加选抡，庶几国家有得人之助，而好文免妨贤之饥。 丞相以其书闻，帝嘉叹之，而不允其辞。好文言： 欲求二帝、三王之道，必由于孔氏，其书则《孝经》、《大学》、《论语》、《孟子》、《中庸》。 乃摘其要略，释以经义，又取史传及先儒论说有关治体而协经旨者，加以己见，仿真德秀《大学衍义》之例，为书十一卷，名曰《端本堂经训要义》，奉表以进。
帝师闻之，言于奇皇后曰： 向者太子学佛法，顿觉开悟，今乃使习孔子之教，恐坏太子真性。 后曰： 吾虽居深宫，不明道德，尝闻自古及今治天下者，须用孔子之道，舍之他求，即为异端。佛法虽好，乃馀事耳，不可以治天下。安得使太子不读书耶？ 
甲午，以额森特穆尔为御史大夫。
乙未，以湖广行省左丞相额琳沁巴勒知枢密院事。
甲寅，以巴延为集贤大学士。
乙卯，右丞相多尔济罢，依前为国王。
是月，大霖雨，水没高唐州城，江、汉溢，漂没民居、禾稼。归德府霖雨浃十旬。
闰月，辛酉，以太傅托克托复为中书右丞相，出韩吉纳为江浙行省平章政事。
初，托克托自甘州还上都，将复相，中书参议赵期颐，员外郎李稷，谒翰林直学士兼赞善归旸私第，致托克托之命，属草诏，旸辞曰： 丞相将为伊、周事业，入相之诏，当命词臣视章。今属笔于旸，恐累丞相之贤也。 期颐曰： 若上命为之，奈何？ 旸曰： 事理非顺，亦当固辞。 期颐知不可屈，乃已。
庚午，以额尔克达噜噶齐绰斯戬为中书右丞。
辛巳，诏赦湖南猺贼诖误者。
初，满济勒噶台卒，泰费音请令托克托归葬，左右以为难，泰费音为之固请，托克托得还，且拜太傅，然不知泰费音之有德于己也，因汝中柏谗间成隙，欲中伤之。是时中书参知政事孔思立等，皆一时名人，泰费音所拔用者，悉诬以罪黜去。泰费音既罢，又诬劾之，而并论其子额森呼图不宜僭娶宗室女。托克托之母闻之，谓托克托兄弟曰： 泰费音，好人也，何害于汝而欲去之？汝兄弟若违吾言，非吾子也。 侍御史萨玛特扬言于朝曰： 御史欲害正人，坏台纲，如天下后世何！ 即卧病不起。故吏田复劝泰费音自裁，泰费音曰： 吾无罪，当听于天。若自杀，则诚有慊矣！ 遂还奉元，杜门谢客，以书史自娱。
托克托以哈玛尔尝为己营护，深德之，遂援引哈玛尔复为同知枢密院事。
八月，甲辰，以巴延为中书平章政事。
是月，帝至自上都。
九月，甲子，诏： 凡建言中外利害者，委官选其可行之事以闻。 
丙子，中书平章政事定珠以病辞职，不可。
是月，遣御史中丞李献代祀河渎。
冬，十月，辛卯，享于太庙。
丁酉，皇太子入端本堂肄业。命托克托、雅克布哈领其事。端本堂虚中坐以俟至尊临幸，太子与师傅分东西向坐授书，其下僚属以次列坐，从归旸议也。
诏以李好文所进《经训要义》付端本堂，令太子习焉。好文又集《历代帝王故事》，总百有六篇：一曰圣慧，如汉孝昭、后汉明帝幼敏之类；二曰孝友，如舜、文王、唐玄宗友爱之类；三曰恭俭，如汉文帝却千里马、罢露台之类；四曰圣学，如殷宗缉学及陈、隋诸君不善学之类；以为太子问安馀暇之助，又取古史自三皇迄金、宋，历代授受，国祚久速，治乱兴废为书，名曰《大宝录》；又取前代帝王是非善恶之所当法戒者为书，名曰《大宝龟鉴》，皆录以进。复上书曰： 殿下以臣所进诸书，参之《贞观政要》、《大学衍义》等篇，果能一一推而行之，则太平之治，不难致矣。 
十一月，戊午朔，日有食之。
托果斯皇后以沃埒海寿之言侵己，泣诉于帝。帝怒，乃夺沃埒海寿官，屏归田里，禁锢之，并诬韩吉纳赃罪，杖流纽尔干以死；而图们岱尔自中书右丞出为四川右丞，亦诬以罪，追至中道杀之。
十二月，丁未，猺贼吴天保陷辰州。
是岁，诏汰冗官，均俸禄，赐致仕官及高年帛。
漕运使贾鲁建言便益二十馀事，从其八事：其一曰京畿和籴，二曰优恤漕司旧领漕户，三曰接运委官，四曰通州总治预定委官，五曰船户困于坝夫，海粮坏于坝户，六曰疏浚运河，七曰临清运粮万户府当隶漕司，八曰宜以宣中船户付本司节制。
冀宁平遥等县曹七七反，命刑部郎中巴克什、兵马指挥锡布罕讨平之。
沅、靖、柳、桂等路猺獠窃发，朝廷以溪洞险阻，下诏招谕之。湖广行省平章达实特穆尔谓 寇情不可料，请置三分省：一治静江，一治沅、靖，一治柳、桂，以左、右丞、参政兵镇其地；罢靖州路总管府，改立靖州军民安抚司，设万户府，益以戍兵。 从之。达实特穆尔，特穆尔达实之弟也。
◎至正十年
春，正月，丙辰朔，以中书右丞绰斯戬为平章政事。
甲戌，陨石隶州，色黑，中微有金星，先有声自西北来，至州北二十里乃陨。
是月，前太保、中书右丞相博尔济布哈卒于渤海县。
三月，奉化州山石裂，有禽鸟、山川、人物之形。
是春，彰德大寒，近清明节，雨雪三尺，民多冻馁死。
夏，四月，丁酉，赦天下。
是月，帝如上都。
五月，右丞相托克托居母忧，帝遣近臣谕之，俾出理庶务。于是托克托用乌库逊良桢、龚伯璲、汝中柏、拜特穆尔等为僚属，皆委以腹心之寄，小大之事皆与之谋，事行而群臣不知也。
六月，壬子，有星大如月，入北斗，震声若雷，三日复还。
甲子，宁州大雨，山崩。
丙寅，上高县蒙山崩。
八月，壬寅，帝至自上都。
九月，辛酉，祭三皇如祭孔子礼。先是岁祀以医官行事，江西廉访使文殊讷建言，礼有未备，乃敕工部具祭器，江浙行省造雅乐，太常定仪式，翰林撰乐章，至是用之。
庚午，命枢密院以军士五百修筑白河提。
壬午，右丞相托克托以吏部选格条目繁多，莫适据依，铨选者得以高下之，请编类为成书，从之。
冬，十月，乙酉，安溪县后山鸣。
乙未，托克托欲更钞法，乃集省、台、两院共议之。
先是，左司都事武祺，以钞法不行，请如旧，凡合支名目，于总库转支，从之。至是与吏部尚书偰哲笃俱欲迎合丞相意，请以楮币钞一贯文省权铜钱一千文，钞为母而钱为子，众皆唯唯，不敢出一语。中书左丞兼国子祭酒吕思诚曰： 中统、至元，自有母子，上料为母，下料为子，譬如达勒达人乞养汉人为子，是终为汉人之子而已，岂有以故纸为母而以铜钱为过房儿子者乎！ 思诚又曰： 钱钞用法，以虚换实，其致一也。今历代钱与至正钱、中统钞、至元钞、交钞分为五项，虑下民知之，藏其实而弃其虚，恐不为国家利。 偰哲笃曰： 至元钞多伪，故更之。 思诚曰： 至元钞非伪，人为伪尔，交钞若出，亦有为伪者矣。且至元钞人犹识之，交钞人未之识，伪将滋多。 偰哲笃曰： 钱钞兼行何如？ 思诚曰： 钱钞兼行，轻重不伦，何者为母，何者为子？汝不通古今，徒以口舌取媚大臣，可乎？ 偰哲笃怒曰： 我等策既不可行，公有何策？ 思诚曰： 我有三字策，曰行不得，行不得！ 又曰： 丞相勿听此言，如向日开金口河，成则归功汝等，不成则归罪丞相矣。 托克托见思诚之言直，狐疑未决。御史大夫额森特穆尔曰： 吕祭酒之言亦有是者，但不当在廊庙上大声厉色耳。 御史劾思诚狂妄，左迁湖广行省左丞。
遂定更钞之议，以中统、交钞一贯省权铜钱一千文，准至元宝钞二贯，仍铸至元通宝钱与历代钱并用，以实钞法。行之未久，物价腾踊至逾十倍。及兵兴，所在郡县皆以物贷相贸易，公私所积者皆不行，国用由是大乏。
是月，南阳、大名、东平、济南、徐州，各立兵马指挥司，以捕上马贼。时南阳路总管庄文昭言： 本郡鸦路有上马贼百十为群，突入富家，计其家赀，邀求金银为撒花。或劫州县官库，取轻资，约束装载毕，拘妓女，置酒高会，三日乃上马去。州郡无武备，无如之何。 于是始命立兵马分司五处，然终不能禁。
十一月，壬子朔，日有食之。
辛酉，罢辽阳滨海民煎熬野盐。
是月，三星陨于耀州，化为石，如斧形，削之有屑，击之有声。
十二月，壬午朔，修大都城。
右丞相托克托慨然有志于事功，时河决五年不能塞，方数千里，民被其患，托克托请躬任其事，帝嘉纳之。辛卯，以大司农图噜等兼领都水监。
集群臣议黄河便益事，言人人殊，唯都漕运使贾鲁昌言必当治。先是鲁尝为山东道奉使宣抚首领官，循行被水郡邑，具得修捍成策。后又为都水使者，奉旨诣河上相视，验状为图，以二策进献：一议修筑北堤以治横溃，其用功省；一议疏塞并举，挽河东行，使复故道，其功费甚大。至是复以二策进，取其后策，且以其事属鲁，鲁固辞，托克托曰： 此事非子不可。 乃入奏，大称旨。托克托出告群臣曰： 皇帝方忧下民，为大臣者，职当分忧。然事有难为。犹疾有难治。自古河患，即难治之疾也。今我必欲去其疾，而人人异论，何也？ 然廷议终莫能决。帝乃命工部尚书成遵偕大司农图噜行视河，议具疏塞之方以闻。
命前同知枢密院事布延布哈等讨广西猺贼。
方国珍复叛，己酉，寇温州。
是冬，温暖，霹雳暴雨时行，衢、饶、处等处雨黑黍，内白如粉，草木皆萌芽吐花，大雪而雷电。
是岁，京师丽正门楼上，忽有人妄言灾祸，鞫问之，自称蓟州人，已而不知所往。
