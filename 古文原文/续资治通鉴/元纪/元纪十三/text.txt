起阏逢执徐正月，尽强圉协洽十二月，凡四年。
◎大德八年
春，正月，己未，以灾异故，诏天下恤民隐，省刑罚。平阳、太原免差税三年；江南佃户租太重，以十分为率减二分，永为定例；仍弛出场、河泊之禁，听民采捕。
庚申，以云南顺元同知宣抚事宋阿重，生获其叔隆济来献，升其官，赐衣一袭。
癸亥，禁锢硃清、张宣族属。
丙寅，以御史中丞、太仆卿塔斯布哈为中书右丞，江南行台中丞赵仁荣为中书参知政事。
陈天祥自被召还京，至是且一岁，未尝得见帝，输忠无地，常郁郁不自释，遂移疾谢去。至通州，中书遣使追留，不还。帝闻之，赐钞给传，天祥辞所赐钞而行。
升教坊司三品。
辛巳，诏诸王、驸马往辽东捕海东鹘者，毋给驿。
自荥泽至睢州，筑河防十有八所，给其夫钞人十贯。
是月，平阳地震不止，已修民屋复坏。皇后召平章政事阿锡叶问曰： 灾异如此，殆下民所致耶？ 阿锡叶曰： 天地示警，民何与焉！ 
御史中丞何玮疏言地震咎在大臣，于是右丞洪君祥等俱罢。
命大都留守郑制宜赴平阳存恤。制宜惧缓不及事，昼夜兼行，至则亲人里巷，抚疮痍，给粟帛，存者赖之。
二月，丙戌，增置国子生二百员，遴宿卫大臣子孙充之。
甲午，诏父子兄弟有才者，许并居风宪。
徙江东建康道廉访司治于宁国，其建康路簿书，命监察御史钩考。
甲辰，翰林学士承旨萨里曼进金书《世祖实录节文》、《汉字实录》。
减宿卫繁冗者。
丙午，帝如上都。
敕： 军人奸盗诈伪，悉归有司。 
平章政事、商议枢密院事李庭薨，追封益国公，谥武毅。
湖广行省平章政事刘国杰久行边，患瘴，自入觐还镇，疾笃。僚属问之，国杰曰： 交贼不臣，若病幸小愈，得灭此贼，死无憾矣。 问以家事，不言。卒年七十二。
国杰善推诚，得士心，故所至立功。性雄猛，视死如归，尝语人曰： 吾为国宣力，虽身弃草野不恨，何必马革裹尸还葬哉！ 讣闻，赠齐国公，谥武宣。
三月，丁巳，诏： 军民官已除，以地远官卑不赴者，夺其官不叙；军官擅离所部者，悉遣还翼，违者论如律；军人不告所部私归者，杖而还之。 
乙丑，彗星灭。自去岁十二月庚戌始见，约盈尺，在室十一度，入紫微垣，至是灭，凡七十四日。
戊辰，中书左丞尚文以疾辞，不允。
诏： 诸王、驸马所分郡邑，达噜噶齐惟用蒙古人，三年依例迁代；其汉人、女真、契丹名为蒙古者，皆罢之。 
敕： 军民逃奴，有获者即付其主；主在它所者，赴所在官司给之，仍追逃奴钞充获者赏；逃及诱匿者，论罪有差。 
诏： 诸路牧羊及百，至三十者官取其一，不及数者勿取。 
中书省言： 自内降旨除官者，果为近侍宿卫，践履年深，依已除叙；尝宿卫未官者，视散官叙。始历一考，准为初阶；无资滥进，降官二级。官高者，量降各位下；再任者，从所隶用；三任之上，听入常调。蒙古人不在此限。 从之。
庚辰，命凡为衙兵者，皆半隶屯田，仍谕各卫屯官及屯田者以勤惰为赏罚。
滦城、济阳等县陨霜杀桑。
夏，四月，丙戌，置千户所戍定海，以防岁至倭船。
命僧、道为商者输税。
甲午，诏： 诸王、驸马进捕鹰鹞，皆有定户，自今非鹰师而乘传冒进者，罪之。 
丁未，以国子生分教于上都。
集贤学士兼国子祭酒耶律有尚，以葬父还乡，已而朝廷思用老儒，以安车召之。累辞，不允，复起为昭文馆大学士兼国子祭酒。有尚前后五居国学，其教法一遵许衡之旧，而勤谨有加。诸生知趋正学，尊经术，尚躬行；宗仰有尚，犹旧时之宗仰许衡也。
五月，壬子朔，日有食之。
壬申，中书省言： 吴江、松江，实海口故道，潮水久淤，凡湮塞良田百有馀里，况海运亦由是而出，宜于租户役万五千人浚治，岁免租人十五石，仍设行都水监以董其程。 从之。
罢福建都转运盐使司，以其岁课并隶宣慰司。
庚辰，以去岁平阳、太原地震，宫观摊圮者千四百馀区，道士死伤者千馀人，命赈恤之。
是月，蔚州之灵仙，太原之阳曲，隆兴之天城、怀安，大同之白登大风，雨雹；开封之祥符、太康、阳武，卫辉之获嘉，河溢。
泾水暴涨，毁堰塞渠，陕西行省命屯田府总管瓜勒佳巴延特穆尔及泾阳尹王琚疏导之。
六月，丁酉，汝宁妖人李曹驴等妄言得天书惑众，事觉，伏诛。
是月，翰林学士致仕王恽卒。恽有材干，操履端方，好学，善属文，居官数进谠言。赠翰林学士承旨，追封太原郡公，谥文定。
秋，七月，辛酉，罢江淮等处财赋总管府。
癸酉，以顺德、恩州去岁霖雨，免其民租。
八月，太原之交城、阳曲、管州、岚州，大同之怀仁，雨雹、陨霜杀禾；杭州火，发粟赈之。以大名、高唐去岁霖雨，免其田税。
九月，癸丑，帝至自上都。
庚申，巴延、梁德珪并复为中书平章政事，巴特玛琳沁复为中书右丞，密勒和卓复为中书参知政事；以江浙行省平章阿尔为中书平章政事。庚午，御史杜肯构等言： 巴延等树党受赇，谪戍远方，道路相庆。方经数月，遽闻召复相位，又与原鞫之人列坐朝堂。天下之人，目巴延、梁德珪、巴特玛琳沁为三凶，三凶不诛，无以谢天下；又况密勒和卓、阿尔等，与之同恶相济，浊乱朝纲，是以此年灾异屡见。虽朝廷存恤之诏屡颁，而祸乱之源未塞，上失其政，民受其殃。请将群凶或斥或诛，明正其罪。 御史中丞何玮亦以为言。前后章数十上，皆不报。
梁德珪自湖广复入见，帝问： 卿安在？ 德珪涕泣不能语。赐酒馔，使往拜其母。因以气疾乞骸骨，旋卒。
癸酉，潮州飓风起，海溢，漂民庐舍，溺死者众，给被灾户粮两月。
冬，十月，辛卯，有事于太庙。
辛巳，以宣徽使、大都护长寿为中书右丞，陕西行省右丞托欢为中书参知政事。
丁亥，安南遣使人贡。
诏诸王、驸马毋乘驿以猎。
庚寅，封皇侄哈尚为怀宁王，赐金印，仍割瑞州户六万五千隶之。
十一月，壬子，诏： 内郡、江南人凡为盗黥三次者，谪戍辽阳；诸色人及高丽二次，免黥，谪戍湖广。盗禁御马者，初犯谪戍，再犯者死。 
诏问弭灾之道，商议中书省事张孔孙条对八事，其略曰： 蛮夷诸国，不可穷兵远讨；滥官放谴，不可复加任用；赏善罚恶，不可数赐赦宥，献鬻宝货，不可不为禁绝；供佛无益，不可虚费财用；上下豪侈，不可不从俭约；官冗吏繁，不可不为裁减；太庙神主，不可不备祭飨。 帝嘉纳之，赐以钞。
丁卯，复免僧人租。
壬申，诏： 凡僧奸盗杀人者，听有司专决。 
十二月，庚子，复立益都淘金总管府。
始定国子生，蒙古、色目、汉人三岁各贡一人。
召程文海为翰林学士、商议中书省事。
云南行省平章政事伊苏岱尔上言： 所领云南，地居徼外，历世所不能臣。世祖皇帝天戈一麾，无思不服，今其民衣被皇庥，同于方夏，点苍山旧尝驻跸，请纪圣功，刻石其上，使臣民瞻仰。 帝命程文海撰文，勒碑云南 。
中书右司郎中伊赫特雅尔鼎尝与同列共议狱，有异其说者，伊赫特雅尔鼎曰； 公等读律，苟不变通以知事宜，譬之医者，虽熟于方论，而不能切脉用药，于疾痛奚益哉！ 是岁肆赦，廷议，官吏因事受赇者不预。伊赫特雅尔鼎曰： 不可。恩如雨露，万物均被，赃吏固可疾，比之盗贼则有间矣。宥盗而不宥吏，何耶？ 刑部尝有狱事上谳，既论决，已而丞相知其失，以谴右司主者。伊赫特雅尔鼎初未尝署其案，因取成案阅之，窃置其名于下。或谓之曰： 兹狱之失，公实不与，丞相方谴怒，而公反追署其案，何也？ 伊赫特雅尔鼎曰： 吾偶不署此案耳，岂有与诸君同事而独幸免哉！ 丞相闻而贤之，同列因以获免。伊赫特雅尔鼎，回回人也。
◎大德九年
春，正月，戊午，以帝师辇真监藏卒，赐金银币帛，仍建塔寺。
以畅师文为陕西汉中道廉访副使，仍以疾不赴。
二月，癸未，中书省言： 近侍自内传旨，凡除授赏罚，皆无文记，惧有差违，请自今传旨者悉以文记付中书。 从之。
甲午，免天下道士赋税。
乙未，建大天寿万宁寺。中塑秘密佛像，其形丑怪，皇后幸寺见之，恶焉。以帕障其面而过，寻敕毁之。
庚子，命中书议行郊祀礼。
辛丑，赦天下。令御史台、翰林、集贤院、六部于五品以上各举廉能识治体者三人，行省、行台、宣慰司、廉访司各举五人。
三月，丁未朔，帝如上都。
先是省、院、台臣请上尊号，帝不允。及帝在上都，皇后自请之，帝曰： 我病日久，国家大事，多废不举，宁尚理此等事耶！ 事遂寝。
戊午，以枢密副使高兴为平章政事，仍枢密副使。
上都留守贺仁杰请老。仁杰居官五十馀年，为留守者居半，车驾春秋行幸，出入供亿，未尝致上怒。其妻刘殁，世祖欲为娶贵族，固辞；乃娶民间女，已而丧明，夫妻相敬有加。帝雅重之，晋平章政事，商议陕西行省事，赐金币归第。以其子胜代为上都留守。
夏，四月，乙酉，大同路地震，有声如雷，坏官民庐舍五千馀间，压死二千馀人；怀仁县地裂二所，涌水尽黑，漂出松柏朽木。遣使以钞四千锭、米二万五千馀石赈之，是年租赋、税课、徭役，一切除免。
先是中书省臣言： 前代郊祀，皆以祖宗配享。今始行郊礼，请专祀天地为宜。 从之。壬辰，始定郊祀礼。
元初，用国俗，拜天于日月山。郊祀之事，自平宋后犹未举行。至是，哈喇哈斯等言： 祈天保民之事，有天子亲祀者三：曰天，曰祖宗，曰社稷；而祭天尤国之大事也。陛下虽未及亲祀，宜如宗庙、社稷，岁时遣官摄行之。 制下翰林、集贤、太常及中书议之。以为： 《周礼》冬至圜丘礼天，夏至方泽礼地；西汉元始间，始合祭天地；历东汉至宋，千有馀年，分祭合祭，讫无定议。然时既不同，礼乐亦异，王莽之制，何可法也！今当循三代之典，祀天南郊，而方泽之礼，续议以闻。又按周作坛遗三成，近代坛四成；以广天文从祀之位。今宜去其一成，以合阳、奇之数；每成高八尺一寸，以合数之九九；坛设丙巳之地，以就阳位。又，古者器用陶匏，席用藁鞂，以祀天；汉唐而后，礼乐玉帛，日益繁缛，宋、金多循唐礼；今宜取唐制损益而行之。 既而太常复议尊祖配天之仪，省臣曰： 自古汉人有天下，率尊祖以配天。宗庙已有时飨，郊止祭天为宜。 中丞何玮曰： 严父配天，不易之制也。 不从。
五月，戊申，诏求山林间有德行文学识治道者。征原任陕西儒学提举萧赴阙，且曰： 或不乐于仕，可试一来与朕语，当即遣归。 令有司给以安车。
初为府史，与上官语不合，即引退，读书南山者三十年。于是博极群书，及门受业者甚众。乡人有暮行遇盗者，诡曰： 我萧先生也。 盗惊愕，释去。世祖时，辟为陕西儒学提举，不赴；后累授集贤直学士、国子司业，改集贤侍读学士，皆不赴。省宪大臣即其家具宴为贺，使一从史先诣舍。方汲水灌园，从史至，不知其为也，使饮其马，即应之不拒。及冠带迎宾，从史见之有惧色，殊不为意。
戊午，改各道肃政廉访司为详刑观察使，听省、台辟人用之。
癸亥，以地震，改平阳为晋宁，太原为冀宁。
复立洪泽、芍陂屯田，令河南行省平章阿萨尔领其事。
召陈天祥为中书右丞，议枢密院事，提调诸卫屯田；以年老固辞。
六月，庚子，立子德寿为皇太子，诏告天下。赐高年帛。流窜远方之人，量移内地。
甲午，潼川霖雨，江溢，漂没居民，溺死者众。敕有司给粮一月，免其田租。
秋，七月，辛亥，筑郊坛于丽正、文明门之南丙位；设郊祀署，令、丞各一员，太祝三员，奉礼郎二员，协律郎一员，法物库官二员。
甲寅，太白经天。
壬戌，以金银钞厚赐兴圣太后及宿卫臣，出居怀州，复置怀宁王府官。
八月，丁丑，复给曲阜林庙洒扫户，以尚珍署田五十顷供岁祀。
丙戌，海商以珍宝来献，议以钞六万锭酬其直。或谓左丞尚文曰： 此所谓雅库特珠也，六十万酬之不为过。 文问： 何所用之？ 答曰： 含之可不渴，熨面可使目有光。 文曰： 一人含之，千人不渴，则诚宝也；若一珠止济一人，则用已微矣。吾之所谓宝者，米粟是也，一日不食则饥，三日则疾，七日则死，有则百姓安，无则天下乱，以功用较之，岂不愈于珠哉！ 
癸巳，复立制用院。
是月，归德、陈州河溢。
九月，庚申，帝至自上都。
冬，十月，丙戌，太白经天。
乙未，帝谕中书省、枢密院、御史台臣曰： 省中政事，听右丞相哈喇哈斯总裁，自今用人，非与议者悉罢之。 
戊戌，诏： 芍陂、洪泽等屯田为豪右占据者，悉令输租。 
辛丑，复以详刑观察司为肃政廉访司。
括两淮地为豪民所占者输租赋。
北方奇噜伦部大雪。同知宣徽院事图沁布哈请买驼马，补其死缺；出衣币于内府，身往给之，全活数万人。其还也，帝赐以七宝笠。
是月，帝不豫，皇后巴约特氏秉政。诏遣阿裕尔巴里巴特喇，就其母鸿吉哩氏居怀州。阿裕尔巴里巴特喇，怀宁王哈尚之母弟也。
江浙行省平章彻尔召入为中书平章政事，是月薨。家赀不满二百缗，人服其廉。追封徐国公，谥忠肃。
十一月，丁未，黄胜许遣其属来献方物，请复其子官。帝不允，曰： 胜许反侧不足信，如其悔罪自至，则官可得。 命赐衣服遣之。
旧制，凡遇享祀，司天虽掌时刻，无钟鼓更漏，往往至旦始行事。至是将郊祀，齐履谦摄司天台官，言于宰执，请用钟鼓更漏，俾早晏有节，从之。
庚午，祀昊天上帝于南郊，牲用马一，苍犊一，羊、豕、鹿各九。其文舞曰《崇德之舞》，武舞曰《定功之舞》。以摄太尉，右丞相哈喇哈斯、左丞相阿固岱、御史大夫特们德尔为三献官。
壬申，太白经天。
拱卫直都指挥使王伯胜，自帝有疾，晨夕入侍；安西王忌之，出为大宁路总管。
十二月，丙了，地震。
庚寅，皇太子德寿薨。皇后遣人问西僧丹巴曰： 我夫妇崇信佛法，以师事汝，只有一子，宁不能延其寿也？ 对曰： 佛法如灯笼，风雨至则可蔽，若烛尽，则无如之何也。 一时称其敏给。
◎大德十年
春，正月，甲辰，诏询访庄圣皇后、昭睿顺圣皇后、徽仁裕圣皇后仪范中外之政，以备纪录。
丙午，浚吴松江等处漕河。
庚戌，浚真、扬等州漕河；令盐商每引输钞二贯，以为佣工之费。
戊午，罢江南白云宗都僧录司，汰其民归州县，僧归各寺，田悉令输租。初，南台御史言： 江南寺观田亩，历年诏免租赋，上亏公额，下侵民利。其所隶民户，或罹饥窘，为其徒者，坐视不恤。请于秋成之时，验其顷亩，减半征之，以备凶岁推赈其民，庶几利害稍均。 从之。
壬戌，发河南民十万筑河防。
丁卯，命近侍无辄驿召外郡官。
营国子学于文宣王庙西。
中书左丞尚文，以老疾告归；复召为中书右丞，商议中书省事，不起。
闰月，晋宁、冀宁地震不止。
二月，辛亥，中书省言： 近侍传旨以文记至省者，凡一百五十馀人，令臣擢用，其中犯法妄进者实多，宜加遴选。 许之。
己未，江西、福建奉使宣抚塔布岱坐赃；遇赦，释其罪，终身不叙。
戊辰，帝如上都。
是月，大同路暴风，大雪，坏民庐舍；雨沙阴霾，马牛多毙，人亦有死者。
三月，乙未，道州营道等处暴雨，江溢，山裂，漂荡民庐，溺死者众；复其田租。
夏，四月，庚子朔，诏： 凡匿鹰犬者，没家赀之半，笞三十；来献者给之以赏。 
壬戌，云南罗雄州、普定路诸蛮为寇。右丞汪惟能进讨，贼退据越州，谕之不服，遣平章伊苏岱尔率兵万人往捕之；兵至曲靖，与惟能合兵压贼境，获其渠，斩之，馀众皆溃。命伊苏岱尔留军二千戍之。
癸亥，置昆山、嘉定等处水军上万户府。
甲子，倭商有庆等抵庆元贸易，以金铠甲为献。命浙江行省平章阿喇卜丹等备之。
是月，郑州暴风雨雹，大若鸡卵，积厚五寸，麦及桑枣皆损；蠲今年田租。
五月，癸未，诏： 西番僧往还者，不许驰驿，给以舟东。 
禁御史台、宣慰司、廉访司官毋买盐引。
乙酉，遣高丽国王王昛还国，仍置征东行省镇抚之。
丁亥，诏右丞相哈喇哈斯、达喇罕、左丞相阿固台等整饬庶务；凡铨选钱谷等事，一听中书裁决，百司勤怠者，悉以名闻。
六月，癸卯，御史台言： 江南行台监察御史嘉珲，劾江浙行省宣使李元不法。行省亦遣人摭拾嘉珲不令检核案牍。 中书省复言嘉珲等不循法度，擅遣军士守卫其门，搒掠李元，诬指行省等官不法事。诏省、台及额尔克达噜噶齐同讯之。
壬戌，来安路总管岑雄叛，湖广行省遣宣慰副使呼图噜特穆尔招谕之。雄令其子世坚来降，赐衣物遣之。
秋，七月，辛巳，宣德等处雨雹害稼。大同之浑源陨霜杀禾。平江大风海溢，漂民庐舍。
八月，壬寅，开成路地震，王宫及官民庐舍皆坏，压死故秦王妃等五千馀人；以钞万三千六百馀锭、粮四万四千馀石赈之。
先是，命江浙行省制造宣圣庙乐器，以宋旧乐工施德仲审校应律，运至京师。丁巳，京师文宣王庙成，行释奠礼，牲用太牢，乐用登歌，制法服三袭；命翰林院定乐名、乐章。
是秋，辽阳行省右丞洪万罢，以其叔君祥代之。君祥请于朝，宜新省治，增巡兵，置儒学提举官、都镇抚等员，以兴文教，修武备。既而事不果行。
陕西饥，省、台议请赈于朝，安西路总管赵世延曰： 救荒如救火，愿先发廪以赈。朝廷若不允，世延当倾财若身以偿。 省、台之从，所活者众。
世延娴习官政，其始除总管也，前政壅滞者三千牍，世延既至，不三月，剖决殆尽。
冬，十月，丁未，有事于太庙。
丁卯，安南遣使贡方物。
青山叛蛮来附。
吴江洲大水，民乏食，发米万石赈之。
十一月，己巳，帝至自上都。
十二月，乙卯，帝寝疾，禁天下屠宰四十二日。
内侍李邦宁，钱塘人，宋故小黄门也，宋亡，从瀛国公入见，世祖命给侍内庭。警敏称上意，令学国书及诸番语，即通解，遂见亲任。帝即位，进太医院使。自帝初得疾至此，不离左右者十馀月。
癸亥，琼州临高县那篷洞主王文何等作乱，伏诛。
阿裕尔巴里巴特喇至怀州，所过郡县供帐华侈，悉令撤去，严饬扈从毋扰民，民皆感悦。
是岁，大都留守郑制宜卒。帝遇制宜特厚，每侍宴，辄不敢饮，终日无惰容。帝察其忠勤，屡赐内酝，辄持以奉母。帝闻之，特封其母苏氏为潞国夫人。及制宜殁，追封泽国公，谥忠宣。
◎大德十一年
春，正月，丙辰朔，帝大渐，免朝贺；癸酉，崩于玉德殿，国语称鄂勒哲图皇帝。
帝承世祖混一之后，善于守成；惟末年连岁寝疾，凡国家政事，内则决于宫壶，外则委于宰臣，幸去世祖未远，守其成宪，不至废坠。
乙亥，灵驾发引，葬起辇谷，从诸帝陵。
皇后巴约特氏，以己尝谋出阿裕尔巴里巴特喇及其母居怀州，至是恐其兄怀宁王哈尚立，必报前怨，乃命召安西王阿南达入京师，欲立之。左丞相阿固岱、平章赛音谔德齐、巴特玛琳沁、巴延及诸王莽赖特穆尔阴左右之，谋断哈尚归路，奉皇后垂帘听政，立安西王辅之。于是，阿固岱以祔庙及摄位事集廷臣议之，太常卿田忠良、御史中丞何玮皆执不可，阿固岱变色曰： 制自天降耶？公等不畏死，敢沮大事！ 玮曰： 死畏不义尔；苟死于义，何畏！ 议遂寝。
右丞相哈喇哈斯收百司符印，封府库，称疾，守宿掖门，内旨日数至，皆不听。众欲害之，未敢发。怀宁王适遣哈喇托克托计事京师，哈喇哈斯令急还报，复遣使南迎阿裕尔巴里巴特喇于怀州。
使至怀州，阿裕尔巴里巴特喇疑未行，其傅李孟曰： 支子不嗣，世祖之典训也。今宫车晏驾，大太子远在万里，宗庙社稷危疑之秋，殿下当奉大母急还宫庭，以折奸谋，安人心；不然，国家安危，未可保也。 阿裕尔巴里巴特喇犹豫未决，孟复进曰： 邪谋得成，以一纸书召还，则殿下母子且不自保，岂暇论宗族乎！ 阿裕尔巴里巴特喇大悟，乃奉其母行。
先遣孟趋哈喇哈斯所觇之。适皇后使问疾哈喇哈斯所，孟入，长揖，引其手诊之，众谓孟医也，不疑之。既而知安西王即位有日，还告曰： 事急矣，先发者制人，后发者制于人，不可不早图之。 左右之人皆不能决，或曰： 皇后深居九重，八玺在手，四卫之士，一呼而应者累万。安西王府中，从者如林，殿下侍卫单寡，不过数十人，兵仗不备，奋赤手而往，事未必济。不如静守，以待大太子之至，然后图之，未晚也。 。孟曰： 群邪违弃祖训，党附中宫，欲立庶子，天命人心，必皆弗与。殿下入造内廷，以大义责之，则凡知君臣之义者，无不舍彼为殿不用，何求而弗获！克清宫禁，以迎大兄之至，不亦可乎？且安西既正位号，纵大太子至，彼安肯两手进玺，退就籓国，必将斗于国中，生民涂炭，宗社危矣。且危身以及其亲，非孝也；遣祸难于大兄，非弟也；得时弗为，非智也；监机不断，非勇也；仗义而动，事必万全。 阿裕尔巴里巴特喇曰： 当以卜决之。 命召卜人。有儒服持囊游于市者，召之至，孟出迎，语之曰： 大事待汝而决，但言其吉。 乃人筮，遇《乾》之《睽》，立而献卦曰： 卦大吉。乾，刚也；睽，外也；以刚处外，乃定内也。君子乾乾，行事也；飞龙在天，上治也；舆曳牛，掣其人，耏龙劓，内兑废也；厥宗噬肤，往必济也；大君外至，明相丽也；乾而不乾，事乃睽也；刚运善断，无惑疑也。 孟曰： 筮不违人，是谓大同，时不可以失。 阿裕尔巴里巴特喇喜，振袖而起。众翼之登骑，诸臣皆步从。
至卫辉，经比干墓，顾左右曰： 纣内荒于色，毒痡四海，比干谏，纣刳其心，遂失天下。 令祀比干墓，为后世劝。至漳水，值大风雪，田叟有以孟粥进者。近侍却不受，阿裕尔巴里巴特喇曰： 汉光武尝为寇兵所迫，食豆粥。大丈夫不备尝艰阻，往往不知稼穑艰难，以致骄惰。 命取食之。赐叟绫一匹，慰遣之。
二月，辛亥，阿裕尔巴里巴特喇至大都，与母鸿吉哩氏人内，哭尽哀，复出居旧邸。
安西之党见阿裕尔巴里巴特喇既至，遂谋以三月三日伪贺其生辰，因以举事。阿实克布哈知之，言于哈喇哈斯，且曰； 先人者胜，后人者败。后一垂帘听政，我等皆受制于人矣，不若先事而起。 哈喇哈斯曰： 善！ 夜，遣人启阿裕尔巴里巴特喇曰： 怀宁王远，不能速至，恐变生不测，当先事而发。 
阿裕尔巴里巴特喇复遣都万户囊嘉特诣诸王图喇定计，囊嘉特力赞之，乃先二日，以三月丙寅率卫士入内，称怀宁王遣使召安西王计事。至即并诸王莽赉特穆尔执之，鞫问，辞服，械送上都。收阿固岱、巴特玛琳沁、赛音谔德齐、巴延等，诛之。
诸王库库楚、伊克图进曰： 今罪人斯得，太子实世祖之孙，宜早正大位。 阿裕尔巴里巴特喇曰： 王何为出此言也！彼恶人潜结宫壶，乱我家法，故诛之，岂欲作威福以觊望神器耶！怀宁王，吾兄也，宜正大位，已遣使奉玺北迎之矣。 遂自称监国，与哈喇哈斯日夜居禁中以备变。
监国命李孟参知政事。孟损益庶务，裁抑侥幸，群小皆不乐。既而曰： 执政大臣，当自天子亲用，今銮舆在道，孟未见颜色，诚不敢冒大任。 固辞，弗许，遂逃去，不知所之。
监国命杨多尔济讥察禁卫。多尔济，宁夏人，早侍籓邸，见倚重。李孟之使京师也，多尔济从行，至是密致警备，监国赖焉。
是月，道州营道县暴雨，山裂一百三十馀处。
夏，五月，乙丑，怀宁王哈尚至上都。初，哈尚闻帝崩，自阿勒台山至和林。诸王勋戚合辞劝进，王曰： 吾母及弟在大都，俟宗亲毕会议之。 
时内难既平，鸿吉娌妃以两子星命，令阴阳家推算所宜立者，曰： 重光大荒落有灾，旃蒙作噩长久。 重光为哈尚年干，旃蒙为阿裕尔巴里巴特喇年干也。妃惑其言，遣近臣告哈尚曰： 汝兄弟二人，皆我所生，岂有亲疏，阴阳家所言，运祚修短，不容不思。 哈尚语托克托曰： 我捍边陲十年，又嗣次居长，星命之言，茫昧难信。设我即位后，所行上合天心，下副民望，则虽一日之短，亦足重名万年，何可以阴阳家言而乖祖宗之托哉！此殆用事之臣擅权专杀，恐他日或治其罪，故为是奸谋耳。汝为我往察事机，疾归报我。 乃亲率大军由西道，诸王昂辉由中道，绰和尔由东道，各以劲卒一万，而迟回不进。
托克托驰至大都，具道哈尚言，妃愕然曰： 修短之说，虽出术家，为太子周思远虑，乃出我深爱。今大憝已除，诸王大臣议已定，太子不速来何为！汝所致言，殆有谗间。汝归，为我弥缝之而趣其来。 先是，妃以怀宁王不至，复遣阿实克布哈迎之，备道安西谋变始末及太弟监国与诸王群臣推戴之意。至是托克托继往，行至中道，怀宁王舆中望见之，趣使同裁。托克托备述妃言，怀宁王大感悟，及是至上都，以阿实克布哈为平章政事，遣还报两宫。阿裕尔巴里巴特喇即侍其母来会于上都，废皇后巴约特氏，出居东安州，杀之。诛安西王阿南达及诸王莽赉特穆尔。
甲申，怀宁王即皇帝位。诏曰： 昔我太祖皇帝以武功定天下，世祖皇帝以文德洽海内，列圣相承，丕衍无疆之祚。朕自先朝，肃将天威，抚军朔方，殆将十年；亲御甲胄，力战却敌者屡矣。方诸蕃内附，边事以宁，遽闻宫车晏驾。乃有宗室、诸王、贵戚、元勋，相与定策于和林，咸以朕为世祖曾孙之嫡，裕宗正派之传，以功以贤，宜膺大宝。朕谦上未遑，至于再三。还至上都，宗亲、大臣复请于朕。间者奸臣乘隙，谋为不轨，赖祖宗之灵，母弟阿裕尔巴里巴特喇禀命太后，恭行天罚。内难既平，神器不可久虚，宗祧不可乏祀，合词劝进，朕勉徇舆情，于五月二十一日即皇帝位。其与民更始，可大赦天下。 
是日，追尊考曰顺宗皇帝，母元妃鸿吉哩氏曰皇太后。
壬辰，加知枢密院事托多尔海太傅，中书右丞相哈喇哈斯、达喇罕太保，并录军国重事；知枢密院事塔喇海为中书左丞相，预枢密院、宣徽院事；同知徽政院事绰和尔、额尔克达噜噶齐阿实克布哈、江浙行省平章政事莽赉布哈并为中书平章政事；江浙行省左丞刘正为中书左丞，中书右丞、行御史中丞塔斯布哈为御史大夫。
是月，建州大雨雹。
六月，癸巳朔，诏立母弟阿裕尔巴里巴特喇为皇太子，受金宝。
甲午，建中都，立宫阙。
遗使四方旁求经籍，识以玉刻印章，命近侍掌之。有进《大学衍义》者，命王约等节而译之。皇太子曰： 治天下，此一书足矣。 因命与《图像孝经》、《列女传》并刊行，赐臣下。
翰林学士阎复陈三事，曰：惜名器，明赏罚，择人材，言皆剀切。未几，遥授平章政事。复力辞，不许；上疏乞骸骨，诏从其请。
丁酉，中书右丞相哈喇哈斯、左丞相塔喇海言： 臣等与翰林、集贤、太常老臣集议，皇帝嗣登宝位，诏追尊皇考为皇帝。皇考，大行皇帝同母兄也；大行皇帝祔庙之礼尚未举行，二帝神主，依兄弟次第祔庙为宜。今拟请谥皇考昭圣衍考皇帝，庙号顺宗；大行皇帝曰钦明广孝皇帝，庙号成宗。太祖之室居中，睿宗西第一室，世祖西第二室，裕宗西第三室；顺宗东第一室，成宗东第二室。先元妃鸿吉哩氏宜谥曰真慈静懿皇后，祔成宗庙室。 制可之。
初，累朝皇后既崩者，犹以名称，未有谥号。礼部主事曹元用言： 后为天下母，岂可直称其名！宜加徽号，以彰懿德。 至是皇后上谥，用元用之言也。
壬寅，塔喇海加太保、录军国重事、太子太师。
癸卯，置詹事院。
乙巳，中书省言： 中书宰臣十四员，御史大夫四员，前制所无。 诏与翰林、集贤诸老臣议拟以闻。
壬子，封皇妹为鲁国大长公主，驸马琱阿布喇为鲁王。
甲寅，敕内郡、江南、高丽、四川、云南诸寺僧诵《藏经》，为三宫祈福。
丙辰，御史大夫塔斯布哈言： 旧制，内外风宪官有所弹劾，诸人勿预；而近有受赃为监察御史所劾者，狱具，夤缘奏请，托言事入觐以避其罪。臣等以为今后有罪者，勿听至京，待其对辨事竟，果有所言，方许奏陈。 从之。
戊午，进封高丽国王王昛为沈阳王，加太子太傅。
秋，七月，癸亥朔，封诸王图喇为越王。
初，皇太子入定内难，阿固岱有勇力，人莫能近，诸王图喇实手缚之，故有是命。哈喇哈斯力争，以为： 旧制，非亲王不得加一字之封。图喇疏属，岂可以一日之功，废万世之制！ 帝不听。因喇因谮于帝曰： 安西谋干大统时，丞相亦曾署其牍。 未几，罢为和林左丞相。
哈喇哈斯至镇，斩为盗者一人，分遣使者赈贷降民，奏出钞帛，易牛羊以给之；近水者教取鱼鳖为食。会大雪，命诸部署传车，相去各三百里，凡十传转米数万石，以饷饥民。又度地置仓廪，积粟以待来者。求古渠浚之，溉田数千顷。治称海屯田，令部民杂耕其间，岁得米二十馀万，北边大治。
甲子，以中书参知政事赵仁荣为太子詹事。
以阿保功，授莽赉大司徒，封其妻为顺国夫人。
己巳，置宫师府，设太子太师、少师、太傅、少傅、太保、少保、宾客、左右谕德、赞善、庶子、洗马、率更令丞、司经令丞、中允、文学、通事舍人、校书、正字等官。
召张养浩为司经。养浩，济南人，先为堂邑县尹，毁淫祠三十馀所，罢旧盗之朔望参者，曰： 彼皆良民，饥寒所迫，不得已而为盗耳。既加之以刑，犹以盗目之，是绝其自新之路也。 众盗感泣，相戒曰： 毋负张公！ 有李虎者，尝杀人，其党暴戾为害，民不堪命，旧尹莫敢诘。养浩至，尽置诸法，民快之。去官十年，犹为立碑颂德。至是召用，未至，改文学，旋拜监察御史。
丁丑，以中书左丞相塔喇海为中书右丞相，监修国史；御史大夫塔斯布哈为中书左丞相。
辛巳，加封至圣文宣王为大成至圣文宣王。遣使阙里，祀以太牢。
塔喇海、塔斯布哈言： 中书庶务，同僚往往有不俟公议，即以上闻。今后事无大小，请共议而后奏。 帝曰： 卿等言是，自今庶务非公议者勿奏。 
以江浙行省左丞郝天挺为中书右丞。
天挺英爽刚直，有志略，受业于元好问。以勋臣子，世祖召见，嘉其容止，令备宿卫东宫。裕宗遇之甚厚，累官陕西行御史台中丞。至是迁江浙行省左丞，不赴，拜中书右丞。与宰相论事，有不合辄面斥之。一日，以奏事敷陈明允，特赐黄金百两，不受。帝曰： 非利汝也，第旌汝肯言耳。 
丙戌，御史大夫伊啰勒言： 旧制，中书省、枢密院、御史台、宣政院许得自选其人，它司悉从中书铨择，近臣不得辄奏，如此则纪纲不紊。 帝嘉纳之。
辛卯，发卒二千人为晋王伊苏特穆尔筑邸舍。
是月，江浙、湖广、江西、河南、两淮属郡饥，于盐、茶课钞内折粟，遣官赈之。诏富家能以私粟赈贷者，量授以官。
礼部尚书吴鼎，奉命赈山东诸郡饥，朝议发粟四万石，钞折米一万石。鼎谓同使者曰： 民得钞何从易米？ 同使者曰： 朝议已定，恐不可复得。 鼎曰： 人命岂不重于米耶！ 言于朝，卒从其请。
都指挥使茂穆苏以角抵屡胜，遥授中书平章政事。伶官实迪等授干章，仍领玉宸乐院使。未几，乐工有犯法者，刑部逮之。实迪以玉宸与刑部秩皆三品，官皆荣禄大夫，留不遣，中书以闻。帝曰： 凡诸司视其资级，授之散官，不可超越。其间冗职名品高者，宜遵旧制降之。 
八月，甲午，中书省言： 内降旨与官者八百八十馀人，已除三百，未除者犹五百馀。请自今，越奏者勿与。又外任官多带相衔，非制。 御史台亦言： 御史、廉访使官，宜从本台公选，不当从诸臣所请，降内旨用之。 帝曰： 凡若此者，卿等皆当执勿与。 未几，省臣复言： 比有应入常调者，夤缘骤选，或未入仕及已尝废黜，亦复请自内降。计奉诏禁革之后，所降内旨。复有百馀。中书政务，他人辄得干请，责以整饬，其效实难。自今铨选、钱谷之事，请如前制，不由中书议者，不得奏闻。 从之。
辛亥，中书右丞博啰特穆尔以国字译《孝经》进，诏曰： 此乃孔子之微言，自王公达于庶民，皆当由是而行。其命中书省刻板模印，诸王而下皆赐之。 
戊午，冀宁路地震。
九月，甲子，帝至自上都。
壬申，上皇考及大行皇帝尊谥、庙号；又上先元妃鸿吉哩氏尊谥。祔于成宗庙室。
丙子，塔喇海言： 比蒙圣恩，赐臣江南田百顷。今诸王、公主、驸马赐田还官，臣等请还所赐。 从之，仍谕诸人赐田悉令还官。
丁丑，中书省言： 比议省臣员数，奉旨，依旧制定为十二员。右丞相塔喇海、左丞相塔斯布哈、平章绰和尔、奇塔特布济克如故，馀令臣等议。请以阿实克布哈、塔斯哈雅为平章政事，博啰达实、刘正为右丞，郝天挺、额森特穆尔为左丞，于璋为参知政事。其诸司冗员，并宜拣汰。 从之。
甲申，诏立尚书省，分理财用，命塔喇海、塔斯布哈仍领中书，以托克托、嘉珲、帕哈哩鼎任尚书省，俾自举官属。命铸尚书省印。
丙戌，皇太子建佛寺，请买民地益之，给钞万七百锭有奇。
辛卯，御史台言： 至元中，阿哈玛特综理财用，立尚书省，三载并入中书；其后僧格用事，复立尚书省，事败又并入中书。粤自大德五年以来，四方地震、水灾、岁仍不登，百姓重困。顷又闻为综理财用立尚书省，如是则必增置所司，滥设官吏，殆非益民之事也。且综理财用，在人为之，若只命中书整饬，未见不可。 帝曰： 卿言良是。但此三臣愿任其事，姑听其行。 
冬，十月，庚子，中书省言： 前置中书省时，裕宗为中书令，尝至省署敕。其后僧格迁立尚书省，不四载而罢。今复迁中书于旧省，请徙中书令位，仍请皇太子一至中书。 从之。
乙巳，敕方士、日者勿游诸王、驸马之门。
丙辰，中书省言： 常岁，海漕粮百四十五万石；今江浙岁俭，不能如数。请仍旧例，湖广、江西各输五十万石，并由海道达京师。 从之。
先是都水监言： 巡视白浮、甕山河堤，崩三十馀里，宜编荆笆为水口，以泄水势。 夏初兴役，至是月工竣。
十一月，丙寅，帝朝隆福宫，上皇太后玉册、玉宝。
太后性聪慧，教宫中侍女皆执治女功。然不自检饬，自正位东朝，淫恣日甚，内则赫噜谟、伊勒色巴用事，外则幸臣实勒们、耨埒及宣徽使特们德尔相率为奸，以至浊乱朝政焉。
辛未，以塔喇海领中政院事。
乙亥，中书省言： 大都路供亿浩繁，概于属郡取之。其军站、鹰坊、控鹤等户，恃其杂徭无与，冒占编氓。请降玺书，依祖宗旧制，悉令均当，或辄奏请者，亦宜禁止。 制可。
皇太子言： 近蒙恩以安西、吉州、平江为分地，租税悉以赐臣。臣恐宗亲昆弟援例，自五户丝外，馀请输之内帑。其陕西运司岁办盐十万引，向给安西王，以此钱斟酌与臣，惟陛下裁之。 帝曰： 太子所思甚善，岁以十万锭给之，不足则再赐。 
己卯，以皇太子受册礼成，帝御大明殿，受诸王百官朝贺。
杭州、平江等处大饥。丁亥，发粟赈之。
庚寅，赐太师伊彻察喇江南田四十顷。时赐田悉夺还官，中书省以为言。诏： 伊彻察喇自世祖时积有勋劳，非馀人比，宜以前后所赐合百顷与之。 
十二月，壬辰朔，中书省言： 旧制，金虎符及金银符，典瑞院掌之，给则由中书，事已则复归典瑞院。今出入多不由中书，下至商人，结托近侍奏请，以致泛溢，出而无归。自后除官及奉使应给者，非由中书省勿给。 从之。
乙未，齐塔察尔等扰檀州民，强取米粟六百馀石，诏官讯之。
癸卯，命留守司以来岁正月十五日，起灯山于大明殿后、延春阁前。
丁巳，以中书省言，国用浩穰，民贫岁歉，诏宣政院并省佛事。
中书省言： 刑法者，譬之权衡，不可偏重。世祖已有定制，自元贞以来，以作佛事之故，放释有罪，失于太宽，有司无所遵守。今请凡内外犯法之人，悉归有司依法裁决。又，各处民饥，除行宫外，工役请悉罢停。 从之。
庚申，诏改大德十二年为至大元年。
敕： 内廷作佛事毋释重囚，以轻囚释之。 
是岁，征萧为太子右谕德，扶病至京师，入觐东宫，书《酒诰》为献，以朝廷时尚酒故也。寻以病请解职，或问之，则曰： 礼，东宫东面，师傅西面，此礼今可行乎？ 俄擢集贤学士、国子祭酒，依前右谕德。疾作，固辞而归，卒，谥贞敏。致行甚高，贱履笃实，关辅之士，翕然宗之。
起王利用为太子宾客。疏言时政，曰： 寡欲养身，酒宜节饮，财宜节用，杜绝谗言，求纳直谏，官司量材而授，工役相时而动。 帝及太子嘉纳。皇后闻之，命录副本以进。
利用寻以老疾不能朝，帝遣医诊视之。利用语其弟曰： 吾受国厚恩，愧不能报，死生有命，药不能为也。 遂卒。后赠平章政事，谥文贞。
中书平章政事鄂尔根萨里卒。后赠太师，追封赵国公，谥文定。
江浙行省平章政事托克托卒。帝以托克托善为治，吏民安之，久不及召还。至是卒，年才四十四。
