起柔兆困敦四月，尽著雍摄提格四月，凡二年有奇。
讳呼必赉，睿宗第四子，母庄圣太后，以乙亥八月乙卯生，实宋宁宗之嘉定八年也。岁辛亥，宪宗即位，以同母弟惟帝长且贤，尽属以漠南汉地。戊午，奉命分道攻宋，次江北，闻宪宗凶问，北还。中统元年三月戊辰朔，至开平，诸王大臣劝进，遂即皇帝位。
○世祖圣德神功文武皇帝至元十三年（宋景炎元年）
夏，四月，庚辰，诏修太庙。
郝经入见，帝赐宴大廷，咨以政事，其从行者赏赉有差。
先是宋丞相文天祥至镇江，与其客杜浒等十二人，夜亡入真州，安抚使苗再成出迎，喜且泣曰： 两淮兵足以兴复，特二阃少隙，不能合从耳。 时犹未知夏贵纳款，故再成以二阃为言。天祥问： 计将安出？ 再成曰： 今先约淮西兵趣建康，彼必悉力以捍吾西兵。吾指挥淮东诸将，以通、泰兵攻湾头，以高邮、宝应、淮安兵攻扬子桥，以扬兵攻瓜步，吾以舟师直掏镇江，同日大举。湾头、扬子桥，皆沿江脆兵，且日夜望我师之至，攻之即下，合攻瓜步之三面，吾自江中一面薄之，虽有智者，不能为之谋矣。瓜步既举，以淮东兵入京口，淮西兵入金陵，要其归路，其大师可坐致也。 天祥大称善，即以书遗李庭芝，遣使四出结约。
初，天祥未至直时，扬有逸卒，言北朝密遣一丞相入真州说降矣，庭芝信之，以天祥为来说降也，使再成亟杀之。再成不忍，给天祥出相城垒，以制司文字示之，闭之门外。久之，复遣二路分觇天祥，果说降者即杀之。二路分与天祥语，见其忠义，亦不忍杀，导之如扬。四鼓，抵城下，闻候门者谈，制置可下令捕文丞相甚急，众相顾吐舌。天祥乃变姓名为清江刘洙，东入海道，遇北兵，伏环堵中得免，饥莫能起，从樵者乞得馀糁羹。行入板桥，北兵又至，众走伏丛筱中，北兵入索之，虞候张庆矢中目，身被二创，执杜浒、金应以去。浒、应解所怀金与卒，得逸，募二樵者，以蒉荷天祥至高邮稽家庄。稽耸迎天祥至家，遣子德润卫送至泰州，遂由通州泛海以求二王，是月，始得抵温州。
五月，乙未朔，以平宋，遣官告天地、祖宗于上都之近郊，遣使代祀岳渎。
宋陈宜中、张世杰等奉益王昰即帝位于福州府，改元景炎。遥上德祐帝尊号为孝恭懿圣皇帝，又上太皇太后尊号，册杨淑妃为皇太妃，进封广王昺为卫王。升福州为福安府，以大都督府为垂拱殿，便厅为延和殿，王刚中知福安府。金华尉赵孟垒怀太上皇后帛书间道来上，擢孟垒宗正寺簿。是日，有大声出府中，众皆惊仆。福州城南壁忽崩七里。
初，宋吴坚等来使，不得命，留馆中，高应松绝粒不语，七日而卒，贾馀庆病死，家铉翁闻国亡，旦夕哭泣，不食饮者数日。帝高其节，欲尊官之，铉翁辞不受。宋主及全太后至燕，铉翁迎谒，伏地流涕，谢奉使无状，不能保存宋社。宋主及太后遂赴上都。丙申，见帝于大安殿。乙巳，授宋主开府仪同三司、检校大司徒，封瀛国公，从行内人安康硃夫人、安定陈才人，俱自经死，有留题于裙带曰： 誓不辱国，誓不辱身。 
宋以陈宜中为左丞相兼枢密使，都督诸路军马，陈文龙、刘黼参知政事，张世杰为枢密副使，陆秀夫直学士院，苏刘义主管殿前司。宋召李庭芝为右丞相，姜才为保康军承宣使，召故相叶梦鼎为少师，充太一宫使。梦鼎闻命，即航海赴之，道梗不能进南向恸哭而还。
宋以赵溍为江西制置使，进兵邵武；谢枋得为江东制置使，进兵饶州；李世逵、方兴等进兵浙东，吴浚为浙东招谕使，邹洬副之。毛统由海道至淮，约兵会合。仍诏傅卓、翟国秀等分道出兵。时枋得败走，已不能军。洬，吉水人也。
宋文天祥至福安，拜右丞相兼枢密使，都督诸路军马。天祥以国事皆决于陈宜中，议论多不合，固辞不拜，乃以为枢密使、同都督。天祥使吕武招豪杰于江、淮，杜浒募兵于温州。
帝召宋降将问曰： 汝等何降之易耶？ 对曰： 贾似道专国，每优礼文士而轻武臣，臣等久积不平，故望风送款。 帝遣董文忠语之曰： 似道实轻汝曹，特似道一人之过，汝主何负焉！正如汝言，则似道轻汝也固宜！ 
巴延入朝，帝命百官郊迎以劳之。既至，拜同知枢密事，以陵州、藤州户六千为食邑。
以董文用为卫辉路总管。
卫辉当要冲，民为兵者十九，馀皆单弱，贫病不任力役。会初得江南，图籍、金玉、财帛之运，日夜不绝于道，警卫输挽，日役数千夫。文用曰： 吾民敝矣，而又重妨穑事，殆不可。 乃言于司运者曰： 郡邑胥役足备用，不必烦民也。 司运者曰： 即如公言，万有一不虞，罪将谁归？ 文用即为手书，具官职、姓名保任之。民得以时耕，而运亦济。
宋直学士院陆秀夫罢。陈宜中以秀夫久在兵间，知军务，每事咨访始行，秀夫亦悉心赞之。旋与宜中议不合，宜中使言者劾罢之，谪居潮州。
时衢、婺诸州皆复为宋守，董文炳谓索多曰： 严州不守，临安必危，公往镇之。 未十日，诸州连兵来攻，索多拒战三阅月，复破婺州。衢守备甚严，索多率总管高兴等鼓噪先登，拔其城。宋权知府事萧雷龙脱走，与同里黄巡检起兵，度不能支，与麾下数人奔入闽，未出境，为同安武人徐浚冲获送县，县尹刘圣仲素与雷龙有怨。杀之。
时临军赵孟垒复明州，战败，见获，不屈，磔死。福王与芮从子孟枀，谋举兵绍兴，事泄，被执至临安，范文虎诘其谋逆，孟枀诟曰： 贼臣负国厚恩，共危社稷。我帝室之胄，欲一刷宗庙之耻。乃更以为逆乎？ 文虎怒，驱出，斩之。过宋庙，呼曰： 太祖太宗之灵，何以使孟枀至此！ 杭人为之陨涕。
宋故相留梦炎降。
宋广东经略使徐直谅，遣其将梁雄飞请降于隆兴，阿尔哈雅假雄飞招讨使，使徇广东。既而直谅闻闽中颁诏，乃命权通判李性道、摧锋军将黄俊等拒雄飞于石门。性道不战，俊战败，直谅弃城遁。六月，丁卯，雄飞入广州，诸降将皆授以官，俊独不受，被杀。
宋吴浚聚兵于广昌，遂复南丰、宜黄、宁都三县。翟国秀取铅山，傅卓至衢、信诸县，民多应之者。会浚兵战败，国秀引还，卓兵亦败，遂降。
己巳，以孙子五十三世孙曲阜县尹孔治兼权主祀事。
壬申，罢两浙大都督府，立行尚书省于鄂州、临安；设诸路宣慰司，以行省官为之，并带相衔；其立行省者，不立宣慰司。
甲戌，以《大明历》浸差，命太子赞善王恂与江南日官置局更造新历，以枢密副使张易董其事。易、恂奏： 今之历家，徒知历术，罕明历理，宜得耆儒如许衡者商订。 从之。诏衡赴大都。
国子生博果密受学于王恂、许衡，尤为衡所推许，帝尝召试所业，嘉叹之。至是，偕同舍生上疏曰： 王者建国君民，建学为先。自尧、舜、禹、汤、文、武之世，莫不有学，故治隆于上，俗美于下。臣等复取平南之君建置学校者，为陛下陈之：晋武帝尝平吴矣，始建国子学；隋文帝尝灭陈矣，俾国子不隶太常；唐高祖尝灭梁矣，诏诸州县及乡并令置学；太宗增筑学舍，高宗立六学，皆承高祖之意也。然晋之平吴，得户五十三万而已；隋之灭陈，得郡县五百而已；唐之灭梁，得户六十馀万而已；其崇重学校已如此。况我堂堂大国，奄有江、岭之地，计亡宋之户不下千万，此陛下神功，非晋、隋、唐所敢比也。然学校之政，尚未全举，臣窃惜之！臣等向蒙圣恩，俾习儒学，圣意岂不以诸色人仕宦者常多，蒙古人仕宦者常少，欲臣等晓识世务，以备陛下之任使乎？然学制未定，学徒数少，譬犹责嘉禾于数苗，求良骥于数马，恐其不易得也。为今之计，欲人材众多，通习汉法，必如古昔遍立学校，然后可。若犹未暇，宜于大都弘阐国学，择蒙古人年十五以下、十岁以上质美者百人，百官子弟与凡民俊秀者百人，俾廪给各有定制，选德业充备足为师表者，充司业、博士、助教而教育之。使其教必本于人伦，明乎物理，为之讲解经传，授以修身、齐家、治国、平天下之道。其下复立数科，如小学、律、书、算之类，每科设置教授，各令以本业训导。小学科则令读诵经书，教以应对进退事长之节；律科则专令通晓吏事；书科则专令晓习字画；算科则专令熟娴算数。或一艺通然后改授，或一日之间更次为之，俾国子学官总领其事，常加点勘，务要俱通，仍以义理为主，有馀力者，听令学作文字。日月岁时，随其利纯，各责所就功课，程其勤惰而赏罚之，勤者升之上舍，惰者罚之下舍，待其改过，则复升之，假日则听令学射，自非假日，无故不令出学。数年后，上舍生学业有成就者，听学官保举，蒙古人若何品级，诸色人若何仕进；其未成就者，且令依旧学习，俟其可以从政，然后岁听学官举其贤者、能者，使之依例入仕；其终不可教者，三年听令出学。凡学政因革增减，皆得不时奏闻，则学无弊欺，而天下之材亦皆观感而兴起矣。然后续立郡县之学，求以化民成俗，无不可者。 书奏，帝览之，喜。
戊寅，诏作《平金》、《平宋录》及《诸国臣服传记》，命耶律铸监修国史。
壬辰，以户部尚书张澍参知政事，行中书省于北京。
秋，七月，丁酉，宋文天祥开府南剑州，经略江西。天祥欲还温州进取，陈宜中不从。盖宜中弃温入闽，欲倚张世杰复浙东、西以自洗濯，故命天祥开府南剑。
宋涪州观察杨立子嗣荣请降诏招谕其父，从之。
初，临安既破，阿珠以宋太皇太后手诏谕李庭芝使降。庭芝登城，谓使者曰： 奉诏守城，未闻以诏谕降也。 及帝次瓜洲，太皇太后复赐庭芝诏曰： 比诏卿纳款，日久未报，岂未悉吾意，尚欲固圉耶？今吾与嗣君既已臣伏，卿尚为谁守之？ 庭芝不答，命发弩射使者，毙一人，馀皆奔去。阿珠及遣兵守高邮、宝应以绝其饷道，博罗懽又攻拔泰州之新城，驱夏贵淮西降卒至城下，以示庭芝。庭芝幕客或劝为计，庭芝曰： 吾惟一死而已！ 阿珠复遣使者持诏招庭芝，庭芝开壁纳使者，斩之，焚其诏于陴上。既而淮安、盱眙、泗州以粮尽降，庭芝犹括民间粟以给兵，粟尽，又令官人出粟，又尽，令将校出粟，杂牛皮、麹蘖以给之。兵有自食其子者，然犹力战不屈。
姜才闻高邮米运将至，出步骑五千战于丁村，自夜达旦，北兵多败。阿珠使巴延彻尔救之，所将皆阿珠麾下，才军识其旗帜，皆溃，才脱身走。时高邮水路已绝，阿珠复遣将陆路邀击米运，杀负米卒数千，由是饷益不继。
阿珠请于帝，降诏赦庭芝焚诏、杀使之罪，令早归款，庭芝不纳。会福安使至，庭芝欲赴召，命制置副使硃焕守杨，而自与姜才将兵七千趣泰州，将东入海。庭芝既行，焕即以城降。阿珠分道追及庭芝，杀步卒千馀人。庭芝走入泰州，阿珠围之，且驱其妻子至陴下招降。会姜才疽发背，不能战；泰州裨将孙贵、胡惟孝、尹端甫、李遇春，开北门纳外兵。庭芝投莲池中，水浅不死，遂与才俱被执，至扬州，阿珠责其不降，才曰： 不降者我也！ 愤骂不已。然阿珠犹爱其材勇，未忍杀之。焕请曰： 扬自用兵以来，积骸满野，皆庭芝与才所为，不杀之何俟！ 阿珠乃皆杀之，扬民闻者莫不泣下。
有宋应龙者，以儒生知兵，出入行陈三十馀年，至是为泰州谘议官。州守孙良臣之弟舜臣，自军中来说降，良臣召应龙与计。应龙极陈国家恩泽，君臣大义，请杀舜臣以戒持二心者，良臣不得已杀之。及泰州降，应龙夫妇自经死。提刑司谘议庐人褚一正，置司高邮，督战，亦被创没水死。淮东地尽归附。
甲寅，以杨村至浮鸡泊漕渠回远，改从孙家务。
丙辰，遣使以香币祀岳渎、后土。
以尚书右丞阿尔哈雅为平章政事，签书枢密院事、淮东行枢密院锡奇里密实为中书右丞，参知政事董文炳为中书左丞，淮东左副元帅达春，两浙大都督范文虎，江东、江西大都督、知江州吕师夔，淮东、淮西左副都元帅陈岩，并参知政事。
是月，翰林侍读学士郝经卒。经为人，尚气节，为学务有用，拘宋十六年，从者皆通于学。及卒，官为护丧还葬，谥文忠。
八月，己巳，穿武清蒙村漕渠。
扬州既破，元兵攻真州益急。宋都统司计议赵孟锦，乘雾袭其营，少顷，雾开，营中见孟锦兵少，逐之，孟锦登舟，失足堕水死，城遂破。安抚使苗再成死之。
召阿珠入朝，赐泰兴户二千为食邑。
宋杨亮节居中秉权，秀王与择，自以国家亲贤，多所谏正，遂犯忌嫉，诸将俱惮之。至是诏出兵浙东，朝臣言： 与择有刘更生之忠，曹王皋之孝，宜留辅以隆国本。 谮者益急，卒遣之。与择围婺州，董文炳拒之，及还。
宋以王积翁为福建招捕使，黄恮副之。积翁兼知南剑州，备御上三州；忄全兼知漳州，备御下三州。
宋张世杰遣都统张世虎与吴浚合兵十万，期必复建昌；与李恒战，兵败，浚奔宁都。
帝归自上都，以鄂啰齐参知政事。
宋太皇太后谢氏，以疾久留临安。至是，遣人自宫中舁其床以出，同侍卫七十二人北赴大都，降封寿春郡夫人。
九月，壬辰朔，命国师作佛事于太庙。
庚子，命姚枢、王磐选宋三学生之有实学者留京师，馀听还家。
癸卯，以平宋赦天下。
丙午，敕常德府岁贡包茅。
阿喇罕、董文炳及蒙古岱、索多以舟师出明州，达春及吕师夔、李恒等以骑兵出江西，分道略闽、广。
东莞民熊飞守潮、惠，闻宋赵溍至，即以兵应之；攻梁雄飞于广州，雄飞遁，飞遂复韶州、新会。会曾逢龙亦率兵至广州，李性道出迎谒，飞与逢龙执性道，杀之，溍遂入广州。
宋知邕州宕昌马塈将入卫，而临安已破，因留静江，总屯戍诸军。阿尔哈雅将进取广西，塈发所部及诸峒兵守静江，而自将三千人守严关。攻之，不克，乃以偏师入平乐，过临桂，夹攻塈，塈退保临江。阿尔哈雅使人招降，塈发弩射之。攻三月，塈不解甲，前后百馀战，城中死伤相藉，讫无降意。
辛酉，诏宋宗臣鄂州教授赵与{票灬}赵阙，以{票灬}入见，言宋败亡之故，悉由误用权杆，词旨激切。帝为之感动，即授翰林待制。
冬，十月，丁亥，两浙宣抚使焦友直，以临安经籍、图画、阴阳秘书来上。戊子，淮西安抚使夏贵请入觐，乞令其孙贻孙权领宣抚司事，从之。
以淮东左副都元帅阿尔为平章政事，河南等路宣尉使哈喇哈逊为中书右丞。
壬戌朔，宋文天祥师次汀州，遣赵时赏等将一军趣赣以取宁都，吴浚将一军取雩都，刘洙等皆自江西以兵来会。时赏，和州宗室也。
吕师夔等将兵度梅岭，赵溍使熊飞及曾逢龙御之于南雄，逢龙败死，飞走韶州。进兵围之，守将刘自立以城降，飞率兵巷战，兵败，赴水死。
十一月，阿喇罕、董文炳攻处州，知州李珏以城降。甲辰，宋秀王与择偕弟与虑、子孟备及观察使李世达、监军赵由葛、察访使林温、知瑞安府方洪被执，皆不屈死。
大兵破建宁府、邵武军，宋陈宜中、张世杰，备海舟奉宋主及卫王、杨太妃等登舟。时军人十七万，民兵三十万，淮兵万人，与北舟相遇，值天雾晦冥，舟得以进。
宋王积翁弃南剑，走福安，遣人纳款。至是，军集城下，积翁为内应，遂与知府王刚中同降。
宋主行至泉州，舟泊于港，招抚使蒲寿庚来谒，请驻跸，张世杰不可。初，寿庚提举市舶，擅利者三十年，或劝世杰留寿庚不遣，凡海舶不令自随，世杰不从，纵之归。继而舟不足，乃掠其舟，并没其赀。寿庚怒，杀诸宗室及士大夫与淮兵之在泉州者，宜中等乃奉宋主趣潮州。寿庚遂与知泉州田子真以城降。
癸丑，亻并省内外诸司。
庚申，敕： 管民及理财之官，由中书铨调；军官由枢密院定议。 
高丽国王王愖更名暙。
十二月，辛酉朔，宋江西制置使赵溍弃广州遁，副使方兴亦遁。
降将王世强为乡导，破福安。王刚中既降，使徇兴化军，宋知军事陈文龙斩之而纵其副使，持书责世强、刚中负国，遂发民兵固守。阿喇罕复遣使招之，文龙复斩之。有风其纳款者，文龙曰： 诸君特畏死耳。未知此生能不死乎？ 乃使其部将林华御于境上，华反为乡导，引兵至城下，通判曹澄孙开门降。文龙被执，劝之降，不屈，左右凌挫之，文龙指其腹曰： 此皆节义文章也，何相逼耶！ 卒不屈，乃械送临安，文龙不食死。其母系福安尼寺，病甚，左右视之泣下，母曰： 吾与吾子同死，又何恨哉！ 亦死之。众叹曰： 有是母宜有是子！ 为收葬之。
东、西川守将，合兵万人围宋重庆，大肆剽掠，军政不一，城中益得自守。宋制置使张珏领重庆之命，不能赴官，留合州以抗北军，遣帅复泸、涪二州，北军以不和而溃，珏乃得入城，遣将四出，所向俱捷。珏旋遣使访二王所在，时宋主迁播闽、广，号令不达于四川，而川中诸将犹为宋守。
阿尔哈雅致书马塈，许以为广西大都督，塈不听；又请帝亲降手诏谕之，塈焚诏斩使。静江以水为固，阿尔哈雅乃筑堰，断大阳、小溶二江以遏上流，决东南埭以涸其湟，城遂破。塈闭内城坚守，又破之。塈率死士巷战，伤臂被执，断其首，犹握拳奋起，立谕时始仆。塈家世以忠勇为名将，至塈，死节最烈。淮人黄文政，先戍蜀，军溃，走静江，塈邀与同守，城破，亦被执。文政大诟，不屈，断其舌，以次劓、刖之，文政含胡吆咄，比死不绝声。
邕守马成旺及其子都统应麒以城降。塈部将娄钤辖，犹以二百五十人守月城不下。阿尔哈雅笑曰： 是何足攻！ 围之十馀日，娄从壁上呼曰： 吾属饥，不能出降，苟赐之食，当听命。 乃遗之牛数头，米数斛，一部将开门取归，复闭壁。北军登高视之，兵皆分米，炊未熟，生脔牛，啖立尽。鸣角伐鼓，诸将以为出战也，甲以待，娄乃令所部人拥一火砲然之，声如雷霆，震城堞皆崩，烟气涨天，外兵多惊死者。火熄，入视之，灰烬无遗矣。阿尔哈雅悉坑其民。民得逃入西山者七百人，阿尔哈雅许以不杀，招之使降，七百人皆自杀，无一降者。阿尔哈雅乃分兵取郁林、浔、容、藤、梧等州。广西提刑邛人邓得遇，闻静江破，朝服南望拜辞，书幅纸云： 宋室忠臣，邓氏孝子，不忍偷生，宁甘溺死。 遂投南流江而死。
宋主在惠州，甲子，遣倪坚奉表，诣军前请降。逾时，索多命其子元帅伯嘉怒偕坚赴大都。
以哈坦、奇尔济苏领东川行枢密使，攻合州；布哈、李德辉领西川行枢密院，攻重庆，仍令德辉留成都给军食。
壬申，李思敬告运使姜毅所言悖妄，指毅妻、子为证，帝曰： 妻、子岂为证者耶？ 诏勿问。
庚寅，诏谕浙东、西、江东、西，淮东、西、湖南、北府州军县官吏军民： 昔以万户、千户渔夺其民，致令逃散，今悉以人民归之元籍州县。凡管军将校及宋官吏，有以势力夺民田庐产业者，俾各归其主，元主则以给附近人民之无生产者。其田租、商税、茶、盐、酒、醋、金、银、铁治、竹货、湖泊课程，从实办之。凡故宋繁冗科差、圣节上供、经总制钱百馀件，悉除免之。 
是岁，行省云南赛音谔德齐，以所改郡县上闻。云南俗无礼义，男女往往自相配偶，亲死则火之，不为丧祭，无秔稻桑麻，子弟不知读书。赛音谔德齐教之拜跪之节，婚姻行媒，死者、为之棺椁、奠祭，教民播种，为陂池以备水旱，创建孔子庙、明伦堂，购经史，授学田，由是文风稍兴。
云南民以贝代钱，是时初行钞法，民不便之，赛音谔德齐为闻于朝，许仍其俗。又患山路险远，盗贼出没，为行者病，相地置镇。每镇设土酋吏一人，百夫长一人，往来者或遭劫掠，则罪及之。有土吏数辈，怨赛音谔德齐不己用，至京师诬其专僭数事。帝顾侍臣曰： 赛音谔德齐忧国爱民，朕洞悉之，此辈何敢诬告！ 即命械送赛音谔德齐处治之。既至，脱其械，且谕之曰； 若曹不知上以便宜命我，故诉我专僭。我今不汝罪，且命汝以官，能竭忠自赎乎？ 皆叩头拜谢曰： 某有死罪，平章既生之而又官之，誓以死报。 
交趾叛服不常，湖广省发兵屡征，不利。赛音谔德齐遣人谕逆顺祸福，且约为兄弟，交趾王大喜，亲至云南，赛音谔德齐郊迎，待以宾礼，遂乞永为籓臣。
罗槃甸叛，往征之，有忧色，从者问故，赛音谔德齐曰； 吾非忧出征也，忧汝曹冒锋镝，不幸以无辜而死；又忧汝曹劫掳平民，使不聊生，及民叛则又从而征之耳。 师次罗槃城，三日，不降，诸将请攻之，赛音谔德齐不可，遣使以理谕之，罗槃主奉命。越三日，又不降，诸将奋勇请进兵，赛音谔德齐又不可。俄而将卒有乘城进攻者，赛音谔德齐大怒，遽鸣金止之，召万户叱责之曰； 天子命我安抚云南，未尝命以杀戮也。无主将命而擅攻，于军法当诛。 命左右缚之。诸将叩首，请俟城下之日从事。罗槃主闻之曰： 平章宽仁如此，吾拒命，不祥。 乃举国出降，将卒亦释不诛，遂改为元江府。由是西南诸夷翕然款附。
夷酋每来见，例有所献纳，赛音谔德齐悉分赐从官，或以给贫民，秋毫无所私。为酒食劳酋长，制衣冠、袜履，易其卉服、草履，酋皆感悦。
○世祖圣德神功文武皇帝至元十四年（宋景炎二年）
春，正月，丙申，以江南平，百姓疲于供军，免诸路今岁所纳丝、银。
兵下汀关，宋文天祥欲据城拒战，汀守黄去疾闻宋主航海，拥兵有异志，天祥乃移军漳州。时赵孟瀯等军还，吴浚不至。未几，浚与去疾俱降。
嗣汉天师张宗演召至大都，帝命百官郊劳，待以客礼，因赐号演道灵应冲和真人，领江西诸路道教。寻令修周天醮于长春宫，事毕，还龙虎山，留弟子张留孙于大都。
癸卯，复立诸道提刑按察司。先是，监察御史姚天福谓御史大夫伊实特穆尔曰： 按察司之设，所以广视听，虞非常，虑至深远，不但绳有司已也，不宜罢。 伊实特穆尔骇然曰： 微公言，几失之。 夜，入帝卧内，奏其言，帝大悟，至是复立之。阿哈玛特不悦，左迁天福衡州路同知。
甲寅，敕： 宋福王赵与芮家赀之在杭、越者，有司辇至京师，付其家。 
宋知循州刘兴，知梅州钱荣之，并以城降。
二月，癸亥，彗出东北，长四尺馀。
广州下，遂破广东诸郡。
吴浚既降，因至漳州说文天祥降，天祥责以大义，斩之。
帝如上都。
南伐之师引还，留潜说友为福州宣慰使，王积翁副之。时北方有警，帝召诸将班师，凡诸将及淮兵在福安者，命李雄统之。
壬午，隳吉、抚二州城，以隆兴滨江，姑存之。
以西增嘉木杨喇勒智为江南总摄，掌释教，除僧租赋，禁扰寺宇者。
三月，宋文天祥复梅州。
李雄杀潜说友。
宋陈瓚举兵诛林华，复兴化军。瓚，文龙从子也。
帝以去冬无雨雪，春泽未继，问便民事于翰林国史院耶律铸、姚枢、王磐、窦默等，对曰； 足食之道，唯节浮费，靡谷之多，无逾醪醴，况自周、汉以来，尝有明禁。祈神赛社，费亦不资，宜一切禁止。 从之。
翰林待制获鹿王思廉，尝进读《通鉴》，至唐太宗有杀魏征语，及长孙皇后进谏事，帝命内官引至皇后阁，讲衍其说。后曰： 是诚有益于宸衷。尔宜择善言进讲，慎勿以渎辞烦上听也。每侍读，帝命御史大夫伊实特穆尔、太师伊彻察喇、御史中丞萨里曼等咸听受焉。
廉希宪在江陵，疾久不愈。董文忠言于帝曰： 江陵湿热，如希宪病何？ 帝即召希宪还。江陵民号泣遮道，留之不得，相与画像建祠。希宪还，囊橐萧然，琴书自随而已。帝知其贫，特赐金钞。
夏，四月，宋广东制置使张镇孙复广州。
宋文天祥引兵自梅州出江西，吉、赣兵皆会之，遂复会昌县。
宋淮人张德兴，与淮西野人原寨刘源等起兵兴复，司空山民傅高举兵应之，遂复黄州、寿昌军，用景炎正朔。贾居贞使湖北宣慰使郑鼎将兵拒之，鼎言： 鄂之大姓皆与高通，请先除之以绝祸本。 居贞不可。鼎将行，留其所善部将曰： 闻吾还兵，汝即举烽城楼，内外合发，当尽杀城中大姓。 鼎与德兴遇于樊口，战败，溺死。
五月，癸巳，申严大都酒禁，犯者籍其家资，散之贫民。
廉希宪至上都，太常卿田忠良来问疾。希宪谓曰： 上都，圣上龙飞之地，天下视为根本。近闻龙冈失火，延烧民居，此常事耳，慎勿令妄谈地理者惑动上意。 未几，果有数辈以徙置都邑事奏，枢密副使张易、中书左丞张文谦与之廷辩，力言不可，帝不悦。明日，召忠良质其事，忠良以希宪语对，帝曰： 希宪病甚，犹虑及此耶？ 其议遂止。诏征名医于扬州视其疾，希宪服药，能杖而起。帝喜谓希宪曰： 卿得良医，疾向愈矣。 对曰： 医持善药，以疗臣疾，苟能戒慎，则诚如圣谕。设或肆惰，良医何益！ 盖以医以讽也。
辛亥，以河南、山东水旱、除河泊课，听民自渔。
乙卯，选蒙古、汉军相参宿卫。
六月，辛酉，宋文天祥军入雩都。
丙寅，宋涪州安抚杨立及其子嗣荣相继降，命立为夔路安抚使，嗣荣为管军都统。
秋，七月，宋文天祥遣赵时赏等分道复吉、赣诸县，遂围赣州。衡山人赵璠、抚州人何时皆以兵应之。
壬辰，敕： 犯盗者皆弃市。 符宝郎董文忠，言盗有强、窃，赃有多寡，似难悉置于法，帝然其言，遽命止之。
漕司议通沁水，使东流合御河以便漕，董文用曰： 卫为郡，地最下，大雨时行，沁辄溢出百十里间，雨更甚，水不得达于河，即浸淫及卫。今又道之使来，岂惟无卫，将无大名、长芦矣。 会朝议遣使相地形，文用上言： 卫州城中浮图最高者，才与沁水平，势不可开也。 事得寝不行。
癸卯，诸王锡里济劫北平王于阿里玛图之地，械系右丞相安图胁诸王以叛，使通好于哈都。哈都弗纳，遂率兵至和林城北。帝命巴延率兵往御之。
乙巳，宋张世杰自将淮兵讨蒲寿庚。时汀、漳诸路剧盗陈吊眼及畲妇许夫人所统诸峒畲军皆会，兵势稍振，寿庚闭城自守。世杰遂传檄诸路，陈瓚起家丁，召慕五百人应世杰，世杰遣将高日新复邵武军。淮兵在福州者，谋杀王积翁以应张世杰，事觉，皆为积翁所杀。
丙午，置御史台于扬州，以都元帅姜卫为御史大夫，置八道提刑按察司。卫曰： 陛下以臣为耳目，臣以监察御史、按察司为耳目，倘非其人，是人之耳目先自闭塞，下情何由上达！ 帝嘉之，命御史台清其选，每除目至，必集幕僚、御史议其可否，不协公论者，即劾去之。
戊申，东川都元帅张德润取涪州。
置行中书省于江西，以达春为右丞，敏珠尔丹为左丞，李恒、蒲寿庚、积鹏飞并参知政事，行江西省事。
丁巳，以参知政事、行江东道宣慰使吕文焕为中书左丞。
诏皇子安西王北征，命王相商挺曰： 关中事有不便者，可悉更张之。 挺进十策于王，曰： 睦亲邻，安人心，敬民时，备不虞，敬民生，一事权，清心源，谨自治，固根本，察下情。王为置酒嘉纳。
八月，李恒遣兵援赣，而自将攻文天祥于兴国。天祥不意恒猝至，遣兵战钟步，不利。时邹洬聚兵数万于永丰，天祥引兵就之，会洬兵先溃，恒追天祥至方石岭，及之。诸将巩信以短兵接战，恒疑有伏，敛兵不进。信坐巨石，馀卒侍左右，箭雨集，屹不动，恒从间道就视之，创被体而死不仆。天祥至空坑，兵尽溃。时赵时赏坐肩舆，追兵问为谁，时赏曰： 我姓文。 追兵以为天祥，擒之。天祥由是得与杜浒、邹洬等逸去。至循州，散兵颇集。天祥妻子及幕僚、客将皆被执。时赏至隆兴，愤骂不屈，僚属有系累至者，辄麾去，云： 小小签厅官耳，执之何为！ 得脱者甚众。临刑，刘洙颜自辨，时赏叱曰： 死耳，何必然！ 于是被执者皆死。恒送天祥妻子、家属于燕，二子死于道。信，安丰人也。
九月，戊申，页特密实破邵武军，入福安。宋主舟次广之浅湾。命达春与李恒、吕师夔等以步卒入大庾岭，蒙古岱、索多、蒲寿庚及元帅刘深等以舟师下海，合追宋二王。
宋张世杰使谢洪永进攻泉州南门，不利。蒲寿庚复阴赂畲军，攻城不力，得间道求救于索多。至是索多来援，世杰解围，还浅湾。刘深言王积翁尝通书于张世杰，积翁亦上言兵单弱，若不暂从，恐为合郡生灵之患，帝原其罪。
昂吉尔等将兵袭司空山寨，破之。黄州复破，杀张德兴，执其子以去。傅高变姓名出走，寻被获，死之。
巴延讨锡里济，遇于鄂勒欢河，夹水而陈，相持终日，俟其懈，麾军为两队，掩其不备，破之。锡里济走，死。
冬，十月，丙辰朔，日有食之。
己未，享于太庙。
宋以陆秀夫同签书枢密院事。秀夫之谪，张世杰让陈宜中曰： 此何如时，动以台谏论人？ 宜中惶恐，亟召秀夫还行朝。时播越海滨，庶事疏略，杨太妃垂帘与群臣语，犹自称奴。每时节朝会，独秀夫俨然正笏立如治朝，或时在行中，凄然泣下，以朝衣抆泪，衣尽湿，左右无不悲恸者。
甲申，以行省参政呼图特穆尔、崔斌并为中书左丞，鄂州达噜噶齐张鼎，湖北宣慰使贾居贞并参知政事。
播州安抚使杨邦宪言： 本族自唐至宋，世守此土将五百年，昨奉旨许令仍旧，乞降玺书。 从之。
索多至兴化，宋陈瓚闭城坚守。索多临城谕之，矢石雨下，乃造云梯砲石，攻破其城。瓚以死自誓，巷战终日。获瓚，车裂之，屠其民，血流有声。
十一月，达春令索多取道泉州泛海，会于广之富场。索多取兴化军及漳州，进攻潮州，守臣马发竭力拒守，恐失期，舍之去。至惠州，与吕师夔合军趣广州。庚寅，制置使张镇孙及侍郎谭应斗以城降，达春遂隳广州城。
元帅刘深攻浅湾，宋张世杰战不利，奉宋主走秀山。山中居民万馀家，世杰买富民宅，以居宋主，军士多病死。世杰复奉宋主赴井澳。陈宜中遁入占城。
诏： 凡伪造宝钞，同情者并死；其分用者减死，杖之。具为令。 
庚子，以吏部尚书巴图鲁鼎参知政事。
命中书省檄谕中外： 江南既平，宋宜曰 亡宋 ，行在宜曰 杭州 。 
时军士俘温、台民男女数千口，浙东宣慰使陈祜新至，悉夺还之。未几，行省榷民商酒税，祜请曰： 兵火之馀，伤残之民，宜从宽恤。 不报。遣祜检复庆元、台州民田，及还，至新昌，值玉山乡盗，仓猝不及为备，遂遇害。
十二月，庚午，宋梁山军袁世安以城降。
乙亥，以参议中书省事耿仁参知政事。都元帅杨文安攻咸淳府，克之。
丙子，宋主至井澳，飓风大作，舟败，几溺。宋主惊悸成疾。旬馀，诸军士稍集，死者过半。刘深攻井澳，宋主奔谢女峡，复入海。深追至七里洋，击败之，获宋主之舅俞如珪。宋主欲往占城，不果。
是岁，遣使征缅甸朝贡，不从，率从侵扰永昌。云南行省遣兵伐之，降其砦三百馀而还。
○世祖圣德神功文武皇帝至元十五年（宋景炎三年，五月后改祥兴元年）
正月，癸巳，西京饥，发粟赈之，仍谕阿哈玛特广贮积，以备阙乏。
顺德府总管张文焕，太原府达噜噶齐台哈布哈，以按察司发其奸赃，遣人诣省自首，反以罪诬按察御史。台臣奏： 按察司设果有罪，不应因事而告，宜待文焕等事决，方听其诉。 从之。
己亥，禁官吏、军民卖所娶江南子女及为娼者，卖买者两罪之，没其直，人复为良。
山东提刑按察使徐世隆移淮东，宋将许琼家僮告琼匿官库财，有司系其妻孥征之。世隆曰： 琼所匿者，故宋之物，岂得与今盗官财者同论耶？ 同僚不从，世隆独抗章力辨，行台是之，释不问。
戊申，从阿哈玛特请，自今御史台非白于省，毋擅召仓库吏，亦毋究钱谷数，及集议中书不至者，罪之。
降封宋福王与芮为平原郡公。
布哈督汪良臣等兵入重庆，李德辉遗书张珏曰： 君之为臣，不亲于宋之子孙；合之为州，不大于宋之天下。彼子孙已举天下而归我，汝犹偃然负阻穷山，而曰忠于所事，不亦惑乎？ 珏不答，布哈至城下，营造云梯、鹅车，将攻之。珏悉众与良臣鏖战，良臣身中四矢。明日，督战益急。珏与伊苏岱尔战扶桑坝，良臣等从后合击之，珏兵大溃。其夜，都统赵安以城降。珏率兵巷战，不支，归索鸩饮，不得，乃顺流走涪，布哈遣舟师邀之，遂被执。珏，西凤州人。
先是泸州食尽，为万户图们达勒所破，安抚王世昌自经死。东川副都元帅张德润破涪州，守将王明及总辖韩文广、张遇春，皆不屈，被杀。绍庆、南平、夔、施、恩、播诸州相继降。
定武官承袭之制：凡有功升秩者，原职令它有功者居之，不得以子侄代，陈亡者始得袭，病死者降一等。总把百户，老死者不袭。著为令。
二月，戊午，祀先农，命蒙古胄子代耕籍田。
癸亥，赈咸淳等郡饥。
命平章政事按塔哈阿哩选择江南廉能之官，去其冗员与不胜任者。
辛未，以川蜀地多岚瘴，驰酒禁。
吕师夔以张镇孙及其妻子赴燕，镇孙自经死。
宋主舟还广州。达春令索多还攻潮州，宋知州马发城守益备。索多塞堑填壕，造云梯、鹅车，日夜急攻，发潜遣人焚之。凡相拒二十馀日而败，发死之，索多屠其民。
壬午，置太史院，命太子赞善王恂掌院事，工部郎中郭守敬副之，集贤大学士兼国子祭酒许衡领焉。
改华亭县为松江府。
遣使代祀岳渎。
以参知政事夏贵、范文虎、陈岩并为中书左丞，黄州路宣慰使唐古特、史弼并参知政事。
三月，乙酉，诏蒙古岱、索多、蒲寿庚行中书省事于福州，镇抚濒海诸郡。以沿海经略副使哈喇岱领舟师南征，升经略使兼左副都元帅，佩虎符。
甲午，西川行枢密院招降重庆等府。
乙未，命扬州行省选特穆尔布哈所部兵，助隆兴进讨。
丁酉，命达哈毁夔府城壁。
乙巳，广南西道宣慰司招降雷、化、高三州。
宋文天祥以弟璧及母在惠州，乃趋之，行收兵出海丰县，遂次于丽江浦。
宋都统凌震及转运判官王道夫复广州。
宋主迁驻冈洲，曾渊子至自雷州，以为参知政事、广西宣谕使。时渊子起兵据雷州，元帅府谕降，不听，进兵攻之。渊子奔至冈洲，遂有是命。
夏，四月，乙卯，命元帅刘国杰将万人北征。
丙辰，诏以云南疆土旷远，未降者多，签军万人进讨。
戊午，以江南土寇窃发，人心未安，命行中书省左丞夏贵等分道抚治，检核钱粮，察郡县被旱灾甚者。吏廉能者，举以闻，其贪残不胜任者，劾罢之。
甲子，命布哈留镇西川。巡军之戍西川者遣还。
立云南，湖南二转运使。
以时雨霑足，稍驰酒禁，民之衰疾饮药者，官为酝酿，量给之。
戊辰，宋主殂于冈州，年十一。群臣多欲散去，陆秀夫曰： 度宗皇帝一子尚在，将焉置之！古人有以一旅以成中兴者，今百官有司皆具，士卒数万，天若未欲绝宋，此岂不可为国郡？ 乃与众共立卫王昺，年八岁矣。
方登坛礼皆，御辇所向，有黄龙自海中见，既入宫，云阴不绝。上前主谥曰裕文昭武愍孝皇帝，庙号端宗。杨太妃仍同听政。
时陈宜中入占城，日候其还朝，竟不至。张世杰秉政，而秀夫裨助之。外筹军旅，内调工役，凡有述作，尽出其手，虽匆遽流离中，犹日书《大学章句》以劝讲。
庚辰，遣使至杭州，取在官书籍板刻至京师，从许衡之言也。
壬午，立行中书省于建康符。
