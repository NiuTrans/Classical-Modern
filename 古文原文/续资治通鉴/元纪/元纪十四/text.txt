起著雍涒滩正月，尽屠维作噩十二月，凡二年。
讳哈尚，顺宗达尔玛巴拉之长子，母曰兴圣皇太后鸿吉哩氏。至元十八年七月十九日生。成宗大德三年，总兵北边。八年，封怀宁王，赐金印。十一年春，成宗崩，帝自阿勒台山至于和林，诸王勋戚皆劝进。五月，遂即位于上都。
○武宗仁惠宣孝皇帝至大元年（戊申，一三零八年）
春，正月，辛酉朔，曲赦御史台见系犯赃官吏，罪止征赃罪职。
帝之在潜邸也，知枢密院济尔哈图有不逊语，至是将置之法。托克托谏曰： 陛下新正位，大信未立而辄行诛戮，知者以为彼自有罪，不知者以为报仇，恐人人自危。况济尔哈图习于先朝典故，今固不可少也。 乃宥之。
甲子，以阿实克布哈为右丞相，行御史大夫。
初，阿实克布哈见帝容色日瘁，乘间进曰： 陛下八珍之味不知御，万金之身不知爱，而惟麹蘖是耽，嫔妃是好，是犹两斧伐孤树，未有不颠仆者。陛下纵不自爱，独不思祖宗付托之重、天下仰望之切乎？ 帝大悦，曰： 非卿，孰为朕言！ 因命进酒。阿实克布哈顿首谢曰： 臣方欲陛下节饮，而反劝之，是臣之言不信于陛下也，臣不敢奉诏。 左右皆贺帝得直臣，遂有是命。帝尝观近臣蹴踘，命出钞十五贯赐之。阿实克布哈顿首言曰： 以蹴踘而受上赏，则奇伎淫巧之人日进而贤者日退矣，将如国家何？臣死不敢奉诏。 乃止。
己巳，绍兴、台州、庆元、广德、建康、镇江六路饥，死者甚众，饥户四十六万有奇。诏户月给米六斗，以没入硃清、张宣财产赈之。时浙东宣慰同知托欢彻尔议行劝贷之令，敛富民钱一百五十馀万，以二十五万属宁海县主簿胡长孺藏之。长孺察其有乾没意，悉散于民。既而果索其钱，长孺抱成案进曰： 钱在是。 托劝彻尔虽怒，不敢问也。长孺，婺州人，其在宁海，发奸摘伏，明断若神。
特授乳母夫寿国公杨燕嘉努开府仪同三司。自是因乳母推恩及其夫，沿为故事，名器益滥矣。
甲戌，中书省言： 进海东青鹘者，常乘驿马五百不敷，应重括民间车马。兵部请以各驿马陆续而进，勿括为便。 从之。
戊子，皇太子请以阿实克布哈复入中书，托克托复人御史台。
巳丑，中书省言： 阿实特穆尔请诣河西地采玉，役人千馀，需马四十馀匹。以不急之务劳民，宜罢之。 又言： 近百姓艰食，盗贼充斥，苟不严治，将至滋蔓。宜遣使巡行，遇有罪囚，即行决遣；与随处官吏共议弭盗方略，明立赏罚；或匿盗不闻，或期会不至，及逾期不获者，官吏连坐。江浙行者海贼出没，杀虏军民，其已获者，例合结案待报，会官审录无冤，弃之于市，自首者原罪给粟，能擒其党者加赏。 帝曰： 弭盗安民，事为至重，宜即议行之。 
西番僧在上都者，强市民薪，民诉于留守李璧。璧方询其由，僧率其党持白梃突入公府，隔案引璧发，捽诸地，箠扑交下，拽归，闭诸空室，久乃得脱，奔诉于朝；僧竟遇赦免。未几，其徒龚柯等与诸王妃争道，拉妃堕车，殴之，语侵上；事闻，亦释不问。时宣政院方奉诏言殴西僧者断其手，詈者截其舌。皇太子亟上言： 此法昔所未有。 乃寝其令。
二月，癸巳，立鹰坊为仁虞院，秩正一品。以右丞相托克托、遥授左丞相图喇特穆尔、额克达噜噶齐伊勒齐并为仁虞院使。
乙未，中书省言： 陛下登极以来，赐赏诸王，恤军力，赈百姓，及殊恩泛赐，帑藏空竭。请权支钞本以周急用，不急之费姑缓之。 帝曰： 卿等言是。泛赐者，不问何人，毋得蒙蔽奏请。 
壬演，从皇太子请，改詹事院使为詹事，副詹事为少詹事，院判为丞。
太子近侍有以俳优进者，典收太监王结言： 昔唐庄宗好此，卒致祸败。殿下方育德春宫，视听宜谨。 太子优纳之。
中书省言： 陕西开成路前者地震，民力重困，已免赋二年，请再免今年。 从之。
甲辰，发军士千五百人修五台山佛寺。
命有司市邸舍一区，赐丞相特因特穆尔。
己未，以皇太子建佛寺，立营缮署。
三月，庚申朔，中书省言： 鄃王彻图南人户散失，诏有司括索。昔阿济奇括索所失人户，成宗虑其为例，不许。今若括索，未免扰民，且诸王多必援例。请寝其事。 从之。
时庄圣皇后及诸王呼托克托人户散入他郡，哈都齐托欢辄降玺书括索。陕西行省及真定等路省臣复言： 百姓均在国家版籍，今所遣使，辄夺军、驿、编民等户，非宜。 帝曰： 彼奏误也，卿等速追以还。 
丁卯，建兴圣宫。
遣使祀五岳、四渎、名山、大川。
戊寅，帝如上都。
建佛寺于大都城南。
巳卯，命翰林国史院纂修《顺宗实录》。
是春，绍兴、庆元、台州大疫，死者二万六千馀人。
夏，四月，戊戌，中书省言： 请依元降诏敕，勿超越授官，泛滥赐赉。 帝曰： 朕累有旨止之，又复蒙蔽以请。自今纵有旨，卿等其覆奏，罪之。 
辛亥，枢密院言： 诸王各用其印符乘驿，使臣旁午，驿户困乏。宜准旧制，量其马数，降以玺书。 奏可。
丙辰，高丽国王王昛言： 陛下令臣还国，复设官行征东行省事。高丽岁数不登，百姓乏食；又数百人仰食其土，民不胜其困，且非世祖旧制。 帝曰： 先请立者以卿言，今请罢亦以卿言，其准世祖旧制，速遣使往罢之。 
五月，丁卯，御史台言： 成宗朝建国子监学，迄今未成，皇太子请毕其功。 制可。
召吴澄为国子监丞。国学自许衡后，渐失其旧法。澄至，旦然烛堂上，诸生以次受业；日昃，退燕居之室，执经问难者接踵而至。澄各因其材质，反覆训诱之，每至夜分，虽寒暑不易。
已巳，管城县大雨雹，深一尺，无麦禾。
丙子，以诸王及西番僧从驾上都，途中扰民，禁之。
禁白莲社，毁其祠宇，以其人还隶民籍。
御史台言： 比奉旨罢不急之役，今复为各官营私宅。请俟行宫及大都、五台寺毕工，然后从事为宜。 诏除亻瓜头、三宝努所居，馀悉罢之。
辛巳，中书省言： 旧制，枢密院、御史台、宣政院得自选官，诸官府必中书省奏闻迁调，宜申严告谕。 从之。
六月，丁酉，陇西宁远县地震。云南乌撒、乌蒙三日之中，地大震者六。
帝欲以宦者李邦宁为江浙平章，邦宁辞曰： 臣以阉腐馀命，前朝赦而用之，使承乏中官，荣宠过甚。今陛下复欲置臣宰辅，臣闻宰相者，佐天子治天下者也，奈何辱以寺人？陛下纵下臣惜，如天下后世何！臣不敢奉诏。 帝大悦。戊戌，加邦宁大司徒，遥授左丞相，仍领太医院事。
辛丑，以没人硃清、张宣田产隶中宫，立江浙财赋总管府提举司。
是月，以江淮大饥，免今年常赋及夏税。益都水，民饥，采草根树皮以食，有父食其子者；诏免今岁差徭，仍发粟赈之。
秋，七月，庚申，流星起自句陈，南行，圆若车轮，微有锐，经贯索灭。
敕： 以金银岁入数少，自今勿问何人，以金银为请奏及托之奏者，皆抵罪。又，各处宣慰使等官，多以结托来京师，今后非奉朝命毋赴阙。
皇太子谕詹事库春曰： 汝旧事吾，其与同僚协议，务遵法度，凡世祖所未尝行及典故所无者，慎毋行。 
壬戌，皇子和实拉请立总管府，括河南归德、汝宁濒河荒地约六万馀顷，岁收其租。中书省言： 濒河之地，出没无常，近有伊玛罕者，妄称省委，括地蚕食其民，以有主之田指为荒地，所至骚动。被害之民六百馀人，相率来诉，方议其罪，遇赦获免；今乃妄以其地献于皇子。且河南连岁凶荒，人方缺食，若从所请，为害非细。 帝曰： 安用多言，其止勿行。 
筑呼鹰台于漷州泽中，发军千五百人助其役。
中都行宫成，立留守司兼开宁路都总管府。
己巳，真定水溢，赈之。
癸酉，诏谕安南国。
癸未，枢密院言： 世祖时枢密臣六员。成宗时增至十三员。今署事者三十二员，宜汰之。 敕罢塔斯岱等十一人。
甲申，太师淇阳王伊彻察喇请置王傅；中书省谓异姓王无置傅例，不许。
乙酉，以豢虎人彻尔集斯为监察御史。
是月，以左丞相塔斯布哈为中书右丞相，太保奇塔特布济克为中书左丞相。敕： 内外大小事务，并听中书省区处，诸王、公主、驸马、势要人等，毋得搅扰沮坏。近侍臣员及内外诸衙门，毋得隔越闻奏。各处行省、宣慰司及在外诸衙门官，非奉旨及中书省明文，毋得擅自乘驿赴京，营干私事。 
八月，丙申，御史台言： 奉敕逮监察御史萨都鼎赴上都。按世祖、成宗迄于陛下，累有明旨，监察御史乃朝廷耳目，中外臣僚作奸犯科，有不职者，听其纠劾，治事之际，诸人勿得与焉。迩者鞫问刑部尚书乌喇实赃罪，蒙诏奖谕，诸御史皆被赐赉，台纲益振。今萨都鼎被逮，同列皆惧，所系非小，宜寝其命，申明宪台之制，诸人勿得与闻。 制可。
九月，丙辰，以内郡岁不登，诸部人马之入都城者，减十之五。
中书省言： 夏秋之间，巩昌地震，归德暴风雨，济宁、泰安、真定大水，民居荡析。江浙饥荒之馀，疫疠大作，死者相枕藉；父鬻其子，夫离其妻，哭声震野，所不忍闻。是皆臣等不才，猥当大任，以致政事乖违，阴阳失序，害及百姓，愿退位以避贤路。 帝曰： 灾害事有由来，非尔等所致也，但当慎所行耳。 
高丽国王王昛卒。
召山东宣慰司刘敏中为翰林学士承旨。时灾异荐臻，帝召公卿集议弭灾之道。敏中疏列七事，帝嘉纳之。未几，以疾还乡里。敏中义不苟进，进必有所匡救，每以时事为忧，或郁而勿申，则戚形于色。尝与同侪各言志，曰： 自幼至老，相见而无愧色，是吾志也。 
壬戌，太慰托克托奏： 泉州大商进异木沈檀可构宫室者。 敕江浙行省驿致之。未几，泉州商复进珍异及宝带、西域马。
丙寅，蒲县地震。
乙亥，帝至自上都。
帝尝奉皇太后燕大安阁，阁中有故箧，指以问内侍李邦宁，对曰： 此世祖贮裘带者。臣闻圣训曰： 藏此以遗子孙，使见吾朴俭，可为华侈之戒。  帝命发箧视之，叹曰： 非卿言，朕安知之！ 时有宗王在侧，遽曰： 世祖虽神圣，然啬于财。 邦宁曰： 不然。世祖一言无不为后世法，一予夺无不当功罪。且天下所入虽富，苟用不节，必致匮乏。自先朝以来，岁赋已不足用，又数会宗亲，资费无算，旦暮不给，必将横敛掊怨，岂美事耶？ 太后及帝深然其言。
庚辰，以高丽国王王璋嗣高丽王。
冬，十月，癸巳，蒲县、陵县地震。
甲午，以阿实克布哈知枢密院事。
甲辰，以西蕃僧嘉勒斡巴勒为翰林学士承旨。
中书省请以湖广米十万石贮于扬州，分江西、江浙海漕五万石贮硃汪、利津二仓，以济山东饥民，从之。
敕： 凡持内降文记买河间盐，及以诸王、驸马之言至运司者，一切禁之。持内降文记不由中书者，听运司以闻。 
十一月，己未，中书省言： 世祖时，自中书以下诸司，官有定员。迩者诸司递升一级，一司多至二三十员，事不改旧而官日增。请如大德十年员数，冗滥者悉汰之。又，今中都筑城，大都建寺，及为诸贵近营造私第，军民困敝，仓廪空虚，而用度日广，每赐一人，动至巨万，恐将不断，宜暂节缩。 又言： 百司之事，每与中书有干预者，请申禁之。 帝曰： 尝令诸人勿干中书之政，他日或有乘朕忽忘，持内降文记至中书者，其执之以来，朕加之罪。 
己巳，以奇塔特布济克为右丞相，托克托为左丞相。既又从托克托言，以塔斯布哈与奇塔特布济克俱为右丞相。
中书省言： 国用不给，请沙汰宣徽、大府、利用等院籍，定应给人数。其在上都、行省者，委官裁省。又，行泉院专以守宝货为任，宜禁私献宝货者。又，天下屯田所，由所用者多非其人，以致废弛；除四川、甘州、应昌府、云南为地绝远，馀当选习农务者往，与行省宣慰司亲至其地，可兴者兴，可废者废，各具籍以闻。 并从之。
癸未，皇太后造寺五台山，摘军六千五百人供其役。时太后欲幸五台。言者请开保定五迥岭以取捷径，遣使偕总管吴鼎视地形，计工费。鼎言： 荒山陡入，人迹久绝，非乘舆所宜往。 还报，太后为寝其役。
宣徽使特们德尔，出为江西平章政事，旋拜云南行省左丞相。时特们德尔犹未用事也。
闰月，乙丑，以大都米贵，发廪，减其价以粜赈贫民。民有鬻子者，命有司赎之。
乙未，厚恤故丞相鄂勒哲之家。
丙申，罢江南进沙糖；止富民输粟赈饥补官。
丁酉，禁江西、湖广、汴梁私捕鴐鹅。
乙巳，中书言： 回回商人，持玺书，佩虎符，乘驿马，各求珍异，既而以一豹上献，复邀回赐，似此甚众。虎符，国之信器，驿马，使臣所需，今以畀诸商人，诚非所宜，请一概追之。 制可。
罢顺德、广平铁冶提举司，听民自便，有司税之如旧。
甲寅，太傅哈喇哈斯薨。
哈喇哈斯之在和林也，帝赐以大帐，如诸王、诸籓礼。及寝疾，语其属曰： 吾不复能佐理国事矣。行省之务，汝曹勉之，毋贻朝廷忧！ 帝闻其殁，惊悼曰： 丧我贤相！ 诏归葬昌平，赠太师，追封顺德王，谥忠献。
是岁，太师伊彻察喇言： 察巴尔诸王之在边境者，素无悛心，倘诸部合谋，必为国患。请抚安都尔斡之子库春及处诸部来归者于金山之阳，遣军屯田山北，脱彼有谋，吾已捣其腹心矣。 帝称善，趣进军攻之。察巴尔等果欲奔库春，库春不纳，遂相率来降，漠北悉平。
◎至大二年
春，正月，乙丑，从皇太子请，罢宫师府，设宾客、谕德、赞善如故。太子知礼部尚书王约之贤，乞以自辅，帝以约为詹事府丞。
庚寅，越王图喇有罪赐死。
图喇居常怏怏，有怨望意。去年秋，帝幸凉亭，将御舟，图喇前止之，言涉不逊，帝由是衔之。及御万岁山，图喇醉，起，解腰带掷地，瞋目谓帝曰： 尔与我者止此耳！ 帝疑其有异志，命省臣鞫之，辞服，遂伏其辜。
禁日者、方士出入诸王、公主、近侍及诸官之门。
辛卯，皇太子、诸王，百官上尊号曰： 统天继圣钦文英武大章孝皇帝。
乙未，恭谢太庙。太庙旧尝遣官行事，至是复欲如之，李邦宁谏曰： 先朝非不欲亲致享祀，但以疾废礼耳。陛下继成之初，正宜开彰孝道以率先天下，躬祀太室以成一代之典。循习故弊，非臣所知也。 帝称善，即日备法驾，宿斋宫，且命邦宁为大礼使。亲飨太庙自此给。
丙申，诏天下弛山泽之禁，恤流移，毋令见户包纳差税。
己亥，封知枢密院容国公绰和尔为句容郡王。
初，帝在海上，绰和尔请急归定大业，帝纳其言。及即位，封为公。至是入朝，晋封王。帝曰： 世祖征大理时所御武帐及所服珠衣，今以赐卿，其勿辞。 翌日，又以世祖所御安舆赐之，且曰： 以卿有足疾，故赐此。 绰和尔叩头涕泣固辞曰： 世祖所御，非臣所敢当也。 帝顾左右曰： 他人不知辞此。 命有司别置马轿赐之，俾乘至殿门下。
乙巳，塔思布哈、奇塔特布济克言： 诸人恃恩径奏，玺书不由中书，直下翰林院给与者，今核其数，自大德六年至至大元年所出，凡六千三百馀道，皆干田土、户口、金银铁冶、增馀课程、进贡奇货、钱谷、选法、词讼、造作等事，害及于民，请尽追夺之。今后有不由中书者，乞勿与。 制可。
丙午，定制：大成至圣文宣王春、秋二丁释奠用太牢。
二月，戊午，赐真定路饥。
癸亥，皇太子如五台佛寺，以王约从。既至，约谏不可久留，太子然之，即还上京。
罢行泉府院，以市舶归之行省。
乙丑，以和林屯田有收，给赏官吏军士有差。
壬申，令各卫董屯田官三年一易。
甲戌，弛中都酒禁。
三月，己丑，辽阳行省右丞洪万诉高丽国王王璋不奉国法、恣暴等事，中书省请令洪万与璋辩对。敕中书毋令辩对，令璋从太后之五台山。
以梁王在云南有风疾，命诸王娄都尔代镇云南。
庚寅，帝如上都。御史台言： 京师工役繁兴，加之岁旱民饥，狂愚易惑，今乘舆行幸，请命丞相一人留守京师，著为令。 从之。
甲辰，中书省言： 国家岁赋有常，顷以岁俭，所入曾不及半，而去岁所支，钞至千万锭，粮三百万石。陛下尝命汰其求刍粟者，而宣徽院勃克逊竟不能行，视去岁反多十三万石，请用知钱谷者二三员于宣徽院佐理之。又，中书省断事官，大德十年四十三员，今皇太子位增二员，诸王库库楚等亦各增一员，非旧制。臣等以为皇太子位所增宜存，诸王者宜罢。 并从之。
乙巳，中书省言： 中书为百司之首，宜先汰冗员。 帝曰： 百司所汰，卿等宜定议；省臣去留，朕自筹之。 
夏，四月，甲寅，中书省言： 江浙杭州驿，半岁之间，使人过者千二百馀；有桑乌保赫鼎等进狮、豹、鸦、鹘，留二十有七日，人畜食肉千三百馀斤。请自今远方以奇兽异宝来者。 依驿递；其商人因有所献者，令自备资力。 从之。
辛酉，立兴圣宫江淮财赋总管府。
癸亥，摘汉军五千，给田十万顷，于直沽沿海口屯粮。
壬午，诏中都创皇城角楼。中书省言： 农事正殷，蝗蝝遍野，百姓艰食，请依前旨罢其役。 帝曰： 皇城若无角楼，何以壮观！先毕其功，馀者缓之。
以建新寺，铸提调、监造三品银印。
益都诸路蝗。
五月，丁酉，以阴阳家言，自今至圣诞节不宜兴土，权停新寺工役。
六月，癸亥，选官督捕蝗。
从皇太子言，禁诸赐田者驰驿征租扰民。
庚午，中书省言： 奉旨即停新寺工役，其亭苑鹰坊诸役，请并罢。又，太医院遣使取药材于陕西、四川、云南、费公帑，劳驿传。臣等议，事干钱粮，隔越中书径行，宜禁止。 并从之。
以大都隶儒籍者四十户充文庙乐工。
从皇太子请，改典乐司提点、大使等官为卿、少卿、丞。
甲戌，以宿卫之士比多冗杂，遵旧制，存蒙古、色目之有阀阅者，馀皆革去。
皇太子言： 宣政院文案不检核，于宪章有碍，遵旧制为宜。 从之。
安西王阿南达既以谋逆诛，国除，其秦中版赋入詹事院。至是大臣请封其子复国，太子以问王约，约曰： 安西以何罪诛？今复之，何以惩后！ 议遂寝。
乙亥，中书省言： 宣政院奏免僧道田租；臣等议，田有租，商有税，乃祖宗成法，不当免。 诏依旧制征之。
秋，七月，癸未，河决归德府境。
己亥，河决汴梁之封丘。
四川肃政廉访使赵世延修都江堰，民便之。蒙古军士科差繁重，而军士就戍往来者多害人，军官或抑良为奴。世延悉正其罪，除其弊。
八月，癸酉，复置尚书省。
初，帝从托克托、嘉珲、帕合哩鼎言，欲复置尚书省，分理财用。至是约苏言钞法大怀，请更之，令工役画新钞式以进，又与保巴议立尚书省，帝命与塔斯布哈集议。保巴言： 政事得失，皆前日中书省臣所为。今欲举正，彼惧有累，孰愿行者！臣请旧事从中书，新政从尚书。其尚书省官，请以奇塔特布济克、托克托为丞相，三宝努、约苏为平章，保巴为右丞，王罴参知政事。以画新钞式者为印钞库大使。 并从之。塔斯布哈言： 此大事，遽尔更张，乞与老臣更议之。 帝不从。三宝努言： 尚书省既立，更新庶政，变易钞法，用官六十四员，其中宿卫之士有之，品秩未至者有之，未历仕者有之。此皆素习于事，既已任之，宜勿拘例，授以宣敕。 制可，仍改各行中书省为行尚书省，条画颁示天下，敢有阻挠者罪之。
己未，置太子右卫率府，命左丞相托克托、御史大夫布琳尼敦领府事，取河南蒙古军万馀人隶之。
王约曰： 左卫率府，旧制有之，今置右府何为？诸公深思之，不可以累储宫也。 太子又命取安西军器给宿卫士，约谓詹事鄂勒哲曰： 詹事移文千里取兵器，人必惊疑。主上闻之奈何？ 鄂勒哲愧谢曰： 实虑不及此。 又命福建取绣工童男女六人，约言曰： 福建去京师六七千里，使人父子相离，有司承风动扰，岂美事耶？ 太子即命止之，称善再三。家令薛居言陕西分地五事，命往理之，约不为署行，语之曰： 太子，潜龙也，当勿用之时，为飞龙之事，可乎？ 遂止。太子喜，谕群下曰： 事未经王彦博议者，勿启。 一日约方启事，一宦官侍侧，太子问曰： 自古宦官坏人家国，有诸？ 对曰： 宦官善恶皆有之，但恐处置失宜耳。 太子深然其言。彦博，约字也。
是月，司徒、加平章政事石天麟薨。
天麟在世祖时，以忠直见称。江南道观偶藏宋主遗像，有僧素与交恶，发其事，将置之极刑。世祖以问天麟，对曰： 辽国主、后铜像在西京者，今尚有之，未闻有禁令也。 事遂寝。世祖尝以所御金龙头杖赐之，曰： 卿年老，出入宫掖，杖此可也。 殁年九十二。追封冀国公，谥忠宣。
九月，庚辰朔，诏： 朝廷得失，军民利害，有上言者，皆得实封以闻，在外者赴所属转达。各处人民，饥荒转徙复业者，逋欠并行蠲免，仍除差税三年。田野死亡，遗骸暴露，官为收拾。 
颁行至大银钞，诏曰： 昔我世祖皇帝，始造中统交钞以便民用，岁久法隳，亦既更张，印造至元宝钞。逮今又二十三年，物重钞轻，不能无弊，乃循旧典，改造至大银钞，颁行天下。至大银钞一两，准至元钞五贯，白银一两，赤金一钱。随路立平准行用库，买卖金银，倒换昏钞；或民间丝绵布帛，赴库回易，依验时估给价。随处路府州县，设立常平仓以权物价，丰年收籴菽麦米谷，青黄不接之时，比附时估，减价出粜，以遏沸涌。金银私相买卖及海舶兴贩金、银、铜钱、丝锦、布帛下海者，并禁之。中统交钞，诏书到日，限一百日尽数赴库倒换；诸色课程，如收至大银钞，以一当五颁行。至大银钞二两至一厘，定为一十三等，以便民用。 元之钞法，至是凡三变云。
监察御史张养浩言立尚书省不便；既立，又言变法乱政，将祸天下；台臣抑而不闻。养浩曰： 昔僧格用事，台臣不言，后几不免。今御史既言，又不以闻，台将安用！ 
江南治书侍御史敬俨，以议立尚书省不便忤宰臣意，适两淮盐法久杯，乃左迁俨为转运使，欲陷之。俨至，黜贪厘弊，课役增羡至二十五万引。河南省臣来会盐筴，欲以所增羡为岁入常额。俨以民罢已甚，以羡为额，是病民以为己也，不可。乃止。
癸未，尚书省言： 古者设官分职，各有攸司。方今地大民众，事益繁冗。若使省臣总挈纲领，庶官各尽厥职，其事岂有不治！顷岁省务壅塞，朝夕惟署押文案，事皆废弛。天灾民困，职此之由。请自今省部一切皆令从宜处置，大事或须上请，得旨即行，用成至治；上顺天道，下安民心。 又言： 国家地广民众，古所未有。累朝格例，前后不一，执法之吏，轻重任意，请自太祖以来所行政令九千馀条，删除烦冗，使归于一，编为定制。 并从之。
以大都城南建佛寺，立行工部，领行工部事三人，行工部尚书二人，仍令尚书左丞相托克托兼领之。
丙戌，帝至自上都。
诏访求先朝旧臣，特除耶律希亮翰林学士承旨。希亮，铸之子也，先事世祖为符宝郎，累迁吏部尚书，屡进谠言，为世祖所嘉纳，以足疾谢事，家居二十馀年，至是复召用。寻命知制诰兼修国史。希亮以职在史官，乃类次世祖嘉言善行以进。
癸巳，以薪价贵，禁权豪畜鹰犬之家不得占据山场，听民憔采。
丙申，御史台言： 顷年岁凶民疾，陛下哀矜赈之，获济者众。今山东大饥，流民转徙，请以本台没入赃钞万锭赈救之。 制日。
又言： 比者近侍为人奏请，赐江南田一千二百三十顷，为租五十万石，请拘还官。 从之。
巳亥，始制钱。先是行钞法，虽皆以钱为文，而废钱弗铸。至是始于大都立资国院，山东、河南、辽阳、江淮、湖广、四川立泉货监六，产铜之地立提举司十九，铸钱。曰至大通宝者，每一文准银钞一厘，曰大元通宝者，准至大钱十文，与历代钱通用。其当五、当三、折二，并以旧数用之。既而御史台言： 至大银钞始行，品目繁多，民犹未悟，而又兼行铜钱，虑有相妨。今民间拘收铜器甚急，民殊不便，请与省臣调议。 不报。
尚书省言： 三宫内降之旨，曩中书奏请勿行，臣等谓宜仍旧行之。倘于大事有害，则复奏请。中书之务，请以尽归臣等。至元二十四年，凡宣敕亦以尚书省掌之，今臣等议，宜从尚书省任人，而以宣敕散官委之中书。 从之。
詹事院启太子，金州献瑟瑟洞，请遣使采之。太子曰： 所宝维贤，瑟瑟何用焉！若是者，后勿复闻。 先是近侍言贾人有献美珠者，太子曰： 吾服御雅不喜饰以珠玑，生民膏血，不可轻耗。汝等当广进贤才，以恭俭爱人相规，不可导以奢靡蠹财也。 
丁未，三宝努言养豹者害民为甚，诏禁之，有复犯者，虽贵幸亦加罪。
冬，十月，庚戌朔，以皇太子为尚书令。
初，帝从塔特布济等言，凡中书宣敕，皆以尚书掌之。至是太子言： 旧制，百官宣敕皆归中书，以臣为中书令故也。自今敕牒宜令尚书省给降，宣命仍委中书。 从之。
以郝彬为参知政事。彬见尚书省诸同列生事要功，杀无罪之人，务积诚意相开引，或从或违，横不可制。旋命兼大司徒，不拜。彬见皇太子，恳辞至力，因称疾笃，遂得归。
丙辰，约苏言： 江南平垂四十年，其民止输地税、商税，馀皆无与。其富室有蔽占王民，奴使之者，动辄百千家，有多至万家者。请自今有岁收粮五万石以上者，令石输二升于官，仍质一子为军；所输之粮，半入京师以养卫士，半留于彼以备凶年。富国安民，无善于此。 诏如其言行之。
辛酉，弛酒禁，立酒课提举司。
尚书省以钱谷繁剧，增户部侍郎、员外郎各一员；又增礼部侍郎、郎中各一员，凡言时政者属之。
立太庙廪牺署，设令、丞各一员。
乙丑，以皇太后有疾，诏释天下大辟百人。
癸酉，尚书省言： 比年拣汰冗官之故，百官俸至今未给，请如大德十年所设员数给之，馀弗给。 从之。
加知枢密院事图呼鲁左丞相。
戊寅，御史台言： 常平仓本以益民，然岁不登，遽立之必反害民，罢之便。 又言： 岁凶乏食，不宜遽弛酒禁。 诏与省臣议。
是月，右丞相阿实克布哈薨。
阿实克布哈忠直廉介，尝命出太府金分赐诸王、贵戚及近侍。方出朝，见一人仓皇若有所惧状，曰： 此必盗金者。 召诘之，果得黄金五十两，白金百两，以闻；就以金赐之，命诛盗者，辞曰： 盗诛固当，金非臣所宜得，愿还金以赎盗死。 帝悦而从之。有以左道惑众者，大室多信之，捕置于法。后追封顺宁王，谥忠烈。
十一月，庚辰朔，以徐、邳连年大水，悉免今岁差税；又以东平、济宁荐饥，免差税之半，下户悉免之。
增吏部郎中、员外郎、主事各一员，令考功以行黜陟。
八百媳妇及大小彻里诸蛮作乱，诏遣云南右丞索勒济尔威往招谕之。此至，为贼所赂，复肆攻掠，遂以败还，命严鞫之。
乙酉，尚书省及太常礼仪院言： 郊祀者，国之大典。今南郊之礼已行而未备。北郊之礼，尚未举行。今年冬至祀天南郊，请以太祖配；明年夏至祀地北效，请以世祖配。 制可。
辛丑，尚书省言： 国之粮储，岁费浸之，而所入不足。今岁江南颇熟。欲遣和籴，恐米价倍僧，请以至大钞二千锭分之江浙、河南、江西、湖广四省，于来岁诸色应支粮者，视时直予以钞，可得百万；不给则足以各省钱。 从之。
丁未，择卫士子弟充国子学生。
十二月，乙卯，帝亲飨太庙，上太祖圣武皇帝谥、庙号及光献皇后谥，又上睿宗景襄皇帝谥、庙号及庄圣皇后谥。
武昌妇人刘氏，诣御史台诉三宝努夺其所进亡宋玉玺一，金椅一，夜明珠三。诏尚书省臣及御史中丞杂问。乃三宝努谪武昌时与刘往来，及三宝努贵，刘托以追逃婢来京师，至三宝努家，见逃婢所窃物，以问，三宝努不答，刘忿，诉于台。狱成，以刘氏为妄，杖之归籍。时三宝努已晋太保，而素行不孚于众如此。
丙辰，并中书省左右司。
遣使往诸路分拣逋负，合征者征之，合免者免之。
辛酉，申禁汉人执弓矢、兵仗。
壬戌，阳曲县地震，有声如雷。
丁丑，诏： 封赠内外百官，三品以上者许请谥。凡请谥者，许其家具本官平日勋劳、政绩、德业、艺能，经由所在官司保勘，与本家所供相同，转申吏部考覆呈都省，都省准拟，令太常礼仪院验事迹定谥。若勋戚大臣奉旨赐谥者，不在此例。 
商议辽阳行中书省事洪君祥卒。君祥自少受知世祖，许为远大之器。从南伐，战功较多，及退居，则绝口不言时事。
浦江郑文嗣家，十世同居，凡二百四十馀年，一钱尺帛，无敢私者。文嗣卒，从弟大和继主家事，益严而有恩，家庭中凛如官府，子弟稍有过，颁白者犹鞭之。每遇岁时，大和坐堂上，群从子侄皆盛衣冠雁行立左序下，以次进拜跪，奉觞上寿毕，皆肃容拱手，自右趋出，足武相衔，无敢参差者。见者嗟慕，谓有三代遗风。有司以状闻，诏表其门，复其役。
大和方正，不奉浮屠、老子教，冠婚丧葬，必稽硃熹《家礼》而行，执亲丧，三年不御酒肉。子孙从化，皆孝谨，虽尝仕宦，不敢一毫有违家法。诸妇惟事女工，不使预家政。宗族、闾里，皆怀之以恩。家蓄两马，一出则一为之不食，人以为孝义所感。
初，李孟既逃去，有谮于帝者曰： 内难初定时，孟尝劝皇太子自取。 帝弗之信。一日，太子侍夜宴，饮半，忽戚然改容，帝曰： 吾弟何不乐？ 太子从容起谢曰： 赖天地、祖宗神灵，神器有归。然成今日母子、兄弟之欢者，李道复之功为多。适有所思，不自知其变于色耳。 道复，孟之字也。帝感其言，即命访孟，得之许昌陉山，遣使召之。
