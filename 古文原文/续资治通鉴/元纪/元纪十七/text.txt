起旃蒙单阏四月，尽著雍敦牂十二月，凡三年有奇。
◎延祐二年
夏，四月，戊寅朔，日有食之。
辛巳，赐进士恩荣宴于翰林院。
辛丑，赐会试下第举人七十以上，从七流官致仕，六十以上，府、州教授；馀并授山长、学正；后勿援例。
敕： 诸王分地，仍以流官为达噜噶齐，各位所辟为副达噜噶齐。 
命李孟等类集本朝条格，俟成书，闻奏颁行。
乙巳，帝如上都。
宣徽院以供尚膳，遣人猎于归德，敕以其扰民，罢之。
自特们德尔定括田之议，遣人分行各省，苛急烦扰，江西为甚。是月，赣州民蔡五九聚众作乱，远近骚动。
五月，戊申朔，改给各道廉访司银印。
复立陕西诸道行御史台。
乙丑，秦州成纪县山移。是夜，疾风电雹，北山南移至夕河川，次日再移；平地突出士阜，高者二三丈，陷没民居。敕遣官核验赈恤。
监察御史马祖常言： 山，不动之物，今之动者，由在野有当用不用之贤，在官有当言不言之佞，故致然耳。 
甲戌，加授宦者中尚卿续元晖昭文馆大学士。
六月，戊戌，河决郑州。
辛丑，以济宁、益都亢旱，汰省卫士刍粟。
赣州贼蔡五九围宁都，焚四关，戕赵同知，分掠郡邑。秋，七月，乙卯，遣兵捕讨蔡五九。
甲子，江南、湖广道奉使温迪罕，言廉访使公田多取民租，宜复旧制，从之。
癸酉，命特们德尔总宣政院事。
是月，畿内大雨，漷州、昌平、香河、宝坻等县水，没民田庐。
八月，丙戌，官军击蔡五九，宁都围解。五九益修攻具，招集失业之民，势益张，遂陷汀州宁化县，僭称王号；遣江浙行省平章章律等率兵讨之。
己丑，帝至自上都。
乙未，台臣言： 蔡五九之变，皆由鼐智密鼎经理田粮，与郡县横加酷暴，逼抑至此；新丰一县，撤民庐千九百区，夷墓扬骨，虚张顷亩，流毒居民。请罢经理及冒括田租。 时台臣不敢斥言特们德尔建议之非，但言有司奉行不善，帝悟其弊，命罢其役。诏下，民大悦，由是五九之势渐衰。
壬寅，增国子生百员，岁贡伴读四员。
诏江浙行省印《农桑辑要》万部，颁降有司遵守劝课。
旌表贵州达噜噶齐相兀孙妻死节。
监察御史纳琳言事忤旨，帝怒叵测，中丞杨多尔济救之，一日至八九奏，曰： 臣非爱纳琳，诚不愿陛下有杀御史之名。 帝曰： 为卿宥之，可左迁昌平令。 多尔济曰： 以御史宰京邑，无不可者。但以言事而得左迁，恐后之来者用是为戒，不肯复言矣。 帝不允。后数日，帝读《贞观政要》，多尔济侍侧，帝顾谓曰： 魏征，古之遗直也，朕安得用之？ 对曰： 直由太宗。太宗不听，征虽直，将焉用之！ 帝笑曰： 卿意在纳琳耶？当赦之以成尔直。 有上书论朝政阙失，面触宰相，宰相怒，将取旨杀之。多尔济曰： 诏书云 言虽不当，无罪。 今若此，何以示信天下！果诛之，臣亦负其职矣。 帝悟，释之，于是特加昭文馆大学士、荣禄大夫，以旌其直。
时位一品者，多乘间邀王爵，赠先世，或谓多尔济可援例以请，多尔济曰： 家世寒微，幸际遇至此，已惧弗称，尚敢多求乎！且我为之，何以风励侥幸者乎？ 
九月，丁未，章律以括田逼死九人，敕吏部尚书王居仁等鞫之。
壬戌，蔡五九众溃，伏诛，馀党悉平。赏军士讨捕功，并官死事者子孙。
参知政事赵世延，居中书二十月，迁御史中丞，诏省臣自平章以下相率送之官，其礼前所无有。由是为权臣所忌，乃用皇太后旨，出世延为云南行省右丞。陛辞，帝特命仍还台为中丞。
冬，十月，庚辰，以淮西廉访使郭贯为中书参知政事。
乙未，授白云宗主沈明仁荣禄大夫、司空。
丁酉，加授特们德尔太师。
十一月，丙午，客星变为彗，犯紫微垣，历轸至壁十五宿。辛未，以星变，赦天下，减免各路差税有差。丞相哈克繖等乞避位，帝曰： 此朕之愆，岂卿等所致！其复乃职。苟政有过差，毋惮于改。又，凡可以安百姓者，当悉言之，庶上下交修，天变可弭也。 
辽东肃政廉访使尉迟德诚上疏言事，其略曰： 劳诸王以怀其心，防出入以严宫禁，正谏官以远谗佞，崇科目以求人才，立常平以备荒年，汰僧、道以宽民力，举贤良以励忠孝，抑奢侈以厚风俗 ，及拯钞法、裁冗官等事，不报。德诚寻卒。
甲戌，封武宗子和实拉为周王，出镇云南。
初，武宗立帝为太子，命以次传位于和实拉。已而丞相三宝努复劝武宗立其子，既乃以哈喇托克托言而止。至是议立太子，特们德尔欲固位取宠，乃请立皇子硕迪巴拉，又与太后幸臣实勒们谮和实拉于两宫，遂有是命。
又谮哈喇托克托为武宗旧臣，诏逮至京师。居数日，绰和尔、实勒们传两宫旨谕托克托曰： 初疑汝亲于所事，故召汝。今察汝无他，其复还镇。 托克托入谢太后曰： 臣虽被先帝知遇，而受太后及今上恩不为不深，岂敢昧所自乎！ 未几，迁江西行省左丞相。
十二月，庚寅，增置平江路行用库。
癸巳，命省臣定拟封赠通例，俾高下适宜以闻。
旌表汀州宁化县民赖禄孙孝行。
蔡五九之乱，禄孙负其母，挈其妻，随众入山避之。盗至，众散走，禄孙守母不去。盗将刃其母，禄孙以身翼蔽曰： 宁杀我，勿伤吾母。 时母病，渴，觅水不得，禄孙含唾喣之，盗相顾骇叹，不忍害，反取水与之。有掠其妻去者，众责之曰： 奈何辱孝子妇！ 使归之。事闻。赐旌表。
朝廷以吏多滞事，责曹案不如程者。令下刑部，尚书谢让曰： 刑狱非钱谷、铨选之比，宽以岁月，尚虑失实，岂可律以常法乎！ 乃入白宰相，由是刑曹独得不责稽迟。
◎延祐三年
春，正月，乙巳，赈汉阳路饥。
丙午，增置晋王府属官。
以真定、保定洊饥，禁畋猎。
改直沽为海津镇。
二月，丁丑，调海口屯储汉军隶临清运粮万户府，以供转漕。
戊寅，赈河间等处饥。
庚寅，彗灭。自去年十一月丙午始见，至是乃灭，凡百有五日。
壬子，敕卫辉、昌平守臣修殷比干、唐狄仁杰祠，岁时致祭。
三月，甲寅，敕中书右丞萧拜珠及陕西四川省臣各一员，护送周王和实拉之云南。置周王常侍府官属，以遥授中书左丞相图古勒、大司徒鄂尔多、中政使尚嘉努、山北、辽阳等路蒙古军万户博啰、翰林侍讲学士嘉珲等并常侍，中卫亲军都指挥使唐古、兵部尚书赛罕巴图鲁为中尉，仍置谘议、记室各二员，遣就镇。
癸亥，帝如上都。
壬申，鹰坊博啰等扰民于大同，敕拘还所奉玺书。
禁天下春时田猎。初议犯者抵死，左司郎中韩若愚曰： 齐宣王之囿方四十里，杀其麇鹿者如杀人之罪，孟子非之。 众以为然，遂减其刑。
太史令郭守敬卒于位，年八十六。
守敬历数、仪象之学，并为时用，其尤济时者为水利之学。决金口以下西山之伐，而京师财用饶；复三白渠以溉濒河之地，而灵夏军储足；引汶、泗以接江、淮之派，而燕、吴漕运通；建斗闸以开白浮之源，而公私陆费省。其在西夏，尝挽舟溯流而上究所谓河源者；又尝自孟门以东，循黄河故道，纵广数百里间，皆为测量地平，或可以分杀河势，或可以溉灌田土，具有图志；又尝以海百较京师至汴梁地形高下之差，或汴梁之水去海甚远，其流峻，而京师之水去海至近，其流甚缓。其言皆有征验，论者惜其未尽见用云。
夏，四月，癸酉朔，以河南流民群聚渡江，所过扰害，命行台、廉访使以见贮赃钞赈之。
横州猺蛮为寇，命湖广省发兵讨捕。
己亥，以淮东廉访司签事苗好谦善课民农桑，赐衣一袭。
庚子，命中书省与御史台、翰林、集贤院集议封赠通制，著为令。
赈辽阳、盖州及南丰州饥。
是月，前集贤大学士、商议中书省事陈天祥卒于家，年八十，谥文忠。
五月，庚申，以大都留守拜特穆尔为中书平章政事。擢中书右丞萧拜珠为平章政事，左丞阿尔哈雅为右丞，郭贯为左丞，参议布哈为参知政事。时特们德尔恃势贪虐，凶秽愈甚，于是进拜珠为平章，稍牵制之。
庚午，置甘肃儒学提举司，辽阳金银铁冶提举司。
赈衡、永等路饥。
六月，乙亥，制封孟轲父为邾国公，母为邾国宣献夫人。
丙子，融、宾、柳州猺蛮叛，命湖广行省遣官督兵捕之。
丁丑，敕： 凡鞫囚，非强盗毋加酷刑。 
丁酉，河决汴梁，没民居，发粮赈之。
秋，七月，壬子，命御史大夫巴图托欢整治台纲，仍降诏宣谕中外。
丙寅，复以雅克特穆尔知枢密院事。
八月，癸酉，以兵部尚书奇达为中书参知政事。
己卯，帝至自上都。
戊戌，置织佛像工匠提调所。
九月，辛丑，以中书左丞郭贯为集贤大学士，集贤大学士王毅为左丞。毅旋出为江浙行省左丞。
庚戌，升缙山县为龙庆州，以帝生是县故也。
己未，冀宁、晋宁路地震。
丙寅，太白经天。
冬，十月，辛未，以江南行省侍御史高昉为中书参知政事。
壬申，有事于太庙。
壬午，河南路地震。
庚寅，敕五台灵鹫寺置铁冶提举司。
丁酉，禁民有父在者不得私贷人钱及鬻墓木。
是月，周王和实拉次延安，图古勒、尚嘉努、博啰及武宗旧臣哩日、锡布鼎、哈巴勒图等皆来会。嘉珲谋曰： 天下者，我武皇之天下也。出镇之事，本非上意，由左右构斗致然。请以其故白行省，俾闻之朝廷，庶可杜塞离间；不然，事变叵测。 遂与数骑驰去。
先是哈斯罕为太师，特们德尔夺其位，出之，为陕西行省左丞相。及嘉珲等至，即与平章政事塔齐尔、行台御史大夫图鲁布、中丞托欢悉发关中兵，分道自潼关、河中府入。已而塔齐尔、托欢中悔，袭杀阿斯罕、嘉珲于河中，周王遂西行至北边金山。西北诸王察克台等闻周王至，咸率众来附。周王至其部，与定约束，十馀年间，边境宁谧。
初，宣德府人武恪，以神童游学江南。吴澄为江西儒学副提举，荐入国学肄业，选为亲王和实拉说书秀才。及以周王出镇，恪在行，王欲起兵陕西，恪谏曰： 太子此行，于国有君命，于家有叔父之命，今若向京师发一箭，史官必书太子反。 左右恶恪言，乃曰： 武秀才有母在京，合遣归。 恪遂还大都，居陋巷，教训子弟。
十一月，壬寅，命监察御史监治岭北，钩校钱粮，半岁而代。
大万宁寺僧以所佩国公印移文有司，紊乱官政，敕禁止之。
十二月，庚午，以知枢密院事图古勒为陕西行省左丞相。
丁亥，立皇子硕迪巴拉为皇太子，兼中书令、枢密使，皇后鸿吉哩氏所生也。帝以嫡子，欲立之，硕迪巴拉入谒皇太后，固辞，曰： 臣幼无能，且有兄，宜立兄，以臣辅之。 太后不许，遂立为太子，授金宝，开府，置官属。
监察御史马祖常上言： 皇太子天赋美姿，急宜招延天下硕德雅望、文采博通之士，朝夕起居以侍左右，辅养懿美，薰陶冲和。《传》云： 成王始为太子也，太公为师，周公为辅，召公为保，伯禽、唐叔与游，目不睹淫艳，耳不闻优笑，居不近庸邪。及为君也，血气既定，游习既成，虽有放心，不能夺已成之性。 今皇太子春秋鼎盛，请建立宫寮，核求名实相副，调护羽翼储闱之才；臣仆亦宜精择，不可杂以商贾冗琐之流。天下休戚之源，实在于此。 御史段辅、太子詹事郭实等并请近贤人、择师傅，帝嘉纳之。
是岁，翰林学士承旨程钜夫以病乞骸骨，归田里，不允。命尚医给药物，官其子大本郊祀署令，以便侍养，时令近臣抚视，且劳之曰： 卿，世祖旧臣，惟忠惟贞，其勉加餐粥，少留京师，以副朕心。 钜夫请益坚，特授光禄大夫，赐上尊，命群臣饮钱于齐化门外，给驿南还，敕行省及有司常加存问。
集贤学士赵孟頫，以钜夫荐起家，帝眷顾甚厚，以字呼之而不名，至是擢孟頫为翰林学士承旨。帝尝与侍臣论文学之士，以孟頫比唐李白、宋苏轼。又尝称孟頫操履纯正，博学多闻，书画绝伦，旁通佛、老之旨，皆人所不及，有不悦者间之，帝初若不闻者。又有上书者，言《国史》所载，不宜使孟頫与闻，帝乃曰： 赵子昂，世祖所简拔，朕特优以礼貌，置于馆阁，典司述作，传之后世，此辈呶呶何也！ 俄赐钞五百锭。孟頫尝累月不至宫中，帝以问左右，皆谓其年老畏寒，敕御府赐貂鼠衣。
皇庆中，命西僧必兰纳识里翻绎诸梵经典，至是特赐银印，授光禄大夫。
○仁宗圣文钦孝皇帝延祐四年（丁巳，一三一七年）
春，正月，庚子，帝谓左右曰： 中书比奏百姓乏食，宜加赈恤。朕思民饥若此，岂政有过差以致然欤？向诏百司务遵世祖成宪，宜勉力奉行，辅朕不逮，惟当省刑薄赋，庶使百姓各遂其生也。 
乙卯，诸王托克托驻云南，扰害军民，以昂辉代之。丙辰，以知枢密院事鄂勒哲为云南行省平章政事。
壬戌，冀宁路地震。
闰月，丙戌，以立皇太子诏天下，赐鳏寡孤独钞，减免各路租税有差。
辛卯，封拜特穆尔为汾阳王。
壬辰，赈汴梁等路饥。
二月，甲辰，敕郡县各社复置义仓。
戊申，授近侍鄂勒哲布哈翰林侍读学士、知制诰、同修国史。
乙丑，升蒙古国子监秩正三品，赐银印。
三月，丁卯，帝如上都。
夏，四月，己亥，德安旱，免屯田租。
戊申，达哈逊寇边，吴王多勒达等败之，赐赉有差。
乙丑，帝夜坐，忧旱，谓侍臣曰： 雨昜不时，奈何？ 萧拜珠曰： 宰相之过也。 帝曰： 卿不在中省耶？萧拜珠惶愧。顷之，帝露香默祷。既而大雨，左右以雨衣进，帝曰： 朕为民祈雨，何避焉！ 
翰林学士承旨图古勒都尔密实、刘赓等译《大学衍义》以进，帝览之，谓群臣曰： 《大学衍义》议论甚嘉，其令翰林学士阿琳特穆尔编译之。 
五月，戊寅，改太子卫率府为中翊府。
壬午，黄州、高邮、真州、建宁等处，流民群聚，持兵抄掠，敕所在有司： 其伤人及盗者罪之，馀并给粮遣归。 
以翰林学士承旨齐勒特穆尔为中书平章政事；以平章乌拜都拉为集贤大学士。己丑，擢左丞阿尔哈雅为平章政事，参政奇塔为右丞，高昉为左丞。
己丑，以参议中书省事完珠、张思明为参知政事。
浮屠妙总统有宠，敕中书官其弟五品，思明执不可。帝大怒，召见，切责之，对曰： 选法，天下公器。径路一开，来者杂遝，故宁违旨获戾，不忍隳祖宗成宪，使四方得窥陛下浅深也。 帝心然其言而业已许之，曰： 卿可姑与之，后勿为例。 乃以为万亿库提举，不与散官。
六月，戊申，中书右丞相特们德尔罢，以左丞相哈克繖为右丞相。
特们德尔贪虐日甚，中外切齿，群臣不知所为，中丞杨多尔济慨然以纠正其罪为己任。上都富民张弼，杀人系狱，特们德尔使家奴胁留守贺胜使出之，胜不可。而多尔济已廉得其赃巨万，乃与萧拜珠及胜奏发其事，内外御史共劾奏其 桀黠奸贪，欺上罔下；占据晋王田及卫兵牧地；窃食郊庙供祀马；受人珠宝之贿，动以万计。且既位极人臣，又领宣政院事，以其子巴尔济苏为之使，诸子无功于国，尽居贵显，纵家奴凌虐官府，为害百端。以致阴阳不和，山移地震，灾异数见，百姓流亡；己乃恬然略无省悔。私家之富，又在阿哈玛特、僧格之上。四海疾怨已久，愿早加显戮以示天下。 奏上，帝震怒，诏逮问，特们德尔逃匿兴圣近侍家。帝为不御酒数日以待决狱，诛其大奴同恶数人，特们德尔终不能得。多尔济持之急，徽政近臣以太后旨，召多尔济至宫门责之，对曰： 待罪御史，奉行祖宗法，非敢违太后旨也。 帝不忍伤太后意，但罢其相位，而迁多尔济为集贤学士。
己酉、乌拜都拉复为中书平章政事。
参知政事张思明，持法峭直，近臣疾之，日构谗间，迁工部尚书。帝顾左右曰： 张士瞻居工部，得毋怏怏乎？ 对曰： 勤职如初。 帝嘉叹之，旋授宣徽院副使。士瞻，思明之字也。
壬子，以工部尚书王桂为中书参知政事。
癸亥，禁总摄沈明仁所佩司空印，毋移文有司。
秋，七月，乙亥，中书平章政事李孟罢。
孟以衰病，乞解政权归田里，帝不得已，从所请。复为翰林学士，入侍宴间，礼遇尤厚。
以江浙行省左丞王毅为中书平章政事。
己丑，成纪县山崩，土石溃徙，坏田稼庐舍，压死居民。
辛卯，冀宁路地震。
帝谕省臣曰： 比闻蒙古诸部困乏，往往鬻子女于民家为婢，其命有司赎之还各部。 
帝出，见卫土有敝衣者，驻马问之，对曰： 戍守边镇逾十五年，故贫耳。 帝曰： 此辈久劳于外，留守臣未尝以闻，非朕亲见，何由知之！自今有类此者，必言于朕。 因命赐之钱帛。
八月，丙申，帝至自上都。
庚申，哈克繖奏事毕，帝问曰： 卿等日所行者何事？ 哈克繖对曰： 臣等第奉行诏旨而已。 帝曰： 卿等何曾奉行朕旨！虽祖宗遗训，朝廷法令，皆不遵守。夫法者，所以辨上下，定民志，自古及今，未有法不立而天下治者。使人君治法，宰相能守而勿失，则下民知所畏避，纪纲可立，风俗可厚。其或法驰民慢，怨言并兴，欲求治安，岂不难哉！ 
帝在御已久，犹居东宫，而饮酒无度，监察御史马祖常上言： 天子承天继统，当极保爱。玉食之御，犹必审五味之宜；酒醴之供，可不思百拜之义！大内正衙朝贺之地，虽陛下不忘东宫之旧，窃虑起民间观听之疑。且国家百年，朝仪尚阙，诚使群臣奏对之际，御史执简，史官执笔，则虽有怀奸利乞官赏者，不敢出诸其口。乞令中书集议，或三日、二日，常出视朝，则治道昭明，生民之福也。 
九月，丙寅，右丞相哈克繖言： 故事，丞相必用蒙古勋臣；臣西域人，不厌人望。 遂恳辞相位。制以宣徽院使遥授左丞相巴达锡为中书右丞相，哈克繖仍左丞相。
壬辰，岭北地震，凡三日。
冬，十月，甲午，有事于太庙。
壬寅，遣御史大夫巴图、参知政事王桂祭陕西岳镇、名山；赈恤秦州被灾之民。
癸酉，监察御史言： 官吏丁忧起复，人情惊惑，请禁止以绝侥幸。惟朝廷耆旧特旨起复者，不在禁例。 制可。
十一月，己卯，复浚扬州运河。
壬辰，谕诸宿卫： 入直各居其次，非有旨不得上殿，阑入禁中者坐罪。大臣许从二人，它官一人，门者讥其出入。 
十二月，丁酉，复广州采金、银、珠子都提举司。
饶州路大饥，米价翔踊，总管王都中以官仓之米定其价为三等，言于江浙行省，以为须粜以下等价，民乃可得食，未报，辄于下等减价十之二，使民就粜。行省怒其专擅，都中曰： 饶去杭几二千里，比议定往还，非半月不可。人七日不食则死，安能忍死以待乎！ 其民相与言曰： 公为我辈减米价，公果得罪，我辈当鬻妻子以代公偿。 会行省左右司都事王克敬言于其丞相曰： 鄱阳去此甚远，比待报，民且死。彼为仁，而吾属顾为不仁乎？ 都中乃得免。郡岁贡金，而金户贫富不常，都中考得其实，乃更定之；包银之法，户不过二两，而州县征之加十倍，都中责之一以诏书从事。
江浙行省遣王克敬往四明监倭人互市。
先是往监者惧有叵测，必严兵自卫，如待大敌。克敬至，悉去之，抚以恩意，皆帖然无敢哔者。吴人从军征日本陷于倭者，及是从至中国，诉于克敬，愿还本乡。或恐为祸阶，克敬曰： 岂有军士怀恩德来归而不之纳耶？脱有衅，吾当坐。 事闻，朝廷嘉之。
◎延祐五年
春，正月，甲戌，懿州地震。
丙子，安南来贡。
乙酉，敕： 诸王位下民在大都者，与民均役。 
丁亥，会试进士。
是月，召前中书右丞尚文为太子詹事。
河北、河南道廉访副使鄂啰言： 近年河决杞县小黄村口，滔滔南流，莫能御遏；陈、颍濒河膏腴之地浸没，百姓流散。今水迫汴城，远无数里，倘值霖雨水溢，仓猝何以防御！方今农隙，宜为讲究，使水归故道，达于江、淮，不惟陈、颍之民得遂其生，而汴城亦可恃以无患。 诏都水监与汴梁路分监修治。以二月兴工，至三月而毕。
以真定路总管曹伯启为司农丞，命至江浙议盐法。伯启既至，罢检校官，置六仓于浙东、西，设运盐官；输运有期，出纳有次，船户、仓吏资卖漏失者有罚。归报，著为令。
二月，癸巳朔，日有食之。
和宁路地震。
丁酉，秦州秦安县山崩。
戊申，建鹿顶殿于文德殿后。
辛亥，敕杭州守臣，春、秋祭淮安忠武王巴延祠。
乙卯，命中书省汰不急之役。
敕上都诸寺、权豪商贩货物并输税课。
戊午，给书西天字《维摩经》金三千两。
初，宣徽院使岁会内廷佛事之费，以斤数者，面四十万九千五百，油七万九千，酥蜜共五万馀。盖自至元三十年间，醮祠佛事之目仅百有二；大德七年，再立功德使司，增至五百馀；至是僧徒冒利无厌，岁费滋甚，较之大德，又不知几倍矣。
三月，辛酉，尚文入见，年八十二矣。帝顾太保库春而目之曰： 此自世祖皇帝效力，洁净人也。 徐谕曰： 汝知古今，识道理，练大务，皇太子托汝善辅之，有言勿吝善教，此朕意也。 文见太子，首以念祖宗、孝两宫、养德性、辨邪正陈之，太子异其言。
戊辰，廷试进士，赐呼图达勒、霍希贤以下五十人及第、出身。
癸未，命晋王伊苏特穆尔赈辽东贪民。
给金九百两，银百五十两，书金字《藏经》。
乙酉，御史台言诸司近侍隔越中书闻奏者，请如旧制论罪，从之。
曹伯启擢南台治书侍御史，上言： 扬清激浊，属在台宪。诸被枉赴诉者，实则直之，妄则加论可也。今诉冤一切不问，岂风纪定制乎！ 伯启俄去位。
夏，四月，乙亥，眈罗辅猎户成金等为寇，敕征东行省督兵捕之。
庚戌，免怀孟、河南南阳居民所输陕西盐课。时解州盐池为水所坏，命怀孟等处食陕西红盐。后以地远，改食沧盐，而仍输课陕西，民不堪命，故免之。
甲寅，以侍御史敬俨为中书参知政事。
俨初为侍御史，台臣有劾去而复职者，御史复劾之。章再上，命丞相、枢密共决之。俨曰： 如是则台事去矣。 遂即帝前奏黜之，因伏殿上，叩头请代，帝曰： 事非由汝，其复位。 至是拜参政。台臣复奏留之，俨亦陛辞，不允，赐《大学衍义》及所服犀带。旧制，诸院及寺监得奏除其僚属，岁久多冒滥，富民或以赂进，有至大官者。俨以名爵当慎惜，会台臣亦以为言，乃奏悉追夺之，著为令。
戊午，帝如上都。
五月，丁卯，以御史中丞伊拉齐为中书右丞。
壬申，监察御史言： 比年名爵冒滥，太尉、司徒、国公，接迹于朝。昔奉诏裁罢，中外莫不欣悦；近闻礼部奉旨铸太尉、司徒、司空等印二十有六，此辈无功于国，载在史册，贻笑将来。请自今，门阀贵重、勋业昭著者，存留一二，馀并革去。 从之。
癸酉，遣官分道减杖笞以下罪。
己卯，德庆路地震。
巩昌陇西县大雨，南土山崩，压死居民；给粮赈之。
太子詹事尚文，以年老不受俸，帝慰留之，仍谕其尽言教太子。寻谢病归。
六月，辛卯，御史台言： 昔遣章律等经理江浙、江西、河南田粮，虚增粮数，流毒生民，已尝奉旨俟三年征租。今及其期，若江浙、江西当如例输之，其河南请视旧例减半征之。 
乙巳，术者赵子玉等七人伏诛。时魏王阿穆尔克以罪贬高丽，子玉言于王傅司马曹图卜台等曰： 阿穆尔克名应图谶。 于是潜谋备兵器、衣甲、旗鼓，航海往高丽取阿穆尔克至大都，俟时而发。行次利津县，事觉，诛之。
西番土寇作乱，敕甘肃省调兵捕之。
以宣政院副使张思明为西京宣慰使。岭北戍士多贫者，岁凶相挺为变。思明威惠并行，边境乃安，因条上和林运粮不便十二事。帝劳以端砚、上尊。
秋，七月，壬申，御史中丞赵简言： 皇太子春秋鼎盛，宜选耆儒敷陈道义。今李铨侍东宫说书，未谙经史，请别求硕学，分进讲读，实宗社无疆之福。 制可之。
诸王布里雅敦之叛，诸王额森、实列吉及卫士多岱、巴图坐持两端，不助官军进讨，敕流额森江西，实列吉湖广，多岱衡州，巴图潭州。
癸酉，拘魏王阿穆尔克王傅印。
壬午，罢河南行省左丞陈英等所括民田，止如旧例输税。
戊子，巩昌路宁远县山崩。
加封楚三闾大夫屈原为忠节清烈公。
八月，庚子，帝至自上都。
是月，伏羌县山崩；秦州成纪县暴雨，山崩，朽壤坟起，覆没畜产。
九月，癸亥，大司农迈珠进司农丞苗好谦所撰《栽桑图说》，帝命刊印千帙，散之民间。
丁卯，以中书右丞伊拉齐为中书平章政事，左丞高昉为右丞，参知政事完珠为左丞，吏部尚书雅济格为参知政事。
甲戌，以作佛事，释重囚三人，轻囚五十三人。
己卯，以江浙行省所印《大学衍义》五十部赐朝臣。
丁亥，立行宣政院于杭州，设官八员。
大同路金城县大雨雹。
先是，播州南宁长官洛么作乱，思州守臣诏谕之。冬，十月，己丑，洛么遣人以方物入贡。
癸巳，改中翊府为羽林亲军都指挥使司。
甲午，有事于太庙。
癸丑，赣州路雩都县里胥刘景周，以有司征括田新租，聚众作乱，敕免征新租，招谕之。
十一月，丁卯，用监察御史奈曼台等言，追夺建康富民王训等白身滥受宣敕；仍禁冒籍贯宿卫及巧受远方职官、不赴任求别调者，隐匿不自首者罪之。
癸未，敕增江西茶运司荼课。
初，世祖时，置榷茶都转运司于江州，总江南及两淮茶税，寻改江西。其税自二万四千锭以渐增至一十九万二千八百锭，至是又因江西茶副帕合哩鼎言，立减引增课之法，敕以二十五万锭为额，复增至十二八万九千馀锭。郡县所输，竭山谷之产，不能充其半，馀皆酷取民间，岁以为常。时转运使得以专制有司，凡五品以下官皆杖决，州县莫敢谁何。江南佥事邓文原请罢其司，俾郡县领之，不报。
十二月，辛亥，置重庆路江津、巴县屯田，省成都岁漕万二千石。
是岁，中书平章政事、商议枢密院事齐诺乞致仕，许之，仍给半俸，终其身。
齐诺退居濮上，筑先圣燕居祠堂于历山之下，聚书万卷，延名师教其乡里子弟，出私田百亩以供养之。有司以闻，赐额历山书院。家居七年而卒，年七十一，谥景宪。
