起上章困敦七月，尽玄黓摄提格十二月，凡二年有奇。
○顺帝至正二十年（庚子，一三六零年）
秋，七月，辛酉，博啰特穆尔败贼王士诚于台州。
乙丑，陈友谅浮梁守将于光等以其县降于吴。
乙亥，诏博啰特穆尔总领达勒达汉儿军马，为总兵官，仍便宜行事。
八月，戊子，命博啰特穆尔守石岭关以北，察罕特穆尔守石岭关以南。
乙未，永平路陷。
甲辰，诏： 诸处所在权摄官员，专务渔猎百姓，今后非朝廷允许，不得之任。 
庚戌，诏： 江浙行省左丞相达实特穆尔，加太尉兼知江浙行枢密院事，提调行宣政院事，便宜行事。 
九月，乙卯朔，诏遣参知政事额森布哈等往谕博啰特穆尔、察罕特穆尔，令讲和。时博啰特穆尔调兵自石岭关直抵冀宁，围其城三日，复退屯交城。察罕特穆尔调参政阎奉先引兵与战，已而各于石岭关南北守御。
壬戌，贼陷孟州，又陷赵州，攻真定路。
癸未，贼复犯上都，右丞孟克特穆尔引兵击之，败绩。
佥山南道肃政廉访司张桢，尝劾额森布哈及枢密院副使托克托穆尔、治书侍御史努努弄权误国之罪，不报。及额森布哈等受和解之命，见博啰特穆尔、察罕特穆尔方构兵，中道迁延不进，桢又言： 额森布哈等贪懦庸鄙，苟怀自安，无忧国致身之忠。朝廷将使二家释憾，协心讨贼，此国之大事。谓宜风驰电走，而乃迂回退慑，枉道延安以西，绕曲数千里，迟迟而行。使两军日夜仇杀，黎庶肝脑涂地，实奉使者之所致也，宜急殛之以救时危。 亦不报。桢乃慨然叹曰： 天下事不可为矣！ 即辞去，结茅安邑山谷间，不复言时事。
是月，张士诚兵侵诸全，吴元帅袁实战死。
黄冈人欧普祥，故徐寿辉将也，性残暴，所过室庐皆焚荡俘掠无遗，寿辉使守袁州。陈友谅弑寿辉，征兵于普祥，普祥不听其节制，乃以袁州降于吴。友谅闻之，遣其弟友仁攻袁州，普祥与部将刘仁、黄彬击败其众，获友仁，鞭而囚之。友谅惧，遣其太师邹普胜与普祥和，约各守其境，普祥乃释友仁归。
冬，十月，甲申，以张良弼为湖广行省参知政事，讨南阳、襄、樊。
诏博啰特穆尔守冀宁，博啰特穆尔遣保保等倍道趋之，守者不纳。己亥，察罕特穆尔遣陈秉直等，以兵攻博啰特穆尔之军于冀宁，博啰特穆尔军战败。时诏以冀宁畀博啰特穆尔，察罕特穆尔以为用兵数年，惟藉冀晋给其军，以致盛强，苟与之，则彼得以足兵足食，而己无以为资。乃托言用师汴梁，寻渡河就屯泽潞拒之，调延安军交战于东胜州，再遣班布尔实以兵援之。班布尔实谓： 彼军奉诏而来，我何敢抗王命？ 察罕特穆尔怒，杀之。
十一月，甲寅朔，黄河清，凡三日。
博啰特穆尔以兵侵汾州，察罕特穆尔拒之。
癸酉，贼犯易州。
十二月，辛卯，广平路陷。
吴国公复遣夏煜以书谕方国珍。
是岁，阳翟王勒呼木特穆尔拥兵数十万，屯于穆尔古楚之地，将犯京畿，使来言曰： 祖宗以天下付汝，汝已失其大半；若以国玺付我，我当自为之。 帝遣报之曰： 天命有在，汝欲为则为之。 命知枢密院事图沁特穆尔等将兵击之，不克。军士皆溃，图沁特穆尔走上都。
关先生、沙刘二、破头潘兵入高丽，王王都出奔耽罗。其臣纳女请降，将校皆以女子配之，军士遂与高丽为姻娅，恣情往来，高丽人因各藏其马。一夕，传王令，除高丽声音者不杀，其馀并杀之。关先生、沙刘二皆死，惟破头潘及裨将左李率轻骑万人，从间道直走西京，降博啰特穆尔，听其调遣，后乃降于库库特穆尔。
○顺帝至正二十一年（辛丑，一三六一年）
春，正月，癸丑朔，赦天下。
命中书平章政事达实特穆尔、参知政事七十往谕博啰特穆尔罢兵还镇，复遣使往谕察罕特穆尔，亦令罢兵。而丞相绰斯戬与资政院使保布哈，默货无厌，视南北两家赂遗厚薄而啖之以密旨，南之赂厚，则曰密旨令汝并北，北之赂厚，则曰令汝并南。由是构怨日深，兵终不解。
乙丑，河南贼犯杞县，察罕特穆尔讨平之。
丁卯，李思齐进兵平伏羌等县。
吴院判硃亮祖，率兵击陈友谅平章王溥于饶州安仁之石港，不利而还。
吴元帅硃文辉及饶州降将余椿等，引兵次池之建德，令元帅罗友贤攻东流贼垒，擒其将李茂仲，文辉又追袭其守将赵同佥，走之。
二月，甲申，同佥枢密院事特哩特穆尔复永平、滦州等处。
吴改枢密分院为中书分省。始议立盐法，置局设官以掌之，令商人贩鬻，二十分而取其一，以资军饷。
己丑，察罕特穆尔驻兵霍州，攻博啰特穆尔。
己亥，吴置宝源局于应天府，铸大中通宝钱，使与历代钱兼行，以四百为一贯，四贯为一两，四文为一钱，其物货价值，一从民便。
丙午，吴议立茶法，凡产茶郡县，并令征之。其法，官给茶引，付诸产茶郡县，凡商人买茶，具数赴官纳钱请引，方许出境贸易，每茶一百斤，输钱二百。郡县籍记商人姓名，以凭勾稽。
巴特勒布哈以廉访使久居广东，专恣自用，诏以鄂勒哲图等为廉访司官，而除巴特勒布哈为江南行台侍御史。巴特勒布哈不受命，尽杀鄂勒哲图等。唯廉访使董钥哀请得免。
三月，癸酉，察罕特穆尔调兵讨永城县，又驻兵宿州，擒贼将梁绵住。
泗州守将薛显，以城降于吴。
先是吴遣夏煜往谕方国诊，戊寅，国珍使者来谢，且以金玉饰马鞍舆献，吴国公曰： 吾今有事四方，所需者文武材能，所用者粟米布帛，其他玩宝，非所好也。 却其献。
是月，张士诚海运粮十一万石至京师。
博啰特穆尔罢兵还，遣图鲁卜等引兵据延安，以谋入陕。
张良弼出南山义谷，驻蓝田，受节制于察罕特穆尔。良弼又阴结陕西行省平章定珠，听丞相特哩特穆尔调遣，营于鹿台，察罕特穆尔闻而衔之。
夏，四月，辛已朔，日有食之。
以张良弼为陕西行省参知政事。
察罕特穆尔遣其子副詹事库库特穆尔贡粮至京师，皇太子亲与定约，遂不复疑。库库，本察罕甥也，姓王氏，名保保，察罕养以为子。
五月，癸丑，四川明玉珍陷嘉定等路，李思齐遣兵击败之。
乙亥，察罕特穆尔以兵侵博啰特穆尔所守之地。
是月，李武、崔德等降于李思齐。
吴命同佥硃文忠城严州。时抗州为张士诚所据，距严密迩，故筑城为守备。
陈友谅将李明道犯信州，闻吴将胡大海在浙东，惧其来援，乃遣兵据玉山之草坪镇以拒敌；夏德润出兵争之，战死。
六月，乙未，荧惑、岁星、太白聚于翼。
察罕特穆尔谍知山东群盗自相攻杀，而济宁田丰降于贼，欲总兵讨之，七月，丙申，舆疾自陕抵洛，大会诸将议师期，发并州军出井径，辽、沁军出邯郸，泽、潞军出磁州，怀，卫军出白马，及汴、洛军水陆俱下，分道并进，而自率铁骑，建大将旗鼓，渡孟津，逾覃怀，鼓行而东，复冠州、东昌。
丙午，吴雄锋翼元帅王思义，克鄱阳之利阳镇，遂会邓愈兵攻浮梁。
李明道攻信州益急，吴守将胡德济，以兵少闭城固守，遣人求援于胡大海。大海即帅兵由灵溪以进，德济乃引兵出城与明道战，大海纵兵夹击，大破之，擒明道及其宣慰王汉二，送硃文忠。汉二，溥之弟也。文忠令为书以招溥，复送之建康，吴国公皆仍其旧职，用为乡导以取江西。
秋，七月，甲子，吴国公以都事范常为太平府知府，谕之曰： 太平，吾股肱郡，其民数罹兵革，疲劳甚矣，当有以安集之，使各得所。 常之官，兴学恤民，以简易为治。官廪有谷数千石，请以给民乏种者，秋稔输官，公私俱足。
己巳，忻州西北有赤气蔽天如血。
壬申，陈友谅知院张定边陷安庆，吴守将余某战败，奔还建康，吴国公怒，斩之。
八月，甲申，吴将邓愈克浮梁，陈友谅守将侯邦佐等弃城走。院判于光复攻乐平州，友谅总管萧明率众拒战，光击败，擒之，遂克乐平。
吴将胡大海率兵攻绍兴，部将张英，恃勇轻进，至城下，遇伏被执，死之。大海围城久不下，乃引还。
乙酉，大同路北方夜有赤气蔽天，移时方散。
先是硃文忠送李明道至，吴国公问； 陈氏何如？ 明道具言： 友谅弑主，将士离心，且政令不一，擅权者多。骁勇之将如赵普胜者，又忌而杀之，虽有众，不足用也。 及安庆之陷，公遂决意伐之，召谕诸将，各厉士卒以从。徐达进曰： 师直为壮，今我直而彼曲，焉有不克！ 刘基亦言于公曰： 昨观天象，金星在前，火星在后，此师胜之兆也。 
公于是命徐达、常遇春等先发；庚寅，亲乘龙骧巨舰，率舟师溯流而上，友谅江上斥候，望风奔遁。戊戌，至安庆，敌固守不战，公以陆兵疑之，乃命廖永忠、张志雄以舟师击其水寨，破敌舟八十馀艘，遂复安庆，长驱至小孤山，友谅守将傅友德及丁普郎迎降。壬寅，次湖口，遇友谅舟出江侦逻，命常遇春击之，敌舟退走，乘胜追至江州。友谅亲率兵督战，公分舟师为两翼，夹击友谅，大破之，获其舟百馀艘。友谅穷蹙，夜半，挈妻子弃城走武昌。癸卯，公入江州，复遣达进兵追之。达闻友谅欲出沔阳战舰来拒战，乃屯沌口以遏之。
甲辰，吴遣兵攻南康，克之，改为西宁府。又分遣将士略各城之未下者，东流、蕲、黄、广济、饶州相继降。
是月，察罕特穆尔率师至盐河，遣库库特穆尔及诸将阎思孝等会关保、浩尔齐军，由东阿造浮桥以济，贼以二万馀众夺之，关保、浩尔齐且战且渡，遂拔长清。以精卒五万捣东平，东平伪丞相田丰遣崔世英等出战，大破之，斩首万馀级，直抵城下。察罕特穆尔以田丰据山东久，军民服之，乃遗书谕以逆顺之理，丰与王士诚皆降，遂复东平、济宁，令丰为前锋，从大军东讨。
时察罕特穆尔犹未渡河，群贼皆聚于济南，而出兵齐河、禹城以相抗。察罕特穆尔分遣奇兵间道出贼后，南略泰安，逼益都，北徇济阳、章丘及濒海郡邑，乃自将大军渡河，与贼将战，大败之。棣州俞宝、东昌杨诚皆降，鲁地悉定。
吴国公闻之，遣使与察罕特穆尔通好，谓左右曰： 察罕虽假义师，图恢复，乃与博啰兵争不解，屡格君命，此岂忠臣之为乎！又闻其好名，如田丰为人倾侧，察罕待如心腹，则暗于知人矣。古之名将，洞察几微，智谋弘远，使人不可测度，察罕岂知此乎！吾今遣人往与通好，观其所处何如，然后议之。 
九月，辛亥，陈友谅建昌守将王溥等降于吴。
甲寅，吴星源翼判官俞茂攻德兴，克之。
戊午，阳翟王勒呼木特穆尔伏诛。
壬戌，四川贼兵陷东川郡县，李思齐调兵击之。
壬申，命博啰特穆尔于保定以东、河间以南从便屯种。
是月，命兵部尚书齐齐克布哈、侍郎韩祺征海运粮于张士诚。
蜀刘桢密言于明玉珍曰： 西蜀形胜，东有瞿唐，北有剑阁，沃野千里。自遭青巾之虐，人物凋耗，大王抚有之，休养伤残之民，用贤治兵，可以立不世之业，当于此时称大号以系人心。 玉珍骇然曰： 此非我敢望也！ 桢曰： 大王所部皆四方之人，若谦让犹豫，一旦将士思乡土，瓦解星散，大王谁与建国乎？ 玉珍犹不听。已而桢复言之，玉珍乃谋以明年僭号。
冬，十月，察罕特穆尔进兵逼济南城，齐河、禹城皆来降，南道诸将亦报捷。再败益都兵于好石桥，东至海滨，郡邑闻风皆送款，济南乃下。诏拜中书平章政事，兼知河南、山东行枢密院事，陕西行台中丞如故。
察罕特穆尔令参政陈秉直、刘珪守御河南，而自驻山东，移兵围益都，环城列营凡数十，大治攻具，百道并进。贼悉力拒守，察罕特穆尔复掘重堑，筑长围，遏南洋河以灌城中，城中益困。
十一月，戊午，吴国公命参政常遇春率兵救长兴。
先是张士诚遣其司徒李伯升以众十馀万攻长兴，水陆并进，城中兵少，不能御。公在江州，即命华高、费聚等率三路兵往援，而诸军战皆不利，遂溃。耿柄文婴城固守，左副元帅刘成出战死。于是敌复围城，结九寨，为楼车下瞰城中，取土石填壕隍，放火烧水关，城中昼夜应敌，凡月馀，内外不相闻。公以围久不解，故复命遇春往救。
己未，吴遣平章吴弘等攻抚州，陈友谅右丞邓克明据城拒守，佥院邓愈自临川间道夜袭之，黎明至。兵由东、西、北三门入，克明单骑出南门走，自度不能免，乃诣愈降。愈留克明于军中，令其弟志明还新淦，收其故部曲。克明因请往江州见吴国公，愈以兵送之，至中途，克明逃归新淦。
戊辰，黄河自平陆三门碛下至孟津五百馀里皆清，凡七日。命秘书少监程徐祀之。
甲戌，吴常遇春兵至长兴，李伯升弃营遁。遇春追击，俘斩五千馀人。
是月，察罕特穆尔、李思齐遣兵围鹿台，攻张良弼，诏和解之，俾各还汛地，兵乃解。
十二月，己亥，陈友谅江西行省丞相胡廷瑞、平章祝宗，遣宣使郑仁杰诣江州纳降于吴。仁杰言廷瑞之意，以将校久居部曲，人情相安，既降之后，愿不以改属它人，吴国公有难色，刘基蹴所坐胡床，公悟，乃许诺，以书报曰： 郑仁杰至，言足下有效顺之诚，此足下明达也；又恐分散所部属它将，此足下过虑也。吾起兵十年，奇士、英才，得之四方多矣，有能审天时，料事机，不待交兵，挺然委身来者，尝推赤心以待，随其才任使之，兵少则益之以兵，位卑则降之以爵，财乏则厚之以赏，安肯散其部伍，使人自疑，负来归之心哉！且以陈氏诸将观之，如赵普胜骁勇善战，以疑见戮，猜忌若此，竟何所成！近建康龙湾之役，予所获长张、梁铉诸人，用之如故，视吾诸将，恩均义一。长张破安庆水寨，梁铉等攻江北，并膺厚赏。此数人者，自视无复生理，尚待之如此，况如足下以完城来归者耶！得失之机，间不容发，足下当早为计。 
是岁，京师大饥，屯田成，收粮四十万石。赐司农丞胡秉彝上尊、金币以旌其功。
○顺帝至正二十二年（壬寅，一三六二年）
春，正月，辛亥，胡廷瑞得吴国公书，意遂决，遣其甥同佥康泰至江州降。
甲寅，诏李思齐讨四川，张良弼平襄汉。时两军不和，故有是命。
吴国公以胡廷瑞等降，遂发九江，如龙兴。己未，师次樵舍，廷瑞与祝宗遣人赍陈氏所授丞相印及军民粮储之数来献。辛酉，公至龙兴，廷瑞、宗率行省僚属迎谒于新城门，公慰劳之，俾各仍旧职。壬戌，公入城，军令肃然，民皆安堵。谒孔子庙，过铁柱观，复出城开宴于滕王阁。明日，命存恤鳏寡孤独，放陈友谅所畜鹿于西山。
戊辰，筑台于城北龙沙之上，召城中父老民人悉集台下，谕之曰： 自古攻城略地，锋镝之下，民罹其殃。今尔民得骨肉安全，生理无所苦者，皆丞相胡廷瑞灼见天道，先机来归，为尔民之福也。陈氏据此，军旅百需之供，尔民甚苦之。今吾悉去其弊，军需供亿，俱不以相累。匀等各事本业，毋游惰，毋作非为以陷刑辟，毋交结权贵以扰害良民，各保父母妻子，为吾良民。 于是民皆感悦。
建昌王溥，饶州吴弘，各率众来见，袁州欧普祥遣其子文广来见，公厚赐遣之。邓克明既逃归新淦，复收集旧部曲，仍肆劫掠；至是欲复降，恐见诛，乃诈为商贾，乘小舟至龙兴城下，潜使人觇可否为去就。事觉，被执，并获克明，公责其反覆，囚送建康。
丁卯，诏以太尉鄂勒哲特穆尔为陕西行省左丞相。仍命察罕特穆尔屯种于陕西。申谕李思齐、张良弼等各以兵自效。
以额森特穆尔为中书右丞。
辛未，宁州土官陈龙，遣其弟良平率分宁、奉新、通城、靖安、德安、武宁六县民兵降于吴；癸酉，守吉安土军元帅孙本立、曾万中与其弟粹中，诣龙兴纳款。吴国公以本立为江西行省参政，万中都元帅，粹中行军指挥，俾还守吉安。
乙亥，陈友谅平章彭时中，以龙泉降于吴，命仍其旧职。
二月，丁丑朔，盗杀陕西行省右丞塔布岱。
癸未，吴金华苗军元帅蒋英、刘震、李福叛，杀守臣参政胡大海及郎中王恺、总管高子玉。
初，大海下严州，震等自桐庐来降，大海喜其骁勇，留置麾下，待之不疑。至是震等谋乱，以大海遇己厚，未忍发，福曰： 举大事宁顾私恩乎！ 众从之，以书通衢、处苗帅李佑之等，约以二月七日同举兵。是日，蒋英等入分省署，阳请大海观弩于八咏楼下。大海出，将上马，英令其党钟矮子跪马前，阳诉曰： 蒋英等欲杀我。 大海未及答，反顾英，英抽出铁锤，若击矮子状，因中大海脑，仆地，英即断其首，复杀大海子关住。执王恺，恺正色曰： 吾职居郎署，同守此土，义当死，宁从贼耶！ 刘震欲全之，贼党吴得真与恺有隙，曰： 无自遗患。 遂杀恺及其子寅，掾史章诚亦死之。
典吏李斌，怀省印缒城走严州，告变于硃文忠，文忠遣元帅何世明、掾史郭彦仁等率兵讨之。至兰溪，英等惧，乃驱掠城中子女西走，降于张士诚。大海养子德济闻难，引兵奔赴，吴国公即命左司郎中杨元杲至金华，总理军储事，文忠亦率将士至，镇抚其民。
大海长身铁面，智力过人，尝自诵曰： 我本武人，不读书；然吾行军知有三事，不杀人，不掠人妇女，不焚人庐舍而已。 
乙酉，彗见于危，光芒长丈馀，色青白。
丁亥，吴处州苗军元师李佑之、贺仁得等，闻蒋英等已杀胡大海，亦作乱，杀院判耿再成、都事孙炎、知府王道同及硃文刚等，据其城。硃文忠闻乱，遣元帅王祐等率兵屯缙云以图之。
再成累著劳绩，自偏裨擢居帅职。至是佑之等叛，再成方与客饭，闻变即上马，收兵不及，迎贼骂曰： 贼奴，国家何负于汝，乃敢反耶！ 贼争刺再成，再成挥剑连断数槊，兵及其颈，堕马，大骂不绝口死。炎初被执，幽空室中，贼环守胁之降，炎不屈。仁得以炙雁斗酒馈炎，炎不受，大骂曰： 今日乃为鼠所困！我死，为主；尔反覆贼，死，狗且不食！ 守卒怒，拔刀叱炎解衣，炎曰： 此紫绮，乃主上赐我者，吾当服以死。 贼遂害之。
辛卯，吴国公既定洪都，乃经度城守，以旧城西南临水，不利守御，命移入三十步，东南空旷，复展二里馀。以邓愈为江西行省参政，留守洪都，万思诚为行省都事以佐之。胡廷瑞、张民瞻、廖永坚、傅献、潘友庆等从公还建康。
丁酉，彗犯离宫西星，至三月终，光芒长二丈馀。
壬寅，吴国公闻处州之乱，命平章邵荣率兵讨之。
是月，知枢密院事图沁特穆尔奉诏谕李思齐讨四川。时思齐退保凤翔，使至，思齐进兵益门镇；使还，思齐复归凤翔。
三月，己酉，明玉珍僭称帝于蜀，国号大夏，建元天统，立妻彭氏为皇后，子升为太子。仿周制设六卿，又置翰林院承旨、学士、国子监祭酒等官。以戴寿为冢宰，万胜为司马，张文炳为司空，向大享、莫仁寿为司寇，吴友仁、邹兴为司徒，刘桢为宗伯，牟图南为翰林院承旨。分蜀地为八道，赋税十取其一。开廷试以策士，置雅乐以供郊祀之用。皆刘桢所为也。
初，张士诚闻蒋英之乱，遣其弟士信率兵万馀围诸全州。吴守将谢再兴昼夜鏖战，未决，乃遣将设伏城外，自引兵出战，战既合，伏起，大败之，擒其将士千馀人。士信愤，益乐功城，再兴虑不能支，告急于浙江行省右丞硃文忠。
时金华叛寇初定，而严州逼近敌境，处州又为叛苗所据，文忠自度兵少，不能应援。闻邵荣将至，乃与都事史炳谋曰： 兵法先声而后实，今诸全被围日久，寇势益盛，而我军少，非谋不足以制之。今邵平章来讨处州，宜借以张声势，亦制寇一奇也。 炳曰： 善！ 乃扬言右丞徐达与荣领大军至严州，克日进击，使谍者揭榜于义乌之古朴岭。士信兵见之，果惊，谋夜遁。同佥胡德济觇知之，密与再兴谋，癸丑，发壮士夜半开门出击，鼓噪从之，寇兵乱走，自相蹂践及溺死者甚众。
士信骄侈，不能拊循将士，常载妇人、乐器自随，日以樗蒲、蹴鞠、酣饮为事，部将往往效之，故至于败。
甲寅，明玉珍陷云南省治，屯金马山；陕西行省参政车力特穆尔等击败之，擒其弟明二。
癸亥，吴祝宗、康泰叛，攻陷洪都府。
初，洪都之降，非二人意，既降，复谋叛，时出语咎胡廷瑞，廷瑞反复开谕之，故未即发。及吴国公还建康，廷瑞恐二人为变，不利于己，乃微言于吴国公，公即发使诣洪都，令二人将所部兵往湖广，从徐达听征调。二人舟次女儿港，遂以其众叛，适遇商人布船，因掠其布为旗号，进劫洪都，是日暮，至城下，发鼓举火，攻破新城门。时邓愈居故廉访司，闻变，仓卒以数十骑出走，数与贼遇，且战且走，从者多遇害。愈窘甚，从抚州门出，走还建康。于是都事万思诚、知府叶琛皆死于难，公闻琛死，痛悼之。辛未，愈至建康，公遣使诣汉阳，命右丞徐达等还军讨之。
是月，命博啰特穆尔为中书平章政事，位第二，加太尉；张良弼受节制于博啰特穆尔。李思齐遣兵攻良弼，至于武功，良弼伏兵大破之。
夏，四月，己丑，禁诸王、驸马、御史台各官占匿人民，不应差役，以欲修上都宫阙故也。帝尝以上都宫殿火，敕重建大安、睿思二阁，因危素谏而止，至是复大兴工役。
吴平章邵荣及元帅王佑、胡深等兵攻处州，烧其东北门，军士乘城以入。李佑之自杀，贺仁得走缙云，耕者缚之，槛送建康，伏诛。处州复平，以王佑守之，荣乃还。
甲午，吴右丞徐达复取洪都府。
时达等师抵城下，祝宗、康泰分兵拒守，达攻破之。宗走新淦，依邓克明，后为志明所杀，函其首以献于吴。泰走广信，为追兵所获，送建康。泰，胡廷瑞之甥也。吴国公以廷瑞故，特宥之。
乙未，贼新桥张陷安州，博啰特穆尔请援于朝。
是月，绍兴路大疫。
五月，乙已朔，泉州岱布丹据福州路，福建行省平章雅克布哈击败之，馀众航海，还据泉州。参政陈友定复汀州路。
己未，中书参知政事陈祖仁，请罢修上都宫阙，疏曰： 自古人君，不幸遇艰虞多难之时，孰不欲奋发有为，成不世之功，以光复祖宗之业！苟或上不奉于天道，下不顺于人心，缓急失宜，举措未当，虽以之持盈守成，犹或致乱，而况欲拨乱世反之正乎！
 夫上都宫阙，创自先帝，修于累朝，自经兵火，焚毁殆尽，所不忍言，此陛下所为日夜痛心，亟图兴复者也。然今四海未靖，疮痍未瘳，仓库告虚，财用将竭，乃欲驱疲民以供大役，废其耕耨而荒其田亩，何异扼其吭而夺之食以速其毙乎！
 陛下追惟祖宗宫阙，念兹在兹，然不思今日所当兴复，乃有大于此者。假令上都宫阙未复，固无妨于陛下之寝处。使因是而违天道，失人心，或致大业之隳废，则夫天下者亦祖宗之天下，生民者亦祖宗之生民，陛下亦安忍而轻弃之乎！
 愿陛下以生养民力为本，以恢复天下为务，信赏必罚，以驱策英雄；亲正人，远邪佞，以图谋治道。夫如是，则承平之观，不日可复，讵止上都宫阙而已乎！ 
丙午，吴命大都督硃文正，统元帅赵德胜等同参政邓愈镇洪都；又以阮弘道为郎中，李胜为员外郎，汪广洋为都事，往佐之，程国儒知洪都府事。文正至，增浚城池，严为守备。
辛未，明玉珍遣伪将杨尚书守重庆，分兵寇龙州、清川，犯兴元、巩昌等路。
是月，张士诚海运粮十三万石至京师。
六月，戊寅，中书平章政事察罕特穆尔遣使报书于吴，言已奏朝廷，授以行省平章事，吴国公不答，因谓左右曰： 察罕书辞婉媚，是欲啖我，我岂可以甘言诱哉！况徒以书来而不反我使者，其情伪可见也。今张士诚据浙西，陈友谅据江汉，方国珍、陈友定又梗于东南，天下纷纷，未有定日，予方有事之秋，未暇与校也。 
宁海布衣叶兑，以经济自负，献书吴国公，列一纲三目，言天下大计。
其略曰： 愚闻取天下者，必有一定之规模，韩信初见高祖，画楚、汉成败，孙明卧草庐，与先主论天下三分形势者是也。今之规模，宜北绝李、察罕，南并张九四，抚温、台，取闽、越，定都建康，拓地江、广，进则越两淮以规中原，退则画长江而自守。
 夫长江天堑，所以限南北也。金陵古称龙蟠虎踞，帝王之都，诚宜建都于此，守淮以为籓屏，守江以为门户，如高祖之关中，光武之河内。以此为基，藉其兵力资财，以攻则克，以守则固，百察罕能如我何哉！
 且江之所备，莫急上流。吴、魏所争在蕲春与皖，即今江州之境。今义师已克江州，足蔽全吴；况自滁、和至广陵皆吾有，又足以遮蔽建康，襟带江州，匪直守江，兼可守淮矣。张氏倾覆，可坐而待，淮东诸军，亦将来归，北略中原，李氏可并，孙权不足为也。
 今闻察罕妄自尊大，致书明公，如曹操之招孙权。窃以元运将终，人心不属，而察罕欲效操所为，事势不侔。宜如鲁肃计，鼎足江东，以观天下之衅。 此其大纲也。
至其目有三： 张九四之地，南包杭、越，北跨通、泰，而以平江为巢穴。昔田丰说袁绍袭许以制曹公，李泌欲先取范阳以倾禄山，殷羡说陶侃急攻石头以制苏峻，皆先倾敌巢穴。今欲攻张氏，莫若声言掩取杭、嘉、湖、越，而大兵直捣平江。平江城固，难以骤拔，则以锁城法困之。锁城者，于城外矢石不到之地，别筑长围，环绕其城，长围之外，分命将卒，四面立营，屯田固守，断其出入之路，分兵略定属邑，收其税粮以赡军中。彼坐守空城，安和不困！平江既下，巢穴已倾，杭、越必归，馀郡解体，此上计也。
 张氏重镇在绍兴，悬隔江海，所以数攻而不克者，以彼粮道在三江斗门也。若一军攻平江，断其粮道，一军攻杭州，绝其援兵，绍兴必拔。所攻在苏、杭，所取在绍兴，所谓多方以误之者也。绍兴既拔，杭城势孤，湖、秀风靡。然后进攻平江，犁其心腹，江北馀孽，随而瓦解，此次计也。
 方国珍狼子野心，不可驯狎。往年大兵取婺州，彼即奉书纳款，后遣夏煜、陈显道招谕，彼复狐疑不从。顾遣使从海道报元，谓江东委之纳款，诱令张赍诏而来，且遣韩叔义为说客，欲说明公奉诏。彼既降我，而反欲招我降元，其反覆狡狯如是，宜兴师问罪。然彼以水为命，一闻兵至，挈家航海，中原步骑，无如之何。彼则寇掠东西，捕之不得，招之不可。夫上兵攻心，彼言杭、越一平，即当纳土，不过欲款我师耳。攻之之术，宜限以日期，责其归顺。彼自方国璋之殁，自知兵不可用，又叔义还，称我师之盛，气已先挫，今因陈显道以自通，正可胁之而从也。事宜速，不宜缓。宣谕之后，更置官吏，拘集舟舰，潜收其兵权，以消未然之变，三郡可不劳而定。
 福建本浙江一道，倚山濒海，兵脆城陋，两浙既平，彼心计浙江四道，三道既已归附，吾孤守一道安归哉！下之，一辩士力耳。如复稽送款，则大兵自温、处入，奇兵自海道入，福州必不支。福州下，帝郡迎刃解矣。威声已震，然后进取两广，犹反掌耳。 
吴国公奇其言，欲留用之，力辞，赐银币、袭衣以归。
辛巳，彗见紫微垣，光芒长尺馀，东南指，西南行；戊子，光芒扫上宰。
时山东俱平，独益都孤城犹未下，至是田丰、王士诚复谋叛。
初，丰之降也，察罕特穆尔推诚待之，数独入其帐中。及丰既谋变，乃请察罕特穆尔行观营垒，众以为不可往，察罕特穆尔曰： 吾推心待人，安得人人而防之！ 左右请以力士从，又不许，乃从轻骑十有一人，行至丰营，遂为士诚所刺。察罕特穆尔既死，丰与士诚走入益都城，众乃推库库特穆尔为总兵官，复围益都。
事闻，帝震悼，中原士庶老幼多痛惜之者。先是有白气如索，长五百馀丈，起危宿，扫太微垣，太史奏山东当大水，帝曰： 不然，山东必失一良将。 即驰诏戒察罕特穆尔勿轻举，未至而已及于难。诏赠河南行省左丞相，追封忠襄王，谥献武。其父司徒阿哩衮封汝阳王，其子库库特穆尔授中书平章政事，兼知河南、山东行枢密院事，一应军马，并听节制。仍诏谕其将士曰： 凡尔将佐，久为察罕特穆尔从事，惟恩与义，实同骨肉，视彼逆党，不共戴天，当力图报复以伸大义。 
己亥，益都兵出战，库库特穆尔生擒六百馀人，斩首八百馀级。
吴国公闻察罕死，叹曰： 天下无人矣！ 
秋，七月，乙卯，彗灭。
丙辰，荧惑见西方，须臾，成白气如长蛇，光炯有文，横亘中天，移时乃灭。
吴平章邵荣，参政赵继祖，以谋反伏诛。
荣粗勇善战，与吴国公同起兵濠州，公待之甚厚。自平处州还，遂骄蹇有觊觎心，常愤愤出怨言。部将有欲告之者，荣不自安，与继祖谋俟间作乱。至是公阅兵三山门外，荣与继祖伏兵门内，欲为变，会大风卒发，吹旗触公衣，公异之，易服从它道还。荣等不得发，遂为部下士宋国所告。公召荣等面诘之，俱状，曰： 死而已！ 公不欲即诛，幽于别室，谓诸将曰： 吾不负荣，而所为如此，将何以处之？ 常遇春曰： 荣等一旦忘恩义，谋为乱逆，公纵不忍杀之，遇春等义不与之俱生。 公乃具酒食饮食之，涕泣与诀，皆就刑。
是月，河决范阳，漂民居。
西湖书院旧有经史书版，兵后零落，行省左右司员外郎陈基白平章张士诚出官钱补刊，从之，明年而工毕。
八月，癸已，陈友谅将熊天端寇吉安，吴守将孙本立战败，走永新。天瑞复攻破永新，执本立至赣州，杀之，友谅使其知院饶鼎臣守吉安。
己亥，库库特穆尔言： 博啰特穆尔、张良弼据延安，掠黄河上下，欲东渡以夺晋宁，乞赐诏谕。 
是月，张士诚杀淮南行省左丞汪同。
同初集义兵，捍御乡井，累官徽州路治中兼元帅，领兵征饶州，单骑潜往浙。张士诚以礼召至姑苏，同见其心不纯，乃去之淮安，见左丞史椿。椿本士诚部将，与张士德皆为谋主，士德被擒，椿见诸将骄侈，又，左丞徐义数谗毁椿，椿遂有异志，见同殊相得，谓同曰： 察罕公忠，盍往见之。 同谒察罕，察罕恨相见晚，俾朝于京，拜淮南行省左丞。还，见察罕，察罕曰： 士诚非忠于国者，中原事定，平江南当自姑苏始，君与史君宜协力焉。 
未几，察罕死，椿曰： 不幸及此，宜要金陵兵往取姑苏。 乃遣使者赍书往建康。使者姑苏人，以书达士诚所，士诚大怒，使士信招与言事，同惧，不欲往，椿曰： 士诚基本未固，未必便害我辈。况四平章我尝救其危急，宜不至此。 四平章，谓士信也。同遂行，至姑苏，士诚即拘同，问曰： 我何负于汝而反？ 同曰： 我之来，以汝为元太尉，忠于国家。今汝既叛，我岂得从汝反耶？ 士信力营救之，且具酒馔为别，同曰： 为语平章，具荷厚意，吾能死忠，不能为无义生也！但我死后，诸公亦不能久富贵耳。 遂遇害。事闻，追封平阳郡公。
同既死，士诚遂发兵攻淮安，执椿，杀之。
九月，癸卯朔，刘福通以兵援田丰，至火星埠，库库特穆尔遣关保邀击，大破之。
戊辰，以知枢密院事伊苏为辽阳行省左丞相。先是贼雷特穆尔布哈、程思忠等陷永平，诏伊苏出师，遂复滦州及迁安县。
时辽东郡县，惟永平不被兵，储粟十万，刍藁山积，民居殷富。贼乘间窃入，增土筑城，因河为堑，坚守不可下。伊苏乃外筑大营，绝其樵采，数与贼战，获其伪帅二百馀人，平山寨数十；又复昌黎、抚宁二县，擒雷特穆尔布哈送京师。贼急，乃乞降于参政彻尔特穆尔，为请命于朝，诏许之，命伊苏退师。伊苏度贼必以计怠大兵，乃严备以侦之，思忠果弃城遁去，亟追至瑞州，杀获万计。贼遂东走金、复州。至是诏还京师，拜辽阳左丞相、知行枢密院事，抚安迤东兵农，委以便宜，开省于永平，总兵如故。
金、复、海、盖、乾王等贼并起，西侵兴中州，阴由海道趣永平，闻伊苏开省，乃止。伊苏亟分兵防其冲突，贼乃转攻大宁，为守将王聚所败，斩其渠魁，众溃，皆西走。伊苏虑贼窥上都，即调左丞呼哩岱提兵护上都，简精锐，自蹑贼后，贼果寇上都，呼哩岱击破之，贼众又大溃、永平、大宁始复。乃分命官属，劳来安集其民，使什伍相保以事耕种，民德之。
冬、十月，壬寅朔，江西行省平章都埒布哈，移檄讨巴拉布哈。时都埒布哈分省广州，适州城为邵宗愚所陷，执巴拉布哈，杀之。
甲戌，博啰特穆尔南侵库库特穆尔所守之地，遂据真定路。
戊子，吴池州元帅罗友贤，据州之神山寨作乱，谋与张士诚通，杭、歙震动，命常遇春率兵讨之。
辛卯，吴设关市批验所官，主通百货，盐十分而税其一，它物十五分税一。
十一月，乙巳，库库特穆尔复益都，田丰等伏诛。
库库特穆尔既袭父职，身先士卒，誓必复仇，人心亦思自奋，围城益急。贼悉力拒守，乃以壮士穴地道而入，遂克之，尽诛其党，取丰及王士诚之心以祭察罕特穆尔。遣关保以兵复莒州，于是山东悉平。庚申，诏授库库特穆尔太尉，馀官并如故，将校、士卒论赏有差。
当是时，东至淄、沂，西逾关陕，皆宴然无事，库库特穆尔乃驻兵于汴、洛，朝廷方倚之以为安，而博啰特穆尔复以兵争晋、冀，帝虽屡谕解之，而仇隙日深。
癸亥，明玉珍兵陷清川。
十二月，丁亥，吴大都督硃文正，遣裨将率兵复吉安，饶鼎臣出走，遂以参政刘齐、陈海同、李明道、曾万中、粹中共守之，以硃叔华知府事。
壬辰，吴广信守将元帅葛俊擅发民夫筑城浚池，浙东行省左丞硃文忠遣人谕止之，俊不听，反出不轨言。文忠恐其为变，欲讨俊，先遣从事王辰往察之，辰还报曰： 彼城守如故，若临之以兵，恐激其变。 文忠曰： 此人不足惜，姑为一郡生灵少忍之。 遂不复问。复遣都事刘肃往劳之，谕以祸福，俊心乃安。
先是帝遣户部尚书张昶等，赍龙衣、御酒、八宝顶帽、荣禄大夫、江西行省平章政事宣命诏书，航海至庆元，欲因以通吴，方国珍遣检校燕敬以告吴国公，公不之答。敬还，国珍惧，乃送昶于福建平章雅克布哈所。时左丞王溥在建冒，闻之，遣人报公，公命溥招之来，且命符玺郎刘绍先候之于广信。溥招昶至，遂偕绍先赴建康。昶见公不拜，公怒曰： 元朝不达世变，尚敢遣人扇惑我民！ 昶俯首无一言。公不欲穷诘，命中书馆之，时召问以事，知其才可用，遂留之。
庚子，以中书平章政事佛家努为御史大夫。
是月，库库特穆尔遣尹焕章至吴，送前使自海道还，并以马馈吴。
是岁，枢密副使李士瞻上疏极言时政，凡二十条：一曰悔己过以诏天下，二曰罢造作以快人心，三曰御经筵以讲圣学，四曰延老成以询治道，五曰去姑息以振乾纲，六曰开言路以求得失，七曰明赏罚以厉百司，八曰公选举以息奔竞，九曰察近幸以杜奸弊，十曰严宿卫以备非常，十一曰省佛事以节浮费，十二曰绝滥赏以足国用，十三曰罢各官屯种俾有司经理，十四曰减常岁计置为诸宫用度，十五曰招集散亡以实八卫之兵，十六曰广给牛具以备屯田之用，十七曰奖励守令以劝农务本，十八曰开诚布公以礼待籓镇，十九曰分遣大将急保山东，二十曰依唐广宁故事分道进取。先是蓟国公托和齐上言请罢三宫造作，帝为减军匠之半，还隶宿卫，而造作如故，故士瞻疏首及之。
帝尝谓伊纳克曰： 太子苦不晓秘密佛法，秘密佛法可以廷寿。 乃令图噜特穆尔教太子以秘密佛法。太子悦之，尝于清宁殿布长席，西番僧、高丽女东西列坐。太子顾谓左右曰： 李先生教我儒书多年，我不省书中所言何事。西番僧教我佛法，我一夕便晓。 李先生者，谕德好文也。太子由是惑溺于邪道，无复曩时恶伊纳克之竟矣。
帝以谗废高丽国王巴延特穆尔，立塔斯特穆尔为高丽国王。国人上书言旧王不当废，新王不当立之故。
初，皇后奇氏宗族在高丽，恃宠骄横，巴延特穆尔戒饬不悛，遂尽杀奇氏族。皇后谓太子曰： 尔年已长，何不为我复仇！ 时高丽王昆弟有留京师者，乃议立塔斯特穆尔为王，而以奇族子三宝努为元子，以将作同知崔特穆尔为丞相，遣兵万人送之国，至鸭绿江，为高丽兵所败，仅馀十七骑还京师。
