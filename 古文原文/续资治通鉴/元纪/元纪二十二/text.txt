起著雍执徐正月，尽十二月，凡一年。
◎致和元年
春，正月，甲戌，享太庙。
命绘《蚕麦图》。
乙亥，诏： 百司凡不赴任及擅离职者，夺其官；避差遣者，笞之。 
监察御史邹惟亨言： 时享太庙，三献官旧皆勋戚大臣，而近以户部大臣为亚献，人既疏远，礼难严肃。请仍旧制，以省、台、枢密、宿卫重臣为之。 
丁丑，颁《农桑旧制》十四条于天下，仍厉有司以察勤惰。
帝将畋柳林。己卯，御史王献等以岁饥谏，帝曰： 其禁卫士毋扰民家，命御史二人巡察之。 
占城来贡方物，且言为交趾所侵，诏谕解之。
禁僧道匿商税。
辛巳，静江猺寇灵川、临桂二县，命广西招讨之。
戊子，罢河南铁冶提举司归有司。
大都及河间、大名诸路饥，赈之。
二月，庚申，诏改元致和。
免河南自实钱粮一年，被灾州郡税粮一年，流民复业者差税三年，疑狱系三年不决者咸释之。
癸亥，解州盐池黑龙堤坏，调悉休盐丁修之。
赈陕西诸路饥。
三月，庚午，云南安龙寨土官岑世忠与其弟世兴相攻，籍其民三万二千户来附，岁输布三千匹，请立宣抚司以总之，不允。置州一，以世兴知州事，知县二，听世忠举用，仍谕其兄弟共处。
达实特穆尔、都尔苏，言灾异未弭，由官吏以罪黜罢者怨悱所致，请量才叙用，从之。
辛未，大天源延圣寺显宗神御殿成，置总管府以司财用。
己卯，帝御兴圣殿受无量佛戒于帝师。庚辰，命僧千人修佛事于镇国寺。
甲申，遣户部尚书李嘉努往盐官祀海神，仍集议修海岸。丙戌，帝师命僧修佛事于盐官州，造浮屠二百一十六，以厌海溢。
帝畋于柳林，以疾还宫。时签收枢密院事雅克特穆尔兼总环卫，以帝在位五年，根本未固，而都尔苏狡愎自用，人心不附，遂谋立武宗之子以徼大功，诸王满图、阿穆尔台、太常礼仪使噶海齐、宗正达噜噶齐库库楚等亦与雅克特穆尔谋曰： 主上之疾日臻，今将往上都，如有不讳，吾党扈从者执诸王大臣杀之，居大都者即缚大都省台官，宣言太子已至，正位宸极，传檄守御诸关，则大事济矣。 
戊子，帝如上都，满图、库库楚等扈从，西安王喇特纳实哩居守，雅克特穆尔亦留京师。
赈河南、四川饥。
夏，四月，丙申，钦州猺黄焱等为寇，命湖广行省备之。
己亥，达实特穆尔、都尔苏请凡蒙古、色目人效汉法丁忧者除其名，从之。
己酉，御史杨倬等以民饥，请分僧道储粟济之，不报。
戊午，禁伪造金银器。
是月，崇明州大风，海溢。
五月，甲子，遣官分护流民还乡，仍禁聚至千人者杖一百。
丙寅，广西普宁县僧陈庆安作乱，僭号，改元。
癸酉，籍在京流民废疾者，给粮遣还。
大理怒江甸土官阿哀你寇乐辰诸寨，命云南行省督兵捕之。
庚辰，有流星大如缶，其光烛地。
秋，七月，辛酉朔，宁夏地震。
庚午，帝崩于上都，年三十六。葬起辇谷。
帝在位，灾异数见，然能守祖宗之法，天下号称治平。
己卯，大宁路地震。
乙酉，皇后、皇太子降旨谕安百姓。
雅克特穆尔闻帝崩，谋于西安王喇特纳实哩，阴结勇士。八月，甲午，黎明，百官集兴圣宫，雅克特穆尔率阿喇特穆尔、佛伦齐等一十七人，兵皆露刃，号于众曰： 武宗皇帝有子二人，大统所在，当迎立之，敢有不顺者斩！ 乃手缚平章政事乌巴图尔、巴延彻尔，分命勇士执中书左丞托多，参知政事王士熙、参议托克托、吴秉道、侍御史特默格、邱世杰、太子詹事丞王桓等，皆下狱。雅克特穆尔与西安王入守内庭，分处腹心于枢密，自东华门夹道重列军士，使人传命往来其中，以防泄漏。于是籍府库，录符印，召百官入内听命。时周王和实拉方远在沙漠，猝未能至，虑生他变，乃遣前河南行省参政明埒栋阿、前宣政使达里玛实勒，驰驿迎怀王图卜特穆尔于江陵，密以意谕河南行省平章事物事巴延，令简兵以备扈从。
是日，推前湖广行省左丞相拜布哈为中书左丞相，太子詹事塔斯哈雅为中书乎章政事，前湖广行省右丞苏苏为中书左丞，前陕西行省参知政事王布璘济达为枢密副使，与中书右丞赵世延、翰林学士承旨伊勒齐、通政院使达什分典机务。调兵守御关要，以诸卫兵屯京师，出府库犒军士。诸卫军无统属者，又有谒选及罢退军官，皆给之符牌以待调遣，既受命，未知所谢，乃指使南向拜，众皆愕然，始知有定向。
雅克特穆尔直宿禁中，达旦不寐，一夕或再徙，人莫知其处。弟萨敦，子腾吉斯，时留上都，密遣达实特穆尔召之，皆弃其妻子来归。
乙未，调诸卫兵守居庸关及卢儿岭。丙申，遣左卫率使图噜将兵屯白马甸，隆镇卫指挥使鄂图曼将兵屯泰和岭。丁酉，发中卫兵守迁民镇，又遣萨里布哈等往江陵趣怀王早发，且令达实特穆尔矫为使者自南来，言怀王已次近闻，使民无惊疑。
戊戌，征宣靖王迈奴、诸王雅克布哈于山东。
己亥，征兵辽阳。
明埒栋阿等至汴梁，以其谋密告巴延，巴延曰： 此吾君之子也。 即集僚属，告以故。于是会计仓廪府库谷粟金帛之数，乘舆供御牢饩膳羞、徒旅委积士马刍粮供亿之须，以及赏赉犒劳之用，靡不备至；不足，则檄州县募民折输明年田租及贷商人货资，约倍息以偿；又不足，则邀东南常赋之经河南者止之以给其费。征发民丁，增置驿马，补城橹，浚濠池，修战守之具，严徼逻斥堠，日披坚执锐，与僚佐属掾筹其便宜。即遣莽赉扣布哈以其事驰告怀王，又使罗勒报雅克特穆尔曰： 公尽力京师，河南事我当自效。 巴延别募勇士五千人以迎怀王，而躬勒兵以俟。
参政托克台曰： 今蒙古军马与宿卫之士皆在上都，而令特默谙军守诸隘，吾恐此事之不可成也。我等图保性命，它何计哉！ 巴延不从其言。是夜，托克台怀刃欲杀巴延为变；巴延觉，拔剑杀之，夺其所部军器，收马千二百匹。
怀王命萨哩布哈拜巴延河南行省左丞相。
庚子，发宗仁卫兵增守迁民镇。
辛丑，遣万户彻里特穆尔将兵屯河中。
癸卯，河南行省杀平章济里、右丞济特穆尔。
是日，明埒栋阿等至江陵。甲辰，怀王发江陵，遣使召镇南王特穆尔布哈、威顺王宽御布哈、湖广行省特穆尔布哈来会。执湖广行省左丞玛合谟送京师，以集赛代之。
丙午，遣前西台御史赉玛赫巴等谕陕西。
丁未，命萨敦以兵守居庸关，腾吉斯屯古北口。
戊申，复令柰曼台为北使，称周王从诸王兵整驾南来，中外乃安。
己酉，上都诸王们图、阿穆尔台、宗正达噜噶齐库库楚、前河南行省平章政事玛噜、集贤侍读学士乌鲁斯布哈、太常礼仪院使噶海齐等十八人，同谋援大都，事觉，都尔苏杀之。
庚戌，怀王至汴梁，前翰林学士承旨阿尔哈雅，以父忧家居，闻王来，即易服出迎。至汴郊，王命为河南行省平章政事。巴延属橐鞬，擐甲胄，与百官父老导入，咸俯伏称万岁，即叩首劝进。王解金铠、宝刀及海东白鹘、文豹赐巴延，明日，扈从北行。阿尔哈雅镇汴，高价籴粟以峙粮储，命近郡分治戎器，阅士卒，括马民间，以备不虞。
辛亥，萨里布哈至自江陵，言怀王已启涂。是日，拜雅克特穆尔知枢密院事。
壬子，阿苏卫指挥使托克托穆尔，帅其军自上都来归，即命守古北口。
癸丑，上都诸王及用事臣，以兵分道犯京畿，留辽王托克托、诸王博啰特穆尔、太师多岱、左丞相都尔苏、知枢密院事特穆尔图居守。
甲寅，赉玛赫巴等至陕西，皆见杀。
乙卯，托克托穆尔及上都诸王实喇、平章政事柰玛岱、詹事奇彻战于宜兴，斩奇彻于阵，擒柰玛岱，送京师杀之，实喇败走。
丙辰，雅克特穆尔率百官备法驾效迎。丁巳，怀王至京师，入居大内。
贵赤卫指挥使托克实率其军自上都来归，命守古北口。
戊午，怀王以苏苏为中书平章政事，前御史中丞曹立为中书右丞，江浙行省参知政事张友谅为中书参知政事，河南行省左丞相巴延为御史大夫，中书左丞赵世延为御史中丞。
己未，以河南万户伊苏岱尔同知枢密院事。
上都梁王旺沁、右丞相达实特穆尔、太尉布哈、平章政事玛鲁、御史大夫宁珠等兵次榆林。
隆镇卫指挥使赫善，谋附上都，坐弃市，籍其家。
九月，庚申朔，雅克特穆尔督师居庸关，遣萨敦袭上都兵于榆林，击败之，追至怀来而还。
隆镇卫指挥使鄂多曼，以兵袭上都诸王明里托穆尔、托穆齐于陀罗台；执之，归于京师。
时都尔苏在上都，立皇太子喇实晋巴为皇帝，年方九岁，改元天顺。
命有司括马。
中书左丞相拜布哈言： 回回人哈哈迪，自至治间贷官钞，违制别往番邦，得宝货无算，法当没官，而都尔苏私其种人，不许。今请籍其家。 从之。
雅克特穆尔请释玛哈谟，从之。
陕西兵入河中府，劫行用库钞万八千锭，杀同知会事布伦图。
壬戌，命苏苏宣谕中外曰： 昔在世祖以及列圣临御，咸命中书省纲维百司，总裁庶政，凡钱谷、铨选、刑罚、兴造，罔不司之。自今除枢密院、御史台，其馀诸司及左右近侍，敢有隔越中书奏请政务者，以违制论。监察御史其纠言之。 
以高昌王特穆尔布哈知枢密院事，额森特为宣徽院使。
征五卫屯田兵赴京师，赐上都将士来归昔钞各有差。
枢密院言： 河南行省军列戍淮西，距潼关、河中不远；湖广行省军，唯平阳、保定两万户，号称精锐；请发蕲、黄戍军一万人及两万户军为三万，命湖广参政郑昂霄、万户托克托穆尔将之，并黄河为营，以便征遣。 从之。
召雅克特穆尔赴阙。
上都诸王额森特穆尔、辽东平章图们岱尔，以兵入迁民镇，遣萨敦往拒，至蓟州东流沙河，累战，败之。
丁卯，雅克特穆尔率诸王、大臣，请早正大位以安天下，怀王固辞曰： 大兄在朔漠，予敢紊天序乎！ 雅克特穆尔曰： 人心向背之机，间不容发，一或失之，噬脐无及。 怀王曰： 必不得已，当明著吾意以示天下而后可。 
遣元帅阿图尔守居庸关。
上都军攻碑楼口，指挥使伊苏岱尔御之，不克。
戊辰，以大司农明埒栋阿、大都留守库库台并为中书平章政事。
募勇士从军，遣使分行河间、保定、真定及河南等路，括民马，征鄢陵县河西军赴阙。
命襄阳万户杨克忠、邓州万户孙节以兵守武关。
己巳，铸御宝成。
立行枢密院于汴梁，以同知枢密院伊苏岱尔知行枢密院事；将兵行视太行诸关，西击河中、潼关军，以折叠弩分给守关军士。
辛未，常服谒太庙。
是日，额卜德呼勒、特默格弃市。托多、王士熙、巴延彻尔、托欢等各流于远州，并籍其家。
壬申，怀王即皇帝位于大明殿，受诸王百官朝贺，大赦。
诏曰： 我世祖混一海宇，爰立定制，以一统绪，宗亲各受分地，勿敢妄生觊觎。世祖之后，成宗、武宗、仁宗、英宗，以公天下之心，以次相传，宗王贵戚，咸遵祖训。至于晋邸，具有盟书，愿守籓服，而与贼臣特克实、额森特穆尔等潜通阴谋，冒干宝位，使英宗不幸罹于大故。联兄弟播越南北，遍历艰险，临御之事，岂复与闻！朕以叔父之故，顺承唯谨，于今六年，灾异迭见。权臣都尔苏、乌拜都喇，专权自用，疏远勋旧，废弃忠良，变乱祖宗法度，空府库以私其党类。大行上宾，利于立幼，显握国柄，用成其奸。宗王、大臣以宗社之重，统绪之正，协谋推戴，属于眇躬。朕以菲德，宜俟大兄，固让再三。宗室、将相，百僚、耆老，以为神器不可以久虚，天下不可以无主，周王辽隔朔漠，民庶皇皇，已及三月，诚恳迫切。朕姑从其请，谨俟大兄之至，以遂朕固让之心。已于致和元年九月十三日，即皇帝位于大明殿。其以致和元年为天历元年，可大赦天下。 
癸酉，封雅克特穆尔为太平王，以太平路为食邑，赐平江官地五百顷，加开府仪同三司、上柱国、录军国重事、中书右丞相、监修国史。
时辽东图们岱尔兵至蓟州，即日命雅克特穆尔将兵击之。己亥，次三河，而旺沁等军已破居庸关，遂进屯三冢。丙子，雅克特穆尔蓐食倍道而进，丁丑，抵榆河关。帝出齐化门视师，将亲督战，雅克特穆尔单骑请见曰： 陛下出，民必惊。凡剪寇之事，一以责臣，愿陛下亟还宫以安黎庶。 帝乃还。
先是征左右阿苏卫军老幼赴京师，不行者斩，籍其家。阿苏卫指挥呼图布哈、塔哈特穆尔等于是构变。事觉，械送京师，斩以徇。
戊寅，谕中外曰： 近以奸臣都尔苏、额卜德埒勒，潜通阴谋，变易祖宗成宪，既已明正其罪。凡回回种人不预其事者，其安业勿惧；有因而煽惑其人者，罪之。 
命留守司完京城，军十乘城守御。
雅克特穆尔与旺沁前军遇于榆河北，奋击，败之，追至红桥北。旺沁将枢密副使阿喇特穆尔、指挥呼图特穆尔引兵会战。阿喇特穆尔执戈入剌，雅克特穆尔侧身以刀格其戈，就斫之，中其左臂；部将和尚驰击呼图特穆尔，亦中其左臂。二人，骁将也，敌为夺气，遂却，因据红桥。两军阻水而阵，命善射者射之，遂退师于白浮南。命知院伊苏岱尔、巴都尔、伊讷斯等分为三队，张两翼以角之，敌军败走。
庚辰，诏谕御史台： 今后监察御史、廉访司，凡有刺举，并著其罪，无则勿妄以言。廉访司书吏，当以职官、教授、吏员、乡贡进士参用。 
加封汉前将军关羽为 显灵义勇武安英济王 ，遣使祀其庙。
辛巳，雅克特穆尔与上都军大战于白浮之野，雅克特穆尔手毙七人。会日晡，对垒而宿，夜二鼓，遣阿喇特穆尔等将精锐百骑，鼓噪射其营，敌众惊扰，自相击，至旦始悟，人马死伤无数。壬午，天大雾，旺沁等窜身山谷；癸未，集散卒复来战。雅克特穆尔率师驻白浮西，坚壁不动。是夜，又命萨敦前军绕其后，部曲巴都尔压其前。夹营吹铜角以震荡之，敌乱，自相击，已乃西遁。迟明，追及于昌平北，斩首数千级，降者万馀人。
帝遣使赐雅克特穆尔上尊，谕旨曰： 丞相每临阵，躬冒矢石，脱有不虞，奈何？自今第以大将旗鼓凭高督战可也。 雅克特穆尔对曰： 凡战，臣必以身先之。若委之诸将，万一失利，悔将何及！ 是日，敌军再战再北，旺沁单骑亡命，萨敦追之不及，还至昌平南。俄报古北口不守，上都军掠石槽，乃遣萨敦为先驱，雅克特穆尔以大军继其后。至石槽，敌军方炊，掩其不备，直捣之。大军并进，追击四十里，至牛头山，擒驸马博啰特穆尔等献阙下，戮之。各卫将士降者不可胜计，馀兵奔窜。夜，遣萨敦袭之，逐出古北口。
清安王库布哈等将陕西兵潜由潼关南水门入，万户博啰弃关走，库布哈等分据陕州诸县，引兵前进，河南告急之使狎至。丁亥，图们岱尔及诸王额森特穆尔军陷通州，将袭京师。雅克特穆尔急引军还，会京城里长，召募丁壮及百工合万人，与兵士为伍，乘城守御。命居庸关及冀宁、保德、灵石、代、崞、岚石、汾、隰、吉州诸关，皆穿堑垒石为固，调丁壮守之。
戊子，陕西行台御史大夫额森特穆尔引兵从大庆关渡河，擒河中府官，杀之。万户萨里特穆尔军溃而遁，官带领皆弃城走，额森特穆尔悉以其党代之。
有司持诏自江浙还，言行省臣意有不服者，诏遣使问不敬状，将悉诛之。中书左司郎中策丹言于雅克特穆尔曰： 上新即位，云南、四川犹未定，乃以使臣一言杀行省大臣，恐非盛德事。况江浙豪奢之地，使臣不得厌其所需，则造言以陷之耳。 雅克特穆尔以言于帝，事乃止。
冬，十月，己丑朔，日将昏，雅克特穆尔抵通州。乘图们岱尔等初至，击之，敌军狼狈走，渡潞河。庚寅，夹河而军，敌列植秫秸，衣以氈衣，然火为疑兵夜遁。辛卯，渡河追之。
上都诸王呼喇台等兵入紫荆关，将士皆溃，遣托克托穆尔等将兵四千援之。紫荆关溃卒南走保定，因肆剽掠，同知路事阿里锡及故蔡国公张珪子武昌万户景武等率民持梃击死数百人。壬辰，额森特军至保定，杀阿里锡及张景武兄弟五人，并取其家赀。
癸巳，雅克特穆尔及阳翟王太平、国王多罗岱等战于檀子山之枣林，腾吉斯陷阵，杀太平，死者蔽野。馀宵遁，遣萨敦追之，不及而还。
忽喇台等兵自紫荆关进逼涿州，至良乡，游骑犯南城。甲午，托克托穆尔、章吉与额森特合兵击之，转战至卢沟桥，呼喇台被创，据桥而宿。乙未，雅克特穆尔率诸将循北山而西，令脱衔系囊，盛莝豆以饲马，士行且食，晨夜兼程，至于卢沟河，呼喇台闻之，望风西走。是日，凯旋，入自肃清门，帝大悦。丙申，赐宴兴圣殿，尽欢而罢。
丁酉，以缙山县民十人尝为旺沁乡导，诛其为首者四人，馀各杖一百，籍其家赀，妻子分赐守关军士。
戊戌，诸将追阿喇特穆尔等至紫荆关，获之，送京师，皆弃市。
己亥，图们岱尔军复入古北口，雅克特穆尔以师赴之，战于檀州南野，败之。东路蒙古万户哈喇那怀率麾下万人降，馀兵皆溃，图们岱尔走还辽东。
乙未，使者颁诏于甘肃，至陕西行省，行台官涂毁诏书，械使者送上都。
湘宁王巴喇实里引兵入冀宁，杀掠吏民；时太行诸关守备皆缺，冀宁路来告急，敕万户和尚将兵由故关援之。冀宁路官募民兵迎敌，和尚以师为殿，杀获甚众。会上都兵大至，和尚退保故关，冀宁遂陷。
初，齐王伊噜特穆尔，东路蒙古元帅布哈特穆尔，闻帝即位，乃趣上都，围之。上都屡败，势蹙。辛丑，都尔苏奉皇帝宝出降，梁王旺沁遁，辽王托克托为齐王所杀，遂收上都诸王符印；天顺帝喇实晋巴不知所终。
壬寅，以宣徽使额森特知行枢密院事，宣徽副使章吉为行枢密院副使，与知枢密院事伊苏岱尔等将兵西行，击潼关军。以张珪女归额森特。
癸卯，额森特穆尔军至晋宁，本路军皆遁。
甲辰，晋邸及辽王所辖路府州县达噜噶齐并罢免禁锢，选流官代之。
丙午，中书省言； 凡有罪者，既籍其家赀，又没其妻子，非古者罪人不孥之意，今后请勿没人妻子。 制可。
丁未，告祭于南郊。
己酉，陕西兵夺武关，万户杨克忠等兵溃。
庚戌，帝御兴圣殿，齐王伊噜特穆尔及诸王大臣奉上皇帝宝。都尔苏等从至京师，下之狱。分遣使者檄行省内郡罢兵，以安百姓。
壬子，以河南、江西、湖广入贡鴐鹅太频，令减其数以省驿传。
癸丑，雅克特穆尔辞知枢密院事，命其叔父东路蒙古元帅布哈特穆尔代之。
御史台言： 近北兵夺紫荆关，官军溃走，掠保定之民。本路官与故平章张珪子景武等五人。率其民以击官军，额森特不俟奏闻，辄擅杀官吏及珪五子。珪父祖三世，为国勋臣，即珪子有罪，珪之妻女又何罪焉！今既籍其家，又以其女归额森特，诚非国家待遇勋臣之意。 帝命中书革正之。
甲寅，罢徽政院，改立储庆使司。
湘宁王巴喇实尔之冀宁，还，次马邑，元帅伊苏岱尔执送京师。
丁巳，毁显宗室，升顺宗祔右穆第二室，成宗祔右穆第三室，武宗祔左昭第三室，仁宗祔左昭第四室，英宗祔右穆第四室。
加命雅克特穆尔为达喇罕，仍命子孙世袭其号。
戊午，诏廷臣曰： 凡今臣僚，惟丞相雅克特穆尔、大夫巴延许兼三职署事，馀者并从简省。百司事当奏者，共议以闻，不许独请。上都官吏，自八月二十一日以后擢用者，并追收其制。 
敕： 天下僧道有妻者，皆令为民。 
盗杀太尉布哈。初，布哈乘国家多事，率众剽掠，居庸以北，皆为所扰，至是盗入其家，杀之。兴和路当盗死罪，刑部议，以为： 布哈不道，众所闻知，遇盗杀之，而本路隐其残剽之罪，独以盗闻，于法不当。 中书以闻，帝嘉其议。
是月，河南行省平章阿尔哈雅，集省宪官问御西兵之策，无有言者。阿尔哈雅曰： 汴在南北之交，使西人得至此，则江南三省之道，不通于畿甸，军旅应接，何日息乎！夫事有缓急轻重，今重莫如足兵，急莫如足食。吾征湖广之平阳、保定两翼军，与吾省之邓新翼、庐州、沂、郯砲弩手诸军以备虎牢；裕州哈喇鲁、邓州孙万户两军以备武关、荆子口；以属郡之兵及蒙古两都万户左右两卫诸部丁壮之可入军者，给马乘、资装，立行伍，以次备诸隘；芍陂等屯兵本自襄、邓诸军来田者，还其军，益以民之丁壮，使守襄阳；白土、峡州诸隘，别遣塔海以备自蜀至者，括汴、汝荆、襄、两淮之马以给之。府库不足，则命郡县假诸殷富之家。安丰等郡之粟，溯黄河运至于陕，籴诸汴、汝，近郡者则运至荥阳以达于虎牢。吾与诸军各奋忠义以从王事，宜无不济者。 众曰： 唯命。 
即日部分行事，使廉访使董守忠、佥事锡苏往南阳，右丞图特穆尔、廉访使布延往虎牢，分遣兵马，听其调用，馈饷相望，阿尔哈雅亲阅实之，自虎牢之南至于襄汉，无不毕给。时朝廷置行枢密院以总西事，襄汉、荆湖、河南郡县皆缺官，阿尔哈雅便宜择才以使之，朝廷皆从其请。
已而西兵北行者，度河中以趋怀、孟、磁，南行者特默格过武关，残邓州，直趋襄阳，攻破郡邑三十馀，所过杀官吏，焚庐舍，且西结囊嘉特，以蜀兵至。阿尔哈雅谍知之，益督饷西行，遣行院官塔海领兵攻特默克，又设备江、黄，置铁绳于峡口，作舟舰以待战。十九日，与西兵遇于巩县之石渡，转战及暮，两军杀伤与堕涧谷死者相等，而虎牢遂为敌有，兵储巨万，一旦悉亡。诸军敛兵而退，二十二日，至汴，民大恐。阿尔哈雅前后遣使告于朝，辄为额森特所留，不得朝廷音问。阿尔哈雅亲出拊循其民，修城关以备冲突，戒卒伍以严守卫，虽当危急，怡然如平时，众赖以安。
十一月，庚申，以江南行台御史王琚仁言，汰近岁白身入官者。
敕行台： 凡有纠劾，必由御史台陈奏，勿径以封事闻。 辛酉，额森特兵至武安，额森特穆尔以军降。河东州县闻之，尽杀其所署官吏。
癸亥，帝宿斋宫；甲子，服兗冕，享于太庙。
是日，西兵逼汴城，将百里而近。阿尔哈雅召行院、宪司、诸将吏告之曰： 吾荷国厚恩，惟有一死以报上。敌亦乌合之众，何所受命而敢犯我！诚使知圣天子之命，则众沮而散耳。吾今遣使告于朝，请降诏赦其胁众诖误，而整军西向以临之。别遣精骑数千上龙门，绕出其后，使之进无所投，退无所归，必成擒于巩、洛之间矣。 众皆曰： 善！ 即日与行院出师。
会使者自大都还，言齐王已克上都，奉宝玺来归，刻日至京，阿尔哈雅乃置酒相贺，发书告属郡及江南三省。又募士得兰珠者，赍书谕之，朝廷亦遣都护伊噜特穆尔以诏放散西军之在虎牢者。西军多欲散走，且闻行省院以兵至，朝廷又使参政泻布哈亲谕之，靖安王乃遣使四辈与兰珠来请命，逡巡而去。阿尔哈雅乃解严，敛馀财以还民，从陕西求民之被俘掠者归其家，凡数千人，陕西官吏被获者亦皆遣还。朝廷迁阿尔哈雅为陕西行台御史大夫以绥定之。
庚午，命总宿卫官分简所募勇士，非旧尝宿卫者皆罢去。
日本舶商至福建博易者，浙江行省选廉吏征其税。
中书省言： 今岁既罢印钞本，来岁拟印至元钞一百一十九万二千锭，中统钞四万锭。 监察御史言： 户部钞法，岁会其数，易故以新，期于流通，不出其数。迩者都尔苏以上都经费不足，命有司刻板印钞；今事已定，宜急收毁。 从之。
监察御史萨里布哈、索诺木、于饮、张士弘言： 朝廷政务，赏罚为先，功罪既明，天下斯定。近因特们德尔擅权窃位，假刑赏以济其私，纲纪始紊，迨至泰定，爵赏益滥。比以兵兴，用人甚急，然赏罚不可不严，宜命有司，务合舆情，明示黜陟。功罪既明，赏罚攸当，则朝廷肃清，纪纲振举，而天下治矣。 帝嘉纳之。
辛未，特默格兵入襄阳，本路官皆遁。襄阳县尹谷廷珪、主簿张德独不去，西兵执之使降，不屈，死之。时佥枢密院事塔海拥兵南阳不救。
壬寅，雅克特穆尔言： 向者上都举兵，诸王实喇、枢密同知阿奇喇等十人，南望宫阙鼓噪，其党拒命逆战，情不可恕。 诏各杖一百七，流远州，籍其家赀。
甲戌，居泰定后雍吉喇氏于东安州。
丙子，苏苏坐受赂，杖之，徙襄阳；以母年老，诏留之京师。
丁丑，以躬祀太庙礼成，御大明殿，受诸王、百官朝贺。
荆王伊苏布干遣使传檄至襄阳，特默格引兵走。
己卯，中书省言： 内外流官年及致仕者，并依阶叙授以制敕，今后不须奏闻。 从之。
诸卫汉军及州县丁壮所给甲胄兵仗，皆令还官。
庚寅，遣使奉迎皇兄周王和实拉于漠北。
以中政院使敬俨为中书平章政事。
壬午，第三皇子宝宁更为太平讷，命大司农迈珠保养于其家。
诏行枢密院罢兵还。
癸卯，上都左丞相都尔苏伏诛，磔其尸于市，梁王旺沁亦赐死，玛谟锡、宁珠、萨实密实、额森特穆尔等皆弃市。时朝议欲尽戮朝臣之在上都者，敬俨杭论，谓是皆循例从行，杀之非罪，众赖以获免。
甲申，命威顺王库春布哈还镇湖广。
先是，帝尝命王征八番，而蜀省囊嘉特拒命未平。南台御史秦起宗言： 武昌重镇，当备上流之师，亲王不可远去。 力止之。及王入见，帝谓曰： 八番之行，非秦元卿，几为失计 遂遣王还镇。朝议以起宗治蜀，幕府忘其名，以其字称之曰秦元卿，尝引笔改曰 起宗 ，其眷注如此。未几，拜中台御史。起宗，广平深水人也。
御史中丞赵世延以老疾辞职，不许。用故中丞崔彧故事，加平章政事，居前职。
丙戌，以阿鲁辉特穆尔等六人在上都欲举义，不克而死，并赐赠谥，恤其家。
遣诸卫兵各还镇。
辽王托克托之子巴都聚党出剽掠，敕宣德府官捕之。
四川行省平章囊嘉特自称镇西王，以其省左丞托克托为平章，前云南廉访使杨静为左丞，杀其省平章宽春等，称兵烧绝栈道。乌蒙路教授杜岩肖，谓 圣明继统，方内大宁，省臣当还兵入朝，庶免一方之害 ，囊嘉特杖之一百七，禁锢之。
十二月，庚寅，命通政院整饬蒙古驿，诸关隘尝毁民屋之塞者，赐民钞，俾完之。
丙午，谒武宗神御殿。
御史台言额森特将兵所至，擅杀官吏，俘掠子女贷财；诏刑部鞫之，籍其家，杖之，窜于南宁，命其妻归父母家。
庚子，赦天下。
辛丑，江南行台御史言： 辽王托克托，自其祖父以来，屡为叛逆，盖因所封地大物众。宜削王号，处其子孙远方，而析其元封分地。 诏中外与勋旧议其事。
甲寅，复遣使萨迪等奉迎皇兄于漠北。
丁巳，封西安王喇特纳实哩为豫王。
戊午，诏： 蒙古、色目人愿丁父母忧者，听如旧制。 
是月，加谥颜真卿正烈文忠公，命有司岁时致祭。
陕西自泰定二年至是岁不雨，大饥，民相食。
朔漠诸王皆劝周王南还，王遂发，诸王察阿台、沿边元帅多拉特、万户玛噜等，咸帅师扈行，旧臣博啰、尚嘉努、哈巴尔图皆从。至金山，岭北行省平章政事和尼奉迎，武宁王库库图命知枢密院事特穆尔布哈继至，乃命博啰如京师。两都之民闻王使者至，欢呼曰： 天子实自北来矣！ 诸王旧臣争先迎谒，所至成聚。
是岁，两都构兵，漕舟后至直沽者不果输，复漕而南还。行省欲坐罪督运者，海道都漕运万户王克敬曰： 若平时而往返如是，诚为可罪。今蹈万死完所漕而还，岂得已哉！请令其计石数，附次年所漕舟达京师。 从之。
雅克特穆尔议封巴延王爵，众论附之；参议中书省事策丹独不言，雅克特穆尔问故，策丹曰： 巴延已为太保，位列三公，而复加王封，后再有大功，将何以处之？且丞相封王，出自上意。今欲加太保王封，丞相宜请于上，王爵非中书选法也。 遂寝其议。
前集贤直学士邓文原卒。文原内严而外恕，家贫而行廉，自致仕归，召为翰林侍讲学士，复拜岭北、湖南道肃政廉访使，皆以疾不赴。后谥文肃。
