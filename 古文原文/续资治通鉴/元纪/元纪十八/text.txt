起屠维协洽正月，尽上章涒滩十二月，凡二年。
◎延祐六年
春，正月，丁巳朔，暹罗来贡方物。
丁卯，敕： 福建、两广、云南、甘肃、四川军官致仕还家，官给驿传如民官例。 
戊辰，赈晋王部贫民。
甲戌，监察御史富珠哩翀等言： 皇太子位正东宫，既立詹事院以总家政，宜择年德老成、道义厚重者为师保宾赞，俾尽心辅导，以广缉熙之学。 翀尝以御史巡按淮东，淮东宪司惟尚刑，多致狱具。翀曰： 国家所以立风纪，盖将肃清天下，初不尚刑也。 取其狱具焚之。
时凡以吏进者，例降二等，从七品以上不得用。翀言： 科举未立，人才多以吏进，若一概屈抑，恐非持平之议。请以吏进者，宜止于五品。 诏复旧制，其犯赃者止从七品，著为令。
己卯，广东南思、新州猺贼龙郎庚等为寇，命江西行省发兵捕之。
帝谓达噜噶齐玛噜曰： 凡人命所系，其详阅狱词；事无大小，必谋诸同僚，疑不能决者，与省台臣集议以闻。 又顾谓侍臣曰： 卿等以朕居帝位为安耶？朕惟太祖创业艰难，世祖混一疆宇，兢业守成，恒惧不能当天心，绳祖武，使万方百姓乐得其所，念虑在兹，卿等固不知也。 
二月，丁亥朔，日有食之。改释奠于中丁，祀社稷于中戌。
丁酉，云南阇里爱俄、永昌蒲蛮阿八剌等并为寇，命云南省从宜剿捕。
乙巳，敕： 诸司不由中书奏官而辄署事者罢之。 
三月，丁巳，以天寿节，释重囚一人。
辛酉，以御史中丞图图哈为御史大夫，谕之曰： 御史大夫职任至重，以卿勋旧之裔，故特授汝。当思乃祖乃父忠勤王室，仍以古名臣为法，否则坠汝家声，负朕委任之意矣。 
己巳，敕： 诸王、驸马、宗姻，诸事依旧制。领于内八府，勿径移文中书。 
免大都、上都、兴和、大同今岁租税。
夏，四月，壬辰，中书省言： 云南土官病故，子侄兄弟袭之，无则妻承夫位。远方蛮夷，顽犷难制，必任土人，可以集事。今或阙员，宜从本俗。 制可之。
庚子，帝如上都。
以前中书右丞相特们德尔为太子太师。内外监察御史四十馀人，劾其逞私蠹政，难居师保之任，帝以皇太后故，终不用其言。又尝以台事问集贤学士杨多尔济，对曰： 非臣职事，臣不敢与问。所念者特们德尔虽去君侧，反得为东宫师傅，在太子左右，恐售其奸，则祸有不可胜言者。 帝亦不能用。
五月，扬州火，毁官民庐舍二万三千三百馀区。
六月，辛丑，置河南田赋总管府，隶内史府。
戊申，置勇校置，以角牴者隶之。
庚戌，大同县雨雹，大如鸡卵。
诏以驼马牛羊分给朔方蒙古民戍守边徼者，俾牧养蕃息以自赡，仍议兴屯田。
癸丑，以羽林亲军万人隶东宫。
丁丑，以济宁等路大水，遣官阅视，其民之贫者赈之；仍开河泊禁，听民采食。
秋，七月，丙辰，缅国遣人来觐。
来安路总管岑世兴叛，据唐兴州，赐玺书招谕之。
壬戌，东宫增军万人，置右卫率府。
丁卯，谕江西官吏豪民勿阻挠茶课。
甲戌，皇姊大长公主作佛事，释全宁府重囚二十七人。帝闻之怒，敕按问全宁守臣阿纵不法，仍追所释囚还狱。
八月，甲申，以河东、山西道宣慰使张思明为中书参知政事。
先是左丞相哈克繖辞职，帝不允，其请益坚。帝诘之曰： 朕任卿未专耶？ 曰： 非也。  近臣有挠政者耶？ 曰： 无有。  然则何为而辞？ 对曰： 臣自揆才薄，恐误陛下国事。若必欲任臣，愿荐一人为助。 帝问为谁，哈克繖再拜曰： 臣愿得张思明。 即日召用之。
庚子，帝至自上都，张思明谒见于道。帝曰： 卿向不负朕注委，故因哈克繖言复起用汝。 
是月，伏羌县山崩。
闰月，甲子，浚会通河。
癸酉，敕： 诸司有受命不之官及避烦剧托故去职者，夺其宣敕。 
九月，甲申，以奇彻尔为中书参知政事。
癸巳，以作佛事，释大辟囚七人，流以下囚六人。
戊戌，增海漕十万石。
癸卯，御史台言： 比者官以幸求，罪以赂免。请凡内外官非勋旧有资望者，不许骤升；诸犯赃罪已款伏及当鞫而幸免者，悉付原问官以竟其罪；其贪污受刑，夺职不叙者，夤缘近侍，出入内庭，觊幸名爵，宜斥逐之。 帝皆纳其言。
诏： 四宿卫尝受刑者，勿令造内庭。 
浚镇江练湖，以围田日多，致水泛溢也。
赈济宁等路饥。
冬，十月，乙卯，中书省言： 白云宗统摄沈明仁，强夺民田二万顷，诳诱愚俗十万人，私赂近侍，妄受名爵，已奉旨追夺，请汰其徒，还所夺民田。其诸不法事，宜令核问。 帝曰： 朕知沈明仁奸恶，其严鞫之。 
戊午，授皇太子玉册。
辛酉，以达噜噶齐特穆尔布哈为御史大夫。
癸亥，上都民饥，发官粟万石减价赈粜。
乙卯，浚通惠河。
十一月，辛卯，木邦路带邦为寇，敕云南省招捕之。
庚子，中书省言： 曩赐诸王阿济吉钞三万锭，使营子钱以给畋猎廪膳，毋取诸民。今其部阿噜呼等出猎，恣索于民，且为奸事，宜令宗正府、刑部讯鞫之，以正典刑。 制可之。
禁民匿蒙古军亡奴。
帝谕台臣曰： 有国家者，以民为本。比闻百姓疾苦衔冤者众，其令监察御史、廉访司审察以闻。 
翰林学士承旨赵孟頫，乞致仁南归，帝遣使赐衣币，促之还朝，以疾辞，不起。
赈河间饥。
十二月，壬戌，命皇太子参决国政。
太子谓中书省臣曰： 至尊委我以天下事，日夜寅畏，惟恐弗堪。卿等亦当洗心涤虑，恪勤乃职，勿有隳坏，以贻君父忧也。 
帝亦语左右曰： 前代皆有太上皇之号。今太子且长，可居大位，朕欲为太上皇，与若等游观西山，以终天年。 群臣皆称善。右司郎中鲁特穆尔曰： 臣闻昔所谓太上皇，若唐玄宗、宋徽宗，皆当祸乱，不得已而为之。愿陛下正天位，保无疆之业。前代虚名，何足慕哉！ 
壬申，平章政事王毅，以亲老辞职；从之，仍赐其父币帛。
癸酉，夜，风雪甚寒，帝谓侍臣曰： 朕与卿等居暖室，宗戚、昆弟远戍边陲，曷胜其苦！岁赐币帛，可不遍及耶！ 
是月，封宋儒周敦颐为道国公。
帝尝谓左右曰： 儒者皆用矣，惟虞伯生未显擢耳。 遂以集为翰林待制兼国史院编修，集寻以忧归。伯生，集之字也。
◎延祐七年
春，正月，辛巳朔，日有食之。帝斋居损膳，辍朝贺。
壬午，御史台言： 比赐布尔罕鼎山场，鄂勒哲布哈海舶税，会计其钞，皆数十万锭；诸王军民贫乏者，所赐未尝若是，苟不撙节，渐至帑藏虚竭，民益困矣。 中书省臣进曰： 台臣所言良是，若非振理朝纲，法度愈坏。臣等乞赐罢黜，选任贤者。 帝曰： 卿等不必言，其各共乃事。 
辛卯，江浙行省丞相赫噜言： 白云僧沈明仁，擅度僧四千八百馀人，获钞四万馀锭，既已辞伏，今遣其徒沈崇胜潜赴京师行贿求援，请逮赴江浙并治其罪。 从之。
丁亥，帝不豫。皇太子忧形于色，夜则焚香祈告于天曰： 至尊以仁慈御世，庶绩顺成，四海清晏，天何遽降大厉！不如罚殛我身，使至尊永为民主。 辛丑，帝崩于光天宫，年三十六。太子哀毁过礼，素服寝于地，日啜一粥。癸卯，葬起辇谷。
帝天性恭俭，通达儒术，兼晓释典，每曰： 明心见性，佛教为深；修身治国，儒道为大。 在位七年，不事游畋，不喜征伐，尊贤重士，待宗戚勋旧，始终有礼。有司奏大辟，每惨恻移时。其孜孜为治，一遵世祖成宪云。
甲辰，中书右丞相巴达锡罢。太子太师特们德尔以皇太后命，复入中书为右丞相。
参议中书省事韩若愚，廉勤称职，特们德尔初为相时，以其不附己，欲罗织以事而不得遂，至是复相，乃诬若愚以罪，请杀之，皇太子不从。复奏夺其官，除名，归乡里。
丙午，遣使分谳内外刑狱。
戊申，汰知枢密院四员。
禁巫、祝、日者交通宗戚、大官。
二月，壬子，罢造永福寺。
赈大同、丰州诸驿饥。
以江浙行省左丞相赫噜为中书平章政事。
戊午，祭社稷。
建御容殿于永福寺。
汰富民窜名宿卫者，给役蒙古诸驿。
辛酉，中书平章政事齐勒特穆尔、御史大夫托欢并罢，为集贤大学士。
甲子，特们德尔、阿克繖请捕逮四川行省平章政事赵世延赴京。特们德尔以世延尝劾奏其罪恶十三事，锐意报复，属其党何志道秀世延从弟索哈尔哈呼诬告世延罪，逮世延置对；且使讽世延，啖以美官，令告引同时异己者，世延不肯从。行至夔州，遇赦，以疾抵荆门就医。特们德尔遣使督追至京师，俾其党锻炼成狱，会有旨，事经赦原者勿复问，乃已。
参议中书省事奇勒监，坐鬻官，刑部以法当杖，太后命笞之，太子曰： 不可，法者天下之公，徇私而轻重之，非示天下以公也。 卒正其罪。
丙寅，以陕西行省平章政事赵世荣为中书平章政事，江西行省右丞穆布喇为中书右丞，参知政事张思明为中书左丞，中书左丞完珠罢为岭北行省右丞。
白云宗统摄沈明仁以不法坐罪，诏籍江南冒为白云僧者为民。
己巳，修镇雷佛事于京城四门。
辛未，括民间系官山场、河泊、窑治、庐舍。
癸酉，括勘崇祥院地，其冒以官地献者追其直，以民地献者归其主。
丙子，定京城环卫更悉法，淮五卫汉军岁例。
丁丑，特们德尔以李孟初不附己，夺其秦国爵及前后制命，仆其先墓碑。
戊寅，中书平章政事乌巴都拉罢，为甘肃行省平章政事；阿尔哈雅罢，为湖广行省平章政事。
特们德尔怨集贤学士杨多尔济前为中丞时发其奸赃、专制等罪，而平章政事萧拜珠在中书牵制其所为，于是矫皇太后旨，召多尔济、萧拜珠至徽政院，与徽政使实勒们、御史大夫图勒哈杂问之，责以前违太后旨之罪。多尔济曰： 中丞之职，恨不即斩汝以谢天下！果违太后旨，汝岂有今日耶？ 特们德尔请杀之，皇太子曰： 人命至重，刑杀非轻，不宜仓卒。二人罪状未明，当白太后，使详谳之，诛之未晚也。 特们德尔乃引同时为御史者二人证成其狱。多尔济顾二人唾之曰： 汝等尝得备风宪，乃为是犬彘事耶？ 坐者皆惭，俯首。即起入奏，未几，称旨执多尔济，载诣国门之外，与萧拜珠俱见杀。是日，风沙晦冥，都人恟惧，道路相视以目。后又欲夺多尔济妻刘氏与人，刘剪发毁容自誓，乃免。萧拜珠之死，有吴仲者，潜守其尸，三日不去，竟收葬之。
时特们德尔日思报复仇怨，诛戮不已，张思明谓曰： 山陵甫毕，新君未立，丞相恣行杀戮，人皆谓丞相阴有不臣之心，万一诸王、驸马疑而不至，奈何？ 特们德尔乃止。
徽政院使实勒们，以皇太后命请更朝官，皇太子曰： 此岂除官时耶？且先帝旧臣，岂宜轻动！俟予即位，议于宗亲、元老，贤者任之，邪者黜之，可也。 司农卿鄂勒哲布哈，言先帝以土田颁赐诸臣者，宜悉归之官，太子问曰： 所赐为谁？ 对曰： 左丞相哈克繖所得为多。 太子曰： 予尝谕卿等，当以公心辅弼。卿于先朝尝请海舶之税，以哈克繖奏而止。今卿所言，乃复私憾耳，非公议也，岂辅弼之道耶！ 遂出鄂勒哲布哈为湖南宣慰使。
三月，辛巳，以中书礼部领教坊司。
壬午，赈陈州、嘉定州饥。
爪哇入贡。
戊子，征诸王、驸马流窜者，给侍从，遣就分邑。
庚寅，皇太子即皇帝位，诏赦天下，尊皇太后为太皇太后。
壬辰，太皇太后受百官朝贺于兴圣宫。特们德尔进开府仪同三司、上柱国、太师。
初，太皇太后以周王和实拉少时有英气，而帝稍柔懦，诸群小亦以立和实拉必不利于己，遂定策。帝既即位，太皇太后来贺，帝毅然见于色。太后退而悔曰： 我不拟养此儿耶！ 
敕： 群臣超授散官，朝会毋越班。 
戊戌，汰上都留守司留守五员。
定吏员秩止从七品如前制。
辛丑，禁擅奏玺书。
壬寅，降前中书平章政事李孟为集贤侍讲学士。特们德尔欲因其不就，阴中之，孟拜命欣然。帝谓特们德尔子巴尔济苏曰： 尔辈谓孟不肯为是官，今何如？ 由是谗不得行。
御史台请诏谕百司以肃台纲，帝曰： 卿等但守职尽言，善则朕当服行，否亦不汝罪也。 
甲辰，诏中外毋沮议特们德尔。
敕罢医、卜、工匠任子，其艺精绝者择用之。
丙午，有事于南郊；夏，四月，庚戌，有事于太庙，告即位也。
罢行中书省丞相。河南、湖广、辽阳并降为平章政事，惟征东行省丞相高丽王不降。
乙卯，罢回回国子监。
戊午，祀社稷。
己未，绍庆路峒蛮为寇，命四川行省捕之。
祭遁甲神于香山。
命平章政事王毅等征理在京诸仓库钱谷，亏耗者七十八万石，及诸路岁贡币帛稍纰谬者，俱责偿所司。程督严刻，讟并作矣。
以太常礼仪院使拜珠为中书平章政事。
拜珠，安图孙也，闳远端亮，有祖风，袭宿卫长。延祐中，拜太常礼仪院使，每议大政，必问曰： 合典故否？ 同官有异见者曰： 大朝止说典故耶？ 拜珠微笑曰： 公试言之，国朝何事不合典故？ 同官不能对。太常事简，每退食，必延儒士，谘访古今礼乐刑政，治乱得失，尽日不倦，尝曰： 人之仕宦，随所职司，事皆可习。至于学问有本，施于事业，此儒者之能事，宰相之资也。 帝在东宫，问宿卫之臣于左右，咸称拜珠贤，遣使召之，欲与语，拜珠谓使者曰： 嫌疑之际，君子所慎。我长天子宿卫，而与东宫私相往来，我固得罪，亦岂太子福耶！ 竟不往。及即位，遂有是命。
壬戌，特们德尔请参决政务，禁诸臣毋隔越擅奏，从之。
乙丑，大行皇帝丧卒哭，作佛事七日。
丙寅，周王和实拉长子托欢特穆尔生。
戊辰，帝如上都。
初，太庙九室，合飨于一殿。及仁宗崩，无室可祔，乃权结彩殿于武宗室前，以奉神主。帝召礼官集议，太常礼仪院经历曹元用言： 古者宗庙，有寝有室，宜以今室为寝，当更营大殿于前，为十五室。 帝嘉其议，授翰林待制。
戊寅，有献七宝带者，因近臣以进，帝曰： 朕登大位，不闻卿等进贤而为人进带，是诱朕也。其还之。 
五月，己卯朔，禁僧驰驿，仍收元给玺书。
庚辰，杀上都留守贺胜。
胜与特们德尔居同巷，恶其奸恶，且帷薄不修，绝不通问，复与杨多尔济发其赃罪。特们德尔恚甚，乃奏其便服迎诏为大不敬，弃市，籍其家。胜死之日，百姓争持纸钱哭于尸旁甚哀。
己丑，中书左丞相阿克繖罢为岭北行省平章政事。以拜珠为左丞相，鼐喇呼、达斯哈雅并为中书平章政事，济尔哈朗为参知政事。
特们德尔恃其权宠，乘间肆毒，睚眦之私，无不报复。帝觉其所谮毁者皆先帝旧人，滋不悦其所为，乃以拜珠为左丞相，委以心腹，特们德尔渐见疏外矣。
辛卯，中书参知政事奇彻罢，为集贤学士。
遣使榷广东番货。
壬辰，和林民阎海，瘗殍死者三千馀人，旌其门。
乙未，上圣文钦孝皇帝尊谥，庙号仁宗，国语曰布延图皇帝。
戊戌，有告岭北平章政事阿克繖、中书平章政事赫噜及御史大夫图卜台、徽政使实勒们等与故约苏穆尔妻伊埒萨巴谋废立者，帝御穆清阁，召拜珠谋之。对曰： 此辈擅权乱政久矣，今犹不惩，阴结党与，谋危社稷。宜速施天威，以正祖宗法度。 帝动容曰： 此朕志也！ 命率卫士擒斩之，籍其家，馀党皆伏诛。
先是近侍传旨，以姓名赴中书铨注者六七百员，选曹为之壅滞，拜珠奏阁之，注授一依选格次第，吏无容奸。刑曹事有情可矜者，宽恕之，贪暴不法，必不少容。帝尝谕左右曰： 汝辈慎之，苟陷国法，我虽典赦，拜珠不汝恕也。 
追封陇西公汪世显为陇右王。
辛丑，以知枢密院事特穆尔托为中书平章政事。
壬寅，监察御史请罢僧、道、工、伶滥爵及建寺、豢兽之费。
甲辰，以诛阿克繖、赫噜、贺胜等诏天下。胜死非其罪，而诏书与诸逆并言，时犹为特们德尔所蔽也。
丙午，捕伊寽萨巴子江浙平章玛噜，仍籍其家。
丁未，封汪沁为云南王，往镇其地。
以贺胜、实勒们、阿克繖家赀、田宅赐特们德尔等。
六月，己酉，流徽政院使密锡实于金刚山。
以托实哈、实勒们所夺人畜产归其主。
甲寅，前太子詹事绰和尔伏诛。
京师疫，作佛事于万寿山。
戊午，罢徽政院。
广东采珠提举司罢，以有司领其事。
庚申，赐角牴者百二十人钞各千贯。
壬戌，敕： 诸使入京者，大事五日，小事三日遣还。 
是夜，月食既。
乙丑，新作太祖幄殿。
时僧徒横甚，有司无敢诘难者。盩厔僧圆明以烧香受戒私相煽惑，从者日众，遂自称皇帝，众呼万岁，约以孟秋五日攻奉元路。秋，七月，丁丑朔，陕西参政多尔济以兵捕之，圆明遁去；逾月，始就擒，斩之。
甲申，车贺将北幸，调左右翊军赴北边浚井。
以知枢密院事玛噜、哈坦并为辽阳行省平章政事。
壬辰，遣扈从诸营还大都，禁践民禾。
安南内附人陈岩，言其国贡使多为觇伺，敕湖广行省汰遣之。
丙申，中书平章政事鼐喇呼罢。
禁献珍宝制衮冕。
庚子，以江南行御史台中丞廉恂为中书平章政事。恂，希宪之子也。
辛丑，晋王伊苏特穆尔遣使以地七千顷归朝廷，请有司征其租，岁给粮钞；从之。
是月，汴梁路言： 荥泽县河决塔海庄堤十步馀，横堤两重复决数处；又，开封县苏村及七里寺决二处。 诏本路及都水监官并工修筑。
八月，丁未朔，岭北省臣实都，坐以官钱犒军免官，诏复其职。
丙辰，祔仁宗圣文钦孝皇帝、庄懿慈圣皇后于太庙。特们德尔摄太尉，奉玉册行事。
戊午，特们德尔复诬赵世延以违诏不敬，下之狱。请置极刑，并究省台诸臣，不允。帝幸凉亭，从容谓近侍曰： 顷特们德尔必欲置赵世延于死地，此殆报怨耳。朕素闻其忠良，故每奏不纳。 左右咸称万岁。
丁卯，宫人官努，坐用日者请太皇太后禜星，杖之，籍其资。
托期玛部宣慰使尹琳沁，坐违制不发兵，杖流纽尔干地。
九月，甲申，建寿安山寺，给钞千万贯。
禁五台山樵采。
庚子，常德澧州洞蛮合诸洞为寇，命土官追捕之。
甲辰，遣玛萨曼等使占城、真腊、龙牙门，索驯象。
以廪藏不充，停诸王所部岁给。
冬，十月，丁未，时飨太庙。
庚戌，将作院使伊苏坐董制珠衣怠工，杖之，籍其家。
丁巳，酉阳耸侬洞蛮田谋远为寇，命守臣招捕之。
戊午，帝至自上都。
诏太常院曰： 朕将以四时躬祀太室，宜与群臣集议其礼。此追远报本之道，毋以朕劳于对越而有所损；其悉遵典礼。 
庚申，敕译佛书。
乙丑，幸大护国仁王寺。帝师请以醮八儿监藏为土番宣慰使、都元帅，从之。
丁卯，为皇后作鹿顶殿于上都。
庚午，命拜珠督造寿安山寺。
十一月，丙子朔，帝御斋宫。丁丑，恭诣太庙，备法驾，服衮冕以行礼；至仁宗室，即歔欷流涕，左右莫不感动。
甲申，敕翰林国史院纂修《仁宗实录》。
丁酉，诏各郡建帝师帕克斯巴殿，其制视孙子庙有加。
甲辰，特们德尔言： 和市织币薄恶，由董事者不谨，请免左丞高昉等官，仍令郡县更造，征其元直。 不允。
十二月，乙巳朔，诏： 以明年为至治元年，减天下租赋二分，包银五分；免大都、上都、兴和三路差税二年；优复煮盐、炼铁等户二年。开燕南、山东河泊之禁，听民采取。命官家属流落边远者，有司给资遣之；其子女典鬻与人者，听还其家。监察御史、廉访司岁举可任守令者二人。七品以上官，有伟画长策可以济世安民者，实封上之。士有隐居行义，明治体，不求闻达者，有司具状以闻。 
丁未，播州蜑蛮的羊笼等内附。
庚戌，铸铜为佛像，置玉德殿。
癸丑，以天寿节，预遣使修醮于龙虎山。
乙卯，率百官奉玉册玉宝，加上太皇太后尊号曰 仪天兴圣慈仁昭懿寿元全德泰宁福庆徽文崇祐太皇太后。 
翰林学士呼图噜都勒译进《大学衍义》，帝曰： 修身治国，无逾此书。 赐钞五万贯，以印本颁赐群臣。
河南饥，帝问其故，群臣莫能对，帝曰： 良由朕治道未洽，卿等又不尽心乃职，委任失人，致阴阳不和，灾害洊至。自今各务勤恪以应天心，毋使吾民重困。 
辛酉，作延春阁后殿。
乙丑，禜星于回回司天监四十昼夜。
丙寅，修秘密佛事于延春阁。
丁卯，特们德尔、拜珠言： 比者诏内外言得失，今上封事者或直进御前。乞令臣等开视，再入奏闻。 帝曰： 言事者直至朕前可也，如细民辄诉讼者则禁之。 
给武宗皇后钞七十五万贯。
己巳，敕罢明年二月八日迎佛。
以江南、浙西道廉访使薛处敬为中书参知政事。
辛未，拜珠进《卤簿图》，帝以唐制用万二千三百人耗财，乃定大骂为三千二百人，法驾二千五百人。
上思州猺结交趾寇忠州。
癸酉，帝闻贺胜母老，悯之，以所籍京兆田硙还其家。
江浙行省平章政事以巴延彻尔，江西行省平章政事白萨都，并坐贪墨免官。
是岁，决狱轻重七千六百三十事。
滹沱河决文字、大城等县，浑河溢，坏民田庐；秦州成纪县暴雨，山崩，朽壤坟起，覆没畜产；大同雨雹，大如鸡卵；益津是陨黑霜。
帝命宣徽院使特克实领中都威卫指挥使。
特克实，特们德尔党也。延祐中，近臣多托恩幸以求赏者，宣徽院使图沁布哈辄抑弗予。特克实、王廷显，皆同官也，仁宗赐特克实海舶，图沁布哈曰： 此军国之所资，上不宜赐，下不宜受。 又赐延显玉常，廷显欲取大官羊钱一万五千缗充其价，图沁布哈复持不可，于是怨之者众。及帝即位，特们德尔擅政，特克实竟谮杀之。
