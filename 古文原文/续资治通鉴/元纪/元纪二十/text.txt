起阏逢困敦正月，尽旃蒙赤奋若八月，凡一年有奇。
讳伊苏特穆尔，显宗噶玛拉之长子，裕宗珍戬之嫡孙也。初，北安王那木罕薨，世祖以噶玛拉封晋王，代镇北边，至元十三年十月二十九日，帝生于晋邸。大德六年，晋王薨，帝袭封，是为嗣晋王。
◎泰定元年
春，正月，乙未，以柰曼岱为平章政事，善僧为右丞相。
帝以元夕，命有司于禁中张灯山为乐。监察御史赵师鲁上言： 燕安怠惰，肇荒淫之基；奇巧珍玩，发奢侈之端。张灯虽细事，而纵耳目之欲，则上累日月之明。 帝遽命罢之，仍赐上尊酒，以嘉其忠直。
辛丑，诸王、大臣请立皇太子。
壬寅，以故丞相拜珠子达勒玛实哩为宗仁卫亲军都指挥使，彻尔哈为左右卫阿苏亲军都指挥使。
自延祐末，水旱相仍，民不聊生。及拜珠入相，振立纲纪，裁不急之务，杜侥幸之门。英宗倚之，相与励精图治，故天下晏然有乐生之心。奸臣畏之，卒构锅难。特克实等既伏诛，帝乃诏有司备仪卫，百官、耆宿前导，舆拜珠画像于海云寺，大作佛事，观者万数，无不叹惜泣下。中书言： 拜珠尽忠效节，殒于群凶，宜赐褒崇，以光后世。 制赠清忠一德功臣、太师、上柱国，追封东平王，谥忠献。复官其二子，以长宿卫。
拜珠母齐喇氏，年二十二，寡居守节。初，拜珠为太常礼仪使，方弱冠，吏就第请署事，适在后圃阅群戏，母厉声呵之曰： 官事不治，若所为，岂大臣事耶？ 拜珠深自克责。一日，入内侍宴，英宗素知其不饮，是日，强以数杯。既归，母戒之曰： 天子试汝量，故强汝饮。汝当日益戒惧，无酣于酒。 又尝代祀睿宗原庙，归，母问之曰： 真定官府待汝若何？ 对曰： 所待甚重。 母曰： 彼以天子威灵，汝先世勋德故耳，汝何有焉！拜珠之贤，母之教也。后封东平王夫人。
命僧讽西番经于天光殿。
甲辰，敕译《列圣制诰》及《大元通制》，刊本赐百官。
戊申，八番生蛮来附，置长官司以抚之。
己酉，命诸王远徙者悉还其部。召亲王图卜特穆尔于琼州，阿穆尔克于大同。初，英宗在上都，谓拜珠曰： 朕兄弟实相友爱，曩以小人谮诉，俾居远方，当亟召还，明正小人离间之罪。 未及召而遇弑，至是帝悉召之。
甲寅，敕高丽王王璋归国。璋尝请于仁宗，降御香，南游江、浙，至宝陀山而还。及英宗即位，复请降香于江南，许之。行至江南，遣使急召，令骑士拥逼以行，璋侍从皆奔窜。还至京师，命中书省护送本国安置。璋迟留不即发，英宗下璋于刑部。既而祝，置之石佛寺，寻又流璋于吐番。帝即位，以大赦得还。至是命璋还本国，仍归其沈王印。
丙辰，赐故监察御史观音保、索约勒、哈迪密实妻子钞各千锭。
敕封解州盐池神曰灵富公。
赈广德诸州饥。
虞集赴召至京师，除国子司业，寻迁秘书少监。
翰林侍讲学士袁桷辞归，许之。桷尝请购求辽、金、宋三吏遗书，为议以上，所列应采之书，最为该博，时不能用。
二月，丁巳朔，作显宗影堂。
己未，修西番佛事于寿安山，僧四十人，三年乃罢。
庚申，监察御史傅岩起、李嘉宾言： 辽王托克托，乘国有隙，诛屠骨肉，其恶已彰，恐怀疑贰。如令归籓，譬之纵虎出柙。请废之，别立近族以袭其位。 不报。
甲子，作佛事，命僧八百人及倡优百戏，导帝师游京城。
先是英宗在上都，使左丞苏苏召翰林吴澄撰《金字藏经序》，澄曰： 主上写经祈福，甚盛举也。若用以追荐，臣所未知。盖福田利益，虽人所乐闻，而轮回之事，彼习其学者，犹或不言。不过谓为善之人，死则上通高明，其极品与日月齐光；为恶之人，死则下沦污秽，其极下则与沙虫同类。其徒遂为荐拔之说以惑世人。今列圣之神，上同日月，何庸荐拔！且国初以来，写经追荐，不知几举，若未效，是无佛法矣；若已效，是诬其祖矣。撰为文辞，不可以示后世，请俟驾还奏之。 会南坡之变，事得寝。及帝即位，佛事益盛。
旧制，台宪岁各举守令、推官二人，有罪连坐。至是言其不便，庚午，命中书复于常选择人用之。
壬申，上大行皇帝尊谥曰睿圣文孝皇帝，庙号英宗，国语曰格根皇帝。
甲戌，浙江行省左丞赵简，请开经筵及择师傅，令太子及诸王大臣子孙学。遂命平章政事张珪、翰林学士承旨呼图噜图尔密实、学士吴澄、集贤直学士邓文原，以《帝范》、《资治通鉴》、《大学衍义》、《贞观政要》等书进讲，复敕右丞相额森特穆尔领之。文原寻以疾致仕归。
丁丑，监察御史宋本言： 逆贼特克实等虽伏诛，其党枢密副使阿萨尔，身亲弑逆，以告变得不死，窜岭南，请早正天讨。 先是太庙仁宗室主为盗窃去，久而未获，本言： 在法，民间失盗，捕之违期不获犹治罪。太常失典守及在京应捕官，皆当罢去。 又言： 中书宰执日趋禁中，固宠苟安，兼旬不至中堂，壅滞机务。宜戒饬臣僚，自非入宿卫日，必诣所置治事。 皆不报。
戊寅，监察御史李嘉宾劾逆党左阿苏卫指挥使图特穆尔，罢之。
赈绍兴诸路饥。
先是至治末，诏作太庙，议者习见同堂异室之制。乃作十三室，未及迁奉而国有大故。有司疑于昭穆之次，命集议之。吴澄议曰： 世祖混一天下，悉考古制而行之。古者天子七庙，庙各为宫，太祖居中，左三庙为昭，右三庙为穆，神主各以次递迁。其庙之宫，颇如今之中书六部。夫省部之设，亦仿金、宋，岂以宗庙叙次而不考古乎？ 时有司以急于行事，竟如旧制云。
国学旧法，每以积分次第，贡以出官。执政用监丞张起岩议，欲废之，而以推择德行为务，中书左司员外郎许有壬折之曰： 积分虽未尽善，然可得博学能文之士。若曰惟德行之择，其名固嘉，恐皆厚貌深情，专意外饰，或懵不能识一丁矣。 
三月，丁亥朔，罢徽政院，立詹事院。
以同知宣政院事杨庭玉为中书参知政事。
以秘书少监虞集为礼部考试官。初，集与元明善剧论以相切劘，明善言集治诸经，惟程、硃诸儒传注耳，自汉以来先儒所尝尽心者，考之殊未博。集初不相下，后以明善之言为然，每见明经之士，即以其言告之。至是谓同列曰： 国家科目之法，诸经传注各有所主者，将以一道德，同风俗，非欲使学者专门擅业，如近代《五经》学究之固陋也。圣经深远，非一人之见可尽。试艺之文，惟其高者取之，不必先有主意；若先定主意，则求贤之心狭，而差自此始矣。 后两为考官，率持是说，故所取每称得人。
戊戌，廷试进士，赐巴喇、张益等八十四人及第、出身；会试下第者亦赐教官有差。
庚子，以四川行省平章政事囊嘉岱兼宣政院使，往征西番。
丙午，御大明殿，册巴拜哈斯氏为皇后，皇子喇实晋巴为皇太子。
己酉，以皇子巴的玛伊尔克布嗣封晋王。
泰宁王迈努卒，以其子策璘沁多尔济嗣。
庚戌，监察御史宋本、李嘉宾、傅岩起言： 太尉、司徒、司空，三公之职，滥假僧人，及会福、殊祥二院，并辱名爵，请罢之。 不报。
以临洮诸县旱饥，赈之。
广西横州猺寇永淳县。
夏，四月，戊午，廉恂罢，为集贤大学士，食其禄终身。
己未，以硃字诏赐帝师所居萨斯嘉部。
庚申，诏整饬御史台。
作昭圣皇后御容殿于普庆寺。
亲王图卜特穆尔还，至潭州，有诏止之。居数月，乃行。辛酉，至上都，赐车帐、驼马。
甲子，帝如上都。以讲臣多高年，命虞集与侍读学士王结执经以从，集自是岁常在行经筵之制，取经史中切于心德治道者，用国语、汉文两进读。润译之际，患夫陈圣学者未易尽其要，指时务者难于极其情，每选一时精于其学者为之，犹数日乃成一篇。集为反复古今名物之辨以通之，然后得以无讹。其辞之所达，万不及一，则未尝不退而窃叹也。
发兵民筑浑河堤。
辛未，月食既。
癸酉，以太子詹事图们特尔为中书平章政事。
甲戌，命咒师作佛事以厌雷。
庚辰，以风烈、月食、地震，手诏戒饬百官，并令大都守臣集议以闻。王结昌言于朝曰： 今朝廷君子小人混淆，刑政不明，官赏太滥，故阴阳错谬，咎征荐臻，宜修政事以弭天变。 
时宿卫士自北方来者复遣归，乃百十为群，剽劫杀人桓州道中。既逮捕，舒玛尔节奏释之。蒙古千户使京师，宿邸中，适民间硃甲妻女车过邸门，千户悦之，并从者夺以入。硃泣诉于中书，舒玛尔节庇不问。于是国子监丞宋本复抗言： 特克实馀党未诛，仁庙神主盗未得，桓州盗未治，硃甲冤未伸，刑政失度，民愤天怨，灾异之见，职此之由。 辞气激奋，众皆耸听。
辛巳，太庙新殿成。
五月，丁亥，监察御史董鹏南、刘潜等以灾异上言： 平章柰曼台，宣政院使特穆尔布哈，詹事图们达尔，党附逆徒，身亏臣节，太常守庙不谨，辽王擅杀宗亲，布哈实里矫制乱法，皆蒙宽宥，甚为失刑，宜定其罪以销天变。 不允。
己丑，帝谕都尔苏曰： 朕即位以来，无一人能执法为朕言者。知而不言则不忠，且陷人于罪。继自今，凡有所知，宜悉以闻，使朕明知法度，断不敢自纵。非独朕身，天下一切政务能守法以行，则众皆乂安，反是则天下罹于忧苦矣。 又曰： 凡事防之于小则易，救之于大则难。尔其以朕言明告于众，俾知所慎。 
壬辰，御史台图呼鲁、宁珠言： 御史奏灾异屡见，宰相宜避位以应天变，可否仰自圣裁。顾惟臣等为陛下耳目，有徇私违法者，不能纠察，慢官失守，宜先退避以授贤能。 帝曰： 御史所言，其失在联，卿等何必遽尔！ 图呼鲁又言： 臣已老病，恐误大事，乞先退。 于是中书省臣乌温都尔、张珪、杨庭玉皆抗疏乞罢。丞相舒玛尔节、都尔苏言： 比者灾异，陛下以忧天下为心，反躬自责，谨遵祖宗圣训，修德慎行，敕臣等各勤乃职，手诏至大都，居守省臣皆引罪自劾。臣等为左右相，才下识昏，当国大任，无所襄赞，以致灾祲，罪在臣等，所当退黜，诸臣何罪！ 帝曰： 卿若皆辞避而去，国家大事，朕孰与图之！宜各相谕，以勉乃职。 
癸巳，前翰林学士小云石哈雅卒，赠集贤学士，追封京兆郡公，谥文靖。初，议科举事，小云石哈雅多所建明，忽喟然叹曰 辞尊居卑，昔贤所尚也。今禁林清选，与所让军资孰高？人将议吾后矣。 乃称疾，辞还江南，卖药于钱塘市中；诡姓名，易服色，人无有识之者。
戊午，迁列圣神主于太庙新殿。
辛丑，循州猺寇长乐县。
丙午，御史高奎上书，请求直言，辨邪正，明赏罚，帝善其言，赐以银币。
己酉，宾州民方二为寇，有司捕擒之。
癸丑，詹事丞回回请如裕宗故事，择名儒辅太子，敕中书省臣访求以闻。回回，博果密之子，库库之兄也，敦默寡言，嗜学能文，历山南、淮西、河南廉访使，皆有政声。
中书平章政事张珪与枢密院、御史台、翰林、集贤两院官极论当世得失，与左右司员外郎宋文缵诣上都奏之，其略曰：
 前宰相特们德尔，奸狡险深，阴谋丛出，专政十年，始以赃败。谄附权奸实勒们及嬖幸额勒实班之徙，苟全其生，寻任太子太师。未几，仁宗宾天，乘时幸变，再入中书。当英庙之初，与实勒们等恩义相许，表里为奸，诬杀萧、杨等以快私怨。天讨元凶，实勒们之党既诛，坐要上功，遂获信任，诸子内布宿卫，外据显要，蔽上抑下，杜绝言路，卖官鬻狱，威福己出。由是群邪并进，如逆贼特克实之徒，名为义子，实其心腹，构成弑逆；其子索诺木，亲与逆谋，虽剖棺戮尸，诛灭其家，犹不足以蔽罪；今复回给所籍家产，诸子尚在京师，夤缘再入宿卫。世祖时，阿哈玛特贪残败事，虽死犹正其罪，况如特们德尔之奸恶者哉！宜遵成宪，仍籍特们德尔家产，远窜其子孙外郡，以惩大奸。特克实之党，结谋弑逆，天下之人，痛心疾首。比奉旨： 诸王额特布哈等亦已流窜，逆党胁从者众，何可尽诛！后之言事者其勿复举。 臣等议：古法，弑逆，凡在官者杀无赦。圣朝立法，强盗劫杀庶民，其同情者，犹且首从俱罪。况弑逆之党，天地不容，宜诛额特布哈之徒以谢天下。辽王托克托，位冠宗室，居镇辽东，乘国家有变，报复仇忿，杀亲王、妃、主百馀人，分其羊马畜产，残忍骨肉，闻者切齿。今不之罪，乃复厚赐放还，臣恐国之纲纪，由此不振。且辽东地广，素号重镇，若使托克托久居，彼既纵肆，将无忌惮。况令死者含冤，感伤和气。宜削夺其爵土，置之他所，以彰天威。
 武备卿济里，前太尉布哈，以累朝待遇之隆，俱致高列，不思补报，专务奸欺，矫制令鹰师强收郑国宝妻古哈，刑曹逮鞫服实，竟原其罪。夫匹妇含冤，三年不雨，以此论之，即非细务。宜以济里、布哈仍付刑曹，鞫正其罪。
 贾胡中卖宝物，始自成宗，分珠寸石，售直万金。以经国有用之钞，而易此不济饥寒之物，大抵皆时贵与中贵之人妄称呈献，冒给回赐，高其价直，且至十倍，蚕蠹国财，暗行分用。宜下令禁止，其累朝未酬宝价，俟国用饶给日议之。比者建西山寺，损军害民，费以亿万计，近诏虽罢之，又闻奸人乘间奏请，复欲兴修。宜守前诏，示民有信。
 萧拜珠、杨多尔济等，枉遭诬陷，籍其家以分赐人，比奉明诏，还给元业，子孙奉祀，家庙修葺苟完，未及宁处，复以其家财仍赐旧人，止酬以直，即与再罹断没无异。宜如前诏以元业还之，量其直以酬后所赐者，则人无冤愤矣。额森特穆尔之徒，遇硃太医妻女过省门外，强拽以入，奸宿馆所。有司以扈从上都为解，竟勿就鞫。宜遵世祖成宪，以奸人付有司鞫之。
 广州东莞县大步海及惠州珠池，始自大德元年奸民刘进、程连言利，分蜑户七百馀家，官给之粮，三年一采，仅获小珠五两、六两，入水为虫鱼伤死者众，遂罢珠户为民。其后同知广州路事塔齐尔等又献利于实勒们，创设提举司监采；廉访司言其扰民，复罢归有司。既而内正少卿魏温都尔冒启中旨，驰驿督采，耗廪食，疲民驿，非世祖旧制，请悉罢之。
 特克实弑逆之变，学士布哈、指挥布延呼里、院使图古思，皆以无罪死；特们德尔专权之际，御史徐元素以言事琐项死东平，及贾图沁布哈之嘱，皆未申理。宜追赠死者，优叙其子孙。
 内外增置官署，员冗俸滥，白丁骤升，出身入流，壅塞日甚，军民俱蒙其害。宜悉遵世祖成宪，凡至元三十年以后，改升创设，员冗者悉减并除罢之。
 自古圣君，惟诚于治政，可以动天地，感鬼神，未尝徼福于僧道也。至元三十年，醮祠佛事之目，止百有二；大德七年，再立功德使司，积五百馀。僧徒又复营干近侍，买作佛事，岁用钞数千万锭。僧徒贪慕货利，养妻子，彼行既不修洁，适足亵慢天神，何以要福！比年佛事愈繁，累朝享国不永，致灾愈速，事无应验，断可知矣。宜罢功德使司，其在至元三十年以前及累朝忌日醮祠佛事名目，止令宣政院主领修举，馀悉罢。游惰之徒，妄投宿卫部属及宦者、女红、太医、阴阳之属，不可胜数。一人收籍，一门蠲复；一岁所请衣马刍粮，数十户所征入不足以给之，耗国损民为甚。宜如世祖时支请之数给之，馀悉简汰。
 参卜郎盗，始者劫杀使臣，利其财物而已，至用大师，期年不戢，伤我士卒，费国赀粮。宜遣良使抵巢招谕，仍敕边吏勿生事，则远人格矣。
 世祖时，准北内地惟输丁税，特们德尔为相，专务聚敛，遣使括勘两淮、河南田土，重并科粮，又以两淮、荆襄沙碛作熟收征，徼名兴利，农民流徙。宜如旧制，止征丁税，其括勘之粮及沙碛之税悉除之。
 世祖左右之臣，虽甚爱幸，未闻无功而给一赏者。比年赏赐泛滥，盖因近侍之人，窥伺天颜嘉悦之际，或称乏财无居，或称嫁女娶妇，或以技物呈献，递互奏请，要求赏赐，既伤财用，复启幸门。自今以后，非有功勋劳效著明实迹，不宜加以赏赐，请著为令。 
议凡数千言，辞甚剀切。六月，庚申，珪至上都，奏上，帝不允。珪复进曰： 臣闻日食修德，月食修刑，应天以实不以文，动民以行不以言，刑政失平，故天象应之，惟陛下矜察，允臣等议悉行之。 帝终不能用。
癸亥，作礼拜寺于上都及大同路。
丙寅，遣使招谕西番。
遣库库楚等诣高丽，取女子三十人。
广西、左、右两江黄胜许、岑世兴乞遣其子弟朝贡，许之。
丁卯，大幄殿成。
癸酉，帝受佛戒于帝师。
己卯，诏： 疏决系囚，存恤军士，免天下和买杂役三军，蜑户差税一年。远仕瘴地，身故不得归葬，妻子流落者，有司资给遣还，仍著为令。 
云南大理路你囊为寇。
是月，大同浑源河、直定滹沱河、陕西渭水、黑水、渠州江水皆溢，并漂民庐舍。
秋，七月，丙戌，思州平茶杨大车、酉阳州冉世昌寇小石耶、凯江等寨，调兵捕之。
癸卯，罢广州、福建等处采珠蜑户为民，仍免差税一年。
丁未，中书省言： 东宫卫士，先朝止三千人，今增至万七千，请命詹事院汰去，仍依旧制。 从之。
戊申，以籍入特们德尔及子班坦、观音努赀产给还其家。
是月，朝邑、楚丘、濮阳黄河溢，固安州清河溢，任县沙、沣、洛水皆溢；真定、广平、庐州等十一郡雨伤稼；龙庆州雨雹，大如鸡卵，平地深三尺；定州唐河溢、山崩。免河渠营田租，馀赈恤有差。
广西庆远猺酋潘父绢等率众来降，署簿、尉等官有差。
八月，丙辰，享太庙。
丁巳，禁言赦前事。
庚申，市牝马万匹，取陿酒。
庚午，作中宫金脊殿。
辛未，绘帝师帕克斯巴像十一。颁各行省，俾塑祀之。
丁丑，帝至自上都。
罢浚玉泉山河役。
癸未，秦州成纪县大雨，山崩水溢，壅土至来谷河成丘阜。
九月，丙申，葺太祖神御殿。
乙巳，昭圣元献皇后忌日，修佛事，饭僧万人。
癸丑，奉元路长安县大雨，沣水溢；延安路洛水溢。
冬，十月，丁巳，监察御史王士元请早谕教太子，帝嘉纳之。
戊午，享太庙。
庚申，命左右相日直禁中，有事则赴中书。
己巳，云南车里蛮为寇，遣鄂尔多招谕之，其酋出降。
壬申，安南国世子陈日爌遣使朝贡。
真州珠金沙河、吴江州诸河淤塞，诏有司佣民丁浚之。
丁丑，封亲王图卜特穆尔为怀王，赐金印。
徒封云南王旺沁为梁王，仍以其子特穆尔袭封云南王。
壬午，肇庆猺黄宝才等降。
延安路饥，发义仓赈之；广东道及武昌江夏县饥，赈粜有差。
以鲁国大长公主女适怀王。
十一月，癸巳，遣兵部员外郎宋本、吏部员外郎郑立、阿鲁辉、工部主事张成、太史院都事费著，分调闽海、两广、云南、四川选。
辛丑，造金字盖饰，以七宝贮佛舍利。
甲辰，作歇山鹿顶楼于上都。
庚戌，招谕融州蛮。
赈河间等路饥。
十二月，癸丑，以岑世兴，黄胜许为安远大将军，遥领汉洞军民安抚使，世兴仍来安路总管。胜许致仕，其子志熟袭上思州知州。
乙卯，云南猺阿吾及歪闹为寇，行省督兵捕之。
庚申，同州地震，有声如雷。
癸亥，盐官州海水溢，屡坏堤障，浸城郭，遣使祀海神，仍与有司视形势所便。还，请垒石为塘，帝曰： 筑塘，是重劳吾民也，其增石囤捍御。 
丙寅，命翰林、国史院纂修英宗、显宗《实录》。
敕： 内外百官，凡行朝贺等礼，雨雪免朝服。 
辛未，新作棕殿成。
己亥，太白经天。
曲赦重囚三十八人，为三宫祈福。
夔路容米洞蛮田先什用等九洞为寇，四川行省遣使谕降五洞，馀发兵捕之。
太子宾客巴图，江浙行省平章鄂啰欢之次子也，以疾辞职，寓居高邮。英宗命为江南行台御史大夫，巴图固辞，诏以平章之禄归养于家，复赐钞十万缗。所服药须空青，诏遣使江南访求之，巴图辞谢曰： 臣曩膺重寄，深惧弗称，况敢叨滥厚禄以受重赐乎！ 并以所给平章之禄归有司。是岁，还京师，卒。朝廷知其贫，赙钞二万五千贯。御史奏益一万贯，仍还所辞禄。妻鸿吉哩氏弗受，曰： 始巴图仕于朝，不敢虚受廪禄，今没矣，苟受是禄，非其意也。 卒辞之。
王克敬为两浙盐运使司，首减绍兴民食盐五千引。温州逮犯私盐者，以一妇人至，怒曰 岂有逮妇人千百里外与吏卒杂处者！自今毋得逮妇人！ 建议著为令。
◎泰定二年
春，正月，乙未，以畿甸不登，罢春畋。
禁后妃、诸王、驸马毋通星术之士，非司天官不得妄言祸福。
敕： 御史台选举，与中书合议以闻。 
中书省言： 江南民贫僧富，诸寺观田土，非宋旧制并累朝所赐者，仍请如旧制与民均役。 从之。
以籍入巴斯吉斯地赐故监察御史观音保、索约勒、哈迪密实妻子各十顷。
戊戌，造象辇。
西番参卜郎来降，赐其酉班术儿银钞币帛。
辛丑，怀王图卜特穆尔出居于建康。
甲辰，奉安显宗像于永福寺，给祭田百顷。
广西山獠为寇，命所在有司捕之。
庚辰，诏谕宰臣曰： 向者绰尔、罕察苦鲁及山后皆地震，内郡大小民饥。朕自即位以来，惟太祖开创之艰，世祖混一之盛，与人民共享安乐，常怀祗惧，灾沴之至，莫测其由。岂朕思虑有所不及而事或僭差，故以此示儆欤？卿等其与诸司集议便民之事，其思自死罪始，议定以闻，朕将肆赦焉。 
赈肇庆等处饥。
闰月，壬子朔，诏赦天下，除江淮创科包银，免被灾地差税一年。
庚申，修紧狐岭、色泽、桑乾岭道。
乙丑，命整治屯田。
河南行省左丞姚炜请禁屯田吏蚕食屯户，及勿务增羡以废裕民之意，不报。
丁卯，中书省言国用不足，请罢不急之费，从之。
己巳，修滹沱河堰。
壬申，罢永兴银场，听民采炼，以十分之二输官。
罢松江都水庸田使司，命州县正官领之，仍加兼知渠堰事。
癸酉，作棕毛殿。
丙子，浙西道廉访司言： 四方代祀之使，弃公营私，多不诚洁，以是神不歆格，请慎择之。 
山南廉访使特穆格请削降特克实所用骤升官。
己卯，阶州土番为寇，巩冒总帅府调兵御之。
山东廉访使许师敬请颁族葬制，禁用阴阳、相地邪说。
雄州归信诸县大雨，河溢，被灾者万一千六百五十户，赈钞三万锭。
二月，甲申，祭先农。
丙戌，颁《道经》于天下名山宫殿。
丁亥，平伐酉率众十万来降，土官三百六十人请朝。湖广行省请汰其众还部，以四十六人入觐，从之。
辛卯，爪哇国来献方物。
广西猺潘宝陷柳城县。
己亥，命西僧作烧坛佛事于延华阁。
封阿里密实为和国公，张珪为莶国公，仍知经筵事。以中书右丞善僧为平章政事。
庚子，姚炜以河水屡决，请立行都水监于汴梁，仿古法备捍，仍命濒河州县正官皆兼知河防事；从之。
丙午，造玉御床。
赈通、漷二州饥。大都、凤翔诸路饥，赈粜有差。
三月，癸丑，修曹州济阴县河堤，役民丁一万八千五百人。
甲寅，禁捕天鹅。
辛酉，咸平府清河、滱河合流，失故道，坏堤堰，敕蒙古军千人及民丁修之。
乙丑，帝如上都。
乙亥，安南来贡方物。
荆门州旱，肇庆诸路饥，赈之。
鉴察御史策丹从帝至上都，疏纠中书参知政事杨庭玉赃罪，不报。即纳印还京师，帝遣使召复任。夏，四月，策丹复上章劾庭玉，罢职鞫讯，竟如所言。又劾平章政事图们岱尔，入集赛之目，英宗遇弑，必预闻其谋。帝不省，而赐图们岱尔带，策丹遂辞职，改工部员外郎。
丁亥，作吾殿。
癸巳，和市牝马有驹者万匹，敕宿卫驼马散牧民间者，归官厩饲之。
丁酉，濮州鄄城县言城西尧冢上有佛寺，请徙之，不报。
丙午，僰夷及蒐雁遮杀云南行省所遣谕蛮使者，敕追捕之。
丁未，封后父和勒克察尔为威靖王。
戊申，以许师敬为中书左丞；中政使冯享为中书参知政事，仍中政使。
巩昌路伏羌县大雨，山崩。
五月，辛酉，高丽国王王璋卒。
璋之留京师也，构万卷堂于其邸，招致阎复、姚燧、赵孟頫、虞集等与之游处，以考究自娱。时有鲜卑僧上言，帝师帕克斯巴，制蒙古字以利国家，宜令天下立祠比孔子，有诏公卿耆老会议。国公杨安普力主其说，璋谓安普曰： 师制字有功于国，祀之自应古典，何必比之孔氏！孔氏百王之师，其得通祀，以德不以功，后世恐有异论。 言虽不纳，闻者韪之。科举之设，璋尝以姚燧之言白于仁宗，及李孟执政，遂奏行焉，其端实自璋发也。右丞相图噜罢，帝欲以璋为相，璋固辞曰： 臣小国籓宣之寄，犹惧不任，乞付于子，况朝廷之上相哉！敢以死请。 帝笑曰： 固知渠善避权也。 性好贤疾恶，尤喜谈宋事。尝使僚佐读《东都事略》，至王旦、李沆、富弼、韩琦、范仲淹、欧阳修、司马光诸传，必举手加额以致景慕；至丁谓、蔡京、章惇等传，未尝不切齿愤惋。及是卒于京邸，赐谥曰忠宣。
辛未，遣察纳使于周王和实拉。
丙子，舒马尔节等以国用不足，请裁厩马，汰卫士，及节诸王滥赐，从之。
浙西诸郡霖雨，江湖水溢，命江浙行省兴役疏泄之。
置谏议书院于昌平县，祀唐刘蕡。
大都路檀州大水，平地深丈有五尺；汴梁路十五县河溢；江陵路江溢。
六月，己卯朔，皇子生，命巫祓除于宫。
葺万岁山殿。
广西静江猺为寇，宣慰使发兵讨捕。既而柳州猺亦谋变，戍兵讨斩之。
癸未，浔州平南县猺为寇，达噜噶齐图坚、都监姚泰享死之。
丙申，中书参知政事尊达布哈言： 大臣兼领军卫，前古所无。
特克实以御史大夫，额森特穆尔以知枢密院事，皆领卫兵，如虎而翼，故成逆谋。今军卫之职，请勿以大臣领之，庶勋旧之家得以保全。 从之，仍赐币帛以旌其直。
丁酉，敕广西守将捕静江猺寇，旋命湖广行省督所属捕柳州猺。
息州民赵丑厮、郭菩萨，妖言弥勒佛当有天下；有司以闻，命宗正府、刑部、枢密院、御史台及河南行省官杂鞫之。
丁未，立都水庸田使司，浚吴、松二江。
通州三可县大雨，水丈馀；潼川府绵江、中江水溢入城郭；冀宁路汾水溢；秦州秦安山移。
秋，七月，庚戌，遣阿实特祀宅神于北部行幄。
甲寅，宁珠、许师敬编类《帝训》成，请于经筵进讲，仍俾皇太子观览，命译其书以进。
丙辰，享太庙。
播州蛮黎平爱等集群夷为寇，湖广行省请兵讨之，不许；诏播州宣抚使杨额勒布哈招谕之。
戊午，遣使代祀龙虎、武当二山。
己未，置车里军民总管府，以土人寒赛为总管，佩金虎符。
中书省言： 往岁征猺，廉访使劾其滥杀，今凡出师，请廉访司官一员莅军纠正。 从之。
癸亥，以许师敬及郎中迈闾兼经筵官。
广西诸猺寇城邑，遣湖广行省左丞奇珠、兵部尚书李大成、中书舍人迈闾将兵二万二千人讨之，仍以诸王鄂尔多罕监其军。
庚午，以国用不足，罢书金字《藏经》。
辛未，立河南行都水监。
申禁汉人藏执兵仗；有军籍者，出征则给之，还，复归于官。
壬申，御史台言： 廉访司莅军，非世祖旧制。贾胡鬻宝，西僧修佛事，所费不赀，于国无益，并宜除罢。 从之。
敕太傅图台、太保图呼噜日至禁中集议国事。
敕山东州县收养流民遗弃子女。
是月，宗仁卫屯田陨霜杀禾；睢州河决。
八月，戊子，修上都香殿。
辛卯，云南白夷寇云龙州。
辛丑，敕： 诸王私入京者，勿供其所用；诸部曲宿卫私入京者罪之。 
卫辉路汲县河溢。
