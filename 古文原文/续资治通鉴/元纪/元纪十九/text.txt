起重光作噩正月，尽昭阳大渊献十二月，凡三年。
讳硕迪巴拉，仁宗嫡子也，母庄懿慈圣皇后鸿吉哩氏，以大德七年二月甲子生。延祐三年十二月丁亥，立为皇太子；六年十月戊午，命参决庶务。
◎至治元年
春，正月，丁丑，修佛事于文德殿。
甲申，召高丽王王璋赴上都。
丙戌，帝服衮冕，享太庙，以左丞相拜珠亚献，知枢密院事图哲伯终献。
自世祖建太庙以来，历十四年，未行亲享之礼，拜珠乃言曰： 古云礼乐百年而后兴，此其时矣。 帝悦曰： 朕能行之。 敕有司上亲享太室仪注。至是礼毕，诏群臣曰： 一岁惟四祀，使人代之，不能致如在之诚，实所未安。岁必亲祀，以终朕身。 廷臣或言祀事毕宜赦天下，帝谕之曰： 恩可常施，赦不可屡下。使杀人获免，则死者何辜！ 命中书陈便宜事，行之。
丁亥，帝欲结彩楼于禁中，元夕张灯设宴。参议中书省事张养浩上疏于左丞相拜珠，拜珠谓当进谏，即袖其疏入奏，其略曰： 世祖临御三十馀年，每值元夕，闾阎之间，灯火亦禁；况阙庭之严，宫掖之邃，尤当戒慎。今灯山之构，臣以为所玩者小，所系者大；所乐者浅，所患者深。愿以崇俭虑远为法，以喜奢乐近为戒。 帝览而喜曰： 非张希孟不敢言。 遽命罢之，且曰： 有臣如此，朕复何忧！自今朕凡有过，岂特台臣当谏，人皆得言。 赐养浩帛以旌其直。
二月，戊申，改中都威卫为忠翊侍卫亲军都指挥使司。
己酉，作仁守神御殿于普庆寺。
辛亥，调军三千五百人修上都华严寺。
大永福寺成，赐金银钞币。
丁巳，畋于柳林，敕更造行宫。
寿安山寺役甚急，监察御史索约勒、哈迪密实与同列观音保、成珪、李谦享上章极谏，以为 东作方始而兴大役，以耗财病民，非所以祈福也。且岁在辛酉，不宜兴筑。 奏入，帝怒。初，司徒刘夔妄献浙右民田，冒出内帑钞六百万贯，丞相特们德尔分取其半；御史发其奸，由是疾忌台谏。治书侍御中索诺木，特们德尔之子也，至是密奏曰： 彼宿卫旧臣，闻事有不便，弗即入白，而讪上以扬己之直，大不敬。 帝乃杀索约勒、哈迪密实与观音保；杖珪、谦享，黥之，窜于纽尔干地。二人始亦不测，而特们德尔方引左丞张思明为己助，思明为言于丞相曰： 言事，御史职也。祖宗以来，未尝杀谏臣。成、李既属吏，当论法。 二人由是得轻典。
丁卯，以僧法洪为释源宗主，授司徒。
罢先朝传旨滥选者。
三月，丙子，建帝师帕克斯巴寺于京师。
丁丑，发民兵疏小直沽白河。
庚辰，廷试进士，赐泰布哈、宋本等六十四人及第、出身。
辛巳，帝如上都，拜珠从至察罕诺尔，帝以行宫制度卑隘，欲广之，拜珠曰： 此地苦寒，入夏始种粟黍。陛下初登大宝，不求民瘼，而遽兴大役以妨农务，恐失民望。 帝乃止。
帝尝谓拜珠曰： 朕委卿以大任者，以乃祖穆呼哩从太祖开拓土宇，安图相世祖克成善治也。卿念祖宗令闻，岂有不尽心者乎！ 拜珠再拜曰： 陛下委臣以大任，臣有所畏者三：畏辱祖宗；畏天下事大，识见有所未尽；畏年少不克负荷，无以上报圣恩耳。 
壬午，遣咒师多尔济往牙济、班卜二国取《佛经》。
癸未，制御服珠袈裟。
甲申，敕纂修《仁宗实录》、《后妃功臣传》。
乙酉，宝集寺金书西番《般若经》成，置大内香殿。
益寿安山造寺役军。
己丑，大同路麒麟生。
己亥，宦者博啰特穆尔，坐罪流纽尔干地。
辛丑，以特克实为御史大夫，佩金符，领忠翊侍卫亲军都指挥使。帝尝谓特克实曰： 徽政虽隶太皇太后，朕视之与诸司同，凡簿书宜悉令御史检核。 
夏，四月，己未，造象驾金脊殿。
戊辰，敕赐特们德尔父祖碑。
命宦者博啰台为太常署令，太常官言 刑人难与大祭 ，遂罢之。
五月，丙子，毁上都回回寺，以其地营帝师殿。
壬午，迁武宗子亲王图卜特穆尔于琼州。时持们德尔怀私固宠，构衅骨肉，诸王、大臣莫不自危。中政使耀珠告托欢彻尔等交通亲王，于是徙图卜特穆尔远居海南。因禁日者勿交通诸王、驸马，掌阴阳五科者毋泄占候。
辛卯，海漕粮至直沽，遣使祀海神天妃。
作行殿于缙山流杯池。
乙未，命世家子弟成童者入国学。
辛丑，太常礼仪院进太庙制图。御史、翰林、太常臣集议，以为： 前代庙室，多寡不同。晋则兄弟同为一室，正室增为十四间，东西各一间；唐九庙，后增为十一室；宋增室至十八，东西夹室各一间，以藏祧主。今太庙虽分八室，然兄弟为世，止六世而已。世祖所建，前庙后寝，往岁寝殿灾，请以今殿为寝，别作前庙十五间，中三间通为一室，以奉太祖神主，馀以次为室，庶几情文得宜。 帝称善，期以来岁营之。
六月，癸卯朔，日有食之。
作金浮暑于上都，藏佛舍利。
乙卯，以特们德尔领宣政院事。
丁巳，以前中书参知政事敬俨为陕西行台御史中丞。俨告病家居，以其乡在近圻，恐复征用，乃徙居淮南，虽亲故皆不接见。至是闻命，坚辞不赴。
辛酉，太白经天。
赵弘祚等言事，勒归田里，仍禁妄言时政。
己巳，霸州大水，浑河溢，被灾者二万三千三百户。
秋，七月，戊寅，通州潞县榆埭水决。
庚辰，滹沱河及巨马河溢。
郃阳道士刘志先以妖术谋乱，命枢密院判官章台捕之。
乙酉，大雨，浑河堤决。
丙申，禁服色逾制。
庚子，修上都城。
八月，壬寅，修大都城。
戊申，上都鹿顶殿成。
庚戌，以军士贫乏，遣知枢密院事特们布哈整治；仍诏谕中外，有敢扰害者罪之。
乙卯，中书平章政事特穆尔图罢，为上都留守。
壬戌，帝驻跸兴和，左右以寒甚，请还京师，帝曰： 兵以牛马为重，民以稼穑为本。朕迟留，盖欲马得刍牧，民得刈获，一举两得，何畏乎寒！ 
雷州路海康、遂溪二县海水溢，坏民田四千馀顷；免其租。
秦州成纪县山崩。
九月，壬辰，中书平章政事塔斯哈雅坐受赃，杖免。
丁酉，帝至自上都。
庚子，安陆府汉水溢，坏民田，赈之。
冬，十月，辛丑朔，修佛事于大内。
庚戌，亲享太庙；以中书左丞相拜珠亚献，御史大夫特克实终献。
壬子，拜珠献嘉禾，两茎同穗。
癸丑，敕： 翰林、集贤官年七十者，毋致仕。 
延祐间，朔漠大风，羊马驼畜尽死，蒙古人民流散，以子女鬻于回回、汉人为奴婢。拜珠以兴王根本之地，其民宜加赈恤，请立宗仁卫统之，命县官赎置卫中以遂生养。诏从之，且令给子女冬衣。
禁中书掾曹毋泄机事。
己巳，遣雅克特穆尔巡边。雅克特穆尔，绰和尔第三子也，时为左卫亲军都指挥使。
十一月，乙亥，幸大护国仁王寺。
戊寅，群臣上尊号曰 继天体道敬文仁武大昭孝皇帝 。乙卯，诏天下；拜珠请释囚，不允。
庚辰，益寿安山寺役卒三千人。
辛巳，命御史大夫特克实领左、右阿苏卫。
初，世祖立阿苏巴图达噜噶齐，后招集阿苏军三千七百馀人，扈从车驾，掌宿卫禁城兼营潮河、苏沽两川屯田，并供给军储。本隶前后二卫，武宗至大初，始改立左、右卫阿苏亲军都指挥使司，至是以特克实领之。
丙申，敕立故丞相安图碑于保定新城。
右丞相特们德尔，广树朋党，凡不附己者，必以事去之。尤恶平章王毅，右丞高昉，因在京诸仓粮储失陷，欲奏诛之。左丞相拜珠密言于帝曰： 论道经邦，宰相事也，以金谷细务责之，可乎？ 帝然之，俱得不死。
特们德尔忌拜珠方正，每与其党密谋中害之。左右得其情，乘间以告，且请备之，拜珠曰： 我祖宗为国元勋，世笃忠贞，百有馀年，我今年少，叨受宠命，盖以此耳。大臣协和，国之利也。今以右相仇我，我求报之，非特吾二人之不幸，亦国家之不幸。吾知尽吾心，上不负君父，下不负士民而已。死生祸福，天实鉴之，汝辈勿复言。 至是奉诏往新城为其祖立碑，特们德尔久称疾，闻拜珠行，将出莅省事。入朝，至内门，帝遣苏苏赐之酒，且曰： 卿年老，宜自爱，待新年入朝未晚。 遂怏怏而还。
十二月，辛丑，立伊奇哩氏为皇后，遣摄太尉、中书右丞相特们德尔持节授玉册、玉宝。
庚戌，作太庙正殿。
甲寅，幸西僧灌顶寺。
疏玉泉河。
甲子，命帝师往西番受具足戒，赐金千三百五十两，银四千五十两，币帛万匹，钞五十万贯。
以诸王锡济伯使者数入朝，发兵守北口及卢沟桥。
乙丑，置中瑞司，冶铜五十万斤作寿安山寺佛像。
特们德尔虽家居，其党布列朝中，事必禀于其家；以拜珠故，不得大肆其奸，百计倾之，终不能遂。
在京仓曹管库之职，岁终例应注代，时左丞张思明称疾不出，众旨顾望。拜珠以事不可缓，乃日坐省中，谓僚属曰： 左丞病，省事遂废乎？ 郎中李处恭曰： 金谷之职，须慎选择，不得其人，未敢遽拟。 拜珠曰： 汝为卖官之计耳。 遣人善慰思明，思明乃出，共毕铨事。
是岁，集贤侍讲学士李孟卒。
孟既罢政左迁，尝语人曰： 老臣待罪中书，无补于国，圣恩宽宥，不夺其禄，今老矣，其何以报称！ 帝闻而善之，恩意稍加。及卒，御史累章辨其诬，诏复元官，赠旧学同德翊戴辅治功臣，进封魏国公，谥文忠。
枢密院副使吴元珪与知械密院事特穆尔布哈上军民之政十馀事，大抵言： 诸王、近侍不可干军政，管军官吏不可渔取军户，军官之材者当迁其职，有司赋役当务均一，而军民不可有所偏，军官袭职惟传嫡嗣，而支庶不可有所乱。 帝并嘉纳，诏施行之。
以右侍仪兼修起居注星吉为监察御史。
星吉，河西人，少给事仁宗潜邸，以精敏称，故帝擢用之。在台中，直声大著。
◎至治二年
春，正月，庚午，广太庙。
甲戌，禁汉人执兵器出猎及习武艺。
丁丑，亲祀太庙。始备法驾，设黄麾大杖。帝服通天寇、绛纱袍，出自崇天门，左丞相拜珠摄太尉以从。帝顾拜珠曰： 朕用卿言，举行大礼，亦卿所共喜也。 对曰： 陛下以帝王之道化成天下，非独臣之幸，实四海苍生所共庆也。 致斋大次，行酌献礼，升降周旋，俨若素习，中外肃然。明日还宫，拜珠率百官称贺于大明殿。执事之臣及导驾耆老赐金帛有差。拜珠又奏建太庙前殿，议行祫禘配享等礼。
戊寅，敕有司存恤孔氏子孙贫乏者。
辛巳，敕： 台宪用人，勿拘资格。 
仪封县河溢伤稼，赈之。
癸未，流徽政院使罗源于耽罗。
柳林行殿成。
癸巳，以西僧罗藏为司徙。
二月，庚子，置左右奇彻卫亲军都指挥使司，命拜珠总之。
罢上都歇山殿及帝师寺役。
辛丑，赐特克实父祖碑。
甲寅，以太庙役军造流杯池行殿。
乙卯，以西僧亦思剌蛮殿普有疾，释大辟囚一人，笞罪二十人。
三月，己巳朔，左丞相拜珠以学校政化大源，似缓实急，而主者不务尽心，遂致废驰，请令中书平章政事廉恂、参议中书省事张养浩、都事富珠哩翀董之；外郡学校，仍命御史台、翰林院、国子监同议兴举，从之。
辛未，禁捕天鹅，违者籍其家。
丙子，罢京师诸营缮役卒四万馀人。
河间、河南、陕西十二郡春旱秋霖，民饥，免其租之半。
戊寅，修大者城。
庚辰，敕： 江浙僧寺田，除宋故有永业及世祖所赐者，馀悉税之。 
丙戌，复置市舶提举司于泉州、庆元、广东三路，禁子女、金银、丝绵下番。
丁亥，凤翔道士王道明，以妖言伏诛。
己丑，命有司建穆呼哩祠于东平，仍树碑。
以国用匮竭，停诸王赏赉及皇后岁赐。
庚寅，命将作院更制冕旒。
辛卯，监察御史何守谦，坐赃杖免。
丁酉，幸柳林，驸马许纳之子苏拉诉曰： 臣父谋叛，臣母私从人。 帝曰： 人子事亲，有隐无犯。今有过不谏，乃复告讦！ 命诛之。
帝从容谓拜珠曰： 朕思天下之大，非朕一人思虑所及。汝为朕股肱，毋忘规谏，以辅朕之不逮。 拜珠顿首谢曰： 昔尧、舜为君，每事询众，善则舍己从人，万世称圣。桀、纣为君，拒谏自贤，悦人从己，好近小人，国灭而身不保，民到于今称为无道之主。臣等仰荷洪恩，敢不竭忠以报？然凡事言之则易，行之则难，臣等不言，则臣之罪也。 又尝谓拜珠曰： 今亦有如唐魏征之敢谏者乎？ 对曰： 槃圆则水圆，盂方则水方。有太宗纳谏之君，则有魏征敢谏可之臣。 或言佛教可治天下者，帝问之，对曰： 清净寂灭，自治要也；若治天下，舍仁义则纲常乱矣。 帝皆嘉纳之。
夏，四月，戊戌朔，帝如上都。中书左司都事富珠哩翀从帝次龙虎台，丞相拜珠命翀传旨中书，翀行数步还，曰： 命翀传否？ 拜珠叹曰： 真谨饬人也！ 间谓翀曰： 尔可作宰相否？ 翀对曰： 宰相固不敢当，然所学，宰相事也。夫为宰相者，必福、德、才、量四者皆备，乃足当耳。 拜珠大悦，以酒觞翀曰： 非公不闻此言。 
乙丑，中书省臣请节赏赉以纾民之力，帝曰： 朕思所出倍于所入，出纳之际，卿辈宜慎之，朕当撙节其用。 
五月，乙巳，修滹沱河堤。
庚午，奉符、临邑二县民谋逆，其首王驴儿伏诛，馀杖流之。
庚辰，置营于永平，收养蒙古子女，遣使谕四方，匿者罪之。
癸未，置宗仁蒙古侍卫亲军都指挥使司，以拜珠领其事。
甲申，帝幸五台山，拜珠曰： 自古帝王得天下以得民心为本，失其心则失天下。钱谷，民之膏血，多取则民困而国危，薄敛则民足而国安。 帝曰： 卿言甚善。朕思之，民为重，君为轻，国非民则何以为君！今理民之事，卿等当熟虑而慎行之。 
甲申，以吴全节为玄教大宗师，特进上卿。
闰月，戊戌，封诸葛忠武侯为 威烈忠武显灵仁济王 。
癸卯，禁白莲佛事。
甲辰，御史台请黜监察御史不称职者，以示惩劝；从之。
戊申，以特们德尔子、同知枢密院事拜坦知枢密院事。
壬子，作紫檀殿。
丙寅，辰州沅陵县洞蛮为寇，遣民捕之。
敕： 已除不赴任者，夺其官。 
六月，丁卯朔，帝至五台山，禁扈从宿卫毋践民禾。
癸酉，申禁日者妄谈天象。
丙子，修浑河堤。
壬午，辰州江水溢，坏民庐舍。
是月，前翰林学士承旨赵孟頫卒，追封魏国公，谥文敏。
秋，七月，丁未，赐拜珠平江田万亩。拜珠辞曰： 陛下命臣厘正庶务，若先受赐田，人其谓我何！ 帝曰： 汝勋旧子孙，加以廉慎，人或授例，朕自谕之。 
帝自五台还，戊午，次应州，辛酉，次浑源州。拜珠奏召中书左丞张思明至，数其罪，杖而免之，籍其家。
八月，己巳，道州宁远县民符翼轸作乱，有司讨擒之。
甲戌，帝次奉圣州，筑宗仁卫营。
帝留意民事，戊寅，诏画《蚕麦图》于鹿顶殿壁，以时观之。
庚辰，增寿安山寺役卒七千人。
庚寅，太师、中书右丞相特们德尔卒于家，命给直市葬地。
九月，丙辰，太皇太后鸿吉哩氏崩。
庚申，敕停今冬祀南郊。
癸亥，地震。
甲子，作层楼于涿州鹿顶殿西。
冬，十月，丁卯朔，太史院请禁明年兴作土工，从之。
戊辰，享太庙。先是太常奏，国哀以日易月，旬有二日外乃举祀事，帝曰： 太庙礼不可废，迎香去乐可也。 至是以庙工未毕，妨陈宫县，止用登歌。
丙子，江南行台御史大夫托克托，坐请告未得旨辄去职，杖谪云南，从御史大夫特克实奏也。
甲申，建太祖神御殿于兴教寺。
己丑，以中书左丞相拜珠为右丞相，监修国史。帝欲爵以三公，恳辞，遂不置左相，独任以政。参议中书省事王结言于拜珠曰： 为相之道，当正己以正君，正君以正天下。除患不可犹豫，犹豫恐生它变；服用不可奢僭，奢僭则害及于身。 拜珠深是之。
治书侍御史索诺木罢，为翰林侍讲学士；特克实奏复其职，帝不允。
十一月，甲午朔，日有食之。
己亥，以立右丞相，诏： 天下流民复业者，免差税三年；站户贫乏鬻卖妻子者，官赎还之。凡差役造作，先科商贾末技富贵之家，以优农力。免陕西明年差税十之三，各处官佃田明年租之十二，江淮创科包银全免之。 
监察御史李端，言近者京师地震，日月薄蚀，皆臣下失职所致，帝自责曰： 是朕思虑不及致然。 因敕群臣亦当修饬以谨天戒。
罢世祖以后冗置官。
括江南僧有妻者为民。
癸卯，地震。
甲辰，罢徽政院。
丙午，造龙船三艘。
御史李端言： 朝廷虽设起居注，所录皆臣下闻奏事目。上之言动，亦宜悉书之以付史馆。世祖以来，所定制度，宜著为令，使吏不得为奸，治狱者有所遵守。 并从之。
乙卯，宣德县地震。
初，浙民吴机，以累代失业之田卖于司徒刘夔，夔赂宣政使巴喇吉斯买置诸寺，以益僧廪，矫诏出库钞六百五十万贯酬其直。田已久为它人之业，特们德尔父子及特克实等，上下蒙蔽分受之，为赃巨万。真人蔡道泰，以奸杀人，狱已成，特们德尔纳其金，令有司变其狱。拜珠举奏二事，命台察鞫之，尽得其情，以田归主、夔、道泰、巴喇吉斯等皆坐死，并籍其家。刑部尚书布达实哩坐受道泰金，范德郁坐诡随，并杖免。特赦特克实。
十二月，甲子朔，南康、建昌大水，山崩，死者四十七人；民饥，命赈之。
丁卯，中书平章政事玛噜罢，为大司农，廉恂罢，为集贤大学士。以集贤大学士张珪为平章政事。
珪家居已久，帝召见于易水之上，曰： 四世旧臣，朕将畀卿以政。 珪辞归，遣近臣设醴。拜珠问珪曰： 宰相之体何先？ 珪曰： 莫先于格君心，莫急于广言路。 时拜珠方欲召用致仕老臣，优其禄秩，议事中书，遂首荐珪，起为集贤大学士。至是复拜平章，侍宴万寿山，赐以玉带。
戊辰，以掌道教张嗣成、吴全节、蓝道元各三授制命、银印，敕夺其二。
癸未，以地震、日食，敕廷臣集议弭灾之道。中书平章政事张珪抗言于坐曰： 弭灾当究其所以致灾者。汉杀孝妇，三年不雨。萧、杨、贺冤死，独非致沴之端乎？死者固不可复生，而情义犹可昭白，毋使朝廷终失之也。 
禁近侍奏取没入钱物。
丙戌，赐淮安忠武王巴延祠祭田二十顷。
西僧灌顶疾，请释囚，帝曰： 释囚祈福，岂为师惜！朕思恶人屡赦，反害善良，何福之有！ 
宣徽院言，世祖时辉吉喇岁输尚食羊二千，成宗时增为三千，今请增五千。帝不许，曰： 天下之民，皆朕所有，如有不足，朕当济之。若加重赋，百姓必致困穷，国亦何益！ 命遵世祖旧制。
是月，两江来安路总管岑世兴，葛蛮安抚司副使龙仁贵，皆以其地作乱，柔远州洞蛮把者为寇；并遣兵讨捕之。
是岁，山北廉访司经历许有壬，迁江南行台监察御史，行部广东，以贪墨劾罢廉访副使哈质蔡衍。至江西，会廉访使苗好谦监焚昏钞，检视钞者日至百馀人，好谦恐其有弊，痛鞭之，人畏罪，率剔真为伪以迎其意。管库吏而下，搒掠无全肤，讫莫能偿。有壬覆视，率真物也，遂释之。凡势官豪民，有壬悉擒治以法，部内肃然。
甘肃岁粜粮于兰州，多至二万石，距宁夏各千馀里至甘州，自甘州又千馀里始达伊集纳路，而宁夏距伊集纳仅千里。至是行省平章奈玛台令挽者自宁夏径趋伊集纳，岁省费六十万缗。奈玛台，穆呼哩五世孙也，性明果善断，所至有治声。
◎至治三年
春，正月，癸巳朔，以禹城县去秋霖雨，县人邢著、程进出粟以赈饥民，命旌其门。
己亥，思明州盗起，湖广行省督兵捕之。
庚子，刑部尚书乌讷尔，坐赃杖免。
壬寅，以行省平章政事复兼总军政，军官有罪，重者以闻，轻者就决。
罢上都、云州、兴和、宣德、蔚州、奉圣州及鸡鸣山、房山、黄芦、三叉诸金银治，听民采炼，以十分之三输官。
起前枢密院副使吴元珪、王约为集贤大学士，翰林侍讲学士韩从益为昭文馆大学士，并商议中书省事。丞相拜珠又言前集贤侍讲学士赵居信，直学士吴澄，皆有德老儒，请征用之，帝喜曰： 卿言适副朕心，更当使访山林隐逸之士。 遂以居信为翰林学士承旨，澄为学士。王约年老，俾以其禄家居，每日一至中书，政多听参酌。
帝尝谓台臣曰： 朕深居九重，臣下奸贪，民生疾苦，岂能周知！故用卿等为耳目。曩者特们德尔贪蠹无状，汝等拱默不言。其人虽死，宜籍其家以惩后也。 辛亥，申命御史大夫特克实振兴台纲，诏谕中外。
壬子，遣回回砲手万户赴汝宁、新蔡，遵世祖旧制教习砲法。
静江、邕、柳诸郡獠为寇，命湖广行省督兵捕之。
丙辰，泉州民留应总作乱，命江浙行省遣兵捕之。
辛酉，禁故杀子孙诬平民者。
初，四川行省平章政事赵世延，为其弟讼不法事，系狱待对，其弟逃去，特们德尔必欲杀之，有司承望风旨，数胁令自裁，世延终不为动。至是丞相拜珠为言其无罪，诏释之。仍著令： 原告逃百日不出，则释待对者。 
二月，癸亥朔，作上都华严寺、帝师帕克斯巴寺及丞相拜珠第，役军六千二百人。
定军官袭职，嫡长子孙幼者，令诸兄弟摄之，所受制敕书权袭，以省争讼。
丙寅，翰林国史院进《仁宗实录》。进前数日，监修拜珠诣国史院听读首卷，书大德十年事，不书左丞相哈喇哈斯定策功，惟书越王图喇勇决。拜珠从容谓史官曰： 无左丞相，虽百越王何益！录鹰犬之劳而略发踪指示之人，可乎？ 立命书之，其它笔削未尽然者，一一正之。人皆服其卓识。
己巳，修广惠河闸十有九所，治野狐、桑乾道。
癸酉，畋于柳林。帝顾谓拜珠曰： 近者地道失宁，风雨不时，岂朕纂承大宝行事有阙欤？ 对曰： 地震自古有之，陛下自责固宜，亦由臣等失职，不能燮理。 帝曰： 朕在位三载，于兆姓万物，岂无乘戾之事！卿等宜与百官议，有便民利物者，朕即行之。 
拜珠患法制不一，有司无所守，请详定旧典以为通制。于是命枢密副使完颜纳坦、集贤学士侍御史曹伯启纂集累朝格例而损益之。书成，辛巳，奏上，凡二千五百三十九条，名曰《大元通制》，颁行天下。伯启言： 五刑者，刑异五等。今黥、杖、徒役于千里之外，百无一生还者，是一人身备五刑，非五刑各底于人也，法当改易。 丞相虽是之而不果行。
丙戌，雨土。
造五辂旗。
丁亥，敕金书《藏经》二部，命拜珠等总之。
戊子，封鹰师布哈为赵国公。
辛卯，以太子宾客巴图廉贫，赐钞十万贯。
三月，壬辰朔，帝如上都。
丁酉，平江路嘉定州饥，发粟六万石赈之。
丁未，西番参卜郎诸族叛，敕镇西武靖王绰斯监等发兵讨之。
戊申，祔太皇太后于顺宗庙室，上尊谥曰昭献元圣皇后。
辛亥，以圆明、王道明之乱，禁僧、道度牒符弦。
丙辰，敕： 医、卜、匠官，居丧不得去职，七十不听致仕，子孙无廕叙，能绍其业者量材录用。 
监察御史拜珠、嘉珲坐举巴斯尔济苏失当，并黜免。
夏，四月，壬戌朔，敕天下诸司命僧诵经十万部。
丁卯，旌内黄县节妇王氏。
己巳，浚金水河。
甲戌，敕都功德使库尔噜至京师。释囚大辟三十一人，杖五十七以上者六十九人。放笼禽十万，命有司偿其直。
己卯，诏行助役法。遣使考视税籍高下，出田若干亩，使应役之人更掌之，收其岁入以助役费，官不得与。
五月，庚子，大风，雨雹，柳林行宫大木尽拔。
辛丑，以特克实独署御史大夫事。
戊申，监察御史善继元、宋翼言 特们德尔奸贪负国，生逃显戮，死有馀辜。 乃命毁所立父祖碑，并追官爵及封赠制书，籍没其家资，告谕中外。
帝御大安阁，见太祖、世祖遗衣，皆以缣素木棉为之，重加补缀，嗟叹良久，谓侍臣曰： 祖宗创业艰难，服用节俭乃如此，朕焉敢顷刻忘之！ 
戊午，奏元行宫正殿灾，上都利用监库火，帝命卫士扑灭之。因语群臣曰： 也皇始建宫室，于今安焉，至朕而毁，实朕不能图治之故也。 奇御卫兵戍边，有卒累功，请赏以官，帝曰： 名爵岂赏人之物！ 赐钞三千贯。
六月，寇围宁都，州民孙王臣出粮饷军，旌其门。
丁卯，西番参卜郎诸寇未平，遣徽政使丑噜往督师。
壬申，将作院使哈撒布哈，坐罔上营利，杖流之，籍其家。
留守司以雨请修都城，诏以不宜大兴土功，其略完之。
癸酉，太常请纂修累朝仪礼，从之。
乙酉，诸王锡济伯数寇边，至是遣使来降，帝曰： 朕非欲彼土地人民，但吾民不罹边患，军士免于劳役，斯幸矣。今既来降，当厚其赐以安之。 
秋，七月，辛卯朔，宣政使奇彻台自伟旨署事，中书以体制非宜，请通行禁止，从之。
癸卯，太庙成。前殿十有五间，东西二门为夹室，南向。
知枢密院事拜坦，坐赃杖免。
乙巳，招谕左右两江黄胜许、岑世兴。
己酉，丞相拜珠，以海运粮视世祖时顿增数倍，今江南民力困极而京仓充满，请岁减二十万石；帝遂并特们德尔增科江淮粮免之。
丙辰，御史台请降旨开言路，帝曰： 言路何尝不开，但卿等选人未当耳。朕知向所劾者，率由宿怨罗织成狱，加之以罪，遂玷其人，终身不复伸。御史尝举巴尔济苏可任大事，未几，以贪墨伏诛。言路选人，当乎否乎？ 时特们德尔两子俱获罪，毁碑籍资，明致其罚。帝方委任拜珠，以进贤退不肖为急务。特克实以奸党不自安，而帝又屡饬台臣以阿比特们德尔之事，特克实由是益惧。
是月，冀宁、兴和、大同三路陨霜。
帝在上都，夜寐不宁，命作佛事，拜珠以国用不足谏止之。既而奸党惧诛者，复阴诱群僧，言国当有厄，非作佛事而大赦，无以禳之。拜珠叱曰： 尔辈不过图得金帛而已，又欲庇有罪耶？ 奸党闻之，知必不免，遂萌逆图。
八月，辛酉，晋王猎于图喇之地，特克实遣乌鲁斯告曰： 我与哈克繖、额森特穆尔、实达尔谋已定，事成，推立王为皇帝。 又令乌鲁斯以其事告晋王之内史都尔苏，且言： 汝与巴苏呼知之，勿令舒玛尔节得闻也。 晋王命囚乌鲁斯，遣巴勒密实特等赴上都，以逆谋告。
帝南还。癸亥，驻跸南坡，晋王之使未至。是夕，特克实、额森特穆尔、实达尔与前中书平章政事齐勤特穆尔、前云南行省平章政事鄂勒哲、特们德尔之子前治书侍御史索诺木、特克实之弟宣徽使索诺木、典瑞院使托和齐、枢密院副使阿萨尔、签书枢密院章岱、卫士图们及诸王额特布哈、博啰、伊噜特穆尔、库库布哈、乌鲁斯布哈等，以特克实所领阿苏卫兵为外应，杀右丞相拜珠，而特克实直犯禁幄，手弑帝于卧所。年二十一，从葬诸帝陵。
帝性刚明，尝以地震，减膳，彻乐，避正殿，有近臣称觞以贺，问： 何为贺？朕方修德不暇，汝为大臣，不能匡辅，反为陷耶？ 斥出之。尝戒群臣曰： 卿等居高位，食厚禄，当勉力图报。苟或贫乏，朕不惜赐汝；若为不法，则必刑无赦。 巴尔济苏下狱，谓左右曰： 法者，祖宗所制，非朕所得私。巴尔济苏虽事朕日久，今有罪，当论如法。 尝御鹿顶殿，谓拜珠曰： 朕以幼冲，嗣承大业，锦衣玉食，何求不得！惟我祖宗栉风沐雨，戡定万方，曾有此乐耶？卿元勋之裔，当体朕至怀，毋忝尔祖！ 拜珠顿首谢曰： 创业维艰，守成不易，陛下言及此，亿兆之福也。 又谓大臣曰： 中书选人署事未旬日，御史台即改除之。台除亦然。今山林之士，遗逸良多，卿等不能尽心求访，惟以亲戚故旧更相引用耶？ 其明断如此。然以果于刑戮，奸党惧诛，遂构大变云。
张珪在大都，闻南坡之变，密言于监省魏王库库图曰： 我世为国忠臣，不敢爱死。事已如此，大统当在晋邸。我有密书陈诛逆定乱之宜，非王莫敢致。 库库图曰： 公诚忠，万一事泄，得无危乎？ 珪曰： 事成，王之功，不成，吾家甘齑粉万死，不敢以言累王。 库库图乃遣人达珪书于晋王，且劝进。
诸王额特布哈及额森特穆尔奉皇帝玺绶北迎晋王于镇所。癸巳，晋王即皇帝位于龙居河，大赦天下。
是日，以知枢密院事额森特穆尔为中书右丞相，以内史都尔苏为中书平章政事，奈曼台为中书右丞，御史大夫特克实知枢密院事，博啰为宣徽院使，舒玛尔节为宣政院使。
乙未，以枢密副使阿萨尔为御史中丞，内史善僧为中书左丞。
丁酉，以鄂勒哲知枢密院事，图们同签枢密院事。
戊戌，以萨迪密实知枢密院事，章台同知枢密院事。
己亥，敕谕百司： 凡铨授官，遵世祖旧制，惟枢密院、御史台、宣政院、宣徽院得自奏闻，馀悉由中书。 
辛丑，以玛谟锡知枢密院事，实达尔为大司农。
召诸王属流徙远地及还元籍者二十四人还京师。
冬，十月，癸亥，修佛事于大明殿。
特克实之变，诸王迈努逃赴潜邸，愿效死力，且言于帝曰： 不诛元凶，则陛下善名不著，天下后世何从而知！ 帝深然之。甲子，以舒玛尔节为中书右丞相，陕西行省左丞图鲁、通政院使宁珠并为御史大夫，苏苏为御史中丞。遣使至大都，以即位告天地、宗庙、社稷。命舒玛尔节、宁珠诛逆贼特克实、实达尔、齐勤特穆尔、托和齐、章岱等于大都，并戮其子孙，籍没家产；惟特们德尔子索诺木议远流，张珪曰： 索诺木从逆贼，亲斫丞相拜珠，乃欲活之耶？ 
初，特克实使齐勤特穆尔遽至京师，趣召两院学士北上，翰林学士曹元用独不行，曰： 此非常之变，吾宁死，不可曲从也。 未几，贼伏诛，人服其先见之明。
壬申，以内史诸达库为太师、知枢密院事。
癸未，以舒玛尔节兼阿苏卫达噜噶齐。
八番、顺元及静江、大理、威楚诸路猺兵为寇，丙戌，敕湖广、云南二省招谕之。
十一月，己丑朔，帝次于中都，修佛事于昆刚殿。
辛丑，车驾至大都。丁未，御大明殿，受诸王、百官朝贺。
初，特克实遣使至大都，封府库，收百司印。监察御史许有壬知事急，即往告中丞董守庸。守庸谓： 宫禁事非子所当问。 有壬即疏守庸及经历多尔济班、监察御史郭额森呼都附特克实之罪以俟，及御史大夫宁珠至，有壬即袖疏上之。辛亥，守庸坐党特克实免官。
壬子，敕营缮不急者罢之。
癸丑，遣使诣曲阜，以太牢祀孔子。
敕会福院奉北安王纳穆罕像于高良河寺。
祭遁甲五福神。
丙辰，御史中丞苏苏，坐贪淫免官。
丁巳，广州路新会县民颒长弟作乱，广东副元帅乌讷尔率兵捕之。
诏： 凡有罪自首者，原其罪。 
十二月，己未，御史台经历多尔济巴勒、御史御里达汉、乌图曼、郭额森呼图，并坐党特克实免官。
监察御史许有壬言： 曩者特们德尔专政，诬杀杨多尔济、萧拜珠、贺胜、观音保、索约勒、哈迪密实，黥窜成珪、李谦享，罢免王毅、高昉、张志弼，而赵世延受祸尤惨，天下咸知其冤。请昭雪之，存者召还录用，死者赠官有差。 
壬戌，浚镇江路漕河及练湖。江浙行省言： 镇江运河，全藉练湖之水为上源，官司漕运及商贾、农民来往，其舟楫莫不由此。宋时专设人夫，以时修浚，潴蓄潦水，若运河浅阻，开放湖水一寸，则可添河水一尺。近来淤浅，舟楫不通，凡有官物，差民运递，甚为不便。委官相视，疏治运河，自镇江路至吕城坝长百三十一里，计役夫万五百十三人，六十日可毕；又用三千馀人浚涤练湖，九十日可完。人日支粮三升，中统钞一两。 诏从之，以来春兴工。
戊辰，追尊皇考晋王噶玛拉曰光圣仁孝皇帝，庙号显宗，妣晋王妃鸿吉哩氏曰宣懿淑圣皇后。
庚午，盗入太庙，窃仁宗及庄懿慈圣皇后金主。时参知政事玛喇兼领太常礼仪使，当迁左丞，集贤大学士张珪曰： 太常奉祭祀不谨，当待罪，而反迁官，何以谢在天之灵？ 命遂格。
甲戌，命道士吴全节修醮事。
乙亥，太常院言： 世祖以来，太庙岁惟一享，先帝始复古制，一岁四祭，请裁择之。 帝曰： 祭祀，大事也，朕何敢简其礼！命仍四祭。
监察御史托克托、赵成庆等言： 特们德尔在先朝，包藏祸心，离间亲籓，诛戮大臣，使先帝孤立，卒罹大祸。其子索诺木，亲与逆谋，久逃天宪，宜正其罪，以快元元之心。伊鲁托克托、呼萨敦，皆特克实之党，不宜宽宥。 遂并伏诛。
丙子，命岭北守边诸王修佛事以却寇兵。
己卯，命僧作佛事于大内以厌雷。
癸未，流诸王伊噜特穆尔于云南，额特布哈于海南，库鲁克布哈于尼噜罕，博啰及乌鲁斯布哈于海岛，并坐与特克实逆谋也。
乙酉，谕百司惜名器，各遵世祖定制。
丙戌，舒玛尔节言： 宗戚之中，能自拔逆党，尽忠朝廷者，惟有诸王迈努，请加封赏，以示激劝。 遂以泰宁县五千户封迈努为泰宁王。
丁亥，议赏讨逆功，赐舒玛尔节金银钞，都尔苏为中书左孙相，玛谟锡、宁珠、索多并加授光禄大夫。
诏改明年元曰泰定。
云南花脚蛮为寇，诏招谕之。
