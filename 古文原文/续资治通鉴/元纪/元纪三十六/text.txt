起阏逢执徐四月，尽旃蒙大荒落十二月，凡一年有奇。
○顺帝至正二十四年（甲辰，一三六四年）
夏，四月，甲午朔，命库库特穆尔讨博啰特穆尔。
吴王退朝，与孔克仁等论前代成败，因曰： 秦以暴虐，宠任邪佞之臣，故天下叛之。汉高起自布衣，能以宽大驾驭群雄，遂为天下主。今天下之势则不然。元之号令纪纲，已废弛矣，故豪杰所在蜂起，然皆不修法度以明军政，此其所以无成也。 又曰： 天下用兵，河北有博啰特穆尔，河南有库库特穆尔，关中有李思齐、张良弼。然有兵而无纪律者，河北也；稍有纪律而兵不振者，河南也；道途不通，馈饷不继者，关中也。江南则惟我与张士诚耳。士诚多奸谋而尚间谍，其御众尤无纪律。我以数十万之众，固守疆土，修明军政，委任将帅，俟时而动，其势有不足平者。 克仁顿首曰： 主上神武，当安天下于一，今其时矣。 
吴中书省进宗庙祭飨及月朔荐新礼仪，王览毕，悲怆流涕，谓宋濂、孔克仁曰： 吾昔遭世艰苦，饥馑相仍，当时二亲俱在，吾欲养而力不给，今赖天地之佑，化家为国，而二亲不及养。追思至此，痛何可言！ 因命并录皇考妣忌日，岁时飨祀以为常。
吴平章俞通海、参政张兴祖，率兵掠刘家港，进逼通州，击败张士诚兵，擒其院判硃琼、元帅陈胜。
丙申，吴王命建忠臣祠于鄱阳湖之康郎出，祀丁普郎、张志雄、韩成、宋贵、陈兆先、余昶、吕文贵、王胜、李信、陈弼、刘义、徐公辅、李志高、王咬住、姜润、石明、王德、硃鼎、王清、常得胜、王凤显、丁宇、王仕、汪泽、王理、陈冲、裴轸、王喜仙、袁华、史得胜、常惟德、曹信、逯德山、郑兴、罗世荣等三十五人，并封赠勋爵有差。
博啰特穆尔知诏令调遣之事，非出帝意，皆右丞相绰斯戬所为，遂遣部将会图沁特穆尔举兵向阙。壬寅，图沁特穆尔兵入居庸关，癸卯，知枢密院事伊苏、詹事布埒齐迎战于皇后店。布埒齐力战，伊苏不援而退，布埒齐几为所获，脱身东走。
甲辰，皇太子率侍卫兵出光熙门，东走古北口，趋兴松。
乙巳，图沁特穆尔兵至清河列营。时都城无备，城中大震，令百官吏卒分守京城。
吴王命建忠臣祠于南昌府，祀赵德胜、李继先、刘济、硃叔华、许圭、硃潜、牛海龙、张子明、张德山、徐明、夏茂成、万思成、叶琛、赵天麟等十有四人。
吴王闻诸功臣家僮有横肆者，乃召徐达、常遇春等谕之曰： 尔等从我，起身艰难，成此功勋，匪朝夕所致。闻尔等所畜家僮，乃有恃势骄恣，逾越礼法。小人无忌，不早惩戒之，他日或生衅隙，宁不为其所累！此辈宜速去之，如治病当急除其根。若隐忍姑息，终为身害。 
丙午，吴中书省言： 湖广行省所属州县，胡有铁冶，方今用武之际，非铁无以资军用，请兴建炉治，募工炼铁。 从之。
宗王布延特穆尔等皆称兵，与博啰特穆尔合，表言其无罪。丁未，帝为降诏曰： 自至正十一年，妖贼窃发，选命将相，分任乃职，视同心膂。岂期绰斯戬、保布哈夤缘为奸，互相壅蔽，以致在外宣力之臣因而解体，在内忠良之士悉陷非辜；又复奋其私仇，诬构博啰特穆尔、娄都尔苏等同谋不轨。朕以信任之专，失于究察，遂调兵往讨，博啰特穆尔已尝陈辞，而乃寝匿不行。今宗王布延特穆尔等，仰畏明威，远来控诉，以表其情，朕为恻然兴念。而绰斯戬、保布哈，犹饰虚词，簧惑朕听，其以绰斯戬屏诸岭北，保布哈窜之甘肃，以快众愤。博啰特穆尔等悉与改正，复其官职。 然诏书虽下，而绰斯戬、保布哈仍留京师。是日，以伊苏为中书左丞相。
吴左相国徐达等率兵取庐州，左君弼闻达至，惧不敢敌，走入安丰，令其将殷从道、张焕等守城，达督兵围之。
诏书既下，图沁特穆尔军犹驻清河。帝遣达勒达国师往问故，言必得绰斯戬、保布哈乃退兵，帝不得已执二人畀之。
己酉，吴命中书省，凡商税三十税一，多取者以违例论。改在都官店为宣课司，府、州、县官店为通课司。
绰斯戬、保布哈囚首至图沁特穆尔营中，图沁为之加帽、易衣，置绰斯戬中坐，保布哈侧坐，拜之，二人于是交跪。图沁奏帝，求赦其擅执大臣及称兵犯阙之罪，得二赦乃已。
庚戌，图沁特穆尔陈兵自健德门入，觐帝于延春阁，恸哭请罪，且曰： 左右蒙蔽陛下，非一日矣，倘循习不改，奈天下何！臣今执二人去矣，陛下亦宜省过，卓然自新，一听正人所为，不复为邪佞所感，然后天下事可为，祖宗基业可保也。 帝唯唯，就宴赉之。加博啰特穆尔太保，依前守御大同，图沁特穆尔为中书平章政事。辛亥，图沁特穆尔军还。
皇太子至路儿岭，诏追及之，还宫。
壬戌，吴命江西行省置货泉局，设大使、副使各一人。颁大中通宝大小五等钱式。并使铸之。
初，吴降附诸将校，皆仍其旧官，至是下令曰： 为国先正名。诸将有称枢密、平章、元帅、总管、万户者，名不称实，甚无谓。其核诸将所部，满万人者为指挥，满千人者为千户，百人为百户，五十人为总旗，十人为小旗。
图沁特穆尔执绰斯戬、保布哈诣博啰特穆尔军，博啰厚礼之，逾三日，始问以浊乱天下之罪，复笑而问绰斯戬曰： 我前赂妆七宝数珠一串，今何不见还？ 因取六串来，博啰视之，皆非故物。复命索之，乃得前所赂。博啰怒曰： 在君侧者贪焚如此，我可以姑容乎！ 遂并杀之。
五月，甲子，黄河清。
戊辰，库库特穆尔奉命讨博啰特穆尔，屯兵冀宁，其东道以白索珠领兵三万，守御京师；中道，以摩该、珠展领兵四万；西道以关保领兵五万，合击之。关保等兵逼大同，博啰特穆尔留兵守大同，而自率兵与图沁特穆尔、娄都尔苏复大举向阙。
六月，癸卯，三星昼见，白气横突其中。
甲辰，河南府有大星夜见南方，光如昼。丁未，大星陨，照夜如昼，及旦，黑气晦暗如夜。
甲寅，白索珠以兵至京师，请皇太子西行。
是月，保德州黄龙见井中。
秋，七月，丁丑，吴徐达、常遇春克庐州。
时庐州被围久，众皆饥困不能战，张焕与贾丑潜通款于达，请攻东门，己为内应，于是进师急攻之。城中诸军悉救东门，张焕乃断吊桥，开西门，导达兵入城，执其部将吴副使并左君弼母、妻及子送建康。以指挥戴德守之。
戊寅，吴命平章常遇春会邓愈及金大旺兵，讨江西上流未附郡县。
己卯，左君弼部将许荣，以舒城降于吴，吴王令荣还守舒城，俾发安阳等五翼士马赴建康。
吴改庐州路为府，置江淮行省，命平章俞通海摄省事以镇之。兵革之际，民多窜匿，通海日加招辑，为政有惠爱，复业者众。
丙戌，博啰特穆尔前军入居庸关，京师震骇。皇太子亲统军御之于清河，丞相伊苏、詹事布埒齐军于昌平。伊苏军士无斗志，青军杨同签被杀于居庸，布埒齐战败走，太子亦驰还都城。白索珠引兵入平则门，丁亥，白索珠扈从皇太子及东宫官僚出顺承门，由雄、霸、河间，取道往冀宁。
戊子，博啰特穆尔驻兵健德门外，与图沁特穆尔、娄都尔苏入见帝于宣文阁，诉其非罪，皆泣，帝亦泣，乃赐宴。博啰特穆尔欲追袭皇太子，娄都尔苏止之。
庚寅，诏以博啰特穆尔为中书左丞相，娄都尔苏为中书平章政事，图沁特穆尔为御史大夫，其部属皆布列省台百司。 以伊苏知枢密院事。诏谕： 博罗特穆尔、库库特穆尔俱朕股肱，视同心膂，自今各弃宿忿，弼成大勋。 
先是绰斯戬欲削博啰兵权，召承旨张翥使草诏，翥辞曰： 此大事，非见天子不敢为。 乃更召参知政事危素，就相府客位草之。草毕，绰斯戬过中书，诧其郎中曰： 我为朝廷出诏削博啰兵权，此拨乱反正之举也。 郎中曰： 相公此举，得无拨正反乱乎？ 坐客有畅勋者，亦曰： 此犹裸体搏虎豹耳。 至是博啰闻之，召素，责之曰： 诏从天子出，丞相客位，岂草诏之地乎？ 素无以对。欲将出斩之，左右解曰： 素一秀才，岂敢与丞相可否？ 乃止。旋出为岭北行省左丞，素弃官居房出。
八月，壬辰朔，日有食之。
吴常遇春、邓愈等率兵讨新淦之沙坑、麻岭、牛陂诸寨，平之。执伪知州邓志明送建康，与其兄克明皆伏诛。
乙未，吴命左相国徐达案行荆湖。
陈友谅既灭，荆湖诸郡多款附。至是王谕达曰： 今武昌既平，湖南列郡，相继款附。然其间多陈氏部曲，观望自疑，亦有山寨遗孽，凭恃险阻，聚众殃民。今命尔案行其地，抚辑招徠，俾各安生业。或有恃险为盗者，即以兵除之，毋贻民患。 
戊戌，吴常遇春、邓愈既平诸山寨，进次吉安。遇春遣人谓饶鼎臣曰： 吾今往取赣，可出城一言而去。 鼎臣不敢出，遣其幼子出见。遇春命坐而饮之，又赐以衣服，遣归，曰： 归语而父，将欲何为，匿而不见？吾往矣，不能为尔留，可善自为计。 鼎臣即夜弃城走。遇春遂复吉安，乃引兵趋赣州。
壬寅，诏以博啰特穆尔为中书右丞相、监修国史，节制天下军马。
监察御史言： 绰斯戬矫杀丞相泰费音，盗用钞板，私家草诏，任情放选，鬻狱卖官，费耗库藏，居庙堂前后十数年，使天下八省之地悉至沦陷，乃误国之奸臣，究其罪恶，大赦难原。曩者奸臣阿哈玛特之死，剖棺戮尸，绰斯戬之罪，视阿哈玛特有加，今虽死，必剖棺戮尸为宜。 诏从之。而台臣言犹不已，遂复没其家产，窜其子宣政使观音努于远方。
齐喇氏四世为丞相者八人，世臣之家，鲜与比盛。而绰斯戬早有才望，及居相位，人皆仰其有为。遭时多事，顾乃守之以懦，济之以贪，遂使天下之乱，日甚一日。论者谓元之亡，绰斯戬之罪居多。
乙巳，皇太子至冀宁，奏除前监察御史张桢为赞善，又除翰林学士，皆不起。
库库特穆尔将辅皇太子入讨博啰特穆尔；遣使传太子旨，赐以上尊，且访时事。
桢复书曰： 今燕、赵、齐、鲁之境，大河内外，长淮南北，悉为丘墟，关陕之区，所存无几。江左日思荐食上国，荆楚、川蜀，淫名僭号，幸我有变，利我多虞。阁下国之右族，三世二王，得不思廉、蔺之于赵，寇、贾之于汉乎？守京师者能聚不能散，御外侮者能进不能退，纷纷藉藉，神分志夺，国家之事，能不为阁忧乎？《志》曰： 不备不虞，不可以师。 仆今献忠于阁下，大要有三：保君父，一也；扶社稷，二也；卫生灵，三也。请以近似者陈其一二：卫出公据国，至于不父其父；赵有沙丘之变，其臣成、兑平之，不可谓无功，而后至于不君其君；唐肃宗流播之中，怵于邪谋，遂成灵武之篡，千载之下，虽智辨百出，不能为雪。呜呼！是岂可以不鉴之乎？然吾闻之，天之所废不骤也。逞其得志。肆其宠乐，使忘其觉悟之心，非安之也，厚其毒而降之罚也。天遂其欲，民厌其汰，而鬼神弗福也。阁下览观焉，苟谋出于万全，询之舆议，通其往来之使，达其上下之情，得其情则得其策矣。
 孔子曰： 君君，臣臣，父父，子子。 今九重在上者如寄，青宫在下者如寄，生民之优，国家之忧也，可不深思而熟计之哉！ 库库特穆尔深纳其说。
乙卯，张士诚自以其弟代达实特穆尔，为江浙行省左丞相。
时江浙右丞达兰特穆尔，左右司郎中珍保，诌事士诚，多受金帛，数媒孽达实特穆尔之短。至是士信克安丰还，士诚乃使王晟等面数达实特穆尔过失，勒其移咨省院，自陈老病愿退，又言丞相之任非士信不可。士信即逼取其诸所常符印，而自为江浙行省左丞相，徙达实特穆尔于嘉兴，士信峻垣墙以锢之。达实特穆尔日对妻妾，放歌自若。
士诚令有司公牍皆首称吴王令旨，又讽行台为请实援于朝，行台御史大夫布哈特穆尔不从。乃使人至绍兴索行台印章，布哈特穆尔封其印，置诸库，曰： 我头可断，印不可与！ 又迫之登舟，曰： 我可死，不可辱也！ 从容沐浴更衣，与妻子诀，赋诗二章，乃仰药死，临终，掷杯地上曰： 逆贼，当继我亡也！ 达实特穆尔闻之，叹曰： 大夫且死，吾不死何为！ 遂命左右以药酒进，饮之而死。士诚乃使载其柩及妻孥北返于京师。
布哈特穆尔，柰曼氏，行台御史大夫特默格子也。
是月，博啰特穆尔请诛狎臣图啰特穆尔，罢三宫不急造作，沙汰宦官，裁减钱粮，禁止西蕃僧好事。
吴常遇春兵至赣州，熊天瑞固守不下，吴王令平章彭时中以兵会遇春等共击之。天瑞守益坚，遇春乃浚壕立栅以困之。
张士信既为江浙丞相，建第宅东城下，号丞相府。张氏诸臣皆起于寒微，自谓化家为国以底小康，亦皆大起第宅，饰园池，畜声妓，购图画，民间奇石名木，必见豪夺。士信后房百馀人，习天魔舞队，园中采莲舟楫，以沉檀为之。诸臣宴乐，率费米千石，居民趋附之者，辄得富贵。未几，士信令潘元明守杭州而自还姑苏，参军黄敬夫、蔡彦文、叶德新，皆佞幸用事，彦文，山阴人，尝卖药；德新，云阳人，善星卜；士信每倚以谋国。吴王闻之曰： 我诸事经心，法不轻恕，尚且有人欺我。张九四终岁不出门，不理政事，岂不受不欺乎！ 时有市谣十七字曰： 丞相做事业，专用黄、蔡、叶，一朝西风起，乾鳖！ 黄察，寓黄菜；西风，谓建康兵也。
九月，辛酉朔，宦官苏隆济岱，潜送宫女博果岱，出自顺承门，以达于皇太子。
癸酉夜，天西北有红光，至东而散。
辛巳，吴命中书省绘塑功臣像于卞壶及蒋子文庙，以时遣官致祭，其南昌府及康郎山、处州、金华、太平府各功臣庙，亦令有司依期致祭。其未褒赠者，论功定拟以闻。
吴徐达及杨璟等帅师取江陵，次于沙市。故陈友谅平章姜珏诣达乞降，且曰： 当死者珏耳，百姓无辜。 达善其言，下令安辑居民，禁兵侵扰。列郡闻之，望风归附。寻改江陵路为荆州府。
乙酉，徐达遣裨将傅友德将兵取夷陵，故陈友谅守将杨以德率耆民出降。寻改夷陵为峡州。
方明善攻平阳，吴参军胡深遣兵击败之。
先是温州土豪周宗道据平阳县，屡为明善所逼，遂降于深。明善怒，益率兵攻之，宗道求援于深，深击败明善，并下瑞安，进兵温州。明善惧，与方国珍谋，输岁贡银二万两充军费，请守乡郡如钱镠故事，吴王许之，命深班师。
吴徐达帅兵至潭州。湘乡土酋易华，集少壮据黄牛峰十馀年，至是达使人招之，华率其部众以降。
故陈友谅归州守将杨兴，以城降于吴，就以兴为千户，守之。
冬，十月，乙未朔，吴遥授廖永安为江淮等处行中书省平章政事，封楚国公。时永安为张士诚所拘，守义不屈，故有是命。永安后遂卒于苏州。
乙卯，吴守江西都督硃文正，遣元帅宋晟以兵讨须岭寨。晟至，遣人招谕之，寨帅丁廷玉等及其下五千人为降，文正徙其众并家属于南昌。
吴常遇春等兵围赣州既久，熊天瑞子元震，窃出觇兵势，遇春亦乘数骑出，猝与相遇，元震不知其为遇春也，过之。及遇春还，元震始觉，复来袭，遇春遣壮士挥双刀击之，元震奋铁挝以拒，且斗且却。遇春曰： 壮男子也！ 舍去之。
己未，诏皇太子还京师。
命伊苏、娄都尔苏分道总兵。
十一月，辛酉，吴置湖广提刑按察司。
壬申，故邓克明部卒罗五叛，寇抚州；吴守将金大旺讨平之。
辛巳，吴命平章汤和率师救长兴。师至，张士信以兵拒战，自巳至申，不解，杀伤相当。耿炳文自城中出兵，内外夹击，败之俘其士卒八千馀人，获马二万馀匹，和乃还。
十二月，庚寅朔，吴徐达兵克辰州。
先是辰州为陈友谅左丞周文贵所据，达遣指挥张彬将兵讨之。文贵部将张川，据白云关以拒敌，彬败之，文贵弃城走湖南，遂克辰州。
达又遣指挥傅友德攻衡州，守将左丞邓祖胜弃城退保永州。衡州亦平。
己巳，吴王遣使以书与库库特穆尔，约其通好，略曰： 博啰犯阙，古今大恶，此正阁下正义明道、不计功利之时也。然阁下居河南四战之地，承颍川新造之业，而博啰寇犯不已，虑变之术，不可以不审。阁下何靳一介之使，渡江相约！予地虽不广，兵虽不强，然《春秋》恤交之义，常切慕焉。且乱臣贼子，人人得而诛之，又何彼此之分哉！英雄相与之际，正宜开心见诚，共济时艰，毋自猜阻，失此旧好，惟阁下图之！ 
新淦邓仲谦作乱，袭破州治，杀吴知州王真。仲谦，志明从子也。
是冬，张士诚浚常熟白茆港。
泰定间，周文英奏记，谓水势所趋，宜专治白茆、娄江，时莫之省也。士诚阅故籍，得文英书，起兵民夫十万，命吕珍督役，民怨之。及役音，颇得其利。
○顺帝至正二十五年（乙巳，一三六五年）
春，正月，己未朔，吴常遇春、邓愈克赣州。遇春等围城凡五阅月，熊天瑞援绝粮尽，遣子元震出降，天瑞寻亦肉袒诣军门，尽献其地，遇春送天瑞于建康。呈王闻遇春克赣州不杀，喜甚，遣使褒谕之曰： 予闻仁者之师无敌，非仁者之将不能行也。今将军破敌不杀，是天赐将军隆我国家，千载相遇，非偶然也。捷音至，予甚为将军喜，虽曹彬之下江南，何以加兹！将军能广宣威德，保全生灵，予深有赖焉。 
先是天瑞据赣，常加赋横敛民财，及其降，有司请仍旧征之，王曰： 此岂呆为额耶！ 命亟罢之，并免去年秋粮之未输者。
元震，本姓田氏，为天瑞养子，善战有名；遇春喜其才勇，荐之，授指挥，后复姓田氏。
吴徐达遣千户胡海洋取宝庆路，克之，守将唐龙遁去。于是靖州军民安抚司及诸长官司皆来降，达皆赏赉而遣之。
癸亥，封李思齐为许国公。
壬申，吴常遇春进师南安，遣麾下危正逾岭南，招谕韶州诸郡之未下者。于是韶州守将同签张秉彝及南雄守将孙荣祖，各籍其兵粮来降。遇春令指挥王屿守南雄，令秉彝守韶州。
吴大都督硃文正，遣参政何文辉、指挥薛显等，讨新淦邓仲谦，斩之。
吴王命平章汤和率兵讨江西永新诸山寨。参政邓愈还军至吉安，遣兵讨饶鼎臣于安福，部卒掠其男女千馀人，安福州判官潘枢告愈曰： 将军奉扬天威以除祸乱，渠魁未殄而良民先被其害，非吊伐之义也。 愈立起惊谢，趣下令： 掠民者斩！ 大索军中所得子女，尽出之。枢因闭置空舍中，自坐舍外，煮糜粥食之，卒有谋夜劫取者，愈鞭之以徇。枢因悉护遣还其家，民大悦。愈还，至富州，复讨平其山寨。捷闻，以愈为江西行省右丞。
壬午，监察御史博啰特穆尔、贾彬等，辨明哈玛尔、舒苏之罪。
甲申，吴大都督硃文正，有罪免官，安置桐城县。
文正涉传记，饶勇略，初从渡江取集庆路有功，吴王问： 若欲何官？ 文正对曰： 叔父成大业，何患不富贵！爵赏先及私亲，何以服众？ 王善其言，益爱之。及江西平，文正功居多，王厚赐诸将，念文正前言知大体，锡功尚有待也，文正遂不能无少望。性素卞急，至是益暴怒无常，任掾吏卫可达夺部中子女。按察使李饮冰奏其骄侈觖望，王遣使诘责，文正惧，饮冰益言其有异志。王即日登舟，至南昌城下，遣人召之，文正仓卒出迎。王泣谓之曰： 汝何为者？ 遂载与俱归。至建康，王妃力解之，曰： 儿特性刚耳，无它也。 群臣请置于法，王曰： 文正固有罪，然吾兄止有是子，若置之法，则伤恩矣。 乃免文正官，安置桐城。时其子守谦，甫四岁，王抚其顶曰： 尔父倍训教，贻吾忧。尔它日长成，吾封爵尔，不以尔父废也。 命王妃育之。
乙酉，吴王将经理淮甸，亲阅试将士，命镇抚居明率军士分队习战，胜者赏银十两，其伤而不退者，亦勇敢士，赏银有差，且遍给酒馔劳之，仍赐伤者医药。因谕之曰： 刃不素持，必致血指；舟不素操，必致倾覆；若弓马不素习而欲攻战，未有不败者，故使汝等练之。今汝等勇健若此，临敌何优不克！爵赏富贵，惟有功者得之。 顾谓起居注詹同等曰： 兵不贵多而贵精，多而不精，徒累行阵。近闻军中募兵多冗滥者，吾时为试之，冀得精锐，庶几用也。 
蜀明玉珍更定官制，并六卿为中书省、枢密院。以戴寿、万胜为左右丞相，向大享、张文炳知枢密院事；邹兴镇成都，吴友仁镇保宁，莫仁寿镇夔关，皆平章事；窦英镇播州，姜珏镇彝陵，皆参知政事；荆玉镇永宁，商希孟镇黔南，皆宣慰使。未几，遣胜攻兴元，下之。
二月，己丑朔，福建行省平章陈友定侵处州，吴参军胡深率兵往援。友定闻深至，遁去，深追至浦城，守将拒战，深击败之，遂下浦城。
辛丑，吴命千户夏以松守临江，张信守吉安，单安仁守瑞州，宋炳守饶州，并属江西行省节制。又命参军詹元享总制辰、沅、曲靖、宝庆等州郡，听湖广行省节制。
丙午，张士诚愤诸全之败，集兵二十万，遣其将李伯升，挟吴叛将谢再兴攻诸全之新城，置阵延亘十馀里，造庐舍，建仓库，预为必拔之计，且分兵数万，据城北十里以遏援兵。守将胡德济坚壁拒之，告急于严州硃文忠，文忠遣指挥张斌、元帅张俊率兵出浦江，遥为德济声援。
士诚又以兵自桐庐溯钓台，窥严州，文忠命以舟师拒之。未至而千户谢佑为其伏兵所执，诸将皆恐甚，文忠意气自若，分署诸将，各为备御，以何世明、袁洪、柴虎居守，自率指挥硃亮祖等驰救。丁巳，去新城二十里而军，德济潜使人告贼势盛，宜少避其锋俟大军，文忠曰： 昔谢玄以兵八千破苻坚百万，兵在精，不在众。 乃下令曰： 彼众而骄，我少而锐，以锐遇骄，必克。彼军辎重山积，此天以富妆曹也，勉之！ 会有白气覆军上，占之曰 必胜 。
诘朝会战，天大雾晦冥，文忠使元帅徐大兴、汤克明等将左军，严德、王韶等将右军，而自以中军当敌冲。会胡深遣耿天璧以援师至，文忠复申约束，奋前搏击。雾稍开，文忠横槊引铁骑数十，乘高驰下，冲其中坚。敌以精骑围文忠数重，矛屡及膝，文忠大呼，手格杀其骁将，纵横驰突，所向皆靡。左右军乘之，城中守兵亦鼓噪出，士诚兵大溃，逐北十馀里，斩首数万级。文忠收兵会食，遣指挥硃亮祖、张斌追殄馀寇，燔其营落数十，获其同佥韩谦等六百，甲士三千，铠仗刍粟，收数日不尽，伯升、再兴仅以身免。
戊午，皇太子在冀宁，命甘肃行省平章多尔济巴勒，以岐王阿喇奇尔军马，会平章臧卜、李思齐，各以兵守宁夏。
三月，庚申，皇太子下令于库库特穆尔军中日： 博啰特穆尔袭据京师，余既受命总督天下诸军，恭行显罚，少保、中书平章政事库库特穆尔，躬勒将士，分道进兵，诸王、驸马及陕西平章政事李思齐等，各统军马，尚其奋义戮力，克期恢复。 
博啰特穆尔闻之，大怒，嗾监察御史武起宗，言皇后奇氏外，挠国政，因奏帝，宜迁后出于外，帝不答。丙寅，遂矫制幽后于诸色总管府，令其党姚巴延布哈守之。
丁卯，命娄都尔苏、拜特穆尔并为御史大夫。
辛巳，吴常遇春平赣军还，王御戟门颁赏以劳之。
癸未，吴起居注宋濂乞归省金华，王赐金币而遣之。濂还家，进表谢，复致书世子，劝以进修。王览书甚喜，召世子谕之曰： 吾自幼艰难，今尔曹冠服华丽，饮食甘美，安居深宫，不思勇于进修，是自弃也。宋起居之言有益，尔其味之！ 复遣使至其家，赐书奖谕，锡以绮帛，仍令世了亲致书以报。
夏，四月，己丑朔，吴参军胡深，进攻建宁之松溪，克之，获陈友定守将张子玉而还。留元帅李彦文安辑其众。
庚寅，博啰特穆尔至诸色总管府，见皇后奇氏，令还宫取印章，作书遗皇太子，遣内待官鄂勒哲图持往冀宁；复出皇后，幽之。
吴王命平章常遇春取湖广襄阳诸郡。王尝与徐达等论襄、汉形势曰： 安陆、襄阳，跨连荆、蜀，乃南北之襟喉，英雄所必争之地。今置不取，将贻后忧。况沔阳新附，城中人民，多陈氏旧卒，壤地相连，易于扇动。譬之树木，安陆、襄阳为枝，沔阳为干，干若有损，枝叶亦何有焉！今宜增兵守沔阳，庶几不失其宜。 至是遂命遇春将兵往讨之。
乙巳，关保等兵进围大同，乙卯，入其城。
五月，庚申，吴广信卫指挥王文英率师趣铅山，次佛母岭，与陈友定兵遇，击走之。
辛酉，吴参军胡深言： 近克松溪，获张子玉，其馀众败奔崇安，请发广信、抚州、建昌三路兵并攻之，因觇取八闽。 王曰： 子玉骁将，今为我擒，彼必破胆，乘势攻之，必无不克。 即命广信指挥硃亮祖由铅山，建昌左丞王溥由杉关，会深进兵。
甲子，京师天雨氂，长尺许。或言于帝曰： 龙须也。 命拾而祀之。
乙亥，吴平章常遇春攻安陆，克之。
先是遇春既行，王复调江西右丞邓愈为湖广平章，领兵继其后，使人谓愈曰： 凡得州郡，汝宜驻兵以抚降附。若襄阳未下，则令遇春分兵，半集沔阳，半集景陵，汝居武昌，使声援相应，以遏寇之奔轶。 愈奉命遂行。至是遇春攻安陆，其守将佥院任亮出拒战，遇春击败亮，执之，遂克其城，以沔阳卫指挥吴复守之。
己卯，吴常遇春至襄阳，守将弃城遁，遇春追击之，俘其众五千。佥院张德、罗明以谷城降，遇春送之建康。吴王以章溢为湖广按察佥事，溢以荆、襄多废地，议分兵屯田，王善之。
癸未，吴浙东元帅何世明，败张士诚兵于新溪，又败之于柴溪。
是月，侯布延达实奉威顺王自云南、西蜀转战而出，至成州，欲之京师，李思齐俾屯田于成州。
吴王赐邓愈书曰： 汝戍襄阳，宜谨守法度。山寨来归者，兵民悉仍胡籍，小校以下，悉令屯种，且耕且战。汝所戍地邻库库，若汝爱加于民，法行于军，则彼所部，皆将慕义来归，如脱虎口就慈母。我赖汝如长城，汝其勉之！ 愈于是披荆棘，立军府，营屯练卒，拊循招徠，威惠甚著。
六月，戊子，以黎安道为中书参知政事。
己丑，吴置思南宣慰使司。
时思南宣慰使田仁智，遣其都事杨琛来归款，并纳元所授宣慰使印，王曰： 仁智僻处遐荒，世长谿洞，乃能识天命，率先来归，诚可嘉也！ 俾仍为思南道宣慰使。授琛思州等处军民宣抚使，以三品银印给之。
丁酉，吴克安福州。
先是饶鼎臣父子既走安福，与其党刘颠等仍肆剽掠，邓愈遣兵讨之，久不下。王复命元帅王宝会参政何文辉、黄彬共讨之，鼎臣复弃城走茶陵。
辛丑，湖广行省左丞周文贵复宝庆路。
乙巳，皇后奇氏自幽所还宫。
后数纳美女于博啰特穆尔，博啰喜，故得还宫，自始幽至此凡百日。博啰特穆尔自入京师，纳女四十馀人，荒于酒色，锐气消耗矣。
壬子；吴参军胡深克温之乐清，擒方国珍镇抚周清、万户张汉臣、总管硃善等，械送建康。
吴指挥硃亮祖等进攻建宁。
时陈友定将阮德柔婴城固守，诸军次城下，亮祖即欲攻之，胡深视氛祲不利，语亮祖曰： 天时未协，将必有灾。 亮祖曰： 天道幽远，山泽之气，变态无常，何足征也！ 迫深进兵，深犹持不可。德柔屯锦江，逼深阵后，亮祖督战益急。深不获已，遂引兵鼓噪而进，破其二栅，德柔尽率精锐扼深军，围之数重。日已暮，深突围出，伏兵起，深马蹶，被执，送于友定，友定敬礼之。深因盛称吴王神圣威武，群雄属心，以喻友定，友定亦无杀深意，会元使至，督迫之，遂遇害。
深久莅尹郡，驭众宽厚，用兵十馀年，未尝妄戮一人。吴王尝问宋濂曰： 深何如人？ 濂曰： 文武才也。 王曰： 诚然，浙东一障，吾方赖之。 比伐闽，有星变，王曰： 东南必失一良将。 亟谕之，深已被害。
吴何文辉等平山寨，擒其盗万兴宗，斩之。
乙卯，以太尉和尼齐为御史大夫。
吴王下令： 凡农民田五亩至十亩者，栽桑、麻、木棉各半亩，十亩以上者倍之，其田多者，率以是为差。有司亲临督率，不如令者有罚，不种桑，使出绢一匹，不种麻及大棉，出麻布、棉布各一匹。 
吴以儒士滕毅、杨训为起居注，王谕之曰： 吾见元大臣门下士，多不以正自处，惟务谄谀以图苟合，见其人所为非是，不相与正救，及其败也，卒陷罪戾。尔从徐相国幕下，久而无过，故授尔是职。宜尽心所事，勿为阿容。 又曰： 起居之职，非专事纪录而已，要在输忠纳诲，致主于无过之地而后为尽职。吾平时于百官所言，一二日外犹寻绎不已；今尔在吾左右，不可不尽言也。 复命毅、训集古无道之君若夏桀、商纣、秦始皇、隋炀帝所行之事以进，曰： 吾观此者，正欲知其丧乱之由以为戒耳。 
是月，皇太子进封李思齐为邠国公，加封中书平章政事，兼知四川行枢密院事、虎符招讨使、分中书四部。
博啰特穆尔遣图沁特穆尔率军伐上都之附皇太子者，调伊苏南御库库特穆尔军。伊苏次良乡不进而归永平，使人西连太原，东结辽阳，军声大振。博啰患之，遣骁将姚巴延统兵出御，至通州，河溢，营红桥以待，伊苏出其不意袭破之，杀姚巴延。博啰恐，自将出通州，三日大雨，取一女子，不战而还。
博啰先尝以猜疑杀其将保安，既又失姚巴延，郁郁不乐，乃日与娄都尔苏饮宴，酗酒杀人，喜怒不测，人皆畏忌。
秋，七月，丁巳朔，吴命降将张德山归襄阳，招谕未附山寨。
吴平章汤和，进兵攻周安于永新。
初，陈友谅既亡，安即降，吴命仍守永新。及兵入安福讨饶鼎臣，安疑而复叛，仍与诸山寨相结。和至，安出拒战，和击败之，克其十七寨，擒伪官五十馀人，遂围其城。
庚申，故陈友谅左丞周文贵之党复攻陷辰溪，吴总制辰沅等州事参军詹允享遣兵讨之。
甲子，吴王遣使以书与库库特穆尔曰： 曩者初无兵端，尹焕章来，得书喜甚，即遣汪何同往，为生者贺，殁者吊。使者去而不回，复遣人往，皆被拘留。且阁下昔与博啰构兵，雌雄未决，尚以知院郭云、同佥任亮攻我景陵，掠我沔阳。予思此城虽元之故地，久在他人之手，予从他人得之，非取于元者也。阁下外假元名，内怀自逞，一旦轻我，遂留前使。予虽不校，但以阁下内难未除，犹出兵以欺我，使其势专力全，又当何如！果若挟天子令诸候，创业于中原，则当开诚心，示磊落，睦我江淮，今乃遣竹昌、忻都率兵深入淮地，杀掠人民，殆非所宜。况有自中原来者，备言张思道、李思齐等，连和合从，专并阁下，此正可虑之秋，安可坐使西北数雄，结连关内，反舍近图，欲趋远利，独力支吾，非善计也。予尝博询广采，闻军中将欲为变，恐不利于阁下，故特遣人叙我前意，述我所闻，阁下其图之！节次使命若能遣回，庶不失旧好，惟亮察焉。 思道，张良弼字也。
乙丑，思州宣抚使田仁厚遣使如吴，献其所守之地。吴改宣抚司为思南、镇西等处宣慰司，以田仁厚为宣慰使。
癸酉，吴辰州沅陵县民向珍八作乱，参军詹元亨遣千户何德讨平之。
壬午，吴置太史监，以刘基为太史令。
乙酉，博啰特穆尔伏诛。
先是博啰索帝所爱女子，帝曰： 欺我至此耶！ 遂欲图之。
士人徐士本，家居好奇计，不求仕进，至是命为翰林待制。威顺王子和尚，受帝密旨，与之谋结壮士金诺海、拜特勒、特古斯布哈、洪宝宝等六人，挟刀在衣中，外袭宽衣若听事，伺立延春门东排仗内。
是日，博啰早朝毕，将出，挟刀者相顾曰： 事不谐矣。 士本摄之曰： 未也。 会图沁特穆尔遣人告上都之捷，平章实勒们谓博啰曰： 好消息，丞相宜入奏。 博啰不欲入，实勒们强之，偕行至延春门李树下，俄有人突过其前，博啰方眙视曰： 此人面生。 遽有批其颊者，博啰以手御之，遽呼其从骑。拜特勒从众中跃出，斫中其脑，金诺海等攒杀之。娄都尔苏伤额趋出，博啰军大骇四走。帝时居窟室，约曰： 事捷，则放鸽铃。 于是鸽铃起，帝出自窟室，下令尽杀其部党，黎安道、方托克托、雷一声皆伏诛。娄都尔苏拥博啰母、妻、子偕图沁特穆尔北遁。
明日，遣使函博啰首往太原，诏皇太子还朝，诸道兵闻诏罢归。大赦天下，赏讨博啰者。士本不受赏、一夕逸去。
是月，京师大水，河决小流口，达于清河。
八月，丁亥朔，京城门至是不开者三日。珠展、摩该军至城外，命军士缘城而上，碎平则门键，悉以军入，占民居，夺民财。
周文贵复攻辰州，吴千户何德率轻骑直抵其寨，攻破之，文贵退保麻阳。德追击，又大败之，文贵遁去。
癸卯，命皇太子分调将帅，戡定未复郡邑，即还京师，行事之际，承制用人，并准正授。
库库特穆尔以岁当大比，而江南、四川诸行省皆阻于兵，其乡试不废者，唯燕南、河南、山东、陕西、河东而已，乃启皇太子倍增乡贡之额。
丁未，皇后鸿吉哩氏崩。
后生皇子珍戬，二岁而夭。后性节俭，不妒忌，动以礼法自持。第二皇后奇氏有宠，后无几微怨望意。从帝时巡上都，次中道，帝遣内官传旨欲临幸，后辞曰： 暮夜非至尊往来之时。 内官往复者三，竟不纳，帝益贤之。居坤德殿，终日端坐，未尝妄逾户阈。至是崩。奇后见其所遗衣服敝坏，大笑曰： 正宫皇后，何至服此等衣耶！ 逾月，皇太子自冀宁归，哭之甚哀。
辛亥，吴罗田盗蓝丑儿，诈称彭莹玉，造妖言以惑众，设官吏，劫居民。麻城里长袁宝袭捕之，擒丑儿以献，吴王嘉其仗义，赐以绮帛。
壬子，以洪宝宝、特古斯布哈、萨勒图并为中书平章政事。
九月，丙辰朔，吴置国子监，以故集庆路学为之。
库库特穆尔扈从皇太子至京师。太子之奔太原也，欲用唐肃宗灵武故事，因而自立，库库特穆尔与布寽齐等不从。及是还京师，皇后奇氏传旨，令库库以重兵拥太子入城，欲胁帝禅之位。库库知其意，比至京城三十里，即散遣其军，太子心衔之。
壬午，诏以巴咱尔为中书右丞相，监修国史；库库特穆尔为太尉、中书左丞相，录军国重事，同监修国史，知枢密院事，兼太子詹事。
巴咱尔累朝旧臣，而库库以后生晚出，乃与并相，朝士往往轻之。且居军中久，乐纵恣，无检束，在朝两月，怏怏不乐，即请南还视师。
是月，以方国珍为淮南行省左丞相、衢同公，分省庆元。
明玉珍遣其参政江俨通好于吴，吴命都事孙养浩报以书曰： 足下处西蜀，予处江左，盖与汉季孙、刘相类，王保保虎踞中原，其志不在曹操下。予与足下实脣齿邦，愿以孙、刘相吞噬为戒。 
冬，十月，戊子，吴王闻明玉珍取云南失利，诸将往往暴掠，玉珍不能制，复以书戒之。
戊戌，吴王以张士诚屡犯疆埸，欲举兵讨之，下令曰： 士诚启衅多端，袭我安丰，寇我诸全，连兵构祸，罪不可逭，今命大军致讨，止于罪首；在彼军民，无恐无畏，毋妄逃窜，毋废农业。已敕大将军约束官兵，毋有掳掠，违者以军律论。 
庚子，吴命中书省以书招谕虎背寨刘宝，使之款附。
辛丑，吴王命左相国徐达、平章常遇春、胡廷瑞、同知枢密院冯国胜、左丞华高等，率马步舟师水陆并进，规取淮东泰州等处。
时张士诚所据郡县，南至绍兴，与方国珍接境，北有通、泰、高邮、淮安、徐、宿、濠、泗，又北至于济宁，与山东相距。王欲先取通、泰诸郡，剪士诚羽翼，然后专取浙西，故命达总兵取之。
壬寅，以哈喇章知枢密院事。
乙巳，吴徐达兵趋泰州，浚河通州，遇张士诚兵，击败之，遂驻军海安坝上。
丙午，娄都尔苏拥博啰特穆尔母、妻及其子天宝努西北走，合图沁特穆尔军。丁未，益王温都逊特穆尔、枢密副使观音努擒娄都尔苏，诛之，图沁特穆尔以馀兵往巴尔苏之地，命岭北行省左丞莽珊僧、知枢密院事魏赛音布哈同讨之。
吴徐达兵围泰州新城，败张士诚淮北援兵，获其元帅王成。
戊申，以资政院使图噜为御史大夫。
己酉，张士诚遣淮安李院判来援泰州，常遇春击败之，擒万户吴聚等。遣人谕降其城中，佥院严再兴、副使夏思忠、院判张士俊等拒守不下。
饶鼎臣既走茶陵，复合浦阳群盗于南峰山寨，时出侵掠。癸丑，吴元帅王国宝等率兵击败之，鼎臣遁去。
信州盗萧明，率兵攻围吴饶州，知府陶安召父老告之曰： 我粮实城坚。素有其备，贼党驱乌合而来，不足畏也。但能固守，不过数日，援兵至，破贼必矣。 众皆诺。安与千户宋炳亲率吏民分城拒守，选勇健为游兵，昼夜巡捍，而请救于江西行省。安登城谕贼曰： 尔众，吾民也，反为贼用，得毋失计乎？ 众曰： 使皆如太守与总制，岂有今日！若破城，必不相害。 安命射之，矢下如雨，贼不能逼。越三日，行省援兵至，遂大败之，萧明遁去，擒伪招讨都海、万户袁胜，斩之。诸将欲屠从寇者，安曰： 民为所胁，奈何杀之！ 不许。饶州遂安。
闰月，乙卯朔，吴江阴水寨守将康茂才遣告吴王曰： 张士诚以舟师四百艘出大江，次范蔡港，别以小舟于江中弧山往来，出没无常，疑有他谋，请为之备。 
王使谕徐达曰： 茂才言士诚以舟师往来江中，吾度此寇非有攻江阴直趋上流之计，不过设诈疑我，使我陆寨之兵还备水寨。我兵既分，彼将弃我水军，疾趋陆寨，捣吾之虚，此一诡策也。又闻常遇春出海安七十馀里击寇，寇兵不过万人，此非抗我大军之势，盖欲诱遇春深入。去泰州既远，彼必潜师以趋海安，或趋泰州，令我大军势分，首尾衡决，不及救援，此又一诡策也。兵法，致人而不致于人，尔宜审虑。使至，即令遇春驻师海安，慎守新城，坐以待寇。彼若远来趋敌，吾以逸待劳，可一战而克。泰兴以南并江寇舟，亦宜备之。 
己未，王亲至茂才水寨，又遣人以手书谕达等曰： 如有所言，即疾驰来报，予驻师以待。 
庚申，以宾国公五十八知枢密院事。
诏张良弼、俞宝、孔兴等悉听调于库库特穆尔。
戊辰，吴平章汤和克永新，执周安等送建康，斩之。
时中原虽无事，而江淮、川蜀皆失，皇太子累请出督师，帝难之。会左丞相库库特穆尔请南还视师，辛未，乃封库库特穆尔为河南王，代皇太子亲征，总制关陕、晋冀、山东诸路并迤南一应军马，凡机务、钱粮、名爵、黜陟、予夺，悉听便宜行事。
甲戌，吴指挥副使王汉宝取馀干州，以前镇抚李旭守之。
庚辰，吴徐达、常遇春克泰州，掳张士诚守将严再兴、夏思忠、张士俊等，献捷于建康，且以守城事宜为请。王命达以便宜处之，其未下诸城，乘胜进取。
辛巳，以托克托穆尔为中书右丞，达实特穆尔为参知政事。
吴徐达遣黄旗千户刘杰分兵徇兴化，张士诚守将李清战败，闭城固守，杰攻之不下。士诚遣将来援，杰击走之。
十一月，甲申朔，信州盗萧明寇婺源州，吴知州白谦力不能御，怀印出北门赴水死。
谦莅政廉忠，自奉甚薄，尝遇除夕，无他供具，惟蔬食而已。人以此称之。
辛卯，吴徐达进兵攻高邮，王闻之，恐达深入敌境，不能策应诸将，乃命冯国胜率所部节制高邮诸军，俾达还军泰州，图取淮安、濠、泗。
饶鼎臣复行剽掠，甲午，吴元帅王国宝出兵邀击，鼎臣中弩死，馀党悉溃。
乙未，吴王以李济据濠州，名为张氏守，而观望未决，命右相国李善长以书招之，以善长与济同乡里故也。济得书不报。
张士诚兵寇宜兴，吴王命徐达令冯国胜围高邮，常遇春守海安，遣别将守泰州，而自以精兵援宜兴。达遂率兵渡江，至宜兴城下，击败士诚之众，获三千馀人。
十二月，庚子朔，张士诚遣将以兵八万攻安吉，吴将费聚所部仅二千人，坚壁拒守，射杀其骁将二人，敌惊溃而去。
吴徐达自宜兴还兵攻高邮，张士诚遣其左丞徐义由海道入淮援之。义怨士诚，以为陷已死地，屯昆山之太仓，三月不进。
乙卯，立第二皇后奇氏为皇后。中书省奏改资政院为崇政院，而中政院亦兼主之，帝乃授之册宝，诏天下。改奇氏为索隆噶氏，仍封其父以上三世皆王爵。
是月，图沁特穆尔伏诛。
