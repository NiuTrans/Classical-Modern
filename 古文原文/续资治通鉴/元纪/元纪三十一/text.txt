起柔兆涒滩正月，尽强圉作噩六月，凡一年有奇。
◎至正十六年
春，正月，壬午朔，改福建宣慰使司都元帅府为福建行中书省。
是日，张士诚弟士德陷常熟州。时江阴群盗，互相吞啖，江宗三、硃英，分党戕杀。宗三将入城杀英，时英就招安，为判官，州之僚佐无如之何，遂申白江浙行省，云硃英谋反。省差元帅观孙压境，观孙利其货贿，逗留不进。英乘间挈家逃去，过江，求救于士诚，乃质妻子，借兵复仇。士诚初未决，英盛陈江南土地之广，钱粮之多，子女玉帛之富，士诚乃遣士德率高邮兵由通州渡江，入福山港，遂陷常熟。
丁酉，太保定珠以病辞职，不允。
庚戌，中书左丞相哈玛尔罢。
先是哈玛尔既相，以前进西僧为耻，告其父图噜曰： 我兄弟位宰辅，宜道人主以正。今图噜特穆尔专以淫亵媚上，天下士大夫必讥笑，我有何面目见人！我将除之。且上日昏暗，何以治天下！皇太子年长，聪明过人，不若立之为帝，而奉上为太上皇。 其妹闻之，归告其夫图噜特穆尔。图噜特穆尔恐太子为帝，则己必先诛，即以闻于帝，然不敢斥言淫亵事，第曰： 哈玛尔谓陛下年老故耳。 帝大惊曰： 朕头未白，齿未落，遽谓我老耶！ 帝即与图噜特穆尔谋去其兄弟，遂罢哈玛尔。辛亥，御史大夫舒苏亦罢。以绰斯戬为御史大夫，复以定珠为中书右丞相。
是月，蓟州地震。
倪文俊建伪都于汉阳，迎徐寿辉居之。
三月，壬子朔，张士德陷平江路，据之。
江南自兵兴以来，官军死锋镝，乡村农夫洊罹饥馑，投充壮丁，生不习兵，乌合瓦解。江浙行省丞相达实特穆尔，以便宜升漕运万户托因为参政，统领官军、义民，捍御境上。平江达噜噶齐六十病亡，升松江府达噜噶齐哈萨沙为平江达噜噶齐，领兵出战，除都水庸田使贡师泰为平江总管，巡守城池。吴江境上，止有元帅王与敬一军，战败，死者过半，残兵千馀欲入城，城中闭门不纳，退屯嘉兴。与敬，淮西人也。
张士德众才三四千人，长驱而前，直造北门，弓不发矢，剑不接刃，明旦，缘城而上，遂陷平江路。托因匿俞家园，自刎，不死，游兵杀之。哈萨沙于境外闻城破，自溺死。贡师泰率义兵出战，力不敌，亦怀印绶遁，变姓名匿迹于海滨。既而昆山、嘉定、崇明州相继降。
维扬苏昌龄避乱居吴门，士德用为参谋，称曰苏学士。毁承天寺佛像为王宫，改平江路为隆平府，设省、院、六部、百司。凡寺观、庵院、豪门、巨室，将士争占而居，无虚者。
时义军府参谋杨椿守齐门，淮兵奄至，众皆不知所为，椿独谓寇不足畏。明日，城县陷，椿犹跃马呼其子，若有所指授，追者及之，遂并遇害。椿妻求得其尸，亦自经死。椿，蜀之眉山人，徙居吴中教授，强起就小职，卒举家殉义云。
嘉定州倅奉印降贼，州吏尤鼎臣沮之，为其将所絷，且诱以官，鼎臣抗不受，杖百，锢于家。
癸丑，图噜特穆尔辞职，不允。
绰斯戬劾奏哈玛尔及其弟舒苏等罪恶，帝曰： 哈玛尔兄弟虽有罪，然侍朕日久，与朕弟伊勒哲伯皇帝实同乳。且缓其罚，令出征自效。 丙辰，右丞相定珠及平章政事僧格实哩复言其罪恶不已，乃命其兄弟出城受诏，贬哈玛尔惠州安置，舒苏肇州安置，比行，俱杖死。
初，额森特穆尔就贬，籍其家资，以赐哈玛尔，及是籍哈玛尔家，而所得之库藏尚封识未启。时中外皆谓帝怒其谮托克托兄弟之故，而不知有易主之谋，实坐不轨之罪也。哈玛尔之死，距托克托遇鸩才数十日，人皆快之。
平江既陷，嘉兴地兴冲要，有司告急，驿使不绝于道。江浙丞相达实特穆尔兵少，策无所出，檄苗军帅杨鄂勒哲来守嘉兴，鄂勒哲取道自杭，以兵劫达实特穆尔，使升己为本省参知政事，达实特穆尔遂填募民入粟空名告身予之。
乙丑，禁销毁、贩卖铜钱。
丙寅，命翰林国史院、太常礼仪院拟皇后奇氏三代谥号、王爵。
己卯，命集贤直学士杨俊民致祭曲阜孔子庙，仍葺其殿宇。
王与敬抵嘉兴，杨鄂勒哲欲杀之，与敬遂往松江，谋结水寨于淀山诸湖，令上户供给其军，名曰守御，实恋其地倡女也。达噜噶齐巴图特穆尔、知府崔思诚，皆与之不协，会浙省又命元帅特古呼斯等提兵镇守，二帅抗衡不相下。己亥夜，与敬率万户戴列孙等自西门纵火大噪，官僚溃散，与敬自以辎重出西门。乙巳，鄂勒哲部将萧亮、员成等率苗军突至，与敬遂北走通波塘，降于张士诚。子女玉帛，悉为苗军所有，民亦持梃相逐，列孙等死者过半。苗军在松江一月，焚劫淫掠，死者填塞街巷。
常州豪民黄贵甫，间道归款张士德，许为内应，寇至，不战而城陷，改常州路为毘陵郡。士德之围常州也，万户府知事刘良，以援兵不至，命其子毅赍蜡书，浮江间道抵浙江行省求救。毅未及还，城已陷，良独不屈，阖门赴水死者十馀人。
常遇春攻官军于采石，以奇兵分其势，而以正兵与之合战，战则出奇兵捣之，纵火焚其连舰，大破之，曼济哈雅仅以身免，自是扼江之势遂衰。
三月，辛巳朔，硃元璋率诸军取集庆。自太平水陆并进，至江陵镇，攻破陈兆先营，擒兆先，尽降其众，得兵三万六千人，择其骁勇五百人置麾下。五百人多疑惧不自安，元璋觉其意，是日，令入宿卫，环榻而寝，悉屏旧人于外，独留冯国用一人侍卧榻旁，元璋解甲安寝达旦，疑惧者始安。
壬午，徐寿辉复寇襄阳。
癸未，台臣言： 系官牧马草地，俱为权豪所占，今后除规用总管府见种外，馀尽取勘，令大司农召募耕垦，岁收租课以资国用。 从之。
丁亥，以今秋出师，诏和买马六万匹。
先是集庆尝有警，湖广平章勒呼穆将苗军来援，事平，还镇扬州。而勒呼穆御军无纪律，苗蛮素犷悍，日事杀掳，莫能治。俄而苗军杀勒呼穆以叛，集庆之援遂绝，人心震恐，仓无积蓄，计未知所出，民乃愿为兵以自守。行台御史大夫福寿，因下令，民多资者，皆助粮饷，激厉士卒，为完守计，朝廷知其劳，数赏赉之。
至是太平兵大集，冯国用率五百人先登陷阵，败官军于蒋山，直抵城下，诸军拔栅争进，遂围之；福寿督兵出战，多败，于是尽闭诸城门，独开东门以通出入，而兵力实不能支。庚寅，城破，福寿犹督兵巷战，兵溃，乃独据胡床，坐凤凰台下，指麾左右，更欲拒战。或劝之去，叱之曰： 吾为国家重臣，国存则生，国破则死，尚安往哉！ 达噜噶齐达尼达斯见其独坐，若有所为者，从问所决，因留弗去。俄而乱兵四集，福寿遂遇害，达尼达斯亦死之。又，同时死者，有治书侍御史贺方。方，晋宁人，以文学名。事闻，赠福寿江浙行省左丞相，追封卫国公，谥忠肃。
硃元璋之取集庆也，克城之日，曼济哈雅走投张士诚，水寨元帅康茂才等各率众降，凡得军民五十馀万。元璋入城，召官吏、父老，谕之曰： 元失其政，所在纷扰，生民涂炭。吾率众至此，为民除害耳，汝等各守旧业，无怀疑惧。贤人君子有能相从立功者，吾礼用之；旧政有不便者，吾除之。 于是城中军民皆喜悦，更相庆慰。嘉福寿之忠，为棺衾以礼葬之。改集庆路为应天府，置天兴、建康翼统军大元帅府，以廖永安为统军元帅，命赵忠为兴国翼元帅，以守太平。得儒士夏煜、孙炎、杨宪等十馀人，皆录用之。
癸巳，张士诚自高邮徙居隆平宫，服御、器用，皆拟乘舆，改至正十六年为天祐三年，国号大周，历曰《明时》，自称周王。设学士员，开弘文馆，以阴阳术人李行素为丞相，弟士德为平章，蒋辉为右丞，潘元明为左丞，史文炳同知枢密院事。其郡、州、县正官，郡称太守，州称通守，县仍曰尹，同知称府丞，知事曰从事，馀则损益而已。士诚以吴民多艰，牧字者非才，悉选而更张之，自令、丞、簿、尉以及录事、录判，同日命十有一人，各赐衣、马、粟、宁有差。
初，孙捴奉使抵高邮，士诚不迎昭，既入城，拘捴于他室，欲降之，捴诟斥不绝。及士诚徙平江，捴与士诚部将张茂先，谋遣人约镇南王克日进兵复高邮，语泄，遂遇害。
丙申，倪文俊陷常德路，总兵官温都喇遁。
丁酉，立行枢密院于杭州。命江浙行省左丞相达实特穆尔兼知行枢密院事，节制诸军，省、院等官并听调遣，凡赏功、罚罪、招降、讨逆，许以便宜行事。
是日，建康兵取镇江路。
硃元璋既定集庆，欲发兵取镇江，虑诸将不戢士卒为民患，遂召诸将，数常纵军士之过，欲置之法，李善长营救，乃免。于是命徐达为大将军，率诸将浮江东下，戒之曰： 吾自起兵，未尝妄杀。今尔等当体吾心，戒戢士卒，城下之日，毋焚掠杀戮。有犯令者，处以军法，纵者，罚无赦。 达等顿首受命。进兵攻镇江，翌日，克之，苗军元帅鄂勒哲出走，守将段武、平章定定战死。达等自仁和门入，号令严肃，城中晏然。遂分兵徇金坛、丹阳，下之。改镇江路为江淮府，命徐达、汤和为统军元帅，镇守其地。
戊申，方国珍复降，以为海道漕运万户，其兄国璋为衢州路总管，并兼防御海道事。
是月，有两日相荡。
夏，四月，辛亥，以中书平章政事绰斯戬为左丞相。
壬子，张士诚将赵打虎陷湖州。改湖州路为吴兴郡。
是月，帝如上都。
张士诚将史文炳，率兵自泖湖入古浦塘，破淀湖栅。苗军一矢不发，夜中遁去，松江遂陷。士诚即令文炳镇松江。
五月，丙申，倪文俊陷澧州路。
乙巳，贼寇辰州，守将和尚以乡兵击败之。
六月，乙丑，建康兵取广德路，改为广兴府，以邓愈守之。
壬申，建康降人陈保二，诱执詹、李二将，降于张士诚。保二，常州奔牛坝人，聚众，以黄帕首，号黄包头军。镇江既下，遂降于建康，至是复叛。
乙亥，硃元璋遣儒士杨宪通好于张士诚，书略曰： 近闻足下兵由通州，遂有吴郡。昔隗嚣据天水以称雄，今足下据姑苏以自王，吾深为足下喜。吾与足下，东西境也，睦邻守国，保境息民，古人所贵，吾深慕焉。自今以后，通使往来，毋惑于交构之言以生边衅。 士诚得书，以此己于隗嚣，不悦，留宪不遣。
是月，彰德李实如黄瓜。先是童谣云： 李生黄瓜，民皆无家。 
雷州地大震。
杨鄂勒哲以数万众屯嘉兴，先锋吕才以七千众屯王江泾，商旅不行，军容甚盛。张士德遂不敢取道嘉兴，乃自平望、乌墩直捣杭州。江浙丞相达实特穆尔，恃鄂勒哲兵强，漫不为备，寇至，城遂陷，达实特穆尔遁，平章政事遵达实哩战死。居民黄仲起妻硃氏及妾冯氏、仲起弟妻蔡氏，俱自缢死。
达实特穆尔遁入富阳。鄂勒哲乃以苗军及官军分为三路：蒋英从大麻塘栖，董旺从硖石长安，身率刘震、硃诚从海盐黄湾而进，吕才、吕升屯守嘉兴。士德知鄂勒哲分路而来，遂应接不暇，一败于皋亭，再败于谢村，三败于央城巷，贼水从德清、陆从海盐遁去。遂复杭州，达实特穆尔乃还。
董抟霄剿平北沙、庙湾、沙浦等寨，寻进兵泗州，不利，贼乘胜东下，断官军粮道。乃回军屯北沙，粮且绝，与贼死战，凡七昼夜，贼败走，夺贼船七十馀，乃得渡淮，保泗州。时方暑雨，湖水溢，诸营皆避去，而抟霄独守孤城，贼环绕数十里攻之。抟霄坐城上，遣偏将以骑士由西门突出贼后，约白旗一麾即还，既而旗动，骑士还，步卒自城中出，夹击之，贼大败。然贼寨犹阻西行之路，乃结阵而往，翼以奇兵，转战数十合，军始得至海宁。
初，礼部尚书致仕婺源汪泽民，寓居宣州。时贼数来犯，江东廉访使道通，雅重泽民，日就之询守御计，城得无虞。至是长枪军索诺木巴勒等叛，来寇城，或劝泽民去，泽民曰： 我虽无官守，故受国厚恩，临危爱死，非臣子节。 留不去，凡战斗筹画，多泽民参决之，累败贼兵。既而贼益众，城陷，泽民为所执，使之降，大骂不屈，遂遇害。
事闻，赠江浙行省左丞，追封谯郡公，谥文节。泽民，宋瑞明殿学士藻之七世孙也。
秋，七月，己卯朔，建康诸将奉硃元璋为吴国公，以御史台为府，置江南行中书省，元璋兼总省事，置官属。以韩林儿自称宋后，遥奉之，文移除授，悉以龙凤纪年。
是月，秦从龙应聘而至。从龙，洛阳人，初仕为校官，累迁江南行台侍御史，会兵乱，避居镇江，吴国公命徐达访之。达下镇江，得从龙，还报，吴国公喜，即命硃文正以白金、文绮往聘之。既至，亲至龙江，迎之以入，居从龙于西华门外，事无大小；皆与之谋，从龙尽言无隐，每以笔书漆简问答甚密，左右无知之者，吴国公呼为先生而不名。
渤海杨乘，尝为江浙行省左右司员外郎，坐事免官，寓居松江，士诚遣其党张经往招之，乘日与客痛饮，无一言，客问： 盍行乎？ 乘曰： 乘以小吏致身显官，有死而已，尚何行之有！ 经促其行愈急，乘命其子具牲醴告祖祢，迨暮，起行后圃，顾西日晴好，慨然曰： 人生晚节，如是足矣！ 夜分，乃整衣冠自缢死。
张士诚以舟师攻镇江，吴统军元帅徐达等御之。吴国公使谕达曰： 张士诚起负贩，谲诈多端，今来寇镇江，是其交已变，当速出兵攻毘陵，先机进取，沮其诈谋。 达乃帅师攻常州，进薄其垒，且请益师，于是复遣兵三万往助之。达军城西北，汤和军城北，张彪军城东南，士诚遣数万众来援，达乃去城十八里，设伏以待之，仍命总管王均用，率铁骑为奇兵，达亲督师，与战于龙潭。锋既交，均用以铁骑横冲其阵，阵乱，士诚兵退走，遇伏，遂大败。
八月，己酉朔，张士诚将江通海降于吴。
丙辰，奉元路判官王渊等以义兵复商州。
庚午，吴国公以诸将虐取陈保二赀致叛，且攻常州久不下，命自元帅徐达以下皆降一官，以书责之曰： 虐降致叛，老师无功，此吾所以责将军。其勉思补过，否则罚无赦！ 
是日，倪文俊陷衡州路，元帅甄崇福战死。
甲戌，彗见于张，色青白，指西南，长尺馀，至十二月戊午始灭。
是月，帝至自上都。
黄河决，山东大水。
张士诚将史文炳，以水师数万攻嘉兴，杨鄂勒哲以大军四伏，使小舟数百十艘饵之。贼樯橹蔽天，排江而下，追至杉青东西岸，多积苇以待，适南风大作，岸上举火，贼舟焚燎，至四十里不止，死者甚众。遂舍舟登陆，进逼城下，战于冬瓜堰，大破之，斩首万七千级，俘者数千，张士信以伏水遁还。然鄂勒哲凶肆，掠人货财妇女，部曲骄横，民间谣曰： 死不怨泰州张，生不谢宝庆杨。 
九月，戊寅朔，吴国公如江淮府，入城，先谒孔子庙，遣儒士告谕乡邑，劝耕桑，筑城开堑，命总管徐忠置金山水寨以遏南北寇兵，遂还。寻改江淮府为镇江府。
庚辰，汝颍贼李武、崔德等破潼关，参知政事舒穆噜杰战死。
壬午，豫王喇特纳实哩，同知枢密院事定珠，引兵复潼关，河南平章伯嘉努以兵守之。
丙申，潼关复陷，伯嘉努兵溃，豫王复以兵取之，李武、崔德败走。
戊戌，贼陷陕州及虢州。
诏以太尉纳琳复为江南行台御史大夫，迁行台治绍兴。
贼既陷陕、虢、断殽、函之路，势欲趣秦、晋。知枢密院事达实巴图尔方节制河南军，调兵部尚书察罕特穆尔与李思齐往攻之。察罕特穆尔即鼓行而西，夜，拔殽陵，立栅交口。陕州城阻山带河，险且固，而贼转南山粟给食以坚守，攻之猝不可拔。察罕特穆尔乃焚马矢营中，如炊烟状以疑贼，而夜提兵拔灵宝。城守既备，贼始觉，不敢动，即渡河，陷平陆，掠安邑，蹂晋南鄙。察罕特穆尔追袭之，蹙之以铁骑，贼回扼下阳津，赴水死者甚众。相持数月，贼势穷，皆溃，以功升佥河北行枢密院事。
冬，十月，丁未，大名路有星如火，从东南流，芒尾如曳篲，堕地有声，火焰蓬勃，久之乃息，化为石，青黑色，光莹，形如狗头，其断处如新割者。有司以闻，太史验视云： 天狗也。 命藏于库。
戊申，张士诚以兵败于常州，遣其下孙君寿奉书至建康请和，言： 既纳保二，又拘杨宪，遣兵来逼，咎实自贻。愿与讲和，以解困厄，岁输粮二十万石，黄金五百两，白金二百斤，以为犒军之费。 吴国公复书云： 尔既知过，归使、馈粮，即当班师，不堕前好。 且曰： 大丈夫举事，当赤心相示。浮言夸辞，吾甚厌之。 士诚得书，不报。
镇南王退驻淮安，赵君用自泗州来寇；乙丑，城陷，淮东廉访使褚布哈死之，镇南王被执，逾月不屈，与其妻皆赴水死。
初，布哈为副使，与判官刘甲捍御淮安，甲守韩信城，势相犄角。布哈寻上章劾总兵者逗挠之罪，朝廷录其功，升廉访使。甲有智勇，与贼战辄胜，贼惮头，号曰刘铁头，布哈颇赖之。总兵者怒其劾己，乃易甲别将击贼，欲以困布哈，甲去，韩信城陷。贼因掘堑围淮安，刍饷路绝，元帅吴德琇运米万斛入河，为贼所掠。攻围日急，总兵者屯下邳，按兵不出，遣使十九辈告急，皆不应，城中饿死者仆道上，即取啖之，草木、鱼鸟、靴皮、弓筋皆尽，撤屋为薪，人多露处，坊陌生荆棘。力既尽，城陷，布哈犹据西门力斗，中伤见执，为贼所脔，次子伴格冒刃护之，亦见杀。布哈，隰州石楼人，守淮安五年，殆数十百战，精忠大节，人比之张巡。赠翰林学士承旨，追封卫国公，谥忠肃。
先是同佥淮南行枢密院事董抟霄建议于朝曰： 淮安为南北襟喉，江、淮要冲，其地一失，两淮皆未易保，授救淮安，诚为急务。今日之计，莫若于黄河上下濒淮海之地，及南自沐阳，北抵沂、莒、赣榆诸州县，布连珠营，每三十里设一总寨，就二十里中又设一小寨，使烽堠相望而巡逻往来，遇贼则并力野战，无事则屯种而食，然后进有援，退有守，此善战者所以常为不可胜以待敌之可胜也。 又言： 海宁一境，不通舟楫，军粮惟可陆运；而凡濒淮海之地，人民屡经盗贼，宜加存抚，权令军人搬运。其陆运之方，每人行十步，三十六人可行一里，三百六十人可行一十里，三千六百人可行一百里，每人负米四斗，以夹布囊盛之，用印封识，人不息肩，米不着地，排列成行，日行五百回，计路二十八里，轻行一十四里，重行一十四里，日可运米二百石。每运给米一升，可供二万人，此百里一日运粮之术也。 又言： 江、淮多流移之人，并安东、海宁、沭阳、赣榆等州县俱废，其壮者已尽为兵，老幼无所依归者，宜置军民防御司，择军官才堪牧守者，使居其职，而籍其民以屯故地，练兵积谷，且耕且战，内全山东完固之邦，外捍淮海出没之寇，而后恢复可图也。 时不能用，淮安卒陷于贼。
十一月，张士诚将诱降吴兵七千人，因挟之以攻徐达、汤和垒。壬午，达勒兵与战，常遇春、廖永安、胡大海内外夹击，大破之，擒其将张德，馀军奔入城。士诚复遣其将吕珍驰入常州，督兵拒守，达复进师围之。
丁亥，流星大如酒杯，色青白，尾迹约长五尺馀，光明烛地，起自东北，东南行，没于近浊，有声如雷。
刘福通遣将分略河南、山东、河北，京师大震。
是月，河南陷，廉访副使谙普遁。徙河南廉访司于沂州，又于沂州置分枢密院，以兵马指挥使司隶之。
江浙行省平章政事布延特穆尔卒于池州。
布延特穆尔持身廉介，人不敢干以私，其将兵，所过不受馈遗宴犒，民不知有兵。性至孝，幼养于叔父阿珠，事之如亲父。常乘花马，时称为 花马平章 。
十二月，庚申，河南行省平章达实巴图尔大破刘福通兵于太康。
先是朝廷遣托欢来督兵，达实巴图尔父子亲与刘福通敌，自巳至酉，大战数合。达实巴图尔坠马，博啰特穆尔扶令上马先还，自持弓矢，连发以毙追者，夜三更，步回营中。已而率大军进逼陈留，攻取夹河刘福通寨。是日，次高柴店，距太康三十里，夜二鼓，贼五百馀骑来劫，以有备，亟遁，火而追之。比晓，督阵力战，自寅至巳，四门皆陷。壮士缘城入其郛，斩首数万，擒伪将军张敏、孙韩等九人，杀伪丞相王、罗二人，太康悉平。遣博啰特穆尔告捷京师，帝赐劳内殿，王其先臣二世，拜河南行省左丞相，仍兼知枢密院事，守御汴梁。弟识里穆，云南行省左丞，子博啰特穆尔，四川行省左丞，将校僚属，赏爵有差。
是月，倪文俊陷岳州路，杀威顺王子岱特穆尔。
湖广参政额森特穆尔与左江义兵万户邓祖胜，合兵复衡州。
宁国路长枪元帅谢国玺寇吴广兴府，元帅邓愈击败之，擒其总管武世荣，获兵千馀人。
是岁，诏： 沿海州县为贼所残掠者，免田租三年。 
河南行省左丞相台哈布哈驻军南阳、嵩、汝等州，叛民皆降，军势大振。
陕西行台监察御史李尚纟冋上《关中形势急论》，凡十有二事。
命大司农司屯种雄、霸二州以给京师，号 京粮 ，以浙西被陷，海运不通故也。
义兵元帅方家努，以所部军屯杭城之北关，钩结同党，相煽为恶，劫掠财货，白昼杀人，民以为患。江浙行省平章庆图言于丞相达实特穆尔曰： 我师无律，何以克敌！必斩方家努，乃可出师。 达实特穆尔遂与庆图入其军，斩首以徇，民大悦。
既而苗军帅杨鄂勒哲进右丞，以功自骄，因求取庆图女，庆图初不许。时苗军势盛，达实特穆尔方倚以为重，强为主婚，庆图不得已以女之与。
广西苗军五万，从元帅阿尔斯蓝沿江下抵庐州，淮东都元帅余阙移文，谓苗蛮不当使之窥中国，诏阿尔斯蓝还军。苗军有暴于境者，即收杀之，凛凛莫敢犯。时群盗环布四外，阙居其中，左提右挈，屹为江淮一保障。论功拜江淮行省参政，仍守安庆，通道于江右，商旅四集。
池州赵普胜率众攻城，连战三日，败去，未几又至，相拒二旬始退；怀宁县达噜噶齐伯嘉努战死。普胜本巢湖水军，降于徐寿辉，骁勇，善用双刀，号为 双刀赵 云。
◎至正十七年
春，正月朔，日有食之。
己丑，杭州降黑雨，河池水皆黑。
辛卯，命山东分省团结义兵，每州添设判官一员，每县添设主簿一员，专率义兵以事守御，仍命各路达噜噶齐提调，听宣慰使司节制。
二月，丙午朔，吴国公遣将耿炳文、刘成自广德趣长兴，张士诚将赵打虎以兵三千迎战，败之，追至城西门，打虎走湖州；戊申，克长兴，获战船三百馀艘，擒士诚守将李福安、达实曼等，义兵万户蒋毅率所部二百人降。
壬子，贼犯七盘、蓝田，命察罕特穆尔以军会达尔玛齐尔守陕州、潼关。哈喇布哈由潼关抵陕州，会豫王喇特纳实哩及定珠等同进讨。
癸丑，以征河南许、亳、太康、嵩、汝大捷，诏赦天下。
戊辰，知枢密院事托克托复邳州，调客省使萨尔达温等攻黄河南岸贼，大破之。
壬申，刘福通遣其党毛贵陷胶州，签枢密院托欢死之。
甲戌，倪文俊陷峡州。
是月，李武、崔德等破商州，攻武关，遂直趣长安，分掠同、华诸州，三辅震恐。时豫王喇特纳实哩及省、院官皆恟惧，计无所出，行台治书侍御史王思诚曰： 察罕特穆尔之名，贼素畏之，宜遣使求援，此上策也。 守将恐其轧己，论久不决，思诚曰： 吾兵弱，旦夕失守，咎将安归！ 乃遗书察罕特穆尔曰： 河南、陕西两省，互为脣齿，陕西危则河南岂能独安！ 察罕特穆尔得书大喜，遂提轻兵五千，与李思齐倍道来援。入潼关，与贼遇，战辄胜，杀获以亿万计，贼馀党皆散溃，走南山，入兴元。
诏授察罕特穆尔陕西行省左丞，李思齐四川行省左丞。
诏以高宝为四川行省参知政事，将兵取中兴路，不克，倪文俊遂破辘轳关。
三月，乙亥，义兵万户赛甫鼎、阿密勒鼎叛据泉州。
庚辰，毛贵陷莱州，守臣山东宣慰副使释嘉纳死之。
壬午，吴将徐达等克常州。
初，常州兵虽少而粮颇多，故坚拒不下。及诱叛军入城，军众粮少，不能自存，达等攻之益急，吕珍宵遁，遂克之。改常州路为常州府。达又与常遇春、桑世杰率兵徇马驮沙，克之。
甲午，毛贵陷益都路，益王迈努遁；丁酉，陷滨州；自是山东都邑皆陷。以江淮行枢密院副使董抟霄为山东宣慰使，从布蓝奚击之。
既而中书省臣言： 山东般阳、益都相次而没，济南日危，宜选将练卒，信赏必罚，为保燕、赵计，以卫京师。 不报。
监察御史张祯上疏陈十锅，以轻大臣、解权纲、事安逸、杜言路、离人心、滥刑狱六者为根本之祸，以不慎调度、不资群策、不明赏罚、不择将帅四者为征伐之祸，所言多剀切。其事安逸、不明赏罚二条，尤中时弊。
大略谓： 陛下因循自安，不豫防虑。今海内不宁，天道变常，民情难保，正当修实德以答天意，推至诚以回人心。凡土木之劳，声色之乐，宴安鸩毒之惑，皆宜痛绝勇改。而陛下乃泰然处之，若承平无事时，此事安逸所以为根本之祸者也。又，自四方有警，调兵六年，初无纪律，又失激劝之宜。将帅饰败为功，指虚为实，大小相谩，内外相依，其性情不一而徼功求赏则同。是以有覆兵之将，残兵之将，贪婪之将，怯懦之将，曾无惩戒。所经之处，鸡犬一空，货财罄尽，而面谀游说者反以克复受赏。今克复之地，悉为荒墟，河南提封三千馀里，郡县岁输钱谷数百万计，而今所存者，封丘、延津、登封、偃师三四县而已。两淮之北，大河之南，所在萧条。如此而望军旅不乏，馈饷不竭，使天雨粟，地涌金，朝夕存亡且不能保，况以地力有限之费，而供将师无穷之欲哉！陛下事佛求福，饭僧消祸，以天寿节而禁屠宰，皆虚名也。今天下兵起，杀人不知其数，陛下泰然不理，而曰吾将以是求福，福何自而至乎？颍上之兵，视其所向，洸洸可畏，不至于亡吾社稷，烬吾国家不已，此则不明赏罚所以为征伐之祸者也。 疏奏，不省。既而执政恶其讦直，出为山南廉访签事。
前海南、海北宣慰使王英，益都人也；性刚果，有大节，膂力绝人，袭父职为莒州翼千户，父子皆善用双刀，人号之曰 刀王 。初，漳州盗起，诏东西行省右丞雅克特穆尔讨之。时英已致仕，平章巴萨里谓僚佐曰： 是虽鼠窃狗偷，非刀王行不可。其人虽投老，可以义激。 乃使人迎致之。英曰： 国家有事，吾虽老，其可坐视乎！ 据鞍横槊，精神飞动，驰赴其军。贼平，英功居多。
及益都陷，英时年九十有六，谓其子弘曰： 我世受国恩，今老矣，纵不能事戎马以报天子，何忍食异姓之粟以求生乎！ 水浆不入口者数日而卒。毛贵闻之，使具棺衾葬之。
大司农吕思诚卒，谥忠肃。思诚气宇凝定，不为势利所屈，三为祭酒，一法许衡之旧，受教者后多为名士。
夏，四月，丙午，监察御史五十九言： 今京师周围，虽设二十四营，军卒疲弱，素不训练，诚为虚设，倘有不测，良可寒心。宜速选择骁勇精锐，卫护大驾，镇守京师，实当今奠安根本，固坚人心之急务。况武备莫重于兵，而养兵莫先于食。今朝廷拨降钞锭，措置农具，命总兵官于河南克复州郡，且耕且战，甚合寓兵于农之意。为今之计，宜权命总兵官，于军官内选能抚字军民者，授以路府州县之职，要使农事有成，军民得所，则扰民之害益除，而匮乏之忧亦释矣。 帝嘉纳之。
乙卯，毛贵陷莒州。
辛酉，达实巴图尔加太尉、四川行省左丞相。
汉中道廉访司劾陕西行省左丞萧嘉努遇贼逃窜，失陷所守郡邑，诏正其罪。
丁卯，吴国公兵取宁国路。
先是徐达、常遇春率兵略宁国，长枪元帅谢国玺弃城走，守臣拜布哈、杨仲英等闭城拒守，城小而坚，攻之久不下。遇春中流矢，裹创而战。吴国公乃亲往督师，命造飞车，前编竹为重蔽，数道并进，攻之，仲英等不能支，开门请降，百户硃文贵杀妻妾自刎死。擒其元帅硃亮祖，属县相继下。
亮祖，六合人，初为义兵元帅，太平克，来降，寻叛去，数败吴兵，诸将莫能当，至是缚亮祖以献。吴国公曰： 今何如？ 亮祖曰： 是非得已，生则尽力，死则死耳！ 吴国公壮而释之。
是月，帝如上都。
五月，乙亥朔，张士诚遣其左丞潘原明、元帅严再兴犯长兴，屯上新桥。吴守将耿炳文出师击败之，原明等遁去。
命知枢密院事布兰奚进兵讨山东。
戊寅，平章政事齐拉衮特穆尔复武安州等三十馀城。
己卯，吴兵攻泰兴，张士诚遣兵来援，元帅徐大兴、张斌击败之，擒其将杨文德等，遂克泰兴。
丙申，中书左丞相绰斯戬进为右丞相。召辽阳行省左丞相泰费音为中书左丞相。
诏天下免民今岁税粮之半。
铜陵县尹罗德、万户程辉降于吴。常遇春率师驻铜陵。池州路总管陶起祖亦来降，具言城中兵势寡弱可取之状，遇春遂谋取池州。是日，遣兴国翼分院判官赵忠、元帅王敬祖等攻其青阳县，赵普胜出兵拒敌，敬祖以数十骑冲其阵，阵乱，乘势疾击，遂破之，克其县。
吴枢密院判俞通海，以舟师略太湖马迹山，降张士诚将钮津等，遂趣东洞庭山，士诚将吕珍率兵御之。诸将仓卒欲退，通海曰： 彼众我寡，退则情见，彼益集其众，邀诸险以击我，何以当之！不如与之战。 于是身先士卒，矢中右目下，通海不为动，徐令劲者被己甲立船上督战。吕珍不得利，乃引去。
六月，甲辰朔，以实勒们为中书分省右丞，守济宁。
丙辰，监察御史托克托穆尔言： 去岁河南之贼窥伺河北，惟河南与山东互相策应，为害尤大。宜令中书省就台哈布哈、达实特穆尔、阿噜三处军马内，择其精锐，以守河北，进可以制河南之侵，退可以攻山东之寇，庶几无虞。 从之。
己未，以彻尔特穆尔、娄都尔苏并为御史大夫。
庚申，吴国公遣长春府分院判官赵继祖、元帅郭天禄、镇抚吴良略江阴州，张士诚兵据秦望山以拒敌，继祖引兵攻之。会大风雨，士诚兵奔溃，继祖据其山。是日，进攻州之西门，克其城，命良守之。
先是士诚北有淮海，南有浙西，长兴、江阴二邑，皆其要害。长兴据太湖口，陆走广德诸郡；江阴枕大江，扼姑苏、通州济渡之处。得长兴，则士诚步骑不敢出广德，窥宣、歙；得江阴，则士诚舟师不敢溯大江，上金、焦。至是悉归于吴，士诚侵轶路绝。
壬申，御史大夫特哩特穆尔劾陕西知行枢密院事额森特穆尔，罢之，令居于草地。
癸酉，温州路乐清江中龙起，飓风作，有火光如球。
是月，刘福通犯汴梁，其兵分三道，关先生、破头潘、冯长舅、沙刘二、王士诚入晋、冀，由朔方攻上都；白不信、大刀敖、李喜喜趣关中；毛贵自山东趣大都；其势复大振。
