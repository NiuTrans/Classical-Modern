起昭阳单阏正月，尽阏逢执徐三月，凡一年有奇。
○顺帝至正二十三年（癸卯，一三六三年）
春，正月，乙已，大宁陷。
庚戌，吴常遇春兵攻池州神山寨，擒罗友贤，斩之，馀党悉平。
丙寅，吴国公遣中书省都事汪河送尹焕章归汴，以书报库库特穆尔曰： 元失其政，中原鼎沸，庙廓方岳之臣，互相疑沮，丧师者无刑，得志者方命，悠悠岁月，卒致土崩。阁下先王，奋起中原，英勇智谋，过于群雄，闻而未识，是以前岁遣人直抵大梁，实欲纵观，未敢纳交也。不意先王捐馆，阁下意气相期，遗送使者涉海而来，深有推结之意，加以厚贶，何慰如之！薄以文绮若干，用酬雅意。自今以往，信使继踵，商贾不绝，无有彼此，是所愿也！ 
初，吴国公命诸将分军于龙江等处屯田，惟康茂才积谷充牜刃，它皆不及。二月，壬申朔，公下令申谕诸将曰： 屯田数年，未见功绪，惟康茂才所屯得谷一万五千馀石，以给军饷，尚馀七千石。分地均而所得有多寡，由人力勤惰不齐耳。今宜督军及时开垦，以尽地利，庶几兵食充足，国有所赖。 
是月，库库特穆尔自益都领兵还河南，留索珠以兵守益都，以山东州县立屯田万户府。
都昌盗江爵等陷饶州。时吴将于光与吴弘、吴毅等不协，爵乘衅诱陈友谅将张定边、蒋必胜入寇；光等仓卒无备，皆出走，综理饶州军务理问穆燮死于难，郎中杨宪走还建康。
张士诚发兵攻安丰，以吕珍为前锋，而其弟士信以大军继之。珍至安丰，围其城，久之，城中人相食，或以井泥为丸，用人油枼而食之。刘逼通势穷，遣使告急于建康，吴国公曰： 安丰破，则张士诚益张，不可不救。 刘基谏曰： 陈友谅方伺隙，未可动也。 
三月，辛丑朔，彗见东方，经月乃灭。
诏中书平章政事爱布哈分省冀宁，库库特穆尔遣兵据之。
吴国公率右丞徐达、参政常遇春等救安丰。
吕珍已破安丰，杀刘福通，闻吴军至，乃水陆连营，战舰蔽沙，河际皆树木栅，缭以竹篱，外掘重堑，击败左右军。公命遇春以兵横击其阵，三战三胜，俘获其士马无算。时庐州左君弼出兵来助珍，遇春又击败之。珍与君弼皆遁去，安丰围解。公乃令军士各赍米积于东门外，以救城中饥者；以小明王归，居之滁州。公还建康，命徐达等移师讨左君弼，围庐州，竹昌、忻都遂乘间入安丰。
丙午，大赦天下。
丁未，廷试进士六十二人，赐宝宝、杨輗等及第、出身有差。
壬午，大同路有赤气亘天，中侵北斗。
是月，立广西行中书省，以廉访使额尔德尼为平章政事。时南方郡县多陷没，惟额尔德尼独保广西者十五年。
立胶东行中书省及行枢密院，总制东方事，以袁宏为参知政事。
闰月，丁丑，吴处州翼总制胡深言： 关市之征，旧例二十取一。今令盐货十取其一，税额太重，商人不复贩鬻，则盐货壅滞，军储缺乏，且使江西、浙东之民艰于食用。又如硫黄、白藤、苏木、棕毛诸物，皆资于彼，今十五分取一，亦恐以税重不能流通。请仍从二十取一之例，则流转不穷，军用给足。 从之。
夏，四月，壬戌，陈友谅复大举兵围洪都。
初，友谅愤其疆埸日蹙，乃作大舰来攻。舰高数丈，外饰以丹漆，上下三级，级置走马棚，下设板房为蔽；置橹数十，其中上下人语不相闻；橹箱皆裹以铁，载其家属、百官，空国而至。友谅前攻洪都，以大舰乘水涨附城以登，至是城移去江三十步，大舰不复得近，乃以兵围城，其气甚盛。吴都督硃文正与诸将谋，分城拒守，参政邓愈守抚州门，元帅赵德胜等守宫步、士步、桥步诸门，指挥薛显守章江、新城二门，元帅牛海龙守琉璃、澹台二门，文正居中节制诸将。
吴院判谢再兴以诸全叛，杀知州栾凤，凤妻王氏以身蔽风，并杀之，执参军李梦庚。元帅陈元刚等奔绍兴，降于张士诚。总管胡士明，弃妻子，单骑走建康。左丞硃文忠闻乱，遣同佥胡德济屯兵五指山下，自将精兵二千往来应援以御之。乙丑，诸全州以事闻，吴国公因命德济为浙江行省参政。德济遣万户王克瑀还侦敌境，遇士诚兵，被执，死之。
初，再兴用部将左总管、糜万户为腹心，二人常使人贩鬻于杭州，公知其阴泄机务，擒二人诛之，召再兴赴建康，而以梦庚总制诸全军马。公以再兴长女妻兄子文正，幼女适徐达，恩义甚厚，因命还守诸全。再兴以梦庚处己上，愤愤不乐，由是遂叛。
丙寅，陈友谅攻抚州门，其兵各戴竹盾如箕状，以御矢石，极力来攻，城坏三十馀丈。邓愈以火铳击退其兵，随树木栅。敌争栅，硃文正督诸将死战，且战且筑，通夕复完。于是总管李继先、元帅牛海龙、赵国旺、许珪、硃潜、万户程国胜等皆战死。
是月，库库特穆尔遣部将摩该等以兵击张良弼。
五月，己巳朔，张士诚海运粮十三万石至京师。
陈友谅知院蒋必胜、饶鼎臣等陷吉安府。
时吴将李明道与曾万中兄弟不协，明道因潜通必胜，约其来攻。兵至城下，明道举火为应，开西门纳之，杀参政刘齐、知府硃叔华。曾粹中亡走，仇家黄如渊执粹中送鼎臣，杀之。必胜又攻破临江府，执同知赵天麟，亦不屈死。
癸酉，吴置礼贤馆。
先是吴国公聘诸名儒集建康，与论经史及咨以时事，甚见尊宠，至是复命有司即所居之西创礼贤馆处之。陶安、夏煜、刘基、章溢、宋濂、苏伯衡、王祎、许元、王天锡等，皆在馆中。
陈友谅兵陷无为州，知州董曾死之。曾之守无为也，招集流亡，使各复业，州民安之。及城陷，寇逼其降，曾抗言不屈，遂缚之，沉于江。
丙子，陈友谅复攻新城门，吴指挥薛显将其锐卒开门突战，斩其平章刘进昭，擒其副枢赵祥，敌兵乃退。
百户徐明被执，死之。明有胆略，尝出劫友谅营，获其良马以归，故敌兵见明，并力攻杀之。
庐州城三面阻水，徐达等攻之不克，已而左君弼于城上为钓桥，达曰： 君弼窜伏穴内，久不见出，今遽为此，其将夜出劫我乎！ 令军中严为之备。比夜半，闻钓桥有声，其兵奄至。营中万弩诸发，君弼退走，达纵兵击之，君弼大败，走入城，敛兵拒守，达攻围凡三月不下。
六月，戊戌朔，博啰特穆尔遣方托克托迎匡福于彰德，库库特穆尔遣兵追之，败还。匡福遂据保定路。
己亥，库库特穆尔部将岱噜等驻兵蓝田、七盘，李思齐攻围兴平，遂据盩厔。博啰特穆尔奉诏进讨襄汉，而岱噜阻道于前，思齐踵袭于后，乃请朝廷催督库库东出潼关，道路既通，即便南讨。
戊申，博啰特穆尔遣珠展等入陕西，据其省治。
时陕西行省右丞达实特穆尔与行台有隙，且恐陕西为库库特穆尔所据，阴结于博啰特穆尔，请珠展入城，劫御史大夫鄂勒哲特穆尔及监察御史张可遵等印。其后屡有使召鄂勒哲特穆尔，珠展拘留不遣。库库遣摩该与李思齐合兵攻之，珠展出降，遂从库库。
辛亥，陈友谅增修攻具，欲破栅自水关入，吴硃文正使壮士以长槊从栅内刺之，敌夺槊更进。文正乃命煅铁戟、铁钩，穿栅以刺敌，敌复来夺，手皆灼烂，不得进。友谅尽攻击之术，而城中备御，随方应之。友谅又攻宫步、士步二门，元帅赵德胜力御之，暮，坐宫步门楼，指挥士卒，流矢中腰膂而死。
甲寅，中书省奏： 江浙、福建举人涉海道赴京，有六人者已后会试期，宜授以教授之职；其下第三人，亦授教授，非徒慰其跋涉险阻之劳，亦以激励远方忠义之士。 从之。
洪都被围既久，内外阻绝，音问不通，硃文正遣千户张子明告急于建康。子明取东湖小渔舟，夜，从水关潜至石头口，宵行昼止，凡半月始得达，见吴国公，具言其故。公问： 友谅兵势何如？ 对曰： 兵虽胜，而战斗死者亦不少。今江水日涸，贼之战舰将不利用。又师久粮乏，若援兵至，必可破也。 公谓子明曰： 汝归告文正，但坚守一月，吾自当取之，不足虑也。 
子明还，至湖口，为友谅兵所获。友谅谓曰： 若能诱之降，非但不死，且行富贵。 子明伪许之，至城下，大呼曰： 大军且至，但当固守以待。 友谅怒，杀之。
秋，七月，戊辰朔，京师大雨雹，伤禾稼。
癸酉，吴国公自将救洪都。
时徐达、常遇春围左君弼于庐州，公遣使命解围，曰： 为庐州而失南昌，非计也。 达、遇春乃还。
是日，公召诸将，谕以亲行之意，遂祃纛于龙江，舟师凡二十万俱发，徐达、常遇春、冯国胜、廖永忠、俞通海等皆从。壬午，风覆国胜舟，公以其不利，遣还建康。癸未，师次湖口，先遣指挥戴德以一军屯于泾江口，复以一军屯南湖嘴，以遏友谅归师。遣人调信州兵守武阳渡，防其奔逸。
陈友谅围洪都凡八十有五日，丙戌，闻吴国公至，即解围，东出鄱阳湖以迎敌。公率诸军由松门入鄱阳湖，丁亥，与友谅师遇于康郎山。友谅列巨舟当其前，吴国公谓诸将曰： 彼巨舟首尾连接，不利进退，可破也。 乃命舟师为十一队，火器弓弩，以次而列，戒诸将： 近寇舟，先发火器，次弓弩，及其舟则短兵击之。 
戊子，命徐达、常遇春、廖永忠等进兵薄战。达身先诸将，击败其前军，杀千五百人，获一巨舰而还。俞通海复乘风发砲火，焚寇舟二十馀艘，杀溺死者甚众。徐达等搏战不已，火延及达舟，敌遂乘之，达扑火更战，公急遣舟援达，达力战，敌乃退。友谅骁将张定边，奋前欲犯公舟，舟胶浅，敌兵匝集，吴军格斗，定边不能近，遇春从旁射中定边，定边舟始却。通海来援，舟骤进，水涌，公舟遂脱。指挥韩成、元帅宋贵、陈兆先、万国胜等皆战死。
永忠随以飞舸追定边，定边走，身被百馀矢，士率多死伤。既而遇春舟亦胶浅，公麾兵救之，俄有败舟顺流而下。触遇春舟，舟亦脱。会日暮，诸军欲退，公御楼船，鸣钲集诸将，申明约束。是日，命徐达还守建康，虑张士诚乘虚入寇故也。
己丑旦，公命鸣角，师毕集，乃亲布阵，复与友谅战。诸军奋击敌舟，敌不能当，杀溺死者无算。院判张志雄所乘舟樯折，为敌所觉，以数舟攒兵钩刺之，志雄窘迫自刎，丁普郎、余昶、陈弼、徐公辅皆战死。普郎身被十馀创，首脱，犹执兵若战状，植立舟中不仆。
时友谅悉巨舟连锁为阵，旌旗楼橹，望之如山，吴舟小，不能仰攻，连战三日，几殆。右师却，公命斩队长十馀人，犹不止，郭兴进曰： 非人不用命，舟大小不敌也。此非火攻不可。 公然之。至晡，东北起风，公命以七舟载火药其中，束草为人，饰以甲胄，各持军器，若斗敌者，令敢死士操之，备走舸于后。将迫敌舟，乘风纵火，风急火烈，须臾而至，其水寨数百艘悉被焚，烟焰涨天，湖水尽赤，死者大半，友谅弟友仁、友贵及其平章陈普略等皆焚死。师乘之，又斩首二千馀级。友仁，即所谓五王也，眇一目，有智数，骁勇善战。至是死，友谅为之丧气。普略，即新开陈也。
明日，公复谕诸将曰： 友谅战败气沮，亡在旦夕，今当并力蹙之。 于是诸将益自奋。时公所乘舟樯白，友谅觉，欲并力来攻，公知之，夜，令诸船尽白其樯，旦视莫能辨，敌益骇。辛卯，复联舟大战，大败敌兵。敌之巨舰，难于运转，吴兵环攻之，杀其卒殆尽，而操舟者犹不知，尚呼号摇橹如故，已而焚其舟，皆死。
俞通海、廖永忠、张兴祖、赵庸等，以六舟深入搏击，敌联巨舰，并力拒战。吴师望六舟无所见，谓已陷没，有顷，六舟旋绕敌舟而出，吴师见之，勇气愈倍，合战益力，呼声动天地，波涛起立，日为之晦。自辰至午，友谅兵大败，弃旗鼓、器仗，浮蔽湖面。张定边欲挟友谅退保鞋山，为吴师所扼，不得出，乃敛舟自守，不敢更战。
是日，公移舟泊柴棚，去敌五里许，数遣人往挑战，敌不敢应。诸将欲退师，少休士卒，公曰： 两军相持，先退非计也。 俞通海以湖水浅，请移舟扼江上流，公从之。时水路狭隘，舟不得并进，恐为敌所乘，至夜，令船置一灯，相随渡浅，比明尽渡，乃泊于左蠡。友谅亦移舟出泊渚矶，相持者三日，友谅左右二金吾将军率所部来降。
先是友谅数战不利，咨谋于下。其石金吾将军曰： 今战不胜，出湖实难，莫若焚舟登陆，直趋湖南，谋为再举。 左金吾将军曰： 今虽不利，而我师犹多，尚堪一战。若能戮力，胜负未可知，何至自焚以示弱！万一舍舟登陆，彼以步骑蹑我后，进不及前，退失所据，一败涂地，岂能再举耶？ 友谅犹豫不决。至是战多丧败，乃曰： 右金吾言是也。 左金吾闻之，惧及祸，遂以其众降，右金吾见其降，亦率所部降。友谅复失二将，兵力益衰。
吴国公移书友谅曰： 曩者公犯池州，吾不以为嫌，生还俘虏，将欲与公为约从之举，各安一方以俟天命，此吾之本心也。公失此计，乃先为我仇，我是以破公江州，遂蹂蕲、黄、汉、沔之地，龙兴十一郡，奄为我有。今又不悔，复启兵端，自洪都迎战，两败于康山，杀其弟、侄，残其兵、将，捐数万之命，无尺寸之功，此逆天理、悖人心之所致也。公乘尾大不掉之舟，顿兵敝甲，与吾相持。以公平日之狂暴，正当亲决一战，何徐徐随后，若听吾指挥者，无乃非丈夫乎？公早决之。 友谅得书，怒，留使者不遣，犹建金字旗，周回巡寨，令获吴将士皆杀之。呈国公闻之，命悉出所俘友谅军，视有伤者，赐药疗之，皆遣还，下令曰： 但获彼军，皆勿杀。 又令祭其弟、侄及将士之战死者。
师出湖口，命遇春、永忠等统舟师横截湖面，邀其归路，又令一军立栅于岸，控湖口者旬有五日。友谅不敢出，复移书责之曰： 昨吾船对泊渚矶，尝遣使赍记事往，不见使回，公度量何浅浅哉！丈夫谋天下，何有深仇！江、淮英雄，唯吾与公耳，何乃自相吞并！公之土地，吾已得之，纵欲力驱残兵，来死城下，不可再得也。即公侥幸逃还，亦宜修德，勿作欺人之容，却帝名而待真主。不然，丧家灭姓，悔之晚矣。 友谅忿恚不答。
吴国公分兵克蕲州、兴国。友谅食尽，遣舟掠粮于都昌，硃文正使人燔其舟，友谅势益困。
是月，有星坠于庆元路西北，声如雷，光芒数十丈，久之乃灭。
八月，丁酉朔，倭人寇蓬州，守将刘暹击败之。自十八年以来，倭人连寇濒海郡县，至是海隅获安。
辛丑，库库特穆尔遣兵侵博啰特穆尔所守之境。
丙辰，沂州有赤气亘天，中有白色如蛇形，徐徐西行，至夜分乃灭。
戊午，博啰特穆尔言： 库库特穆尔踵袭父恶，有不臣之罪，请赐处置。 
陈友谅穷蹙，进退失据，欲奔还武昌，乃率楼般百馀艘趣南湖嘴，为吴军所遏。壬戌，友谅遂突出湖口，欲绕江下流遁去，吴国公麾诸军邀击，以火舟火筏冲之，追奔数十里，自辰至酉，战不解；至泾江口，泾江之师复击之。未几，有降卒来奔，言友谅在别舸中流矢，贯睛及颅而死。诸军闻之，大呼喜跃，益争奋，擒其太子善儿、平章姚天祥等。明日，平章陈荣等悉舟师来降，得士卒五万馀人。惟张定边夜以小舟来，窃载友谅尸及其次子理径走武昌，复立理为帝，改元德寿。
公之救安丰也，刘基谏，不听，至是谓基曰： 我不当有安丰之行。使友谅乘我之出，建康空虚，顺流而下，我进无所成，退无所归，大事去矣。今友谅不攻建康而围南昌，计之不者，不亡何待！ 
九月，丁卯朔，吴国公发湖口，还建康。壬申，赐常遇春、廖永忠田，馀将士金帛有差。
壬午，吴国公命李善长、邓愈留建康，复率常遇春、康茂才、廖永忠、胡廷瑞等亲征陈理于武昌。
吴诸全叛将谢再兴，以张士诚兵犯东阳，左丞硃文忠率兵御之，部将夏子实、郎中胡深为前锋，与其兵遇于义乌。战方接，文忠自将精兵横出其后击之，再兴大败，遁去。深因建策，以为诸全乃浙东籓屏，诸全不守则衢不能支，请去诸全五十里，于五指山下筑城，分兵戍守，文忠从之。未几，士诚将李伯升大举来寇。兵号六十万，顿于城下，城坚不可拔，乃引去。
是月，太尉张士诚令其部属颂己功德，必欲求王爵。江浙丞相达实特穆尔谓左右曰： 我承制居此，徒藉口舌以驭此辈。今张氏复要王爵，朝廷虽微，必不为其所胁。但我今若逆其意，则目前必受害，当忍耻含垢以从之耳。 乃为具文书闻于朝，至再三，不报。士诚遂自称吴王，尊其母曹氏为太妃，治宫阙，置官属，改平江路复为隆平府。朝廷遣户部待郎博啰特穆尔等征海运粮于士诚，士诚不与。时天下谓建康为西吴，平江为东吴，然士诚尚奉元正朔，江北诸郡，皆诡云为元恢复，而实自守之。
初，士诚拒海漕之命，淮省郎中俞思齐言于士诚曰： 向为贼，不贡犹可，今为臣，其可乎？ 士诚怒，抵案扑地而入。思齐，海陵人，本阴阳家者流，士诚开籓，与有功焉。至是知不可为，即弃官而隐，权授淮省参政，遂杜门谢病以卒。
又有淳安鲁渊者，由进士迁浙西提学，士诚称王，命为博士，辞不拜，还山。士诚地连十州，诸将咸以为安，松江陈思独上书危之，不报，思遁居海上。
郎中参军事陈基，以谏止称王，欲杀之，不果，已而超授内史，迁学士院学士，凡飞书、走檄、碑铭、传记，多出其手。基每以为忧，而未能去也。
冬，十月，丙申朔，青齐一方赤气千里。
壬寅，吴国公至武昌，马、步、舟师水陆并进。即抵其城，命常遇春等分兵于四门，立栅围之，又于江中联舟为长寨，以绝其出入之路。分兵徇汉阳、德安，于是湖北诸郡皆降于吴。
甲辰，湖广伪姚平章、张知院阴使人言于库库特穆尔，设计擒杀其主陈理及伪夏主明玉珍，不果。
皇太子恶太傅泰费音不归奉元而止于沙井，己酉，令御史大夫布哈劾泰费音故违上命，当正其罪，诏悉拘所授宣命及所赐物，俾往陕西之西居焉。丞相绰斯戬因益诬奏之，安置土蕃，寻遣使者逼令自裁，泰费音至东胜，赋诗一篇，乃自杀。
是月，库库特穆尔遣佥枢密院事任亮复安陆府。
博啰特穆尔遣兵攻冀宁，至石岭关，库库特穆尔大破走之，擒其将乌讷尔、殷兴祖。博啰军由是不振。
先是监察御史张冲等上章，雪故丞相托克托之冤，诏复托克托官爵，并给复其家产，召其子哈喇章、三宝努还朝。时额森特穆尔亦已死，乃授哈喇章中书平章政事，封申国公，分省大同；三宝努知枢密院事。
十一月，庚申，台臣又言： 托克托有大臣之体。向在中书，政务修举，深惧满盈，自求引退，加封郑王，固辞不受。再秉钧轴，克济艰危，统军进征，平徐州，收六合，大功垂成，浮言构难，奉诏谢兵，就贬以没。已蒙录用其子，还所籍田宅，更乞悯其勋旧，还所授宣命。 从之。
十二月，丙申朔，吴国公发武昌，还建康，命常遇春总督诸将守营栅，谕之曰： 彼犹孤犭屯处牢中，欲出无由，久当自服。若来冲突，慎勿与战，且坚守营栅以困之，不患其城不下也。 
宦者资政院使保布哈与宣政院使托欢，内恃皇太子，外结丞相绰斯戬，骄恣不法，监察御史额森特穆尔、孟额森布哈、傅公让等，劾奏保布哈、托欢奸邪，当屏黜。御史大夫娄都尔苏以其事闻，皇太子执不下，而奇后庇之尤固，御史乃皆坐左迁。
治书待御史陈祖仁上书皇太子言： 御史纠劾托欢、保布哈奸邪等事，此非御史之私言，乃天下之公论。今殿下未赐详察，辄加沮抑，使奸臣蠹政之情，不得达于君父，则亦过矣。夫天下者祖宗之天下，台臣者祖宗之所建立，以二竖之微，而于天下之重，台谏之言，一切不恤，独不念祖宗乎？且殿下职分，止于监国抚军，问安视膳而已，此外予夺赏罚之权，自在君父。方今毓德春宫，而使谏臣结舌，凶人肆志，岂惟君父徒拥虚器，而天下苍生亦将奚望！ 
书奏，皇太子怒，令娄都尔苏谕祖仁，以谓： 托欢等俱无是事。御史纠言不实，已得美除。昔裕宗为皇太子兼中书令、枢密使，凡军国重事合奏闻者，乃许上闻，非独我今日如是也。 
祖仁复上书言： 昔唐德宗云： 人言卢杞奸邪，朕殊不觉。 使德宗早觉，杞安得相！是杞之奸邪，当时皆知之，独德宗不知耳。今此二人亦皆奸邪，举朝知之，在野知之，独殿下未知耳。且裕宗既领军国重事，理宜先阅其纲，若台谏封章，自是御前开拆。假使必皆经由东宫，君父或有差失，谏臣有言，太子将使之闻奏乎，不使之闻奏乎？使之闻奏，则伤其父心；不使闻奏，则陷父于恶；殿下将安所处？如知此义，则今日纠劾之章不宜阻矣，御史不宜斥矣。斥其人而美其除，不知御史所言，为天上国家乎，为一身官爵乎？斥者去，来者言，言者无穷而美除有限，殿下又何以处此？ 
祖仁书既再上，即辞职，而台臣大小亦皆求退，于是皇太子以其事闻，保布哈、托欢乃皆辞罢。
帝令娄都尔苏谕祖仁等，祖仁上疏曰： 祖宗以天下传之陛下，今乃坏乱不可救药，虽曰天运使然，亦陛下刑赏不明之所致也。且区区二竖，犹不能除，况于大者？愿陛下俯从台谏之言，摈斥此二人，不令以辞退为名，成其奸计，使海内皆知陛下信赏必罚，自二人始，则将士孰不效力！天下可抚有以还祖宗。若犹优柔不断，则臣宁饿死于家，誓不与之同朝，牵连及祸也！ 
疏奏，帝大怒。会侍御史李国凤亦上书皇太子，言： 保布哈骄恣无状，招权纳贿，奔竞之徒，皆出其门，洸洸有赵高、张让、田令孜之风。渐不可长，望殿下思履霜坚冰之戒，早赐奏闻，投之边徼以快众心，则纪纲可振，政治修而百废举矣。 
由是帝益怒，台臣自娄都尔苏以下皆左迁。而祖仁出为甘肃行省参知政事，时天极寒，衣单甚，以弱女托于其友硃毅，即日就道。
保布哈之被劾，娄都尔苏执其事颇力，太子深恶之，而奇后又谮之于内，未几，保布哈复为集贤大学士、崇政院使。
知枢密院事图沁特穆尔与丞相额森布哈俱屯田西方。一日，图沁治具，躬诣额森屯所饷之，额森自恃尊属，不受，图沁怒，坐额森营门外，呼军士共啖之。额森不平，因诬其有异志，差五府官往讯。图沁忿曰： 我有何罪来问？ 乃拘五府官，将往诉博啰特穆尔，会娄都尔苏亦惧诛，遂与图沁特穆尔皆奔大同，匿博啰特穆尔所。娄都尔苏者，帝母舅也，以故帝数谓太子寝其事，而太子不从，帝无知之何，乃传旨，密令博啰特穆尔隐其迹；而绰斯戬、保布哈皆附太子，欲穷究其事，遍图形求之。
保布哈见台宪弹劾不行，与其党谋曰： 十八功臣家子孙，朝夕在帝左右，我与汝等向日之所为，渠必得知，台臣亦必知之，终必为我不利。 绰斯戬曰： 彼皆娄都尔苏党也。娄都尔苏既为博啰所庇，必称兵犯阙，十八家为内应，社稷能无危乎！ 遂诬娄都尔苏及额森呼图克、托欢等谋为不轨，遂执额森呼图克等送资政院，锻炼其狱，连逮不已。帝知其无辜，欲释其事，特命大赦，而绰斯戬增入条画内，独不赦前事。惟娄都尔苏逃匿博啰军中，馀皆远窜，有道死者，亦有贿免者。
额森呼图克，泰费音子也，赴贬所，行至中道，执政奏其违命，杖死之，年四十四。泰费音为相，务广延才彦，而额森呼图克亦倾身下士，名称藉甚，至是为奸臣所害。贺氏三世忠贞，皆死于非命，天下悲之。
是岁，吴宝源局铸钱三千七百九十一万有奇。
○顺帝至正二十四年（甲辰，一三六四年）
春，正月，丙寅朔，吴李善长、徐达等奉表吴国公劝进，公曰： 戎马未息，疮痍未苏，天命难必，人心未定，若遽称尊号，诚所未遑。俟天下大定，行之未晚。 群臣固请不已，乃即吴王位，建百司官属，置中书省左右相国。以李善长为右相国，徐达为左相国，常遇春、俞通海为平章政事，汪广洋为右司郎中，张昶为左司郎中。
时小明王在滁州，中书设御座，以正旦行庆贺礼。刘基骂曰： 彼牧竖耳，奉之何为！ 遂不拜。然犹以龙凤纪年，封拜、除授及有司文牒，并云： 皇帝圣旨，吴王令旨 。
丁卯，吴命减取官店钱。先是设官店以征商，吴王以税重病民，故减之。
戊辰，吴王退朝，谓左相国徐达等曰： 卿等为生民计，共推戴予。然建国之初，当先正纪纲。元氏昏乱，纪纲不立，主荒臣专，威福下移，由是法度不行，人心涣散，遂至天下骚动。今将相大臣，当鉴其失，协心图治，毋苟且因循，取充位而已。 又曰： 礼法，国之纪纲，礼法立则人志定，上下安，建国之初，此为先务。吾昔起兵濠梁，见当时主将皆无礼法，恣情任私，纵为暴乱，不知驭下之道，是以卒至于亡。今吾所任将帅，皆当时同功一体之人，自其归心于我，即与之定名分，明号令，故诸将皆听命，无敢有异者。尔等为吾辅相，当守此道，无谨于始而忽于终也。 
二月，乙未朔，吴王以诸将围武昌久不下，复亲往视师。辛亥，至武昌，督兵攻城。
先是陈理太尉张定边见事急，潜遣卒缒城走岳州，告其丞相张必先使入援。至是必先引兵至洪山，去城二十里，王命常遇春率精锐五千击之，敌兵大败，遂擒必先。必先骁勇善战，人号为 泼张 ，城中倚以为重，及被擒，缚至城下示之曰： 汝所恃者泼张，今已为我擒，尚何恃而不降！ 必先亦呼定边曰： 吾已至此，兄宜速降。 定边气索不能言。武昌城东南有高寇山，下瞰城中，诸将相顾莫能登，傅友德率数百人，一鼓夺之，矢中额，复洞胁，战益力，城中益丧气。
王复遣友谅旧臣罗复仁入城，谕理使降，复仁因清曰： 主上推好生之德，惠此一方，使陈氏之孤得保首领，而臣不食言，臣虽死不恨矣。 王曰： 吾兵力非不足，所以久驻此者，欲待其自归，免伤生灵耳。汝行，必不误汝。 复仁至城下号哭，理惊，召之入，复相持痛哭 哭止问故，复仁谕以王意，辞旨恳切。时陈氏诸将无出定边右者，定边亦知不可支。癸丑，陈理肉袒衔璧，率定边等诣军门降。理俯伏战慓，不敢仰视。王见其幼弱，起，挈其手曰： 吾不尔罪，勿惧也。 令宦者入其宫，传命慰谕友谅父母，凡府库储蓄，令理悉自取之，遣其文武官僚以次出门，妻子资装，皆俾自随。
师围武昌凡六阅月而降，士卒无敢入城，市井晏然不知有兵。城中民饥困，命给米赈之，召其父老抚慰，民大悦。于是汉、沔、荆、岳郡县相继来降，立湖广行省中书，以枢密院判杨璟为参政守之。
初，陈友谅命其兄友才，与左丞王忠信等守潭州，吴王至武昌，友才遣忠信来援，忠信战败而降，王授以参政，俾仍守潭州。友才率兵拒之于益阳，忠信巽辞开谕之，友才亦降，与其子俱送建康。友才，所谓 二王 者是也。
李明道被获，送武昌，伏诛。
明道，丰城人，故友谅将也，寻归吴，后复叛附于友谅。友谅败灭，明道俱，走归丰城，剪其发髯，逃匿武宁山中。有荼客识之，缚送武昌，王数其反覆之罪，戮之。
三月，乙丑，吴王至建康。丙寅，封陈理为归德侯。
吴置起居注、给事中。
戊辰，吴以中书左丞汤和为平章政事。
时和守常州，率元帅吴福兴以舟师徇黄杨山，遇张士诚水军，击败之，擒其千户刘文兴等，获风般六艘，胡有是命。
己巳，吴王谓中书省臣曰： 郡县官年五十以上者，虽练达政事，而精力既衰，宜令有司选民间俊秀年二十五以上、资性明敏、有学识才干者，辟赴中书，与年老者参用之。后老者休致而少者已熟于事，如此则人才不乏而官使得人。其下有司，宣布此意，悉令知之。 
吴江西行省以陈友谅镂金床进，王观之，谓侍臣曰： 此与孟昶七宝溺器何异！以一床工巧若此，其馀可知。陈氏父子穷奢极靡，焉得不亡！ 即命毁之。
辛未，吴王御西楼，有军士十馀人，自陈战功以求升赏，王谕之曰： 尔从我有年，才力勇怯，我纵不知，将尔者必知之。尔有功，予岂遗尔！尔无功，岂可妄陈！且尔曹不见徐相国耶？今贵为元勋，其同时相从者犹在行伍。予亦岂忘之？以其才智止此，不能过人故耳。尔曹苟能黾勉立功，异日爵赏，我岂尔惜！但患不力耳。 于是无有复言者。
乙亥，监察御史王多勒图、崔布延特穆尔谏皇太子勿亲征。
先是博啰特穆尔阴使人杀其叔父左丞伊珠尔布哈，佯为不知，往吊不哭。朝廷知其跋扈，又以匿娄都尔苏事，太子深疾之。且时方倚重于库库特穆尔，而库库驻兵太原，与博啰构兵，相持不解，于是绰斯戬、保布哈诬博啰与类都尔苏谋为不轨。辛卯，下诏数博啰特穆尔悖逆之罪，解其兵权，削其官爵，候道路开通，许还四川田里。博啰杀使者，拒命不受。
