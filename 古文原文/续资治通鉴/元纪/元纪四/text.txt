起玄黓敦牂七月，尽阏逢涒滩十二月，凡二年有奇。
○世祖圣德神功文武皇帝至元十九年（壬午，一二八二年）
秋，七月，戊午朔，日有食之。
立行枢密院于扬州、鄂州。
壬戌，高丽国王请自造船一百五十艘，助征日本。
庚午，令蒙古军守江南者更番还家。
壬申，立马湖路总管府。
八月，江南水，民饥者众；真定以南旱，民多流移；和尔果斯请所在官司发廪以赈，从之。
申严以金饰车马服御之禁。
甲寅，圣诞节，是日，还宫。
九月，丁巳朔，赈真定饥民；其流移江南者，给之粮，使还乡里。
辛酉，俱蓝国入贡。海外诸蕃，惧俱蓝尤远，自泉州至其境约十万里。招讨使杨廷璧三住招之，遂遣使贡宝货及黑猿一。
壬戌，敕： 官吏受贿及仓库官侵盗，台察官知而不纠者，验其轻重罪之；中外官吏赃罪，轻者杖决，重者处死；言官缄默，与受赃者一体论罪。仍诏谕天下。 
己巳，定云南赋税，用金为则，以贝予折纳，每金一钱，直贝予二十索。
壬申，敕： 平滦、高丽、耽罗及扬州、隆兴、泉州，其造大小船三千艘。 
亦奚不薛之北蛮峒向世雄兄弟及散毛诸峒叛，命四川行省就遣亦奚不薛军前往招抚之，使与其主偕往。
丁丑，遣使括云南所产金，以博啰为打金洞达噜噶齐。
壬午，诏： 诸路岁贡儒吏各一人。中书省掾史有阙，选枢密院、御史台、六部令史转用之；令史则取诸路岁贡之数。 仍诏： 诸路岁贡儒吏，儒必通吏事，吏必知经史者，各道按察使举廉能者，升等迁叙。 
厘正选法，置墨簿以籍阿哈玛特党人之名。
初，阿哈玛特用事，亻并中书左右司为一，以刘正为左右司员外郎。及治阿哈玛特之党，捕正与参政咱希鲁鼎等偕至。帝前问曰： 汝等皆党于阿哈玛特，能无罪乎？ 正曰： 臣未尝阿附，惟法是从耳。 会暮，车驾还内，俱械系于阙东隙地。逾数日，奸党多伏诛，复械系正于拱卫司，和尔果斯曰： 上尝谓刘正衣白衣行炭穴十年，可谓廉洁者。 乃得免归。
冬，十月，辛卯，以平章军国重事耶律铸复为中书左丞相。
壬辰，享于太庙。
罢西京宣慰司。
丙申，初立詹事院，以鄂勒哲为右詹事，萨阳为左詹事。
诏： 由大都至中滦，中滦至瓜州，设南北两漕运司。 
乙巳，罢屯田总管府，以其事隶枢密院，令管军万户兼之。
庚戌，诏： 两广、福建五品以下官，从行省铨注。 
耶律铸言： 有司官吏以采室女，乘时害民，如令大郡岁取三人，小郡二人，择其可者，厚赐其父母，否则遣还为宜。 从之。
十一月，丁卯，袭封衍圣公孔洙入觐，以为国子祭酒兼提举浙东学校。
孔子后，自宋南渡初，其四十八代孙端友子玠寓衢州。帝既灭宋，疑所立，或言孔氏子孙寓衢者，乃其宗子。洙赴阙，逊于居曲阜者，帝曰： 宁违荣而不违亲，真圣人后也。 遂有是命。就给禄与护持林庙。
诏以阿哈玛特罪恶颁告中书，凡民间利病，即与兴除之。
壬申，以势家为商贾者阻遏官民船，立沿河巡禁军，犯者没其家。
十二月，壬辰，中书左丞张文谦为枢密副使。
乙未，杀宋丞相信国公文天祥。
先是闽僧言： 土星犯帝座，疑有变。 未几，中山有狂人，自称宋主，有兵千人，欲取文丞相。又，京师有中山薛保住上匿名书告变，言某日烧蓑城苇、率两翼兵为乱，丞相可无忧者。时盗新杀阿哈玛特，遂撤蓑城苇，疑丞相者天祥也。乃召天祥入，帝谕之曰： 汝移所以事宋者事我，我当以汝为相。 天祥曰； 受宋恩为宰相，安肯事二姓？愿赐之一死足矣。 帝犹未忍，麾使退。左右力赞帝从其请，乃诏有司杀于燕京之柴市。俄使止之，至则天祥死矣。
天祥至柴市，观者万人，临刑，殊从容，问市人曰： 孰南面？ 或有指之者，即向南再拜而死。年四十七。其衣带有赞曰： 孔曰成仁，孟曰取义，惟其义尽，所以仁至。读圣贤书，所作何事！而今而后，庶几无愧！ 死之日，大风扬沙，帝叹曰： 好男子，不为吾用，杀之诚可惜也！ 
天祥妻欧阳氏曰： 我夫不负国，我安能负夫！ 遂自刭死，天祥二子俱亡。
庐陵张千载者，天祥友也，天祥贵显时，屡以官辟，不就。临安既破，天祥自广还，过吉州城下，千载来见，曰： 丞相赴北，千载当偕行。 既至燕，寓天祥囚所侧近，日以美馔馈，凡三年，始终如一。且潜制一椟，天祥受刑日，即以藏其首。复访求欧阳氏骸骨，袭以重囊，与先所函椟南归吉州，付其家葬之。适家人亦自惠州奉天祥母曾氏柩同日至，人以为忠孝所感。
中书省言平原郡公赵与芮，瀛国公赵，翰林直学士赵与{票灬}，宜并居上都，帝曰： 与芮老矣，当留大都，馀如所言。 继有诏： 瀛国公给衣粮发遣之，与{票灬}勿行。 
与{票灬}数进谠言，朝廷立法，多所谘访。寻转侍讲，疏陈江南科敛急督，宋世丘垄暴露，皆大臣擅易明诏所为，帝不以为忤。
癸卯，御史中丞崔彧言： 台臣于国家政事得失，生民休戚，百官邪正，虽王公宰相亦宜纠察。近惟御史有言，臣以为台官皆当建言，庶于国家有补。至于选用台察官止由中书，宁无偏党之弊！今宜令本台得自选任，用汉人十六员，蒙古人十六员，相参巡历为宜。 
既而江淮省臣有上议欲以行台隶行省者，诏廷臣杂议。兵部尚书董文用曰： 御史台譬之卧虑，虽未噬人，人犹畏之。今虚名仅存而纲纪不振，更加抑之，则风采苶然，无复可望矣！ 从之。
浚济州河。
征容城处士刘因至都，以博果密荐其学行也，擢右赞善大夫。寻以继母老刮归，俸给一无所受。
签枢密院事赵良弼，屡以疾辞，许令居怀孟。良弼别业在温，故有地三千亩，乃折为二，六与怀州，四与孟州，皆永隶庙学以赡生徒，自以出身儒索，不忘本也。或问为治，良弼曰： 必有忍乃其有济。人性易发而难制者，惟怒为甚，必克己然后可以制怒，必顺理然后可以忘怒。能忍所难忍，容所难容，事斯济矣。 
太平、宣、徽群盗起，行管军万户张珪讨之，数为贼所败。卒有杀民家豕而并伤其主者，珪曰： 此军之所以败也。 斩其卒。悉平诸盗。
◎至元二十年
春，正月，己未，立鸿吉哩氏为皇后。时帝春秋高，后颇预朝政，相臣常不得见帝，辄因后以奏事。
初，鸿吉哩氏之族，从太祖起兵有功，寻立其女为后，遂与约曰： 鸿吉哩氏生女，世以为后，生男，世尚公主。 故元代诸后多其族焉。
癸亥，敕鐸喇哈领军征缅国。
乙丑，和尔果斯言： 自今应诉事者，必须实书其事，赴省台陈告。其以匿名书告事，重者处死，轻者流远方。能发其事者，必须实书其事，赴省台陈告。其以匿名书告事，重者处死，经者流远方；能发其事者，给犯人妻子，仍以钞赏之。又，阿哈玛特专政时，衙门太冗，虚费俸禄，宜依刘秉忠、许衡所定，并省为便。 皆从之。
设务农司。
敕预备征日本军粮，令高丽国备二十万石，以阿塔哈依旧为征东行省丞相。
丙寅，发五卫军二万人征日本。召太常少卿汪忠良择日出师，忠良曰： 僻陋海隅，何足劳天戈！ 不听。时帝意甚决，朝臣无敢谏者。淮西行省右丞昂吉尔上疏曰： 臣闻兵以气为主，而上下同欲者胜。比者连事外夷，三军屡衄，不可以言气；海内骚然，一遇调发，上下愁怨，非所谓同欲也。请罢兵息民。 南台御史大夫姜卫亦遣使入奉曰： 倭不奉职贡，可伐而不可怒，可缓而不可急。向者师行期迫，战船不坚，前车已覆，后当改辙。为今之计，预修战舰，训练士卒，耀兵扬武，使彼闻之，深自备御，迟以岁月，俟其疲怠，出其不意，乘风疾往，一举而下，万全之策也。 帝皆不听。
丙寅，御史台言： 燕南、河北、山东，去岁旱灾，按察司已尝阅视，而中书不为奏免税粮，民何以堪！ 诏有司权停勿征，仍谕： 自今管民官，凡有灾伤，过时不申，及按察司不即行视者，皆罪之。 
河北流民渡河求食，朝廷遣使者集官属，绝河止之，按察副使程思廉曰： 民急就食，岂得已哉！天下一家，河北、河南，皆吾民也，亟令纵之！ 且曰： 虽得罪，死不恨。 章上，不之罪也。
刑部尚书崔彧上疏，言时政十八事： 一曰开言路，多选正人，番直上前，以司喉舌。二曰阿哈玛特擅权，台臣莫敢纠其非，迨事败，然后接踵随声，徒取讥笑；宜别加选用，其旧人除蒙古人取圣断处，馀皆当问罪。三曰枢密院定夺军官，赏罚不当，多听阿哈玛特风旨；宜择有声望者为长贰。四曰翰苑亦颁阿哈玛特功德，宜博访南北耆儒以重此选。五曰郝祯、耿仁等虽正典刑，若是者尚多，罪同罚异，公论未伸，合次第屏除。六曰贵游子弟用即显官，幼不讲学，何以从政！得如左丞许衡教国子，则人才辈出矣。七曰今起居注所书，不过奏事检目而已，宜择蒙古、汉人分番上直，言动必书。八曰宜定律令，为一代之法。九曰省冗官，宜参众议，立定成规。十曰官僚无以养廉，宜有俸者增，无俸者给。十一曰内地百姓流移江南避赋役者，已十五万户，去家就旅，岂人之情！赋重政繁，驱之至此。宜特降诏旨，招集复业，免其后来五年科役，其馀积欠并蠲，事产即日给还；民官满替以户口增耗为黜陟，其徙江南不归，与土著一例当役。十二曰凡丞相安图迁转良臣，为阿哈玛特所摈黜，或居散地，或在远方，并令拔擢。十三曰簿录奸党财物，不可视为横得，遂致滥用，宜以之实帑藏，供岁计。十四曰上都非如大都，止备巡幸，不应立留守司，宜易置总管府。十五曰中书省右丞二而左丞缺，宜改所增右丞置诸左。十六曰在外行省不必置丞相、平章，止设左、右丞以下，庶几内重，不致势均。彼谓非隆其名不足镇压者，奸臣欺罔之论也。十七曰阿尔哈雅掌兵民之权，子侄姻党分列权要，官吏出其门者十之七八，其威权不在啊哈玛特下，宜罢职，理算其党；虽无所污染者，亦当迁转它所，勿使久据湖广。十八曰铨选类奏，贤否莫知，自今三品以上，必引见而后授官。 疏奏，帝即命中书省行其数事。馀命与御史大夫伊实特穆尔议行之。
彧又言： 江南盗贼，相挺而起，凡二百馀所，皆由拘刷水手，兴造海船，民不聊生，激而成变。日本之役，宜姑止之。又，江西四省军需，宜量民力，勿强以土产所无。凡给物价与民者，必以实。召募水手，当从其所欲。俟民气稍苏，我力粗备，三二年后，东征未晚也。 帝以为不切，曰： 尔之所言如射然，挽弓虽可观，发矢则非是矣。 
彧又言： 昨中书奉旨，差官度量大都州县地亩，本以革权势兼并之弊，欲其明白，不得不于军民诸色人户通行核实。又因取勘畜牧数目，初意本非扰民，而近者浮言胥动，恐失农时。 又言： 各路每岁选取室女，宜罢。宋文思院小口斛出入官粮，无所容隐，宜颁行。 皆从之。
丁卯，巴约特等伐船材于烈埚、都山、乾山，凡十四万二千有奇，起诸军贴户年及丁者五千人、民夫三千人运之。
命右丞栋哩特穆尔及万户三十万人，蒙古军习舟师者二千人，特默齐万人，习水战者五百人，征日本。
壬午，改广东提刑按察司为海北广东道，广西按察司为广西海北道，福建按察司为福建闽海道，巩昌按察司为河西陇北道。
二月，辛丑，定军官选法及官吏赃罪法。
癸丑，谕中书省： 大事奏闻，小事便宜行之，毋致稽缓。 
三月，己未，御史台言： 平滦造船，五台山造寺伐木，及南城建新寺，凡役四万人，请罢之。 诏： 伐木、建寺即罢之，造船一事，其与省臣议。前后卫军自愿征日本者，命选留五卫汉军千馀，其新附军令悉行。 
乙丑，命乌努呼鲁岱往扬州录囚，其江北重囚，谪征日本。
立云南按察司，照刷行省文卷。
罢淮安等处淘金官，惟计户取金。
丙寅，帝如上都。
丁卯，增置蒙古监察御史六员。
癸酉，广东新会县林桂方、赵良钤等聚众，伪号罗平国，称延康年号。官军擒之，伏诛，馀党悉平。
壬午，罢福建宣慰司，复立行中书省于漳州。
夏，四月，庚寅，以侍卫亲军二万人助征日本。
壬辰，阿塔哈求军习官舟楫者同征日本，命元帅张林、招讨张宣、总管硃清等行，以高丽王就领行省规画日本事宜。
甲午，禁近侍为人求官，紊乱选法。
申严酒禁，有私造者，财产、女子没官，犯人配役。申私盐之禁，许按察司纠察盐司。
五月，乙未，免五卫军征日本，发万人赴上都，纵平滦造船军归耕，拨大都见管军代役。
占城行省右丞索多，率战船千艘出广州，浮海伐占城。占城迎战，兵号二十万，索多率敢死士击之，斩首并溺死者五万馀人，又败之于大浪湖，斩首六万级，占城降。索多造木为城，辟田以耕，伐乌里、越里诸小夷，皆下之，积谷十五万以给军。
六月，戊子，以征日本，民间骚动，盗贼窃发，呼图特穆尔、蒙古岱乞益兵御寇，诏以兴国、江州军付之。
初定官吏赃罪法： 自五十贯以上，皆决杖，除名不叙，百贯以上者死。 
崔彧言： 今百官月俸不能副赡养，难责以廉勤之操。宜议增庶官月俸，所增虽赋之于民，官吏不贪，民必受惠。其有以贪抵罪，亦复何辞！ 从之。己丑，诏增内外官吏俸。
初，思、播以南，施、黔、鼎、澧、辰、沅之界，九溪、十八峒蛮獠，叛服不常，诏四川行省讨之。参政奇尔济苏、宣慰使李呼哩雅济等，凿山开道，分兵并进，诸蛮伏险以拒，然众寡不敌，多就擒戮，其奠长内附赴阙。辛亥，诏分其地立州县，听顺元路宣慰司节制。
秋，七月，丙辰，谕阿塔哈： 所造征日本船，宜少缓之，所拘商船悉给还。 
丙寅，开云南驿路。
丁卯，罢淮南淘金司，以其户还民籍。
八月，癸未，以明尔彻平章军国重事，商议公事。
立怀来淘金司。
丁未，浙西道宣慰使史弼言： 顷以征日本船五百艘科诸民间，民病之。宜取阿巴齐所有船，修理以付阿塔哈，庶宽民力，并给钞于沿海募水手。 从之。
济州新开河成，立都澧运司。
九月，戊午，哈喇岱等招降象山县海贼尤宗祖等九千五百九十二人，海道以宁。
壬戌，调黎兵同征日本。
辛未，以岁登，开诸路酒禁。
戊寅，史弼陈弭盗之策： 为首及同谋者死，馀屯田淮上。 帝然其言，诏以其事付弼。贼党耕种内地，共妻孥送京师，以给鹰坊人等。
冬，十月，壬辰，帝至自上都。
庚子，左丞相耶律铸，坐不纳职印，妄奏东平人聚谋为逆、间谍幕僚及党罪囚阿里苏，罢免，仍没其家赀之半，徒居山后。
建宁路管军总管黄华叛，众几十万，称祥兴五年，犯崇安、浦城等县，围建宁府，命征东行省左丞刘国杰以其兵会江淮参政巴延等讨之。国杰攻破赤岩寨，华投火死，馀众皆溃。福建行省左丞呼喇春将兵来会梧桐州，欲搜贼溃去者尽杀之，国杰曰： 首乱者华也，馀皆胁从。招谕不归，诛之未晚。 未几，众果出降。
十一月，丁巳，命各省印《授时历》。
丁丑，禁云南管课官于常额外多取馀钱。
戊寅，禁云南权势多取债息，仍禁没人口为奴及黥其面者。
十二月，壬辰，以中书参议温特赫图噜哈廉贫，不阿附权势，赐钞百锭。
丙午，罢云南造卖金箔规措所；又罢都元帅府及重设官吏。
定质子令，凡大官子弟，遣赴京师。
枢密副使张文谦卒。文谦为人，刚明简重，凡所陈于上前，莫非尧、舜仁义之道，数忤权幸，而是非得丧，一不以经意；家惟藏书数万卷，尤以引荐人才为己任。
是岁，用王积翁议，令阿巴齐等广开新河以通漕运。然新河候潮以入，船多损坏，民亦苦之。而蒙古岱言海运之舟悉至，于是罢新开河，颇事海运，立万户府二，以硃清为中万户、张宣为千户、蒙古岱为万户府达噜噶齐。未几，又分新河军士水手及船，于扬州、平滦两处运粮，命三省造船二千艘，于济州河运粮，犹未专于海道也。
有江南人言宋宗室反者，命遣使捕至阙下，东宫宿卫士鄂尔根萨里超入谏曰： 言者必妄，使不可遣。 帝曰： 卿可以言之？ 对曰： 若果反，郡县何以不知？言者不以郡县而言之阙庭，必其仇也。且江南初定，民疑未附，一旦以小民浮言辄捕之，恐人人自危，徒中言者之计。 帝悟，立召使者还，俾械系言者，下郡治之，言者立伏，果以尝贷钱不从诬之。帝谓鄂尔根萨里。 非卿言，几误，但恨用卿晚耳。 自是命日侍左右。
湖南、北盗贼乘舟纵横劫掠，行省平章哈喇哈斯患之。右丞图呼噜曰： 树茂鸟集，树伐则散，戮一人足矣。 盗首乔大使者居九江，郡守曳喇玛丹取赂蔽之，遣使擒以来，狱成，杀而令诸市，群盗顿息。
江淮行省宣慰使郄显、李谦，诉平章蒙古岱不法。有诏勿问，仍以显等付蒙古岱鞫之，系于狱，必抵以死。江南行台监察御史申屠致远，虑囚浙西，知其冤状，将纵之。蒙古岱胁之以势，致远不为动，亲脱显等械，使从军自赎。
◎至元二十一年
春，正月，乙卯，群臣上尊号曰： 宪天述道仁文义武大光孝皇帝。 时议欲大赦，参知政事张雄飞曰： 古人言，无赦之国，其刑必平。故赦者，不平之政也。圣明在上，岂宜数赦！帝嘉纳之，遂止下轻刑之诏。
丁巳，敕： 自今凡奏事者，必先语同列以所奏。既奏，其所奉旨云何，令同列知而后书之簿；不明以告而辄书簿者，杖笔且齐。 
己未，罢云南都元帅府，府所管军民隶行省。
甲子，罢扬州等处理算官，以其事付行省。
丁卯，建都王乌蒙及金齿一十二部俱降。
建都先为缅所制，欲降未能。时诸王桑阿克达尔及行省右丞台布、参知政事伊克德济分道征缅，于阿昔、阿禾两江造船二百艘，顺流攻之，拔江头城，令都元帅袁世安戍之。遣使招谕缅王，不应，遂水陆并进，攻建都所都太公城，拔之。至是皆降。
庚午，立江淮、荆湖、江西、四川行枢密院，治建康，鄂州、抚州、成都。
王积翁久留大都，自诡能宣谕日本。甲戌，遣积翁赍诏奉使，赐锦衣、玉环、鞍辔。帝以日本俗尚佛，命普陀僧如智同往。积翁过温陵，强取任甲所有四舶使行，取道庆元航海，中途鞭任，旋闻任有谇语，乃好语诱以官职。任佯诺，将至日本，醉从者以酒，遂杀积翁，掠其资逃去。
丁丑，云南诸路按察司官陛辞，诏谕之曰： 卿至彼，当宣明朕意，勿求货财。名成则货财随之，徇财则必失其名，而性命亦不可保矣。 
二月，辛巳，以福建宣慰使管如德为泉州行省参知政事，征缅。
浚扬州漕河。
罢高丽造征日本船。
壬辰，邕州、宾州民黄大成等叛，梧州、韶州、衡州民相挺而起，湖南宣慰使萨里曼将兵讨之。
己亥，放檀州淘金五百人还家。
丁未，括江南乐工。
命阿塔哈发兵万五千人，船二百艘，助征占城；船不足，命江西省益之。
戊申，徒江淮行省于杭州，徙浙西宣慰司于平江，省黄州宣慰司入淮西道。
漳州盗起，命江浙行省调兵进讨。
秦州总管刘发有罪，尝欲归黄华，事觉，伏诛。
适故宋宗室及其大臣之仕者于内地。
三月，丁巳，皇子北平王纳珠哈至自北边。王以至元八年建幕庭于和林，北留七年，至是始归。右丞相安图继至。
丙寅，帝如上都。
丁卯，太庙正殿成，奉安神主。
夏，四月，令军民同筑隄堰，以利五卫屯田。
己亥，涿州巨马河决，冲突三十馀里。
壬寅，江淮行省进各翼童男女百人。
戊申，高丽王王暙及公主，以其世子謜来朝。
呼图特穆尔征缅之师，为缅人冲溃，敕发思、播思、杨二家军二千从征缅。
云南行省为破缅国江头城，进童男女八十人。
五月，癸丑，枢密院言： 索多溃军，已令李恒收集；江淮、江西两省溃军，别遣使诏谕，凡至者皆给之粮，舟楫损者修之，以俟阿尔哈雅调用。 从之。
戊午，敕中书省： 奏目文册及宣命札付，并用蒙古书，不许用辉和尔字。 
乙丑，蠲江南今年田赋十分之二，其十八年以前逋欠未征者，尽免之。
阿噜呼努言： 曩于江南民户中拨匠户三十万，其无艺业者多，今已选定诸色工匠，馀十九万九百馀户，宜纵今为民。 从之。
庚午，荆湖、占城行省以兵进据乌马境，地近安南，请益兵。命鄂州达噜噶齐赵翥等奉玺书往谕安南。
河间任丘县民李移住谋叛，事觉，伏诛。
括天下私藏天文、图谶、《太乙》、《雷公式》、《七曜历》、《推背图》、《苗太监历》，有私习及收匿者，罪之。
闰月，丙戌，行御史台自扬州迁于杭州。
丙午，以侍卫亲军万人修大都城。
六月，壬子，遣使分道寻访，测验晷景、日月交食、历法。
增官吏俸，以十分为率，不及一锭者量增五分。
甲寅，封皇子托欢为镇南王，驻鄂州。
庚申，改蒙古都元帅府为蒙古都万户府。
秋，七月，己卯，诏军官勿带相衔。
戊子，诏镇南王托欢征占城。
帝怒占城叛服不常，命托欢与左丞李恒往会索多兵进击之；复以安南通谋占城，令军行假道于其国，且征其粮饷以给军。
八月，己酉，御史台言： 无籍之军愿从军杀掠者，初假之以张渡江兵威，今各持弓矢，剽劫平民，若不分隶各翼，恐生他变。 诏遣之还家。
辛亥，占城国王遣使奉表，乞回索多军，愿以土产岁修职贡。
庚午，帝至自上都。
九月，甲申，京师地震。
丙申，籍嘉木扬喇勒智发宋陵所收金银、宝器，修天衣寺；其饮器则赐帝师，盖西僧欲得帝王蠲髅以厌胜致富也。
侍卫士鄂尔根萨里擢朝列大夫、左侍仪奉御。因劝帝治天下必用儒术，宜招致山泽道艺之士以备任使，帝嘉纳之，遣使求贤，置集贤馆以待之。是月，命鄂尔根萨里领馆事，辞曰： 陛下初置集贤以待士，宜择重望大臣领之以亲观听。请以司徒萨里曼领其事。 帝从之，仍以鄂尔根萨里为集贤馆学士兼太史院事。
士之应诏者，尽命馆谷之，凡饮食、供帐、车服之盛，皆喜过望。其弗称旨者，亦请加赉而遣之。有官于宣徽者，欲阴败其事，故盛陈所给廪饩于内前，冀帝见之，帝果过而问焉，对曰： 此一士之日给也。 帝怒曰： 汝欲使朕见而损之乎？士倍此以待天下士，犹恐不至，况欲损之，谁肯至者！ 
鄂尔根萨里又言于帝曰： 国学，人材之本，立国子监，置博士弟子员，宜优其廪饩，使学者日盛。 从之。
冬，十月，丁未，享于太庙。
丁卯，以招讨使张万为征缅招讨使。
戊辰，立常平仓，以五十万石价钞给之。
十一月，戊子，命北京宣慰司修滦河道。
庚子，以范之虎为中书左丞，商量枢密院事。
辛丑，和尔果斯、敏珠尔卜丹、张雄飞、温特赫并罢，安图复为中书右丞相。以前江西榷茶运使卢世荣为右丞，前御史中丞史枢为左丞，布鲁密实哈雅、萨题勒密实并参知政事，前户部尚书拜降参议中书省事。
世荣，大名人，阿哈玛特专政，世荣以贿进，为江西榷茶运使，后以罪废。阿哈玛特死，朝臣讳言利，无可副上意者。总制院使僧格荐世荣有才术，谓能救钞法，增课额，上可裕国，下不损民。帝召见，奏对称旨，令与中书廷辨所欲行。和尔果斯等守正不挠，为强词所胜，皆罢去，故复起安图而世荣擢右丞，史枢等皆世荣所荐也。
初，安图与北平王被哈都拘之，十年始得还，有谮其尝受哈都官爵者，帝怒。断事官石天麟亦自哈都部中还，奏曰： 哈都实宗亲，偶有违言，非仇敌比，安图不拒绝之，所以释其疑心，导其臣顺也。 帝怒方解。
雄飞刚直廉慎，始终一节，尝召见便殿，语之曰： 闻卿贫甚，今特赐卿白金二千五百两，钞二千五百贯。 既出，又加赐黄金五十两，雄飞拜受，封识藏于家。及其罢政，阿哈玛特之党矫诏追夺之。或有劝雄飞自辨者，雄飞曰： 上以老臣廉，故赐臣。然臣未尝敢轻用而封识以俟者，正虑今日耳，又可自辨乎！ 寻起为燕南、河北道宣慰使，卒。
安图之再入相也，力辞不允，往决于祁志诚，志诚曰： 昔与子同列者何人？今同列者何人？ 安图悟，入见，辞曰： 臣昔为宰相，年尚少，幸不失陛下事者，丞佐皆臣所师友。今事臣者皆进与臣俱，则臣之为政，能有加于前乎？ 帝曰： 谁为卿言是？ 对曰： 祁真人。 帝叹异者久之。志诚，丘处机之四传弟子也，居云州金阁山，道誉甚著。安图初为相，常过而问之，志诚告以修身治世之要，故其为相也，以清静忠厚为主。及罢还第，退然若无与于世者，人以为有得于志诚之言云。
卢世荣既入中书，即日奉诏理钞法之弊，自谓生财有法，用其法当赋倍增而民不扰。诏下会议，人无敢言者。翰林学士董文用谓曰： 此钱取于右丞家耶，将取之于民耶？取于右丞之家，则吾不知；若取于民，则有说矣。牧羊者岁常两剪其毛，今牧人日剪以献，主者固悦其得毛之多，然羊无以避寒热，即死且尽，毛又可得乎？民财有限，右丞将尽取之，得无有日剪其毛之患乎？ 世荣不能对。议者出，皆谢文用曰： 君似一言折聚敛之臣而厚邦本，真仁人之言哉！ 
至元初，丞相史天泽，学士承旨王鹗等屡请以科举取士，诏中书议定程式，未及施行。至是，和尔果斯与留梦淡等复言天下习儒者少而由刀笔吏得官者多，帝曰： 将若之何？ 对曰： 惟贡举取士为便。凡蒙古之士及儒吏、阴阳、医、巫，皆令试举，则用心为学矣。 方下中书省议，而和尔果斯罢，事遂寝。
十二月，甲辰朔，中书省言： 江南官田，为权豪、寺观欺隐者多，宜免其积年收入，限以日期，听人首实，逾限为人所告者征，以其半给告得。 从之。
乙巳，御史中丞崔彧，言卢世荣不可为相，帝大怒，下彧吏，欲致之法，寻罢之。
卢世荣欲以均输法益国赋，虑按察司挠其事，请令与转运使亻并为一职，诏集议。左赞善大夫瓜勒佳之奇言： 按察司者，控制诸路，摘发奸伏，责任匪轻。若使理财则事冗，将弥缝自救之不暇，安能绳纠它人哉！并之勿便。 事遂寝。之奇，滕州人也。
以丁壮万人开神山河，立万户府以总之。
癸亥，卢世荣言： 京师富户酿酒，价高而味薄，以致课不时输。宜一切禁罢，官自酤卖，向之岁课，一月可办。 从之。
癸酉，命翰林承旨萨里曼，翰林、集贤大学士许国祯，集诸路医学教授增修《本草》。
是月，镇南王托欢军至安南，杀其守兵，分六道以进。安南兴道王以兵拒于万劫，进击，败之。万户倪闰战死于刘邨。
安图言于帝曰： 阿哈玛特专政十年，亲故迎合者，往往骤进据显位，独刘宣、张孔孙二人，恬守故常，终始如一。 乃除宣吏部尚书，孔孙礼部侍郎。
是岁，诏燕南、河北道按察使博果密参议中书省事。
时卢世荣阿附僧格，言能用己，则国赋可以十倍于旧。帝以问博果密，对曰： 自昔聚敛之臣，如桑弘羊、宇文融之徒，操利术以惑时君，始者莫不谓之忠，及其罪稔恶著，国与民俱困，虽悔何及！臣愿陛下无纳其说： 帝不听。博果密遂辞参议不拜。
湖广平章政事约苏穆尔，贪纵淫虐，诛求无厌。或妄言： 初归附时，州县长吏及吏胥富人，比屋敛银，将输之官，银已具而事中止。 约苏穆尔即下令责民自实，使者旁午，随地置狱，株连蔓引，备极惨酷，民以拷掠瘐死者载道，所获不资，约苏穆尔尽掩有之。
有使至永州，判官乌克逊泽，戒吏美供帐，丰酒食，务顺适其意。使者感愧，无所发其毒，因间以利害晓之，一郡由是获安。盗起宝庆、武冈，皆永旁郡也。行省遣泽讨平之，俘获五百馀人，简出其诖误者百有五十人，上书言状。诛其首恶者三十一人，馀得减死。
