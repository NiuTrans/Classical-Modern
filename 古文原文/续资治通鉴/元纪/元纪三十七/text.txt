起柔兆敦牂正月，尽强圉协洽六月，凡一年有奇。
○顺帝至正二十六年（丙午，一三六六年）
春，正月，癸未朔，张士诚以舟师驻君山，又出兵自马驮沙溯流窥江阴。吴守将以闻，吴王亲往救之。比至镇江，敌已营瓜洲，掠西津而遁，乃命康茂才等出大江追之，别命一军伏于江阴之山麓。翌日，茂才追至浮子门，遇海舟五百艘遮海口，乘潮薄吴师，茂才督诸军力战，大败之，其弃舟登岸者，伏兵掩击之殆尽。
辛卯，吴王命按察司佥事周桢等定拟按察事宜，条其所当务者以进。谕之曰： 风宪纪纲之司，惟在得人，则法清弊革。人言神明可行威福，鬼魅能为妖祸。尔等能兴利除害，辅国裕民，此即神明；若阴私诡诈，蠹国害民，此即鬼魅也。凡事当存大体，有可言者，毋缄默不言；有不可言者，毋沽名买直。苟察察以为名，苛刻以为能，下必有不堪之患，非吾所望于风宪矣。 
吴王命中书省录用诸司劾退官员，省臣傅献等言： 今天下更化，庶事方殷，诸司官吏，非精勤明敏者，不足以集事。此辈皆以迂缓不称职为法司劾退，岂宜复用？ 王曰： 人之才能，名有长短，故致效亦有迟速，夫质朴者多迂缓，狡猾者多便给。便给者虽善办事，或伤于急促，不能无损于民，迂缓者虽于事或有不逮，而于民则无所损也。 命复用之。
己酉，以崇政院使博啰苏为御史大夫。
壬子，以鄂勒哲图知枢密院事。
是月，以萨蓝托里为中书左丞相。
命燕南、河南、山东、陕西、河东等处举人会试者，增其额数，进士及第以下递升官一级。
二月，癸丑朔，立河淮水军元帅府于孟津。
吴湖广参政张彬，率指挥胡海洋等讨辰州周文贵，攻破其垒。文贵党刘七自益阳来援，复败之，文贵等遁去。
丁卯，四川容美峒宣抚田光宝，遣其弟光受以元所授宣抚敕印降于吴，吴王以光宝为四川行省参政，兼容美峒军民宣抚使，仍为置安抚元帅以治之。
吴处州青田县山贼夏清，连福建陈友定兵攻庆元县，浙东按察佥事章溢召所部义兵击走之。
己巳，吴置两淮都转运盐使司，所领凡二十九场。
癸酉，吴徐达请以指挥孙兴祖守海安，平章常遇春督水军，为高邮声援，王从之，复敕达曰： 张士诚兵多有渡江者，宜且收兵驻泰州，彼若来攻海安则击之。 
吴湖广潭州卫指挥同知严广平茶陵诸寨。
甲戌，诏天下 以比者逆臣博啰特穆尔、图沁特穆尔、娄都尔苏等，干纪乱伦，内处之民经值军马，致使困乏，与免一切杂泛差徭。 
库库特穆尔自京师还河南，欲庐墓以终丧，左右咸以为受命出师，不可中止，乃复北渡，居怀庆。
初，李思齐与察罕特穆尔同起义师，齿位相等，及是库库特穆尔总其兵，思齐心不能平，而张良弼、孔兴、图鲁卜等亦皆以功自恃，各请别为一军，莫肯统属。时有孙翥、赵恒者，憸人也，为库库谋主，畏江南强盛，欲故缓其行，乃谓库库曰： 丞相受天子命，总天下兵，肃清江、淮。兵法，欲治人者先自治。今李思齐、图鲁卜、孔兴、张良弼四军，坐食关中，累年不调，丞相宜调四军南出武关，与大军并力渡淮。彼若不受调，则移军征之，据有关中，四军惟丞相意所使，不亦善乎？ 库库欣然从之。
辛巳，吴下令禁种糯稻。其略曰： 曩以民间造酒醴，糜费米麦，故行禁酒之令。今春米麦价稍平，然不塞其源而欲遏其流，不可也，其令农民今岁无得种糯，以塞造酒之源。 
是月，明玉珍有疾，命其臣僚曰： 西蜀险塞，汝等协心同力，以辅嗣子，可以自守。不然，后事非吾所知也。 遂卒。僭号凡五年。子升立，年十岁，改元开熙，母彭氏同听政。
玉珍为人，颇尚节俭，好文学，蜀人经李喜喜残暴之后，赖以初安。然好自用，昧于远略，而嗣子暗弱，政出多门，国势日衷。
二月，庚寅，吴王令徐达自泰州进兵，取高邮、兴化及淮安。
甲午，库库特穆尔遣关保、浩尔齐统兵从大兴关渡河以俟，先檄调关中四军。张良弼、图鲁卜、孔兴俱不受调。李思齐得檄大怒，骂曰： 乳臭小儿，黄发犹未退，而反调我！我与汝父同乡里，汝父进酒，犹三拜而后饮，汝于我前无立地，而今日公然称总兵调我耶？ 自是东西构兵，相持不解。
乙未，廷试进士七十三人，赐赫德布哈、张栋等及第、出身。
监察御史裕伦布建言八事：一曰用贤，二曰申严宿卫，三曰保全臣了，四曰八卫屯田，五曰禁止奏请，六曰培养人材，七曰罪人不孥，八曰重惜名爵。帝嘉纳之。
丙申，吴命江淮行省平章韩政率兵取濠州。
吴命中书严选举之禁。初令府县每岁荐举，得贤者赏，滥举及蔽贤者罚，至是复命知府、知县有溢举者，俟来朝治其罪；未当朝觐者，岁终逮至京师治之。
先是吴徐达援宜兴，令冯国胜统兵围高邮，张士诚将余同佥，诈遣人来降，约推女墙为应。国胜信之，夜，遣指挥康泰率数百人先入城，敌闭门尽杀之。王闻之怒，召国胜，决大杖十，令步诣高邮，国胜惭愤力攻，既而达自宜兴还，督攻益力，遂拔其城，戮余同佥等，俘其将士。王命悉遣戍沔阳、辰州，仍给衣粮有差。
丁未，王以书谕达曰： 近大军下高邮，可乘胜取淮安。兵不在众，当择其精者用之，水陆并进，勿失机也。其馀军马，悉令常遇春统领，守泰州、海安，应援江上。 
蜀丞相万胜，与知枢密院张文炳有隙，密遣人杀文炳。明玉珍有养子明昭，出入禁中，旧与文炳善，乃矫称太后彭氏旨，召胜，缢杀之。胜佐玉珍开蜀，功最多，死不以罪，蜀人多怜之者。吴友仁自保宁移檄，以清君侧为名，明升命戴寿讨之。友仁遣寿书曰： 不诛昭则国必不安，众必不服，昭朝诛，吾当夕至。 寿乃奏诛昭，友仁入朝谢罪。于是诸大臣用事，而友仁尤专恣。胜既死，升以刘桢为右丞相。
夏，四月，癸丑朔，明升遣其学士虞封告哀于吴。
乙卯，吴王以玉辂太侈，定用木辂。
丙辰，吴徐达兵至淮字，闻徐义兵在马骡港，夜，率兵在袭之，破其水寨，义泛海遁去，舟师进薄城下，其右丞梅思祖等籍军马府库出降，达宿兵城上，民皆安堵。命指挥蔡先、华云龙守其城。
先是黄河大决，省部募才能之土，俾召集民丁疏浚之。扬州王宣自荐，朝廷以为淮北、淮南都元帅府都事，赍楮币至扬州，募丁夫得三万馀人，就令宣统领治河，数月工成。
时徐州芝麻李起兵据州城，因命宣为招讨使，率丁夫从伊苏复徐州。寻授宣淮南、淮北义兵都元帅，守马陵，调滕州镇御，且耕且战，以给军储。又移镇山东，田丰兵侵益都，宣子信，从察罕特穆尔援之，破田丰。复令宣与信掠其旁郡，遂据沂州，至是以兵入海州，据之。
戊午，吴徐达由瓠子角进兵攻兴化，克之，淮地悉平。
庚申，濠州李济以城降于吴。
先是韩政兵至濠，攻其水帘洞月城，又攻其西门，杀伤相当。城中拒守甚坚，政乃督顾时等以云梯、砲石四面攻城。时孙德崖已死，城中度不能支，济及知州马麟乃出降。
吴王尝曰： 濠州乃吾家乡，张士诚据之，我无家矣。 及复濠州，吴王甚悦。壬戌，遣人赍书谕宿州吏民，以 桑梓之邦，不忍遽兴师旅，尔等宜体予怀，毋为自绝。 
徐州守将、同知枢密院事陆聚，闻徐达已克淮安，以徐、宿二州诣达军降，王以聚为江淮行省参政，仍守徐州。
甲子，吴王发建康，往濠州省陵墓，命博士许存仁、起居注王祎等从行。遣使谕徐达曰： 闻元将珠展领马步兵万馀自柳滩渡入安丰，其部将漕运自陈州而南，给其馈饷。我庐州俞平章见驻师东正阳，修城守御，宜令遣兵巡逻，绝其粮道。安丰粮既不给，而珠展远来之军，野无所掠，与我军相持，师老力罢，尔宜选刘平章、薛参政部下骑卒五百，并庐州之兵，速与之战，一鼓可克也。不然，事机一失，为我后患。 达闻命，即统率马步舟师三万馀人进攻安丰。
丁卯，吴江淮行省参政、守徐州陆聚遣兵攻鱼台，下之，又遣兵取邳州。于是邳、萧、宿、迁、睢宁诸县皆降于吴。
吴王至濠州，念父母始葬时，礼有未备，议欲改葬，问博士许存仁等改葬典礼，对曰： 礼，改葬，易常服，用缌麻，葬毕除之。今当如其礼。 王怆然曰： 改葬虽有常礼，父母之恩，岂能尽报耶！ 命有司制素冠、白缨，衫、捴以粗布为之。王祎曰： 比缌为重矣。 王曰： 与其轻也宁重。 时有言改葬恐泄山川灵气，乃不复启葬，但增土以培其封。冢旁居民汪文、刘英，于王有旧，召至，慰抚之，令招致邻党二十家守冢，复其家。
戊辰，方国珍遣经历刘庸等贡金绮于吴。
濠州父老经济等谒见吴王，王与之宴，谓济等曰： 吾与诸父老不相见久矣。今还故乡，念父老、乡人遭罹兵难以来，未遂生息，吾甚悯焉。 济等曰： 久苦兵争，莫获宁居。今赖王威德，各得安息，乃复劳忧念。 王曰： 濠吾故乡，父母坟墓所在，岂得忘之！ 诸父老宴饮极欢，王又谓之曰： 诸父老皆吾故人，岂不欲朝夕相见，然吾不得久留此。父老归，宜教导子弟为善，立身孝弟，勤俭养生。乡有善人，由其有贤父兄也。 济等顿首谢。王又曰： 乡人耕稼交易，且令无远出。滨淮诸郡，尚有寇兵，恐为所钞掠。父老亦宜自爱，以乐高年。 于是济等皆欢醉而去。
辛未，吴左相国徐达克安丰。
初，达率师至安丰，分遣平章韩政等以兵扼其四门，昼夜攻之，不下，乃于东城龙尾坝潜穿其城二十馀丈，城坏，遂破之。实都、竹昌、左君弼皆出走，吴师追奔十馀里，获实都及裨将贲元帅而还，竹昌、左君弼并走汴梁。至日晡时，平章珠展率官军来援，政等复与战于南门外，大败之。珠展遁去，遣千户赵祥以兵追至颍，获其运船以归。遂置安丰卫，留指挥唐胜宗守之。
戊寅，吴王将还建康，谒辞墓，召汪文、刘英，赏以绮帛、米粟，曰： 此以报宿昔相念之德。 又谓诸父老曰： 乡县租赋，当令有司勿征。一二年间，当复来相见也。 
五月，甲申，吴王自濠州还至建康。
甲辰，以托克托布哈为御史大夫。
六月，壬子朔，汾州介休县地震。平遥县大雨雹。绍兴路山阴县卧龙山裂。
己未，命知枢密院事玛噜以兵守直沽，命河间盐运使拜珠、曹履亨抚谕沿海灶户，俾出征夫从玛噜征讨。
丙寅，诏： 英宗时谋为不轨之臣，其子孙或成丁者，可安置旧地，幼者随母居草地，终身不得入京城及不得授官，止许于本爱马应役。 
皇后索隆噶氏生日，百官进笺，皇后谕萨蓝托里等曰： 自世祖以来，正宫皇后寿日，不曾进笺，近年虽行，不合典故。 却之。
秋，七月，辛巳朔，日有食之。
徐沟县地震，介休县大水。
壬午，吴王遣使与库库特穆尔书曰： 曩者尹焕章来，随遣汪何报礼。窃意当此之时，博啰提精兵往云中，与京师密迩，其势必先挟天子。阁下恐在其号令中，故力与之竞，若归使者，必泄其谋，故留而不遣。今阁下不留心于北方，而复千里裹粮，远争江淮之利，是阁下弃我旧好而生新衅也。兵势既分，未免力弱。是以博啰虽无馀孽跳梁于西北，而凤翔、鹿台之兵合党而东出，俞宝拒战于乐安，王仁逃归于齐东，幽燕无腹心之托，若加以南面之兵，四面并起，当如之何？此皆中原将士来归者所说，岂不详于使臣复命之辞！足下拘留不遣，果何益哉？意者阁下不过欲挟天子令诸候，以效魏武终移汉祚；然魏武能使公孙康擒袁尚以服辽东，使马超疑韩遂以定关右，皇后、太子如在掌握中，方能抚定中原。阁下自度能垂绅搢笏，决此数事乎？恐皆出魏武下矣。倘能幡然改辙，续我旧好，还我使臣，救灾恤患，各保疆宇，则地利犹可守，后患犹可弭。如或不然，我则整舟楫，乘春水之便，命襄阳之师，经唐、邓之郊，北趋嵩、汝，以安陆、沔阳之兵，掠德安，向信、息，使濠、泗之将自陈、汝捣汴梁，徐，邳之军取济宁，淮安之师约王信海道舟师，会俞宝同入山东，加以张、李及天宝努腹心之疾，此时阁下之境，必至土崩瓦解。是拘使者之计，不足为利而反足以为害矣。惟阁下与众君子谋之，毋徒独断以贻后悔！ 
丙申，库库特穆尔遣硃珍、卢旺屯兵河中，遣关保、浩尔齐合兵渡河，会珠展、商暠，且约李思齐以攻张良弼。良弼遣子弟质于思齐，思齐与良弼拒守。关保等战不利，思齐请诏和解之。
丁未，吴王以淮东诸郡既平，遂议讨张士诚，召中书省及大都督府臣计之。右丞相李善长曰： 张氏宜讨久矣，然其势虽屡屈而兵力未衰，土沃民富，又多储积，恐难猝拔，宜俟隙而动。 王曰： 彼淫昏益盛，生衅不已，今不除之，终为后患。且彼疆域日促，长淮东北之地，皆为吾有，吾以胜师临之，何忧不拔！况彼败形已露，岂待观隙耶！ 左相国徐达曰： 张氏骄盈，暴殄奢侈，此天亡之时也。其所恃骁将如李伯升、吕珍之徒，皆龌龊不足数，徒拥兵众，为富贵之娱耳。其居中用事者，黄、蔡、叶三参军，皆迂阔书生，不知大计。臣奉主上威德，率精锐之师，声罪致讨，三吴可计日而定。 王喜，顾达曰： 诸人局于所见，独尔合吾意，事必济矣！ 于是命诸将简阅士卒，择日启行。
是月，太白经天者再。
八月，庚戌朔，吴拓建康城。
初，旧城西北控大江，东尽白下门，距钟山既阔远，而旧内在城中，因元南台为宫，稍卑隘。王乃命刘基等卜地，定作新宫于钟山之阳，在旧城东白下门之外二里许增筑新城，东北尽钟山之阳，延亘周围凡五十馀里。
壬子，吴王命中书左丞相徐达为大将军，平章常遇春为副将军，帅兵二十万伐张士诚。吴王御戟门，集诸将佐谕之曰： 卿等宜戒饬士卒，毋肆劫掠，毋妄杀戮，毋发丘垄，毋毁庐舍。闻张士诚母葬姑苏城外，慎勿侵毁其墓。 诸将皆再拜受命。遂为戒约军中事，命人给一纸。
将发，王问诸将曰： 尔等此行，用师孰先？ 遇春对曰： 逐枭者必覆其巢，去鼠者必熏其穴，此行当直捣苏州。苏州既破，其馀诸郡可不劳而下矣。 王曰： 不然，士诚起盐贩，与张天麟、潘元明等皆强梗之徒，相为手足。士诚苟穷促，天麟辈惧其俱毙，必并力救之。今不先分其势而遽攻功州，若天麟出湖州，元明出杭州，援兵四合，难以取胜。莫若出兵先攻湖州，使其疲于奔命。羽翼既披，然后移兵苏州，取之必矣。 遇春犹执前议，王作色曰： 攻湖州失利，吾自任之。若先攻苏州而失利，吾不汝贷也！ 遇春不敢复言。
王乃屏左右谓达、遇春曰： 吾欲遣熊天瑞从行，俾为吾反间。天瑞之降，非其本意，心常怏怏。适来之谋，戒诸将勿令天瑞知之，但云真捣苏州，天瑞知之，必叛从张氏以输此言，如此则堕吾计中矣。 
癸丑，达等帅诸军发龙江，辛酉，师至太湖。己巳，遇春击贼十诚兵于湖州港口，擒其将尹义、陈旺，遂次洞庭山。王闻之，喜曰： 胜可必矣！ 癸酉，进至湖州之毘山，又击败其将石清、汪海，擒之。士诚驻军湖上，不敢战而退。指挥熊天瑞果叛降于士诚。
甲戌，师至湖州之三坐桥，其右丞张天麟，分三路以拒吴师；参政黄宝当南路，院判陶子实当中路，天麟自当北路，同佥唐杰为后继。达率兵进攻之，有术者言今日不宜战，遇春怒曰： 两军相当，不战何待！ 于是达遣遇春攻宝，王弼攻天麟，达自中路攻子实，别遣骁将王国宝率长枪军直扼其城。遇春与宝战，宝败走，欲入城，城下吊桥已断，不得入，复还力战，被擒。天麟、子实皆不敢战，敛兵而退。士诚又遣司徒李伯升来援，由荻港潜入城，吴军复四面围之，伯升及天麟闭门拒守。达遣国宝攻其西门，自以大军继之，子实及同佥余得全、院判张得义出战，复败走。
士诚又遣平章硃暹、王晟、同佥戴茂、吕珍、院判李茂及其所称五太子者率兵六万来援，号二十万，屯城东之旧馆，筑五寨自固。达与遇春、汤和等分兵营于东迁镇南姑嫂桥，连筑十垒，以绝旧馆之援。李茂、唐杰、李成惧不敌，皆遁去。士诚婿潘元绍，时驻兵于乌镇之东，为珍等声援，吴师乘夜击之，元绍亦遁，遂填塞沟港，绝其粮道。元绍，元明之弟也。士诚知事急，乃亲率兵来援，达等与战于皁林之野，又败之。
戊寅，以李国凤为中书左丞，陈友定为福建行省平章政事。
陈友定以农家子起佣伍，目不知书，至是尽有福建八郡之地。数招致文学知名士如闽县郑定、庐州王翰之属，留置幕府，友定遂粗涉文史。然颇任威福，所属违令者，辄承制诛窜不绝。漳州守将罗良，心不平，以书责之曰： 郡县者，国家之土地；官司者，入主之臣役；而隄廪者，朝廷之外府也。今足下视郡县如家室，驱官僚如圉仆，擅隄廪如私藏，名虽报国，实有鹰扬跋扈之心，不知足下欲为郭子仪乎，抑为曹孟德乎？ 友定怒，竟以兵诛良。而福清宣慰使陈瑞孙，崇安令孔楷，建阳人詹翰，拒友定不从，皆被杀，于是友定威震八闽，然事朝廷未尝失臣节，岁运粮数十万至大都，海道辽远，至者常十三四。帝嘉之，下诏褒美。
九月，己卯朔，张士诚复遣其同佥徐志坚，以轻舟出东迁镇觇吴师，欲攻姑嫂桥，常遇春与之战。会大风雨，天晦甚，遇春令勇士乘划船数百突击之，复破其兵，擒志坚。
甲申，李思齐兵下盐井，获川贼余继隆，诛之。礼部待郎满尚宾，吏部待郎温都尔罕，自凤翔还京师。
先是尚宾等持诏谕思齐开通川蜀道路，思齐方兵争，不奉诏，尚宾等留凤翔一年，至是始还。
丙戌，以方国珍为江浙行省左丞相，弟国瑛、国珉，侄明善，并为江浙行省平章政事。
初，国珍虽以三郡献于吴，实未纳土，特欲假借声援以拒朝廷。及帝屡加命，国珍益骄横，终不肯奉正朔。
乙未，吴王命硃文忠帅师攻杭州，谕之曰： 徐达等攻苏州，张士诚必聚兵以拒。今命尔攻杭州，是掣制之也。我师或冲其东，或击其西，使彼疲于应战，其中必有自溃者。尔往，宜慎方略。 
己亥，以中书平章政事实勒们为御史大夫。
明升遣使聘于吴，使者自言其国之险固与富饶，吴王笑曰： 蜀人不以修德保民为本，而恃其险且富，非为国长久之道。且自用兵以来，商贾路绝，而乃称富饶，此岂自天而降耶？ 使者退，王因语待臣曰： 吾平生务实，不尚浮伪。此人不能称述其主之善，而但夸其国之险固，失奉使之道矣，吾尝遣使四方，戒其谨于言语，勿为夸大，恐取笑于人。如蜀使者之谬妄，当以为戒也。 
辛丑，孛星见东北方。
乙巳，吴左丞廖永忠，参政薛显，将游军驻湖州这德清，遂取之，获船四十艘，擒其院判钟正及叛将晋德成。
张士诚自徐志坚败，甚惧，遣其右丞徐义至旧馆觇形势，吴常遇春以兵扼其归路，义不得出，乃阴遣人约张士信出兵，与旧馆兵合战，士诚又遣赤龙船亲兵援之，义始得脱，与潘元绍率赤龙船兵屯于平望，别乘小舟潜至乌镇，欲援旧馆。遇春由别港追袭之，至平望，纵火焚其赤龙船，众军散走。自是旧馆援绝，馈饷不继，多出降者。
吴湖广参政杨璟，命指挥副使张胜宗讨湘乡易华，斩之。
周文贵复攻掠辰州诸郡，吴王命杨璟、张彬等分兵进讨。
丙午，吴遣参政蔡哲报聘于蜀。
冬，十月，辛亥朔，吴徐达以所获张士诚将士徇于湖州城下，城中大震。
壬子，吴常遇春兵攻乌镇，徐义、潘元绍等拒战不胜，复退走。遇春追至升山，攻破其平章王晟陆寨，馀军奔入旧馆之东壁，其同佥戴茂乞降。是夕，晟亦降。
朝命屡促库库特穆尔南征，甲子，库库不得已，遣其弟托因特穆尔及部将摩该驻兵济宁、邹县等处，名为保障山东，且以塞南军入北之路，复命朝廷曰： 此为肃清江淮张本也。 
吴硃文忠率指挥硃亮祖、耿天璧攻桐庐，降其将戴元帅，复遣袁洪、孙虎略富阳，擒其同佥李天禄，遂合兵围馀杭。
戊寅，吴徐达复攻升山水寨，顾时引数舟绕张士诚兵船，船上人俯视而笑。时觉其懈，率壮士数人跃入其舟，大呼奋击，馀兵竞进薄之。士诚五太子盛兵来援，常遇春稍却，薛显率舟师直前奋击，烧其船，众大败，五太子及硃暹、吕珍等以旧馆降，得兵六万人。遇春谓显曰： 今日之战，将军之力居多，吾固不如也。 五太子者，士诚养子也，本姓梁，短小精悍，能平地跃起丈馀，善没水，硃暹、吕珍亦善战，士诚倚之；至是皆降，士诚为之夺气。
十一月，甲申，吴徐达遣冯国珍以降将吕珍、王晟等徇湖广城下，谕其司徒李伯升出降。伯升在城上呼曰： 张太尉养我厚，我不忍背之。 抽刀欲自杀，为左右抱持，不得死。左右语伯升曰： 援绝势孤，久困城中，不如降。 伯升俯手不能言。张天麟等以城降，伯升亦遂降。
吴参政胡德济讨诸暨斗岩山寨，平之。
己丑，吴徐达既下湖州，即引兵向苏州。至南浔，张士诚无帅王胜降。辛卯，至吴江州，围其城，参政李福、知州杨彝降。
吴硃文忠攻馀杭，下之。
先是文忠兵至馀杭，遣人语谢五曰： 尔兄以李梦庚小隙，归于张氏。今若来降，可保不死，且享富贵。 谢五答曰： 我诚误计，若保我以不死，我即降耳。 文忠许之，乃与弟、侄五人出降。
文忠遂趋杭州，未至，张士诚平章潘元明惧，遣员外郎方彝诣军门请纳款，文忠曰： 吾兵适至此，胜负未分而遽约降，无乃计太早乎？ 对曰： 此城百万生灵所系，今天兵如雷霆，当之者无不摧破，若军至城下，欲降恐无及，故使先来请命。 文忠留之宿。明日，遣还报，而驻兵以待，元明即日献图籍。文忠至杭州，元明等奉士诚所授诸印，并执蒋英、刘震出降，伏谒道左，以女乐导迎，文忠麾去之，止壁丽谯，下令曰： 擅入民居者死！ 一卒借民釜，立斩以徇，城中贴然。得兵三万，粮二十万，执元平章努都长寿等，与蒋英、刘震皆送建康。
元明，泰州人，初与张士诚俱起盐徒。官军围高邮，士诚与十八人突围出走，元明及李伯升、吕珍与焉。三人相继以城降，士诚由是势益孤。
先是吴征儒士熊鼎、硃梦炎等至建康，王命纂修公子书及务农、技艺、商贾书，谓之曰： 公卿贵人子弟，虽读书多，不能通晓奥义，不若集古之忠良、奸恶事实，以恒辞解之，使观者易晓。他日纵学无成，亦知古人行事，可以劝戒。其民间农工商贾子弟，亦多不知读书，宜以其所当务者直词详说，作务农、技艺、商贾书，使之通知大义，可以化民成俗。 至是书成，赐鼎等白金人五十两及衣、帽、靴、袜等物。
庚子，张士诚同佥李思忠等，以绍兴路降于吴，吴命驸马都尉王恭、千户陈清、李遇守之。
吴左丞华云龙率兵攻嘉兴，张士诚将宋兴以城降。
壬寅，吴大将军徐达等兵至苏州城南鲇鱼口，击张士诚将窦义，走之。康茂才至尹山桥，遇士诚兵，又击败之，焚其官渡战船千馀艘及积聚甚众，达遂进兵围其城。达军葑门，常遇春军虎丘，郭兴军娄门，华云龙军胥门，汤和军阊门，王弼军盘门，张温军西门，康茂才军北门，耿炳文军城东北，仇成军城西南，何文辉军西北，四面筑长围困之。又架木塔与城中浮图对，筑台三层，下瞰城中，名日敌楼，每层施弓弩、火铳于其上，又设襄阳砲以击之，城中震恐。
有杨茂者，无锡莫天祐部将也，善没水。无祐潜令入苏州与士诚相闻，逻卒获之于阊门水栅旁，送达军，达释而用之。时苏州城坚不可破，天祐又阻兵无锡，为士诚声援。达因纵茂出入往来，因得其彼此所遗蜡丸书，悉知士诚、天祐虚实，而攻围之计益备。
达时督兵攻娄门，士诚出兵拒战，吴武德卫指挥茅城战死。
甲辰，元平章努都长寿等至建康，吴王以其朝臣，命有司给廪饩，归之于朝，而诛蒋英于市，以潘元明金城归降，民不受锋镝，仍授平章，其官属皆守旧职，从硃文忠节制。旋授文忠江浙行省平章政事，复姓李氏。
十二月，乙卯朔，永宁县贼饶一等作乱，吴指挥毕荣讨之，擒其元帅王子华，馀党悉平。陈友定将建宁阮德柔遣使纳款。
吴廖永忠沉小明王于瓜步。小明王自居滁州，至是来建康，为永忠所害。
吴群臣上言： 一代之兴，必有一代之制。今新城既建，宫阙制度，亦宜早定。 王以国之所重，莫先庙社，遂定议，以明年为吴元年，命有司营建庙社，立宫室。甲子，王亲祀山川之神，告以工事。己巳，典营缮者以宫室图来进，王见其有雕琢奇丽者即去之。
庚午，蒲城洛水和顺崖崩。
是岁，监察御史圣努额森、察图实哩等言： 昔奸邪构害丞相托克托，以致临敌易将，我国家兵机不振从此始，钱粮之耗从此始，生民涂炭从此始，盗贼纵横从此始。设使托克托不死，安得天下有今日之乱哉？乞封一字王爵，定谥及加功臣之号。 朝廷皆是其言，以时方多故，未及报而国亡。
○顺帝至正二十七年（丁未，一三六七年）
春，正月，癸巳朔，吴王始称吴元年。
乙未，绛州夜闻天鼓鸣，将旦复鸣，其声如空中战斗者。
戊戌，吴王谓中书省臣曰： 吾昔在军中乏粮，空腹出战，归得一食，虽甚粗粝，食之甚甘。今尊居民上，饮食丰美，未尝忘之。况吾民居于田野，所业有限，而又供需百出，岂不重困！ 于是免太平府租赋二年，应天、宣城等处租赋一年。
吴戴德等兵至沅州，围其城，凡六日，守将李兴祖出降。兴祖，即李胜也。
庚子，松江府、嘉定州守臣王立忠等诣吴徐达军降。
辛丑，吴王谓中书省臣曰： 古人祝颂其君，皆寓警戒之意。适观群下所进笺文，颂美之词过多，规戒之言未见，殊非古者君臣相告以诚之道。今后笺文，只令平实，勿以虚辞为美也。 
甲辰，吴王遣使与库库特穆尔书，责其拘使不还之罪，且讽之以关中张、李及俞宝、王信生衅可虞。又曰： 若能遣汪何、钱桢等还，岂惟不失前盟，亦可取信天下。不然，是又开我南方之兵，为彼后时之战，阁下虽深谋如莽、操，诡计如懿、温，英雄满前，何以取生！古云： 攻被天下，守之以逊；富有天下，守之以谦。 况其为臣者乎？阁下其深思之。 
库库特穆尔与关中构兵，互相胜负，终不解。帝又下诏和解之，库库戕杀诏使。是月，李思齐、张良弼、图鲁卜自会于含元殿基，推思齐为盟主，同拒库库之师。
二月，丁未朔，库库特穆尔遣左丞李二以徐州兵驻陵子村，吴参政陆聚令指挥傅友德御之。友德度兵寡不敌，遂坚壁，詷其出掠，以二千人溯河至吕梁登陆击之，刺其骁将韩乙，馀众败去。友德度李二必益兵复至，亟还城，开门而阵于野，卧戈以待，约闻鼓声则起。二果至，鸣鼓，士跃起，冲其前锋，众大溃，多溺死，遂擒二。友德旋进江淮行省参知政事。
壬子，茗洋降贼周瑞卿叛，吴浙东按察佥事章溢，遣其子元帅存道合平阳、瑞安总制孙安兵讨之，斩瑞卿，获其党六十馀人。
吴置两浙都转运盐司于杭州，设场三十六。
乙卯，吴王闻陵子村之捷，谓都督府臣曰： 此盖库库之游兵，故以此饵我，使我将骄兵惰，掩吾不备。古人之戒，正在于此。善战者知彼知己，察于未形，可语安丰、六安、临濠、徐、邳守将，严为之备。 
庚申，以七十为中书平章政事，伊噜布哈为御史大夫。
乙丑，以詹事伊噜特穆尔为御史大夫。
吴王遣使陈州，以书招左丞左君弼降，曰： 足下垂白之母，糟糠之妻，天各一方，度日如岁。足下纵不以妻子为念，何忍忘情于老亲哉！ 君弼得书，犹豫不能决，王乃遣归其母。
吴陆聚遣兵攻宿州，擒其佥院刑瑞。
丁卯，江西行省遣兵会湖广行省千户徐兴攻平江濑寨，伪镇抚杨五以寨降。
三月，丁丑朔，库库特穆尔遣兵屯滕州以御王信。
吴参政蔡哲自蜀归，具言蜀自明玉珍丧后，明升暗弱，群下擅权，因图其所经山川厄塞之处以献。
戊子，思、沅两界军民安抚使黄元明，以其地内附于吴。
丁酉，吴下令设文武科取士，令曰： 应文举者，察之言行以观其德，考之经术以观其业，试之书算骑射以观其能，策以经史时务以观其政事。应武举者，先之以谋略，次之以武艺，俱求实效，不尚虚文。然此二者，必三年有成，在司预为劝谕，俟开举之岁，充贡京师。 
沂州流民千馀家，还灵壁、虹县复业，王信追至宿迁，杀之，因大掠而还；馀民走入两县境上乞食，吴王闻而悯之曰： 王信不仁甚矣，民虽死，其如天道何！ 乃遣人赈济之。
吴以黔阳县前元帅蒋节为靖州安抚使，俾讨平山寨，且耕且守，从参军詹允亨言也。
吴参政杨璟进兵取澧州石门县，故陈友谅守将邓义亨率众降。
夏，四月，丙午朔，吴上海县民钱鹤皋作乱，据松江府，徐达遣骁骑卫指挥葛俊讨平之。
初，王立中以城降，达就令守府事，即而王命荀玉珍代之。未几，达檄各府验民田，征砖甃城。鹤皋不奉令，号于众以倡乱，众皆从之，遂结张士诚故元帅府副使韩夏秦、施仁济，聚众至三万馀人，攻府治，通判赵儆仓猝不能敌，同妻子赴水死，玉珍弃城走，贼追杀之，鹤皋自称行省左丞，署旗以元字，刻砖为印，伪署官署，令其子遵义率小舟数千走苏州，欲归士诚以求援。至是达遣俊讨之，兵至连湖荡，望见遵义所率众皆操农器，知其无能为也，乃于荡东西连发十馀砲，贼皆惊溃，溺死者不可胜计。兵及松江城，鹤皋闭门拒守，俊攻下之，获鹤皋，槛送大将军，斩之。施仁济等脱走，率其党五千馀人突入嘉兴府，劫库藏军需而出。海宁卫指挥孙虎等率兵追击，悉擒之。
壬子，吴王谕起居注詹同曰： 国史贵直笔，善恶皆当书之。昔唐太宗观史，虽失大体，然命直书建成之事，是欲以公天下也。朕平日言行是非善恶，汝等皆当直书，不宜隐讳，使后世观之，不失其实。 
己未，方国珍既入贡于吴，复阴泛海，北通库库特穆尔，南交陈友定。吴师伐苏州，国珍拥兵觇胜败为叛服计。王以国珍反覆，以书数其十二过，且谕之曰： 尔能深烛成败，高览远虑，自求多福，尚可图也。 国珍得书不报。
丁卯，吴江浙行省平章李文忠，言嘉兴、海宁、海盐等沿海州县，皆边防之所，宜设兵镇守，王命文忠调兵戌之。
吴潭州卫遣兵攻易华馀党所据山寨，克之。
五月，丙子朔，白气二道亘天。
戊寅，以空名宣敕遗福建行省，命平章库春、陈友定同验有功者给之。
辛巳，大同陨霜杀麦。
癸未，福建行宣政院以废寺钱粮由海道送京师。
乙酉，以鄂勒哲特穆尔为中书右丞相，辞以老病，不许。
己丑，吴湖广行省遣兵讨平江花阳山寨，克之。
辛卯，以知枢密院事实勒们为岭北行省左丞相，提调分通政院。
己亥，以谙达布为中书平章政事。
吴王以天久不雨，日减膳素食，仍下令免徐、宿、濠、泗、襄阳、安陆等郡税粮三年。
辛丑，库库特穆尔定拟其所属官员二千六百一十人，从之。
是月，山东地震，雨白氂。
李思齐遣张良弼部将郭廉等守黄连寨，库库特穆尔部将关保、浩尔齐、商暠、珠展引兵拔其寨，谦走。
六月，丙午朔，日有食之，昼晦。
苏州围久不下，吴王以书遗张士诚，劝以全身保族，如汉窦融、宋钱俶故事，士诚不报。
己酉，士诚欲突围决战，觇城左方，见军阵严整，不敢犯，乃遣徐义、潘元绍潜出西门，欲掩袭吴军。转至阊门，将奔常遇春营，遇春觉其至，分兵北濠，截其兵后，遣军与战，良久未决，士诚复遣其参政黄哈喇巴图率兵千馀人助之，自出兵山塘为援。塘路狭塞不可进，麾令稍却。遇春抚王弼背曰： 军中以尔为猛将，能为我取此乎？ 弼曰： 诺。 即驰铁骑，挥双刀往击之，敌众小却，遇春因率众乘之，士诚兵大败，人马溺死沙盆潭甚众。士诚有勇胜军，号十条龙者，皆善为盗者也，士诚每厚赐之，令被银铠、锦衣，将其众出入阵中，人不能测，是日亦败，溺死万里桥下。士诚马惊坠水，几不救，肩舆入城，计忽忽无所出。
时降将李伯升知士诚势迫，欲说令归命，乃遣客诣士诚告急，士诚召之入，曰： 尔欲何言？ 客曰： 吾言为公兴亡祸福之计，愿公安意听之。 士诚曰： 何如？ 客曰： 公知天数乎？昔项羽喑呜叱咤，百战百胜，卒败死垓下，天下归于汉。何则？此天数也。公初以十八人入高邮，元兵百万围之，死在朝夕。一旦元兵溃乱，公遂提孤军乘胜攻击，东据三吴，有地千里，甲士数十万，南面称孤，此项羽之势也。诚能于此时不忘高邮之厄，苦心劳志，收召豪杰，度其才能，任以职事，抚人民，练兵马，御将帅，有功者赏，无功者罚，使号令严明，百姓乐附，非直能保三吴，天下可取也。 士诚曰： 足下此时不言，今复何及！ 客曰： 吾此时虽有言，亦不得闻也。何则？公之子弟、亲戚、将帅，罗列中外，美衣玉食，歌童舞女，日夕酣宴，提兵者自以为韩、白，谋画者自以为萧、曹，傲然视天下不复有人。当此之时，公深居内殿，败一军不知，失一地不闻，纵知亦弗问，故沦胥至今日。 士诚曰： 吾亦深憾无及。今当何如？ 客曰： 吾有一策，恐公不能从也。 士诚曰： 不过死耳！ 客曰： 死而有益于国家，有利于子孙，死固当；不然，徒自苦耳。且公不闻陈友谅乎？以锐师百万，与江左之兵战于鄱湖，友谅举火欲烧江左之船，天乃反风而焚之，友谅兵败身丧。何则？天命所在，人力无如之何。今公恃湖州援，湖州失；嘉兴援，嘉兴失；杭州援，杭州失；而独守此尺寸之地，誓以死拒，吾恐势极患生，变从中起，公欲死不得，生无所归也。故吾为公计，莫如顺天之命，自求多福，遣一介之使，疾走金陵，陈公所以归义救民之意，开城门，幅巾待命，亦不失为万户候，况曾许以窦融、钱俶故事耶？且公之地，臂如博者得人之物而复失之，何损！ 士诚俯首沈虑良久，曰： 足下且休，侍我熟思之。 然卒狐疑莫能决。
壬子，士诚复率兵突出西门索战，锋甚锐，遇春御之，兵少却。士诚弟士信方在城楼上督战，忽大呼曰： 军士疲矣，且止！ 遂鸣金收军，遇春乘势掩击，大破之。追至城下，攻之益急，复筑垒绕其城，自是士诚不复得出矣。
时徐达令四十八卫将士，每卫制襄阳砲架五座，它砲架各五十馀座，昼夜砲声不绝。士信张幕城上，踞银椅，与参政谢节等会食，左右方进桃，未及尝，飞砲碎其首而死。
丁巳，皇太子寝殿后新甃井中有龙出，光焰烁人，宫人震慑仆地。又长庆寺有龙缠绕槐树飞去，树皮皆剥。
壬戌，库库特穆尔部将李守道降于吴，呈王命馆之于会同馆。
丁卯，沂州山崩。
戊辰，大雨，吴群臣请复膳，王曰： 虽雨，伤禾已多，其免民今年田租。 
癸酉，吴王命： 自今凡朝贺不用女乐。 
吴杀前使臣户部尚书张昶。
昶既被留为参知政事，外示诚款，内怀阴计，与杨宪、胡惟庸等皆相善。昶有才辩，智识明敏，熟于前代典故，凡江左建置制度多出其手，裁决如流，事无停滞。昶自以奉使被羁，心不忘北归，阴使人上书颂功德，劝吴王及时行乐。王以语刘基曰： 是欲为赵高也。 基曰： 然，必有使之者。 王不欲穷治，但斥之，焚其书。后复劝王重刑法，破兼并之家，多陈厉民之术，欲吴失人心，阴为北方计。王皆不听。
时帝谓昶已死，且擢用其子。吴遣杭州所获平章努都长寿北归朝，昶乃阴奉表于帝，且寓书其子询存亡。会昶卧病，杨宪往候，丁昶卧内得书稿，奏之，王命大都督府按书，昶书八字于牍曰： 身在江南，心思塞北。 王始惜其才，犹欲活之。及见其所书牍词，曰： 彼意决矣。 遂杀之。
是月，知枢密院事寿安，奉空名宣敕与侯巴延达世，令其以兵援库库特穆尔。时李思齐据长安，与商暠拒战，侯巴延达世进兵攻长安，秦州守将萧公达降于思齐。思齐知关保等兵退，遣蔡琳等破其营，侯巴延达世奔溃。
库库特穆尔增兵入关，日求决战。李思齐、张良弼等军颇不支，使人求助于朝廷，朝廷因遣左丞袁涣及知院安定臣、中丞明托特穆尔传旨，令两家罢攻，各率所部共清江淮，孙翥进密计于库库曰： 我西事功垂成，不可误听息兵之旨。且袁涣贪人也，此非其本意，可令在京藏吏私贿其家，则涣必助我，而西事可成也。 库库如其计，涣果私布意于库库曰： 不除张、李、终为丞相后患。 于是攻张、李益急。
