起玄黓执徐七月，尽昭阳大荒落十二月，凡一年有奇。
◎至正十二年
秋，七月，庚辰，徐寿辉将项普略，引兵自徽、饶犯昱岭关，攻杭州。城中仓猝无备，参政樊执敬，遽上马率众出，中途与贼遇，射死贼四人，贼逐之，复射死三人，已而贼来益众，填咽街巷，且纵火，众皆溃去。贼呼执敬降，执敬怒叱之曰： 逆贼，守关吏不谨，汝得至此，恨不碎汝万段，何谓降邪！ 乃奋力斫贼，因中创死。仆田也先驰救之，亦中枪死。
时董抟霄从江浙平章嘉珲征安丰，乘胜攻濠州，会朝廷命移军援江南，遂渡江至德清，而杭州已陷。嘉珲问计，抟霄曰： 贼见杭州子女玉帛必纵掠，不暇为备，宜急攻之。今欲退保湖州，设贼乘锐趣京口，则江南不可为矣。 嘉珲犹豫未决，诸将亦难其行。抟霄正色曰： 江浙，相君方面，既陷而及今不取，谁任其咎！ 复拔剑顾诸将曰： 诸君荷国厚恩，而临难苟免。今相君在是，敢有慢令者斩！ 遂进兵薄杭州。贼迎敌至盐桥，抟霄麾壮士突前，诸将相继夹击，凡七战，追杀至清河坊。贼奔接待寺，塞其门而焚之，贼皆死，遂复杭州，馀杭、武康、德清次第以平，抟霄亦受代去。
贼之入城也，伪帅项葵、杨苏，一屯明庆寺，一屯北关门妙行寺，称弥勒佛出世以惑众，不杀不淫，招民投附者，注姓名于籍，库中金帛，悉辇以去。平章嘉珲自湖州统军还，举火焚城，残伤殆尽，诛附贼充伪职者范县尹等，里豪施尊礼、顾八迎敌官军，剐于市，家产并没入官；省都事以下，坐失守城池，罢黜不叙；省官复任如故。
贼复自昱岭关寇於潜，行省乃假抟霄为参知政事，复提兵讨之。抟霄即日引兵至临安新溪，新溪为入杭要路，分兵守之，而以大军进至叫口，及虎槛，遇贼，皆大破之，追击至於潜，遂复其县治，既又复昌化及昱岭关，降贼将潘大间二千人。贼又有犯千秋关者，抟霄还军守於潜，而贼兵大至，焚倚郭庐舍。抟霄按军不动，左右请出兵，抟霄曰： 未也。 遣人执白旗登山望贼，约曰： 贼以我为怯，必少懈，伺其有隙，则麾所执旗。 又伏兵城外，皆授以火砲，复约曰： 见旗动，砲即发。 已而旗动砲发，兵尽出，斩首数千级，遂复千秋关。
未几，贼复攻独松、百丈、幽岭三关，抟霄乃先以兵守多溪，多溪，三关要路也。既又分为三军，一出独松，一出百丈，一出幽岭，然后会兵捣贼巢，遂乘胜复安吉。贼帅梅元等来降，且言复有帅十一人欲降者，即遣偏将余思忠至贼寨谕之。贼皆入暗室潜议，思忠持火投入室内，拔剑语众曰： 元帅命我来活汝，汝复何议！ 已而火起，焚其寨，叱贼党散去，而引贼帅来降。明日，进兵广德，克之。
时蕲、饶诸贼复犯徽州，贼中有道士，能作十二里雾，抟霄引兵击之。已而妖雾开豁，诸伏兵皆起，贼大溃，斩首数万级，擒道士，焚其妖书而斩之，徽州遂平。
辛巳，命通政院使达尔玛实哩与枢密副使图沁布哈讨徐州贼，给敕牒三十道以赏功。
己丑，湘乡贼陷宝庆路，丁酉，湖南元帅副使小云实哈雅率兵复之。
托克托为相，讳言兵乱，哈玛尔从而媒蘖其短，帝怒，召托克托责之曰： 汝尝言天下太平无事，今红军一宇内，丞相以何策待之？ 托克托汗流夹背。庚寅，自乞督军讨徐州，许之。兵部尚书穆尔哈玛穆特等言： 大臣，天子之股肱，中书，庶政之根本，不可一日离。请留托克托以弼亮天工，庶内外有兼治之宜。 不报。遂诏托克托以达尔罕、太傅、右丞相分省于外，总制诸路军马，爵赏诛杀，悉听便宜行事。
是月，徐寿辉将王善、康寿四、江二蛮等陷福安、宁德等县。
八月，癸卯，方国珍率其众攻台州，浙东元帅页特密实、福建元帅赫迪尔击退之。
甲辰，以同知枢密院事哈玛尔为中书添设右丞。
丁未，日本国白高丽贼过海剽掠，身称岛民，高丽国王合巴延特穆尔调兵剿捕之。
己酉，命知枢密院事耀珠、中书平章政事绰思戬、额楚克达噜噶齐福寿，并从托克托出师徐州。丁卯，托克托发京师。
安陆贼将俞君正，复陷荆门州，知州聂炳死之。荆门之初陷也，炳出募民兵，得众七万，复州城。既而君正复来攻，炳率孤军昼夜血战，援绝，城复陷，为贼所执，极口骂不绝，贼以刀抉其齿尽，乃支解之。炳，江夏人也。
贼将党仲达陷岳州。
九月，乙亥，俞君正复陷中兴，耀珠率兵与战于楼台，败绩，奔松滋。本路判官上都统兵出击之，既而东门失守，上都仓皇反斗，被执，大骂，贼刳其腹而死。
己卯，监察御史及河南分御史台、行枢密院、廉访司等官，交章言额森特穆尔出征河南功绩，帝从其言，赐额森特穆尔金系腰及金银钞币。
癸未，中兴义士范中，偕荆门僧李智率义兵复中兴路，俞君正败走，龙镇卫指挥使谙都刺哈曼领兵入城，耀珠自松滋还，屯兵于石马。
乙酉，托克托至徐州，有淮东元帅逯善之者，言官军不习水土，宜募场下盐丁，可使攻城，乃以礼部郎中逯曾为淮南宣慰使，领征讨事，募濒海盐丁五千人从征徐州。又有淮东豪民王宣者，言盐丁本野夫，不如募市中趫勇便捷者可用，托克托复从之。前后各得三万人，皆黄衣黄帽，号曰黄军。
托克托知城有必克之势，辛卯，下令攻其西门。贼出战，以铁翎箭射其马首，托克托不为动，麾军奋击之，大皮其众，入其郛。明日，大兵四集，亟攻之，城坚，不可猝拔，托克托用宣政院参议伊苏计，以巨石为砲，昼夜攻之不息。贼不能支，城破，芝麻李遁，获其黄伞、旗、鼓，烧其积聚，追擒其千户数十人，遂屠其城。
帝遣中书平章政事布哈等，即军中命托克托为太师，依前右丞相，趣还朝，而以枢密院同知图济等进师平颍、亳。师旋，赐上尊、珠衣、白金宝鞍，皇太子锡燕于私第。是役也，托克托以得芝麻李奏功，及班师后，伊彻察喇代之，月馀始获芝麻李，械送京师，托克托密令人就雄州杀之。
己亥，贼攻辰州，达噜噶齐和尚击走之。
是月，帝至自上都。
蕲、黄贼陷湖州、常州。
徐州既平，彭大、赵君用率芝麻李馀党奔濠州，托克托命贾鲁追击之。
孙德崖等与郭子兴不协，互相猜防，会彭、赵奔濠州，德崖纳之。二人本以穷蹙来奔，德崖与子兴反屈己下之，事皆禀命，遂为所制。彭大颇有智数，揽权专决，君用唯唯而已。子兴礼彭大而易君用，君用衔之，德崖等遂与君用谋，伺子兴出，执之通衢，械于孙氏，将杀之。硃元璋时在淮北，闻难亟归，念子兴素厚彭而薄赵，祸必赵发，非彭不可解，乃与子兴子往诉于彭大，彭大怒曰： 我在此，谁敢尔！ 即命左右呼兵以出，元璋亦被甲持短兵与俱，至孙氏家，围其宅，发屋破械，使人负子兴以归，子兴遂得免。
江西行省平章政事桑节，受命出师湖广，行至江东，更令守江州。
时江州已陷，赵普胜、周驴等据池阳，太平官军止有三百人。贼号百万，众皆走，桑节曰： 畏贼而逃，非勇也；坐而待攻，非智也。汝等皆有妻子、财物，纵逃，其可免乎？ 乃贷富人钱，募人为兵。先是行台募兵，人给百五十千，无应者；至是桑节募兵，人五十千，众争赴之，一日得三千人。乃具舟楫直趋铜陵，克之，又破贼白马湾。贼败走，分兵蹑之。抵白湄，贼穷急，回拒官军，官军乘胜奋击，贼尽殪，擒周驴，夺船六百艘，军声大振，遂复池州。乃命诸将分道讨贼，复石埭诸县。贼复来攻，命王惟恭列阵待之。锋始交，出小舰从旁横击，大破走之，进据清水湾。伺者告贼舰至自上流，顺风举帆，众且数十倍，诸将失色，桑节曰： 无伤也，风势盛，彼仓猝必不得泊。但伏横港中，偃旗以待，俟过而击之，无不胜矣。 风怒水驶，贼奄忽而过，乃命举旗张帆，鼓噪攻之，官军殊死战，风反为我用，又大破之。时贼久围安庆，捷闻，遽烧营走。进复湖口县，克江州，留兵守之。命王惟恭栅小孤山，而桑节自据鄱阳口，缀江湖要冲，以图恢复。
时湖广已陷，江西被围，淮、浙亦多故，卒无援之者。日久，粮益乏，士卒咸困。或曰： 东南完实，盍因粮以图再举乎？ 桑节曰： 吾受命守江西，必死于此。 众莫敢复言。顷有贼乘大船四集来攻，取蒹苇编为大筏，塞上下流，火之。官军力战，众死且尽，桑节之从子拜布哈与亲兵数十人死之。桑节犹坚坐不动，贼发矢射桑节，乃昏仆。贼素闻桑节名，不忍害，舁置密室中，至旦乃苏。贼罗拜，争馈以食，桑节斥之，遂不复食，凡七日，乃自力而起，北面再拜曰： 臣力竭矣！ 遂绝。桑节为人，公廉明决，在军中，能与将士同甘苦，以忠义感激人心，故能以少击众，得人死力云。
冬，十月，霍山崩。前三日，山如雷鸣，禽兽惊散，陨石数里。
是月，蕲、黄贼陷江阴州。州大姓许普与其子如章，聚恶少，资以饮食，贼四散抄掠，诱使深入，殪而埋之。战于城北之祥符寺，父子皆死。
十一月，乙亥，以桑节为江西行省平章政事，出师湖广，时犹未闻桑节死事也。
丙子，中书省臣请为托克托立《徐州平寇碑》及加封王爵。
癸未，命江浙行省右丞特里特穆尔总兵讨方国珍。
是月，蕲、黄贼番众寇安庆，水陆并进。上万户蒙古绰斯连破之，轻舟追北，中流矢，卒。
十二月，辛亥，诏以杭、常、湖、信、广德诸路皆已克复，赦诖误者，蠲其夏税、秋粮，命有司抚恤其民。
癸亥，托克托言京畿近地水利，召募江南人耕种，岁可得粟麦百万馀石，不烦海运而京师足食，帝曰： 此事有利于国家，其议行之。 
是月，贾鲁以兵围濠州。
先是中书左司郎中田本初言： 江南漕运不至，宜垦内地课种。昔渔阳太守张堪种稻八百馀顷，今其迹尚存，可举行之。 于是起山东益都、般阳等十三路农民种之，秋收课，所得不偿其所费。是岁，农民皆罢散，乃复立都水庸田司于汴梁，掌种植之事。
以察罕特穆尔为汝宁府达噜噶齐。察罕特穆尔者，系出北庭，其祖父徙河南，为颍州沈丘人。察罕特穆尔幼笃学，尝应进士举，有时名，身长七尺，修眉覆目，左颊有三毛，怒则毛皆直指，居常慨然有大志，及汝、颍盗发，乃奋义起兵，沈丘子弟愿从者数百人，与信阳州罗山人李思齐同设奇计，袭破罗山县。事闻，授察罕特穆尔汝宁府达噜噶齐，思齐知府事。于是所在义士俱将兵来会，得万人，自成一军，屯沈丘，数与贼战，辄克捷。
改淮东宣慰司为都元帅府，移治淮西，起余阙为宣慰副使，佥府事，分兵守安庆。
时南北音问隔绝，兵食俱乏，阙抵官十日而寇至，拒却之。乃集有司，与诸将议屯田战守计，环境筑堡寨，选精甲外捍，而耕稼于中，属县灊山八社，土襄沃饶，悉以为屯。
湖广行省平章政事多尔济巴勒卒于黄州兰溪驿。
多尔济巴勒自陕西间道行至重庆，闻江陵陷，道阻不可行，或请少留以俟之，不从。湖广行省时权治澧州，既至，律诸军以法而授纳粟者以官，人心翕然。
汝中柏、拜特穆尔言于丞相曰： 不杀多尔济巴勒，则丞相终不安。 盖谓其帝意所属，必复用耳。乃命多尔济巴勒职，专供给军食。时官廪所储无几，即延州民有粟者，亲酌酒谕劝之而贷其粟，约俟朝廷颁钞至，即还其直，民无不从者。又遣官籴粟河南、四川之境，民闻其名，争输粟以助军饷。右丞巴延布哈方总兵，承顺风旨，数侵辱之，多尔济巴勒不为动。会官军复武昌，至蕲、黄，巴延布哈百计征索无不给，或犹言其供需失期，达尔罕军帅王布哈奋言曰： 平章，国之贵臣，今坐不重茵，食无珍味，徒为我曹军食耳。今百需立办，顾犹欲诬之，是无人心也，我曹便当散还乡里矣！ 托克托又遣国子助教鄂勒哲至军中，风使害之，鄂勒哲反加敬礼，语人曰： 平章，旧勋之家，国之祥瑞，吾苟伤之，则人将不食吾馀。 
多尔济巴勒素有风疾，军中感雾露，所患日剧，遂卒，年方四十。
多尔济巴勒立朝，以扶持名教为己任，荐拔人才而不以为私恩。留心经术，凡伊、洛诸儒之书，未尝去手；喜为诗及书画，翰林学士承旨临川危素，尝客于多尔济巴勒，谏之曰： 明公之学，当务安国家，利社稷，毋为留神于末艺。 多尔济巴勒深服其言。其在经筵，开陈大义为多，兼采前贤遣言，各以类次，为书凡四卷：一曰《学本》，二曰《君道》，三曰《臣职》，四曰《国政》，帝览而善之，赐名曰《治原通训》，藏于宣文阁。
蕲、黄贼之犯江东、西也，诏江浙行省平章布延特穆尔率兵讨之。布延特穆尔益募壮健为兵，得骁勇士三千，战舰三百艘。贼方聚丁家洲，官军猝与遇，奋击，败之，遂复铜陵县，擒其贼帅，复池州。分遣万户普贤努屯陵阳，王建中屯白面渡，闾尔讨无为州，而自率镇抚布哈万户明安驻池口，以防遏上流，为之节度。
已而江州再陷，安庆被围益急，遣使求救，诸将皆欲自守信地，布延特穆尔曰： 何言之不忠也！安庆与池隔一水，今安庆固守，是其节也。救患之义，我岂可缓！上流官军中溃，然皆百战之馀，所乏者钱谷、器具而已。吾受命总兵，安可坐视而不恤哉！ 即大发帑藏以周之。溃军皆大集，而两军之势复振，安庆之围遂解。
江浙行省左丞相策琳沁巴勒，移官江西，时蕲、黄贼据饶州，饶之属邑安仁，与龙兴接壤，其民皆相挺为乱。策琳沁巴勒道出安仁，驻兵招之，来者厚加赏赉，不从则乘高纵火攻散之。馀干久为盗区，亦闻风顺服。先是江西平章道通，以宽容为政，军民懈驰；策琳沁巴勒既至，风采一新，威声大振，所在群盗多有谋归款者。
江浙行省参知政事苏天爵，总兵于饶、信，所克复一路六县，忧深病积，遂卒于军中。天爵为学，博而知要，长于纪载，著《名臣事略》。是中原前辈，凋谢殆尽，人称天爵独任一代文献之寄。
翰林学士承旨张起岩卒，谥文穆。
起岩眉目清扬，望而知其为雅量君子。及其临政决疑，意所背向，屹然不可回夺。或时面折人过，面颈发赤不少恕。哀者谓其外和中刚，不受人笼络如欧阳修。安南修贡，其陪臣致其世子之辞，必候起岩云。
蕲、黄二州大旱，人相食。
◎至正十三年
春，正月，庚午朔，用帝师请，释放在京罪囚。
中书添设右丞哈玛尔正除右丞。
诏印造中统元宝交钞一百九十万锭，至元钞一十万锭。
辛未，以托克托先言京畿近地水利，立分司农司，以中书右丞乌兰哈达、左丞乌古逊良桢兼大司农卿，给分司农司印，西自西山，南至保定、河间，北抵檀、顺州，东及迁民镇，凡系官地及元管各处屯田，悉从分司农司立法佃种，给钞五百万锭，以供工价、牛具、农器、谷种之用。
癸酉，以皇第二子育于太尉众嘉努家，赐众嘉努及乳母钞各一千锭。
甲戌，重建穆清阁。
乙亥，命中书右丞图图以兵讨商州贼。
庚辰，中书省言： 近立分司农司，宜于江浙、淮东等处，召募能种水田及修筑围堰之人各一千各为农师，教民播种。宜降空名添设职事敕牒一十二道，遣使赍往其地，有能募农民一百名者授正九品，二百名者正八品，三百名者从七品，即书填流官职名给之，就令管领所募农夫，不出四月十五日，俱至田所，期年为满，即放还家。其所募农夫，每名给钞十锭。 从之。
丙戌，以武卫所管盐台屯田八百顷，除军见种外，荒闲之地，尽付分司农司。
二月，丁未，祭先农。
甲寅，中书省言徐州民愿建庙宇，生祠右丞相托克托，从之，诏仍立托克托《平徐勋德碑》。
三月，己卯，命托克托领大司农司。
甲申，诏修大承天护圣寺，赐钞二万锭。
丁亥，命托克托以太师开府、提调太史院、回回汉儿司天监。
己丑，以各衙门系官田地及宗仁等卫屯田地，并付分司农司播种。
是月，会州、定西、静宁、庄浪等州地震。
命江浙行省左丞特里特穆尔、江南行台侍御史遵达实哩招谕方国珍。
贼众十万攻池州，布延特穆尔会诸将分番与战，大败之，乘胜率舟师以进。
夏，四月，戊戌朔，特命中书左丞乌古逊良桢得用军器。
庚子，以礼部所辖掌薪司并地土，给付分司农司。
己酉，诏取勘徐州、汝南、南阳、邓州等处荒田并户绝籍没入官者。
立司牧署，掌分司农司耕牛，又立玉田屯署。
降徐州路为武安州，以所辖县属归德府，其滕州、峄州仍属益都路。
是月，帝如上都。
五月，己巳，命东安州、武清、大兴、宛平三县正官添给河防职名，从都水监官巡视浑河堤岸，或有损坏，即修理之。
辛未，江西行省左丞相策琳沁巴勒、江浙行省左丞老老引兵取道自信州，元帅韩邦彦、哈密取道自徽州、浮梁，同复饶州、蕲、黄贼闻风皆奔溃。
壬午，中书左丞贾鲁卒于军中。
鲁攻濠州，同总兵官平章伊撤察喇督战，鲁誓师曰： 吾奉旨统八卫汉军，顿兵于濠七日矣，尔等同心协力，必以今日巳午时取城池然后食。 鲁上马麾进，抵城下，忽头眩，下马，且戒兵马弗散。病愈亟，却药不肯汗，遂卒，官军解围去。
乙未，泰州贼张士诚陷高邮，据之。
士诚，泰州白驹场亭民也，以操舟贩盐为业。少有膂力，无赖，诸富家陵侮之，或弗酬其直，弓兵邱义屡辱之。士诚怨，欲报之，与其弟士义、士德、士信，结壮士李伯升等十八人，杀邱义及所仇富家，焚其庐舍，延烧居民甚众。自惧获罪，乃入旁近场，招集少年起兵。行至丁溪，大姓刘子仁集众拒之，士义中矢死，士诚益怒，决战，子仁众溃，入海。士诚遂乘势攻泰州，有众万馀，克兴化，结寨于德胜湖。朝廷遣使以万户告身招之，士诚不受。命淮东宣慰司掾纳苏喇鼎以兵捍德胜湖，贼船七十馀柁，乘风而来，即前击之，焚其二十馀船，贼溃去。
既而士诚袭高邮，屯兵东门，纳苏喇鼎麾兵挫其锋，贼鼓噪前，乃发火筒、火镞射之，死者蔽流而下。贼缭船于背，尽力来攻，而阿苏卫军及真、滁万户府等官，见贼势炽，皆遁走，纳苏喇鼎知必死，谓其三子曰： 汝辈可出走。 二子不肯去，遂皆死之。士诚陷高邮，据以为都，僭国号大周，自称诚王，建元曰天祐。
是月，布延特穆尔以舟师与贼战于望江，又战小孤山及彭泽，又战龙开河，皆败走之，进复江州。
濠州围解，军士多死伤，硃元璋乃归乡里，募兵得七百馀人；六月，丙申朔，还至濠，郭子兴喜，以元璋为镇抚。
时彭大、赵君用驭下无道，所部多横暴，元璋恐祸及己，乃以七百人属他将，而独与徐达等二十四人南去略定远，中余遇疾复还。闻定远张家堡有民兵号驴牌寨者，孤军乏食，欲来降未决，元璋曰： 此机不可失也！ 乃强起，白子兴，选骑士费聚等从行，至宝公河，其营遣二将出，大呼曰： 来何为？ 聚恐，请益人，元璋曰： 多人无益，滋之疑耳。 乃直前下马，渡水而往。其帅出见，元璋曰： 郭元帅与足下有旧，闻足下军乏食，他敌欲来攻，特遣吾相报，能相从，即与俱往，否则移兵避之。 帅许诺，请留物示信，元璋解佩囊与之，寨中以牛脯为献，令诸军促装，且申密约。元璋还，留聚俟之，越三日，聚还报曰： 事不谐矣，彼且欲他往。 元璋即率兵三百人抵营，诱执其帅。于是营兵焚旧垒悉降，得壮士三千人，又招降秦把头，得八百馀人。
缪大亨以义兵二万屯横涧山，元璋命花云夜袭破之，大亨举众降，军声大振。达，濠州人。云，怀远人，体长大，面铁色，骁勇绝人。
丁酉，立皇子阿裕实哩达喇为皇太子，授以金宝，诏天下，大赦。命右丞相托克托兼詹事院詹事。
庚子，知枢密院事实喇巴图总河南军，平章政事达实巴都鲁总四川军，自襄阳分道而下，克复安陆府。
癸卯，沃济野人以皮贷来降。
辛亥，命前河西廉访副使额森布哈为淮西添设宣慰副使，以兵讨泰州。
初，张士诚陷泰州，河南行省遣知高邮府李齐往招降，被拘久之，贼酋自相杀，始纵齐来归。俄而兴化陷，行省以左丞偰哲笃偕宗王镇高邮，使齐出守甓社湖。已而高邮破，省宪官皆遁，有诏赦凡叛逆者。诏至高邮，不得入，贼绐曰： 请李知府来，乃受命。 行省强齐往，至则下之于狱。官军谍知之，乃进攻城。士诚呼齐使跪，齐叱曰： 吾膝如铁，岂肯为贼屈！ 士诚怒，扼之跪，齐立而诟之，乃曳倒，捶碎其膝而剐之。齐，广平人也。
诏淮南行省平章政事福寿讨张士诚。
秋，七月，丁卯，泉州天雨白丝，海潮日三至。
壬申，湖广行省参政阿噜辉复武昌及汉阳。
是月，布延特穆尔进兵攻蕲州，擒伪帅鲁普恭，遂克其城。进兵道士洑，焚其栅，抵兰溪口，歼黄连寨贼巢，分兵平巴河，于是江路始通。
硃元璋率兵略滁阳，道遇李善长，与语，悦之，留置幕下，俾掌书记，语之曰： 方今群雄并争，非有智者不可与谋议。吾观群雄中持案牍及谋事者，多毁左右将士，将士弗得效其能，以至于败。羽翼既去，主者安得独存！汝宜鉴其失，务协诸将以成功，毋效彼所为也。 善长，定远人也。
是月，进攻滁阳，花云为先锋，单骑前行，遇官军数千人，云提剑跃马，横冲其阵而过。敌大惊曰： 此黑将军勇甚，不可与争锋。 遂克滁阳，因驻师焉。
彭大、赵君用挟郭子兴往泗州，遣人邀共守盱眙，元璋以二人粗暴浅谋，不可与共事，辞弗往。未几，二人自相吞并，战士多死，而彭大亦亡，君用专兵柄，很戾益甚，将图子兴。元璋忧之，遣人说君用曰： 公昔困于彭城，南趋濠，使敦公闭壁不相纳，死矣。得濠而据其土，更欲害之，背德不祥。且郭公易与耳，其别部在滁者，兵势重，可虑也。 君用闻之，心颇恐，待子兴稍以礼，子兴乃得间将万人至滁州，阅元璋所部兵三万馀，号令严明，军容整肃，乃大悦。
八月，帝至自上都。
资政院使托和齐以众兵复江州路。
左迁四川行省平章耀珠为淮西元帅，供给乌撒军，进讨蕲、黄。
九月，乙丑朔，日有食之。
乙丑，建皇太子鹿顶殿于圣安殿西。
是月，太白再经天。
是秋，大旱，溪涧皆涸。
冬，十月，庚戌，诏授方国珍徽州路治中，国璋广德路治中，国瑛信州路治中，皆遣之任。国珍等疑惧，不受命，仍拥船千艘据海道，阻绝粮运，复遣江浙右丞阿尔珲锡等率兵讨之。
先是江浙左丞特哩特穆尔议招抚，浙东元帅府都事刘基持不可，曰： 国珍首乱，赦之无以惩后。 左丞称善，进基行省都事，闻之朝。而国珍使人浮海至京，贿用事者，许国珍官，听其降。坐其擅持威福，夺职羁管绍兴，并罢左丞特哩特穆尔。国珍遂不可制。
基，青田人，初举进士，揭傒斯深爱重之，曰： 子，魏元成流也。 尝入行省幕府，与其长抗议不合，投劾去。寻补浙江儒学副提举，上言御史失职数事，受台抨归，至是又被谪，遂放浪山水间。
命立水军都万户府于昆山州，以浙东宣慰使纳琳哈喇为正万户，宣慰副使董抟霄为副万户。
是月，撤世祖所立氈殿，改建殿宇。
郭子兴居滁再阅月，惑于谗言，悉夺硃元璋兵；又欲收李善长置麾下，善长涕泣自诉，不肯从。自是征讨之权，元璋皆不得与，且日疏远，而事之愈恭。既而官军围滁，有谮元璋战不力者，子兴信之，即令其人与元璋俱出战；其人出未十步，即被矢反走，元璋直前奋击，众皆披靡，徐还，了无所伤，子兴颇内愧。时诸将各有所献，元璋所至禁剽掠，即有获，以分下，无所献，子兴不悦。元璋妻马氏知其意，悉所有遗子兴妻张氏，张氏喜，由是疑衅渐释。
十一月，丁亥，江西右丞和尼齐以兵平富州临江，遂复瑞州。
是月，立义兵千户、水军千户所于江西，事平，愿为民者听。
十二月，癸卯，托克托请以赵完普家产田地，赐知枢密院事，僧格实哩。
庚戌，京师天无云而雷鸣，少顷，火见于东南。怀庆路及河南府西北有声如击鼓者数四，已而雷声震地。
是月，大同路疫，死者大半。
江浙行省平章布延特穆尔、南台中丞曼济哈雅及四川行省参政哈临图、左丞桑图实里、西宁王索哈尔哈呼军，讨徐寿辉于蕲水，拔其伪都，寿辉遁入黄梅山中，获伪官四百馀人。
陕西行省平章博啰、四川行省右丞达实巴都鲁复均、房等州，诏博啰等守之，达实巴都鲁讨东正阳。
是冬，彭大之子早住自称鲁淮王，赵君用称永义王。
是岁，自六月不雨至于八月。
造清宁殿、前山子、月宫诸殿宇，以宦官留守额森特穆尔等董其役。
托克托信任汝中柏，由郎中参议中书事，独右丞哈玛尔与之竞，托克托出哈玛尔为宣政院使，又位居第三，哈玛尔由是深衔托克托。
初，哈玛尔尝阴进西天僧，以运气数媚帝，帝习为之，号延彻尔法。延彻尔，译言大喜乐也。哈玛尔之妹婿集贤学士图鲁特穆尔，故有宠于帝，与娄都尔苏、巴朗等十人，俱号伊纳克。图鲁特穆尔性奸狡，帝爱之，言听计从，亦荐西蕃僧策琳沁于帝。其僧善秘密法，谓帝曰： 陛下虽尊居万乘，富有四海，不过保有一世而已。人生能几何，当受此秘密大喜乐禅定。 帝又习之，其法亦名双修法，曰延彻尔，曰秘密，皆房中术也。帝乃诏以西天僧为司徒，西蕃僧为大元国师，取良家女奉之，谓之供养，于是帝日从事于其法。伊纳克辈用高丽女为耳目，刺探贵人之命妇及士庶之室家，择其美而善淫者媒入宫中，数日乃出。巴朗者，帝诸弟也，与诸伊纳克皆在帝前，相与亵狎，甚至男女裸处，号所处室曰色济克乌格依，译言事事无碍也。君臣宣淫，而群僧出入禁中，无所防闲，丑声秽行，著闻于外，虽市井之人亦恶闻之。皇太子年日以长，尤深疾图鲁特穆尔等所为，欲去之，未能也。
江西贼帅王善寇闽，官军守罗源县拒之。
罗源与连江接壤，势将迫连江。宁善乡巡检刘浚妻真定史氏，故相家女也，有才识，谓浚曰： 事急矣，可聚兵以捍一方。 于是尽出奁中物，募壮士百馀，命仲子健将之，浃旬间众至数万。
贼寻破罗源，分两道攻福州，浚拒之辰山，三战三捷。俄闻福州陷，众多溃去，浚独率健兵进，遇贼于中麻，突其阵，斩前锋五人。贼兵大至，鏖战三时顷，浚中箭坠马，健下马掖之，俱被获。浚愤，戟手大骂，贼缚浚阶下，先斫手一指，骂弥厉，再斫一指，亦如之，指且尽，斫两腕，次及两足，浚色不变，骂声犹不绝，遂割其喉舌而死。健亦以死拒贼，善义之，舍健，使殓浚尸瘗之。健归，请兵于帅府以复父仇，弗听，健尽散家资，结死士百人，诈为工商、流丐，入贼中，夜半，发火大噪，贼惊扰，自相屠戮，健手斩杀其父者张破四，并擒善及寇首陈伯祥来献，磔之。事闻，赠浚福建行省检校官，授健古田县尹，为浚立祠福州北门外，有司岁时致祭。浚，河南人也。
知福宁州王巴延既死，贼时睹其引兵出入。及林德诚起兵讨贼，乃望空呼曰： 王州尹，王州尹，宜率阴兵助我斩贼！ 时贼正祠神，睹红衣军来，以为伪帅康将军，亟往迎之，无有也，四面皆青衣官军，贼大败，斩其酋江二蛮，福宁遂平。事闻，赠巴延济宁路总管，追封太原郡侯。
泉州大饥，死者相枕籍，其能行者，皆老幼扶携，就食永春，永春尹卢琦命分诣浮屠及大家使食之，所存活不可胜计。
先是琦任永春，初下车，即赈饥馑，止横敛，均贼役，减口盐一百馀引，蠲包银、榷铁之无征者。已而讼息民安，乃新学宫，延师儒，课子弟。邻邑仙游盗发，琦适在彼境，盗遥见之，迎拜曰： 此永春大夫也。为大夫百姓者何幸甚！吾邑长乃以暴毒驱我，故至此耳。 琦因立马谕以祸福，众皆投刃槊，请缚其酋以自新，琦许之，酋至，械送元帅府。自是威惠行于境外，故泉民皆来就食。
