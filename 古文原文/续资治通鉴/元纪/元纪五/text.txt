起旃蒙作噩正月，尽柔兆掩茂十二月，凡二年。
◎至元二十二年
春，正月，戊寅，发五卫军及新附军浚蒙村漕渠。
庚辰，诏毁宋郊天台。
僧格言： 嘉木场喇勒智云： 会稽有泰宁寺，宋毁之以建宁宗攒宫。钱唐有龙华寺，宋毁之以为南郊。皆胜地也。 宜复为寺，为皇上、东宫祈寿。 时宁宗等攒宫已毁，建寺，乃毁郊天台，亦建寺焉。
皇太子尝遣使辟宋工部侍郎倪坚于开元，既至，访以古今成败得失，坚对言： 三代得天下以仁，其失也以不仁。汉、唐之亡也以外戚、阉竖，宋之亡也以奸党、权臣。 太子嘉纳之。
谕德李谦、瓜勒佳之奇言于太子曰： 殿下方遵圣训，参决庶务，如军民之利病，政令之得失，事关朝廷，责在台院，非宫臣所宜言：独有澄源固本，臣等不容缄口者。太子之心，天下之本也，太子心正，则天心有所属，人心有所系矣！唐太宗尝言： 人主一心，攻之者众，或以勇力，或以辩口，或以谄谀，或以奸诈，或以嗜欲，辐凑攻之，各求自售。人主少懈而受其一，则其害有不可胜言者。 殿下，至尊之储贰，人求自售者亦不为少，须常唤醒此心，不使为物欲所挠，则宗社生灵之福。固本澄源，莫此为切。 
壬午，诏立市舶都转运司及诸路常平盐铁坑冶都转运司。
戊子，库库尔端言： 先遣军二千屯田芍陂，试土之肥硗，去秋已取米二万馀石。请增屯田士二千人。 从之。
徒江南乐工八百家于京师。
西川赵和尚，自称宋福王子广王以诳民，民有信者；真定民刘驴儿有三乳，自以为异，谋不轨。事觉，皆磔裂以徇。
辛卯，发诸卫军六千八百人，给护国寺修造。
癸巳，诏括京师荒地，令宿卫士耕种。
枢密院言： 旧制四宿卫各选一人，参决枢密院事，请以图鲁卡为签院。 从之。
乙未，卢世荣奏罢江南行御史台及改诸路按察司为提刑转运司，兼理钱谷。未几，御史台臣言行台不可辄罢，且按察司兼转远，则纠弹之职废。帝以为疑，安图曰： 江南盗贼屡起，恃有行台镇遏，不可罢。但与行省并治杭州，差觉僻远，宜徒江州，据三省之间。 从之。
以董文用为江淮行中书省参知政事。
时行省长官素贵，多傲，同列莫敢仰视，跪起禀白，如小吏事上官。文用至，则坐堂上，侃侃与论，是非可否，无所迁就，虽数忤之，不顾也。时方建佛塔于宋故宫，有司奉行甚急，天大雨雪，入山伐木，死者数百人；又欲并建大寺。文用谓行省曰： 非时役民，民不堪矣，少徐之，如何？ 行省曰： 参政奈何格上命？ 文用曰： 今之困民力而失民心者，岂上意耶？ 行省意沮，乃稍宽其期。
丙申，以阿必齐哈为中书平章政事。
命礼部领会同馆。初，外国使至，常令翰林院主之，至是改正。
诏禁私酒。
壬寅，造大樽于殿。樽以木为质，银内而外镂为云龙，高一丈七尺。
二月，乙巳，增济州漕舟三千艘，役夫万二千人。初，江淮岁漕米百万石于京师，海运十万石，胶莱六十万石，而济之所运三十万石，水浅舟大，恒不能达；更以百石之舟，舟用四人，故夫数增多。
塞浑河堤决，役夫四千人。
诏改江淮、江西元帅招讨司为上、中、下三万户府。蒙古、汉人新附诸军相参，作三十七翼：上万户七翼，中万户八翼，下万户二十二翼。翼设达噜噶齐、万户、副万户各一人，隶所在行枢密院。
以应放还五卫军穿河西务河。
辛亥，广东宣慰使页特密实讨潮、惠二州盗郭逢贵等，四十五寨皆平，降民万馀户，军三千六百馀人，请将所获渠帅入觐，面陈事宜，从之。
丙辰，诏罢胶莱所凿新河，以军万人隶江浙行省习水战，万人载江淮米泛海，由利津达于京师。
壬戌，立规措所。
初，卢世荣言： 天下岁课钞九十三万馀锭，以臣经画之，不取于民，载抑权势所侵，可增三百万锭。事未行而中外已非议，臣请与台院面议上前行之。 帝曰： 不必如此，卿但言之。 世荣因言： 自王文统后，钞法虚弊已久，宜括铜铸钱，并制绫券，与钞参行。 又奏： 于泉、杭二州立市舶都转运司，给民钱，令商贩诸番，官取其息七，民取其三。禁私贩海者，拘其先所蓄宝货，官卖之；匿者许告，没其财，以其半给告者。今各路虽设常平仓，名存实废；宜取权豪所擅铁冶铸器鬻之，以其息储粟平粜，则可均物价而获厚利。民间酒课太轻，宜官给钞，行古榷酤法，仍禁民私酤，米一石取钞十贯，可得二十倍。国家虽设平准，然无晓规运者；宜令各路立平准周急库，轻其月息以贷贫民。如此，则贷者众而本且不失。又随朝官吏增俸，州郡未及；可于各路立市易司，领诸牙侩人，计商人物贷，四十分取一，以十为率，四给牙侩，六给官吏俸。本朝以兵得天下，不籍粮馈，惟资羊马；宜于上都、隆兴诸路以官钱买币帛，易羊马于北方，选蒙古人牧之，岁收其皮毛，筋角、酥酪之用，以十之二与牧者，而马以备军兴，羊以充赐予。 帝皆善而行之。至是请立规措所，用官吏以善贾为之。帝曰： 此何职？ 世荣曰： 规画钱谷耳。 从之。
又言： 天下能规运钱谷者，为阿哈玛特所用，今悉以为污滥黜之；臣欲择而用之，惧有言臣私有罪者。 帝曰： 何必计此！第用其可用者。 于是擢用甚众。群小既用事，每借法以逞其欲，州县乡村，深山穷谷，各分地方以搜索民财，率众入人家，笥箧尽发，谓之打勘。岁每一二次打勘，民不聊生。群凶既饱，世荣辄又设法以取之，时人目为 鸬鹚句当 ，以鸬鹚得鱼，既满其颔，即为人抖取也。
世荣尝言于帝曰： 臣之行事多为人所怨，后必有谮臣者，请先言之。 帝曰： 汝言皆是，惟欲人无言者，安有是理！疾足之犬，狐不爱焉，主人岂不爱之！汝之所行，朕自爱也，彼奸伪者则不爱耳。汝之职分既定，其无以一二人从行，亦当谨卫门户。 遂谕丞相安图增其从人。其为帝所倚眷如此。
回买江南民土田。
戊辰，帝如上都。
立真定、济南、太原、甘肃、江西、江淮、湖广等处宣慰司兼都转运使司，以治课程；仍严立条例，禁诸司不得沮挠检察。乃以宣德王好礼为浙西宣慰使，帝曰： 宣德人多言其恶。 世荣言： 彼自陈能岁办钞七千馀万锭，是以用之。 
以昂吉尔岱为中书左丞相。
己巳，复立按察司。
三月，丙子，遣太史监候张公礼、彭质等，往占城测候日晷。
癸未，荆湖、占城行省请益兵。
时陈日烜所逃天长、长安二处兵力复集，兴道王船千馀艘，聚万劫，阮盝在永平，而官兵远行久战，县处其中，索多、蒙古岱之兵又不以时至，故请益兵。帝以水行为危，令遵陆以往。
夏，四月，庚戌，监察御史陈天祥上疏，极论卢世荣奸恶，其略曰： 世荣素无文艺，亦无武功，惟以商贩所获之资，趋附权臣，营求入仕；舆赃辇贿，输送权门，所献不充，又别立欠少文券银一千锭，由白身擢江西榷茶转运使；于其任专务贪饕，所犯赃私，动以万计，已经追纳及未纲见追者，人所共知。今不悔前非，狂悖愈甚，既怀无厌之心，广蓄攘掊之计。而又身当要路，手握重权，虽位在丞相之下，朝省大政，实得专之，是犹以盗跖而掌阿衡之任。朝廷信其虚诳之说，俾居相位，名为试验，实授正权。校其所能，败阙如此；考其所行，毫发无称。此皆既往之真迹，已试之明验。若谓必须再试，亦止可叙以它官；宰相之权，岂可轻授！夫宰天下譬犹制锦，初欲验其能否，先当试以布帛，如无能效，所损或轻。今捐相位以验贤愚，犹舍美锦以较量工拙，脱致隳坏，欲悔何追！
 国家之与百姓，上下如同一身，民乃国之血气，国乃民之肤体。血气充实，则肤体康强，血气损伤，则肤体羸病，未有耗其血气，能使肤体丰荣者。是故民富则国富，民贫则国贫，民安则国安，民困则国困，其理然也。夫财者，土地所出，民力所集，天地之间，岁有常数，惟其取之有节，故用之不乏。今世荣欲以一岁之期，将致十年之积，危万民之命，易一己之荣，广邀增羡之功，不恤颠连之患，期锱铢之诛取，诱上下以交征，视民如仇，为国敛怨，肆意诛求，何所不得！然其生财之本，既已不存，敛财之方，复何所赖！将见民间由此凋耗，天下由此空虚。 
 计其任事以来，百有馀日，今取其所行与所言不相副者，略举数端：始言能令钞法如旧，钞今愈虚；始言能令百物日贱，物今愈贵；始言课增三百万锭，不取于民而办，今却迫胁诸路官司增数包认。凡今所为，无非败法扰民者。若不早有更张，须其自败，正犹蠹虽除去，木病已深，事至于此，救将何及！臣亦知阿附权要，则荣宠可期，违忤重臣，则祸患难测，止以事在国家，关系不浅，忧深虑切，不得无言。 
御史大夫伊实特穆尔以其状闻，帝始大悟。命安图集诸司官吏、老臣、儒士及知民间事者，同世荣听天祥弹文，仍令世荣、天祥皆赴上都。
壬戌，御史中丞阿喇特穆尔等奏卢世荣所招罪状，诏： 安图与诸老臣议，世荣所行，当罢者罢之，当更者更之，其所用人实无罪者，朕自裁决。 
癸亥，敕以敏珠尔卜丹所行清洁，与安图治省事。
五月，甲戌，以御史中丞郭佑为中书参知政事。
戊寅，以远方历日取给京师，不以时至，荆湖等处四行省所用者，隆兴印之；哈喇章、河西、四川等处所用者，京兆印之。
甲申，立汴梁宣慰司，依安西王故事，汴梁以南至江，以亲王镇之。
丁亥，中书省言六部官甚冗，可以六十八员为额，馀悉汰去；诏择其廉洁有干局者存之。
庚寅，复徒行江南御史台于杭州。
丁酉，徒行枢密院于建康。
戊戌，镇南王托欢兵击陈日烜，败走之，遂入其城而还。日烜遣兵来追，索多、李恒战死。
初，托欢屡移书日烜，欲假道，竟不纳，益修兵船为迎敌计。托欢乘间缚筏为桥，渡富良江北，与日烜大战，破之。日烜遁走，不知所之，其弟益稷率其属来降，然交兵虽败，而势益盛。适盛夏霖潦，军中疾作，死伤者众，而占城竟不可达，乃谋引兵还。交趾兵追袭之，李恒殿，中毒矢，一卒负恒而趋，至思明州，卒。索多军与托欢相去二百馀里，托欢军还，索多犹未之知，亟趋其营，交人邀于乾满江，索多力战而死，后谥襄愍。恒谥武愍。
六月，庚戌，命女真硕达勒达造船二百艘，及造征日本迎风船。
丙辰，遣玛苏呼阿里赍钞千锭，往马巴国求奇宝。
左丞吕师夔，乞假省母江州，帝许之。因谕安图曰： 此事汝蒙古人不知，朕左右复无汉人，可否皆自朕决，恐谬误。汝当尽心善治百姓，无使重困致乱，以为朕羞。 安图言： 前召徐世隆为集贤殿学士，未赴。世隆明习前代典故，善决疑狱，虽老尚可用。 遣使召之，以老疾辞，附奏便宜九事；复遣使征李昶，亦以老疾辞；诏并赐以田。
秋，七月，壬申，造温石浴室及更衣殿。
甲戌，敕秘书监修《地理志》。
甲申，改奇尔济苏等所平大小十溪、峒悉为府、州、县。
修汴梁城。
丁亥，广东宣慰使页特密实入觐，以所降渠帅郭廷贵等至京师，言山寨降者百五十馀所，帝问： 战而后降耶？招之即降耶？ 页特密实对曰： 其首拒敌者，臣已磔之矣；是皆招降者也。 因言： 达珠兵后未尝抚治其民，州县复无至者，故盗贼各据土地，互相攻杀，人民渐耗，今宜择良吏往治。 从之。
庚寅，枢密院言： 镇南王所统征交趾兵，久战力疲，靖发蒙古军千人，汉军新附军四千人，选良将将之，取镇南王节制，以征交趾。 帝从之。复以蒙古岱为荆湖行省左丞，蒙古岱请放征交趾军还家休息，诏从镇南王处之。
乙未，云南行省言： 今年未暇征缅，请收获秋禾，先伐罗北甸等部。 从之。
八月，丙辰，帝至自上都。
己未，诏复立泉府司，以达实曼领之。初，和尔果斯以泉府司商贩者，所至官给饭食，遣兵防卫，民实厌苦水便，奏罢之。至是，达实曼复奏立之。
九月，戊辰，罢禁海商。
初，民间酒听自造，米一石，官取钞一贯。卢世荣以官钞五万锭立榷酤法，米一石取钞十贯，增旧十倍。至是罢之，听民自造，增课钞一贯为五贯。
乙亥，中书省以江北诸城课程钱粮，听杭、鄂二行省节制，道途迂远，请改隶中书，从之。
敕： 自今贡物，惟地所产，非所产者毋辄上，听民自实。两淮荒地，免税三年。 
丙子，真腊、占城贡乐工十人及药材、鳄鱼皮诸物。
宗王阿济苏失律，诏巴延代总其军。
先是边兵尝乏食，巴延令军中采蔑忮叶儿及蓿异之根贮之，人四斛，草料称是，盛冬雨雪，人马赖以不饥；又令军士有捕塔喇布欢之善而食者，积其皮至万，人莫知其意，既而遣使辇至京师，帝笑曰： 巴延以边地寒，军士无衣，欲易吾缯帛耳。 遂赐以衣。
冬，十月，癸丑，立征东行省，以阿塔哈为左丞相，刘国杰、陈岩并左丞，洪俊奇右丞，率诸军征日本。
吏部尚书刘宣上言曰： 近议复置征东行省，再兴日本之师，此役不息，安危系焉。索多建伐占城，哈雅言平交趾，三数年间，湖广、江西供给船只、军需、粮运，官民大扰；广东群盗并起，军兵远涉江海瘴毒之地，死伤过半，连兵未解。且交趾与我接壤，蕞尔小邦，遣亲王提兵深入，未见报功；索多为贼所杀，自遗羞辱。况日本海洋万里，疆土阔远，非二国可比。今次出师，动众履险，纵不遇风，可到彼岸，倭国地广，徒众猥多，彼军四集，我师无授，万一不利，欲发救兵，其能飞渡耶！隋伐高丽，三次大举，数见败北，丧师百万；唐太宗以英武自负，亲征高丽，虽取数城，徒增追悔。且高丽平壤诸城，皆居陆地，去中原不远，以二国之众加之，尚不能克，况日本僻在海隅，与中国相悬万里哉！ 帝嘉纳其言。
丙辰，以参议特穆尔为参知政事，位郭佑上，且命之曰： 自今之事，皆责于汝。 
丁卯，敕枢密院计胶、莱诸处漕船，江南、高丽诸处所造海舶，括亻庸江、淮民船，备征日本。仍敕： 习泛海者，募水工至千人者为千户，百人为百户。 
郭佑言： 自平江南，十年之间，凡钱粮事，八经理算，今塔奇呼、阿萨尔等又复钅句考，宜即罢去。 帝嘉纳之。
十一月，戊寅，遣使告高丽发兵万人，船六百五十艘，助征日本，仍令于近地多造船。
己丑，御史台言： 昔宋以无室家壮士为盐军，数凡五千，今存者一千一百二十二人，性习凶暴，民患苦之，宜给以行粮，使屯田自赡。 诏议行之。
癸巳，敕： 漕江、淮米百万石，泛海贮于高丽之合浦，仍令东京及高丽各贮米十万石，备征日本。期诸军于明年三月以次而发，会于合浦。 
乙未，以托鲁欢为参知政事。
卢世荣伏诛，刲其肉以食鹰獭。
世荣初以言利进，皇太子意深非之，曰： 财非天降，安能岁取盈乎！ 僧格素主世荣者，闻太子尝有是言，卒不能救。先是世荣荐王恽为左司郎中，屡趣之，不赴。或问其故，恽曰： 力小任大，剥众利己，未闻能全者。远之尚恐见浼，况可近乎！ 至是人服其识。
卢世荣既诛，帝谓博果密曰： 朕殊愧卿。 即擢吏部尚书。
时方籍没阿哈玛特家，其奴张撤礼尔等罪当死，谬言阿哈玛特家资隐寄者多，如尽得之，可资国用，遂句考捕系，连及无辜，京师骚动。帝颇疑之，命丞相安图集六部长、贰官询问其事，博果密曰： 是奴为阿哈玛特心腹爪牙，死有馀罪。为此言者，盖欲苟延负月，侥幸不死耳！岂可复受其诳，嫁祸善良耶！急诛此徒，则怨谤自息。 安图以其言入奏，帝悟，命博果密鞫之，具得其实，撤礼尔等伏诛，其捕系者尽释之。
丙申，赦囚徒，黥其面，及招宋时贩私盐军习海道者为水工，以征日本。
时思、播以南、施、黔、鼎、澧、辰、沅之界蛮獠叛服不常，往往劫掠边民，乃诏四川行省讨之。参政奇尔济苏、左丞汪惟正一军出黔中，签省巴图一军出思、播，都元帅托察一军出澧州南道，宣慰使李呼哩雅济一军自夔门会合。是月，诸将凿山开道，绵亘千里，诸蛮设伏险隘，木弩、竹矢，伺间窃发，亡命迎敌者，皆尽杀之，遣谕其酉长，于是率众来降。独散毛洞谭顺走避岩谷，力屈始降。
张立道籍两江侬士贵、岑从毅、李维屏所部户二十五万有奇，以其籍归有司；迁临安、广西道军民宣抚使，复创庙学于建水路，书清白之训于公廨，以警贪墨。
十二月，丁未，皇太子珍戬薨。
太子初从姚枢、窦默学，仁孝恭俭，尤优礼大臣，一时在师友之列者，非朝廷名德，则布衣节行之士。
在中书日久，明于听断，闻四方科征、挽漕、造作、和市，有亻系民之休戚者，多奏罢之。江西行省以岁课羡钞四十七万贯来献，太子怒曰： 朝廷但令汝等安百姓，百姓安，钱粮何患不足！百姓不安，钱粮虽多，能自奉乎？ 尽劫之。尝服绫裕，为沈所渍，命侍臣重加染治；侍臣请复制之，太子曰： 吾欲织百端，非难也，顾是物未敝，岂宜弃之！ 东宫香殿成，工请凿石为池，如曲水流觞故事。太子曰： 古有肉林、酒池，尔亦欲吾效之耶？ 每与诸王近臣习射之暇，辄讲论经典，片言之间，苟有允惬，未尝不为之洒然改容。
中庶子巴拜以其子阿巴齐入见，谕之以：毋读蒙古书，须习汉人文字。 行台治书侍御史王恽进《承华事略》二十篇，太子览之，至汉成帝不绝驰道，唐肃宗改服绛纱为硃明服，心甚喜，曰 使我行之，亦当如是。 又至邢峙止齐太子食邪蒿，顾侍臣曰： 一菜之名，遽能邪人耶？詹事张九思曰： 正臣防微，理固当然。 太子善其说，令诸子传观其书。
时帝春秋高，行台御史上书请内禅，太子闻之惧。台臣秘其章不发，而阿哈玛特之党塔奇呼、阿萨尔请收百司吏案，钅句考天下钱谷，欲因以发其事，乃悉拘封御史台吏案。都事尚文拘留秘章不与，塔奇呼闻于帝，命宗正锡彻罕取其事。文曰： 事急矣！ 即白御史大夫曰： 是欲上危太子，下陷大臣，流毒天下之民，其谋至奸也。且塔奇呼乃阿哈玛特馀党，赃罪狼籍，宜先发以夺其谋。 大夫遂与丞相入言状，帝震怒曰： 汝等无罪耶？ 丞相进曰： 臣等无所逃罪，但此辈名载刑书，而为此举，动摇人心宜选重臣为之长，庶靖纷扰。 帝怒稍解，可其奏。太子益忧惧不自安，以是致疾，薨，年四十三。
朝议以太子薨，欲罢詹事院，院丞张九思抗言曰： 皇孙，宗社人心所属，詹事所以辅成道德者也，奈何罢之！ 众以为允。
以哈喇哈斯为大宗正。哈喇哈斯由掌宿卫拜是职，用法平允。时相欲以江南狱隶宗正，哈喇哈斯曰： 江南新附，教令未孚，且相去数千里，欲遥制其刑狱，得无冤乎！ 事遂止。
是岁，前中书左丞相耶律铸卒，后赠太师，谥文忠。
◎至元二十三年
春，正月，戊辰朔，以皇太子故，罢朝贺。
禁赍金银铜钱越海互市。
甲戌，帝以日本孤远，重困民力，遂罢征日本，召阿巴齐赴阙，仍散所雇民船。
以江南废寺田土为人占据者，悉付总统嘉木扬喇勒智修寺，自是僧徒益横。
己卯，江淮行省右丞吕文焕告老，许之，任其子为宣慰使。
癸未，从僧格请，命嘉木扬喇勒智遣宋宗戚谢仪孙、全允坚、赵沂、赵太一入质。
甲申，呼都噜言： 所部屯田新军二百人，凿河渠于亦集乃之地，役久功大，请以旁近民、西僧馀户助其力。 从之。亦集乃，即汉张掖之居延县也。
丁亥，禁阴阳伪书、《显明历》。
辛卯，命阿尔哈雅议征安南事宜。
丁酉，设者路推官以审刑狱，上路二员，中路一员。
二月，己亥，敕中外： 凡汉民持铁尺、手挝及杖之藏刃者，悉输于官。 
甲辰，以阿尔哈雅仍安南行中书省左丞相，鄂啰齐平章政事、都元帅，乌讷尔、伊克穆苏、阿尔昝顺、樊楫并参知政事。遣使谕皇子额森特穆尔，调哈喇章军付阿尔哈雅，从征交趾。
乙巳，罢山北、辽东道、开元等路宣慰司，立东京等处行中书省，以诸王所部杂居其间，宣慰司望轻故也。
复立大司农司，专掌农桑。
丁未，用御史台言，立按察司巡行郡县法，除使二员留司，副使以下，每岁二月分莅按治，十月还司。
丁巳，命湖广行省造征交趾海船三百，期以八月会钦、廉。
戊午，命荆湖、占城行省，将江浙、湖广、江西三行省兵六万人伐交趾。
翰林、集贤学士程文海见帝，首陈兴建国学，请遣使江南，搜访遗逸；御史台、按察司并宜参用南北之人；帝嘉纳之。
封陈益稷为安南国王，陈秀峻为辅义公。命阿尔哈雅以兵纳之。
罢鬻江南学田。时江浙行省理算钱谷甚急，鬻所在学田，输其直于官。利于监臣彻尔使江南，见之，谓曰： 学有田，以供祭祀，育贤才，安可鬻耶？ 遂奏罢之。
甲子，复以平原郡公赵与芮江南田隶东宫。
立甘州行中书省。
丙寅，以编地理书，召曲阜教授陈俨、京兆萧、蜀人虞应龙；惟应龙赴京师。
三月，己巳，诏程文海仍集贤直学士，拜侍御史，行御史台事，往江南博采知名之士。
初，帝欲以文海为中丞，台臣言文海南人，不可用，且年少，帝大怒曰： 汝未用南人，何以知南人不可用？自今省、部、台、院，必参用南人。 遂拜文海是职，奉诏求贤于江南。诏令旧用蒙古字，及是特命以汉字书之。帝素闻赵孟适、叶李名，密谕文海，必致此二人。文海复荐赵孟頫、余恁、万一鹗、张伯淳、胡梦魁、曾晞颜、孔洙、曾冲子、凌时中、包铸等二十馀人。
帝坐披香殿，召见叶李，劳问： 卿远来良苦？ 且曰： 卿向时讼贾似道书，朕尝识之。 更询以治道安出，李历陈古帝王得失成败之由，帝首肯，赐坐，锡宴，命五日一入议事。时各道儒司悉以旷官罢，李因奏曰： 臣钦睹先帝诏书，当创业时，军务繁多，尚招致士类。今陛下混一区字，偃武修文，可不作养人材以弘治道！各道儒学提调学官，课诸生讲明治道，而上其成材者于大学，以备录用。凡儒户徭役，请一切蠲免。 帝可其奏。
孟頫，宋太祖子秦王德芳之后也。才气英迈，神采焕发，初入见，帝顾之喜，使坐叶李上。或言孟頫宋宗室子。不宜使近左右，帝不听。
宋故江西招谕使、知信州谢枋得，遁居闽中，程文海之荐士也，初以枋得为首。枋得方居母丧，遗书文海曰： 大元制世，民物一新，宋室孤臣，只欠一死。枋得所以不死者，以九十三岁之母在堂耳。今先妣考终正寝，枋得自今无意人间事矣！亲丧在浅土，贫不能礼葬，苫塊馀息，心死形存。小儿传到郡县公文，乃知执事荐士凡三十，贱姓名亦玷其中，将降旨督郡县以礼聘召。执事为君谋亦忠矣，岂知枋得有母之丧，衰绖之服，不可入公门乎？稽之古礼，子有父母之丧，君命三年不过其门，所以教天下之孝也！解官持服，在大元制典尤严。自伊尹、傅说之后，三千年间，山林匹夫，辞烟霞而依日月者亦多矣，未闻有冒哀匿服而应币聘者。传曰： 求忠臣必于孝子之门。 为人臣不尽孝于家而能尽忠于国者，未之有也；为人君不教人以孝而能得人之忠者，亦未之有也。枋得亲丧未克葬，持服未三年，若违礼背法，从郡县之令，顺执事之意，其为不孝莫大焉！传曰： 君子成人之美，不成人之恶。 执事能亮吾之心，使幸而免不孝之名，是成我者之恩与生我者等也。 遂坚不赴诏。
甲戌，雄、霸二州及保定诸县水泛滥，冒官民田，发军民筑河堤御之。
乙亥，以敏珠尔卜丹仍中书右丞，与郭佑并领钱谷。
丙子，帝如上都。
夏，四月，庚子，以江南诸路财赋并隶中书省。
云南省平章纳苏喇鼎上便宜数事： 一曰驰道路之禁，通民来往；二曰禁负贩之徒，毋令从征；三曰罢丹当站赋民金为饮食之费；四曰听民伐木贸易；五曰戒使臣勿忧民居，立急递铺以省驿骑。 诏议行之。
甲辰，徒杭州行御史台于建康，以山南、淮东、淮西三道按察司隶内台，增置行台色目御史员数。
庚戌，制谥法。
己未，遣约苏穆尔钅句考荆湖行省钱谷。中书拟约苏穆尔平章政事，托克托呼参知政事，帝曰： 约苏穆尔小人，事朕方五年，授一理算官足矣。托克托呼，人奴之奴，令史、宣使才也。读卿等所进拟，令人耻之。 
以汉民就食江南者多，又从官南方者，秩满多不还，遣使尽徙北还。仍设托克托禾孙于黄河、江、淮诸津渡，凡汉民非赍公文适南者止之，为商者听。
五月，约苏穆尔奏： 荆湖行省阿尔哈雅赃罪，请考核。 阿尔哈雅乃入朝，言： 约苏穆尔在鄂，岂无赃贿之迹！臣亦请钩考之。 遂遣参知政事托鲁罕、枢密院判李道、治书侍御史陈天祥偕行。
天祥既至鄂州，即劾约苏穆尔贪暴不法诸事。时僧格与约苏穆尔连姻，相与为奸，摘天祥疏中语，诬以不道，遣使究问，欲杀之；行台御史申屠致远累章辨其无罪，僧格气沮。天祥系狱几四百日，遇赦，始得释。
阿尔哈雅加湖广行省左丞相，寻卒，谥武定。
朝廷将用兵海东，征敛益急，有司大为奸利。江淮参知政事董文用请入奏事，大略言疲国家可宝之民力，取僻陋无用之小邦，列其条目甚悉。
六月，辛丑，中书省言： 前阿尔哈雅与约苏穆尔互请钅句考，今虽已死，而事之是非，宜令暴白。 帝曰： 此事自约苏穆尔所发，当依其言究行之。 遂籍阿尔哈雅家赀，归之京师。
乙巳，诏以大司农司所定《农桑辑要》书，颁诸路。
戊申，括诸路马。凡色目人有马者三取其二，汉民悉入官，敢匿与互市者罪之。
丁巳，以锡栋罕为中书省平章政事。
辛酉，封杨邦宪妻田氏为永安郡夫人，领播州安抚司事。
是月，湖南宣慰司上言： 连岁征日本及用兵占城，百姓罢于转输，赋役烦重，士卒触瘴疠，多死伤者。群生愁叹，四民废业，贫者弃子以偷生，富者鬻产而应役，倒悬之苦，日其一日。今复有事交趾，动百万之众，虚千金之费，非所以恤士民也。且举动之间，利害非一。兼交趾已尝纳表称籓，若从其请，以苏民力，计之上也。无已，则宜宽百姓之赋，积粮饷，缮甲兵，俟来岁天时稍利，然后大举，亦未为晚。 
湖广行省臣戬格是其议，遣使入奏，且言： 本省镇戍凡七十馀所，连岁征战，士卒精锐者罢于外，所在者皆老弱，每一城邑，多不过二百人，窃恐奸人得以窥伺虚实。往年平章阿尔哈雅出征，输粮三万石，民且告病；今复倍其数，官无储蓄，和籴于民间，百姓将不胜其困。宜如宣慰司所言，缓师南伐。 
先是，吏部尚书刘宣亦上言： 安南臣事已久，岁贡未尝愆期，往者用兵无功，疮痍未复，今又下令再征，闻者莫不恐惧。且交、广炎瘴之地，毒气害人，甚士兵刃。今以七月会诸道兵于静江，比至安南，病死必众，缓急遇敌，何以应之？又，交趾无粮，水路难通，不免陆远。兼无车牛驮载，一夫担米五斗，往还自食外，官得其半，若十万石用四十万人，止可供一二月军粮，搬载船料军需，通用五六十万众。广西、湖南，调度频数，民多离散，户令供役，亦不能办。况湖广密迩溪峒，寇盗常多，万一奸人伺隙，大兵一出，乘虚生变，虽有留后人马，疲弱衰老，卒难应变。何不与彼中军官深知事体者，论量万全方略！不然，将复蹈前辙矣。 
奏入，会湖广宣慰使章至，帝即日下诏罢征，纵士卒还各营，陈益稷从师还鄂。
华州华阴县大雨，潼谷水涌，平地三丈馀。杭州、平江二路属县，水坏民田万七千馀顷。
秋，七月，己巳，用中书省臣言，以江南隶官之田多为强豪所据，立营田总管府，其所据田仍履亩计之。
罢辽阳等处行中书省。复北京、咸平等三道宣慰司。
庚午，江淮行省蒙古岱言： 今置省杭州、两淮、江东诸路，财赋军实皆南输，又复北上，不便。扬州地控江海，宜置省，宿重兵镇之，且转输无往返之劳。行省徒扬州便。 从之。
立淮南洪泽、芍陂两处屯田，益兵至二万，岁得米数十万斛。
壬午，左丞相昂吉尔岱、平章政事阿必实克并罢。总制院使僧格好言利，一日，于帝前论和雇、和买事，帝善其策，遂有大任之意，令具省臣姓名以进。帝曰： 安图、郭佑、杨居宽等并仍前职，昂吉尔岱等其别议，仍选可代者以闻。 遂罢之。自是廷中有所建置，人才进退，僧格咸与闻焉。
癸巳，诏中书省铨定省、院、台、部官属，自中书令、左、右丞相而下，各有定员。仍谕安图曰： 中书省朕当亲择，其馀诸司，并从中书斟酌裁减。 安图曰： 比闻圣意欲倚近侍为耳目，如臣所行非法，从其举奏。今近臣乃伺隙援引非类，曰某居某官，某居某职，以所署奏目付中书施行。铨选之法，自有定制，其尤无事例者，臣尝废格不行，虑其党有短臣者。 帝曰： 卿言良是，后若此者其勿行。 
八月，辛酉，婺州永康县民陈选四等谋反，伏诛。
苏、湖多雨，伤稼，百姓艰食。浙西按察使雷膺请于朝，发廪米二十万石赈之。江淮行省以发米太多，议存三之一。膺曰： 布宣皇泽，惠养困穷，行省职尔，岂可效有司出纳之吝耶！ 行省不能夺。
九月，乙丑朔，海外诸番，曰马八儿，曰须门那，曰僧急里，曰南无力，曰马兰丹，曰那旺，曰丁呵儿，曰来来，曰急兰亦纟玄，曰苏木都剌，凡十国，因杨廷璧屡奉诏招之，各遣其子弟上表来觐，仍贡方物。
壬寅，高丽遣使献日本俘。
是月，以工部尚书博果密为刑部尚书。
时河东按察使阿哈玛特以赀财谄媚权贵，贷钱于官，约偿牛马，至期，抑取部民所产以输，事觉，遣使按治，皆不伏。及博果密往，始得其不法百馀事。会大同民饥，博果密以便宜发仓廪赈之。阿哈玛特所善幸臣奏博果密擅发军储，又锻炼阿哈玛特使自诬服，帝曰： 使行，发粟以活吾民，乃其职也，何罪之有！ 命移其狱至京师审视，阿哈玛特竟伏诛。
托克托呼求奇彻之为人奴者，增益其军，而多取编民，中书签省王遇验其籍，改正之。托克托呼遂奏遇有不臣语，帝怒，欲斩之，博果密谏曰： 遇始令以奇彻之人奴为兵，未闻以编民也。万一他卫皆仿此，户口耗矣。若诛遇，后人岂肯为陛下尽职乎！ 遇得不死。
冬，十月，甲午朔，徙浙四按察使治杭州，罢诸道按察使判官及行台监察御史。
己亥，帝至自上都。
辛亥，河决开封、祥符、陈留、杞、太康、通许、鄢陵、扶沟、洧川、尉氏、阳武、延津、中牟、原武、睢州十五处，调民夫二十馀万，分筑堤防。
甲寅，敕招讨使张万等造战船，将兵六千人以征缅，俾图门特为都元帅总之。
壬戌，高丽复遣使来献日本俘。
十一月，乙丑，中书省言： 张宣、硃清海道运粮，以四岁计之，总百一万石，斗斛耗折，愿如数以偿，风浪覆舟，请免其征。 从之。以宣、清并为海道运粮万户。
敕： 禽兽字孕时无畋猎。 
丙子，涿、易二州，良乡、宝砥县饥，免今年租，赈粮三月。
十二月，丙午，置燕南、河东、山东三道宣慰司。
乙卯，以阿尔哈雅所芘逃民无主者千人屯田，遣中书省断事官图布申，复钩考湖广行省钱谷。
大都饥，发官米，减价粜于贫民。
戊午，翰林承旨萨里曼言： 国史院纂修太祖累朝实录，请以辉和尔字翻译，俟奉读然后纂定。 从之。
诸路分置六道劝农司。
