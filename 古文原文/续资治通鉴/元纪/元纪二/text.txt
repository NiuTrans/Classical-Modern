起著雍摄提格五月，尽屠维单阏十二月，凡一年有奇。
○世祖圣德神功文武皇帝至元十五年（宋祥兴元年）
五月，癸未朔，诏翰林学士和尔果斯： 今后进用宰执及主兵重臣，其与儒臣老者同议。 
宋改元祥兴。时冈洲粮少，乃遣人征粮于琼州，海道滩水浅急，艰于转运，别取道杏磊浦以进，雷州总管蒙古特以兵邀击之。
宋升冈洲为翔龙县。
宋遣张应科、王用将兵取雷州，应科三战不利，用遂降。
乙未，以乌蒙路隶云南行省。
己亥，江东道按察使阿巴齐，求宣慰使吕文焕金银器皿及宅舍、子女，不获，诬其私匿兵仗。诏行台大夫姜卫诘之。事白，免阿巴齐官。
宋驸马杨镇从子玠节，家富于资，守藏吏姚溶窃其银，惧事党，诬玠节阴与广、益二王通，有司搒笞，诬服。狱成，总管府推官申屠致远谳之，得其情，溶服辜。玠节以贿为谢，致远怒，绝之。
杭人金渊者，欲冒籍为儒，儒学教授彭宏不从。渊诬宏作诗有异志，揭书于市，逻者以上。致远察其情，执渊穷诘，罪之。属县械反者十七人，讯之，盖因寇作以兵自卫，实非反者，皆得释。
六月，丁巳，宋张应科收兵复战，败死。张世杰悉众围城，城中绝粮，士食草，史格漕钦、廉、高、化诸州粮以给之。世杰引还。
己未，宋主迁驻新会之厓山。时诸军泊雷、化犬牙处，而厓山在新会县南八十里大海中，与石山对立如两扉，故有镇戍。张世杰以为天险可守，乃遣人入山伐木，造行宫三十间，军屋三千间。正殿曰慈元，杨太妃居之。升广州为翔龙府。时官、民兵尚二十馀万，多居于舟，资粮取办于广右诸郡、海外四州，复刷人匠，造舟楫，制器械，至十月始罢。
己巳，有大星殒于广南，声如雷，数刻乃已。
乙亥，敕省、院、台、诸司应闻奏事，必由起居注。
己卯，参知政事蒙古岱请颁诏招宋广王及张世杰；不从。
江东宣慰使张弘范人觐，请于帝曰： 张世杰立广王于海上，闽、广响应，宜进取之。 帝以弘范为蒙古、汉军都元帅。陛辞，奏曰： 国制，无汉人典蒙古军者。臣汉人，恐乖节度，猝难成功。愿得亲信蒙古大臣与俱。 帝曰： 尔忆而父与察罕之事乎？其破安丰也，汝父留兵守之，察罕不肯，师既南而城复为宋有，进退几失据，汝父至不胜其悔恨也，由委任不专。今岂可使汝复有汝父之悔乎！ 赐锦衣、玉带。弘范辞曰： 奉命远征，无所事于衣带也。苟以剑甲为赐，则臣得仗国威灵，率不听者，臣得其职矣。 帝壮之，出上方剑以赐，曰： 剑，汝副也，有不用命者，以此处之。 及行，弘范荐李恒自副。至扬州，发水陆之师二万，分道南下。帝复命达春留后，供军食。
秋，七月，宋湖南制置司张烈良及提刑刘应龙，起兵以应厓山，雷、琼、全、永与潭属县之民周隆、贺十二等咸应之，大者众数万，小者不下数千。帝命阿尔哈雅往讨，获周隆、贺十二，斩之。烈良等举宗及馀兵奔思州乌罗洞，为官军所袭，皆战死。
阿尔哈雅略地海外，唯琼州安抚赵与珞及冉安国、黄之杰等率兵拒于白沙口，相约固守，以死自誓。日望援兵不至，其南宁、万安、吉阳诸州县及八蕃、罗甸诸蛮皆附。
阿哈玛特奏立江西榷茶运司及诸路转运盐使司、宣课提举司，宣课司官吏多至五百馀人。
先是湖南行省左丞崔斌入觐，从帝至察罕诺尔，帝问： 江南各省抚治如何？ 斌对以治安之道在得人，今所用多非其人。因言： 江南官冗，杭州地大民众，阿哈玛特溺于私爱，以任其不肖子巴苏呼。且阿哈玛特先自陈，乞免其子弟之任，今乃身为平章，而子若侄或为参政，或为尚书，或领将作监、会同馆，一门悉处要津，有亏公道。 帝命罢黜之，然终不以为阿哈玛特罪。
既而淮西宣慰使昂吉尔入朝，亦以官冗为言，于是诏： 江西省并入福建，罢榷茶营田司归本道宣慰司，罢漕运司归行省。 
帝尝谓昂吉尔曰： 宰相明天道，察地理，尽人事，能兼三者，乃为称职。尔纵有功，宰相非可凯者。回回人中，阿哈玛特才任宰相，阿尔年少亦精敏，南人如吕文焕、范文虎率众来归，或可以相位处之。 
丙戌，以江南事繁，行省官未有知书者，恐于吏治未便，分命崔斌至扬州行省，张守智至潭州行省。阿哈玛特恶崔斌，不欲其在内，故因事出之。
丙申，以达春、吕师夔、贾居贞行中书事于赣州，福建、江西、广东皆隶焉。
辛亥，改京光府为安西府。
诏江南、浙西等处，毋非理征民。时诸将市功，且利俘获，往往滥及无辜，或强籍新民以为奴隶。令出，得还为民者数千人。
建汉祖天师正一祠于大都，令张留孙居之。
八月，壬子朔，追毁宋故官所受告身。
庚申，有星堕广州南。初陨，色红，大如箕，中爆裂为五，既堕地，声如鼓，一时顷止。
己巳，宋加文天祥少保，封信国公，张世杰封越国公。天祥闻宋主即位，上表自劾兵败江西之罪，请入朝。优诏不许，更加官爵。天祥移书陆秀夫曰： 天子幼冲，宰相遁荒，诏令皆出诸公之口，岂得以游词相拒！ 会军中大疫，士卒多死，天祥母亦病没，诏起复之。天祥长子复亡，家属皆尽。
辛未，复给漳州安抚使沈世隆家资。世隆前守建宁府，有郭赞者，受宋张世杰檄招世隆，世隆执赞，斩之。蒙古岱以世隆擅杀，籍其家，帝曰： 世隆何罪！其还之。 仍授本路管民总管。
壬申，宋以姚良臣为右丞相，夏士林参知政事，王德同知枢密院事。
辛巳，以中书左丞董文炳签书枢密院事，参知政事索多，蒲寿庚为中书左丞。因命索多等招徠东南诸蕃国，许以互市。
九月，壬午朔，宋葬前主于永福陵。
庚寅，以中书左丞、行江东道宣慰使吕文焕为中书右丞。
冬，十月，己未，享于太庙。
丁卯，驰山场樵采之禁。
十一月，丁亥，以辰、沅、靖、镇远等郡与蛮、獠接壤，民不安业，命达春、程鹏飞并为荆湖北道宣慰使。
张弘范以弟弘正为先锋，戒之曰： 汝以骁勇见选，非私汝也。军法重，我不敢以私挠公，汝慎之！ 进攻三江寨，寨据隘乘高，不可近，乃连兵环之。寨中惧，人持满以待。弘范令下马治朝食，若将持久者，持满者疑不敢动。它寨惧不设备，弘范忽麾军连拔数寨，回捣三江，拔之。
壬辰，中书左丞、行江东道宣慰使囊嘉特言： 江南既平，兵民宜各置官属，蒙古军宜分屯大河南北，以馀丁编立部伍，绝其掳掠之患。分拣官僚，本以革阿哈玛特滥设之弊，其将校立功者，例行沙汰，何以劝后！新附军士，宜令行省赐之衣粮，毋使阙乏。 帝嘉纳之。
征宋故相马廷鸾、章鉴赴阙，不至。
张弘范以舟师由海道袭漳、潮、惠三州，李恒以步骑由梅岭袭广州。阿尔哈雅遣人招安抚使赵与珞及冉安国、黄之杰等于琼州，不从，率兵御之。癸巳，琼州民作乱，执与珞等降，与珞及安国、之杰皆死之。
甲午，弛酒禁。
初，阿哈玛特子呼逊、阿萨尔等，以崔斌论列免官，至是，以张惠请，诏复之。惠又请复其子巴苏呼及侄巴图噜鼎等职，帝不从。
丁未，诏谕沿海官司，通日本国人市舶。
安西王之北征也，六盘守者构乱，王相赵炳自京兆率兵往捕，诛其首恶。既而六盘复乱，炳又讨平之。王还自北，嘉叹战功，赉赐有加。是月，王薨。
闰月，庚戌朔，罗氏鬼国主阿榨、西南蕃主韦昌盛并内附。
李恒兵至清远，宋王道夫迎战，大败。恒遂击凌震，震又败。道夫、震并弃广州遁，恒入广州，以待张弘范。
十二月，己卯朔，签书四川行枢密院昝顺招都掌蛮内附。
壬午，宋王道夫、凌震攻广州，与李恒复战，兵败，震走厓山，与翟国秀军合。
文天祥屯潮阳，邹洬、刘子俊皆集师会之，遂讨剧盗陈懿、刘兴于潮。兴死，懿遁，以海舟导张弘范兵济潮阳。天祥帅麾下走海丰，先锋将张弘正追之。天祥方饭五坡岭，弘正兵突至，众不及战，天祥遂被执。吞脑子，不死，邹洬自刭。刘子俊自诡为天祥，冀天祥可间走也！别队执天祥至，相遇于途，各争真伪，得实，遂烹子俊。天祥至潮阳，见弘范，左右命之拜，天祥不屈。弘范曰： 忠义人也。 释其缚，以客礼之。天祥固请死，弘范不许，处之舟中，族属被俘者悉还之。子俊，庐陵人也。
丙午，禁玉泉山樵采、渔弋。
戊申，封伯夷为昭义清惠公，叔齐为崇让仁惠公。
导肥河入于巂阝，淤陂皆为良田。
会诸王于大都，以临字所俘宝玉器币分赐之。
江南释放总统嘉木扬喇勒智，怙恩横肆，穷骄极淫，以是月帅徒役顿萧山，发宋宁宗、理宗、度宗、杨后四陵。宋陵使中官罗铣，守陵不去，与之力争，凶徒痛棰铣，胁之以刃，铣恸哭而去。乃大肆发掘，得宝玉极多。截理宗顶以为饮器，充骨草莽间。是夕，闻四山皆有哭声。山阴唐珏闻之，痛愤，亟货家具，执券行贷得金，具酒醪，市羊豕，邀里中少年狎坐轰饮。酒酣，少年起请曰： 君儒者，若是，将何为焉？珏惨然具以告，愿收遗骸共瘗之。众谢曰： 诺。 中一少年曰： 总浮屠眈眈虎视，事露奈何？ 珏曰： 余固筹之矣。今四郊多暴骨，窜取以易，谁复知之！ 乃造数木函，刻纪年一字为号，分委而散遣之。众如珏指，夜，往拾遗骸，诘朝来集，出白金羡馀酬之。既而嘉木扬喇勒智复发徽、高、孝、光四陵及诸后陵，徽宗柩中止有朽木一段，邢后柩惟铁灯檠一枚而已。宋太学生东嘉林景熙，故与珏善，乃托为丐者，背竹箩，手持竹夹，遇物即拾，以投箩中，铸银作小牌，系于腰间，取赂西僧，曰： 余不敢望，得高宗、孝宗足矣。 西僧左右之，果得两朝骨，为两函贮之，托言拂经，遂与珏所得之骨并瘗兰亭山南，移常朝殿冬青树植其上以识。
未几，嘉木扬喇勒智下令，裒诸陵骨，杂置牛马枯骼中，建白塔于故宫。欲取宋高宗所书《九经》石刻以筑基，杭州总管府推官申屠致远力拒之，乃止。塔成，名曰镇南，以厌胜之。杭人悲感，不忍仰视。盖珏等事甚秘，杭人未有知者。
方珏等之始谋拾骨也，宋将作监簿山阴王英孙持其议，东阳郑宗仁襄其役，长溪谢翱为之筹画。翱，故文天祥之各也。遇寒食，则相与密祭之，久之，事渐泄，人多指目珏、景熙，谓旦夕祸且不测。珏、景熙亦自承，不以为惧。事幸不发，人皆称曰唐、林二义士。
是岁，云南行省奏招降诸蛮城砦一百二十馀所，安西王相府奏西蜀俱平。
○世祖圣德神功文武皇帝至元十六年（宋祥兴二年。己卯，一二七九年）
春，正月，甲寅，禁无籍军侵掠平民。时诸王质弼特穆尔所部，为暴尤甚，命捕为首者置之法。
辛酉，宋合州安抚使王立以城降。
先是东川长院耻功不成，乃辞西川而自以兵围合州。立与东川有深怨，惧降而受戮，乃遣间使纳款于西川。安西王相李德辉，单舸至城下，呼立出降，安集其民而罢置其吏，合人德之。东川行院与德辉发功，因奏立久抗王师，尝指斥宪宗，宜杀之。降臣李谅亦论立前杀其妻子，有其财物，遂诏杀立，籍其家贫偿谅。既而安西王具立隆附本末来上，具言东川院臣愤德辉受降之故，诬奏诛立。枢密院亦以前奏为非，帝怒曰： 卿视人命若戏耶？前遣使，计杀立久矣，今追悔何及？ 会安西王使再至，言未杀立。乃诏立入觐，命为潼川路安抚使、知合州事。
张弘范由潮阳港乘舟入海，至甲子门，获斥候将刘青、顾凯，知宋主所在。壬戌，弘范兵至厓山。
或谓张世杰曰： 北兵以舟师塞海口，则我不能进退，盍先据之！幸而胜，国之福也；不胜，犹可西走。 世杰恐久在海中，士卒离心，动则必散，乃曰： 频年航海，何时已乎？今须与决胜负。 遂焚行朝草市，结大舶千馀，作一字陈，碇海中，中舻外舳，贯以大索，四周起楼栅如城堞，奉宋主居其间为死计，人皆危之。
厓山北水浅，舟胶不可进。弘范由山东转而南，入大洋，与世杰之师相遇，薄之，且出奇兵断宋军汲路，世杰舟坚不能动。弘范乃舟载茅茨，沃以膏脂，乘风纵火焚之。世杰战觇皆涂泥，缚长木以拒火，舟不爇，弘范无如之何。时世杰有韩氏甥，在弘范军中，弘范署为万户府经历，三遣谕祸福。世杰不从，曰： 吾知降，生且富贵。但为主死，不移也！ 因历数古忠臣以答之。弘范乃强文天祥为书招世杰，天祥曰： 吾不能捍父母，乃教人叛父母，可乎？ 固强之，天祥遂书所过《零丁洋诗》与之，其末有云： 人生自古谁无死，留取丹心照汗清！ 弘范笑而止。复遣人语厓山士民曰： 汝陈丞相已去，文丞相已执，汝复欲何为？ 士民亦无叛者。
弘范又以舟师据海口，世杰兵士菇干粮，饮海水，水咸，即呕泄，皆大困。世杰帅苏刘义、方兴等旦夕大战。庚午，李恒兵自广州来会，与弘范合守厓山北，诸将请以砲攻之，弘范曰： 砲攻，敌必浮海散去。吾分追非所利，不如以计聚留而与战也。且上戒吾必翦灭此，今使之遁，何以复！ 恒亦曰： 我军虽围敌，而敌船正当海港，日逐潮水上下，宜急攻之。不然，彼薪水既绝，自知力屈，恐乘风潮之势遁去，徒费军力，不能成功也。 逐定议，与宋舟相直对攻。
丙子，对中书左丞拜奇尔默色同知枢密院事。
赐廉希宪钞万贯，诏复入中书。希宪称疾笃，皇太子遣侍臣问疾，因问治道，希宪曰： 君天下在用人，用君子则治，用小人则乱。臣病虽剧，委之于大。所甚忧者，大奸专政，群小阿附，误国害民，病之大者。殿下宜开圣意，急为屏除，不然，日就沈痾，不可药矣。 
二月，戊寅朔，祭先农于籍田。
宋张世杰部将陈宝来降。己卯，宋都统张达乘夜来袭，败还。癸未，平旦，张弘范分诸将为四军，李恒当其北及西北角楼，诸将公居其南及西，弘范将其一，相去里许，令曰： 敌东附山，潮退必南遁，南军急攻勿失之。西北军闻吾乐作，乃战。 又令曰： 敌有西南舰，闻其将左大守之，必骁勇也，吾其自当之。 顷之，有黑气出山西，弘范曰： 吉兆也！ 潮退，水南泻，恒从北面顺流冲击，世杰以淮兵殊死战，矢石蔽空。日中，潮长，南面军复乘流进攻，世杰腹背受敌，战益力，恒不能胜。弘范所乘舰以布障四面，将士负盾而伏，乐作，世杰以为且宴，少懈。弘范回舰尾抵左大栅，左大射矢集布障、桅索如胃。弘范度其矢尽，命撤障，伏盾兵矢石俱发，夺左大舰，又与夏御史战，夺七艘，诸将合势乘之，自巳至申，呼声震天。俄而宋军有一舟樯旗仆，诸舟之樯旗皆仆，世杰知事去，乃抽精兵入中军，诸军大溃，翟国秀、凌震等皆解甲降。
会日暮，风雨昏雾四塞，咫尺不相辨，世杰遣小舟至宋主所，欲奉宋主至其舟，谋遁去，陆秀夫恐为人所卖，或被俘辱，执不肯赴。宋主舟大，且诸舟环结，秀夫度不得脱，乃先驱其妻、子入海，谓宋主曰： 国事至此，陛下当为国死。德祐皇帝辱已甚，陛下不可再辱！ 即负宋主同溺，后宫诸臣从死者甚众。宋主时年九岁。世杰乃与苏刘义断维夺港，乘昏雾溃去，馀舟尚八百，尽为弘范所得。越七日，尸浮海上者十馀万人。军卒求物尸间，遇一尸，小而皙，衣黄衣，负诏书之宝，卒取宝以献。弘范亟往求之，已不获矣。遂以广王溺死报。
杨太妃闻之，抚鹰大恸曰： 我忍死间关至此者，止为赵氏一塊肉耳。今无望矣！ 遂赴海死。世杰葬之海滨。
世杰将趣占城，土豪强之还广东，乃回舟舣南恩之海陵山，散溃稍集。飓风忽大作，将士劝世杰登岸，世杰曰： 无以为也。 登柁楼，露香祝曰： 我为赵氏，亦已至矣，一君亡，复立一君，今又亡。我未死者，庶几敌兵退，别立赵氏以存祀耳。今若此，岂天意耶！ 风涛愈甚，世杰堕水溺死。
甲申，以征日本，敕扬州、湖南、赣州、泉州造战船六百艘。
乙未，诏湖南行省： 于戍军还途，每四五十里立安乐堂，疾者医之，饥者廪之，死者官给其需，藁葬之。 
禁诸鄂啰及汉人持弓矢，其出征所持兵仗，还即输之官库。
甲辰，中书省请以真定路达噜噶齐蒙古岱为保定路达噜噶齐。帝曰： 此正人也，朕将别以大事付之。 
先是郭守敬言： 历之本在于测验，而测验之器莫先仪表。今司天浑仪，宋皇祐中汴京所造，不与此处天度相符，比量南北二极，约差四度。 表石年深，亦复欹侧，守敬乃尽考其失而移置之。既又别图高爽地，以木为重棚，创作简仪高表，用相比覆。又以为天枢附极而动，昔人尝展管望之，未得其的，作候极仪；极辰既位，天体斯正，作浑天象；象虽形似，莫适所用，作玲珑仪；以表之矩方，测天之正圜，莫若以圜求圜，作仰仪；石有经纬，结而不动，守敬易之，作立运仪；日有中道，月有九行，守敬一之，作证理仪；表高景虚，罔象非真，作景符；月虽有明，察景则难，作窥几；历法之验，在于交会，作日月食仪；天有赤道，轮以当之，两仪低昂，标以指之，作星晷定时仪。又作正方案圭表，悬正仪座，正仪为四方行测者所用。又作《仰规覆矩图》、《异方浑盖图》、《日出入永矩图》，与上诸仪互相参考。至是，以王恂为太史令，守敬同知太史院事，始进仪表式。
守敬尝上前指陈理致，至于日晏，帝不为倦。守敬因奏： 唐一行，开元间令南宫说天下测景，书中见者凡十三处。今疆宇比唐尤大，若不远方测验，日月交食，分数时刻不同，昼夜长短不同，日月星辰去天高下不同，即目测验，人少可先南北立表，取直测景。 帝可其奏，遂设监候官一十四员，分道而出，东至高丽，西极滇池，南逾硃崖，北尽铁勒，四海测验，凡二十七所。
三月，壬子，囊嘉特括两淮造回回也新附军匠六百，及蒙古、回回、汉人新附能造也者，俱至京师。
丙寅，敕中书省： 凡掾史文移，稽缓一日、二日者杖，三日者死。 
潭州行省招下西南诸蕃。甲戌，以龙方零等为小龙蕃等处安抚使，仍以兵三千戍之。
诏太常寺讲究州县社稷制度。礼官折衷前代，定祭祀仪式及坛遗祭器制度，图写成书，名曰《至元州县社稷通礼》。
夏，四月，大都等十六路蝗。
帝师帕克斯巴卒，策琳沁嗣为帝师。赐帕克斯巴号 皇天之下一人之上宣文辅治大圣至德普觉真智国如意大宝法王西天佛子大元帝师 。以后累朝皆有帝师，相承不绝。
同签书枢院事赵良弼言： 宋亡，江南士人多废学，宜设经史科以育人材，定律令以戢奸吏。 帝常从空问曰： 高丽，小国也，匠工弈技，皆胜汉人；至于儒人，皆通经书，学孔、孟。汉人惟务课赋吟诗，将何用焉？ 良弼对曰： 此非学者之病，在国家所尚何如耳。尚诗赋则必从之，尚经学则人亦从之矣。 
五月，辛亥，以泉州经张世杰兵，减今年租赋之半。
丙辰，以五台僧多匿逃奴及逋赋之民，敕西京宣慰司、按察司搜索之。
丙寅，敕江南僧司文移毋辄人递。
丙子，命宗师张留孙即行宫作醮事，奏赤章于天，凡五昼夜。
先是兵下江西，南安守臣迎降，独南安县不下。县人李梓发、黄贤，共推县尉叶茂为主，缮治守具，达春引众万馀攻之。邑犹弹丸，城墙甫及肩，梓发率众死守，昼则随机应变，夜则鸣金鼓劫砦。达春等相顾曰： 城如碟子大，人心乃尔硬耶！ 遂亲至城下谕降，城上裸噪大骂。俄也发，几中达春，乃徙砦水南。自冬徂春，力攻三十五日，死得数千，不能克。久之，茂出降，元军乃退。梓发、贤坚守如故。乃厓山破，参政贾居贞又往谕降，城上仍诟骂不已，时众稍稍徙去，心力颇懈，居贞命方文等进攻，凡十五日，城破，屠之。梓发举家自焚，县人多杀家属，巷战，杀敌犹过当。
甲申，敕造战船征日本，以高丽材用所出，即其地制之，令高丽王议其便以闻。
云南都元帅爱噜尼雅斯拉鼎，将兵抵金、蒲骠、缅国界内，招下三百寨，籍户十一万。诏定赋租，立站递，设卫送军。军还，献驯象十二。
辛丑，以通州水路浅，舟运甚艰，命枢密院发兵五千，仍令食禄诸官雇役千人开浚，以五十日讫工。
臣僚有请赋北京、西京车牛以运军粮，帝曰： 民之艰苦，汝等不问，但知役民。使今年尽取之，来岁禾稼何由得种！其止之。 
癸卯，以临洮、巩昌、通安等十驿岁饥，供役繁重，有质卖子女以供役者，命选官抚治之。旋以襄阳屯田户七百代军当驿役。
甲辰，以阿哈玛特子呼逊为潭州行省左丞，呼实哈雅等并复旧职。
是夏，四川宣慰使杨文安入觐，以所得城邑绘图以献。帝劳之曰： 汝攻城之功何若是多也！ 擢四川南道宣慰使。
秋，七月，乙卯，定江南上、中路置达噜噶齐二员，下路一员。
丁巳，交趾国贡驯象。
己未，以蒙古军二千，诸路军一千，新附军一千，合万，令李庭将之。
壬戌，罢潭州行省造征日本及交趾战船。
癸酋，西南八番、罗氏等国内附，洞砦凡千六百二十六。
命崔彧至江南，访求艺术之人。
八月，丁丑，帝归自上都。
戊子，范文虎言： 臣奉诏征日本，比遣周福、栾忠与日本僧赍诏往谕其国，期以来年四月还报，待其从否，始宜进兵。 从之。
庚寅，帝以每岁圣诞节及元辰日，礼仪费用皆敛之民，诏天下罢之。
丁酉，以江南所获玉爵及玷凡四十九事，纳于太庙。
先是捕海贼金通精，不获。通精死，获其从子温，有司请论如法。帝曰： 通金已死，温何预焉！ 特赦其罪。
甲辰，诏： 汉军出征，逃者罪死，且没其家。 
九月，乙巳朔，范文虎荐可为守令者三十人。诏令： 后所荐朕自择之。凡有官守，不勤于职，勿问汉人、回回，皆论诛、籍没。 
庚戌，诏行省左丞呼逊兼领杭州等路诸色人匠，以杭州税课所入，岁造缯段十万以进。
阿哈玛特言王相府官赵炳云： 陕西课程，岁办万九千锭，所司若果尽心措办，可得四万锭。 即命炳总之。
同知扬州总管府事董仲威坐赃罪，行台方按其事，仲威反诬行台官以他事。诏免仲威官，仍没其产十之二。
戊午，议罢汉人之为达噜噶齐者。
己巳，枢密院言： 有唐古岱者，冒禁，引军千馀人，于辰溪、沅州等处劫掠新附人千馀口及牛马、金银、币帛，而麻阳县达噜噶齐呼巴布哈为之向导。 敕斩唐古岱、呼巴布哈，馀减死论，以所掠者还其民。
冬，十月，己卯，享于太庙。
戊子，千户托讷、总把呼岱擅引军人婺州永康县界，杀掠吏民。事觉，自陈扈从先帝出征有功、乞贷死。敕没其家赀之半，杖遣之。
辛卯，赈和州贫民钞。
乙末，纳碧玉爵于太庙。
辛丑，以月直元辰，命五祖真人李居寿作醮事，奏赤章，凡五昼夜。事毕，居寿请间言： 皇太子春秋鼎盛，宜预国政。 帝喜曰： 寻将及之。 明日，下诏： 皇太子燕王参决朝政，凡中书省、枢密院、御史台及百司之事，皆先启后闻。 
是月，叙州、夔府至江陵界置水驿。
蜀地既平，以张庭瑞为诸蛮夷部宣慰使，甚得蛮夷心。
碉门羌与妇人老幼入市，争价，持刃入碉门，鱼通司系其人，羌酉怒，断绳桥，谋入劫之。鱼通司来告急，左丞汪惟正问计，庭瑞曰： 羌俗暴悍，以斗杀为勇。今如蜂毒一人，而即以门墙之寇待之，不可。宜遣使往谕祸福，彼悟，当自回矣。 惟正曰： 使者无过于君。 遂从数骑抵羌界，羌陈兵以待，庭瑞进前语之曰： 杀人偿死，羌与中国之法同。有司系诸人，欲以为见证耳，而汝即肆无礼。如行省闻于朝，召近郡兵，空汝巢穴矣。 其酋长弃枪弩拜曰： 我近者生裂羊胛卜之，视肉之文理何如则吉，其兆曰： 有白马将军来，可不劳兵而罢。 今公马果白，敢不从命！ 乃论杀人者，馀尽纵遣之。遂与约，自今交市者以碉门为界，无相出入。
官买蜀茶，增价鬻于羌人，人以为患。庭瑞更变引法，每引纳二缗，而付文券与民，听其自市于羌，羌、蜀便之。
先时运粮由扬州溯江，往往覆陷，庭瑞始立屯田，人得免患。
都掌蛮板，蛮善飞枪，联松枝为牌自蔽。行省命庭瑞讨之，庭瑞所射矢出其牌半干，蛮惊曰： 何物弓矢，如此之力！ 即请服。遂斩其酋，而招复其馀民。
庭瑞旋授叙州等处蛮夷部宣抚使。
宋文天祥之被执也，数求死不得，太学生庐陵王炎午作《生祭文》劝其速死，置于衢路，天祥未之见也。行至南安，不食八日，犹生。是月至燕，馆人供帐甚盛，天祥不寝处，坐达旦，遂移兵马同，设卒守之。天祥南面坐，未尝面北，留梦炎说之则骂。王积翁欲合降臣谢昌元等十人请释天祥为道士，梦炎不可，曰： 天祥出，复号召江南，置吾十人于何地！ 事遂已。
已而丞相博啰等召见于枢密院，天祥入，长揖。欲使跪，天祥曰： 南之揖，北之跪。予南人，行南礼。 博啰叱左右曳之地，天祥不屈。问有何言，天祥曰： 自古有兴有废，帝王、将相，灭亡诛戮，何代无之！我尽忠于宋以至此，愿求早死。 博啰曰： 汝谓有兴有废，且问盘古至今日，几帝几王？ 天祥曰： 一部十七史从何处说起！我今日非应博学宏词科，何暇泛论！ 博罗曰： 汝不肯说废兴事，且道古来有以宗社与人而复逃者乎？ 天祥曰： 奉国与人，是卖国之臣也。卖国者必不去，去者必非卖国者也。予前除宰相不拜，奉使军前，寻被拘执。不幸有贼臣献国，国亡当死，所以不死者，为度宗二子在浙东，老母在广故耳。 博啰曰： 弃德祐嗣君而立二王，忠乎？ 天祥曰： 当此之时，社稷为重，君为轻。吾别立君，为宗庙社稷计也。从怀、愍而北者非忠，从元帝为忠；从徽、饮而北者非忠，从高宗为忠。 博啰不能诘。有问： 晋元帝、宋高宗有所受命，二王立不以正，是篡也？ 天祥曰： 景炎乃度宗长子，德祐亲兄，不可谓不正，即位于德祐去国之后，不可谓篡；陈丞相对太后命奉二王出宫，不可谓无所受命。 博啰等皆无词，但以无所受命为解。天祥曰： 天与之，人归之，虽无传受之命，推戴拥立，亦何不可！ 博啰怒曰： 汝立二王，竟成何功？ 天祥曰： 立君以存宗社，存一日则尽臣子一日之责，何功之有！ 博啰曰： 既知其不可，何必为？ 天祥曰： 父母有疾，虽不可为，无不下约之理。尽吾心焉，不可救，则天命也。天祥今日至此，唯有一死，不在多言。 博啰欲杀之，帝及诸大臣不可。张弘范病中亦表奏天祥忠于所事，愿释勿杀，乃复囚之。
十一月，壬子，遣礼部尚书柴椿偕安南国使杜中，赍诏往谕安南国世子陈日烜，责其来朝。
乙卯，罢太原、平阳、西京、延安路新签军还籍。罢招讨使刘万努所管无籍军愿从大军征讨者。
戊辰，命湖北道宣慰使刘深教练鄂州汉阳新附水军。
十二月，戊寅，发粟钞赈盐司灶户之贫者。
丙申，敕枢密、翰林院官就中书省与索多，议招收海外诸番事。
丁酉，敕： 自明年正月朔，建醮于长春宫，凡七日，岁以为例。 
增置宿卫。
初，宿卫皆领于四集赛，以太祖功臣博勒呼、博尔济、穆呼哩、齐拉兗四族世领集赛之长。集赛老，犹言分番宿卫也。年老既久，即擢为一品，或以才能任使，贵盛虽极，一日归至内庭，则执事如故。其后集赛增至四千八百，而累朝鄂尔多集赛尤多，为国大费。
建圣寿万安寺于京城。
帝师策琳沁卒，敕诸国教师惮师百有八人，即万安寺设斋圆戒，赐衣。
是岁，云南行省平章政事赛音谔德齐卒，百姓巷哭。交趾国王遣使者十二人衰绖致祭，使者号泣震野。
