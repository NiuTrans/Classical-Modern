起强围大渊献正月，尽著雍困敦十二月，凡二年。
◎至元二十四年
春，正月，戊辰，浚河西务漕渠。
丙戌，以程鹏飞为中书右丞，阿尔为中书左丞。丁亥，以布颜里哈雅参知政事。
发新附军千人，从阿巴齐讨安南。
复改江浙行省为江淮行省。
辛卯，诏发江淮、江西、湖广三省蒙古、汉券军七万人，船五百艘，云南兵六千人，海外四州黎兵万五千，命海道运粮万户张文虎、费拱辰、陶大明运粮十七万石，分道以进。置征交趾行省，鄂啰齐平章政事，乌纳尔、樊楫参知政事，总之，并受镇南王节制。
二月，甲午，畋于近郊。
乙未，以敏珠尔卜丹为平章政事。
甲辰，以范文虎为中书右丞，商议枢密院事。
壬子，中书省言： 自正旦至二月中旬，费钞五十万锭。臣等兼总财赋，自今侍臣奏请赐赍，请令臣等预议。 帝曰： 此朕所当虑。 仍谕伊实特穆尔、伊彻察喇知之。
戊午，以赵与芮子孟桂袭平原郡公。
宗王纳颜遣使征东道兵，谕栋摩特穆尔毋辄发。初，纳颜镇辽东，北京宣慰使伊列萨哈察其有异志，密请备之。帝素然其言，故有是谕。
闰月，癸亥，敕： 春秋二仲月上丙日，祀帝尧祠。 
西京等处管课官马合谋，自言岁以西京、平阳、太原课存额外羡钱，市马驼千头输官，而实盗官钱市之。按问有迹，伏诛。
乙丑，复立尚书省，以僧格、特穆尔并为平章政事，鄂尔根萨里为右丞，叶李为左丞，马绍参知政事。
是月，帝畋于近郊，召敏珠尔卜丹、特穆尔、杨居厚等，与叶李、程文海、赵孟頫论钞法。敏珠尔卜丹言： 自制国用使司改尚书省，颇有成效，今仍分两省为便。 诏从之。安图谏曰： 臣力不能回天，但乞不用僧格，别选贤者，犹或不至虐民误国。 不听。鄂尔根萨里虽与僧格同事，然数切诤之，以廉正自持。叶李固辞左丞之命，言： 臣资格未宜遽至此。 帝曰： 商起伊尹，周起太公，岂循资格耶？尚书系天下轻重，朕以烦卿，卿其勿辞。 赐大小车各一，许乘小车入禁中，仍给扶升殿。
辛未，以复置尚书省诏天下。除行省与中书议行，馀并听尚书省从便以闻。诏，赵孟頫所草也，帝览之，喜曰： 得朕心之所欲言者矣。 
初，太宗设总教国子之官，逮至元初，以许衡为祭酒，而侍臣子弟就学者才十馀人。衡既去，教益废而学舍未建，师生寓居民舍，司业耶律有尚屡以为言。至是乃立国子监，设监丞、博士、助教，增广弟子员至百二十人，蒙古、汉人各半，官给纸答刂、饮食，遂以有尚为祭酒。
设江南各路儒学提举司。时江南诸县各置教谕二人；又用廷臣请，诸道各置提举司，设提举儒学二人，统诸路、府、州、县学祭祀、钱粮之事。学校已废而复兴，实叶李之言有以导之也。
乙酉，镇南王托欢徙镇南京。
范文虎改尚书右丞，商议枢密院事。
改行中书省为行尚书省，六部为尚书六部。以吏部尚书实都为尚书省参知政事。
庚寅，帝如上都。
达噜哈齐、哈喇哈斯等言： 去岁录囚南京、济南两路，应死者已一百九十人。若总校诸路，为数必多，宜遣入分道行刑。 帝曰： 囚非群羊，岂可遽杀！即宜悉配隶淘金。 
以礼部主事王约为监察御史。约疏请建储及修史，又言前中丞郭佑以奏诛卢世荣为僧格所嫉，诬以他罪，宜白其冤，不报。
三月，甲午，行至元钞。
僧格以交钞及中统元宝行之既久，物重钞轻，建议更造至元钞行之。自一贯至五十文，凡十有一等，每一贯视中统钞五贯，子母相权，要在新者无冗，旧者无废。凡岁赐、周乏、饷军，皆以中统钞为准。诏官百于刑部集议，赵孟頫亦与焉。众欲计至元钞二百贯赃满者死，孟頫曰： 始造钞时，以银为本，虚实相权。今二十馀年间，轻重相去至数十倍，故改中统为至元；又二十年后，至元钞必复如中统。使民计钞抵法，疑于太重。古者以米、绢民生所须，谓之二实，银、钱与二物相权，谓之二虚；四者为直，虽升降有时，终不大相远也。以绢计赃，最为适中。况钞乃宋时所创，施于边郡，金人袭而用之，皆出于不是已，乃欲以此断人死命，似未可也。 或以孟頫年少，初自南方来，讥国法不便，意颇不平，责之曰： 今朝廷行至元钞，故犯法者以是计赃论罪。汝以为非，岂欲沮格至元钞耶？ 孟頫曰： 法者，人命所亻系，议有重轻，则人不得其死。孟頫奉诏与议，不敢不言。今中统钞虚，故改至元钞，谓至元钞终无虚时，岂有是理？公不揆于理，欲以势相陵，可乎？ 其人有愧色。
丙辰，命都水监开汶、泗水以达京师。
汴梁河水泛溢，役夫七千修完故堤。
夏，四月，宗王纳颜反，诸王诺延等皆应之。帝问侍卫士阿实克布哈： 计将安出？ 对曰： 臣愚以为莫若先安抚诸王，乃行天讨，则叛者势自孤矣。 帝曰： 善！卿试为朕行之。 阿实克布哈即北说诺延曰： 大王闻纳颜反耶？ 曰： 不知也。 曰： 闻大王等皆欲为纳颜外应，今纳颜既自归矣，是独大王与主上抗，幸主上圣明，亦知非大王意，置之不问，然二三大臣不能无惑。大王何不往见上自陈，为万全计！ 诺延悦，许之。于是诸王之谋皆解。
阿实克布哈还报，帝乃议亲征，命征兵辽阳，以千户帅锡保齐之众从行。阿实克布哈以大同、兴和两郡，当车驾所经有帷台岭者，数十里无居民，请诏有司作室岭中，徙邑民百户居之，割境内锡保齐牧地，使耕种以自养，帝从之。阿实克布哈既领锡保齐，帝夏欲尽徒兴和、桃山数十村之民，以其地为锡保齐牧地，阿实克布哈固请存三千户以给鹰食，帝皆听纳，民德之，饮食必祭。锡保齐，鹰房之执投者也。
五月，乙亥，遣额森谕北京等处宣尉司： 凡隶纳颜所部者，禁其往来，毋令乘马、持弓矢。 
壬寅，诛御史台吏王良弼。
僧格尝奉旨检核中书省事，凡校出亏欠钞四千七百七十锭，昏钞一千三百四十五锭，平章敏珠尔卜丹即自伏。参政杨居宽微自辨，以为实掌铨选，钱谷非所专，僧格令左右拳其面，因问曰： 既典选事，果无黜陟失当者乎！ 寻亦引伏。参议伯降以下，凡钩考违惰耗失等事，及参议王臣济尝言新钞不便忤旨，各款伏。帝令丞相安图与僧格共议，且谕： 毋令敏珠尔卜丹等它日得以胁问诬服为辞，此辈故狡狯人也。 数日，僧格又奏： 鞫中书参政郭佑，多所逋负，尸位不言，以疾为托。臣谓 中书之务隳惰如此，汝力不能及，何不告之蒙古大臣？ 故殴辱之，今已款服。 帝命穷诘之。良弼尝与人言： 尚书钩校中书不遗馀力，它日我留，得发尚书奸利，其诛籍无难。 僧格闻之，捕良弼，鞫问，款服。谓此曹诽谤，不诛无以惩后，遂诛良弼，籍其家。
又有吴德者，尝为江宁县达噜噶齐，求仕不遂，私与人非议时政，且言： 尚书今日核正中书之弊，他日复为中书所核，汝独不死也耶！ 或以告僧格，即捕德按问，杀之，没其妻子入官。
用僧格言，置上海、福州两万户府，以维制锡布鼎、乌纳尔等海运船。户、工两部各增尚书二员。初立行泉府司，专掌海运，遂罢东平河运粮；寻又于河西务置漕运司，领接运海道粮事。
帝自将征纳颜，发上都，括江南僧、道马匹。诏范文虎将卫军五百镇平滦，以奇彻为亲军都指挥使，伊苏岱尔、右卫签事王通副之。
同知留守兼少府监事王思廉，谓留守丹津曰： 籓王反侧，地大故也。汉晁错削地之策，实为良图，盍为上言之。 丹津以闻，帝曰： 汝何能出此言也？ 丹津以思廉对，帝嘉之。
壬子，行尚书省平章政事、高丽国王王暙请益兵征纳颜，以五百人赴之。
行尚书省左丞相阿珠受命西征，至哈喇霍州，以疾薨。阿珠继其祖苏布持、欠乌兰哈达为将帅，沈几有智略，临阵勇决，三世皆以功名显。后追封河南王。
六月，庚申朔，百官以职守不得从征纳颜，献马以给卫士。
壬戌，帝至萨尔都噜之地，纳颜率所部六万，逼行在而阵，遣左丞李庭等将汉军，用汉法以战。既而纳颜之党金嘉努、塔布岱拥众号十万，进逼乘舆，帝亲麾诸军围之，纳颜坚壁不出。司农卿特尔格曰： 彼众我寡，当以疑退之。 于是帝张曲盖，据胡床坐，特尔格进酒，塔布岱按兵觇之，不敢进。李庭曰： 彼至夜当遁耳。 乃引壮士十馀人，持火砲夜入其阵，砲发，果自溃散。帝问： 何以知之？ 庭曰： 其兵虽多而无纪律，见车驾驻此而不战，必疑有大军继之，是以知其将遁。 遂命庭将汉军，御史大夫伊实特穆尔将蒙古军并进。追至实列门林，擒纳颜以献，遂伏诛。
初，潞州靳德进，精于星历之学，所言休咎辄应，时用天象以进规谏，多所裨益，累迁秘书监，掌司天事。及是从征纳颜，揆度日时，率中机会。诸将欲剿灭其党，德进独陈天道好生，请缓师以待其降，帝嘉纳之。
李庭之讨纳颜也，将校多用国人或其亲昵，立马相向语，辄释仗不战，逡巡退劫，帝患之。叶李密启曰： 兵贵奇不贵众，临敌当以计取。彼既亲昵，谁肯尽力！徒费陛下粮饷，四方转输甚劳。臣请用汉军列前步战，而联大车断其后以示死斗。彼尝玩我，必不设备；我以大众踣之，无不胜矣。 帝用其谋，果奏捷。
自是益奇李，每召见论事。寻诏以为御史中丞，商议中书省事。李辞曰： 臣本羁旅，蒙眷使备顾问，固当竭尽愚衰。御史台总察中外机务，臣愚不足当此任；且臣昔窜瘴乡，素染足疾，比岁尤剧。 帝笑曰： 卿足艰于行，心岂不可行耶？ 李固辞，得许，因叩首谢曰： 臣今虽不居是职，然御史台天子耳目，常行事务，可以呈省。至若监察御史奏疏，西南两台咨禀，事关军国，利及生民，宜令便宜闻奏以广视听，不应一一拘律，遂成文具。请诏台臣言事，各许实封。 又曰： 宪臣以绳愆纠谬为职，苟不自检，于击搏何有！其有贪婪败度之人，宜付法司增条科罪，以惩欺罔。 帝然之。由是台臣得实封言事。
帝初欲大用赵孟頫，议者难之。是月，授孟頫兵部郎中。兵部总天下诸驿，时使客饮食之费，几十倍于前，吏无以供给，强取于民，不胜其扰，遂请于中书，增钞给之。
至元钞法滞涩不能行，诏遣尚书刘宣与孟頫驰驿至江南，问行省慢令之罪，左右司官及诸路官得径笞之。孟頫还，不笞一人，僧格大以为谴。
时有王虎臣者，言平江路总管赵全不法，即命虎臣往按之，叶李执奏不宜遣虎臣，帝不听。孟頫进曰： 赵全故当问，然虎臣前守此郡，多强买人田，纵宾客为奸利，全数与争，虎臣怨之，往必将陷全。事纵得实，人亦不能无疑。 帝悟，乃遣它使。
僧格钟初鸣时，即坐省中，六曹后至者笞之。孟頫偶后至，断事官遽引孟頫受笞，孟頫入诉于右丞叶李白： 古者刑不上大夫，所以养其廉耻，教之节义。且辱士大夫，是辱朝廷也。 僧格亟慰孟頫使出，自是所笞惟曹吏以下。它日，行东御墙外，道隘，孟頫马跌，堕于河；僧格闻之，言于帝，移筑御墙稍西二丈许。
帝闻孟頫素贫，赐钞五十锭。
初，纳颜将叛，阴遣使结额布罕、腾勒噶，奇彻亲军卫指挥使托克托呼执之，尽得其情以闻。诏腾勒噶入朝。将由东道进，托克托呼言于北安王曰： 彼分地在东，脱有不虞，是纵虎入山林也。 乃命从西道。既而有言额布罕叛者，众欲先闻于朝，然后发兵，托克托呼曰： 兵贵神速，若彼果叛，我军出其不意，可即图之，否则与约而还。 即日起行，疾驱七昼夜，渡图呼喇河，战于托集岭，大败之，额布罕仅以身免。
秋，七月，癸巳，纳颜馀党犯咸平，辽东道宣慰使达春，从皇子爱额齐合兵出沈州进讨。
初，帝命达春领军一万，与爱额齐同力备御纳颜。女真、硕达勒达官民与纳颜连结，达春遂弃妻子，与麾下十二骑直抵建州，距咸平千五百里，与纳颜党达萨巴图尔等合战，两中流矢。继知其党特尔格、素尔齐等欲袭皇子，乃以数十人退，战千馀人，扈从皇子渡辽水，纳颜军来袭，达春转斗而前，射其酋特古岱，堕马死，追兵乃退。遂军懿州。州老幼千馀人，焚香罗拜道旁，泣曰： 非宣慰公，吾属无遗种矣。 
达春军至辽西罴山北小龙泊，得叛酋史图凌岱、卢全等纳款书，期而不至，达春即遣将讨擒之，又获其党王萨布。复与库锡尔等战，破之。将士欲俘掠，达春一切禁止，与签院汉瓜、监司托克托岱追纳颜馀党，北至金山，悉平之。
丁酉，弘州匠官以犬、兔毛制如西锦者以献，授匠官知弘州。
戊戌，枢密院奏签征缅行省事哈萨尔哈雅言： 比至缅国，谕其王赴阙，彼言邻番数叛，未易即行，拟遣使奉表赍土贡入觐。 
八月，乙丑，帝至自上都。
以托曼达尔为都元帅，将四川兵五千赴缅省，仍令其省驻缅近地，以俟进止。
己巳，谪从叛诸王，赴江南诸省从军自效。谕镇南王托欢，禁戢从征诸王及省官与鄂啰齐等： 毋纵军士焚掠，毋以交趾小国而易之。 
九月，庚子，禁市毒药者。
丁未，安南国遣使贡方物。
戊申，咸平、懿州、北京，以纳颜叛，民废耕作，又霜雹为灾，告饥；诏以海运粮五万石赈之。
壬子，禁沮挠江南茶课。
冬，十月，戊午朔，日有食之。
甲子，僧格言： 中书省旧在大内，前阿哈玛特移置于此，请仍旧为宜。 从之。
丙子，僧格奏参知政事郭佑、杨居宽坐亏负中书钱谷，并弃市，人皆冤之。当僧格之诬杀佑与居宽也，刑部尚书博果密争之不得，僧格深忌之，尝指博果密谓其妻曰： 它日籍我家者，此人也。 因其退食，责以不坐曹理务，欲加之罪，遂以疾免。帝还自上都，其弟额埒璘班侍坐辇中，帝曰： 汝兄必以某日来迎。 博果密果以是日至。帝见其癯甚，问其禄几何，左右对以满病假者例不给，帝念其贫，命尽给之。
僧格威焰方炽，参议尚书省事唐仁祖议论不同，屡忤僧格，人皆危之，仁祖自若也。迁工部尚书，僧格以漕务烦剧，特重困之，仁祖处之甚安。寻出使云中，僧格考工部织课稍缓，怒曰： 误国家岁用。 遣骑追还，命直吏拘往督工，且促其期曰： 违期，必置汝于法。 左右皆为之惧。仁祖退，召诸直长，从容谕之曰： 丞相怒在我，不在尔也。汝等勿惧，宜力加勉。 众皆感激，昼夜倍其功，期未及而办，僧格不能加罪。
乙酉，帝谕翰林诸臣： 以丞相领尚书省，汉、唐有此制否？ 咸对曰： 有之。 翌日，左丞叶李以所对奏闻，且言： 前省官不能行者，平章僧格能之，宜为右丞相。 帝然之。
丙戌，范文虎言： 豪、懿、东京等处人心未安，宜立省以抚绥之。 诏立辽阳等处行尚书省。
十一月，壬辰，以僧格为尚书省右丞相兼统制院使，领功德使司事。于是，僧格请以平章特穆尔代其位，阿喇根萨里为平章政事，叶李迁右丞，参政马绍为左丞。绍为参政时，有信州三务提举杜璠者，言至元钞公私未便，僧格怒，欲当以重罪。绍从容言曰： 国家导人使言，可采，用之，不可采，亦不之罪。今重罪之，岂不与诏书违戾乎！ 璠得免罪，至是亲王戍边，其士卒有过支廪米者，有司以闻，帝欲究问加罪，绍言： 方边庭用兵，罪之，惧失将士心。所支逾数者，当后年之数可也。 从之。
辛丑，改卫尉院为太仆寺，仍隶宣徽院。
己酉，诏议弭盗。僧格、伊苏特穆尔言： 江南归附十年，盗贼迄今未靖，宜立限招捕，而以安集责州县之吏，其不能者黜之。 叶李言： 臣在漳州十年，详知其事，大抵军官嗜利与贼通者，尤难弭息。宜令各处镇守军官，例以三年转徒，庶革斯弊。 帝皆诏行之。
江淮行尚书省参知政事高兴，讨婺州盗柳分司，擒斩之。会丁母扰，诏起复，讨处州盗詹老鹞、温州盗林雄。兴潜出青田，捣其巢穴，战于叶山，擒老鹞及雄等二百馀人，斩于温州市。又奉省檄平徽州盗汪千十等。
广东盗起，寇肇庆，其魁邓太獠居前寨，刘太獠居后寨，相依以为固。湖广行省左丞刘国杰趣捣后寨，破之，遂拔前寨，擒斩邓、刘二人。捕民结贼者，皆杖杀之。
十二月，丁卯，减扬州省岁额米十五万石，以盐引五十万易粮。免浙西鱼课三千锭，听民自渔。
癸酉，诸王锡勒图部雨土七昼夜，没死羊畜。
丁丑，以硃清、张宣海漕有劳，遥授宣慰使。
镇南王托欢以诸军征安南，次思明州，留兵二千五百人，命万户贺祉统之，以守辎重。程鹏飞、鄂啰、哈达尔以汉券兵万人由西道永平，鄂啰齐以万人从镇南王由东道女儿关以进。阿巴齐以万人为前锋，乌讷尔、攀楫以后由海道经玉山、双门、安邦口，遇交趾船四百馀艘，击之，斩四千馀级，生擒百馀人，夺其船百艘，遂趣交趾。程鹏飞、鄂啰、哈达尔经老鼠、陷沙、茨竹三关，凡十七战，皆捷。是月，镇南王次茅罗港，交趾兴道王遁。攻浮山寨，拔之。又命鹏飞、阿尔以兵二万人守万劫，且修普赖山及至灵山木栅。命乌讷尔将水兵，阿巴齐将陆兵，径趣交趾城。镇南王以诸军渡富良江，次城下，败其守兵。陈日烜与其子弃城，走敢喃堡，诸军攻下之。
◎至元二十五年
春，正月，陈日烜复走入海。镇南王以诸军追之，不及，引兵还交趾城。令乌讷尔将水军迎张文虎等粮船，又发兵攻其诸寨，破之。
己丑，诏江淮省内外并听蒙古岱节制。
辛卿，尚书省言： 初以行省制丞相与内省无别，罢之。今江淮平章政事蒙古岱所统，地广事繁，宜依前置丞相。 从之。诏以蒙古岱为右丞相。
毁中统钞板。
戊戌，大赦，弛辽阳渔猎之禁，惟毋杀孕兽。
壬寅，贺州贼七百馀人焚掠封州诸郡，循州贼万馀人掠梅州。
癸卯，哈都犯边，敕发兵从诸王珠纳北征。
甲辰，伊苏布哈谋叛，逮捕至京师，诛之。
丙午，畋于近郊。
己酉，发海运米十万石，赈辽阳省军民之饥者。
癸丑，募民能耕江南旷土及公田者，免其差役三年，其输租免三分之一。
江淮行省言： 两淮土旷民寡，兼并之家皆不输税。又，管内七十馀城，止屯田两所，宜增置淮东、西两道劝农营田司，督使耕之。 从之。
僧格以甘肃行省特穆格无心任事，又不与协力，奏以雅岱代之。未几，又以江西行省平章呼图特穆尔不职，奏罢之。兵部尚书呼图达尔不勤其职，僧格殴罢之而后奏。帝曰： 若此等不罪，汝事何由得行也！ 
二月，丁巳，改济州漕运司为都漕运司，祹领济之南、北漕，京畿都漕运司惟治京畿。
戊午，以右丞叶李为平章政事，李固辞，许之；赐以玉带，视秩一品，又赐平江、嘉兴田四顷。
庚申，司徒萨里曼等进读《祖宗实录》。帝曰： 太宗事则然，睿宗少有可易者，定宗固日不暇给；宪宗汝独不能忆之耶？犹当询诸知者。 
壬戌，敕江淮勿捕天鹅，弛鱼泺禁。
丙寅，改南京路为汴梁路，北京路为武平路，西京路为大同路，东京路为辽阳路，中兴路为宁夏府路。
嘉木扬喇勒智言： 以宋宫室为塔一，为寺五，已成。 诏以水陆地百五十顷养之。
征葛洪山隐士刘彦深。
辛巳，以杭州西湖为放生池。
壬午，命皇孙云南王额森特穆尔帅兵领大理府等处。
三月，戊子，帝还宫。
淞江民曹梦炎愿岁以米万石输宫，乞免它徭，且求官职。僧格以为请，乃遥授浙东道宣慰副使。
庚寅，帝如上都。
故事，枢密院官俱从行，岁留一人领院事，汉人不得与。至是以属判官郑制宜，制宜逊辞，帝曰： 汝岂汉人比耶！ 竟留之。制宜，鼎之子也。
江淮行省蒙古岱，言宜除军官更调法，死事者赠散官，病故者降一等，帝曰： 父兄虽死事，子弟不胜任者，安可用之！苟贤，则病故者亦不可降也。 
辛卯，造尚书省。
壬寅，礼部言： 会同馆，蕃夷使者时至，宜令有司仿古《职贡图》，及询其风俗、土产、去国里程，籍而录之，实一代之盛事。 从之。
甲寅，循州贼万馀人寇漳浦，泉州贼二千人寇长泰、汀、赣，畲贼千馀人寇龙溪，皆讨平之。
镇南王托欢复遣兵追陈日烜于海，不知所之。乌讷尔不见张文虎船，复还万劫。右丞相阿巴齐曰： 贼弃巢穴远遁，意待吾之敝而乘之。将士皆北人，春夏之交，瘴疠将作，馈饷且尽。今出兵分定其地，招降纳附，勿纵士卒侵掠，急捕日烜，此策之善者也。 时日烜复遣使请隆以款师，诸将信其说，久之不降，拥众据海口。阿巴齐率众攻之，将士多被疫，不能进。诸蛮复叛，所得险隘皆失守，遂谋引还。
日烜复集散兵三十万守御东关，遏托欢归路，诸军且战且行，日数十合。贼据险发毒矢，将士裹疮以战。樊楫、阿巴齐皆死。前军锡都尔奋勇乘之，交人小却。托欢由单已县趣盝州，间道以出，次思明州，命安噜引兵还云南，鄂啰齐以诸军北还。日烜寻遣使来谢，进金人代已罪。帝以托欢无功而还，令出镇扬州，终身不容入觐。
夏，四月，辛酉，僧格言： 自至元丙子置应昌和籴所，其间必多盗诈，宜加钩考。扈从之臣。种地极多，宜依军站例，除四顷之外，验亩征租。 并从之。
癸亥，浑河决，发军筑隄捍之。
癸酉，尚书省言： 近以江淮饥，命行省赈之，吏之富民因缘为奸，多不及于贫者。今杭、苏、湖、秀四州复大水，民鬻妻女易食，请辍上供米二十万石，审其贫者赈之。 帝是其言。
甲戌，万安寺成，佛像及窗壁皆金饰之，凡费金五百四十两有奇，水银二百四十斤。
增立直沽海运米仓。
命征交趾诸军还家，休息一岁。
敕缅中行省： 比到缅中，一禀云南王节制。 
庚辰，安南国王陈日烜遣其中大夫陈克用来贡方物。
甲申，诏皇孙特穆尔抚诸军，讨叛王和尔果斯、哈坦、图噜罕。
广东民董贤举，循州民钟明亮，各拥众万馀相继起，皆称： 大老 ，明亮势尤猖獗。诏遣江浙行省丞相蒙古岱、行枢密使页特密实发四省兵讨之。
湖南盗詹一仔，诱衡、永、宝庆、武冈人啸聚四望山，久不能讨。行省左丞刘国杰帅师击破之，斩首盗，馀众悉降。将校请曰： 此辈久乱，急则降，降而有衅，复反矣，不如尽坑之。 国杰曰： 多杀不可，况杀降也！ 乃相要地为三屯，迁其众守之，每屯五百人以备贼，且垦废田榛棘，使贼不得为巢穴，降者有故田宅，尽还之，无者使杂耕屯中。后皆为良民。
五月，戊子，诸王察克子库库岱叛，绰和尔执之以来。
乙未，僧格言： 中统钞行垂三十年，省官皆不知其数。今已更用至元钞，宜差官分道置局，钩考中统本。 从之。
壬寅，铸浑天仪。
乙巳，罢兴州采蜜。
癸丑，迁四川省治重庆，复迁宣慰司于成都。
六月，癸未，处州贼柳世英寇青田、丽水等县，浙东道宣慰使史耀计平之。
秋，七月，丙戌，以南安、瑞、赣三路连岁盗起，民多失业，免逋税万二千六百石有奇。
中书右丞相安图见天下大权尽归尚书，屡求退，不许。八月，丙辰，诏安图以本部集赛蒙古军三百人北征。
癸亥，尚书省成。
庚辰，分万亿库为宝源、贼源、绮源、广源、与万亿共为五库，从僧格请，营之禁中，以贮币帛。
九月，南台御史中丞刘宣自杀。时行省丞相蒙古岱，悍戾纵恣，常虑台臣纠劾其罪，而尤畏宣，日遣人入建康侦伺台中违失，台臣皆惮之，恳求自解。惟宣屹不为动，蒙古岱益忌之，因罗织宣罪，逮系其子孙于狱，又令人妄言宣沮坏钱谷。事闻，遂使置狱行省，鞫治之，宣及御史六人俱就逮。既登舟，行省以军船列兵屯驱迫之，至则分异各处，不使往来，宣不胜愤，遂自刭于舟中。
始，宣将行，以一缄付从子自诚，令勿启视。宣死，视其书云： 触怒大臣，诬构成罪，岂能与经断小人交口辨讼，屈膝为容于怨家之前！身为台臣，义不受辱，当自引决，但不获以身徇国为恨耳！ 且言别有公文言蒙古岱罪状，后得其藁，涂注句抹，辞句难辨，前治书侍御史霍肃为叙次其文，读者悲愤。宣既引决，行省白于朝，以为宣罪重自杀，前后构成其事者，郎中张斯立也。宣忠义节操为世所重，闻者莫不嗟悼，其后自诚以宣行实上闻，赠御史中丞，谥忠宪。
壬辰，帝至自上都。
召江淮行省参政董文用为御史中丞。
文用至，曰： 中丞不当理细务，吾当先举贤才。 乃举胡祗遹、王恽、雷膺等十馀人为按察使，又举徐炎、魏初为行台中丞。当时以为极选。
癸卯，置征理司，专治合追财谷，以甘肃行省参政图喇延哈、签省吴诚并为征理使。自立尚书省，凡仓库诸司，无不钩考。先摘委六部官，至是僧格复以为不专，请置征理司，日以理算为事，毫分缕晰，司钱谷者无不破产，及当更代，人皆弃家避之。
庚戌，太医院新编《本草》成。
冬，十月，庚申，遣使钩考诸路钱谷。僧格言： 湖广钱谷，已责平章约苏穆尔自首偿矣。它省欺盗者必多，请以省院台官实都、王巨济、阿萨尔、何荣祖、昭噜呼齐图呼鲁、李佑、吉丁、戎益、崔彧、燕真、安祐、巴延等十二人，理算江淮、江西、福建、四川、甘肃、安西六省，每省各二人，特给与印章，给兵以备使令，且以为卫。 帝皆从之。
僧格尝奏上都留守司钱谷多失实，召留守喇呼尔、贺仁杰廷辩。仁杰曰： 臣汉人，不能禁吏戢奸，致钱谷耗损，臣之罪。 喇呼尔曰： 臣为长，印在臣手，事未有不关白而能行者，臣之罪。 帝曰： 以爵让人者有之，未有争引咎归己者，其置勿问。 
帝追念帝挺，问董文用曰： 商孟卿今年几何？ 对曰： 八十。 帝甚惜其老而叹其康强。挺旋卒。后追赠鲁国公，谥文定。
丙寅，赐瀛国公赵钞面锭。
湖文省言： 左右江口谿峒蛮獠置四总管府，统州县峒百六十，而所调官畏惮瘴疠，多不敢赴，请以汉人为达噜噶齐。军官为民职，杂土人用之。 就拟瓜勒佳素赫等七十四人以闻，从之。
大同民李伯祥、苏永福八人，以谋逆伏诛。
庚午，哈都犯边。
丙子，始造铁罗圈甲。
遣瀛国公赵学佛法于土番。
己卯，诏免儒户杂徭。
僧格请令集贤院诸司，分道钩考江南郡学田所入羡馀，贮之集贤院，以给多才艺者。从之。
十一月，壬午，巩昌路荐饥。免田租之半，仍以钞三千锭赈其贫者。
丁亥，以山东按察使何荣祖为中书省参知政事。
修国子监以居胄子。
禁有分地臣私役富室为柴米户及赋外杂徭。
柳州民黄德清叛，潮州民蔡猛等拒杀官军，并伏诛。
己亥，命李思衍为礼部侍郎，充国信使；以万努为兵部郎中，副之，同使安南，谕陈日烜亲身入朝，否则必再加兵。
时有佞谀者，讽大都民史吉等请为僧格立石颂德，帝曰： 民欲立则立之。 仍以告僧格，使其喜也。于是翰林制文，题曰： 王公辅政之碑。 
僧格恩宠方盛，自近戚、贵人见之，皆屏息逊避，董文用独不附之。僧格令人讽文用颂己功于帝前，文用不答；僧格又自谓文用曰： 百司皆具食丞相府，独御史台未具食耳。 文用亦不答。
辛丑，马八儿国遣使来朝。
初，帝遣荆湖、占城行省参知政事伊赫密实使马八儿国，取佛钵舍利。浮海阻风，行一年乃至，得其良医善药，遂与其国人来贡方物，又以私钱购紫檀木殿材，并献之。尝侍帝于浴室，问： 汝逾海者凡几？ 对曰： 臣逾海四矣。 帝悯其劳，遥授江淮行尚书省左丞、行泉府大卿。
甲辰，僧格以总制院统西蕃诸司军民钱谷，事体甚重，宜有以崇之，奏改为宣政院，秩从一品，用三台银印，帝从之。命僧格以本官兼宣政使、领功德司使事。
十二月，丁巳，哈都兵犯边，巴图额森托迎击，死之。
朔方军兴，粮糗粗备，而诛责愈急，董文用谓僧格曰： 民急矣，外难未解而内戕其根本，丞相宜思之！ 又持外郡所上盗贼之目，谓之曰： 百姓岂不欲生养安乐哉？急法苛敛，使至此耳。御史台所以救政事之不及者，丞相当助之，不当抑之也。御史台不得行，则民无所赴诉而政日乱，将不止台事不行也。 浸忤僧格意，摭拾台事百端，文用日与辨论，不为屈。于是具奏僧格奸状，帝报之，语秘，人莫闻。僧格日诬谮文用于帝曰： 在朝惟董文用戆傲不听令，沮挠尚书省，请痛治其罪。 帝曰： 彼御中职也，何罪！且文用端谨，朕所素知，汝善视之！ 旋迁大司农。时欲夺民田为屯田，文用固执不可，复迁翰林学士承旨。
先是安图将兵临边，为实里吉所执，一军皆没。至是八邻来归，从者凡三百九十人，赐钞万二千五百一十三锭。
辛未，僧格言： 分地之臣，例以贫乏为辞，希觊赐与。财非天坠地出，皆取于民，苟不慎其出入，恐国用不足。 帝曰： 自今不当给者，汝即画之，当给者宜覆奏，朕自处之。 
乙亥，湖头贼张治囝掠泉州，免泉州今岁田租。
丙子，伊苏布哈以实勒们叛，甘肃行省官合兵讨之，皆自缚请罪。独实勒们以其属西走，追获之，以归于京师。
先是宋供奉汪元量从三宫入燕，授瀛国公书。帝闻其能琴，尝召入禁中，令鼓琴，称善。元量乞归，许之。是冬，元量归杭州，具言： 谢太后临殁遗言，欲归葬绍兴。全太后为尼。瀛国公学佛，号木波讲师。 遗老闻之，有泣下者。
是岁，汴梁路阳武、襄邑、太康、通许、杞、考城、陈留等县，陈、颍二州，河决凡二十二所，漂荡麦禾、房舍，委宣慰司督本路差夫修治。
有小吏诬告漕司刘献盗仓粟。僧格方事聚敛，众阿其意，锻炼杆服。刑部尚书列斯哩卫曰： 刑部开下持平，今辇毂之下，漕臣以冤死，何以正四方乎！ 即以实闻。以是忤僧格，出为江东道宣慰使。在官务兴学，诸生有俊秀者，拔而用之。为政严明，豪民猾吏缩手不敢犯，然亦无所刑戮而治。
初，皇孙抚军于北，诏以托克托呼从，追纳颜馀党于哈喇温之地，诛叛王乌塔哈，尽降其众。至是诸王额斯尔为叛王和尔哈斯所攻，遣使告急，复从皇孙移师援之，则诸呼噜辉。还至哈喇温山，夜渡贵烈河，败叛王哈坦，尽得辽左诸部，置东路万户府。帝多其功，以额斯尔女弟妻之。
先是，帝命江西行省蒙古岱召谢枋得，执手相勉劳。枋得曰： 上有尧、舜，下有巢、由。枋得姓名不祥，不敢赴召。 蒙古岱义之，不强也。既而福建行省管如德，将旨如江南求人材，尚书留梦炎以枋得荐，枋得遗书梦炎曰： 江南人材，未有如今日之可耻。《春秋》以下之人物，本不足道，今求一瑕吕饴甥、程婴、杵臼厮养卒，不可得也。纣之亡也，以八百国之精兵，不敢抗二子之正论，武王、太公凛凛无所容，急以灭兴断绝谢天下，殷之后遂与周并立。使三监、淮夷不叛，武庚必不死，殷命必不黜。夫女真之待二帝亦惨矣，而我宋今年遣使祈请，明年遣使问安。王伦一市井无赖狎邪小人，谓梓宫可还，太后可归，终则二事皆符其言。今一王伦且无之，则江南无人材可见也。吾年六十馀矣，所欠一死耳，岂复有他志哉！ 终不行。
