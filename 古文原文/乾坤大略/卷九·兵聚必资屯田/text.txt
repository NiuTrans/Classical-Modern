干戈屡兴，民不安业，郡县萧条，无鸡犬声。大兵一起，立见此景。语云： 师之所处，荆棘生焉。 信非虚也。如此，而拥大众以征伐，掠无可掠，何况转输乎？古所谓百万之众，无食不可一日支，正此时矣！李密以霸王之才，徒以用粟不节，卒致米尽人散之忧。昔汉之兴也，食敖仓之粟；唐之兴也，资黎阳之利。今天下俱匮，既无秦、隋之富以贻之，何所借以成汉、唐之大业乎？
屯田一着，所谓以人力而补天工也。其法不一，或兵屯，或民屯。大抵创业之屯与守成之屯不同。怀远图者，当于此处求之，无烦详载也。
