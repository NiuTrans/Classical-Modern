战失其道，未有不败者；战得其道，未有不胜者。胜则破竹之势成，迎刃之机顺矣。自此招揽豪杰，部署长吏，抚辑人民，收按图籍，颁布教章。所谓略地也，顾其策何先？曰：是有机焉！蹈之而动耳，不烦兵也。
昔武信君下赵十余城，余皆城守，乃引兵击范阳，不能下。使非纳蒯彻之说，以侯印授范阳令，而使之朱轮华毂以驱驰燕赵郊，则三十余城乌能不战而服乎？善乎！李左车之对淮阴也，曰： 将军虏魏王、禽夏说，不终朝而破赵二十余万众，威震天下，此将军之所长也。然众劳卒疲，其实难用。今以罢弊之卒，屯之燕坚城之下，燕若不服，齐拒境以自强，此将军之所短也。为将军计，莫若按甲休兵，北首燕路，而遣辨士奉咫尺之书于燕，暴其所长，燕必不敢不听从。燕已从而东临齐，虽有智者，不知为齐计矣。兵固有先声而后实者，此之谓也。 至今思之，虽孙、吴复生，何以易焉！而要非战胜之后，则断不及此。何也？胜则人慑吾威而庇吾势，利害迫于前而祸福怵其心，故说易行而从者顺。若在我无可恃之形，而徒以虚言嬲众，是犹梦者之堕井，无怪乎疾呼而人不闻也。此又不可不留意也。
