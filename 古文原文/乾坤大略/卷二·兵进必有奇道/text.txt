兵只一道耶？曰：不然。所向既明，则正道在不必言矣。然不得奇道以佐之，则不能取胜。项羽战章邯于巨鹿，而后高祖得以乘虚入关；钟会持姜维于剑阁，而后邓艾得以逾险入蜀。故一阵有一阵之奇道，一国有一国之奇道，天下有天下之奇道。即有时正可为奇，奇亦可为正，而决然断之曰：必有。
夫兵进而不识奇道者，愚主也，黯将也，名之曰「弃师」。不观之苏氏抉门旁户逾垣之喻乎？其论甚精，无以易也。昔刘濞之攻大梁，田禄伯请以五万人别循江、淮，收淮南、长沙，以会武关；岑彭攻公孙述，自江州溯都江破侯丹兵，径拔武阳，绕出延岑军后；曹操拒袁绍于官渡，移军欲向延津，而潜以轻兵袭白马，用此道也。
然则，用兵慎勿曰：吾兵可以一路直至，而无烦于旁趋曲径为也。是以人国侥幸也，戒之哉！
