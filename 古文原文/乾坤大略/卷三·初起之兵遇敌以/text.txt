兵之进也，固有所过城邑不及下者矣。必以战乎？曰：非我乐战也，不得已而与敌遇，非战无以却之。盖兵既深入，则敌必并力倾国以图蹂荡我，恐我声势之成；此而不猛战疾斗，一为所乘，鱼散鸟惊，无可救矣！诚能出其不意，一战以挫其锐，则敌众丧胆，我军气倍，志定威立，而后可攻取以图敌。古所谓一战而定天下，其在斯乎！汉光武之于昆阳，唐太宗之于霍邑，可以观也。昔沈田子以千余人遇姚泓数万之众于青泥，其言曰：「兵贵用奇，不必在众。今众寡不敌，势不两立，若彼围既固，则我无所逃，不如击之。」遂败泓兵。此深合机要，百虑不易之道也。
