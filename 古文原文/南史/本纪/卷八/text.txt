梁本纪下
太宗简文皇帝讳纲，字世赞，小字六通，武帝第三子，昭明太子母弟也。天监二年十月丁未，生于显阳殿。五年，封晋安王。普通四年，累迁都督、雍州刺史。中大通三年，被征入朝，未至，而昭明太子谓左右曰： 我梦与晋安王对奕扰道，我以班剑授之，王还，当有此加乎。 四月，昭明太子薨。五月丙申，立晋安王爲皇太子。七月乙亥，临轩策拜。以修缮东宫，权居东府。四年九月，移还东宫。
太清三年，台城陷，太子坐永福省见侯景，神色自若，无惧容。五月丙辰，帝崩。辛巳，太子即皇帝位，大赦。癸未，追尊穆贵嫔爲皇太后，追諡妃王氏爲简皇后。
六月丙戌，以南康王会理爲司空。丁亥，立宣城王大器爲皇太子。壬辰，立当阳公大心爲寻阳郡王，石城公大款爲江夏郡王，甯国公大临爲南海郡王，临城公大连爲南郡王，西丰公大春爲安陆郡王，新淦公大成爲山阳郡王，临湘公大封爲宜都郡王，高唐公大庄爲新兴郡王。
秋七月甲寅，广州刺史元景仲谋应侯景，西江督护陈霸先攻之，景仲自杀。霸先迎定州刺史萧勃爲刺史。庚午，以司空南康王会理爲兼尚书令。是月，九江大饥，人相食者十四五。
八月癸卯，征东大将军、开府仪同三司、南徐州刺史萧藻薨。丙午，侯景矫诏： 仪同三司位比正公，自今悉不加将军，以爲定准。 
冬十月丁未，地震。是月，百济国遣使朝贡，见城寺荒芜，哭于阙下。
大宝元年春正月辛亥朔，大赦，改元。丁巳，天雨黄沙。己未，西魏克安陆，执司州刺史柳仲礼，尽有汉东地。丙寅，月昼见于东方。癸酉，前江都令祖皓起义兵于广陵。
二月癸未，侯景攻下广陵，皓见害。乙巳，以尚书仆射王克爲左仆射。丙午，侯景逼帝幸西州。
夏五月丙辰，东魏静帝逊位于齐。庚午，开府仪同三司鄱阳王范薨。自春迄夏大旱，人相食，都下尤甚。
六月庚子，前司州刺史羊鸦仁自尚书省出奔江陵。
秋七月戊辰，贼行台任约寇江州，刺史寻阳王大心以州降之。
八月甲午，湘东王绎遣领军将军王僧辩逼郢州，邵陵王纶弃郢州走。
九月乙亥，侯景自进位相国，封二十郡爲汉王。
冬十月乙未，景又逼帝幸西州曲宴，自加宇宙大将军、都督六合诸军事。立皇子大钧爲西阳郡王，大威爲武甯郡王，大球爲建安郡王，大昕爲义安郡王，大挚爲绥建郡王，大圜爲乐梁郡王。壬寅，侯景害司空南康王会理。
十一月，任约进据西阳，分兵寇齐昌，执衡阳王献送都下，害之。湘东王绎遣前甯州刺史徐文盛拒约，南郡王前中兵参军张彪起义于会稽若邪山，攻破浙东诸县。
二年春二月，邵陵王纶走至安陆董城，爲魏所攻，见杀。
三月庚戌，魏文帝崩。
夏四月，侯景围巴陵。
六月乙巳，解围宵遁。
秋七月，景还至建邺。
八月戊午，景遣僞卫尉卿彭隽、厢公王僧贵入殿，废帝爲晋安王。害皇太子大器、寻阳王大心、西阳王大钧、武甯王大威、建安王大球、义安王大昕及寻阳王诸子二十馀人。矫爲帝诏，以爲次当支庶，宜归正嫡，禅位于豫章王栋。使吕季略送诏，令帝写之。帝书至 先皇念神器之重，思社稷之固，越升非次，遂主震方 ，呜咽不能自止，贼衆皆爲掩泣。乃幽帝于永福省。栋即位，改元天正。使害南海王大临于吴郡、南郡王大连于姑孰、安陆王大春于会稽、新兴王大庄于京口。
冬十月壬寅，帝崩于永福省，时年四十九。贼僞諡曰明皇帝，庙称高宗。明年三月己丑，王僧辩平侯景，率百官奉梓宫升庙堂。元帝追崇爲简文皇帝，庙号太宗。四月乙丑，葬庄陵。
帝幼而聪睿，六岁便能属文，武帝弗之信，于前面试，帝揽笔立成文。武帝叹曰： 常以东阿爲虚，今则信矣。 及长，器宇宽弘，未尝见喜愠色，尊严若神。方颐丰下，须鬓如画，直发委地，双眉翠色。项毛左旋，连钱入背。手执玉如意，不相分辨。眄睐则目光烛人。读书十行俱下，辞藻艳发，博综群言，善谈玄理。自十一便能亲庶务，历试藩政，所在称美。性恭孝，居穆贵嫔忧，哀毁骨立，所坐席沾湿尽烂。在襄阳拜表侵魏，遣长史柳津、司马董当门、壮武将军杜怀宝、振远将军曹义宗等进军克南阳、新野等都，拓地千馀里。
及居监抚，多所弘宥，文案簿领，纤豪必察。弘纳文学之士，赏接无倦。尝于玄圃述武帝所制五经讲疏，听者倾朝野。雅好赋诗，其自序云： 七岁有诗癖，长而不倦。 然帝文伤于轻靡，时号 宫体 。所着昭明太子传五卷，诸王传三十卷，礼大义二十卷，长春义记一百卷，法宝连璧三百卷，谢客文泾渭三卷，玉简五十卷，光明符十二卷，易林十七卷，竈经二卷，沐浴经三卷，马槊谱一卷，棋品五卷，弹棋谱一卷，新增白泽图五卷，如意方十卷，文集一百卷，并行于世。
初即位，制年号将曰 文明 ，以外制强臣，取周易 内文明而外柔顺 之义。恐贼觉，乃改爲大宝。虽在蒙尘，尚引诸儒论道说义，披寻坟史，未尝暂释。及见南康王会理诛，知不久，指所居殿谓舍人殷不害曰： 庞涓死此下。 又曰： 吾昨梦吞土，试思之。 不害曰： 昔重耳馈块，卒反晋国，陛下所梦，将符是乎。 帝曰： 傥幽冥有征，冀斯言不妄。 
初，景纳帝女溧阳公主，公主有美色，景惑之，妨于政事，王伟每以爲言，景以告主，主出恶言。伟知之，惧见谗，乃谋废帝而后间主。苦劝行杀，以绝衆心。废后，王伟乃与彭隽、王修纂进觞于帝曰： 丞相以陛下幽忧既久，使臣上寿。 帝笑曰： 已禅帝位，何得言陛下？此寿酒将不尽此乎。 于是隽等并齎酒肴、曲项琵琶，与帝极饮。帝知将见杀，乃尽酣，谓曰： 不图爲乐，一至于斯。 既醉而寝，伟乃出，隽进土囊，王修纂坐上，乃崩。竟协于梦。伟撤户扉爲棺，迁殡于城北酒库中。
帝自幽絷之后，贼乃撤内外侍卫，使突骑围守，墙垣悉有枳棘。无复纸，乃书壁及板鄣爲文。自序云： 有梁正士兰陵萧世赞，立身行道，终始若一，风雨如晦，鸡鸣不已。弗欺暗室，岂况三光？数至于此,命也如何！ 又爲文数百篇。崩后，王伟观之，恶其辞切，即使刮去。有随伟入者，诵其连珠三首，诗四篇，绝句五篇，文并凄怆云。
世祖孝元皇帝讳绎，字世诚，小字七符，武帝第七子也。初，武帝梦眇目僧执香炉，称托生王宫。既而帝母在采女次侍，始褰户幔，有风回裾，武帝意感幸之。采女梦月堕怀中，遂孕。天监七年八月丁巳生帝，举室中非常香，有紫胞之异。武帝奇之，因赐采女姓阮，进爲修容。十三年，封湘东王。太清元年，累迁爲镇西将军、都督、荆州刺史。
三年三月，侯景陷建邺。四月，世子方等至自建邺，知台城不守。帝命栅江陵城，周回七十里。镇西长史王冲等拜笺请爲太尉、都督中外诸军事，承制主盟。帝不许，曰： 吾于天下不贱，甯俟都督之名；帝子之尊，何藉上台之位。议者可斩。 投笔流泪。冲等重请，不从。又请爲司空，以主诸侯，亦弗听。乃开镇西府，辟天下士。
是月，帝徵兵于湘州刺史河东王誉，誉拒命。寻上甲侯韶自建邺至，宣三月十五日密诏，授帝位假黄钺、大都督中外诸军事、司徒、承制。于是立行台于南郡而置官司焉。
七月，遣世子方等讨河东王誉，军败，死之。又遣镇兵将军鲍泉讨誉。
九月乙卯，雍州刺史岳阳王察举兵寇江陵，其将杜崱兄弟来降，察遁走。鲍泉攻湘州，未克；又遣左卫将军王僧辩代将。
及简文帝即位，改元爲大宝元年。帝以简文制于贼臣，卒不遵用。正月，使少子方晷质于魏，魏不受质而结爲兄弟。
四月，克湘州，斩誉，湘州平。雍州刺史岳阳王察自称梁王，蕃于魏，魏遣兵助伐襄阳。先是，邵陵王纶书已言凶事，秘之，以待湘州之捷。是月壬寅，始命陈莹报武帝崩问，帝哭于正寝。
六月，江夏王大款、山阳王大成、宜都王大封自信安来奔。
九月辛酉，以前郢州刺史南平王恪爲中卫将军、尚书令、开府仪同三司。改封大款爲临川郡王，大成爲桂阳郡王，大封爲汝南郡王。
十一月甲子，南平王恪等奉笺进位相国，总百揆。帝不从。二年三月，侯景悉兵西上。
四月，景遣其将宋子仙、任约袭郢州，执刺史方诸。庚戌，领军王僧辩屯师巴陵。
五月癸未，帝遣将胡僧佑、陆法和援巴陵。
六月，僧佑等击破景将任约军，禽约，景解围宵遁。以王僧辩爲征东将军、开府仪同三司、尚书令，帅衆追景，所至皆捷。进围郢州，获贼将宋子仙等。
九月，盘盘国献驯象。
十月辛丑朔，紫云如盖临江陵城。是月，简文帝崩，开府仪同三司王僧辩等奉表劝进。帝奉讳，大临三日，百官缟素，答表不许。司空南平王恪率宗室，领军将军胡僧佑率群僚，江州别驾张佚率吏人，并奉笺劝进。帝固让。
十一月乙亥，僧辩又奉表劝进，又不从。时巨寇尚存，帝未欲即位，而四方表劝，前后相属，乃下令断表。
承圣元年二月，王僧辩衆军发自寻阳，帝驰檄四方，购获景及逆者，封万户开国公，绢布五万疋。
三月，僧辩等平景，传首江陵。戊子，以贼平告明堂、太社。己丑，僧辩等又表劝进曰：
衆军以今月戊子，总集建康，贼景鸟伏兽穷，频击频挫，奸竭诈尽，深沟自固。臣等分勒武旅，百道同趋，突骑短兵，犀函铁楯，结队千群，持戟百万，止纣七步，围项三重，轰然大溃，群凶四灭。京师少长，俱称万岁。长安酒食，于此价高。九县云开，六合清朗，矧伊黔首，谁不载跃。
伏惟陛下咀痛茹哀，婴愤忍酷。自紫庭绛阙，胡尘四起，壖垣好畤，冀马云屯，泣血临兵，尝胆誓衆。而吴、楚一家，方与七国俱反，管、蔡流言，又以三监作乱。西凉义衆，阻秦塞而不通，并州遗黎，跨飞狐而见绝。豺狼当路，非止一人，鲸鲵不枭，倏焉五载。英武克振，怨耻并雪，永寻霜露，伊何可胜。臣等辄依故实，奉修社庙，使者持节，分告园陵。嗣后升遐，龙輴未殡，承华掩曜，梓宫莫测。并即随由备办，礼具凶荒，四海同哀，六军袒哭。圣情孝友，理当感恸。
日者，百司岳牧，仰祈宸鉴，以锡珪之功，既归有道，当璧之礼，允属圣明。而优诏谦冲，杳然凝邈，飞龙可跻，而干爻在四，帝阍云叫，而阊阖未开。讴歌再驰，是用翘首。所以越人固执，熏丹穴以求君，周人乐推，踰岐山而事主。汉王不即位，无以贵功臣，光武止萧王，岂谓绍宗庙。黄帝游于襄城，尚访御人之道，放勋寂于姑射，犹使鐏俎有归。伊此傥来，岂圣人所欲，帝王所应，不获已而然。伏读玺书，寻讽制旨，领怀物外，未奉慈衷。陛下日角龙顔之姿，表于徇齐之日，彤云素灵之瑞，基于应物之初。博学则大哉无所与名，深言则晔乎文章之观。忠爲令德，孝实动天。加以英威茂略，雄图武算，指麾则丹浦不战，顾眄则阪泉自荡。地维绝而重纽，天柱倾而更植。凿河津于孟门，百川复啓；补穹仪以五石，万物再生。纵陛下拂袗衣而游广成，登龛山而去东土，群臣安得仰诉，兆庶何所归仁。况郊祀配天，罍篚礼旷，斋宫清庙，匏竹不陈。仰望鸾舆，匪朝伊夕，瞻言法驾，载渴且饥。岂可久稽衆议，有旷彜则。旧邦凯复，函、洛已平，高奴、栎阳，宫馆虽毁；浊河清渭，佳气犹存。臯门有伉，甘泉四敞，土圭测景，仙人承露。斯盖九州之赤县，六合之枢机。博士捧图书而稍还，太常定礼仪其已立，岂得不扬清警而赴名都，具玉銮而旋正寝。昔东周既迁，镐京遂其不复，长安一乱，郏、洛永以爲居。夏后以万国朝诸侯，文王以六州匡天下，方之迹基百里，剑仗三尺，以残楚之地，抗拒六戎，一旅之卒，翦夷三叛，坦然大定，御辇东归。解五牛于冀州，秣六马于谯郡，缅求前古，其可得欤？对扬天命，无所让德，有理存焉，敢重祈奏。帝尚未从。辛卯，宣猛将军朱买臣奉帝密旨，害豫章王栋及其二弟桥、樛。
四月乙巳，益州刺史、新除假黄钺、太尉武陵王纪僭位于蜀，年号天正。帝遣兼司空萧泰、祠部尚书乐子云拜谒茔陵，修复社庙。丁巳，下令解严。
五月庚午，司空南平王恪及宗室王侯、大都督王僧辩等，复拜表上尊号。帝犹固让。甲申，以开府仪同三司、江州刺史王僧辩爲司徒。乙酉，斩贼左仆射王伟、尚书吕季略、少府卿周石珍、舍人严亶于江陵市，乃下令赦境内。齐将潘乐、辛术等攻秦郡，王僧辩遣将杜崱帅衆拒之。以陈霸先爲征北大将军、开府仪同三司、徐州刺史。齐人贺平侯景。
八月，武陵王纪率巴、蜀之衆东下，遣护军将军陆法和屯巴峡以拒之。
九月甲戌，司空南平王恪薨。
十月乙未，前梁州刺史萧循自魏至江陵，以爲平北将军、开府仪同三司。戊申，执湘州刺史王琳于殿内。庚戌，琳长史陆纳及其将潘乌累等举兵反，攻陷湘州。是月，四方征镇王公卿士复劝进表，三上，乃许之。
冬十一月丙子，皇帝即位于江陵，改太清六年爲承圣元年。逋租宿责，并许弘宥。孝子顺孙，悉皆赐爵。长徒锁士，特加原宥。禁锢夺劳，一皆旷荡。是日，帝不升正殿，公卿陪列而已。时有两日俱见。己卯，立王太子方矩爲皇太子，改名元良。立皇子方智爲晋安郡王，方略爲始安郡王。追尊所生妣阮修容爲文宣太后。改諡忠壮太子爲武烈太子，封武烈子庄爲永嘉王。是月，陆纳遣将军潘乌累等破衡州刺史丁道贵于渌口，道贵走零陵。十二月，陆纳分兵袭巴陆，湘州刺史萧循击走之。天门山获野人，出山三日而死。星陨吴郡。淮南有野象数百，坏人室庐。宣城郡猛兽暴食人。
是岁，魏废帝元年。
二年春正月乙丑，诏王僧辩讨陆纳。戊寅，以吏部尚书王褒爲尚书右仆射。己卯，江夏宫南门钥牡飞。
三月庚寅，有两龙见湘州西江。
夏五月甲申，魏大将尉迟迥进兵逼巴西，潼州刺史杨干运以城纳迥。己丑，武陵王纪军至西陵。
六月乙卯，王僧辩平湘州。
秋七月，武陵王纪衆大溃，见杀。
八月戊戌，尉迟迥平蜀。九月，齐遣郭元建及将邢杲远、步大汗萨、东方老帅衆顿合肥。冬十一月辛酉，僧辩留镇姑孰，豫州刺史侯瑱据东关垒，征吴兴太守裴之横帅衆继之。戊戌，以尚书右仆射王褒爲左仆射，湘东太守张绾爲右仆射。
十二月，宿预土人东方光据城归化，齐江西州郡皆起兵应之。
三年春正月，魏帝爲相安定公所废，而立齐王廓，是爲恭帝元年。
三月，主衣库见黑蛇长丈许，数十小蛇随之，举头高丈馀南望，俄失所在。帝又与宫人幸玄洲苑，复见大蛇盘屈于前，群小蛇遶之，并黑色。帝恶之，宫人曰： 此非怪也，恐是钱龙。 帝敕所司即日取数千万钱镇于蛇处以厌之。因设法会，赦囚徒，振穷乏，退居栖心省。又有蛇从屋堕落帝帽上，忽然便失。又龙光殿上所御肩舆复见小蛇萦屈舆中，以头驾夹膝前金龙头上，见人走去，逐之不及。城濠中龙腾出，焕烂五色，竦跃入云，六七小龙相随飞去。群鱼腾跃，坠死于陆道。龙处爲窟若数百斛圌。旧大城上常有紫气，至是稍复消歇。甲辰，以司徒王僧辩爲太尉、车骑大将军。戊申，以护军将军、郢州刺史陆法和爲司徒。
夏四月癸酉，以征北大将军、开府仪同三司陈霸先爲司空。
六月癸未，有黑气如龙见于殿内。
秋九月辛卯，帝于龙光殿述老子义。先是，魏使宇文仁恕来聘，齐使又至江陵，帝接仁恕有阙，魏相安定公憾焉。乙巳，使柱国万纽于谨来攻。
冬十月丙寅，魏军至襄阳，梁王萧察率衆会之。丁卯，停讲，内外戒严，舆驾出行城栅，大风拔木。丙子，续讲，百僚戎服以听。诏征王僧辩。
十一月甲申，幸津阳门讲武，置南北两城主。帝亲观阅，风雨总集，部分未交，旗帜飘乱，帝趣驾而回，无复次序。风雨随息，衆窃惊焉。乙酉，以领军胡僧佑爲都督城东城北诸军事，右仆射张绾爲副；左仆射王褒都督城西城南诸军事，直殿省元景亮爲副。丁亥，魏军至栅下。丙申，征广州刺史王琳入援。丁酉，大风，城内火烧居人数千家。以爲失在妇人，斩首尸之。是日，帝犹赋诗无废。以胡僧佑爲开府仪同三司。庚子，信州刺史徐世谱、晋安王司马任约军次马头岸。是夜，有流星坠城中，帝援蓍筮之，卦成，取龟式验之，因抵于地曰： 吾若死此下，岂非命乎？ 因裂帛爲书催僧辩曰： 吾忍死待公，可以至矣。 戊申，胡僧佑、朱买臣等出战，买臣败绩。辛亥，魏军大攻，帝出枇杷门亲临阵督战。僧佑中流矢薨，军败，反者斩西门守卒以纳魏军。帝见执，如梁王萧察营，甚见诘辱。他日，乃见魏仆射长孙俭，谲俭云： 埋金千斤于城内，欲以相赠。 俭乃将帝入城，帝因述察相辱状，谓俭曰： 向聊相谲，欲言耳；岂有天子自埋金乎？ 俭乃留帝于主衣库。
十二月丙辰，徐世谱、任约退戍巴陵。辛未，魏人戕帝。
明年四月，梁王方智承制，追尊爲元皇帝，庙号世祖。帝聪悟俊朗，天才英发，出言爲论，音响若锺。年五六岁，武帝尝问所读书，对曰： 能诵曲礼。 武帝使诵之，即诵上篇。左右莫不惊叹。初生患眼，医疗必增，武帝自下意疗之，遂盲一目。乃忆先梦，弥加湣爱。及长好学，博极群书。武帝尝问曰： 孙策在江东，于时年几？ 答曰： 十七。 武帝曰： 正是汝年。 
帝性不好声色，颇慕高名，爲荆州刺史，起州学宣尼庙。尝置儒林参军一人，劝学从事二人，生三十人，加廪饩。帝工书善画，自图宣尼像，爲之赞而书之，时人谓之三绝。与裴子野、刘显、萧子云、张缵及当时才秀爲布衣交。常自比诸葛亮、桓温，惟缵许焉。
性好矫饰，多猜忌，于名无所假人。微有胜己者，必加毁害。帝姑义兴昭长公主子王铨兄弟八九人有盛名。帝妒害其美，遂改宠姬王氏兄王珩名琳以同其父名。忌刘之遴学，使人鸩之。如此者甚衆，虽骨肉亦遍被其祸。始居文宣太后忧，依丁兰作木母。及武帝崩，秘丧逾年，乃发凶问，方刻檀爲像，置于百福殿内，事之甚谨。朝夕进蔬食，动静必啓闻，迹其虚矫如此。性爱书籍，既患目，多不自执卷，置读书左右，番次上直，昼夜爲常，略无休已，虽睡，卷犹不释。五人各伺一更，恒致达晓。常眠熟大鼾，左右有睡，读失次第，或偷卷度纸。帝必惊觉，更令追读，加以檟楚。虽戎略殷凑，机务繁多，军书羽檄，文章诏诰，点毫便就，殆不游手。常曰： 我韬于文士，愧于武夫。 论者以爲得言。
始在寻阳，梦人曰： 天下将乱，王必维之。 又背生黑子，巫媪见曰： 此大贵不可言。 初，武帝敕贺革爲帝府谘议，使讲三礼。革西上，意甚不悦，过别御史中丞江革。江革告之曰： 吾尝梦主上遍见诸子，至湘东王，脱帽授之。此人后必当璧，卿其行乎。 革颔之。及太清之祸，遂膺归运。
自侯景之难，州郡太半入魏，自巴陵以下至建康，缘以长江爲限。荆州界北尽武宁，西拒峡口；自岭以南，复爲萧勃所据。文轨所同，千里而近，人户着籍，不盈三万。中兴之盛，尽于是矣。
武陵之平，议者欲因其舟舰迁都建邺，宗懔、黄罗汉皆楚人，不愿移，帝及胡僧佑亦俱未欲动。仆射王褒、左户尚书周弘正骤言即楚非便。宗懔及御史中丞刘懿以爲建邺王气已尽，且渚宫洲已满百，于是乃留。寻而岁星在井，荧惑守心，帝观之慨然而谓朝臣文武曰： 吾观玄象，将恐有贼。但吉凶在我，运数由天，避之何益？ 及魏军逼，阍人朱买臣按剑进曰： 惟有斩宗懔、黄罗汉，可以谢天下。 帝曰： 曩实吾意，宗、黄何罪。 二人退入于人中。
及魏人烧栅，买臣、谢答仁劝帝乘暗溃围出就任约。帝素不便驰马，曰： 事必无成，徒增辱耳。 答仁又求自扶，帝以问仆射王褒。褒曰： 答仁，侯景之党，岂是可信？成彼之勋，不如降也。 乃聚图书十余万卷尽烧之。答仁又请守子城，收兵可得五千人。帝然之，即授城内大都督，以帝鼓吹给之，配以公主。既而又召王褒谋之，答仁请入不得，欧血而去。遂使皇太子、王褒出质请降。有顷，黄门郎裴政犯门而出。帝乘白马素衣出东门，抽剑击阖曰： 萧世诚一至此乎！ 魏师至凡二十八日，徵兵四方，未至而城见克。
在幽逼，求酒饮之，制诗四绝。其一曰： 南风且绝唱，西陵最可悲，今日还蒿里，终非封禅时。 其二曰： 人世逢百六，天道异贞恒，何言异蝼蚁，一旦损从鹏。 其三曰： 松风侵晓哀，霜雰当夜来,寂寥千载后，谁畏轩辕台。 其四曰： 夜长无岁月，安知秋与春？原陵五树杏，空得动耕人。 梁王察遣尚书傅准监行刑，帝谓之曰： 卿幸爲我宣行。 准捧诗，流泪不能禁，进土囊而殒之。梁王察使以布帊缠尸，敛以蒲席，束以白茅，以车一乘，葬于津阳门外。湣怀太子元良及始安王方略等，皆见害。徐世谱、任约自马头走巴陵。约后降于齐。将军裴畿、畿弟机并被害。谢答仁三人相抱，俱见屠。汝南王大封、尚书左仆射王褒以下，并爲俘以归长安。乃选百姓男女数万口，分爲奴婢，小弱者皆杀之。
帝于伎术无所不该，尝不得南信，筮之，遇剥之艮。曰 南信已至,今当遣左右季心往看 。果如所说，宾客咸惊其妙。凡所占决皆然。初从刘景受相术，因讯以年，答曰： 未至五十，当有小厄，禳之可免。 帝自勉曰： 苟有期会，禳之何益？ 灨叙四十七矣。特多禁忌，墙壁崩倒，屋宇倾颓，年月不便，终不修改。庭草芜没，令鞭去之，其慎护如此。
着孝德传、忠臣传各三十卷，丹阳尹传十卷，注汉书一百十五卷，周易讲疏十卷，内典博要百卷，连山三十卷、词林三卷，玉韬、金楼子、补阙子各十卷，老子讲疏四卷，怀旧传二卷，古今全德志、荆南地记、贡职图、古今同姓名录一卷，筮经十二卷，式赞三卷，文集五十卷。
初，承圣二年三月，有二龙自南郡城西升天，百姓聚观，五采分明。江陵故老窃相泣曰： 昔年龙出建康淮，而天下大乱，今复有焉，祸至无日矣。 帝闻而恶之，踰年而遘祸。又江陵先有九十九洲，古老相承云： 洲满百，当出天子。 桓玄之爲荆州刺史，内怀篡逆之心，乃遣凿破一洲，以应百数。随而崩散，竟无所成。宋文帝爲宜都王，在藩，一洲自立，俄而文帝纂统。后遇元凶之祸，此洲还没。太清末，枝江杨之阁浦复生一洲，群公上疏称庆，明年而帝即位。承圣末，其洲与大岸相通，惟九十九云。
敬皇帝讳方智，字慧相，小字法真，元帝第九子也。太清三年，封兴梁侯。
承圣元年，封晋安郡王。二年，出爲江州刺史。三年十一月，魏克江陵，太尉王僧辩、司空陈霸先定议，以帝爲梁王、太宰、承制。
四年二月癸丑，于江州奉迎至建邺，入居朝堂。以太尉王僧辩爲中书监、录尚书、骠骑大将军、都督中外诸军事，加司空陈霸先班剑二十人。以湘州刺史萧循爲太尉，广州刺史萧勃爲司徒。
三月，齐遣其上党王高涣送贞阳侯萧明来主梁嗣，至东关，遣吴兴太守裴之横拒之。与战，败绩，死之。
四月，司徒陆法和以郢州附齐，遣江州刺史侯瑱讨之。
七月辛丑，僧辩纳贞阳侯萧明，自采石济江。甲辰，入建邺。丙午，即僞位。年号天成，以帝爲皇太子。司空陈霸先袭杀王僧辩，黜萧明而奉帝焉。
绍泰元年秋九月丙午，皇帝即位。冬十月己巳，大赦，改元。以贞阳侯萧明爲司徒，封建安郡公。壬子，加司空陈霸先尚书令、都督中外诸军事。震州刺史杜龛举兵，攻信武将军陈蒨于长城，义兴太守韦载应之。癸丑，以太尉萧循爲太保，以司徒萧明爲太傅，司徒萧勃爲太尉，以镇南将军王琳爲车骑将军、开府仪同三司。戊午，尊所生夏贵妃爲皇太后，立妃王氏爲皇后。辛未，司空陈霸先东讨韦载，降之。丙子，南豫州刺史任约、谯秦二州刺史徐嗣徽举兵据石头反。
十一月庚辰，齐安州刺史翟子崇、楚州刺史刘仕荣、淮州刺史柳达摩率衆赴任约，入石头。
十二月庚戌，任约、徐嗣徽等至采石迎齐援。丙辰，遣猛烈将军侯安都于江宁邀击，败之，约、嗣徽等奔江西。庚申，翟子崇等降，并放还北。
太平元年春正月戊寅，大赦。追赠諡简文帝诸子。封故永安侯确子后爲邵陵王，奉携王后。癸未，震州刺史杜龛降，诏赐死，赦吴兴郡。己亥，乙太保宜丰侯萧循袭封鄱阳王。东扬州刺史张彪围临海太守王怀振于剡岩。
二月庚戌，遣周文育、陈蒨袭会稽讨彪，彪败走。以中卫将军临川王大款即本号开府仪同三司。丙辰，若邪村人斩张彪，传首建邺，赦东扬州。甲子，以东土经杜龛、张彪之乱，遣大使巡省。是月，齐人来聘，使侍中王廓报聘。
三月壬午，班下远近，并杂用今古钱。戊戌，齐将萧轨出栅口，向梁山，陈霸先大败之。
夏四月壬申，侯安都轻兵袭齐行台司马恭于历阳，大破之。
五月癸未，太傅建安公萧明薨。庚寅，齐军水步入丹阳县，内外纂严。
六月壬子，齐军至玄武湖西北。乙卯，陈霸先大破齐军。
戊午，大赦。辛酉，解严。
秋七月丙子，司空陈霸先进位司徒。丁亥，以开府仪同三司侯瑱爲司空。
八月己酉，太保鄱阳王循薨。
九月壬寅，大赦，改元。司徒陈霸先进位丞相、录尚书事，改封义兴郡公。加中权将军王冲开府仪同三司，以吏部尚书王通爲尚书右仆射。
冬十月乙亥，魏相安定公薨。
十一月，起云龙、神武门。
十二月壬申，进太尉萧勃爲太保。甲午，封前寿昌令刘叡爲汝阴王，前镇西法曹行参军萧沇爲巴陵王，奉宋、齐二代后。庚子，魏恭帝逊位于周。二年春正月壬寅，诏求鲁国孔氏族爲奉圣侯，并缮庙堂，供备祀典。又诏诸州各置中正。旧放举选，不得辄承单状序官，皆须中正押上，然后量授。其选中正，每求耆德该悉，以他官领之。以开府仪同三司王琳爲司空，以尚书右仆射王通爲左仆射。
二月庚午，遣领军将军徐度入东关。太保、广州刺史萧勃举兵反，诏平西将军周文育、平南将军侯安都等南讨。戊子，徐度至合肥，烧齐船舶三千艘。癸巳，周文育军于巴山，获萧勃僞帅欧阳頠。
三月甲寅，德州刺史陈法武、前衡州刺史谭远于始兴攻杀萧勃。夏四月癸酉，曲赦江、广、衡三州，并督内爲贼所拘逼者。己卯，铸四柱钱，一当二十。齐遣使通和。壬辰，改四柱钱，一当十。丙申，复闭细钱。
五月乙巳，平西将军周文育进号镇南将军，平南将军侯安都进号镇北将军，并开府仪同三司。戊辰，馀孝顷遣使诣丞相府求降。
秋八月，加丞相陈霸先殊礼。
九月，周冢宰宇文护杀闵帝。丞相陈霸先改授相国，封陈国公。
冬十月戊辰，进陈国公爵爲王。辛未，帝逊位于陈。陈受命，奉帝爲江阴王，薨于外邸，时年十六，追諡敬皇帝。
论曰：帝王之位，天下之重职，文武之道，守国所常遵。其于行用，义均水火，相资则可，专任成乱。观夫有梁诸帝，皆一之而已。简文文明之姿，禀乎天授，粤自支庶，入居明两，经国之算，其道弗闻。宫体所传，且变朝野，虽主虚号，何救灭亡。元帝居势胜之地，啓中兴之业，既雪雠耻，且应天人。而内积猜忍，外崇矫饰，攀号之节，忍酷于踰年；定省之制，申情于木偶。竟而雍州引寇，衅起河东之戮，益部亲寻，事习邵陵之窘。悖辞屈于僧辩，残虐极于圆正，不义不昵，若斯之甚。而复谋无经远，心劳志大，近舍宗国，远迫强邻，外弛藩篱，内崇讲肆，卒于溘至戕陨，方追始皇之迹，虽复文籍满腹，何救社庙之墟。历观书契以来，盖亦废兴代有，未见三叶遘湣，顿若萧宗之酷。敬皇以此冲年，当斯颓运，将不高揖，其可得乎。初，武帝末年，都下用钱，每百皆除其九，谓爲九佰，竟而有侯景之乱。及江陵将覆，每百复除六文，称爲六佰。识者以爲九者阳九，六者百六，盖符历数，非人事也。
善乎郑文贞公论之曰：高祖固天攸纵，聪明稽古，道亚生知，学爲博物，允文允武，多艺多才。爰自诸生，有不羁之度，属昏凶肆虐，天伦及祸，纠合义旅，将雪家冤。曰纣可伐，不期而会，龙跃樊、汉，电击湘、郢。翦离德如振槁，取独夫如拾遗，其雄才大略，固无得而称矣。既县白旗之首，方应皇天之眷，布德施惠，悦近来远。开荡荡之王道，革靡靡之商俗。大修文教，盛饰礼容，鼓扇玄风，阐扬儒业。介胄仁义，折冲尊俎，声振寰宇，泽流遐裔，干戈载戢，凡数十年，济济焉，洋洋焉，魏、晋以来，未有若斯之盛也。然不能息末敦本，斲雕爲朴，慕名好事，崇尚浮华，抑扬孔、墨，流连释、老。或终夜不寝，或日旰不食，非弘道以利物，惟饰智以惊愚。且心未遗荣，虚厕苍头之伍，高谈脱屣，终恋黄屋之尊。夫人之大欲，在乎饮食男女，至于轩冕殿堂，非有切身之急。高祖屏除嗜欲，眷恋轩冕，得其所难，而滞于所易，可谓神有所不达，智有所不通矣。逮夫精华稍竭，凤德已衰，惑于听受，权在奸佞，储后百辟，莫能尽言。险躁之心，暮年逾甚，见利而动，愎谏违卜。开门揖盗，弃好即雠，衅起萧墙，祸成戎、羯，身殒非命，灾被亿兆。衣冠毙锋镝之下，老幼粉戎马之足，瞻彼黍离，痛深周庙；永言麦秀，悲甚殷墟。自古以安爲危，既成而败，颠覆之速，书契所未闻也。易曰： 天之所助者顺，人之所助者信。 高祖之遇斯屯剥，不得其死，盖动而之险，不由信顺，失天人之助，其能免于此乎。太宗敏叡过人，神采秀发，多闻博达，富赡词藻。然文艳用寡，华而不实，体穷淫丽，义罕疏通，哀思之音，遂移风俗，以此而贞万国，异乎周诵、汉庄矣。我生不辰，载离多难，桀逆构扇，巨猾滔天，始同牖里之拘，终类望夷之祸，悠悠苍昊，其可问哉。昔国步初屯，兵缠魏阙，群后释位，投袂勤王。元帝以磐石之宗，受分陕之任，属君亲之难，居连率之长，不能抚剑尝胆，枕戈泣血，躬先士卒，致命前驱。遂乃拥衆逡巡，内怀觖望，坐观国变，以爲身幸。不急莽、卓之诛，先行昆弟之戮。又沈猜忍酷，多行无礼，骋智辩以饰非，肆忿戾以害物，爪牙重将，心膂谋臣，或顾眄以就拘囚，或一言而及葅醢，朝之君子，相顾懔然。自谓安若泰山，算无遗策，怵于邪说，即安荆楚。虽元恶克翦，社稷未宁，而西邻责言，祸败旋及，斯乃上灵降鉴，此焉假手，天道人事，其可诬乎。其笃志艺文，采浮华而弃忠信，戎昭果毅，先骨肉而后寇雠。口诵六经，心通百氏，有仲尼之学，有公旦之才，适足以益其骄矜，增其祸患，何补金陵之覆没，何救江陵之灭亡哉！敬帝遭家不造，绍兹屯运，征伐有所自出，政刑不由于己。时无伊、霍之辅，焉得不爲高让欤。
