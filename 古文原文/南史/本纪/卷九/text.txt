陈本纪上
陈高祖武皇帝讳霸先，字兴国，小字法生，吴兴长城下若里人。姓陈氏。其本甚微，自云汉太丘长寔之后也。寔玄孙晋太尉准。准生匡，匡生达，永嘉中南迁，爲丞相掾，太子洗马，出爲长城令，悦其山水，遂家焉。尝谓所亲曰： 此地山川秀丽，当有王者兴焉，二百年后，我子孙必锺斯运。 达生康，复爲丞相掾，咸和中土断，故爲长城人。康生盱眙太守英，英生尚书郎公弼，公弼生步兵校尉鼎，鼎生散骑侍郎高，高生怀安令咏，咏生安成太守猛，猛生太常卿道巨，道巨生皇考文赞。帝以梁天监二年癸未岁生。少俶傥有大志，长于谋略，意气雄杰，不事生産。及长，涉猎史籍，好读兵书，明纬候、孤虚、遁甲之术，多武艺，明达果断，爲当时推服。身长七尺五寸，日角龙顔，垂手过膝。尝游义兴，馆于许氏，梦天开数丈，有四人朱衣，捧日而至，纳之帝口，及觉，腹内犹热，帝心独喜。初仕乡爲里司，后至建邺爲油库吏，徙爲新喻侯萧映传教，勤于其事，爲映所赏。及映爲吴兴太守，甚重帝，谓僚佐曰： 此人将来远大，必胜于我。 及映爲广州，帝爲中直兵参军，随之镇，映令帝招集士马。
先是武林侯萧谘爲交州刺史，以严刻失和，土人李贲连结数州豪杰同时反，台遣高州刺史孙冏、新州刺史卢子雄将兵击贲。冏等不时进，皆于广州伏诛。子雄弟子略与冏子侄及其主帅杜天合、杜僧明共举兵，执南江督护沈顗，进寇广州，昼夜苦攻，州中震恐。帝率精兵救之，贼衆大溃。僧明后有功业，遂降。梁武帝深叹异焉，授直合将军，封新安县子，仍遣图帝貌而观之。
其年冬，萧映卒。明年，帝送丧还，至大庾岭，会有诏以帝爲交州司马，与刺史杨瞟南讨。帝益招勇敢，器械精利，瞟委帝经略。时萧勃爲定州刺史，于西江相会，勃知军士惮远役，因诡说留瞟。瞟集诸将问计，帝曰： 交址叛换，罪由宗室，节下奉辞伐罪，故当死生以之。 于是鼓行而进。军至交州，瞟推帝爲前锋，所向摧陷。贲窜入屈獠洞中，屈獠斩贲；传首建邺。是岁太清元年也。贲兄天宝遁入九真，与劫帅李绍隆收余兵，杀德州刺史陈文戒，进围爱州，帝讨平之。除西江督护、高要太守，督七郡诸军事。
二年冬，侯景寇逼，帝将赴援，广州刺史元景仲阴将图帝。帝知之，与成州刺史王怀明等，集兵于南海，驰檄以讨景仲。景仲缢于合下，帝迎萧勃镇广州。
时临贺内史欧阳頠监衡州，兰裕、兰京礼扇诱始兴等十郡共攻頠，頠请援于勃，勃令帝救之，悉禽裕等。仍监始兴郡事。帝遣杜僧明、胡颖将二千人顿于岭上，并厚结始兴豪杰，同谋义举，侯安都、张偲等率衆来附。萧勃闻之，遣锺休悦说停帝，帝泣谓休悦曰： 君辱臣死，谁敢爱命，仆行计决矣。 时蔡路养起兵据南康，勃遣腹心谭世远爲曲江令，与路养相结，同遏义军。
大宝元年正月，帝发始兴，次大庾岭，大破路养军，进顿南康。湘东王绎承制授帝交州刺史，改封南野县伯，于是修理崎头古城徙居之。刘惠骞等望见恒有紫气冒城上，远近惊异，故惠骞等深自结于帝。寻改封长城县侯，南江州刺史。时宁都人刘蔼等资高州刺史李迁仕舟舰兵仗，将袭南康，帝遣杜僧明等据白口御。
二年，僧明禽迁仕，送南康斩之。承制授帝江州刺史。帝发南康，灨石旧有二十四滩，滩多巨石，行旅以爲难。帝之发，水暴起数丈，三百里间，巨石皆没。进军顿西昌，有龙见水滨，高五丈，五采鲜曜，军民观者数万人。帝又尝独坐胡床于合下，忽有神光满合，廊庑之间，并得相见。赵知礼侍侧，怪而问帝，帝笑不答。时承制遣征东将军王僧辩督衆军讨侯景，次盆城，帝率杜僧明等合三万人将会焉。时西军乏食，帝先贮军粮五十万石，至是分三十万石以资之。仍顿巴丘。会侯景废简文，立豫章嗣王栋，帝遣兼长史沈衮奉表于江陵劝进。承制授帝东扬州刺史，领会稽太守。
三年，帝帅师发自豫章。二月，次桑落洲。时僧辩已发盆城，会帝于白茅湾，乃登岸结坛，刑牲盟约。进次大雷，军人杜棱梦雷池君、周、何神，自称征讨大将军，乘朱航，陈甲仗，称下征侯景，须臾便还，云已杀景竟。
三月，帝与诸军进克姑孰，仍次蔡洲。侯景登石头城，望官军之盛，不悦，曰： 一把子人，何足可打。 密谓左右曰： 此军上有紫气，不易可当。 乃以猫琉贮石，沈塞淮口，缘淮作城，自石头迄青溪十馀里中，楼雉相接。僧辩遣杜崱问计于帝，帝以诸将不敢当锋，请先往立栅。即于石头西横垄筑栅。衆军次连八城，直出东北。贼恐西州路断，亦于东北果林作五城，以遏大路。帝曰： 善用兵者，如常山之蛇，使救首救尾，困而无暇。今我师既衆，贼徒甚寡，应分贼兵力，以强制弱。 乃命诸将分处置兵，帝与王琳、杜龛等悉力乘之，景衆大溃。僧辩啓命帝镇京口。
五月，齐遣将辛术围严超达于秦郡，帝命徐度领兵助其固守。齐衆起土山，穿地道，攻之甚急；帝乃自率万人解其围，振旅南归。承制授帝征北大将军、开府仪同三司、南徐州刺史，进封长城县公。及王僧辩征陆纳于湘州，承制命帝代镇扬州。承圣二年，湘州平，帝旋镇京口。
三年三月，进帝位司空。及魏平江陵，帝与王僧辩等进啓请晋安王乙太宰承制。十二月，晋安王至自寻阳，入居朝堂，给帝班剑二十人。
四年五月，齐送贞阳侯明还主社稷，王僧辩纳之。明即位，改元天成，以晋安王爲皇太子。初，齐之纳贞阳也，帝固争之，以爲不可，不见从。帝居常愤叹曰： 嗣主高祖之孙，元皇之子，竟有何辜，坐致废黜？假立非次，此情可知。 乃密具袍数千领及锦彩金银，以爲赏赐之资。
九月壬寅，帝召徐度、侯安都、周文育，仍部列将士，水陆俱进，夜发南徐州，讨王僧辩。甲辰，帝至石头，前遣勇士自城北踰入。时僧辩方视事，闻外白有兵，遽走。帝大兵寻至，因风纵火，僧辩就禽。是夜缢之，及其子頠。于是废贞阳侯，而奉晋安王即位，改承圣四年爲绍泰元年。壬子，诏授帝侍中、大都督中外诸军事、车骑将军、扬南徐二州刺史，持节、司空、班剑、鼓吹并如故。仍诏甲仗百人出入殿省。
震州刺史杜龛据吴兴，与义兴太守韦载举兵逆命。辛未，帝表自东讨，留高州刺史侯安都、石州刺史杜棱宿卫台省。甲戌，军至义兴。秦州刺史徐嗣徽，据城入齐，又要南豫州刺史任约举兵应龛，齐人资其兵食。嗣徽乘虚奄至阙下，侯安都出战，嗣徽等退据石头。丁丑，载及龛从弟北叟来降，帝抚而释之，仍以载兄鼎知郡事。以嗣徽寇逼，卷甲还都，命周文育进讨杜龛。
十一月己卯，齐遣兵五千，度据姑孰，又遣安州刺史翟子崇、楚州刺史刘士荣、淮州刺史柳达摩，领兵万人，于胡墅度米粟三万石、马千匹入石头。帝乃遣侯安都领水军夜袭胡墅，烧齐船，周铁武率舟师断齐运输，帝领铁骑自西明门袭之。齐人大溃，嗣徽留达摩等守城，自率亲属腹心，往南州采石，以迎齐援。
先是，太白自十一月丙戌不见，十二月乙卯出于东方。丙辰，帝尽命衆军分部甲卒，对冶城立航，度兵攻其水南二栅。柳达摩等度淮置阵，帝督兵疾战，纵火烧栅，烟尘涨天，齐人大溃，尽收其船舰。是日，嗣徽、约等领齐兵还据石头，帝遣侯安都领水军袭破之，嗣徽等单舸脱走。丁巳，拔石头南岸栅，移度北岸起栅，以绝其汲路。又堙塞东门故城中诸井。齐所据城中无水，水一合贸米一升，一升米贸绢一匹，或炒米食之。达摩谓其衆曰： 顷在北，童谣云， 石头捣两裆，捣青复捣黄 。侯景服青，已倒于此，今吾徒衣黄，岂谣言验邪。 庚申，达摩遣侯子钦、刘士荣等请和，帝许之。乃于城外盟约，其将士恣其南北。辛酉，帝出石头南门陈兵，送齐人归北者。及至，齐人杀之。壬戌，齐和州长史乌丸远自南州奔还历阳，江甯令陈嗣、黄门侍郎曹朗据姑孰，不从。帝命侯安都、徐度等讨平之，聚其首爲京观。是月，杜龛以城降。
二年正月癸未，诛龛，其弟翕、从弟北叟、司马沈孝敦并赐死。三月戊戌，齐遣水军仪同萧轨、库狄伏连、尧难宗、东方老、侍中裴英起、东广州刺史独狐辟恶、洛州刺史李希光并任约、徐嗣徽、王僧愔等衆十万出栅口，向梁山，帐内荡主黄丛逆击，败之，烧其前军船舰。齐顿军保芜湖。五月丙申，齐兵至秣陵故城。己亥，帝率宗室王侯及朝臣，于大司马门外白虎阙下，刑牲告天，以齐人背约，发言慷慨，涕泗交流，士卒观者益奋。辛丑，齐军于秣陵故城，跨淮立桥栅，引度兵马。癸卯，自方山进及儿塘，游骑至台，都下震骇。帝潜以精卒三千配沈泰，度江袭齐行台赵彦深于瓜步，获其舟粟。六月甲辰，齐兵潜至锺山龙尾。丁未，进至莫府山。帝遣钱明领水军出江乘，要击齐人粮运，尽获之。齐军大馁，杀马驴而食之。壬子，齐军至玄武湖西北莫府山南，将据北郊坛。衆军自覆舟东移，顿郊坛北，与齐人相对。其夜，大雨震电，暴风拔木，平地水丈馀。齐军昼夜坐立泥中，县鬲以爨，足指皆烂。而台中及潮沟北，水退路燥，官军每得番易。甲寅，少霁。是时食尽，调市人馈军，皆是麦屑爲饭，以荷叶裹而分给，间以麦绊，兵士皆困。会文帝遣送米三千石，鸭千头，帝即炊米煮鸭，誓申一战。士及防身，计粮数脔，人人裹饭，婫以鸭肉。帝命衆军蓐食，攻之，齐军大溃。执嗣徽及其弟嗣宗，斩之以徇。虏萧轨、东方老、王敬宝、李希光、裴英起、王僧智等将帅四十六人。其军士得窜至江者，縳筏以济，中江而溺，流尸至京口者弥岸。惟任约、王僧愔获免。先是童谣云： 虏万夫，入五湖，城南酒家使虏奴。 自晋、宋以后，经絓在魏境江、淮以北，南人皆谓爲虏，于时以赏俘贸酒者，一人裁得一醉。丁巳，衆军出南州，烧贼舟。己未，斩刘归义、徐嗣産、傅野猪于建康市。是日解严。庚申，诛萧轨、东方老、王敬宝、李希光、裴英起等。
太平元年九月壬寅，帝进位丞相、录尚书事、镇卫大将军、扬州牧，进封义兴郡公。庚申，追赠皇考侍中、光禄大夫，封义兴郡公，諡曰恭。十月甲戌，梁帝敕丞相自今问讯，可施别榻，以近扆坐。
二年正月壬寅，诏加帝班剑十人，并前爲三十。丁未，诏赠皇兄道谈南兖州刺史、长城县公，諡曰昭烈。皇弟休先侍中、南徐州刺史、武康县侯，諡曰忠壮。甲寅，遣兼侍中谒者仆射陆缮策拜长城县夫人章氏爲义兴国夫人。丁卯，诏赠皇祖侍中、太常卿，諡曰孝。追封皇祖妣许氏吴郡嘉兴县君，諡曰敬。皇妣张氏义兴国太夫人，諡曰宣。
二月庚午，萧勃举兵自广州度岭，顿南康，遣其将欧阳頠、傅泰及其子孜爲前军，至豫章，分屯要险，南江州刺史余孝顷起兵应勃，帝命周文育、侯安都率衆讨平之。
八月甲午，帝进位太傅，加黄钺，剑履上殿，入朝不趋，赞拜不名。丙申，加前后部羽葆、鼓吹。是时，湘州刺史王琳拥兵不应命，遣周文育、侯安都率衆讨之。
九月辛丑，梁帝进帝位相国，总百揆，封十郡爲陈公，备九锡之礼，加玺绂，远游冠，绿綟绶，位在诸侯王上。策曰：大哉干元，资日月以贞观，至哉坤元，凭山川以载物。故惟天爲大，陟配者钦明，惟王建国，翼辅者齐圣。是以文、武之佐，磻溪蕴其玉璜，尧、舜之臣，荣河镂其金板！况乎体得一之鸿姿，甯阳九之危厄，拯横流于碣石，扑燎火于昆冈，驱驭于韦、彭，跨蹍于齐、晋，神功行而靡用，圣道运而无名者乎。今将授公典策，其敬听朕命：
日者，昊天不吊，锺乱于我国家，网漏吞舟，强胡内贔，茫茫宇宙，惵惵黎元，方趾圆颅，万不遗一。太清否亢，桥山之痛以深，大宝屯如，平阳之祸相继。上宰膺运，康救黔黎，鞠旅于溟池之南，扬旌于桂岭之北，县三光于已坠，谧四海于群飞，光啓中兴，荡甯上国。此则公之大造于皇家者也。既而天未悔祸，夷丑荐臻，南夏崩腾，西京荡覆。冢司昏挠，旁引寇雠，既见贬于桐宫，方谋危于汉阁，皇运已殆，何殊赘旒，中国摇然，非徒如线。公赫然投袂，匡救本朝，复莒齐都，平戎王室。朕所以还膺宝历，重履宸居，挹建武之风猷，歌宣王之雅颂。此又公之再造于皇家者也。
公应务之初，登庸惟始，孙、卢肇衅，越貊爲灾，番部阽危，势将沦殄。公赤旗所指，祅垒洞开，白羽才撝，凶徒纷溃。此又公之功也。大同之末，边政不修，李贲狂迷，窃我交、爱。公英暮雅算，电扫风行，驰御楼船，直跨沧海。三山獠洞，八角蛮陬，逖矣水寓之乡，悠哉火山之国，马援之所不届，陶璜之所未开，莫不惧我王灵，争朝边候，归賝天府，献状鸿胪。此又公之功也。自寇虏陵江，宫闱幽辱，而番禺连率，本自诸夷，言得其朋，是怀同恶。公仗此忠诚，乘机剿定，执沛令而衅鼓，平新野而据鞍。此又公之功也。世道初艰，方隅多难，公以国盗边警，知无不爲，恤是同盟，诛其丑类，南土黔黎，重保苏息。此又公之功也。长驱岭峤，梦想京畿，缘道酋豪，递爲榛梗，路养渠帅，全据大都，蓄聚逋逃，方谋阻乱。公龙骧虎步，啸吒风云，山靡坚城，野无强阵，清祅氛于灨石，灭沴气于雩都。此又公之功也。迁仕凶慝，屯据大臯，乞活类马腾之军，流人多杜弢之衆。公坐挥三略，遥制六奇，义勇同心，貔貅骋力，雷奔电击，谷静山空，列郡无犬吠之惊，丛祠罢狐鸣之盗。此又公之功也。王师讨虏，次届沦波，兵乏兼储，士有饥色。公回麾彭蠡，积谷巴丘，亿庾之咏斯丰，壶浆之甿是衆。故使三军勇锐，百战无前，承此兵粮，遂殄凶逆。此又公之功也。盆垒猜携，用淹戎略。公志惟同奖，师克在和，屈礼交盟，神只感咽，故能使舟师并路，远迩朋心。此又公之功也。姑孰襟要，崤、函所凭，寇虏据其关梁，大盗负其扃鐍。公一校才撝，三雄并奋，左贤右角，沙溃土崩，鄂阪之隘斯开，夷庚之道无塞。此又公之功也。义军大衆，俱集帝京，逆竖凶徒，犹屯皇邑。公回兹地轴，抗此天罗，曾不崇朝，俾无遗噍。此又公之功也。内难初静，诸侯出关，外郡传烽，鲜卑犯塞。公舟师步甲，亘野横江，歼厥群氐，遂殚封豕。此又公之功也。公克黜祸难，劬劳皇室，而孙、甯之党，翻啓狄人，伊、洛之间，咸爲虏戍，朝闇戎尘，夜喧胡鼓。公三筹既画，八阵斯张，裁举灵鉟，亦抽金仆，咸俘丑类，悉反高墉。此又公之功也。任约叛涣，枭声不悛，戎羯贪婪，狼心无改。公左甄右落，箕张翼舒，扫是欃枪，驱其猃狁，投秦坑而尽沸，噎濉水而不流。此又公之功也。一相居中，自折彜鼎，五湖小守，妄怀同恶。公夙驾兼道，衣制杖戎，玉斧将挥，金钲且戒，祅酋震慑，遽请灰钉。此又公之功也。贼龛凶横，陵虐具区，阻兵安忍，凭灾怙乱。公虽宗居汝、潁，世寓东南，眷言桑梓，公私愤切，戮此大憝，如烹小鲜。此又公之功也。同姓有扈，顽凶不宾，凭藉宗盟，图危社稷。公论兵于庙堂之上，决胜于尊俎之间，寇、贾、樊、滕，浮江下濑，一朝翦扑，无待甸师。此又公之功也。豫章祅寇，依凭山泽，缮甲完聚，多历岁时，结从连横，爰洎交、广。吕嘉既获，吴濞已鏦，命我还师，征其不恪，连营尽拔，僞党斯禽。此又公之功也。自八紘九野，瓜剖豆分，窃帝偷王，连州比县。公武灵已畅，文德又宣，折简驰书，风猷斯远。此又公之功也。京师祸乱，亟积寒暄，双阙低昂，九门寥豁。公求衣昧旦，昃食高舂，兴构宫闱，具瞻遐迩。郊庠宗稷之典，六符十等之章，还闻泰始之风流，重睹永平之遗事。此又公之功也。
公有济天下之勋，重之以明德，凝神体道，合德符天。用百姓以爲心，随万机而成务，上德不德，无爲以爲。夏长春生，显仁藏用，功成化洽，乐奏咸云，安上御人，礼兼文质。是以天无蕴宝，地有呈祥，既景焕于图书，方葳蕤于史牒，高勋踰于象纬，积德冠于嵩、华，固无得而称者矣。
朕又闻之：前王宰世，茂赏尊贤，式树藩长，总征群伯。二南崇绝，四履遐旷，泱泱表海，祚土维齐；岩岩泰山，俾侯于鲁。况复经营宇宙，宁惟断鼇足之功，弘济苍生，非直凿龙门之险。而畴庸报德，寂尔无闻，朕所以垂拱当宁，载怀惭悸者也。今授公相国，以南豫州之陈留南丹阳宣城、扬州之吴兴东阳新安新甯、南徐州之义兴、江州之鄱阳临川十郡，封公爲陈公。锡兹青土，苴以白茅，爰定尔邦，用建冢社。昔旦、奭分陕，俱爲保师，晋、郑诸侯，咸作卿士。兼其内外，礼实攸宜。今命使持节、兼太尉王通授相国印绶，陈公玺绂；使持节、兼司空王瑒授陈公茅土，金虎符第一至第五左，竹使符第一至第十左。相国秩踰三铉，任总百司，位绝朝班，礼由事革。以相国总百揆，除录尚书之号，上所假节、侍中貂蝉、中书监印章、中外都督太傅印绶、义兴公印策，其镇卫大将军，扬州牧如故。又加公九锡，其敬听后命：以公礼爲桢干，律等衔策，四维皆举，八柄有章。是用锡公大辂、戎辂各一，玄牡二驷。以公贱宝崇谷，疏爵待农，室富京坻，人知荣辱。是用锡公衮冕之服，赤舄副焉。以公调理阴阳，燮谐风雅，三灵允降，万国同和。是用锡公轩县之乐，六佾之舞。以公宣导王猷，弘阐风教，光景所照，鞮象必通。是用锡公朱户以居。以公抑扬清浊，褒德进贤，髦士盈朝，幽人虚谷。是用锡公纳陛以登。以公嶷然廊庙，爲世鎔范，折冲四表，临御八荒。是用锡公虎贲之士三百人。以公轨兹明罚，期在刑厝，象恭无赦，干纪必诛。是用锡公斧钺各一。以公英猷远量，跨厉嵩、溟，包一车书，括囊寰宇。是用锡公彤弓一、彤矢百，卢弓十、卢矢千。以公天经地义，贯彻幽明，春露秋霜，允供粢盛。是用锡公秬鬯一卣，圭瓒副焉。陈国置丞相以下，一遵旧式。往钦哉！其恭循朕命，克相皇天，弘建邦家，允兴鸿业，以光我高祖之休命。
十月戊辰，又进帝爵爲王。以扬州之会稽临海永嘉建安、南徐州之晋陵信安、江州之寻阳豫章安成庐陵，并前爲二十郡，益封陈国。其相国、扬州牧、镇卫大将军并如故。又命陈王冕十有二旒，建天子旌旗，出警入跸，乘金根车，驾六马，备五时副车，置旄头云罕，乐舞八佾，设锺虡宫县。王妃、王子、王女爵命之号，陈台百官，一依旧典。
辛未，梁帝禅位于陈，策曰：
咨尔陈王，惟昔上古，厥初生人，骊连、栗陆之前，容成、大庭之世，杳冥慌忽，故靡得而详焉。自羲、农、轩、昊之君，陶唐、有虞之主，或垂衣而御四海，或无爲而子万姓，居之如驭朽索，去之如脱弊屣，裁遇许由，便能舍帝，暂逢善卷，即以让王。故知玄扈琁玑，非关尊贵，金根玉辂，示表君临。及南观河渚，东沈刻璧，菁华既竭，耄勤已倦，则抗首而笑，惟贤是与，涝然作歌，简能斯授。遗风馀烈，昭晰图书，汉、魏因循，是爲故实，宋、齐授受，又弘斯义。我高祖应期抚运，握枢御宇，三后重光，祖宗齐圣。及时属阳九，封豕荐食，西都失驭，夷狄交侵。乃暨天成，轻弄龟鼎，惵惵黔首，若崩厥角，徽徽皇极，将甚缀旒。
惟王乃圣乃神，钦明文思，二仪并运，四时合序，天锡智勇，人挺雄杰，珠庭日角，龙行虎步。爰初投袂，曰乃勤王，电扫番禺，云撤彭蠡，翦其元恶，定我京畿。及王贺帝弘，贸兹冠履，既行伊、霍，用保冲人。震泽、稽阴，并怀叛逆，獯、羯丑虏，三乱皇都，裁命偏师，二邦自殄，薄伐猃狁，六戎尽殪。岭南叛换，湘、郢连结，贼帅既禽，凶渠传首。用能百揆时序，四门允穆，无思不服，无远不届，上达穹昊，下漏深泉，蛟鱼并见，讴歌攸属。况乎长彗横天，已征布新之兆，璧日斯既，实表更姓之符。七百无常期，皇王非一族。昔木德既季，而传祚于我有梁。天之历数，允集明哲。式遵前典，广询群议，王公卿尹，莫不攸属，敬从人只之愿，授帝位于尔躬。四海困穷，天禄永终，王其允执厥中，轨仪前式，以副溥天之望。禋郊祀帝，时膺大礼，永固洪业，岂不盛与！又命玺书，遣兼太保、尚书左仆射王通，兼太尉、司徒左长史王瑒，奉皇帝玺绂，受终之礼，一依唐、虞故事。是日，梁帝逊于别宫。帝谦让再三，群臣固请，乃许之。
永定元年冬十月乙亥，皇帝即位于南郊，柴燎告天曰：
皇帝臣霸先，敢用玄牡昭告于皇皇后帝：
梁氏以圮剥荐臻，历运有极，钦若天应，以命于霸先。夫肇有黎烝，乃树司牧，选贤与能，未常厥姓。有梁末运，仍叶遘屯，獯丑凭陵，久移神器。承圣在外，非能祀夏，天未悔祸，复罹寇逆。嫡嗣废黜，宗枝僭诈，天地板荡，纪纲泯绝。霸先爰初投袂，大拯横流，重举义兵，实戡多难。废王立帝，实有厥功，安国定社，用尽其力，是谓小康，方期大道。既而烟云表色，日月呈祥，除旧布新，既彰玄象，迁虞事夏，且协讴歌，九域八荒，同布衷款，百神群祀，皆有诚愿，梁帝高谢万邦，授以大宝。霸先自惟菲薄，让德不嗣，至于再三，辞弗获许。佥以百姓须主，万机难旷，皇灵眷命，非可谦拒。畏天之威，用膺嘉祚，永言夙志，能无惭德。敬简元辰，升坛受禅，告类上帝，用答甿心，永保于我有陈，惟明灵尚飨。
先是氛雾雨雪，昼夜晦冥，至是日，景气清晏。礼毕，舆驾还宫，临太极前殿，大赦，改元。赐百姓爵二级，文武二等。鳏寡孤独不能自存者，人谷五斛。逋租宿责，皆勿复收。有犯乡论清议、赃汙淫盗者，皆洗除先注，与之更始。其长徒敕系，特皆原之。亡官失爵，禁锢夺劳，一依旧典。又诏以江阴郡奉梁主爲江阴王，行梁正朔，车旗服色，一依前准。梁皇太后爲江阴国太妃，皇后爲江阴国妃。又诏百司各依位摄职。丙子，幸锺山，祭蒋帝庙。戊寅，幸华林园览辞讼，临赦囚徒。己卯，分遣大使宣劳四方。庚辰，诏出佛牙于杜姥宅，集四部设无遮大会。辛巳，追尊皇考曰景皇帝，庙号太祖，皇妣董太夫人曰安皇后，前夫人钱氏爲昭皇后，世子克爲孝怀太子。立夫人章氏爲皇后。癸未，尊景帝陵曰瑞陵、昭皇后陵曰嘉陵，依梁初园陵故事。立删定郎，刊定律令。戊子，迁景皇帝神主祔于太庙。
是月，西讨都督周文育、侯安都于郢州败绩，没于王琳。十一月丙申，封皇兄子长城县侯蒨爲临川郡王，顼袭封始兴郡王，皇弟子昙朗袭封南康郡王。庚申，都下火。
十二月庚辰，皇后谒太庙。
是岁，周闵帝元年，及九月，冢宰宇文护废闵帝而奉明帝。又爲明帝元年。
二年春正月乙未，以车骑将军、开府仪同三司侯瑱爲司空。辛丑，祀南郊；大赦。甲寅，遣中书舍人韦鼎、策吴兴楚王神爲帝。戊午，祀明堂。
二月壬申，南豫州刺史沈泰奔齐。辛卯，诏司空侯瑱总督水陆衆军以御齐。
三月，王琳立梁永嘉王萧庄以奉梁后，即位于郢州。夏四月甲子，祀太庙。乙丑，江阴王殂，陈志也。追諡梁敬帝。诏太宰吊祭，司空监护丧事。以梁武林侯萧谘子季卿嗣爲江阴王。戊辰，重云殿东鸱尾有紫烟属天。
五月乙未，都下地震。壬寅，立梁邵陵携王庙室，祭乙太牢。辛酉，帝幸大庄严寺，舍身。壬戌，群臣表请还宫。
六月己巳，诏司空侯填、领军将军徐度讨王琳。初，侯景之平也，太极殿被焚，承圣中议欲营之，独阙一柱。秋七月，有樟木大十八围，长四丈五尺，流泊陶家后渚，监军邹子度以闻。诏中书令沈衆兼起部尚书，构太极殿。
八月，周文育、侯安都等于王琳所逃归，自劾廷尉，即日引见，宥之，并复本官。丁亥，加江州刺史周迪平南将军、开府仪同三司。
冬十月庚午，遣镇南将军周文育都督衆军出豫章，讨馀孝劢。乙亥，幸庄严寺，发金光明经题。丁酉，加高州刺史黄法氍平南将军、开府仪同三司。
十二月甲子，幸大庄严寺，设无碍大会，舍乘舆法物，群臣备法驾奉迎，即日还宫。丙戌，加北江州刺史熊昙朗平西将军、开府仪同三司。
三年春正月丁酉，镇南将军、广州刺史欧阳頠即本号开府仪同三司。是夜大雪，及旦，太极殿前有龙迹见。甲子，广州言仙人见于罗浮山寺小石楼。
二月辛酉，加平西将军、桂州刺史淳于量镇西大将军、开府仪同三司。
夏闰四月甲午，诏依前代置西省学士，兼取伎术士。是时久不雨。丙午，幸锺山祭蒋帝庙。是日降雨，迄于月晦。
五月丙辰朔，日有蚀之。有司奏旧仪帝御前殿，服朱纱袍、通天冠。诏曰： 此乃前代承用，意有未同，合朔仰助太阳，宜备衮冕之服，自今永可爲准。 丙子，扶南国遣使朝贡。乙酉，北江州刺史熊昙朗杀都督周文育，举兵反。王琳遣其将常衆爱、曹庆率兵援馀孝劢。
六月戊子，仪同侯安都败衆爱等于左里，获琳从弟袭、主帅羊暕等四十馀人，衆爱遁走。庚寅，庐山人斩之，传首建邺。甲午，衆军凯归。
丁酉，帝不豫，遣兼太宰、尚书右仆射王通以疾告太庙，兼太宰、中书令谢哲告太社、南北郊。辛丑，帝小瘳。故司空周文育之柩至自建昌。壬寅，帝素服哭于朝堂，哀甚。癸卯，上临讯狱讼。是夜，荧惑在天尊，上疾甚。丙午，帝崩于璿玑殿，时年五十七。遗诏追临川王蒨入缵大业。甲寅，殡于太极殿西阶。八月甲午，群臣上諡曰武皇帝，庙号高祖。丙申，葬万安陵。
帝雄武多英略，性甚仁爱。及居阿衡，恒崇宽简。雅尚俭素，常膳不过数品。私飨曲宴，皆瓦器蚌盘，肴核庶羞，裁令充足，不爲虚费。初平侯景及立敬帝，子女玉帛皆班将士。其充闱房者，衣不重采，饰无金翠，声乐不列于前。践阼之后，弥厉恭俭。故能隆功茂德，光于江左云。
世祖文皇帝讳蒨，字子华，始兴昭烈王之长子也。少沈敏，有识量，美容仪，留意经史。武帝甚爱之，常称吾家英秀。梁太清初，帝梦两日斗，一大一小，大者光灭坠地，色正黄，其大如斗，帝三分取一怀之。侯景之乱，避地临安县郭文举旧宅。及武帝举兵南下，景遣吴兴太守信都遵收帝及衡阳献王出都。帝乃密袖小刀，候见景欲图之。及至，以付郎中王翻幽守，故其事不遂。武帝围石头，景欲加害者数矣，会景败，乃得出。起家吴兴太守。武帝之讨王僧辩也，先召帝与谋。时僧辩婿杜龛据吴兴，兵衆甚盛，武帝密令帝还长城，立栅备之。龛遣将杜泰乘虚掩至，将士相视失色，帝言笑自若，部分益明，于是衆心乃定。及武帝遣周文育讨龛，帝遣将军刘澄、蒋元举攻下龛。拜会稽太守。武帝受禅，立爲临川王。梦梁武帝以宝刀授己。周文育、侯安都之败于沌口，武帝诏帝入总军政。寻命率兵城南皖。永定三年六月丙午，武帝崩，皇后称遗诏征帝入纂皇统。甲寅，至自南皖，入居中书省。皇后令帝嗣膺宝籙，帝辞让至于再三，公卿固请，其日即皇帝位于太极前殿，大赦，诏州郡悉停奔赴。
秋七月丙辰，尊皇后爲皇太后。辛酉，以司空侯瑱爲太尉，以南豫州刺史侯安都爲司空，以南徐州刺史徐度爲侍中、中抚军将军、开府仪同三司。乙丑，重云殿灾。
八月庚戌，立皇子伯茂爲始兴王，奉昭烈王后，徙封始兴嗣王顼爲安成王。
九月辛酉，立皇子伯宗爲皇太子，王公以下赐帛各有差。
乙亥，立妃沈氏爲皇后。
冬十月甲子，齐文宣帝殂。
十一月乙卯，王琳寇大雷，诏太尉侯瑱、司空侯安都、仪同徐度御之。
是岁，周明帝改天王称皇帝，复建年号曰武成元年。
天嘉元年春正月癸丑，大赦，改元。诏赐鳏寡孤独不能自存者，人粟五斛。孝悌力田，殊行异等，加爵一级。甲寅，分遣使者宣劳四方。辛酉，祀南郊。诏赐人爵一级。
二月丙申，太尉侯瑱败王琳于梁山，败齐兵于博望，禽齐将刘伯球。王琳及其主萧庄奔齐。庚子，分遣使者齎玺书宣劳四方。乙巳，遣太尉侯瑱镇盆城。庚戌，立武帝第六子昌爲衡阳王。三月丙辰，萧庄所署郢州刺史孙瑒举州内附。丁巳，江州刺史周迪平南中，斩贼帅熊昙朗，传首建邺。戊午，齐军弃鲁山城走，诏南豫州刺史程灵洗守之。丙子，衡阳王昌沈于江。夏四月丁亥，立皇子伯信爲衡阳王，奉献王后。
辛丑，周明帝崩。
六月辛巳，改諡皇祖妣景安皇后曰景文皇后。壬辰，诏改葬梁元帝于江宁旧茔，车旗礼章，悉用梁典，仍依魏葬汉献帝故事。甲午，追策故始兴昭烈王妃曰孝妃。辛丑，国哀周忌，上临于太极前殿，百僚陪哭。赦建邺殊死以下。
秋七月丙辰，立皇子伯山爲鄱阳王。
八月壬午，齐孝昭帝废其主殷而自立。戊子，诏非兵器及国容所须，金银珠玉衣服杂玩，悉皆禁断。丁酉，幸正阳堂阅武。
九月癸丑，彗星见。乙卯，周将独孤盛领水军趣巴、湘，与贺若敦水陆俱进，太尉侯瑱自寻阳御之。
冬十月癸巳，侯瑱袭破独孤盛于杨叶洲，盛登岸筑城自保。
丁酉，诏司空侯安都率衆会侯瑱南拒周军。
十二月己亥，周巴陵城主尉迟宪降。庚子，独孤盛潜遁走。
二年春正月庚戌，大赦。辛未，周湘州城主殷亮降，湘州平。
二月庚寅，曲赦湘州诸郡。
三月乙卯，太尉、湘州刺史侯瑱薨。
夏六月己亥，齐人通好。
秋七月丙午，周将贺若敦遁归，武陵、天门、南平、义阳、河东、宜都郡悉平。
九月甲寅，诏以故太尉侯瑱、故司空周文育、故开府仪同三司杜僧明、故中护军胡颖、故领军陈拟配食武帝庙庭。
冬十月癸丑，霍州西山蛮率部内属。乙卯，高丽国遣使朝贡。
十一月甲辰，齐孝昭帝殂。
十二月甲申，立始兴国庙于都下，用王者礼。以国用不足，立煮海盐赋及榷酤科。先是缙州刺史留异应王琳，丙戌，诏司空侯安都讨之。
是岁，周武帝保定元年。
三年春正月庚戌，设帷宫于南郊，币告胡公以配天。辛亥，祀南郊，诏赐人爵一级，孝悌力田加一等。
二月，梁宣帝殂。
闰月己酉，以百济王馀明爲抚东大将军，高丽王高汤爲宁东将军。江州刺史周迪举兵应留异。甲子，改铸五铢钱。
三月丙子，安成王顼至自周。丁丑，以安右将军吴明彻爲安南将军、江州刺史，督衆军南讨。甲申，大赦。庚寅，司空侯安都破留异于桃枝岭，异奔晋安，东阳郡平。
夏四月癸卯，曲赦东阳郡。乙巳，齐人来聘。
秋七月己丑，皇太子纳妃王氏，在位文武赐帛各有差，孝悌力田爲父后者，赐爵二级。
九月戊辰朔，日有蚀之。以侍中到仲举爲尚书右仆射。丁亥，周迪请降。
四年春正月丙子，干陀利国遣使朝贡。甲申，周迪走投闽州，刺史陈宝应纳之。
夏四月辛丑，设无碍大会，舍身于太极前殿。乙卯，加骠骑将军、扬州刺史安成王顼开府仪同三司。
六月癸巳，司空侯安都赐死。
秋九月壬戌，开府仪同三司、广州刺史欧阳頠薨。癸亥，曲赦都下。辛未，周迪复寇临川，诏护军将军章昭达讨平之。
冬十二月丙申，大赦。诏昭达进军建安，讨陈宝应。五年春三月壬午，诏以故护军将军周铁武配食武帝庙庭。
夏五月，周、齐并遣使来聘。
秋七月丁丑，曲赦都下。
九月，城西城。
冬十一月己丑，章昭达禽陈宝应、留异，送建邺，晋安郡平。甲辰，以护军将军章昭达爲镇军将军、开府仪同三司。
十二月甲子，曲赦建安、晋安二郡。讨陈宝应将士死王事者，并给棺槥，送还本乡，并复其家。癸未，齐人来聘。
六年春正月甲午，皇太子加元服，王公以下，赐帛各有差，孝悌力田爲父后者，赐爵一级，鳏寡孤独不能自存者，谷人五斛。
夏四月甲寅，以开府仪同三司、扬州刺史安成王顼爲司空。
五月，齐武成帝传位于太子纬，自号太上皇帝。
六月辛酉，彗星见于上台北。周人来聘。
秋七月癸未，有大风自西南至，广百余步，激坏灵台候楼。甲申，仪贤堂无故自坏。丙戌，临川太守骆牙斩周迪，传首建邺，枭于朱雀航。
八月己卯，立皇子伯固爲新安王，伯恭爲晋安王，伯仁爲庐陵王，伯义爲江夏王。
九月，新作大航。
冬十月辛亥，齐人来聘。
十二月乙卯，立皇子伯礼爲武陵王。癸亥，曲赦都下。
天康元年春二月丙子，大赦，改元。
三月己卯，以司空安成王顼爲尚书令。
夏四月乙卯，皇孙至泽生，赐在位文武帛各有差，爲父后者赐爵一级。癸酉，皇帝崩于有觉殿。遗诏皇太子可即君临，山陵务存俭速，大敛竟，群臣三日一临，公除之制，率依旧典。六月甲子，群臣上諡曰文皇帝，庙号世祖。丙寅，葬永宁陵。
文帝起自布衣，知百姓疾苦，国家资用，务从俭约。妙识真僞，下不容奸。一夜内刺闺取外事分判者，前后相续。每鸡人伺漏传签于殿中者，令投签于阶石上，枪然有声，云： 吾虽得眠，亦令惊觉。 其自强若此云。
废帝讳伯宗，字奉业，小字药王，文帝嫡长子也。梁承圣三年五月庚寅生。永定二年二月戊辰，拜临川王世子。三年，文帝嗣位，八月庚戌，立爲皇太子。自梁室乱离，东宫焚烬，太子居于永福省。
天康元年四月癸酉，文帝崩，是日太子即皇帝位于太极前殿，大赦。诏内外文武各复其职，远方悉停奔赴。
五月己卯，尊皇太后曰太皇太后，皇后曰皇太后。庚寅，以司空、扬州刺史、新除尚书令安成王顼爲司徒、录尚书、都督中外诸军事。丁酉，以中军大将军、开府仪同三司徐度爲司空，以镇东将军、东扬州刺史始兴王伯茂爲征东将军、开府仪同三司。以吏部尚书袁枢爲尚书左仆射。以吴兴太守沈钦爲右仆射。秋七月丁酉，立妃王氏爲皇后。
冬十月庚申，享太庙。
十一月乙亥，周人来吊。
十二月甲子，高丽国遣使朝贡。
是岁，周天和元年。
光大元年春正月癸酉，尚书左仆射袁枢卒。乙亥，大赦，改元，赐孝悌力田爵一级。辛卯，祀南郊。
二月辛亥，南豫州刺史余孝顷谋反，伏诛。
三月甲午，以尚书右仆射沈钦爲侍中、尚书仆射。
夏五月乙未，湘州刺史华皎不从执政，丙申，以中抚军大将军淳于量爲征南大将军，总舟师讨之。
六月壬寅，以中军大将军、司空徐度爲车骑将军，总督都下衆军，自步道袭湘州。
秋七月戊申，立皇子至泽爲皇太子，赐天下爲父后者爵一级，王公以下赉帛各有差。
九月丙辰，百济国遣使朝贡。是月，周将拓拔定入郢州，与华皎水陆俱进，都督淳于量、吴明彻等大破之，皎单舸奔江陵，禽定送建邺。
冬十月辛巳，曲赦湘、巴二州爲皎所诖误者。
十一月甲子，中权将军、开府仪同三司王冲薨。
十二月庚寅，以仪同三司兼从事中郎孔英哲爲奉圣亭侯，奉孔子祀。
二年春正月己亥，司徒、安成王顼进位太傅，领司徒，加殊礼。以新除征南大将军淳于量爲中军大将军，及安南将军、湘州刺史吴明彻即本号并开府仪同三司。庚子，诏讨华皎军人死王事者，并给棺槥，送还本乡，仍复其家。甲子，司空徐度薨。
夏五月丙辰，太傅安成王顼献玉玺一。
六月丁亥，彗星见。
秋七月戊申，新罗国遣使朝贡。壬戌，立皇弟伯智爲永阳王，伯谋爲桂阳王。
九月，林邑、狼牙修国并遣使朝贡。
冬十一月甲寅，慈训太后令曰： 伯宗昔在储宫，本无令问、及居崇极，遂骋凶淫。太傅亲承顾托，义深垣屏，而攒涂未御，翌日无淹，仍遣刘师知、殷不佞等显言排斥，阴谋祸乱，赖元相维持，但除君侧。又以馀孝顷密迩京师，便相徵召，宗社之灵，祅氛是灭。于是密诏华皎，称兵上流，国祚忧惶，几移丑类。又别敕欧阳纥等攻逼衡州，岭表纷纭，殊淹弦望。但贼竖皆亡，日望惩改，而悖礼忘德，情性不悛。荡主侯法喜等，太傅麾下，恒游府内，啖以深利，谋兴肘腋；又荡主孙泰等潜相连结，大有交通，天诱其衷，自然开发。此诸文迹，今以相示，岂可复肃恭禋祀，临御生灵。今可特降爲临海郡王，送还藩邸。太傅安成王，固天生德，齐圣广深，二后锺心，三灵伫眷。自前朝不豫，任总邦家，威惠相宣，刑礼兼设。且地彰灵玺，天表长彗，布新除旧，祯祥咸显。文皇知子之鉴，事甚帝尧，传弟之怀，久符太伯。今可还申旧志，崇立贤君，外宜依旧典，奉迎舆驾。 是日，帝出居别第。太建二年四月乙卯薨，时年十九。
帝性仁弱，无人君之器，及即尊位，政刑皆归冢宰，故宣太后称文帝遗志而废焉。
论曰：陈武帝以雄毅之姿，属殷忧之运，功存拯溺，道济横流，应变无方，盖惟人杰。及乎西都荡覆，江表阽危，僧辩任同伊尹，空结桐宫之恨，贞阳入假秦兵，不息穆嬴之泣。帝乘隙以举，乃蹈玄机，王业所基，始自于此，柴天改物，盖有凭云。文帝以宗枝承统，情存兢惕，加以崇尚儒术，爱悦文义，恭俭行己，勤劳济物，志度弘远，有前哲之风，至于临下明察，得永平之政矣。临海懦弱，有同于帝挚，文后虽欲不鉴殷道，盖亦其可得邪。
