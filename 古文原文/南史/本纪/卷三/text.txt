宋本纪下
太宗明皇帝讳彧，字休景，小字荣期，文帝第十一子也。元嘉十六年十月生。二十五年，封淮阳王，二十九年改封湘东王。孝武践阼，累迁镇军将军、雍州刺史。
是岁入朝，时废帝疑畏诸父，以上付廷尉，明日将加祸害，上乃与腹心阮佃夫、李道儿等密谋。时废帝左右直合将军宗越、谭金、童太一等是夜并外宿，佃夫、道儿因结寿寂之等，十一月二十九日，弑废帝于后堂。建安王休仁便称臣，奉引升西堂，登御坐。事出仓卒，上失履，跣，犹着乌纱帽，休仁呼主衣以白纱代之。未即位，凡衆事悉称令书。己未，司徒豫章王子尚、山阴公主并赐死，宗越、谭金、童太一伏诛。
十二月庚申朔，令书以东海王褘爲中书监、太尉，以晋安王子勋爲车骑将军、开府仪同三司。癸亥，以建安王休仁爲司徒、尚书令、扬州刺史。乙丑，改封安陆王子绥爲江夏王。
泰始元年即大明九年也，魏和平六年。冬十二月丙寅，皇帝即位于太极前殿，大赦，改元。辛未，改封临贺王子産爲南平王，晋熙王子舆爲庐陵王。壬申，以王景文爲尚书仆射。乙亥，追尊所生沈婕妤曰宣皇太后。戊寅，改太皇太后爲崇宪皇太后，立皇后王氏。罢二铢钱。
江州刺史晋安王子勋举兵反，镇军长史邓琬爲其谋主，雍州刺史袁顗赴之。壬午，谒太庙。甲申，郢州刺史安陆王子绥、会稽太守寻阳王子房、临海王子顼并举兵同逆。
二年春正月乙未，晋安王子勋僭即僞位于寻阳，年号义嘉。壬辰，徐州刺史薛安都举兵反。甲午，内外戒严，司徒建安王休仁都督诸军南讨。丙申，徐州刺史申令孙、司州刺史庞孟虬、豫州刺史殷琰、青州刺史沈文秀、冀州刺史崔道固、湘州行事何慧文、广州刺史袁昙远、益州刺史萧惠开、梁州刺史柳元怙并同逆。丙午，车驾亲御六军，顿中兴堂。辛亥，南豫州刺史山阳王休佑改爲豫州刺史，西讨。吴郡太守顾琛、吴兴太守王昙生、义兴太守刘延熙、晋陵太守袁标、山阳太守程天祚并举兵反。镇东将军巴陵王休若统军东讨。壬子，崇宪皇太后崩。
二月乙丑，以蔡兴宗爲尚书右仆射。壬申，吴兴太守张永、右军将军萧道成东讨，平晋陵。丁亥，建武将军吴喜公率诸军破贼于吴、吴兴、会稽，平定三郡，同逆皆伏诛。辅国将军萧道成前锋北讨，辅国将军刘勉前锋西讨。刘胡衆四万据赭圻。
三月庚寅，抚军将军殷孝祖攻赭圻，死之。以辅国将军沈攸之代爲南讨前锋。贼衆稍盛，袁顗顿鹊尾，连营至浓湖，衆十余万。丙申，南徐州刺史桂阳王休范总统北讨诸军事。戊戌，贬寻阳王子房爵爲松滋县侯。癸卯，令人入米七百石者除郡，减此各有差。壬子，断新钱，专用古钱。
夏五月甲寅，葬崇宪皇太后于修甯陵。
秋七月丁酉，以仇池太守杨僧嗣爲北秦州刺史，封武都王。
八月己卯，司徒建安王休仁率衆军大破贼，斩僞尚书仆射袁顗，进讨江、郢、荆、湘、雍五州，平之。晋安王子勋、安陆王子绥、临海王子顼、邵陵王子元并赐死，同党皆伏诛。诸将帅封赏各有差。
九月癸巳，六军解严。戊戌，以王玄谟爲左光禄大夫、开府仪同三司，领护军将军。
冬十月乙卯，永嘉王子仁、始安王子真、淮南王子孟、南平王子産、庐陵王子舆、松滋侯子房并赐死。丁卯，以沈攸之爲中领军，与张永俱北讨。戊寅，立皇子昱爲皇太子。
十一月壬辰，立建平王景素子延年爲新安王。
十二月，薛安都要引魏军，张永、沈攸之大败，于是遂失淮北四州及豫州淮西地。
是岁，魏天安元年。
三年春正月庚子，以农役将兴，诏太官停宰牛。癸卯，曲赦豫、南豫二州。
闰正月庚午，都下大雨雪，遣使巡行，振贷各有差。
二月甲申，爲战亡将士举哀。丙申，曲赦青、冀二州。
夏四月丙戌，诏以故丞相江夏文献王、故太尉巴东忠烈公柳元景、故司空始兴襄公沈庆之、故征西将军洮阳肃侯宗悫陪祭孝武庙庭。庚子，立桂阳王休范第二子德嗣爲庐陵王，立侍中刘韫第二子铣爲南丰王，以奉庐江昭王、南丰哀王祀。
五月丙辰，诏宣太后崇甯陵禁内坟瘗迁徙者给葬直，蠲复其家。壬戌，以太子詹事袁粲爲尚书仆射。
秋八月壬寅，以中领军沈攸之行南兖州刺史，率衆北伐。
九月戊午，以皇后六宫以下杂衣千领、金钗千枚，赐北伐将士。冬十月壬午，改封新安王延年爲始平王。辛丑，以镇西大将军、西秦河二州刺史吐谷浑拾寅爲征西大将军。
十一月，立建安王休仁第二子伯猷爲江夏王。
是岁，魏皇兴元年。
四年春正月丙辰朔，雨草于宫。乙亥，零陵王司马勖薨。
二月乙巳，左光禄大夫、开府仪同三司王玄谟薨。
三月，交州人李长仁据州叛。祅贼攻广州，杀刺史羊希，龙骧将军陈伯绍讨平之。
夏四月丙申，改封东海王褘爲庐江王，山阳王休佑爲晋平王。
秋九月戊辰，诏定黥刖之制。有司奏： 自今凡劫窃执官仗、拒战逻司、攻剽亭寺及伤害吏人，并监司将吏自爲劫，皆不限人数，悉依旧制斩刑。若遇赦，黥及两颊 劫 字，断去两脚筋，徙付交、梁、宁州。五人以下止相逼夺者，亦依黥作 劫 字，断去两脚筋，徙付远州。若遇赦，原断徒犹黥面，依旧补冶士。家口应及坐，悉依旧结谪。 及上崩，其例乃寝。
庚午，上备法驾幸东宫。
冬十月癸酉朔，日有蚀之，发诸州兵北伐。
五年春正月癸亥，亲耕藉田。乙丑，魏克青州，执刺史沈文秀以归。
二月丙申，以庐江王褘爲车骑将军、开府仪同三司、南豫州刺史。
夏六月辛未，立晋平王休佑子宣曜爲南平王。
秋七月壬戌，改辅国将军爲辅师将军。
九月甲寅，立长沙王纂子延之爲始平王。
冬十月丁卯朔，日有蚀之。
十一月丁未，魏人来聘。
十二月庚申，分荆、益之五郡置三巴校尉。
六年春正月乙亥，初制间二年一祭南郊，间一年一祭明堂。
夏四月癸亥，立皇子燮爲晋熙王。
六月癸卯，以王景文爲尚书左仆射、扬州刺史，以袁粲爲右仆射。己未，改临贺郡爲临庆郡。
秋七月丙戌，临庆王智井薨。
九月戊寅，立总明观，征学士以充之。置东观祭酒、访举各一人，举士二十人，分爲儒、道、文、史、阴阳五部学，言阴阳者遂无其人。
冬十月辛卯，立皇子赞爲武陵王。
十二月癸巳，以边难未息，制父母隔在异域者，悉使婚宦。
七年春正月甲戌，置散骑奏举郎。
二月癸丑，征西将军、荆州刺史巴陵王休若进号征西大将军，及征南大将军、江州刺史桂阳王休范并开府仪同三司。甲寅，南徐州刺史晋平王休佑薨。
三月辛酉，魏人来聘。
夏五月戊午，鸩司徒建安王休仁。庚午，以袁粲爲尚书令，褚彦回爲右仆射。丙戌，追免晋平王休佑爲庶人。
秋七月丁巳，罢散骑奏举郎。乙丑，江州刺史巴陵王休若赐死。八月戊子，以皇子跻继江夏文献王义恭。庚寅，帝疾间。
戊戌，立皇子准爲安成王。
是岁，魏孝文帝延兴元年。
泰豫元年春正月甲寅朔，上以疾未痊，故改元。丁巳，巨人迹见西池冰上。
夏四月己亥，上疾大渐。加江州刺史桂阳王休范位司空，以刘勉爲尚书右仆射，蔡兴宗爲征西将军、开府仪同三司、荆州刺史，郢州刺史沈攸之进号安西将军。袁粲、褚彦回、刘勉、蔡兴宗、沈攸之入合被顾命。是日，上崩于景福殿，时年三十四。五月戊寅，葬临沂县莫府山高宁陵。
帝好读书，爱文义，在藩时撰江左以来文章志，又续卫瓘所注论语二卷。及即大位，旧臣才学之士多蒙引进。末年好鬼神，多忌讳，言语文书有祸败凶丧疑似之言应回避者，犯即加戮。改 騧 马字爲 马 边 瓜 ，以 騧 字似 祸 故也。尝以南苑借张永，云： 且给三百年，期尽更请。 宣阳门谓之白门，上以白门不祥，讳之。尚书右丞江谧尝误犯，上变色曰： 白汝家门！ 路太后停尸漆床移出东宫，上幸宫见之，怒，免中庶子，以之坐死者数十人。内外常虑犯触，人不自保。移床修壁，先祭土神，使文士爲祝策，如大祭飨。
阮佃夫、杨运长、王道隆皆擅威权，言爲诏敕，郡守令长一缺十除，内外混然，官以贿命，王、阮家富于公室。中书舍人胡母颢专权，奏无不可。时人语曰： 禾绢闭眼诺，胡母大张橐。  禾绢 谓上也。及泰始、泰豫之际，左右失旨，往往有刳剒断截，禁中懔懔若践刀剑。夜梦豫章太守刘愔反，遣就郡杀之。军旅不息，府藏空虚，内外百官并断禄奉。在朝造官者皆市井佣贩之子。而又令小黄门于殿内埋钱以爲私藏。以蜜渍鱁鮧，一食数升，噉腊肉常至二百脔。奢费过度，每所造制，必爲正御三十，副御、次副又各三十。须一物，辄造九十枚。天下骚然，民不堪命。宋氏之业，自此衰矣。
后废帝讳昱，字德融，明帝长子也。大明七年正月辛丑，生于卫尉府。帝母陈氏，李道儿妾，明帝纳之，故人呼帝爲李氏子，帝亦自称李将军。明帝诸子在孕，皆以周易筮之，即以所得卦爲小字，故帝小字慧震。泰始二年，立爲皇太子。六年，出东宫。又制太子元正朝贺，服衮冕九章衣。明帝崩，庚子，太子即皇帝位，大赦。尚书令袁粲、护军将军褚彦回共辅朝政，班剑依旧入殿。
六月乙巳，尊皇后曰皇太后，立皇后江氏。
秋七月戊辰，拜帝所生陈贵妃爲皇太妃。
八月戊午，中书监、左光禄大夫、开府仪同三司蔡兴宗薨。
冬十一月己亥，新除郢州刺史刘彦节爲尚书左仆射。
元徽元年春正月戊寅，大赦改元。诏自元年以前徙放者并听还本。魏人来聘。
夏六月乙卯，寿阳大水。
秋八月，都下旱。庚午，陈留王曹铣薨。
九月丁亥，立衡阳王嶷子伯玉爲南平王。
冬十二月癸卯朔，日有蚀之。乙巳，进桂阳王休范位太尉。
癸亥，立前建安王世子伯融爲始安县王。
二年夏五月壬午，江州刺史桂阳王休范举兵反。庚寅，内外戒严，中领军刘勉、右卫将军萧道成前锋南讨，出屯新亭；征北将军张永屯白下；前南兖州刺史沈怀明戍石头；卫将军袁粲、中军将军褚彦回入卫殿省。壬辰，贼奄至，攻新亭垒，道成拒击，大破之。越骑校尉张苟儿斩休范，贼党杜黑蠡、丁文豪分军向朱雀航，刘勉拒贼，败绩，死之。右将军王道隆奔走，遇害。张永溃于白下，沈怀明自石头奔散。甲午，车骑典签茅恬开东府纳贼，贼入屯中堂，羽林监陈显达击，大破之。丙申，张苟儿等又破贼，进平东府城，枭禽群贼。丁酉，大赦，解严。荆州刺史沈攸之、南徐州刺史建平王景素、郢州刺史晋熙王燮、湘州刺史王僧虔、雍州刺史张兴世并举义兵赴建邺。
六月癸卯，晋熙王燮遣军克寻阳，江州平。壬戌，改辅师将军还爲辅国。
秋七月庚辰，立皇弟友爲邵陵王。乙酉，南徐州刺史建平王景素进号征北将军、开府仪同三司。
九月丁酉，以袁粲爲中书监，领司徒。加护军将军褚彦回爲尚书令。
冬十一月丙戌，帝加元服。
十二月癸亥，立皇弟跻爲江夏王，赞爲武陵王。
三年春三月己巳，都下大水。
夏六月，魏人来聘。
秋七月庚戌，以袁粲爲尚书令。
九月丙辰，征西大将军河南王吐谷浑拾寅进号车骑大将军。
四年夏六月乙亥，加萧道成尚书左仆射。
秋七月戊子，建平王景素据京城反。己丑，内外纂严。遣骁骑将军任农夫、冠军将军黄回北讨，萧道成总统衆军。始安王伯融、都乡侯伯猷并赐死。乙未，克京城，斩景素，同逆皆伏诛。八月丁卯，立皇弟翽爲南阳王，嵩爲新兴王，禧爲始建王。
九月戊子，骁骑将军高道庆有罪，赐死。己丑，车骑将军、
扬州刺史安成王准进号骠骑大将军、开府仪同三司。
冬十月辛酉，以王僧虔爲尚书右仆射。
五年夏四月甲戌，豫州刺史阮佃夫、步兵校尉申伯宗、朱幼谋废立，皆伏诛。
五月，地震。
六月甲戌，诛司徒左长史沈勃、散骑常侍杜幼文、游击将军孙超之、长水校尉杜叔文。
七月戊子夜，帝遇弑于仁寿殿，时年十五。己丑，皇太后令贬帝爲苍梧郡王，葬丹阳秣陵县郊坛西。
初帝之生夕，明帝梦人乘马，马无头及后足，有人曰： 太子也。 及在东宫,五六岁能缘漆帐竿，去地丈馀，如此者半食久乃下。渐长，喜怒乖节，左右失旨者手加扑打，徒跣蹲踞。及嗣位，内畏太后，外惮大臣，犹未得肆志。自加元服，三年，好出入，单将左右，或十里、二十里，或入市里，遇慢骂则悦而受焉。四年，无日不出，与左右解僧智、张五儿恒夜出开承明门，夕去晨反，晨出暮归，从者并执铤矛，行人男女及犬马牛驴逢无免者。人间扰惧，昼日不开门，道无行人。尝着小裤，不服衣冠。有白棓数十，各有名号，钳凿锥锯，不离左右，爲击脑、槌阴、剖心之诛，日有数十。常见卧尸流血，然后爲乐。左右人见有嚬眉者，帝令其正立，以矛刺洞之。曜灵殿上养驴数十头，所自乘马，养于御床侧。与右卫翼辇营女子私通，每从之游，持数千钱爲酒肉之费。出逢婚姻葬送，辄与挽车小儿群聚饮酒，以爲欢适。阮佃夫腹心人张羊爲佃夫委信，佃夫败，叛走，复捕得，自于承明门以车轹杀之。杀杜延载、杜幼文，躬运矛铤，手自脔割。察孙超有蒜气，剖腹视之。执楯驰马，自往刺杜叔文于玄武北湖。孝武帝二十八子，明帝杀其十六，馀皆帝杀之。吴兴沈勃多宝货，往劫之，挥刀独前，左右未至，勃时居丧在庐，帝望见之，便投铤，不中；勃知不免，手搏帝耳，唾駡之曰： 汝罪踰桀、纣，屠戮无日！ 遂见害，帝自脔割。制露车一乘，施莑，乘以出入，从数十人，羽仪追之，恒不相及；又各虑祸，亦不敢追，但整部伍，别在一处瞻望而已。凡诸鄙事，过目则能，锻银、裁衣、作帽，莫不精绝。未尝吹箎，执管便韵。天性好杀，一日无事，辄惨惨不乐。内外忧惶，夕不及旦。领军将军萧道成与直合将军王敬则谋之。七月戊子，帝微行出北湖，单马先走，羽仪不及，左右张五儿马坠湖，帝怒，自驰骑刺马，屠割之。与左右作羌胡伎爲乐。又于蛮冈赌跳，因乘露车，无复卤簿，往青园尼寺。晚至新安寺偷狗，就昙度道人煮之饮酒。杨玉夫常得意，忽然见憎，遇辄切齿，曰： 明日当杀小子，取肝肺。 是夜七夕，令玉夫伺织女度，报己，因与内人穿针讫，大醉，卧于仁寿殿东阿毡幄中。帝出入无禁，王敬则先结玉夫、陈奉伯、杨万年等合二十五人，其夕玉夫候帝眠熟，至乙夜，与万年同入毡幄内，取千牛刀杀之。
顺皇帝，讳准，字仲谟，小字知观，明帝第三子也。泰始五年七月癸丑生。七年，封安成王。帝姿貌端华，眉目如画，见者以爲神人。废帝即位，加扬州刺史。元徽二年，加都督扬、南豫二州诸军事。四年，进号骠骑大将军。及废帝殒，萧道成奉太后令迎王入居朝堂。
升明元年秋七月壬辰，皇帝即位，大赦，改元徽五年爲升明元年。甲午，萧道成出镇东城，辅政。荆州刺史沈攸之进号车骑大将军，萧道成司空、录尚书事。以袁粲爲中书监、司徒，以褚彦回爲卫将军，刘彦节爲尚书令，加中军将军。辛丑，以王僧虔爲尚书仆射。癸卯，车驾谒太庙。
八月癸亥，司徒袁粲镇石头。戊辰，崇拜帝所生陈昭华爲皇太妃。庚午，以萧道成爲骠骑大将军、开府仪同三司，录尚书如故。
九月己酉，庐陵王暠薨。
十二月丁巳，荆州刺史沈攸之举兵，不从执政。丁卯，萧道成入守朝堂，侍中萧嶷镇东府。戊辰，中外纂严。壬申，司徒袁粲据石头，谋诛道成，不果，旋见覆灭。乙亥，以王僧虔爲左仆射，王延之爲右仆射。吴郡太守刘遐据郡不从执政，令张瑰攻斩之。
闰月辛巳，屯骑校尉王宜兴贰于执政，见诛。癸巳，沈攸之攻郢城，前军长史柳世隆固守。己亥，中外戒严，假萧道成黄钺。乙巳，道成出顿新亭。
是岁，魏太和元年。
二年春正月丁卯，沈攸之败，己巳，华容县人斩攸之首送之。辛未，雍州刺史张敬儿克江陵，荆州平。丙子，解严。以柳世隆爲尚书右仆射。萧道成旋镇东府。
二月庚辰，以王僧虔爲尚书令，王延之爲左仆射。癸未，萧道成加授太尉，以褚彦回爲中书监、司空。丙戌，抚军将军、扬州刺史晋熙王燮进号中军将军。
三月己酉朔，日有蚀之。
夏四月，南兖州刺史黄回贰于执政，赐死。
五月戊午，以倭国王武爲安东大将军。
六月丁酉，以辅国将军杨文弘爲北秦州刺史，封武都王。
秋九月乙巳朔，日有蚀之。丙午，加太尉萧道成黄钺、都督中外诸军事、太傅，领扬州牧，赐殊礼。以扬州刺史晋熙王燮爲司徒。
冬十月壬寅，立皇后谢氏。
十一月，立故武昌太守刘琨息颁爲南丰县王。癸亥，诛临澧侯刘晃。甲子，改封南阳王翽爲随郡王。
十二月丙戌，皇后见于太庙。
三年春正月辛亥，领军将军萧赜加尚书右仆射，进号中军大将军、开府仪同三司。
二月丙子，南豫州刺史邵陵王友薨。丙申，地震建阳门。
三月癸卯朔，日有蚀之。甲辰，加萧道成相国，总百揆，封十郡爲齐公，备九锡之礼。庚戌，诛临川王绰。
夏四月壬申，进齐公萧道成爵爲王。壬午，安西将军武陵王赞薨。辛卯，帝禅位于齐。壬辰，逊于东邸。是日，王敬则以兵陈于殿庭，帝犹居内，闻之，逃于佛盖下。太后惧，自帅阉竖索，扶幸板舆。黄门或促之，帝怒，抽刀投之，中项而殒。帝既出，宫人行哭，俱迁。备羽仪，乘画轮车，出东掖门。封帝爲汝阴王，居丹徒宫，齐兵卫之。建元元年五月己未，帝闻外有驰马者，惧乱作；监人杀王而以疾赴，齐人德之，赏之以邑。六月乙酉，葬于遂宁陵，諡曰顺帝。宋之王侯无少长皆幽死矣。论曰：文帝负扆南面，实有人君之美，经国之义虽弘，而隆家之道不足。彭城照不窥古，本无卓尔之资，徒见昆弟之义深，未识君臣之礼异。以此家情，行之国道，主忌而犹犯，恩离而未悟。致以陵逼之愆，遂成灭亲之祸。开端树隙，垂之后人。明帝因猜忍之情，据已行之典，翦落洪枝，愿不待虑。既而本根莫庇，幼主孤立，下无磐石之托，上有累卵之危。方复藏玺怀绂，鱼服忘反，危冠短制，匹马孤征，以至覆亡，理固然矣。神器以势弱倾移，灵命随乐推回改。斯盖履霜有渐，夫岂一夕，何止区区汝阴揖让而已。
