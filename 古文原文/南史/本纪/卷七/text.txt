梁本纪中
普通元年春正月乙亥朔，大赦，改元。丙子，日有蚀之。己卯，以司徒临川王宏爲太尉、扬州刺史，以金紫光禄大夫王份爲尚书左仆射。庚子，扶南、高丽等国并遣使朝贡。
二月癸丑，以高丽王嗣子安爲甯东将军、高丽王。
三月，滑国遣使朝贡。
夏四月，河南国遣使朝贡。
秋七月己卯，江、淮、海并溢。
九月乙亥，有星晨见东方，光烂如火。
是岁，魏正光元年。
二年春正月辛巳，祀南郊，诏置孤独园以恤孤幼。戊子，大赦。二月辛丑，祀明堂。
三月庚寅，大雪，平地三尺。
夏四月乙卯，改作南北郊。丙辰，诏曰： 平秩东作，义不在南，前代因袭，有乖礼制。可于震方，具兹千亩。 于是徙藉田于东郊外十五里。
五月己卯，琬琰殿火，延烧后宫屋三千间。
闰月丁巳，诏自今可停贺瑞。
六月丁卯，义州刺史文僧明以州归魏。
秋七月丁酉，假大匠卿斐邃节，督衆军侵魏。甲寅，魏荆州刺史桓叔兴帅衆降。
八月丁亥，始平郡石鼓村地自开成井，方六尺六寸，深三十二丈。
冬十一月，百济、新罗国各遣使朝贡。
十二月戊辰，以镇东大将军百济王余隆爲甯东大将军。
三年春正月庚子，以吴郡太守王暕爲尚书左仆射。庚戌，都下地震。
三月乙卯，巴陵王萧屏薨。
夏四月丁卯，汝阴王刘端薨。
五月壬辰朔，日有蚀之，既。癸巳，大赦。诏公卿百僚各上封事，连率郡国举贤良、方正、直言之士。
秋八月甲子，婆利、白题国各遣使朝贡。
冬十一月甲午，开府仪同三司始兴王憺薨。
四年春正月辛卯，祀南郊，大赦。辛亥，祀明堂。
二月乙亥，耕藉田，孝弟力田赐爵一级，豫耕之司，克日劳酒。冬十月庚午，以中卫将军袁昂爲尚书令，即本号开府仪同三司。十一月癸未朔，日有蚀之。甲辰，尚书左仆射王暕卒。十二月戊午，用给事中王子云议，始铸铁钱。狼牙修国遣使朝贡。
五年夏六月乙酉，龙斗于曲阿王陂，因西行至建陵城，所经树木倒折，开地数十丈。庚子，以员外散骑常侍元树爲平北将军、北青兖二州刺史，率衆侵魏。
六年春正月辛亥，祀南郊，大赦。庚申，魏徐州刺史元法僧以彭城来降。自去岁以来，北侵诸军，所在克获。甲戌，以元法僧爲司空，封始安郡王。
二月辛巳，改封法僧爲宋王。
三月丙午，赐新附人长复除，诖误罪失，一无所问。
夏五月己酉，修宿预堰，又修曹公堰于济阴。壬子，遣中护军夏侯亶督寿阳诸军侵魏。
六月庚辰，豫章王综奔魏，魏复据彭城。
秋七月壬戌，大赦。
冬十二月壬辰，都下地震。
是岁，魏孝昌元年。
七年春正月辛丑朔，赦死罪以下。
夏四月乙酉，太尉临川王宏薨。南州津改置校尉，增加奉秩。诏在位群臣，各举所知，凡是清吏，咸使荐闻。
秋九月己酉，荆州刺史鄱阳王恢薨。
冬十一月庚辰，丁贵嫔薨，大赦。
是岁，河南、高丽、林邑、滑国并遣使朝贡。
大通元年春正月乙丑，以尚书右仆射徐勉爲尚书仆射。诏百官奉禄，自今可长给见钱。辛未，祀南郊。诏流亡者听复宅业，蠲役五年，尤贫家勿收今年三调，孝弟力田赐爵一级。是月，司州刺史夏侯夔进军三关，所至皆克。初，帝创同泰寺，至是开大通门以对寺之南门，取反语以协同泰。自是晨夕讲义，多由此门。
三月辛未，幸寺舍身。甲戌还宫，大赦，改元大通，以符寺及门名。
夏五月丙寅，成景隽克魏临潼、竹邑。
冬十月庚戌，魏东豫州刺史元庆和以涡阳内属。甲寅，曲赦东豫州。
十一月丁卯，以中护军萧藻爲都督侵魏，镇于涡阳。
是岁，林邑、师子、高丽等国各遣使朝贡。
二年春正月乙酉，蠕蠕国遣使朝贡。
二月，筑寒山堰。癸丑，魏孝明皇帝崩。
夏四月戊戌，魏尒朱荣推奉孝庄帝。庚子，荣杀幼主及太后胡氏。辛丑，魏郢州刺史元愿达以义阳降，封愿达爲乐平王。是时魏大乱，其北海王颢、临淮王彧、汝南王悦并来奔。北青州刺史元隽、南荆州刺史李志皆以地降。
冬十月丁亥，以魏北海王颢主魏，遣东宫直阁将军陈庆之卫送还北。魏豫州刺史邓献以地降。
是岁，魏武泰元年，寻改爲建义，又改曰永安。中大通元年春正月辛酉，祀南郊，大赦，赐孝悌力田爵一级。辛巳，祀明堂。
夏四月癸巳，陈庆之攻拔魏梁城，进屠考城，禽魏济阴王晖业。五月癸酉，进克虎牢，魏孝庄帝出居河北。乙亥，元颢入京师，僭号建武。
六月壬午，以永兴公主疾笃故，大赦，公主志也。是月，都下疫甚，帝于重云殿爲百姓设救苦斋，以身爲祷。
闰月，护军将军南康王绩薨。己卯，魏将尒朱荣攻杀元颢，京师反正。
秋九月辛巳，朱雀航华表灾。癸巳，幸同泰寺，设四部无遮大会。上释御服，披法衣，行清净大舍，以便省爲房，素床瓦器，乘小车，私人执役。甲午，升讲堂法坐，爲四部大衆开涅盘经题。癸卯，群臣以钱一亿万奉赎皇帝菩萨大舍，僧衆默许。乙巳，百辟诣寺东门奉表，请还临宸极，三请乃许。帝三答书，前后并称顿首。
冬十月己酉，又设四部无遮大会，道俗五万馀人。会毕，帝御金辂还宫，御太极殿，大赦，改元。
十一月戊子，魏巴州刺史严始欣以城降。
是岁，盘盘、蠕蠕国并遣使朝贡。
二年夏四月癸丑，幸同泰寺，设平等会。庚申，大雨雹。
六月丁巳，遣魏汝南王悦还北主魏。庚申，以魏尚书左仆射范遵爲司州牧，随悦北侵。是月，林邑、扶南国遣使朝贡。
秋八月庚戌，幸德阳堂，祖魏主元悦。山贼寇会稽郡县。
九月壬午，假超武将军湛海珍节以讨之。
是岁，魏庄帝杀其权臣尒朱荣，其党奉魏长广王晔爲主而杀孝庄帝，年号建明。
三年春正月辛巳，祀南郊，大赦。丙申，以魏尚书仆射郑先护爲征北大将军。
二月辛丑，祀明堂。
夏四月乙巳，皇太子统薨。
六月癸丑，立昭明太子子华容公欢爲豫章郡王，枝江公誉爲河东郡王，曲江公察爲岳阳郡王。是月，丹丹国遣使朝贡。
秋七月乙亥，立晋安王纲爲皇太子，大赦。赐爲父后者，及出处忠孝、文武清勤，并爵一级。庚寅，诏宗戚有服属者，并赐汤沐食，乡亭侯各随远近以爲差次。壬辰，以吏部尚书何敬容爲尚书右仆射。
九月，狼牙修国遣使朝贡。是秋，吴兴生野稻，饥者赖焉。
冬十月己酉，上幸同泰寺，升法坐，爲四部衆说涅盘经，迄于乙卯。前乐山县侯萧正则有罪流徙，至是招诱亡命，欲寇广州，在所讨平之。
十一月乙未，上幸同泰寺，升法座，爲四部衆说般若经，迄于十二月辛丑。
是岁，魏尒朱兆又废其主晔而奉节闵皇帝，改建明二年爲普泰元年。又魏勃海王高欢举兵信都，别奉勃海太守朗爲主，改普泰元年爲中兴。
四年春正月丙寅，以开府仪同三司南平王伟爲大司马，以司空宋王元法僧爲太尉，以尚书令、开府仪同三司袁昂爲司空。立临川靖惠王宏子正德爲临贺郡王。庚午，立嫡皇孙大器爲宣城郡王，位列诸王上。癸未，魏南兖州刺史刘世明以城降。
二月壬寅，以太尉元法僧还北主魏，以侍中元景隆爲徐州刺史，封彭城郡王，通直常侍元景宗爲青州刺史，封平昌郡王，随法僧北侵。庚戌，新除扬州刺史邵陵王纶有罪，免爲庶人。三月庚午，侍中、领国子博士萧子显表置制旨孝经助教一人，生十人，专通帝所释孝经义。
夏四月，盘盘国遣使朝贡。
秋七月甲辰，星陨如雨。
九月乙巳，加司空袁昂尚书令。
冬十一月，高丽国遣使朝贡。
十二月丙子，魏彭城王尒朱仲远来奔，以爲定洛将军，封河南王，北侵。随所克土，使自封建。庚辰，以太尉元法僧爲郢州刺史、骠骑大将军、开府同三司之仪。
是岁，魏相勃海王高欢平尒朱氏，废节闵皇帝及自所奉勃海故王朗，而奉平阳王修，是爲孝武皇帝。改中兴二年爲太昌，寻又改爲永熙元年。
五年春正月辛卯，祀南郊，大赦。赐孝悌力田爵一级。先是一日丙夜，南郊令解涤之等到郊所履行，忽闻异香三随风至。及将行事，奏乐迎神毕，有神光圆满坛上，朱紫黄白杂色，食顷乃灭。戊申，都下地震。己酉，长星见。辛亥，祀明堂。
二月癸未，幸同泰寺，设四部大会，升法坐，发金字般若经题，讫于己丑。
三月丙辰，大司马南平王伟薨。
夏五月戊子，都下大水，御道通船。
六月己卯，魏建义城主兰保杀东徐州刺史崔庠，以下邳降。
冬十月庚申，以尚书右仆射何敬容爲左仆射，以吏部尚书谢举爲右仆射。
是岁，河南、波斯、盘盘等国并遣使朝贡。
六年春二月癸亥，耕藉田，大赦。赐孝悌力田爵一级。
三月己亥，以行河南王可遝振爲西秦、河二州刺史，正封河南王。甲辰，百济国遣使朝贡。
夏四月丁卯，荧惑在南斗。
秋七月甲辰，林邑国遣使朝贡。冬十月丁卯，以信武将军元庆和爲镇北将军，封魏王，率衆北侵。
闰十二月丙午，西南有雷声二。
是岁，魏孝武帝迫于其相高欢，出居关中。欢又别奉清河王世子善见爲主，是爲孝静帝。改永熙三年爲天平元年。魏于是始分爲两。孝武既至关中，又与丞相宇文泰不平，未几，遇鸩而崩。
大同元年春正月戊申朔，大赦，改元。
二月辛巳，祀明堂。丁亥，耕藉田。辛丑，高丽、丹丹国并遣使朝贡。
三月丙寅，幸同泰寺，设无遮大会。辛未，滑国遣使朝贡。
夏四月庚子，波斯国遣使朝贡。壬戌，幸同泰寺，铸十方银像，并设无碍会。
秋七月辛卯，扶南国遣使朝贡。
冬十月，雨黄尘如雪。
十一月壬戌，北梁州刺史兰钦攻汉中，魏梁州刺史元罗降。癸亥，复梁州。
是岁，西魏文皇帝大统元年。
二年春二月乙亥，耕藉田。
三月庚申，诏求谠言，及令文武在位举士。戊寅，帝幸同泰寺，设平等法会。
夏四月乙未，以开府同三司之仪元法僧爲太尉。
五月癸卯，以魏梁州刺史元罗爲青、冀二州刺史，封东郡王。
六月丁亥，诏郊明堂陵庙等令，改视散骑侍郎。
秋九月辛亥，幸同泰寺，设四部无碍法会。
冬十月乙亥，诏大举北侵。壬午，幸同泰寺，设无碍大会。
十一月，雨黄尘如雪，揽之盈掬。己亥，诏北侵衆军班师。
辛亥，都下地震，生白毛，长二尺。
十二月壬申，与东魏通和。
三年春正月辛丑，祀南郊，大赦。赐孝悌力田爵一级。是夜，朱雀门灾。壬寅，雨灰，黄色。
二月丁亥。耕藉田。癸巳，以护军将军萧藻爲尚书左仆射。
三月戊戌，立昭明太子子謷爲武昌郡王，临爲义阳郡王。
夏五月癸未，幸同泰寺，铸十方金铜像，设无碍法会。
六月，青州朐山陨霜。
秋七月，青州雪，害苗稼。癸卯，东魏人来聘。己酉，义阳王临薨。
八月辛卯，幸阿育王寺，设无碍法喜食，大赦。
九月，使兼散骑常侍张臯聘于东魏。
闰九月甲子，侍中、太尉元法僧薨。
冬十月丙辰，都下地震。是岁饥。
四年春二月己亥，耕藉田。
三月，河南、蠕蠕国并遣使朝贡。
夏五月甲戌，东魏人来聘。
六月辛丑，日有蚀之。
秋七月癸亥，诏以东冶徒李胤之降象牙如来真形，大赦。
戊辰，使兼散骑常侍刘孝仪聘于东魏。
八月甲辰，诏南兖等十二州，既经饥馑，曲赦逋租宿责，勿收今年三调。
九月，阅武于乐游苑。
五年春正月乙卯，以护军将军庐陵王续爲骠骑将军，安右将军、尚书左仆射萧藻爲中卫将军，并开府仪同三司。中权将军、丹阳尹何敬容以本号爲尚书令，吏部尚书张续爲尚书仆射。丁巳，御史中丞、参礼仪事贺琛奏： 今南北二郊及藉田往还，并宜御辇，不复乘路。二郊请用素辇，藉田往还乘常辇，皆以侍中倍乘。停大将军及太仆。 诏付尚书博议施行。改素辇名大同辇。郊祀宗庙乘玉辇。辛未，祀南郊，诏孝悌力田及州闾乡党称爲善人者，各赐爵一级。
秋八月乙酉，扶南国献生犀。
冬十一月乙亥，东魏人来聘。
十二月，使兼散骑常侍柳豹聘于东魏。
是岁，都下讹言天子取人肝以饴天狗，大小相警，日晚便闭门持仗，数月乃止。
六年春正月庚戌朔，曲赦司、豫、徐、兖四州。
二月己亥，耕藉田。
夏四月癸未，诏晋、宋、齐三代诸陵有职司者，勤加守护。
五月己卯，河南王遣使朝，献马及方物，求释迦像并经论十四条。敕付像并制旨涅盘、般若、金光明讲疏一百三卷。
秋七月丁亥，东魏人来聘。遣散骑常侍陆晏子报聘。
八月戊午，大赦。辛未，盘盘国遣使朝贡。
九月戊戌，司空袁昂薨。
冬十一月己卯，曲赦都下。
十二月壬子，江州刺史豫章王欢薨。
七年春正月辛巳，祀南郊，大赦。辛丑，祀明堂。
二月乙巳，以行宕昌王梁弥泰爲平西将军、河凉二州刺史，正封宕昌王。辛亥，耕藉田。乙卯，都下地震。
夏四月戊申，东魏人来聘，遣兼散骑常侍明少遐报聘。
冬十一月丙子，诏停所在使役女丁。
十二月壬寅，东魏人来聘，遣兼散骑常侍袁狎报聘。丙辰，于宫城西立士林馆，延集学者。
是岁，宕昌、蠕蠕、高丽、百济、滑国各遣使朝贡。百济求涅盘等经疏及医工、画师、毛诗博士，并许之。交州人李贲攻刺史萧谘。
八年春正月，安成郡人刘敬躬挟左道以反。
二月戊戌，江州刺史湘东王绎遣中兵曹子郢讨禽之，送于都，斩之建康市。
三月，于江州新蔡高塘立颂平屯，垦作蛮田。
九年春闰正月丙申，地震，生毛。
三月，以太子詹事谢举爲尚书仆射。
夏四月，林邑王破德州，攻李贲，贲将范修又破林邑王于九德，败走之。
冬十一月，益州刺史武陵王纪进号征西将军、开府仪同三司。
十年春正月，李贲窃号于交址，年号天德。
三月甲午，幸兰陵。庚子，谒建陵，有紫云荫陵上，食顷乃散。帝望陵流涕，所沾草皆变色，陵傍有枯泉，至是而流水香洁。辛丑，哭于修陵。壬寅，于皇基寺设法会，诏赐兰陵老少位一阶，并加颁赉。所经县邑，无出今年租赋。因赋还旧乡诗。癸卯，诏园陵职司，恭事勤劳，并锡位一阶，并加赐赉。己酉，幸京口城北固楼，因改名北顾。庚戌，幸回宾亭，宴帝乡故老及所经近县奉迎候者少长数千人，各赉钱二千。
夏四月乙卯，至自兰陵。诏鳏寡孤独尤贫者，赡恤各有差。五月，广州人卢子略反，刺史新渝侯映讨平之。诏曲赦广州。
秋九月己丑，赦。
冬十一月，大雪，平地三尺。
十一年春正月，震华林园光严殿、重云阁。帝自贬拜谢上天，累刻乃止。
夏四月，东魏人来聘。
冬十月己未，诏复开赎罪典。
中大同元年春正月丁未，曲阿县建陵隧口石辟邪起舞，有大蛇斗隧中，其一被伤奔走。青虫食陵树叶略尽。癸丑，交州刺史杨膘克交址嘉甯城，李贲窜入屈獠洞。交州平。
三月乙巳，大赦。庚戌，幸同泰寺讲金字三慧经，仍施身。夏四月丙戌，皇太子以下奉赎，仍于同泰寺解讲，设法会，大赦，改元。是夜，同泰寺灾。六月辛巳，竟天有声，如风水相薄。秋七月甲子，诏自今有犯罪者，非大逆，父母祖父母勿坐。丙寅，诏曰： 朝四暮三，衆狙皆喜，名实未亏，而喜怒爲用。顷闻外间多用九佰钱，佰减则物贵，佰足则物贱，非物有贵贱，是心有颠倒。至于远方，日更滋甚。自今可通用足佰钱。 八月丁丑，东扬州刺史武昌王謷薨。甲午，渴盘陀国遣使献方物。
冬十月癸酉，汝阴王刘哲薨。
太清元年春正月己亥朔，日有蚀之。壬寅，荆州刺史庐陵王续薨。辛酉，祀南郊，大赦。甲子，祀明堂。是月，东魏相勃海王高欢薨。
二月己卯，白虹贯日。庚辰，东魏司徒侯景求以河南十三州内属。壬午，以景爲大将军，封河南王，大行台，承制如邓禹故事。丁亥，耕藉田。
三月庚子，幸同泰寺，设无遮大会。上释御服，服法衣，行清净大舍，名曰 羯磨 。以五明殿爲房,设素木床、葛帐、土瓦器，乘小舆，私人执役。乘舆法服，一皆屏除。甲辰，遣司州刺史羊鸦仁率土州刺史桓和、仁州刺史湛海珍等应接侯景。兵未至，而东魏遣兵攻景，景又割地求救于西魏，方解围。乙巳，帝升光严殿讲堂，坐师子座，讲金字三慧经，舍身。
夏四月庚午，群臣以钱一亿万奉赎皇帝菩萨，僧衆默许。戊寅，百辟诣凤庄门奉表，三请三答，顿首，并如中大通元年故事。丁亥，服衮冕。御辇还宫。幸太极殿，如即位礼，大赦，改元。是月，神马出，皇太子献宝马颂。
六月戊辰，以前雍州刺史鄱阳王范爲征北将军，总督汉北征讨诸军事。
秋七月庚申，羊鸦仁入县瓠城。
八月乙丑，诸军北征，以南豫州刺史萧明爲大都督。赦缘边初附诸州。戊子，以大将军侯景录行台尚书事。
九月癸卯，王游苑成，舆驾幸苑。
冬十一月，东魏将慕容绍宗大败萧明于寒山，明被俘执。绍宗进围潼州。
十二月戊辰，命太子舍人元贞还北爲东魏主。
二年春正月癸巳朔，两月相承如鈎，见于西方。戊戌，诏在位各举所知。己亥，东魏克涡阳。辛丑，以尚书仆射谢举爲尚书令，以守吏部尚书王克爲尚书仆射。甲辰，东魏克殷、豫二州。三月甲辰，抚东将军高丽王高延卒，以其子成爲甯东将军、高丽王、乐浪公。己未，屈獠洞斩李贲，传首建邺。夏四月丙子，诏在朝及州郡各举士。
五月辛丑，以新除中书令邵陵王纶爲安前将军、开府仪同三司。辛亥，曲赦交、爱、德三州。
六月，天裂于西北，长十丈，阔二丈，光出如电，其声若雷。
秋七月，使兼散骑常侍谢班聘于东魏结和。
八月戊戌，侯景举兵反。甲辰，使开府仪同三司邵陵王纶都督衆军讨景，曲赦南豫州。
九月戊辰，地震，江左尤甚，坏屋杀人。地生白毛，长二尺。益州市有飞蜂万群，螫人死。
冬十月，侯景袭谯州，进攻陷历阳。戊申，以临贺王正德爲平北将军，都督诸军屯丹阳郡。己酉，景自横江济采石。辛亥，至建邺，临贺王正德率衆附贼。
十一月戊午朔，设坛，刑白马，祀蚩尤于太极殿前。己未，景立萧正德爲天子于南阙前。辛酉，贼攻陷东府城。庚辰，邵陵王纶帅武州刺史萧弄璋、前谯州刺史赵伯超等入援。乙酉，进军湖头，与贼战，败绩。丙戌，安北将军鄱阳王范遣世子嗣、雄信将军裴之高等率衆入援，次张公洲。
十二月戊申，天西北裂，有光如火。尚书令谢举卒。丙辰，司州刺史柳仲礼、前衡州刺史韦粲、高州刺史李迁仕、前司州刺史羊鸦仁等率军入援。
三年春正月丁巳，大都督柳仲礼率衆军分据南岸，贼济军于青塘，袭杀韦粲。庚申，白虹贯日三重。邵陵王纶、临城公大连等率兵集南岸。戊辰，有流星长三十丈，堕武库。李迁仕及天门太守樊文皎进军青溪东，爲贼所破，文皎死之。壬午，荧惑守心。
二月，侯景遣使求和，皇太子固请，帝乃许之。盟于西华门下。景既运东城米归于石头，亦不解围，啓求遣诸军退。丁未，皇太子又命南兖州刺史南康王会理、前青冀二州刺史湘潭侯退率江北之衆，顿于兰亭苑。甲子，以开府仪同三司、丹阳尹邵陵王纶爲司空，以合州刺史鄱阳王范爲征北大将军、开府仪同三司，以司州刺史柳仲礼爲侍中、尚书仆射。时景奸计既成，乃表陈帝失，复举兵向阙。
三月，城内以景违盟，设坛告天地神祗。戊午，前司州刺史羊鸦仁等进军东府北，与贼战，大败。时四方征镇入援者三十余万，莫有斗志，自相抄夺而已。丁卯，贼攻陷宫城，纵兵大掠。己巳，贼矫诏遣石城公大款解外援军。庚午，侯景自爲都督中外诸军事、大丞相、录尚书事。辛未，援军各退散。丙子，荧惑守心。
夏四月己丑，都下地震。丙申，又震。己酉，帝以所求不供，忧愤寝疾。是月，青冀二州刺史明少遐、东徐州刺史湛海珍、北青州刺史王奉伯各举州附东魏。
五月丙辰，帝崩于净居殿，时年八十六。辛巳，迁梓宫于太极前殿。十一月乙卯，葬于修陵，追尊爲武皇帝，庙号高祖。帝性淳孝，六岁，献皇太后崩，水浆不入口三日，哭泣有过成人。及丁文帝忧，时爲齐随王谘议，随府在荆镇，以病闻，便投劾星驰，不复寝食，倍道就路。愤风惊浪，不暂停止。帝形容本壮，及至都，销毁骨立，亲表士友，皆不复识。望宅奉讳，气绝久之。每哭，辄欧血数升。服内，日惟食麦二溢。拜扫山陵，涕泪所洒，松草变色。及居帝位，即于锺山造大爱敬寺，青溪边造智度寺，于台内立至敬等殿，又立七庙堂。月中再设净馔，每至展拜，涕泗滂沱，哀动左右。
少而笃学，能事毕究，虽万机多务，犹卷不辍手，然烛侧光，常至戊夜。撰通史六百卷，金海三十卷，制旨孝经义、周易讲疏及六十四卦、二系、文言、序卦等义，乐社义、毛诗、春秋答问、尚书大义、中庸讲疏、孔子正言、孝经讲疏，凡二百馀卷。王侯朝臣皆奉表质疑，帝皆爲解释。修饰国学，增广生员，立五馆，置五经博士。天监初，何佟之、贺瑒、严植之、明山宾等覆述制旨，并撰吉凶宾军嘉五礼，一千馀卷，帝称制断疑焉。大同中，于台西立士林馆，领军朱异、太府卿贺琛、舍人孔子驱等递互讲述。皇太子、宣城王亦于东宫宣猷堂及扬州廨开讲。于是四方郡国，莫不向风。爰自在田，及登宝位，躬制赞、序、诏诰、铭、诔、说、箴、颂、笺、奏诸文，又百二十卷。六艺备闲，棋登逸品，阴阳、纬候、卜筮、占决、草隶、尺牍、骑射，莫不称妙。
晚乃溺信佛道，日止一食，膳无鲜腴，惟豆羹糲饭而已。或遇事拥，日傥移中，便嗽口以过。制涅盘、大品、净名、三慧诸经义记数百卷。听览余闲，即于重云殿及同泰寺讲说，名僧硕学，四部听衆，常万馀人。
身衣布衣，木绵皁帐，一冠三载，一被二年。自五十外便断房室，后宫职司贵妃以下，六宫褘褕三翟之外，皆衣不曳地，傍无锦绮。不饮酒，不听音声，非宗庙祭祀、大会飨宴及诸法事，未尝作乐。
勤于政务，孜孜无怠。每冬月四更竟，即敕把烛看事，执笔触寒，手爲皴裂。然仁爱不断，亲亲及所爱愆犯多有纵舍，故政刑弛紊。每决死罪，常有哀矜涕泣，然后可奏。
性方正，虽居小殿暗室，恒理衣冠小坐，暑月未尝褰袒。虽见内竖小臣，亦如遇大宾也。
初，齐高帝梦屐而登殿，顾见武、明二帝后一人手张天地图而不识，问之，答曰： 顺子后。 及崔慧景之逼，长沙宣武王入援，至越城，梦乘马飞半天而坠，帝所驭化爲赤龙，腾虚独上。时台内有宿卫士爲觋，常见太极殿有六龙各守一柱，末忽失其二，后见在宣武王宅。时宣武爲益州，觋乃往蜀伏事。及宣武在郢，此觋还都，乃见六龙俱在帝所寝斋，遂去郢之雍。中途遇疾且死，谓同侣曰： 萧雍州必作天子。 具以前事语之。推此而言，盖天命也。
虽在蒙尘，斋戒不废，及疾不能进膳，盥漱如初。皇太子日中再朝，每问安否，涕泗交面。贼臣侍者，莫不掩泣。疾久口苦，索蜜不得，再曰： 荷，荷！ 遂崩。贼秘之，太子问起居不得见，恸于合下。
始天监中，沙门释宝志爲诗曰： 昔年三十八，今年八十三，四中复有四，城北火酣酣。 帝使周舍封记之。及中大同元年，同泰寺灾，帝啓封见舍手迹，爲之流涕。帝生于甲辰，三十八，克建邺之年也。遇灾岁实丙寅，八十三矣。四月十四日而火，火起之始，自浮屠第三层。三者，帝之昆季次也。帝恶之，召太史令虞履筮之，遇？。履曰： 无害。其繇云： 西南得朋，东北丧朋，安贞吉。 文言云： 东北丧朋，乃终有庆。  帝曰： 斯魔鬼也。酉应见卯，金来克木，卯爲阴贼。鬼而带贼，非魔何也。孰爲致之？酉爲口舌，当乎说位。说言乎兑，故知善言之口，宜前爲法事。 于是人人赞善，莫不从风。或刺血洒地，或刺血书经，穿心然灯，坐禅不食。及太清元年，帝舍身光严、重云殿，游仙化生皆震动，三日乃止。当时谓之祥瑞。识者以非动而动，在鸿范爲祅。以比石季龙之败，殿壁画人颈皆缩入头之类。
时海中浮鹄山，去余姚岸可千馀里，上有女人年三百岁，有女官道士四五百人，年并出百，但在山学道。遣使献红席。帝方舍身时，其使适至，云此草常有红鸟居下，故以爲名。观其图状，则鸾鸟也。时有男子不知何许人，于大衆中自割身以饴饥鸟，血流遍体，而顔色不变。又沙门智泉铁鈎挂体，以然千灯，一日一夜，端坐不动。开讲日，有三足鸟集殿之东户，自户适于西南县楣，三飞三集。白雀一，见于重云阁前连理树。又有五色云浮于华林园昆明池上。帝既流遁益甚，境内化之，遂至丧亡云。
论曰：梁武帝时逢昏虐，家遭冤祸，既地居势胜，乘机而作，以斯文德，有此武功。始用汤、武之师，终济唐、虞之业，岂曰人谋，亦惟天命。及据图籙，多历岁年，制造礼乐，敦崇儒雅，自江左以来，年踰二百，文物之盛，独美于兹。然先王文武递用，德刑备举，方之水火，取法阴阳，爲国之道，不可独任；而帝留心俎豆，忘情干戚，溺于释教，弛于刑典。既而帝纪不立，悖逆萌生，反噬弯弧，皆自子弟，履霜弗戒，卒至乱亡。自古拨乱之君，固已多矣，其或树置失所，而以后嗣失之，未有自己而得，自己而丧。追踪徐偃之仁，以致穷门之酷，可爲深痛，可爲至戒者乎！
