孔靖孔琳之殷景仁
季恭始察孝廉，累迁司徒左西掾，未拜，遭母忧。隆安五年，被起爲山阴令，不就。
宋武帝东征孙恩，屡至会稽，过季恭宅，季恭正昼卧，有神人衣服非常，谓曰： 起！天子在门。 既而失之，遽出，适见帝，延入结交，执手曰： 卿后当大贵，愿以身爲托。 于是曲意礼接，赡给甚厚。
帝后讨孙恩，时桓玄篡形已着，帝欲于山阴建义。季恭以山阴路远，且玄未居极位，不如待其篡后，于京口图之，帝亦以爲然。时虞啸父爲会稽内史，季恭求爲府司马不得，乃出诣都。及帝定桓玄，以季恭爲会稽内史，使齎封板拜授，正与季恭遇。季恭便回舟夜还，至即叩扉入郡。啸父本爲桓玄所授，闻玄败，开门请罪。季恭慰勉，使且安所住，明日乃移。季恭到任，厘整浮华，翦罚游惰，由是境内肃清。
累迁吴兴太守，加冠军。先是吴兴频丧太守，言项羽神爲卞山王，居郡听事，二千石常避之。季恭居听事，竟无害也。迁尚书左仆射，固让。义熙八年，复爲会稽内史，修饰学校，督课诵习。十年，复爲右仆射，又让不拜。除领军，加散骑常侍。
十二年致仕，拜金紫光禄大夫。是岁，武帝北伐，季恭求从，以爲太尉军谘祭酒。从平关、洛。
宋台初建，以爲尚书令，又让，乃拜侍中、特进、左光禄大夫。辞事东归，帝亲饯之戏马台，百僚咸赋诗以述其美。及受命，加开府仪同三司，让累年不受，薨以爲赠。
子灵符，位丹阳尹，会稽太守，寻加豫章王子尚抚军长史。灵符家本丰富，産业甚广，又于永兴立墅，周回三十三里，水陆地二百六十五顷，含带二山，又有果园九处。爲有司所纠，诏原之。而灵符答对不实，坐免。寻又复官。灵符悫实有材干，不存华饰，每所莅官，政绩修理。废帝景和中，犯忤近臣，爲所谗构，遣使鞭杀之。二子湛之、深之于都赐死。明帝即位，追赠灵符金紫光禄大夫。
深之大明中爲尚书比部郎。时安陆应城县人张江陵与妻吴共骂母黄令死，黄忿恨自经死，已值赦。案律，子贼杀伤殴父母枭首，骂詈弃市，谋杀夫之父母亦弃市。会赦，免刑补冶。江陵骂母，母以自裁，重于伤殴。若同杀科则疑重，用伤殴及詈科则疑轻。制唯有打母遇赦犹枭首，无詈母致死会赦之科。深之议曰： 夫题里逆心而仁者不入，名且恶之，况乃人事？故殴伤咒诅，法所不原，詈之致尽，则理无可宥。罚有从轻，盖疑失善，求之文旨，非此之谓。江陵虽遇赦恩，故合枭首。妇本以义，爱非天属，黄之所恨，情不在吴，原死补冶，有允正法。 诏如深之议，吴免弃市。
灵符弟灵运位着作郎。灵运子琇之。
琇之有吏能，仕齐爲吴令。有小儿年十岁，偷刈邻家稻一束，琇之付狱案罪。或谏之，琇之曰： 十岁便能爲盗，长大何所不爲。 县中皆震肃。迁尚书左丞，又以职事知名。后兼左户尚书，廷尉卿。出爲临海太守，在任清约。罢郡还，献干姜二千斤，齐武帝嫌其少，及知琇之清，乃叹息。出监吴兴郡，寻拜太守，政称清严。
明帝辅政，防备诸蕃，致密旨于上佐，使便宜从事。隆昌元年，迁琇之晋熙王冠军长史、江夏内史，行郢州事，欲令杀晋熙。琇之辞，不许，欲自引决，友人陆闲谏之，琇之不从，遂不食而死。
子臻，至太子舍人，尚书三公郎。臻子幼孙，梁甯远枝江公主簿、无锡令。幼孙子奂。
奂字休文，数岁而孤，爲叔父虔孙所养，好学善属文。沛国刘显以博学称，每深相叹美，执其手曰： 昔伯喈坟素悉与仲宣，吾当希彼蔡君,足下无愧王氏。所保书籍，寻以相付。 
仕梁爲尚书仪曹侍郎。时左户郎沈炯爲飞书所谤，将陷重辟，连官台阁，人怀忧惧，奂廷议理之，竟得明白。
侯景陷建邺，朝士并被拘絷，或荐奂于贼率侯子鉴，乃脱桎梏，厚遇之，令掌书记。时子鉴景之腹心，朝士莫不卑屈，奂独无所下。或谏奂曰： 不宜高抗。 奂曰： 吾性命有在，岂有取媚凶丑，以求全乎。 时贼徒剥掠子女，拘逼士庶，奂保持得全者甚衆。
寻遭母忧。时天下丧乱，皆不能终三年丧，唯奂及吴国张种在寇乱中，守法度，并以孝闻。
及景平，司徒王僧辩先下辟书，引爲左西掾。梁元帝于荆州即位，征奂及沈炯，僧辩累表请留之。帝手敕报曰： 孔、沈二士，今且借公。 其爲朝廷所重如此。
僧辩爲扬州刺史，又补中从事史。时侯景新平，每事草创，宪章故事，无复存者。奂博物强识，甄明故实，问无不知，仪注体式，笺书表翰，皆出于奂。
陈武帝作相，除司徒左长史，迁给事黄门侍郎。齐遣东方老、萧轨来寇，四方壅隔，粮运不继，三军取给，唯在都下，乃除奂建康令。武帝克日决战，乃令奂多营麦饭，以荷叶裹之，一宿之间，得数万裹。军人旦食讫，尽弃其馀，因而决战，大破贼。武帝受禅，迁太子中庶子。永定三年，除晋陵太守。晋陵自宋、齐以来爲大郡，虽经寇扰，犹爲全实，前后二千石多行侵暴，奂清白自守，妻子并不之官，唯以单船临郡。所得秩俸，随即分赡孤寡，郡中号曰神君。曲阿富人殷绮见奂居处俭素，乃饷以衣毡一具。奂曰： 太守身居美禄，何爲不能办此？但百姓未周，不容独享温饱。劳卿厚意，幸勿爲烦。 
陈文帝即位，征爲御史中丞。奂性刚直，多所纠劾，朝廷甚敬惮之。又达于政体，每所奏，未尝不称善，百司滞事，皆付咨决。
迁散骑常侍，领步兵校尉、中书舍人。重除御史中丞，寻爲五兵尚书。时文帝不豫，台阁衆事，并令仆射到仲举共决。及帝疾笃，奂与宣帝及到仲举并吏部尚书袁枢、中书舍人刘师知等入侍医药。文帝尝谓奂等曰： 今三方鼎峙，宜须长君，朕欲近则晋成，远隆殷法，卿等须遵此意。 奂乃流涕歔欷跪而对曰： 陛下御膳违和，痊复非久，皇太子春秋鼎盛，圣德日跻，废立之事，臣不敢闻。 帝曰： 古之遗直，复见之卿。 乃用奂爲太子詹事。
废帝即位，除散骑常侍、国子祭酒。出爲南中郎康乐侯长史、寻阳太守，行江州事。宣帝即位，爲始兴王长史。奂在职清俭，多所规正，宣帝嘉之，赐米五百斛，并累降敕书，殷勤劳问。太建六年，爲吏部尚书。八年，加侍中。时有事北边，克复淮、泗，封赏叙用，纷纭重叠，奂应接引进，门无停宾。加以识鉴人物，详练百氏，凡所甄拔，衣冠搢绅莫不悦服。
性耿介，绝诸请托，虽储副之尊，公侯之重，溺情相及，终不爲屈。始兴王叔陵之在湘州，累讽有司，固求台铉。奂曰： 衮章本以德重，未必皇枝。 因抗言于宣帝。帝曰： 始兴那忽望公，且朕儿爲公，须在鄱阳王后。 奂曰： 臣之所见，亦如圣旨。 后主时在东宫，欲以江总爲太子詹事，令管记陆瑜言之奂。奂曰： 江有潘、陆之华，而无园、绮之实，辅弼储贰，窃谓非材。 后主深以爲恨，乃自言于宣帝。宣帝将许之，奂乃奏曰： 江总文华之人，今皇太子文华不少，无藉于总。如臣愚见，愿选敦重之才，以居辅导。 帝曰： 谁可？ 奂曰： 都官尚书王廓，代有懿德，识性敦敏，可以居之。 后主时亦在侧，乃曰： 廓王泰之子，不可居太子詹事。 奂又曰： 宋朝范晔即范泰之子，亦爲太子詹事。 后主固争之，帝以总爲詹事，由是忤旨。
初，后主欲官其私宠，微讽于奂，奂不从。及左仆射陆缮迁职，宣帝欲用奂代缮，已草诏讫，后主抑遂不行。
十四年，爲散骑常侍、金紫光禄大夫，领前军将军。未行，改领弘范宫卫尉。至德元年卒，年七十馀。有集十五卷，弹文四卷。子绍安、绍薪、绍忠。绍忠字孝扬，亦有才学，位太子洗马、鄱阳王东曹掾。
孔琳之字彦琳，会稽山阴人也。曾祖群，晋御史中丞。祖沈，丞相掾。父廞，光禄大夫。
琳之强正有志力，少好文义，解音律，能弹棋，妙善草隶。桓玄辅政爲太尉，以爲西合祭酒。玄时议欲废钱用谷帛，琳之议曰：
洪范八政，以货次食，岂不以交易之所资，爲用之至要者乎。故圣王制无用之货，以通有用之财，既无毁败之费，又省难运之苦，此钱所以嗣功龟贝，历代不废者也。谷帛爲宝，本充衣食，今分以爲货，则致损甚多，又劳烦于商贩之手，耗弃于割截之用，此之爲弊，着于自曩。故锺繇曰： 巧僞之人，竞湿谷以要利，制薄绢以充资。 魏世制以严刑，弗能禁也。是以司马芝以爲 用钱非徒丰国，亦所以省刑 。今既用而废之，则百姓顿亡其利，是有钱无粮之人，皆坐而饥困，此断之之弊也。魏明帝时，钱废谷用四十年矣，以不便于人，乃举朝大议，精才达政之士，莫不以爲宜复用钱。彼尚舍谷帛而用钱，足以明谷帛之弊着于已试也。
玄又议复肉刑，琳之以爲：
唐虞象刑，夏禹立辟，盖淳薄既异，致化不同。书曰 世轻世重 ，言随时也。夫三代风纯而事简，故罕蹈刑辟，季末俗巧而务殷，故动陷宪网。若三千行于叔世，必有踊贵之尤，此五帝不相循法，肉刑不可悉复者也。汉文发仁恻之意，伤自新之路莫由，革古创制，号称刑厝；然名轻而实重，反更伤人。故孝景嗣位，轻之以缓，缓而人慢，又不禁邪。期于刑罚之中，所以见美于昔，历代详论而未获厥中者也。兵荒已后，罹法更多，弃市之刑，本斩右趾，汉文一谬，承而弗革，所以前贤怅恨，议之而未辩。锺繇、陈群之意虽小有不同，欲以右趾代弃市。若从其言，则所活者衆矣。降死之生，诚爲轻法，可以全其性命，蕃其産育，仁既济物，功亦益衆。又今之所患，逋逃爲先，屡叛不革，宜令逃身靡所，亦以肃戒未犯，永绝恶原。至于馀条，宜且依旧。玄好人附悦，而琳之不能顺旨，是以不见知。累迁尚书左丞，扬州中从事史，所居着绩。
时责衆官献便宜，议者以爲宜修庠序，恤典刑，审官方，明黜陟，举逸拔才，务农简调。琳之于衆议之外，别建言曰：
夫玺印者，所以辨章官爵，立契符信。官莫大于皇帝，爵莫尊于公侯，而传国之玺，历代递用，袭封之印，弈世相传。贵在仍旧，无取改作。今世唯尉一职独用一印，至于内外群官，每迁悉改，讨寻其义，私所未达。若谓官各异姓，与传袭不同，则未若异代之爲殊也；若论其名器，虽有公卿之贵，未若帝王之重；若以或有诛夷之臣，忌其凶秽，则汉用秦玺，廷祚四百，未闻以子婴身戮国亡而弃不佩。帝王公侯之尊，不疑于传玺，人臣衆僚之卑，何嫌于即印？载籍未闻其说，推例自乖其准，而终年刻铸，丧功消实，金银铜炭之费，不可称言，非所以因循旧贯，易简之道。愚请衆官即用一印，无烦改作，若新置官，又官多印少，文或零失，然后乃铸，则仰裨天府，非唯小益。
又曰：
凶门柏装，不出礼典，起自末代，积习生常，遂成旧俗，爰自天子达于庶人。诚行之有由，卒革必骇；然苟无关于情，而有愆礼度，存之未有所明，去之未有所失，固当式遵先典，厘革后谬，况复兼以游费，实爲人患者乎。凡人士丧仪，多出闾里，每有此须，动十数万，损人财力，而义无所取。至于寒庶，则人思自竭，虽复室如悬罄，莫不倾産单财，所谓 葬之以礼 ，其若此乎？谓宜一罢凶门之式。迁尚书吏部郎。义熙十一年，除宋武帝平北、征西长史，迁侍中。宋台初建，除宋国侍中。永初二年，爲御史中丞，明宪直法，无所屈桡，奏劾尚书令徐羡之亏违宪典。时羡之领扬州刺史，琳之弟璩之爲中从事，羡之使璩之解释琳之，使停寝其事。琳之不许，曰： 我触忤宰相，政当罪止一身。汝必不应从坐，何须勤勤邪。 自是百僚震肃，莫敢犯禁。武帝甚嘉之，行经兰台，亲加临幸。迁祠部尚书，不事産业，家尤贫素。景平元年卒，追赠太常。
子邈有父风，官至扬州中从事。邈子觊。
觊字思远，少骨鲠有风力，以是非爲己任。口吃，好读书，早知名。历位中书黄门侍郎。初，晋安帝时，散骑常侍选望甚重，与侍中不异，其后职任闲散，用人渐轻。孝建三年，孝武欲重其选，于是吏部尚书顔竣奏以觊及司徒左长史王景文应举。帝不欲威权在下，其后分吏部尚书置二人以轻其任。侍中蔡兴宗谓人曰： 选曹要重，常侍闲淡，改之以名而不以实，虽主意欲爲轻重，人心岂可变邪？ 既而常侍之选复卑，选部之贵不异。
大明元年，徙太子中庶子，领翊军校尉，历秘书监，廷尉卿，爲御史中丞。鞭令史，爲有司所纠，原不问。
六年，除安陆王子绥后军长史、江夏内史。性使酒仗气，每醉辄弥日不醒，僚类间多所陵忽，尤不能曲意权幸，莫不畏而疾之。居常贫罄，无有丰约，未尝关怀。爲府长史，典签谘事，不呼前不敢前，不令去不敢去。虽醉日居多，而明晓政事，醒时判决，未尝有壅。衆咸曰： 孔公一月二十九日醉，胜世人二十九日醒也。 孝武每欲引见，先遣人觇其醉醒。
性真素，不尚矫饰，遇得宝玩，服用不疑，而他物粗败，终不改易。时吴郡顾觊之亦尚俭素，衣裘器服皆择其陋者。宋世清俭，称此二人。
觊弟道存、从弟徽，颇营産业，二弟请假东还，觊出渚迎之，辎重十馀船，皆是绵绢纸席之属。觊见之僞喜，谓曰： 我比乏，得此甚要。 因命置岸侧，既而正色谓曰： 汝辈忝预士流，何至还东作贾客邪？ 命烧尽乃去。
先是，庾徽之爲御史中丞，性豪丽，服玩甚华，觊代之，衣冠器用莫不粗率。兰台令史并三吴富人，咸有轻之之意。觊蓬首缓带，风貌清严，皆重迹屏气，莫敢欺犯。庾徽之字景猷，潁川鄢陵人也，后卒于南东海太守。
觊后爲司徒左长史，道存代觊爲后军长史、江夏内史。时东土大旱，都邑米贵，一斗将百钱。道存虑觊甚乏，遣吏载五百斛米饷之。觊呼吏谓之曰： 我在彼三载，去官之日，不办有路粮。郎至彼未几，那能得此米邪？可载米还彼。 吏曰： 自古以来无有载米上水者，都下米贵，乞于此货之。 不听，吏乃载米而去。
永光元年，迁侍中，后爲寻阳王右军长史、行会稽郡事。明帝即位，召爲太子詹事，遣故佐平西司马庾业爲右军司马，代觊行会稽郡事。时上流反叛，上遣都水使者孔璪入东慰劳。璪至，说觊以废帝侈费，仓储耗尽，都下罄匮，资用已竭；今南北并起，远近离叛，若拥五郡之锐，招动三吴，事无不克。觊然其言，遂发兵驰檄。觊子长公，璪二子淹、玄并在都，驰信密报，泰始二年正月，并逃叛东归。遣书要吴郡太守顾琛，琛以母年笃老，又密迩建邺，与长子宝素谋议未判。少子宝先时爲山阴令，驰书报琛，以南师已近，朝廷孤弱，不时顺从，必有覆灭之祸。觊前锋军已度浙江，琛遂据郡同反。吴兴太守王昙生、义兴太守刘延熙、晋陵太守袁标一时回应。
庾业既东，明帝即以代延熙爲义兴，以延熙爲巴陵王休若镇东长史。业至长塘湖，即与延熙合。明帝遣建威将军沈怀明东讨，尚书张永系进。巴陵王休若董统东讨诸军。时觊所遣孙昙瓘等军顿晋陵九里，部阵甚盛。怀明至奔牛，所领寡弱，张永至曲阿，未知怀明安否，退还延陵就休若。诸将帅咸劝退破冈，休若宣令敢有言退者斩，衆小定。军主刘亮又继至，兵力转集，人情乃安。
时齐高帝率军东讨，与张永等于晋陵九里曲结营，与东军相持。上遣积射将军江方兴、南台御史王道隆至晋陵视贼形势，贼帅孙昙瓘、程扞宗、陈景远凡有五城，互相连带。扞宗城犹未固，道隆率所领急攻之，俄顷城陷，斩扞宗首。刘亮果劲，便刀楯，乃负楯而进，直入重栅，衆军因之，即皆摧破。齐高帝与永等乘胜驰击之，又大破之。昙瓘因此败走，孔璪与昙生焚仓库，奔钱唐。
会稽闻西军稍近，将士多奔亡，觊不能复制。上虞令王晏起兵攻郡，觊忧遽不知所爲。其夕率千人声云东讨，实趋石赐。遇潮涸不得去，衆叛都尽，门生载以小船，窜于山脊村。村人缚以送晏，晏调曰： 此事孔璪所爲，无豫卿事，可作首辞，当相爲申上。 觊曰： 江东处分，莫不由身，委罪求活，便是君辈行意耳。 晏乃斩之东合外。临死求酒，曰： 此是平生所好。 顾琛、王昙生、袁标等并诣吴喜归罪，喜皆宥之。东军主凡七十六人，于阵斩十七人，余皆原宥。
觊之起兵也，梦行宣阳门道上，顾望皆丘陵。觊寤，私告人曰： 丘陵者弗平，建康其殆难克。 
觊弟道存，位黄门吏部郎、南郡太守。晋安王子勋建僞号，以爲侍中，行雍州事，事败见杀。
殷景仁，陈郡长平人也。曾祖融，晋太常。祖茂之，特进、左光禄大夫。父道裕，早亡。
景仁少有大成之量，司徒王谧见而以女妻之。爲宋武帝太尉行参军，历位中书侍郎。景仁不爲文而敏有思致，不谈义而深达理，至于国典朝仪，旧章记注，莫不撰录，识者知其有当世之志也。
尝建议请百官举才，以所荐能否黜陟，武帝甚知之。少帝即位，补侍中，累表辞让。优诏申其请，以爲黄门侍郎，历左卫将军。文帝即位，委遇弥厚。俄迁侍中，左卫如故。时与王华、王昙首、刘湛四人并爲侍中，以风力局干，冠冕一时，同升之美，近代莫及。元嘉三年，车驾征谢晦，司徒王弘入居中书下省，景仁长直，共掌留任。晦平，代到彦之爲中领军，侍中如故。
文帝所生章太后早亡，上奉太后所生苏氏甚谨。六年，苏氏卒，车驾亲往临哭，诏欲遵二汉推恩之典。景仁议以爲 汉氏推恩加爵，于时承秦之弊，儒术蔑如，惧非盛明所宜轨蹈。晋监二代，朝政之所因，君举必书，哲王之所慎。体至公者悬爵赏于无私，奉天统者每屈情以申制，所以作孚万国，贻则后昆 。上从之。
丁母忧，葬竟，起爲领军将军，固辞。上使纲纪代拜，遣中书舍人周赳舆载诣府。服阕，迁尚书仆射。太子詹事刘湛代爲领军，湛与景仁素善，皆被遇于武帝，俱以宰相许之。湛常居外任。会王弘、王华、王昙首相系亡，景仁引湛还朝，共参朝政。湛既入，以景仁位遇本不踰己，一旦居前，意甚愤愤。知文帝信仗景仁，不可移夺，乃深结司徒彭城王义康，欲倚宰相之重以倾之。十二年，景仁迁中书令、护军将军，仆射如故，寻复加领吏部。湛愈怒，义康纳湛言，毁景仁于文帝，帝遇之益隆。景仁密陈相王权重，非社稷计，上以爲然。景仁对亲旧叹曰： 引之令入，便噬人。 乃称疾请解，不见许，使停家养病。湛议欲遣人若劫盗者于外杀之，以爲文帝虽知，当不能伤至亲之爱。上微闻之，徙景仁于西掖门外晋鄱阳主第，以爲护军府。密迩宫禁，故其计不行。
景仁卧疾者五年，虽不见上，而密函去来，日中以十数，朝政大小必以问焉。影迹周密，莫有窥其际者。及将收湛之日，景仁便拂拭衣冠。寝疾既久，左右皆不悟其意。其夜，上出华林园延贤堂召之，景仁犹称脚疾，小床舆以就坐，诛讨处分，一皆委之。
代义康爲扬州刺史，仆射、吏部如故。遣使者授印绶，主簿代拜毕，便觉疾甚，情理乖错。性本宽厚，而忽更苛暴，问左右曰： 今年男婚多，女嫁多？ 是冬大雪，景仁乘舆出厅事观望，忽惊曰： 当阁何得有大树？ 既而曰： 我误耳。 疾笃，文帝谓不利在州，使还住仆射下省。爲州凡月馀日卒，或云见刘湛爲祟。追赠侍中、司空，諡曰文成公。大明五年，孝武行经景仁墓，诏遣致祭。
子道矜，幼而不慧，位太中大夫。道矜子恒，明帝时，位侍中、度支尚书。属父疾积久，爲有司所奏。诏曰： 道矜生便有病，更无横疾；恒因愚习惰,久妨清序，可除散骑常侍。 淳字粹远，景仁从祖弟也。祖允，晋太常。父穆，以和谨致称，自五兵尚书爲宋武帝相国左长史。元嘉中，位特进、右光禄大夫，领始兴王师。卒官，諡曰元子。
淳少好学，有美名，历中书黄门侍郎。黄门清切，直下应留下省，以父老特听还家。高简寡言，早有清尚，爱好文义，未尝违舍。在秘书阁撰四部书大目，凡四十卷，行于世。元嘉十一年卒，朝廷痛惜之。
子孚有父风。尝与侍中何勖共食，孚羹尽，勖云： 益殷蓴羹。 勖司空无忌子也，孚徐辍箸曰： 何无忌讳。 孚位吏部郎，爲顺帝抚军长史。
子臻字后同，幼有名行，袁粲、褚彦回并赏异之。每造二公之席，辄清言毕景。王俭爲丹阳尹，引爲郡丞。袁昂先拜秘书丞，求臻爲到省表。臻答曰： 何不见倩拜，而见倩作表。 遂不爲作。历位太子洗马。
淳弟冲字希远，位御史中丞，有司直之称。再迁度支尚书。元凶妃即淳女，而冲在东宫爲劭所知遇。劭弑立，以爲司隶校尉。冲有学义文辞，劭使爲尚书符，罪状孝武，亦爲劭尽力。建邺平，赐死。
冲弟淡字夷远，亦历黄门吏部郎，太子中庶子。大明中，又以文章见知。
论曰：季恭命偶兴王，恩深惟旧，及位致崇宠，而每存谦挹。观夫持满之戒，足以追踪古人。琇之贞素之风，不践无义之地。易曰： 王臣蹇蹇，其动也直。 休文行己之度，可谓近之。琳之二议，深达变通之道。觊持身之节，亦曰一时之良，而听言则悖，晚致覆没，痛矣哉！景仁远大之情，着于初筮，元嘉之盛，卒致宗臣，言听计从，于斯爲重，美矣乎。
