齐高帝诸子上
豫章文献王嶷
豫章文献王嶷字宣俨，高帝第二子也。宽仁弘雅，有大成之量，高帝特锺爱焉。仕宋爲尚书左户郎，钱唐令。高帝破薛索儿，改封西阳，以先爵赐嶷，爲晋寿县侯。后爲武陵内史。
时沈攸之责赕，伐荆州界内诸蛮，遂及五溪。禁断鱼盐，群蛮怨怒。酉溪蛮王田头拟杀攸之使，攸之责赕千万，头拟输五百万，发气死。其弟娄侯篡立，头拟子田都走入獠中。于是蛮部大乱，抄掠至郡城下，嶷遣队主张英儿击破之。田都自獠中请立，而娄侯亦归附。嶷诛娄侯于郡狱，命田都继其父，蛮衆乃安。
入爲宋顺帝骠骑从事中郎。诣司徒袁粲，粲谓人曰： 后来佳器也。 
高帝在领军府，嶷居青溪宅。苍梧王夜中微行，欲掩袭宅内，嶷令左右舞刀戟于中庭，苍梧从墙间窥见已有备，乃去。高帝忧危既切，腹心荀伯玉劝帝度江北起兵。嶷谏曰： 主上狂凶，人不自保，单行道路，易以立功，外州起兵，鲜有克胜，于此立计，万不可失。 及苍梧殒，高帝报嶷曰： 大事已判，汝明可早入。 顺帝即位，转侍中，总宫内直卫。
沈攸之之难，高帝入朝堂，嶷出镇东府，加冠军将军。及袁粲举兵夕，丹阳丞王逊告变，先至东府，嶷遣帐内军主戴元孙二千人随薛道深等俱至石头，焚门之功，元孙预焉。先是王蕴荐部曲六十人助爲城防，实以爲内应也。嶷知蕴怀贰，不给其仗，散处外省。及难作搜检，皆已亡去。
上流平后，武帝自寻阳还。嶷出爲都督、江州刺史。以定策功，改封永安县公。仍徙镇西将军、都督、荆州刺史。时高帝作辅，嶷务存约省，停府州仪迎物。及至州，坦怀纳善，侧席思政。王俭与嶷书曰： 旧楚萧条，仍岁多故，政荒人散，实须缉理。公临莅甫尔，英风惟穆，江汉来苏，八荒慕义，庾亮以来，荆州无复此政。古人云 期月有成 ，而公旬日成化，岂不休哉。 初，沈攸之欲聚衆，开人相告，士庶坐执役者甚衆。嶷至镇，一日遣三千馀人，见囚五岁刑以下不连台者，皆原遣。以市税重，多所宽假。百姓甚悦。禅让之间，武帝欲速定大业，嶷依违其事，默无所言。建元元年，高帝即位，赦诏未至，嶷先下令蠲除部内升明二年以前逋负。迁侍中、尚书令、都督、扬州刺史、骠骑大将军、开府仪同三司，封豫章郡王。
会魏军动，诏以嶷爲南蛮校尉、荆湘二州刺史，都督八州。寻给油络侠望车。二年，给班剑二十人。其夏，于南蛮园东南开馆立学，上表言状。置生三十人，取旧族父祖位正佐台郎年二十五以下十五以上补之。置儒林参军一人，文学祭酒一人，劝学从事二人。行释菜礼。以谷过贱，听人以米当口钱，优评斛一百。义阳劫帅张群亡命积年，鼓行爲贼，义阳、武陵、天门、南平四郡界被其残破，沈攸之连讨不禽，末乃首用之。攸之起事，群从下郢，于路先叛，结柴于三溪，依据深险。嶷遣中兵参军虞欣祖爲义阳太守，使降意诱纳之，厚爲礼遗，于坐斩首，其党皆散，四郡获安。
入爲中书监、司空、扬州刺史，都督二州，侍中如故，加兵置佐，以前军临川王映府文武配司空。嶷以将还都，修廨宇及路陌，东归部曲不得齎府州物出城。发江津，士女观送数千人皆垂泣。嶷发江陵感疾，至都未瘳，上深忧虑，爲之大赦，三年六月壬子赦令是也。疾愈，上幸东府，设金石乐，使乘舆至宫六门。
武帝即位，进位太尉，增置兵佐，解侍中，增班剑三十人。建元中，武帝以事失旨，高帝颇有代嫡之意。而嶷事武帝恭悌尽礼，未尝违忤顔色，故武帝友爱亦深。性至孝，高帝崩，哭泣过度，眼耳皆出血。
永明元年，领太子太傅，解中书监。宋武以来，州郡秩俸及杂供给，多随土所出，无有定准。嶷上表请明立定格，班下四方，永爲恒制，从之。嶷不参朝务，而言事密谋，多见信纳。服阕，加侍中。宋元嘉制，诸王入斋合，得白服裙帽见人主，唯出太极四厢，乃备朝衣。自比以来，此事一断。上与嶷同生相友睦，宫内曲宴，许依元嘉。嶷固辞，不奉敕；唯车驾幸第，乃白服乌纱帽以侍宴焉。至于衣服制度，动皆陈啓，事无专制，务从减省，并不见许。又啓曰： 北第旧邸，本自甚华，臣往岁作小眠斋，皆补接爲办，无乖格制。要是柽柏之华，一时新净，东府又有此斋，亦爲华屋，而臣顿有二处住止，下情窃所未安。讯访东宫玄圃，乃有柏屋，制甚古拙，臣乃欲坏取以奉太子，非但失之于前，且补接既多，不可见移，亦恐外物或爲异论，不审可有垂许送东府斋理不？ 上答曰： 见别纸，汝劳疾，亦复那得不动，何意爲作烦长啓事。 竟不从。
三年，文惠太子讲孝经毕，嶷求解太傅，不许。嶷常虑盛满，又因言宴求解扬州授竟陵王子良，上终不许，曰： 毕汝一世，无所多言。 
武帝即位后，频发诏拜陵，不果行，遣嶷拜陵。还过延陵季子庙，观沸井，有水牛突部伍，直兵执牛推问，嶷不许，取绢一疋，横系牛角，放归其家。政在宽厚，故得朝野欢心。
四年，唐宇之贼起，嶷啓上曰： 此段小寇，出于凶愚，天网宏罩，理不足论。但圣明御世，幸可不尔。比藉声听，皆云有由而然。但顷小大士庶，每以小利奉公，不顾所损者大。擿籍检功巧，督恤简小塘，藏丁匿口，凡诸条制，实长怨府。此目前交利，非天下大计。一室之中，尚不可精，宇宙之内，何可周洗。公家何尝不知人多欺巧，古今政以不可细碎，故不爲耳。爲此者实非乖理，但识理者百不有一。陛下弟儿大臣，犹不能伏理，况复天下，悠悠万品？怨积聚党，凶迷相类，止于一处，何足不除，脱复多所，便成纭纭。 上答曰： 欺巧那可容！宋世混乱，以爲是不？蚊蚁何足爲忧，至今都应散灭。吾政恨其不办大耳，亦何时无亡命邪。 后乃诏听复籍注。是时武帝奢侈，后宫万余人，宫内不容，太乐、景第、暴室皆满，犹以爲未足。嶷后房亦千馀人。潁川荀丕献书于嶷，极言其失，嶷咨嗟良久，爲书答之，又爲之减遣。
丕字令哲，后爲荆州西曹书佐，长史王秀与其书，题之云 西曹荀君 。丕报书曰： 第五之位，不减骠骑，亦不知西曹何殊长史！且人之处世，当以德行称着，何遽以一爵高人邪？相如不见屈于渑池，毛遂安受辱于郢都，造敌临事，仆必先于二子，未知足下之贵，足下之威，孰若秦、楚两王。仆以德爲宝，足下以位爲宝，各宝其宝，于此敬宜。 于是直题云 长史王君 。时尚书令王俭当朝，丕又与俭书曰： 足下建高人之名，而不显高人之迹，将何以书于齐史哉。 及南郡纲纪啓荆州刺史随王子隆请罪丕，丕自申乃免。又上书极谏武帝，言甚直，帝不悦，丕竟于荆州狱赐死。徐孝嗣闻其死，曰： 丕纵有罪，亦不应杀，数千年后，其如竹帛何！ 
五年，嶷进位大司马。八年，给皁轮车。寻加中书监，固让。嶷身长七尺八寸，善持容范，文物卫从，礼冠百僚。每出入殿省，皆瞻望严肃。自以地位隆重，深怀退素，北宅旧有园田之美，乃盛修理之。武帝尝问临川王映居家何事乐，映曰： 政使刘瓛讲礼，顾则讲易，朱广之讲庄、老，臣与二三诸彦兄弟友生时复击赞，以此爲乐。 上大赏之。他日谓嶷曰： 临川爲善，遂至于斯。 嶷曰： 此大司马公之次弟，安得不尔！ 上仍以玉如意指嶷曰： 未若皇帝之次弟爲善最多也。 
嶷常戒诸子曰： 凡富贵少不骄奢，以约失之者鲜矣。汉世以来，侯王子弟，以骄恣之故，大者灭身丧族，小者削夺邑地，可不戒哉！ 称疾不利住东城，累求还第，令世子子廉代镇东府。上数幸嶷第，宋长宁陵隧道出第前路，上曰： 我便是入他家墓内寻人。 乃徙其表阙骐驎于东冈。骐驎及阙，形势甚巧，宋孝武于襄阳致之，后诸帝王陵皆模范，而莫及也。
永明末，车驾数游幸，唯嶷陪从。上尝出新林苑，同辇夜归，至宫门，嶷下辇辞出，上曰： 今夜行，无使爲尉司所呵也。 嶷对曰： 京辇之内，皆属臣州，愿陛下不垂过虑。 
上大笑，赐以魏所送毡车。每幸第，不复屏人，敕外监曰： 我往大司马第，是还家耳。 嶷妃庾氏，尝有疾，瘳，上幸嶷邸，后堂设金石乐，宫人毕至。登桐台，使嶷着乌纱帽，极日尽欢，敕嶷备家人之礼。嶷谓上曰： 古来言愿陛下寿比南山，或称万岁，此殆近貌言。如臣所怀，实愿陛下极寿百年亦足矣。 上曰： 百年复何可得，止得东西一百，于事亦济。 因相执流涕。
十年，上封嶷诸子。旧例王子封千户，嶷欲五子俱封，啓减，人五百户。其年疾笃，表解职，不许，赐钱五百万营功德。薨，年四十九。其日上视疾，至薨乃还宫。诏敛以衮冕之服，温明秘器，大鸿胪持节护丧事，太官朝夕送祭奠，大司马、太傅二府文武悉停过葬。诏赠假黄钺、都督中外诸军事、丞相、扬州牧，绿綟绶，具九服锡命之礼，侍中、大司马、太傅、王如故。给九旒鸾辂，黄屋左纛，虎贲班剑百人，轀輬车，前后部羽葆、鼓吹。丧葬送仪，并依汉东平王苍故事。
嶷临终，召子子廉、子恪曰： 吾无后，当共相勉励，笃睦爲先。才有优劣，位有通塞，运有富贫，此自然理，无足以相陵侮。勤学行，守基业，修闺庭，尚闲素，如此足无忧患。圣主储皇及诸亲贤，亦当不以吾没易情也。三日施灵，惟香火、盘水、乾饭、酒脯、槟榔而已，朔望菜食一盘，加以甘果，此外悉省。葬后除灵，可施吾常所乘舆扇伞。朔望时节，席地香火、盘水、酒脯、乾饭、槟榔便足。棺器及墓中勿用馀物爲后患也。朝服之外，唯下铁环刀一口。作冢勿令深，一一依格，莫过度也。后堂楼可安佛，供养外国二僧，馀皆如旧。与汝游戏后堂船乘，吾所乘牛马，送二宫及司徒。服饰衣裘，悉爲功德。 子廉等号泣奉行。
武帝哀痛特至，蔬食积旬。太官朝夕送祭奠，敕王融爲铭，云： 半岳摧峰，中河坠月。 帝流涕曰： 此正吾所欲言也。 
至其年十二月，乃举乐宴朝臣。乐始举，上便歔欷流涕。
嶷薨后，第库无见钱，武帝敕货杂物服饰得数百万，起集善寺，月给第见钱百万，至上崩乃省。
嶷性泛爱，不乐闻人过失，左右投书相告，置靴中，竟不视，取火焚之。斋库失火，烧荆州还资，评直三千余万，主局各杖数十而已。嶷薨后，忽见形于沈文季曰： 我未应便死，皇太子加膏中十一种药，使我痈不差，汤中复加药一种，使利不断。吾已诉先帝，先帝许还东邸，当判此事。 因胸中出青纸文书示文季曰： 与卿少旧，因卿呈上。 俄失所在。文季秘而不传，甚惧此事，少时太子薨。
又尝见形于第后园，乘腰舆，指麾处分，呼直兵，直兵无手板，左右授一玉手板与之，谓曰： 橘树一株死，可觅补之。 因出后园合，直兵倒地，仍失手板。
群吏中南阳乐蔼、彭城刘绘、吴郡张稷，最被亲礼。蔼与竟陵王子良笺，欲率荆、江、湘三州僚吏建碑，托中书侍郎刘绘营办。蔼又与右率沈约书，请爲文。约答曰： 郭有道汉末之匹夫，非蔡伯喈不足以偶三绝。谢安石素族之台辅，时无丽藻，迄乃有碑无文。况文献王冠冕彜伦，仪刑宇内，自非一代辞宗，难或与此。约闾閈鄙人，名不入第，欻酬今旨，便是以礼许人，闻命惭顔，已不觉汗之沾背也。 建武中，第二子子恪托约及太子詹事孔珪爲文。
妃庾氏，有女功妇德，嶷甚重之。宋时，武帝及嶷位宦尚轻，家又贫薄，庾氏常彻己损身，以相营奉。兄弟每行来公事，晚还饥疲，躬营饮食，未尝不迎时先办。虽丰俭随事，而香净适口。穆皇后不自营，又不整洁，上亦以此贵之。又不妒忌，嶷倍加敬重。嶷薨后，少时亦亡。
子廉字景蔼。初，嶷养鱼复侯子响爲嗣子，子廉封永新侯，子响还本。子廉爲世子，位淮陵太守，太子中舍人，前将军，善抚诸弟。十一年卒，赠侍中，諡哀世子。
子元琳嗣。梁武受禅，诏曰： 豫章王元琳、故竟陵王昭胄子同，齐氏宗国，高、武嫡胤，宜祚井邑，以传于后。降封新淦侯。 
子廉弟子恪字景冲，永明中，以王子封南康县侯。年十二，和从兄司徒竟陵王子良高松赋，卫军王俭见而奇之。
建武中，爲吴郡太守。及大司马王敬则于会稽反，奉子恪爲名，而子恪奔走，未知所在。始安王遥光劝上并诛高、武诸子孙，于是并敕竟陵王昭胄等六十馀人入永福省，令太医煮椒二斛，并命办数十具棺材，谓舍人沈徽孚曰： 椒熟则一时赐死。 期三更当杀之。
会上暂卧，主书单景隽啓依旨毙之，徽孚坚执曰： 事须更审。 尔夕三更，子恪徒跣奔至建阳门。上闻惊觉曰： 故当未赐诸侯命邪？ 徽孚以答。上抚床曰： 遥光几误人事。 及见子恪，顾问流涕，诸侯悉赐供馔。以子恪爲太子中庶子。
东昏即位，爲侍中。中兴二年，爲相国谘议参军。梁天监元年，降爵爲子，位司徒左长史。
子恪与弟子范等尝因事入谢，梁武帝在文德殿引见，谓曰： 夫天下之宝，本是公器，苟无期运，虽有项籍之力，终亦败亡。宋孝武爲性猜忌，兄弟粗有令名者，无不因事鸩毒，所遗唯景和。至朝臣之中疑有天命而致害者，枉滥相继。于时虽疑卿祖，无如之何。如宋明帝本爲庸常被免，岂疑得全。又复我于时已年二岁，彼岂知我应有今日。当知有天命者非人所害，害亦不能得。我初平建康城，朝廷内外皆劝我云： 时代革异，物心须一，宜行处分。 我于时依此而行，谁谓不可？政言江左以来，代谢必相诛戮，此是伤于和气，国祚例不灵长。此是一义。二者，齐、梁虽曰革代，义异往时。我与卿兄弟宗属未远，卿勿言兄弟是亲，人家兄弟自有周旋者不周旋者，况五服之属邪？齐业之初，亦是甘苦共尝，腹心在我，卿兄弟年少，理当不悉。我与卿兄弟便是情同一家，岂当都不念此，作行路事。此是二义。且建武屠灭卿门，我起义兵，非惟自雪门耻，亦是爲卿兄弟报仇。卿若能在建武、永元之时拨乱反正，我虽起樊、邓，岂得不释戈推奉。我今爲卿报仇，且时代革异，望卿兄弟尽节报我耳。且我自藉丧乱，代明帝家天下，不取卿家天下。昔刘子舆自称成帝子，光武言： 假使成帝更生，天下亦不复可得，况子舆乎？ 梁初人劝我相诛灭者，我答之犹如向言： 若苟有天命，非我所杀，若其无运，何忽行此，政是示无度量。 曹志亲是魏武帝孙，入事晋武，爲晋室忠臣。此即卿事例。卿是宗室，情义异他，方坦然相期，小待自当知我寸心。 又文献王时内斋直帐阉人赵叔祖，天监初入台爲斋帅在寿光省。武帝呼问曰： 汝比见北第诸郎不？若见道我此意：今日虽是革代，情同一家；但今磐石未立，所以未得用诸郎。非唯在我未宜，我亦是欲使诸郎得得安耳。但闭门高枕，后自当见我心。 叔祖即出具宣敕意。
子恪普通三年累迁都官尚书，四年转吏部。大通二年，出爲吴郡太守，卒官。諡曰恭子。
子恪兄弟十六人并入梁，有文学者子恪、子质、子显、子云、子晖。子恪常谓所亲曰： 文史之事，诸弟备之矣，不烦吾复牵率。但退食自公，无过足矣。 
子恪亦涉学，颇属文，随弃其本，故不传文集。
子恪次弟子操，封泉陵侯。王侯出身，官无定准，素姓三公长子一人爲员外郎。建武中，子操解褐爲给事中。自此齐末皆以爲例。永泰元年，兄南康侯子恪爲吴郡太守，避王敬则难归，以子操爲吴郡太守。永元中，爲黄门郎。
子操弟子范字景则。齐永明中封祁阳县侯，拜太子洗马。
天监初降爵爲子，位司徒主簿。丁所生母忧去职。
子范有孝性，居丧以毁闻。服阕，累迁大司马南平王从事中郎。王爱文学士，子范偏被恩遇，常曰： 此宗室奇才也。 使制千字文，其辞甚美。王命记室蔡薳注释之。自是府中文笔皆使具草。
后爲临贺王正德长史。正德迁丹阳尹，复爲正德信威长史，领尹丞。历官十馀年，不出蕃府，而诸弟并登显列，意不能平。及是爲到府笺曰： 上蕃首僚，于兹再忝，河南雌伏，自此重叨。老少异时，盛衰殊日，虽佩恩宠，还羞年鬓。 子范少与弟子显、子云才名略相比，而风采容止不逮，故宦途有优劣。每读汉书杜缓传云： 六弟五人至大官，唯中弟钦官不至，最知名。 常吟讽之，以况己也。
后爲秘书监。简文即位，召爲光禄大夫，加金章紫绶。以逼贼不拜。其年葬简皇后，使制哀策，文理哀切。帝谓武林侯萧谘曰： 此段庄陵万事零落，唯哀册尚有典刑。 敕赉米千石。
子范无居宅，寻卒于招提寺僧房。贼平，元帝追赠金紫光禄大夫，諡曰文。前后文集三十卷。
子滂、确并少有文章，简文在东宫时，尝与邵陵王数诸萧文士，滂、确并预焉。
滂位中军宣城王记室，先子范卒。确位司徒右长史。魏平江陵，入长安。
滂弟干字思惕，容止雅正，性恬简，善隶书，得叔父子云之法。九岁，补国子周易生，祭酒袁昂深敬重之。仕梁爲宣城王谘议参军。陈武帝镇南徐州，引爲司空从事中郎。及受命，永定元年，除给事黄门侍郎。时熊昙朗在豫章，周迪在临川，留异在东阳，陈宝应在建安，共相连结，闽中豪帅，立柴自保。武帝患之，令干往，谕以逆顺，谓曰： 昔陆贾南征，赵他归顺；随何奉使，黥布来臣。追想清风，髣佛在目，卿宜勉建功名，不烦更劳师旅。 干至，示以逆顺，所在款附。其年，就除建安太守。
天嘉二年，留异反，陈宝应助之，又资周迪兵粮，出寇临川，因逼建安。干单使临郡，不能守，乃弃郡以避宝应。时闽中宰守并受宝应署置，干独不屈，徙居郊野。及宝应平，都督章昭达以闻，文帝甚嘉之，超授五兵尚书。卒，諡静子。
子显字景阳，子范弟也。幼聪慧，嶷偏爱之。七岁，封宁都县侯，梁天监初，降爲子。位太尉录事参军。
子显身长八尺，状貌甚雅，好学，工属文。尝着鸿序赋，尚书令沈约见而称曰： 可谓明道之高致，盖幽通之流也。 又采衆家后汉考正同异，爲一家之书。又啓撰齐史，书成表奏，诏付秘阁。累迁邵陵王友。后除黄门郎。
中大通二年，迁长兼侍中。梁武帝雅爱子显才，又嘉其容止吐纳，每御筵侍坐，偏顾访焉。尝从容谓曰： 我造通史，此书若成，衆史可废。 子显对曰： 仲尼赞易道，黜八索；述职方，除九丘。圣制符同，复在兹日。 时以爲名对。
三年，以本官领国子博士。武帝制孝经义，未列学官，子显在职，表置助教一人，生十人。又啓撰武帝集并普通北伐记。迁国子祭酒，加侍中，于学递述武帝五经义，迁吏部尚书，侍中如故。
子显风神洒落，雍容闲雅，简通宾客，不畏鬼神。性爱山水，爲伐社文以见其志。饮酒数斗，颇负才气。及掌选，见九流宾客不与交言，但举扇一撝而已，衣冠窃恨。然简文素重其爲人，在东宫时，每引与促宴。子显尝起更衣，简文谓坐客曰： 常闻异人间出，今日始见，知是萧尚书。 其见重如此。出爲吴兴太守。卒时年四十九，诏赠侍中、中书令。及请諡，手敕曰： 恃才傲物，宜諡曰骄。 子显尝爲自序，其略云： 余爲邵陵王友，忝还京师，远思前比，即楚之唐、宋，梁之严、邹。追寻平生，颇好辞藻，虽在名无成，求心已足。若乃登高目极，临水送归，风动春朝，月明秋夜，早雁初鹦，开花落叶，有来斯应，每不能已也。且前代贾、傅、崔、马、邯郸、缪、路之徒，并以文章显，所以屡上歌颂，自比古人。天监十六年，始预九日朝宴，稠人广坐，独受旨云： 今云物甚美，卿将不斐然赋诗。 诗既成，又降旨曰： 可谓才子。 馀退谓人曰：一顾之恩，非望而至，遂方贾谊何如哉，未易当也。每有制作，特寡思功，须其自来，不以力构。少来所爲诗赋，则鸿序一作，体兼衆制，文备多方，颇爲好事所传，故虚声易远。 子显所着后汉书一百卷，齐书六十卷，普通北伐记五卷，贵俭传三卷，文集二十卷。
子序、恺并少知名。序太清中位中庶子，卒。恺太子家令。
恺才学誉望，时论以方其父。简文在东宫早引接之。时中庶子谢嘏出守建安，于宣猷堂饯饮，并召时才赋诗，同用十五剧韵。恺诗先就，其辞又美。简文与湘东王令曰： 王筠本自旧手，后进有萧恺可称，信爲才子。 先是太学博士顾野王奉令撰玉篇，简文嫌其书详略未当，以恺博学，于文字尤善，使更与学士删改。太清中，卒于侍中。子显弟子云。
子云字景乔，年十二，齐建武四年，封新浦县侯。自制拜章，便有文采。梁天监初，降爵爲子。及长，勤学有文藻，弱冠撰晋书，至年二十六，书成百馀卷，表奏之，诏付秘阁。
子云性沈静，不乐仕进，风神闲旷，任性不群。夏月对宾客，恒自裸袒。而兄弟不睦，乃至吉凶不相吊问，时论以此少之。
年三十，方起家爲秘书郎，迁太子舍人，撰东宫新记奏之，敕赐束帛。累迁丹阳郡丞。湘东王绎爲丹阳尹，深相赏好，如布衣之交。中大通三年，爲临川内史，在郡以和理称，人吏悦之。还除散骑常侍。历侍中，国子祭酒。
梁初，郊庙未革牲牷，乐辞皆沈约撰，至是承用。子云啓宜改之，敕答曰： 此是主者守株，宜急改也。 仍使子云撰定。敕曰： 郊庙歌辞，应须典诰大语，不得杂用子史文章浅言。而沈约所撰，亦多舛谬。 子云作成，敕并施用。
子云善草隶，爲时楷法，自云善效锺元常、王逸少而微变字体。尝答敕云： 臣昔不能拔赏，随时所贵，规摹子敬，多历年所。年二十六着晋史，至二王列传，欲作论草隶法，言不尽意，遂不能成，略指论飞白一事而已。十许年，始见敕旨论书一卷，商略笔状，洞澈字体，始变子敬，全范元常。逮尔以来，自觉功进。 其书迹雅爲武帝所重，帝尝论书曰： 笔力劲骏，心手相应，巧逾杜度，美过崔寔,当与元常并驱争先。 其见赏如此。
出爲东阳太守。百济国使人至建邺求书，逢子云爲郡，维舟将发。使人于渚次候之，望船三十许步，行拜行前。子云遣问之，答曰： 侍中尺牍之美，远流海外，今日所求，唯在名迹。 子云乃爲停船三日，书三十纸与之，获金货数百万。性吝，自外答饷不书好纸，好事者重加赂遗，以要其答。
太清元年，复爲侍中、国子祭酒。二年，侯景寇逼，子云逃人间。三年，宫城失守，奔晋陵，馁卒于显云寺僧房，年六十三。所着晋书一百一十卷，东宫新记二十卷。
子特字世达，早知名，亦善草隶，时人比之卫恒、卫瓘。武帝尝使特书，及奏，帝曰： 子敬之迹不及逸少，萧特之书遂逼于父。 位太子舍人，海盐令，坐事免。先子云卒，遗啓简文求爲墓志铭，帝爲制铭焉。
子云弟子晖字景光，少涉学，亦有文才。性恬静，寡嗜欲，尝预重云殿听制讲三慧经，退爲讲赋奏之，甚见赏。卒于骠骑长史。
