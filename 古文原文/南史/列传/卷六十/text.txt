范岫傅昭孔休源江革徐勉许懋殷钧
岫幼而好学，早孤，事母以孝闻。外祖顔延之早相题目，以爲中外之宝。蔡兴宗临荆州，引爲主簿。及蔡将卒，以岫贫乏，遗旨赐钱二十万，固辞拒之。
仕齐爲太子家令。文惠太子之在东宫，沈约之徒以文才见引，岫亦预焉。岫文虽不逮约，而名行爲时辈所与。博涉多通，尤悉魏、晋以来吉凶故事。约常称曰： 范公好事该博，胡广无以加。 南乡范云谓人曰： 诸君进止威仪，当问范长头。 以岫多识前代旧事也。
迁国子博士。岫长七尺八寸，姿容奇伟。永明中，魏使至，诏妙选朝士有辞辩者，接使于界首，故以岫兼淮阴长史迎焉。入爲尚书左丞。丁母忧，居丧过礼。朝廷频起，并不拜。朝廷亮其哀款，得终丧制。出爲安成内史，创立钧折行仓，公私弘益。征黄门侍郎，兼御史中丞，吏将送一无所纳。永元末，爲辅国将军、冠军晋安王长史，行南徐州事。梁武帝平建邺，承制征爲尚书吏部郎，参大选。天监五年，爲散骑常侍、光禄大夫，侍皇太子，给扶。累迁祠部尚书，金紫光禄大夫。卒官。
岫恭敬俨恪，进止以礼，自亲丧后，蔬食布衣以终身。每所居官，恒以廉洁着称。爲长城令时，有梓材巾箱，至数十年，经贵遂不改易。在晋陵唯作牙管笔一双，犹以爲费。所着文集、礼论、杂仪、字训行于世。二子褒、伟。
傅昭字茂远，北地灵州人，晋司隶校尉咸七世孙也。祖和之，父淡，善三礼，知名宋世。淡事宋竟陵王诞，诞反坐诛。
昭六岁而孤，哀毁如成人，爲外祖所养。十岁，于朱雀航卖历日，雍州刺史袁顗见而奇之。顗尝来昭所，昭读书自若，神色不改。顗叹曰： 此儿神情不凡，必成佳器。 司徒建安王休仁闻而悦之，固欲致昭。昭以宋氏多故，遂不往。或有称昭于廷尉虞愿，乃遣车迎昭。时愿宗人通之在坐，并当时名流。通之贻昭诗曰： 英妙擅山东，才子倾洛阳，清尘谁能嗣，及尔遘遗芳。 太原王延秀荐昭于丹阳尹袁粲，深见礼，辟爲郡主簿，使诸子从昭受学。会明帝崩，粲造哀策文，乃引昭定其所制，昭有其半焉。粲每经昭户，辄叹曰： 经其户寂若无人，披其帷其人斯在，岂非名贤。 寻爲总明学士、奉朝请。
齐永明中，累迁尚书仪曹郎。先是御史中丞刘休荐昭于齐武帝，永明初，以昭爲南郡王侍读。王嗣帝位，故时臣隶争求权宠，唯昭及南阳宗夬保身而已，守正无所参入，竟不罹祸。明帝践阼，引昭爲中书通事舍人。时居此职者，皆权倾天下，昭独廉静无所干豫，器服率陋，身安粗糲。常插烛板床，明帝闻之，赐漆合烛盘，敕曰： 卿有古人之风，故赐卿古人之物。 累迁尚书左丞。
梁武帝素重昭，梁台建，以爲给事黄门侍郎，领着作，兼御史中丞。天监三年，兼五兵尚书，参选事。四年即真。历位左户尚书，安成内史。郡自宋来，兵乱相接，府舍称凶。每昏旦间，人鬼相触，在任者鲜以吉终。及昭至，有人夜见甲兵出，曰： 傅公善人，不可侵犯。 乃腾虚而去。有顷风雨总至，飘郡听事入隍中，自是郡遂无患，咸以昭贞正所致。郡溪无鱼，或有暑月荐昭鱼者，昭既不纳，又不欲拒，遂餧于门侧。郡多猛兽爲害，常设槛阱，昭曰： 人不害猛兽，猛兽亦不害人。 乃命去槛阱，猛兽竟不爲害。
历秘书监，太常卿，迁临海太守。郡有蜜岩，前后太守皆自封固，专收其利。昭以周文之囿，与百姓共之，大可喻小，乃教勿封。县令尝饷栗，置绢于薄下，昭笑而还之。普通五年，爲散骑常侍、金紫光禄大夫。
昭所莅官，常以清静爲政，不尚严肃。居朝廷，无所请谒，不畜私门生，不交私利。终日端居，以书记爲乐，虽老不衰。博极古今，尤善人物，魏、晋以来，官宦簿阀，姻通内外，举而论之，无所遗失，世称爲学府。性尤笃慎，子妇尝得家饷牛肉以进昭，昭召其子曰： 食之则犯法，告之则不可。取而埋之。 其居身行己，不负闇室，类皆如此。后进宗其学，重其道，人人自以爲不逮。卒，諡曰贞。
长子諝，位尚书郎，湘东王外兵参军。諝子准有文才，梁宣帝时，位度支尚书。
昭弟映字徽远，三岁而孤。兄弟友睦，修身励行，非礼不动。始昭之守临海，陆倕饯之，宾主俱欢，日暮不反。映以昭年高，不可连夜极乐，乃自往候接，同乘而归。兄弟并已斑白，时人美而服焉。及昭卒，映丧之如父，年踰七十，哀戚过礼，服制虽除，每言辄恸。天监中，位乌程令，卒于太中大夫。子弘。
孔休源字庆绪，会稽山阴人，晋尚书冲之八世孙，冲即开府仪同三司愉之世父也。曾祖遥之，宋尚书水部郎。父佩，齐通直郎。
休源十一而孤，居丧尽礼，每见父手所写书，必哀恸流涕不能自胜，见者莫不爲之垂泣。后就吴兴沈麟士受经，略通大义。州举秀才，太尉徐孝嗣省其策，深善之，谓同坐曰： 董仲舒、华令思何以尚此，可谓后生之准的也。观此足称王佐之才。 琅邪王融雅相友善，乃荐之于司徒竟陵王，爲西邸学士。
梁台建，与南阳刘之遴同爲太学博士，当时以爲美选。休源初到都，寓于宗人少府孔登。曾以祠事入庙，侍中范云一与相遇，深加褒赏，曰： 不期忽觏清顔，顿祛鄙吝，观天披雾，验之今日。 后云命驾到少府，登便拂筵整带，谓当诣己，备水陆之品。云驻箸命休源，及至，命取其常膳，止有赤仓米饭，蒸鲍鱼。云食休源食，不举主人之馔。高谈尽日，同载还家。登深以爲愧。尚书令沈约当朝贵显，轩盖盈门，休源或时后来，必虚襟引接，处之坐右，商略文义。其爲通人所推如此。
武帝尝问吏部尚书徐勉求一有学艺解朝仪者，爲尚书仪曹郎，勉曰： 孔休源识见清通，详练故事，自晋、宋起居注，诵略上口。 武帝亦素闻之，即日除兼尚书仪曹郎。时多所改作，每逮访前事，休源即以所诵记随机断决，曾无疑滞。吏部郎任昉常谓之爲 孔独诵 。
迁建康狱正，平反辩析，时罕冤人。后有选人爲狱司者，帝常引休源以励之。除中书舍人。后爲尚书左丞，弹肃礼闱，雅允朝望。时周舍撰礼疑义，自汉、魏至于齐、梁，并皆搜采，休源所有奏议，咸预编录。再迁长兼御史中丞，正色直绳，无所回避，百僚惮之。
后爲晋安王长史、南郡太守，行荆州府州事。帝谓曰： 荆州总上流冲要,义高分陕,今以十岁儿委卿，善匡翼之，勿惮周昌之举也。 乃敕晋安王曰： 孔休源人伦仪表，汝年尚幼，当每事师之。 寻始兴王憺代镇荆州，复爲憺府长史，太守、行府事如故。在州累政，甚有政绩，平心决断，请托弗行。帝深嘉之。历秘书监，复爲晋安王府长史、南兰陵太守，别敕专行南徐州事。休源累佐名蕃，甚得人誉，王深相倚仗，常于中斋别施一榻，云 此是孔长史坐 ，人莫得预焉，其见敬如此。历都官尚书。
普通七年，扬州刺史临川王宏薨，武帝与群臣议代居州任者，时贵戚王公咸望迁授。帝曰： 朕已得人，孔休源才识通敏，实应此选。 乃授宣惠将军、监扬州事。休源初爲临川王行佐，及王薨而管州任，时论荣之。神州都会，簿领殷繁，休源剖断如流，傍无私谒。
中大通二年，加金紫光禄大夫。在州昼决辞讼，夜览坟籍。每车驾巡幸，常以军国事委之。昭明太子薨，有敕夜召休源入宴居殿与群公参定谋议，立晋安王纲爲皇太子。自公卿珥貂插笔奏决于休源前，休源怡然无愧，时人名爲兼天子。四年，卒，遗令薄葬，节朔荐蔬菲而已。帝爲之流涕，顾谢举曰： 孔休源居职清忠，方欲共康政道，奄至陨没，朕甚痛之。 举曰： 此人清介强直，臣窃爲陛下惜之。 諡曰贞子。
休源风范强正，明练政体，常以天下爲己任。武帝深委仗之。累居显职，性缜密，未尝言禁中事。聚书盈七千卷，手自校练。凡奏议弹文勒成十五卷。
长子云章颇有父风，位东扬州别驾。少子宗范聪敏有识度，位中书郎。
江革字休映，济阳考城人也。祖齐之，宋都水使者，尚书金部郎。父柔之，齐尚书仓部郎，有孝行，以母忧毁卒。
革幼而聪敏，早有才思，六岁便解属文。柔之深加赏器，曰： 此儿必兴吾门。 九岁丁父艰，与第四弟观同生，少孤贫，傍无师友，兄弟自相训勖，读书精力不倦。十六丧母，以孝闻。服阕，与观俱诣太学，补国子生，举高第。齐中书郎王融、吏部郎谢朓雅相钦重。朓尝行还过候革，时大寒雪，见革弊絮单席，而耽学不倦，嗟叹久之，乃脱其所着襦，并手割半毡与革充卧具而去。司徒竟陵王闻其名，引爲西邸学士。
弱冠举南徐州秀才。时豫章胡谐之行州事，王融与谐之书令荐革。谐之方贡琅邪王泛，便以革代之。仆射江祏深相引接，祏爲太子詹事，啓革爲丞。祏时权倾朝右，以革才堪经国，令参掌机务，诏诰文檄皆委以具。革防杜形迹，外人不知。祏诛，宾客皆罹其罪，革独以智免。除尚书驾部郎。
中兴元年，梁武帝入石头，时吴兴太守袁昂据郡拒义不从，革制书与昂，于坐立成，辞义典雅，帝深赏叹之，令与徐勉同掌书记。建安王爲雍州刺史，表求管记，以革爲征北记室参军，带中庐令。与弟观少长共居，不忍离别，苦求同行。以观爲征北行参军，兼记室。时吴兴沈约、乐安任昉与革书云： 比闻雍府妙选英才，文房之职，总卿昆季，可谓驭二龙于长途，骋骐骥于千里。 途次江夏，观卒。革在雍州，爲府王所礼，款若布衣。后爲建康正，频迁秣陵、建康令，爲政明肃，豪强惮之。历中书舍人，尚书左丞，晋安王长史、寻阳太守，行江州府事。徙庐陵王长史，太守、行事如故。以清严爲属城所惮。时少王行事，多倾意于签帅，革以正直自居，不与典签赵道智坐。道智因还都啓事，面陈革堕事好酒，以琅邪王昙聪代爲行事。南州士庶爲之语曰： 故人不道智，新人佞散骑，莫知度不度，新人不如故。 迁御史中丞，弹奏豪权，一无所避。
后爲镇北豫章王长史、广陵太守。时魏徐州刺史元法僧降附，革被敕随府王镇彭城。城既失守，革素不便马，泛舟而还。途经下邳，爲魏人所执。魏徐州刺史安丰王延明闻革才名，厚加接待。革称脚疾不拜，延明将害之，见革辞色严正，更加敬重。时祖搄同被拘絷，延明使搄作欹器漏刻铭，革唾駡搄曰： 卿荷国厚恩，已无报答，乃爲虏立铭，孤负朝廷。 延明闻之，乃令革作丈八寺碑并祭彭祖文，革辞以囚执既久，无复心思。延明将加棰扑，革厉色曰： 江革行年六十，不能杀身报主，今日得死爲幸，誓不爲人执笔。 延明知不可屈乃止。日给脱粟三升，仅馀性命。会魏帝请中山王元略反北，乃放革及祖搄还朝。上大宴，举酒劝革曰： 卿那不畏延明害？ 对曰： 臣行年六十，死不爲夭，岂畏延明。 帝曰： 今日始见苏武之节。 于是以爲太尉临川王长史。
时帝惑于佛教，朝贤多啓求受戒。革精信因果，而帝未知，谓革不奉佛法，乃赐革觉意诗五百字，云： 唯当勤精进，自强行胜修，岂可作底突，如彼必死囚。以此告江革，并及诸贵游。 又手敕曰： 果报不可不信，岂得底突如对元延明邪。 革因乞受菩萨戒。
时武陵王纪在东州，颇骄纵，上以臧盾性弱，不能匡正，召革慰遣，乃除武陵王长史、会稽郡丞，行府州事。革门生故吏家多在东，闻革应至，并赉持缘道迎候。革曰： 我通不受饷，不容独当故人筐篚。 至镇唯资公俸，食不兼味。郡境殷广，辞讼日数百，革分判辩析，曾无疑滞，人安吏畏，百城震恐。琅邪王骞爲山阴令，赃货狼籍，望风自解。府王惮之。每侍燕，言论必以诗、书，王因此耽学好文。典签沈炽文以王所制诗呈武帝，帝谓仆射徐勉曰： 革果称职。 乃除都官尚书。将还，赠遗一无所受，送故依旧订舫，革并不纳，唯乘台所给一舸。舸艚偏欹，不得安卧。或请济江徙重物以迮轻艚，革既无物，乃于西陵岸取石十馀片以实之。其清贫如此。
寻监吴郡，时境内荒俭，劫盗公行。革至郡唯有公给仗身二十人，百姓皆惧不能静寇，革反省游军尉，百姓逾恐。革乃广施恩惠，盗贼静息。
武陵王出镇江州，乃曰： 我得江革文，得革清贫，岂能一日忘之，当与其同饱。 乃表革同行。除南中郎长史、寻阳太守。征入爲度支尚书。好奖进闾阎，爲后生延誉，由是衣冠士子翕然归之。时尚书令何敬容掌选，序用多非其人。革性强直，每朝宴恒有褒贬，以此爲权贵所疾。乃谢病还家，除光禄大夫，优游闲放，以文酒自娱。卒，諡曰强子。有集二十卷行于世。革历官八府长史，四王行事，三爲二千石，傍无姬侍，家徒壁立，时以此高之。长子行敏早卒，次子德藻。
德藻字德藻，好学，美风仪，身长七尺四寸。性至孝，事亲尽礼。与异産昆弟居，恩惠甚笃。涉猎经籍，善属文。仕梁爲尚书比部郎，以父忧去职。服阕后，容貌毁瘠，如居丧时。
及陈武帝受禅，爲秘书监，兼尚书左丞。寻以本官兼中书舍人。天嘉中，兼散骑常侍，与中书郎刘师知使齐，着北征道里记三卷。还除太子中庶子。迁御史中丞，坐公事免。后自求宰县，补新渝令。政尚恩惠，颇有异绩。卒于官，文帝赠散骑常侍。文笔十五卷。子椿亦善属文，位尚书右丞。
德藻弟从简，少有文情，年十七，作采荷调以刺何敬容，爲当时所赏。位司徒从事中郎。侯景乱，爲任约所害。子兼叩
头流血，乞代父命，以身蔽刃，遂俱见杀，天下痛之。
徐勉字修仁，东海郯人也。祖长宗，宋武帝霸府行参军。父融，南昌相。
勉幼孤贫，早励清节。年六岁，属霖雨，家人祈霁，率尔爲文，见称耆宿。及长好学，宗人孝嗣见之叹曰： 此所谓人中之骐骥，必能致千里。 又尝谓诸子曰： 此人师也，尔等则而行之。 年十八，召爲国子生，便下帷专学，精力无怠。同时侪辈肃而敬之。祭酒王俭每见，常目送之，曰： 此子非常器也。 每称有宰辅之量。射策甲科，起家王国侍郎，补太学博士。时每有议定，勉理证明允，莫能贬夺，同官咸取则焉。迁临海王西中郎田曹行参军，俄徙署都曹。时琅邪王融一时才俊，特相慕悦，尝请交焉。勉谓所亲曰： 王郎名高望促，难可轻霹衣裾。 融后果陷于法，以此见推识鉴。累迁领军长史。
初与长沙宣武王游，梁武帝深器赏之，及武帝兵至建邺，勉于新林谒见，帝甚加恩礼，使管书记。及帝即位，拜中书侍郎，进领中书通事舍人，直内省。迁临川王后军谘议、尚书左丞。自掌枢宪，多所纠举，时论以爲称职。
天监三年，除给事黄门侍郎，尚书吏部郎，参掌大选。迁侍中。时师方侵魏，候驿填委。勉参掌军书，劬劳夙夜，动经数旬，乃一还家。群犬惊吠，勉叹曰： 吾忧国忘家，乃至于此。若吾亡后，亦是传中一事。 
六年，除给事中、五兵尚书，迁吏部尚书。勉居选官，彜伦有序。既闲尺牍，兼善辞令，虽文案填积，坐客充满，应对如流，手不停笔。又该综百氏，皆避其讳。尝及闸人夜集，客有虞暠求詹事五官。勉正色答云： 今夕止可谈风月，不宜及公事。 故时人服其无私。天监初，官名互有省置，勉撰立选簿奏之，有诏施用。其制开九品爲十八班，自是贪冒苟进者以财货取通，守道沦退者以贫寒见没矣。
后爲左卫将军，领太子中庶子，侍东宫。昭明太子尚幼，敕知宫事，太子礼之甚重，每事询谋。尝于殿讲孝经，临川王宏、尚书令沈约备二傅，勉与国子祭酒张充爲执经，王莹、张稷、柳憕、王暕爲侍讲。时选极亲贤，妙尽人誉。勉陈让数四，又与沈约书，求换侍讲，诏弗许，然后就焉。旧扬、徐首迎主簿，尽选国华中正，取勉子崧充南徐选首。帝敕之曰： 卿寒士，而子与王志子同迎，偃王以来未之有也。 勉耻以其先爲戏，答旨不恭，由是左迁散骑常侍，领游击将军。
后爲太子詹事，又迁尚书右仆射，詹事如故。时人间丧事多不遵礼，朝终夕殡，相尚以速。勉上疏曰： 礼记问丧云： 三日而后敛者，以俟其生也。三日而不生，亦不生矣。 顷来不遵斯制，送终之礼，殡以期日。润屋豪家，乃或半晷。衣衾棺椁，以速爲荣。亲戚徒隶，各念休反。故属纩才毕，灰钉已具。忘狐鼠之顾步，媿燕雀之徊翔，伤情灭理，莫此爲大。且人子承衾之时，志懑心绝，丧事所资，悉关他手。爱憎深浅，事实难原。如觇视或爽，存没违滥，使万有其一，怨酷已多，岂若缓其告敛之辰，申其望生之冀。请自今士庶宜悉依古，三日大敛。如其不奉，加以纠绳。 诏可其奏。
又除尚书仆射、中卫将军。勉以旧恩，继升重位，尽心奉上，知无不爲。爰自小选迄于此职，常参掌衡石，甚得士心。禁省中事，未尝漏泄，每有表奏，辄焚稿草。博通经史，多识前载。齐世王俭居职已后，莫有逮者。朝仪国典，昏冠吉凶，勉皆预图议。
初，勉受诏知撰五礼，普通六年功毕，表上之曰：
夫礼以安上化人，弘风训俗，经国家，利后嗣者也。唐、虞、三代，咸必由之。在乎有周，宪章尤备，因殷革夏，损益可知。虽复经礼三百，曲礼三千，经文三百，威仪三千，其大归有五，即宗伯所掌典礼，吉爲上，凶次之，宾次之，军次之，嘉爲下也。故祠祭不以礼，则不齐不庄；丧纪不以礼，则背死忘生者衆；宾客不以礼，则朝觐失其仪；军旅不以礼，则致乱于师律；冠昏不以礼，则男女失其时。爲国修身，于斯攸急。洎周室大坏，王道既衰，官守斯文，日失其序。暴秦灭学，扫地无馀。汉氏郁兴，日不暇给，犹命叔孙于外野，方知帝王之爲贵。末叶纷纶，递有兴毁。及东京曹褒，南宫制述，集其散略，百有馀篇。虽写以尺简，而终阙平奏。其后兵革相寻，异端互起，章句既沦，俎豆斯辍。方领矩步之容，事灭于旌鼓，兰台石室之典，用尽于帷盖。至乎晋氏，爰定新礼，荀顗制之于前，挚虞删之于末。既而中原丧乱，罕有所遗，江左草创，因循而已。厘革之风，是则未暇。
伏惟陛下睿明啓运，先天改物，拨乱惟武，经俗以文。作乐在乎功成，制礼弘于业定。伏寻所定五礼，起齐永明二年，太子步兵校尉伏曼容表求制一代礼乐。于时参议，置新旧学士十人，止修五礼，谘禀卫将军丹阳尹王俭，学士亦分住郡中，制作历年，犹未克就。及文宪薨，遗文散逸，又以事付国子祭酒何胤，经涉九载，犹复未毕。建武四年，胤还东山，齐明帝敕委尚书令徐孝嗣，旧事本末，随在南第。永元中，孝嗣于此遇祸，又多零落。当时鸠集所余，权付尚书左丞蔡仲熊、骁骑将军何佟之共掌其事。时礼局住在国子学中门外，东昏之时，频有军火，其所散失，又踰太半。天监元年，佟之啓审省置之宜，敕使外详。时尚书参详，以天地初革，庶务权舆，宜俟隆平，徐议删撰。欲且省礼局，并还尚书仪曹。诏旨云： 礼坏乐缺，故国异家殊，实宜以时修定，以爲永准。 于是尚书仆射沈约等参议，请五礼各置旧学士一人，人各自举学士二人相助，抄撰其中。有疑者依前汉石渠、后汉白虎，随源以闻，请旨断决。乃以旧学士右军记室参军明山宾掌吉礼，中军骑兵参军严植之掌凶礼，中军田曹行参军兼太常丞贺瑒掌宾礼，征虏记室参军陆琏掌军礼，右军参军事司马褧掌嘉礼，尚书右丞何佟之总参其事。佟之亡后，以镇北谘议参军伏揯代之。后又以揯代严植之掌凶礼。揯寻迁官，以五经博士缪昭掌凶礼。复以礼仪深广，记载残缺，宜须博论，共尽其致，更使镇军将军丹阳尹沈约、太常卿张充及臣三人同参厥务，臣又奉别敕总知其事。末又使中书侍郎周舍、庾于陵二人复豫参知。若有疑义，所掌学士当职先立议，通谘五礼旧学士及参知各言同异，条牒啓闻，决之制旨。疑事既多，岁时又积，制旨裁断，其数不少。莫不网罗经诰，玉振金声。凡诸奏决，皆载篇首，具列圣旨，爲不刊之则。甯孝宣之能拟，岂孝章之足云。
五礼之职，事有繁简，及其列毕，不得同时。嘉礼仪注以天监六年五月七日上尚书，合十有二帙，一百一十六卷，五百三十六条。宾礼仪注以天监六年五月二十日上尚书，合十有七帙，一百三十三卷，五百四十五条。军礼仪注以天监九年十月二十九日上尚书，合十有八帙，一百八十九卷，二百四十条。吉礼仪注以天监十一年十一月十日上尚书，合二十有六帙，二百二十四卷，一千五条。凶礼仪注以天监十一年十一月十七日上尚书，合四十有七帙，五百一十四卷，五千六百九十三条。大凡一百二十帙，一千一百七十六卷，八千一十九条。又列副秘阁及五经典书各一通，缮写校定，以普通五年二月始获洗毕。窃以撰正履礼，历代罕就，皇明在运，厥功克成。周代三千，举其盈数，今之八千，随事附益。质文相变，故其数兼倍，犹如八卦之爻，因而重之，错综成六十四也。臣以庸识，谬司其任，淹留历稔，允当斯责。兼勒成之初，未遑表上，实由才轻务广，思力不周，永言惭惕，无忘寤寐。自今春舆驾将亲六师，搜寻军礼，阅其条章，靡不该备，可以悬诸日月，颁之天下者矣。诏有司案以遵行。
寻加中书令，勉以疾求解内任，诏不许，乃令停下省，三日一朝，有事遣主书论决。患脚转剧，久阙朝觐，固陈求解，诏许疾差还省。
勉虽居显职，不营産业，家无畜积，奉禄分赡亲族之贫乏者。门人故旧或从容致言，勉乃答曰： 人遗子孙以财，我遗之清白。子孙才也，则自致辎軿；如不才，终爲佗有。 尝爲书戒其子崧曰：
吾家本清廉，故常居贫素。至于産业之事，所未尝言，非直不经营而已。薄躬遭逢，遂至今日，尊官厚禄，可谓备之。每念叨窃若斯，岂由才致,仰藉先门风范及以福庆，故臻此尔,古人所谓 以清白遗子孙，不亦厚乎 。又云 遗子黄金满籯，不如一经 。详求此言，信非徒语。吾虽不敏，实有本志，庶得遵奉斯义，不敢坠失。所以显贵以来，将三十载，门人故旧，承荐便宜，或使创辟田园，或劝兴立邸店；又欲舳舻运致，亦令货殖聚敛。若此衆事，皆距而不纳。非谓拔葵去织，且欲省息纷纭。
中年聊于东田开营小园者，非存播艺以要利，政欲穿池种树，少寄情赏。又以郊际闲旷，终可爲宅，傥获悬车致事，实欲歌哭于斯。慧日、十住等既应营昏，又须住止。吾清明门宅无相容处，所以尔者，亦复有以。前割西边施宣武寺，既失西厢，不复方幅，意亦谓此逆旅舍尔，何事须华。常恨时人谓是我宅。古往今来，豪富继踵，高门甲第，连闼洞房，宛其死矣，定是谁室？但不能不爲培塿之山，聚石移果，杂以花卉，以娱休沐，用托性灵。随便架立，不存广大，唯功德处小以爲好，所以内中逼促，无复房宇。近修东边儿孙二宅，乃藉十住南还之资，其中所须，犹爲不少。既牵挽不至，又不可中途而辍，郊间之园，遂不办保，货与韦黯，乃获百金。成就两宅，已消其半。寻园价所得，何以至此？由吾经始历年，粗已成立，桃李茂密，桐竹成阴，塍陌交通，渠畎相属。华楼迥榭，颇有临眺之美，孤峰丛薄，不无纠纷之兴。渎中并饶苻役，湖里殊富芰莲。虽云人外，城阙密迩，韦生欲之，亦雅有情趣。追述此事，非有吝心，盖是事意所至尔。忆谢灵运山家诗云： 中爲天地物，今成鄙夫有。 吾此园有之二十载，今爲天地物。物之与我，相校几何哉。此直所馀，今以分汝营小田舍，亲累既多，理亦须此。且释氏之教，以财物谓之外命。外典亦称 何以聚人曰财 。况汝常情，安得忘此。闻汝所买湖熟田地，甚爲舄卤，弥复可安，所以如此，非物竞故也。虽事异寝丘，聊可髣佛。孔子曰： 居家理事，可移于官。 既已营之，宜使成立，进退两亡，更贻耻笑。若有所收获，汝可自分赡内外大小，宜令得所，非吾所知，又复应沾之诸女尔。汝既居长，故有此及。
凡爲人长，殊复不易，当使中外谐缉，人无间言，先物后己，然后可贵。老生云： 后其身而身先。 若能尔者，更招巨利。汝当自勖，见贤思齐，不宜忽略以弃日也。弃日乃是弃身，身名美恶，岂不大哉，可不慎欤！今之所敕，略言此意。政谓爲家以来，不事资産，暨立墅舍，似乖旧业，陈其始末，无愧怀抱。兼吾年时朽暮，心力稍单，牵课奉公，略不克举，其中馀暇，裁可自休。或复冬日之阳，夏日之阴，良辰美景，文案间隟，负杖蹑履，逍遥陋馆，临池观鱼，披林听鸟，浊酒一杯，弹琴一曲，求数刻之暂乐，庶居常以待终，不宜复劳家间细务。汝交关既定，此书又行，凡所资须，付给如别。自兹以后，吾不复言及田事，汝亦勿复与吾言之。假使尧水汤旱，岂如之何。若其满庾盈箱，尔之幸遇，如斯之事，并无俟令吾知也。记云： 夫孝者善继人之志，善述人之事。 今且望汝全吾此志，则无所恨矣。
第二子悱卒，痛悼甚至，不欲久废王务，乃爲答客以自喻焉。普通末，武帝自算择后宫吴声、西曲女妓各一部，并华少，赉勉，因此颇好声酒。禄奉之外，月别给钱十万，信遇之深，故无与匹。
中大通中，又以疾自陈，移授特进、右光禄大夫、侍中、中卫将军，置佐史，馀如故。增亲信四十人。两宫参问，冠盖结辙。有敕每欲临幸，勉以拜伏有亏，频啓停出，诏许之，遂停舆驾。及卒，帝闻而流涕。即日车驾临殡，赠右光禄大夫、开府仪同三司。皇太子亦举哀朝堂。有司奏諡 居敬行简曰简 ，帝益 执心决断曰肃 ，因諡简肃公。勉虽骨鲠不及范云，亦不阿意苟合，后知政事者莫及，梁世之言相者称范、徐云。善属文，勤着述，虽当机务，下笔不休。常以起居注烦杂，乃撰爲流别起居注六百六十卷，左丞弹事五卷。在选曹，撰选品三卷。齐时撰太庙祝文二卷。以孔、释二教殊途同归，撰会林五十卷。凡所着前后二集五十卷，又爲人章表集十卷。
大同三年，故佐史尚书左丞刘览等诣阙陈勉行状，请刊石纪德，即降诏立碑于墓焉。
悱字敬业，幼聪敏，能属文，位太子舍人，掌书记。累迁洗马，中舍人，犹管书记。出入宫坊者历稔。以足疾出爲湘东王友，俄迁晋安内史。
许懋字昭哲，高阳新城人，魏镇北将军允九世孙也。五世祖询，晋征士。祖珪，宋给事中，着作郎，桂阳太守。父勇慧，齐太子家令，冗从仆射。
懋少孤，性至孝，居父忧执丧过礼。笃志好学，爲州党所称。十四入太学，受毛诗，旦领师说，晚而覆讲，坐下听者常数十百人，因撰风雅比兴义十五卷，盛行于时。尤明故事，称爲仪注学。
起家后军豫章王行参军，转法曹。举秀才，迁骠骑大将军仪同中记室。文惠太子闻而召之，侍讲于崇明殿。后兼国子博士，与司马褧同志友善。仆射江祏甚推重之，号爲经史笥。
梁天监初，吏部尚书范云举懋参详五礼，除征西鄱阳王谘议参军，兼着作郎，待诏文德省。时有请会稽封禅者，武帝因集儒学士草封禅仪，将行焉，懋建议独以爲不可。帝见其议，嘉纳之，由是遂停。十年，转太子家令。凡诸礼仪，多所刊正。以足疾，出爲始平太守，政有能名，加散骑常侍，转天门太守。中大通三年，皇太子召与诸儒录长春义记。四年，拜中庶子。是岁卒。撰述行记四卷，有集十五卷。子亨。
亨字亨道，少传家业，孤介有节行。博通群书，多识前代旧事，甚爲南阳刘之遴所重。梁太清初，爲西中郎记室，兼太常丞。侯景之乱，避地郢州。会梁邵陵王自东至，引爲谘议参军。王僧辩之袭郢州，素闻其名，召爲仪同从事中郎。迁太尉从事中郎，与吴兴沈炯对掌书记，府政朝务，一以委之。晋安王承制，授给事黄门侍郎。
陈武帝受禅，爲太中大夫，领大着作，知梁史事。初僧辩之诛也，所司收僧辩及其子頠尸，于方山同坎埋瘗，至是无敢言者，亨以故吏抗表请葬之。与故义徐陵、张种、孔奂等相率以家财营葬，凡七柩，皆改窆焉。
光大中，宣帝入辅，以亨贞正有古人风，甚相钦重，常以师礼事之。及到仲举之谋出宣帝，宣帝问亨，亨劝勿奉诏。宣帝即位，拜卫尉卿。卒于官。
亨初撰齐书并志五十卷，遇乱亡失。后撰梁史，成者五十八卷。梁太清之后，所制文笔六卷。子善心，位尚书度支侍郎。
殷钧字季和，陈郡长平人，晋荆州刺史仲堪五世孙也。曾祖元素，宋南康相，坐元凶事诛。元素娶尚书仆射琅邪王僧朗女，生子宁早卒，宁遗腹生子叡，亦当从戮，僧朗啓孝武救之得免。叡有口辩，司徒褚彦回甚重之，谓曰： 诸殷自荆州以来无出卿。 叡敛容答曰： 殷族衰悴，诚不如昔，若此旨爲虚，故不足降，此旨爲实，弥不可闻。 仕齐历司徒从事中郎。叡妻琅邪王奂女，奂爲雍州刺史，啓叡爲府长史。奂诛，叡亦见害。
钧九岁以孝闻，及长，恬静简交游，好学有思理，善隶书，爲当时楷法。南乡范云、乐安任昉并称美之。梁武帝与叡少故旧，以女永兴公主妻钧，拜驸马都尉。历秘书丞，在职啓校定秘阁四部书，更爲目录。又受诏料检西省法书古迹，列爲品目。累迁侍中，东宫学士。
自宋、齐以来，公主多骄淫无行，永兴主加以险虐。钧形貌短小，爲主所憎，每被召入，先满壁爲殷叡字，钧辄流涕以出，主命婢束而反之。钧不胜怒而言于帝，帝以犀如意击主碎于背，然犹恨钧。
自侍中出爲王府谘议，后爲明威将军、临川内史。钧体羸多疾，闭合卧理，而百姓化其德，劫盗皆奔出境。尝禽劫帅，不加考掠，和言诮责。劫帅稽颡乞改过，钧便命遣之，后遂爲善人。郡旧多山疟，更暑必动，自钧在任，郡境无复疟疾。
母忧去职，居丧过礼，昭明太子忧之，手书诫喻。服阕，爲散骑常侍，领步兵校尉，侍东宫。改领中庶子，后爲国子祭酒。卒，諡贞。二子构、渥。钧宗人芸。
芸字灌蔬，倜傥不拘细行，然不妄交游，门无杂客。励精勤学，博洽群书。幼而庐江何宪见之，深相叹赏。天监中，位秘书监、司徒左长史。后直东宫学士省，卒。
论曰：范懋宾之德美，傅茂远之清令，孔休源之政事，江休映之强直，并加之以学植，饰之以文采，其所以取高时主，岂徒然哉。徐勉少而励志，发愤忘食，修身慎行，运属兴王，依光日月，致位公辅，提衡端执，时无异议，爲梁氏宗臣，信爲美矣。许懋业艺，以经笥见推，亨怀道好古，以博览归誉，其所以折议封禅，求葬僧辩，正直存焉，岂唯文义而已。古人云 仁者有勇 ，斯言近之。殷钧德业自居，又加之以政绩，文质斌斌，亦足称也。
