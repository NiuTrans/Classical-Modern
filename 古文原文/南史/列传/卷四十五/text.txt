王敬则陈显达张敬儿崔慧景
王敬则，临淮射阳人也。侨居晋陵南沙县。母爲女巫，常谓人云： 敬则生时胞衣紫色，应得鸣鼓角。 人笑之曰： 汝子得爲人吹角可矣。 
敬则年长，而两腋下生乳，各长数寸。梦骑五色师子。性倜傥不羁，好刀剑，尝与暨阳县吏斗，谓曰： 我若得暨阳县，当鞭汝小吏背。 吏唾其面曰： 汝得暨阳县，我亦得司徒公矣。 屠狗商贩，遍于三吴。使于高丽，与其国女子私通，因不肯还，被收录然后反。
善拍张，补刀戟左右。宋前废帝使敬则跳刀，高出白虎幢五六尺，接无不中。仍抚髀拍张，甚爲儇捷。补侠毂队主，领细铠左右，与寿寂之杀前废帝。及明帝即位，以爲直合将军，封重安县子。
敬则少时于草中射猎，有虫如乌豆集其身，擿去乃脱，其处皆流血。敬则恶之，诣道士卜，道士曰： 此封侯瑞也。 敬则闻之喜，故出都自效。
后补暨阳令，昔日斗吏亡叛，勒令出，遇之甚厚。曰： 我已得暨阳县，汝何时得司徒公邪？ 初至暨阳县陆主山下，宗侣十馀船同发，敬则船独不进，乃令弟入水推之，见乌漆棺。敬则祝云： 若是吉，使船速进，吾富贵当改葬尔。 船须臾去，入县收此棺葬之。
时军荒后，县有一部劫逃入山中爲人患，敬则遣人致意劫帅使出首，当相申论。郭下庙神甚酷烈，百姓信之，敬则引神爲誓，必不相负。劫帅既出，敬则于庙中设酒会，于坐收缚曰： 吾啓神，若负誓，还神十牛。今不得违誓。 即杀十牛解神，并斩诸劫，百姓悦之。
元徽二年，随齐高帝拒桂阳贼于新亭，敬则与羽林监陈显达、甯朔将军高道庆乘舸迎战，大破贼水军。事甯，带南泰山太守、右侠毂主，转越骑校尉、安成王车骑参军。苍梧王狂虐，左右不自安。敬则以高帝有威名，归诚奉事，每下直辄往领军府。夜着青衣，扶匐道路，爲高帝听察。高帝令敬则于殿内伺机。及杨玉夫将首投敬则，敬则驰谒高帝，乃戎服入宫。至承明门，门郎疑非苍梧还，敬则虑人觇见，以刀环塞窐孔，呼开门甚急。卫尉丞顔灵宝窥见高帝乘马在外，窃谓亲人： 今若不开内领军，天下会是乱尔。 门开，敬则随帝入殿。
升明元年，迁辅国将军，领临淮太守，知殿内宿卫兵事。沈攸之事起，进敬则冠军将军。高帝入守朝堂，袁粲起兵，召领军刘韫、直合将军卜伯兴等于宫内相应，戒严将发，敬则开关掩袭，皆杀之。殿内窃发尽平，敬则之力也。政事无大小，帝并以委之。
敬则不识书，止下名，然甚善决断。齐台建，爲中领军。高帝将受禅，材官荐易太极殿柱。顺帝欲避上，不肯出宫逊位。明日当临轩，顺帝又逃宫内。敬则将舆入迎帝，啓譬令出，引令升车。顺帝不肯即上，收泪谓敬则曰： 欲见杀乎？ 敬则答曰： 出居别宫尔，官先取司马家亦复如此。 顺帝泣而弹指： 唯愿后身生生世世不复天王作因缘。 宫内尽哭，声彻于外。顺帝拍敬则手曰： 必无过虑，当饷辅国十万钱。 
齐建元元年，出爲都督、南兖州刺史，封寻阳郡公。加敬则妻怀氏爵爲寻阳国夫人。
二年，魏军攻淮、泗，敬则恐，委镇还都，百姓皆惊散奔走。上以其功臣不问，以爲都官尚书，迁吴兴太守。郡旧多剽掠，有十数岁小儿于路取遗物，敬则杀之以徇。自此路不拾遗，郡无劫盗。又录得一偷，召其亲属于前鞭之。令偷身长扫街路，久之，乃令偷举旧偷自代。诸偷恐爲所识，皆逃走，境内以清。仍入乌程，从市过，见屠肉枅，叹曰： 吴兴昔无此枅，是我少时在此所作也。 召故人饮酒说平生，不以屑也。迁护军，以家爲府。
三年，以改葬去职，诏赠敬则母寻阳国太夫人，改授侍中、抚军。高帝遗诏敬则以本官领丹阳尹，寻迁会稽太守，加都督。永明二年，给鼓吹一部。会土边带湖海，人丁无士庶皆保塘役。敬则以功力有馀，悉评敛爲钱送台库，以爲便宜。上许之。
三年，进号征东将军。宋广州刺史王翼之子妾路氏酷暴，杀婢媵，翼之子法朗告之，敬则付山阴狱杀之。路氏家诉，爲有司所奏，山阴令刘岱坐弃市刑。敬则入朝，上谓敬则曰： 人命至重，是谁下意杀之？都不啓闻。 敬则曰： 是臣愚意。臣知何物科法，见背后有节，便言应得杀人。 刘岱亦引罪，上乃赦之；敬则免官，以公领郡。
后与王俭俱即本号开府仪同三司。时徐孝嗣于崇礼门候俭，因嘲之曰： 今日可谓连璧。 俭曰： 不意老子遂与韩非同传。 人以告敬则，敬则欣然曰： 我南沙县吏，徼幸得细铠左右，逮风云以至于此。遂与王卫军同日拜三公，王敬则复何恨。 了无恨色。朝士以此多之。
十一年，授司空。敬则名位虽达，不以富贵自遇。初爲散辈使魏，于北馆种杨柳。后员外郎虞长曜北使还，敬则问： 我昔种杨柳树，今若大小？ 长曜曰： 虏中以爲甘棠。 武帝令群臣赋诗，敬则曰： 臣几落此奴度内。 上问之，敬则对曰： 臣若解书，不过作尚书都令史尔，那得今日。 敬则虽不大识书，而性甚警黠，临郡令省事读辞，下教判决，皆不失理。明帝辅政，密有废立意。隆昌元年，出敬则爲会稽太守，加都督。海陵王立，进位太尉。明帝即位，爲大司马，台使拜授日，雨大洪注，敬则文武皆失色。一客旁曰： 公由来如此，昔拜丹阳尹、吴兴时亦然。 敬则大悦曰： 我宿命应得雨。 乃引羽仪、备朝服、导引出听事拜受，意犹不自得，吐舌久之。帝既多杀害，敬则自以高、武旧臣，心怀忧惧。帝虽外厚其礼而内相疑备，数访问敬则饮食体干。闻其衰老，且以居内地，故得少安。后遣萧坦之将斋仗五百人行晋陵，敬则诸子在都，忧怖无计。上知之，问计于梁武帝，武帝曰： 敬则竖夫，易爲感，唯应锡以子女玉帛，厚其使人，如斯而已。 上纳之。吴人张思祖，敬则谋主也，爲府司马，频衔使。上僞倾意待之，以爲游击将军。遣敬则世子仲雄入东。仲雄善弹琴，江左有蔡邕焦尾琴在主衣库，上敕五日一给仲雄。仲雄在御前鼓琴，作懊侬曲，歌曰： 常叹负情侬，郎今果行许。 又曰： 君行不净心，那得恶人题。 帝愈猜愧。
永泰元年，帝疾屡经危殆，以张瑰爲平东将军、吴郡太守，置兵佐，密防敬则。内外传言当有处分。敬则闻之，窃曰： 东今有谁，只是欲平我耳。东亦何易可平,吾终不受金罂。 金罂谓鸩酒也。诸子怖惧，第五子幼隆遣正员将军徐岳以情告徐州行事谢朓爲计，若同者当往报敬则。朓执岳驰啓之。敬则城局参军徐庶家在京口，其子密以报庶，庶以告敬则五官王公林。公林，敬则族子也，常所委信。公林劝敬则急送啓赐儿死，单舟星夜还都。敬则曰： 若尔，诸郎要应有信，且忍一夕。 其夜，呼僚佐文武摴蒱赌钱，谓衆曰： 卿诸人欲令我作何计？ 莫敢先答。防合丁兴怀曰： 官只应作尔。 敬则不作声。明旦，召山阴令王询、台传御史锺离祖愿，敬则横刀跂坐，问询等发丁可得几人，库见有几钱物，询、祖愿对并乖旨，敬则怒，将出斩之。王公林又谏敬则曰： 官讵不更思？ 敬则唾其面，曰： 小子，我作事何关汝小子。 乃起兵，招集配衣，二三日便发。欲劫前中书令何胤还爲尚书令，长史王弄璋、司马张思祖止之曰： 何令高蹈，必不从，不从便应杀之。举大事先杀朝贤，事必不济。 乃率实甲万人过浙江，谓曰： 应须作檄。 思祖曰： 公今自还朝，何用作此？ 乃止。朝廷遣辅国将军前军司马左兴盛、直合将军马军主胡松三千余人，筑垒于曲阿长冈；尚书左仆射沈文秀爲持节、都督，屯湖头，备京口路。
敬则以旧将举事，百姓担篙荷锸随逐之十馀万衆。至武进陵口恸哭，乘肩舆而前。遇兴盛、山阳二柴，尽力攻之。官军不敌，欲退而围不开，各死战。胡松领马军突其后，白丁无器仗，皆惊散。敬则大叫索马，再上不得上，兴盛军容袁文旷斩之传首。
是时上疾已笃，敬则仓卒东起，朝廷震惧。东昏侯在东宫议欲叛，使人上屋望，见征虏亭失火，谓敬则至，急装欲走。有告敬则者，敬则曰： 檀公三十六策，走是上计，汝父子唯应急走耳。 盖讥檀道济避魏事也。
敬则之来，声势甚盛，凡十日而败。时年六十四。朝廷漆其首藏在武库，至梁天监元年，其故吏夏侯亶表请收葬，许之。
陈显达，南彭城彭城人也。仕宋以军功封彭泽县子，位羽林监、濮阳太守，隶齐高帝讨桂阳贼于新亭垒。刘勉大桁败，贼进杜姥宅。及休范死，显达出杜姥宅，大战于宣阳津阳门，大破贼，矢中左目而镞不出。地黄村潘妪善禁，先以钉钉柱，妪禹步作气，钉即出，乃禁显达目中镞出之。事平，封丰城侯，再迁平越中郎将、广州刺史，加都督。
沈攸之事起，显达遣军援台，长史到遁、司马诸葛导劝显达保境蓄衆，密通彼此。显达于坐手斩之，遣表疏归心齐高帝。帝即位，拜护军将军。后御膳不宰牲，显达上熊蒸一盘，上即以充饭。后拜都督、益州刺史。
武帝即位，进号镇西将军。益部山险，多不宾服。大度村獠，前刺史不能制，显达遣使责其租赕。獠帅曰： 两眼刺史尚不敢调我。 遂杀其使。显达分部将吏，声将出猎，夜往袭之，男女无少长皆斩之。自此山夷震服。
永明二年，征爲侍中、护军将军。显达累任在外，经高帝之忧。及见武帝，流涕悲咽，上亦泣，心甚嘉之。八年，爲征南大将军、江州刺史。
显达谦厚有智计，自以人微位重，每迁官常有愧惧之色。子十馀人，诫之曰： 我本意不及此，汝等勿以富贵陵人。 家既豪富，诸子与王敬则诸儿并精车牛，丽服饰。当世快牛称陈世子青、王三郎乌、吕文显折角、江瞿昙白鼻，而皆集陈舍。显达知此不悦。及子休尚爲郢府主簿，过九江拜别。显达曰： 凡奢侈者鲜有不败，麈尾蝇拂是王、谢家物，汝不须捉此自逐。 即取于前烧除之。其静退如此。
豫废郁林之勋，延兴元年，爲司空，进爵爲公。明帝即位，进太尉，封鄱阳郡公。加兵二百人，给油络车。后以太尉封鄱阳郡公，爲三公事，而职典连率，人以爲格外三公。上欲悉除高、武子孙，上微言问显达，答曰： 此等岂足介虑。 上乃止。
显达建武世心怀不安，深自贬退，车乘朽败，导从卤簿皆用羸小。侍宴，酒后啓上借枕，帝令与之。显达抚枕曰： 臣年已老，富贵已足，唯少枕枕死，特就陛下乞之。 上失色曰： 公醉矣。 以年老告退，不许。
永泰元年，乃遣显达北侵。永元元年，显达督平北将军崔慧景衆军四万围南乡界马圈城，去襄阳三百里。攻之四十日，魏军食尽，噉死人肉及树皮。周边急，魏军突走。显达入据其城，遣军主庄丘黑进取南乡县。魏孝文帝自领十余万骑奄至，军主崔恭祖、胡松以乌布幔盛显达，数人担之，出汮水口，台军缘道奔退，死者三万余人。显达素有威名，着于外境，至是大损丧焉。御史中丞范岫奏免显达官，又表解职，并不许。以爲江州刺史，镇盆城。初，王敬则事起，始安王遥光啓明帝虑显达爲变，欲追军还，事平乃寝。显达亦怀危怖。及东昏立，弥不乐还都，得此授甚喜。寻加领征南大将军，给三望车。显达闻都下大相杀戮，徐孝嗣等皆死，传闻当遣兵袭江州。显达惧祸，十一月十五日举兵，欲直袭建邺，以掩不备，又遥指郢州刺史建安王宝寅爲主。朝廷遣后军将军胡松等据梁山，显达率衆数千人发寻阳，与松战于采石，大破之，都下震恐。十二月，潜军度取石头北上袭城，宫掖大骇，闭门守备。显达马睄从步军数百人，于西州前与台军战，再合大胜，绡折，手犹杀十馀人。官军继至，显达不能抗，退走至西州后乌榜村。骑官赵潭注绡刺落马，斩之篱侧，血涌湔篱，似淳于伯之被刑。时年七十三。
显达在江州遇疾，不疗之而差，意甚不悦。是时连冬大雪，枭首朱雀而雪不集，诸子皆伏诛。
张敬儿，南阳冠军人也。父丑，爲郡将军，官至节府参军。敬儿年少便弓马、有胆气，好射猛兽，发无不中。南阳新野风俗出骑射，而敬儿尤多膂力。稍官至宁蛮行参军，随郡人刘胡伐襄阳诸山蛮，深入险阻，所向皆破。又击胡阳蛮，官军引退，敬儿单马在后，贼不能抗。
山阳王休佑镇寿阳，求善骑射士，敬儿及襄阳俞湛应选。敬儿善事人，遂见宠，爲长兼行参军。泰始初，随府转骠骑参军，署中兵，领军讨义嘉贼，与刘胡相拒于鹊尾洲，啓明帝乞本郡。事平，除南阳太守。
敬儿之爲襄阳府将也，家贫，每休假辄佣赁自给。尝爲城东吴泰家担水，通泰所爱婢。事发，将被泰杀，逃卖棺材中，以盖加上，乃免。及在鹊尾洲，啓明帝云： 泰以丝助雍州刺史袁顗爲弩弦，党同爲逆，若事平之日，乞其家财。 帝许之。至是收籍吴氏，唯家人裸身得出，僮役财货直数千万，敬儿皆有之。先所通婢，即以爲妾。
后爲越骑校尉，桂阳王事起，隶齐高帝顿新亭。贼矢石既交，休范白服乘舆劳楼下。敬儿与黄回白高帝求诈降以取之。高帝曰： 卿若办事，当以本州相赏。 敬儿相与出城南，放仗走，大呼称降。休范喜，召至舆侧。回阳致高帝密意，休范信之。回目敬儿，敬儿夺取休范防身刀斩之，其左右百人皆散。敬儿持首归新亭。除骁骑将军，加辅国将军。高帝置酒谓敬儿曰： 非卿之功无今日。 
高帝以敬儿人位既轻，不欲使便爲襄阳重镇。敬儿求之不已，乃微动高帝曰： 沈攸之在荆州，公知其欲何所作，不出敬儿以防之，恐非公之利也。 帝笑而无言，乃除雍州刺史，加都督，封襄阳县侯。部伍泊沔口，敬儿乘舴艋过江，诣晋熙王燮。中江遇风船覆，左右丁壮者各泅水走，余二小史没船下求敬儿救，敬儿两掖挟之，随船仰得在水上，如此翻覆行数十里，方得迎接。失所持节，更给之。
至镇，厚结攸之，得其事迹，密白高帝，终无二心。又与攸之司马刘攘兵情款。及苍梧废，敬儿疑攸之当因此起兵，密问攘兵，攘兵无所言，寄敬儿马镫一只。敬儿乃爲备。
升明元年冬，攸之反，遣使报敬儿。劳接周至，爲设食讫，列仗于听事前斩之。集部曲。侦攸之下，当袭江陵。敬儿告变使至，高帝大喜，进号镇军将军，改督。
攸之至郢城败走，其子元琰与兼长史江乂、别驾傅宣等还江陵。敬儿军至白水，元琰闻城外鹤唳，谓是叫声，恐惧欲走。其夜，乂、宣开门出奔，城溃，元琰奔宠洲见杀。敬儿至江陵，诛攸之亲党，没入其财物数千万，善者悉以入私，送台者百不一焉。攸之于汤渚村自经死，居人送首荆州。敬儿使楯擎之，盖以青伞，徇诸市郭，乃送建邺。进爵爲公。
敬儿在雍州贪残，人间一物堪用，莫不夺取。于襄阳城西起宅，聚物货，宅大小殆侔襄阳。又欲移羊叔子堕泪碑，于其处置台。纲纪谏曰： 此羊太傅遗德，不宜迁动。 敬儿曰： 太傅是谁，我不识。 
及齐受禅，转侍中、中军将军，迁散骑常侍、车骑将军，置佐史。高帝崩，遗诏加开府仪同三司。于家窃泣曰： 官家大老天子可惜，太子年少，向我所不及也。 及拜，王敬则戏之，呼爲褚彦回。敬儿曰： 我马上所得，终不能作华林合勋也。 敬则甚恨焉。
初，敬儿微时，有妻毛氏，生子道门，而乡里尚氏女有色貌，敬儿悦之，遂弃毛氏而纳尚氏爲室。及居三司，尚氏犹居襄阳宅。虑不复外出，乃迎家口悉下至都，啓武帝，不蒙劳问。敬儿心自疑。及垣崇祖死，愈恐惧。性好卜术，信梦尤甚，初征荆州，每见诸将帅，不遑有馀计，唯叙梦云： 未贵时，梦居村中，社树欻高数十丈。及在雍州，又梦社树直上至天。 以此诱说部曲，自云贵不可言。由是不自测量，无知。又使于乡里爲谣言，使小儿辈歌曰： 天子在何处？宅在赤谷口，天子是阿谁？非猪如是狗。 敬儿家在冠军，宅前有地名赤谷。既得开府，又望班剑，语人曰： 我车边犹少班兰物。 
敬儿长自荒远，少习武事，既从容都下，又四方宁靖，益不得志。其妻尚氏亦曰： 吾昔梦一手热如火，而君得南阳郡；元徽中，梦一髀热如火，君得本州；建元中，梦半体热，寻得开府；今复举体热矣。 以告所亲，言其妻初梦次梦，又言 今举体热矣 。阉人闻其言说之,事达武帝。敬儿又遣使与蛮中交关，武帝疑有异志，永明元年，敕朝臣华林八关斋，于坐收敬儿。初，左右雷仲显常以盈满诫敬儿，不能从，至是知有变，抱敬儿泣，敬儿脱冠貂投地曰： 用此物误我。 及子道门、道畅、道休并伏诛，少子道庆见宥。后数年，上与豫章王嶷三日曲水内宴，舴艋船流至御坐前覆没，上由是言及敬儿，悔杀之。
敬儿始不识书，及爲方伯，乃习学读孝经、论语。初征爲护军，乃潜于密室中屏人学揖让答对，空中俯仰，妾侍窃窥笑焉。将拜三司，谓其妻嫂曰： 我拜后府开黄合。 因口自爲鼓声。初得鼓吹，羞便奏之。又于新林慈姥庙爲妾祈子祝神，口自称三公，其鄙俚如此。
始其母于田中卧，梦犬子有角舐之，已而有娠而生敬儿，故初名苟儿。又生一子，因苟儿之名复名猪儿。宋明帝嫌苟儿名鄙，改爲敬儿，故猪儿亦改爲恭儿，位正员郎，谢病归本县，常居上保村，不肯出仕，与居人不异。与敬儿爱友甚笃。及闻敬儿败，走入蛮。后首出，原其罪。
崔慧景字君山，清河东武城人也。祖构，奉朝请。父系之，州别驾。
慧景少有志业，仕宋爲长水校尉。齐高帝在淮阴，慧景与宗人祖思同时自结。及高帝受禅，封乐安县子，爲都督、梁南秦二州刺史。永明四年，爲司州刺史。母丧，诏起复本任。慧景每罢州，辄倾资献奉，动数百万。武帝以此嘉之。十年，爲都督、豫州刺史。
郁林即位，慧景以少主新立，密与魏通，朝廷疑之。明帝辅政，遣梁武帝至寿春安慰之。慧景密啓送诚劝进。建武四年，爲度支尚书，领太子左率。
东昏即位，爲护军。时辅国将军徐世标专权号令，慧景备员而已。帝既诛戮将相，旧臣皆尽，慧景自以年宿位重，转不自安。及裴叔业以寿阳降魏，即授慧景平西将军，假节、侍中、护军如故。率军水路征寿阳。军顿白下将发，帝长围屏除，出琅邪城送之。帝戎服坐楼上，召慧景骑进围内，无一人自随，裁交数言，拜辞而去。慧景出至白下甚喜，曰： 颈非复小竖等所折也。 子觉爲直合将军，慧景密与之期。
时江夏王宝玄镇京口，闻慧景北行，遣左右余文兴说之曰： 朝廷任用群小，猜害忠贤，江、刘、徐、沈，君之所见，身虽鲁、卫，亦不知灭亡何时。君今段之举，有功亦死，无功亦死，欲何求所免。机不可失，今拥强兵，北取广陵，收吴、楚劲卒；身举州以相应，取大功如反掌耳。 慧景常不自安，闻言回应。
于时庐陵王长史萧寅、司马崔恭祖守广陵城，慧景以宝玄事告恭祖。恭祖先无宿契，口虽相和，心实不同。还以事告寅，共爲闭城计。寅心谓恭祖与慧景同，谓曰： 废昏立明，人情所乐，宁可违拒。 恭祖犹执不同。俄而慧景至，恭祖闭门不敢出。慧景知其异己，泣数行而去。
中兵参军张庆延、明岩卿等劝慧景袭取广陵，及密遣军主刘灵运间行突入。慧景俄系至，遂据其城。子觉至，仍使领兵袭京口。宝玄本谓大军并来，及见人少，极失所望，拒觉，击走之。恭祖及觉精兵八千济江。恭祖心本不同反，至蒜山，欲斩觉以军降京口，事既不果而止。
觉等军器精严，柳憕、沈佚之等谓宝玄曰： 崔护军威名既重，乃诚可见，既已唇齿，忽中道立异。彼以乐归之衆，乱江而济，谁能拒之。 于是登北固楼，并千蜡烛爲烽火，举以应觉。帝闻变，以右卫将军左兴盛假节、督都下水陆衆军。慧景停二日，便率大衆一时俱济江，趣京口，宝玄仍以觉爲前锋，恭祖次之，慧景领大都督爲衆军节度。东府、石头、白下、新亭诸城皆溃，左兴盛走，不得入宫，逃淮渚荻船中，慧景禽杀之。慧景称宣德皇后令，废帝爲吴王。
时柳憕别推宝玄，恭祖爲宝玄羽翼，不复承奉，慧景嫌之。巴陵王昭胄先逃人间，出投慧景，意更向之，故犹豫未知所立，此声颇泄。憕、恭祖始贰于慧景。又恭祖劝慧景射火箭烧北掖楼，慧景以大事垂定，后若更造，费用功多，不从其计。性好谈义，兼解佛理，顿法轮寺，对客高谈，恭祖深怀怨望。
先是，卫尉萧懿爲豫州刺史，自历阳步道征寿阳，帝遣密使告之。懿率军主胡松、李居士等自采石济岸，顿越城举火，台城中鼓叫称庆。恭祖先劝慧景遣二千人断西岸军，令不得度，慧景以城旦夕降，外救自然应散，不许。恭祖请击义师，又不许。乃遣子觉将精甲数千人度南岸，义师昧旦进战，觉大败。慧景人情离沮。
恭祖顿军兴皇寺，于东宫掠得女妓，觉来逼夺，由是忿恨。其夜，崔恭祖与骁将刘灵运诣城降。慧景乃将腹心数人潜去，欲北度江，城北诸军不知，犹爲拒战。城内出荡，杀数百人，慧景馀衆皆奔。
慧景围城凡十二日，军旅散在都下，不爲营垒。及走，衆于道稍散，单马至蟹浦，投渔人太叔荣之。荣之故爲慧景门人，时爲蟹浦戍，谓之曰： 吾以乐赐汝，汝爲吾觅酒。 既而爲荣之所斩，以头内鱿篮中担送都。
恭祖者，慧景宗人，骁果便马韒，气力绝人，频经军阵。讨王敬则，与左兴盛军容袁文旷争敬则首，诉明帝曰： 恭祖秃马绛衫，手刺倒敬则，故文旷得斩其首。以死易勋而见枉夺。若失此勋，要当刺杀左兴盛。 帝以其勇健，谓兴盛曰： 何容令恭祖与文旷争功。 慧景平后，恭祖系尚方，少时杀之。觉亡命爲道人，见执伏法。
觉弟偃，年十八便身长八尺，博涉书记，善虫篆，爲始安内史，藏窜得免。和帝西台立，以爲甯朔将军。中兴元年，诣公车尚书申冤，言多指斥，寻下狱死。
先是，东阳女子娄逞变服诈爲丈夫，粗知围棋，解文义，遍游公卿，仕至扬州议曹从事。事发，明帝驱令还东。逞始作妇人服而去，叹曰： 如此之伎，还爲老妪，岂不惜哉。 此人妖也。阴而欲爲阳，事不果故泄，敬则、遥光、显达、慧景之应也。旧史裴叔业有传，事终于魏，今略之云。
论曰：光武功臣所以能终身名者，岂唯不任职事，亦以继奉章、明，心存正嫡。王、陈拔迹奋飞，则建元、永明之运，身极鼎将，则建武、永明之朝。勋非往时，位踰昔等，礼授虽重，情分不交。加以主猜政乱，危亡虑及，举手扞头，人思自免。干戈既用，诚沦犯上之迹，敌国起于同舟，况又疏于此也。敬儿挟震主之勇，当鸟尽之运，内惑邪梦，迹涉觊觎，其至歼亡，亦其理也。慧景以乱济乱，能无及乎。
