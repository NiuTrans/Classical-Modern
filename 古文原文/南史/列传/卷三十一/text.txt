张裕
茂度仕爲宋武帝太尉主簿、扬州中从事，累迁别驾。武帝西伐刘毅，北伐关洛，皆居守留任州事。出爲都督、广州刺史、平越中郎将，绥静百越，岭外安之。
元嘉元年，爲侍中、都督、益州刺史。帝讨荆州刺史谢晦，诏益州遣军袭江陵。晦平，西军始至白帝。茂度与晦素善，议者疑其出军迟留。弟邵时爲湘州刺史，起兵应大驾。上以邵诚节，故不加罪。累迁太常，以脚疾出爲义兴太守。上从容谓曰： 勿以西蜀介怀。 对曰： 臣不遭陛下之明，墓木拱矣。 
后爲都官尚书，以疾就拜光禄大夫，加金章紫绶。茂度内足于财，自绝人事，经始本县之华山爲居止。优游野泽，如此者七年。十八年，除会稽太守。素有吏能，职事甚理。卒于官，諡曰恭子。
子演，位太子中舍人。演四弟镜、永、辩、岱俱知名，时谓之张氏五龙。
镜少与光禄大夫顔延之邻居，顔谈义饮酒，喧呼不绝，而镜静默无言声。后镜与客谈，延之从篱边闻之，取胡床坐听，辞义清玄。延之心服，谓客曰： 彼有人焉。 由是不复酣叫。仕至新安太守。演、镜兄弟中名最高，馀并不及。
初，裕曾祖澄当葬父，郭璞爲占墓地，曰： 葬某处，年过百岁，位至三司，而子孙不蕃。某处年几减半，位裁卿校，而累世贵显。 澄乃葬其劣处。位光禄，年六十四而亡，其子孙遂昌云。
永字景云，初爲郡主簿，累迁尚书中兵郎。先是尚书中条制繁杂，元嘉十八年，欲加修撰，徙永爲删定郎，掌其任。二十二年，除建康令，所居皆有称绩。又除广陵王诞北中郎录事参军。永涉猎书史，能爲文章，善隶书，骑射杂艺，触类兼善。又有巧思，益爲文帝所知。纸墨皆自营造，上每得永表啓，辄执玩咨嗟，自叹供御者了不及也。二十三年，造华林园、玄武湖，并使永监统。凡所制置，皆受则于永。永既有才能，每尽心力，文帝谓堪爲将。二十九年，以永爲扬威将军、冀州刺史，加都督。督王玄谟、申坦等诸将经略河南，进攻碻磝，累旬不拔，爲魏军所杀甚衆。永即夜撤围退军，不报告诸将，衆军惊扰，爲魏所乘，死败涂地。永及申坦并爲统府抚军将军萧思话所收，系于历城狱。文帝以屡征无功，诸将不可任，诏责永等与思话。又与江夏王义恭书曰： 早知诸将辈如此，恨不以白刃驱之，今者悔何所及。 
三十年，元凶弑立，起永爲青州刺史。及司空南谯王义宣起义，又改永爲冀州刺史，加都督。永遣司马崔勋之、中兵参军刘宣则二军驰赴国难。时萧思话在彭城，义宣虑二人不相谐缉，与思话书，劝与永坦怀。又使永从兄长史张畅与永书勖之，使远慕廉、蔺在公之德，近效平、勃亡私之美。事平，召爲江夏王义恭大司马从事中郎，领中兵。
孝武孝建元年，臧质反，遣永辅武昌王浑镇京口。大明三年，累迁廷尉。上谓曰： 卿既与释之同姓，欲使天下复无冤人。 永晓音律，太极殿前钟声嘶，孝武尝以问永。永答锺有铜滓，乃扣锺求其处，凿而去之，声遂清越。
明帝即位，爲青冀二州刺史，监四州诸军事，统诸将讨徐州刺史薛安都，累战克捷。破薛索儿。又迁镇军将军，寻爲南兖州刺史，加都督。
时薛安都据彭城请降，而诚心不款。明帝遣永与沈攸之重兵迎之，加都督前锋诸军事，进军彭城。安都招引魏兵既至，永狼狈引军还，爲魏军追大败，复遇寒雪，士卒离散。永脚指断落，仅以身免，失其第四子。
三年，徙会稽太守，加都督，将军如故。以北行失律，固求自贬，降号左将军。永痛悼所失之子，有兼常哀，服制虽除，犹立灵座，饮食衣服，待之如生。每出行，常别具名车好马，号曰侍从。有军事，辄语左右报郎君知也。以破薛索儿功，封孝昌县侯。在会稽，宾客有谢方童、阮须、何达之等窃其权，赃货盈积。方童等坐赃下狱死，永又降号冠军将军。
废帝即位，爲右光禄大夫、侍中，领安成王师。出爲吴郡太守。元徽二年，爲征北将军、南兖州刺史，加都督。永少便驱驰，志在宣力，其爲将帅，能与士卒同甘苦。朝廷所给赐脯饩，必棋坐齐割，手自颁赐。年虽已老，志气未衰，优游闲任，意甚不乐。及有此授，喜悦非常，即日命驾还都。未之镇，遇桂阳王休范作乱，永率所领屯白下。休范至新亭，前锋攻南掖门，永遣人觇贼，既反，唱言台城陷，永衆溃，弃军还。以旧臣不加罪，止免官削爵。以愧发病卒。
岱字景山，州辟从事，累迁东迁令。时殷冲爲吴兴太守，谓人曰： 张东迁亲贫须养，所以栖迟下邑。然名器方显，终当大至。 
后爲司徒左西曹掾。母年八十，籍注未满，岱便去官，从实还养。有司以岱违制，将欲纠举。宋孝武曰： 观过可以知仁，不须案也。 
累迁山阴令，职事闲理。巴陵王休若爲北徐州，未亲政事，以岱爲冠军谘议参军，领彭城太守，行府、州、国事。后临海王爲征虏将军广州，豫章王爲车骑扬州，晋安王爲征虏南兖州，岱历爲三府谘议三王行事，与典签主帅共事，事举而情得。或谓岱曰： 主王既幼，执事多门，而每能缉和公私，云何致此？ 岱曰： 古人言，一心可以事百君。我爲政端平，待物以礼，悔吝之事，无由而及；明闇短长，更是才用多少耳。 
入爲黄门郎。新安王子鸾以盛宠爲南徐州，割吴郡属焉。高选佐史，孝武召岱谓曰： 卿美效夙着，兼资宦已多，今欲用卿爲子鸾别驾，总刺史之任，无谓小屈，终当大申也。 帝崩，累迁吏部郎。泰始末，爲吴兴太守。元徽中，爲益州刺史，加都督。数年，益土安其政。
累迁吏部尚书。王俭爲吏部郎，时专断曹事，岱每相违执。及俭爲宰相，以此颇不相善。
兄子瑰、弟恕诛吴郡太守刘遐，齐高帝欲以恕爲晋陵郡。岱曰： 恕未闲从政，美锦不宜滥裁。 高帝曰： 恕爲人我所悉，其又与瑰同勋，自应有赏。 岱曰： 若以家贫赐禄，此所不论；语功推事，臣门之耻。 加散骑常侍。
建元元年，中诏序朝臣，欲以右仆射拟岱。褚彦回谓得此过优，若别有忠诚，特宜升引者，别是一理。 诏更量。
出爲吴郡太守。高帝知岱历任清直，至郡未几，手敕曰： 大郡任重，乃未欲回换，但总戎务殷，宜须望实。今用卿爲护军。加给事中。 岱拜竟，诏以家爲府。武
帝即位，复爲吴兴太守。岱晚节在吴兴，更以宽恕着名。迁南兖州刺史，未拜卒。
岱初作遗命，分张家财，封置箱中，家业张减，随复改易，如此十数年。諡曰贞子。
绪字思曼，岱兄子也。父演，宋太子中舍人。绪少知名，清简寡欲，从伯敷及叔父镜、从叔畅并贵异之。镜比之乐广，敷云 是我辈人 。畅言于孝武帝，用爲尚书仓部郎。都令史谘详郡县米事，绪萧然直视，不以经怀。宋明帝每见绪，辄叹其清淡。
转太子中庶子、本州大中正，迁司徒左长史。吏部尚书袁粲言于帝曰： 臣观张绪有正始遗风，宜爲宫职。 复转中庶子。后爲侍中，迁吏部郎，参掌大选。元徽初，东宫官罢，选曹拟舍人王俭爲格外记室。绪以俭人地兼美，宜转秘书丞。从之。绪又迁侍中，尝私谓客曰： 一生不解作诺。 有以告袁粲、褚彦回者，由是出爲吴郡太守，绪初不知也。
升明二年，自祠部尚书爲齐高帝太傅长史。建元元年，爲中书令。绪善谈玄，深见敬异。仆射王俭尝云： 绪过江所未有，北士可求之耳。不知陈仲弓、黄叔度能过之不？ 
驾幸庄严寺听僧达道人讲维摩,坐远不闻绪言,上难移绪，乃迁僧达以近之。时帝欲用绪爲右仆射，以问王俭。俭曰： 绪少有清望，诚美选也。南士由来少居此职。 褚彦回曰： 俭少年或未忆耳，江左用陆玩、顾和，皆南人也。 俭曰： 晋氏衰政，不可爲则。 先是绪诸子皆轻侠,中子充少时又不护细行，俭又以爲言，乃止。
及立国学，以绪爲太常卿，领国子祭酒，以王延之代绪爲中书令。何点叹曰： 晋以子敬、季琰爲此职，今以王延之、张绪爲之，可谓清官。后接之者，实爲未易。 绪长于周易，言精理奥，见宗一时。常云 何平叔不解易中七事 。
武帝即位，转吏部尚书，祭酒如故。永明二年，领南郡王师，加给事中。三年，转太子詹事，师、给事如故。绪每朝见，武帝目送之，谓王俭曰： 绪以位尊我，我以德贵绪。 迁散骑常侍、金紫光禄大夫，师如故，给亲信二十人。
复领中正。长沙王晃属选用吴郡闻人邕爲州议曹，绪以资籍不当，执不许。晃遗书于绪固请之，绪正色谓晃信曰： 此是身家州乡，殿下何得见逼。 乃止。
绪吐纳风流，听者皆忘饥疲，见者肃然如在宗庙。虽终日与居，莫能测焉。刘悛之爲益州，献蜀柳数株，枝条甚长，状若丝缕。时旧宫芳林苑始成，武帝以植于太昌灵和殿前，常赏玩咨嗟，曰： 此杨柳风流可爱，似张绪当年时。 其见赏爱如此。王俭爲尚书令、丹阳尹，时诸令史来问讯，有一令史善俯仰，进止可观。俭赏异之，问曰： 经与谁共事？ 答云： 十余岁在张令门下。 俭目送之。时尹丞殷存至在坐，曰： 是康成门人也。 
七年，竟陵王子良领国子祭酒，武帝敕王晏曰： 吾欲令司徒辞祭酒以授张绪，物议以爲如何？ 子良竟不拜，以绪领国子祭酒。
绪口不言利，有财辄散之。清谈端坐，或竟日无食。门生见绪饥，爲之办餐，然未尝求也。
死之日，无宅以殡，遗命 凶事不设柳翣，止以芦葭。车需车引柩，灵上置杯水香火，不设祭 。从弟融敬绪，事之如亲兄。齎酒于绪灵前酌饮恸哭曰： 阿兄风流顿尽。 追赠散骑常侍、特进、光禄大夫，諡简子。
子完，宋后废帝时爲正员郎，险行见宠，坐废锢。完弟允，永明中安西功曹，淫通杀人伏法。允兄充知名。
充字延符，少好逸游。绪尝告归至吴，始入西郭，逢充猎，右臂鹰，左牵狗。遇绪船至，便放絏脱鞋拜于水次。绪曰： 一身两役，无乃劳乎。 充跪曰： 充闻三十而立，今充二十九矣，请至来岁。 绪曰： 过而能改，顔氏子有焉。 及明年便修改，多所该通，尤明老、易，能清言。与从叔稷俱有令誉。
历尚书殿中郎、武陵王友。时尚书令王俭当朝用事，齐武帝皆取决焉。俭方聚亲宾，充縠巾葛帔，至便求酒，言论放逸，一坐尽倾。及闻武帝欲以绪爲尚书仆射，俭执不可。充以爲愠，与俭书曰：
顷日路长，霖霞韬晦，叙暑未平，想无亏摄。充幸以渔钓之闲，鎌采之暇，时复引轴以自娱，逍遥乎前史。从横万古，动默之路多端，纷纶百年，升降之涂不一。故金刚水柔，性之别也；圆行方止，器之异也。善御性者，不违金水之质；善爲器者，不易方圆之用。充生平少偶，不以利欲干怀，三十六年，差得以栖贫自澹。介然之志，峭耸霜崖，确乎之情，峰横海岸。至如彯缨天阁，既谢廊庙之华，缀组云台，终愧衣冠之秀。实由气岸疏凝，情涂狷隔。独师怀抱，不见许于俗人，孤秀神崖，每邅回于在世。长群鱼鸟，毕景松阿。虽复玉没于访珪之辰，桂掩于搜芳之日，泛滥于渔父之游，偃息于卜居之会，如此而已，充何识哉。
若夫惊岩罩日，吐海逢天，竦石崩寻，分危落仞。桂兰绮靡，丛杂于山幽，松柏阴森，相缭于涧侧。元卿于是乎不归，伯休亦以兹长往。至于飞竿钓渚，濯足沧洲，独浪烟霞，高卧风月，悠悠琴酒，岫远谁来，灼灼文言，空拟方寸。不觉郁然千里，路隔江川，每至西风，何尝不叹。丈人岁路未强，学优而仕，道佐苍生，功横海望，可谓德盛当时，孤松独秀者也。而茂陵之彦，望冠盖而长怀，渭川之甿，伫簪裾而竦叹，得无惜乎。充昆西百姓，岱表一人，蚕而衣，耕而食。不能事王侯，觅知己，造时人，骋游说。容与于屠博之间，其欢甚矣。然举世皆谓充爲狂，充亦何能与诸君道之哉。是以披闻见，扫心胸，述平生，论语默。所可通梦交魂、推襟送抱者，唯丈人而已。阙廷敻阻，书罢莫因，傥遇樵夫，妄尘执事。俭以爲脱略，弗之重，仍以书示绪，绪杖之一百。又爲御史中丞到撝所奏，免官禁锢。沈约见其书，叹曰： 充始爲之败，终爲之成。 久之，爲司徒谘议参军，与琅邪王思远、同郡陆慧晓等并爲司徒竟陵王宾客。累迁义兴太守，爲政清静，吏人便之。后爲侍中。梁武帝兵至建邺，东昏逢杀，百官集西锺下，召充，充不至。武帝霸府建，以充爲大司马谘议参军。天监初，历太常卿、吏部尚书，居选以平允称。再迁散骑常侍、国子祭酒。登堂讲说，皇太子以下皆至。时王侯多在学，执经以拜，充朝服而立，不敢当。再迁尚书仆射。顷之，出爲吴郡太守。下车恤贫老，故旧莫不忻悦。卒于吴郡，諡曰穆子。子最嗣。
瑰字祖逸，宋征北将军、南兖州刺史永之子也。仕宋，累迁桂阳内史。不欲前兄玮处禄，自免不拜。后爲司徒右长史，通直散骑常侍，骁骑将军。
初，瑰父永拒桂阳王休范于白下，败绩，阮佃夫等欲加罪，齐高帝固申明之，瑰由此感恩自结。后遭父母丧，还吴持服。升明元年，刘彦节有异图，弟遐爲吴郡，潜相影响。高帝密遣殿中将军卞白龙令瑰取遐。诸张世有豪气，瑰宅中常有父时旧部曲数百。遐召瑰委以军事，瑰僞受命，与叔恕领兵十八人入郡斩之，郡内莫敢动。事捷，高帝以告左军张冲。冲曰： 瑰以百口一掷，出手得卢矣。 即授吴郡太守，锡以嘉名，封义城县侯。从弟融闻之，与瑰书曰： 吴郡何晚，何须王反，闻之嗟惊，乃是阿兄。 郡人顾暠、陆闲并少年未知名，瑰并引爲纲纪，后并立名，世以爲知人。
齐建元元年，改封平都侯，迁侍中，与侍中沈文季俱在门下。高帝常谓曰： 卿虽我臣，我亲卿不异赜、嶷等。 文季每还直，器物若迁；瑰止朝服而已。时集书每兼门下，东省实多清贫，有不识瑰者，常呼爲散骑。
出爲吴兴太守。瑰以既有国秩，不取郡奉。高帝敕上库别藏其奉，以表其清。
武帝即位，爲甯蛮校尉、雍州刺史，加都督。征拜左户尚书，加右军将军。还后，安陆王纡临雍州，行部登蔓山，有野老来乞。纡问： 何不事産而行乞邪？ 答曰： 张使君临州理物，百姓家得相保。后人政严，故至行乞。 纡由是深加嗟赏。
后拜太常，自谓闲职，辄归家。武帝曰： 卿辈未富贵，谓人不与；既富贵，那复欲委去。 瑰曰： 陛下御臣等若养马，无事就闲厩，有事复牵来。 帝犹怒，遂以爲散骑常侍、光禄大夫。
郁林之废，朝臣到宫门参承明帝。瑰托脚疾不至。海陵立，明帝疑外藩起兵，以瑰镇石头，督衆军事。瑰见朝廷多难，遂恒卧疾。
建武末，屡啓求还吴，见许。居室豪富，伎妾盈房。或者讥其衰暮畜伎。瑰曰： 我少好音律，老而方解。平生嗜欲，无复一存，唯未能遣此耳。 
明帝疾甚，防疑大司马王敬则，授瑰平东将军、吴郡太守，以爲之备。及敬则反，瑰遣兵迎拒于松江。闻敬则军鼓声，一时散走。瑰弃郡逃人间，事平乃还郡，爲有司奏，免官削爵。永元初，爲光禄大夫。三年，梁武帝起兵，东昏假瑰节，戍石头，寻弃城还宫。梁天监元年，拜给事中、右光禄大夫，以脚疾拜于家。四年卒。
瑰有子十二人，常云 中应有好者 。子率知名。
率字士简，性宽雅。十二能属文，常日限爲诗一篇，或数日不作，则追补之，稍进作赋颂，至年十六，向作二千馀首。有虞讷者见而诋之，率乃一旦焚毁，更爲诗示焉，托云沈约。讷便句句嗟称，无字不善。率曰： 此吾作也。 讷惭而退。时陆少玄家有父澄书万馀卷，率与少玄善，遂通书籍，尽读其书。
建武三年，举秀才，除太子舍人，与同郡陆倕、陆厥幼相友狎。尝同载诣左卫将军沈约，遇任昉在焉。约谓昉曰： 此二子后进才秀，皆南金也，卿可识之。 由此与昉友。
梁天监中，爲司徒谢朏掾，直文德待诏省，敕使抄乙部书，又使撰古妇人事。使工书人琅邪王琛、吴郡范怀约等写给后宫。率取假东归，论者谓爲傲世，率惧，乃爲待诏赋奏之，甚见称赏。手敕答曰： 相如工而不敏，枚臯速而不工，卿可谓兼二子于金马矣。 又侍宴赋诗，武帝别赐率诗曰： 东南有才子，故能服官政，余虽惭古昔，得人今爲盛。 率奏诗往反六首。后引见于玉衡殿，谓曰： 卿东南物望，朕宿昔所闻。卿言宰相是何人，不从天下，不由地出。卿名家奇才，若复以礼律爲意，便是其人。秘书丞天下清官，东南望胄未有爲之者，今以相处，爲卿定名誉。 寻以爲秘书丞，掌集书诏策。
四年，禊饮华光殿，其日河南国献赤龙驹，能拜伏，善舞。诏率与到溉、周兴嗣爲赋，武帝以率及兴嗣爲工。
其年，父忧去职。有父时妓数十人，其善讴者有色貌，邑子仪曹郎顾珖之求娉，讴者不愿，遂出家爲尼。尝因斋会率宅，珖之乃飞书言与率奸。南司以事奏闻，武帝惜其才，寝其奏，然犹致时论。服阕，久之不仕。
七年，除中权建安王中记室参军，俄直寿光省，修丙丁部书抄。累迁晋安王宣惠谘议参军。率在府十年，恩礼甚笃。后爲扬州别驾。率虽历居职务，未尝留心簿领。及爲别驾奏事，武帝览牒问之，并无对，但答云： 事在牒中。 帝不悦。后历黄门侍郎。出爲新安太守，丁所生母忧卒。
率嗜酒不事，于家务尤忘怀。在新安遣家僮载米三千石还宅，及至遂耗太半。率问其故，答曰： 雀鼠耗。 率笑而言曰： 壮哉雀鼠。 竟不研问。自少属文，七略及艺文志所载诗赋，今亡其文者，并补作之。所着文衡十五卷，文集四十卷行于世。子长公。率弟盾。
盾字士宣，以谨重称。爲无锡令，遇劫，问劫何须，劫以刀斫其颊，盾曰： 咄，咄，不易。 馀无所言。于是生资皆尽，不以介怀。爲湘东王记室，出监富阳令。廓然独处，无所用心。身死之日，家无遗财，唯有文集并书千馀卷，酒米数瓮而已。稷字公乔，瑰弟也。幼有孝性，所生母刘无宠，遘疾。时稷年十一，侍养衣不解带，每剧则累夜不寝。及终，毁瘠过人，杖而后起。见年辈幼童，辄哽咽泣泪，州里谓之淳孝。
长兄玮善弹筝，稷以刘氏先执此伎，闻玮爲清调，便悲感顿绝，遂终身不听之。
性疏率，朗悟有才略，起家着作佐郎，不拜。父永及嫡母丘相继殂，六年庐于墓侧。齐永明中，爲豫章王嶷主簿，与彭城刘绘俱见礼接，未尝被呼名，每呼爲刘四、张五。以贫求爲剡令，略不视事，多爲小山游。会山贼唐宇之作乱，稷率厉部人保全县境。
所生母刘先假葬琅邪黄山，建武中改申葬礼，赙助委积。于时虽不拒绝，事毕随以还之。自幼及长，数十年中，常设刘氏神座。出告反面，如事生焉。
历给事中黄门侍郎，新兴、永甯二郡太守。郡犯私讳，改永宁爲长宁。永元末，爲侍中，宿卫宫城。梁武师至，兼卫尉江淹出奔，稷兼卫尉卿，副王莹都督城内诸军事。时东昏淫虐，北徐州刺史王珍国就稷谋，乃使直合张齐行弑于含德殿。稷乃召右仆射王亮等列坐殿前西锺下，议遣国子博士范云、中书舍人裴长穆等使石头城诣武帝，以稷爲侍中、左卫将军，迁大司马左司马。
梁朝建，爲散骑常侍，中书令。及上即位，封江安县子，位领军将军。武帝尝于乐寿殿内宴，稷醉后言多怨辞形于色。帝时亦酣，谓曰： 卿兄杀郡守，弟杀其君，袖提帝首，衣染天血，如卿兄弟，有何名称。 稷曰： 臣乃无名称，至于陛下不得言无勋。东昏暴虐，义师亦来伐之，岂在臣而已。 帝埒其须曰： 张公可畏人。 中丞陆杲弹稷云： 领军张稷，门无忠贞，官必险达，杀君害主，业以爲常。 武帝留中竟不问。
累迁尚书左仆射。帝将幸稷宅，以盛暑留幸仆射省。旧临幸供具，皆酬太官馔直。帝以稷清贫，手诏不受。宋时孝武帝经造张永，至稷三世，并降万乘，论者荣之。
稷虽居朝右，每惭口实，乃名其子伊字怀尹，霍字希光，畯字农人。同字不见，见字不同，以旌其志。既惧且恨，乃求出，许之。出爲青冀二州刺史，不得志，常闭合读佛经。禁防宽弛，僚吏颇致侵扰。州人徐道角等夜袭州城，乃害之。有司奏削爵土。
稷性明烈，善与人交，历官无畜聚，奉禄皆颁之亲故，家无馀财。爲吴兴太守，下车存问遗老，引其子孙置之右职，政称宽恕。
初去郡就仆射征，道由吴，乡人候稷者满水陆。稷单装径还都下，人莫之识，其率素如此。
稷长女楚媛适会稽孔氏，无子归宗，至逢稷见害，女以身蔽刃，先父卒。
稷与族兄充、融、卷俱知名，时目云充、融、卷、稷爲四张。卷字令远，少以和理着称，能清言，位都官尚书，天监初卒。
稷子嵊。
嵊字四山。稷初爲剡令，至嵊亭生之，因名嵊，字四山。少敦孝行，年三十馀，犹斑衣受稷杖，动至数百，收泪欢然。方雅有志操，能清言，感家祸，终身蔬食布衣，手不执刀刃，不听音乐。弟淮言气不伦，嵊垂泣训诱。
起家秘书郎，累迁镇南湘东王长史、寻阳太守。王暇日玄言，因爲之筮，得节卦，谓嵊曰： 卿后当东入爲郡，恐不得终其天年。 嵊曰： 贵得其所耳。 时伏挺在坐，曰： 君王可畏人也。 
还爲太府卿，吴兴太守。侯景围建邺，遣弟伊率郡兵赴援。城陷，御史中丞沈浚违难东归，嵊往见之，谓曰： 贼臣凭陵，人臣效命之日，今欲收集兵刃，保据贵乡，虽复万死，诚亦无恨。 浚固劝嵊举义。时邵陵王纶东奔至钱唐，闻之，遣前舍人陆丘公板授嵊征东将军。嵊曰： 天子蒙尘，今日何情复受荣号。 留板而已。
贼行台刘神茂攻破义兴，遣使说嵊，嵊斩其使，仍遣军破神茂。侯景乃遣其中军侯子鉴助神茂击嵊。嵊军败，乃释戎服坐于听事。贼临以刃终不屈，执以送景。景将舍之，嵊曰： 速死爲幸。 乃杀之。子弟遇害者十馀人。景欲存其一子嵊曰： 吾一门已在鬼录，不就尔处求恩。 于是皆死。贼平，元帝追赠侍中、中卫将军、开府仪同三司，諡忠贞子。嵊弟睾知名。种字士苗，永从孙也。祖辩，宋大司农，广州刺史。父略，太子中庶子，临海太守。
种少恬静，居处雅正，傍无造请。时人语曰： 宋称敷、演，梁则卷、充，清虚学尚，种有其风。 仕梁爲中军宣城王府主簿，时已四十馀。家贫，求爲始丰令。及武陵王纪爲益州刺史，重选府僚，以种爲左西曹掾。种辞以母老，爲有司奏，坐黜免。
侯景之乱，奉母东奔乡里。母卒，种时年五十，而毁瘠过甚。又迫以凶荒未葬，服虽毕，居家饮食，恒若在丧。景平，初司徒王僧辩以状奏，起爲中从事，并爲具葬礼，葬讫，种方即吉。僧辩又以种年老无子，赐以妾及居处之具。陈武帝受禅，爲太常卿。历位左户尚书，侍中，中书令，金紫光禄大夫。
种沈深虚静，识量宏博，时以爲宰相之器。仆射徐陵尝抗表让位于种，以爲宜居左执，其爲所推如此。卒，赠特进，諡元子。种仁恕寡欲，虽历显位，家产屡空，终日晏然，不以爲病。太建初，女爲始兴王妃，以居处僻陋，特赐宅一区。又累赐无锡、嘉兴县秩。尝于无锡见重囚在狱，天寒，呼囚暴日，遂失之，帝大笑而不深责。有集十四卷。
种弟棱亦清静有识度，位司徒左长史，赠光禄大夫。
论曰：张裕有宋之初，早参霸政，出内所历，莫非清显，诸子并荷崇构，克举家声，其美誉所归，岂徒然也。思曼立身简素，殆人望乎。夫濯缨从事，理存无二，取信一主，义绝百心。以永元之末，人忧涂炭，公乔重围之内，首创大谋，而旋见猜嫌，又况异于斯也。然则士之行己，可无深议。四山赴蹈之方，可谓矫其违矣。
