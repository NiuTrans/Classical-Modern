齐武帝诸子文惠诸子明帝诸子
武帝二十三男：穆皇后生文惠太子、竟陵文宣王子良，张淑妃生庐陵王子卿、鱼复侯子响，周淑仪生安陆王子敬、建安王子真，阮淑媛生晋安王子懋、衡阳王子峻，王淑仪生随郡王子隆，蔡婕妤生西阳王子明，乐容华生南海王子罕，傅充华生巴陵王子伦，谢昭仪生邵陵王子贞，江淑仪生临贺王子岳，庾昭容生西阳王子文，荀昭华生南康王子琳，顔婕妤生永阳王子瑉，宫人谢生湘东王子建，何充华生南郡王子夏。第六、第十二、第十五、第二十二皇子早亡；子瑉继衡阳元王后。
文惠皇太子长懋，字云乔，小字白泽，武帝长子也。武帝年未弱冠而生太子，姿容丰美，爲高帝所爱。宋元徽末，除秘书郎，不拜，板辅国将军，迁晋熙王抚军主簿。事甯，武帝遣太子还都。高帝方创霸业，心存嫡嗣，谓太子曰： 汝还，吾事办矣。 处之府东斋，令通文武宾客。谓荀伯玉曰： 我出行日，城中军悉受长懋节度。我虽不行，内外直防及诸门甲兵，悉令长懋时时履行。 
转秘书丞，以与宣帝讳同，不就。历中书、黄门侍郎。升明三年，高帝将受禅，以襄阳兵马重镇，不欲处他族，出太子爲雍州刺史，加都督、北中郎将、甯蛮校尉。建元元年，封南郡王，江左嫡皇孙封王，始自此也。
先是，梁州刺史范柏年颇着威名，沈攸之事起，候望形势，事平，朝廷遣王玄邈代之。玄邈已至，柏年迟回魏兴不肯下，太子虑其爲变，乃遣说之，许啓爲府长史。及至襄阳，因执诛之。
二年，征爲侍中、中军将军，置府，镇石头。穆妃薨，成服日，车驾出临丧，朝议疑太子应出门迎。左仆射王俭曰： 寻礼记服问： 君所主夫人、妻、太子嫡妇。 言国君爲此三人爲主丧也。今銮舆临降，自以主丧而至，虽因事抚慰，义不在吊，南郡以下不应出门奉迎。但尊极所临，礼有变革，权去杖絰，移立户外，足表情敬，无烦止哭。皇太子既一宫之主，自应以车驾幸宫，依常奉候。既当成服之日，吉凶不相干，宜以衰帻行事，望拜止哭，率由旧章。尊驾不以临吊，奉迎则惟常体，求之情礼，如爲可安。 又其年九月有闰，小祥疑应计闰。俭又议，以爲 三百六旬，尚书明义，文公纳币，春秋致讥。故先儒期丧，岁数没闰，大功以下，月数数闰。所以吴商云： 含闰以正期,允协情理。 没闰之理，固在言先 。并从之。
武帝即位，爲皇太子。初高帝好左氏春秋，太子承旨讽诵，以爲口实。及正位东储，善立名尚，解声律，工射，饮酒至数斗，而未尝举杯。从容有风仪，音韵和辩，引接朝士，人人自以爲得意。文武士多所招集，会稽虞炎、济阳范岫、汝南周顒、陈郡袁廓，并以学行才能，应对左右。而武人略阳垣历生、襄阳蔡道贵，拳勇秀出，当时以比关羽、张飞。其馀安定梁天惠、平原刘孝庆、河东王世兴、赵郡李居士、襄阳黄嗣祖、鱼文、康绚之徒，并爲后来名将。
永明三年，于崇正殿讲孝经，少傅王俭令太子仆周顒撰爲义疏。五年冬，太子临国学，亲临策试诸生，于坐问少傅王俭曲礼云 无不敬 义，俭及竟陵王子良等各有酬答。太子又以此义问诸学生，谢几卿等一十人，并以笔对。太子问王俭： 周易干卦本施天位，而说卦云 帝出乎震 ，震本非天义，岂当相主？ 俭曰： 干健震动,天以运爲德,故言 帝出乎震 俭又谘太子孝经 仲尼居曾子侍 义,临川王映谘 孝爲德本 义，太子并应机酬答，甚有条贯。
明年，上将讯丹阳所领囚及南北二百里内狱，诏太子于玄圃园宣猷堂录三署囚，原宥各有差。上晚年好游宴，尚书曹事，亦分送太子省视。
太子与竟陵王子良俱好释氏，立六疾馆以养穷人。而性颇奢丽，宫内殿堂，皆雕饰精绮，过于上宫。开拓玄圃园与台城北堑等，其中起出土山池阁楼观塔宇，穷奇极丽，费以千万。多聚异石，妙极山水。虑上宫中望见，乃旁列修竹，外施高鄣。造游墙数百间，施诸机巧，宜须鄣蔽，须臾成立，若应毁撤，应手迁徙。制珍玩之物，织孔雀毛爲裘，光采金翠，过于雉头远矣。以晋明帝爲太子时立西池，乃啓武帝引前例，求于东田起小苑，上许之。
永明中，二宫兵力全实，太子使宫中将吏更番筑役，营城包巷，制度之盛，观者倾都。上性虽严，太子所爲，无敢啓者。后上幸豫章王宅，还过太子东田，见其弥亘华远，壮丽极目，于是大怒，收监作主帅，太子惧，皆藏之，由是见责。
太子素疾，体又过壮，常在宫内，简于遨游，玩弄羽仪，多所僭拟。虽咫尺宫禁，而上终不知。又使徐文景造辇及乘舆御物虎贲云罕之属，上尝幸东宫，匆匆不暇藏辇，文景乃以佛像内辇中，故上不疑。文景父陶仁时爲给事中，谓文景曰： 终当灭门，政当扫墓待丧耳。 及移家避之。其后文景竟赐死，陶仁遂不哭，时人以爲有古人风。
十年，豫章王嶷薨，太子见上友于既至，造碑文奏之，未及镌勒。十一年春正月，太子有疾，上自临视，有忧色。疾笃，上表告辞，薨于东宫崇明殿，时年三十六。
太子年始过立，久在储宫，得参政事，内外百司私咸谓旦暮继体，及薨，朝野惊惋焉。上幸东宫，临哭尽哀，诏敛以衮冕之服，諡曰文惠，葬崇安陵。有司奏御服期，朝臣齐衰三月，南郡国臣齐衰期，临汝、曲江国臣并不服，六宫不从服。
武帝履行东宫，见太子服玩过制，大怒，敕有司随事毁除，以东田殿堂处爲崇虚馆。郁林立，追尊爲文帝，庙称世宗。
初，太子恶明帝，密谓竟陵王子良曰： 我意色中殊不悦此人，当由其福德薄所致。 子良便苦救解，后明帝立，果大相诛害。
竟陵文宣王子良字云英，武帝第二子也。幼聪敏。武帝爲赣县时，与裴后不谐，遣人船送后还都，已登路，子良时年小，在庭前不悦。帝谓曰： 汝何不读书？ 子良曰： 娘今何处？何用读书。 帝异之，即召后还县。
仕宋爲邵陵王友。时宋道衰谢，诸王微弱，故不废此官。升明三年，爲会稽太守，都督五郡。封闻喜公。宋元嘉中，凡事皆责成郡县，孝武后，徵求急速，以郡县迟缓，始遣台使，自此公役劳扰。高帝践阼，子良陈之，请息其弊。
子良敦义爱古，郡人朱百年有至行，先卒，赐其妻米百斛，蠲一人，给其薪苏。郡合下有虞翻旧床，罢任还，乃致以归。后于西邸起古斋，多聚古人器服以充之。夏禹庙盛有祷祀，子良曰： 禹泣辜表仁，菲食旌约，服玩果粽，足以致诚。 使岁献扇簟而已。
时有山阴人孔平诣子良讼嫂市米负钱不还。子良叹曰： 昔高文通与寡嫂讼田，义异于此。 乃赐米钱以偿平。
建元二年，穆妃薨，去官，仍爲丹阳尹，开私仓振属县贫人。先是太妃以七月薨，子良以八月奉凶问。及小祥，疑南郡王应相待。尚书左仆射王俭议以爲 礼有伦序，义无徒设。如令远则不待，近必相须，礼例既乖，即心无取。若疑兄弟同居，吉凶舛杂，则远还之子，自应开立别门，以终丧事，灵筵祭奠，随在家之人，再期而毁。庶子在家，亦不待嫡。而况储妃正体王室，中军长嫡之重，天朝又行权制，进退弥复非疑。谓应不相待，中军祥缟之日，闻喜致哀而已，不受吊慰。至闻喜变除，昆弟亦宜相就写情，不对客 。从之。
武帝即位，封竟陵郡王、南徐州刺史，加都督。永明二年，爲护军将军，兼司徒。四年，进号车骑将军。子良少有清尚，礼才好士，居不疑之地，倾意宾客，天下才学皆游集焉。善立胜事，夏月客至，爲设瓜饮及甘果，着之文教。士子文章及朝贵辞翰，皆发教撰录。
是时上新视政，水旱不时，子良密啓请原除逋租。又陈宽刑息役，轻赋省徭。并陈 泉铸岁远，类多翦凿，江东大钱，十不一在，公家所受，必须轮郭完全，遂买本一千，加子七百，求请无地，捶革相继。寻完者爲用，既不兼两，回复迁贸，会非委积，徒令小人每婴困苦。且钱布相半，爲制永久，或闻长宰须令输直，进违旧科，退容奸利 。
五年，正位司徒，给班剑二十人，侍中如故。移居鸡笼山西邸，集学士抄五经百家，依皇览例爲四部要略千卷。招致名僧，讲论佛法，造经呗新声，道俗之盛，江左未有。
武帝好射雉，子良啓谏。先是左卫殿中将军邯郸超上书谏射雉，武帝爲止，久之，超竟被诛。永明末，上将复射雉，子良复谏，前后所陈，上虽不尽纳，而深见宠爱。
又与文惠太子同好释氏，甚相友悌。子良敬信尤笃，数于邸园营斋戒，大集朝臣衆僧，至赋食行水，或躬亲其事，世颇以爲失宰相体。劝人爲善，未尝厌倦，以此终致盛名。
八年，给三望车。九年，都下大水，吴兴偏剧，子良开仓振救贫病不能立者，于第北立廨收养，给衣及药。十年，领尚书令、扬州刺史，本官如故。寻解尚书令，加中书监。
文惠太子薨，武帝检行东宫，见太子服御羽仪，多过制度，上大怒，以子良与太子善，不啓闻，颇加嫌责。
武帝不豫，诏子良甲仗入延昌殿侍医药。子良啓进沙门于殿户前诵经，武帝爲感梦见优昙钵花。子良案佛经宣旨，使御府以铜爲花，插御床四角。日夜在殿内，太孙间日入参。武帝暴渐，内外惶惧，百僚皆已变服，物议疑立子良。俄顷而苏，问太孙所在，因召东宫器甲皆入，遗诏使子良辅政，明帝知尚书事。子良素仁厚，不乐时务，乃推明帝。诏云： 事无大小，悉与鸾参怀 ，子良所志也。太孙少养于子良妃袁氏，甚着慈爱，既惧前不得立，自此深忌子良。大行出太极殿，子良居中书省，帝使虎贲中郎将潘敞二百人仗，屯太极西阶之下。成服后，诸王皆出，子良乞停至山陵，不许。
进位太傅，增班剑爲三十人，本官如故，解侍中。隆昌元年，加殊礼，剑履上殿，入朝不趋，赞拜不名，进督南徐州。其年疾笃，谓左右曰： 门外应有异。 遣人视，见淮中鱼无算，皆浮出水上向城门。寻薨，年三十五。
帝常虑子良异志，及薨，甚悦。诏给东园温明秘器，敛以衮冕之服，东府施丧位，大鸿胪持节监护，太官朝夕送祭。又诏追崇假黄钺、侍中、都督中外诸军事、大宰、领大将军、扬州牧，绿綟绶，备九服锡命之礼，使持节、中书监、王如故。给九旒鸾辂、黄屋左纛、轀輬车、前后部羽葆、鼓吹，挽歌二部，虎贲班剑百人，葬礼依晋安平王孚故事。初，豫章王嶷葬金牛山，文惠太子葬夹石。子良临送，望祖硎山悲感叹曰： 北瞻吾叔，前望吾兄，死而有知，请葬兹地。 及薨，遂葬焉。
所着内外文笔数十卷，虽无文采，多是劝戒。子良既亡，故人皆来奔赴，陆惠晓于邸门逢袁彖，问之曰： 近者云云，定复何谓？王融见杀，而魏准破胆。道路籍籍，又云竟陵不永天年，有之乎？ 答曰： 齐氏微弱，已数年矣，爪牙柱石之臣都尽，命之所馀，政风流名士耳。若不立长君，无以镇安四海。王融虽爲身计，实安社稷，恨其不能断事，以至于此。道路之谈，自爲虚说耳，苍生方涂炭矣，政当沥耳听之。 建武中，故吏范云上表爲子良立碑，事不行。子昭胄嗣。
昭胄字景胤，泛涉书史，有父风，位太常。以封境边魏，永元元年，改封巴陵王。
先是，王敬则事起，南康侯子恪在吴郡，明帝虑有同异，召诸王侯入宫，晋安王宝义及江陵公宝览住中书省，高、武诸孙住西省，敕人各两左右自随，过此依军法；孩抱者乳母随入。其夜并将加害，赖子恪至乃免。自建武以来，高、武王侯，居常震怖，朝不保夕，至是尤甚。
及陈显达起事，王侯复入宫，昭胄惩往时之惧，与弟永新侯昭颖逃奔江西，变形爲道人。崔慧景举兵，昭胄兄弟出投之。慧景败，昭胄兄弟首出投台军主胡松，各以王侯还第，不自安，谋爲身计。子良故防合桑偃爲梅虫儿军副，结前巴西太守萧寅，谋立昭胄。昭胄许事克用寅爲尚书左仆射、护军，以寅有部曲，大事皆委之。时胡松领军在新亭，寅遣人说之，松许诺。又张欣泰尝爲雍州，亦有部曲，昭胄又遣房天宝以谋告之，欣泰闻命回应。萧寅左右华永达知其谋，以告御刀朱光尚。光尚挟左道以惑东昏，因谓东昏曰： 昨见蒋王，云巴陵王在外结党欲反，须官出行，仍从万春门入，事不可量。 时东昏日游走，闻此说大惧，不复出四十馀日。偃等议募健儿百余人，从万春门入，突取之。昭胄以爲不可。偃同党王山沙虑事久无成，以事告御刀徐僧重，寅遣人杀山沙于路。吏于麝幐中得其事迹，昭胄兄弟与同党皆伏诛。
梁受禅，降封昭胄子同爲监利侯。
同弟贲字文奂，形不满六尺，神识耿介。幼好学，有文才，能书善画，于扇上图山水，咫尺之内，便觉万里爲遥。矜慎不传，自娱而已。好着述，尝着西京杂记六十卷。起家湘东王法曹参军，得一府欢心。及乱，王爲檄，贲读至 偃师南望，无复储胥露寒，河阳北临，或有穹庐毡帐 ，乃曰： 圣制此句，非爲过似，如体目朝廷，非关序贼。 王闻之大怒，收付狱，遂以饿终。又追戮贲尸，乃着怀旧传以谤之，极言诬毁。
庐陵王子卿字云长，武帝第三子也。建元元年，封临汝县公。武帝即位，爲郢州刺史，加都督。子卿诸子中无德，又与鱼复侯子响同生，故无宠。徙都督、荆州刺史。始兴王爲益州，子卿解督。
子卿在镇，营造服饰，多违制度，作玳瑁乘具。诏责之，令速送都；又作银镫、金薄裹箭脚，亦便速坏去。凡诸服章，自今不啓专辄作者，当得痛杖。又曰： 汝比令读学，今年转成长，学既勿就，得敕如风过耳，使吾失气。 
永明十年，爲都督、南豫州刺史。之镇，道中戏部伍爲水军，上闻大怒，杀其典签。遣宜都王铿代之。子卿还第，至崩不与相见。
隆昌元年，爲卫将军、开府仪同三司，置兵佐。鄱阳王锵见害，以子卿代爲司徒。所居屋梁柱际血出溜于地，旬日而见杀。
鱼复侯子响字云音，武帝第四子也。豫章王嶷无子，养子响。后嶷有子，表留爲嫡。武帝即位，爲南彭城、临淮二郡太守。
子响勇力绝人，开弓四斛力，数在园池中帖骑驰走竹树下，身无亏伤。既出继，车服异诸王，每入朝辄忿，拳打车壁，武帝知之，令车服与皇子同。
永明六年，有司奏子响宜还本，乃封巴东郡王。七年，爲都督、荆州刺史。直合将军董蛮粗有气力，子响要与同行。蛮曰： 殿下癫如雷，敢相随邪？ 子响笑曰： 君敢出此语，亦复奇癫。 上闻而不悦，曰： 人名蛮，复何容得蕴藉。 乃改名爲仲舒。谓曰： 今日仲舒，何如昔日仲舒？ 答曰： 昔日仲舒，出自私庭，今日仲舒，降自天帝，以此言之，胜昔远矣。 上称善。
子响少好武，带仗左右六十人，皆有胆干，数在内斋杀牛置酒，与之聚乐。令私作锦袍绛袄，欲饷蛮交易器仗。长史刘寅等连名密啓，上敕精检，寅等惧，欲秘之。子响闻台使至，不见敕，乃召寅及司马席恭穆、谘议参军江悆、殷昙粲、中兵参军周彦、典签吴修之、王贤宗、魏景深等俱入，于琴台下并斩之。上闻之怒，遣卫尉胡谐之、游击将军尹略、中书舍人茹法亮领羽林三千人检捕群小。敕 子响若束手自归，可全其性命 。谐之等至江津，筑城燕尾洲。子响白服登城，频遣信与相闻，曰： 天下岂有儿反，身不作贼，直是粗疏。今便单舸还阙，何筑城见捉邪？ 尹略独答曰： 谁将汝反父人共语。 子响闻之唯洒泣。又送牛数十头，酒二百石，果馔三十舆，略弃之江流。子响胆力之士王冲天不胜忿，乃率党度洲攻垒斩略，而谐之、法亮单艇奔逸。
上又遣丹阳尹萧顺之领兵继之，子响即日将白衣左右三十人，乘舴艋中流下都。初，顺之将发，文惠太子素忌子响，密遣不许还，令便爲之所。子响及见顺之，欲自申明，顺之不许，于射堂缢之。有司奏绝子响属籍，赐爲蛸氏。
子响密作啓数纸，藏妃王氏裙腰中，具自申明，云： 轻舫还阙不得，此苦之深，唯愿矜怜，无使竹帛齐有反父之子，父有害子之名。 及顺之还，上心甚怪恨。百日于华林爲子响作斋，上自行香，对诸朝士嚬蹙。及见顺之，呜咽移时，左右莫不掩涕。他日出景阳山，见一沐透掷悲鸣，问后堂丞： 此沐何意？ 答曰： 沐子前日堕崖致死，其母求之不见，故尔。 上因忆子响，歔欷良久，不自胜。顺之惭惧，感病，遂以忧卒。于是豫章王嶷上表曰： 故庶人蛸子响识怀靡树，见沦不逞，肆愤一朝，取陷凶德，身膏草野，未云塞衅。但归罪司戮，迷而知返，抚事惟往，载伤心目。伏愿一下天矜，使得旋窆馀麓，岂伊穷骸被德，实且天下归仁。 上不许，贬爲鱼复侯。
安陆王子敬字云端，武帝第五子也。初封应城县公。先是子敬所生早亡，帝命贵妃范氏母养之，及范氏薨，而子及妇服制，礼无明文。永明中，尚书令王俭议： 孙爲慈孙，妇爲慈妇，姑爲慈姑，宜制期年服。 从之。十年，位散骑常侍、抚军将军、丹阳尹。十一年，加车骑将军。隆昌元年，迁都督、南兖州刺史。延兴元年，加侍中。明帝除诸蕃王，遣中护军王玄邈征九江，王广之袭杀子敬。
初，子敬爲武帝所留心，帝不豫，有意立子敬爲太子，代太孙。子敬与太孙俱入参毕同出，武帝目送子敬良久，曰： 阿五钝。 由此代换之意乃息。
晋安王子懋字云昌，武帝第七子也。诸子中最爲清恬，有意思，廉让好学。年七岁时，母阮淑媛尝病危笃，请僧行道。有献莲华供佛者，衆僧以铜罂盛水渍其茎，欲华不萎。子懋流涕礼佛曰： 若使阿姨因此和胜，愿诸佛令华竟斋不萎。 七日斋毕，华更鲜红，视罂中稍有根须，当世称其孝感。
永明五年，爲南兖州刺史、监五州军事。六年，徙监湘州刺史。八年，撰春秋例苑三十卷，奏之，武帝敕付秘阁。十一年，爲都督、雍州刺史，给鼓吹一部。豫章王丧服未毕，上以边州须威望，许得奏之。啓求所好书，武帝曰： 知汝常以书读在心，足爲深欣。 赐以杜预手所定左传及古今善言。
隆昌元年，爲征南大将军、江州刺史，敕留西楚部曲助镇襄阳，单将白直侠毂自随。陈显达时屯襄阳，入别，子懋谓之曰： 朝廷命身单身而反，身是天王，岂可过尔轻率。今欲将二三千人自随，公意何如？ 显达曰： 殿下若不留部曲，便是大违敕旨。 显达因辞出便发去。子懋计未立，还镇寻阳。
延兴元年，加侍中。闻鄱阳、随郡二王见杀，欲起兵赴难，与参军周英、防合陆超之议： 传檄荆、郢，入讨君侧，事成则宗庙获安，不成犹爲义鬼。 防合董僧慧攘袂曰： 此州虽小，孝武亦尝用之，今以勤王之师，横长江，指北阙，以请郁林之过，谁能对之。 于是部分兵将，入匡社稷。
母阮在都，遣书欲密迎上，阮报同産弟于瑶之爲计。瑶之驰告明帝，于是纂严，遣中护军王玄邈、平西将军王广之南北讨，使军主裴叔业与瑶之先袭寻阳，声云爲郢府司马。子懋知之，遣三百人守盆城。叔业泝流直上，袭盆城。子懋先已具船于稽亭渚，闻叔业得盆城，乃据州自卫。
子懋部曲多雍土人，皆踊跃愿奋，叔业畏之，遣于瑶之说子懋曰： 今还都，必无过忧，政当作散官，不失富贵也。 
子懋既不出兵攻叔业，衆情稍沮。中兵参军于琳之，瑶之兄也，说子懋重赂叔业。子懋使琳之往，琳之因说叔业请取子懋。叔业遣军主徐玄庆将四百人随琳之入城，僚佐皆奔散，唯周英及外兵参军王皎更移入城内。子懋闻之叹曰： 不意吾府有义士二人。 琳之从二百人仗自入斋，子懋笑谓之曰： 不意渭阳，翻成枭镜。 琳之以袖障面，使人害之。故人惧罪无敢至者，唯英、皎、僧慧号哭尽哀，爲之丧殡。
董僧慧，丹阳姑孰人，出自寒微而慷慨有节义。好读书，甚骁果，能反手于背弯五斛弓，当世莫有能者。玄邈知其豫子懋之谋，执之。僧慧曰： 晋安举义兵，仆实豫议。古人云 非死之难，得死之难 。仆得爲主人死,不恨矣。愿至主人大敛毕，退就汤镬，虽死犹生。 玄邈义而许之。还具白明帝，乃配东冶。言及九江时事，辄悲不自胜。子懋子昭基，九岁，以方二寸绢爲书，参其消息，并遗钱五百，以金假人，崎岖得至。僧慧睹书，对钱曰： 此郎君书也。 悲恸而卒。
陆超之，吴人，以清静雅爲子懋所知。子懋既败，于琳之劝其逃亡。答曰： 人皆有死，此不足惧。吾若逃亡，非唯孤晋安之眷，亦恐田横客笑人。 玄邈等以其义，欲囚将还都，而超之亦端坐待命。超之门生姓周者，谓杀超之当得赏，乃伺超之坐，自后斩之，头坠而身不僵。玄邈嘉其节，厚爲殡敛。周又助举棺，未出户，棺坠，政压其头折颈即死。闻之者莫不以爲有天道焉。
随郡王子隆字云兴，武帝第八子也。性和美，有文才。娶尚书令王俭女爲妃。武帝以子隆能属文，谓俭曰： 我家东阿也。 
永明八年，爲都督、荆州刺史。隆昌元年，爲侍中、抚军将军，领兵置佐。延兴元年，转中军大将军，侍中如故。
子隆年二十一，而体过充壮，常使徐嗣伯合芦茹丸以服自销损，犹无益。明帝辅政，谋害诸王，武帝诸子中子隆最以才貌见惮，故与鄱阳王锵同夜先见杀。文集行于世。
建安王子真字云仙，武帝第九子也。永明七年，累迁郢州刺史，加都督。隆昌元年，爲散骑常侍、护军将军。
延兴元年，明帝遣裴叔业就典签柯令孙杀之，子真走入床下，令孙手牵出之，叩头乞爲奴赎死，不从，见害，年十九。西阳王子明字云光，武帝第十子也。永明元年，封武昌王。三年，失国玺，改封西阳。十年，爲会稽太守，督五郡军事。子明风姿明净，士女观者，咸嗟叹之。建武元年，爲抚军将军，领兵置佐。二年，诛萧谌，子明及弟子罕、子贞同谌谋见害，年十七。
南海王子罕字云华，武帝第十一子也，颇有学。母乐容华有宠，故武帝留心。
母尝寝疾，子罕昼夜祈祷。于时以竹爲灯缵照夜，此缵宿昔枝叶大茂，母病亦愈，咸以爲孝感所致。主簿刘鬷及侍读贺子乔爲之赋颂，当时以爲美谈。建武元年，位护军将军。二年，见杀，年十七。
巴陵王子伦字云宗，武帝第十三子也。永明十年，爲北中郎将、南琅邪彭城二郡太守。郁林即位，以南彭城禄力优厚，夺子伦与中书舍人綦母珍之，更以南兰陵代之。
延兴元年，明帝遣中书舍人茹法亮杀子伦，子伦时镇琅邪城，有守兵，子伦英果，明帝恐不即罪，以问典签华伯茂。伯茂曰： 公若遣兵取之，恐不即可办，若委伯茂，一小吏力耳。 既而伯茂手自执鸩逼之，左右莫敢动者。子伦正衣冠，出受诏，谓法亮曰： 积不善之家，必有馀殃。昔高皇帝残灭刘氏；今日之事，理数固然。 举酒谓法亮曰： 君是身家旧人，今衔此命，当由事不获已。此酒差非劝酬之爵。 因仰之而死，时年十六，法亮及左右皆流涕。
先是高帝、武帝爲诸王置典签帅，一方之事，悉以委之。每至觐接，辄留心顾问，刺史行事之美恶，系于典签之口，莫不折节推奉，恒虑弗及，于是威行州部，权重蕃君。武陵王晔爲江州，性烈直不可忤，典签赵渥之曰： 今出都易刺史。 及见武帝相诬，晔遂免还。南海王子罕戍琅邪，欲暂游东堂，典签姜秀不许而止。还泣谓母曰： 儿欲移五步亦不得，与囚何异。 秀后辄取子罕屐伞饮器等供其儿昏，武帝知之，鞭二百，系尚方，然而擅命不改。邵陵王子贞尝求熊白，厨人答典签不在，不敢与。西阳王子明欲送书参侍读鲍僎病，典签吴修之不许，曰： 应谘行事。 乃止。言行举动，不得自专，征衣求食，必须谘访。
永明中，巴东王子响杀行事刘寅等，武帝闻之，谓群臣曰： 子响遂反。 戴僧静大言曰： 诸王都自应反，岂唯巴东。 武帝问其故，答曰： 天王无罪，而一时被囚，取一挺藕，一杯浆，皆谘签帅，不在则竟日忍渴。诸州唯闻有签帅，不闻有刺史。 
竟陵王子良尝问衆曰： 士大夫何意诣签帅？ 参军范云答曰： 诣长史以下皆无益，诣签帅便有倍本之价，不诣谓何！ 子良有愧色。
及明帝诛异己者，诸王见害，悉典签所杀，竟无一人相抗。孔珪闻之流涕曰： 齐之衡阳、江夏最有意，而复害之。若不立签帅，故当不至于此。 
邵陵王子贞字云松，武帝第十四子也。建武二年见诛，年十五。临贺王子岳字云峤，武帝第十六子也。明帝诛武帝诸子，唯子岳及弟六人在后,时呼爲 七王 。朔望入朝，上还后宫，辄叹息曰： 我及司徒诸儿子皆不长，高、武子孙日长大。 永泰元年，上疾甚，绝而复苏，于是诛子岳等。
延兴、建武中，凡三诛诸王，每一行事，明帝辄先烧香，呜咽涕泣，衆以此辄知其夜当杀戮也。子岳死时年十四。
西阳王子文字云儒，武帝第十七子也。永明七年，封蜀郡王，建武中，改封西阳。永泰元年见杀，年十四。衡阳王子峻字云嵩，武帝第十八子也。永明七年，封广汉郡王，建武中改封。永泰元年见杀，年十四。
南康王子琳字云璋，武帝第十九子也。母荀昭华盛宠，后宫才人位登采女者，依例旧赐玉凤凰，荀时始爲采女，得玉凤凰投地曰： 我不能例受此。 武帝乃拜爲昭华。
子琳以母宠故最见爱。太尉王俭因请昏，武帝悦而许之。群臣奉宝物名好尽直数百金，武帝爲之报答亦如此。及应封，而好郡已尽，乃以宣城封之。既而以宣城属扬州，不欲爲王国，改封南康公褚蓁爲巴东公，以南康爲王国封子琳。永泰元年见杀，年十四。
湘东王子建字云立，武帝第二十一子也。母谢无宠，武帝度爲尼。明帝即位，使还母子建。永泰元年见杀，年十三。
南郡王子夏字云广，武帝第二十三子也。上春秋高，子夏最幼，宠爱过诸子。初，武帝梦金翅鸟下殿庭，搏食小龙无数，乃飞上天。及明帝初，其梦方验。永泰元年，子夏诛，年七岁。
文惠太子四男：安皇后生废帝郁林王昭业，宫人许氏生废帝海陵恭王昭文，陈氏生巴陵王昭秀，褚氏生桂阳王昭粲。
巴陵王昭秀字怀尚，太子第三子也。郁林即位，封临海郡王。隆昌元年，爲都督、荆州刺史。延兴元年，征爲车骑将军。明帝建武二年，改封巴陵王。永泰元年见杀，年十六。
桂阳王昭粲，太子第四子也。郁林立，封永嘉郡王。延兴元年，出爲荆州刺史，加都督。建武二年，改封桂阳王。四年，爲太常。永泰元年见杀，年八岁。
明帝十一男：敬皇后生废帝东昏侯宝卷、江夏王宝玄、鄱阳王宝寅、和帝，殷贵嫔生巴陵隐王宝义、晋熙王宝嵩，袁贵妃生庐陵王宝源，管淑妃生邵陵王宝修，许淑媛生桂阳王宝贞。馀皆早夭。
巴陵隐王宝义字智勇，明帝长子也，本名明基。建武元年，封晋安郡王。
宝义少有废疾，不堪出人间，止加除授，爲都督、扬州刺史，仍以始安王遥光代之。转爲右将军，领兵置佐，镇石头。二年，爲南徐州刺史，加都督。东昏即位，进征北将军、开府仪同三司，给扶。永元元年，爲都督、扬州刺史。三年，进位司徒。和帝西台建，以爲侍中、司空。
梁武平建邺，宣德太后令以宝义爲太尉、领司徒，诏云： 不言之化，形于自远。 时人皆云此实录也。梁受禅，封谢沐公。寻封巴陵郡王，奉齐后。天监中薨。
江夏王宝玄字智深，明帝第三子也。建武元年，封江夏郡王。东昏即位，爲都督、南徐兖二州刺史。
宝玄娶尚书令徐孝嗣女爲妃，孝嗣被诛离绝，东昏送少姬二人与之。宝玄恨望有异计。
明年，崔慧景举兵，还至广陵，遣使奉宝玄爲主，宝玄斩其使，因是发将吏防城。
慧景将度江，宝玄密与相应，开门纳慧景，乘八扛舆，手执绛麾幡，随慧景至都，百姓多往投集。慧景败，收得朝野投宝玄及慧景军名，东昏令烧之，曰： 江夏尚尔，岂复可罪馀人。 
宝玄逃奔，数日乃出，帝召入后堂，以步鄣裹之，令群小数十人鸣鼓角驰绕其外，遣人谓曰： 汝近围我亦如此。 少日乃杀之。
庐陵王宝源字智泉，明帝第五子也。建武元年封。和帝即位，爲车骑将军、开府仪同三司。中兴二年薨。
鄱阳王宝寅字智亮，明帝第六子也。建武初，封建安郡王。东昏即位，爲都督、郢州刺史。永元三年，爲车骑将军、开府仪同三司，镇石头。其秋，雍州刺史张欣泰等谋起事于新亭，杀台内诸主帅。难作之日，前南谯太守王灵秀奔往石头，帅城内将吏，去车脚，载宝寅向台城，百姓数千人皆空手随后。至杜姥宅，日已欲暗，城门闭，城上人射之，衆弃宝寅走。
宝寅逃亡三日，戎服诣草市尉，尉驰以啓帝，帝迎入宫，问之。宝寅涕泣称制不自由，帝笑，乃复爵位。宣德太后临朝，改封宝寅鄱阳王。中兴二年，谋反奔魏。
邵陵王宝修字智宣，明帝第九子也。建武元年，封南平郡王，二年改封。中兴二年谋反，宣德太后令赐死。
晋熙王宝嵩字智靖，明帝第十子也。中兴元年，和帝以爲中书令。二年诛。桂阳王宝贞，明帝第十一子也。中兴二年诛。
论曰：守器之重，邦家所冯，观文惠之在东储，固已有亏令德，向令负荷斯集，犹当及于祸败，况先期夙陨，愆失已彰。而武帝不以择贤，传之昏孽，推此而论，有冥数矣。子良物望所集，失在儒雅，当断不断，以及于灾，非止自致丧亡，乃至宗祀覆灭，哀哉！夫帝王子弟，生长尊贵，情僞之事，不经耳目，虽卓尔天悟，自得怀抱，孤寡爲识，所陋犹多。齐氏诸王，并幼践方岳，故辅以上佐，简自帝心，劳旧左右，用爲主帅，州国府第，先令后行。饮食游居，动应闻啓，端拱守禄，遵承法度，张弛之要，莫敢厝言。行事执其权，典签掣其肘，处地虽重，行止莫由。威不在身，恩未接下，仓卒一朝，事难总集，望其释位扶危，不可得矣。路温舒云： 秦有十失，其一尚存。 斯宋氏之馀风，及在齐而弥弊。宝玄亲兼一体，欣受家殃，曾不知执柯所指，跗萼相从而败。以此而图万事，未知其髣佛也。
