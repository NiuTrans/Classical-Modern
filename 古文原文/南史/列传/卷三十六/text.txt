羊欣羊玄保沈演之江夷江秉之
欣少靖默，无竞于人，美言笑，善容止。泛览经籍，尤长隶书。父不疑爲乌程令，欣年十二。时王献之爲吴兴太守，甚知爱之。欣尝夏月着新绢裙昼寝，献之入县见之，书裙数幅而去。欣书本工，因此弥善。
起家辅国参军，府解还家。隆安中，朝廷渐乱，欣优游私门，不复进仕。会稽王世子元显每使书扇，常不奉命。元显怒，乃以爲其后军府舍人。此职本用寒人，欣意貌恬然，不以高卑见色，论者称焉。尝诣领军谢混，混拂席改服然后见之。时混族子灵运在坐，退告族兄瞻曰： 望蔡见羊欣，遂改席易衣。 欣由此益知名。
桓玄辅政，以欣爲平西主簿，参豫机要。欣欲自疏，时漏密事。玄觉其此意，愈更重之，以爲楚台殿中郎。谓曰： 尚书政事之本，殿中礼乐所出。卿昔处股肱，方此爲轻。 欣就职少日，称病自免，屏居里巷十馀年。
义熙中，弟徽被知于武帝，帝谓谘议参军郑鲜之曰： 羊徽一时美器，世论犹在兄后。 即板欣补右军刘藩司马。
后爲新安太守，在郡四年，简惠着称。除临川王义庆辅国长史，庐陵王义真车骑谘议参军，并不就。文帝重以爲新安太守。在郡十三年，乐其山水，尝谓子弟曰： 人生仕宦至二千石，斯可矣。 及是便怀止足。转义兴太守，非其好也。顷之，称病笃免归。除中散大夫。
素好黄、老，常手自书章。有病不服药，饮符水而已。兼善医术，撰药方数十卷。欣以不堪拜伏，辞不朝觐，自非寻省近亲，不妄行诣。行必由城外，未尝入六门。武帝、文帝并恨不识之。元嘉十九年卒。
弟徽字敬猷，时誉多欣，位河东太守，卒。
羊玄保，泰山南城人也。祖楷，晋尚书都官郎。父绥，中书侍郎。
玄保初爲宋武帝镇军参军，少帝景平中，累迁司徒右长史。府公王弘甚知重之，谓左长史庾登之、吏部尚书王准之曰： 卿二贤明美朗诣，会悟多通，然弘懿之望,故当共推羊也。 顷之，入爲黄门侍郎。
善弈棋，品第三。文帝亦好弈，与赌郡，玄保戏胜，以补宣城太守。先是刘式之爲宣城立吏人亡叛制，一人不禽，符伍里吏送州作部；能禽者赏位二阶。玄保以爲非宜，陈之曰： 臣伏寻亡叛之由，皆出于穷逼。今立殊制，于事爲苦。又寻此制施一邦而已，若其是邪，则应与天下爲一；若其非邪，亦不宜独行一郡。 由此制停。
历丹阳尹，会稽太守，太常，吴郡太守。文帝以玄保廉素寡欲，故频授名郡。爲政虽无殊绩，而去后常必见思。不营财利，産业俭薄。文帝尝曰： 人仕宦非唯须才，亦须运命。每有好官缺，我未尝不先忆羊玄保。 元凶弑立，以爲吏部尚书，领国子祭酒。及孝武入伐，朝士多南奔，劭集群僚，横刀怒曰： 卿等便可去矣。 衆并惧莫敢言。玄保容色不异，徐曰： 臣其以死奉朝。 劭爲解。
孝武即位，爲金紫光禄大夫，以谨敬见知。大明五年，加散骑常侍、特进。玄保自少至老，谨于祭奠，四时珍新未得祠荐者，口不妄尝。卒，諡曰定子。
子戎少有才气，而轻薄少行检，语好爲双声。江夏王义恭尝设斋，使戎布床，须臾王出，以床狭，乃自开床。戎曰： 官家恨狭,更广八分, 王笑曰： 卿岂唯善双声,乃辩士也, 文帝好与玄保棋,尝中使至，玄保曰： 今日上何召我邪？ 戎曰： 金沟清泚，铜池摇扬，既佳光景，当得剧棋。 玄保常嫌其轻脱，云 此儿必亡我家 。位通直郎，坐与王僧达谤时政赐死。死后，孝武帝引见玄保，玄保谢曰： 臣无日磾之明，以此上负。 上美其言。戎二弟，文帝并赐名曰咸、曰粲，谓玄保曰： 欲令卿二子有林下正始馀风。 
玄保既善棋，而何尚之亦雅好其事。吴郡褚胤年七岁便入高品，及长，冠绝当时。胤父荣期与臧质同逆，胤应从诛。何尚之固请曰： 胤弈棋之妙，超古冠今。魏犨犯令，以材获免，父戮子宥，其例甚多。特乞与其微命，使异术不绝。 不许，时人痛惜之。
玄保兄子希字泰闻，少有才气，爲尚书左丞。时扬州刺史西阳王子尚上言： 山湖之禁，虽有旧科，人俗相因，替而不奉，熂山封水，保爲家利。自顷以来，颓弛日甚，富强者兼岭而占，贫弱者薪苏无托，至渔采之地亦又如兹。斯实害人之深弊，爲政所宜去绝。损益旧条，更申恒制。 有司检壬辰诏书： 占山护泽，强盗律论。赃一丈以上皆弃市。 希以 壬辰之制，其禁严刻，事既难遵，理与时弛。而占山封水，渐染复滋，更相因仍，便成先业。一朝顿去，易致嗟怨。今更刊革，立制五条：凡是山泽先恒熂臑炉，养种竹木杂果爲林艿，及陂湖江海鱼梁鮆场，恒加功修作者，听不追夺。官品第一第二听占山三顷；第三第四品二顷五十亩；第五第六品二顷；第七第八品一顷五十亩；第九品及百姓一顷：皆依定格，条上赀簿。若先已占山,不得更占；先占阙少,依限占足。若非前条旧业，一不得禁。有犯者，水土一尺以上，并计赃依常盗律论。停除咸康二年壬辰之科。 从之。
时益州刺史刘瑀先爲右卫将军，与府司马何季穆共事不平，季穆爲尚书令建平王宏所亲待，屡毁瑀于宏。会瑀出爲益州，夺士人妻爲妾，宏使希举察之，瑀坐免官。瑀恨希切齿，有门生谢元伯往来希间，瑀密令访讯被免之由，希曰： 此奏非我意。 瑀即日到宏门奉笺陈谢，云： 闻之羊希。 希坐漏泄免官。
泰始三年，爲甯朔将军、广州刺史。四年，希以沛郡刘思道行晋康太守，领军伐俚。思道违节失利，希遣收之。思道不受命，率所领袭州，希踰城走，思道获而杀之。
希子崇字伯远，尚书主客郎，丁母忧，哀毁过礼。及闻广州乱，即日便徒跣出新亭，不能步涉，顿伏江渚。门义以小船致之，父葬毕，乃不胜哀而卒。
沈演之字台真，吴兴武康人也。高祖充，晋车骑将军、吴国内史。曾祖劲，冠军陈佑长史，戍金墉，爲燕将慕容恪所陷，不屈见杀，赠东阳太守。祖赤黔，廷尉卿。父叔任，少有干质，朱龄石伐蜀，爲龄石建威府司马。平蜀之功，亚于元帅，以功封宁新县男。后拜益州刺史，卒。
演之年十一，尚书仆射刘柳见而知之，曰： 此童终爲令器。 沈氏家世爲将，而演之折节好学，读老子百遍，以义理业尚知名。袭父别爵吉阳县五等侯。举秀才，爲嘉兴令，有能名。
元嘉中，累迁尚书吏部郎。先是刘湛、刘斌等结党，欲排废尚书仆射殷景仁。演之雅仗正义，与景仁素善，尽心朝廷。文帝甚嘉之。及彭城王义康出蕃，诛刘湛等，以演之爲右卫将军。景仁寻卒，乃以后军长史范晔爲左卫将军，与演之对掌禁旅，同参机密。寻加侍中，文帝谓之曰： 侍中领卫，望实优显，此盖宰相便坐，卿其勉之。 
上欲伐林邑，朝臣多不同；唯广州刺史陆徽与演之赞成上意。及林邑平，赐群臣黄金生口铜器等物，演之所得偏多。上谓曰： 庙堂之谋，卿参其力，平此远夷，未足多建茅土。俟廓清旧都，鸣鸾东岱，不忧河山之不开也。 
二十一年，诏以演之爲中领军。太子詹事范晔怀逆谋，演之觉其有异，言之文帝，晔寻伏诛。历位吏部尚书，领太子右卫率。素有心气，寝病历年。上使卧疾理事。性好举才，申济屈滞，而谦约自持，上赐女伎，不受。暴卒。文帝痛惜，赠金紫光禄大夫，諡曰贞。
子睦，位黄门侍郎，与弟西阳王文学勃忿阋，坐徙始兴郡。勃轻薄好利，位太子右卫率，加给事中，坐赃贿徙梁州。后还，结事阮佃夫、王道隆等，位司徒左长史，爲后废帝所诛。演之兄子坦之，仕齐位都官郎。坦之子顗。
顗字处默，幼清静有至行，慕黄叔度、徐孺子之爲人，读书不爲章句，着述不尚浮华。常独处一室，人罕见其面。从叔勃贵显，每还吴兴，宾客填咽，顗不至其门。勃就之，顗送迎不越阃。勃叹曰： 吾乃今知贵不如贱也。 
顗内行甚修，事母兄孝友。兄昂一名顒，亦退素，以家贫仕爲始安令。兄弟不能分离，相随之任。
齐永明年中，征拜着作郎、太子舍人、通直郎，并不起。文惠太子尝拟古诗云： 磊磊落落玉山崩。 顗闻之曰： 此谶言也。 既而太子薨，至秋，武帝崩，郁林、海陵相次黜辱。顗素不事家产，及昂卒，逢齐末兵荒，与家人并日而食。或有馈其粱肉者，闭门不受，唯采蓴荇根供食，以樵采自资，怡怡然恒不改其乐。
梁天监四年，大举北侵，南阳乐藏爲武康令，以顗从役到建邺，扬州别驾陆任以书与吴兴太守柳恽，责之不能甄善别贤。恽大惭，即表停之。卒家，所着文章数十篇。
宪字彦璋，演之从祖弟子也。祖说道，巴西、梓潼二郡太守。父璞之，北中郎行参军。
宪少有干局，爲驾部郎。宋明帝与宪棋，谓曰： 卿广州刺史材也。 补乌程令，甚着政绩，太守褚彦回叹美，以爲方圆可施。少府管掌烦冗，材干者并更其职，宪以吏能，累迁少府卿。武陵王晔爲会稽，以宪爲左军司马。齐高帝以山阴户衆，欲分爲两县。武帝啓曰： 县岂不可御，但用不得人耳。 乃以宪带山阴令，政声大着。孔珪请假东归，谓人曰： 沈令料事特有天才。 
后爲晋安王后军长史、广陵太守。西阳王子明代爲南兖州，宪仍留爲冠军长史，太守如故。永明八年，子明典签刘道济赃私百万，爲有司所奏，赐死。宪坐不纠，免官。后除散骑常侍，未拜，卒。当时称爲良吏。
宪同郡丘仲起先是爲晋平郡，清廉自立。褚彦回叹曰： 目见可欲，心能不乱，此杨公所以遗子孙也。 仲起字子震，位至廷尉，卒。
宪孙浚字叔源，少涉学有才干，仕梁历山阴、吴、建康三县，并有能名。
太清二年，累迁御史中丞。时台城爲侯景所围，外援并至，景表请和，求解围还江北。诏许之。遣右卫将军柳津对景盟歃。景知城内疾疫，稍无守备，因缓去期。城内知其背盟，复举烽鼓噪。后数日，景复进表请和，简文使浚往景所。景曰： 即日向热，非复行时，政欲立效求停，君可见爲申闻。 浚曰： 大将军此意，意在得城。下风所闻，久已乏食，城内虽困，尚有兵粮。朝廷恐和好乖贰，已密敕外军：若台城倾覆，勿以二宫爲念，当以死雪耻。若不能决战，当深壁自守。大将军十万之衆，将欲何资？ 景横刀于膝，瞋目叱之。浚乃正色责景曰： 河南王人臣，而举兵向阙。今朝廷已赦王罪结盟，口血未干，而复翻背。沈浚六十之年，且天子使也，奉命而行，何用见胁。 径去不顾。景叹曰： 是真司直也。 然密衔之。又劝张嵊立义，后得杀之。
江夷字茂远，济阳考城人也。祖霦，晋护军将军。父敳，骠骑谘议参军。
夷少自藻厉，爲后进之美。宋武帝板爲镇军行参军，豫讨桓玄功，封南郡州陵县五等侯。累迁大司马，武帝命大司马府、琅邪国事，一以委焉。
武帝受命，历位吏部尚书，吴郡太守。营阳王于吴县见害，夷临哭尽礼。以兄疾去官，后爲右仆射。夷美风仪，善举止，历任以和简着称。出爲湘州刺史，加散骑常侍，未之职，卒。遗令薄敛，蔬奠务存俭约。子湛。湛字徽深，居丧以孝闻。爱文义，善弹棋鼓琴，兼明算术。爲彭城王义康司徒主簿、之盛，人竞求自昵，唯湛自疏，固求外出，乃以爲武陵内史。随王诞爲北中郎将、南徐州刺史，以湛爲长史、南东海太守，委以政事。
元嘉二十五年，征爲侍中，任以机密。迁左卫将军。时改选学职，以太尉江夏王义恭领国子祭酒，湛领博士。
转吏部尚书。家甚贫，不营财利，饷馈盈门，一无所受。无兼衣馀食，尝爲上所召，遇澣衣，称疾经日，衣成然后起。牛饿，御人求草，湛良久曰： 可与饮。 在选职颇有刻核之讥，而公平无私，不受请谒，论者以此称焉。
初，上大举北侵，举朝谓爲不可，唯湛赞成之。及魏太武至瓜步，以湛兼领军，军事处分，一以委焉。魏遣使求昏，上召太子劭以下集议。衆并谓宜许，湛谓许之无益。劭怒谓湛曰： 今三王在阨，讵宜苟执异议。 声色甚厉。坐散俱出，劭使班剑及左右推排之，殆于倾倒。劭后宴集，未尝命湛，上乃爲劭长子伟之娉湛第三女，欲以和之。上将废劭，使湛具诏草。劭之入弑，湛直上省，闻叫乃匿傍小屋。劭遣求之，舍吏紿云 不在此 。兵即杀舍吏,乃得见湛。湛据窗受害，意色不桡。五子恁、恕、憼、愻、法寿皆见杀。初，湛家数见怪异，未败少日，所眠床忽有数斗血。孝武即位，追赠左光禄大夫、开府仪同三司，諡曰忠简公。恁位着作佐郎。恁子斅。
斅字叔文，母宋文帝女淮阳长公主。幼以戚属召见，孝武谓谢庄曰： 此小儿方当爲名器。 少有美誉，尚孝武女临汝公主，拜驸马都尉，爲丹阳丞。时袁粲爲尹，见斅叹曰： 风流不坠，政在江郎。 数与宴赏，留连日夜。
迁中书郎。斅庶祖母王氏老疾，斅视膳尝药，七十馀日不解衣。及累居内官，每以侍养陈请，朝廷优其朝直。初，湛娶褚秀之女，大义不终。褚彦回爲卫军，重斅爲人，先通意，引爲长史。随府转司空长史，领临淮太守。转齐高帝太尉从事中郎。齐台建，爲吏部郎。高帝即位，斅以祖母久疾，啓求自解。初，宋明帝敕斅出继其叔愻爲从祖淳后，于是仆射王俭啓： 礼无后小宗之文，近代缘情，皆由父祖之命，未有既孤之后，出继宗族也。虽复臣子一揆，而义非天属。江忠简胤嗣所寄，唯斅一人，傍无期属，斅宜还本。若不欲江愻绝后，可以斅小儿继愻爲孙。 尚书参议，谓 间世立后，礼无其文。荀顗无子立孙，坠礼之始。何琦又立此论，义无所据 。于是斅还本家，诏使自量立后者。
出爲豫章内史，还除太子中庶子，未拜，门客通赃利，武帝遣信检覆，斅藏此客而躬自引咎。上甚有怪色，王俭从容啓上曰： 江斅若能临郡，此便是具美耳。 上意乃释。
永明中，爲竟陵王司马。斅好文辞，围棋第五品，爲朝贵中最。迁侍中，历五兵尚书，东海、吴二郡太守，复爲侍中，转都官尚书，领骁骑将军。王晏啓武帝曰： 江斅今重登礼阁，兼掌六军，慈渥所覃，实有优忝；但语其事任，殆同闲辈。天旨既欲升其名位，愚谓以侍中领骁骑,望实清显，有殊纳言。 上曰： 斅常啓吾，爲其鼻中恶。今既以何胤、王莹还门下，故有此回换耳。 
先是中书舍人纪僧真幸于武帝，稍历军校，容表有士风。谓帝曰： 臣小人，出自本县武吏，邀逢圣时，阶荣至此。爲儿昏，得荀昭光女，即时无复所须，唯就陛下乞作士大夫。 帝曰： 由江斅、谢沦，我不得措此意，可自诣之。 僧真承旨诣斅，登榻坐定，斅便命左右曰： 移吾床让客。 僧真丧气而退，告武帝曰： 士大夫故非天子所命。 时人重斅风格，不爲权幸降意。
隆昌元年，爲侍中，领国子祭酒。郁林废，朝臣皆被召入宫。斅至云龙门，方知废立，托散动，醉吐车中而去。
明帝即位，改领秘书监，又改领晋安王师。卒，遗令不受赙赠。诏赙钱三万，布百匹。子蒨啓遵斅命不受，诏嘉美之，从其所请。赠散骑常侍、太常卿，諡曰敬子。子蒨。
蒨字彦标，幼聪警，读书过口便诵。选爲国子生，举高第，起家秘书郎，累迁庐陵王主簿。居父忧以孝闻，庐于墓侧，明帝敕遣斋仗二十人防之墓所。服阕，累迁建安内史。梁武帝起兵，遣甯朔将军刘諓之爲郡，蒨拒之。及建邺平，蒨坐禁锢，俄被原。
历太尉临川王长史、尚书吏部郎，领右军。方雅有风格，仆射徐勉权重，唯蒨及王规与抗礼，不爲之屈。勉因蒨门客翟景爲子繇求昏于蒨女，不答。景再言之，乃杖景四十，由此与勉忤。勉又爲子求蒨弟葺及王泰女，二人并拒之。葺爲吏部郎，坐杖曹中干免官，泰以疾假出宅，乃迁散骑常侍，皆勉意也。初，天监六年，诏以侍中常侍并侍帷幄，分门下二局入集书，其官品视侍中，而非华胄所悦，故勉斥泰爲之。
蒨寻迁司徒左长史。初王泰出阁，武帝谓勉云： 江蒨资历，应居选部。 勉曰： 蒨有眼患，又不悉人物。 乃止。迁光禄大夫。卒，諡肃。
蒨好学，尤悉朝仪故事，撰江左遗典三十卷，未就，卒。文集十五卷。
蒨弟昙字彦德，少学涉有器度，位侍中太子詹事，承圣初卒。昙弟禄。
禄字彦遐，幼笃学有文章，工书善琴。形貌短小，神明俊发。位太子洗马、湘东王录事参军，以气陵府王，王深憾焉。庐陵威王续代爲荆州，留爲骠骑谘议参军。献书告别，王答书乃致恨。
禄先爲武宁郡，颇有资産，积钱于壁，壁爲之倒，迮铜物皆鸣。人戏之曰： 所谓 铜山西倾，洛锺东应 者也。 湘东王恨之既深，以其名禄，改字曰荣财，以志其忿。后爲作唐侯相，卒。撰列仙传十卷行于世，及井絜臯木人赋、败船咏，并以自喻。
子徽亦有文采，而清狂不慧，常以父爲戏。蒨子紑。
紑字含絜，幼有孝性，年十三，父蒨患眼，紑侍疾将期月，衣不解带。夜梦一僧云： 患眼者饮慧眼水必差。 及觉说之，莫能解者。紑第三叔禄与草堂寺智者法师善，往访之。智者曰： 无量寿经云，慧眼见真，能度彼岸。 蒨乃因智者啓舍同夏县界牛屯里舍爲寺，乞赐嘉名。敕答云： 纯臣孝子往往感应，晋时顔含遂见冥中送药，又近见智者以卿第二息梦云 饮慧眼水 。慧眼则五眼之一号，可以慧眼爲名。 及就创造，泄故井，井水清洌，异于恒泉。依梦取水洗眼及煮药，稍觉有瘳，因此遂差。时人谓之孝感。
南康王爲徐州，召爲迎主簿。紑性沈静，好庄、老玄言，尤善佛义，不乐进仕。及父卒，紑庐于墓，终日号恸不绝声，月馀乃卒。子总。
总字总持，七岁而孤，依于外氏。幼聪敏，有至性。元舅吴平侯萧劢名重当世，特所锺爱，谓曰： 尔神采英拔，后之知名，当出吾右。 
及长，笃学有文辞。仕梁爲尚书殿中郎。武帝撰正言始毕，制述怀诗，总预同此作。帝览总诗，深见嗟赏。转侍郎。尚书仆射范阳张缵、度支尚书琅邪王筠、都官尚书南阳刘之遴并高才硕学，总时年少有名，缵等雅相推重，爲忘年友会。之遴尝酬总诗，深相钦挹。
累迁太子中舍人。侯景寇建邺，诏以总权兼太常卿，守小庙。台城陷，避难会稽郡，憩于龙华寺，乃制修心赋。总第九舅萧勃先据广州，又自会稽往依焉。及元帝平侯景，征爲始兴内史。会魏克江陵，不行，自此流寓岭南积岁。
陈天嘉四年，以中书侍郎征还。累迁左户尚书，转太子詹事。总性宽和温裕，尤工五言七言，溺于浮靡。及爲宫端，与太子爲长夜之饮，养良娣陈氏爲女，太子亟微行游总家，宣帝怒免之。后又历侍中、左户尚书。
后主即位，历吏部，尚书仆射，尚书令，加扶。既当权任宰，不持政务，但日与后主游宴后庭，多爲艳诗，好事者相传讽翫，于今不绝。唯与陈暄、孔范、王瑳等十馀人，当时谓之狎客。由是国政日颓，纲纪不立，有言之者，辄以罪斥之，君臣昏乱，以至于灭。
祯明三年，陈亡入隋，拜上开府。开皇十四年，卒于江都，年七十六。其爲自序云： 太建之时，权移群小，谄嫉作威，屡被摧黜，奈何命也。 识者讥其言迹之乖。有文集三十卷。长子溢，颇有文辞，性傲诞骄物，虽近属故友，不免诋欺。
历中书黄门侍郎，太子中庶子。入隋，爲秦王文学，卒。
江智深，夷之弟子也。父僧安，宋太子中庶子。夷有盛名，夷子湛又有清誉，父子并贵达。智深父少无名问，湛礼敬甚简，智深常以爲恨，自非节岁不入湛门。及爲随王诞后军参军，在襄阳，诞待之甚厚。时谘议参军谢庄、主簿沈怀文与智深友善，怀文每称曰： 人所应有尽有、所应无尽无者，其江智深乎。 
元嘉末，除尚书库部郎。时高流官序不爲台郎，智深门孤援寡，独有此选，意甚不悦，固辞不拜。后爲竟陵王诞司空主簿、记室参军，领南濮阳太守，迁从事中郎。诞将爲逆，智深悟其机，请假先反。诞事发，即除中书侍郎。
智深爱好文雅，辞采清赡，孝武深相知待，恩礼冠朝。上宴私甚数，多命群臣五三人游集，智深常爲其首。同侣未及前，辄独蒙引进，每以越衆爲惭，未尝有喜色。每从游幸，与群僚相随，见传诏驰来，知当呼己，耸动愧恧，形于容貌，论者以此多之。
迁骁骑将军、尚书吏部郎。上每酣宴，辄诋群臣，并使自相嘲讦，以爲欢笑。智深素方退，渐不会旨。上尝使以王僧朗戏其子景文，智深正色曰： 恐不宜有此戏。 上怒曰： 江僧安痴人，痴人自相惜。 智深伏席流涕，由此恩宠大衰。
出爲新安王子鸾北中郎长史、南东海太守，行南徐州事。
初，上宠姬宣贵妃殷氏卒，使群臣议諡，智深上议曰 怀 。上以不尽嘉号，甚衔之。后车驾幸南山，乘马至殷氏墓，群臣皆骑从，上以马鞭指墓石柱谓智深曰 此柱上不容有 怀 字 ，智深益惶惧，以忧卒。
子筠，太子洗马，早卒。后废帝皇后，筠之女也。废帝即位，以后父追赠金紫光禄大夫，筠妻王平望乡君。
智深兄子概早孤，智深养之如子。概历黄门吏部郎，侍中，武陵王赞北中郎长史。
江秉之字玄叔，济阳考城人也。祖逌，晋太常。父纂，给事中。
秉之少孤，弟妹七人并幼，抚育姻娶，尽其心力。宋少帝时，爲永世、乌程令，以善政着名东土。征爲建康令，爲政严察，部下肃然。后爲山阴令，人户三万，政事繁扰，讼诉殷积，阶庭常数百人。秉之御繁以简，常得无事。宋世唯顾觊之亦以省务着绩，其馀虽复刑政修理，而未能简事。以在县有能，出补新安太守。元嘉十二年，转在临海，并以简约见称，卒于官所。得秩悉散之亲故，妻子常饥寒。人有劝其营田，秉之正色答曰： 食禄之家，岂可与农人竞利。 在郡作书案一枚，去官留以付库。
秉之宗人邃之字玄远，颇有文义，撰文释传于世，位司徒记室参军。
秉之子徽，尚书都官郎，吴令。元凶杀徐湛之，徽以党与见诛。子谧。
谧字令和，父徽遇祸，谧系尚方。宋孝武平建邺，乃得出爲于湖令，强济称职。宋明帝爲兖州，谧倾身奉事，爲帝所待。即位，以爲骠骑参军。弟蒙貌丑，帝常召见狎侮之。
谧再迁右丞，兼比部朗。泰始四年，江夏王义恭第十五女卒，年十九，未笄，礼官议从成人服，诸王服大功。左丞孙敻重奏： 礼记 女子十五而笄 ，郑玄云： 应年许嫁者也。其未许嫁者，则二十而笄。 射慈云： 十九犹爲殇。 礼官违越经典，于理无据。 太常以下结免赎论，谧坐杖督五十，夺劳百日。谧又奏敻先不研辩，混同谬议，准以事例，亦宜及咎。敻又结免赎论，诏可。
出爲建平王景素冠军长史、长沙内史，行湘州事。政教苛刻，僧遵道又与谧情款，随谧莅郡，犯小事，饿系郡狱。僧遵道裂三衣食之尽而死，爲有司奏，征还。明帝崩，遇赦免。
齐高帝领南兖州，谧爲镇军长史、广陵太守。入爲游击将军。性流俗，善趋时利。元徽末，朝野咸属意建平王景素，谧深自委结。景素事败，仅得免祸。苍梧王废后，物情尚怀疑贰，谧独竭诚归事齐高帝。升明元年，爲黄门侍郎，领尚书左丞。沈攸之事起，议加高帝黄钺，谧所建也。事甯，迁吏部郎。齐建元元年，位侍中。既而骠骑豫章王嶷领湘州，以谧爲长史，封永新县伯。三年，爲左户尚书。诸皇子出合，用文武主帅，悉以委谧。寻敕选曰： 江谧寒士，诚当不得竞等华侪，然甚有才干，可迁掌吏部。 
谧才长刀笔，所在干职。高帝崩，谧称疾不入，衆颇疑其怨不预顾命。武帝即位，谧又不迁官，以此怨望。时武帝不豫，谧诣豫章王嶷，请闲曰： 至尊非起疾，东宫又非才，公今欲何计？ 武帝知之，出谧爲镇北长史、南东海太守。未发，忧甚，乃以奕棋占卦云： 有客南来，金碗玉杯。 上使御史中丞沈冲奏谧前后罪恶，请收送廷尉。诏赐死，果以金罂盛药鸩之。
子介，建武中爲吴令，政亦深苛。人间榜死人髑髅爲谧首，介弃官而去。
论曰：敬元夷简归誉，玄保弘懿见推，其取重于世，岂虚名也。然玄保时隆帝念，虽命禀于玄天，迹其恩宠，盖亦 犹贤 之助。沈氏世传武节，而演之以业尚见知，绸缪帷幄，遂参机务。处默保闲笃素，叔源节见临危，懿德高风，所谓世有人矣。茂远自晋及陈，雅道相系，弈世载德，斯之谓焉。而总溺于宠狎，反以文雅爲败，然则士之成名，所贵彬彬而已。玄叔清介着美，足以追踪古烈。令和窥觇成性，终取踬于险涂，宜矣。
