贺瑒司马褧朱异顾协徐摛鲍泉
瑒少聪敏，齐时沛国刘瓛爲会稽府丞，见瑒深器异之。尝与俱造吴郡张融，指瑒谓曰： 此生将来爲儒者宗矣。 荐之爲国子生，举明经。后爲太学博士。
梁天监初，爲太常丞，有司举修宾礼，召见说礼义。武帝异之，诏朝朔望，预华林讲。四年，初开五馆，以瑒兼五经博士。别诏爲皇太子定礼，撰五经义。时武帝方创定礼乐，瑒所建议多见施行。七年，拜步兵校尉，领五经博士。卒于馆。所着礼、易、老、庄讲疏，朝廷博士议数百篇，宾礼仪注一百四十五卷。
瑒于礼尤精，馆中生徒常数百，弟子明经对策至数十人。二子革、季，弟子琛，并传瑒业。
革字文明，少以家贫，躬耕供养，年二十，始辍耒就父受业，精力不怠。有六尺方床，思义未达，则横卧其上，不尽其义，终不肯食。通三礼。及长，遍治孝经、论语、毛诗、左传，爲兼太学博士。长七尺八寸，雍容都雅，吐纳蕴藉。敕于永福省爲邵陵、湘东、武陵三王讲礼。后爲国子博士，于学讲授，生徒常数百人。出爲西中郎湘东王谘议参军，带江陵令。王于州置学，以革领儒林祭酒，讲三礼，荆楚衣冠听者甚衆。前后再监南平郡，爲人吏所怀。寻兼平西长史、南郡太守。革至孝，常恨食禄代耕，不及爲养。在荆州历爲郡县，所得俸秩，不及妻孥，专拟还乡造寺，以申感思。子徽，美风仪，能谈吐，深爲革爱，先革卒。革哭之，因遘疾而卒。
季亦明三礼，位中书黄门郎，兼着作。
琛字国宝，幼孤，伯父瑒授其经业，一闻便通义理。瑒异之，常曰： 此儿当以明经致贵。 瑒卒后，琛家贫，常往还诸暨贩粟以养母。虽自执舟烜，闲则习业，尤精三礼。年二十余，瑒之门徒稍从问道。
初，瑒于乡里聚徒教授，四方受业者三千馀人。瑒天监中亡，至是复集，琛乃筑室郊郭之际，茅茨数间，年将三十，便事讲授。既世习礼学，究其精微，占述先儒，吐言辩絜，坐之听受，终日不疲。
湘东王幼年临郡，彭城到溉爲行事，闻琛美名，命驾相造。会琛正讲，学侣满筵，既闻上佐忽来，莫不倾动。琛说经无辍，曾不降意。溉下车，欣然就席，便申问难，往复从容，义理该赡。溉叹曰： 通儒硕学，复见贺生。今且还城，寻当相屈。 琛了不酬答，神用颓然。溉言之王，请补郡功曹史。琛辞以母老，终于固执。
俄遭母忧，庐于墓所。服阕，犹未还舍，生徒复从之。琛哀毁积年，骨立而已，未堪讲授。诸生营救，稍稍习业。
普通中，太尉临川王宏临州，召补祭酒从事，琛年已四十余，始应辟命。武帝闻其有学术，召见文德殿，与语悦之，谓仆射徐勉曰： 琛殊有门业。 仍补王国侍郎，稍迁兼中书通事舍人，参礼仪事。累迁尚书左丞，诏琛撰新諡法，便即施用。时皇太子议大功之末，可以冠子嫁女。琛驳议曰：
令旨以 大功之末，可得冠子嫁女，不得自冠自嫁 。推以记文，窃犹致惑。案嫁冠之礼，本是父之所成。无父之人，乃可自冠，故记称大功小功，并以 冠子嫁子 爲文，非关唯得爲子，己身不得也。小功之末既得自嫁娶，而亦云 冠子娶妇 ，其义益明。故先列二服，每明冠子嫁子，结于后句，方显自娶之义。既明小功自娶，即知大功自冠矣。盖是约言而见旨。若谓缘父服大功，子服小功，小功服轻，故得爲子冠嫁，大功服重，故不得自嫁自冠者，则小功之末，非明父子服殊，不应复云 冠子嫁子 也。若谓小功之文，言己可娶，大功之文，不言己冠，故知身有大功，不得自行嘉礼，但得爲子冠嫁。窃谓有服不行嘉礼，本爲吉凶不可相干。子虽小功之末，可得行冠嫁，犹应须父得爲其冠嫁。若父于大功之末可以冠子嫁子，是于吉凶礼无碍；吉凶礼无碍，岂不得自冠自嫁？若自冠自嫁于事有碍，则冠子嫁子宁独可通？今许其冠子而塞其自冠，是琛之所惑也。
又令旨推 下殇小功不可娶妇，则降服大功亦不得爲子冠嫁 。伏寻此旨，若爲降服大功不可冠子嫁子，则降服小功亦不可自冠自嫁，是爲凡厥降服大功小功皆不得冠娶矣。记文应云降服则不可，宁得唯称下殇？今不言降服，的举下殇，实有其义。夫出嫁出后，或有再降，出后之身，于本姊妹降爲大功，若是大夫服士父，又以尊降，则成小功，其于冠嫁义无以异。所以然者，出嫁则有受我，出后则有传重，并欲使薄于此而厚于彼。此服虽降，彼服则隆。昔实期亲，虽复再降，犹依小功之礼，可冠可娶。若夫期降大功，大功降爲小功，止是一等，降杀有伦，服末嫁冠，故无有异。唯下殇之服特明不娶之义者，盖缘以幼弱之故。夭丧情深，既无受厚他姓，又异传重彼宗，嫌其年幼服轻，顿成杀略，故特明不娶，以示本重之恩。是以凡厥降服，冠嫁不殊，唯在下殇，乃明不娶。其义若此，则不得言大功之降服皆不冠嫁也。且记云 下殇小功 ，言下殇则不得通于中上，语小功又不兼于大功。若实大功小功降服皆不冠嫁,上中二殇亦不冠嫁者，记不得直云 下殇小功则不可 。恐非文意，此又琛之所疑也。遂从琛议。加员外散骑常侍。旧尚书南坐无貂，貂自琛始也。迁御史中丞，参礼仪如先。
琛性贪啬，多受赇赂，家产既丰，买主第爲宅，爲有司奏，坐免官。后爲通直散骑常侍，领尚书左丞，参礼仪事。琛前后居职，凡郊庙诸仪多所创定，每进见武帝，与语常移晷刻，故省中语曰： 上殿不下有贺雅。 琛容止闲雅，故时人呼之。迁散骑常侍，参礼仪如故。
时武帝年高，任职者缘饰奸谄，深害时政。琛啓陈事条封奏，大略：其一事曰， 今北边稽服，政是生聚教训之时，而天下户口减落，诚当今之急务。国家之于关外，赋税盖微，乃至年常租调，动致逋积，而人失安居，宁非牧守之过 。其二事曰， 今天下宰守所以皆尚贪残，罕有廉白者，良由风俗侈靡使之然也。欲使人守廉隅，吏尚清白，安可得邪？今诚宜严爲禁制，导之以节俭，贬黜雕饰，纠奏浮华，使衆皆知变其耳目，改其好恶，则易于反掌 。其三事曰， 斗筲之人，诡竞求进，运挈瓶之智，徼分外之求，以深刻爲能，以绳逐爲务，长弊增奸，实由于此。今诚愿责其公平之效，黜其残愚之心，则下安上谧，无徼幸之患矣 。其四事曰， 自征伐北境，帑藏空虚，今天下无事，而犹日不暇给者，良有以也。夫国弊则省其事而息其费，事省则养人，费息则财聚。若言小费不足害财，则终年不息矣,以小役不足妨人，则终年不止矣 。书奏，武帝大怒，召主书于前,口受敕责琛曰： 朕有天下四十馀年，公车谠言，日闻听览。每苦倥偬，更增惛惑。卿珥貂纡组，博问洽闻，不宜同于闒茸，止取名字，言我能上事，恨朝廷不能受。卿云 今北边稽服，政是生聚教训之时，而人失安居，牧守之过 。但大泽之中有龙有蛇，纵不尽善，不能皆恶。卿可分明显出其人。卿云 宜导之以节俭 。又云 至道者必以淳素爲先 。此言大善。夫子言 其身正,不令而行，其身不正，虽令不从 。朕绝房室三十馀年，不与女人同屋而寝亦三十馀年，于居处不过一床之地，雕饰之物不入于宫，此亦人所共知。受生不饮酒，受生不好音声，所以朝中曲宴未尝奏乐。朕三更出理事，随事多少。事或少，中前得竟，事多，至日昃方得就食。既常一食，若昼若夜，无有定时，疾苦之日，或亦再食。昔腰过于十围，今之瘦削，裁二尺馀。旧带犹存，非爲妄说。爲谁爲之？救物故也。书云， 股肱惟人，良臣惟圣 。向使朕有股肱，可得中主，今乃不免居九品之下。 不令而行 ，徒虚言耳。卿又云 百司莫不奏事，诡竞求进 。今不许外人呈事，于义可否？以噎废餐，此之谓也。若断呈事，谁尸其任？专委之人，云何可得？是故古人云， 专听生奸，独任成乱 。何者是宜，具以奏闻。 琛奉敕但谢过而已，不敢有所指斥。
太清二年，爲中军宣城王长史。侯景陷城，琛被创未死，贼求得之，舆至阙下，求见仆射王克、领军朱异，劝开城纳贼。克等让之，涕泣而止。贼复舆送庄严寺疗之。明年，台城不守，琛逃归乡里。其年，贼寇会稽，复执琛送出都，以爲金紫光禄大夫。卒。琛所撰三礼讲疏、五经滞义及诸仪注凡百馀篇。子翊，位巴山太守。
司马褧字元表，河内温人也。曾祖纯之，晋大司农高密敬王。祖让之，员外常侍。父燮，善三礼，仕齐位国子博士。
褧少传家业，强力专精，手不释卷。沛国刘瓛爲儒者宗，嘉其学，深相赏好。与乐安任昉善，昉亦推重之。梁天监初，诏通儒定五礼，有举褧修嘉礼，除尚书祠部郎。时创定礼乐，褧所建议，多见施行。兼中书通事舍人，每吉凶礼，当时名儒明山宾、贺瑒等疑不能断者，皆取决焉。累迁御史中丞。
十六年，出爲宣毅南康王长史，行府国并石头戍军事。褧虽居外官，有敕预文德、武德二殿长名问讯，不限日。迁晋安王长史，卒。王命记室庾肩吾集其文爲十卷。所撰嘉礼仪注一百一十六卷。
朱异字彦和，吴郡钱唐人也。祖昭之，以学解称于乡。叔父谦之字处光，以义烈知名。年数岁，所生母亡，昭之假葬于田侧，爲族人朱幼方燎火所焚。同産姊密语之，谦之虽小，便哀感如持丧，长不昏娶。齐永明中，手刃杀幼方，诣狱自系。县令申灵勖表上之。齐武帝嘉其义，虑相报复，乃遣谦之随曹武西行。将发，幼方子怿于津阳门伺杀谦之。谦之兄巽之，即异父也，又刺杀怿。有司以闻。武帝曰： 此皆是义事，不可问。 悉赦之。吴兴沈顗闻而叹曰： 弟死于孝，兄殉于义，孝友之节，萃此一门。 巽之字处林，有志节，着辩相论。幼时，顾欢见而异之，以女妻焉。仕齐官至吴平令。
异年数岁，外祖顾欢抚之，谓其祖昭之曰： 此儿非常器，当成卿门户。 年十馀，好群聚蒱博，颇爲乡党所患。及长，乃折节从师。梁初开五馆，异服膺于博士明山宾。居贫，以佣书自业，写毕便诵。遍览五经，尤明礼、易。涉猎文史，兼通杂艺，博弈书算，皆其所长。年二十，出都诣尚书令沈约，面试之，因戏异曰： 卿年少，何乃不廉？ 异逡巡未达其旨，约乃曰： 天下唯有文义棋书，卿一时将去，可谓不廉也。 寻上书言建康宜置狱司，比廷尉。敕付尚书详议，从之。
旧制，年二十五方得释褐，时异适二十一，特敕擢爲扬州议曹从事史。寻有诏求异能之士，五经博士明山宾表荐异： 年时尚少，德备老成，在独无散逸之想，处闇有对宾之色。器宇弘深，神表峰峻。金山万丈，缘陟未登；玉海千寻，窥映不测。加以珪璋新琢，锦组初构，触响铿锵，遇采便发。观其信行，非唯十室所稀，若使负重遥途，必有千里之用。 武帝召见，使说孝经、周易义，甚悦之，谓左右曰： 朱异实异。 后见明山宾曰： 卿所举殊得人。 仍召直西省，俄兼太学博士。其年，帝自讲孝经，使异执读。迁尚书仪曹郎，入兼中书通事舍人。后除中书郎，时秋日，始拜，有飞蝉正集异武冠上，时咸谓蝉珥之兆。迁太子右卫率。
普通五年，大举北侵，魏徐州刺史元法僧遣使请举地内属，诏有司议其虚实。异曰： 自王师北讨，克获相继，徐州地转削弱，咸愿归罪。法僧惧祸，其降必非僞也。 帝仍遣异报法僧，并敕衆军应接，受异节度。及至，法僧遵承朝旨，如异策焉。迁散骑常侍。
异容貌魁梧，能举止，虽出自诸生，甚闲军国故实。自周舍卒后，异代掌机密，其军旅谋谟，方镇改换，朝仪国典，诏诰敕书，并典掌之。每四方表疏，当局簿领，谘详请断，填委于前，异属辞落纸，览事下议，纵横敏赡，不暂停笔，顷刻之间，诸事便了。
迁右卫将军。啓求于仪贤堂奉述武帝老子义，敕许之。及就讲，朝士及道俗听者千馀人，爲一时之盛。时城西又开士林馆以延学士，异与左丞贺琛递日述武帝礼记中庸义。皇太子又召异于玄圃讲易。
大同八年，改加侍中。异博解多艺，围碁上品，而贪财冒贿，欺罔视听，以伺候人主意，不肯进贤黜恶。四方饷馈，曾无推拒，故远近莫不忿疾。起宅东陂，穷乎美丽，晚日来下，酣饮其中。每迫曛黄，虑台门将阖，乃引其卤簿自宅至城，使捉城门停留管钥。既而声势所驱，熏灼内外，産与羊侃相埒。好饮食，极滋味声色之娱，子鹅炰鰌不辍于口，虽朝谒，从车中必齎饴饵。而轻傲朝贤，不避贵戚。人或诲之，异曰： 我寒士也，遭逢以至今日。诸贵皆恃枯骨见轻，我下之，则爲蔑尤甚。我是以先之。 
自徐勉、周舍卒后，外朝则何敬容，内省则异。敬容质悫无文，以纲维爲己任，异文华敏洽，曲营世誉，二人行异而俱见幸。异在内省十馀年，未尝被谴。司农卿傅岐尝谓异曰： 今圣上委政于君，安得每事从旨。顷者外闻殊有异论。 异曰： 政言我不能谏争耳。当今天子圣明，吾岂可以其所闻干忤天听。 
太清二年，爲中领军，舍人如故。初，武帝梦中原尽平，举朝称庆，甚悦，以语异曰： 吾生平少梦，梦必有实。 异曰： 此宇内方一之征。 及侯景降，敕召群臣廷议，尚书仆射谢举等以爲不可许。武帝欲纳之，未决，尝夙兴至武德合口，独言： 我国家犹若金瓯，无一伤缺，承平若此，今便受地，讵是事宜？脱至纷纭，悔无所及。 异探帝微旨，答曰： 圣明御宇，上应苍玄，北土遗黎，谁不慕仰，爲无机会，未达其心。今侯景分魏国太半，远归圣朝；若不容受，恐绝后来之望。 帝深纳异言，又感前梦，遂纳之。及贞阳侯败没，帝忧曰： 今勿作晋家事乎？ 寻而贞阳自魏遣使述魏相高澄欲申和睦。敕有司定议。异又议以和爲允，帝从之。其年六月，遣建康令谢挺、通直郎徐陵使北通好。时侯景镇寿春，疑惧，累啓请绝和，及致书与异饷金二百两，又致书于制局监周石珍令具申闻。异纳其金而不停北使，景遂反。
初，景谋反，合州刺史鄱阳王范、司州刺史羊鸦仁并累有啓闻。异以景孤立寄命，必不应尔，乃谓使曰： 鄱阳王遂不许国家有一客！ 并不爲闻奏。及贼至板桥，使前寿州司马徐思玉先至求见于上，上召问之，思玉紿称反贼，请闲陈事。上将屏左右，舍人高善宝曰： 思玉从贼中来，情僞难测，安可使其独在殿上。 时异侍坐，乃曰： 徐思玉岂是刺客邪？何言之僻。 善宝曰： 思玉已将临贺入北，讵可轻信。 言未卒，思玉果出贼啓，异大惭。贼遂以讨异及陆验爲名。及景至城下，又射啓言 朱异等蔑弄朝权，轻作威福，臣爲谗臣所陷，欲加屠戮。陛下诛异等，臣敛辔北归 。帝问简文曰： 有是乎？ 对曰： 然 。帝召有司将诛之，简文曰： 贼特以异等爲名耳，今日杀异，无救于急，适足贻笑将来。若祅氛既息，诛之未晚。 帝乃止。
异之方幸，在朝莫不侧目，虽皇太子亦不能平。至是城内咸尤异，简文爲四言湣乱诗曰： 湣彼阪田，嗟斯氛雾。谋之不臧，褰我王度。 又制围城赋，末章云： 彼高冠及厚履，并鼎食而乘肥。升紫霄之丹地，排玉殿之金扉。陈谋谟之啓沃，宣政刑之福威。四郊以之多垒，万邦以之未绥。问豺狼其何者？访虺蜴之爲谁？ 并以指异。又帝登南楼望贼，顾谓异曰： 四郊多垒，谁之罪欤？ 异流汗不能对。惭愤发病卒，时年六十七。诏赠尚书右仆射。旧尚书官不以爲赠，及异卒，武帝悼惜之，方议赠事，左右有善异者，乃啓曰： 异生平所怀，愿得执法。 帝因其宿志，特有此赠。
异居权要三十馀年，善承上旨，故特被宠任。历官自员外常侍至侍中，四官皆珥貂，自右卫率至领军，四职并驱卤簿，近代未之有也。异及诸子自潮沟列宅至青溪，其中有台池翫好，每暇日与宾客游焉。四方馈遗，财货充积，性吝啬，未尝有散施。厨下珍羞恒腐烂，每月常弃十数车，虽诸子别房亦不分赡。所撰礼、易讲疏及仪注文集百馀篇。
子肃，位国子博士；次闰，司徒掾。并遇乱卒。
顾协字正礼，吴郡吴人，晋司空和六世孙也。幼孤，随母养于外氏。外从祖右光禄大夫张永尝携内外孙侄游虎丘山，拹年数岁，永抚之曰： 儿欲何戏？ 协曰： 儿政欲枕石漱流。 永叹息曰： 顾氏兴于此子。 及长好学，以精力称。外氏诸张多贤达，有识鉴，内弟率尤推重焉。
初爲扬州议曹从事，举秀才。尚书令沈约览其策而叹曰： 江左以来，未有斯作。 爲兼廷尉正。太尉临川王闻其名，召掌书记，仍侍西丰侯正德读。正德爲巴西、梓潼郡，协除所部新安令。未至县遭母忧，刺史始兴王厚资遣之，送丧还。于峡江遇风，同旅皆漂溺，唯协一舫触石得泊焉。咸谓精诚所致。张率尝荐之于帝，问协年，率言三十有五。帝曰： 北方高凉，四十强仕，南方卑湿，三十已衰。如协便爲已老，但其事亲孝，与友信，亦不可遗于草泽。卿便称敕唤出。 于是以协爲兼太学博士。累迁湘东王参军，兼记室。
普通中，有诏举士，湘东王表荐之，即召拜通直散骑侍郎，兼中书通事舍人。大通三年，霆击大航华表然尽。建康县驰啓，协以爲非吉祥，未即呈闻。后帝知之，曰： 霆之所击，一本罚恶龙，二彰朕之有过。协掩恶扬善，非曰忠公。 由是见免。后守鸿胪卿，员外散骑常侍，卿、舍人并如故。
自爲近臣，便繁几密，每有述制，敕前示协，时辈荣之。卒官无衾以敛，爲士子所嗟叹。武帝悼惜之，爲举哀。赠散骑常侍，諡曰温子。
协少清介，有志操，初爲廷尉正，冬服单薄，寺卿蔡法度欲解襦与之，惮其清严，不敢发口，谓人曰： 我愿解身上襦与顾郎，顾郎难衣食者。 竟不敢以遗之。及爲舍人，同官者皆润屋，协在省十六载，器服饮食不改于常。有门生始来事协，知其廉洁，不敢厚饷，止送钱二千，协发怒，杖二十，因此事者绝于馈遗。自丁艰忧，遂终身布衣蔬食。少时将娉舅息女，未成昏而协母亡，免丧后不复娶。年六十馀，此女犹未他适，协义而迎之。晚虽判合，卒无胤嗣。
协博极群书，于文字及禽兽草木尤称精详，撰异姓苑五卷，琐语十卷，文集十卷，并行于世。
徐摛字士秀，东海郯人也，一字士缋。祖凭道，宋海陵太守。父超之，梁天监初位员外散骑常侍。
摛幼好学，及长，遍览经史，属文好爲新变，不拘旧体。晋安王纲出戍石头，武帝谓周舍曰： 爲我求一人，文学俱长，兼有行者，欲令与晋安游处。 舍曰： 臣外弟徐摛，形质陋小，若不胜衣，而堪此选。 帝曰： 必有仲宣之才，亦不简貌。 乃以摛爲侍读。大通初，王总戎北侵，以摛兼宁蛮府长史，参赞戎政，教命军书，多自摛出。王入爲皇太子，转家令，兼管记，寻带领直。
摛文体既别，春坊尽学之， 宫体 之号，自斯而始。帝闻之怒，召摛将加诮责，及见，应对明敏，辞义可观，乃意释。因问五经大义，次问历代史及百家杂记，末论释教。摛商较从横，应答如响，帝甚加叹异，更被亲狎，宠遇日隆。领军朱异不悦，谓所亲曰： 徐叟出入两宫，渐来见逼，我须早爲之所。 遂承闲白帝曰： 摛年老，又爱泉石，意在一郡自养。 帝谓摛欲之，乃召摛曰： 新安大好山水，任昉等并经爲之，卿爲我临此郡。 中大通三年，遂出爲新安太守。爲政清静，教人礼义，劝课农桑，期月风俗便改。秩满，爲中庶子。
时临城公纳夫人王氏，即简文妃侄女。晋、宋以来，初昏三日，妇见舅姑，衆宾皆列观，引春秋义云 丁丑，夫人姜氏至。戊寅，公使大夫宗妇觌用币 。戊寅即丁丑之明日，故礼官据此皆云 宜依旧观 。简文问摛，摛议曰： 仪礼云： 质明赞见妇于舅姑。 杂记又云： 妇见舅姑，兄弟姊妹皆立于堂下。 政言妇是外宗，未审涧令，所以舅延外客，姑率内宾，堂下之仪，以备盛礼。近代妇于舅姑本有戚属，不相瞻者。夫人乃妃侄女，有异他姻，觌见之仪，谓应可略。 简文从其议。除太子左卫率。
及侯景攻陷台城，时简文居永福省。贼衆奔入，侍卫走散，莫有存者。摛独侍立不动，徐谓景曰： 侯公当以礼见，何得如此。 凶威遂折，侯景乃拜。由是常惮摛。简文嗣位，进授左卫将军，固辞不拜。简文被闭，摛不获朝谒，因感气疾而卒，年七十八。赠侍中、太子詹事，諡贞子。长子陵，最知名。
陵字孝穆。母臧氏，尝梦五色云化爲凤，集左肩上，已而诞陵。年数岁，家人携以候沙门释宝志，宝志摩其顶曰： 天上石麒麟也。 光宅寺慧云法师每嗟陵早就，谓之顔回。八岁属文，十三通庄、老义。及长，博涉史籍，从横有口辩。父摛爲晋安王谘议，王又引陵参宁蛮府军事。王立爲皇太子，东宫置学士，陵充其选。稍迁尚书度支郎。
出爲上虞令。御史中丞刘孝仪与陵先有隙，风闻劾陵在县赃汙，因坐免。久之，爲通直散骑侍郎。梁简文在东宫，撰长春殿义记，使陵爲序。又令于少傅府述己所制庄子义。
太清二年，兼通直散骑常侍使魏，魏人授馆宴宾。是日甚热，其主客魏收嘲陵曰： 今日之热，当由徐常侍来。 陵即答曰： 昔王肃至此，爲魏始制礼仪；今我来聘，使卿复知寒暑。 收大惭。齐文襄爲相，以收失言，囚之累日。
及侯景入寇，陵父摛先在围城之内，陵不奉家信，便蔬食布衣，若居哀恤。会齐受魏禅，梁元帝承制于江陵，复通使于齐。陵累求复命，终拘留不遣，乃致书于仆射杨遵彦，不报。及魏平江陵，齐送贞阳侯明爲梁嗣，乃遣陵随还。太尉王僧辩初拒境不纳，明往复致书，皆陵辞也。及明入，僧辩得陵大喜，以爲尚书吏部郎，兼掌诏诰。其年陈武帝诛僧辩，仍进讨韦载，而任约、徐嗣徽乘虚袭石头，陵感僧辩旧恩，往赴约。约平，武帝释陵不问，以爲尚书左丞。
绍泰二年，又使齐。还除给事黄门侍郎，秘书监。陈受禅，加散骑常侍。天嘉四年，爲五兵尚书，领大着作。六年，除散骑常侍，御史中丞。时安成王顼爲司空，以帝弟之尊，权倾朝野。直兵鲍僧叡假王威风，抑塞辞讼，大臣莫敢言，陵乃奏弹之。文帝见陵服章严肃，若不可犯，爲敛容正坐。陵进读奏状，时安成王殿上侍立，仰视文帝，流汗失色，陵遣殿中郎引王下殿。自是朝廷肃然。
迁吏部尚书，领大着作。陵以梁末以来，选授多失其所，于是提举纲维，综核名实。时有冒进求官，驰竞不已者，乃爲书宣示之，曰： 永定之时，圣朝草创，干戈未息，尚无条序。府库空虚，赏赐悬乏，白银难得，黄劄易营。权以官阶，代于钱绢，义在抚接，无计多少。致令员外常侍，路上比肩，谘议参军，市中无数，岂是朝章应其如此。今衣冠礼乐，日富年华，何可犹作旧意，非理望也。所见诸君多踰本分，犹言大屈，未谕高怀。若问梁朝朱领军异亦爲卿相，此不踰其本分耶？此是天子所拔，非关选序。梁武帝云： 世间人言有目色，我特不目色范悌。 宋文帝亦云： 人岂无运命，每有好官缺，辄忆羊玄保。 此则清阶显职，不由选也。既忝衡流，诸贤深明鄙意。 自是衆咸服焉。时论比之毛玠。
及宣帝入辅，谋黜异志者，引陵预其议。宣帝即位，封建昌县侯。太建中，爲尚书左仆射，抗表推周弘正、王劢等。帝召入内殿，曰： 卿何爲固辞而举人乎？ 陵曰： 弘正旧蕃长史，王劢太平中相府长史，张种帝乡贤戚，若选贤旧，臣宜居后。 固辞累日，乃奉诏。
及朝议北侵，宣帝命举元帅，衆议在淳于量，陵独曰： 不然。吴明彻家在淮左，悉彼风俗，将略人才，当今无过者。 于是争论数日不能决，都官尚书裴忌曰： 臣同徐仆射。 陵应声曰： 非但明彻良将，忌即良副也。 是日诏明彻爲大都督，令忌监军事，遂克淮南数十州地。宣帝因置酒，举杯属陵曰： 赏卿知人。 
七年，领国子祭酒，以公事免侍中、仆射。寻加侍中，给扶。十三年，爲中书监，领太子詹事。以年老累表求致事，宣帝亦优礼之，诏将作爲造大斋，令陵就第摄事。后主即位，迁左光禄大夫、太子少傅。至德元年卒，年七十七，诏赠特进。初，后主爲文示陵，云他人所作。陵嗤之曰： 都不成辞句。 后主衔之，至是諡曰章僞侯。
陵器局深远，容止可观，性又清简，无所营树，俸禄与亲族共之。太建中，食建昌户，户送米至水次，亲戚有贫匮者，皆召令取焉，数日便尽。陵家寻致乏绝。府僚怪问其故，陵云： 我有车牛衣裳可卖，馀家有可卖不？ 其周给如此。
少而崇信释教，经论多所释解。后主在东宫，令陵讲大品经，义学名僧，自远云集，每讲筵商较，四坐莫能与抗。目有青精，时人以爲聪慧之相也。自陈创业，文檄军书及受禅诏策，皆陵所制，爲一代文宗。亦不以矜物，未尝诋诃作者。其于后进，接引无倦。文、宣之时，国家有大手笔，必命陵草之。其文颇变旧体，缉裁巧密，多有新意。每一文出，好事者已传写成诵，遂传于周、齐，家有其本。后逢丧乱，多散失，存者三十卷。陵有四子：俭、份、仪、僔。
俭一名报，幼而修立，勤学有志操。汝南周弘直重其爲人，妻之以女。梁元帝召爲尚书金部郎中。常侍宴赋诗，元帝叹赏之，曰： 徐氏之子，复有文矣。 魏平江陵，还建邺，累迁中书侍郎。
太建初，广州刺史欧阳纥举兵反，宣帝令俭持节喻旨。纥见俭，盛列仗卫，言辞不恭。俭曰： 吕嘉之事，诚当已远，将军独不见周迪、陈宝应乎？ 纥默然不答。惧俭沮衆，不许入城，置俭于孤园寺。纥尝出见俭，俭谓曰： 将军业已举事，俭须还报天子。俭之性命虽在将军，将军成败不在于俭。幸不见留。 纥于是遣俭。从间道驰还。宣帝乃命章昭达讨纥，以俭监昭达军。纥平，爲兼中书通事舍人。
后主立，累迁寻阳内史，爲政严明，盗贼静息。迁散骑常侍，袭封建昌侯。入爲御史中丞。俭公平无所阿附，尚书令江总望重一时，爲俭所劾，后主深委任焉。祯明二年卒。
份少有父风。九岁爲梦赋，陵见之，谓所亲曰： 吾幼属文亦不加此。 爲海盐令，有政绩。入爲太子洗马。性孝弟，陵尝疾笃，份烧香泣涕，跪诵孝经，日夜不息，如是者三日，陵疾豁然而愈，亲戚皆谓份孝感所致。先陵卒。
仪少聪警，仕陈位尚书殿中郎。陈亡，隐于钱唐之赭山。隋炀帝召爲学士，寻除着作佐郎。大业四年卒。
陵弟孝克，有口辩，能谈玄理。性至孝，遭父忧殆不胜丧。事所生母陈氏，尽就养之道。梁末，侯景寇乱，孝克养母，饘粥不能给。妻东莞臧氏，领军将军盾女也，甚有容色。孝克乃谓曰： 今饥荒如此，供养交阙，欲嫁卿与富人，望彼此俱济，于卿如何？ 臧氏弗许之。时有孔景行者，爲侯景将，多从左右逼而迎之，臧氏涕泣而去，所得谷帛，悉以遗母。孝克又剃发爲沙门，改名法整，兼乞食以充给焉。臧氏亦深念旧恩，数私致馈饷，故不乏绝。后景行战死，臧氏伺孝克于途中，累日乃见，谓孝克曰： 往日之事，非爲相负，今既得脱，当归供养。 孝克默然无答。于是归俗，更爲夫妻。
后东游，居钱唐之佳义里，与诸僧讨论释典，遂通三论。每日二时讲，旦讲佛经，晚讲礼传，道俗受业者数百人。天嘉中，除剡令，非其好，寻去职。太建四年，征爲秘书丞，不就。乃蔬食长斋，持菩萨戒，昼夜讲诵法华经。宣帝甚嘉其操行。后爲国子祭酒。孝克每侍宴，无所食噉，至席散，当其前膳羞损减。帝密记以问中书舍人管斌，斌自是伺之，见孝克取珍果纳绅带中。斌当时莫识其意，后寻访，方知其以遗母。斌以啓，宣帝嗟叹良久，乃敕自今宴享，孝克前馔，并遣将还，以饷其母。时论美之。
至德中，皇太子入学释奠，百司陪列。孝克发孝经题，后主诏皇太子北面致敬。祯明元年，入爲都官尚书。自晋以来，尚书官僚，皆携家属居省。省在台城内下舍门中，有阁道东西跨路，通于朝堂。其第一即都官省，西抵阁道，年代久远，多有鬼怪。每夜昏之际，无故有声光，或见人着衣冠从井中出，须臾复没；或闸合自然开闭。居多死亡，尚书周确卒于此省。孝克代确，便即居之，经两载，祅变皆息，时人咸以爲贞正所致。
孝克性清素，好施惠，故不免饥寒。后主敕以石头津税给之，孝克悉用设斋写经，随尽。
二年，爲散骑常侍，侍东宫。陈亡，随例入长安。家道壁立，所生母患，欲粳米爲粥，不能常办。母亡后，孝克遂常噉麦，有遗粳米者，孝克对而悲泣，终身不复食焉。
开皇十二年，长安疾疫，隋文帝闻其名行，召令于尚书都堂讲金刚般若经。寻授国子博士，后侍东宫，讲礼传。
十九年，以疾卒，年七十三。临终政坐念佛，室内有非常香气，邻里皆惊异之。子万载，位太子洗马。
鲍泉字润岳，东海人也。父几字景玄，家贫，以母老诣吏部尚书王亮干禄，亮一见嗟赏，举爲舂陵令。后爲明山宾所荐，爲太常丞。以外兄傅昭爲太常，依制缌服不得相临，改爲尚书郎，终于湘东王谘议参军。
泉美须髯，善举止，身长八尺，性甚警悟。博涉史传，兼有文笔。少事元帝爲国常侍，早见擢任，谓曰： 我文之外无出卿者。 后爲通直侍郎。常乘高幰车，从数十左右，伞盖服玩甚精。道逢国子祭酒王承，承疑非旧贵，遣访之，泉从者答曰 鲍通直 。承怪焉，复欲辱之，遣逼车问： 鲍通直复是何许人，而得如此！ 都下少年遂爲口实，见尚豪华人，相戏曰 鲍通直复是何许人，而得如此 ，以爲笑谑。
及元帝承制，累迁至信州刺史。方等之败，元帝大怒，泉与王僧辩讨之。僧辩曰： 计将安出？ 泉曰： 事等沃雪，何所多虑。 僧辩曰： 君言文士常谈耳，河东少有武干，非精兵一万不可以往。竟陵甲卒不久当至，犹可重申。欲与卿入言之。 泉许诺，及僧辩如向言，泉默然不继。元帝大怒，于是械系僧辩，时人比泉爲郦寄。
泉既专征长沙，久而不克。元帝乃数泉二十罪，爲书责之曰： 面如冠玉，还疑木偶，须似猬毛，徒劳绕喙。 乃从狱中起王僧辩代泉爲都督，使舍人罗重欢领斋仗三百人与僧辩往。乃至长沙，遣通泉曰： 罗舍人被令送王竟陵来。 泉愕然，顾左右曰： 得王竟陵助我经略，贼不足平矣。 乃拂席坐而待之。僧辩入，乃背泉而坐曰： 鲍郎，卿有罪，令旨使我锁卿，卿勿以故意见期。 命重欢出令示泉，锁之床下。泉顔色自若，了无惧容，曰： 稽缓王师，罪乃甘分，但恐后人更思鲍泉之愦愦耳。 僧辩色甚不平，泉乃啓陈淹迟之罪。元帝寻复其任，令与僧辩等东逼邵陵王于郢州。
郢州平，元帝以世子方诸爲刺史，泉爲长史，行州府事。方诸见泉和弱，每有谘陈未尝用，使泉伏床骑背爲马，书其衣作其姓名，由是州府尽相欺。侯景密遣将宋子仙、任约袭之。方诸与泉不恤军政，唯蒱酒自乐，云 贼何由得至 。既而传告者衆，始命阖门。城陷，贼执方诸及泉送之景所。后景攻王僧辩于巴陵不克，败还，乃杀泉于江夏，沈其尸于黄鹤矶。
初，泉梦着朱衣行水上，及死，举身带血而沈于江如其梦。泉于仪礼尤明，撰新仪三十卷行于世。
时又有鲍行卿以博学大才称，位后军临川王录事，兼中书舍人，迁步兵校尉。上玉璧铭，武帝发诏褒赏。好韵语，及拜步兵，面谢帝曰： 作舍人，不免贫，得五校，实大校。 例皆如此。有集二十卷。撰皇室仪十三卷，乘舆龙飞记二卷。
弟客卿位南康太守。客卿三子，检、正、至，并才艺知名，俱爲湘东王五佐。正好交游，无日不适人，人爲之语曰： 无处不逢乌噪，无处不逢鲍佐。 正不爲湘东王所知，献书告退。王恨之。及建邺城陷，正爲尚书外兵郎，病不能起。景杂于死尸焚之。王闻之曰： 忠非纪信，利非象齿，焚如弃如，于是乎得。 君子以此知湘东王不仁。检爲湘东镇西府中记室，使蜀，不屈于武陵王，见害。
论曰：夏侯胜云， 士患不明经术，经术明，取青紫如拾地芥耳 。于贺瑒、贺琛、朱异、司马褧其得之矣。而异遂徼宠幸，任事居权，不能以道佐时，苟取容媚。及延寇败国，实异之由，祸难既彰，不明其罪，亦既身死，宠赠犹殊。罚既弗加，赏亦斯滥。夫太清之乱，固其宜矣。顾协清介，足以追踪古人，徐摛贞正，仁者信乎有勇。孝穆聪明特达，缔构兴王，献替谋猷，亮直斯在。泉本文房之士，每处荷戈之任，非材之责，胜任不亦难乎。
