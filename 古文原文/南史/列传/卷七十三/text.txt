孝义上
龚颖刘瑜贾恩郭世通严世期吴逵潘综
张进之丘杰师觉授王彭蒋恭徐耕孙法宗范叔孙
卜天与许昭先余齐人孙棘何子平崔怀顺王虚之
吴庆之萧叡明萧矫妻羊公孙僧远吴欣之韩系伯
丘冠先孙淡华宝解叔谦韩灵敏刘渢封延伯
吴达之王文殊乐颐之江泌庾道湣
龚颖，遂宁人也。少好学，益州刺史。毛璩辟爲劝学从事。璩爲谯纵所杀，故佐吏并逃亡，颖号哭奔赴，殡送以礼。纵后设宴延颖，不获已而至。乐奏，颖流涕起曰： 北面事人，亡不能死，何忍举觞闻乐，蹈迹逆乱乎。 纵大将谯道福引出将斩之，道福母即颖姑也，跣出救之得免。及纵僭号，备礼征又不至，乃胁以兵刃，执志终无回改，至于蜀平，遂不屈节。其后刺史至，辄加辟引。历府参军，州别驾从事史。宋文帝元嘉二十四年，刺史陆徽表颖节义，遂不被朝命，终于家。
刘瑜，历阳历阳人也。七岁丧父，事母至孝。年五十二，又丧母，三年不进盐酪，号泣昼夜不绝声，勤身力以营葬事。服除，二十馀年，布衣蔬食，言辄流涕，常居墓侧，未尝暂违。宋文帝元嘉初卒。
又元嘉七年，南豫州举所统西阳县人董阳三世同居，外无异门，内无异烟。诏榜门曰 笃行董氏之闾 ，蠲一门租布。
贾恩，会稽诸暨人也。少有志行。元嘉三年母亡，居丧过礼。未葬，爲邻火所逼，恩及妻桓氏号哭奔救，邻近赴助，棺榇得免，恩及桓俱烧死。有司奏改其里爲孝义里，蠲租布三世。追赠恩天水郡显亲左尉。
郭世通，会稽永兴人也。年十四丧父，居丧殆不胜哀。家贫，佣力以养继母。妇生一男，夫妻恐废侍养，乃垂泣瘗之。母亡，负土成坟。亲戚或共赙助，微有所受，葬毕，佣赁还先直。服除后，思慕终身如丧者，未尝释衣幍。仁孝之风，行于乡党。邻村小大莫有呼其名者。尝与人共于山阴市货物，误得一千钱，当时不觉，分背方悟，追还本主。钱主惊叹，以半直与之，世通委之而去。元嘉四年，大使巡行天下，散骑常侍袁愉表其淳行，文帝嘉之，敕榜表门闾，蠲其租调，改所居独枫里爲孝行焉。太守孟顗察孝廉，不就。
子原平字长恭，又禀至行，养亲必以己力，佣赁以给供养。性甚巧，每爲人作正，取散夫价。主人设食，原平自以家贫，父母不办有肴味，唯飧盐饭而已。若家或无食，则虚中竟日，义不独饱。须日暮作毕，受直归家，于里籴买，然后举爨。
父笃疾弥年，原平衣不解带，口不尝盐菜者，跨积寒暑，又未尝睡卧。父亡，哭踊恸绝，数日方苏。以爲奉终之义，情礼自毕，茔圹凶功，不欲假人。本虽巧而不解作墓，乃访邑中有营墓者，助人运力，经时展勤，久乃闲练。又自卖十夫以供衆费，窀穸之事，俭而当礼。性无术学，因心自然。葬毕，诣所买主执役无懈，与诸奴分务，让逸取劳。主人不忍使，每遣之。原平服勤未尝暂替，佣赁养母，有馀聚以自赎。既学构冢，尤善其事，每至吉岁，求者盈门。原平所起必自贫始，既取贱价，又以夫日助之。及父丧终，自起两间小屋以爲祠堂，每至节岁，常于此数日中哀思，绝饮粥。父服除后，不复食肉。高阳许瑶之罢建安郡丞还家，以绵一斤遗之，不受。瑶之乃自往，曰： 今岁过寒，而建安绵好，以此奉尊上下耳。 原平乃拜而受之。
及母终，毁瘠弥甚，仅乃免丧。墓前有数十亩田，不属原平，每至农月，耕者恒裸袒。原平不欲使人慢其坟墓，乃贸家资，贵买此田，三农之月，辄束带垂泣，躬自耕垦。
每出卖物，裁求半价，邑人皆共识悉，辄加本价与之，彼此相让，要使微贱，然后取直。宅上种竹，夜有盗其笋者，原平遇见之，盗者奔走坠沟。原平乃于所植竹处沟上立小桥令通，又采笋置篱外，邻里惭愧，无复取者。
宋文帝崩，原平号恸，日食麦鉡一枚，如此五日。人曰： 谁非王臣，何独如此？ 原平泣而答曰： 吾家见异先朝，蒙褒赞之赏，不能报恩，私心感动耳。 
又以种瓜爲业，大明七年大旱，瓜渎不复通船。县令刘僧秀湣其穷老，下渎水与之。原平曰： 普天大旱，百姓俱困，岂可减溉田之水，以通运瓜之船。 乃步从他道往钱唐货卖。每行来见人牵埭未过，辄迅烜助之。己自引船，不假旁人。若自船已度，后人未及，常停住须待，以此爲常。尝于县南郭凤埭助人引船，遇有斗者爲吏所录，斗者逃散，唯原平独住，吏执以送县。县令新到，未相谙悉，将加严罚，原平解衣就罪，义无一言。左右大小咸稽颡请救，然后得免。由来不谒官长，自此乃始修敬。太守蔡兴宗临郡，深加贵异，以私米馈原平及山阴朱百年妻各百斛。原平誓死不受，百年妻亦固辞。
会稽郡贵重望计及望孝，盛族出身，不减秘、着。明帝泰始七年，兴宗欲举山阴孔仲智子爲望计，原平次息爲望孝。仲智会土高门，原平一邦至行，欲以相敌。会明帝别敕用人，故二选并寝。兴宗征还都，表其殊行，举爲太学博士。会兴宗薨，事不行。卒于家。三子一弟，并有门行。
严世期，会稽山阴人也。性好施，同里张迈等三人妻各産子，岁饥，欲弃而不举。世期分食解衣以赡其乏，三子并得成长。同县俞阳妻庄年九十，庄女兰七十，并老病无所依，世期饴之二十年，死并殡葬。宗亲严弘、乡人潘伯等十五人，荒年并饿死，露骸不收。世期买棺殡埋，存育孩幼。宋元嘉四年，有司奏榜门曰 义行严氏之门 。复其身徭役，蠲租税十年。
吴逵，吴兴乌程人也。经荒饥馑，系以疾疫，父母兄嫂及群从小功之亲男女死者十三人，逵时病困，邻里以苇席裹之，埋于村侧。既而亲属皆尽，唯逵夫妻获全。家徒四壁立，冬无被裤，昼则佣赁，夜则伐木烧砖，妻亦同逵此诚，无有懈倦。逵夜行遇猛兽，猛兽辄下道避之。期年中成七墓，葬十三棺，邻里嘉之。葬日，悉出赴助，送终之事，亦俭而周礼。逵时逆取邻人夫直，葬毕，衆悉以放之，逵一无所受，皆佣力报答焉。太守张崇之三加礼命，太守王韶之擢补功曹史。逵以门寒，固辞不就。举爲孝廉。
潘综，吴兴乌程人也。孙恩之乱，祅党攻破村邑，综与父骠共走避贼。骠年老行迟，贼转逼骠。骠语综： 我不能去，汝走可脱，幸勿俱死。 骠困乏坐地，综迎贼叩头曰： 父年老，乞赐生命。 贼至，骠亦请贼曰： 儿年少自能走，今爲老子不去。老子不惜死，乞活此儿。 贼因斫骠，综抱父于腹下，贼斫综头面凡四创，综当时闷绝。有一贼从傍来相谓曰： 卿欲举大事，此儿以死救父，云何可杀？杀孝子不祥。 贼乃止，父子并得免。乡人秘书监丘系祖、廷尉沈赤黔以综异行，荐补左户令史，除遂昌长。岁满还家，太守王韶之临郡，发教列上州台，陈其行迹。及将行，设祖道，赠以四言诗。元嘉四年，有司奏改其里爲纯孝里，蠲租布三世。
又宋初吴郡人陈遗，少爲郡吏，母好食枪底饭。遗在役，恒带一囊，每煮食辄录其焦以贻母。后孙恩乱，聚得数升，恒带自随。及败逃窜，多有饿死，遗以此得活。母昼夜泣涕，目爲失明，耳无所闻。遗还入户，再拜号咽，母豁然即明。
后又有河南孝廉秦绵，遭母丧，送葬不忍复还，乡人爲作茅庵，仍止其中。若遇有米则食粥，无米食菜而已。哀号之声，行者爲之潸泪。服讫犹不还家，遇疾不疗，卒。临亡，告人曰： 若死者无知，固不宜独存，有知则大获吾志。 
张进之，永嘉安固人也。爲郡大族，少有志行，历五官主簿，永甯安固二县领校尉。家世富足，经荒年，散财救赡乡里，遂以贫罄，全济者甚多。太守王味之有罪，当见收，逃避进之家，供奉经时，尽其诚力。味之尝避地堕水沈没，进之投水拯救，相与沈沦，久而得免。
时劫掠充斥，每入村抄暴，至进之门，辄相约勒，不得侵犯，其信义所感如此。元嘉初，诏在所蠲其徭役。
又孙恩之乱，永嘉太守司马逸之被害，妻子并死。兵寇之际，莫敢收藏，郡吏俞佥以家财冒难棺敛逸之等六丧送致都。葬毕，乃归乡里。元嘉中老病卒。
时又有益州梓潼人张楚，母疾，命在属纩，楚祈祷苦至，烧指自誓，精诚感悟,疾时得愈。见榜门曰 孝行张氏之闾 ，易其里爲孝行里。蠲租布三世，身加旌命。
丘杰字伟跱，吴兴乌程人也。十四遭母丧，以熟菜有味，不尝于口。岁馀忽梦见母曰： 死止是分别耳，何事乃尔荼苦。汝噉生菜，遇虾蟆毒，灵床前有三丸药可取服之。 杰惊起，果得瓯，瓯中有药，服之下科斗子数升。丘氏世保此瓯。大明七年，灾火焚失之。
师觉授字觉授，南阳涅阳人也。与外兄宗少文并有素业，以琴书自娱。于路忽见一人持书一函,题曰 至孝师君苫前 。俄而不见。舍车奔归，闻家哭声，一叫而绝，良久乃苏。后撰孝子传八卷。宋临川王义庆辟爲州祭酒、主簿，并不就。乃表荐之，会卒。
王彭，盱眙直渎人也。少丧母，元嘉初，父又丧亡。家贫力弱，无以营葬。兄弟二人，昼则佣力，夜则号感，乡里并哀之，乃各出夫力助作砖。砖须水而天旱，穿井数十丈，泉不出。墓处去淮五里，荷担远汲，困而不周。彭号天自诉，如此积日。一旦大雾，雾歇，砖竈前忽生泉水，乡邻助之者并嗟神异，县邑近远悉往观之。葬竟，水便自竭。元嘉九年，太守刘伯龙依事表言，改其里爲通灵里，蠲租布三世。
蒋恭，义兴临津人也。元嘉中，晋陵蒋崇平爲劫见禽，云与恭妻弟吴晞张爲侣。晞张先行不在，本村遇水，妻息避水，移寄恭家。时录晞张不获，禽收恭及兄协付狱科罪。恭、协并款舍住晞张家口，而不知劫情。恭列晞张妻息是妇之亲，亲今有罪，恭身甘分，求免兄协。协列是户主，求免弟恭。兄弟二人争求受罪，郡县不能判，依事上详。州议以爲并不合罪。后除恭义成令，协义招令。
徐耕，晋陵延陵人也。元嘉二十一年，大旱人饥，耕诣县陈辞，以米千斛助官振贷。县爲言上，当时议以耕比汉卜式。诏书褒美，酬以县令。
大明八年，东土饥旱，东海严成、东莞王道盖各以私谷五百馀斛助官振恤。
孙法宗一名宗之，吴兴人也。父随孙恩入海澨被害，尸骸不收，母兄并饿死。法宗年小流迸，至十六方得还。单身勤苦，霜行草宿，营办棺椁，造立冢墓，葬送母兄，俭而有礼。以父尸不测，入海寻求。闻世间论是至亲以血沥骨当悉渍浸，乃操刀沿海见枯骸则刻肉灌血，如此十馀年，臂胫无完皮，血脉枯竭，终不能逢。遂衰絰终身，常居墓所，山禽野兽，皆悉驯附。每麋鹿触网，必解放之，偿以钱物。后忽苦头创，夜有女人至曰： 我是天使来相谢，行创本不关善人，使者远相及。取牛粪煮傅之即验。 一傅便差，一境赖之。终身不娶，馈遗无所受。宋孝武初，扬州辟爲文学从事，不就，卒。
范叔孙，吴郡钱唐人也。少而仁厚，周穷济急。同里范法先父母兄弟七人同时疫死，唯馀法先，病又危笃，丧尸经月不收。叔孙悉备棺器，亲爲殡埋。又同里施夫疾病，父死不殡。范苗父子并亡。范敬宗家口六人俱得病，二人丧没，亲邻畏远，莫敢营视。叔孙并爲殡瘗，躬恤病者，并皆得全。乡曲贵其义行，莫有呼其名者。宋孝武孝建初，除竟陵王国中军，不就。义兴吴国夫亦有义让之美，人有窃其稻者，乃引还，爲设酒食，以米送之。
卜天与，吴兴余杭人也。父名祖，宋武帝闻其有干力，召补队主。从征伐，封关中侯，历二县令。
天与善射，弓力兼倍，容貌严毅，笑不解顔。文帝以其旧将子，使教皇子射。元嘉二十九年，爲广威将军，领左细仗。元凶入弑，事变仓卒，旧将罗训、徐罕皆望风屈附。天与不暇被甲，执刀持弓，疾呼左右出战。徐罕曰： 殿下入，汝欲何爲？ 天与骂曰： 殿下常来去，云何即时方作此语，只汝是贼手。 射劭于东堂，几中。逆徒击之，臂断，乃见杀。其队将张弘之、朱道钦、陈满与天与同出拒战，并死。孝武即位，赠天与龙骧将军、益州刺史，諡曰壮侯，车驾临哭。弘之等各赠郡守。给天与家长禀。
子伯宗殿中将军。明帝泰始初领幢，击南贼于赭圻，战没。伯宗弟伯兴官至南平昌太守、直合，领细仗队主。升明元年，与袁粲同谋伏诛。
天与弟天生，少爲队将，十人同火。屋后有一坑广二丈馀，十人共跳之皆度，唯天生坠。天生乃取实中苦竹，剡其端使利，交横布坑内，更呼等类共跳，并惧不敢。天生乃复跳之，往反十余，曾无留碍，衆并叹服。以兄死节，爲孝武所留心。大明末，爲弋阳太守。明帝泰始初，与殷琰同逆被斩。
许昭先，义兴人也。叔父肇之坐事系狱，七年不判。子侄二十许人，昭先家最贫薄，专独料诉，无日在家，饷馈肇之，莫非珍新。资産既尽，卖宅以充之。肇之诸子倦怠，唯昭先无有懈息，如是七载。尚书沈演之嘉其操行，肇之事由此得释。昭先舅夫妻并疫病死亡，家贫无以殡送，昭先卖衣物以营殡葬。舅子三人并幼，赡护皆得成长。昭先父母皆老病，家无僮役，竭力致养，甘旨必从。宗党嘉其孝行。雍州刺史刘真道板爲征虏参军，昭先以亲老不就；补迎主簿，昭先以叔未仕，又固辞。
余齐人，晋陵晋陵人也。少有孝行，爲邑书吏。宋大明二年，父殖在家病亡，信未至。齐人谓人曰： 比肉痛心烦，有如割截。居常惶骇，必有异故。 信寻至，以父病报之。四百馀里，一日而至。至门，方知父死，号踊恸绝，良久乃苏。问父所遗言，母曰： 汝父临终，恨不见汝。 齐人即曰： 相见何难。 于是号叫殡所，须臾便绝。州县上言，有司奏改其里爲孝义里，蠲租布，赐其母谷百斛。
孙棘，彭城人也。宋大明五年，发三五丁，弟萨应充行，坐违期不至。棘诣郡辞列： 棘爲家长，令弟不行，罪应百死，乞以身代萨。 萨又辞列自引。太守张岱疑其不实，以棘、萨各置一处，报云 听其相代 。顔色并悦，甘心赴死。棘妻许又寄语属棘： 君当门户，岂可委罪小郎？且大家临亡，以小郎属君。竟未妻娶，家道不立。君已有二儿，死复何恨。 岱依事表上，孝武诏特原罪。州加辟命，并赐帛二十疋。
先是，新蔡徐元妻许二十一丧夫，子甄年三岁，父揽湣其年少，以更适同县张买。许自誓不行，父逼载送买。许自经气绝，家人奔赴，良久乃苏。买夜送还揽。许归徐氏，养元父季。元嘉中，八十馀卒。
又明帝泰始二年，长城吴庆恩杀同郡钱仲期。子延庆属役在都，闻父死驰还，于庾浦埭逢庆恩，手刃杀之，自系乌程狱。吴兴太守郗顒表不加罪，许之。
何子平，庐江灊人也。曾祖楷，晋侍中。祖友，会稽王道子骠骑谘议参军。父子先，建安太守。
子平世居会稽，少有志行，事母至孝。扬州辟从事史，月奉得白米，辄货巿粟麦。人曰： 所利无几，何足爲烦。 子平曰： 尊老在东，不办得米，何心独飨白粲。 每有赠鲜肴者，若不可寄致至家，则不肯受。母本侧庶，籍注失实，实未及养，而籍年已满，便去职归家。时镇军将军顾觊之爲州上纲，谓曰： 尊上年实未八十，亲故所知，州中差有微禄，当啓相留。 子平曰： 公家正取信黄籍，籍年既至，便应扶侍，何容苟冒荣利。 乃归家竭力供养。
元嘉三十年，元凶弑逆，随王诞入讨，以爲行参军。子平以凶逆灭理，故废己受职，事甯自解。末除吴郡海虞令，县禄唯供养母一身，不以及妻子。人疑其俭薄，子平曰： 希禄本在养亲，不在爲己。 问者惭而退。母丧去官，哀毁踰礼，每至哭踊，顿绝方苏。属大明末东土饥荒，继以师旅，八年不得营葬。昼夜号哭，常如袒括之日。冬不衣絮，暑避清凉，一日以数合米爲粥，不进盐菜。所居屋败，不蔽风日，兄子伯兴欲爲葺理，子平不肯，曰： 我情事未申，天地一罪人耳，屋何宜覆。 蔡兴宗爲会稽太守，甚加矜赏，爲营冢圹。
子平居丧毁甚，及免丧，殆至不立。幼持操检，敦厉名行，虽处闇室，如接大宾。学义坚明，处之以默，安贫守善，不求荣进。好退之士弥以此贵之。卒年六十。
崔怀顺，清河东武城人也。父邪利，鲁郡太守，宋元嘉中爲魏所获。怀顺与妻房氏笃爱，闻父见虏，即日遣妻，布衣蔬食如居丧礼，岁时北向流涕。邪利后仕魏，书戒怀顺不许如此。怀顺得书更号泣。怀顺从叔模爲荥阳太守，亦入魏，模子虽居处改节，不废婚宦。宋大明中，怀顺宗人冀州刺史元孙北使魏，魏人问之曰： 崔邪利、模并力屈归命，二家子侄出处不同，义将安在？ 元孙曰： 王尊驱骥，王阳回车，欲令忠孝并弘，臣子两遂。 
泰始初，淮北入魏，怀顺因此归北，至代都而邪利已卒，怀顺绝而后苏，载丧还青州。徒跣冰雪，土气寒酷，而手足不伤，时人以爲孝感。丧毕，以弟在南，齐建元初又逃归，而弟已亡。怀顺孤贫，宗党哀之，日敛给其斗米。永明中卒。
王虚之字文静，庐江石阳人也。十三丧母，三十三丧父，二十五年盐酢不入口。疾病着床，忽有一人来问疾，谓之曰： 君病寻差。 俄而不见，病果寻差。庭中杨梅树隆冬三实，又每夜所居有光如烛，墓上橘树一冬再实，时人咸以爲孝感所致。齐永明中，诏榜门，蠲其三世。
时又有顾昌衍、江柔之、江轲并以笃行知名。昌衍吴人，居丧几致灭性。王俭言之天子曰： 昌衍既有至行，且张永之甥，宜居礼闱，以光郎署。 乃以爲尚书库部郎。柔之、轲并济阳人。柔之字叔远，孝悌通亮，亦至台郎。轲字伯伦，贞严有行。宗人江概位至侍中，性豪侈，唯见轲则敬挹焉。
吴庆之字文悦，濮阳人也，寓居吴兴。宋江夏王义恭爲扬州，召爲西曹书佐。及义恭诛，庆之自伤爲吏无状，不复肯仕，终身蔬食。后王琨爲吴兴太守，欲召爲功曹。答曰： 走素无人世情，直以明府见接有礼，所以奔走岁时。若欲见吏，则是蓄鱼于树，栖鸟于泉耳。 不辞而退。琨追谢之，望尘不及矣。
萧叡明字景济，南兰陵人也。母病风，积年沈卧。叡明昼夜祈祷，时寒，叡明下泪爲之冰如箸，额上叩头血亦冰不溜。忽有一人以小石函授之，曰： 此疗夫人病。 叡明跪受之，忽不见。以函奉母，函中唯有三寸绢，丹书爲 日月 字，母服之即平复。
于时秣陵朱绪无行，母病积年，忽思菰羹，绪妻到市买菰爲羹欲奉母，绪曰： 病复安能食。 先尝之，遂并食尽。母怒曰： 我病欲此羹，汝何心并啖尽。天若有知，当令汝哽死。 绪闻便心仲介介然，即利血，明日而死。叡明闻之，大悲恸，不食积日。问绪尸在何处，欲手自戮之。既而曰： 洿吾刀。 乃止。永明五年，居母丧，不胜哀，卒，诏赠中书郎。
时又有鲜于文宗，渔阳人，年七岁丧父。父以种芋时亡，至明年芋时，对芋呜咽，如此终身。姊文英适荀氏，七日而夫亡，执节不嫁。及母卒，昼夜哭泣，遂丧明。
萧矫妻羊字淑禕，性至孝，居父丧，哭辄吐血。母尝有疾，淑禕于中夜祈祷，忽见一人在树下自称枯桑君，曰： 若人无患，今泄气在亥，西南求白石镇之。 言讫不见。明日如言而疾愈。
又时有羊缉之女佩任者，乌程人。随母还舅氏，母亡，昼夜号哭，不饮食三日而亡，乡里号曰 女表 。
又有晋陵吴康之妻赵氏，父亡弟幼，遇岁饥，母老病笃，赵诣乡里告乞，言辞哀苦，乡里怜之，各分升米，遂得免。及嫁康之，少时夫亡，家欲更嫁，誓言不贰焉。
又义兴蒋隽之妻黄氏，夫亡不重嫁，家逼之，欲自杀，乃止。建元三年，诏蠲表门闾。又会稽永兴吴翼之母丁氏，少丧夫。性仁爱，遭年荒，分衣食以饴里中饥饿者，邻里求借未尝违。同里陈攘父母死，孤单无亲戚，丁收养之。及长爲营婚娶。又同里王礼妻徐氏，荒年客死山阴，丁爲买棺器，自往敛葬。元徽末，大雪，商旅断行，村里比室饥饿，丁自出盐米，计口分赋。同里左侨家露四丧无以葬，丁爲办冢椁。有三调不登者，代爲输送。丁长子妇王氏守寡，执志不再醮。州郡上言，诏表门闾，蠲租税。
又会稽寒人陈氏，有三女，无男，祖父母年八九十，老无所知，父笃癃病，母不安其室。遇岁饥，三女相率于西湖采菱蓴，更日至市货卖，未尝亏怠，乡里称爲义门，多欲娶爲妇。长女自伤茕独，誓不肯行。祖父母寻相继卒，三女自营殡葬，爲庵舍居墓侧。
又永兴概中里王氏女年五岁，得毒病，两目皆盲。性至孝，年二十父死，临尸一叫，眼皆血出。小妹娥舐其血，左目即开，时人称爲孝感。
又诸暨东洿里屠氏女，父失明，母痼疾，亲戚相弃，乡里不容。女移父母远住苎罗，昼采樵，夜纺绩，以供养。父母俱卒，亲营殡葬，负土成坟。忽空中有声云： 汝至性可重，山神欲相驱使，汝可爲人疗病，必得大富贵。 女谓是妖魅，弗敢从。遂得病积时。邻舍人有中溪蜮毒者，女试疗之，自觉病便差，遂以巫道爲人疗疾，无不愈。家产日益，乡里多欲娶之。女以无兄弟，誓守坟墓不嫁，爲山劫所杀。
又吴兴乘公济妻姚氏，生二男，而公济及兄公愿、干伯并卒，各有一子，姚养育之，卖田宅爲取妇，自与二男寄止邻家。明帝诏爲其二子婚，表闾复徭役。
又吴郡范法恂妻褚氏，亦勤苦执妇业。宋升明中，孙昙瓘谋反亡命，褚谓其子僧简曰： 孙越州先姑之姊子，与汝父亲则从母兄弟，交则义重古人，逃窜脱不免，汝宜收之。 昙瓘寻伏法，褚氏令僧简往敛葬。年七十馀，永明中卒。僧简在都闻病驰归，未至，褚已卒，将殡举尸不起，寻而僧简至焉。
公孙僧远，会稽剡人也。居父丧至孝，事母及伯父甚谨。年饥，僧远省飧减食以养母及伯父。弟亡，贫无以葬，身自贩贴与邻里，供敛送终之费，躬负土，手种松柏。兄姊未婚嫁，乃自卖爲之成礼。名闻郡县。齐高帝即位，遣兼散骑常侍虞炎等十二部使行天下，表列僧远等二十三人，诏并表门闾，蠲租税。
吴欣之，晋陵利城人也。宋元嘉末，弟慰之爲武进县吏。随王诞起义，元凶遣军主华钦讨之，吏人皆散，慰之独留见执。将死，欣之诣钦乞代弟命，辞泪哀切，兄弟皆见原。齐建元三年，有诏蠲表之。
永明初，广陵人童超之二息犯罪争死，太守刘悛表以闻。
韩系伯，襄阳人也，事父母谨孝。襄阳人邻居种桑树于界上爲志，系伯以桑枝荫妨他地，迁界上开数尺，邻畔随复侵之，系伯辄更改种。久之，邻人惭愧，还所侵地，躬往谢之。齐建元三年，蠲表门闾，以寿终。
时有吴兴人闻人敻，年十七，结客报父仇，爲高帝所赏，位至长水校尉。
丘冠先字道玄，吴兴乌程人也，少有节义。齐永明中，位给事中。时求使蠕蠕国，尚书令王俭言： 冠先虽名位未升，而义行甚重。若爲行人，则苏武、郑衆之流也。 于是使蠕蠕。蠕蠕逼令拜，冠先执节不从。以刃临之，冠先曰： 能杀我者蠕蠕也，不能以天子使拜戎狄者，我也。 遂见杀。武帝以冠先不辱命，赐其子雄钱一万、布三十疋。雄不受，诣阙上书曰： 臣父执节如苏武，守死如谷吉，遂不书之良史，甄之褒策，万代之后，谁死社稷。建元四年，车僧朗衔使不异，抗节是同，诏赠正员外郎，此天朝旧准，臣父成例也。今僧朗反葬冢茔，臣父湮弃绝域，语忠烈则亦不谢车，论荼苦则彼优而此剧，名位不殊，礼数宜等，乞申哀赠。 书奏不省。
孙淡，太原人也，世居长沙。事母至孝，母疾，不眠食，以差爲期。母哀之，后有疾不使知也。齐建元三年，蠲表门闾。卒于家。
华宝，晋陵无锡人也。父豪，晋义熙末戍长安，宝年八岁，临别谓宝曰： 须我还当爲汝上头。 长安陷，宝年至七十不婚冠。或问之，宝辄号恸弥日，不忍答也。
同郡薛天生，母遭艰菜食，天生亦菜食。母未免丧而死，天生终身不食鱼肉。
又同郡刘怀胤与弟怀则，年十岁遭父丧，不衣絮帛，不食盐菜。齐建元三年，并表门闾。
解叔谦字楚梁，雁门人也。母有疾，叔谦夜于庭中稽颡祈福，闻空中语云： 此病得丁公藤爲酒便差。 即访医及本草注，皆无识者。乃求访至宜都郡，遥见山中一老公伐木，问其所用，答曰： 此丁公藤，疗风尤验。 叔谦便拜伏流涕，具言来意。此公怆然，以四段与之，并示以渍酒法。叔谦受之，顾视此人，不复知处。依法爲酒，母病即差。齐建武初，以奉朝请征，不至。
时又有宗元卿、庾震、朱文济、匡昕、鲁康祚、谢昌宇皆有素履，而叔谦尤高。元卿字希蒋，南阳人，有至行。早孤，爲祖母所养。祖母病，元卿在远辄心痛，大病则大痛，小病则小痛，以此爲常。乡里宗事之，号曰宗曾子。
震字彦文，新野人。丧父母，居贫无以葬，赁书以营事，至手掌穿然后葬事获济。南阳刘虬因此爲撰孝子传。
文济字敬达，吴兴人。自卖以葬母，太守谢瀹命爲儒林，不就。
昕字令先，庐陵人，有至性，隐金华山，服食不与俗人交。母病亡已经日，昕奔还号叫，母即苏。皆以爲孝感所致。
康祚，扶风人，亦有至行。母患乳痈，诸医疗不愈，康祚乃跪，两手捧痈大悲泣，母即觉小宽，因此渐差。时人以其有冥应。康祚位至屯骑校尉。
昌宇，陈郡人也，爲刘悛广州参军。孝性甚至。尝养一鹄，昌宇病二旬，而鹄二旬不食。昌宇亡而鹄遂飞去。
韩灵敏，会稽剡人也。早孤，与兄灵珍并有孝性。母寻又亡，家贫无以营凶，兄弟共种瓜，朝采瓜子，暮生已复，遂办葬事。灵珍亡无子，妻朝氏守节不嫁，虑家人夺其志，未尝告归。灵敏事之如母。
刘渢字处和，南阳人也。父绍，仕宋位中书郎。渢母早亡，绍被敕纳路太后兄女爲继室。渢年数岁，路氏不以爲子，奴婢辈捶打之无期度。渢母亡日，辄悲啼不食，弥爲婢辈所苦。路氏生溓，兄渢怜爱之不忍舍，恒在床帐侧，辄被驱捶，终不肯去。路氏病经年，渢昼夜不离左右，每有增加，辄流涕不食。路氏病差，感其意，慈爱遂隆。路氏富盛，一旦爲渢立斋宇，筵席不减侯王。溓有识，事渢过于同産，事无大小，必谘兄而后行。
渢妹适江祏弟禧，与祏兄弟异常。自尚书比部郎，后爲遥光谘议，专知腹心任。时遥光任当顾托，朝野向渢如云。渢忌之，求出爲丹阳丞，虽外迁而意任无改。及遥光举事，旦方召渢，渢以爲宜悉呼佐史。渢之徙丹阳丞也，遥光以萧懿第四弟晋安王之文学畅爲谘议，领录事。及召入，遥光谓曰： 刘暄欲有异志，今夕当取之。 遥光去岁暴风，性理乖错，多时方愈。畅曰： 公去岁违和，今欲发动。 顾左右急呼师视脉。遥光厉声曰： 谘议欲作异邪！ 因诃令出。须臾渢入，畅谓曰： 公昔年风疾，今复发。 渢曰： 卿视今夕处分，云何而作此语。 及迎垣历生至，与渢俱劝夜攻台。既不见纳，渢、历生并抚膺曰： 今欲作贼而坐守此城，今年坐公灭族矣。 及遥光败，渢静坐围舍。溓爲度支郎亦奔亡，遇渢仍不复肯去。渢曰： 吾爲人作吏，自不避死，汝可去，无相守同尽。 答曰： 向若不逢兄，亦草间苟免，今既相逢，何忍独生。 因以衣带结兄衣，俱见杀。何胤闻之叹曰： 兄死君难，弟死兄祸，美哉。 
又柳叔夜，河东人。父宗，宋黄门郎。叔夜年十六爲新野太守，甚有名绩，补遥光谘议参军。及事败，左右扶上马，欲与俱亡，答曰： 吾已许始安以死，岂可负之邪。 遂自杀。
封延伯字仲连，勃海人也。世爲州郡着姓，寓居东海，三世同财，爲北州所宗附。延伯好学退让，事寡嫂甚谨。垣崇祖爲兖州，请爲长史，不就。崇祖轼其门，不肯相见。后爲豫州，上表荐之，诏书优礼。起家爲平西长史、梁郡太守。爲政清静，有高士风。俄以疾免，还东海。于时四州入魏，士子皆依海曲，争往宗之，如辽东之仰邴原也。
建元三年，大使巡行天下，义兴陈玄子四世同居，一百七口。武陵邵荣兴、文献叔并八世同居。东海徐生之、武陵范安祖、李圣伯、范道根，并五世同居。零陵谭弘宝、衡阳何弘、华阳阳黑头，疏从四世同居。诏俱表门闾，蠲租税。
又蜀郡王续祖、华阳郝道福并累世同爨，建武三年，明帝诏表门，蠲调役。
吴达之，义兴人也。嫂亡无以葬，自卖爲十夫客，以营冢椁。从祖弟敬伯，夫妻荒年被略卖江北，达之有田十亩，货以赎之，与同财共宅。郡命爲主簿，固以让兄。又让世业旧田与族弟，弟亦不受，田遂闲废。齐建元三年，诏表门闾。
先是有蔡昙智，乡里号蔡曾子，庐江何伯璵兄弟，乡里号爲何展禽，并爲高士沈顗所重。常云 闻蔡昙智之风，怯夫勇，鄙夫有立志。闻何伯璵之风，僞夫正，薄夫厚 云。
伯璵与弟幼璵俱厉节操，养孤兄子，及长爲婚，推家业尽与之。安贫枯槁，诲人不倦，郡守下车莫不修谒。伯璵卒，幼璵末好佛法，翦落长斋，持行精苦，梁初卒。兄弟年八十余。
王文殊字令章，吴兴故鄣人也。父没魏，文殊思慕泣血，终身蔬食，不衣帛，服麻縕而已。不婚，不交人物。吴兴太守谢瀹聘爲功曹，不就。立小屋于县西，端拱其中，岁时伏腊，月朝十五，未尝不北望长悲，如此三十馀年。太守孔琇之表其行，郁林诏榜门，改所居爲孝行里。
乐颐之字文德，南阳涅阳人也，世居南郡，少而言行和谨。仕爲京府参军，父在郢病亡。颐之忽悲恋涕泣，因请假还，中路果得父凶问，便徒跣号啕，出陶家后渚，遇商人附载西上，水浆不入口数日。尝遇病，与母隔壁，忍病不言，齧被至碎，恐母之哀己也。湘州刺史王僧虔引爲主簿，以同僚非人，弃官去。吏部郎庾杲之尝往候，颐之爲设食，唯枯鱼菜葅杲之曰： 我不能食此。 母闻之，自出常膳鱼羹数种。杲之曰： 卿过于茅季伟，我非郭林宗。 仕至郢州中从事。
弟预字文介，亦至孝。父临亡，执手以托郢州行事王奂。预悲感闷绝，吐血数升，遂发病。官至骠骑录事参军。
隆昌末，预谓丹阳尹徐孝嗣曰： 外传藉藉，似有伊、周之事。君蒙武帝殊常之恩，荷托付之重，恐不得同人此事。人笑褚公，至今齿冷，无爲效尤。 孝嗣故吏吴兴沈升之亦说之曰： 升之与君俱有项领之功，今一言而二功俱解，岂愿闻之乎。君受恩二祖，而更参惟新之政，以君爲反复人，事成则无处逃咎矣。升之草莱百姓，言出祸已随之，孰与超然谢病，高枕家园，则与松柏比操，风霜等烈，岂不美邪。 孝嗣并改容谢之。
预建武中爲永世令，人怀其德，卒官。时有一媪年可六七十，担檞蔌叶造市货之，闻预亡大泣，弃溪中，曰： 失乐令，我辈孤独老姥政应就死耳。 市人亦皆泣，其惠化如此。
江泌字士清，济阳考城人也。父亮之，员外郎。泌少贫，昼日斫屧爲业，夜读书随月光，光斜则握卷升屋，睡极堕地则更登。性行仁义，衣弊虱多，绵裹置壁上，恐虱饥死，乃复置衣中。数日间，终身无复虱。母亡后，以生阙供养，遇鲑不忍食。菜不食心，以其有生意，唯食老叶而已。母墓爲野火所烧，依 新宫灾，三日哭 。泪尽系之以血。
历仕南中郎行参军，所给募吏去役，得时病，莫有舍之者。吏扶杖投泌，泌自隐恤。吏死，泌爲买棺。无僮役，兄弟共舆埋之。后领国子助教，乘牵车至染乌头，见一老公步行，下车载之，躬自步去染。武帝以爲南康王子琳侍读。
建武中，明帝害诸王，后泌忧念子琳，访志公道人，问其祸福。志公覆香炉灰示之曰： 都尽无馀。 及子琳被害，泌往哭之，泪尽续以血，亲视殡葬毕乃去。泌寻卒。族人兖州中从事泌，黄门郎悆子也，与泌同名，世谓泌爲 孝泌 以别之。
庾道湣，潁川鄢陵人，晋司空冰之玄孙也。有孝行，颇能属文。少出孤悴，时人莫知。其所生母流漂交州，道湣尚在繈褓。及长知之，求爲广州绥宁府佐。至南而去交州尚远，乃自负担冒嶮，仅得自达。及至交州，寻求母虽经年，日夜悲泣。尝入村，日暮雨骤，乃寄止一家。旦有一妪负薪外还，而道湣心动，因访之，乃其母也。于是行伏号泣，远近赴之，莫不挥泪。
道湣尤精相板，宋明帝时，山阳王休佑屡以言语忤顔，见道湣，托以己板爲他物，令道湣占之。道湣曰： 此乃甚贵，然使人多愆忤。 休佑以褚彦回详密，求换其板。他日，彦回侍明帝，自称下官。帝多忌，甚不悦。休佑具以状言，帝乃意解。
道湣仕齐，位射声校尉。族孙沙弥亦以孝行着。
沙弥，晋司空冰之六世孙也。父佩玉，仕宋位长沙内史，升明中，坐沈攸之事诛。时沙弥始生。及年五岁，所生母爲制采衣，辄不肯服。母问其故，流涕对曰： 家门祸酷，用是何爲？ 及长，终身布衣蔬食。爲中军田曹行参军。嫡母刘氏寝疾，沙弥晨昏侍侧，衣不解带。或应针灸，辄以身先试。及母亡，水浆不入口累日。初进大麦薄饮，经十旬方爲薄粥。终丧不食盐酢，冬日不衣绵纩，夏日不解衰絰。不出庐户，昼夜号恸，邻人不忍闻。所坐荐，泪沾爲烂。墓在新林，忽生旅松百许株，枝叶郁茂，有异常松。刘好噉甘蔗，沙弥遂不食焉。宗人都官尚书咏表言其状，应纯孝之举，梁武帝召见嘉之，以补歙令。还除轻车邵陵王参军事，随府会稽，复丁所生母忧，丧还都，济浙江，中流遇风，舫将覆没。沙弥抱柩号哭，俄而风静，咸以爲孝感所致。后卒于长城令。子持。
持字元德，少孤，性至孝，父忧，居丧过礼。笃志好学，仕梁爲尚书左户郎，后兼建康监。陈文帝爲吴兴太守，以爲郡丞，兼掌书翰。天嘉初，爲尚书左丞，封崇德县子。拜封之日，请令史爲客，受其饷遗，文帝怒之，因坐免。后爲临安令，坐杖杀人免封。还爲给事黄门侍郎，历盐官令，秘书监，知国史事。又爲少府卿，迁太中大夫，领步兵校尉，卒。持善字书，每属辞，好爲奇字，文士亦以此讥之。有集十卷。
