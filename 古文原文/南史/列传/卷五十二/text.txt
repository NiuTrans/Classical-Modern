梁宗室下
安成康王秀南平元襄王伟鄱阳忠烈王恢始兴忠武王憺
长沙王懿平崔慧景后，爲尚书令，居端右。衡阳王畅爲卫尉，掌管钥。东昏日夕逸游，衆颇劝懿废之，懿弗听。东昏左右恶懿勋高，又虑废立，并间懿。懿亦危之，自是诸亲咸爲之备。及难作，临川王宏以下诸弟侄俱隐人间，罕有发泄，唯桂阳王融及祸。武帝兵至新林，秀及诸亲并自拔赴军。建康平，爲南徐州刺史。天监元年，封安成郡王。京口自崔慧景乱后，累被兵革，人户流散，秀招怀抚纳，惠爱大行。仍属饥年，以私财赡百姓，所济甚多。
六年，爲江州刺史。将发，主者求坚船以爲斋舫。秀曰： 吾岂爱财而不爱士。 乃教以牢者给参佐，下者载斋物。既而遭风，斋舫遂破。及至州，闻前刺史取征士陶潜曾孙爲里司，叹曰： 陶潜之德，岂可不及后胤。 即日辟爲西曹。时夏水泛长，津梁断绝，外司请依旧僦度，收其价。秀教曰： 刺史不德，水潦爲患，可利之乎。 给船而已。
七年，遭慈母陈太妃忧，诏起视事。寻迁荆州刺史，加都督。立学校，招隐逸。辟处士河东韩怀明、南平韩望、南郡庾承先、河东郭麻等。是岁，魏县瓠城人反，杀豫州刺史司马悦，引司州刺史马仙琕，仙琕签荆州求应赴。衆咸谓宜待台报。秀曰： 彼待我爲援，援之宜速，待敕非应急也。 即遣兵赴之。及沮水暴长，颇败人田，秀以谷二万斛赡之。使长史萧琛简州贫老单丁吏，一日散遣百余人，百姓甚悦。荆州尝苦旱，咸欲徙市开渠，秀乃责躬，亲祈楚望。俄而甘雨即降，遂获有年。又武甯太守爲弟所杀，乃僞云土反，秀照其奸慝，望风首款，咸谓之神。于荆州起天居寺，以武帝游梁馆也。及去任，行次大雷，风波暴起，船舻沦溺，秀所问唯恐伤人。
十三年，爲郢州刺史，加都督。郢州地居冲要，赋敛殷烦，人力不堪，至以妇人供作。秀务存约己，省去游费，百姓安堵，境内晏然。夏口常爲战地，多暴露骸骨，秀于黄鹤楼下祭而埋之。一夜梦数百人拜谢而去。每冬月，常作襦裤以赐冻者。时司州叛蛮田鲁生、鲁贤、超秀据蒙笼来降，武帝以鲁生爲北司州刺史，鲁贤北豫州刺史，超秀定州刺史，爲北境捍蔽。而鲁生、超秀互相谗毁，有去就心。秀抚喻怀纳，各得其用，当时赖之。
迁雍州刺史，在路薨。武帝闻之，甚痛悼焉。遣南康王绩缘道迎候。初，秀之西也，郢州人相送出境，闻其疾，百姓商贾咸爲请命。及薨，四州人裂裳爲白帽哀哭以迎送之。雍州蛮迎秀，闻薨，祭哭而去。丧至都，赠司空，諡曰康。
秀美容仪，每在朝，百僚属目。性仁恕，喜愠不形于色。左右尝以石掷杀所养鹄，斋帅请按其罪。秀曰： 吾岂以鸟伤人。 在都旦临公事，厨人进食，误覆之，去而登车，竟朝不饭，亦弗之诮也。时诸王并下士，建安、安成二王尤好人物，世以二安重士，方之 四豪 。
秀精意学术，搜集经记，招学士平原刘孝标使撰类苑，书未及毕，而已行于世。秀于武帝布衣昆弟，及爲君臣，小心畏敬，过于疏贱者，帝益以此贤之。少偏孤，于始兴王憺尤笃。憺久爲荆州刺史，常以所得奉中分秀，秀称心受之，不辞多也。昆弟之睦，时议归之。佐史夏侯亶等表立墓碑志，诏许焉。当世高才游王门者，东海王僧孺、吴郡陆倕、彭城刘孝绰、河东裴子野，各制其文，欲择用之，而咸称实录，遂四碑并建。世子机嗣。
机字智通，位湘州刺史，薨于州。机美姿容，善吐纳，家既多书，博学强记。然而好弄尚力，远士子，迩小人。爲州专意聚敛，无政绩，频被案劾。将葬，有司请諡，诏曰： 王好内怠政，宜諡曰炀。 所着诗赋数千言。元帝集而序之。子操嗣。
机弟推字智进，少清敏，好属文，深爲简文所亲赏。普通六年，以王子封南浦侯，历淮南、晋陵、吴郡太守。所临必赤地大旱，吴人号 旱母 焉。侯景之乱，守东府，城陷，推握节死之。
南平元襄王伟字文达，文帝第八子也。幼清警好学，仕齐爲晋安王骠骑外兵参军。武帝爲雍州，虑天下将乱，求迎伟及始兴王憺。俄闻已入沔，帝欣然谓佐史曰： 阿八、十一行至，吾无忧矣。 及起兵，留行雍州州府事。及帝克郢、鲁，下寻阳，围建邺，而巴东太守萧惠训子璝及巴西太守鲁休烈起兵逼荆州，萧颖胄忧愤暴卒，西朝凶惧，徵兵于伟。伟乃割州府将吏配始兴王憺往赴之。憺至，璝等皆降。齐和帝诏以伟爲都督、雍州刺史。
天监元年，封建安王。初，武帝军东下，用度不足，伟取襄阳寺铜佛，毁以爲钱。富僧藏镪，多加毒害，后遂恶疾。十三年，累迁爲左光禄大夫，加亲信四十人，岁给米万斛，药直二百四十万，厨供月二十万，并二卫两营杂役二百人，倍先置防合、白直左右职局一百人。以疾甚，故不复出蕃而加奉秩。
十五年，所生母陈太妃薨，毁顿过礼，水浆不入口累日。帝每临幸抑譬之。伟虽奉诏，而殆不胜丧，恶疾转增，因求改封。十七年，改封南平郡，位侍中、左光禄大夫、开府仪同三司。中大通四年，爲中书令、大司马。薨，赠侍中、太宰，諡曰元襄。
伟性端雅，持轨度。少好学，笃诚通恕。趋贤重士，常如弗及，由是四方游士、当时知名者莫不毕至。疾亟丧明，便不复出。齐世青溪宫改爲芳林苑，天监初，赐伟爲第。又加穿筑，果木珍奇，穷极雕靡，有侔造化。立游客省，寒暑得宜，冬有笼炉，夏设饮扇，每与宾客游其中，命从事中郎萧子范爲之记。梁蕃邸之盛无过焉。而性多恩惠，尤湣穷乏。常遣腹心左右历访闾里，人士有贫困吉凶不举者，即遣赡恤之。平原王曼颖卒，家贫无以殡，友人江革往哭之。其妻儿对革号诉，革曰： 建安王当知，必爲营理。 言未讫，而伟使至，给其丧事，得周济焉。每祁寒积雪，则遣人载樵米，随乏绝者赋给之。晚年崇信佛理，尤精玄学，着二旨义，制性情、几神等论。其义僧宠及周舍、殷钧、陆倕并名精解而不能屈。朝廷得失，时有匡正。子侄邪僻，义方训诱。斯人斯疾，而不得助主兴化，梁政渐替，自公薨焉。世子恪嗣。
世子恪字敬则，弘雅有风则，姿容端丽。位雍州刺史。年少未闲庶务，委之群下，百姓每通一辞，数处输钱，方得闻彻。宾客有江仲举、蔡薳、王台卿、庾仲容四人，俱被接遇，并有蓄积。故人间歌曰： 江千万，蔡五百，王新车，庾大宅。 遂达武帝。帝接之曰： 主人愦愦不如客。 寻以庐陵王代爲刺史。恪还奉见，武帝以人间语问之，恪大惭，不敢一言。后折节学问，所历以善政称。
太清中，爲郢州刺史。及乱，邵陵王至郢，恪郊迎之，让位焉，邵陵不受。及王僧辩至郢，恪归荆州。元帝以爲尚书令、司空。贼平，爲扬州刺史。时帝未迁都，以恪宗室令誉，故先使归镇社稷。大宝三年，薨于长沙，未之镇也。赠太尉，諡曰靖节王。恪弟恭。
恭字敬范，天监八年，封衡山县侯。初，乐山侯正则有罪，敕让诸王，独谓元襄王曰： 汝儿非直无过，并有义方。 
历位监南徐州事。时衡州刺史武会超在州，子侄纵暴，州人朱朗聚党反，武帝以恭爲刺史。时朗已围始兴，恭至缓服徇贼，示以恩信。群贼伏其勇，是夜退三舍以避。军吏请追，恭曰： 贼以政苛致叛，非有陈、吴之心。缓之则自溃，急之则并力，诸君置之。 明日，朗遣使请降，恭杖节受之，一无所问。即日收始兴太守张宝生及会超弟之子子仁斩之军门，以其贿而虐也。有司奏恭纵罪人，专戮二千石，有诏宥之。
迁湘州刺史，善解吏事，所在见称。而性尚华侈，广营第宅，重斋步阁，模写宫殿。尤好宾友，酣宴终辰，坐客满筵，言谈不倦。时元帝居蕃，颇事声誉，勤心着述，卮酒未尝妄进。恭每从容谓曰： 下官历观时人，多有不好欢兴，乃仰眠床上，看屋梁而着书，千秋万岁，谁传此者。劳神苦思，竟不成名。岂如临清风，对朗月，登山泛水，肆意酣歌也。 
寻除甯蛮校尉、雍州刺史，便道之镇。简文少与恭游，特被赏狎，至是手令勖以政事。恭至州，政绩有声，百姓请于城南立碑颂德，诏许焉，名爲政德碑。是夜闻数百人大叫碑石下，明旦视之，碑涌起一尺。恭命以大柱置于碑上，使力士数十人抑之不下，又以酒脯祭之，使人守视，俄而自复，视者竟不见之。恭闻而恶焉。
先是，武帝以雍爲边镇，运数州粟以实储仓。恭乃多取官米，还赡私宅；又典签陈保印侵克百姓，爲荆州刺史庐陵王所啓，被诏征还。在都朝谒，白服随列。帝曰： 白衣者爲谁？ 对曰： 前衡山侯恭。 帝厉色曰： 不还我陈保印，吾当白汝未已。 而保印实投湘东王，王改其姓名曰袁逢。恭竟不叙用。侯景乱，卒于城中，诏特复本封。元帝追諡曰僖侯。
子静字安仁，少有美名，号爲宗室后进。有文才，而笃志好学。既内足于财，多聚经史，散书满席，手自雠校。何敬容欲以女妻之，静忌其太盛，拒而不纳，时论服焉。然好戏笑，轻论人物，时以此少之。位给事黄门侍郎，深爲简文所爱赏。太清三年卒，赠侍中。
恭弟祗字敬谟，美风仪，幼有令誉。天监中，封定襄县侯。后历位北兖州刺史。侯景乱，与从弟湘潭侯退谋起兵内援，会州人反城应景，祗遂奔东魏。
鄱阳忠烈王恢字弘达，文帝第十子也。幼聪颖，七岁能通孝经、论语义，发擿无遗。及长，美风仪，涉猎史籍。仕齐位北中郎外兵参军，前军主簿。宣武王之难，逃在都下。武帝起兵，恢藏伏得免。大军至新林，乃奉迎。
天监元年，封鄱阳郡王。除郢州刺史，加都督。初，郢城内疾疫死者甚多，不及藏殡。恢下车遽命埋瘗，又遣四使巡行州部，境内大宁。时有进筒中布者，恢以奇货异服，即命焚之，于是百姓仰德。累迁都督、益州刺史。成都去新城五百里，陆路往来，悉订私马，百姓患焉，累政不能改。恢乃市马千匹以付所订之家，须则以次发之，百姓赖焉。再迁开府仪同三司、都督、荆州刺史。普通七年，薨于州。诏赠侍中、司徒，諡曰忠烈。
恢美容质，善谈笑，爱文酒，有士大夫风则。所在虽无皎察，亦不伤物。有孝性，初镇蜀，所生费太妃犹停都。后于都不豫，恢未之知，一夜忽梦还侍疾。及觉，忧惶废寝食。俄而都信至，太妃已瘳。后有目疾，久废视瞻。有道人慧龙得疗眼术，恢请之。及至，空中忽见圣僧。及慧龙下针，豁然开朗，咸谓精诚所致。
恢性通恕，轻财好施，凡历四州，所得奉禄，随而散之。在荆州，尝从容问宾僚曰： 中山好酒，赵王好吏，二者孰愈？ 衆未有对者。顾谓长史萧琛曰： 汉时王侯，蕃屏而已，视事亲人，自有其职。中山听乐，可得任性；彭祖代吏，近于侵官。今之王侯，不守蕃国，当佐天子临人，清白其优乎。 坐者咸服。有男女百人,男封侯者三十九人,女主三十八人。世子范嗣。
范字世仪，温和有器识。爲卫尉卿，每夜自巡警，武帝嘉其劳苦。出爲益州刺史。行至荆州而忠烈王薨，因停自解。武帝不许，诏权监荆州。及湘东王至，范依旧述职，遣弟湘潭侯退随丧而下。大同元年，以开通剑道，克复华阳增封。寻征爲领军将军、侍中。
范虽无学术，而以筹略自命。爱奇翫古，招集文才，率意题章，亦时有奇致。尝得旧琵琶，题云 齐竟陵世子 。范嗟人往物存，揽笔爲咏，以示湘东王，王吟咏其辞，作琵琶赋和之。
后爲都督、雍州刺史。范作牧莅人，甚得时誉，抚循将士，尽获欢心。于是养士马，修城郭，聚军粮于私邸。时庐陵王爲荆州，既是都督府，又素不相能，乃啓称范谋乱。范亦驰啓自理，武帝恕焉。时论者犹谓范欲爲贼。又童谣云： 莫匆匆，且宽公，谁当作天子，草覆车边已。 时武帝年高，诸王莫肯相服。简文虽居储贰，亦不自安，而与司空邵陵王纶特相疑阻。纶时爲丹阳尹，威震都下。简文乃选精兵以卫宫内。兄弟相贰，声闻四方。范以名应谣言而求爲公，未几，加开府仪同三司。范心密喜，以爲谣验，武帝若崩，诸王必乱，范既得衆，又有重名，谓可因机以定天下。乃更收士衆，希望非常。
太清元年，大举北侵。初谋元帅，帝欲用范。时朱异取急外还，闻之遽入曰： 嗣王雄豪盖世，得人死力，然所至残暴非常，非吊人之材。昔陛下登北顾亭以望，谓江右有反气，骨肉爲戎首。今日之事，尤宜详择。 帝默然曰： 会理何如？ 对曰： 陛下得之，臣无恨矣。 会理懦而无谋，所乘襻舆施版屋，冠以牛皮。帝闻不悦，行至宿预，贞阳侯明请行，又以明代之，而以范爲征北大将军，总督汉北征讨诸军事，寻迁南豫州刺史。
侯景败于涡阳，退保寿阳，乃改范爲合州刺史，镇合肥。时景不臣迹露，范屡啓言之，朱异每抑而不奏。及景围都，范遣世子嗣与裴之高等入援。迁开府仪同三司。台城不守，范乃弃合肥，出守东关，请兵于魏，遣二子爲质。魏人据合肥，竟不助范。范进退无计，乃泝流西上，军于枞阳，遣信告寻阳王大心。大心要还九江，欲共兵西上。范得书大喜，乃引军至盆城，以晋熙爲晋州。遣子嗣爲刺史，江州郡县，辄更改易。于是寻阳政令所行，唯存一郡，又疑畏范，市籴不通。范乃复遣其弟观甯侯永将兵通南川，助庄铁。时二镇相猜，无复图贼之志。范数万之衆，皆无复食，人多饿死。范竟发背而薨。衆秘不发丧，奉弟南安侯恬爲主，有衆数千。范将侯瑱袭庄铁于豫章，杀之，尽并其军。乃迎丧往郡，于松门遇风，柩沈于水，鈎求得之。及于庆之逼豫章，侯瑱以范子十六人降贼，贼尽于石头坑杀之。
世子嗣字长胤，容貌丰伟，腰带十围。性骁果，有胆略，倜傥不护细行，而复倾身养士，皆得死力。范之薨也，嗣犹据晋熙，城中食尽，士皆乏绝。侯景遣任约攻嗣。时贼方盛，咸劝且止。嗣按剑叱之曰： 今日之战，萧嗣效命死节之秋也。 及战，遇流矢中颈，不许拔，带箭手杀数人，贼退方命拔之，应时气绝。妻子爲任约所禽。初，范既与寻阳王大心相持，及嗣之死，犹未敢发范丧。
范弟谘字世恭，位卫尉卿，封武林侯。简文即位之后，景周卫转严，外人莫得见，唯谘及王克、殷不害并以文弱得出入卧内，晨昏左右，天子与之讲论六艺，不辍于时。及南康王会理事败，克、不害惧祸乃自疏，谘不忍离帝，朝觐无绝。贼恶之，令其仇人刁戌刺杀谘于广莫门外。
谘弟修字世和，封宜丰侯。局力贞固，风仪严整。九岁通论语，十一能属文。鸿胪卿裴子野见而赏之。性至孝，年十二，丁所生徐氏艰，自荆州反葬，中江遇风，前后部伍多致沈溺，修抱柩长号，血泪俱下，随波摇荡，终得无佗。葬讫，因庐墓次。先时山中多猛兽，至是绝迹。野鸟驯狎，栖宿檐宇。武帝嘉之，以班告宗室。
爲兼卫尉卿。美姿貌，每屯兵周卫，武帝视之移辇。初，嗣王范爲卫尉，夜中行城，常因风便鞭棰宿卫，欲令帝知其勤。及修在职，夜必再巡，而不欲人知。或问其故，曰 夜中警逴，实有其劳，主上慈爱，闻之容或赐止。违诏则不可，奉诏则废事。且胡质之清，尚畏人知，此职司之常，何足自显。 闻者叹服。
时王子侯多爲近畿小郡，历试有绩，乃得出爲边州。帝以修识量宏达，自卫尉出镇锺离，徙爲梁、秦二州刺史。在汉中七年，移风改俗，人号慈父。长史范洪胄有田一顷，将秋遇蝗，修躬至田所，深自咎责。功曹史琅邪王廉劝修捕之，修曰： 此由刺史无德所致,捕之何补。 言卒，忽有飞鸟千群蔽日而至，瞬息之间，食虫遂尽而去，莫知何鸟。适有台使见之，具言于帝，玺书劳问，手诏曰： 犬牙不入，无以过也。 州人表请立碑颂德。嗣王范在盆城，颇有异论，武陵王大生疑防，流言噂誻。修深自分释，求送质子，并请助防。武陵王乃遣从事中郎萧固谘以当世之事，具观修意。修泣涕爲言忠臣孝子之节，王敬纳之。故终修之时，不爲不义。一夕，忽有狗据修所卧床而卧。修曰： 此其戎乎。 因大修城垒。
承圣元年，魏将达奚武来攻，修遣记室参军刘璠至益州，求救于武陵王纪，遣将杨干运援之，拜修随郡王。璠还至嶓冢，乃降于魏，干运班师。璠至城下，说城中降魏。修数之曰： 卿不能死节，反爲说客邪！ 命射之。间信遣至荆州，元帝遣与相闻。
修中直兵参军陈晷甚勇有口，求爲觇候，见获，以辞烈被害。乃遣谘议虞馨致武牛酒。武谓曰： 梁已爲侯景所败，王何爲守此孤城？ 修答守之以死，誓爲断头将军。魏相安定公宇文泰遣书喻之，力屈乃降。安定公礼之甚厚，未几令还江陵，厚遣之，以文武千家爲纲纪之仆。元帝虑其爲变，中使觇伺，不绝于道。至之夕，命劫窃之。及旦，修表输马仗而后帝安。修入觐，望合悲不自胜，元帝亦恸，尽朝皆泣。
寻拜湘州刺史。长沙频遇兵荒，人户凋弊。修劝穑务分，未期，流人至者三千馀家。元帝多忌，动加诛翦。修静恭自守，埋声晦迹。元帝亦以宗室长年，深相敬礼。及江陵被围问至，即日登舟赴救。至巴陵西，而江陵覆灭。敬帝立，遥授修太尉，迁太保。时王室浸微，修虽图义举，力弱不能自振，遂发背欧血而薨，年五十二。
修弟泰字世怡，封丰城侯。历位中书舍人，倾竭财産，以事时要，超爲谯州刺史。江北人情犷强，前后刺史并绥抚之。泰至州，便遍发人丁，使担腰舆扇伞等物，不限士庶。耻爲之者，重加杖责，多输财者，即放免之，于是人皆思乱。及侯景至，人无战心，乃先覆败。
始兴忠武王憺字僧达，文帝第十一子也。仕齐爲西中郎外兵参军。武帝起兵，憺爲相国从事中郎，与南平王伟留守。齐和帝即位，以憺爲给事黄门侍郎。时巴东太守萧惠训子璝等兵逼荆州，萧颖胄暴卒，尚书仆射夏侯详议迎憺行荆州事。憺率雍州将吏赴之，以书喻璝等皆降。是冬，武帝平建邺。明年，和帝诏以憺爲都督、荆州刺史。
天监元年，加安西将军，封始兴郡王。时军旅之后，公私匮乏，憺厉精爲政，广辟屯田，减省力役，存问兵死之家，供其穷困，人甚安之。是岁嘉禾生，一茎六穗，甘露降于黄合。四年，荆州大旱，憺使祠于天井，有巨蛇长二丈出遶祠坛，俄而注雨，岁大丰。憺自以少年始居重任，开导物情，辞讼者皆立待符教，决于俄顷，曹无留事，下无滞狱。
六年，州大水，江溢堤坏，憺亲率将吏，冒雨赋丈尺筑之，而雨甚水壮，衆皆恐，或请避焉。憺曰： 王尊尚欲身塞河堤，我独何心以免。 乃登堤叹息，终日辍膳，刑白马祭江神。酹酒于流，以身爲百姓请命，言终而水退堤立。邴洲在南岸，数百家见水长惊走，登屋缘树。憺募人救之，一口赏一万。估客数十人应募，洲人皆以免，吏人叹服，咸称神勇。又分遣诸郡遭水死者给棺槥，失田者与粮种。是岁嘉禾生于州界，吏人归美焉。
七年，慈母陈太妃薨，水浆不入口六日，居丧过礼，武帝优诏勉之，使摄州任。是冬，诏征以本号还朝。人歌曰： 始兴王，人之爹，
九年，拜都督、益州刺史。旧守宰丞尉岁时乞丐，躬历村里，百姓苦之，习以爲常。憺至州，停断严切，百姓以苏。又兴学校，祭汉蜀郡太守文翁，由是人多向方者。
十四年，迁都督、荆州刺史。同母兄安成王秀将之雍州，薨于道。憺闻丧自投于地，席稿哭泣，不饮不食者数日，倾财産赙送，部伍大小皆取足焉，天下称其悌。
十八年，征爲侍中、中抚军将军、开府仪同三司、领军将军，即开府黄合。薨，二宫悲惜，舆驾临幸者七焉。赠司徒，諡曰忠武。憺未薨前，梦改封中山王，策授如他日，意颇恶之，数旬而卒。憺有惠西土，荆州人闻薨，皆哭于巷，嫁娶有吉日，移以避哀。子亮嗣。
亮弟映字文明，年十二，爲国子生。天监十七年，诏诸生答策，宗室则否。帝知映聪解，特令问策，又口对，并见奇。谓祭酒袁昂曰： 吾家千里驹也。 
起家淮南太守，诸兄未有除命，乃抗表让焉。映美容仪。普通二年，封广信县侯。丁父忧，隆冬席地，哭不绝声，不尝谷粒，唯饮冷水，因患症结。除太子洗马。诏以憺艰难王业，追增国封。嗣王陈让，既不获许，乃乞颁邑诸弟。帝许之，改封新渝县侯。后居太妃忧泣血，三年服阕，爲吴兴太守。郡累不稔，中大通三年，野谷生武康，凡二十二处，自此丰穰。映制嘉谷颂以闻，中诏称美。
后爲北徐州刺史，在任弘恕，人吏怀之。常载粟帛游于境内，遇有贫者，即以振焉。胜境名山，多所寻履。及征将还，锺离人顾思远挺叉行部伍中。映见甚老，使人问，对曰： 年一百一十二岁。凡七娶，有子十二，死亡略尽。今唯小者，年已六十，又无孙息，家阙养乏，是以行役。 映大异之，召赐之食，食兼于人。检其头有肉角长寸，遂命后舟载还都，谒见天子。与之言往事，多异所传，擢爲散骑侍郎，赐以奉宅，朝夕进见，年百二十卒。又普通中北侵，攻穰城，城内有人年二百四十岁，不复能食谷，唯饮曾孙妇乳。简文帝命劳之，赐以束帛。荆州上津乡人张元始年一百一十六岁，膂力过人，进食不异，至年九十七方生儿，儿遂无影。将亡，人人告别，乃至山林树木处处履行，少日而终，时人以爲知命。湘东王爱奇重异，遂留其枕。
映后历给事黄门侍郎，卫尉卿，广州刺史，卒官，諡曰宽侯。
映弟晔字通明，美姿容，善谈吐。初封安陆侯。憺特所锺爱，常目送之曰： 吾所深忧。 左右问其故，答曰： 其过俊发，恐必无年。 及憺不豫，侍疾衣不释带，言与泪并。憺薨，扶而后起。服阕，改封上黄侯，位兼宗正卿。简文入居监抚，晔献储德颂，迁给事黄门侍郎。
出爲晋陵太守。美才仗气，言多激扬。常乘折角牛，榖木履，被服必于儒者。名盛海内，爲宗室推重，特被简文友爱。与新渝、建安、南浦并预密宴，号东宫四友。简文日有五六使来往。晔初至郡，属旱，躬自祈祷，果获甘润。郡雀林村旧多猛兽爲害，晔在政六年，此暴遂息。卒于郡。初，晔寝疾历年，官曹壅滞，有司案諡法 言行相违曰替 ，乃諡替侯。
论曰：自昔王者创业，莫不广植亲亲，割裂州国，封建子弟。是以大旆少帛，崇于鲁、卫，磐石犬牙，寄深梁、楚。梁武远遵前轨，蕃屏懿亲，至于戚枝，咸被任遇。若萧景才辩，固亦梁之令望者乎。临川不才，频叨重寄，古者睦亲之道，粲而不殊，加之重名，则有之矣。而宏屡黩彜典，一挠师徒，梁之不纲，于斯爲甚。正德秽行早显，逆心夙构，比齐襄而迹可匹，似吴濞而势不侔，徒爲贼景之阶梯，竟取国败而身灭，哀哉！安成、南平、鄱阳、始兴俱以名迹着美，盖亦有梁之间、平也。
