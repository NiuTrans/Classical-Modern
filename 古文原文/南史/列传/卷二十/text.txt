谢弘微
弘微年十岁，继从叔峻，名犯所继内讳，故以字行。童幼时精神端审，时然后言。所继叔父混名知人，见而异之，谓思曰： 此儿深中夙敏，方成佳器，有子如此足矣。 峻司空琰子也，于弘微本服缌，亲戚中表，素不相识，率意承接，皆合礼衷。
义熙初，袭爵建昌县侯。弘微家素贫俭，而所继丰泰，唯受数千卷书，国吏数人而已，遗财禄秩，一不关预。混闻而惊叹，谓国郎中令漆凯之曰： 建昌国禄本应与北舍共之，国侯既不厝意，今可依常分送。弘微重违混言，乃少有所受。北舍，弘微本家也。
混风格高峻，少所交纳，唯与族子灵运、瞻、晦、曜、弘微以文义赏会，常共宴处，居在乌衣巷，故谓之乌衣之游。混诗所言 昔爲乌衣游，戚戚皆亲姓 者也。其外虽复高流时誉，莫敢造门。瞻等才辞辩富，弘微每以约言服之，混特所敬贵，号曰微子。谓瞻等曰： 汝诸人虽才义丰辩，未必皆惬衆心，至于领会机赏，言约理要，故当与我共推微子。常言 阿远刚躁负气，阿客博而无检，曜仗才而持操不笃，晦自知而纳善不周。设复功济三才，终亦以此爲恨。至如微子，吾无间然 。又言 微子异不伤物，同不害正，若年造六十，必至公辅 。尝因酣燕之余，爲韵语以奖劝灵运、瞻等曰： 康乐诞通度，实有名家韵，若加绳染功，剖莹乃琼瑾。宣明体远识，颖达且沈俊，若能去方执，穆穆三才顺。阿多标独解，弱冠纂华胤，质胜诫无文，其尚又能峻。通远怀清悟，采采摽兰讯，直辔鲜不踬，抑用解偏吝。微子基微尚，无倦由慕蔺，勿轻一篑少，进往必千仞。数子勉之哉，风流由尔振。如不犯所知，此外无所慎。 灵运、瞻等并有诫厉之言，唯弘微独尽褒美。曜，弘微兄，多其小字。通远即瞻字。客儿，灵运小名也。晋世名家身有国封者，起家多拜员外散骑侍郎，弘微亦拜员外散骑侍郎、琅邪王大司马参军。
义熙八年，混以刘毅党见诛，混妻晋陵公主改适琅邪王练。公主虽执意不行，而诏与谢氏离绝。公主以混家事委之弘微。混仍世宰相，一门两封，田业十馀处，僮役千人，唯有二女，年并数岁。弘微经纪生业，事若在公，一钱尺帛出入，皆有文簿。宋武受命，晋陵公主降封东乡君。以混得罪前代，东乡君节义可嘉，听还谢氏。自混亡至是九年，而室宇修整，仓廪充盈，门徒不异平日。田畴垦辟，有加于旧。东乡君叹曰： 仆射生平重此子，可谓知人，仆射爲不亡矣。 中外姻亲、道俗义旧见东乡之归者，入门莫不叹息，或爲流涕，感弘微之义也。
性严正，举止必循礼度，事继亲之党，恭谨过常。伯叔二母，归宗两姑，晨夕瞻奉，尽其诚敬。内外或传语通讯，辄正其衣冠。婢仆之前，不妄言笑。由是尊卑大小，敬之若神。时有蔡湛之者，及见谢安兄弟，谓人曰： 弘微貌类中郎，而性似文靖。 
文帝初封宜都王，镇江陵，以琅邪王球爲友，弘微爲文学。母忧去职，居丧以孝称。服阕，蔬素踰时。文帝即位，爲黄门侍郎，与王华、王昙首、殷景仁、刘湛等，号曰五臣。迁尚书吏部郎，参机密。寻转右卫将军，诸故吏臣佐，并委弘微选拟。
居身清约，器服不华，而饮食滋味尽其丰美。兄曜历御史中丞，彭城王义康骠骑长史，卒官。弘微哀戚过礼，服虽除犹不噉鱼肉。沙门释慧琳尝与之食，见其犹蔬素，谓曰： 檀越素既多疾，即吉犹未复膳。若以无益伤生，岂所望于得理。 弘微曰： 衣冠之变，礼不可踰，在心之哀，实未能已。 遂废食歔欷不自胜。
弘微少孤，事兄如父。友睦之至，举世莫及。口不言人短，见兄曜好臧否人物，每闻之，常乱以他语。历位中庶子，加侍中。志在素宦，畏忌权宠，固让不拜，乃听解中庶子。每献替及陈事，必手书焚草，人莫之知。上以弘微能膳羞，每就求食，弘微与亲旧经营。及进之后，亲人问上所御，弘微不答，别以余语酬之，时人比之汉世孔光。
及东乡君薨，遗财千万，园宅十馀所，又会稽、吴兴、琅邪诸处太傅安、司空琰时事业，奴僮犹数百人，公私咸谓室内资财宜归二女，田宅僮仆应属弘微，弘微一不取。自以私禄营葬。混女夫殷叡素好摴蒱，闻弘微不取财物，乃滥夺其妻妹及伯母两姑之分以还戏责，内人皆化弘微之让，一无所争。弘微舅子领军将军刘湛谓弘微曰： 天下事宜有裁衷，卿此不问，何以居官？ 弘微笑而不答。或有讥以 谢氏累世财産，充殷君一朝戏责，譬弃物江海以爲廉耳 。弘微曰： 亲戚争财，爲鄙之甚，今内人尚能无言，岂可导之使争。今分多共少，不至有乏，身死之后，岂复见关。 
东乡君葬，混墓开，弘微牵疾临赴，病遂甚。元嘉十年卒，年四十二。文帝叹惜甚至，谓谢景仁曰： 谢弘微、王昙首年踰四十，名位未尽其才，此朕之责也。 
弘微性宽博，无喜愠。末年尝与友人棋，友人西南棋有死势，复一客曰： 西南风急，或有覆舟者。 友悟乃救之。弘微大怒，投局于地。识者知其暮年之事，果以此岁终。时有一长鬼寄司马文宣家，言被遣杀弘微。弘微疾每剧，辄豫告文宣。及弘微死，与文宣分别而去。
弘微临终语左右曰： 有二摎书，须刘领军至，可于前烧之，慎勿开也。 书是文帝手敕，上甚痛惜之。使二卫千人营毕葬事，追赠太常。
弘微与琅邪王惠、王球并以简淡称，人谓沈约曰： 王惠何如？ 约曰： 令明简。 次问王球，约曰： 蒨玉淡。 又次问弘微，约曰： 简而不失，淡而不流，古之所谓名臣，弘微当之。 其见美如此。子庄。
庄字希逸，七岁能属文，及长，韶令美容仪，宋文帝见而异之，谓尚书仆射殷景仁、领军将军刘湛曰： 蓝田生玉，岂虚也哉。 爲随王诞后军谘议，领记室。分左氏经传，随国立篇。制木方丈，图山川土地，各有分理。离之则州郡殊别，合之则宇内爲一。
元嘉二十七年，魏攻彭城，遣尚书李孝伯与镇军长史张畅语，孝伯访问庄及王微，其名声远布如此。二十九年，除太子中庶子。时南平王铄献赤鹦鹉，普诏群臣爲赋。太子左卫率袁淑文冠当时，作赋毕示庄。及见庄赋，叹曰： 江东无我，卿当独秀，我若无卿，亦一时之杰。 遂隐其赋。
元凶弑立，转司徒左长史。孝武入讨，密送檄书与庄，令加改正宣布之。庄遣腹心门生具庆奉啓事密诣孝武陈诚。及帝践阼，除侍中。时魏求通互市，上诏群臣博议。庄议以爲拒而观衅，有足表强。骠骑竟陵王诞当爲荆州，征丞相荆州刺史南郡王义宣入辅，义宣固辞不入，而诞便克日下船。庄以丞相既无入志，而骠骑发便有期，如似欲相逼切。帝乃申诞发日，义宣竟亦不下。
孝建元年，迁左将军。庄有口辩，孝武尝问顔延之曰： 谢希逸月赋何如？ 答曰： 美则美矣；但庄始知 隔千里兮共明月 。 帝召庄以延之答语语之,庄应声曰： 延之作秋胡诗，始知 生爲久离别，没爲长不归 。 帝抚掌竟日。又王玄谟问庄何者爲双声，何者爲叠韵。答曰： 玄护爲双声，碻磝爲叠韵。 其捷速若此。初，孝武尝赐庄宝剑，庄以与豫州刺史鲁爽，后爽叛，帝因宴问剑所在。答曰： 昔以与鲁爽别，窃爲陛下杜邮之赐。 上甚悦，当时以爲知言。
于时搜才路狭，庄表陈求贤之义曰：
臣闻功倾魏后，非特照车之珍，德柔秦客，岂徒秘璧之贵。隆陂所渐，成败之由，何尝不兴资得才，替因失士。故楚书以善人爲宝，虞典以则哲爲难。而进选之举既隳中代，登造之律，未闻当今，必欲丰本康务，庇人济俗，匪更惉懘，奚取九成。夫才生于时，古今岂贰，士出于世，屯泰焉殊。升历中阳，英贤起于徐沛，受籙白水，茂异出于荆宛。甯二都智之所産，七隩愚之所育，实遇与不遇、用与不用耳。今大道光亨，万务俟德，而九服之旷，九流之艰，提钧悬衡，委之选部。一人之鉴易限，天下之才难源，以易限之鉴，镜难源之才，使国罔遗贤，野无滞器，其可得乎？昔公叔登臣，管仲升盗，赵文非私亲疏嗣，祁奚岂谄雠比子。茹茅以汇，作范前经，举尔所知，式昭往牒。且自古任荐，弘明赏罚，成子举三哲而身致魏辅，应侯任二士而已捐秦相，臼季称冀缺而畴以田采，张勃进陈汤而坐之褫爵。此则先事之盛准，亦后王之彜鉴。臣谓宜普命大臣，各举所知，以付尚书依分铨用。若任得其才，举主延赏，有不称职，宜及其坐。重者免黜，轻者左迁。被举之身，加以禁锢，年数多少，随愆议制。若犯大辟，则任者刑论。
又政平讼理，莫先亲人，亲人之要，实归守宰。故黄霸莅潁川累稔，杜畿居河东历载。或就加恩秩，或入崇晖宠。今莅人之职，宜遵六年之限，进得章明庸惰，退得人不勤劳，如此，则上靡弃能，下无浮谬，考绩之风载泰，薪槱之歌克昌。初，文帝世，限年三十而仕郡县，六周乃选代，刺史或十年馀。至是皆易之，仕者不拘长少，莅人以三周爲满，宋之善政于是乎衰。
是年，拜吏部尚书，庄素多疾，不愿居选部，与大司马江夏王义恭笺，自陈 两胁癖疢，殆与生俱，一月发动，不减两三。每痛来逼心，气馀如綖，利患数年，遂成痼疾。岋岋惙惙，常如行尸。眼患五月来便不复得夜坐，恒闭帷避风。昼夜惛懵，爲此不复得朝谒诸王，庆吊亲旧。今之所止，唯在小合。下官微命，于天下至轻，在己不能不重。家世无年，亡高祖四十，曾祖三十三，亡祖四十七，下官新岁便三十五。加以疾患如此，当复几时？入年当申前请，以死自固。愿侍坐言次，赐垂接助 。三年，坐疾多免官。
大明元年，起爲都官尚书。上时亲览朝政，虑权移臣下，以吏部尚书选举所由，欲轻其势力。二年，诏吏部尚书依郎分置，并详省闲曹。又别诏太宰江夏王义恭曰： 吏部尚书由来与录共选，良以一人之识不辨洽通，兼与夺威权不宜专一故也。 于是置吏部尚书二人，省五兵尚书。庄及度支尚书顾觊之并补选职。迁左卫将军，加给事中。时河南献舞马，诏群臣爲赋，庄所上甚美。又使庄作舞马歌，令乐府歌之。
五年，又爲侍中，领前军将军。时孝武出行夜还，敕开门。庄居守，以棨信或虚，须墨诏乃开。上后因宴，从容曰： 卿欲效郅君章邪？ 对曰： 臣闻搜巡有度，郊祀有节，盘于游田，着之前诫。陛下今蒙犯尘露，晨往宵还，容致不逞之徒，妄生矫诈，臣是以伏须神笔。 
六年，又爲吏部尚书，领国子博士。坐选公车令张奇免官，事在顔师伯传。后除吴郡太守。
前废帝即位，以爲金紫光禄大夫。初，孝武宠姬殷贵妃薨，庄爲诔，言 赞轨尧门 ，引汉昭帝母赵婕妤尧母门事，废帝在东宫衔之。至是遣人诘庄曰： 卿昔作殷贵妃诔，知有东宫不？ 将诛之。孙奉伯说帝曰： 死是人之所同，政复一往之苦，不足爲困。庄少长富贵，且系之尚方，使知天下苦剧，然后杀之未晚。 帝曰： 卿言有理。 系于左尚方。明帝定乱得出，使爲赦诏。庄夜出署门方坐，命酒酌之，已微醉，传诏停待诏成，其文甚工。后爲寻阳王师，加中书令、散骑常侍。寻加金紫光禄大夫，给亲信二十人。卒，赠右光禄大夫，諡宪子。所着文章四百余首行于世。
五子：扬、朏、颢、嵷、瀹，世谓庄名子以风月景山水。扬位晋平太守，女爲顺帝皇后，追赠金紫光禄大夫。
朏字敬冲，幼聪慧。庄器之，常置左右。十岁能属文。庄游土山，使朏命篇，揽笔便就。琅邪王景文谓庄曰： 贤子足称神童，复爲后来特达。 庄抚朏背曰： 真吾家千金。 宋孝武帝游姑孰，敕庄携朏从驾。诏爲洞井赞，于坐奏之。帝曰： 虽小重也。 
仕宋爲卫将军袁粲长史。粲性简峻，时人方之李膺。朏谒退，粲曰： 谢令不死矣。 宋明帝尝敕朏与谢凤子超宗从凤庄门入。二人俱至，超宗曰： 君命不可以不往。 乃趋而入。朏曰： 君处臣以礼。 遂退不入。时人两称之，以比王尊、王阳。后爲临川内史，以贿见劾，袁粲寝其事。
齐高帝爲骠骑将军辅政，选朏爲长史。高帝方图禅代，欲以朏佐命，迁左长史。每夕置酒，独与朏论魏、晋故事，言石苞不早劝晋文，死方恸哭，方之冯异，非知机也。朏曰： 昔魏臣有劝魏武即帝位，魏武曰： 有用我者，其周文王乎。 晋文世事魏氏，将必终身北面。假使魏早依唐、虞故事，亦当三让弥高。 帝不悦，更引王俭爲左长史，以朏爲侍中，领秘书监。
及齐受禅，朏当日在直，百僚陪位。侍中当解玺，朏佯不知，曰： 有何公事？ 传诏云， 解玺授齐王 。朏曰： 齐自应有侍中。 乃引枕卧。传诏惧，乃使称疾，欲取兼人。朏曰： 我无疾，何所道。 遂朝服出东掖门，乃得车，仍还宅。是日，遂以王俭爲侍中解玺。既而武帝请诛朏，高帝曰： 杀之则成其名，正应容之度外。 又以家贫乞郡，辞旨抑扬，诏免官禁锢五年。永明中，爲义兴太守，在郡不省杂事，悉付纲纪，曰： 吾不能作主者吏，但能作太守耳。 历都官尚书，中书令，侍中，领新安王师。求出，仍爲吴兴太守。
明帝谋入嗣位，引朝廷旧臣，朏内图止足，且实避事。弟瀹时爲吏部尚书，朏至郡，致瀹数斛酒，遗书曰： 可力饮此，勿豫人事。 朏居郡，每不理，常务聚敛，衆颇讥之，亦不屑也。
建武四年，征爲侍中、中书令，不应。遣诸子还都，独与母留，筑室郡之西郭。明帝诏加优礼，旌其素概，赐床帐褥席，奉以卿禄。时国子祭酒庐江何胤亦抗表还会稽。永元中，诏征朏、胤，并不屈。时东昏皆命迫遣，会梁武帝起兵。及建邺平，征朏、胤，并补军谘祭酒，皆不至。及即位，诏征朏爲侍中、左光禄大夫、开府仪同三司，胤散骑常侍、特进、右光禄大夫，又并不屈。仍遣领军司马王果敦譬朏，朏谋于何胤，胤欲独高其节，紿曰： 兴王之世，安可久处？ 
明年六月，朏轻舟出，诣阙自陈。帝笑曰： 子陵遂能屈志。 诏以爲侍中、司徒、尚书令。朏辞脚疾，不堪拜谒，乃角巾肩舆诣云龙门谢。诏见于华林园，乘小车就席。明旦，乘舆出幸朏宅，宴语尽欢。朏固陈本志，不许。又固请自还迎母，许之。临发，舆驾临幸，赋诗饯别，王人送迎相望于道。到都，敕材官起府于旧宅。武帝临轩，遣谒者于府拜授。诏停诸公事及朔望朝谒。
三年元会，诏朏乘小舆升殿。朏素惮烦，及居台铉，兼掌内台，职事多不览，以此颇失衆望。其年母忧，寻有诏摄职如故。
五年，改授中书监、司徒、卫将军，固让不受。遣谒者敦授，留府门及暮，至于经春夏。八月，乃拜受焉。是冬薨，车驾出临哭，諡曰孝靖。
建武初，朏爲吴兴，以鸡卵赋人，收鸡数千。及遯节不全，爲清谈所少。着书及文章行于世。
子谖，位司徒右长史，坐杀牛废黜。爲东阳内史，及还，五官送钱一万，止留一百。答曰： 数多刘宠，更以爲愧。 
次子譓，不妄交接，门无杂宾。有时独醉，曰： 入吾室者但有清风，对吾饮者唯当明月。 位右光禄大夫。
子哲，字颖豫，美风仪，举止酝藉，襟情豁朗，爲士君子所重。仕梁至广陵太守，侯景之乱，因寓居焉。仕陈历吏部尚书，中书令，侍中，司徒左长史。卒，諡康子。
颢字仁悠，朏弟也。少简静。宋末爲豫章太守，至石头，遂白服登烽火楼，坐免官。诣齐高帝自占谢，言辞清丽，容仪端雅，左右爲之倾目，宥而不问。齐永明初，高选友学，以颢爲竟陵王友。历吏部郎，有简秀之目。卒于北中郎长史。
颢弟瀹字义洁。年七岁，王景文见而异之，言于宋孝武，召见于人衆中。瀹举止闲详，应对合旨，帝悦，诏尚公主，景和败，事寝。仆射褚彦回以女妻之，厚爲资送。
性甚敏赡，尝与刘悛饮，推让久之，悛曰： 谢庄儿不可云不能饮。 瀹曰： 苟得其人，自可流湎千日。 悛甚惭，无言。仕齐累迁中书侍郎。卫军王俭引爲长史，雅相礼遇。后拜吏部尚书。
明帝废郁林，领兵入殿，左右惊走报瀹。瀹与客围棋，每下子，辄云 其当有意 ，竟局乃还斋卧，竟不问外事。明帝即位，瀹又属疾，不知公事。萧谌以兵临起之，瀹曰： 天下事，公卿处之足矣；且死者命也，何足以此惧人。 
后宴会功臣上酒，尚书令王晏等兴席，瀹独不起，曰： 陛下受命应天,王晏以爲己力。 献觞遂不见报。上大笑解之。座罢，晏呼瀹共载，欲相抚悦，瀹又正色曰： 君巢窟在何处？ 晏初得班剑，瀹谓曰： 身家太傅，裁得六人，若何事顿得二十？ 晏甚惮之，谓江祏曰： 彼上人者，难爲酬对。 加领右军将军。
兄朏在吴兴，论啓公事稽晚，瀹辄代朏爲啓，上知非朏手迹，被问见原。永泰元年，卒于太子詹事，赠金紫光禄大夫，諡简子。
初，朏爲吴兴，瀹于征虏渚送别，朏指瀹口曰： 此中唯宜饮酒。 瀹建武之朝，专以长酣爲事，与刘瑱、沈昭略交，饮各至数斗。齐武帝问王俭： 当今谁能爲五言？ 俭曰： 朏得父膏腴，江淹有意。 上起禅灵寺,敕瀹撰碑文。瀹子览。
览字景涤，选尚齐钱唐公主，拜驸马都尉。梁武平建邺，朝士王亮、王莹等数人揖，自馀皆拜，览时年二十余，爲太子舍人，亦长揖而已。意气闲雅，视瞻聪明，武帝目送良久，谓徐勉曰： 觉此生芳兰竟体，想谢庄政当如此。 自此仍被赏味。
天监元年，爲中书侍郎，掌吏部事，顷之即真。尝侍坐，受敕与侍中王暕爲诗答赠，其文甚工，乃使重作，复合旨。帝赐诗云： 双文既后进，二少实名家，岂伊尔栋隆，信乃俱国华。 爲侍中，颇乐酒，因宴席与散骑常侍萧琛辞相诋毁，爲有司所奏。武帝以览年少不直，出爲中权长史。
后拜吏部尚书，出爲吴兴太守。中书舍人黄睦之家居乌程，子弟专横，前太守皆折节事之。览未到郡，睦之子弟迎览，览逐去其船，杖吏爲通者，自是睦之家杜门不出。郡境多劫，爲东道患，览下车肃然。初齐明帝及览父瀹、东海徐孝嗣并爲吴兴，号爲名守，览皆过之。览昔在新安，颇聚敛，至是遂称廉洁，时人方之王述。卒于官，赠中书令。
览弟举字言扬，幼好学，与览齐名。年十四，尝赠沈约诗，爲约所赏。弱冠丁父忧，几致毁灭。服阕，爲太常博士，与兄览俱预元会。江淹一见并相钦挹，曰： 所谓 驭二龙于长涂 者也。 
爲太子家令，掌管记，深爲诏明太子赏接。秘书监任昉出爲新安郡，别举诗云： 讵念耋嗟人，方深老夫托。 其属意如此。梁武尝访举于览，览曰： 识艺过臣甚远，唯饮酒不及于臣。 帝大悦。寻除安成郡守，母往于郡丧，辞不赴。历位左户尚书，迁掌吏部尚书。举祖庄、父瀹、兄览并经此职，前代少比。
举尤长玄理及释氏义，爲晋陵郡时，常与义学僧递讲经论，征士何胤自虎丘山出赴之，其盛如此。先是，北度人卢广有儒术，爲国子博士，于学发讲，仆射徐勉以下毕至。举造坐屡折广，辞理遒迈。广深叹服，仍以所执麈尾、斑竹杖、滑石书格荐之，以况重席焉。加侍中，迁尚书右仆射。
大同三年，出爲吴郡太守。先是，何敬容居郡有美绩，世称爲 何吴郡 。及举爲政，声迹略相比。曾要何征君讲中论,何难以巾褐入南门，乃从东园进。致诗往复，爲虎丘山赋题于寺。
入爲侍中、太子詹事、翊左将军。举父瀹齐时终此官，累表乞改，敕不许。后迁尚书仆射，侍中、将军如故。举虽屡居端揆，未尝肯预时政，保身固宠，不能有所发明。因疾陈解，敕辄赐假，并敕处方，加给上药，其恩遇如此。
侯景来降，帝询访朝臣，举及朝士皆请拒之。帝从朱异言纳之，以爲景能立功赵、魏。举等不敢复言。太清二年，迁尚书令，卒于内台。上曰： 举非止历官已多，亦人伦仪表，久着公望，怅恨未授之,可赠侍中、中卫将军、开府仪同三司。 
举宅内山斋舍以爲寺，泉石之美，殆若自然。临川、始兴诸王常所游践。邵陵王纶于娄湖立园，广燕，酒后好聚衆宾冠，手自裂破，投之唾壶，皆莫敢言。举尝预宴，王欲取举帻。举正色曰： 裂冠毁冕，下官弗敢闻命。 拂衣而退。王屡召不返，甚有惭色。举托情玄胜，尤长佛理，注净名经，常自讲说。有文集二十卷。子嘏。
嘏字含茂，风神清雅，颇善属文。仕梁爲太子中庶子，建安太守。侯景之乱，之广州依萧勃。勃败，在周迪门。后依陈宝应，宝应平，方诣阙。历侍中，中书令，都官尚书。卒，諡曰光子。有文集行于世。
子俨位侍中、御史中丞、太常卿；瀹位尚书仆射。
举兄子侨字国美。父玄大，仕梁侍中。侨素贵，尝一朝无食，其子啓欲以班史质钱，答曰： 宁饿死，岂可以此充食乎？ 太清元年卒，集十卷。长子褘。
侨弟劄字世高，亦博涉文史，位湘东王谘议，先侨卒。
论曰：易云， 积善之家，必有馀庆。 弘微立履所蹈，人伦播美，其世济不陨，盖有冯焉。敬冲出入三代，骤经迁革，遁俗之志，无闻贞固之道，居官之方，未免货财之累。因伛成敬，偃仰当年。古人云：处士全盗虚声，斯之谓矣。
