顔延之沈怀文周朗
后爲宋武帝豫章公世子中军行参军。及武帝北伐，有宋公之授，府遣延之庆殊命。行至洛阳，周视故宫室，尽爲禾黍，凄然咏黍离篇。道中作诗二首，爲谢晦、傅亮所赏。
武帝受命，补太子舍人。雁门周续之隐庐山，儒学着称。永初中，征诣都下，开馆以居之。武帝亲幸，朝彦毕至。延之宫官列卑，引升上席。上使问续之三义，续之雅仗辞辩，延之每以简要连挫续之。上又使还自敷释，言约理畅，莫不称善。再迁太子中舍人。时尚书令傅亮自以文义一时莫及，延之负其才，不爲之下，亮甚疾焉。庐陵王义真待之甚厚，徐羡之等疑延之爲同异，意甚不悦。
少帝即位，累迁始安太守。领军将军谢晦谓延之曰： 昔荀勖忌阮咸，斥爲始平郡，今卿又爲始安，可谓 二始 。 黄门郎殷景仁亦谓之曰： 所谓人恶俊异，世疵文雅。 延之之郡，道经汨潭，爲湘州刺史张邵祭屈原文以致其意。
元嘉三年，羡之等诛，征爲中书侍郎，转太子中庶子，领步兵校尉，赏遇甚厚。延之既以才学见遇，当时多相推服，唯袁淑年倍小延之，不相推重。延之忿于衆中折之曰： 昔陈元方与孔元骏齐年文学，元骏拜元方于床下，今君何得不见拜？ 淑无以对。
延之疏诞，不能取容当世，见刘湛、殷景仁专当要任，意有不平。常言 天下事岂一人之智所能独了 。辞意激扬，每犯权要。又少经爲湛父柳后将军主簿，至是谓湛曰： 吾名器不升，当由作卿家吏耳。 湛恨焉，言于彭城王义康，出爲永嘉太守。延之甚怨愤，乃作五君咏，以述竹林七贤，山涛、王戎以贵显被黜。咏嵇康云： 鸾翮有时铩，龙性谁能驯。 咏阮籍云： 物故不可论，途穷能无恸。 咏阮咸云： 屡荐不入官，一麾乃出守。 咏刘伶云： 韬精日沈饮，谁知非荒宴。 此四句盖自序也。湛及义康以其辞旨不逊，大怒，欲黜爲远郡。文帝与义康诏曰： 宜令思愆里闾，犹复不悛，当驱往东土；乃至难恕者，自可随事录之。 于是延之屏居不豫人间者七载。
中书令王球以名公子遗务事外，与延之雅相爱好，每振其罄匮。晋恭思皇后葬，应须百官，皆取义熙元年除身。以延之兼侍中，邑吏送劄，延之醉，投劄于地曰： 顔延之未能事生，焉能事死。 文帝尝召延之，传诏频不见，常日但酒店裸袒挽歌，了不应对，他日醉醒乃见。帝尝问以诸子才能，延之曰： 竣得臣笔，测得臣文，啜得臣义，跃得臣酒。 何尚之嘲曰： 谁得卿狂？ 答曰： 其狂不可及。 尚之爲侍中在直，延之以醉诣焉。尚之望见便阳眠，延之发帘熟视曰： 朽木难雕。 尚之谓左右曰： 此人醉甚可畏。 闲居无事，爲庭诰之文以训子弟。
刘湛诛后，起延之爲始兴王浚后军谘议参军、御史中丞。在任从容，无所举奏。迁国子祭酒、司徒左长史。何尚之素与延之狎，书与王球曰： 延之有后命，教府无复光晖。 坐啓买人田不肯还直，尚书左丞荀赤松奏之曰： 求田问舍，前贤所鄙。延之唯利是视，轻冒陈闻，依傍诏恩，抵捍馀直，垂及周年，犹不毕了。昧利苟得，无所顾忌。延之昔坐事屏斥，复蒙抽进，而曾不悛革，怨诽无已。交游闒茸，沈迷曲蘖，横兴讥谤，诋毁朝士。仰窃过荣，增愤薄之性，私恃顾眄，成强梁之心。外示寡求，内怀奔竞，干禄祈迁，不知极已。预宴班觞，肆詈上席。山海容含，每存遵养。爱兼雕虫，未忍遐弃。而骄放不节，日月弥甚。臣闻声问过情，孟轲所耻，况声非外来，问由己出。虽心智薄劣，而高自比拟，客气虚张，曾无愧畏。岂可复弼亮五教，增耀台阶。请以延之讼田不实，妄干天听，以强陵弱，免所居官。 诏可。后爲秘书监，光禄勋，太常。时沙门释慧琳以才学爲文帝所赏，朝廷政事多与之谋，遂士庶归仰。上每引见，常升独榻，延之甚疾焉。因醉白上曰： 昔同子参乘，袁丝正色。此三台之坐，岂可使刑余居之。 上变色。
延之性既褊激，兼有酒过，肆意直言，曾无回隐，故论者多不与之，谓之顔彪。居身俭约，不营财利，布衣蔬食，独酌郊野。当其爲适，傍若无人。三十年，致事。
元凶弑立，以爲光禄大夫。长子竣爲孝武南中郎谘议参军。及义师入讨，竣定密谋，兼造书檄。劭召延之示以檄文，问曰： 此笔谁造？ 延之曰： 竣之笔也。 又问： 何以知之？ 曰： 竣笔体，臣不容不识。 劭又曰： 言辞何至乃尔？ 延之曰： 竣尚不顾老臣，何能爲陛下。 劭意乃释，由是得免。
孝武登阼，以爲金紫光禄大夫，领湘东王师。尝与何偃同从上南郊，偃于路中遥呼延之曰： 顔公！ 延之以其轻脱，怪之，答曰： 身非三公之公，又非田舍之公，又非君家阿公，何以见呼爲公？ 偃羞而退。
竣既贵重，权倾一朝，凡所资供，延之一无所受。器服不改，宅宇如旧，常乘羸牛车，逢竣卤簿，即屏住道侧。又好骑马遨游里巷，遇知旧辄据鞍索酒，得必倾尽，欣然自得。尝语竣曰： 平生不喜见要人，今不幸见汝。 见竣起宅，谓曰： 善爲之，无令后人笑汝拙也。 表解师职，加给亲信二十人。尝早候竣，遇宾客盈门，竣方卧不起，延之怒曰： 恭敬撙节，福之基也。骄佷傲慢，祸之始也。况出粪土之中，而升云霞之上，傲不可长，其能久乎。 
延之有爱姬，非姬食不饱，寝不安。姬凭宠，尝荡延之坠床致损，竣杀之。延之痛惜甚至，常坐灵上哭曰： 贵人杀汝，非我杀汝。 以冬日临哭，忽见妾排屏风以压延之，延之惧坠地，因病。孝建三年卒，年七十三。赠特进，諡曰宪子。
延之与陈郡谢灵运俱以辞采齐名，而迟速县绝。文帝尝各敕拟乐府北上篇，延之受诏便成，灵运久之乃就。延之尝问鲍照己与灵运优劣，照曰： 谢五言如初发芙蓉，自然可爱。君诗若铺锦列绣，亦雕缋满眼。 延之每薄汤惠休诗，谓人曰： 惠休制作，委巷中歌谣耳，方当误后生。 是时议者以延之、灵运自潘岳、陆机之后，文士莫及，江右称潘、陆，江左称顔、谢焉。竣字士逊，延之长子也。早有文义，爲宋孝武帝抚军主簿，甚被嘉遇，竣亦尽心补益。元嘉中，上不欲诸王各立朋党，将召竣补尚书郎。江湛以爲在府有称，不宜回改，乃止。随府转安北、镇军、北中郎府主簿。
初，沙门释僧含精有学义，谓竣曰： 贫道常见谶记，当有真人应符，名称次第，属在殿下。 后竣在彭城，尝于亲人叙之，言遂宣布，闻于文帝。时元凶巫蛊事已发，故上不加推案。
孝武镇寻阳，迁南中郎记室。三十年春，以父延之致仕，固求解职，赐假未发，而文帝崩问至，孝武举兵入讨，转谘议参军，领录事，任总内外，并造檄书。孝武发寻阳，便有疾，自沈庆之以下并不堪相见，唯竣出入卧内，断决军机。时孝武屡经危笃，不任谘禀，凡厥衆务，竣皆专断施行。
孝武践阼，历侍中、左卫将军，封建城县侯。孝建元年，转吏部尚书，领骁骑将军，留心选举，自强不息。任遇既隆，奏无不可。后谢庄代竣领选，意多不行。竣容貌严毅；庄风姿甚美，宾客喧诉，常欢笑答之。人言顔竣瞋而与人官，谢庄笑而不与人官。
南郡王义宣、臧质等反，以竣兼领右将军。义宣、质诸子藏匿建康、秣陵、湖熟、江宁县界，孝武大怒，免丹阳尹褚湛之官，收四县官长，以竣爲丹阳尹，加散骑常侍。
先是，竣未有子，而大司马江夏王义恭诸子爲元凶所杀，至是各産男，上自爲制名，名义恭子爲伯禽，以比鲁公伯禽，周公之子。名竣子爲辟强，以比汉侍中辟强，张良之子也。
先是，元嘉中铸四铢钱，轮郭形制与五铢同，用费损无利，故百姓不盗铸。及孝武即位，又铸孝建四铢，所铸钱形式薄小，轮郭不成，于是人间盗铸者杂以铅锡，并不牢固。又翦凿古钱以取其铜，钱转薄小，稍违官式。虽重制严刑，人吏官长坐死免者相系，而盗铸弥甚，百物踊贵，人患苦之。乃立品格，薄小无轮郭者悉加禁断。始兴公沈庆之议： 宜听人铸钱。置署，乐铸之家皆居署内。去春所禁新品，一时施用，今铸悉依此格。万税三千，严检盗铸，并禁翦凿。数年之间，公私丰赡，铜尽事息，奸僞自止。禁铸则铜转成器，开铸则器化爲财。 上下其事于公卿，竣议曰： 今云开署放铸，诚所欲同，但虑采山事绝，器用日耗。铜既转少，器亦弥贵。设器直一千，则铸之减半，爲之无利，虽令不行。 时议者又以铜难得，欲铸二铢钱。竣又议曰： 今铸二铢，恣行新细，于官无解于乏，而人奸巧大兴，天下之货将糜碎至尽。空曰严禁，而利深难绝，不过一二年间，其弊不可复救。此其甚不可一也。使奸人意骋，而贻厥愆谋，此又甚不可二也。富商得志，贫人因窘，此又甚不可三也。若使交益深重，尚不可行，况又未见利，而衆弊如此，失算当时，取笑百代乎。 前废帝即位，铸二铢，形式转细，官钱每出，人间即模效之，而大小厚薄皆不及也。无轮郭，不磨鑢，如今之翦凿者，谓之耒子钱。景和元年，沈庆之啓通私铸，由是钱货乱败，一千钱长不盈三寸，大小称此，谓之鹅眼钱；劣于此者谓之綖环钱。贯之以缕，入水不沈，随手破碎，市井不复料数，十万钱不盈一掬。斗米一万，商货不行。明帝初，唯禁鹅眼、綖环，其馀皆通用。复禁人铸，官署亦废，寻复普断，唯用古钱。
竣自散骑常侍、丹阳尹加中书令，表让中书令，见许。时岁旱人饥，竣上言禁饧一月，息米近万斛。复代谢庄爲吏部尚书，领太子右卫率，未拜，丁父忧。裁踰月，起爲右将军，丹阳尹如故。竣固辞，表十上不许。遣中书舍人戴明宝抱竣登车，载之郡舍。赐以布衣一袭，絮以彩纶，遣主衣就衣诸体。
竣藉蕃朝之旧臣，每极陈得失。上自即吉之后，宫内颇有丑论，又多所兴造。竣谏争恳切，并无所回避。上意甚不悦，多不见从。竣自谓才足干时，恩旧莫比，当赞务居中，永执朝政。而所陈多不被纳，疑上欲疏之，乃求出以卜时旨。大明元年，以爲东扬州刺史。所求既许，便忧惧无计。至州又丁母艰，不许去职，听送丧还都，恩待犹厚，竣弥不自安。每对亲故，颇怀怨愤。又言朝廷违谬，人主得失。
及王僧达被诛，谓爲所谗构，临死陈竣前后忿怼，恨言不见从。僧达所言，颇相符会，上乃使御史中丞庾徽之奏竣： 窥觇国柄，潜图久执。受任选曹，驱扇滋甚,出尹京辇,形势弥放。传诏犯宪，旧须啓闻，而竣以通诉忤己，辄加鞭辱，罔顾威灵，莫此爲甚。怀挟奸数，包藏隐慝，豫闻中旨，罔不宣露。罚则委上，善必归己，胁惧上宰，激动闾阎。末虑上闻，内怀猜惧，僞请东牧，以卜天旨。既获出藩，怨詈方肆，反唇腹诽，方之已轻。前冬母亡，诏赐还葬，事毕不去，盘桓经时。方构间勋贵，造立同异，遂以己被斥外，国道将颠。兼行阙于家，早负世议，天伦怨毒，亲交震骇。街谈道说，非复风声，宜加显戮，以昭盛化。请以见事免竣所居官,下太常削爵土。 上未欲便加大戮，且止免官。竣频啓谢罪，并乞性命。上愈怒，诏答曰： 宪司所奏，非宿昔所以相期。卿受荣遇，政当极此。讪讦怨愤，已孤本望，乃复过烦思虑，惧不全立，岂爲下事上诚节之至邪。 
及竟陵王诞爲逆，因此陷之，言通于诞。召御史中丞庾徽之于前立奏，奏成，诏先打折足，然后于狱赐死，妻息宥之以远。子辟强徙交州，又于宫亭湖沈杀之。竣文集行于世。
竣弟测亦以文章见知，官至江夏王义恭大司马录事参军。
以兄贵爲忧，先竣卒。
明帝即位，诏曰： 延之昔师训朕躬，情契兼重。前记室参军、济阳太守啜，伏事蕃朝，绸缪恩旧,可擢爲中书侍郎。 奂，延之第三子也。
顔师伯字长深，竣族兄也。父邵，刚正有局力，爲谢晦领军司马。晦镇江陵，请爲谘议参军，领录事，军府之务悉委焉。邵虑晦有祸，求爲竟陵太守。未及之郡，会晦见讨，邵饮药死。
师伯少孤贫，涉猎书传，颇解声乐。弟师仲妻，臧质女也。质爲徐州，辟师伯爲主簿。孝武爲徐州，师伯仍爲辅国安北行参军。王景文时爲谘议参军，爱其谐敏，进之孝武，以爲徐州主簿。善于附会，大被知遇。及去镇，师伯以主簿送故。
孝武镇寻阳，啓文帝请爲南中郎府主簿，文帝不许，谓典签曰： 中郎府主簿，那得用顔师伯。 孝武啓爲长流正佐，帝又曰： 朝廷不能除之，郎可自板，然亦不宜署长流。 乃板爲参军刑狱。及讨元凶，转主簿。
孝武践阼，以爲黄门侍郎，累迁侍中。大明元年，封平都县子。亲幸隆密，群臣莫二。多纳货贿，家累千金。孝武尝与师伯摴蒱，帝掷得雉，大悦，谓必胜。师伯后得卢，帝失色，师伯遽敛子曰： 几作卢。 尔日，师伯一输百万。仍迁吏部尚书、右军将军。上不欲威权在下，前后领选者唯奉行文书，师伯专情独断，奏无不可。
七年，爲尚书右仆射。时分置二选，陈郡谢庄、琅邪王昙生并爲吏部尚书。师伯子举周旋寒人张奇爲公车令，上以奇资品不当，使兼市买丞，以蔡道惠代之。令史潘道栖、褚道惠、顔禕之、元从夫、任澹之、石道儿、黄难、周公选等抑道惠敕，使奇先到公车，不施行奇兼市买丞事。师伯坐以子预职，庄、昙生免官，道栖、道惠弃市，禕之等六人鞭杖一百。师伯寻领太子中庶人，虽被黜挫，受任如初。
孝武临崩，师伯受遗诏辅幼主，尚书中事专以委之。废帝即位，复还即真，加领卫尉。
师伯居权日久，天下辐协，游其门者，爵位莫不踰分。多纳货贿，家产丰积，妓妾声乐，尽天下之选，园池第宅，冠绝当时，骄奢淫恣，爲衣冠所疾。又迁尚书仆射，领丹阳尹。废帝欲亲朝政，转师伯爲左仆射。以吏部尚书王景文爲右仆射。夺其京尹，又分台任。师伯至是始惧，与柳元景谋废立。
初，师伯专断朝事，不与沈庆之参怀，谓令史曰： 沈公爪牙者耳，安得预政事。 庆之闻而切齿，乃泄其谋。寻与太宰江夏王义恭同诛，六子皆见杀。明帝即位，諡曰荒。
沈怀文字思明，吴兴武康人也。祖寂，晋光禄勋。父宣，新安太守。
怀文少好玄理，善爲文章，爲楚昭王二妃诗，见称于世。爲江夏王义恭东合祭酒。丁父忧，新安郡送故丰厚，奉终礼毕，余悉班之亲戚，一无所留。文帝闻而嘉之，赐奴婢六人。服阕，除尚书殿中郎。隐士雷次宗被征居锺山，后南还庐江。何尚之设祖道，文义之士毕集。爲连句诗，怀文所作尤美，辞高一座。随王诞镇襄阳，出爲后军主簿，与谘议参军谢庄共掌辞令，领义成太守。
元嘉二十八年，诞当爲广州，欲以怀文爲安南府记室，先除通直郎。怀文固辞南行，上不悦。弟怀远纳东阳公主养女王鹦鹉爲妾，元凶行巫蛊，鹦鹉豫之，事泄，怀文因此失调，爲治书侍御史。
元凶弑立，以爲中书侍郎。孝武入讨，呼之使作符檄，固辞。劭大怒，会殷冲救得免。托疾落马，间行奔新亭，以爲竟陵王诞骠骑录事参军、淮陵太守。时国哀未释，诞欲起内斋。怀文以爲不可，乃止。寻转扬州中从事史。时议省录尚书，怀文以爲非宜，上议不从。迁别驾从事史。
及江夏王义恭迁西阳王子尚爲扬州，居职如故。时荧惑守南斗，上乃废西州旧馆，使子尚移居东城以厌之。怀文曰： 天道示变，宜应之以德,今虽空西州，恐无益也。 不从，而西州竟废。
大明二年，迁尚书吏部郎，时朝议欲依古制置立王畿，扬州移居会稽，犹以星变故也。怀文曰： 周制封畿，汉置司隶，各因时宜，非存相反。安人定国，其揆一也。苟人心所安，天亦从之。未必改今追古，乃致平一。神州旧壤，历代相承，异于边州，或置或罢。既物情不悦，容亏化本。 又不从。
三年，子尚移镇会稽。迁抚军长史，行府州事。时囚系甚多，动经年月，怀文到任，讯五郡九百三十六狱，衆咸称平。入爲侍中，宠待隆密。竟陵王诞据广陵反，及城陷，士庶皆裸身鞭面然后加刑，聚所杀人首于石头南岸，谓之髑髅山。怀文陈其不可，上不纳。
孝武尝有事圆丘，未至期而雨晦竟夜。明旦风霁，云色甚美，帝升坛悦。怀文称庆曰： 昔汉后郊祀太一，白日重轮，神光四烛。今陛下有事兹礼，而膏雨迎夜，清景丽朝，斯实圣明幽感所致，臣愿与侍臣赋之。 上笑称善。
扬州移会稽，上忿浙江东人情不和，欲贬其劳禄，唯西州旧人不改。怀文曰： 扬州徙居，既乖人情，一州两格，尤失大体。 上不从。
怀文与顔竣、周朗素善，竣以失旨见诛，朗亦以忤意得罪。上谓怀文曰： 竣若知我杀之，亦当不敢如此。 怀文默然。又尝以岁夕与谢庄、王景文、顔师伯被敕入省，未及进，景文因谈言次称竣、朗人才之美，怀文与相酬和。师伯后因语次白上，叙景文等此言。怀文屡经犯忤，至此上倍不悦。
上又坏诸郡士族以充将吏，并不服役，至悉逃亡。加以严制不能禁，乃改用军法，得便斩之。莫不奔窜山湖，聚爲盗贼。怀文又以爲言。
斋库上绢年调钜万疋，绵亦称此，期限严峻。人间买绢一疋至三二千，绵一两三四百，贫者卖妻子，甚者或自缢死。怀文具陈人困，由是绵绢薄有所减，俄复旧。
子尚等诸皇子皆置邸舍，逐什一之利，爲患遍天下。怀文又曰： 列肆贩卖，古人所非。卜式明不雨之由，弘羊受致旱之责。若以用度不充，故宜量加减省。 不听。
孝建以来，抑黜诸弟，广陵平后，复欲更峻其科。怀文曰： 汉明不使其子比光武之子，前史以爲美谈。陛下既明管、蔡之诛，愿崇唐、卫之寄。 及海陵王休茂诛，欲遂前议。太宰江夏王义恭探得密旨，先发议端，怀文固请不可，由是得息。
时游幸无度，太后六宫常乘副车在后。怀文与王景文每谏不宜亟出，后因从坐松树下，风雨甚骤。景文曰： 卿可以言矣。 怀文曰： 独言无继，宜相与陈之。 江智深卧草侧，亦谓之善。俄而被召俱入雉场，怀文曰： 风雨如此，非圣躬所宜。 景文又曰： 怀文所啓宜从。 智深未及有言，上方注弩，作色曰： 卿欲效顔竣邪？何以恒知人事。 又曰： 顔竣小子，恨不得鞭其面。 
上每宴集，在坐者咸令沈醉。怀文素不饮酒，又不好戏，上谓故欲异己。谢庄尝诫怀文曰： 卿每与人异，亦何可久。 怀文曰： 吾少来如此，岂可一朝而变。非欲异物，性之所不能耳。 
五年，出爲晋安王子勋征虏长史、广陵太守。明帝坐朝正事毕，被遣还北，以女病求申，临辞又乞停三日，讫犹不去，爲有司所纠，免官，禁锢十年。既被免，卖宅还东。上大怒，收付廷尉赐死。
弟怀远爲始兴王浚征北长流参军，深见亲待。坐纳王鹦鹉爲妾，孝武徙之广州。刺史宗悫欲杀之，会南郡王义宣反，怀远颇闲文笔，悫起义，使造檄书，并衔命至始兴，与始兴相沈法系论起义事。事平，悫具爲陈请，由此见原。终孝武世不得还。前废帝世归，位武康令，撰南越志，及怀文文集并传于世。怀文三子：淡、深、冲。
冲字景绰，涉猎文义，仕宋历位抚军正佐，兼记室。及怀文得罪被系，冲兄弟行谢，情哀貌苦，见者伤之。柳元景欲救怀文，言于孝武曰： 沈怀文三子涂炭不可见，愿陛下速正其罪。 帝曰： 宜急杀之，使其意分。 竟杀之。元景爲之叹息，冲兄弟以此知名。累迁司徒录事。
齐武帝爲江州，冲爲征虏长史、寻阳太守。齐建元中，累迁太子中庶子。武帝在东宫，待以恩旧。及即位，转御史中丞、侍中。永明四年，爲五兵尚书。冲与兄淡、深名誉有优劣，世号爲 腰鼓兄弟 。淡、深并历御史中丞。兄弟三人皆爲司直，晋、宋所未有也。
中丞案裁之职，被恶者多结怨。永明中，深弹吴兴太守袁彖。建武中，彖从弟昂爲中丞，到官数日，奏弹深子缋父在僦白幰车，免官禁锢。冲母孔氏在东，邻家失火，疑爲人所焚爇，大呼曰： 我三儿皆作御史中丞，与人岂有善者。方恐肌分骨散，何但焚如。 兄弟后并历侍中，武帝方欲任冲，寻卒。追赠太常，諡曰恭子。
昙庆，怀文从父兄也。父发，员外散骑侍郎。昙庆仕宋位尚书左丞。时岁有水旱，昙庆议立常平仓以救人急，文帝纳其言而事不行。
大明元年，爲徐州刺史。时殿中员外将军裴景仁助戍彭城，景仁本北人，多悉关中事。昙庆使撰秦记十卷，叙苻氏事，其书传于世。
昙庆谨实清正，所莅有称绩。常谓子弟曰： 吾处世无才能，图作大老子耳。 世以长者称之。卒于祠部尚书。
周朗字义利，汝南安成人也。父淳，宋初历位侍中，太常。兄峤尚武帝第四女宣城德公主。二女适建平王宏、庐江王褘。以贵戚显官。朗少而爱奇，雅有风气，与峤志趋不同，峤甚疾之。爲江夏王义恭太尉参军。
元嘉二十七年春，朝议北侵魏，当遣义恭出镇彭城，爲诸军大统。朗闻之解职。及义恭出镇，府主簿羊希从行，与朗书戏之，劝令献奇进策。朗报书援引古义，辞意倜傥。
孝武即位，除建平王宏中军录事参军。时普责百官谠言，朗上书陈述得失，多自矜夸。书奏忤旨，自解去职。
后爲庐陵内史，郡界荒芜，颇有野兽。母薛氏欲见猎，朗乃合围纵火，令母观之。火逸烧郡解，朗悉以秩米起屋，偿所烧之限。称疾去官，爲州司所纠，还都谢孝武曰： 州司举臣愆失多不允，臣在郡猛兽三食人，虫鼠犯稼，以此二事上负陛下。 上变色曰： 州司不允，或可有之。虫兽之灾，甯关卿小物。 
朗寻丁母忧，每哭必恸，其馀颇不依居丧常节。大明四年，上使有司奏其居丧无礼。诏曰： 朗悖礼利口，宜合翦戮，微物不足乱典刑，特锁付边郡。 于是传送甯州，于道杀之。朗族孙顒。
顒字彦伦，晋左光禄大夫顗七世孙也。祖虎头，员外常侍。父恂，归乡相。
顒少爲族祖朗所知，解褐海陵国侍郎。益州刺史萧惠开赏异顒，携入蜀，爲厉锋将军，带肥乡、成都二县令，仍爲府主簿。常谓惠开性太险，每致谏，惠开不悦，答顒曰： 天险地险，王侯设险，但问用险何如耳。 随惠开还都。
宋明帝颇好玄理，以顒有辞义，引入殿内，亲近宿直。帝所爲惨毒之事，顒不敢显谏，辄诵经中因缘罪福事，帝亦爲之小止。元徽中，诏爲剡令，有恩惠，百姓思之。齐高帝辅政，爲齐殿中郎。建元初，爲长沙王后军参军、山阴令。还爲文惠太子中军录事参军。文惠在东宫，顒迁正员郎，始兴王前军谘议，直侍殿省，深见赏遇。
顒音辞辩丽，长于佛理，着三宗论言空假义。西凉州智林道人遗顒书深相赞美，言 捉麈尾来四十馀载，颇见宗录，唯此涂白黑无一人得者，爲之发病，非意此音猥来入耳 。其论见重如此。顒于锺山西立隐舍，休沐则归之。
转太子仆，兼着作，撰起居注。迁中书郎，兼着作如故。常游侍东宫。少从外氏车骑将军臧质家得卫恒散隶书法，学之甚工。文惠太子使顒书玄圃茅斋壁。国子祭酒何胤以倒薤书求就顒换之。顒笑答曰： 天下有道，丘不与易也。 
每宾友会同，顒虚席晤语，辞韵如流，听者忘倦。兼善老、易，与张融相遇，辄以玄言相滞，弥日不解。清贫寡欲，终日长蔬，虽有妻子，独处山舍。甚机辩，卫将军王俭谓顒曰： 卿山中何所食？ 顒曰： 赤米白盐，绿葵紫蓼。 文惠太子问顒菜食何味最胜，顒曰： 春初早韭，秋末晚菘。 何胤亦精信佛法，无妻。太子又问顒： 卿精进何如何胤？ 顒曰： 三涂八难，共所未免，然各有累。 太子曰： 累伊何？ 对曰： 周妻何肉。 其言辞应变如此。
转国子博士，兼着作如故。太学诸生慕其风，争事华辩。始着四声切韵行于时。后卒于官。子舍。
舍字升逸，幼聪颖，顒异之。临终谓曰： 汝不患不富贵，但当将之以道德。 及长博学，尤精义理，善诵诗书，音韵清辩。弱冠秀才，除太学博士。从兄绵爲剡县，赃汙不少，籍没资财，舍乃推宅助焉。
建武中，魏人吴苞南归，有儒学。尚书仆射江祏招苞讲，舍造坐折苞，辞理遒逸，由是名爲口辩。王亮爲丹阳尹，闻而悦之，辟爲主簿，政事多委焉。迁太常丞。
梁武帝即位，吏部尚书范云与顒素善，重舍才器，言之武帝，召拜尚书祠部郎。礼仪损益，多自舍出。先是，帝与诸王及吴平侯书皆云弟，舍立议，引武王、周公故事，皆曰汝，从之。
累迁鸿胪卿。时王亮得罪归家，故人莫至，舍独敦恩旧。及亮卒，身营殡葬，时人称之。迁尚书吏部郎，太子右卫率，右卫将军。虽居职屡徙，而常留省内，罕得休下。国史诏诰，仪体法律，军旅谋谟，皆兼掌之。日夜侍上，豫机密二十馀年，未尝离左右。帝以爲有公辅器。
初，范云卒，佥以沈约允当枢管，帝以约轻易不如徐勉，于是勉、舍同参国政。勉小嫌中废，舍专掌权辖，雅量不及勉而清简过之，两人俱称贤相。
时议国史，疑文帝纪传之名。舍以爲 帝纪之笼百事，如干象之包六爻，今若追而爲纪，则事无所包，若直书功德，则传而非纪。应于上纪之前，略有仰述 。从之。
舍占对辩捷，尝居直庐，语及嗜好，裴子野言从来不尝食姜。舍应声曰： 孔称 不彻 ，裴乃不尝。 一坐皆悦。与人论谑，终日不绝，而竟不言漏泄机事，衆尤服之。性俭素，衣服器用，居处床席，如布衣之贫者。每入官府，虽广厦华堂，闺阁重邃，舍居之则尘埃满积。以荻爲障，坏亦不修。历侍中、太子詹事。普通五年，南津校尉郭祖深获始兴相白涡书，饷舍衣履及婢，以闻，坐免官。以右骁骑将军知詹事。卒。上临哭哀动左右，追赠侍中、护军将军，諡曰简子。
初，帝锐意中原，群臣咸言不可，唯舍赞成之。普通中，累献捷，帝思其功，下诏述其德美。以爲 往者南司白涡之劾，恐外议谓朕有私，致此黜免。追愧若人一介之善，外可量加褒异，以旌善人 。舍集二十卷。二子弘义、弘信，弟子弘正。弘正字思行。父宝始，梁司徒祭酒。弘正幼孤，及弟弘让、弘直俱爲伯父舍所养。年十岁，通老子、周易。舍每与谈论，辄异之，曰： 观汝清理警发，后世知名，当出吾右。 河东裴子野深相赏纳，请以女妻之。十五，召补国子生，仍于国学讲易，诸生传习其义。以季春入学，孟冬应举，学司以日浅不许。博士到洽曰： 周郎弱冠讲经，岂俟策试？ 
普通中，初置司文义郎，直寿光省，以弘正爲司义侍郎。弘正丑而不陋，吃而能谈，俳谐似优，刚肠似直，善玄理，爲当世所宗。藏法师于开善寺讲说，门徒数百，弘正年少，未知名，着红褌，锦绞髻，踞门而听，衆人蔑之，弗谴也。既而乘间进难，举坐尽倾，法师疑非世人，觇知，大相赏狎。刘显将之寻阳，朝贤毕祖道，显县帛十匹，约曰： 险衣来者以赏之。 衆人竞改常服，不过长短之间。显曰： 将有甚于此矣。 既而弘正绿丝布裤，绣假种，轩昂而至，折标取帛。中大通三年，昭明太子薨，其嗣华容公不得立，乃以晋安王纲爲皇太子。弘正奏记，请 抗目夷上仁之义，执子臧大贤之节 。其抗直守正如此。
常自称有才无相，仆射徐勉掌选，以其陋不堪爲尚书郎，乃献书于勉，其言甚切。稍迁国子博士。学中有宋元凶讲孝经碑，历代不改，弘正始到官，即表刊除。时于城西立士林馆，弘正居以讲授，听者倾朝野焉。弘正啓周易疑义凡五十条，又请释乾坤二系，复诏答之。
后爲平西邵陵王府谘议参军，有罪应流徙，敕以赐干陀利国。未去，寄系尚方。于狱上武帝讲武诗，降敕原罪，仍复本位。
弘正博物，知玄象，善占候。大同末，尝谓弟弘让曰： 国家阨在数年，当有兵起,吾与汝不知何所逃之。 及武帝纳侯景，弘正谓弘让曰： 乱阶此矣。 台城陷，弘正谄附王伟，又与周石珍合族，避景讳，改姓姬氏，拜太常。景将篡之际，使掌礼仪。
及王僧辩东讨，元帝谓僧辩曰： 王师近次，朝士孰当先来？ 王僧辩曰： 其周弘正乎。弘正智不后机，体能济胜，无妻子之顾，有独决之明，其馀碌碌不逮也。 俄而前部传云弘正至，僧辩飞骑迎之。及见，欢甚，曰： 吾固知王僧达非后机者，公可坐吾膝上。 对曰： 可谓进而若将加诸膝，老夫何足以当。 僧辩即日啓元帝，元帝手书与弘正，仍遣使迎之，谓朝士曰： 晋氏平吴，喜获二陆，今我讨贼，亦得两周。 及至，礼数甚优，朝臣无比。授黄门侍郎，直侍中省。俄迁左户尚书，加散骑常侍。夏月着犊鼻褌，衣朱衣，爲有司所弹。其放达如此。
元帝尝着金楼子，曰： 余于诸僧重招提琰法师，隐士重华阳陶贞白，士大夫重汝南周弘正，其于义理清转无穷，亦一时之名士也。 
弘正善清谈，梁末爲玄宗之冠。及侯景平，僧辩啓送秘府图籍，敕弘正雠校。
时朝议迁都，但元帝再临荆陕，前后二十馀年，情所安恋，不欲归建业。兼故府臣僚皆楚人，并欲即都江陵，云： 建康盖是旧都，雕荒已极。且王气已尽，兼与北止隔一江，若有不虞，悔无所及。且臣等又闻荆南有天子气，今其应矣。 元帝无去意。时尚书左仆射王褒及弘正咸侍，帝顾曰： 卿意何如？ 褒等以帝猜忌，弗敢衆中公害，唯唯而已。褒后因清闲，密谏还丹阳甚切，帝虽纳之，色不悦。及明日，衆中谓褒曰： 卿昨劝还建邺，不爲无理，吾昨夜思之，犹怀疑惑。 褒知不引纳，乃止。他日，弘正乃正色谏，至于再三，曰： 若如士大夫，唯圣王所都，本无定处。至如黔首，未见入建邺城，便谓未是天子，犹列国诸王。今日赴百姓之心,不可不归建邺。 当时颇相酬许。弘正退后，黄罗汉、宗懔乃言 弘正、王褒并东人，仰劝东下，非爲国计 。弘正窃知其言，他日乃复上前面折二人，曰： 若东人劝下东，谓之私计，西人劝住西，亦是私计不？ 衆人默然，而人情并劝迁都。上又曾以后堂大集文武，其预会者四五百人，帝欲遍试人情，曰： 劝吾去者左袒。 于是左袒者过半。武昌太守朱买臣，上旧左右，而阉人也，颇有干用，故上擢之。及是劝上迁，曰： 买臣家在荆州，岂不愿官长住，但恐是买臣富贵，非官富贵邪！ 上深感其言，卒不能用。
及魏平江陵，弘正遁归建邺。太平元年，授侍中，领国子祭酒，迁太帝卿、都官尚书。陈武帝授太子詹事。天嘉元年，迁侍中、国子祭酒，往长安迎宣帝。三年，自周还。废帝嗣位，领都官尚书，总知五礼事。宣帝即位，迁特进，领国子祭酒，加扶。太建五年，授尚书右仆射。寻敕侍东宫讲论语、孝经。太子以弘正德望素重，有师资之敬焉。
弘正特善玄言，兼明释典，虽硕德名僧，莫不请质疑滞。六年，卒官，年七十九，赠侍中、中书监，諡曰简子。所着周易讲疏十六卷，论语疏十一卷，庄子疏八卷，老子疏五卷，孝经疏二卷，集二十卷，行于代。
子豫玄，年十四，与俱载入东，乘小船度岸，见藤花，弘正挽之，船覆俱溺，弘正仅免，豫玄遂得心惊疾。次子坟，尚书吏部郎。
弘让性简素，博学多通。始仕不得志，隐于句容之茅山，频征不出。晚仕侯景，爲中书侍郎，人问其故，对曰： 昔王道正直，得以礼进退，今乾坤易位，不至将害于人，吾畏死耳。 始彭城刘孝先亦辞辟命，随兄孝胜在蜀。武陵建号，仕爲世子府谘议参军。二隐并获讥于代。
弘让承圣初，爲国子祭酒。二年，爲仁威将军，城句容以居之，命曰仁威垒。陈天嘉初，以白衣领太常卿、光禄大夫，加金章紫绶。
弘让弟弘直，字思方，幼而聪敏。仕梁爲西中郎湘东王外兵记室参军，与东海鲍泉、南阳宗懔、平原刘缓、沛国刘彀同掌书记。王出镇江、荆二州，累除谘议参军。及承制，封湘滨县侯。累迁昌州刺史。
王琳之举兵，弘直在湘州，琳败，乃入陈，位太帝卿、光禄大夫，加金章紫绶。
弘直方雅敦厚，气调高于次昆。或问三周孰贤，人曰 若蜂腰矣 。太建七年卒。遗疏： 气绝之后，便买市中见材小形者。敛以时服，古人通制，但下见先人，必须备礼，可着单衣裙衫故履。既应侍养，宜备纷帨，或逢善友，又须香烟，棺内唯安白布手巾粗香炉而已，此外无所用。 卒于家，年七十六。有集二十卷。
子确，字士潜，美容仪，宽大有行检。博涉经史，笃好玄言。位都官尚书，祯明初卒。
论曰：文人不护细行，古令之所同焉。由夫声裁所知，故取忤于人者也。观夫顔、谢之于宋朝，非不名高一代，灵运既以取毙，延之亦踬当年，向之所谓贵身，翻成害己者矣。士逊援笔数罪，陵雠犯难，饵彼慈亲，弃之兽吻，以此爲忠，无闻前诰。夫自忍其亲，必将忍人之亲，士逊自忘其孝，期以申人之孝，自非严父之辞允而义惬，则难乎免矣。师伯行己纵欲，好进忘退，既以此始，亦以此终，宜乎。怀文蹈履之地，足以追踪古烈，孔母致惧中丞，其诫深矣。周朗始终之节，亦倜傥爲尤。顒、舍父子，文雅不坠，弘正兄弟义业，几乎德门者焉。
