庾杲之王谌孔珪刘怀珍
杲之幼有孝行，宋司空刘勉见而奇之，谓曰： 见卿足使江汉崇望，杞梓发声。 解褐奉朝请，稍迁尚书驾部郎。清贫自业，食唯有韭葅瀹韭生韭杂菜。任昉尝戏之曰： 谁谓庾郎贫，食鲑尝有二十七种。 
累迁尚书左丞。王俭谓人曰： 昔袁公作卫军，欲用我爲长史，虽不获就，要是意向如此。今亦应须如我辈人也。 乃用杲之爲卫将军长史。安陆侯萧缅与俭书曰： 盛府元僚，实难其选。庾景行泛渌水，依芙蓉，何其丽也。 时人以入俭府爲莲花池，故缅书美之。
历位黄门吏部郎，御史中丞，参大选。美容质，善言笑。尝兼侍中夹侍，柳世隆在御坐，谓齐武帝曰： 庾杲之爲蝉冕所映，弥有华采，陛下故当与其即真。 上甚悦。王俭仍曰： 国家以杲之清美，所以许其假职。若以其即真，当在胡谐之后。 武帝尝与朝臣商略，酒后谓群臣曰： 我后当得何諡？ 群臣莫有答者。王俭因目杲之，从容曰： 陛下寿等南山，方与日月齐明，千载之后，岂是臣子轻所仰量。 时人雅叹其辩答。
杲之尝兼主客郎对魏使，使问杲之曰： 百姓那得家家题门帖卖宅？ 答曰： 朝廷既欲扫荡京洛，克复神州，所以家家卖宅耳。 魏使缩鼻而不答。
时诸王年少，不得妄称接人，敕杲之及济阳江淹五日一诣诸王，使申游好。再迁尚书吏部郎，参大选事，太子右卫率，加通直常侍。九年卒，上甚惜之，諡曰贞子。
荜字休野，杲之叔父也。仕齐爲骠骑功曹史。博涉群书，有口辩。永明中与魏和亲，以荜兼散骑常侍，报使还，拜散骑侍郎、知东宫管记事。
后爲荆州别驾，前后纪纲皆致富饶，荜再爲之，清身率下，杜绝请托，布被蔬食，妻子不免饥寒。齐明帝闻而嘉焉，手敕褒美，州里荣之。初，梁州人益州刺史邓元起功勋甚着，名地卑琐，愿名挂士流。时始兴忠武王憺爲州将，元起位已高，而解巾不先州官，则不爲乡里所悉，元起乞上籍出身州从事，憺命荜用之，荜不从。憺大怒，召荜责之曰： 元起已经我府，卿何爲苟惜从事？ 荜曰： 府是尊府，州是荜州，宜须品藻。 憺不能折，遂止。
累迁会稽郡丞，行郡府事。时承雕弊之后，百姓凶荒，米斗至数千，人多流散。荜抚循甚有理，唯守公禄，清节愈厉，至有经日不举火。太守永阳王闻而馈之，荜谢不受。
天监元年卒，停尸无以敛，柩不能归。梁武帝闻之，诏赐绢百疋，谷五百斛。
初，荜爲西楚望族，兄子杲之又有宠于齐武帝，荜早历显官。乡人乐蔼有干用，素与荜不平，互相陵竞。蔼事齐豫章王嶷，嶷薨，蔼仕不得志，自步兵校尉求助戍归荆州。时荜爲州别驾，益忽蔼。及梁武帝践阼，蔼以西朝勋，爲御史中丞，荜始得会稽行事，既耻之矣；会职事微有谴，帝以蔼其乡人也，使宣旨诲之。荜大愤，故发病卒。
子乔复仕爲荆州别驾，时元帝爲荆州刺史，而州人范兴话以寒贱仕叨九流，选爲州主簿，又皇太子令及之，故元帝勒乔听兴话到职。及属元日，府州朝贺，乔不肯就列，曰： 庾乔忝爲端右，不能与小人范兴话爲雁行。 元帝闻，乃进乔而停兴话。兴话羞惭还家愤卒。世以乔爲不坠家风。
乔子敻少聪慧，家富于财，好宾客，食必列鼎。又状貌丰美，颐颊开张，人皆谓敻必爲方伯，无馁乏之虑。及魏克江陵，卒致饿死。时又有水军都督褚萝面甚尖危，有从理入口，竟保衣食而终。
王谌字仲和，东海郯人，晋少傅雅玄孙也。祖庆，员外常侍。父元闵，护军司马。
宋大明中，沈昙庆爲徐州，辟谌爲迎主簿，又爲州迎从事，湘东王彧国常侍，镇北行参军。及彧即帝位，是爲明帝，除司徒参军，带薛令，兼中书舍人。谌有学义，见亲遇，常在左右。帝所行惨僻，谌屡谏不从，请退，坐此系尚方。
后拜中书侍郎。明帝好围棋，置围棋州邑，以建安王休仁爲围棋州都大中正，谌与太子右率沈勃、尚书水部郎庾珪之、彭城丞王抗四人爲小中正，朝请褚思庄、傅楚之爲清定访问。后爲尚书左丞，领东观祭酒，即明帝所置总明观也。迁黄门郎。
齐永明初，累迁豫章王太尉司马。武帝与谌相遇于宋明之世，甚委任之。历黄门郎，领骁骑将军，太子中庶子。
谌贞正和谨，朝廷称爲善人，多与之厚。八年，转冠军将军、长沙王车骑长史，徙庐江王中军长史，又徙西阳王子明征虏长史，行南兖府州事。谌少贫，常自纺绩，及通贵后，每爲人说之，世称其达。九年卒。
谌从叔摛，以博学见知。尚书令王俭尝集才学之士，总校虚实，类物隶之，谓之隶事，自此始也。俭尝使宾客隶事多者赏之，事皆穷，唯庐江何宪爲胜，乃赏以五花簟、白团扇。坐簟执扇，容气甚自得。摛后至，俭以所隶示之，曰： 卿能夺之乎？ 摛操笔便成，文章既奥，辞亦华美，举坐击赏。摛乃命左右抽宪簟，手自掣取扇，登车而去。俭笑曰： 所谓大力者负之而趋。 竟陵王子良校试诸学士，唯摛问无不对。
爲秣陵令，清直，请谒不行。羽林队主潘敞有宠二宫，势倾人主。妇弟犯法，敞爲之请摛，摛投书于地，更鞭四十。敞怒谮之，明日而见代。
永明八年，天忽黄色照地，衆莫能解。司徒法曹王融上金天颂。摛曰： 是非金天，所谓荣光。 武帝大悦，用爲永阳郡。后卒于尚书左丞。
何宪字子思，庐江灊人。博涉该通，群籍毕览，天阁宝秘，人间散逸，无遗漏焉。任昉、刘渢共执秘阁四部书，试问其所知，自甲至丁，书说一事，并敍述作之体，连日累夜，莫见所遗。宗人何遁，退让士也，见而美之，愿与爲友。
宪位本州别驾，国子博士。永明十年使于魏。
时又有孔逖字世远，会稽山阴人也。好典故学，与王俭至交。升明中爲齐台尚书仪曹郎，屡箴阙礼，多见信纳。上谓王俭曰： 逖真所谓仪曹，不忝厥职也。 俭爲宰相，逖常谋议幄帐，每及选用，颇失乡曲情。俭从容啓上曰： 臣有孔逖，犹陛下之有臣。 永明中爲太子家令卒。时人呼孔逖何宪爲王俭三公。及卒，俭惜之，爲撰祭文。
孔珪字德璋，会稽山阴人也。祖道隆，位侍中。父灵産，泰始中，晋安太守，有隐遁之志。于禹井山立馆，事道精笃。吉日于静屋四向朝拜，涕泣滂沱。东出过钱唐北郭，辄于舟中遥拜杜子恭墓。自此至都，东向坐，不敢背侧。元徽中，爲中散大夫，颇解星文，好术数。齐高帝辅政，沈攸之起兵，灵産白高帝曰： 攸之兵衆虽强，以天时冥数而观，无能爲也。 高帝验其言，擢迁光禄大夫，以簏盛灵産上灵台，令其占候。饷灵産白羽扇、素隐几，曰： 君有古人之风，故赠君古人之服。 当世荣之。
珪少学涉有美誉，太守王僧虔见而重之，引爲主簿。举秀才，再迁殿中郎。高帝爲骠骑，取爲记室参军，与江淹对掌辞笔。爲尚书左丞，父忧去官。与兄仲智还居父山舍。仲智妾李氏骄妒无礼，珪白太守王敬则杀之。
永明中，历位黄门郎，太子中庶子，廷尉。江左承用晋时张、杜律二十卷，武帝留心法令，数讯囚徒，诏狱官详正旧注。先是尚书删定郎王植撰定律，奏之，削其烦害，录其允衷，取张斐注七百三十一条，杜预注七百九十一条，或二家两释于义乃备者，又取一百七条，其注相同者取一百三条，集爲一书，凡一千七百三十二条，爲二十卷。请付外详校，擿其违谬。诏从之。于是公卿八座参议，考正旧注，有轻重处，竟陵王子良下意多使从轻。其中朝议不能断者，则制旨平决。至九年，珪表上律文二十卷，录序一卷，又立律学助教，依五经例，诏报从之。事竟不行。转御史中丞。
建武初，爲平西长史、南郡太守。珪以魏连岁南伐，百姓死伤，乃上表陈通和之策，帝不从。征侍中，不行，留本任。珪风韵清疏，好文咏，饮酒七八斗。与外兄张融情趣相得，又与琅邪王思远、庐江何点、点弟胤并款交，不乐世务。居宅盛营山水，凭几独酌，傍无杂事。门庭之内，草莱不翦。中有蛙鸣，或问之曰： 欲爲陈蕃乎？ 珪笑答曰： 我以此当两部鼓吹，何必效蕃。 王晏尝鸣鼓吹候之，闻群蛙鸣，曰： 此殊聒人耳。 珪曰： 我听鼓吹，殆不及此。 晏甚有惭色。永元元年，爲都官尚书，迁太子詹事，加散骑常侍。三年，珪疾，东昏屏除，以床舁之走，因此疾甚，遂卒。赠金紫光禄大夫。刘怀珍字道玉，平原人，汉胶东康王寄之后也。其先刘植爲平原太守，因家焉。祖昶从慕容德南度河，因家于北海都昌。宋武帝平齐，以爲青州中从事，位至员外常侍。伯父奉伯，宋世位至陈南顿二郡太守。
怀珍幼随奉伯至寿阳，豫州刺史赵伯符出猎，百姓聚观，怀珍独避不视，奉伯异之，曰： 此儿方兴吾家。 本州辟主簿。
元嘉二十八年，亡命司马顺则聚党东阳，州遣怀珍将数千人讨平之。宋文帝问破贼事，怀珍让功不肯当，亲人怪问焉，怀珍曰： 昔国子尼耻陈河间之级，吾岂能论邦域之捷哉。 时人称之。
江夏王义恭出镇盱眙，道遇怀珍，以应对见重，取爲骠骑长史兼墨曹行参军。孝建初，爲义恭大司马参军、直合将军，随府转太宰参军。
大明二年，以军功拜乐陵河间二郡太守，赐爵广晋县侯。司空竟陵王诞反，郡人王弼门族甚盛，劝怀珍起兵助诞，怀珍杀之。帝嘉其诚，除豫章王子尚车骑参军，母忧去职。服阕，见江夏王义恭，义恭曰： 别子多年，那得不老？ 对曰： 公恩未报，何敢便老。 义恭善其对。
累迁黄门郎，领虎贲中郎将。桂阳王休范反，加怀珍前将军，守石头。出爲豫州刺史，加督。建平王景素反，怀珍遣子灵哲领兵赴建邺。沈攸之在荆楚，遣使人许天保说结怀珍，斩之，送首于齐高帝，封中宿县侯，进平南将军，增督二州。
初，宋孝武世，齐高帝爲舍人，怀珍爲直合，相遇早旧。怀珍假还青州，高帝有白骢马，齧人，不可骑，送与怀珍别。怀珍报上百匹绢。或谓怀珍曰： 萧公此马不中骑，是以与君耳。君报百匹，不亦多乎？ 怀珍曰： 萧君局量堂堂，甯应负人此绢。吾方欲以身名托之，岂计钱物多少。 
高帝辅政，以怀珍内资未多，征爲都官尚书，领前将军。以第四子晃代爲豫州刺史。或疑怀珍不受代，高帝曰： 我布衣时，怀珍便推怀投款，况在今日，宁当有异。 晃发经日，疑论不止，上乃遣军主房灵人领百骑进送晃。谓灵人曰： 论者谓怀珍必有异同，我期之有素，必不应尔。卿是其乡里，故遣卿行，非唯卫新，亦以迎故。 怀珍还，乃授相国右司马。
及齐台建，朝士人人争爲臣吏，以怀珍爲宋台右卫。怀珍谓帝曰： 人皆迎新，臣独送故，岂以臣笃于本乎。 齐建元元年，转左卫将军，加给事中，改封霄城侯。
怀珍年老，以禁旅辛勤，求爲闲职，转光禄大夫，卒。遗言薄葬。赠雍州刺史，諡敬侯。
子灵哲字文明，位齐郡太守、前军将军。灵哲所生母尝病，灵哲躬自祈祷，梦见黄衣老公与药曰： 可取此食之，疾立可愈。 灵哲惊觉，于枕间得之，如言而疾愈。药似竹根，于斋前种，叶似凫茈。
嫡母崔氏及兄子景焕，泰始中爲魏所获。灵哲爲布衣，不听乐。及怀珍卒，当袭爵，灵哲固辞，以兄子在魏，存亡未测，无容越当茅土。朝廷义之。
灵哲倾産赎嫡母及景焕，累年不能得。武帝哀之，令北使者请之，魏人送以还南，袭怀珍封爵。灵哲位兖州刺史，隆昌元年卒。
峻字孝标，本名法武，怀珍从父弟也。父琁之，仕宋爲始兴内史。
峻生期月而琁之卒，其母许氏携峻及其兄法凤还乡里。宋泰始初，魏克青州，峻时年八岁，爲人所略爲奴至中山。中山富人刘宝湣峻，以束帛赎之，教以书学。魏人闻其江南有戚属，更徙之代都。居贫不自立，与母并出家爲尼僧，既而还俗。峻好学，寄人庑下，自课读书，常燎麻炬，从夕达旦。时或昏睡，爇其须发，及觉复读，其精力如此。时魏孝文选尽物望，江南人士才学之徒，咸见申擢，峻兄弟不蒙选拔。
齐永明中，俱奔江南，更改名峻字孝标。自以少时未开悟，晚更厉精，明慧过人。苦所见不博，闻有异书，必往祈借。清河崔慰祖谓之 书淫 。于是博极群书，文藻秀出。故其自序云： 黉中济济皆升堂，亦有愚者解衣裳。 言其少年鲁钝也。时竟陵王子良招学士，峻因人求爲子良国职。吏部尚书徐孝嗣抑而不许，用爲南海王侍郎，不就。至齐明帝时，萧遥欣爲豫州，引爲府刑狱，礼遇甚厚。遥欣寻卒，久不调。
梁天监初，召入西省，与学士贺踪典校秘阁。峻兄孝庆时爲青州刺史，峻请假省之，坐私载禁物，爲有司所奏免官。安成王秀雅重峻，及安成王迁荆州，引爲户曹参军，给其书籍，使撰类苑。未及成，复以疾去，因游东阳紫岩山，筑室居焉。爲山栖志，其文甚美。
初，梁武帝招文学之士，有高才者多被引进，擢以不次。峻率性而动，不能随衆沈浮。武帝每集文士策经史事，时范云、沈约之徒皆引短推长，帝乃悦，加其赏赉。会策锦被事，咸言已罄，帝试呼问峻，峻时贫悴冗散，忽请纸笔，疏十馀事，坐客皆惊，帝不觉失色。自是恶之，不复引见。及峻类苑成，凡一百二十卷，帝即命诸学士撰华林遍略以高之，竟不见用。乃着辩命论以寄其怀。论成，中山刘沼致书以难之，凡再反，峻并爲申析以答之。会沼卒，不见峻后报者，峻乃爲书以序其事。其文论并多不载。
峻又尝爲自序，其略云：
余自比冯敬通，而有同之者三，异之者四。何则？敬通雄才冠世，志刚金石；馀虽不及之，而节亮慷慨。此一同也。敬通逢中兴明君，而终不试用；余逢命世英主，亦摈斥当年。此二同也。敬通有忌妻，至于身操井臼；馀有悍室，亦令家道轗轲。此三同也。敬通当更始世，手握兵符，跃马肉食；馀自少迄长，戚戚无欢。此一异也。敬通有子仲文，官成名立；馀祸同伯道，永无血胤。此二异也。敬通膂力刚强，老而益壮；馀有犬马之疾，溘死无时。此三异也。敬通虽芝残蕙焚，终填沟壑，而爲名贤所慕，其风流郁烈芬芳，久而弥盛；余声尘寂莫，世不吾知，魂魄一去，将同秋草。此四异也。所以力自爲序，遗之好事云。
峻本将门，兄法凤自北归，改名孝庆字仲昌。早有干略，齐末爲兖州刺史，举兵应梁武，封馀干男，历官显重。峻独笃志好学，居东阳，吴、会人士多从其学。普通三年卒，年六十。门人諡曰玄靖先生。
刘沼字明信，中山魏昌人。六世祖舆，晋骠骑将军。沼幼善属文，及长博学，位终秣陵令。
怀慰字彦泰，怀珍从子也。祖奉伯，宋元嘉中爲冠军长史。父乘人，冀州刺史，死于义嘉事。怀慰持丧不食醯酱，冬日不用絮衣，养孤弟妹，事寡叔母，皆有恩义。仕宋爲尚书驾部郎。怀慰宗从善明等爲齐高帝心腹，怀慰亦预焉。
齐国建，上欲置齐郡于都下。议者以江右土沃，流人所归，乃置于瓜步，以怀慰爲辅国将军、齐郡太守。上谓怀慰曰： 齐邦是王业所基,吾方欲以爲显任，经理之事，一以委卿。 又手敕曰： 有文事必有武备，今赐卿玉环刀一口。 
怀慰至郡，修城郭，安集居人，垦废田二百顷，决沈湖灌溉。不受礼谒，人有饷其新米一斛者，怀慰出所食麦饭示之曰： 食有馀，幸不烦此。 因着廉吏论以达其意。高帝闻之，手敕褒赏。进督秦、沛二郡，妻子在都，赐米三百石。兖州刺史柳世隆与怀慰书曰： 胶东流化，潁川致美，以今方古，曾何足云。 
怀慰本名闻慰，武帝即位，以与舅氏名同，敕改之。后兼安陆王北中郎司马，卒。明帝即位，谓仆射徐孝嗣曰： 刘怀慰若在，朝廷不忧无清吏也。 子霁、杳、歊。
霁字士湮，九岁能诵左氏传。十四居父忧，有至性，每哭辄呕血。家贫，与弟杳、歊励志勤学。及长，博涉多通。梁天监中，历位西昌相，尚书主客侍郎，海盐令。霁前后宰二邑，并以和理称。后除建康令，不拜。
母明氏寝疾，霁年已五十，衣不解带者七旬，诵观世音经数万遍。夜中感梦，见一僧谓曰： 夫人算尽，君精诚笃志，当相爲申延。 后六十馀日乃亡。霁庐于墓，哀恸过礼，常有双白鹤循翔庐侧，处士阮孝绪致书抑譬焉。霁思慕不已，未终丧而卒。着释俗语八卷，文集十卷。
杳字士深，年数岁，征士明僧绍见之，抚而言曰： 此儿实千里之驹。 十三丁父忧，每哭，哀感行路。梁天监中，爲宣惠豫章王行参军。
杳博综群书，沈约、任昉以下每有遗忘，皆访问焉。尝于约坐语及宗庙牺樽，约云： 郑玄答张逸谓爲画凤皇尾婆娑然。今无复此器，则不依古。 杳曰： 此言未必可安。古者樽彜皆刻木爲鸟兽，凿顶及背以出内酒。魏时鲁郡地中得齐大夫子尾送女器，有牺樽作牺牛形。晋永嘉中，贼曹嶷于青州发齐景公冢又得二樽，形亦爲牛象。二处皆古之遗器，知非虚也。 约大以爲然。约又云： 何承天纂文奇博，其书载张仲师及长颈王事，此何所出？ 杳曰： 仲师长尺二寸，唯出论衡。长颈是毗骞王，朱建安扶南以南记云： 古来至今不死 。 约即取二书寻检，一如杳言。约郊居宅时新构阁斋，杳爲赞二首，并以所撰文章呈约，约即命工书人题其赞于壁。仍报杳书，共相叹美。又在任昉坐，有人饷昉冲酒而作搌字，昉问杳此字是不，杳曰： 葛洪字苑作木旁右。 昉又曰： 酒有千日醉，当是虚言。 杳曰： 桂阳程乡有千里酒，饮之至家而醉。亦其例。 昉大惊曰： 吾自当遗忘，实不忆此。 杳云： 出杨元凤所撰置郡事。元凤是魏代人，此书仍载其赋 三重五品，商溪况里 。 昉即检杨记，言皆不差。王僧孺被使撰谱，访杳血脉所因。杳云： 桓谭新论云： 太史三代世表旁行邪上，并效周谱。 以此而推，当起周代。 僧孺叹曰： 可谓得所未闻。 周舍又问杳尚书着紫荷橐，相传云挈囊，竟何所出？ 杳曰： 张安世传云： 持橐簪笔，事孝武皇帝数十年。 韦昭、张晏注并曰： 橐，囊也。簪笔以待顾问。 范岫撰字书音训又访杳焉。寻佐周舍撰国史。
出爲临津令，有善绩，秩满，县三百余人诣阙请留，敕许焉。后詹事徐勉举杳及顾协等五人入华林撰遍略，书成，以晋安王府参军兼廷尉正，以足疾解。因着林庭赋，王僧孺见而叹曰： 郊居以后，无复此作。 累迁尚书仪曹郎，仆射徐勉以台阁文议专委杳焉。出爲余姚令，在县清洁。湘东王绎发教褒美之。
大通元年，爲步兵校尉，兼东宫通事舍人。昭明太子谓曰： 酒非卿所好，而爲酒厨之职，政爲卿不愧古人耳。 太子有瓠食器，因以赐焉，曰： 卿有古人之风，故遗卿古人之器。 俄有敕代裴子野知着作郎事。昭明太子薨，新宫建，旧人例无停者，敕特留杳焉。仆射何敬容奏转杳王府谘议，武帝曰： 刘杳须先经中书。 仍除中书侍郎。寻爲平西湘东谘议参军，兼舍人、着作如故。迁尚书左丞，卒。
杳清俭无所嗜好，自居母忧，便长断腥膻，持斋蔬食。临终遗命： 敛以法服，载以露车，还葬旧墓，随得一地，容棺而已。不得设灵筵及祭醊。 其子遵行之。
撰要雅五卷，楚辞草木疏一卷，高士传二卷，东宫新旧记三十卷，古今四部书目五卷，文集十五卷，并行于世。
歊字士光，生夕有香气，氛氲满室。幼有识慧，四岁丧父，与群儿同处，独不戏弄。六岁诵论语、毛诗，意所不解，便能问难。十二读庄子逍遥篇曰： 此可解耳。 客问之，随问而答，皆有情理，家人每异之，谓爲神童。及长，博学有文才，不娶不仕，与族弟吁并隐居求志，遨游林泽，以山水书籍相娱而已。
奉母兄以孝悌称，寝食不离左右。母意有所须，口未及言，歊已先知，手自营办，狼狈供奉。母每疾病，梦歊进药，及翌日转有间效，其诚感如此。性重兴乐，尤爱山水，登危履嶮，必尽幽遐，人莫能及，皆叹其有济胜之具。常欲避人世，以母老不忍违。每随兄霁、杳从宦。
少时好施，务周人之急，人或遗之，亦不拒也。久而叹曰： 受人者必报；不则有愧于人。吾固无以报人，岂可常有愧乎。 天监十七年，忽着革终论。以爲：
形者无知之质，神者有知之性。有知不独存，依无知以自立，故形之于神，逆旅之馆耳。及其死也，神去此馆，速朽得理。是以子羽沈川，汉伯方圹，文楚黄壤，士安麻索：此四子者得理也。若从四子而游，则平生之志得矣。然积习生常，难卒改革，一朝肆志，傥不见从。今欲翦截烦厚，务存俭易，进不裸尸，退异常俗，不伤存者之念，有合至人之道。且张奂止用幅巾，王肃唯盥手足，范冉敛毕便葬，爰珍无设筵几，文度故舟爲棺，子廉牛车载柩，叔起诫绝坟陇，康成使无卜吉。此数公者，尚或如之，况爲吾人，而尚华泰。今欲髣佛景行，以爲轨则。气绝不须复魂，盥漱而敛。以一千钱市成棺，单故裙衫，衣巾枕履。此外送往之具，棺中常物，一不得有所施。世多信李、彭之言，可谓惑矣。余以孔、释爲师，差无此惑。敛讫，载以露车，归于旧山，随得一地，地足爲坎，坎足容棺。不须砖甓，不劳封树，勿设祭飨，勿置几筵。其蒸尝继嗣，言象所绝，事止馀身，无伤世教。
初，吁之疾，歊尽心救疗，及卒哀伤，爲之诔，又着悲友赋以序哀情。忽有老人无因而至，谓曰： 君心力坚猛，必破死生；但运会所至，不得久留一方耳。 弹指而去。歊心知其异，试遣寻之，莫知其所。于是信心弥笃。既而寝疾，恐贻母忧，乃自言笑，勉进汤药。谓兄霁、杳曰： 两兄禄仕，足伸供养。歊之归泉，复何所憾。愿深割无益之悲。 十八年，年三十二卒。
始沙门释宝志遇歊于兴皇寺，惊起曰： 隐居学道，清净登仙。 如此三说。歊未死之春，有人爲其庭中栽柿，歊谓兄子弇曰： 吾不见此实，尔其勿言。 至秋而亡，人以爲知命。亲故诔其行迹，諡曰贞节处士。
先是有太中大夫琅邪王敬胤以天监八年卒，遗命： 不得设复魄旌旐，一芦笰藉下，一枚覆上。吾气绝便沐浴，篮舆载尸，还忠侯大夫隧中。若不行此，则戮吾尸于九泉。 敬胤外甥许慧诏因阮研以闻。诏曰： 敬胤令其息崇素，气绝便沐浴，藉以二芦笰，凿地周身，归葬忠侯。此达生之格言，贤夫玉匣石椁远矣。然子于父命，亦有所从有所不从。今崇素若信遗意，土周浅薄，属辟不施，一朝见侵狐鼠，戮尸已甚。父可以训子，子亦不可行之。外内易棺，此自奉亲之情，藉土而葬，亦通人之意。宜两舍两取，以达父子之志。棺周于身，土周于椁，去其牲奠，敛以时服。一可以申情，二可以称家。礼教无违，生死无辱，此故当爲安也。 
吁字彦度，怀珍从孙也。祖承宗，宋太宰参军。父灵真，齐镇西谘议、武昌太守。
吁幼称纯孝，数岁父母继卒，吁居丧哭泣孺慕，几至灭性，赴吊者莫不伤焉。后爲伯父所养，事伯母及昆姊孝友笃至，爲宗族所称。自伤早孤，人有误触其讳者，未尝不感结流涕。长兄絜爲娉妻，克日成婚，吁闻而逃匿，事息乃还。
本州刺史张稷辟爲主簿，主者檄召吁，乃挂檄于树而逃。陈留阮孝绪博学隐居，不交当世，恒居一鹿床，环植竹木，寝处其中，时人造之，未尝见也。吁经一造，孝绪即顾以神交。吁族兄歊又履高操，三人日夕招携，故都下谓之三隐。
吁善玄言，尤精意释典，曾与歊听讲锺山诸寺，因共卜筑宋熙寺东涧，有终焉之志。尚书郎何炯尝遇之于路，曰： 此人风神颖俊，盖荀奉倩、卫叔宝之流也。 命驾造门，拒而不见。族祖孝标与书称之曰： 吁超超越俗，如半天朱霞。歊矫矫出尘，如云中白鹤。皆俭岁之粱稷，寒年之纤纩。 
吁尝着谷皮巾，披纳衣，每游山泽，辄留连忘返。神理闲正，姿貌甚华，在林谷之间，意气弥远，或有遇之者，皆谓神人。家甚贫苦，并日而食，隆冬之月，或无毡絮，吁处之晏然，人不觉其饥寒也。自少至长，无喜愠之色。每于可竞之地，辄以不竞胜之。或有加陵之者，莫不退而愧服，由是衆论咸归重焉。
天监十七年，卒于歊舍。临终执歊手曰： 气绝便敛，敛毕即埋，灵筵一不须立。勿设飨祀，无求继嗣。 歊从而行之。宗人至友，相与刊石立铭，諡曰玄贞处士。
善明，怀珍族弟也。父怀人，仕宋爲齐、北海二郡太守。元嘉末，青州饥荒，人相食。善明家有积粟，躬食饘粥，开仓以救，乡里多获全济，百姓呼其家田爲续命田。
善明少而静处读书，刺史杜骥闻名候之，辞不相见。年四十，刺史刘道隆辟爲中从事。怀人谓善明曰： 我已知汝立身，复欲见汝立官也。 善明应辟，仍举秀才。宋孝武见其策强直，甚异之。
泰始初，徐州刺史薛安都反，青州刺史沈文秀应之。时州居东阳城，善明家在郭内，不能自拔。伯父弥之诡说文秀求自效，文秀使领军主张灵庆等五千人援安都。弥之出门，密谓部曲曰： 始免祸坑矣。 行至下邳，乃背文秀，善明从伯怀恭爲北海太守，据郡相应。善明密契，收集门宗部曲，得三千人。夜斩关奔北海。族兄乘人又聚衆勃海以应朝廷。而弥之寻爲薛安都所杀，明帝赠青州刺史。以乘人爲冀州刺史，善明爲北海太守，除尚书金部郎。乘人病卒，仍以善明爲冀州刺史。文秀既降，除善明海陵太守，郡境边海，无树木，善明课人种榆檟杂果，遂获其利。还爲直合将军。
五年，魏克青州，善明母在焉，移置代郡。善明布衣蔬食，哀戚如持丧，明帝每见，爲之叹息。转巴西梓潼二郡太守。善明以母在魏，不愿西行，泣涕固请，见许。朝廷多哀善明心事，元徽初遣北使，朝议令善明举人。善明举州乡北平田惠绍使魏，赎母还。
时宋后废帝新立，群臣执政，善明独事齐高帝，委身归诚。出爲西海太守，行青冀二州刺史。善明从弟僧副与善明俱知名于乡里，泰始初，魏攻淮北，僧副将部曲二千人东依海岛。齐高帝在淮阴，壮其所爲，召与相见，引爲安成王抚军参军。后废帝肆暴，高帝忧恐，常令僧副微行，伺察声论。使密告善明及东海太守垣崇祖，使动魏兵。善明劝静以待之，高帝纳焉。废帝见杀，善明爲高帝骠骑谘议、南东海太守，行南徐州事。沈攸之反，高帝深以爲忧。善明献计曰： 沈攸之控引八州，纵情蓄敛，苞藏贼志，于焉十年。性既险躁，才非持重，起逆累旬，迟回不进，岂应有所待也？一则闇于兵机，二则人情离怨，三则有掣肘之患，四则天夺其魄。本疑其轻速，掩袭未备；今六师齐奋，诸侯同举，此已笼之鸟耳。 事平，高帝召善明还都，谓曰： 卿策沈攸之，虽张良、陈平适如此耳。 仍迁太尉右司马。
齐台建，爲右卫将军，辞疾不拜。司空褚彦回谓善明曰： 高尚之事，乃卿从来素意，今朝廷方相委待，讵得便学松、乔邪。 善明答曰： 我本无宦情，既逢知己，所以戮力驱驰。天地廓清，朝廷济济，鄙吝既申，不敢昧于富贵矣。 
高帝践阼，以善明勋诚，欲与之禄，召谓曰： 淮南近畿，国之形胜，非亲贤不居，卿与我卧理之。 乃代明帝爲淮南宣城二郡太守。遣使拜授，封新淦伯。善明至郡，上表陈事凡一十一条：其一以爲 天地开创，宜存问远方，广宣慈泽 。其二以爲 京都远近所归，宜遣医药，问其疾苦，年九十以上及六疾不能自存者，随宜量赐 。其三以爲 宋氏赦令，蒙原者寡。愚谓今下赦书，宜令事实相副 。其四以爲 刘昶犹存，容能送死境上，诸城宜应严备 。其五以爲 宜除宋氏大明以来苛政细制，以崇简易 。其六以爲 凡诸土木之费，且可权停 。其七以爲 帝子王女，宜崇俭约 。其八以爲 宜诏百官及府州郡县，各贡谠言，以弘广唐、虞之美 。其九以爲 忠贞孝悌，宜擢以殊阶；清俭苦节，应授以政务 。其十以爲 革命惟始，宜择才北使 。其十一以爲 交州险敻，要荒之表，宋末政苛，遂至怨叛。今宜怀以恩德，未应远劳将士，摇动边甿 。又撰贤圣杂语奏之，托以讽谏。上优诏答之。
又谏起宣阳门，表陈： 宜明守宰赏罚，立学校，制齐礼，开宾馆以接邻国。 上答曰： 夫赏罚以惩守宰，饰馆以待遐荒，皆古之善政，吾所宜勉。更撰新礼，或非易制。国学之美，已敕公卿。宣阳门今敕停。寡德多阙，思复有闻。 
善明身长七尺九寸，质素不好声色，所居茅斋，斧木而已。床榻几案，不加划削。少立节行，常云： 在家当孝，爲吏当清，子孙楷栻足矣。 及累爲州郡，颇黩财贿，崔祖思怪而问之，答曰： 管子云，鲍叔知我。 因流涕曰： 方寸乱矣，岂暇爲廉。 所得金钱皆以赎母。及母至，清节方峻。所历之职，廉简不烦，俸禄散之亲友。
与崔祖思友善，祖思出爲青冀二州，善明遗书敍旧，因相勖以忠概。及闻祖思死，恸哭，仍得病。建元二年卒，遗命薄殡。赠左将军、豫州刺史，諡烈伯。子涤嗣。
善明家无遗储，唯有书八千卷。高帝闻其清贫，赐涤家葛塘屯谷五百斛，曰： 葛屯亦吾之垣下，令后世知其见异。 
善明从弟僧副字士云，位前将军，封丰阳男，卒于巴西、梓潼二郡太守。上图功臣像赞，僧副亦在焉。
兄法护字士伯，有学业，位济阴太守。
论曰：诗称 抑抑威仪，惟人之则。 又云： 其仪不忒，正是四国。 观夫杲之风流所得，休野行己之度，盖其有焉。仲和性履所遵，德璋业尚所守，殆人望也。怀珍宗族文质斌斌，自宋至梁，时移三代，或以隐节取高，或以文雅见重。古人云立言立德，斯门其有之乎。
