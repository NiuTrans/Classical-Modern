赵伦之萧思话臧焘
武帝北伐，伦之遣顺阳太守傅弘之、扶风太守沈田子出嶢柳，大破姚泓于蓝田。及武帝受命，以佐命功，封霄城县侯。少帝即位，征拜护军。元嘉三年，拜领军将军。
伦之虽外戚贵宠，而居身俭素，性野拙涩，于人间世事多所不解。久居方伯，公私富贵。入爲护军，资力不称，以爲见贬。光禄大夫范泰好戏，笑谓曰： 司徒公缺，必用汝老奴。我不言汝资地所任，要是外戚高秩次第所至耳。 伦之大喜，每载酒肴诣泰。五年，卒，諡元侯。子伯符嗣。
伯符字润远，少好弓马，爲甯远将军，总领义徒，以居宫城北。每火起及有劫盗，辄身贯甲胄，助郡县赴讨，武帝甚嘉之。
文帝即位，累迁徐、兖二州刺史。爲政苛暴，吏人畏惧如与虎狼居，而劫盗远迸，无敢入境。元嘉十八年，征爲领军将军。先是，外监不隶领军，宜相统摄者，自有别诏，至此始统领焉。后爲丹阳尹，在郡严酷，曹局不复堪命，或委叛被戮，透水而死。典笔吏取笔失旨，顿与五十鞭。子倩尚文帝第四女海盐公主，甚爱重。倩尝因言戏，以手击主，事上闻，文帝怒，离婚。伯符惭惧，发病卒，諡曰肃。传国至孙勖，齐受禅，国除。
萧思话，南兰陵人，宋孝懿皇后弟子也。父源之字君流，历徐、兖二州刺史。永初元年卒，赠前将军。
思话十许岁时，未知书，好骑屋栋，打细腰鼓，侵暴邻曲，莫不患毒之。自此折节，数年中遂有令誉。颇工隶书，善弹琴，能骑射。后袭爵封阳县侯。
元嘉中，爲青州刺史。亡命司马朗之兄弟聚党谋爲乱，思话遣北海太守萧汪之讨斩之。
八年，魏军大至，乃弃镇奔平昌。魏军定不至，由是征系尚方。初在青州，常所用铜斗覆在药厨下，忽于斗下得二死雀。思话叹曰： 斗覆而双雀殒，其不祥乎？ 既而被系。及梁州刺史甄法护在任失和，氐帅杨难当因此寇汉中，乃自徒中起思话爲梁、南秦二州刺史，平汉中，悉收侵地，置戍葭萌水。思话迁镇南郑。
法护，中山无极人也。过江，寓居南郡。弟法崇自少府爲益州刺史。法护委镇之罪，爲府所收，于狱赐死。文帝以法崇受任一方，命言法护病卒。文帝使思话上定汉中本末，下之史官。
十四年，迁临川王义庆平西长史、南蛮校尉。文帝赐以弓琴，手敕曰： 前得此琴，言是旧物，今以相借，并往桑弓一张，材理乃快。良材美器，宜在尽用之地，丈人真无所与让也。 尝从文帝登锺山北岭，中道有磐石清泉，上使于石上弹琴，因赐以银锺酒，谓曰： 相赏有松石间意。 历甯蛮校尉，雍州刺史，监四州军事，征爲吏部尚书。思话以去州无复事力，倩府军身九人。文帝戏之曰： 丈人终不爲田父于闾里，何忧无人使邪？ 未拜，迁护军将军。
是时，魏攻悬瓠，文帝将大举北侵，朝士佥同，思话固谏不从。魏军退，即代孝武爲徐、兖二州刺史，监四州军事。后爲围碻磝城不拔，退师历下，爲江夏王义恭所奏免官。
元凶弑立，以爲徐、兖二州刺史，即起义以应孝武。孝武即位，征爲尚书左仆射，固辞，改爲中书令、丹阳尹、散骑常侍。时都下多劫掠，二旬中十七发，引咎陈逊，不许。后拜郢州刺史，加都督。卒，赠征西将军、开府仪同三司，諡曰穆侯。思话外戚令望，早见任待，历十二州，杖节监督者九焉。
所至虽无皎皎清节，亦无秽黩之累。爱才好士，人多归之。
长子惠开少有风气，涉猎文史，家虽贵戚而居服简素。初爲秘书郎，意趣与人多不同，比肩或三年不共语。外祖光禄大夫沛郡刘成戒之曰： 汝恩戚家子，无多异以取天下之疾。 转太子舍人，与汝南周朗同官友善，以偏奇相尚。
孝建元年，爲黄门侍郎，与侍中何偃争推积射将军徐冲之事，偃任遇甚隆，怒使门下推弹惠开，乃上表解职，由此忤旨。别敕有司以属疾多，免之。思话素恭谨，与惠开不同，每加嫌责；及见惠开自解表，叹曰： 儿不幸与周朗周旋，理应如此。 杖之二百。寻除中庶子，丁父艰，居丧有孝性。家素事佛，凡爲父起四寺：南冈下名曰禅冈寺，曲阿旧乡宅名曰禅乡寺，京口墓亭名曰禅亭寺，所封封阳县名曰禅封寺。谓国僚曰： 封秩鲜而兄弟甚多，若全关一人，则在我所让，若人人等分，又事可悲耻。寺衆既立，自宜悉供僧衆。 袭封封阳县侯，爲新安王子鸾冠军长史。
惠开妹当适桂阳王休范，女又当适孝武子，发遣之资，应须二千万。乃以爲豫章内史，听其肆意聚纳，由是在郡着贪暴之声。再迁御史中丞。孝武与刘秀之诏曰： 今以萧惠开爲宪司，冀当称职。但一往眼额，已自殊有所震。 及在职，百僚惮之。
后拜益州刺史，路经江陵。时吉翰子在荆州，共惠开有旧，爲设女乐。乐人有美者，惠开就求不得，又欲以四女妓易之，不许。惠开怒，收吉斩之，即纳其妓。啓云： 吉爲刘义宣所遇，交结不逞，向臣讪毁朝政，辄已戮之。 孝武称快。
惠开素有大志，至蜀欲广树经略。善于敍述，闻其言者皆以爲大功可立。才疏意广，竟无成功。严用威刑，蜀人号曰 卧虎 。明识过人，尝供三千沙门，一阅其名，退无所失。
明帝即位，晋安王子勋反，惠开乃集将佐谓曰： 吾荷世祖之眷，当投袂万里，推奉九江。 蜀人素怨惠开严，及是所遣兵皆不得前。晋原郡反，诸郡悉应，并来围城。城内东兵不过二千，凡蜀人，惠开疑之，悉皆遣出。子勋寻败，蜀人并欲屠城，以望厚赏。明帝以蜀土险远，赦其诛责，遣其弟惠基使蜀宣旨。而蜀人志在屠城，不使王命速达，遏留惠基。惠基破其渠帅，然后得前。惠开奉旨归顺，城围得解。明帝又遣惠开宗人宝首水路慰劳益州，宝首欲以平蜀爲功，更奖说蜀人，处处蜂起。惠开乃啓陈情事，遣宋甯太守萧惠训、州别驾费欣业分兵并进，大破之，禽宝首送之。惠开至都，明帝问其故，侍卫左右莫不悚然侧目，惠开举动自若，从容答曰： 臣唯知逆顺，不识天命。 又云： 非臣不乱，非臣不平。 
初，惠开府录事参军刘希微负蜀人责将百万，爲责主所制，未得俱还。惠开与希微共事不厚，而厩中凡有马六十匹，悉以乞希微偿责。其意趣不常如是。惠开还资二千余万，悉散施道俗，一无所留。
后除桂阳王休范征北长史、南东海太守。其年，会稽太守蔡兴宗之郡，惠开自京口请假还都，相逢于曲阿。惠开先与兴宗名位略同，又经情款，自以负衅摧屈，虑兴宗不能诣己，戒勒部下：蔡会稽部伍若问，慎不得答。惠开素严，部下莫敢违。兴宗见惠开舟力甚盛，遣人访讯，事力二三百人皆低头直去，无一人答者。
寻除少府，加给事中。惠开素刚，至是益不得志，曰： 大丈夫入管喉舌，出莅方伯,乃复低头入中邪。 寺内所住斋前，向种花草甚美，惠开悉铲除别种白杨。每谓人曰： 人生不得行胸怀，虽寿百岁犹爲夭也。 发病呕血，吐物如肝肺者。卒，子睿嗣，齐受禅，国除。
惠开与诸弟并不睦，惠基使至益州，遂不相见。与同産弟惠明亦致嫌隙云。
惠明其次弟也，亦有时誉。泰始初，爲吴兴太守，郡界有卞山，山下有项羽庙。相承云羽多居郡听事，前后太守不敢上。惠明谓纲纪曰： 孔季恭尝爲此郡，未闻有灾。 遂盛设筵榻接宾，数日，见一人长丈余，张弓挟矢向惠明，既而不见。因发背，旬日而卒。
子视素，梁天监中，位丹阳尹丞。初拜日，武帝赐钱八万，视素一朝散之亲友。迁司徒左西属、南徐州中从事。
性静退，少嗜欲，好学，能清言，荣利不关于中，喜怒不形于色。在人间及居职，并任情通率，不自矜尚，天然简素。及在京口，便有终焉之志。后爲中书侍郎。在位少时，求爲诸暨令。到县十馀日，挂衣冠于县门而去。独居屏事，非亲戚不得至其篱门。妻即齐太尉王俭女，久与别居，遂无子。卒，亲故迹其事行，諡曰贞文先生。
惠明弟惠基，幼以外戚见宋江夏王义恭，叹其详审，以女结婚。历中书黄门郎。惠基善隶书及弈棋，齐高帝与之情好相得。桂阳王休范妃，惠基姊也，高帝谓之曰： 卿家桂阳，遂复作贼。 高帝顿新亭垒，以惠基爲军副。惠基弟惠朗亲爲休范攻战，惠基在城内了不自疑。后爲长兼侍中。
袁粲、刘彦节起兵之夕，高帝以彦节是惠基妹夫，惠基时直在省，遣王敬则观其指趣，见惠基安静，不与彦节相知，由是益加恩信。
仕齐爲都官尚书，掌吏部。永明中爲侍中，领骁骑将军。尚书令王俭朝宗贵望，惠基同在礼阁，非公事不私觌焉。迁太常，加给事中。
自宋大明以来，声伎所尚，多郑、卫，而雅乐正声鲜有好者。惠基解音律，尤好魏三祖曲及相和歌，每奏辄赏悦不能已。
当时能棋人琅邪王抗第一品，吴郡褚思庄、会稽夏赤松第二品。赤松思速，善于大行，思庄戏迟，巧于斗棋。宋文帝时，羊玄保爲会稽，帝遣思庄入东，与玄保戏，因置局图，还于帝前覆之。齐高帝使思庄与王抗交赌，自食时至日暮，一局始竟。上倦，遣还省，至五更方决。抗睡于局后寝，思庄达旦不寐。时或云，思庄所以品第致高，缘其用思深久，人不能对。抗、思庄并至给事中。永明中，敕使抗品棋，竟陵王子良使惠基掌其事。初，思话先于曲阿起宅，有闲旷之致。惠基常谓所亲曰： 须婚嫁毕，当归老旧庐。 立身退素，朝廷称爲善士。卒，赠金紫光禄大夫。
子洽字宏称。幼敏寤，年七岁，诵楚辞略上口。及长，好学博涉，善属文。仕梁位南徐州中从事。近畿重镇，职吏数千人，前后居者皆致巨富。洽清身率职，馈遗一无所受，妻子不免饥寒。累迁临海太守，爲政清平，不尚威猛，人俗便之。还拜司徒左长史。敕撰当涂堰碑，辞甚赡丽。卒于官。文集二十卷行于世。
惠基弟惠休。齐永明四年，爲广州刺史，罢任，献奉倾资。上敕中书舍人茹法亮曰： 可问萧惠休，故当不复私邪？吾欲分受之也。 后封建安县子。
永元元年，徙吴兴太守。征爲尚书右仆射。吴兴郡项羽神旧酷烈，人云惠休事神谨，故得美迁。于时朝士多见杀，二年，惠休还至平望，帝令服药而卒，赠金紫光禄大夫。
惠休弟惠朗，同桂阳贼，齐高帝赦之。后爲西阳王征虏长史，行南兖州事，坐法免官。
惠朗弟惠蒨，仕齐左户尚书。子介。
介字茂镜，少颖悟，有器识。梁大同中，武陵王纪爲扬州刺史，以介爲府长史，在职以清白称。武帝谓何敬容曰： 萧介甚贫，可处以一郡。 复曰： 始兴郡频无良守，可以介爲之。 由是出爲始兴太守。及至，甚着威德。
征爲少府卿，寻加散骑常侍。会侍中阙，选司举王筠等四人，并不称旨。帝曰： 我门中久无此职，宜用萧介爲之。 应对左右，多所匡正，帝甚重之。
迁都官尚书，每军国大事，必先访介。帝谓朱异曰： 端右材也。 中大同二年，辞疾致仕，帝优诏不许，终不肯起，乃遣谒者仆射魏祥就拜光禄大夫。
太清中，侯景于涡阳败走，入寿阳。帝敕助防韦黯纳之，介闻而上表致谏，极言不可。帝省表叹息，卒不能用。
介性高简，少交游，唯与族兄琛、从兄视素及洽从弟淑等文酒赏会，时人以比谢氏乌衣之游。
初，武帝招延后进二十馀人，置酒赋诗。臧盾以诗不成，罚酒一斗。盾饮尽，顔色不变，言笑自若。介染翰便成，文无加点。帝两美之曰： 臧盾之饮，萧介之文，即席之美也。 年七十三，卒于家。
第三子允字叔佐，少知名。风神凝远，通达有识鉴，容止酝藉。仕梁位太子洗马。侯景攻陷台城，百僚奔散，允独整衣冠坐于宫坊，景军敬焉，弗之逼也。寻出居京口。时寇贼纵横，百姓波骇，允独不行。人问其故，允曰： 性命自有常分，岂可逃而免乎。方今百姓，争欲奋臂而论大功，何事于一书生哉。庄周所谓畏影避迹，吾弗爲也。 乃闭门静处，并日而食，卒免于患。
陈永定中，侯安都爲南徐州刺史，躬造其庐，以申长幼之敬。宣帝即位，爲黄门侍郎。晋安王爲南豫州，以爲长史。时王尚少，未亲人务，故委允行府事。入爲光禄卿。
允性敦重，未尝以荣利干怀。及晋安出镇湘州，又苦携允。允少与蔡景历善,子征修父党之敬，闻允将行，乃诣允曰： 公年德并高，国之元老,从容坐镇，旦夕自爲列曹,何爲方辛苦蕃外。 答曰： 已许晋安，岂可忘信。 其恬荣势如此。
至德中，鄱阳王出镇会稽，允又爲长史，带会稽郡丞。行经延陵季子庙，设苹藻之荐，托异代之交，爲诗以叙意，辞理清典。后主尝问蔡征，允之爲人，征曰： 其清虚玄远，殆不可测；至于文章，可得而言。 因诵允诗以对。后主嗟赏久之。寻拜光禄大夫。
及隋师济江，允迁于关右。时南士至长安者，例皆授官，允与尚书仆射谢伷辞以老疾。隋文帝义之，并厚赐帛。寻卒，年八十四。
弟引字叔休，方正有器度，性聪敏，博学善属文。仕梁位西昌侯仪同府主簿。
侯景之乱，梁元帝爲荆州刺史，朝士多归之。引曰： 诸王力争，祸患方始，今日逃难，未是择君之秋。吾家再世爲始兴郡，遗爱在人，政可南行以存家门耳。 乃与弟肜及宗亲等百余人南奔岭表。时始兴人欧阳頠爲衡州刺史，乃往依焉。
頠迁广州病死，子纥领其衆，引疑纥异图，因事规正，由是情礼渐疏。及纥反，时都下士人岑之敬、公孙挺等并惶骇，唯引怡然，谓之敬等曰： 管幼安、袁曜卿亦但安坐耳。君子正身以明道，直己以行义，亦何忧乎。 及章昭达平番禺，引始北还，拜尚书金部侍郎。
引善隶书，爲当时所重，宣帝尝披奏事，指引署名曰： 此字笔趣翩翩，似鸟之欲飞。 引谢曰： 此乃陛下假其毛羽耳。 帝又谓引曰： 我每有所忿，见卿辄意解，何也？ 引曰： 此自陛下不迁怒，臣何预此恩。 
引性抗直，不事权贵，宣帝每欲迁用，辄爲用事者所裁。及吕梁覆师，戎储空匮，转引爲库部侍郎，掌知营造。引在职一年，而器械充足。历中书，黄门，吏部侍郎。广州刺史马靖甚得岭表人心，而甲兵精练，每年深入俚洞，数有战功，朝野颇生异议。宣帝以引悉岭外物情，且遣引观靖，审其举措，讽令送质。及至，靖即悟旨，遣儿弟爲质。
后主即位，爲中庶子、建康令。时殿内队主吴璡及宦者李善度、蔡脱儿等多所请属，引一皆不许。引始族子密，时爲黄门郎，谏引曰： 李、蔡之权，在位皆惮，亦宜少爲身计。 引曰： 吾之立身，自有本末，亦安能爲李、蔡致屈；就令不平，不过免职耳。 吴璡竟作飞书，李、蔡证之，坐免官，卒于家。子德言最知名。引弟肜，位太子中庶子，南康王长史。
琛字彦瑜，惠开从子也。祖僧珍，宋廷尉卿。父惠训，齐末爲巴东相。梁武帝起兵，齐和帝于荆州即位，惠训与巴西太守鲁休烈并以郡相抗，惠训使子璝据上明。建康城平，始归降。武帝宥之，以爲太中大夫，卒官。
琛少明悟，有才辩。数岁时，从伯惠开见而奇之，抚其背曰： 必兴吾宗。 起家齐太学博士。时王俭当朝，琛年少，未爲俭所识。负其才气，候俭宴于乐游，乃着虎皮靴，策桃枝杖，直造俭坐。俭与语大悦。俭时爲丹阳尹，辟爲主簿。
永明九年，魏始通好，琛再衔命北使，还爲通直散骑侍郎。时魏遣李彪来使，齐武帝燕之。琛于御筵举酒劝彪，彪不受，曰： 公庭无私礼，不容受劝。 琛答曰： 诗所谓 雨我公田，遂及我私 。 坐者皆悦服，彪乃受琛酒。
累迁尚书左丞。时齐明帝用法严峻，尚书郎坐杖罚者皆即科行，琛乃密啓曰： 郎有杖起自后汉，尔时郎官位卑，亲主文案，与令史不异。故郎三十五人，令史二十人，是以古人多耻爲此职。自魏、晋以来，郎官稍重。今方参用高华，吏部又近于通贵，不应官高昔品，而罚遵曩科。所以从来弹举，虽在空文，而许以推迁。或逢赦恩，或入春令，便得息停。宋元嘉、大明中，经有被罚者，别由犯忤主心，非关常准。自泰始、建元以来，未经施行，事废已久，人情未习。自奉敕之后，已行仓部郎江重欣杖督五十，皆无不人怀惭惧。兼有子弟成长，弥复难爲仪适。其应行罚，可特赐输赎，使与令史有异，以彰优缓之泽。 帝纳之。自是应受罚者，依旧不行。
东昏初嗣立，时议无庙见文。琛议据周颂烈文、闵予，皆爲即位朝庙之典。于是从之。
梁武在西邸，与琛有旧。梁台建，以爲御史中丞。天监九年，累迁平西长史、江夏太守。
始琛爲宣城太守，有北僧南度，唯齎一瓠芦，中有汉书序传。僧云： 三辅旧老相传，以爲班固真本。 琛固求得之，其书多有异今者，而纸墨亦古，文字多如龙举之例，非隶非篆。琛甚秘之。及是以书饷鄱阳王范，献于东宫。
后爲吴兴太守，郡有项羽庙，土人名爲 愤王 ，甚有灵验，遂于郡听事安床幕爲神座，公私请祷。前后二千石皆于听拜祠，以轭下牛充祭而避居他室。琛至，着履登听事，闻室中有叱声。琛厉色曰： 生不能与汉祖争中原，死据此听事，何也？ 因迁之于庙。又禁杀牛解祀，以脯代肉。琛频莅大郡，不事産业，有阙则取，不以爲嫌。历左户、度支二尚书，侍中。
帝每朝燕，接琛以旧恩。尝犯武帝偏讳，帝敛容。琛从容曰： 二名不偏讳。陛下不应讳顺。 上曰： 各有家风。 琛曰： 其如礼何。 又经预御筵醉伏，上以枣投琛，琛仍取栗掷上，正中面。御史中丞在坐，帝动色曰： 此中有人，不得如此，岂有说邪？ 琛即答曰： 陛下投臣以赤心，臣敢不报以战栗。 上笑悦。上每呼琛爲宗老，琛亦奉陈昔恩，以 早簉中阳，夙忝同閈，虽迷兴运，犹荷洪慈 。上答曰： 虽云早契阔，乃自非同志。勿谈兴运初，且道狂奴异。 
琛常言： 少壮三好：音律、书、酒。年长以来，二事都废；唯书籍不衰。 而琛性通脱，常自解竈，事毕馀餕，必陶然致醉。位特进、金紫光禄大夫。卒，遗令诸子： 与妻同坟异藏，祭以蔬菜。葬止车十乘，事存率素。 乘舆临哭甚哀，諡曰平子。琛所撰汉书文府、齐梁拾遗，并诸文集，数十万言。
子游，位少府卿。游子密字士几，幼聪敏，博学有文词。位黄门郎，太子中庶子，散骑常侍。
臧焘字德仁，东莞莒人，宋武敬皇后兄也。少好学，善三礼，贫约自立，操行爲乡里所称。晋太元中，卫将军谢安始立国学，徐、兖二州刺史谢玄举焘爲助教。晋孝武帝追崇庶祖母宣太后，议者或谓宜配食中宗。焘议曰： 阳秋之义，母以子贵，故仲子、成风咸称夫人。经言考仲子宫，若配食惠庙，则宫无缘别筑。前汉孝文孝昭太后并系子爲号，祭于寝园，不配于高祖、孝武之庙。后汉和帝之母曰恭怀皇后，安帝祖母曰敬隐皇后，顺帝之母曰恭湣皇后，虽不系子爲号，亦祭于陵寝，不配章、安二帝。此则二汉虽有太后皇后之异，至于并不配食，义同阳秋。唯光武追废吕后，故以薄后配高庙。又卫后既废，霍光追尊李夫人爲皇后，配孝武庙。此非母以子贵之例，直以高、武二庙无配故耳。又汉世立寝于陵，自是晋制所异。谓宜远准阳秋考宫之义，近慕二汉不配之典。尊号既正，则罔极之情申，别建寝庙，则严禰之义显。系子爲称，兼明母贵之所由。一举而允三义，固哲王之高致也。 议者从之。
顷之去官，以父母老家贫，与弟熹俱弃人事，躬耕自业，约己养亲者十馀年。父母丧亡，居丧六年，以毁瘠着称。
宋武帝义旗建，参右将军何无忌军事，随府转镇南参军。武帝镇京口，参帝中军军事，入补尚书度支郎，改掌祠部，袭封高陵亭侯。
时太庙鸱尾灾，焘谓着作郎徐广曰： 昔孔子在齐闻鲁庙灾，曰必桓、僖也。今征西、京兆四府君宜在毁落，而犹列庙飨，此其征乎。 乃上议曰：
臣闻 国之大事，在祀与戎 。将营宫室，宗庙爲首。古先哲王莫不致肃恭之诚心，尽崇严乎祖考，然后能流淳化于四海，通幽感于神明，固宜详废兴于古典，循情礼以求中者也。
礼，天子七庙，三昭三穆与太祖而七。自考庙以至祖考五庙，皆月祭之。远庙爲祧，有二祧，享尝乃止。去祧爲坛，去坛爲墠，有祷然后祭之，此宗庙之次、亲疏之序也。郑玄以爲祧者文王武王之庙，王肃以爲五世六世之祖。寻去祧之言，则祧非文、武之庙矣。文、武，周之祖宗，何云去祧爲坛乎？明远庙爲祧者，无服之祖也。又远庙则有享尝之降，去祧则有坛墠之殊，明世远者其义弥疏也。若祧是文、武之庙，宜同月祭于太祖，虽推后稷以配天，由功德之所始，非尊崇之义每有差降也。又礼有以多爲贵者，故传称 德厚者流光，德薄者流卑 。又言自上以下降杀以两，礼也。此则尊卑等级之典，上下殊异之文。而云天子诸侯俱祭五庙，何哉？又王祭嫡殇，下及来孙。而上祀之礼不过高祖。推隆恩于下流，替诚敬于尊庙，亦非圣人制礼之意也。是以泰始建庙，从王氏议，以礼父爲士，子爲天子诸侯，祭以天子诸侯，其尸服以士服。故上及征西，以备六世之数。宣皇虽爲太祖，尚在子孙之位，至于殷祭之日，未申东向之礼，所谓子虽齐圣，不先父食者矣。今京兆以上既迁，太祖始得居正，议者以昭穆未足，欲屈太祖于卑坐，臣以爲非礼典之旨也。所谓与太祖而七，自是昭穆既足，太庙在六世之外，非爲须满七庙乃得居太祖也。
议者又以四府君神主，宜永同于殷祫。臣又以爲不然。传所谓毁庙之主，陈乎太祖，谓太祖以下先君之主也。故白虎通云： 禘祫祭迁庙者，以其继君之体，持其统而不绝也。 岂如四府君在太祖之前乎，非继统之主，无灵命之瑞，非王业之基。昔以世近而及，今则情礼已远，而当长飨殷祫，永虚太祖之位，求之礼籍。未见其可。昔永和之初，大议斯礼，于时虞喜、范宣并以洪儒硕学，咸谓四府君神主无缘永存于百世。或欲瘗之两阶，或欲藏之石室，或欲爲之改筑，虽所执小异，而大归是同。若宣皇既居群庙之上，而四主禘祫不已，则大晋殷祭长无太祖之位矣。夫理贵有中，不必过厚，礼与世迁，岂可顺而不断？故臣子之情虽笃，而灵、厉之諡弥彰，追远之怀虽切，而迁毁之礼爲用。岂不有心于加厚，顾礼制不可踰耳。石室则藏于庙北，改筑则未知所处。虞主所以依神，神移则有瘗埋之礼。四主若飨祀宜废，亦神之所不依也。准傍事例，宜同虞主之瘗埋。然经典难详，群言错缪，非臣浅识所能折中。时学者多从焘议，竟未施行。
宋武帝受命，拜太常。虽外戚贵显，而弥自冲约。茅屋蔬飧，不改其旧。所得奉禄，与亲戚共之。永初三年致事，拜光禄大夫，加金章紫绶。卒，少帝赠左光禄大夫。
长子邃，宜都太守。邃子凝之，学涉有当世才，与司空徐湛之爲异常交。年少时，与傅僧佑俱以通家子，始爲文帝所引见。时上与何尚之论铸钱事，凝之便干其语次，上因回与语。僧佑引凝之衣令止，凝之大言曰： 明主难再遇，便应政尽所怀。 上与往复十馀反，凝之辞韵诠序，上甚赏焉。后爲尚书左丞，以徐湛之党，爲元凶所杀。凝之子寅字士若，事在沈攸之传。寅弟棱，后军参军。棱子严。
严字彦威，幼有孝性，居父忧以毁闻。孤贫勤学，行止书卷不离手。从叔未甄爲江夏郡，携严之官，于途作屯游赋，又作七算，辞并典丽。
性孤介，未尝造请。梁仆射徐勉欲识之，严终不诣。累迁湘东王宣惠轻车府参军兼记室。严于学多所谙记，尤精汉书，讽诵略皆上口。王尝自执四部书目试之，严自甲至丁卷中各对一事，并作者姓名，遂无遗失。王迁荆州，随府转西中郎安西录事参军，历义阳、武宁郡守。郡界蛮左，前郡守常选武人以兵镇之，严独以数门生单车入境，群蛮悦服。后卒于镇南谘议参军。文集十卷。
严族叔未甄，焘曾孙也。父潭之，左户尚书。未甄有才干，少爲外兄汝南周顒所知，仕梁爲太尉长史。丁所生母忧，三年庐于墓侧。历廷尉卿，江夏太守，卒。子盾。
盾字宣卿，幼从征士琅邪诸葛璩受五经。璩学徒常有数十百人，盾处其间，无所狎比。璩曰： 此生王佐才也。 爲尚书中兵郎。美风姿，善容止，每趋奏，梁武帝甚悦焉。入兼中书通事舍人。
盾有孝性，尝随父宿直廷尉府，母刘氏在宅夜暴亡，盾左手中指忽痛不得寝。及旦，宅信果报凶问，其感通如此。服未终，父卒，居丧五年，不出庐户，形骸枯悴，家人不识。武帝累敕抑譬。后累迁御史中丞，性公强，甚称职。中大通五年，帝幸同泰寺开讲，设四部大会，衆数万人。南越所献驯象忽于衆中狂逸，衆皆骇散，唯盾与散骑侍郎裴之礼嶷然自若，帝甚嘉焉。
大同二年，爲中领军。领军管天下兵要，监局事多，盾爲人敏赡，有风力，长于拨繁，职事甚理。先是吴平侯萧景居此职着声，至是盾复继之。后卒于领军将军，諡曰忠。
盾弟厥字献卿，亦以干局称。爲晋安太守，郡居山海，常结聚逋逃，前二千石讨捕不能止。厥下车宣化，凶党皆繈负而出，自是居人复业。然政严，百姓谓之臧彪。前后再兼中书通事舍人，卒于兼司农卿。
厥前后居职，所掌之局大事及兰台廷尉所不能决者，敕并付厥。辩断精明，咸得其理。卒后，有挝登闻鼓诉求付清直舍人，帝曰： 臧厥既亡，此事便无所付。 其见知如此。子操，尚书三公郎。
熹字义和，焘之弟也，与焘并好经学。隆安初兵起，熹乃习骑射，志立功名。尝与溧阳令阮崇猎，遇猛兽突围，猎徒并散，熹射之，应弦而倒。
从宋武入京城，进至建邺。桓玄走，武帝便使熹入宫收图书器物，封府库。有金饰乐器，武帝问熹： 卿欲此乎？ 熹正色曰： 主上幽逼，播越非所，将军首建大义，劬劳王室，虽复不肖，实无情于乐。 帝笑曰： 聊以戏耳。 以建义功，封始兴县五等侯，参武帝车骑、中军军事。
武帝将征广固，议者多不同，熹赞成其行。
武帝遣朱龄石统大衆伐蜀，命熹奇兵出中水，领建平、巴东二郡太守。蜀主谯纵遣大将谯抚之屯牛脾，又遣谯小苟重兵塞打鼻。熹至牛脾，抚之败走，追斩之，成都平。熹遇疾卒于蜀，追赠光禄勋。
子质字含文，少好鹰犬，善蒱博意钱之戏。长六尺七寸，出面露口，颓顶拳发。初爲世子中军参军，尝诣护军赵伦之，伦之名位已重，不相接。质愤然起曰： 大丈夫各以老妪作门户，何至以此中相轻。 伦之惭谢，质拂衣而去。
后爲江夏王义恭抚军参军，以轻薄无检，爲文帝所嫌，徙给事中。会稽长公主每爲之言，乃出爲建平太守，甚得蛮楚心。历竟陵内史，巴东建平二郡太守，吏人便之。质年始出三十，屡居名郡，涉猎文史，尺牍便敏，有气干，好言兵。文帝谓可大任，以爲徐、兖二州刺史，加都督。在镇奢费，爵命无章，爲有司所纠。遇赦。与范晔、徐湛之等厚善。晔谋反，量质必与之同。会事发，复爲义兴太守。
二十七年，迁南谯王义宣司空司马、南平内史。未之职，会魏太武帝围汝南，戍主陈宪固守告急，文帝遣质轻往寿阳，与安蛮司马刘康祖等救宪。后太武率大衆数十万向彭城，以质爲辅国将军北救。始至盱眙，太武已过淮。二十八年正月，太武自广陵北返，悉力攻盱眙，就质求酒。质封溲便与之，太武怒甚，筑长围一夜便合。质报太武书云： 尔不闻童谣言邪？虏马饮江水，佛狸死卯年。冥期使然，非复人事。寡人受命相灭，期之白登，师行未远，尔自送死，岂容复令尔飨有桑干哉。假令寡人不能杀尔，尔由我而死。尔若有幸，得爲乱兵所杀；尔若不幸，则生相锁缚，载以一驴，负送都市。尔识智及衆，岂能胜苻坚邪？顷年展尔陆梁者,是尔未饮江太岁未卯故耳。 时魏地童谣曰： 轺车北来如穿雉，不意虏马饮江水。虏主北归石济死，虏欲度江天不徙。 故答书引之。太武大怒，乃作铁床，于上施铁鑱，云 破城得质，当坐之此上 。质又与魏军书，写台格购斩太武封万户侯，赐布绢各万疋。
魏以鈎车鈎垣楼，城内系絙，数百人叫呼引之，车不能退。质夜以木桶盛人，县出城外，截其鈎获之。明日又以冲车攻城，土坚密，每至，颓落下不过数斗。魏军乃肉薄登城，坠而复升，莫有退者。杀伤万计，死者与城平。如此三旬，死者过半，太武乃解围而归。上嘉质功，以爲甯蛮校尉、雍州刺史、监四州诸军事。明年，文帝又北侵，使质率见力向潼关。质顿兵不肯时发，又顾恋嬖妾，弃军营垒，单马还城，散用台库见钱六七百万，爲有司所纠，上不问。
元凶弑立，以质爲丹阳尹。质家遣门生师顗报质，具言文帝崩问。质使告司空义宣及孝武帝，而自率衆五千驰下讨逆，自阳口进江陵见义宣。时质诸子在都，闻质举义，并逃亡。义宣始得质报，即日举兵驰信报孝武，板进质号征北将军。孝武即位，加质车骑将军、开府仪同三司、都督江州诸军事。使质自白下步上，薛安都、程天祚等亦自南掖门入，与质同会太极殿庭，生禽元凶，仍使质留守朝堂，封始兴郡公。之镇，舫千余乘，部伍前后百馀里，六平乘并施龙子幡。
时孝武自揽威权，而质以少主遇之，刑政庆赏，不复谘禀朝廷，自谓人才足爲一世英杰。始闻国祸，便有异图，以义宣凡闇易制，欲外相推奉以成其志。及至江陵，便致拜称名。质于义宣虽爲兄弟，而年近大十岁。义宣惊曰： 君何意拜弟？ 质曰： 事中宜然。 时义宣已推崇孝武，故其计不行。每虑事泄，及至新亭，又拜江夏王义恭。义恭愕然，问质所以。质曰： 天下屯危，礼异常日，前在荆州，亦拜司空。 
会义宣有憾于孝武，质因此密信说诱，陈朝廷得失。又谓震主之威不可持久。质女爲义宣子悰妻，谓质无复异同，纳其说。且义宣腹心将佐蔡超、竺超人等咸有富贵情愿，又劝义宣。义宣时未受丞相，质子敦爲黄门侍郎，奉诏敦劝，道经寻阳，质令敦具更譬说义宣。义宣意乃定，驰报豫州刺史鲁爽，期孝建元年秋同举。
爽失旨，即起兵，遣人至都报弟瑜，席卷奔叛。瑜弟弘爲质府佐，孝武驰使报质诛弘，于是执台使，狼狈举兵，驰报义宣。孝武遣抚军将军柳元景统豫州刺史王玄谟等屯梁山洲，两岸筑偃月垒，水陆待之。元景檄书宣告，而义宣亦相次系至。江夏王义恭书曰： 昔桓玄借兵于仲堪，有似今日。 义宣由此与质相疑。质进计曰： 今以万人取南州，则梁山中绝，万人缀玄谟，必不敢轻动。质浮舟外江,直向石头，此上略也。 
义宣将从之，义宣客顔乐之说义宣曰： 质若复拔东城，则大功尽归之矣。宜遣麾下自行。 义宣遣腹心刘谌之就质陈军城南。玄谟留羸弱守城，悉精兵出战。薛安都骑军前出，垣护之督诸将继之，乃大溃。质求义宣欲计事，密已走矣。质不知所爲，亦走至寻阳，焚府舍，载妓妾入南湖，摘莲噉之。追兵至，以荷覆头，沈于水，出鼻。军主郑俱儿望见，射之中心，兵刃乱至，腹胃缠萦水草。队主裘应斩质，传首建邺。录尚书江夏王义恭等奏依汉王莽事，漆其头藏于武库，诏可。
论曰：赵伦之、萧思话俱以外戚之亲，并接风云之会，言亲则在赵爲密，论望则于萧爲重。古人云 人能弘道 ，盖此之谓乎。惠开亲礼虽笃，弟隙尤着，方寸之内，孝友异情。嶮于山川，有验于此。臧氏文义之美，传于累代，含文以致诛灭，好乱之所致乎。
