夷貊上
海南诸国
海南诸国，大抵在交州南及西南大海洲上，相去或四五千里，远者二三万里。其西与西域诸国接。汉元鼎中，遣伏波将军路博德开百越，置日南郡。其徼外诸国，自武帝以来皆朝贡。后汉桓帝世，大秦、天竺皆由此道遣使贡献。及吴孙权时，遣宣化从事朱应、中郎康泰通焉。其所经过及传闻则有百数十国，因立记传。晋代通中国者盖鲜，故不载史官。及宋、齐至梁，其奉正朔、修贡职，航海往往至矣。今采其风俗粗着者列爲海南云。
林邑国，本汉日南郡象林县，古越裳界也。伏波将军马援开南境，置此县。其地从广可六百里。城去海百二十里，去日南南界四百馀里，北接九德郡。其南界，水步道二百馀里，有西图夷亦称王，马援所植二铜柱，表汉家界处也。其国有金山，石皆赤色，其中生金。金夜则出飞，状如萤火。又出瓄瑁、贝齿、古贝、沈木香。古贝者，树名也，其华成时如鹅毳，抽其绪纺之以作布，布与紵布不殊。亦染成五色，织爲斑布。沈木香者，土人斫断，积以岁年，朽烂而心节独在，置水中则沈，故名曰沈香，次浮者栈香。
汉末大乱，功曹区连杀县令，自立爲王。数世，其后王无嗣，外甥范熊代立，死，子逸嗣。晋成帝咸康三年，逸死，奴文篡立。文本日南西卷县夷帅范幼家奴，尝牧牛于山涧，得鳢鱼二化而爲铁，因以铸刀。刀成，文向石祝曰： 若斫石破者，文当王此国。 因斫石如断刍稿，文心异之。范幼尝使之商贾至林邑，因教林邑王作宫室及兵车器械，王宠任之。后乃谗言诸子，各奔余国。及王死无嗣，文僞于邻国迓王子，置毒于浆中杀之，遂胁国人自立。时交州刺史姜庄使所亲韩戢、谢幼前后监日南郡，并贪残，诸国患之。穆帝永和三年，台遣夏侯览爲太守，侵刻尤盛。林邑素无田土，贪日南地肥沃，常欲略有之。至是因人之怨，袭杀览，以其尸祭天。留日南三年，乃还林邑。交州刺史朱藩后遣督护刘雄戍日南，文复灭之，进寇九德郡，害吏人。遣使告藩，愿以日南北境横山爲界。藩不许。文归林邑，寻复屯日南。文死，子佛立，犹屯日南。征西将军桓温遣督护滕畯、九真太守灌邃讨之，追至林邑，佛乃请降。安帝隆安三年，佛孙须达复寇日南、九德诸郡，无岁不至，杀伤甚多，交州遂致虚弱。
须达死，子敌真立，其弟敌铠携母出奔。敌真追恨不能容其母弟，舍国而之天竺，禅位于其甥。国相藏驎固谏不从。其甥立而杀藏驎，藏驎子又攻杀之，而立敌铠同母异父弟曰文敌。文敌复爲扶南王子当根纯所杀，大臣范诸农平其乱，自立爲王。诸农死，子阳迈立。阳迈初在孕，其母梦生儿，有人以金席藉之，其色光丽。夷人谓金之精者爲阳迈，若中国云紫磨者，因以爲名。宋永初二年，遣使贡献，以阳迈爲林邑王。阳迈死，子咄立，慕其父复曰阳迈。
其国俗，居处爲阁，名曰干阑。门户皆北向。书树叶爲纸。男女皆以横幅古贝绕腰以下，谓之干漫，亦曰都漫。穿耳贯小环。贵者着革屣，贱者跣行。自林邑、扶南以南诸国皆然也。其王者着法服，加璎珞，如佛像之饰。出则乘象，吹螺击鼓，罩古贝伞，以古贝爲幡旗。国不设刑法，有罪者使象蹋杀之。其大姓号婆罗门，嫁娶必用八月。女先求男，由贱男而贵女。同姓还相婚姻。使婆罗门引婿见妇，握手相付，祝曰 吉利吉利 爲成礼。死者焚之中野，谓之火葬。其寡妇孤居，散发至老。国王事尼干道，铸金银人像大十围。
元嘉初，阳迈侵暴日南、九德诸郡，交州刺史杜弘文建牙欲讨之，闻有代乃止。八年，又寇九德郡，入四会浦口。交州刺史阮弥之遣队主相道生帅兵赴讨，攻区栗城不克，乃引还。十二年、十五年、十六年、十八年，每遣使贡献，献亦陋薄，而寇盗不已。文帝忿其违傲，二十三年，使交州刺史檀和之、振武将军宗悫伐之。和之遣司马萧景宪爲前锋，阳迈闻之惧，欲输金一万斤、银十万斤、铜三十万斤，还所略日南户。其大臣愺僧达谏止之。乃遣大帅范扶龙戍其北界区栗城。景宪攻城克之，乘胜即克林邑，阳迈父子并挺身逃奔。获其珍异，皆是未名之宝。又销其金人，得黄金数十万斤。
和之，高平金乡人，檀凭之子也。以功封云杜县子。孝建三年，爲南兖州刺史，坐酣饮黩货，迎狱中女子入内，免官禁锢。后病死，见胡神爲祟。追赠左将军，諡曰襄子。
孝武孝建二年，林邑又遣长史范龙跋奉使贡献，除龙跋扬武将军。大明二年，林邑王范神成又遣长史范流奉表献金银器、香、布诸物。明帝泰豫元年，又遣使献方物。齐永明中，范文赞累遣使贡献。梁天监九年，文赞子天凯奉献白猴，诏加持节、督缘海诸军事、威南将军、林邑王。死，子弼毳跋摩立，奉表贡献。普通七年，王高戍胜铠遣使献方物，诏以爲持节、督缘海诸军事、绥南将军、林邑王。大通元年，又遣使贡献。大通二年，行林邑王高戍律陀罗跋摩遣使贡献，诏以爲持节、督缘海诸军事、绥南将军、林邑王。六年，又遣使献方物。
广州诸山并狸獠，种类繁炽，前后屡爲侵暴，历世患之。宋孝武大明中，合浦大帅陈檀归顺，拜龙骧将军。檀乞官军征讨未附，乃以檀爲高兴太守，遣前朱提太守费沈、龙骧将军武期南伐，并通朱崖道，并无功，辄杀檀而反，沈下狱死。
扶南国，在日南郡之南，海西大湾中，去日南可七千里。在林邑西南三千馀里。城去海五百里，有大江广十里，从西流东入海。其国广轮三千馀里，土地洿下而平博，气候风俗大较与林邑同。出金、银、铜、锡、沈木香、象、犀、孔翠、五色鹦鹉。
其南界三千馀里有顿逊国，在海崎上，地方千里。城去海十里。有五王，并羁属扶南。顿逊之东界通交州诸贾人。其西界接天竺、安息徼外诸国，往还交易。其市东西交会，日有万馀人。珍物宝货无不有，又有酒树似安石榴，采其花汁停瓮中，数日成酒。
顿逊之外大海洲中，又有毗骞国，去扶南八千里。传其王身长丈二，颈长三尺，自古不死，莫知其年。王神圣，国中人善恶及将来事，王皆知之，是以无敢欺者。南方号曰长颈王。国俗，有室屋衣服，噉粳米。其人言语小异扶南。有山出金，金露生石上，无央限也。国法，刑人并于王前噉其肉。国内不受估客，有往者亦杀而噉之，是以商旅不敢至。王常楼居，不血食，不事鬼神。其子孙生死如常人，唯王不死。扶南王数使与书相报答。常遗扶南王纯金五十人食器，形如圆盘，又如瓦塸，名爲多罗，受五升，又如碗者受一升。王亦能作天竺书，书可三千言，说其宿命所由，与佛经相似，并论善事。
又传扶南东界即大涨海，海中有大洲，洲上有诸薄国，国东有马五洲。复东行涨海千馀里，至自然大洲，其上有树生火中，洲左近人剥取其皮，纺绩作布，以爲手巾，与蕉麻无异而色微青黑。若小垢洿，则投火中，复更精洁。或作灯炷，用之不知尽。
扶南国俗本裸，文身被发，不制衣裳，以女人爲王，号曰柳叶。年少壮健，有似男子。其南有激国，有事鬼神者字混填。梦神赐之弓，乘贾人舶入海。混填晨起即诣庙，于神树下得弓，便依梦乘舶入海，遂至扶南外邑。柳叶人衆见舶至，欲劫取之。混填即张弓射其舶，穿度一面，矢及侍者。柳叶大惧，举衆降混填，填乃教柳叶穿布贯头，形不复露，遂君其国，纳柳叶爲妻，生子分王七邑。其后王混盘况以诈力间诸邑，令相疑阻，因举兵攻并之。乃选子孙中分居诸邑，号曰小王。盘况年九十馀乃死，立中子盘盘，以国事委其大将范蔓。盘盘立三年死，国人共举蔓爲王。蔓勇健有权略，复以兵威攻伐旁国，咸服属之，自号扶南大王。乃作大船穷涨海，开国十馀，辟地五六千里。次当伐金邻国，蔓遇疾，遣太子金生代行。蔓姊子旃因篡蔓自立，遣人诈金生而杀之。蔓死时有乳下儿名长在人间，至年二十，乃结国中壮士，袭杀旃。旃大将范寻又攻杀长而代立。更缮国内，起观阁游戏之，朝旦中晡三四见客。百姓以蕉蔗龟鸟爲礼。
国法，无牢狱，有讼者，先斋三日，乃烧斧极赤，令讼者捧行七步。又以金鐶、鸡卵投沸汤中，令探取之，若无实者手即烂，有理者则不。又于城沟中养鳄鱼，门外圈猛兽，有罪者辄以餧猛兽及鳄鱼，鱼兽不食爲无罪，三日乃放之。鳄大者长三丈馀，状似鼍，有四足，喙长六七尺，两边有齿利如刀剑，常食鱼，遇得獐鹿及人亦噉之，苍梧以南及外国皆有之。
吴时，遣中郎康泰、宣化从事朱应使于寻国，国人犹裸，唯妇人着贯头。泰、应谓曰： 国中实佳，但人亵露可怪耳。 寻始令国内男子着横幅。横幅，今干漫也。大家乃截锦爲之，贫者乃用布。
晋武帝太康中，寻始遣使贡献。穆帝升平元年，王竺旃檀奉表献驯象，诏以劳费停之。其后王憍陈如本天竺婆罗门也，有神语曰应王扶南。憍陈如心悦，南至盘盘。扶南人闻之，举国欣戴，迎而立焉。复改制度，用天竺法。憍陈如死，后王持灾陀跋摩，宋文帝元嘉十一年、十二年、十五年，奉表献方物。齐永明中，王憍陈如闍邪跋摩遣使贡献。梁天监二年，跋摩复遣使送珊瑚佛像，并献方物，诏授安南将军、扶南王。
其国人皆丑黑拳发，所居不穿井，数十家共一池引汲之。俗事天神，天神以铜爲像，二面者四手，四面者八手，手各有所持。或小儿，或鸟兽，或日月。其王出入乘象，嫔侍亦然。王坐则偏踞翘膝，垂左膝至地，以白叠敷前，设金盆香炉于其上。国俗，居丧则剃除须发。死者有四葬：水葬则投之江流，火葬则焚爲灰烬，土葬则瘗埋之，鸟葬则弃之中野。人性贪吝无礼义，男女恣其奔随。
十年、十三年，跋摩累遣使贡献，其年死。庶子留陀跋摩杀其嫡弟自立。十六年，遣使竺当抱老奉表贡献。十八年，复遣使送天竺旃檀瑞像、婆罗树叶；并献火齐珠，郁金、苏合等香。普通元年、中大通二年、大同元年，累遣使献方物。五年，复遣使献生犀。又言其国有佛发，长一丈二尺。诏遣沙门释云宝随使往迎之。
先是，三年八月，武帝改造阿育王佛塔，出旧塔下舍利及佛爪发，发青绀色，衆僧以手伸之，随手长短，放之则旋屈爲蠡形。按僧伽经云： 佛发青而细，犹如藕茎丝。 佛三昧经云： 我昔在宫沐头，以尺量发，长一丈二尺。放已右旋，还成蠡文。 则与帝所得同也。阿育王即铁轮王，王阎浮提一天下。佛灭度后，一日一夜，役鬼神造八万四千塔，此即其一。吴时有尼居其地爲小精舍，孙綝寻毁除之，塔亦同灭。吴平后，诸道人复于旧处建立焉。晋元帝初度江，更修饰之。至简文咸安中，使沙门安法程造小塔，未及成而亡。弟子僧显继而修立，至孝武太元九年，上金相轮及承露。
其后，有西河离石县胡人刘萨何遇疾暴亡，而心犹暖，其家未敢便殡，经七日更苏。说云： 有两吏见录，向西北行，不测远近。至十八地狱，随报重轻，受诸楚毒。观世音语云： 汝缘未尽，若得活可作沙门。洛下、齐城、丹阳、会稽并有阿育王塔，可往礼拜。若寿终则不堕地狱。  语竟如坠高岩，忽然醒寤。因此出家名慧达。游行礼塔，次至丹阳，未知塔处，及登越城四望，见长干里有异气，因就礼拜，果是先阿育王塔所，屡放光明，由是定知必有舍利。乃集衆就掘入一丈，得三石碑，并长六尺。中一碑有铁函，函中有银函，函中又有金函，盛三舍利及发爪各一枚，发长数尺。即迁舍利近北对简文所造塔西造一层塔。十六年，又使沙门僧尚加爲三层。即是武帝所开者也。初穿土四尺，得龙窟及昔人所舍金银环钏钗镊等诸杂宝物。可深九尺许至石磉，磉下有石函，函内有铁壶以盛银坩，坩内有金镂罂盛三舍利如粟粒大，圆正光洁。函内有琉璃碗，碗内得四舍利及发爪。爪有四枚，并爲沈香色。至其月二十七日，帝又到寺礼拜，设无碍大会，大赦。是日以金钵盛水泛舍利，其最小者隐不出，帝礼数十拜，舍利乃于钵内放光，旋回久之，乃当中而止。帝问大僧正慧念曰： 见不可思议事不？ 慧念答曰： 法身常住，湛然不动。 帝曰： 弟子欲请一舍利还台供养。 至九月五日，又于寺设无碍大会，遣皇太子王侯朝贵等奉迎。是日风景明净，倾都观属。所设金银供具等物，并留寺供养，并施钱一千万爲寺基业。至四年九月十五日，帝又至寺设无碍大会，竖二刹，各以金罂，次玉罂，重盛舍利及爪发内七宝塔内。又以石函盛宝塔，分入两刹刹下，及王侯妃主百姓富室所舍金银环钏等珍宝充积。十一年十一月二日，寺僧又请帝于寺发般若经题。尔夕二塔俱放光明，敕镇东邵陵王纶制寺大功德碑文。先是，二年改造会稽鄮县塔，开旧塔中出舍利，遣光宅寺释敬脱等四僧及舍人孙照暂迎还台。帝礼拜竟，即送还县，入新塔下，此县塔亦是刘萨何所得也。
晋咸和中，丹阳尹高悝行至张侯桥，见浦中五色光长数尺，不知何怪，乃令人于光处得金像，无有光趺。悝乃下车载像还至长干巷首，牛不肯进。悝乃令驭人任牛所之，牛径牵至寺，悝因留像付寺僧。每至夜中，常放光明，又闻空中有金石之响。经一岁，临海渔人张系世于海口忽见有铜花趺浮出，取送县，县人以送台，乃施像足，宛然合。会简文咸安元年，交州合浦人董宗之采珠没水底，得佛光焰，交州送台，以施于像，又合焉。自咸和中得像，至咸安初，历三十馀年，光趺始具。
初，高悝得像，后有西域胡僧五人来诣悝曰： 昔于天竺得阿育王造像，来至邺下,逢胡乱，埋于河边。今寻觅失所。 五人尝一夜俱梦见像曰： 已出江东，爲高悝所得。 悝乃送此五僧至寺，见像嘘欷涕泣，像便放光，照烛殿宇。又瓦官寺慧邃欲摸写像形，寺主僧尚虑损金色，谓邃曰： 若能令像放光，回身西向，乃可相许。 慧邃便恳拜请。其夜像即转坐放光，回身西向。明旦便许摸之。像趺先有外国书，莫有识者，后有三藏那跋摩识之，云是阿育王爲第四女所造也。
及大同中，出旧塔舍利，敕市寺侧数百家宅地以广寺域，造诸堂殿并瑞像周回阁等，穷于轮奂焉。其图诸经变，并吴人张繇运手。繇丹青之工，一时冠绝。
西南夷诃罗陀国，宋元嘉七年，遣使奉表曰： 伏承圣主信重三宝，兴立塔寺,周满世界。今故遣使二人，表此微心。 
呵罗单国都闍婆洲，元嘉七年，遣使献金刚指环、赤鹦鹉鸟、天竺国白叠、古贝、叶波国古贝等物。十年，呵罗单国王毗沙跋摩奉表曰： 常胜天子陛下，诸佛世尊，常乐安隐，三达六通，爲世间导，是名如来，是故至诚五体敬礼。 其后爲子所篡夺。十三年，又上表。二十六年，文帝诏曰： 呵罗单、婆皇、婆达三国，频越遐海，款化纳贡，远诚宜甄，可并加除授。 乃遣使策命之。二十九年，又遣长史婆和沙弥献方物。
婆皇国，元嘉二十六年，国王舍利婆罗跋摩遣使献方物四十一种，文帝策命之爲婆皇国王。二十八年，复遣使贡献。孝武孝建三年，又遣长史竺那婆智奉表献方物，以那婆智爲振威将军。大明三年，献赤白鹦鹉。大明八年、明帝泰始二年，又遣使贡献。明帝以其长史竺须罗达、前长史振威将军竺那婆智并爲龙骧将军。
婆达国，元嘉二十六年，国王舍利不陵伽跋摩遣使献方物，文帝策命之爲婆达国王。二十六年、二十八年，复遣使献方物。
闍婆达国，元嘉十二年，国王师黎婆达呵陀罗跋摩遣使奉表曰： 宋国大主大吉天子足下，教化一切，种智安隐，天人师降伏四魔，成等正觉，转尊法轮，度脱衆生。我虽在远，亦沾灵润。 
盘盘国，元嘉、孝建、大明中，并遣使贡献。梁中大通元年、四年，其王使使奉表累送佛牙及画塔，并献沈檀等香数十种。六年八月，复遣使送菩提国舍利及画塔图，并菩提树叶、詹糖等香。
丹丹国，中大通三年，其王遣使奉表送牙像及画塔二躯，并献火齐珠、古贝、杂香药。大同元年，复遣使献金银、琉璃、杂宝、香药等物。
干陀利国，在南海洲上，其俗与林邑、扶南略同，出斑布、古贝、槟榔。槟榔特精好，爲诸国之极，宋孝武世，王释婆罗那邻陀遣长史竺留陀献金银宝器。梁天监元年，其王瞿昙修跋陀罗以四月八日梦一僧谓曰： 中国今有圣主，十年之后，佛法大兴。汝若遣使贡奉礼敬，则土地丰乐，商旅百倍；若不信我，则境土不得自安。 初未之信，既而又梦此僧曰： 汝若不信我，当与汝往观。 乃于梦中至中国拜觐天子。既觉心异之，陀罗本工画，乃写梦中所见武帝容质，饰以丹青，仍遣使并画工奉表献玉盘等物。使人既至，摸写帝形以还其国，比本画则符同焉。因盛以宝函，日加敬礼。后跋陀死，子毗针邪跋摩立，十七年，遣长史毗员跋摩奉表献金芙蓉、杂香药等。普通元年，复遣使献方物。
狼牙修国，在南海中。其界东西三十日行，南北二十日行，北去广州二万四千里。土气物産与扶南略同，偏多栈、沈、婆律香等。其俗，男女皆袒而被发，以古贝爲干漫，其王及贵臣乃加云霞布覆胛，以金绳爲络带，金环贯耳。女子则被布，以璎珞绕身。其国累砖爲城，重门楼阁。王出乘象，有幡旄旗鼓，罩白盖，兵卫甚严。国人说，立国以来四百馀年，后嗣衰弱，王族有贤者，国人归向之。王闻乃加囚执，其锁无故自断。王以爲神，因不敢害，乃逐出境，遂奔天竺。天竺妻以长女。俄而狼牙王死，大臣迎还爲王。二十馀年死，子婆伽达多立。天监十四年，遣使阿撤多奉表。
婆利国，在广州东南海中洲上，去广州二月日行。国界东西五十日行，南北二十日行。有一百三十六聚。土气暑热，如中国之盛夏。谷一岁再熟，草木常荣。海出文螺、紫贝。有石名坩贝罗，初采之柔软，及刻削爲物暴干之，遂大硬。其国人披古贝如帊，及爲都缦。王乃用斑丝者，以璎珞绕身，头着金冠高尺馀，形如弁，缀以七宝之饰。带金装剑，偏坐金高坐，以银蹬支足。侍女皆爲金花杂宝之饰，或持白毦拂及孔雀扇。王出以象驾舆，舆以杂香爲之，上施羽盖、珠帘。其导从吹螺击鼓。王姓憍陈如，自古未通中国，问其先及年数不能记。自言白净王夫人即其国女。
天监十六年，遣使奉表献金席等。普通三年，其王频伽复遣使珠智献白鹦鹉、青虫、兜鍪、琉璃器、古贝、螺杯、杂香药等数十种。
中天竺国，在大月支东南数千里，地方三万里，一名身毒。汉世张骞使大夏，见邛竹杖、蜀布，国人云市之身毒，即天竺也。从月支、高附西，南至西海，东至盘越，列国数十，每国置王，其名虽异，皆身毒也。汉时羁属月支。其俗土着与月支同，而卑湿暑热，人畏战，弱于月支。国临大江，名新陶，源出昆仑。分爲五江，总名恒水。其水甘美，下有真盐，色正白如水精。土出犀、象、貂鼠、玳瑁、火齐、金银铜铁、金缕织成金罽、细靡白叠、好裘、毾憕。火齐状如云母，色如紫金，有光曜，别之则薄如蝉翼，积之则如纱縠之重遝也。西与大秦、安息交市海中。多大秦珍物，珊瑚、琥珀、金碧、珠玑、琅玕、郁金、苏合。苏合是合诸香汁煎之，非自然一物也。又云大秦人采苏合，先笮其汁以爲香膏，乃卖其滓与诸国贾人，是以展转来达中国不大香也。郁金独出罽宾国，华色正黄而细，与芙蓉华里被莲者相似。国人先取以上佛寺，积日槁乃粪去之，贾人以转卖与他国也。
汉桓帝延熹九年，大秦王安敦遣使自日南徼外来献，汉世唯一通焉。其国人行贾往往至扶南、日南、交址。其南徼诸国人少有到大秦者。孙权黄武五年，有大秦贾人字秦论来到交址，太守吴邈遣送诣权。权问论方土风俗，论具以事对。时诸葛恪讨丹阳，获黝、歙短人。论见之曰： 大秦希见此人。 权以男女各十人，差吏会稽刘咸送论，咸于道物故，乃径还本国也。
汉和帝时，天竺数遣使贡献，后西域反叛遂绝。至桓帝延熹三年、四年，频从日南徼外来献，魏、晋世绝不复通。唯吴时扶南王范旃遣亲人苏勿使其国，从扶南发投拘利口，循海大湾中正西北入，历湾边数国，可一年余到天竺江口，逆水行七千里乃至焉。天竺王惊曰： 海滨极远，犹有此人乎！ 即令观视国内，仍差陈、宋等二人以月支马四疋报旃，勿积四年方至。其时吴遣中郎康泰使扶南，及见陈、宋等，具问天竺土俗，云： 佛道所兴国也。人敦庞，土饶沃，其王号茂论。所都城郭，水泉分流，绕于渠堑，下注大江。其宫殿皆雕文镌刻。街曲市里，屋舍楼观，钟鼓音乐，服饰香华，水陆通流，百贾交会，器玩珍玮，恣心所欲。左右嘉维、舍卫、叶波等十六大国。去天竺或二三千里，共尊奉之，以爲在天地之中。 
天监初，其王屈多遣长史竺罗达奉表献琉璃唾壶、杂香、古贝等物。
天竺迦毗黎国，元嘉五年，国王月爱遣使奉表，献金刚指环、摩勒金环诸宝物，赤白鹦鹉各一头。明帝泰始二年，又遣使贡献，以其使主竺扶大、竺阿珍并爲建威将军。元嘉十八年，苏摩黎国王那罗跋摩遣使献方物。孝武孝建二年，斤陀利国王释婆罗那邻陀遣长史竺留陀及多献金银宝器。后废帝元徽元年，婆黎国遣使贡献。凡此诸国皆事佛道。
佛道自后汉明帝法始东流，自此以来，其教稍广，别爲一家之学。元嘉十二年，丹阳尹萧摹之奏曰： 佛化被于中国，已历四代，而自顷以来，更以奢竞爲重。请自今以后有欲铸铜像者，悉诣台自闻；兴造塔寺精舍，皆先列言，须许报然后就功。 诏可。又沙汰沙门罢道者数百人。孝武大明二年，有昙标道人与羌人高闍谋反，上因是下诏，所在精加沙汰，后有违犯，严其诛坐。于是设诸条禁，自非戒行精苦，并使还俗，而诸寺尼出入宫掖，交关妃后，此制竟不能行。先是，晋世庾冰始创议欲使沙门敬王者，后桓玄复述其义，并不果行。大明六年，孝武使有司奏沙门接见皆尽敬，诏可。前废帝初复旧。
孝武宠姬殷贵妃薨，爲之立寺，贵妃子子鸾封新安王，故以新安爲寺号。前废帝杀子鸾，乃毁废新安寺，驱斥僧徒，寻又毁中兴、天宝诸寺。明帝定乱，下令修复。
宋世名僧有道生道人，彭城人，父爲广戚令。道生爲沙门法大弟子，幼而聪悟。年十五便能讲经，及长有异解，立顿悟义，时人推服。元嘉十一年，卒于庐山，沙门慧琳爲之诔。
慧琳者，秦郡秦县人，姓刘氏。少出家，住冶城寺。有才章，兼内外之学，爲庐陵王义真所知。尝着均善论，颇贬裁佛法，云： 有白学先生，以爲中国圣人经纶百世，其德弘矣，智周万变，天人之理尽矣。道无隐旨，教罔遗筌，聪叡迪哲，何负于殊论哉。有黑学道士陋之，谓不照幽冥之涂，弗及来生之化，虽尚虚心，未能虚事，不逮西域之深也。 爲客主酬答，其归以爲 六度与五教并行，信顺与慈悲齐立 。论行于世。旧僧谓其败黜释氏，欲加摈斥。文帝见论赏之，元嘉中，遂参权要，朝廷大事皆与议焉。宾客辐凑，门车常有数十两。四方赠赂相系，势倾一时。方筵七八，座上恒满。琳着高屐，披貂裘，置通呈书佐，权侔宰辅。会稽孔觊尝诣之，遇宾客填咽，暄叙而已。觊慨然曰： 遂有黑衣宰相，可谓冠屦失所矣。 注孝经及庄子逍遥篇文论传于世。
又有慧严、慧议道人，并住东安寺。学行精整，爲道俗所推。时斗场寺多禅僧，都下爲之语曰： 斗场禅师窟，东安谈义林。 
孝武大明四年，于中兴寺设斋，有一异僧，衆莫之识，问名，答言名明慧，从天安寺来。忽然不见。天下无此寺名，乃改中兴曰天安寺。大明中，外国沙门摩诃衍苦节有精理，于都下出新经胜鬘经，尤见重释学。
师子国，天竺旁国也。其地和适，无冬夏之异。五谷随人种，不须时节。其国旧无人，止有鬼神及龙居之。诸国商估来共市易，鬼神不见其形，但出珍宝，显其所堪价。商人依价取之。诸国人闻其土乐，因此竞至，或有住者，遂成大国。
晋义熙初，始遣使献玉像，经十载乃至。像高四尺二寸，玉色洁润，形制殊特，殆非人工。此像历晋、宋在瓦官寺，先有征士戴安道手制佛像五躯，及顾长康维摩画图，世人号之三绝。至齐东昏遂毁玉像，前截臂，次取身，爲嬖妾潘贵妃作钗钏。
宋元嘉五年，其王刹利摩诃遣使奉表贡献。十二年，又遣使奉献。梁大通元年，后王迦叶伽罗诃黎邪使使奉表贡献。
