胡颖徐度杜棱周铁武程灵洗沈恪陆子隆钱道戢
骆文牙孙瑒徐世谱周敷荀朗周炅鲁悉达
萧摩诃任忠樊毅
梁承圣初，元帝授颖罗州刺史，封汉阳县侯。寻除豫章内史，随武帝镇京口。齐遣郭元建出东关，武帝令颖率府内骁勇随侯瑱，于东关大破之。后从武帝袭王僧辩，又随周文育于吴兴讨杜龛。武帝受禅，兼左卫将军。
天嘉元年，除散骑常侍，吴兴太守。卒官，諡曰壮。二年，配享武帝庙庭。子六同嗣。
徐度字孝节，安陆人也。少倜傥，不拘小节。及长，姿貌瑰伟，嗜酒好博，恒使僮仆屠酤爲事。
初从梁始兴内史萧介征诸山洞，以骁勇闻。陈武帝征交址，乃委质焉。侯景之乱，武帝克广州，平蔡路养，破李迁仕，计画多出于度。侯景平后，追录前后战功，封广德县侯。
武帝镇朱方，除兰陵太守。武帝遣衡阳献王往荆州，度率所领从焉。江陵覆亡，间行东归。
武帝东讨杜龛，奉敬帝幸京口，以度领宿卫，并知留府事。徐嗣徽、任约等来寇，武帝与敬帝还都，时贼已据石头，使度顿军于冶城寺。明年，嗣徽等又引齐寇济江，度随衆军破之于北郊坛。以功除郢州刺史，兼领吴兴太守。
文帝即位，累迁侍中、中抚将军、开府仪同三司，进爵爲公。天嘉元年，以平王琳功，改封湘东郡公。及太尉侯瑱薨于湘州，以度代瑱爲都督、湘州刺史。秩满，复爲侍中、中军大将军。文帝崩，度预顾命，许以甲仗五十人入殿省。废帝即位，进位司空。薨，赠太尉，諡曰忠肃。太建四年，配享武帝庙庭。子敬成嗣。
敬成幼聪慧，好读书。起家着作佐郎。永定元年，领度所部士卒，随周文育、侯安都征王琳，于沌口败绩，爲琳所絷。二年，随文育、安都得归。父度爲吴郡太守，以敬成监郡。
光大元年，爲巴州刺史。寻爲水军，随吴明彻平华皎。二年，以父忧去职。寻起爲南豫州刺史，袭爵湘东郡公。
太建五年，除吴兴太守。随都督吴明彻北讨，出秦郡，别遣敬成爲都督，乘金翅自欧阳引埭泝江，由广陵，齐人皆城守，弗敢出。自繁梁湖下淮，克淮阴、山阳、盐城三郡，仍进克郁洲。进号壮武将军，镇朐山。坐于军中辄科订，并诛新附者，免官。寻除安州刺史，镇宿预。卒，諡曰思。子敞嗣。
杜棱字雄盛，吴郡钱唐人也。少落泊，不爲时知。颇涉书传。游岭南，事梁广州刺史新渝侯萧映。映卒，从陈武帝，平蔡路养、李迁仕皆有功。梁元帝承制，授石州刺史、上陌县侯。
侯景平后，武帝镇朱方，以棱监义兴、琅邪二郡。武帝谋诛王僧辩，引棱与侯安都等共议，棱难之。武帝惧其泄己，乃以手巾绞棱，棱闷绝于地，因闭于别室。军发，召与同行。及僧辩平后，武帝东征杜龛等，留棱与安都居守。徐嗣徽、任约引齐师济江，攻台城，安都与棱随方抗拒，未尝解带。贼平，以功除右卫将军、丹阳尹。
永定元年，位侍中、中领军。武帝崩，文帝在南皖。时内无嫡嗣，外有强敌，侯瑱、侯安都、徐度等并在军中，朝廷宿将，唯棱在都，独典禁兵，乃与蔡景历等秘不发丧，奉迎文帝。文帝即位，迁领军将军，以预建立功，改封永城县侯，位丹阳尹。废帝即位，加特进、侍中。光大元年，解尹，量置佐史，给扶。太建元年，出爲吴兴太守。二年，征爲侍中。寻加特进、护军将军。三年，以公事免侍中、护军。四年，复爲侍中、右光禄大夫，将军、佐史、扶并如故。
棱历事三帝，并见恩宠。末年不预征役，优游都下。顷之，卒于官。赠开府仪同三司，諡曰成，配享武帝庙庭。子安世嗣。
周铁武，不知何许人也。语音伧重，膂力过人，便马槊。事梁河东王萧誉，以勇敢闻。誉爲湘州，以爲临蒸令。侯景之乱，梁元帝遣世子方等伐誉，誉拒战，大捷，方等死，铁武功最。及王僧辩讨誉，于阵获之，将烹焉，铁武呼曰： 侯景未灭，奈何杀壮士！ 僧辩奇其言，宥之，还其麾下。及侯景西上，铁武从僧辩克任约，获宋子仙，每战有功。元帝承制，授潼州刺史，封沌阳县子。又从僧辩定建邺，降谢答仁，平陆纳于湘州，录前后功，进爵爲侯。
陈武帝诛僧辩，铁武率所部降，因复其本职。徐嗣徽引齐寇度江，铁武破其水军。嗣徽平，迁太子左卫率。寻随周文育拒萧勃，文育命铁武偏军袭勃，禽勃前军欧阳頠。又随文育西征王琳于沌口，败绩，与文育、侯安都并爲琳所禽。琳见诸将与语，唯铁武辞气不屈，故琳尽宥文育之徒，独铁武见害。赠侍中、护军。天嘉五年，文帝又诏配食武帝庙庭。子瑜嗣。程灵洗字玄涤，新安海宁人也。少以勇力闻，步行日二百里，便骑善游，素爲乡里畏伏。侯景之乱，据黟、歙聚徒以拒景。景军据有新安，新安太守湘西乡侯萧隐奔依灵洗，灵洗奉以主盟。梁元帝授灵洗谯州刺史资，领新安太守，封巴丘县侯。后助王僧辩镇防。
及武帝诛僧辩，灵洗率所领来援，其夜力战于石头西门，武帝军不利，遣使招喻，久之乃降，帝深义之。授兰陵太守，仍助防京口。及平徐嗣徽，灵洗有功，除南丹阳太守，封遂安县侯。后随周文育西讨王琳，军败，爲琳所拘。寻与侯安都等逃归。累迁太子左卫率。
武帝崩，王琳前军东下，灵洗于南陵破之，虏其兵士，并获青龙十馀乘。以功授都督、南豫州刺史。侯瑱等败王琳于栅口，灵洗逐北，据有鲁山。征爲左卫将军。天嘉四年，周迪重寇临川，以灵洗爲都督，自鄱阳别道击之，迪又走山谷间。迁中护军，出爲都督、郢州刺史。
废帝即位，进号云麾将军。华皎之反，遣使招灵洗，灵洗斩皎使以闻。朝廷深嘉其忠，因推心待之，使其子文季领水军助防。时周将元定率步骑二万助皎，围灵洗，灵洗婴城固守。及皎败，乃出军蹑定，定不获济江，以其衆降。因进攻，克周沔州，禽其刺史裴宽。以功改封重安县公。
灵洗性严急，御下甚苛刻，士卒有小罪，必以军法诛之。号令分明，与士卒同甘苦，衆亦以此德之。性好播植，躬勤耕稼，至于水陆所宜，刈获早晚，虽老农不能及也。妓妾无游手，并督之纺绩。至于散用赀财，亦弗俭吝。卒，赠镇西将军、开府仪同三司，諡曰忠壮。太建四年，配享武帝庙庭。子文季嗣。文季字少卿，幼习骑射，多干略，果决有父风。灵洗与周文育、侯安都等败于沌口，爲王琳所执，武帝召陷贼诸将子弟厚遇之，文季最有礼容，深见赏。
文帝嗣位，除宣惠始兴王府限内中直兵参军。累迁临海太守。后乘金翅助父镇郢城。华皎平，灵洗及文季并有扞御之功。及灵洗卒，文季尽领其衆。起爲超武将军，仍助防郢州。
文季性至孝，虽军旅夺礼，而毁瘠甚至。服阕，袭封重安县公。随都督章昭达率军往荆州征梁。梁人与周军多造舟舰，置于青泥水中，昭达遣文季共钱道戢尽焚其舟舰。既而周兵大出，文季仅以身免。以功加通直散骑常侍。
太建五年，都督吴明彻北讨，至秦郡。秦郡前江浦通涂水，齐人并下大柱爲杙，栅水中。文季乃前领骁勇，拔开其栅，明彻率大军自后而至，攻克秦郡。又别遣文季攻泾州，屠其城。进拔盱眙。仍随明彻围寿阳。文季临事谨饬，御下严整，前后所克城垒，率皆迮水爲堰，土木之功，动踰数万。置阵役人，文季必先于诸将，夜则早起，迄暮不休，军中莫不服其勤干。每战爲前锋，齐军深惮之，谓爲程彪。以功除散骑常侍，带新安内史。累迁北徐州刺史，加都督。
后随明彻北侵，军败，爲周所囚，仍授开府仪同三司。十一年，自周逃归，至涡阳，爲边吏执送长安，死于狱。是时既与周绝，不之知。至德元年，后主知之，赠散骑常侍。又诏伤其废绝，降封重安县侯，以子响袭封。
沈恪字子恭，吴兴武康人也。深沈有干局。梁新渝侯萧映之爲广州，兼映府中兵参军。陈武帝与恪同郡，情好甚昵。萧映卒后，武帝南讨李贲，仍遣妻子附恪还乡。寻补东宫直后。以岭南勋，除员外散骑侍郎。仍令总集宗从子弟。
侯景围台城，起东西二土山以逼城，城内亦作土山应之，恪爲东土山主，昼夜拒战。以功封东兴侯。及城陷，间行归乡。武帝讨景，遣使报恪，恪于东起兵相应。贼平后，授都军副。
及武帝谋讨王僧辩，恪预其事。武帝使文帝还长城立栅备杜龛，使恪还武康招集兵衆。及僧辩诛，龛果遣副将杜泰袭文帝于长城，恪时已出县，诛龛党与。武帝寻遣周文育来援长城，文育至，泰乃走。及龛平，文帝袭东扬州刺史张彪，以恪监吴兴郡。
武帝受禅，时恪自吴兴入朝，武帝使中书舍人刘师知引恪，令勒兵入，因卫敬帝如别宫。恪排闼入见武帝，叩头谢曰： 恪身经事萧家来,今日不忍见此事，分受死耳，决不奉命。 武帝嘉其意，不复逼，更以荡主王僧志代之。
帝践阼，除吴兴太守。永定三年，除散骑常侍、会稽太守。历事文帝及废帝，累迁护军将军。至宣帝即位，除平越中郎将、都督、广州刺史。恪未至岭，前刺史欧阳纥举兵拒嶮，不得进。朝廷遣司空章昭达讨平纥，乃得入州。兵荒之后，所在残毁，恪绥怀安辑，被以恩惠，岭表赖之。后主即位，爲特进、金紫光禄大夫。卒，諡曰光。子法兴嗣。
陆子隆字兴世，吴郡人也。祖敞之，梁嘉兴令。父悛，封氏令。
子隆少慷慨，有志功名。侯景之乱，于乡里聚徒。时张彪爲吴郡太守，引爲将帅，仍随彪徙镇会稽。及文帝讨彪，彪将沈泰、吴宝真、申缙等皆降，而子隆力战败绩。文帝义之，复使领其部曲。
文帝嗣位，子隆领甲仗宿卫。封益阳县子，累迁庐陵太守。周迪据临川反，子隆随章昭达讨迪，迪退走，因随昭达讨陈宝应。晋安平，子隆功最，迁武州刺史，改封朝阳县伯。
华皎据湘州反，以子隆居其心腹，皎深患之，频遣使招，子隆不从，攻又不克。及皎败于郢州，子隆出兵袭其后，因与大军相会。进爵爲侯。寻迁都督、荆州刺史。荆州新置，居公安，城池未固，子隆修立城郭，绥集夷夏，甚得人和，号爲称职。吏人诣阙求立碑颂美功绩，诏许之。卒，諡威。子之武嗣。
之武年十六，领其旧军。后爲弘农太守，乃隶吴明彻，于吕梁军败逃归，爲人所害。
子隆弟子才，亦有干略。从子隆征讨有功，除始平太守，封始康县子。卒于信州刺史。
钱道戢字子韬，吴兴长城人也。父景深，梁汉寿令。道戢少以孝行着闻，及长，颇有材干，陈武帝微时，以从妹妻焉。武帝辅政，道戢随文帝平张彪于会稽，以功拜东徐州刺史，封永安县侯。
天嘉元年，爲临海太守。侯安都之讨留异，道戢帅军出松阳以断其后。异平，以功拜都督、衡州刺史，领始兴内史。后与章昭达讨欧阳纥，纥平，除左卫将军。
太建二年，又随昭达征江陵，以功加散骑常侍。后爲都督、郢州刺史。与仪同黄法奭攻下历阳，因以道戢镇之。卒官，諡曰肃。子邈嗣。
骆文牙字旗门，吴兴临安人也。父裕，梁鄱阳嗣王中兵参军事。文牙年十二，宗人有善相者，云： 此郎容貌非常，必将远致。 梁太清末，陈文帝避地临安，文牙母陈，睹帝仪表，知非常人，宾待甚厚。及帝爲吴兴太守，引文牙爲将帅。从平杜龛、张彪，勇冠衆军。
文帝即位，封临安县侯，位越州刺史。初，文牙母卒，时兵荒，至是始葬，诏赠临安国太夫人，諡曰恭。
太建八年，文牙累迁散骑常侍，入直殿省。十年，授丰州刺史。至德二年卒，赠广州刺史。子义嗣。
孙瑒字德琏，吴郡吴人也。父修道，梁中散大夫，以雅素知名。瑒少倜傥，好谋略，博涉经史，尤便书翰。仕梁爲邵陵王中兵参军事。太清之难，授假节、宣猛将军、军主。王僧辩之讨侯景也，王琳爲前军，琳与瑒亲娅，乃表荐爲宜都太守。后以军功封富阳侯。敬帝立，累迁巴州刺史。
及陈武帝受禅，王琳立梁永嘉王萧庄于郢州，征瑒爲少府卿，仍徙都督、郢州刺史，总留府之任。周遣大将军史甯乘虚攻之，瑒兵不满千人，乘城拒守，周兵不能克。及闻大军败王琳，乘胜而进，周兵乃解，瑒于是尽有中流之地。既而遣使奉表归陈。
天嘉元年，授湘州刺史，封定襄县侯。瑒怀不自安，乃固请入朝，征爲侍中、领军将军。未拜，文帝谓曰： 昔朱买臣愿爲本郡，卿岂有意乎？ 改授吴郡太守，给鼓吹一部。秩满，征拜散骑常侍、中护军。及留异反，据东阳，诏瑒督舟师进讨。异平，迁镇右将军。顷之，出爲建安太守。
太建四年，爲都督、荆州刺史，出镇公安，爲邻境所惮。居职六年，以公事免。及吴明彻军败吕梁，诏授都督缘江水陆诸军事。寻授都督、郢州刺史。
十二年，坐疆埸交通抵罪。后主嗣位，复爵邑。历位度支尚书，侍中，祠部尚书。后主频幸其宅，赋诗述勋德之美。迁五兵尚书，领左军将军，侍中如故。祯明元年，卒官，諡曰桓。
瑒事亲以孝闻，于诸弟甚笃睦。性通泰，有财散之亲友。居家颇失于侈，家庭穿筑，极林泉之致，歌锺舞女，当世罕俦。宾客填门，轩盖不绝。及出镇郢州，乃合十馀船爲大舫，于中立亭池，植荷芰，每良辰美景，宾僚并集，泛长江而置酒，亦一时之胜赏焉。常于山斋设讲肆，集玄儒之士，冬夏资奉，爲学者所称。而处己率易，不以名位骄物。时兴皇寺慧朗法师该通释典，瑒每造讲筵，时有抗论，法侣莫不倾心。又巧思过人，爲起部尚书，军国器械，多所创立。有鉴识，男女婚姻，皆择素贵。及卒，尚书令江总爲之铭志，后主又题铭后四十字，遣左户尚书蔡征就宅宣敕镌之。其词曰： 秋风动竹，烟水惊波。几人樵径，何处山阿。今时日月，宿昔绮罗。天长路远，地久灵多。功臣未勒，此意如何。 时论以爲荣。
瑒二十一子，第二子训颇知名，位高唐太守，陈亡入隋。
徐世谱字兴宗，巴东鱼复人也。世居荆州爲主帅，征伐蛮蜒。至世谱尤勇敢，有膂力，善水战。梁元帝之爲荆州刺史，世谱将领乡人事焉。
侯景之乱，因预征讨，累迁至员外散骑常侍。寻领水军，从司徒陆法和与景战于赤亭湖。时景军甚盛，世谱乃别造楼船、拍舰、火舫、水车以益军势。将战，又乘大舰居前，大败景军，禽景将任约。景退走，因随王僧辩攻郢州，世谱复乘大舰临其仓门，贼将宋子仙据城降。以功除信州刺史，封鱼复县侯。仍随僧辩东下，恒爲军锋。景平，以衡州刺史资，领河东太守。
西魏攻荆州，世谱镇马头岸，据有龙洲。元帝授侍中、都督江南诸军事、镇南将军、护军将军。魏克江陵，世谱东下依侯瑱。
绍泰元年，征爲侍中、左卫将军。陈武帝之拒王琳，其水战之具，悉委世谱。世谱性机巧，谙解旧法，所造器械，并随机损益，妙思出人。
永定二年，迁护军将军。文帝即位，历特进、右光禄大夫。以疾失明，谢病不朝。卒，諡曰桓。
周敷字仲远，临川人也。爲郡豪族。敷形貌眇小，如不胜衣，胆力劲果，超出时辈。性豪侠，轻财重士，乡党少年任气者咸归之。
侯景之乱，乡人周续合衆以讨贼爲事，梁内史始兴蕃王萧毅以郡让续，续所部有欲侵掠毅者，敷拥护之，亲率其党，捍送至豫章。时梁观甯侯萧永、长乐侯萧基、丰城侯萧泰避难流寓，闻敷信义，皆往依之。敷湣其危惧，屈体崇敬，厚加给恤，送之西上。俄而续部下将帅争权，杀续以降周迪。迪素无簿阀，又失衆心，倚敷族望，深求交结。敷未能自固，事迪甚恭，迪大凭仗之。迪据临川之工塘，敷镇临川故郡。侯景平，梁元帝授敷甯州刺史，封西丰县侯。
陈武帝受禅，王琳据有上流，馀孝顷与琳党李孝钦等共围周迪，敷助于迪，迪禽孝顷等，敷功最多。熊昙朗之杀周文育，据豫章，将兵袭敷，敷大破之。昙朗走巴山郡，敷因与周迪、黄法奭等进兵屠之。王琳平，授散骑常侍、豫章太守。时南江酋帅，并顾恋巢窟，唯敷独先入朝。天嘉二年，诣阙，进号安西将军，令还镇豫章。周迪以敷素出己下，超致显达，深不平，乃举兵反，遣弟方兴袭敷，敷大破之。仍从都督吴明彻攻破迪，禽方兴。再迁都督、南豫州刺史。迪又收馀衆袭东兴，文帝遣都督章昭达征迪，敷又从军。至定川县与迪相对，迪紿敷求还朝，欲立盟，敷许之。方登坛，爲迪所害。諡曰脱。子智安嗣，位至太仆卿。
荀朗字深明，潁川潁阴人也。祖延祖，梁潁川太守。父伯道，卫尉卿。
朗少慷慨，有将帅大略。侯景之乱，据巢湖，无所属。台城陷没后，梁简文帝密诏授朗豫州刺史，令与外蕃讨景。景使仪同宋子仙、任约等频征之，不能克。时都下饥，朗更招致部曲，衆至数万。侯景败于巴陵，朗截破其后军。景平后，又别破齐将郭元建于踟蹰山。及魏克荆州，陈武帝入辅，齐遣萧轨、东方老等来寇，据石头，朗自宣城来赴，与侯安都等大破之。
武帝受禅，赐爵兴甯县侯，以朗兄昂爲左卫将军，弟晷爲太子右卫率。武帝崩，宣太后与舍人蔡景历秘不发丧，朗弟晓在都微知之，谋率其家兵袭台。事觉，景历杀晓，仍系其兄弟。文帝即位，并释之。因厚抚朗，令与侯安都等拒王琳。琳平，迁都督、合州刺史。卒，諡曰壮。子法尚嗣。
法尚少俶傥，有文武干略。祯明中，爲都督、郢州刺史。及隋军济江，法尚降。入隋，历邵、观、绵、丰四州刺史，巴东、敦煌二郡太守。
周炅字文昭，汝南安成人也。祖强，齐梁州刺史。父灵起，梁庐、桂二州刺史，保城县侯。
炅少豪侠任气，有将帅才。梁太清元年，爲弋阳太守。侯景之乱，元帝承制改授西阳太守，封西陵县伯。以军功累迁都督、江州刺史，进爲侯。陈武帝践阼，王琳拥据上流，炅以州从之。后爲侯安都所禽，送都。文帝释之，授定州刺史，带西阳、武昌二郡太守。
太建五年，爲都督、安州刺史，改封龙源县侯。其年，随都督吴明彻北讨，所向克捷，一月之中，获十二城。败齐尚书左丞陆骞军。进攻巴州，克之。于是江北诸城及谷阳土人，并诛其渠帅以城降。进号和戎将军。仍敕追炅入朝。
后梁定州刺史田龙升以城降，诏以爲定州刺史，封赤亭王。及炅入朝，龙升以江北六州七镇叛入于齐，齐遣历阳王高景安应之。于是令炅爲江北道大都督，总统衆军以讨龙升，斩之，尽复江北之地。进号平北将军。卒于官，赠司州刺史，改封武昌郡公，諡曰壮。
鲁悉达字志通，扶风郿人也。祖斐，齐衡州刺史、阳塘侯。父益之，梁云麾将军、新蔡义阳二郡太守。
悉达幼以孝闻。侯景之乱，纠合乡人保新蔡，力田蓄谷。时兵荒，都下及上川饿死者十八九，有得存者，皆携老幼以归焉，悉达所济活者甚衆。招集晋熙等五郡，尽有其地。使其弟广达领兵随王僧辩讨平侯景。梁元帝授北江州刺史。
敬帝即位，王琳据有上流，留异、馀孝顷、周迪等所在蜂起，悉达抚绥五郡，甚得人和。琳授悉达镇北将军，陈武帝亦遣赵知礼授征西将军、江州刺史，悉达两受之，迁延顾望。武帝遣安西将军沈泰潜师袭之，不能克。齐遣行台慕容绍宗来攻郁口诸镇，悉达与战，大败齐军，绍宗仅以身免。王琳欲图东下，以悉达制其中流，遣使招诱，悉达终不从。琳不得下，乃连结于齐，齐遣清河王高岳助之。会裨将梅天养等惧罪，乃引齐军入城，悉达勒麾下数千人济江而归武帝。帝见之喜曰： 来何迟也。 授北江州刺史，封彭泽县侯。
悉达虽仗气任侠，不以富贵骄人。雅好词赋，招礼贤才，与之赏会。文帝即位，迁吴州刺史。遭母忧，哀毁过礼，因遘疾卒，諡孝侯。子览嗣。弟广达。
广达字遍览，少慷慨，志立功名，虚心爱士，宾客自远而至。时江表将帅各领部曲，动以千数，而鲁氏尤爲多。仕梁爲平南当阳公府中兵参军。侯景之乱，与兄悉达聚衆保新蔡。梁元帝承制授晋州刺史。王僧辩之讨侯景，广达出境候接，资奉军储。僧辩谓沈炯曰： 鲁晋州亦是王师东道主人。 仍率衆随僧辩。景平，加员外散骑常侍。
陈武受禅，授东海太守。后代兄悉达爲吴州刺史，封中宿县侯。光大元年，迁南豫州刺史。华皎称兵上流，诏司空淳于量进讨。军至夏口，见皎舟师强盛，莫敢进。广达首率骁勇，直冲贼军。广达堕水，沈溺久之，因救获免。皎平，授巴州刺史。
太建初，与仪同章昭达入峡口，招定安蜀等诸州镇。时周图江左，大造舟舰于蜀，并运粮青泥，广达与钱道戢等将兵掩袭，纵火焚之，仍还本镇。广达爲政简要，推诚任下，吏人便之。及秩满，皆诣阙表请，于是诏申二年。
五年衆军北伐，略淮南旧地，广达与齐军会于大岘，大破之，斩其敷城王张元范。进克北徐州。仍授北徐州刺史。十年，授都督、合州刺史。
十一年，周将梁士彦围寿春，诏遣中领军樊毅、左卫将军任忠等分部趣阳平、秦郡，广达率衆入淮爲掎角以击之。周军攻陷豫、霍二州，南北兖、晋等各自拔，诸将并无功，尽失淮南之地，广达因免官，以侯还第。
十二年，与南豫州刺史樊毅北讨，克郭默城。寻授平西将军、都督郢州以上七州诸军事，顿兵江夏。周安州总管元景山征江外，广达命偏师击走之。
至德二年，爲侍中，改封绥越郡公。寻爲中领军。及贺若弼进军锺山，广达于白土冈置阵，与弼旗鼓相对。广达躬擐甲胄，手执桴鼓，率励敢死而进，隋军退走。如是者数四。及弼乘胜至宫城，烧北掖门，广达犹督馀兵苦战不息。会日暮，乃解甲，面台再拜恸哭。谓衆曰： 我身不能救国，负罪深矣。 士卒皆涕泣歔欷，于是就执。
祯明三年，依例入隋。广达追怆本朝沦覆，遘疾不疗，寻以愤慨卒。尚书令江总抚柩恸哭，乃命笔题其棺头，爲诗曰： 黄泉虽抱恨，白日自留名，悲君感义死，不作负恩生。 又制广达墓铭，述其忠概。
初，隋将韩擒济江，广达长子世真在新蔡，乃与其弟世雄及所部奔擒，擒遣使致书招广达。广达时屯兵都下，乃自劾廷尉请罪，后主谓曰： 世真虽异路中大夫，公国之重臣，吾所恃赖，岂得自同嫌疑之间乎？ 加赐黄金，即日还营。
广达有队主杨孝辩，时从广达在军中，力战陷阵，其子亦随孝辩挥刀杀隋兵十馀人，力穷，父子俱死。
萧摩诃字元胤，兰陵人也。父谅，梁始兴郡丞。摩诃随父之郡，年数岁而父卒，其姊夫蔡路养时在南康，乃收养之。稍长，果毅有勇力。
侯景之乱，陈武帝赴援建邺，路养起兵拒武帝，摩诃时年十三，单骑出战，军中莫有当者。及路养败，摩诃归侯安都，常从征讨，安都遇之甚厚。及任约、徐嗣徽引齐兵爲寇，武帝遣安都北拒齐军于锺山龙尾及北郊坛。安都谓摩诃曰： 卿骁勇有名，千闻不如一见。 摩诃对曰： 今日令公见之。 及战，安都坠马被围，摩诃独骑大呼，直冲齐军，齐军稍解去，安都乃免。以平留异、欧阳纥功，累迁巴山太守。
太建五年，衆军北伐，摩诃随都督吴明彻济江攻秦郡。时齐遣大将尉破胡等率衆十万来援，其前队有 苍头 、 犀角 、 大力 之号，皆身长八尺，膂力绝伦，其锋甚锐。又有西域胡，妙于弓矢，弦无虚发，衆军尤惮之。及将战，明彻谓摩诃曰： 若殪此胡，则彼军夺气，君有关、张之名，可斩顔良矣。 摩诃曰： 愿得识其形状。 明彻乃召降人有识胡者，云胡绛衣，桦皮装弓，两端骨弭。明彻遣人觇伺，知胡在阵，仍自酌酒饮摩诃。摩诃饮讫，驰马冲齐军，胡挺身出阵前十馀步，彀弓未发，摩诃遥掷铣鋧，正中其额，应手而仆。齐军 大力 十余人出战，摩诃又斩之，于是齐师退走。以功封廉平县伯。寻进爲侯，位太仆卿。又随明彻进围宿预，击走齐将王康得，以功除晋熙太守。
九年，明彻进军吕梁，与齐大战，摩诃率七骑先入，手夺齐军大旗，齐衆大溃。以功授谯州刺史。
及周武帝灭齐，遣其将宇文忻争吕梁。忻时有精骑数千，摩诃领十二骑，深入周军，从横奋击，斩馘甚衆。及周遣大将王轨来赴，结长围连锁于吕梁下流，断大军还路。摩诃谓明彻曰： 闻轨始锁下流，其两头筑城，今尚未立，公若见遣击之，彼必不敢相拒。彼城若立，则吾属虏矣。 明彻奋髯曰： 搴旗陷阵，将军事也；长算远略，老夫事也。 摩诃失色而退。一旬之中，水路遂断，周兵益至。摩诃又请曰： 今求战不得，进退无路，若潜军突围，未足爲耻。愿公率步卒乘马舆徐行，摩诃驱驰前后，必使公安达京邑。 明彻曰： 弟计乃良图也。然老夫受脤专征，今被围逼，惭置无地。且步军既多，吾爲总督，必须身居其后，相率兼行，弟马军宜须在前。 摩诃因夜发，选精骑八千，率先冲突，自后衆骑继焉。比旦，达淮南。宣帝征还，授右卫将军。
及宣帝崩，始兴王叔陵于殿内手刃后主，遂奔东府城。摩诃入受敕，乃率马步数百趣东府城，斩之。以功授车骑大将军，封绥建郡公。叔陵素所蓄聚金帛累巨万，后主悉以赐之。改授侍中、骠骑大将军、左光禄大夫。旧制三公黄合听事置鸱尾。后主特诏摩诃开黄合，门施行马，听事寝堂，并置鸱尾。仍以其女爲皇太子妃。
会隋总管贺若弼镇广陵，后主委摩诃御之，授南徐州刺史。祯明三年元会，征摩诃还朝，弼乘虚济江，袭京口。摩诃请率兵逆战，后主不许。及弼进锺山，摩诃又曰： 弼悬军深入，垒堑未坚，出兵掩袭，必克。 又不许。及将出战，后主谓曰： 公可爲我一决。 摩诃曰： 从来行阵，爲国爲身，今日之事，兼爲妻子。 后主多出金帛赋诸军，以充赏赐。令中领军鲁广达陈兵白土冈，居衆军南，镇东大将军任忠次之，护军将军樊毅、都官尚书孔范又次之，摩诃军最居北。衆军南北亘二十里，首尾进退不相知。
弼初谓未战，将轻骑登山，望见衆军，因驰下置阵。后主通于摩诃之妻，故摩诃虽领劲兵八千，初无战意，唯鲁广达、田端以其徒力战。贺若弼及所部行军七总管杨牙、韩洪、员明、黄昕、张默言、达奚隆、张辩等甲士凡八千人，各勒阵以待之。弼躬当鲁广达，麾下战死者二百七十三人，弼纵烟以自隐，窘而复振。陈兵得人头，皆走献后主，求赏金银。弼更趣孔范，范兵暂交便败走。陈军尽溃，死者五千人。诸门卫皆走，黄昕驰烧北掖门而入。员明禽摩诃以送弼，弼以刀临颈，词色不挠，乃释而礼之。
及城平，弼置后主于德教殿，令兵卫守，摩诃请弼曰： 今爲囚虏，命在斯须,愿一见旧主，死无所恨。 弼哀而许之。入见后主，俯伏号泣，仍于旧厨取食进之，辞诀而出，守卫者皆不能仰视。隋文帝闻摩诃抗答贺若弼，曰： 壮士也，此亦人之所难。 入隋，授开府仪同三司。寻从汉王谅诣并州，同谅作逆，伏诛，年七十三。
摩诃讷于言，恂恂长者。至于临戎对寇，志气奋发，所向无前。年未弱冠，随侯安都在京口，性好猎，无日不畋游。及安都征伐，摩诃功居多。
子世廉，有父风。性至孝，及摩诃凶终，服阙后，追慕弥切。其父时宾故，脱有所言及，世廉对之，哀恸不自胜，言者爲之歔欷。终身不执刀斧，时人嘉焉。
摩诃有骑士陈智深者，勇力过人，以平叔陵功，爲巴陵内史。摩诃之戮也，其子先已籍没，智深收摩诃尸，手自殡敛，哀感行路，君子义之。
潁川陈禹，亦随摩诃征讨。聪敏有识量，涉猎经史，解风角兵书，颇能属文，便骑射，官至王府谘议。
任忠字奉诚，小名蛮奴，汝阴人也。少孤微，不爲乡党所齿。及长，谲诡多计略，膂力过人，尤善骑射，州里少年皆附之。梁鄱阳王萧范爲合州刺史，闻其名，引置左右。
侯景之乱，忠率乡党数百人，随晋熙太守梅伯龙讨景将王贵显于寿春，每战却敌。会土人胡通聚衆寇抄，范命忠与主帅梅思立并军讨平之。仍随范世子嗣率衆入援，会京城陷，旋戍晋熙。侯景平，授荡寇将军。
王琳立萧庄，署忠爲巴陵太守。琳败，还朝，授明毅将军、安湘太守，仍随侯瑱进讨巴、湘。累迁豫甯太守，衡阳内史。华皎之举兵也，忠预其谋。及皎平，宣帝以忠先有密啓于朝廷，释而不问。
太建初，随章昭达讨欧阳纥于广州，以功授直合将军。迁武毅将军、庐陵内史。秩满，入爲右军将军。
五年，衆军北伐，忠将兵出西道，击走齐历阳王高景安于大岘，逐北至东关，仍克其东西二城。进军蕲、谯，并拔之。径袭合肥，入其郛。进克霍州。以功授员外散骑常侍，封安复县侯。吕梁之丧师也，忠全军而还。寻授忠都督寿阳、新蔡、霍州缘淮衆军，霍州刺史。入爲左卫将军。迁平南将军、南豫州刺史，加都督。率步骑趣历阳。周遣王延贵率衆爲援，忠大破之，生禽延贵。
后主嗣位，进号镇南将军，给鼓吹一部。入爲领军将军，加侍中，改封梁信郡公。出爲吴兴内史。
及隋兵济江、忠自吴兴入赴，屯军朱雀门。后主召萧摩诃以下于内殿定议，忠曰： 兵法客贵速战，主贵持重。今国家足食足兵，宜固守台城，缘淮立栅。北军虽来，勿与交战，分兵断江路，无令彼信得通。给臣精兵一万，金翅三百艘，下江径掩六合。彼大军必言其度江将士已被获，自然挫气。淮南土人，与臣旧相知悉，今闻臣往，必皆景从。臣复扬声欲往徐州，断彼归路，则诸军不击而自去。待春水长，上江周罗睺等衆军，必沿流赴援，此良计矣。 后主不能从。明日欻然曰： 腹烦杀人，唤萧郎作一打。 忠叩头苦请勿战，后主从孔范言，乃战，于是据白土冈阵。及军败，忠驰入台，见后主，言败状，曰： 官好住，无所用力。 后主与之金两縢曰： 爲我南岸收募人，犹可一战。 忠曰： 陛下唯当具舟烜，就上流衆军，臣以死奉卫。 后主信之，敕忠出部分。忠辞云： 臣处分讫，即奉迎。 后主令宫人装束以待忠，久望不至。时隋将韩擒自新林进军，忠率数骑往石子冈降之。仍引擒军共入南掖门。台城平，入长安，隋授开府仪同三司。卒，年七十七。
隋文帝后以散骑常侍袁元友能直言于后主，嘉之，擢拜主爵侍郎，谓群臣曰： 平陈之初，我悔不杀任蛮奴。受人荣禄，兼当重寄，不能横尸，云 无所用力 ，与弘演纳肝，何其远也。 子幼武，位仪同三司。
樊毅字智烈，南阳湖阳人也。祖方兴，梁散骑常侍、司州刺史、鱼复县侯。父文炽，梁散骑常侍、东益州刺史、新蔡县侯。
毅家本将门，少习武，善骑射。侯景之乱，率部曲随叔父文皎援台城。文皎于青溪战殁，毅赴江陵，仍隶王僧辩讨河东王萧誉，以功除右中郎将。代兄俊爲梁兴太守，领三州游军，随宜丰侯萧循讨陆纳于湘州。军次巴陵，营顿未立，纳潜军夜至薄营，大噪，军中将士皆惊扰，毅独与左右数十人当营门力战，斩十馀级，击鼓申令，衆乃定焉。以功封夷道县伯。寻除天门太守，进爵爲侯。及西魏围江陵，毅率郡兵赴援。会魏克江陵，爲后梁所俘，久之遁归。
陈武帝受禅，毅与弟猛举兵应王琳，琳败奔齐，太尉侯瑱遣使招毅，毅率子弟部曲还朝。太建初，爲丰州刺史，封高昌县侯。入爲左卫将军。
五年，衆军北伐，毅攻广陵楚子城，拔之，击走齐军。及吕梁丧师，诏以毅爲大都督，率衆度淮，对清口筑城，与周人相抗。霖雨城坏，毅全军自拔。寻迁中领军。十一年，周将梁士彦围寿阳，诏以毅爲都督北讨诸军事。十三年，爲荆州刺史。
后主即位，改封逍遥郡公。入爲侍中、护军将军。及隋军济江，毅谓仆射袁宪曰： 京口、采石，俱是要所，各须锐卒数千，金翅二百，都下江中，上下防捍。如其不然，大事去矣。 诸将咸从其议。会施文庆等寝隋兵消息，毅计不行。台城平，随例入关，卒。
毅弟猛字智武，幼俶傥，有干略。及长，便弓马，胆气过人。青溪之战，猛自旦讫暮，与侯景军短兵接战，杀伤甚衆。台城陷，随兄毅西上。梁南安侯方矩爲湘州刺史，以猛爲司马。会武陵王纪举兵自汉江东下，方矩遣猛随都督陆法和进军拒之。猛手禽纪父子三人，斩于鳎中，尽收其船舰器械。以功封安山县伯。进军抚定梁、益。还迁司州刺史，进爵爲侯。
陈永定元年，周文育等败于沌口，爲王琳所获。琳乘胜将事南中诸郡，遣猛与李孝钦等将兵攻豫章，进逼周迪。军败，爲迪所执。寻遁归王琳，琳败，还朝。天嘉二年，授永阳太守。太建中，以军功封富川县侯。历散骑常侍，荆州刺史。入爲左卫将军。
后主即位，爲南豫州刺史。隋将韩擒之济江，猛在都下，第六子巡摄行州事，擒进军攻陷之，巡及家口并见执。时猛与左卫将军蒋元逊领青龙八十艘爲水军，于白下游弈，以御隋六合兵。后主知猛妻子在隋，惧有异志，欲使任忠代之，令萧摩诃徐喻毅，毅不悦。摩诃以闻，后主重伤其意，乃止。祯明三年，入隋。
论曰：梁氏云季，运属云雷，陈武帝杖旗扫难，经纶伊始，胡颖、徐度、杜棱、周铁武、程灵洗等，或感会风云，毕力驱驰之日，或擢自降附，乃赞兴王之始，咸得配享清庙，岂徒然哉。沈恪行己之方，不践非义之迹，子隆持身之节，无失事人之道，仁矣乎！钱道戢、骆文牙、孙瑒、徐世谱、周敷、荀朗、周炅、鲁悉达、广达、萧摩诃、任忠、樊毅等，所以获用当年，其道虽异，至于功名自立，亦各因时。当金陵覆没，抑惟天数，然任忠与亡之义，无乃致亏，与夫萧、鲁所行，固不同日。持此百心，而事二主，欲求取信，不亦难乎？首领获全，亦爲幸也。
