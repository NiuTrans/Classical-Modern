贼臣
贼侯景熊昙朗周迪留异陈宝应
侯景字万景，魏之怀朔镇人也。少而不羁，爲镇功曹史。魏末北方大乱，乃事边将尒朱荣，甚见器重。初学兵法于荣部将慕容绍宗，未几绍宗每询问焉。后以军功爲定州刺史。始魏相高欢微时，与景甚相友好，及欢诛尒朱氏，景以衆降，仍爲欢用。稍至吏部尚书，非其好也。每独曰： 何当离此反故纸邪。 寻封濮阳郡公。
欢之败于沙苑，景谓欢曰： 宇文泰恃于战胜，今必致怠，请以数千劲骑至关中取之。 欢以告其妃娄氏，曰： 彼若得泰，亦将不归。得泰失景，于事奚益。 欢乃止。后爲河南道大行台，位司徒。又言于欢曰： 恨不得泰。请兵三万，横行天下；要须济江缚取萧衍老公，以作太平寺主。 欢壮其言，使拥兵十万，专制河南，仗任若己之半体。
景右足短，弓马非其长，所在唯以智谋。时欢部将高昂、彭乐皆雄勇冠时，唯景常轻之，言 似豕突尔，势何所至 。及将镇河南，请于欢曰： 今握兵在远，奸人易生诈僞，大王若赐以书，请异于他者。 许之。每与景书，别加微点，虽子弟弗之知。
及欢疾笃，其世子澄矫书召之。景知僞，惧祸，因用王伟计，乃乙太清元年二月遣其行台郎中丁和上表求降。帝召群臣议之，尚书仆射谢举等皆议纳景非便，武帝不从。初，帝以是岁正月乙卯于善言殿读佛经，因谓左右黄慧弼曰： 我昨梦天下太平，尔其识之。 及和至，校景实以正月乙卯日定计，帝由是纳之。于是封景河南王、大将军、使持节、董督河南南北诸军事、大行台，承制如邓禹故事。
高澄嗣事爲勃海王，遣其将慕容绍宗围景于长社。景急，乃求割鲁阳、长社、东荆、北兖请救于西魏，魏遣五城王元庆等率兵救之，绍宗乃退。景复请兵于司州刺史羊鸦仁，鸦仁遣长史邓鸿率兵至汝水，元庆军夜遁，鸦仁乃据悬瓠。
时景将蔡道遵北归，言景有悔过志。高澄以爲信然，乃以书喻景，若还，许以豫州刺史终其身，所部文武更不追摄，阖门无恙，并还宠妻爱子。景报书不从。澄知景无归志，乃遣军相继讨景。
帝闻鸦仁已据悬瓠，遂命群帅指授方略，大举攻东魏，以贞阳侯萧明爲都督。明军败见俘。绍宗攻潼州，刺史郭凤弃城走。景乃遣其行台左丞王伟、左户郎中王则诣阙献策，请元氏子弟立爲魏主。诏遣太子舍人元贞爲咸阳王，须度江许即位，以乘舆之副资给之。
高澄又遣慕容绍宗追景，景退保涡阳，使谓绍宗曰： 欲送客邪？将定雄雌邪？ 绍宗曰： 将决战。 遂顺风以阵。景闭垒，顷之乃出。绍宗曰： 景多诡，好乘人背。 使备之，果如其言。景命战士皆被短甲短刀，但低视斫人胫马足，遂败绍宗军。裨将斛律光尤之，绍宗曰： 吾战多矣，未见此贼之难也。尔其当之。 光被甲将出，绍宗戒之曰： 勿度涡水。 既而又爲景败。绍宗谓曰： 定何如也。 相持连月，景食尽，诳其衆以爲家口并见杀。衆皆信之。绍宗遥谓曰： 尔等家并完。 乃被发向北斗以誓之。景士卒并北人，不乐南度，其将暴显等各率所部降绍宗。景军溃散，丧甲士四万人，马四千匹，辎重万馀两。乃与腹心数骑自硖石济淮，稍收散卒，得马步八百人。南过小城，人登陴诟之曰： 跛脚奴何爲邪！ 景怒，破城杀言者而去。昼夜兼行，追军不敢逼。使谓绍宗曰： 景若就禽，公复何用？ 绍宗乃纵之。
既而莫适所归，马头戍主刘神茂者，爲韦黯所不容，因是踣马乃驰谓景曰： 寿阳去此不远，城池险固，韦黯是监州耳。王若次近郊，必郊迎，因而执之，可以集事。得城之后，徐以啓闻，朝廷喜王南归，必不责也。 景执其手曰： 天教也。 及至，而黯授甲登陴。景谓神茂曰： 事不谐矣。 对曰： 黯懦而寡智，可说下也。 乃遣豫州司马徐思玉夜入说之，黯乃开门纳景。景执黯，数将斩之，久而见释。乃遣于子悦驰以败闻，自求贬削。优诏不许。复求资给，即授南豫州刺史，本官如故。
帝以景兵新破，未忍移易，故以鄱阳王范爲合州刺史，即镇合肥。魏人攻悬瓠，悬瓠粮少，羊鸦仁去悬瓠归义阳。
魏人入悬瓠，更求和亲，帝召公卿谋之。张绾、朱异咸请许之。景闻未之信，乃僞作邺人书，求以贞阳侯换景。帝将许之。舍人傅岐曰： 侯景以穷归义，弃之不祥。且百战之馀，宁肯束手受絷。 谢举、朱异曰： 景奔败之将，一使之力耳。 帝从之，复书曰： 贞阳旦至，侯景夕反。 景谓左右曰： 我知吴儿老公薄心肠。 又请娶于王、谢，帝曰： 王、谢门高非偶，可于朱、张以下访之。 景恚曰： 会将吴儿女以配奴。 王伟曰： 今坐听亦死，举大事亦死，王其图之。 于是遂怀反计。属城居人，悉占募爲军士。辄停责市估及田租，百姓子女悉以配将士。又啓求锦万疋爲军人袍，中领军朱异议以御府锦署止充颁赏，不容以供边用，请送青布以给之。又以台所给仗多不能精，啓请东冶锻工欲更营造，敕并给之。景自涡阳败后，多所徵求，朝廷含弘，未尝拒绝。
是时贞阳侯明遣使还梁，述魏人请追前好，许放之还。武帝览之流涕，乃报明啓当别遣行人。帝亦欲息兵，乃与魏和通。景闻之惧，驰啓固谏，帝不从。尔后表疏跋扈，言辞不逊。又闻遣伏挺、徐陵使魏，不知所爲。
元贞知景异志，累啓还朝。景谓曰： 将定江南，何不少忍。 贞益惧，奔还建邺，具以事闻。景又招司州刺史羊鸦仁同逆，鸦仁录送其使。时鄱阳王范镇合肥，及鸦仁俱累啓称景有异志。朱异曰： 侯景数百叛虏，何能爲役。 并抑不奏闻，景所以奸谋益果。乃上言曰： 高澄狡猾，宁可全信。陛下纳其诡语，求与连和，臣亦窃所笑也。臣行年四十有六，未闻江左有佞邪之臣，一旦入朝，乃致嚣讟，宁堪粉骨，投命雠门。请乞江西一境，受臣控督；如其不许，即领甲临江，上向闽、越。非唯朝廷自耻，亦是三公旰食。 帝使朱异宣语答景使曰： 譬如贫家畜十客五客，尚能得意，朕唯有一客，致有忿言，亦是朕之失也。 景又知临贺王正德怨望朝廷，密令要结。正德许爲内啓。
二年八月，景遂发兵反，于豫州城内集其将帅，登坛歃血。是日地大震。于是以诛中领军朱异、少府卿徐驎、太子左率陆验、制局监周石珍爲辞，以爲奸臣乱政，请带甲入朝。先攻马头、木栅，执太守刘神茂、戍主曹璆等。武帝闻之，笑曰： 是何能爲,吾以折棰笞之。 乃敕：斩景者不问南北人同赏封二千户兼一州刺史；其人主帅欲还北不须州者，赏以绢布二万，以礼发遣。于是诏合州刺史鄱阳王范爲南道都督，北徐州刺史封山侯正表爲北道都督，司州刺史柳仲礼爲西道都督，通直散骑常侍裴之高爲东道都督，同讨景，济自历阳。又令侍中、开府仪同三司邵陵王纶持节，董督衆军。
景闻之，谋于王伟。伟曰： 莫若直掩扬都，临贺反其内，大王攻其外，天下不足定也。兵闻拙速，不闻工迟，令今便须进路，不然邵陵及人。 九月，景发寿春，声云游猎，人不觉也。留僞中军大都督王贵显守寿春城，出军僞向合肥，遂袭谯州。助防董绍先降之，执刺史丰城侯泰。武帝闻之，遣太子家令王质率兵三千巡江遏防。景进攻历阳太守庄铁，铁遣弟均夜斫景营，战没。铁母爱其子，劝铁降。景拜其母，铁乃劝景曰： 急则应机，缓必致祸。 景乃使铁爲导。
是时镇戍相次啓闻，朱异尚曰： 景必无度江志。 萧正德先遣大船数十艘僞称载荻，实拟济景。景至江将度，虑王质爲梗，俄而质被追爲丹阳尹，无故自退。景闻未之信，乃密遣觇之，谓使者： 质若退，折江东树枝爲验。 觇人如言而返。景大喜曰： 吾事办矣。 乃自采石济，马数百匹，兵八千人，都下弗之觉。
景出，分袭姑孰，执淮南太守文成侯宁，遂至慈湖。南津校尉江子一奔还建邺。皇太子见事急，入面啓武帝曰： 请以事垂付，愿不劳圣心。 帝曰： 此自汝事，何更问爲。 太子仍停中书省指授，内外扰乱相劫不复通。于是诏以扬州刺史宣城王大器爲都督内外诸军事，都官尚书羊侃爲军师将军以副焉。遣南浦侯推守东府城，西丰公大春守石头，轻车长史谢禧守白下。
既而景至朱雀航，遣徐思玉入啓，乞带甲入朝，除君侧之恶，请遣了事舍人出相领解，实欲观城中虚实。帝遣中书舍人贺季、主书郭宝亮随思玉往劳之于板桥。景北面受敕，季曰： 今者之举，何以爲名？ 景曰： 欲爲帝也。 王伟进曰： 朱异、徐驎谄黩乱政，欲除奸臣耳。 景既出恶言，留季不遣，宝亮还宫。
先是，大同中童谣曰： 青丝白马寿阳来。 景涡阳之败，求锦，朝廷所给青布，及是皆用爲袍，采色尚青。景乘白马，青丝爲辔，欲以应谣。萧正德先屯丹阳郡，至是率所部与景合。建康令庾信率兵千馀人屯航北，及景至彻航，始除一舶，见贼军皆着铁面，遂弃军走。南塘游军复闭航度景。皇太子以所乘马授王质，配精兵三千，使援庾信。质至领军府与贼遇，未阵便奔。景乘胜至阙下。西丰公大春弃石头城走，景遣其仪同于子悦据之。谢禧亦弃白下城走。
景遣百道攻城，纵火烧大司马、东西华诸门。城中仓卒未有备，乃凿门楼，下水沃火，久之方灭。贼又斫东掖门将入，羊侃凿门扇刺杀数人，贼乃退。又登东宫墙射城内。至夜，简文募人出烧东宫台殿遂尽，所聚图籍数百厨，一皆灰烬。先是简文梦有人画作秦始皇，云 此人复焚书 ，至是而验。景又烧城西马厩、士林馆、太府寺。明日，景又作木驴数百攻城，城上掷以石，并皆碎破。贼又作尖顶木驴，状似槥，石不能破。乃作雉尾炬，灌以膏蜡，丛下焚之。
贼既不克，士卒死者甚多，乃止攻，筑长围以绝内外。又啓求诛朱异、陆验、徐驎、周石珍等，城内亦射赏格出外，有能斩景首，授以景位，并钱一亿万，布绢各万疋，女乐二部。庄铁乃奔历阳，紿言景已枭首。景城守郭骆惧，弃城走寿阳。铁得入城，遂奔寻阳。
十一月，景立萧正德爲帝，即僞位，居于仪贤堂，改年曰正平。初童谣有 正平 之言，故立号以应之。识者以爲正德卒当平殄也。景自爲相国、天柱将军，正德以女妻之。景又攻东府城，设百尺楼车，鈎城堞尽落。城陷，景使其仪同卢晖略率数千人持长刀夹城门，悉驱城内文武裸身而出，使交兵杀之，死者三千余人。南浦侯推是日遇害。景使正德子见理及晖略守东府城。
初，景至都，便唱云 武帝已晏驾 。虽城内亦以爲然。简文虑人情有变，乃请上舆驾巡城。上将登城，陆验谏曰： 陛下万乘之重,岂可轻脱。 因泣下。帝深感其言，乃幸大司马门。城上闻跸声皆鼓噪，军人莫不屑涕，百姓乃安。
景又于城东西各起土山以临城，城内亦作两山以应之，简文以下皆亲畚锸。初，景至便望克定建邺，号令甚明，不犯百姓。既攻不下，人心离沮，又恐援军总集，衆必溃散，乃纵兵杀掠，交尸塞路。富室豪家，恣意裒剥，子女妻妾，悉入军营。又募北人先爲奴者，并令自拔，赏以不次。朱异家黥奴乃与其侪踰城投贼，景以爲仪同，使至阙下以诱城内，乘马披锦袍诟曰： 朱异五十年仕宦，方得中领军。我始事侯王，已爲仪同。 于是奴僮竞出，尽皆得志。
景食石头常平仓既尽，便掠居人，尔后米一升七八万钱，人相食，有食其子者。又筑土山，不限贵贱，昼夜不息，乱加驱棰，疲羸者因杀以填山，号哭之声动天地。百姓不敢藏隐，并出从之，旬日间衆至数万。
景仪同范桃棒密贪重赏，求以甲士二千人来降，以景首应购，遣文德主帅前白马游军主陈昕夜踰城入，密啓言状。简文以啓上，上大悦，使报桃棒，事定许封河南王，镌银券以与之。简文恐其诈，犹豫不决。上怒曰： 受降常理，何忽致疑。 朱异、傅岐同请纳之。简文曰： 吾即坚城自守，所望外援，外援若至，贼岂足平。今若开门以纳桃棒，桃棒之意尚且难知，一旦倾危，悔无及矣。 桃棒又曰： 今止将所领五百馀人，若至城门，自皆脱甲。乞朝廷赐容。事济之时，保禽侯景。 简文见其言愈疑之。朱异以手捶胸曰： 今年社稷去矣。 俄而桃棒军人鲁伯和告景，并烹之。
至是，邵陵王纶率西丰公大春、新淦公大成、永安侯确、南安乡侯骏、前谯州刺史赵伯超、武州刺史萧弄璋、步兵校尉尹思合等马步三万，发自京口，直据锺山。景党大骇，咸欲逃散，分遣万余人拒战。纶大败之于爱敬寺下。
景初闻纶至，惧形于色，及败军还，尤言其盛，愈恐，命具舟石头将北济。任约曰： 去乡万里，走欲何之？战若不捷，君臣同死。草间乞活，约所不爲。 景乃留宋子仙守壁，自将锐卒拒纶，阵于覆舟山北，与纶相持。会暮，景退还，南安侯骏率数十骑挑之。景回军，骏退。时赵伯超阵于玄武湖北，见骏退，仍率军前走。衆军因乱，遂败绩。纶奔京口。贼执西丰公大春、纶司马庄丘慧达、南合将军胡子约、广陵令霍隽等来送城下，逼令云： 已禽邵陵王。 霍隽独云： 王小失利，已全军还京口，城中但坚守，援军寻至。 语未卒，贼以刀伤其口，景义而释焉。正德乃收而害之。是日，鄱阳世子嗣、裴之高至后渚，结营于蔡洲。景分军屯南岸。
十二月，景造诸攻具及飞楼、橦车、登城车、鈎堞车、阶道车、火车，并高数丈，车至二十轮，陈于阙前，百道攻城。以火车焚城东南隅大楼，因火势以攻城。城上纵火，悉焚其攻具，贼乃退。是时，景土山成，城内土山亦成。乙太府卿韦黯守西土山，左卫将军柳津守东土山。山起芙蓉层楼，高四丈，饰以锦罽，捍以乌笙，山峰相近。募敢死士，厚衣袍铠，名曰 僧腾客 ，配二山，交矟以战。鼓叫沸腾，昏旦不息。土山攻战既苦，人不堪命，柳津命作地道，毁外山，掷雉尾炬烧其橹堞。外山崩，压贼且尽。贼又作虾蟆车，运土石填堑，战士升之楼车，四面并至。城内飞石碎其车，贼死积于城下。贼又掘城东南角，城内作迂城形如却月以捍之，贼乃退。
材官将军宋嶷降贼，因爲立计，引玄武湖水灌台城，阙前御街并爲洪波矣。又烧南岸居人营寺，莫不咸尽。司州刺史柳仲礼、衡州刺史韦粲、南陵太守陈文彻、宣猛将军李孝钦等皆来赴援；鄱阳世子嗣、裴之高又济江。柳仲礼营朱雀航南，裴之高营南苑，韦粲营青塘，陈文彻、李孝钦屯丹阳郡，鄱阳世子嗣营小航南，并缘淮造栅。及旦，景方觉，乃登禅灵寺门楼以望之。见韦粲营垒未合，度兵击之，粲败，景斩粲首徇城下。柳仲礼闻粲败，不遑贯甲，与数十人赴之。遇贼，斩首数百，仍投水死者千余人。仲礼深入，马陷泥，亦被重创。自是贼不敢济岸。
邵陵王纶又与临城公大连等自东道集于南岸；荆州刺史湘东王绎遣世子方等、兼司马吴晔、天门太守樊文皎赴援，营于湘子岸前；高州刺史李迁仕、前司州刺史羊鸦仁又率兵继至。既而鄱阳世子嗣、永安侯确、羊鸦仁、李迁仕、樊文皎率衆度淮，攻破贼东府城前栅，遂营于青溪水东。景遣其仪同宋子仙缘水西立栅以相拒。景食稍尽，人相食者十五六。
初，援兵至北岸，衆号百万。百姓扶老携幼以候王师，才过淮，便竞剥掠，征责金银，列营而立，互相疑贰。邵陵王纶、柳仲礼甚于雠敌，临城公大连、永安侯确逾于水火，无有斗心。贼党有欲自拔者，闻之咸止。
贼之始至，城中才得固守，平荡之事，期望援军。既而中外断绝，有羊车儿献计，作纸鸦系以长绳，藏敕于中。简文出太极殿前，因西北风而放，冀得书达。群贼骇之，谓是厌胜之术，又射下之，其危急如此。是时城中围逼既久，膝味顿绝，简文上厨，仅有一肉之膳。军士煮弩熏鼠捕雀食之。殿堂旧多鸽群聚，至是歼焉。初，宫门之闭，公卿以食爲念，男女贵贱并出负米，得四十万斛，收诸府藏钱帛五十亿万，并聚德阳堂，鱼盐樵采所取盖寡。至是乃坏尚书省爲薪，撤荐锉以饲马，尽又食飰焉。御甘露厨有干苔，味酸咸，分给战士。军人屠马于殿省间鬻之，杂以人肉，食者必病。贼又置毒于水窦，于是稍行肿满之疾，城中疫死者太半。初，景之未度江，魏人遣檄，极言景反复猜忍，又言帝饰智惊愚，将爲景欺。至是祸败之状，皆如所陈，南人咸以爲谶。
时景军亦饥，不能复战。东城有积粟，其路爲援军所断，且闻湘东王下荆州兵。彭城刘邈乃说景曰： 大军顿兵已久，攻城不拔，今衆军云集，未易可破。如闻军粮不支一月，运漕路绝，野无所掠，婴儿掌上，信在于今。未若乞和，全师而反。 景乃与王伟计，遣任约至城北拜表僞降，以河南自效。帝曰： 吾有死而已，宁有是议。且贼凶逆多诈，此言云何可信。 既而城中日蹙，简文乃请武帝曰： 侯景围逼，既无勤王之师，今欲许和，更思后计。 帝大怒曰： 和不如死。 简文曰： 城下之盟，乃是深耻；白刃交前，流矢不顾。 上迟回久之，曰： 尔自图之，无令取笑千载。 乃听焉。
景请割江右四州地，并求宣城王大器出送，然后解围济江。仍许遣其仪同于子悦、左丞王伟入城爲质。中领军傅岐议以宣城王嫡嗣之重，有轻言者请剑斩之。乃请石城公大款出送，诏许焉。遂于西华门外设坛，遣尚书仆射王克、兼侍中上甲乡侯韶、兼散骑常侍萧瑳与于子悦、王伟等登坛共盟。右卫将军柳津出西华门下，景出其栅门，与津遥相对，刑牲歃血。
南兖州刺史南康嗣王会理、前青冀二州刺史湘潭侯退、西昌侯世子彧率衆三万至于马卬洲，景虑北军自白下而上，断其江路，请悉勒聚南岸。敕乃遣北军并进江潭苑。景又啓称： 永安侯、赵威方频隔栅诟臣，云 天子自与尔盟，我终当逐汝 。乞召入城，即进发。 敕并召之。景遂运东城米于石头，食乃足。又啓云： 西岸信至，高澄已得寿春、锺离，便无处安足，权借广陵、谯州,须征得寿春、锺离，即以奉还朝廷。 
时荆州刺史湘东王绎师于武成，河东王誉次巴陵，前信州刺史桂阳王慥顿江津，并未之进。既而有敕班师，湘东王欲旋。中记室参军萧贲曰： 景以人臣举兵向阙，今若放兵，未及度江，童子能斩之，必不爲也。大王以十万之师，未见贼而退，若何！ 湘东王不悦。贲，骨鲠士也，每恨湘东不入援。尝与王双六，食子未下，贲曰： 殿下都无下意。 王深爲憾，遂因事害之。
景既知援军号令不一，终无勤王之效，又闻城中死疾转多，当有应之者。既却湘东王等兵，又得东城之米，王伟且说景曰： 王以人臣举兵背叛，围守宫阙，已盈十旬。逼辱妃主，陵秽宗庙，今日持此，何处容身？愿且观变。 景然之，乃表陈武帝十失。三年三月丙辰朔，城内于太极殿前设坛，使兼太宰、尚书仆射王克等告天地神只，以景违盟，举烽鼓噪。初，城围之日，男女十余万，贯甲者三万，至是疾疫且尽，守埤者止二三千人，并悉羸懦。横尸满路，无人埋瘗，臭气熏数里，烂汁满沟洫。于是羊鸦仁、柳仲礼、鄱阳世子嗣进军于东府城北。栅垒未立，爲景将宋子仙所败，送首级于阙下。景又遣于子悦乞和，城内遣御史中丞沈浚至景所。景无去意，浚因责之，景大怒，即决石阙前水，百道攻城，昼夜不息。
丁卯，邵陵王世子坚帐内白昙朗、董勋华于城西北楼纳贼。五鼓，贼四面飞梯，衆悉上。永安侯确与其兄坚力战不能却，乃还见文德殿言状。须臾，景乃先使王伟、仪同陈庆入殿陈谢曰： 臣既与高氏有隙，所以归投，每啓不蒙爲奏，所以入朝。而奸佞惧诛，深见推拒，连兵多日，罪合万诛。 武帝曰： 景今何在？可召来。 景入朝，以甲士五百人自卫，带剑升殿。拜讫，帝神色不变，使引向三公榻坐，谓曰： 卿在戎日久，无乃爲劳。 景默然。又问： 卿何州人？而来至此。 又不对。其从者任约代对。又问： 初度江有几人？ 景曰： 千人,  围台城有几人？ 曰： 十万。  今有几人？ 曰： 率土之内，莫非己有。 帝俛首不言。景出，谓其厢公王僧贵曰： 吾常据鞍对敌，矢刃交下，而意了无怖。今见萧公，使人自慑，岂非天威难犯。吾不可以再见之。 出见简文于永福省，简文坐与相见，亦无惧色。
初，简文寒夕诗云： 雪花无有蔕，冰镜不安台。 又咏月云： 飞轮了无辙，明镜不安台。 后人以爲诗谶，谓无蔕者，是无帝。不安台者，台城不安。轮无辙者，以邵陵名纶，空有赴援名也。
既而景屯兵西州，使僞仪同陈庆以甲防太极殿，悉卤掠乘舆服玩、后宫嫔妾，收王侯朝士送永福省，撤二宫侍卫。使王伟守武德殿，于子悦屯太极东堂，矫诏大赦，自爲大都督、都督中外诸军、录尚书事，其侍中、使持节、大丞相、王如故。
先是，城中积尸不暇埋瘗，又有已死未敛，或将死未绝，景悉令聚而焚之，臭气闻十馀里。尚书外兵郎鲍正疾笃，贼曳出焚之，宛转火中，久而方绝。景又矫诏征镇牧守各复本位，于是诸军并散。降萧正德爲侍中、大司马，百官皆复其职。
帝虽外迹不屈，而意犹忿愤，景欲以宋子仙爲司空，帝曰： 调和阴阳，岂在此物。 景又请以文德主帅邓仲爲城门校尉，帝曰： 不置此官。 简文重入奏，帝怒曰： 谁令汝来！ 景闻亦不敢逼。后每徵求，多不称旨，至于御膳亦被裁抑。遂怀忧愤。五月，感疾馁，崩于文德殿。景秘不发丧，权殡于昭阳殿，自外文武咸莫之知。二十馀日，然后升梓宫于太极前殿，迎简文即位。及葬修陵，使卫士以大钉于要地钉之，欲令后世绝灭。矫诏赦北人爲奴婢者，冀收其力用焉。时东扬州刺史临城公大连据州，吴兴太守张嵊据郡，自南陵以上并各据守。景制命所行，唯吴郡以西、南陵以北而已。
六月，景乃杀萧正德于永福省，封元罗爲西秦王，元景袭爲陈留王，诸元子弟封王者十馀人。以柳仲礼爲使持节、大都督，隶大丞相，参戎事。
十一月，百济使至，见城邑丘墟，于端门外号泣，行路见者莫不洒泣。景闻大怒，收小庄严寺，禁不听出入。大宝元年正月，景矫诏自加班剑四十人，给前后部羽葆、鼓吹，置左右长史、从事中郎四人。三月甲申，景请简文禊宴于乐游苑，帐饮三日。其逆党咸以妻子自随，皇太子以下，并令马射，箭中者赏以金钱。翌日向晨，简文还宫。景拜伏苦请，简文不从。及发，景即与溧阳主共据御床南面并坐，群臣文武列坐侍宴。
四月辛卯，景又召简文幸西州，简文御素辇，侍卫四百余人。景衆数千浴铁翼卫。简文至西州，景等逆拜。上冠下屋白纱帽，服白布裙襦。景服紫紬褶，上加金带，与其僞仪同陈庆、索超世等西向坐。溧阳主与其母范淑妃东向坐。上闻丝竹，凄然下泣。景起谢曰： 陛下何不乐？ 上爲笑曰： 丞相言索超世闻此以爲何声？ 景曰： 臣且不知，岂独超世。 上乃命景起舞，景即下席应弦而歌。上顾命淑妃，淑妃固辞乃止。景又上礼，遂逼上起舞。酒阑坐散，上抱景于床曰： 我念丞相。 景曰： 陛下如不念臣，臣何至此。 上索筌蹄，曰： 我爲公讲。 命景离席，使其唱经。景问超世何经最小，超世曰： 唯观世音小。 景即唱 尔时无尽意菩萨 。上大笑，夜乃罢。
时江南大饥，江、扬弥甚，旱蝗相系，年谷不登，百姓流亡，死者涂地。父子携手共入江湖，或弟兄相要俱缘山岳。芰实荇花，所在皆罄，草根木叶，爲之凋残。虽假命须臾，亦终死山泽。其绝粒久者，鸟面鹄形，俯伏床帷，不出户牖者，莫不衣罗绮，怀金玉，交相枕藉，待命听终。于是千里绝烟，人迹罕见，白骨成聚如丘陇焉。而景虐于用刑，酷忍无道，于石头立大舂碓，有犯法者捣杀之。东阳人李瞻起兵，爲贼所执，送诣建邺。景先出之市中，断其手足，刻析心腹，破出肝肠。瞻正色整容，言笑自若，见其胆者乃如升焉。又禁人偶语，不许大酺，有犯则刑及外族。其官人任兼阃外者位必行台，入附凶徒者并称开府，其亲寄隆重则号曰左右厢公，勇力兼人名爲库真部督。
七月，景又矫诏自进位相国，封泰山等二十郡爲汉王。入朝不趋，赞拜不名，剑履上殿，依汉萧何故事。十月，景又矫诏自加宇宙大将军、都督六合诸军事，以诏文呈简文。简文大惊曰： 将军乃有宇宙之号乎？ 初，武帝既崩，景立简文，升重云殿礼佛爲盟曰： 臣乞自今两无疑贰，臣固不负陛下，陛下亦不得负臣。 及南康王会理之事，景稍猜惧，谓简文欲谋之。王伟因构扇，遂怀逆谋矣。
二年正月，景以王克爲太宰，宋子仙爲太保，元罗爲太傅，郭元建爲太尉，张化仁爲司徒，任约爲司空，于庆爲太师，纥奚斤爲太子太傅，时灵护爲太子太保，王伟爲尚书左仆射，索超世爲右仆射。于大航跨水筑城，名曰捍国。
四月，景遣宋子仙袭陷郢州刺史方诸。景乘胜西上，号二十万，联旗千里，江左以来，水军之盛未有也。元帝闻之，谓御史中丞宗懔曰： 贼若分守巴陵，鼓行西上，荆、郢殆危，此上策也。身顿长沙，徇地零、桂，运粮以至洞庭，湘、郢非吾有，此中策也。拥衆江口，连攻巴陵，锐气尽于坚城，士卒饥于半菽，此下策也。吾安枕而卧，无所多忧。 及次巴陵，王僧辩沈船卧鼓，若将已遁。景遂围城。元帝遣平北将军胡僧佑与居士陆法和大破之，禽其将任约，景乃夜遁还都。左右有泣者，景命斩之。王僧辩乃东下，自是衆军所至皆捷。先是，景每出师，戒诸将曰： 若破城邑，净杀却，使天下知吾威名。 故诸将以杀人爲戏笑，百姓虽死不从之。
是月，景乃废简文，幽于永福省，迎豫章王栋即皇帝位，升太极前殿，大赦，改元爲天正元年。有回风自永福省吹其文物皆倒折，见者莫不惊骇。初，景既平建邺，便有篡夺志，以四方须定，故未自立。既而巴陵失律，江、郢丧师，猛将外歼，雄心内沮，便欲速僭大号。又王伟云： 自古移鼎必须废立。 故景从之。其太尉郭元建闻之，自秦郡驰还谏曰： 主上仁明，何得废之？ 景曰： 王伟劝吾。 元建固陈不可，景意遂回，欲复帝位，以栋爲太孙。王伟固执不可，乃禅位于栋。景以哀太子妃赐郭元建，元建曰： 岂有皇太子妃而降爲人妾。 竟不与相见。景司空刘神茂、仪同尹思合、刘归义、王晔、桑干王元頵等据东阳归顺。
十一月，景矫萧栋诏，自加九锡，汉国置丞相以下百官，陈备物于庭。忽有鸟似山鹊翔于景册书上，赤足丹觜，都下左右所无。贼徒悉骇，竞射之，不能中。景又矫栋诏，追崇其祖爲大将军，父爲大丞相，自加冕十有二旒，建天子旌旗，出警入跸，乘金根车，驾六马，备五时副车，置旄头云罕，乐舞八佾，锺虡宫悬之乐，一如旧仪。寻又矫萧栋诏禅位，使僞太宰王克奉玺绂于己。先夕，景宿大庄严寺，即南郊，柴燎于天，升坛受禅，大风拔木，旗盖尽偃，文物并失旧仪。既唱警跸，识者以爲名景而言警跸，非久祥也。景闻恶之，改爲备跸。人又曰，备于此便毕矣。有司乃奏改云永跸。乃以广柳车载鼓吹，橐驼负牺牲，辇上置垂脚坐焉。景所带剑水精摽无故堕落，手自拾取，甚恶之。将登坛，有兔自前而走，俄失所在。又白虹贯日三重，日青无色。还将登太极殿，丑徒数万同共吹唇唱吼而上。及升御床，床脚自陷。大赦，改元爲太始元年。方飨群臣，中会而起，触扆坠地。封萧栋爲淮阴王，幽之。改梁律爲汉律，改左户尚书爲殿中尚书，五兵尚书爲七兵尚书，直殿主帅爲直寝。
景三公之官，动置十数，仪同尤多。或匹马孤行，自执羁絏。以宋子仙、郭元建、张化仁、任约爲佐命元功，并加三公之位；王伟、索超世爲谋主；于子悦、彭隽主击断；陈庆、吕季略、卢晖略、于和、史安和爲爪牙：斯皆尤毒于百姓者。其余王伯丑、任延和等复有数十人。梁人而爲景用者，则故将军赵伯超、前制局监姬石珍、内监严亶、邵陵王记室伏知命，此四人尽心竭力者。若太宰王克、太傅元罗、侍中殷不害、太常姬弘正等虽官尊，止从人望，非腹心任也。景祖名乙羽周，及篡以周爲庙讳，故改周弘正、石珍姓姬焉。
王伟请立七庙，景曰： 何谓七庙？ 伟曰： 天子祭七世祖考，故置七庙。 并请七世讳，敕太常具祭祀之礼。景曰： 前世吾不复忆，唯阿爷名摽，且在朔州，伊那得来噉是。 衆闻咸笑之。景党有知景祖名乙羽周者，自外悉是王伟制其名位。以汉司徒侯霸爲始祖，晋征士侯瑾爲七世祖。于是推尊其祖周爲大丞相，父摽爲元皇帝。
于时景修饰台城及朱雀、宣阳等门，童谣曰： 的脰乌，拂朱雀，还与吴。 又曰： 脱青袍，着芒屩，荆州天子挺应着。 时都下王侯庶姓五等庙树，咸见残毁，唯文宣太后庙四周柏树独郁茂。及景篡，修南郊路，僞都官尚书吕季略说景令伐此树以立三桥。始斫南面十馀株，再宿悉枿生，便长数尺。时既冬月，翠茂若春。贼乃大惊恶之，使悉斫杀。识者以爲昔僵柳起于上林，乃表汉宣之兴，今庙树重青，必彰陕西之瑞。又景床东边香炉无故堕地，景呼东西南北皆谓爲厢，景曰： 此东厢香炉那忽下地。 议者以爲湘东军下之征。
十二月，谢答仁、李庆等军至建德，攻元頵、李占栅，大破之。执頵、占送京口，截其手足徇之，经日乃死。
景二年，谢答仁攻东阳，刘神茂降，以送建康，景爲大锉碓，先进其脚，寸寸斩之，至头方止。使衆观之以示威。
王僧辩军至芜湖，城主宵遁。侯子鉴率步骑万馀人度州，并引水军俱进。僧辩逆击，大破之。景闻之大惧涕下，覆面引衾卧，良久方起，叹曰： 咄叱！咄叱！误杀乃公。 
初，景之爲丞相，居于西州，将率谋臣，朝必集行列门外，谓之牙门。以次引进，赉以酒食，言笑谈论，善恶必同。及篡，恒坐内不出，旧将稀见面，咸有怨心。至是登烽火楼望西师，看一人以爲十人，大惧。僧辩及诸将遂于石头城西步上，连营立栅，至于落星墩。景大恐，遣掘王僧辩父墓，剖棺焚其尸。王僧辩等进营于石头城北，景列阵挑战，僧辩大破之。
景既退败，不敢入宫，敛其散兵屯于阙下，遂将逃。王伟按剑揽辔谏曰： 自古岂有叛天子；今宫中卫士尚足一战，宁可便走。 景曰： 我在北打贺拔胜，败葛荣，扬名河朔，与高王一种人。来南直度大江，取台城如反掌，打邵陵王于北山，破柳仲礼于南岸，皆乃所亲见。今日之事，恐是天亡。乃好守城，当复一决。 仰观石阙，逡巡叹息久之。乃以皮囊盛二子挂马鞍，与其仪同田迁、范希荣等百馀骑东奔。王伟遂委台城窜逸。侯子鉴等奔广陵。王克开台城门引裴之横入宫，纵兵蹂掠。是夜遗烬烧太极殿及东西堂、延阁、秘署皆尽，羽仪辇辂莫有孑遗。王僧辩命武州刺史杜崱救火，仅而得灭。故武德、五明、重云殿及门下、中书、尚书省得免。
僧辩迎简文梓宫升于朝堂，三军缟素，踊于哀次。命侯瑱、裴之横追贼于东，焚僞神主于宣阳门，作神主于太庙，收图书八万卷归江陵。杜崱守台城，都下户口百遗一二，大航南岸极目无烟。老小相扶竞出，才度淮，王琳、杜龛军人掠之，甚于寇贼，号叫闻于石头。僧辩谓爲有变，登城问故，亦不禁也。佥以王师之酷，甚于侯景，君子以是知僧辩之不终。
初，景之围台城，援军三十万，兵士望青袍则气消胆夺。及赤亭之役，胡僧佑以羸卒一千破任约精甲二万，转战而东，前无横阵。既而侯瑱追及，景衆未阵，皆举幡乞降，景不能制。乃与腹心人数十单舸走，推堕二子于水，自沪渎入海至胡豆洲。前太子舍人羊鲲杀之，送于王僧辩。
景长不满七尺，长上短下，眉目疏秀，广颡高颧，色赤少鬓，低视屡顾，声散，识者曰： 此谓豺狼之声，故能食人，亦当爲人所食。 既南奔，魏相高澄悉命先剥景妻子面皮，以大铁镬盛油煎杀之。女以入宫爲婢，男三岁者并下蚕室。后齐文宣梦猕猴坐御床，乃并煮景子于镬，其子之在北者歼焉。
景性猜忍，好杀戮，恒以手刃爲戏。方食，斩人于前，言笑自若，口不辍餐。或先断手足，割舌劓鼻，经日乃杀之。自篡立后，时着白纱帽，而尚披青袍，头插象牙梳，床上常设胡床及筌蹄，着靴垂脚坐。或跂户限，或走马遨游，弹射鸦鸟。自爲天子，王伟不许轻出，于是郁怏，更成失志，曰： 吾无事爲帝，与受摈不殊。 及闻义师转近，猜忌弥深，床前兰錡自遶，然后见客。每登武帝所常幸殿，若有芒刺在身，恒闻叱咄者。又处宴居殿，一夜惊起，若有物扣其心。自是凡武帝所常居处，并不敢处。多在昭阳殿廊下。所居殿屋，常有鸺鶹鸟鸣呼，景恶之，每使人穷山野捕鸟。景所乘白马，每战将胜，辄踯躅嘶鸣，意气骏逸；其有奔衄，必低头不前。及石头之役，精神沮丧，卧不肯动。景使左右拜请，或加棰策，终不肯进。始景左足上有肉瘤，状似龟，战应克捷，瘤则隐起分明；如不胜，瘤则低。至景败日，瘤隐陷肉中。
天监中，沙门释宝志曰： 掘尾狗子自发狂，当死未死齧人伤，须臾之间自灭亡，起自汝阴死三湘。 又曰： 山家小儿果攘臂，太极殿前作虎视。 狗子，景小字，山家小儿，猴状。景遂覆陷都邑，毒害皇家。起自悬瓠，即昔之汝南。巴陵有地名三湘，景奔败处。其言皆验。景常谓人曰： 侯字人边作主，下作人，此明是人主也。 台城既陷，武帝尝语人曰： 侯景必得爲帝，但不久耳。破 侯景 字成 小人百日天子 ，爲帝当得百日。 案景以辛未年十一月十九日篡位，壬申年三月十九日败，得一百二十日。而景以三月一日便往姑孰，计在宫殿足满十旬，其言竟验。又大同中，太医令朱耽尝直禁省，无何梦犬羊各一在御坐，觉而告人曰： 犬羊非佳物也，今据御座，将有变乎？ 既而天子蒙尘，景登正殿焉。
及景将败，有僧通道人者，意性若狂，饮酒噉肉，不异凡等。世间游行已数十载，姓名乡里，人莫能知。初言隐伏，久乃方验。人并呼爲闍梨。景甚信敬之。景尝于后堂与其徒共射，时僧通在坐，夺景弓射景阳山，大呼云 得奴已 。景后又宴集其党，又召僧通。僧通取肉搵盐以进景，问曰： 好不？ 景答： 所恨大咸。 僧通曰： 不咸则烂。 及景死，僧辩截其二手送齐文宣，传首江陵，果以盐五斗置腹中，送于建康，暴之于市。百姓争取屠脍羹食皆尽，并溧阳主亦预食例。景焚骨扬灰，曾罹其祸者，乃以灰和酒饮之。首至江陵，元帝命枭于市三日，然后煮而漆之，以付武库。先是江陵谣言： 苦竹町，市南有好井。荆州军，杀侯景。 及景首至，元帝付谘议参军李季长宅，宅东即苦竹町也。既加鼎镬，即用市南井水焉。景仪同谢答仁、行台赵伯超降于侯瑱，生禽贼行台田迁、仪同房世贵、蔡寿乐、领军王伯丑。凶党悉平，斩房世贵于建康市，馀党送江陵。初，郭元建以有礼于皇太子妃，将降，侯子鉴曰： 此小惠也，不足自全。 乃奔齐。
王伟，其先略阳人。父略，仕魏爲许昌令，因居潁川。伟学通周易，雅高辞采，仕魏爲行台郎。景叛后，高澄以书招之，伟爲景报澄书，其文甚美。澄览书曰： 谁所作也？ 左右称伟之文。澄曰： 才如此，何由不早使知邪？ 伟既协景谋谟，其文檄并伟所制，及行篡逆，皆伟创谋也。
景败，与侯子鉴俱走相失，潜匿草中，直渎戍主黄公喜禽送之。见王僧辩，长揖不拜。执者促之，伟曰： 各爲人臣，何事相敬。 僧辩谓曰： 卿爲贼相，不能死节，而求活草间，颠而不扶，安用彼相。 伟曰： 废兴时也，工拙在人。向使侯氏早从伟言，明公岂有今日之势。 僧辩大笑，意甚异之，命出以徇。伟曰： 昨及朝行八十里，愿借一驴代步。 僧辩曰： 汝头方行万里，何八十里哉。 伟笑曰： 今日之事，乃吾心也。 前尚书左丞虞骘尝见辱于伟，遇之而唾其面，曰： 死虏，庸复能爲恶乎！ 伟曰： 君不读书，不足与语。 骘惭而退。及吕季略、周石珍、严亶俱送江陵，伟尚望见全，于狱爲诗赠元帝下要人曰： 赵壹能爲赋，邹阳解献书，何惜西江水，不救辙中鱼。 又上五百字诗于帝，帝爱其才将舍之，朝士多忌，乃请曰： 前日伟作檄文，有异辞句。 元帝求而视之，檄云： 项羽重瞳，尚有乌江之败；湘东一目，宁爲赤县所归。 帝大怒，使以钉钉其舌于柱，剜其肠。顔色自若。仇家脔其肉，俛而视之，至骨方刑之。石珍及亶并夷三族。赵伯超，赵革子也。初至建邺，王僧辩谓曰： 卿荷国重恩，遂复同逆。 对曰： 当今祸福，恩在明公。 僧辩又顾谢答仁曰： 闻卿是侯景枭将，恨不与卿交兵。 答仁曰： 公英武盖世，答仁安能仰敌。 僧辩大笑。答仁以不失礼于简文见宥，伯超及伏知命俱饿死江陵狱中。彭隽亦生获，破腹抽出其肝藏，隽犹不死，然后斩之。
熊昙朗，豫章南昌人也，世爲郡着姓。昙朗跅弛不羁，有膂力，容貌甚伟。侯景之乱，稍聚少年，据丰城县爲栅，桀黠劫盗多附之。梁元帝以爲巴山太守。魏克荆州，昙朗兵力稍强，劫掠邻县，缚卖居人，山谷之中，最爲巨患。
及侯瑱镇豫章，昙朗外示服从，阴欲图瑱。侯方儿之反瑱也，昙朗爲之谋主。瑱败，昙朗获瑱马仗子女甚多。
及萧勃踰岭，欧阳頠爲前军。昙朗紿頠共往巴山袭黄法奭。又报法奭期共破頠，且曰： 事捷与我马仗。 乃出军与頠掎角而进。又紿頠曰： 馀孝顷欲相掩袭，须分留奇兵。 頠送甲二百领助之。及至城下，将战，昙朗僞北，法奭乘之，頠失援，狼狼退衄。昙朗取其马仗而归。
时巴山陈定亦拥兵立砦，昙朗僞以女妻定子，又谓定曰： 周迪、馀孝顷并不愿此昏，必须以强兵来迎。 定信之。及至，昙朗执之，收其马仗，并论价责赎。
陈初以南川豪帅，历宜新、豫章二郡太守。抗拒王琳有功，封永化县侯，位平西将军、开府仪同三司。及周文育攻馀孝劢于豫章，昙朗出军会之，文育失利，昙朗乃害文育以应王琳。琳东下，文帝征南川兵，江州刺史周迪、高州刺史黄法奭欲沿流应赴，昙朗乃据城列舰遏迪等。及王琳败走，迪攻陷其城。昙朗走入村中。村人斩之，传首建邺，悬于朱雀航，宗族无少长皆弃市。
周迪，临川南城人也。少居山谷，有膂力，能挽强弩，以弋猎爲事。侯景之乱，迪宗人周续起兵于临川，梁始兴王萧毅以郡让续，迪占募乡人从之，每战勇冠诸军。续所部渠帅，皆郡中豪族，稍骄横，续颇禁之，渠帅等乃杀续推迪爲主。梁元帝授迪高州刺史，封临汝县侯。绍泰二年，爲衡州刺史，领临川内史。周文育之讨萧勃也，迪按甲保境，以观成败。
陈武帝受禅，王琳东下，迪欲自据南川，乃总召所部八郡守宰结盟，声言入赴，朝廷恐其爲变，因厚抚之。琳至盆城，新吴洞主馀孝顷举兵应琳。琳以爲南川诸郡可传檄而定，乃遣其将李孝钦、樊猛等南征粮饷。孝钦等与馀孝顷逼迪，迪大败之，禽孝钦、猛、孝顷送建邺。以功加平南将军、开府仪同三司。
文帝嗣位，熊昙朗反，迪与周敷、黄法奭等围昙朗，屠之。王琳败后，文帝征迪出镇盆口，又征其子入朝，迪趑趄顾望并不至。豫章太守周敷本属迪，至是与法奭率其部诣阙，文帝录其破熊昙朗功，并加官赏。迪闻之不平，乃阴与留异相结。及王师讨异，迪疑惧，乃使其弟方兴袭周敷，敷与战，破之。又别使兵袭华皎于盆城，事觉，尽爲皎禽。
天嘉三年，文帝乃使江州刺史吴明彻都督衆军，与高州刺史黄法奭、豫章太守周敷讨迪，不能克。文帝乃遣宣帝总督讨之，迪衆溃，脱身踰岭之晋安，依陈宝应。宝应以兵资迪，留异又遣第二子忠臣随之。明年秋，复越东兴岭。文帝遣都督章昭达征迪，迪又散于山谷。
初，侯景之乱，百姓皆弃本爲盗，唯迪所部独不侵扰，耕作肆业，各有赢储，政令严明，征敛必至。性质朴，不事威仪。冬则短身布袍，夏则紫纱袜腹。居常徒跣，虽外列兵卫，内有女伎，挼绳破篾，傍若无人。然轻财好施，凡所周赡，毫厘必均。讷于语言，而衿怀信实，临川人皆德之。至是并藏匿，虽加诛戮，无肯言者。
昭达仍度岭与陈宝应相抗。迪复收合出东兴，文帝遣都督程灵洗破之。迪又与十馀人窜山穴中。后遣人潜出临川郡市鱼鲑，临川太守骆文牙执之，令取迪自效。诱迪出猎，伏兵斩之。传首建邺，枭于朱雀航三日。
留异，东阳长山人也，世爲郡着姓。异善自居处，言语酝籍，爲乡里雄豪。多聚恶少，陵侮贫贱，守宰皆患之。仕梁，晋安、安固二县令。
侯景之乱，还乡里，占募士卒。太守沈巡援台，让郡于异，异使兄子超监知郡事，率兵随巡出都。及城陷，异随梁临城公大连，大连委以军事。异性残暴，无远略，私树威福，衆并患之。会景将宋子仙济浙江，异奔还乡里，寻以衆降子仙。子仙以爲乡导，令执大连。邵陵王纶闻之曰： 姓作去留之留，名作同异之异，理当同于逆虏。 侯景署异爲东阳太守，收其妻子爲质。行台刘神茂建义拒景，异外同神茂，而密契于景。及神茂败，被景诛，异独获免。
景平后，王僧辩使异慰劳东阳，仍保据岩阻，州郡惮焉。魏克荆州，王僧辩以异爲东阳太守。陈文帝平定会稽，异虽有粮馈，而拥擅一郡，威福在己。绍泰二年，以应接功，除缙州刺史，领东阳太守，封永嘉县侯。又以文帝长女丰安公主配异第三子贞臣。
陈永定三年，征异爲南徐州刺史，迁延不就。文帝即位，改授缙州刺史，领东阳太守。异频遣其长史王澌爲使入朝。澌每言朝廷虚弱，异信之，恒怀两端，与王琳潜通信使。及琳败，文帝遣左卫将军沈恪代异爲郡，实以兵袭之。异与恪战，败，乃表啓逊谢。时朝廷方事湘、郢，且羇縻之。异知终见讨，乃使兵戍下淮及建德，以备江路。
湘州平，文帝乃下诏扬其罪恶，使司空侯安都讨之。异与第二子忠臣奔陈宝应。及宝应平，并禽异送都，斩建康市，子侄并伏诛，唯第三子贞臣以尚主获免。
陈宝应，晋安候官人也，世爲闽中四姓。父羽，有材干，爲郡雄豪。宝应性反复，多变诈。梁时晋安数反，累杀郡将，羽初并扇惑成其事，后复爲官军乡导破之，由是一郡兵权皆自己出。侯景之乱，晋安太守宾化侯萧云以郡让羽，羽年老，但主郡事，令宝应典兵。时东境饥馑，会稽尤甚，死者十七八，而晋安独丰沃，士衆强盛。
侯景平，元帝因以羽爲晋安太守。陈武帝辅政，羽请归老，求传郡于宝应，武帝许之。绍泰二年，封候官县侯。武帝受禅，授闽州刺史，领会稽太守。文帝即位，加其父光禄大夫，仍命宗正录其本系，编爲宗室。
宝应娶留异女爲妻，侯安都之讨异，宝应遣师助之，又资周迪兵粮，出寇临川。及都督章昭达破迪，文帝因命讨宝应，诏宗正绝其属籍。宝应据建安湖际逆拒昭达，昭达深沟高垒不与战。但命爲簰，俄而水盛，乘流放之，突其水栅，宝应衆溃。执送都，斩建康市。
论曰：侯景起于边服，备尝艰险，自北而南，多行狡算。于时江表之地，不见干戈。梁武以耄期之年，溺情释教，外弛藩篱之固，内绝防闲之心，不备不虞，难以爲国。加以奸回在侧，货贿潜通，景乃因机骋诈，肆行矫慝。王伟爲其谋主，饰以文辞，武帝溺于知音，惑兹邪说。遂使乘柎直济，长江丧其天险，扬旌指阙，金墉亡其地利。生灵涂炭，宗社丘墟。于是村屯坞壁之豪，郡邑岩穴之长，恣陵侮而爲暴，资剽掠以爲雄。陈武应期抚运，戡定安辑。熊昙朗、周迪、留异、陈宝应等，虽逢兴运，未改迷涂，志在乱常，自致夷戮，亦其宜矣。
