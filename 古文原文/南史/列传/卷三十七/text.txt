沈庆之宗悫
永初二年，庆之除殿中员外将军，又随伯符隶到彦之北侵。伯符病归，仍隶檀道济。道济白文帝称庆之忠谨晓兵，上使领队防东掖门，稍得引接，出入禁省。领军刘湛知之，欲相引接，谓曰： 卿在省年月久远，比当相论。 庆之正色曰： 下官在省十年，自应得转，不复以此仰累。 寻转正员将军。及湛被收之夕，上开门召庆之，庆之戎服履袜缚裤入，上见而惊曰： 卿何意乃尔急装？ 庆之曰： 夜半唤队主，不容缓服。 遣收吴郡太守刘斌杀之。
元嘉十九年，雍州刺史刘道産卒，群蛮大动，征西司马朱修之讨蛮失利，以庆之爲建威将军，率衆助修之。修之失律下狱，庆之专军进讨，大破缘沔诸蛮。后爲孝武抚军中兵参军。孝武以本号爲雍州，随府西上，征蛮寇屡有功。还都，复爲广陵王诞北中郎中兵参军，加建威将军、南济阴太守。雍州蛮又爲寇，庆之以将军、太守复与随王诞入沔。及至襄阳，率后军中兵参军柳元景、随郡太守宗悫等伐沔北诸山蛮，大破之。威震诸山，群蛮皆稽颡。庆之患头风，好着狐皮帽，群蛮恶之，号曰苍头公。每见庆之军，辄畏惧曰： 苍头公已复来矣。 
庆之引军出，前后破降甚衆，又讨犬羊诸山蛮，缘险筑重城，施门橹甚峻。庆之连营山下，营中开门相通。又令诸军各穿池于营内，朝夕不外汲。兼以防蛮之火。顷之风甚，蛮夜下山，人提一炬烧营。火至，辄以池水灌灭之。蛮被围守日久，并饥乏，自后稍出归降。庆之前后所获蛮，并移都下，以爲营户。
二十七年，迁太子步兵校尉。其年，文帝将北侵，庆之谏曰： 道济再行无功，彦之失利而反，今料王玄谟等未踰两将，恐重辱王师。 上曰： 王师再屈，别有所由。道济养寇自资，彦之中涂疾动。虏所恃唯马，夏水浩大，泛舟济河，碻磝必走，滑台小戍，易可覆拔。克此二戍，馆谷吊人，虎牢洛阳，自然不固。 庆之固陈不可，时丹阳尹徐湛之、吏部尚书江湛并在坐，上使湛之等难庆之。庆之曰： 爲国譬如家，耕当问奴，织当访婢。陛下今欲伐国，而与白面书生辈谋之，事何由济？ 上大笑。
及军行，庆之副玄谟。玄谟进围滑台，庆之与萧斌留守碻磝，仍领斌辅国司马。玄谟攻滑台，积旬不拔，魏太武大军南向，斌遣庆之将五千人救玄谟。庆之曰： 少军轻往，必无益也。 会玄谟退还，斌将斩之，庆之谏乃止。
萧斌以前驱败绩，欲死固碻磝，庆之以爲不可。会制使至，不许退，诸将并宜留。斌复问计于庆之，庆之曰： 阃外之事，将所得专，制从远来，事势已异。节下有一范增而不能用，空议何施？ 斌及坐者并笑曰： 沈公乃更学问。 庆之厉声曰： 衆人虽见古今，不如下官耳学也。 玄谟自以退败，求戍碻磝。斌乃还历城。申坦、垣护之共据清口，庆之奔驿驰归。
二十九年，师复行，庆之固谏不从。以立议不同，不使北出。是时亡命司马黑石、庐江叛吏夏侯方进在西阳五水讙动群蛮，自淮汝间至江沔，咸离其患，乃遣庆之督诸将讨之，制江、豫、荆、雍并遣军受庆之节度。
三十年，孝武出次五洲，总统群帅。庆之从巴水出至五洲谘受军略。会孝武典签董元嗣自建邺还，陈元凶弑逆，孝武遣庆之引诸军。庆之谓腹心曰： 萧斌妇人不足数，其馀将帅并易与耳。今辅顺讨逆，不忧不济也。 时元凶密与庆之书，令杀孝武。庆之入求见，孝武称疾不敢见。庆之突前，以元凶手书呈简，孝武泣求入内与母辞。庆之曰： 下官受先帝厚恩，常愿报德，今日之事，唯力是视，殿下是何疑之深。 帝起再拜曰： 家国安危，在于将军。 庆之即勒内外处分。
府主簿顔竣闻庆之至，驰入见帝曰： 今四方尚未知义师之举，而劭据有天府，首尾不相应赴，此危道也。宜待诸镇唇齿，然后举事。 庆之厉声曰： 今方兴大事，而黄头小儿皆参预，此祸至矣，宜斩以徇衆。 帝曰： 竣何不拜谢。 竣起再拜。庆之曰： 君但当知笔劄之事。 于是处分，旬日内外整办，时皆谓神兵。百姓欣悦。
衆军既集，假庆之爲武昌内史，领府司马。孝武至寻阳，庆之及柳元景等并劝即大位，不许。贼劭遣庆之门生钱无忌齎书说庆之解甲，庆之执无忌白之。孝武践阼，以庆之爲领军将军，寻出爲南兖州刺史，加都督，镇盱眙，封南昌县公。
孝建元年，鲁爽反，遣庆之与薛安都等往讨之。安都临阵斩爽，进庆之号镇北大将军。寻与柳元景俱开府仪同三司，固辞，改封始兴郡公。庆之以年满七十，固请辞事，以爲侍中、左光禄大夫、开府仪同三司。固让，乃至稽颡自陈，言辄泣涕。上不能夺，听以郡公罢就第，月给钱十万，米百斛，二卫史五十人。
大明三年，司空竟陵王诞据广陵反，复以庆之爲车骑大将军、开府仪同三司，固让南兖州刺史，加都督，率衆讨之。诞遣客沈道湣齎书说庆之，饷以玉环刀。庆之遣道湣反，数以罪恶。庆之至城下，诞登楼谓曰： 沈公，君白首之年，何爲来此？ 庆之曰： 朝廷以君狂愚，不足劳少壮，故使仆来耳。 庆之塞堑，造攻道，立行楼土山并诸攻具。时夏雨不得攻城，上使御史中丞庾徽之奏免庆之官以激之，制无所问。诞饷庆之食，提挈者百余人，庆之不开，悉焚之。诞于城上投函表，令庆之爲送。庆之曰： 我奉制讨贼，不得爲汝送表。 每攻城，庆之辄身先士卒。上戒之曰： 卿爲统任，当令处分有方，何须身受矢石邪？ 自四月至七月，乃屠城斩诞。进庆之司空，又固让爵。于是与柳元景并依晋密陵侯郑袤故事，朝会庆之位次司空，元景在从公之上，给恤吏五十人，门施行马。
初，庆之尝梦引卤簿入厕中，庆之甚恶入厕之鄙。时有善占梦者爲解之，曰： 君必大富贵，然未在旦夕。 问其故，答云： 卤簿固是富贵容，厕中所谓后帝也。知君富贵不在今主。 及中兴之功，自五校至是而登三事。
四年，西阳五水蛮复爲寇，庆之以郡公统诸军讨平之。
庆之居清明门外，有宅四所，室宇甚丽。又有园舍在娄湖，庆之一夜携子孙徙居之，以宅还官，悉移亲戚中表于娄湖，列门同閈焉。广开田园之业，每指地语人曰： 钱尽在此。 中兴身享大国，家素富厚，産业累万金，奴僮千计。再献钱千万，谷万斛，以始兴封优近，求改封南海郡，不许。妓妾十数人，并美容工艺。庆之优游无事，尽意欢愉，自非朝贺不出门。每从游幸及校猎，据鞍陵厉，不异少壮。太子妃上孝武金镂匕箸及杅杓，上以赐庆之曰： 觞酌之赐，宜以大夫爲先也。 
上尝欢饮，普令群臣赋诗，庆之粗有口辩，手不知书，每将署事，辄恨眼不识字。上逼令作诗，庆之曰： 臣不知书，请口授师伯。 上即令顔师伯执笔。庆之口授之曰： 微生遇多幸，得逢时运昌。朽老筋力尽，徒步还南冈。辞荣此圣世，何愧张子房。 上甚悦，衆坐并称其辞意之美。
孝武晏驾，庆之与柳元景等并受顾命。遗制 若有大军旅及征讨，悉委庆之 。前废帝即位，加庆之几杖，给三望车一乘。庆之每朝贺，常乘猪鼻无幰车，左右从者不过三五骑。履行园田，每农桑剧月，无人从行，遇之者不知三公也。及加三望车，谓人曰： 我每游履田园，有人时与马成三，无人则与马成二。今乘此车，安所之乎？ 及赐几杖，并固让。柳元景、顔师伯尝诣庆之，会其游田，元景等鸣笳列卒满道，庆之独与左右一人在田，见之悄然改容曰： 夫贫贱不可居，富贵亦难守。吾与诸公并出贫贱，因时际会，荣贵至此，唯当共思损挹之事。老子八十之年，目见成败者已多，诸君炫此车服，欲何爲乎！ 于是插杖而耘，不爲之顾。元景等彻侍褰裳从之，庆之乃与相对爲欢。
庆之既通贵，乡里老旧素轻庆之者，后见皆膝行而前。庆之叹曰： 故是昔时沈公。 视诸沈爲劫首者数十人，士民悉患之。庆之诡爲置酒大会，一时杀之，于是合境肃清，人皆喜悦。
废帝狂悖无道，衆劝之废立，及柳元景等连谋，以告庆之，庆之与江夏王义恭不厚，发其事。帝诛义恭、元景等，以庆之爲侍中、太尉。及义阳王昶反，庆之从帝度江，总统衆军。
帝凶暴日甚，庆之犹尽言谏争，帝意稍不悦。及诛何迈，虑庆之不同，量其必至，乃开青溪诸桥以绝之。庆之果往，不得度而还。帝又忌之，乃遣其从子攸之齎药赐死，时年八十。是岁旦，庆之梦有人以两疋绢与之，谓曰： 此绢足度。 寤而谓人曰： 老子今年不免矣。两疋，八十尺也，足度，无盈馀矣。 及死，赠赙甚厚，追赠侍中、太尉如故，给鸾辂轀輬车，前后羽葆、鼓吹，諡曰忠武公。未及葬，帝败。明帝即位，追赠侍中、司空，諡曰襄公。泰始七年，改封苍梧郡公。庆之群从姻戚，由庆之在列位者数十人。
长子文叔位侍中，庆之之死也，不肯饮药，攸之以被掩杀之，文叔密取药藏录。或劝文叔逃避，文叔见帝断截江夏王义恭支体，虑奔亡之日，帝怒，容致义恭之变，乃饮药自杀。文叔子昭明位秘书郎，闻父死，曰： 何忍独生。 亦自缢死。
元徽元年，还复先封，时改始兴爲广兴。昭明子昙亮袭广兴郡公，齐受禅，国除。昭明弟昭略。
昭略字茂隆，性狂俊，不事公卿，使酒仗气，无所推下。尝醉，晚日负杖携家宾子弟至娄湖苑，逢王景文子约，张目视之曰： 汝是王约邪？何乃肥而痴。 约曰： 汝沈昭略邪？何乃瘦而狂。 昭略抚掌大笑曰： 瘦已胜肥，狂又胜痴，奈何王约，奈汝痴何！ 
升明末，爲相国西曹掾。齐高帝赏之，及即位，谓王俭曰： 南士中有沈昭略，何职处之？ 俭以拟前军将军，上不欲违，乃可其奏。寻爲中书郎，累迁侍中。王晏尝戏昭略曰： 贤叔可谓吴兴仆射。 昭略曰： 家叔晚登仆射，犹贤于尊君以卿爲初荫。 
永元中，与叔父文季俱被召入华林省，茹法珍等进药酒，昭略怒駡徐孝嗣曰： 废昏立明，古今令典，宰相无才，致有今日。 以瓯投其面，曰： 使爲破面鬼。 死时言笑自若，了无惧容。徐孝嗣谓曰： 见卿使人想夏侯泰初。 答曰： 明府犹忆夏侯，便是方寸不能都豁。下官见龙逄、比干，欣然相对；霍光脱问明府今日之事，何辞答之邪？ 
昭略弟昭光闻收兵至，家人劝逃去，昭光不忍舍母，入执母手悲泣，遂见杀。时昭明子昙亮已得逃去，闻昭光死，乃曰： 家门屠灭，独用生何爲。 又绝吭而死。时人叹其累世孝义。中兴元年，赠昭略太常，昭光廷尉。
文季字仲达，文叔弟也。以宽雅正直见知，尤善塞及弹碁，在宋封山阳县五等伯，位中书郎。父庆之遇害，诸子见收，文叔谓之曰： 我能死，尔能报。 遂自杀。文季挥刀驰马去，收者不敢追，遂免。
明帝立，爲黄门郎，领长水校尉。明帝宴会朝臣，以南台御史贺咸爲柱下史，纠不醉者，文季不肯饮，被驱下殿。晋平王休佑爲南徐州，帝就褚彦回求干事人爲上佐，彦回举文季，转骠骑长史、南东海太守。休佑被杀，虽用薨礼，僚佐多不敢至，文季独往墓展哀。元徽初，自秘书监出爲吴兴太守。文季饮酒至五斗，妻王氏饮亦至三斗，尝对饮竟日，而视事不废。
升明元年，沈攸之反，齐高帝加文季冠军将军、督吴兴钱唐军事。初，庆之之死也，攸之求行，至是文季收攸之弟新安太守登之，诛其宗族，以复旧怨，亲党无吹火焉。君子以文季能报先耻。齐国建，爲侍中，领秘书监。建元元年，转太子右卫率，侍中如故。改封西丰县侯。
文季风采棱岸，善于进止，司徒褚彦回当时贵望，颇以门户裁之。文季不爲之屈。武帝在东宫，于玄圃宴朝臣，文季数举酒劝彦回。彦回甚不平，啓武帝曰： 沈文季谓彦回经爲其郡，依然犹有故情。 文季曰： 惟桑与梓，必恭敬止。岂如明府亡国失土，不识枌榆。 遂言及魏军动事。彦回曰： 陈显达、沈文季当今将略，足委以边事。 文季讳称将门，因是发怒，啓武帝曰： 褚彦回遂品藻人流，臣未知其身死之日，何面目见宋明帝。 武帝笑曰： 沈率醉也。 中丞刘休举其事，见原。后豫章王北宅后堂集会，文季与彦回并善琵琶，酒阑，彦回取乐器爲明君曲。文季便下席大唱曰： 沈文季不能作伎儿。 豫章王嶷又解之曰： 此故当不损仲容之德。 彦回顔色无异，终曲而止。
永明中，累迁领军将军。文季虽不学，发言必有辞采。武帝谓文季曰： 南士无仆射，多历年所。 文季对曰： 南风不竞，非复一日。 当世善其对。
明帝辅政，欲以文季爲江州，遣左右单景隽宣旨。文季陈让，称老不愿外出，因问右执法有人未，景隽还具言之。延兴元年，以爲尚书右仆射。明帝即位，加领太子詹事，尚书令王晏尝戏文季爲吴兴仆射。文季答曰： 琅邪执法，似不出卿门。 
建武二年，魏军南伐，明帝以爲忧，制文季镇寿春。文季入，城门严加备守。魏军寻退，百姓无所损。
永元元年，转侍中、左仆射。始安王遥光反，其夜遣于宅掩取文季，欲以爲都督，而文季已还台。明日，与尚书令徐孝嗣共坐南掖门上。时东昏已行杀戮，孝嗣深怀忧虑，欲与文季论时事，文季辄引以他辞，终不得及。事甯，加镇军将军，置府史。
文季以时方昏乱，托老疾不豫朝机。兄子昭略谓文季曰： 阿父年六十爲员外仆射，欲求免乎？ 文季笑而不答，未几见害。先被召，便知败，举动如常。登车顾曰： 此行恐往而不反。 于华林省死，年五十八，朝野冤之。中兴元年，赠司空，諡曰忠宪公。
文秀字仲远，庆之弟子也。父邵之，南中郎行参军。文秀宋前废帝时，累迁青州刺史，将之镇，部曲出次白下。文秀说庆之以帝狂悖，祸在难测，欲因此衆力图之。庆之不从。及行，庆之果见杀。又遣直阁江方兴领兵诛文秀，未至，而明帝已定乱。时晋安王子勋据寻阳，文秀与徐州刺史薛安都并同子勋反。寻阳平定，明帝遣其弟召之，便归命请罪。即安本任。
四年，封新城县侯。先是冀州刺史崔道固亦据历城同反，文秀遣信引魏，魏遣慕容白曜援之。及至，而文秀已受朝命。文秀善于抚御，被魏围三载无叛者。五年，爲魏所克，终于北。
攸之字仲达，庆之从父兄子也。父叔仁爲宋衡阳王义季征西长史，兼行参军领队。
攸之少孤贫，元嘉二十七年，魏军南攻，朝廷发三吴之衆，攸之亦行。及至建邺，诣领军将军刘遵考求补白丁队主。遵考以爲形陋不堪，攸之叹曰： 昔孟尝君身长六尺爲齐相，今求士取肥大者哉。 因随庆之征讨。
二十九年，征西阳蛮，始补队主。巴口建义，授南中郎府板长兼行参军。新亭之战，身被重创，事甯，爲太尉行参军，封平洛县五等侯。随府转大司马行参军。
晋时都下二岸扬州旧置都部从事，分掌二县非违，永初以后罢省。孝建三年，复置其职，攸之掌北岸，会稽孔璪掌南岸，后又罢。攸之迁员外散骑侍郎，又随庆之征广陵屡有功，被箭破骨。孝武以其善战，配以仇池步矟。事平当加厚赏，爲庆之所抑。迁太子旅贲中郎，攸之甚恨之。
前废帝景和元年，除豫章王子尚车骑中兵参军、直合，与宗越、谭金等并爲废帝所宠。诛戮群公，攸之等皆爲之用命，封东兴县侯。
明帝即位，以例削封。寻告宗越、谭金等谋反，复召直合。会四方反叛，南贼已次近道，以攸之爲甯朔将军、寻阳太守，率军据虎槛。时王玄谟爲大统未发，前锋有五军在虎槛，五军后又骆驿继至，每夜各立姓号，不相禀受。攸之谓军吏曰： 今衆军同举，而姓号不同，若有耕夫渔父夜相呵叱，便致骇乱，此败道也。请就一军取号。 衆咸从之。
殷孝祖爲前锋都督，大失人情，攸之内抚将士，外谐群帅，衆并安之。时殷孝祖中流矢死，军主范潜率五百人投贼，人情震骇，并谓攸之宜代孝祖爲统。时建安王休仁屯虎槛，总统衆军，闻孝祖死，遣甯朔将军江方兴、龙骧将军刘灵遗各率三千人赴赭圻。攸之以爲孝祖既死，贼有乘胜之心，明日若不更攻，则示之以弱。方兴名位相亚，必不爲己下，军政不一，致败之由，乃率诸军主诣方兴推重，并慰勉之，方兴甚悦。攸之既出，诸军主并尤之。攸之曰： 卿忘廉蔺、寇贾事邪？吾本以济国活家，岂计此之升降。 明旦进战，自寅讫午，大破贼于赭圻。寻进号辅国将军，代孝祖督前锋诸军事。薛常保等在赭圻食尽，南贼大帅刘胡屯浓湖，以囊盛米系流查及船腹，阳覆船，顺风流下，以饷赭圻。攸之疑其有异，遣人取船及流查，大得囊米，寻克赭圻。
迁甯蛮校尉、雍州刺史，加都督。袁顗复率大衆来入鹊尾，相持既久，军主张兴世越鹊尾上据钱溪，刘胡自攻之。攸之率诸将攻浓湖。钱溪信至大破贼，攸之悉以钱溪所送胡军耳鼻示之。顗骇惧，急追胡还。攸之诸军悉力进攻，多所斩获，胡于是弃衆而奔，顗亦奔走。赭圻、浓湖之平也，贼军委弃资财，珍货山积，诸军各竞收敛，唯攸之、张兴世约勒所部，不犯毫芥，诸将以此多之。攸之进平寻阳，迁中领军，封贞阳县公。时刘遵考爲光禄大夫，攸之在御坐谓遵考曰： 形陋之人今何如？ 帝问之，攸之依实对，帝大笑。
累迁郢州刺史，爲政刻暴，或鞭士大夫。上佐以下有忤意，辄面加詈辱。而晓达吏事，自强不息，士庶畏惮，人莫敢欺。闻有猛兽，辄自围捕，往无不得，一日或得两三。若逼暮不禽，则宿昔围守。赋敛严苦，徵发无度，缮修船舸，营造器甲。自至夏口，便有异图。进监豫、司之二郡军事，进号镇军将军。
泰豫元年，明帝崩，攸之与蔡兴宗并在外蕃，同预顾命。会巴西人李承明反，蜀土搔扰。时荆州刺史建平王景素被征，新除荆州刺史蔡兴宗未之镇，乃遣攸之权行荆州事。会承明已平，乃以攸之爲镇西将军、荆州刺史，加都督。聚敛兵力，养马至二千馀匹，皆分赋逻将士，使耕田而食。廪财悉充仓储。荆州作部岁送数千人仗，攸之割留之,簿上云 供讨四山蛮 。装战舰数百千艘，沈之灵溪里，钱帛器械巨积。渐怀不臣之心，朝廷制度无所遵奉。富贵拟于王者，夜中诸厢廊然烛达旦，后房服珠玉者数百人，皆一时绝貌。
江州刺史桂阳王休范密有异志，欲以微旨动攸之，使道士陈公昭作天公书一函，题言沈丞相，送攸之门者。攸之不开书，推捡得公昭，送之朝廷。后废帝元徽二年，休范举兵袭都，攸之谓僚佐曰： 桂阳今逼朝廷，必声言吾与之同，若不颠沛勤王，必增朝野之惑。 于是遣使受郢州刺史晋熙王燮节度。会休范平，使乃还。进号征西大将军、开府仪同三司，固让开府。攸之自擅阃外，朝廷疑惮之，累欲征入，虑不受命，乃止。
四年，建平王景素据京城反，攸之复应朝廷，景素寻平。时有台直合高道庆家在江陵，攸之初至州，道庆在家，牒其亲戚十馀人，求州从事西曹，攸之爲用三人。道庆大怒，自入州取教毁之而去。道庆素便马，攸之与宴饮于听事前，合马槊，道庆槊中攸之马鞍，攸之怒索刃槊，道庆驰马而出。还都说攸之反状，请三千人袭之。朝议虑其事难济，高帝又保持不许。杨运长等常相疑畏，乃与道庆密遣刺客齎废帝手诏，以金饼赐攸之，州府佐吏进其阶级。时有象三头至江陵城北数里，攸之自出格杀之，忽有流矢集攸之马鄣泥，其后刺客事发。废帝既殒，顺帝即位，加攸之车骑大将军、开府仪同三司。齐高帝遣攸之子司徒左长史元琰齎废帝刳斮之具以示之，攸之曰： 吾甯爲王淩死，不作贾充生。 尚未得即起兵，乃上表称庆，并与齐高帝书推功。
攸之有素书十数行，常韬在两裆角，云是宋明帝与己约誓。又皇太后使至，赐攸之烛十挺，割之得太后手令，曰 国家之事，一以委公 。明日，遂举兵。其妾崔氏、许氏谏曰： 官年已老，那不爲百口作计。 攸之指两裆角示之。
攸之素畜士马，资用丰积，至是战士十万，铁马三千。将发江陵，使沙门释僧粲筮之，云： 不至都，当自郢州回还。 
意甚不悦。初发江津，有气状如尘雾从西北来，正盖军上。齐高帝遣衆军西讨，攸之尽锐攻郢州，行事柳世隆屡破之。升明二年，还向江陵，未至，城已爲雍州刺史张敬儿所据，无所归，乃与第三子中书侍郎文和至华容之赏头林，投州吏家。此吏尝爲攸之所鞭，待攸之甚厚，不以往罚爲怨，杀豚荐食。既而村人欲取之，攸之于栎林与文和俱自经死，村人斩首送之都。或割其腹，心有五窍。征西主簿苟昭先以家财葬攸之。
攸之晚好读书，手不释卷，史、汉事多所记忆。常叹曰： 早知穷达有命，恨不十年读书。 及攻郢城，夜尝风浪，米船沈没。仓曹参军崔灵凤女先适柳世隆子，攸之正色谓曰： 当今军粮要急，而卿不以在意,由与城内婚姻邪。 灵凤答曰： 乐广有言，下官岂以五男易一女。 攸之欢然意解。
攸之招集才力之士，随郡人双泰真有干力，召不肯来。攸之遣二十人被甲追之，泰真射杀数人，欲过家将母去，事迫不获，单身走入蛮。追者既失之，录其母去。泰真既失母，乃自归，攸之不罪，曰： 此孝子也。 赐钱一万，转补队主，其抑情待士如此。
初，攸之贱时，与吴郡孙超之、全景文共乘一小船出都，三人共上引埭，有一人止而相之，曰： 君三人皆当至方伯。 攸之曰： 岂有是事。 相者曰： 不验，便是相书误耳。 后攸之爲郢、荆二州，超之广州刺史，景文南豫州刺史。景文字弘达，齐永明中，卒于光禄大夫。
攸之初至郢州，有顺流之志，府主簿宗俨之劝攻郢城。功曹臧寅以爲攻守势异，非旬日所拔，若不时举，挫锐损威，攸之不从。既败，诸将帅皆奔散，或呼寅俱亡。寅曰： 我委质事人，岂可幸其成而责其败。 乃投水死。又仓曹参军金城边荣爲府录事所辱，攸之爲荣鞭杀录事。攸之自江陵下，以荣爲留府司马守城。张敬儿将至，人或说之使诣敬儿降。荣曰： 受沈公厚恩，一朝缓急，便改易本心,不能也。 城败见敬儿，敬儿问曰： 边公何爲同人作贼，不早来。 荣曰： 沈荆州举义兵，匡社稷，身虽可灭，要是宋世忠臣。天下尚有直言之士，不可谓之爲贼。身本不蕲生，何须见问。 敬儿曰 死何难。 命斩之，荣欢笑而去，容无异色。泰山程邕之者，素依随荣，至是抱持荣谓敬儿曰： 君入人国，不闻仁惠之声，而先戮义士，三楚之人，甯蹈江、汉而死，岂肯与将军同日以生。 敬儿曰： 求死甚易，何爲不许。 先杀邕之然后及荣，三军莫不垂泣，曰： 奈何一日杀二义士。 比之臧洪及陈容。
废帝之殒，攸之欲起兵，问知星人葛珂之。珂之曰： 起兵皆候太白，太白见则成，伏则败。昔桂阳乙太白伏时举兵，一战授首，此近世明验。今萧公废昏立明，正逢太白伏时，此与天合也。且太白寻出东方利用兵，西方不利。 故攸之止不下。及后举兵，珂之又曰： 今岁星守南斗，其国不可伐。 攸之不从，果败。
攸之表檄文疏，皆其记室南阳宗俨之辞也，事败责之，答曰： 士爲知己，岂爲君辈所识。 遂伏诛。
攸之景和中与齐高帝同直殿省，申以欢好，帝以长女义兴宪公主妻攸之第三子文和，生二女，并养之宫中，恩礼甚厚，及嫁皆得素旧，公家营遣焉。齐武帝制以攸之弟雍之孙僧昭爲义兴公主后。
僧昭别名法朗，少事天师道士，常以甲子及甲午日，夜着黄巾衣褐醮于私室。时记人吉凶，颇有应验。自云爲泰山录事，幽司中有所收录，必僧昭署名。中年爲山阴县。
梁武陵王纪爲会稽太守，宴坐池亭，蛙鸣聒耳。王曰： 殊废丝竹之听。 僧昭咒厌十许口便息。及日晚，王又曰： 欲其复鸣。 僧昭曰： 王欢已阑，今恣汝鸣。 即便喧聒。又尝校猎，中道而还，左右问其故，答曰： 国家有边事，须还处分。 问何以知之，曰： 向闻南山虎啸知耳。 俄而使至。复谓人曰： 吾昔爲幽司所使，实爲烦碎，今已自解。 乃开匣出黄纸书，上有一大字，字不可识。曰： 教分判如此。 
及太清初，谓亲知曰： 明年海内丧乱，生灵十不一存。 乃苦求东归。既不获许，及乱，百口皆歼。僧昭位廷尉卿，太清三年卒。
宗悫字元干，南阳涅阳人也。叔父少文高尚不仕，悫年少，问其所志，悫答曰： 愿乘长风破万里浪。 少文曰： 汝若不富贵，必破我门户。 兄泌娶妻，始入门夜被劫，悫年十四，挺身与劫相拒，十馀人皆披散，不得入室。时天下无事，士人并以文义爲业，少文既高尚，诸子群从皆爱好坟典，而悫任气好武，故不爲乡曲所知。
江夏王义恭爲征北将军、南兖州刺史，悫随镇广陵。时从兄绮爲征北府主簿，与悫同住，绮妾与给吏牛泰私通，绮入直，而泰潜来就绮妾。悫知之，入杀牛泰然后白绮。义恭壮其意，不罪也。后以补国上军将军。
元嘉二十二年，伐林邑，悫自奋愿行，义恭举悫有胆勇，乃除振武将军，爲安西参军萧景宪军副。随交州刺史檀和之围区粟城。林邑遣将范毗沙达来救区粟，和之遣偏军拒之，爲贼所败。又遣悫，悫乃分军爲数道，偃旗潜进讨破之，仍攻拔区粟，入象浦。林邑王范阳迈倾国来逆，以具装被象，前后无际。悫以爲外国有师子威服百兽，乃制其形与象相御，象果惊奔，衆因此溃乱，遂克林邑。收其珍异，皆是未名之宝，其馀杂物不可称计。悫一毫无犯，唯有被梳枕刷，此外萧然。文帝甚嘉之。
三十年，孝武伐逆，以悫爲南中郎谘议参军，领中兵。及事平，功次柳元景。
孝武即位，以爲左卫将军，封洮阳侯。孝建中，累迁豫州刺史，监五州诸军事。先是乡人庾业家富豪侈，侯服玉食。与宾客相对，膳必方丈，而爲悫设粟饭菜葅。谓客曰： 宗军人惯噉粗食。 悫致饱而退，初无异辞。至是业爲悫长史，带梁郡，悫待之甚厚，不以昔事爲嫌。
大明三年，竟陵王诞据广陵反，悫表求赴讨，乘驿诣都，面受节度。上停舆慰勉，悫耸跃数十，左右顾眄，上壮之。及行，隶车骑大将军沈庆之。初，诞诳其衆云： 宗悫助我。 及悫至，跃马绕城呼曰： 我宗悫也。 事平，入爲左卫将军。
五年，从猎堕马脚折，不堪朝直，以爲光禄大夫，加金章紫绶。有佳牛堪进御，官买不肯卖，坐免官。明年复先职。
废帝即位，爲甯蛮校尉、雍州刺史，加都督。卒，赠征西将军，諡曰肃侯，配食孝武庙庭。子罗云，卒，子元宝嗣。
悫从子夬字明扬，祖少文，名列隐逸传。父繁，西中郎谘议参军。
夬少勤学，有局干，仕齐爲骠骑行参军。时竟陵王子良集学士于西邸，并见图画，夬亦预焉。齐郁林之爲南郡王，居西州，使夬管书记，以笔劄贞正见许，故任焉。时与魏和通，敕夬与尚书殿中郎任昉同接魏使，皆时选也。及文惠太子薨，王爲皇太孙，夬仍管书记。
太孙即位，多失德，夬颇自疏，得爲秣陵令，迁尚书都官郎。少帝见诛，旧宠多被其灾，唯夬与傅昭以清正免。齐明帝以爲郢州中从事，以父老去官。南康王爲荆州刺史，引爲别驾。
梁武帝起兵，迁西中郎谘议。时西土位望，唯夬与同郡乐蔼、刘坦爲州人所推服，故领军萧颖胄深相委仗。武帝受禅，历太子右卫率，五兵尚书，参掌大选。天监三年卒。子曜卿。
论曰：沈庆之以武毅之姿，属殷忧之日，驱驰戎旅，所在见推。其戡难定功，盖亦宋之方、召。及勤王之业克举，台鼎之位已隆，年致悬车，宦成名立，而卒至颠覆，倚伏岂易知也。诸子才气，并有高风，将门有将，斯言得矣。攸之地处上流，声称义举，专威擅命，年且逾十。终从诸葛之薨，代德其有数乎。宗悫气概风云，竟成其志；夬蹈履清正，用升显级，亦各志能之士也。
