殷孝祖刘勉
孝祖少诞节，好酒色，有气干。宋孝武时，以军功仕至积射将军。前废帝景和元年，爲兖州刺史。
明帝初即位，四方反叛，孝祖外甥司徒参军潁川荀僧韶建议衔命征孝祖入朝，上遣之。时徐州刺史薛安都遣薛索儿等屯据津径，僧韶间行得至，说孝祖曰： 景和凶狂，开辟未有，朝野忧危，假命漏刻。主上曾不浃辰，夷凶翦暴。国乱朝危，宜立长主，公卿百辟，人无异议。而群迷相扇，构造无端，贪利幼弱，竞怀希幸。舅少有立功之志，长以气节成名，若能控济、河义勇，还奉朝廷，非唯匡主静乱，乃可以垂名竹帛。 孝祖即日弃妻子，率文武二千人随僧韶还都。时普天同逆，朝廷唯保丹阳一郡。孝祖忽至，衆力不少，人情于是大安。进孝祖号冠军将军、假节、督前锋诸军事。御仗先有诸葛亮筒袖铠、铁帽，二十五石弩射之不能入，上悉以赐孝祖。孝祖负其诚节，陵轹诸将。时贼据赭圻，孝祖将进攻之，与大将王玄谟别，悲不自胜，衆并骇怪。
泰始二年三月三日，与贼合战，每战，常以鼓盖自随。军中人相谓曰： 殷统军可谓死将矣，今与贼交锋，而以羽仪自标显，若射者十手攒射，欲不毙得乎。 是日中流矢死。追赠建安县侯，諡曰忠。
琰字敬瑉，孝祖族子也。父道鸾，宋衡阳王义季右军长史。
琰少爲文帝所知，见遇与琅邪王景文相埒。前废帝永光元年，累迁黄门侍郎。出爲山阳王休佑右军长史、南梁郡太守。休佑入朝，琰乃行府州事。明帝泰始元年，以休佑爲荆州，会晋安王子勋反，即以琰爲豫州刺史。土人前右军参军杜叔宝等并劝琰同逆，琰素无部曲，无以自立，受制于叔宝。二年正月，帝遣辅国将军刘勉西讨之，筑长围，创攻道于东南角，并作大虾蟆车载土，牛皮蒙之，三百人推以塞堑。十二月，琰乃始降。时琰有疾，以板自舆，诸将帅面缚请罪，勉并抚宥之，无所诛戮。后除少府，加给事中，卒官。
琰性和雅静素，寡嗜欲，谙前世旧事。事兄甚谨，少以名行见称。在寿阳被攻围积时，爲城内所怀附。扬州刺史王景文、征西将军蔡兴宗、司空褚彦回并相与友善。
刘勉字伯猷，彭城安上里人也。祖怀义，父颖之，位并郡守。
勉少有志节，兼好文义。家贫，仕宋，初爲广州增城令，稍迁郁林太守。大明初还都，徐州刺史刘道隆请爲甯朔司马。竟陵王诞据广陵爲逆，勉随道隆受沈庆之节度。事平，封金城县五等侯，除西阳王子尚抚军参军，入直合。先是，费沈伐陈檀不克，乃除勉龙骧将军、西江督护、郁林太守。勉既至，随宜翦定，大致名马，并献珊瑚连理树。上甚悦。前废帝即位，爲屯骑校尉，又入直阁。
明帝即位，江州刺史晋安王子勋爲逆，四方回应，勉以本官领建平王景素辅国司马，进据梁山。会豫州刺史殷琰反叛，召勉还都，复兼山阳王休佑骠骑司马致讨。时琰婴城固守，自始春至于末冬，勉内攻外御，战无不捷。善抚将帅，以宽厚爲衆所依。将军王广之求勉所自乘马，诸将并忿广之贪冒，劝勉以法裁之。勉欢笑，即解马与广之。及琰请降，勉约令三军不得妄动，城内士庶感悦，咸曰来苏。
还都，拜太子右卫率，封鄱阳县侯，迁右卫将军，行豫州刺史，加都督。后征拜散骑常侍、中领军。勉以世路纠纷，有怀止足，经始锺岭之南，以爲栖息。聚石蓄水，髣佛丘中，朝士雅素者多往游之。
明帝临崩，顾命以爲守尚书右仆射、中领军。废帝即位，加兵五百人。元徽初，月犯右执法，太白犯上将，或劝勉解职。勉曰： 吾执心行己，无愧幽明；若才轻任重，灾眚必及，天道密微，避岂能免？ 桂阳王休范爲乱，奄至建邺，加勉使持节、镇军将军，置佐，镇扞石头。既而贼衆屯朱雀航南，右军将军王道隆率宿卫向朱雀。闻贼已至，急信召勉，勉战败，死之。事平，赠司空，諡曰忠昭公。子悛。
悛字士操，随父征竟陵王诞于广陵，以功拜驸马都尉。后爲桂阳王征北中兵参军，与齐武帝同直殿内，并爲宋明帝所亲待，由是与武帝款好。
悛本名忱，宋明帝多忌，反语 刘忱 爲 临雠 ，改名悛焉。
齐武帝尝至悛宅，昼卧觉，悛自捧金澡罐受四升水以沃盥，因以与帝，前后所纳称此。
后迁安远护军、武陵内史。郡南古江堤久废，悛修未毕，而江水忽至，百姓弃役奔走。悛亲率厉之，于是乃立。汉寿人邵荣兴六世同爨，悛表其门闾。悛强济有世调，善于流俗。蛮王田僮在山中，年垂百余岁，南谯王义宣爲荆州，僮出谒，至是又谒悛。明帝崩，表求奔赴。敕带郡还都，吏人送者数千万人。悛人人执手，系以涕泣，百姓感之，赠送甚厚。
桂阳之难，加甯朔将军，助守石头。父勉于大航战死，悛时遇疾，扶伏路次，号哭求勉尸。勉尸顶后伤缺，悛割发补之。持丧墓侧，冬日不衣絮。齐高帝代勉爲领军，素与勉善，书譬悛殷勤抑勉。
建平王景素反，高帝总衆。悛初免丧，高帝召悛及弟愃入省，欲使领支军。及见皆羸削改貌，乃止。霸业初建，悛先致诚节，沈攸之事起，加辅国将军。后爲广州刺史，袭爵鄱阳县侯。武帝自寻阳还，遇悛，欢宴敍旧，停十馀日乃下。遣文惠太子及竟陵王子良摄衣履，备父友之敬。
齐受禅，国除，平西记室参军夏侯恭叔上书，以柳元景中兴功臣，刘勉殒身王事，宜存封爵。诏以与运隆替，不容复厝意也。初，苍梧废，高帝集议中华门，见悛谓曰： 君昨直邪？ 悛曰： 仆昨正直，而之急在外。 至是，上谓悛曰： 功名之际，人所不忘，卿昔在中华门答我，何其欲谢世事？ 悛曰： 臣世受宋恩，门荷齐眷，非常之勋，非臣所及，敢不以实仰答。 
迁太子中庶子，领越骑校尉。时武帝在东宫，每幸悛坊，闲言至夕，赐屏风帷帐。武帝即位，改领前军将军。后拜司州刺史。悛父勉讨殷琰，平寿阳，无所犯害，百姓德之，爲罍樽、铜豆、锺各二口献之。
迁长兼侍中。车驾数幸悛宅。宅盛修山池，造瓮牖。武帝着鹿皮冠，披悛菟皮衾，于牖中宴乐。以冠赐悛，至夜乃去。后从驾登蒋山，上数叹曰： 贫贱之交不可忘，糟糠之妻不下堂。 顾谓悛曰： 此况卿也。世言富贵好改其素情，吾虽有四海，今日与卿尽布衣之适。 悛起拜谢。累迁始兴王前军长史、平蛮校尉、蜀郡太守，行益州府州事。
初，高帝辅政，有意欲铸钱，以禅让之际，未及施行。建
元四年，奉朝请孔觊上铸钱均货议，辞证甚博，其略以爲：食货相通，理势自然。李悝曰： 籴甚贵伤人，甚贱伤农。人伤则离散，农伤则国贫。甚贱与甚贵，其伤一也。 三吴国之关奥，比岁时被水潦，而籴不贵，是天下钱少，非谷穰贱，此不可不察也。铸钱之弊，在轻重屡变。重钱患难用，而难用爲累轻；轻钱弊盗铸，而盗铸爲祸深。人所盗铸，严法不禁者，由上铸钱惜铜爱工也。惜铜爱工，谓钱无用之器，以通交易，务欲令轻而数多，使省工而易成，不详虑其爲患也。
自汉铸五铢至宋文帝，历五百馀年，制度世有废兴，而不变五铢钱者，明其轻重可法，得货之宜。以爲宜开置泉府，方牧贡金，大兴鎔铸。钱重五铢，一依汉法。若官铸已布于人，便严断翦凿，轻小破缺无周郭者，悉不得行。官钱细小者，称合铢两，销以爲大。利贫良之人，塞奸巧之路。钱货既均，远近若一，百姓乐业，市道无争，衣食滋殖矣。时议多以钱货轻转少，宜更广铸，重其铢两，以防人奸。高帝使诸州郡大市铜炭，会晏驾事寝。
永明八年，悛啓武帝曰： 南广郡界蒙山下有城名蒙城，可二顷地，有烧炉四所，高一丈，广一丈五尺。从蒙城度水南百许步，平地掘土深二尺，得铜。又有古掘铜坑深二丈，并居宅处犹存。邓通南安人，汉文帝赐通严道县铜山铸钱。今蒙山近在青衣水南，青衣左侧并是故秦之严道地。青衣县，文帝改名汉嘉。且蒙山去南安二百里，案此必是通所铸处。近唤蒙山獠出，云 甚可经略 。此议若立，润利无极。并献蒙山铜一片，又铜石一片，平州铸铁刀一口。 上从之。遣使入蜀铸钱，得千余万，功费多乃止。
悛仍代始兴王鉴爲益州刺史、监益甯二州诸军事。悛既藉旧恩，尤能承迎权贵，宾客闺房，供费奢广。罢广、司二州，倾资贡献，家无留储。在蜀作金浴盆，余金物称是。罢任以本号还都，欲献之，而武帝晏驾。郁林新立，悛奉献减少。郁林知之，讽有司收悛付廷尉，将加诛戮。明帝啓救之，见原，禁锢终身。虽见废黜，而宾客日至。
海陵即位，以白衣除兼左户尚书，寻除正。明帝立，加领骁骑将军，复故官驸马都尉。悛历朝见恩遇，高帝爲鄱阳王锵纳悛妹爲妃。明帝又爲晋安王宝义纳悛女爲妃。自此连姻帝室。
王敬则反，悛出守琅邪城，转五兵尚书。悛兄弟以父死朱雀航，终身不行此路。明帝崩，东昏即位，改授散骑常侍，领骁骑将军，尚书如故。卫送山陵，路经朱雀航感恸，至曲阿而卒。赠太常，常侍、都尉如故。諡曰敬子。
子孺字季幼，幼聪敏，七岁能属文。年十四居丧，毁瘠骨立，宗党咸异之。叔父瑱爲义兴郡，携以之官，常置坐侧，谓宾客曰： 此吾家明珠也。 及长，美风采，性通和，虽家人不见其喜愠。本州召迎主簿。起家中军法曹行参军，时镇军沈约闻其名，引爲主簿，恒与游宴赋诗，大爲约所嗟赏。累迁太子中舍人。
孺少好文章，性又敏速，尝在御坐爲李赋，受诏便成，文不加点。梁武帝甚称赏之。后侍宴寿光殿，诏群臣赋诗。时孺与张率并醉，未及成。帝取孺手板题戏之曰： 张率东南美，刘孺洛阳才，揽笔便应就，何事久迟回。 其见亲爱如此。
迁中书郎，兼中书通事舍人。历太子中庶子，尚书吏部郎。累迁散骑常侍，左户尚书。大同五年，守吏部尚书。出爲晋陵太守，在郡和理，爲吏人所称。入爲侍中。后复爲吏部尚书。母忧，以毁卒，諡曰孝子。
孺少与从兄苞、孝绰齐名，苞早卒，孝绰数坐免黜，位并不高，唯孺贵显。有文集二十卷。孺弟览。
览字孝智，十六通老、易，位中书郎。以所生母忧，庐于墓，再期不尝盐酪，食麦粥而已。隆冬止着单布衣，家人虑不胜丧，中夜窃置炭于床下，览因暖得寐。及觉知之，号恸欧血。梁武帝闻其至性，数使省视。
服阕，除尚书左丞。性聪敏，尚书令史七百人，一见并记名姓。当官清正无所私。从兄吏部郎孝绰，在职颇通赃货，览劾奏免官。孝绰怨之，常谓人曰： 犬噬行路，览噬家人。 出爲始兴内史，居郡尤励清节。复爲左丞，卒官。览弟遵。
遵字孝陵，少清雅有学行，工属文。爲晋安王纲宣惠、云麾二府记室，甚见宾礼。王立爲皇太子，仍除中庶子。遵自随蕃及在东宫，以旧恩偏蒙宠遇，时辈莫及。卒官，皇太子深悼惜之，与遵从兄阳羡令孝仪令曰： 贤从弟中庶奄至殒逝，痛可言乎。其孝友淳深，立身贞固，内含玉润，外表澜清，言行相符，终始如一。文史该富，琬琰爲心，辞章博赡，玄黄成采。既以鸣谦表性，又以难进自居。吾昔在汉南，连翩书记；及忝朱方，从容坐首。鷁舟乍动，朱鹭徐鸣，未尝一日而不追随，一时而不会遇。益者三友，此实其人。及弘道下邑，未申善政，而能使人结去思，野多驯翟，此亦威凤一羽,足以验其五德。 其见爱赏如此。
苞字孝尝，一字孟尝，悛弟子也。父愃，位太子中庶子。
苞三岁而孤，至六七岁，见诸父常泣。时伯叔父悛、绘等并显贵，其母谓其畏惮，怒之。苞曰： 早孤不及有识，闻诸父多相似，故心中悲耳。 因而歔欷，母亦悲恸。初，苞父母及两兄相继亡殁，悉假瘗焉。苞年十六，始移墓所，经营改葬，不资诸父。奉君母朱夫人及所生陈氏并扇席温枕，叔父绘常叹伏之。少好学，能属文，家有旧书，例皆残蠹，手自编缉，筐箧盈满。梁初，以临川王妃弟，故自征虏主簿迁右军功曹，累迁太子洗马，掌书记，侍讲寿光殿。及从兄孝绰等并以文藻见知，多预宴坐。受诏咏天泉池荷及采菱调，下笔即成。
天监十年卒，临终呼友人南阳刘之遴托以丧事从俭。苞居官有能名，性和直，与人交，面折其非，退称其美，士友咸以此叹惜之。
绘字士章，愃弟也。初爲齐高帝行参军，帝叹曰： 刘公爲不亡也。 及豫章王嶷镇江陵，绘爲镇西外兵参军，以文义见礼。时琅邪王诩爲功曹，以吏能自进，嶷谓僚佐曰： 吾虽不能得应嗣陈蕃，然合下自有二骥也。 
性通悟，出爲南康相，郡人有姓赖，所居名秽里，刺谒绘，绘戏嘲之曰： 君有何秽，而居秽里？ 此人应声曰： 未审孔丘何阙，而居阙里。 绘默然不答，亦无忤意，叹其辩速。
后历位中书郎，掌诏诰。敕助国子祭酒何胤撰修礼仪。永明末，都下人士盛爲文章谈义，皆凑竟陵西邸，绘爲后进领袖。时张融以言辞辩捷，周顒弥爲清绮，而绘音采赡丽，雅有风则。时人爲之语曰： 三人共宅夹清漳，张南周北刘中央。 言其处二人间也。
鱼复侯子响诛后，豫章王嶷欲求葬之，召绘爲表言其事，绘须臾便成。嶷叹曰： 禰衡何以过此。 唯足八字云： 提携鞠养，俯见成人。 后魏使至，绘以辞辩被敕接使。事毕，当撰语辞。绘谓人曰： 无论润色未易，但得我语亦难矣。 
隆昌中，兄悛坐事将见诛，绘伏阙请代兄死，明帝辅政，救之，乃免死。明帝即位，爲太子中庶子。安陆王宝晊爲湘州，以绘爲冠军长史、长沙内史，行湘州事。宝晊妃，悛女也。宝晊爱其侍婢，绘夺取，具以啓闻，宝晊以爲恨，与绘不协。遭母丧去官，有至性。服阕，爲晋安王征北长史、南东海太守，行南徐州事。
及梁武起兵，朝廷以绘爲雍州刺史，固让不就。衆以朝廷昏乱，爲之寒心。绘终不受，乃改用张欣泰。转绘建安王车骑长史，行府国事。
及东昏见杀，城内遣绘及国子博士范云等齎其首诣梁武帝于石头。转大司马从事中郎，卒。子孝绰。
孝绰字孝绰，本名冉。幼聪敏，七岁能属文。舅齐中书郎王融深赏异之，与同载以适亲友，号曰神童。融每曰： 天下文章若无我，当归阿士。 阿士即孝绰小字也。父绘，齐时掌诏诰，孝绰时年十四，绘常使代草之。父党沈约、任昉、范云等闻其名，命驾造焉，昉尤相赏好。范云年长绘十馀岁，其子孝才与孝绰年并十四五。及云遇孝绰，便申伯季，乃命孝才拜之。兼善草隶，自以书似父，乃变爲别体。
梁天监初，起家着作佐郎，爲归沐诗赠任昉，昉报曰： 彼美洛阳子，投我怀秋作，讵慰耋嗟人，徒深老夫托。直史兼褒贬，辖司专疾恶，九折多美疹，匪报庶良药。 其爲名流所重如此。
后迁兼尚书水部郎，奉啓陈谢。手敕答曰： 美锦未可便制，簿领亦宜稍习。 顷之即真。武帝时因宴幸，令沈约、任昉等言志赋诗，孝绰亦见引。尝侍宴，于坐作诗七首，武帝览其文，篇篇嗟赏，由是朝野改观。累迁秘书丞。武帝谓舍人周舍云： 第一官当知用第一人。 故以孝绰居此职。
后爲太子仆，掌东宫管记。时昭明太子好士爱文，孝绰与陈郡殷芸、吴郡陆倕、琅邪王筠、彭城到洽等同见礼。太子起乐贤堂，乃使先图孝绰。太子文章，群才咸欲撰录，太子独使孝绰集而序之。迁兼廷尉卿。
初，孝绰与到溉兄弟甚狎，溉少孤，宅近僧寺，孝绰往溉许，适见黄卧具，孝绰谓僧物色也，抚手笑。溉知其旨，奋拳击之，伤口而去。又与洽同游东宫，孝绰自以才优于洽，每于宴坐嗤鄙其文，洽深衔之。及孝绰爲廷尉，携妾入廷尉，其母犹停私宅。洽寻爲御史中丞，遣令史劾奏之，云 携少妹于华省，弃老母于下宅。 武帝爲隐其恶，改妹字爲姝。孝绰坐免官。诸弟时随蕃皆在荆、雍，乃与书论共洽不平者十事，其辞皆诉到氏。又写别本封至东宫，昭明太子命焚之，不开视。
孝绰免职后，武帝数使仆射徐勉宣旨慰抚之，每朝宴常预焉。及武帝爲籍田诗，又使勉先示孝绰。时奉诏作者数十人，帝以孝绰诗工，即日起爲西中郎湘东王谘议参军。迁黄门侍郎、尚书吏部郎，坐受人绢一束，爲饷者所讼，左迁信威临贺王长史。晚年忽忽不得志，后爲秘书监。
初，孝绰居母忧，冬月饮冷水，因得冷癖，以大同五年卒官，年五十九。
孝绰少有盛名，而仗气负才，多所陵忽。有不合意，极言诋訾。领军臧盾、太府卿沈僧畟等并被时遇，孝绰尤轻之。每于朝集会同，处公卿间无所与语，反呼驺卒访道途间事，由此多忤于物，前后五免。孝绰辞藻爲后进所宗，时重其文，每作一篇，朝成暮遍，好事者咸诵传写，流闻河朔，亭苑柱壁莫不题之。文集数十万言，行于时。兄弟及群从子侄当时有七十人，并能属文，近古未之有也。
其三妹，一适琅邪王叔英，一适吴郡张嵊，一适东海徐悱，并有才学。悱妻文尤清拔，所谓刘三娘者也。悱爲晋安郡卒，丧还建邺，妻爲祭文，辞甚凄怆。悱父勉本欲爲哀辞，及见此文，乃阁笔。
孝绰子谅字求信，小名春。少好学，有文才，尤悉晋代故事，时人号曰 皮里晋书 。位中书宣城王记室，爲湘东王所善。王尝游江滨，叹秋望之美。谅对曰： 今日可谓 帝子降于北渚 。 王有目疾，以爲刺己。应曰： 卿言 目眇眇以愁予 邪？ 从此嫌之。
孝绰弟潜字孝仪，幼孤，与诸兄弟相勖以学，并工属文。孝绰尝云 三笔六诗 ，三即孝仪，六谓孝威也。
举秀才，累迁尚书殿中郎。敕令制雍州平等寺金像碑，文甚宏丽。晋安王纲镇襄阳，引爲安北功曹史。及王爲皇太子，仍补洗马，迁中舍人。出爲阳羡令，甚有称绩。后爲中书郎，以公事左迁安西谘议参军，兼散骑常侍。使魏还，除中书郎。累迁尚书左丞，长兼御史中丞。在职多所弹纠，无所顾望，当时称之。出爲临海太守。时政网疏阔，百姓多不遵禁。孝仪下车，宣下条制，励精绥抚，境内翕然，风俗大变。入迁都官尚书。太清元年，出爲豫章内史。侯景寇建邺，孝仪遣子励帅郡兵三千，随前衡州刺史韦粲入援。及宫城不守，孝仪爲前历阳太守庄铁所逼，失郡，卒。
孝仪爲人宽厚，内行尤笃。第二兄孝熊早卒，孝仪奉寡嫂甚谨，家内巨细必先谘决，与妻子朝夕供事，未尝失礼，时人以此称之。有文集二十卷行于世。
第五弟孝胜，位尚书右丞、兼散骑常侍。聘魏还，爲安西武陵王纪长史、蜀郡太守。纪僭号于蜀，以爲尚书仆射。随纪出峡口，兵败被执。元帝宥之，以爲司徒右长史。
第六弟孝威，气调爽逸，风仪俊举。初爲安北晋安王法曹，后爲太子洗马，中舍人，庶子，率更令，并掌管记。大同中，白雀集东宫，孝威上颂甚美。太清中，迁中庶子，兼通事舍人。及侯景寇乱，随司州刺史柳仲礼至安陆，卒。
第七弟孝先，位武陵王主簿，与兄孝胜俱随纪军出峡口。
兵败，元帝以爲黄门郎，迁侍中。
瑱字士温，绘弟也。少有行业，文藻、篆隶、丹青并爲当世所称。时有荥阳毛惠远善画马，瑱善画妇人，并爲当世第一。瑱妹爲齐鄱阳王妃，伉俪甚笃。王爲齐明帝所诛，妃追伤遂成痼疾，医所不疗。有陈郡殷蒨善写人面，与真不别，瑱令蒨画王形像，并图王平生所宠姬共照镜状，如欲偶寝。瑱乃密使媪奶示妃，妃视画仍唾之，因骂云 故宜其早死 。于是恩情即歇，病亦除差。此姬亦被废苦，因即以此画焚之。
瑱仕齐，历尚书吏部郎，义兴太守。先绘卒。
论曰：当泰始之际，二殷去就不同，原始要终，各以名节自立。孝祖翫敌而亡，盖其宜也。刘勉出征久抚，所在流誉，行己之节，赴蹈爲期，虽古之忠烈，亦何以加此。悛至性过人，绘辞义克举，诸子各擅雕龙，当年方驾，文采之盛，殆难继乎。孝绰中冓爲尤，可谓人而无仪者矣。
