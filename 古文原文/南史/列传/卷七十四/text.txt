孝义下
滕昙恭陶季直沈崇傃荀匠吉翂甄恬赵拔扈
韩怀明褚修张景仁陶子锵成景隽李庆绪谢蔺
殷不害司马暠张昭
时有徐普济者，长沙临湘人。居丧未葬，而邻家火起，延及其舍。普济号恸伏棺上，以身蔽火。邻人往救之，焚炙已闷绝，累日方苏。
又有建康人张悌，家贫无以供养，以情告邻富人。富人不与，不胜忿，遂结四人作劫，所得衣物，三劫持去，实无一钱入己。县抵悌死罪。悌兄松诉称： 与弟景是前母子，后母唯生悌，松长不能教诲，乞代悌死。 景又曰： 松是嫡长，后母唯生悌。若从法，母亦不全。 亦请代死。母又云： 悌应死，岂以弟罪枉及诸兄。悌亦引分，乞全两兄供养。 县以上谳，帝以爲孝义，特降死，后不得爲例。
陶季直，丹阳秣陵人也。祖湣祖，宋广州刺史。父景仁，中散大夫。
季直早慧，湣祖甚爱异之，尝以四函银列置于前，令诸孙各取其一。季直时年四岁，独不取，曰： 若有赐，当先父伯，不应度及诸孙，故不取。 湣祖益奇之。
五岁丧母，哀若成人。初母未病，令于外染衣，卒后，家人始赎。季直抱之号恸，闻者莫不酸感。及长好学，澹于荣利，徵召不起，时人号曰聘君。后爲望蔡令，以病免。
时刘彦节、袁粲以齐高帝权盛，将图之。彦节素重季直，欲与谋。季直以袁、刘儒者，必致颠殒，固辞不赴。俄而彦节等败。
齐初爲尚书比部郎，时褚彦回爲尚书令，素与季直善，频以爲司空司徒主簿，委以府事。彦回卒，尚书令王俭以彦回有至行，欲諡 文孝公 。季直曰： 文孝是司马道子諡，恐其人非具美，不如文简。 俭从之。季直又请爲彦回立碑，始终营护，甚有吏节。再迁东莞太守，在郡号爲清和。后爲镇西谘议参军。
齐武帝崩，明帝作相，诛锄异己。季直不能阿意取容，明帝颇忌之，出爲辅国长史、北海太守。边职上佐，素士罕爲之者，或劝季直造门致谢，明帝留以爲骠骑谘议参军，兼尚书左丞，迁建安太守。爲政清静，百姓便之。
梁台建，爲给事黄门侍郎，常称仕至二千石始愿毕矣，无爲久预人间事，乃辞疾还乡里。梁天监初，就拜太中大夫。武帝曰： 梁有天下，遂不见此人。 十年，卒于家。季直素清苦绝伦，又屏居十馀载，及死，家徒四壁，子孙无以殡敛，闻者莫不伤其志事云。
沈崇傃字思整，吴兴武康人也。父怀明，宋兖州刺史。崇傃六岁丁父忧，哭踊过礼。及长，事所生母至孝，家贫，常佣书以养。天监二年，太守柳恽辟爲主簿。崇傃从恽到郡，还迎其母，未至而母卒。崇傃以不及侍疾，将欲致死，水浆不入口，昼夜号哭，旬日殆将绝气。兄弟谓曰： 殡葬未申，遽自毁灭，非全孝道也。 崇傃心悟，乃稍进食。母权瘗，去家数里，哀至辄之瘗所，不避雨雪。每倚坟哀恸，飞鸟翔集。夜恒有猛兽来望之，有声状如叹息者。家贫无以迁厝，乃行乞经年，始获葬焉。既而庐于墓侧，自以初行丧礼不备，复以葬后更行服三年。久食麦屑，不噉盐酢，坐卧于单荐，因虚肿不能起。郡县举至孝。梁武闻，即遣中书舍人慰勉之，乃诏令释服，擢补太子洗马，旌其门闾。崇傃奉诏释服，而涕泣如居丧。固辞不受官，乃除永宁令。自以禄不及养，哀思不自堪，未至县，卒。荀匠字文师，潁阴人，晋太保勖九世孙也。祖琼，年十五复父仇于成都巿，以孝闻。宋元嘉末度淮，逢武陵王举义，爲元凶追兵所杀，赠员外散骑侍郎。父法超，仕齐爲安复令，卒官。匠号恸气绝，身体皆冷，至夜乃苏。既而奔丧，每宿江渚，商侣不忍闻其哭声。
梁天监元年，其兄斐爲郁林太守，征俚贼，爲流矢所中，死于阵。丧还，匠迎于豫章，望舟投水，傍人赴救，仅而得全。及至，家贫不得时葬，居父忧并兄服，历四年不出庐户。自括发不复栉沐，发皆秃落，哭无时。声尽则系之以泣，目眦皆烂，形骸枯悴，皮骨裁连，虽家人不复识。郡县以状言，武帝诏遣中书舍人爲其除服，擢爲豫章王国左常侍。匠虽即吉而毁悴逾甚，外祖孙谦诫之曰： 主上以孝临天下，汝行过古人，故擢汝此职。非唯君父之命难拒，故亦扬名后世，所显岂独汝身哉。 匠乃拜，竟以毁卒。
吉翂字彦霄，冯翊莲勺人也。家居襄阳。翂幼有孝性，年十一遭所生母忧，水浆不入口，殆将灭性，亲党异之。
梁天监初，父爲吴兴原乡令，爲吏所诬，逮诣廷尉。翂年十五，号泣衢路，祈请公卿，行人见者皆爲陨涕。其父理虽清白，而耻爲吏讯，乃虚自引咎，罪当大辟。翂乃挝登闻鼓，乞代父命。武帝异之，尚以其童幼，疑受教于人，敕廷尉蔡法度严加胁诱，取其款实。法度乃还寺，盛陈徽纆，厉色问曰： 尔求代父死，敕已相许，便应伏法；然刀锯至剧，审能死不？且尔童孺，志不及此，必爲人所教，姓名是谁？若有悔异，亦相听许。 对曰： 囚虽蒙弱，岂不知死可畏惮；顾诸弟幼藐，唯囚爲长，不忍见父极刑，自延视息，所以内断胸臆，上干万乘。今欲殉身不测，委骨泉壤，此非细故，奈何受人教邪。 法度知不可屈挠，乃更和顔诱语之，曰： 主上知尊侯无罪，行当释亮。观君神仪明秀，足称佳童，今若转辞，幸父子同济，奚以此妙年苦求汤镬。 翂曰： 凡鲲鲕蝼蚁尚惜其生，况在人斯，岂愿齑粉。但父挂深劾，必正刑书，故思殒仆，冀延父命。 翂初见囚，狱掾依法备加桎梏，法度矜之，命脱其二械，更令着一小者。翂弗听，曰： 翂求代父死，死囚岂可减乎。 竟不脱械。法度以闻，帝乃宥其父。
丹阳尹王志求其在廷尉故事，并请乡居，欲于岁首举充纯孝。翂曰： 异哉王尹，何量翂之薄，夫父辱子死，斯道固然，若翂有腼面目，当其此举，则是因父买名，一何甚辱。 拒之而止。
年十七，应辟爲本州主簿，出监万年县。摄官期月，风化大行。自雍还郢，湘州刺史柳忱复召爲主簿。后秣陵乡人裴俭、丹阳尹丞臧盾、扬州中正张仄连名荐翂，以爲孝行纯至，明通易、老。敕付太常旌举。初，翂以父陷罪，因成悸疾，后因发而卒。
甄恬字彦约，中山无极人也，世居江陵。数岁丧父，哀感有若成人。家人矜其小，以肉汁和饭饲之，恬不肯食。年八岁，尝问其母，恨生不识父，遂悲泣累日。忽若有见，言形貌则其父也，时以爲孝感。家贫养母，常得珍羞。及居丧，庐于墓侧，恒有鸟玄黄杂色集于庐树，恬哭则鸣，哭止则止。又有白鸠白雀栖宿其庐。州将始兴王憺表其行状，诏旌表门闾，加以爵位。恬官至安南行参军。
赵拔扈，新城人也。兄震动富于财，太守樊文茂求之不已，震动怒曰： 无厌将及我。 文茂闻其语，聚其族诛之。拔扈走免，亡命聚党，至社树祝曰： 文茂杀拔扈兄，今欲报之，若事克，斫树处更生，不克即死。 三宿三枿生十丈馀，人间传以爲神，附者十余万。既杀文茂，转攻傍邑。将至成都，十馀日战败，退保新城求降。文茂，黎州刺史文炽弟，襄阳人也。
韩怀明，上党人也。客居荆州。十岁，母患尸疰，每发辄危殆。怀明夜于星下稽颡祈祷，时寒甚切，忽闻香气，空中有人曰： 童子母须臾永差，无劳自苦。 未晓而母平复，乡里以此异之。十五丧父，几至灭性，负土成坟，赙助无所受。免丧，与乡人郭麻俱师南阳刘虬。虬尝一日废讲，独居涕泣，怀明窃问虬家人，答云是外祖亡日。时虬母亦已亡矣，怀明闻之，即日罢学，还家就养。虬叹曰： 韩生无丘吾之恨矣。 家贫，肆力以供甘脆，嬉怡膝下，朝夕不离母侧。母年九十，以寿终。怀明水浆不入口一旬，号哭不绝声。有双白鸠巢其庐上，字乳驯狎，若家禽焉，服释乃去。及除丧，蔬食终身，衣衾无所改。梁天监初，刺史始兴王憺表言之。州累辟不就，卒于家。
褚修，吴郡钱唐人也。父仲都，善周易，爲当时之冠。梁天监中，历位五经博士。修少传父业，武陵王纪爲扬州，引爲宣惠参军，兼限内记室。修性至孝，父丧毁瘠过礼，因患冷气。及丁母忧，水浆不入口二十三日，每号恸辄呕血，遂以毁卒。
张景仁，广平人也。父梁天监初爲同县韦法所杀，景仁时年八岁。及长，志在复雠。普通七年，遇法于公田渚，手斩其首以祭父墓。事竟，诣郡自缚，乞依刑法。太守蔡天起上言于州，时简文在镇，乃下教褒美之，原其罪，下属长蠲其一户租调，以旌孝行。
又天监中，宣城宛陵女子与母同床眠，母爲猛兽所取，女啼号随挐猛兽，行数十里，兽毛尽落，兽乃置其母而去。女抱母犹有气息，经时乃绝。乡里言于郡县，太守萧琛表上，诏榜其门闾。
又霸城王整之姊嫁爲卫敬瑜妻，年十六而敬瑜亡，父母舅姑咸欲嫁之，誓而不许，乃截耳置盘中爲誓乃止。遂手爲亡婿种树数百株，墓前柏树忽成连理，一年许还复分散。女乃爲诗曰： 墓前一株柏，根连复并枝。妾心能感木，颓城何足奇。 所住户有燕巢，常双飞来去，后忽孤飞。女感其偏栖，乃以缕系脚爲志。后岁此燕果复更来，犹带前缕。女复爲诗曰： 昔年无偶去,今春犹独归。故人恩既重,不忍复双飞。 雍州刺史西昌侯藻嘉其美节，乃起楼于门,题曰 贞义卫妇之闾 。又表于台。
后有河东刘景昕事母孝谨，母常病癖三十馀年，一朝而瘳，乡里以爲景昕诚感。荆州刺史湘东王绎辟爲主簿。
陶子锵字海育，丹阳秣陵人也。父延，尚书比部郎。兄尚，宋末爲幸臣所怨，被系。子锵公私缘诉，流血稽颡，行路嗟伤。逢谢超宗下车相访，回入县诣建康令劳彦远曰： 岂忍见人昆季如此而不留心。 劳感之，兄得释。母终，居丧尽礼。与范云邻，云每闻其哭声，必动容改色，欲相申荐。会云卒。初，子锵母嗜蓴，母没后，恒以供奠。梁武义师初至，此年冬营蓴不得，子锵痛恨，恸哭而绝，久之乃苏。遂长断蓴味。
成景隽字超，范阳人也。祖兴，仕魏爲五兵尚书。父安乐，淮阳太守。梁天监六年，常邕和杀安乐，以城内附。景隽谋复雠，因杀魏宿预城主，以地南入。普通六年，邕和爲鄱阳内史，景隽购人刺杀之。未久，重购邕和家人鸩杀其子弟，噍类俱尽。武帝义之，每爲屈法。景隽家雠既雪，每思报效，后除北豫州刺史，侵魏，所向必推其智勇，时以比马仙琕。兼有政绩见怀，北豫州吏人树碑纪德。卒，諡曰忠烈云。
李庆绪字孝绪，广汉郪人也。父爲人所害，庆绪九岁而孤，爲兄所养，日夜号泣，志在复雠。投州将陈显达，仍于部伍白日手刃其仇，自缚归罪，州将义而释之。梁天监中，爲东莞太守。丁母忧去职，庐于墓侧，每恸呕血数升。后爲巴郡太守，号良吏。累迁卫尉，封安陆县侯。益州三百年无复贵仕，庆绪承恩至此，便欲西归。寻徙太子右卫率，未拜而卒。
谢蔺字希如，陈郡阳夏人，晋太傅安之八世孙也。父经，北中郎谘议参军。蔺五岁时，父未食，乳媪欲令先饭，蔺终不进。舅阮孝绪闻之，叹曰： 此儿在家则曾子之流，事君则蔺生之匹。 因名曰蔺。稍授以经史，过目便能讽诵，孝绪每曰： 吾家阳元也。 及丁父忧，昼夜号恸，毁瘠骨立。母阮氏常自守视譬抑之。服阕，吏部尚书萧子显嘉其至行，擢爲王府法曹行参军。累迁外兵、记室参军。
时甘露降士林馆，蔺献颂，武帝嘉之。有诏使制北兖州刺史萧楷德政碑。又奉诏令制宣城王奉述中庸颂。后爲兼散骑常侍，使魏。会侯景入附，境上交兵，蔺母既虑不得还，感气而卒。及蔺还，入境夜梦不祥，旦便投列驰归。及至，号恸呕血，气绝久之，水浆不入口。每哭，眼耳口鼻皆血流，经月馀日，因夜临而卒。所制诗赋碑颂数十篇。子贞。
贞字元正，幼聪敏，有至性。祖母阮氏先苦风眩，每发，便一二日不能饮食。贞时年七岁，祖母不食，贞亦不食，往往如此。母王氏授以论语、孝经，读讫便诵。八岁，尝爲春日闲居诗，从舅王筠奇之，谓所亲曰： 至如 风定花犹落 ，乃追步惠连矣。 年十三，尤善左氏春秋，工草隶虫篆。
十四，丁父艰，号顿于地，绝而复苏者数矣。初贞父蔺以忧毁卒，家人宾客复忧贞，从父洽、族兄暠乃共请华严寺长爪禅师爲贞说法。仍譬以母须侍养，不宜毁灭，乃少进饘粥。及魏克江陵，入长安。暠逃难番禺，贞母出家于宣明寺。及陈武帝受禅，暠还乡里，供养贞母，将二十年。
初贞在周，尝侍周武帝爱弟赵王招读，招厚礼之。闻其独处，必昼夜涕泣，私问知母在乡，乃谓曰： 寡人若出居藩，当遣侍读还家。 后数年，招果出，因辞，面奏请放贞还。帝奇招仁爱，遣随聘使杜子晖归国。是岁陈太建五年也。
始自周还时，始兴王叔陵爲扬州刺史，引祠部侍郎阮卓爲记室，辟贞爲主簿。寻迁府录事参军，领丹阳丞。贞知叔陵有异志，因与卓自疏于王。每有宴游，辄以疾辞，未尝参预，叔陵雅重之，弗之罪也。及叔陵肆逆，唯贞与卓不坐。
再迁南平王友，掌记室事。府长史汝南周确新除都官尚书，请贞爲让表，后主览而奇之。及问知贞所作，因敕舍人施文庆曰： 谢贞在王家未有禄秩，可赐米百石。 以母忧去职。顷之，敕起还府，累啓固辞，敕不许。贞哀毁羸瘠，终不能之官舍。
吏部尚书姚察与贞友善，及贞病笃，问以后事。贞曰： 孤子衅祸所集，将随灰壤，族子凯等粗自成立，己有疏付之，此固不足仰尘厚德。弱儿年甫六岁，名靖，字依仁，情累所不能忘，敢以爲托。 是夜卒。后主问察曰： 谢贞有何亲属？ 察以靖答，即敕长给衣粮。初贞之病，有遗疏告族子凯： 气绝之后，若依僧家尸陀林法,是吾所愿,正恐过爲独异。可用薄板周身，载以露车，覆以草席，坎山次而埋之。又靖年尚小，未阅人事，但可三月施小床，设香水，尽卿兄弟相厚之情。即除之，无益之事，勿爲也。 
殷不害字长卿，陈郡长平人也。祖汪，齐豫章王行参军。父高明，梁尚书中兵郎。不害性至孝，居父忧过礼，由是少知名。家世俭约，居甚贫寠。有弟五人，皆幼弱。不害事老母，养小弟，勤剧无所不至，士大夫以笃行称之。
年十七，仕梁爲廷尉平，长于政事，兼饰以儒术，名法有轻重不便者，辄上书言之，多见纳用。大同五年，兼东宫通事舍人。时朝政多委东宫，不害与舍人庾肩吾直日奏事，梁武帝尝谓肩吾曰： 卿是文学之士，吏事非卿所长，何不使殷不害来邪？ 其见知如此。简文以不害善事亲，赐其母蔡氏锦裙襦毡席被褥，单复毕备。
侯景之乱，不害从简文入台。及台城陷，简文在中书省，景带甲将兵，入朝陛见，过谒简文，冲突左右，甚不逊，侍卫者莫不惊恐辟易，唯不害与中庶子徐摛侍侧不动。简文爲景所幽，遣人请不害与居处，景许之，不害供侍益谨。
梁元帝立，以不害爲中书郎，兼廷尉卿。魏平江陵，失母所在。时甚寒雪，冻死者填满沟壑。不害行哭寻求，声不暂辍。遇见死人沟中，即投身捧视，举体冻僵，水浆不入口者七日，始得母尸。凭尸而哭，每举音辄气绝，行路皆爲流涕。即江陵权殡，与王褒、庾信俱入长安。自是蔬食布衣，枯槁骨立，见者莫不哀之。
太建七年，自周还陈，除司农卿。迁晋陵太守。在郡感疾，诏以光禄大夫征还养疾。后主即位，加给事中。初，不害之还也，周留其长子僧首，因居关中。祯明三年，陈亡，僧首来迎，不害道卒，年八十五。不害弟不佞。
不佞字季卿，少立名节，居父丧以至孝称。好读书，尤长吏术。梁承圣初，爲武康令。时兵荒饥馑，百姓流移，不佞循抚招集，繈负至者以千数。会魏克江陵，而母卒，道路隔绝，久不得奔赴。四载之中，昼夜号泣，居处饮食，常爲居丧之礼。陈武帝受禅，除娄令。至是第四兄不齐始于江陵迎母丧柩归葬。不佞居处之节，如始闻问，若此者又三年。身自负土，手植松柏，每岁时伏腊，必三日不食。
文帝时，兼尚书右丞，迁东宫通事舍人。及废帝嗣立，宣帝爲太傅、录尚书辅政，甚爲朝望所归。不佞素以名节自立，又受委东宫，乃与仆射到仲举、中书舍人刘师知、尚书左丞王暹等谋，矫诏出宣帝。衆人犹豫未敢先发，不佞乃驰诣相府，面宣诏旨，令相王还第。及事发，仲举等皆伏诛，宣帝雅重不佞，特赦之，免其官而已。及即位，以爲军师始兴王谘议参军。后兼尚书左丞，加通直散骑常侍，卒官。不佞兄不疑、不占、不齐并早亡，事第二寡嫂张氏甚谨，所得禄奉，不入私室。长子梵童，位尚书金部郎。
司马暠字文升，河内温人也。高祖柔之，晋侍中，以南顿王孙绍齐文献王攸后。父子産，即梁武帝之外兄也，位岳阳太守。
暠幼聪警，有至性。年十二，丁内艰，哀慕过礼，水浆不入口，殆经一旬。每号恸，必至闷绝，父每喻之，令进粥，然犹毁瘠骨立。服阕，以姻戚子弟入问讯，梁武帝见其羸疾，叹息久之。字其小字谓其父曰： 昨见罗儿面顔憔悴，使人恻然，便是不坠家风，爲有子矣。 后累迁正员郎。丁父艰，哀毁愈甚，庐于墓侧，日进薄麦粥一升。墓在新林，连接山阜，旧多猛兽，暠结庐数载，豺狼绝迹。常有两鸠栖宿庐所，驯狎异常。承圣中，除太子庶子。魏克江陵，随例入长安。而梁宗屠戮，太子殡瘗失所，及周受禅，暠以宫臣，乃抗表求还江陵改葬，辞甚酸切。周朝优诏答之，即敕荆州以礼安厝。陈太建八年，自周还，宣帝特降殊礼。历位通直散骑常侍、太中大夫，卒。有集十卷。
子延义字希忠，少沈敏好学。初随父入关，丁母忧，丧过于礼。及暠还都，延义乃躬负灵榇，昼伏宵行，冒履冰霜，手足皲瘃。至都，遂致挛废，数年乃愈。位司徒从事中郎。
张昭字德明，吴郡吴人也。幼有孝性，父熯常患消渴，嗜鲜鱼，昭乃身自结网捕鱼，以供朝夕。弟干字玄明，聪敏好学，亦有至性。及父卒，兄弟并不衣绵帛，不食盐酢，日唯食一升麦屑粥。每一感恸，必致欧血，邻里闻之，皆爲涕泣。父服未终，母陆氏又卒，兄弟遂六年哀毁，形容骨立。家贫，未得大葬，遂布衣蔬食，十有馀年，杜门不出，屏绝人事。时衡阳王伯信临州，举干孝廉，固辞不就。兄弟并因毁成疾，昭一眼失明，干亦中冷苦癖，年并未五十，终于家，子胤俱绝。
宣帝时，有太原王知玄者，侨居会稽剡县，居家以孝闻。及丁父忧，哀毁而卒。帝嘉之，诏改所居青苦里爲孝家里。
论曰：自浇风一起，人伦毁薄，盖抑引之教，导俗所先，变里旌闾，义存劝奖。是以汉世士务修身，故忠孝成俗，至于乘轩服冕，非此莫由。晋、宋以来，风衰义缺，刻身厉行，事薄膏腴。若使孝立闺庭，忠被史策，多发沟畎之中，非出衣簪之下。以此而言声教，不亦卿大夫之耻乎。
