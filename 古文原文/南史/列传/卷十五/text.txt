刘穆之徐羡之傅亮檀道济
及武帝克京城，从何无忌求府主簿，无忌进穆之。帝曰： 吾亦识之。 即驰召焉。时穆之闻京城有叫声，晨出陌头，属与信会，直视不言者久之，反室坏布裳爲裤往见帝，帝谓曰： 我始举大义，须一军吏甚急，谁堪其选？ 穆之曰： 无见踰者。 帝笑曰： 卿能自屈，吾事济矣。 即于坐受署。从平建邺，诸大处分，皆仓卒立定，并穆之所建，遂动见谘询。穆之亦竭节尽诚，无所遗隐。
时晋纲宽弛，威禁不行，盛族豪家，负势陵纵；重以司马元显政令违舛，桓玄科条繁密。穆之斟酌时宜，随方矫正，不盈旬日，风俗顿改。
迁尚书祠部郎，复爲府主簿、记室、录事参军，领堂邑太守。以平桓玄功，封西华县五等子。及扬州刺史王谧薨，帝次应入辅。刘毅等不欲帝入，议以中领军谢混爲扬州，或欲令帝于丹徒领州，以内事付仆射孟昶。遣尚书右丞皮沈以二议谘帝。沈先与穆之言，穆之僞如厕，即密疏白帝，言沈语不可从。帝既见沈，且令出外，呼穆之问焉。穆之曰： 公今日岂得居谦，遂爲守蕃将邪？刘、孟诸公俱起布衣，共立大义，事乃一时相推，非宿定臣主分也。力敌势均，终相吞咀。扬州根本所系，不可假人。前授王谧，事出权道，今若复他授，便应受制于人。一失权柄，无由可得。公功高勋重，不可直置疑畏，便可入朝共尽同异。公至京邑，彼必不敢越公更授馀人。 帝从其言，由是入辅。
从广固还拒卢循，常居幕中画策。刘毅等疾之，每从容言其权重，帝愈信仗之。穆之外所闻见，大小必白，虽闾里言谑，皆一二以闻。帝每得人间委密消息以示聪明，皆由穆之。又爱宾游，坐客恒满，布林目以爲视听，故朝野同异，穆之莫不必知。虽亲昵短长，皆陈奏无隐。人或讥之，穆之曰： 我蒙公恩，义无隐讳，此张辽所以告关羽欲叛也。 
帝举止施爲，穆之皆下节度，帝书素拙，穆之曰： 此虽小事，然宣布四远，愿公小复留意。 帝既不能留意，又禀分有在，穆之乃曰： 公但纵笔爲大字，一字径尺无嫌。大既足有所包，其势亦美。 帝从之，一纸不过六七字便满。
穆之凡所荐达，不纳不止。常云： 我虽不及荀令君之举善，然不举不善。 穆之与朱龄石并便尺牍，尝于武帝坐与龄石并答书，自旦至日中，穆之得百函，龄石得八十函，而穆之应对无废。
迁中军、太尉司马，加丹阳尹。帝西讨刘毅，以诸葛长人监留府，疑其难独任，留穆之辅之。加建威将军，置佐吏，配给实力。长人果有异谋，而犹豫不能发，屏人谓穆之曰： 悠悠之言，云太尉与我不平，何以至此？ 穆之曰： 公泝流远伐，以老母弱子委节下，若一豪不尽，岂容若此。 长人意乃小安，穆之亦厚爲之备。长人谓所亲曰： 贫贱常思富贵，富贵必践危机。今日思爲丹徒布衣，不可得也。 帝还，长人伏诛。进前将军。
帝西伐司马休之，中军将军道怜知留任，而事无大小，一决穆之。迁尚书右仆射，领选，将军、尹如故。帝北伐，留世子爲中军将军、监太尉留府。转穆之左仆射、领监军中军二府
军司，将军、尹、领选如故，甲仗五十人入殿，入居东穆之内总朝政，外供军旅，决断如流，事无壅滞。宾客辐凑，求诉百端，内外谘禀，盈阶满室。目览词讼，手答笺书，耳行听受，口并酬应，不相参涉，皆悉赡举。又言谈赏笑，弥日亘时，未尝倦苦。裁有闲暇，手自写书，寻览篇章，校定坟籍。性奢豪，食必方丈，旦辄爲十人馔，未尝独餐。每至食时，客止十人以还，帐下依常下食，以此爲常。尝白帝曰： 穆之家本贫贱，赡生多阙，叨忝以来，虽每存约损，而朝夕所须，微爲过丰，此外无一豪负公。 
义熙十三年卒。帝在长安，本欲顿驾关中，经略赵、魏，闻问惊恸，哀惋者数日。以根本虚，乃驰还彭城。以司马徐羡之代管留台，而朝廷大事常决于穆之者，并悉北谘。穆之前军府文武二万人，以三千配羡之建威府，馀悉配世子中军府。追赠穆之开府仪同三司。帝又表天子曰： 臣闻崇贤旌善，王教所先，念功简劳，义深追远。故司勋执策，在勤必记，德之休明，没而弥着。故尚书左仆射、前将军臣穆之，爰自布衣，协佐义始，内竭谋猷，外勤庶政，密勿军国，心力俱尽。及登庸朝右，尹司京畿，敷赞百揆，翼新大猷。顷戎车远役，居中作捍，抚宁之勋，实洽朝野，识量局致，栋干之器也。方宣赞盛化，缉隆圣世，忠绩未究，远迩悼心。皇恩褒述，班同三事，荣哀既备，宠灵已泰。臣伏思寻，自义熙草创，艰患未弭，外虞既殷，内难亦荐，时屯世故，靡有宁岁。臣以寡乏，负荷国重，实赖穆之匡翼之益。岂唯谠言嘉谋，溢于人听，若乃忠规密谟，潜虑帷幕，造膝诡辞，莫见其际。事隔于皇朝，功隐于视听者，不可胜纪。所以陈力一纪，遂克有成，出征入辅，幸不辱命。微夫人之左右，未有宁济其事者矣。履谦居寡，守之弥固，每议及封爵，辄深自抑绝。所以勋高当年，而茅土弗及，抚事永念，胡宁可昧。谓宜加赠正司，追甄土宇。俾忠贞之烈，不泯于身后，大赉所及，永旌于善人。臣契阔屯夷，旋观终始，金兰之分，义深情感，是以献其乃怀，布之朝听。 于是重赠侍中、司徒，封南昌县侯。
及帝受禅，每叹忆之，曰： 穆之不死，当助我理天下。可谓 人之云亡，邦国殄瘁。  光禄大夫范泰对曰： 圣主在上，英彦满朝，穆之虽功着艰难，未容便关兴毁。 帝笑曰： 卿不闻骥騄乎，贵日致千里耳。 帝后复曰： 穆之死，人轻易我。 其见思如此。以佐命元勋，追封南康郡公，諡曰文宣。
穆之少时，家贫诞节，嗜酒食，不修拘检。好往妻兄家乞食，多见辱，不以爲耻。其妻江嗣女，甚明识，每禁不令往江氏。后有庆会，属令勿来。穆之犹往，食毕求槟榔。江氏兄弟戏之曰： 槟榔消食，君乃常饥，何忽须此？ 妻复截发市肴馔，爲其兄弟以饷穆之，自此不对穆之梳沐。及穆之爲丹阳尹，将召妻兄弟，妻泣而稽颡以致谢。穆之曰： 本不匿怨，无所致忧。 及至醉饱，穆之乃令厨人以金柈贮槟榔一斛以进之。元嘉二十五年，车驾幸江甯，经穆之墓，诏致祭墓所。
长子虑之嗣，卒。子邕嗣。先是郡县爲封国者，内史、相并于国主称臣，去任便止。孝建中始革此制爲下官致敬。河东王歆之尝爲南康相，素轻邕。后歆之与邕俱豫元会并坐，邕嗜酒，谓歆之曰： 卿昔见臣，今能见劝一杯酒不？ 歆之因斅孙皓歌答曰： 昔爲汝作臣，今与汝比肩，既不劝汝酒，亦不愿汝年。 邕性嗜食疮痂，以爲味似鳆鱼。尝诣孟灵休，灵休先患灸疮，痂落在床，邕取食之。灵休大惊，痂未落者，悉褫取饴邕。邕去，灵休与何勖书曰： 刘邕向顾见噉，遂举体流血。 南康国吏二百许人，不问有罪无罪，递与鞭，疮痂常以给膳。
邕卒，子肜嗣，坐刀斫妻夺爵，以弟彪绍。齐建元初，降封南康县侯、虎贲中郎将。坐庙墓不修，削爵爲羽林监。又坐与亡弟母杨别居，杨死不殡葬，崇圣寺尼慧首剃头爲尼，以五百钱爲买棺，以泥洹舆送葬，爲有司奏，事寝不出。
穆之中子式之字延叔，爲宣城、淮南二郡太守，犯赃货，扬州刺史王弘遣从事检校之。式之召从事谓曰： 还白使君，刘式之于国粗有微分，偷数百万钱何有，况不偷邪。 从事还白弘，由此得停。从征关洛有功，封德阳县五等侯。卒，諡曰恭。
子瑀字茂琳，始兴王浚爲南徐州，以瑀爲别驾。瑀性陵物护前，时浚征北府行参军吴郡顾迈轻薄有才能，浚待之厚。瑀乃折节事迈，迈以瑀与之款尽，浚所言密事，悉以语瑀。瑀与迈共进射堂下，忽顾左右索单衣帻，迈问其故，瑀曰： 公以家人待卿，言无不尽，卿外宣泄。我是公吏,何得不啓白之。 浚大怒，啓文帝徙迈广州。
瑀性使气尚人，后爲御史中丞，甚得志。弹萧惠开云： 非才非望，非勋非德。 弹王僧达云： 荫藉高华，人品冗末。 朝士莫不畏其笔端。
转右卫将军。年位本在何偃前，孝武初，偃爲吏部尚书，瑀图侍中不得。与偃同从郊祀，时偃乘车在前，瑀策驷居后，相去数十步，瑀蹋马及之，谓偃曰： 君辔何疾？ 偃曰： 牛骏驭精，所以疾耳。 偃曰： 君马何迟？ 曰 骐骥罗于羁绊，所以居后 。偃曰： 何不着鞭使致千里？ 答曰： 一蹙自造青云，何至与驽马争路。 然甚不得意，谓所亲曰： 人仕宦，不出当入，不入当出，安能长居户限上？ 因求益州。及行，甚不得意，至江陵，与顔竣书曰： 朱修之三世叛兵，一日居荆州，青油幕下，作谢宣明面目见向，使斋帅以长刀引吾下席，于吾何有，政恐匈奴轻汉耳。 坐夺人妻爲妾免官。
后爲吴兴太守，侍中何偃尝案之云： 参伍时望。 瑀大怒曰： 我于时望何参伍之有。 遂与偃绝。族叔秀之爲丹阳，瑀又与亲故书曰： 吾家黑面阿秀遂居刘安衆处，朝廷不爲多士。 其年疽发背，何偃亦发背癕。瑀疾已笃，闻偃亡，欢跃叫呼，于是亦卒。諡曰刚。
祥字显征，式之孙也。父敳，太宰从事中郎。祥少好文学，性韵刚疏，轻言肆行，不避高下。齐建元中，爲正员郎。司徒褚彦回入朝，以腰扇鄣日，祥从侧过，曰： 作如此举止，羞面见人，扇障何益。 彦回曰： 寒士不逊。 祥曰： 不能杀袁、刘，安得免寒士。 
永明初，撰宋书，讥斥禅代，尚书令王俭密以啓闻，上衔而不问。爲临川王骠骑从事中郎。祥兄整爲广州，卒官，祥就整妻求还资，事闻朝廷。又于朝士多所贬忽。王奂爲尚书仆射，祥与奂子融同载，行至中堂，见路人驱驴，祥曰： 驴，汝好爲之，如汝人才，皆已令仆。 着连珠十五首，以寄其怀。其讥议者云： 希世之宝，违时必贱，伟俗之器，无圣则沦。是以明玉黜于楚岫，章甫穷于越人。 有以祥连珠啓上，上令御史中丞任遐奏其过恶，付廷尉。上别遣敕祥曰： 我当原卿性命，令卿万里思愆。卿若能改革，当令卿得还。 乃徙广州。不得意，终日纵酒，少时卒。
秀之字道宝，穆之从父兄子也。祖爽，山阴令。父仲道，余姚令。秀之少孤贫，十岁时与诸儿戏前渚，忽有大蛇来，势甚猛，莫不颠沛惊呼，秀之独不动，衆并异之。东海何承天雅相知器，以女妻之。兄钦之爲朱龄石右军参军，随龄石败没，秀之哀戚不欢宴者十年。
宋景平二年，除驸马都尉。元嘉中，再爲建康令，政绩有声。孝武镇襄阳，以爲抚军录事参军、襄阳令。襄阳有六门堰，良田数千顷，堰久决坏，公私废业。孝武遣秀之修复，雍部由是大丰。
后除西戎校尉、梁南秦二州刺史，加都督。汉川饥馑，秀之躬自俭约。先是汉川悉以绢爲货，秀之限令用钱，百姓利之。二十七年，大举北侵，遣辅国将军杨文德、巴西梓潼二郡太守刘弘宗受秀之节度，震荡汧陇。
元凶弑逆，秀之即日起兵，求赴襄阳，司空南谯王义宣不许。事甯，迁益州刺史，折留奉禄二百八十万付梁州镇库，此外萧然。梁、益丰富，前后刺史莫不大营聚畜，多者致万金。所携宾僚并都下贫子，出爲郡县，皆以苟得自资。秀之爲政整肃，远近悦焉。
南谯王义宣据荆州爲逆，遣徵兵于秀之，秀之斩其使。以起义功，封康乐县侯，徙丹阳尹。先是秀之从叔穆之爲丹阳，与子弟听事上宴，听事柱有一穿，穆之谓子弟及秀之，汝等试以栗遥掷柱，入穿者后必得此郡。唯秀之独入焉，其言遂验。时赊买百姓物不还钱，秀之以爲非宜，陈之甚切。虽纳其言，竟不用。
迁尚书右仆射。时定制令，疑人杀长吏科，议者谓会赦宜以徙论。秀之以爲 律文虽不显人杀官长之旨，若遇赦但止徙论，便与悠悠杀人曾无一异。人敬官长比之父母，行害之身虽遇赦，谓宜长付尚方，穷其天命，家口补兵 。从之。
后爲甯蛮校尉、雍州刺史，加都督。将征爲左仆射，会卒。赠司空，諡忠成公。
秀之野率无风采，而心力坚正。上以其莅官清洁，家无馀财，赐钱二十万，布三百疋。传封至孙，齐受禅，国除。
徐羡之字宗文，东海郯人也。祖甯，尚书吏部郎。父祚之，上虞令。羡之爲桓修抚军中兵参军，与宋武帝同府，深相亲结。武帝北伐，稍迁太尉左司马，掌留任，副贰刘穆之。
帝议北伐，朝士多谏，唯羡之默然。或问何独不言，羡之曰： 今二方已平，拓地万里，唯有小羌未定。公寝食不安，何可轻豫其议。 
穆之卒，帝欲用王弘代之。谢晦曰： 休元轻易，不若徐羡之。 乃以羡之爲丹阳尹，总知留任，甲仗二十人出入，加尚书仆射。
义熙十四年，军人朱兴妻周生子道扶，年三岁，先得痫病。周因其病，发掘地生埋之，爲道扶姑双女所告，周弃市。羡之议曰： 自然之爱，豺狼犹仁，周之凶忍，宜加显戮。臣以爲法律之外，尚弘通理，母之即刑，由子明法。爲子之道，焉有自容之地。愚谓可特申之遐裔。 从之。
及武帝即位，封南昌县公，位司空、录尚书事、扬州刺史。羡之起自布衣，又无术学，直以局度，一旦居廊庙，朝野推服，咸谓有宰臣之望。沈密寡言，不以忧喜见色。颇工弈棋，观戏常若未解，当世倍以此推之。傅亮、蔡廓尝言徐公晓万事，安异同。尝与傅亮、谢晦宴聚，亮、晦才学辩博，羡之风度详整，时然后言。郑鲜之叹曰： 观徐、傅言论，不复以学问爲长。 武帝不豫，加班剑三十人。宫车晏驾，与中书令傅亮、领军将军谢晦、镇北将军檀道济同被顾命。少帝诏羡之、亮率衆官内月一决狱。
帝后失德，羡之等将谋废立，而庐陵王义真多过，不任四海。乃先废义真，然后废帝。时谢晦爲领军，以府舍内屋败应修理，悉移家人出宅，聚将士于府内。檀道济以先朝旧将，威服殿省，且有兵衆，召入朝告之谋。既废帝，侍中程道惠劝立皇子义恭，羡之不许。及文帝即位，改封南平郡公，固让加封。有司奏车驾依旧临华林园听讼，诏如先二公权讯。
元嘉二年，羡之与傅亮归政，三奏乃见许。羡之仍逊位，退还私第。兄子佩之及程道惠、吴兴太守王韶之等，并谓非宜，敦劝甚苦。复奉诏摄任。
三年正月，帝以羡之、亮、晦旬月间再肆酖毒，下诏暴其罪，诛之。尔日，诏召羡之至西明门外，时谢晦弟皭爲黄门郎正直，报亮云： 殿中有异处分。 亮驰报羡之，羡之乘内人问讯车出郭，步走至新林，入陶竈中自缢而死，年六十三。羡之初不应召，上遣领军到彦之、右卫将军王华追讨。及死，野人以告，载尸付廷尉。
初，羡之年少时，尝有一人来谓曰： 我是汝祖。 羡之拜。此人曰： 汝有贵相而有大厄，宜以钱二十八文埋宅四角，可以免灾。过此可位极人臣。 后羡之随亲之县，住在县内。尝暂出，而贼自后破县，县内人无免者，鸡犬亦尽，唯羡之在外获全。又随从兄履之爲临海乐安县，尝行经山中，见黑龙长丈馀，头有角，前两足皆具，无后足，曳尾而行。及拜司空，守关将入，彗星辰见危南。又当拜时，双鹳集太极殿东鸱尾鸣唤，竟以凶终。
羡之兄钦之位秘书监。钦之子佩之轻薄好利，武帝以其姻戚，累加宠任，爲丹阳尹。景平初，以羡之知权，颇豫政事，与王韶之、程道惠、中书舍人邢安泰、潘盛爲党。时谢晦久病连灸，不堪见客，佩之等疑其托疾有异图，与韶之、道惠同载诣傅亮，称羡之意，欲令作诏诛之。亮曰： 己等三人同受顾命，岂可自相残戮。 佩之等乃止。羡之既诛，文帝特宥佩之，免官而已。其冬佩之谋反事发被诛。
佩之弟逵之尚武帝长女会稽宣公主，爲彭城、沛二郡太守。武帝诸子并幼，以逵之姻戚，将大任之，欲先令立功。及讨司马休之，使统军爲前锋，待克当即授荆州，于阵见害。追赠中书侍郎。子湛之。
湛之字孝源，幼孤，爲武帝所爱。常与江夏王义恭寝食不离帝侧。永初三年，诏以公主一门嫡长，且湛之致节之胤，封枝江县侯。数岁与弟淳之共车行，牛奔车坏，左右人驰来赴之。湛之先令取弟，衆咸叹其幼而有识。及长颇涉文义，善自位待，事祖母及母以孝闻。
元嘉中，以爲黄门侍郎。祖母年老，辞以朝直不拜。后拜秘书监。会稽公主身居长嫡，爲文帝所礼，家事大小必谘而后行。西征谢晦，使公主留止台内，总摄六宫，每有不得意，辄号哭，上甚惮之。
初，武帝微时，贫陋过甚，尝自往新洲伐荻，有纳布衣袄等，皆是敬皇后手自作。武帝既贵，以此衣付公主曰： 后世若有骄奢不节者，可以此衣示之。 湛之爲大将军彭城王义康所爱，与刘湛等颇相附。及得罪，事连湛之。文帝大怒，将致大辟。湛之忧惧无计，以告公主。公主即日入宫，及见文帝，因号哭下床，不复施臣妾之礼。以锦囊盛武帝纳衣，掷地以示上曰： 汝家本贱贫，此是我母爲汝父作此纳衣。今日有一顿饱食，便欲残害我儿子。 上亦号哭，湛之由此得全。
再迁太子詹事，寻加侍中。湛之善尺牍，音辞流畅；贵戚豪强，産业甚厚，室宇园池，贵游莫及，伎乐之妙，冠绝一时。门生千余，皆三吴富人子，姿质端美，衣服鲜丽。每出入行游，涂巷盈满。泥雨日，悉以后车载之。文帝每嫌其侈纵。时安成公何勖，无忌之子，临汝公孟灵休，昶之子也，并名奢豪，与湛之以肴膳器服车马相尚，都下爲之语曰： 安成食，临汝饰。 湛之美兼何、孟。勖官至侍中，追諡荒公。灵休善弹棋，官至秘书监。
湛之后迁丹阳尹，加散骑常侍，以公主忧不拜。过葬，复授前职。二十二年，范晔等谋反，湛之始与之同，后发其事，所陈多不尽，爲晔等款辞所连。有司以湛之关豫逆党，事起积岁，末乃归闻，多有蔽匿，请免官削爵，付廷尉。上不许。湛之诣阙上疏请罪，以爲 初通其谋，爲诱引之辞，晔等并见怨咎，规相祸陷。又昔义康南出之始，敕臣入相伴慰，殷懃异意，颇形言旨。遗臣利刃，期以际会。臣苦相谏譬，深加拒塞，以爲怨愤所至，不足爲虞，便以关啓，惧成虚妄。非爲纳受，曲相蔽匿。又令申情范晔，释中间之憾，致怀萧思话，恨婚意未申。谓此侥幸，亦不宣达。陛下敦惜天伦，彰于四海，蕃禁优简，亲理咸通。又昔蒙眷顾，不容自绝，音翰信命，时相往来。或言少意多，旨深文浅，辞色之间，往往难测。臣顾惟心无邪悖，故不稍以自嫌，慺慺丹实，具如此啓。臣虽驽下，情匪木石，岂不知丑点难婴，伏剑爲易，而腼然视息，忍此馀生，实非苟吝微命，假延漏刻。诚以负戾灰灭，贻耻方来，贪及视息，少自披诉。乞蒙隳放，伏待鈇鑕。 上优诏不许。
二十四年，服阕，转中书令、太子詹事，出爲南兖州刺史。善政俱肃，威惠并行。广陵旧有高楼，湛之更修整之，南望锺山。城北有陂泽，水物丰盛，湛之更起风亭、月观，吹台、琴室，果竹繁茂，花药成行。招集文士，尽游玩之适。时有沙门释惠休善属文，湛之与之甚厚。孝武命使还俗。本姓汤，位至扬州从事史。
二十六年，湛之入爲丹阳尹、领太子詹事。二十七年，魏太武帝至瓜步，湛之与皇太子分守石头。二十八年，鲁爽兄弟率部曲来奔，爽等轨子也，湛之以爲庙算特所奖纳，不敢苟申私怨，乞屏田里。不许。
转尚书仆射，领护军将军。时尚书令何尚之以湛之国戚，任遇隆重，欲以朝政推之。湛之以令事无不总，又以事归尚之。互相推委，御史中丞袁淑奏并免官。诏乃使湛之与尚之并受辞诉。尚之虽爲令，而以朝事悉归湛之。
初，刘湛伏诛，殷景仁卒，文帝任沈演之、庾仲文、范晔等，后又有江湛、何瑀之。自晔诛，仲文免，演之、瑀之并卒，至是江湛爲吏部尚书，与湛之并居权要，世谓之江、徐。上每疾，湛之辄侍医药。
二凶巫蛊事发，上欲废劭，赐浚死，而孝武无宠，故累出外藩，不得停都下。南平王铄、建平王宏并被爱，而铄妃即湛妹，湛劝上立之，征铄自寿阳入朝。至又失旨，欲立宏，嫌其非次，议久不决。与湛之议，或连日累夕。每夜，使湛之自执烛绕壁检行，虑有窃听者。劭入弑之旦，其夕上与湛之屏人语，至晓犹未灭烛。湛之惊起趣北户，未及开，见害，时年四十四。孝武即位，追赠司空，諡曰忠烈公。子聿之爲元凶所杀。聿之子孝嗣。
孝嗣字始昌。父被害，孝嗣在孕，母年少，欲更行，不愿有子，自床投地者无算，又以捣衣杵舂其腰，并服堕胎药，胎更坚。及生，故小字遗奴。
幼而挺立。八岁袭爵枝江县公，见宋孝武，升阶流涕，迄于就席。帝甚爱之，尚康乐公主，拜驸马都尉。泰始中，以登殿不着韎，爲书侍御史蔡准所奏，罚金二两。
孝嗣姑适东莞刘舍，舍兄藏爲尚书左丞，孝嗣往诣之。藏退谓舍曰： 徐郎是令仆人，三十余可知，汝宜善自结。 升明中，爲齐高帝骠骑从事中郎，带南彭城太守，转太尉谘议参军。齐建元初，累迁长兼侍中。善趋步，闲容止，与太宰褚彦回相埒。尚书令王俭谓人曰： 徐孝嗣将来必爲宰相。 转御史中丞。武帝问俭曰： 谁可继卿？ 俭曰： 臣东都之日，其在徐孝嗣乎。 
出爲吴兴太守，俭赠孝嗣四言诗曰： 方轨叔茂，追清彦辅，柔亦不茹，刚亦不吐。 时人以比蔡子尼之行状也。在郡有能名。
王俭亡，上征孝嗣爲五兵尚书。其年，敕撰江左以来仪典，令谘受孝嗣。明年，迁太子詹事。从武帝幸方山。上曰： 朕经始此山之南，复爲离宫，应有迈灵丘。 灵丘山湖，新林苑也。孝嗣答曰： 绕黄山，款牛首，乃盛汉之事。今江南未广，愿陛下少更留神。 上乃止。竟陵王子良甚善之。历吏部尚书，右军将军，领太子左卫率，台阁事多以委之。
武帝崩，遗诏以爲尚书右仆射。隆昌元年，爲丹阳尹。明帝谋废郁林，遣左右莫智明以告孝嗣，孝嗣奉旨无所厘替，即还家草太后令。明帝入殿，孝嗣戎服随后。郁林既死，明帝须太后令，孝嗣于袖出而奏之，帝大悦。时议悉诛高、武子孙，孝嗣坚保持之，故得无恙。以废立功，封枝江县侯，甲仗五十人入殿。转左仆射。明帝即位，进爵爲公，给班剑二十人，加兵百人。旧拜三公乃临轩，至是，帝特诏与陈显达、王晏并临轩拜授。时王晏爲令，人情物望不及孝嗣，晏诛，转尚书令。孝嗣爱好文学，器量弘雅，不以权势自居，故见容明帝之世。
初在率府，昼卧斋北壁下，梦两童子遽云： 移公床。 孝嗣惊起，闻壁有声，行数步而壁崩压床。建武四年，即本号开府仪同三司，让不受。
时连年魏军动，国用虚乏，孝嗣表立屯田。帝已寝疾，兵事未已，竟不行。及崩，受遗托，重申开府之命，加中书监。永元初辅政，自尚书下省出住宫城南宅，不得还家。帝失德，孝嗣不敢谏；及江祏诛，内怀忧恐，然未尝表色。始安王遥光反，衆怀惶惑，见孝嗣入宫乃安，然群小用事，不能制也。
时孝嗣以帝终乱天常，与沈文季俱在南掖门，欲要文季以门爲应，四五目之，文季辄乱以他语，孝嗣乃止。进位司空，固让。求解丹阳尹，不许。孝嗣文人，不显同异，名位虽大，故得未及祸。虎贲中郎将许准有胆力，陈说事机，劝行废立。孝嗣迟疑，谓必无用干戈理，须少主出游，闭城门，召百僚集议废之。虽有此怀，终不能决。群小亦稍憎孝嗣，劝帝除之。其冬，孝嗣入华林省，遣茹法珍赐药，孝嗣容色不异，谓沈昭略曰： 始安事，吾欲以门应之，贤叔若同，无今日之恨。 少能饮酒，饮药至斗余方卒，乃下诏言诛之。于时凡被杀者，皆取其蝉冕，剥其衣服。衆情素敬孝嗣，得无所侵。
长子演，尚齐武帝女武康公主，位太子中庶子，第三子况，尚明帝女山阴公主，并拜驸马都尉，俱见杀。
孝嗣之诛，衆人惧，无敢至者，唯会稽魏温仁奔赴，以私财营丧事，当时称之。
初，孝嗣复故封，使故吏吴兴丘叡筮之，当传几世。叡曰： 怨不终尊身。 孝嗣容色甚恶，徐曰： 缘有此虑，故令卿决之。 
中兴元年，和帝赠孝嗣太尉。二年，改葬宣德太后，诏增班剑四十人，加羽葆、鼓吹，諡曰文忠，改封馀干县公。
子绲，仕梁，位侍中，太常，信武将军，諡顷子。
绲子君蒨字怀简，幼聪朗好学，尤长丁部书，问无不对。善弦歌，爲梁湘东王镇西谘议参军。颇好声色，侍妾数十，皆佩金翠，曳罗绮，服玩悉以金银。饮酒数升便醉，而闭门尽日酣歌。每遇欢谑，则饮至斗。有时载伎肆意游行，荆楚山川，靡不毕践。朋从游好，莫得见之。时襄阳鱼弘亦以豪侈称，于是府中谣曰： 北路鱼，南路徐。 然其服翫次于弘也。
君蒨辩于辞令，湘东王尝出军，有人将妇从者。王曰： 才愧李陵，未能先诛女子，将非孙武,遂欲驱战妇人。 君蒨应声曰： 项籍壮士，犹有虞兮之爱，纪信成功，亦资姬人之力。 君蒨文冠一府，特有轻艳之才，新声巧变，人多讽习，竟卒于官。
傅亮字季友，北地灵州人，晋司隶校尉咸之玄孙也。父瑗以学业知名，位至安成太守。瑗与郗超善，超常造瑗，见二子迪及亮。亮年四五岁，超令人解衣使持去，初无吝色。超谓瑗曰： 卿小儿才名位宦当远踰于兄，然保家终在大者。 迪字长猷，宋初终五兵尚书，赠太常。
亮博涉经史，尤善文辞。义熙中，累迁中书黄门侍郎，直西省。宋武帝以其久直之勤劳，欲以爲东阳郡。先以语迪，大喜告亮，亮不答，即驰见武帝，陈不乐出。帝笑曰： 谓卿须禄耳，能如此，甚协所望也。 以爲太尉从事中郎，掌记室。宋国初建，除侍中，领世子中庶子，加中书令。从还寿阳，武帝有受禅意，而难于发言，乃集朝臣宴饮，从容曰： 桓玄暴篡，鼎命已移，我首唱大义，兴复皇室，今年时衰暮，欲归老京师， 群臣唯盛称功德，莫晓此意。亮悟旨,日晚宫门已闭，叩扉请见曰： 臣暂宜还都。 帝知意，无复他言，直云： 须几人自送？ 亮曰： 须数十人。 于是奉辞。及出，夜见长星竟天，拊髀曰： 我常不信天文，今始验矣。 亮至都，即征帝入辅。
永初元年，加太子詹事，封建城县公，入直中书省，专典诏命。以亮任总国权，听于省见客。神兽门外，每旦车常数百两。武帝登庸之始，文笔皆是参军滕演，北征广固，悉委长史王诞，自此之后至于受命，表策文诰，皆亮辞也。演字彦将，南阳西鄂人，位至秘书监。
二年，加亮尚书仆射。及帝不豫，与徐羡之、谢晦并受顾命，给班剑二十人。少帝即位，进中书监、尚书令，领护军将军。
少帝废，亮奉迎文帝，立行台于江陵城南，题曰大司马门，率行台百僚诣门拜表，威仪甚盛。文帝将下，引见亮，哭泣哀动左右。既而问义真及少帝薨废本末，悲号呜咽，侍侧者莫能仰视，亮流汗沾背不能答。于是布腹心于到彦之、王华等。及至都，徐羡之问帝可方谁？亮曰： 晋文、景以上人。 羡之曰： 必能明我赤心。 亮曰： 不然。 
及文帝即位，加左光禄大夫、开府仪同三司。司空府文武即爲左光禄府，进爵始兴郡公，固让进封。
元嘉三年，帝将诛亮，先呼入见，省内密有报之者。亮辞以嫂病暂还，遣信报徐羡之，因乘车出郭门，骑马奔兄迪墓。屯骑校尉郭泓收之。初至广莫门，上亦使以诏谓曰： 以公江陵之诚，当使诸子无恙。 亮读诏讫曰： 亮受先帝布衣之眷，遂蒙顾托。黜昏立明，社稷之计。欲加之罪，其无辞乎。 于是伏诛，妻子流建安。
亮之方贵，兄迪每深诫焉，而不能从。及见世路屯险，着论名曰演慎。及少帝失德，内怀忧惧。直宿禁中，睹夜蛾赴烛，作感物赋以寄意。初奉大驾，道路赋诗三首，其一篇有悔惧之辞。自知倾覆，求退无由，又作辛有、穆生、董仲道赞，称其见微之美云。
隆字伯祚，亮族兄也。曾祖晞，司徒属。父祖并早卒。隆少孤贫，有学行。义熙初，年四十，爲孟昶建威参军，累迁尚书左丞。以族弟亮爲仆射，缌服不得相临，徙太子率更令。
元嘉初，爲御史中丞，甚得司直之体，转司徒左长史。会稽剡县人黄初妻赵打杀息载妻王遇赦，王有父母及男称女叶，依法徙赵二千里外。隆议曰： 礼律之兴，本之自然。求之情理，非从天堕，非从地出。父子至亲，分形同气，称之于载，即载之于赵。虽言三世，爲体犹一。称虽创钜痛深，固无雠祖之义。向使石厚之子，日磾之孙，砥锋挺锷，不与二祖同戴天日，则石碏、秺侯何得流名百代。旧令言杀人父母，徙之二千里外，不施父子孙祖明矣。赵当避王期功千里外耳。令亦云凡流徙者，同籍亲近欲相随者听之。此又大通情体，因亲以教爱也。赵既流移，载爲人子，何得不从？载从而称不行，岂名教所许？如此，称、赵竟不可分。赵虽内愧终身，称沈痛没齿，孙祖之义，自不得以永绝，事理然也。 从之。
出爲义兴太守，有能名。拜左户尚书，坐正直受节假，对人未至委出，白衣领职。寻转太常，文帝以新撰礼论付隆，使更下意。隆表上五十二事。
后致仕，拜光禄大夫，归老于家。手不释卷，博学多通，特精三礼。年八十三卒。
檀道济，高平金乡人也，世居京口。少孤，居丧备礼，奉兄姊以和谨称。宋武帝建义，道济与兄韶祗等从平京城，俱参武帝建武将军事。累迁太尉参军，封作唐县男。
义熙十二年，武帝北伐，道济爲前锋，所至望风降服。径进洛阳，议者谓所获俘囚，应悉戮以爲京观。道济曰： 伐罪吊人，正在今日。 皆释而遣之。于是中原感悦，归者甚衆。长安平，以爲琅邪内史。
武帝受命，以佐命功，改封永修县公，位丹阳尹、护军将军。武帝不豫，给班剑二十人。出爲镇北将军、南兖州刺史。徐羡之等谋废立，讽道济入朝，告以将废庐陵王义真，道济屡陈不可，竟不纳。将废帝夜，道济入领军府就谢晦宿，晦悚息不得眠。道济寝便睡熟，晦以此服之。
文帝即位，给鼓吹一部，进封武陵郡公。固辞进封。道济素与王弘善，时被遇方深，道济弥相结附，每构羡之等，弘亦雅仗之。上将诛徐羡之等，召道济欲使西讨。王华曰： 不可。 上曰： 道济从人者也，曩非创谋，抚而使之，必将无虑。 道济至之明日，上诛羡之、亮。既而使道济与中领军到彦之前驱西伐，上问策于道济。对曰： 臣昔与谢晦同从北征，入关十策，晦有其九。才略明练，殆难与敌；然未尝孤军决胜，戎事恐非其长。臣悉晦智，晦悉臣勇。今奉王命外讨，必未阵而禽。 时晦本谓道济与羡之同诛，忽闻来上，遂不战自溃。事平，迁征南大将军、开府仪同三司、江州刺史。
元嘉八年，到彦之侵魏，已平河南，复失之。道济都督征讨诸军事，北略地，转战至济上，魏军盛，遂克滑台。道济时与魏军三十余战多捷，军至历城，以资运竭乃还。时人降魏者具说粮食已罄，于是士卒忧惧，莫有固志。道济夜唱筹量沙，以所余少米散其上。及旦，魏军谓资粮有馀，故不复追，以降者妄，斩以徇。
时道济兵寡弱，军中大惧。道济乃命军士悉甲，身白服乘舆，徐出周边。魏军惧有伏，不敢逼，乃归。道济虽不克定河南，全军而反，雄名大振。魏甚惮之，图之以禳鬼。还进位司空，镇寻阳。
道济立功前朝，威名甚重，左右腹心并经百战，诸子又有才气，朝廷疑畏之。时人或目之曰： 安知非司马仲达也。 
文帝寝疾累年，屡经危殆，领军刘湛贪执朝政，虑道济爲异说，又彭城王义康亦虑宫车晏驾，道济不复可制。十二年，上疾笃，会魏军南伐，召道济入朝。其妻向氏曰： 夫高世之勋，道家所忌，今无事相召，祸其至矣。 及至，上已间。十三年春，将遣还镇，下渚未发，有似鹪鸟集船悲鸣。会上疾动，义康矫诏召入祖道，收付廷尉，及其子给事黄门侍郎植、司徒从事中郎粲、太子舍人混、征北主簿承伯、秘书郎中尊等八人并诛。时人歌曰： 可怜白浮鸠，枉杀檀江州。 道济死日，建邺地震白毛生。又诛司空参军薛肜、高进之，并道济心腹也。
道济见收，愤怒气盛，目光如炬，俄尔间引饮一斛。乃脱帻投地，曰： 乃坏汝万里长城。 魏人闻之，皆曰 道济已死，吴子辈不足复惮 。自是频岁南伐，有饮马长江之志。
文帝问殷景仁曰： 谁可继道济？ 答曰： 道济以累有战功，故致威名，余但未任耳。 帝曰： 不然，昔李广在朝，匈奴不敢南望，后继者复有几人？ 二十七年，魏军至瓜步，文帝登石头城望，甚有忧色。叹曰： 若道济在，岂至此！ 
韶字令孙，以平桓玄功封巴丘县侯。从征广固，率所领先登，位琅邪内史。从讨卢循，以功更封宜阳县侯，拜江州刺史，以罪免。
韶嗜酒贪横，所莅无政绩，上嘉其合门从义，道济又有大功，故特见宠授。卒。子臻字系宗，位员外郎，臻子珪。
珪字伯玉，位沅南令。元徽中，王僧虔爲吏部尚书，以珪爲征北板行参军。珪诉僧虔求禄不得，与僧虔书曰： 仆一门虽谢文通，乃忝武达。群从姑叔，三媾帝姻，而令子侄饿死，遂不荷润。蝉腹龟肠，爲日已久。饥彪能吓，人遽与肉，饿驎不噬，谁爲落毛。虽复孤微，百世国士，姻媾位宦，亦不后物。尚书同堂姊爲江夏王妃，檀珪同堂姑爲南谯王妃；尚书伯爲江州，檀珪祖亦爲江州。仆于尚书人地本悬，至于婚宦皆不殊绝。今通塞虽异，犹忝气类，尚书何事爲尔见苦。 僧虔报书曰： 吾与足下素无怨憾，何以相苦？直是意有左右耳。 乃用爲安成郡丞。
祗字恭叔，与兄韶弟道济俱参义举，封西昌县侯，历位广陵相。义熙十年，亡命司马国璠兄弟自北徐州界潜得过淮，因天阴闇，夜率百许人缘广陵城入，叫唤直上听事。祗被射伤股，语左右曰： 贼乘暗得入，欲掩我不备，但打五鼓惧之，晓必走矣。 贼闻鼓鸣，直谓爲晓，乃奔散，追杀百馀人。
宋国初建，爲领军。祗性矜豪，乐在外放恣，不愿内职，不得志，发疾不自疗，其年卒于广陵。諡曰威侯。传嗣至齐受禅，国除。
论曰：自晋网不纲，主威莫树，乱基王室，毒被江左。宋武一朝创业，事属横流，改易紊章，归于平道。以建武、永平之风，变太元、隆安之俗，此盖文宣公之爲乎。其配飨清庙，岂徒然也？若夫怙才骄物，公旦其犹病诸，而以刘祥居之，斯亡亦爲幸焉。秀之行己有道，可谓位无虚授。当徐、傅二公跪承顾托，若使死而可再，固当赴蹈爲期。及至处权定机，当震主之地，甫欲攘抑后祸，御蔽身灾，使桐宫有卒迫之痛，淮王非中雾之疾，若以社稷爲存亡，则义异于此。湛之、孝嗣临机不决，既以败国，且以殒身， 反受其乱 ，斯其效也。道济始因录用，故得忘瑕，晚困大名，以至颠覆。诏、祗克传胤嗣，其木雁之间乎。义高分陕，今以十岁儿委卿，善匡翼之，勿惮周昌之举也。 乃敕晋安王曰： 孔休源人伦仪表，汝年尚幼，当每事师之。 寻始兴王憺代镇荆州，复爲憺府长史，太守、行府事如故。在州累政，甚有政绩，平心决断，请托弗行。帝深嘉之。历秘书监，复爲晋安王府长史、南兰陵太守，别敕专行南徐州事。休源累佐名蕃，甚得人誉，王深相倚仗，常于中斋别施一榻，云 此是孔长史坐 ，人莫得预焉，其见敬如此。历都官尚书。
普通七年，扬州刺史临川王宏薨，武帝与群臣议代居州任者，时贵戚王公咸望迁授。帝曰： 朕已得人，孔休源才识通敏，实应此选。 乃授宣惠将军、监扬州事。休源初爲临川王行佐，及王薨而管州任，时论荣之。神州都会，簿领殷繁，休源剖断如流，傍无私谒。
中大通二年，加金紫光禄大夫。在州昼决辞讼，夜览坟籍。每车驾巡幸，常以军国事委之。昭明太子薨，有敕夜召休源入宴居殿与群公参定谋议，立晋安王纲爲皇太子。自公卿珥貂插笔奏决于休源前，休源怡然无愧，时人名爲兼天子。四年，卒，遗令薄葬，节朔荐蔬菲而已。帝爲之流涕，顾谢举曰： 孔休源居职清忠，方欲共康政道，奄至陨没，朕甚痛之。 举曰： 此人清介强直，臣窃爲陛下惜之。 諡曰贞子。
休源风范强正，明练政体，常以天下爲己任。武帝深委仗之。累居显职，性缜密，未尝言禁中事。聚书盈七千卷，手自校练。凡奏议弹文勒成十五卷。
长子云章颇有父风，位东扬州别驾。少子宗范聪敏有识度，位中书郎。
江革字休映，济阳考城人也。祖齐之，宋都水使者，尚书金部郎。父柔之，齐尚书仓部郎，有孝行，以母忧毁卒。
革幼而聪敏，早有才思，六岁便解属文。柔之深加赏器，曰： 此儿必兴吾门。 九岁丁父艰，与第四弟观同生，少孤贫，傍无师友，兄弟自相训勖，读书精力不倦。十六丧母，以孝闻。服阕，与观俱诣太学，补国子生，举高第。齐中书郎王融、吏部郎谢朓雅相钦重。朓尝行还过候革，时大寒雪，见革弊絮单席，而耽学不倦，嗟叹久之，乃脱其所着襦，并手割半毡与革充卧具而去。司徒竟陵王闻其名，引爲西邸学士。
弱冠举南徐州秀才。时豫章胡谐之行州事，王融与谐之书令荐革。谐之方贡琅邪王泛，便以革代之。仆射江祏深相引接，祏爲太子詹事，啓革爲丞。祏时权倾朝右，以革才堪经国，令参掌机务，诏诰文檄皆委以具。革防杜形迹，外人不知。祏诛，宾客皆罹其罪，革独以智免。除尚书驾部郎。
中兴元年，梁武帝入石头，时吴兴太守袁昂据郡拒义不从，革制书与昂，于坐立成，辞义典雅，帝深赏叹之，令与徐勉同掌书记。建安王爲雍州刺史，表求管记，以革爲征北记室参军，带中庐令。与弟观少长共居，不忍离别，苦求同行。以观爲征北行参军，兼记室。时吴兴沈约、乐安任昉与革书云： 比闻雍府妙选英才，文房之职，总卿昆季，可谓驭二龙于长途，骋骐骥于千里。 途次江夏，观卒。革在雍州，爲府王所礼，款若布衣。
后爲建康正，频迁秣陵、建康令，爲政明肃，豪强惮之。历中书舍人，尚书左丞，晋安王长史、寻阳太守，行江州府事。徙庐陵王长史，太守、行事如故。以清严爲属城所惮。时少王行事，多倾意于签帅，革以正直自居，不与典签赵道。
