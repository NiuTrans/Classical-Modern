刘湛庾悦顾琛顾觊之
除宋武帝太尉行参军，赏遇甚厚。父柳亡于江州，府州送故甚丰，一无所受，时论称之。服阕，爲相国参军。谢晦、王弘并称其器干。
武帝入受晋命，以第四子义康爲冠军将军、豫州刺史，留镇寿阳。以湛爲长史、梁郡太守。义康弱年未亲政，府州事悉委湛。进号右将军，仍随府转。义康以本号徙南豫州，湛改领历阳太守。爲人刚严用法，奸吏犯赃百钱以上皆杀之，自下莫不震肃。
庐陵王义真出爲车骑将军、南豫州刺史，湛又爲长史，太守如故。义真时居武帝忧，使帐下备膳，湛禁之，义真乃使左右人买鱼肉珍羞，于斋内别立厨帐。会湛入，因命臑酒炙车螯。湛正色曰： 公当今不宜有此设。 义真曰： 旦甚寒，杯酒亦何伤，长史事同一家，望不爲异。 酒至，湛起曰： 既不能以礼自处，又不能以礼处人。 
后爲广州刺史，嫡母忧去职。服阕，爲侍中。时王华、王昙首、殷景仁亦爲侍中，文帝于合殿与四人宴饮甚悦。华等出，帝目送良久，叹曰： 此四贤一时之秀，同管喉唇，恐后世难继。 及抚军将军江夏王义恭镇江陵，以湛爲使持节、南蛮校尉，领抚军长史，行府州事。王弘辅政，而王华、王昙首任事居中，湛自谓才能不后之，不愿外出。是行也，谓爲弘等所斥，意甚不平。常曰： 二王若非代邸之旧，无以至此。可谓遭遇风云。 湛负其才气，常慕汲黯、崔琰爲人，故名长子曰黯字长孺，第二子曰琰字季珪。琰于江陵病卒，湛求自送丧还都，义恭亦爲之陈情。文帝答义恭曰： 吾亦得湛啓事，爲之酸怀，乃不欲苟违所请；但汝弱年，新涉军务，八州殷旷，专断事重，畴谘委仗，不可不得其人。量算二三，未获便相顺许。今答湛啓，权停彼葬。顷朝臣零落相系，寄怀转寡，湛实国器，吾乃欲引其令还，直以西夏任重，要且停此事耳。汝庆赏黜罚预关得失者，必宜悉相委寄。 
义恭性甚狷隘，年又渐大，欲专政事，每爲湛所裁。主佐之间，嫌隙遂构。文帝闻之，密遣诘让义恭。义恭陈湛无居下之礼，又自以年长，未得行意，虽奉诏旨，每出怨言。上友于素笃，欲加酬顺，乃诏之曰： 当今之才，委受已尔，宜尽相弥缝，取其可取，弃其可弃。 
先是王华既亡，昙首又卒，领军将军殷景仁以时贤零落，白文帝征湛。八年，召爲太子詹事，加给事中，与景仁并被任遇。湛云： 今代宰相何难，此正可当我南阳郡汉代功曹耳。 明年，景仁转尚书仆射，领选，护军将军，湛代爲领军。十二年，又领詹事。湛与景仁素款，又以其建议征之，甚相感悦。及俱被时遇，猜隙渐生。以景仁专内任，谓爲间己。时彭城王义康专执朝权，而湛昔爲上佐，遂以旧情委心自结，欲因宰相之力回主心，倾黜景仁，独当时务。义康屡言之于文帝，其事不行。义康僚属及湛诸附隶潜相约勒，无敢历殷氏门者。湛党刘敬文父成未悟其机，诣景仁求郡，敬文遽谢湛曰： 老父悖耄，遂就殷铁干禄。由敬文闇浅，上负生成，合门惭惧，无地自处。 敬文之奸谄如此。
义康擅权专朝，威倾内外，湛愈推崇之，无复人臣之礼，上稍不能平。湛初入朝，委任甚重，善论政道，并谙前代故事，听者忘疲。每入云龙门，御者便解驾，左右及羽仪随意分散，不夕不出，以此爲常。及晚节驱煽义康，陵轹朝廷，上意虽内离而接遇不改。上谓所亲曰： 刘斑初自西还，吾与语常看日早晚，虑其当去；比入亦看日早晚，虑其不去。 湛小字斑兽，故云斑也。迁丹阳尹，詹事如故。
十七年，所生母亡。上与义康形迹既乖，衅难将结，湛亦知无复全地。及至丁艰，谓所亲曰： 今年必败，常日赖口舌争之，故得推迁耳。今既穷毒，无复此望，祸至其能久乎。 伏甲于室，以待上临吊。谋又泄，竟弗之幸。十月，诏收付廷尉，于狱伏诛，时年四十九。子黯等从诛。弟素，黄门郎，徙广州。湛初被收，叹曰： 便是乱邪。 又曰： 不言无我应乱，杀我日自是乱法耳。 入狱见素，曰： 乃复及汝邪？相劝爲恶，恶不可爲，相劝爲善，正见今日，如何！ 湛生女辄杀之，爲时流所怪。
庾悦字仲豫，潁川鄢陵人也，晋太尉亮之曾孙也。祖羲，吴兴内史。父准，西中郎将、荆州刺史。
悦仕晋爲司徒右长史。桓玄篡位，爲中书侍郎。宋武平建邺，累迁建威将军、江州刺史，加都督。
初，刘毅家在京口，酷贫，尝与乡曲士大夫往东堂共射，时悦爲司徒右长史，要府州僚佐出东堂，毅已先至，遣与悦相闻曰： 身并贫踬，营一游甚难。君如意人，无处不可爲适，岂不能以此堂见让。 悦素豪，径前不答。毅语衆人并避，唯毅留射如故。悦厨馔甚盛，不以及毅，毅既不去，悦甚不欢。毅又相闻曰： 身今年未得子鹅，岂能以残炙见惠。 悦又不答。至是，毅表解悦都督、将军官，以刺史移镇豫章。以亲将赵恢领千兵守寻阳，建威府文武三千人悉入毅将府，深相挫辱。悦不得志，疽发背，到豫章少日卒。
登之字元龙，悦族弟也。曾祖冰，晋司空。祖蕴，广州刺史。父廓，东阳太守。
登之少以强济自立，初爲宋武帝镇军参军，预讨桓玄功，封曲江县五等男。累迁新安太守。谢晦爲荆州刺史，请爲长史、南郡太守，仍爲卫军长史。登之与晦俱曹氏婿，名位本同，一旦爲之佐，意甚不惬。到厅笺唯言 即日恭到 ，初无感谢之言。每入觐见，备持箱囊几席之属，一物不具，则不肯坐。尝于晦坐诵西征赋云： 生有修短之命，位有通塞之遇。 晦虽恨而常优容之。
晦拒王师，欲登之留守，登之不许。晦败，登之以无任免官禁锢还家。何承天戏之曰： 因祸爲福，未必皆知。 登之曰： 我亦几与三竖同戮。 承天爲晦作表云： 当浮舟东下，戮此三竖。 故登之爲嘲。
后爲司徒长史、南东海太守。府公彭成王义康专览政事，不欲自下厝意。而登之性刚，每陈己志，义康不悦，出爲吴郡太守，以赃货免官。后拜豫章太守，征爲中护军，未拜卒。
子仲远，初爲宋明帝府佐。废帝景和中，明帝疑防，宾客故人无到门者，唯仲远朝谒不替。明帝即位，谓曰： 卿所谓疾风知劲草。 自军录事参军擢拜太子中庶子，卒于豫章太守。赠侍中。登之弟仲文。
仲文位广平太守，兄登之爲谢晦长史，仲文往省之。时晦权重，朝士并加敬，仲文独与抗礼。
后爲彭城王义康骠骑主簿，未就，徙爲丹阳丞。既未到府，疑于府公礼敬，下礼官博议。中书侍郎裴松之议曰： 案春秋桓公八年，祭公逆王后于纪。公羊传曰： 女在国称女，此其称王后何？王者无外，其辞成矣。 推此而言，则仲文爲吏之道，定于受敕之日矣。名器既正，则礼亦从之，安可未到废其节乎？宜执吏礼。 从之。
后始兴王浚当镇湘州，以仲文爲司马。浚不之任，仍除南梁太守，司马如故。于时领军刘湛协附大将军彭城王义康，而与仆射殷景仁隙。凡朝士游殷氏者，不得入刘氏之门，独仲文游二人间，密尽忠于朝廷。景仁称疾不朝见者历年，文帝常令仲文衔命去来，湛不疑也。
义康出蕃，湛伏诛，以仲文爲尚书吏部郎，与右卫将军沈演之俱参机密。历侍中、吏部尚书，领义阳王师。内外归附，势倾朝野。仲文爲人强急不耐烦，宾客诉非理者，忿骂形于辞色。素无术学，不爲衆望所推。性好洁，士大夫造之者，未出户辄令人拭席洗床。时陈郡殷冲亦好净，小史非净浴新衣，不得近左右，士大夫小不整洁，每容接之。仲文好洁反是，每以此见讥。
领选既不缉衆论，又颇通货贿，用少府卿刘道锡爲广州刺史，道锡至镇，饷白檀牵车，常自乘焉。或以白文帝，帝见问曰： 道锡饷卿小车，装饰甚丽，有之乎？ 仲文惧起谢。
又仲文请急还家，吏部令史钱泰、主客令史周伯齐出仲文宅谘事。泰能弹琵琶，伯齐善歌，仲文因留停宿。尚书制，令史谘事不得宿停外，虽八座命亦不许，爲有司所奏。上于仲文素厚，将恕之，召问尚书右仆射何尚之，具陈仲文得失，奏言：
仲文事如丘山，若纵而不纠，复何以爲政。晋武不爲明主，断鬲令事，遂能奋发，华廙见待不轻，废锢累年，后起改作城门校尉耳。若言仲文有诚于国，未知的是何事，政当云与殷景仁不失其旧，与刘湛亦复不疏。且景仁当时意事，岂复可蔑，纵有微诚，复何足掩其恶。贾充勋烈，晋之重臣，虽事业不称，不闻有大罪，诸臣进说，便即远出。陛下圣叡，反更迟迟于此。仲文身上之衅，既自过于范晔，所少贼一事耳。伏愿深加三思。试以诸声传普访诸可顾问者，群下见陛下顾遇既重，恐不敢苦侵伤，顾问之日，宜布嫌责之旨。若不如此，亦当不辨有所得失。时仲文自理不谙台制，令史并言停外非嫌。帝以小事不足伤大臣，尚之又陈：
令史具向仲文说不得停之意，仲文了不听纳，非爲不解，直是苟相留耳。虽是令史出，乃远亏朝典，又不得谓之小事。谢晦望实非今者之畴，一事错误，免侍中官。王珣时贤少失，桓胤春搜之谬，皆白衣领职，况公犯宪制邪？孔万祀居左局，言 仲文贵要异他尚书 。又云 不痴不聋，不成姑公 。敢作此言，亦爲异也。文帝犹优游，使尚之更陈其意。尚之备言仲文愆曰：
臣思张辽之言，关羽虽兄弟，曹公父子岂得不言。观今人臣忧国甚寡，臣复结舌，日月之明或有所蔽。然不知臣者岂不谓臣有争竞之心，亦追以怅怅。臣与仲文周旋，俱被恩接，不宜复生厚薄。太尉昨与臣言说仲文有诸不可，非唯一条，远近相崇畏，震动四海。仲文先与刘德愿殊恶，德愿自持琵琶甚精丽遗之，便复款然。市令盛馥进数百口材助营宅，恐人知，作虚买券。刘道锡骤有所输，倾南奉之半。刘雍自谓得其力助，事之如父，夏中送甘蔗，若新发于州。国吏运载櫵苏，无辍于道。诸见人有物，鲜或不求，闻刘遵考有材便乞材，见好烛盘便复乞之。选用不平，不可一二。太尉又言仲文都无共事之体，凡所选举悉是其意，政令太尉知耳。论虞秀之作黄门，太尉不正答和，故得停。太尉近与仲文疏，欲用德愿儿作州西曹，仲文乃啓用爲主簿，即语德愿以谢太尉。前后漏泄卖恩，亦复何极。纵不罪，故宜出之。自从裴、刘刑罚已来，诸将陈力百倍，今日事实好恶可问，若赫然发愤，显明法宪，陛下便可闲卧紫闼无复一事也。帝欲出仲文爲丹阳，又以问尚之，答言：
仲文蹈罪负恩，陛下迟迟旧恩，未忍穷法，方复有尹京赫赫之授。恐悉心奉国之人于此而息，贪狼恣意，岁月滋甚。如臣所闻天下议论，仲文恒尘累日月，未见一毫增辉，乃更成形势，是老王雅也。古人言，无赏罚，虽尧舜不能爲政。陛下岂可坐损皇家之重，迷一凡人。令贾谊、刘向重生，岂不慷慨流涕于圣世邪。臣昔啓范晔，当时亦惧犯触之尤，苟是愚怀所挹，政自不能不舒达，所谓 虽九死而不悔 也。臣谓仲文且外出，若能修改，在职着称，还亦不难，而得少明国典，粗酬四海之诮。今愆衅如山，荣任不损，仲文若复有彰大之罪，谁敢以闻。亦知陛下不能采臣之言，故是臣不能以己之意耳。又曰：
臣见刘伯龙大慷慨仲文所行，言有人送张幼绪，语人 吾虽得一县，负钱三十万。庾仲远仍当送至新林，见缚束犹未得解手 。荀万秋尝诣仲文，逢一客姓夏侯，主人问： 有好牛不？ 言无。问： 有好马不？ 又言无，政有佳驴耳。仲文便答： 甚是所欲。 客出门。遂相闻索之。刘道锡言是仲文所举，就道锡索嫁女具及祠器，乃当百万数，犹谓不然。选令史章龙向臣说，亦叹其受纳之过。言实得嫁女铜炉，四人举乃胜，细葛斗帐等物不可称数。在尚书中令奴酤酃酒，利其百十，亦是立台阁所无，不审少简圣听不？帝乃可有司之奏，免仲文官，卒于家。帝录其宿诚，追赠本官。子弘远。
弘远字士操，清实有士誉。仕齐爲江州长史。刺史陈显达举兵败，斩于朱雀航。将刑，索帽着之，曰： 子路结缨，吾不可以不冠而死。 谓看者曰： 吾非贼，乃是义兵，爲诸君请命耳。陈公太轻事，若用吾言，天下将免涂炭。 弘远子子曜年十四，抱持父乞代命，遂并杀之。
仲文从弟徽之位御史中丞。徽之子漪，齐邵陵王记室。漪子仲容。
仲容字子仲，幼孤，爲叔父泳所养。及长，杜绝人事，专精笃学，昼夜手不辍卷。
初爲安西法曹行参军，泳时贵显，吏部尚书徐勉拟泳子晏婴爲宫僚。泳泣曰： 兄子幼孤，人才粗可，愿以晏婴所忝回用之。 勉许焉。转仲容爲太子舍人，迁安成王主簿。时平原刘峻亦爲府佐，并以强学爲王所礼接。后爲永康、钱唐、武康令，并无绩，多被推劾。久之，除安成王中记室。当出随府，皇太子以旧恩降饯，赐诗曰： 孙生陟阳道，吴子朝歌县，未若樊林举，置酒临华殿。 时辈荣之。
后爲尚书左丞，坐推纠不直免官。仲容博学，少有盛名，颇任气使酒，好危言高论，士友以此少之。唯与王籍、谢几卿情好相得，二人时亦不调，遂相追随，诞纵酣饮，不持检操。遇太清乱，游会稽卒。
仲容抄子书三十卷，诸集三十卷，衆家地理书二十卷，列女传三卷，文集二十卷，并行于代。
顾琛字弘玮，吴郡吴人，晋司空和之曾孙也。祖履之，父惔，并爲司徒左西曹掾。
琛谨确不尚浮华，起家州从事、驸马都尉，累迁尚书库部郎。元嘉七年，文帝遣到彦之经略河南，大败，悉委弃兵甲，武库爲之空虚。文帝宴会，有归化人在座，上问琛库中仗犹有几许？琛诡辞答有十万人仗。旧库仗秘不言多少，上既发问，追悔失言。及琛诡对，上甚善之。尚书寺门有制，八坐以下门生随入者各有差，不得杂以人士。琛以宗人顾硕寄尚书张茂度门名，而与顾硕同席坐。明年坐谴出，免中正。凡尚书官大罪则免，小罪谴出，谴出者百日无代人，听还本职。琛仍爲彭城王义康所请，再补司徒录事参军。
十五年，出爲义兴太守。初，义康请琛入府，欲委以腹心，琛不能承事刘湛，故寻见斥外。十九年，徙东阳太守，欲使琛防守彭城王义康，固辞忤旨，废黜还家积年。
及元凶弑立，分会稽五郡置州，以随王诞爲刺史，即以琛爲会稽太守。诞起义，加冠军将军。事平，迁吴兴太守。
孝建元年，爲吴郡太守，以起义功，封永新县五等侯。大明元年，吴县令张闓坐居母丧无礼，下廷尉，钱唐令沈文秀判劾违谬，应坐被弹。琛宣言于衆， 闓被劾之始，屡相申明 。又云 当啓文秀留县 。孝武闻之大怒，谓琛卖恶归上,免官。琛母老仍停家。
琛及前西阳太守张牧并事司空竟陵王诞，诞反，遣客陆延稔齎书板琛及子弟官。时孝武以琛素结事诞，或有异志，遣信就吴郡太守王昙生诛琛父子。会延稔先至，琛等即执斩之，遣二子送延稔首啓闻。孝武所遣诛琛使其日亦至而获免。琛母孔氏时年百余岁，晋安帝隆安初，琅邪王廞于吴中作乱，以女爲贞烈将军，悉以女人爲官属，以孔氏爲司马。及孙恩乱后，东土饥荒，人相食，孔氏散家粮以振邑里，得活者甚衆，生子皆以孔爲名焉。
琛仍爲吴兴太守，明年坐郡人多翦钱及盗铸免官。历位都官尚书。
废帝即位，爲吴郡太守。初，琛景平中爲朝请，假还东，日晚至方山。于时商旅数十船，悉泊岸侧，有一人玄衣介帻，执鞭屏诸船云： 顾吴郡部伍寻至，应泊此岸。 于是诸船各东西。俄有一假装至，事力甚寡，仍泊向处，人问： 顾吴郡早晚至？ 船人答： 无顾吴郡。 又问： 何船？ 曰： 顾朝请耳。 莫不惊怪。琛意窃知爲善征，因誓之曰： 若得郡，当于此立庙。 至是果爲吴郡，乃立庙方山，号白马庙云。明帝泰始初，与四方同反。兵败，奉母奔会稽，台军既至，归降，后爲员外常侍、中散大夫。卒。
次子宝先，大明中，爲尚书水部郎。先是，琛爲左丞荀万秋所劾，及宝先爲郎，万秋犹在职，自陈不拜。孝武诏曰： 敕违纠慢，宪司之职，若有不公，自当更有厘改。而自顷劾无轻重，辄致私绝，此风难长，主者严爲其科。 先是宋世江东贵达者，会稽孔季恭子灵符、吴兴丘深之及琛，吴音不变。深之字思玄，吴兴乌程人，位侍中、都官尚书，卒于太常。顾觊之字伟仁，吴郡吴人也。高祖谦字公让，晋平原内史陆机姊夫。祖崇，大司农。父黄老，司徒左西曹掾。
觊之爲谢晦卫军参军，晦爱其雅素，深相知待。历位尚书都官郎。殷、刘隙着，觊之不欲与殷景仁久接，乃辞脚疾免归。每夜常于床上行脚，家人窃异之而莫晓其意。及义康徙废，朝廷多受祸。觊之竟免。
后爲山阴令。山阴剧邑三万户，前后官长昼夜不得休，事犹不举。觊之御繁以约，县用无事。昼日垂帘，门阶闲寂，自宋世爲山阴，务简而事理，莫能尚也。
后爲尚书吏部郎。尝于文帝坐论江东人物，言及顾荣，袁淑谓觊之曰： 卿南人怯懦，岂办作贼。 觊之正色曰： 卿乃复以忠义笑人。 淑有愧色。孝建中，爲湘州刺史，以政绩称。
大明元年，征守度支尚书，转吏部尚书。时沛郡相县唐赐往比村彭家饮酒还，因得病，吐蛊二十馀物。赐妻张从赐临终言，死后亲刳腹，五藏悉糜碎。郡县以张忍行刳剖，赐子副又不禁止。论妻伤夫，五岁刑，子不孝父母，子弃市。并非科例。三公郎刘勰议： 赐妻痛遵往言，儿识谢及理，考事原心，非在忍害，谓宜哀矜。 觊之议： 以妻子而行忍酷，不宜曲通小情，谓副爲不孝，张同不道。 诏如觊之议。
后爲吴郡太守，幸臣戴法兴权倾人主，而觊之未尝低意。左光禄大夫蔡兴宗与觊之善，嫌其风节过峻。觊之曰： 辛毗有云，孙、刘不过使吾不爲三公耳。 后卒于湘州刺史，諡曰简子。觊之家门雍穆，爲州郡所重。子绰私财甚丰，乡里士庶多负责，觊之禁不能止。及后爲吴郡，诱出文券一大厨，悉令焚之。宣语远近，皆不须还。绰懊叹弥日。
觊之常执命有定分，非智力所移，唯应恭己守道，信天任运。而闇者不达，妄意徼幸，徒亏雅道，无关得丧。乃以其意，命弟子愿作定命论。
愿字子恭，父深之，散骑侍郎。愿好学，有才辞，卒于太子舍人。觊之孙宪之。
宪之字士思，性尤清直。宋元徽中，爲建康令。时有盗牛者，与本主争牛，各称己物，二家辞证等，前后令莫能决。宪之至，覆其状，乃令解牛任其所去，牛径还本宅，盗者始伏其罪，时人号曰神明。至于权要请托，长吏贪残，据法直绳，无所阿纵。性又清俭，强力爲政，甚得人和，故都下饮酒者醇旨辄号爲 顾建康 ，谓其清且美焉。
仕齐爲衡阳内史。先是，郡境连岁疾疫，死者太半，棺椁尤贵，悉裹以苇席，弃之路傍。宪之下车，分告属县，求其亲党，悉令殡葬。其家人绝灭者，宪之出公禄使纪纲营护之。又土俗：山人有病辄云先亡爲祸，皆开冢剖棺，水洗枯骨，名爲除祟。宪之晓喻，爲陈生死之别，事不相由，风俗遂改。时刺史王奂初至，唯衡阳独无讼者，乃叹曰： 顾衡阳之化至矣，若九郡率然，吾将何事。 
后爲东中郎长史，行会稽郡事。山阴人吕文度有宠于齐武帝，于余姚立邸，颇纵横。宪之至郡，即日除之。文度后还葬，郡县争赴吊，宪之不与相闻，文度甚衔之，亦卒不能伤也。
时西陵戍主杜元懿以吴兴岁俭，会稽年登，商旅往来倍岁。西陵牛埭税，官格日三千五百，求加至一倍，计年长百万。浦阳南北津及柳浦四埭，乞爲官领摄，一年格外长四百许万。武帝以示会稽，使陈得失。宪之议曰：
寻始立牛埭，非苟通僦以纳税也，当以风涛迅险，人力不捷，济急以利物耳。既公私是乐，故输直无怨。京师航渡，即其例也。而后之监领，各务己功，或禁遏别道，互生理外，凡如此类，不经埭烦牛者上详。被报蒙停格外十条，从来喧诉，始得暂弭。案吴兴频岁失稔，今兹尤馑，去乏从丰，良田饥棘，旧格新减，尚未议登，格外加倍，将以何术？皇慈恤隐，振廪蠲调，而元懿幸灾榷利，重增困瘼，人而不仁，古今共疾。且比见加格置市者，前后相属，非唯新加无赢，并皆旧格有阙，愚恐元懿今啓，亦当不殊。若事不副言，惧贻谴诘，便百方侵苦，爲公贾怨，其所欲举腹心，亦当兽而冠耳。书云： 与其有聚敛之臣，宁有盗臣。 言盗公爲损盖微，敛人所害乃大也。然掌斯任者应简廉平，则无害于人。愚又以便宜者，盖谓便于公宜于人也。窃见顷之言便宜者，非能于人力之外，用天分地者也，率皆即日不宜于人，方来未便于公，名与实反，有乖政体。凡如此等，诚宜深察。
山阴一县课户二万，其人赀不满三千者，殆将居半，刻又刻之，犹且三分馀一。凡有赀者多是士人复除，其贫极者悉皆露户役人，三五属官，盖惟分定，百端输调，又则常然。比衆局检校，首尾寻续，横相质累者亦复不少。一人被摄，十人相追，一绪裁萌，千孽互起。蚕事弛而农业废，贱取庸而贵举责，应公赡私，日不暇给，欲无爲非，其可得乎。死且不惮，矧伊刑罚，身且不爱，何况妻子。是以前检未穷，后巧复滋，网辟徒峻，犹不能悛。窃寻人之多僞，实由宋季军旅繁兴，役赋殷重，不堪勤剧，奇巧所优，积习生常，遂迷忘反。四海之大，庶黎之衆，心用参差，难卒澄之。化宜以渐，不可疾责。诚存不扰，藏疾纳洿。务详宽简，则稍自归淳。又被简符，前后累千，符旨既严，不敢闇信。县简送郡，郡简呈使，殊形诡状，千变万源。闻者忽不经怀，见者实足伤骇。兼亲属里伍，流离道路，时转穷涸，事方未已，其士人妇女弥难厝衷。不简则疑其有巧，欲简复未知所安。愚谓此条宜委县保，举其纲领，略其毛目，乃当有漏，不出贮中，庶婴疾沈痼者重荷生造之恩也。
又永兴、诸暨离唐宇寇扰，公私残烬，弥复特甚，傥逢水旱，实不易思。俗谚云： 会稽打鼓送恤，吴兴步担令史。 会稽旧称沃壤，今犹若此，吴兴本是塉土，事在可知。因循馀弊，诚宜改张。武帝并从之，由是深以方直见知。
迁南中郎巴陵王长史、南兖南豫二州事。典签谘事，未尝接以顔色，动遵法制。时司徒竟陵王于宣城、临成、定陵三县界立屯，封山泽数百里，禁人樵采。宪之固陈不可，言甚切直。王曰： 非君无以闻此德音。 即命罢屯禁。
迁给事黄门，兼尚书吏部郎中。宋时其祖觊之尝爲吏部，于庭列植嘉树，谓人曰： 吾爲宪之植耳。 至是宪之果爲此职。永元中爲豫章内史，在任清简，务存宽惠。有贞妇万晞者，少孀居无子，事舅姑尤孝，父母欲夺而嫁之，誓死不许。宪之赐以束帛，表其节义。
梁武帝平建邺，爲扬州牧，征宪之爲别驾从事史，比至而已受禅。宪之风疾渐笃，因求还吴，就加太中大夫。宪之虽累经宰郡，资无儋石，及归，环堵不免饥寒。
天监八年，卒于家。临终爲制敕其子曰： 夫出生入死，理均昼夜。生既不知所从，死亦安识所往。延陵云： 精气上归于天，骨肉下归于地，魂气则无所不之。 良有以也。虽复茫昧难征，要若非妄。百年之期，迅若驰隙，吾今预爲终制，瞑目之后，念并遵行，勿违吾志也。庄周、澹台，达生者也；王孙、士安，矫俗者也。吾进不及达，退无所矫。常谓中都之制，允理惬情，衣周于身，示不违礼，棺周于衣，足以蔽臭。入棺之物，一无所须，载以輴车，覆以粗布，爲使人勿恶也。汉明帝天子之尊，犹祭以杅水脯糗，范史云列士之高，亦奠以寒水乾饭。况吾卑庸之人，其可不节衷也。丧易甯戚，自是亲亲之情，礼奢宁俭，差可得由吾意。不须常施灵筵，可止设香灯，使致哀者有凭耳。朔望祥忌，可权安小床，暂施几席，唯下素馔，勿用牲牢。蒸尝之祠，贵贱罔替，备物难办，多致疏怠。祠先自有旧典，不可有阙，自吾已下，止用蔬食时果，勿同于上世，示令子孙四时不忘其亲耳。孔子云 虽菜羹瓜祭必斋如 者，本贵诚敬，岂求备物哉。 所着诗赋铭赞并衡阳郡记数十篇。
论曰：古人云 利令智昏 ，甚矣利害之相倾也。刘湛识用才能，实包经国之略，岂知移弟爲臣，则君臣之道用，变兄成主，则兄弟之义殊。而执数怀奸，苟相崇悦，与夫推长戟而犯顺，何以异哉。昔华元败则以羊羹而取祸，观夫庾悦亦鹅炙以速尤。干餱以愆，斯相类矣。登之因祸而福，倚伏无常，仲文贿而爲灾，乃徇财之过也。顾琛吴郡，徵兆于初筮，觊之清白之迹，见于暮年。宪之莅政，所在称美，时移三代，一德无亏，求之古人，未爲易遇。观其遗命，可谓有始有卒者矣。
