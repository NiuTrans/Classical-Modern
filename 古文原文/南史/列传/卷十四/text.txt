宋宗室及诸王下
宋文帝诸子孝武诸子孝明诸子
文帝十九男：元皇后生元凶劭，潘淑妃生始兴王浚，路淑媛生孝武帝，吴淑仪生南平穆王铄，高修仪生庐陵昭王绍，殷修华生竟陵王诞，曹婕妤生建平宣简王宏，陈修容生东海王褘，谢容华生晋熙王昶，江修容生武昌王浑，沈婕妤生明帝，杨美人生始安王休仁，邢美人生山阳王休佑，蔡美人生海陵王休茂，董美人生鄱阳哀王休业，顔美人生临庆冲王休倩，陈美人生新野怀王夷父，荀美人生桂阳王休范，罗美人生巴陵哀王休若。绍出继庐陵孝献王义真。
元凶劭字休远，文帝长子也。帝即位后，谅闇中生劭，故秘之。元嘉三年闰正月方云劭生。自前代人君即位后，皇后生太子，唯殷帝乙践阼，正妃生纣，至此又有劭焉。
始生三日，帝往视之，簪帽甚坚，无风而坠于劭侧，上不悦。初命之曰劭，在文爲召刀，后恶焉，改刀爲力。年六岁，拜爲皇太子，中庶子二率入直永福省，爲更筑宫，制度严丽。年十二，出居东宫，纳黄门侍郎殷淳女爲妃。十三加元服。好读史传，尤爱弓马。及长，美须眉，大眼方口，长七尺四寸。亲览宫事，延宾客，意之所欲，上必从之。东宫置兵与羽林等。十七年，劭拜京陵，大将军彭城王义康、竟陵王诞、桂阳侯义融并从。
二十七年，上将北侵，劭与萧思话固谏，不从。魏太武帝至瓜步，上登石头城，有忧色。劭曰： 不斩江湛、徐湛之，无以谢天下。 上曰： 北伐自我意，不关二人；但湛等不异耳。 由是与江、徐不平。
上时务本业，使宫内皆蚕，欲以讽励天下。有女巫严道育夫爲劫，坐没入奚官。劭姊东阳公主应合婢王鹦鹉白公主道育通灵，主乃白上托云善蚕，求召入。道育云： 所奉天神，当赐符应。 时主夕卧，见流光相随，状若萤火，遂入巾箱化爲双珠，圆青可爱。于是主及劭并信惑之。始兴王浚素佞事劭，并多过失，虑上知，使道育祈请，欲令过不上闻。歌舞咒诅，不舍昼夜。道育辄云： 自上天陈请，必不泄露。 劭等敬事，号曰天师。后遂爲巫蛊，刻玉爲上形像，埋于含章殿前。
初，东阳公主有奴陈天兴，鹦鹉养以爲子而与之淫通。鹦鹉、天兴及宁州所献黄门庆国并与巫蛊事，劭以天兴补队主。东阳主薨，鹦鹉应出嫁，劭虑言语泄，与浚谋之，嫁与浚府佐吴兴沈怀远爲妾。不啓上，虑事泄，因临贺公主微言之。上后知天兴领队，遣阉人奚承祖让劭曰： 汝间用队主副尽是奴邪？欲嫁者又嫁何处？ 劭答： 南第昔属天兴求将吏驱使，视形容粗健，便兼队副；下人欲嫁者犹未有处。 时鹦鹉已嫁怀远矣。劭惧，书告浚，并使报临贺主，上若问嫁处，当言未定。浚答书曰： 啓此事多日，今始来问，当是有感发之者。计临贺故不应翻覆言语，自生寒热也。此姥由来挟两端，难可孤保，正尔自问临贺冀得审实也。其若见问，当作依违答之。天兴先署佞人府位，不审监上当无此簿领，可急宜犍之。殿下已见王未？宜依此具令严自躬上啓闻。彼人若爲不已，政可促其馀命，或是大庆之渐。 凡劭、浚相与书类如此。所言皆爲名号，谓上爲 彼人 ，或以爲 其 ；谓太尉江夏王义恭爲 佞人 ；东阳主第在西掖门外，故云 南第 。王即鹦鹉姓。 躬上啓闻 者，令道育上天白天神也。鹦鹉既适怀远，虑与天兴私通事泄，请劭杀之。劭密使人害天兴。既而庆国谓往来唯有二人，天兴既死，虑将见及，乃以白上。上惊惋，即收鹦鹉家，得劭、浚手书，皆咒诅巫蛊之言。得所埋上形像于宫内。道育叛亡，捕之不得。上诘责劭、浚，劭、浚唯陈谢而已。道育变服爲尼，逃匿东宫。浚往京口，又以自随，或出止人张旿家。上谓江夏王义恭曰： 常见典籍有此，谓止书传空言，不意亲睹。劭南面之日，非复我及汝事。汝儿子多，将来遇此不幸耳。 
先是二十八年，彗星起毕、昴，入太微，扫帝坐端门，灭翼、轸。二十九年，荧惑逆行守氐，自十一月霖雨连雪，阳光罕曜。时道士范材修练形术，是岁自言死期，如期而死。既殡，江夏王疑其仙也，使开棺视之，首如新刎，血流于背，上闻而恶焉。
三十年正月，大风飞霰且雷，上忧有窃发，辄加劭兵，东宫实甲万人。其年二月，浚自京口入朝，当镇江陵，复载道育还东宫，欲将西上。有告上云： 京口人张旿家有一尼服食，出入征北内，似是严道育。 上使掩得二婢，云： 道育随征北还都。 上惆怅惋骇，须检覆，废劭赐浚死。初，浚母卒，命潘淑妃养以爲子。淑妃爱浚，浚心不附。妃被宠，上以谋告之。妃以告浚，浚报劭，因有异谋。每夜飨将士，或亲自行酒，密与腹心队主陈叔儿、斋帅张超之、任建之谋之。
其月二十一日夜，诈作上诏，云： 鲁秀谋反，汝可平明率衆入。 因使超之等集素所养士二千馀人皆被甲，云 有所讨 。宿召前中庶子右军长史萧斌及左卫率袁淑、中舍人殷仲素、左积弩将军王正见并入，告以大事，自起拜斌等，因流涕。并惊愕。明旦，劭以朱服加戎服上，乘画轮车，与萧斌同载，卫从如常入朝仪，从万春门入。旧制，东宫队不得入城，劭语门卫云： 受诏有所收讨。 令后速来，张超之等数十人驰入云龙东中华门。及斋合，拔刃径上合殿。上其夜与尚书仆射徐湛之屏人语，至旦烛犹未灭，门阶户席并无侍卫。上以几自鄣，超之行杀，上五指俱落，并杀湛之。劭进至合殿中合，文帝已崩。出坐东堂，萧斌执刀侍直，呼中书舍人顾嘏。嘏惧，不时出，及至，问曰： 欲共见废，何不早啓。 未及答，斩之。遣人于崇礼闼，杀吏部尚书江湛。文帝左细仗主卜天与攻劭于东堂，见杀。又使人入杀潘淑妃，剖其心观其邪正。使者阿旨，答曰： 心邪。 劭曰： 邪佞之心，故宜邪也。 又杀文帝亲信左右数十人。急召始兴王浚率衆屯中堂。
劭即僞位，百僚至者裁数十人，乃爲书曰： 徐湛之弑逆，吾勒兵入殿，已无所及。今罪人斯得，元凶克殄，可大赦，改元爲太初。 素与道育所定也。萧斌曰： 旧踰年改元。 劭以问侍中王僧绰，僧绰曰： 晋惠帝即位便改年。 劭喜而从之。初使萧斌作诏，斌辞以不文，乃使王僧绰。始文帝未崩前一日甲夜，太史奏： 东方有急兵，其祸不测，宜列万人兵于太极前殿，可以销灾。 上不从。及劭弑逆，闻而叹曰： 几误我事。 乃问太史令曰： 我得几年。 对曰 得十年 。退而语人曰： 十旬耳。 劭闻而怒，驱杀之。
即位讫，便称疾还入永福省，然后迁大行皇帝升太极殿，以萧斌爲尚书仆射，何尚之爲司空。大行大敛，劭辞疾不敢出。先给诸处兵仗，悉收还武库。遣人谓鲁秀曰： 徐湛之常欲相危，我已爲卿除之。 使秀与屯骑校尉庞秀之对掌军队。以侍中王僧绰爲吏部尚书，司徒左长史何偃爲侍中。
成服日，劭登殿临灵，号恸不自持。博访公卿，询求政道，遣使分行四方。分浙江以东五郡爲会州，省扬州，立司隶校尉，以殷冲补之。以大将军江夏王义恭爲太保，司徒南谯王义宣爲太尉。荆州刺史始兴王浚进号骠骑将军，王僧绰以先豫废立见诛。长沙王瑾弟楷、临川王烨、桂阳侯觊、新渝侯玠，并以宿恨死。礼官希旨，諡文帝不敢尽美称，諡曰中宗景皇帝。及闻南谯王义宣、随王诞等起义师，悉聚诸王于城内。移江夏王义恭住尚书下舍，分义恭诸子住侍中下省。
四月，立妻殷爲皇后。
孝武檄至，劭自谓素习武事，谓朝士曰： 卿等助我理文书，勿厝意戎阵。若有寇难，吾当自出,唯恐贼虏不敢动耳。 中外戒严。防孝武世子于侍中省，南谯王义宣诸子于太仓空屋。劭使浚与孝武书，言 上亲御六师，太保又执钺临统，吾与乌羊相寻即道。上圣恩每厚法师，令在殿内住，想弟欲知消息，故及 。乌羊者，南平王铄，法师，孝武世子小名也。
劭欲杀三镇士庶家口，江夏王义恭、何尚之说曰： 凡举大事，不顾家口；且多是驱逼。今忽诛其馀累，政足坚彼意耳。 劭乃下书，一无所问。
浚及萧斌劝劭勒水军自上决战，江夏王义恭虑义兵仓卒，船舫陋小，不宜水战。乃进策以爲 宜以近待之，远出则京师空弱，东军乘虚，容能爲患。不如养锐待期 。劭善其议。萧斌厉色曰： 南中郎二十年少，业能建如此大事,岂复可量。 劭不纳。疑朝廷旧臣不爲之用，厚抚王罗汉、鲁秀，悉以兵事委之，多赐珍玩美色以悦其志。罗汉先爲南平王铄右军参军，劭以其有将用，故以心膂委焉。或劝劭保石头城者，劭曰： 昔人所以固石头,俟诸侯勤王耳。我若守此,谁当见救，唯应力战决之。 日日自出行军，慰劳将士。使有司奏立子伟之爲皇太子。
及义军至新亭，劭登朱雀门躬自督战。将士怀劭重赏，皆爲之力战。将克，而鲁秀打退鼓，军乃止，爲柳元景等所乘，故大败。褚湛之携二子与檀和之同归顺，劭惧，走还台城。其夜，鲁秀又南奔。二十五日，江夏王义恭单马南奔，劭遣浚杀义恭诸子，以辇迎蒋侯神像于宫内，乞恩，拜爲大司马，封锺山郡王，苏侯爲骠骑将军。使南平王铄爲祝文，罪状孝武。二十七日，临轩，拜子伟之爲皇太子，百官皆戎服，劭独衮衣，下书大赦，唯孝武、刘义恭、义宣、诞不在原例。
五月三日，鲁秀等攻大航，鈎得一舶。王罗汉昏酣作妓，闻官军已度，惊放仗归降。是夜，劭闭守六门，于门内凿堑立栅，以露车爲楼。城内沸乱，将吏并踰城出奔。劭使詹叔儿烧辇及衮冕服。萧斌闻大航不守，惶窘不知所爲，宣令所统皆使解甲，寻戴白幡来降，即于军门伏诛。
四日，劭腹心白直诸同逆先屯阊阖门外，并走还入殿。程天祚与薛安都副谭金因而乘之，即得俱入。臧质从广莫门入，同会太极殿前。即斩太子左卫率王正见，建平、东海等七王并号哭俱出。劭穿西垣入武库井中，副队高禽执之。浚率左右数十人，与南平王铄于西明门出，俱南奔，于越城遇江夏王义恭。浚下马，曰： 南中郎今何在？ 义恭曰： 已君临万国。 又称字曰： 虎头来，得无晚乎？ 义恭曰： 恨晚。 又曰： 故当不死？ 义恭曰： 可诣行阙请罪。 又曰： 未审犹能得一职自效不？ 义恭又曰： 此未可量。 勒与俱自归，命于马上斩首。
浚字休明，将産之夕，有鵩鸣于屋上，闻者莫不恶之。元嘉十三年，年八岁，封始兴王。浚少好文籍，资质端妍，母潘淑妃有盛宠。时六宫无主，潘专总内政。浚人才既美，母又至爱，文帝甚所留心。与建平王宏、侍中王僧绰、中书郎蔡兴宗等，并以文义往复。
初元皇后性忌，以潘氏见幸，恚恨致崩。故劭深病潘氏及浚。浚虑将来受祸，乃曲意事劭，劭与之遂善。多有过失，屡爲上所让，忧惧，乃与劭共爲巫蛊。后出镇京口，乃因员外散骑侍郎徐爰求镇江陵，又求助于尚书仆射徐湛之。而尚书令何尚之等咸谓浚太子次弟，不应远出。上以上流之重，宜有至亲，故以浚爲卫将军、开府仪同三司、荆州刺史，加都督，领护南蛮校尉。浚入朝，遣还京口，爲行留处分。至京口数日而巫蛊事发，时二十九年七月也。上惋叹弥日，谓潘淑妃曰： 太子图富贵，更是一理，虎头复如此，非复思虑所及。汝母子岂可一日无我邪？ 明年荆州事方行。二月，浚还朝。十四日，临轩受拜。其日，藏严道育事发，明旦浚入谢，上容色非常，其夕即加诘问。浚唯谢罪。潘淑妃抱浚泣曰： 汝始咒诅事发，犹冀刻己思愆，何意忽藏严道育。今日用活何爲，可送药来，吾当先自取尽，不忍见汝祸败。 浚奋衣去，曰： 天下事寻自判，必不上累。 
劭入弑之旦，浚在西州。府舍人朱法瑜曰： 台内叫唤，宫门皆闭，道上传太子反，未测祸变所至。 浚阳惊曰： 今当奈何。 浚未得劭信，不知事之济不，骚扰不知所爲。将军王庆曰： 今宫内有变，未知主上安危，预在臣子，当投袂赴难。 浚不听。俄而劭遣张超之驰马召浚，浚问状讫，即戎服乘马而去。朱法瑜固止浚，浚不从。至中门，王庆又谏不宜从逆。浚曰： 皇太子令，敢有复言者斩。 及入见劭，劝杀荀赤松等。劭谓浚曰： 潘淑妃遂爲乱兵所害。 浚曰： 此是下情由来所愿。 其悖逆如此。劭将败，劝劭入海，辇珍宝缯帛下船。
及劭入井，高禽于井出之。劭问天子何在，禽曰： 至尊近在新亭。 将劭至殿前，臧质见之恸哭。劭曰： 天地所不覆载，丈人何爲见哭。 质因辨其逆状，答曰： 先朝当见枉废，不能作狱中囚。问计于萧斌，斌见劝如此。 又语质曰： 可得爲乞远徙不？ 质曰： 主上近在航南，自当有处分。 缚劭马上，防送军门。及至牙下，据鞍顾望。太尉江夏王义恭与诸王共临视之，义恭曰： 我背逆归顺，有何大罪，顿杀十二儿。 劭曰： 杀诸弟此一事负阿父。 江湛妻庾氏乘车骂之，庞秀之亦加诮让。劭厉声曰： 汝辈复何烦尔。 先杀其四子，语南平王铄曰： 此何有哉。 乃斩于牙下。临刑叹曰： 不图宋室一至于此。 劭、浚及其子并枭首大航，暴尸于市。劭妻殷氏赐死于廷尉，临刑谓狱丞江恪曰： 汝家骨肉相残，何以枉杀天下无罪人。 恪曰： 受拜皇后，非罪而何。 殷氏曰： 此权时耳，当以鹦鹉爲后也。 浚妻褚氏，丹阳尹湛之之女。湛之南奔之始，即见离绝，故免于诛。其馀子女妾媵并于狱赐死。投劭、浚尸首于江，其馀同逆及王罗汉等皆伏诛。张超之闻兵入，遂至合殿故基，止于御床之所，爲乱兵所杀，剖腹刳心，脔割其肉，诸将生噉之。焚其头骨。时不见传国玺，问劭，云在严道育处。就取得之。道育、鹦鹉并都街鞭杀，于石头四望山焚其尸，扬灰于江。毁劭东宫所住斋，汙潴其处。封高禽新阳县男。追赠潘淑妃爲长宁园夫人，置守冢。僞司隶校尉殷冲、丹阳尹尹弘并赐死。冲爲劭草立符文，又妃叔父；弘爲劭简配兵士，尽其心力故也。
南平穆王铄字休玄，文帝第四子也。元嘉十六年，年九岁，封南平王，少好学，有文才，未弱冠，拟古三十余首，时人以爲亚迹陆机。二十二年，爲南豫州刺史，加都督。时文帝方事外略，罢南豫州并寿阳，以铄爲豫州刺史，领安蛮校尉。
二十六年，魏太武围汝南悬瓠城，行汝南太守陈宪保城自固，魏作高楼施弩射城内，城内负户以汲。又毁佛图，取金像以爲大鈎，施之冲车端以牵楼堞。城内有一沙门颇有机思，辄设奇以应之。魏人以虾蟆车填堑，肉薄攻城，死者与城等，遂登尸以陵城。宪锐气愈奋，战士无不一当百，杀伤万计，汝水爲之不流。相拒四十馀日，铄遣安蛮司马刘康祖与甯朔将军臧质救之，魏人烧攻具而退。
元凶弑立，以铄爲侍中、录尚书事。劭迎蒋侯神于宫内，疏孝武年讳厌咒，祈请假授位号，使铄造策文。及义军入宫，铄与浚俱归孝武。浚即伏法。上迎铄入宫，当时仓卒失国玺，事宁更铸给之。进侍中、司空，领兵置佐。以国哀未阕，让侍中。
铄既归义最晚，常怀忧惧，每于眠中蹶起坐，与人语亦多谬僻。语家人云： 我自觉无复魂守。 铄爲人负才狡竞，每与兄弟计度艺能，与帝又不能和，食中遇毒，寻薨。赠司徒，加以楚穆之諡。三子：敬猷、敬深、敬先。
敬深封南安县侯，敬先继庐陵王绍，前废帝景和末，召铄妃江氏入宫，命左右于前逼之。江氏不受命，谓曰： 若不从，当杀汝三子。 江氏犹不从，于是遣使于第杀敬猷、敬深、敬先等，鞭江氏一百。其夕废帝亦殒。明帝即位，追赠敬猷侍中，諡曰怀。改封孝武帝第十八子临贺王子産字孝仁爲南平王，继铄后，未拜被杀。泰始五年，立晋平王休佑第七子宣曜爲南平王，继铄。休佑死，宣曜被废还本。后废帝元徽元年，立衡阳恭王嶷第二子伯玉爲南平王，继铄后，升明三年被诛。
竟陵王诞字休文，文帝第六子也。元嘉二十年，年十一，封广陵王。二十六年，爲雍州刺史，加都督。以广陵凋弊，改封随郡王。上欲大举侵魏，以襄阳外接关河，欲广其资力，乃罢江州军府，文武悉配雍州，湘州入台租税杂物，悉给襄阳，及大举北侵，命诸藩并出师，皆奔败，唯诞遣中兵参军柳元景克弘农、关、陕。元凶立，以扬州浙江西属司隶校尉，浙江东五郡立会州，以诞爲刺史。
孝武入讨，遣甯朔将军顾彬之受诞节度，诞遣参军刘季之举兵与彬之并。遇劭将华钦、庾遵于曲阿之奔牛塘，大败之。事平，以诞爲荆州刺史，加都督、卫将军、开府仪同三司。诞以位号正与浚同，恶之，请求回改，乃进号骠骑将军，加班剑二十人。南谯王义宣不肯就征，以诞爲侍中、骠骑大将军、扬州刺史，开府如故。改封竟陵王。诞性恭和，得士庶之心，颇有勇略。
明年义宣反，有荆、江、兖、豫四州之力，势震天下。上即位日浅，朝野大惧。上欲奉乘舆法物以迎义宣，诞固执不可，曰： 奈何持此座与人。 帝加诞节，仗士五十人出入六门。上流平定，诞之力也。诞初讨元凶，豫同举兵，有奔牛之捷，至是又有殊勋。上性多猜，颇相疑惮。而诞造立第舍，穷极工巧，园池之美，冠于一时。多聚材力之士实之。第内精甲利器，莫非上品。上意愈不平。
孝建二年，以司空太子太傅出爲都督南徐州刺史。上以京口去都密迩，犹疑之。
大明元年秋，又出爲南兖州刺史，加都督。诞知见猜，亦潜爲之备。至广陵，因魏侵边，修城隍，聚粮练甲。嫌隙既着，道路常云诞反。
三年，建康人陈文绍诉父饶爲诞府史，恒使入山图画道路，不听归家。诞大怒，使人杀饶。吴郡人刘成又诉称息道龙伏事诞，见诞在石头城内修乘舆法物，习唱警跸，向伴侣言之。诞知，密捕杀道龙。豫章人陈谈之又上书称弟咏之在诞左右，见诞与左右庄庆、傅元礼等潜图奸逆，常疏陛下年纪姓讳，往巫郑师怜家咒诅。咏之与建康右尉黄达往来，诞疑其宣漏，诬以罪被杀。
其年四月，上使有司奏诞罪恶，宜绝属籍，削爵土，收付法狱。上不许。有司又固请，乃贬爵爲侯，遣令之国。
上将谋诞，以义兴太守垣阆爲兖州刺史，配以羽林禁兵。遣给事中戴明宝随阆袭诞，使阆以之镇爲名。阆至广陵，诞未悟也。明宝夜报诞典签蒋成使爲内应，成以告府舍人许宗之，宗之告诞。诞惊起，召录事参军王璵之曰： 我何罪于天，以至此。 斩蒋成，勒兵自卫。遣腹心率壮士击明宝等破之，阆即遇害，明宝逃自海陵界还。
上遣车骑大将军沈庆之讨诞，诞奉表投之城外，自申于国无负，并言帝宫闱之丑。孝武忿诞深切，凡诞左右腹心同籍期亲并诛之，死者千数。车驾出顿宣武堂，内外纂严。诞见衆军大集，欲弃城北走，行十馀里，衆并不欲去，请诞乃还城。
五月十九日夜，有流星长十馀丈从西北来坠城内，是谓天狗。占曰： 天狗所坠，下有伏尸流血。 广陵城旧不开南门，云 开南门者不利其主 。诞乃开焉。彭城邵领宗在城内阴结死士欲袭诞，先欲布诚于庆之，乃说诞求爲间构，见许。领宗既出致诚毕，复还城内。事泄，诞鞭二百，考问不伏，遂支解之。
上遣送章二纽：其一曰 竟陵县开国侯，食邑千户 。募赏禽诞。其二曰 建兴县开国男，食邑三百户 。募赏先登。若克外城举一烽，克内城举二烽，禽诞举三烽。
七月二日，庆之进军，克其外城，乘胜又克小城。诞闻军入，走趣后园坠水，引出杀之，传首建邺，因葬广陵，贬姓留氏。帝命城中无大小悉斩，庆之执谏，自五尺以下全之，于是同党悉伏诛。城内女口爲军赏，男丁杀爲京观，死者尚数千人，每风晨雨夜有号哭之声。诞母殷、妻徐并自杀。追赠殷长宁园淑妃。
初，诞爲南徐州刺史，在京口，夜大风飞落屋瓦，城门鹿床倒覆，诞心恶之。及迁镇广陵，将入城，冲风暴起，扬尘，昼晦。又尝中夜闲坐，有赤光照室，见者莫不骇愕。诞左右侍直，眠中梦人告之曰： 官须发爲矟毦。 既觉已失髻矣，如此者数十人。诞甚怪惧。大明二年，发人筑广陵城，诞循行，有人干舆，扬声大骂曰： 大兵寻至，何以辛苦百姓。 诞使执之，问其本末。答曰： 姓夷名孙，家在海陵。天公与道佛先议，欲烧除此间人。道佛苦谏，强得至今。大祸将至，何不立六慎门。 诞问 六慎门云何 ？答曰： 古有言，祸不过六慎门。 诞以其言狂悖，杀之。又五音士忽狂易见鬼，惊怖啼哭曰： 外军围城，城上张白布帆。 诞执录二十馀日乃杀。城陷之日，云雾晦冥，白虹临北门，亘属城内。
八年，前废帝即位，义阳王昶爲徐州刺史，道经广陵，至墓尽哀，表请改葬诞。诏葬诞及妻子并以庶人礼。明帝泰始四年，又改葬，祭以少牢。
王璵之，琅邪人，有才局。其五子悉在建邺。璵之尝乘城，庆之缚其五子，示而招之，许以富贵。璵之曰： 吾受主王厚恩，不可以二心。三十之年，未获死所耳,安可以私亲诱之。 五子号叫于外，呼其父。及城平，庆之悉扑杀之。
建平宣简王宏字休度，文帝第七子也。早丧母。元嘉二十一年，年十一，封建平王。宏少而闲素，笃好文籍，文帝宠爱殊常，爲立第于鸡笼山，尽山水之美。建平国职高他国一阶，历位中护军，中书令。
元凶弑立，孝武入讨，劭录宏殿内，自拔莫由。孝武先尝以一手板与巨集，巨集遣左右亲信周法道齎手板诣孝武。事平，以爲尚书左仆射，使迎太后。还加中军将军、中书监。爲人谦俭周慎，礼贤接士，明达政事，上甚信仗之。转尚书令。宏少多病，求解尚书令。以本号开府仪同三司，未拜薨。追赠司徒。上痛悼甚至，每朔望出临灵，自爲墓志铭并诔。五年，益诸弟国各千户，薨者不在其例，唯宏追益。子景素嗣。
景素少有父风，位南徐州刺史，加都督。桂阳王休范爲逆，景素虽纂集兵衆以赴朝廷爲名，而阴怀两端。及事平，进号镇北将军。
景素好文章书籍，招集才义之士，以收名誉，由是朝野属意。而后废帝狂凶失道，内外皆谓景素宜当神器；唯废帝所生陈氏亲戚疾忌之，而杨运长、阮佃夫并明帝旧隶，贪幼主以久其权，虑景素立，不见容于长主，深相忌惮。
元徽三年，景素防合将军王季符恨景素，因奔告之。运长等便欲遣军讨之。齐高帝及卫将军袁粲以下并保持之，景素亦驰遣世子延龄还都，具自申理。运长等乃徙季符于梁州，又夺景素镇北将军、开府仪同三司。自是废帝狂悖日甚，朝野并属心景素。陈氏及运长等弥相猜疑。景素因此稍爲自防之计，多以金帛结材力之士。时大臣诛夷，孝武诸子孙或杀或废，无复在朝者。且景素在蕃甚得人心，而谤声日积，深怀忧惧。尝与故吏刘璡独处曲台，有鹊集于承尘上，飞鸣相追。景素泫然曰： 若斯鸟者，游则参于风烟之上，止则隐于林木之下，饥则啄，渴则饮，形体无累于物，得失不关于心，一何乐哉。 时废帝单马独出，游走郊野。辅国将军曹欣之等谋候废帝出行，因聚衆作难，事克，奉景素。景素每禁之，未欲匆匆举动。运长密遣伧人周天赐僞投景素劝爲异计，景素知即斩之，送首还台。
四年七月，羽林监垣祗祖奔景素，言台城已溃。景素信之，即举兵。运长等常疑景素有异志，即纂严。景素本乏威略，不知所爲，竟爲台军破，斩之。即葬京口。
景素性甚仁孝，事献太妃，朝夕不违侍养。太妃有不安，景素傍行蓬发。与人言呴呴，常恐伤其情。又甚俭素，爲荆州时，州有高斋刻楹柏构，景素竟不处。朝廷欲赐以甲第，辞而不当。两宫所遗珍玩，尘于笥箧。食常不过一肉，器用瓦素。时有献镂玉器，景素顾主簿何昌宇曰： 我持此安所用哉。 乃谢而反之。及败后，昌宇与故记室王摛等上书讼其冤。齐受禅，景素故秀才刘璡又上书述其德美，陈冤，并不见省。至齐武帝即位，下诏曰： 宋建平王刘景素，名父之子，虽末路失图，而原心有本。可听以礼葬旧茔。 
庐江王褘字休秀，文帝第八子也。元嘉二十二年，年十一，封东海王。大明七年，进位司空。明帝践阼，进太尉，封庐江王。初，废帝目褘似驴，上以废帝之言类，故改封焉。
文帝诸子，褘尤凡劣，诸兄弟并蚩鄙之。南平王铄薨，子敬深婚，褘视之，白孝武借伎。孝武答曰： 婚礼既不举乐，且敬深孤苦，伎非宜也。 至是明帝与建安王休仁诏曰： 人既不比数西方公，汝便爲诸王之长。 时褘住西州，故谓之西方公。泰始五年，河东柳欣慰谋反，欲立褘，褘与相酬和。欣慰结征北谘议参军杜幼文，幼文具奏其事。上暴其罪恶，黜爲南豫州刺史、车骑将军、开府仪同三司。上遣腹心杨运长领兵防卫。明年，又令有司奏褘怨怼，逼令自杀，葬宣城。
晋熙王昶字休道，文帝第九子也。元嘉二十二年，年十岁，封义阳王。大明中，位中书令、中军将军、开府仪同三司。废帝即位，爲徐州刺史，加都督。昶轻訬褊急，不能事孝武，大明中常被嫌责，人间常言昶当有异志。
废帝既诛群公，弥纵狂惑，常语左右曰： 我即大位来，遂未戒严，使人邑邑。 江夏王义恭诛后，昶表求入朝，遣典签蘧法生衔使。帝谓法生： 义阳与太宰谋反，我政欲讨之，今知求还，甚善。 又问法生： 义阳谋反，何不啓？ 法生惧，走还彭城，帝因此北讨。法生至，昶即起兵，统内诸郡并不受命。昶知事不捷，乃夜开门奔魏，弃母妻，唯携妾一人，作丈夫服骑马自随。在道慷慨爲断句曰： 白云满鄣来，黄尘半天起。关山四面绝，故乡几千里。 因把姬手南望恸哭，左右莫不哀哽。每节悲恸，遥拜其母。
昶家还都，二妾各生一子，明帝即位，名长者曰思远，小者曰怀远，寻并卒。帝以金千两赎昶于魏不获，乃以第六皇子燮字仲绥继昶，封爲晋熙王。明帝既以燮继昶，乃诏曰： 晋熙国太妃谢氏，沈刻无亲，物理罕比，骨肉至亲，尚相弃蔑，况以义合，免苦爲难。可还其本家，削绝蕃秩。 
先是，改谢氏爲射氏。元徽元年，燮年四岁，以爲郢州刺史。明年，复昶所生谢氏爲晋熙国太妃。齐受禅，燮降封阴安县公，谋反赐死。
武昌王浑字休深，文帝第十子也。元嘉二十四年，年九岁，封汝阴王。后徙武昌。
浑少而凶戾，尝忿左右，拔防身刀斫之。元凶弑立，以爲中书令。山陵夕，裸身露头往散骑省戏，因弯弓射通直郎周朗中枕，以爲笑乐。
孝建元年，爲雍州刺史，监雍梁南北秦四州荆州之竟陵随二郡诸军事、甯蛮校尉。至镇，与左右人作文檄，自称楚王，号年爲元光，备置百官以爲戏笑。长史王翼之得其手迹，封呈孝武。上使有司奏免爲庶人，下太常绝属籍，使付始安郡，逼令自杀。即葬襄阳。大明四年，听还葬母江太妃墓次。明帝即位，追封武昌县侯。
建安王休仁，文帝第十二子也。元嘉二十九年，年十岁，立爲建安王。前废帝景和元年，累迁护军将军。时帝狂悖无道，诛害群公，忌惮诸父，并聚之殿内，驱捶陵曳，无复人理。休仁及明帝、山阳王休佑形体并肥壮，帝乃以笼盛称之，以明帝尤肥，号爲猪王。号休仁爲杀王，休佑爲贼王。以三王年长，尤所畏惮，故常录以自近，不离左右。东海王褘凡劣，号之驴王。桂阳王休范、巴陵王休若年少，故并得从容。尝以木槽盛饭，内诸杂食，搅令和合，掘地爲坑阱，实之以泥水。裸明帝内坑中，以槽食置前，令以口就槽中食之，用爲欢笑。欲害明帝及休仁、休佑，前后以十数。休仁多计数，每以笑调佞谀詶悦之，故得推迁。常于休仁前，使左右淫逼休仁所生杨太妃。左右并不得已顺命，至右卫将军刘道隆，道隆欢以奉旨，尽诸丑状。时廷尉刘蒙妾孕临月，帝迎入后宫，冀其生男，欲立爲太子。明帝尝忤旨，帝怒，乃裸之，缚其手脚，以杖贯手脚内，使担付太官，即日屠猪。休仁笑谓帝曰： 未应死。 帝问其故，休仁曰： 待皇太子生，杀猪取肝肺。 帝意解，曰： 且付廷尉。 一宿出之。
帝将南游荆、湘二州，明旦欲杀诸父便发，其夕被杀于华林园。休仁即日便执臣礼于明帝。时南平王敬猷、庐陵王敬先兄弟被害，犹未殡敛，休仁、休佑同载临之，开帷欢笑，鼓吹往反，时人咸非焉。
明帝以休仁爲侍中、司徒、尚书令、扬州刺史，给三望车。时刘道隆爲护军，休仁求解职，曰： 臣不得与此人同朝。 上乃赐道隆死。寻诸方逆命，休仁都督征讨诸军事，增班剑爲三十人，出据兽槛，进赭圻。寻领太子太傅，总统诸军。中流平定，休仁之力也。明帝初与苏侯神结爲兄弟，以祈福助。及事平，与休仁书曰： 此段殊得苏兄神力。 
休仁年与明帝相亚，俱好文籍，素相爱。及废帝世，同经艰危，明帝又资其权谲之力。泰始初，四方逆命，休仁亲当矢石，大勋克建，任总百揆，亲寄甚隆，四方辐凑。上甚不悦。休仁悟其旨，表解扬州，见许。进位太尉，领司徒，固让。又加漆轮车，剑履升殿。受漆轮车，固辞剑履。
明帝末年多忌，休仁转不自安。及杀晋平王休佑，其年上疾笃，与杨运长爲身后计。运长等又虑帝晏驾后，休仁一旦居周公之地，其辈不得执权，弥赞成上使害诸王。及上疾暴甚，内外皆属意休仁。主书以下皆往东府诣休仁所亲信，豫自结纳。其或直不得出者皆惧。上与运长等定谋，召休仁入宿尚书下省，其夜遣人齎药赐休仁死，休仁对使者骂曰： 上有天下，谁之功也。孝武以诛子孙而至于灭，令复遵覆车，枉杀兄弟，奈何忠臣抱此冤滥！我大宋之业，其能久乎。 上疾久，虑人情同异，自力乘舆出端门，休仁死后乃入。诏称其自杀，宥其二子，并全封爵。有司奏请降休仁爲庶人，绝属籍，儿息悉徙远郡。诏休仁特降爲始安县王，并停子伯融等流徙，听袭封爵。及帝疾甚，见休仁爲祟，叫曰： 司徒小宽我。 寻崩。伯融，妃殷氏所生。殷氏，吴兴太守冲女也。范阳祖翻有医术，姿貌又美，殷氏有疾，翻入视脉，悦之，遂与奸。事泄，遣还家赐死。晋平刺王休佑，文帝第十三子也。孝建二年，年十一，封山阳王。明帝即位，以山阳荒弊，改封晋平王，位骠骑大将军、开府仪同三司、荆州刺史。
休佑素无才能，强梁自用。大明之世，不得自专，至是贪淫好财色，在荆州多营财货。以短钱一百赋人，田登就求白米一斛，米粒皆令彻白；若碎折者悉不受。人间籴此米一斗一百。至时又不受米，评米责钱，凡诸求利皆如此。百姓嗷然，不复堪命。征爲南徐州刺史，加都督。上以休佑贪虐，不可莅人，留之都下，遣上佐行府州事。
休佑狠戾，前后忤上非一。在荆州时，左右范景达善弹棋，上召之，休佑留不遣。上怒诘责之，且虑休佑将来难制，欲方便除之。七年二月，车驾于岩山射雉，有一雉不肯入场，日暮将反，留休佑射之，令不得雉勿归。休佑时从在黄麾内，左右从者并在部伍后。休佑便驰去，上遣左右数人随之。上既还，前驱清道，休佑人从悉散，不复相得。上遣寿寂之等诸壮士追之，日已欲闇，与休佑相及，蹴令坠马。休佑素勇壮，有气力，奋拳左右排击，莫得近。有一人自后引阴，因顿地，即共拉杀之。遣人驰白上，行唱骠骑落马，上闻惊曰： 骠骑体大，落马殊不易。 即遣御医上药相系至，顷之休佑左右人至，久已绝矣。舆以还第，赠司空。时巴陵王休若在江陵，其日即驰信报休若曰： 吾与骠骑南山射雉，骠骑马惊，与直阁夏文秀马相蹋，文秀堕地，骠骑失控，马重惊，触松树坠地落硎中，时顿闷，故驰报弟。 其年五月，追免休佑爲庶人，十三子并徙晋平。明帝寻病，见休佑爲祟，使使至晋平抚其诸子。帝寻崩。废帝元徽元年，听诸子还都。顺帝升明三年，称谋反，并赐死。海陵王休茂，文帝第十四子也。孝建二年，年十一，封海陵王。大明二年，爲雍州刺史，加都督、北中郎将、甯蛮校尉。时司马庾深之行府州事，休茂性急欲自专，深之及主帅每禁之。常怀忿，因左右张伯超至所亲爱，多罪过，主帅常加诃责。伯超惧罪，谓休茂曰： 主帅密疏官罪，欲以啓闻。 休茂曰： 今爲何计？ 伯超曰： 唯杀行事及主帅，举兵自卫，纵不成，不失入虏中爲王。 休茂从之，夜使伯超等杀司马庾深之，集兵建牙驰檄。休茂出城行营，谘议参军沈畅之等闭门拒之。城陷，斩畅之。其日，参军尹玄度起兵攻休茂，禽之，斩首。母妻皆自杀，同党悉伏诛。有司奏绝休茂属籍，贬姓爲留，不许。即葬襄阳。
鄱阳哀王休业，文帝第十五子也。孝建二年，年十一，封鄱阳王。三年薨，以山阳王休佑次子士弘嗣，被废国除。
临庆冲王休倩，文帝第十六子也。孝建元年，年九岁，疾笃，封东平王，未拜，薨。大明七年，立第二十七皇子子嗣爲东平王，绍休倩。泰始三年还本，遂绝。六年，以第五皇子智井爲东平王，继休倩，未拜，薨。其年，追改休倩爲临庆王。休倩爲文帝所爱，故前后屡加绍嗣。
新野怀王夷父，文帝第十七子也。元嘉二十九年薨，明帝泰始五年，追加封諡。
桂阳王休范，文帝第十八子也。孝建三年，年九岁，封顺阳王。大明元年，改封桂阳。泰始六年，累迁骠骑大将军、江州刺史，加都督。遗诏进位司空、侍中，加班剑三十人。休范素凡讷，少知解，不爲诸兄齿遇。明帝常指左右人谓王景文曰： 休范人才不及此，以我弟故，生便富贵。释氏愿生王家，良有以也。 及明帝晚年，晋平王休佑以狠戾致祸，建安王休仁以权逼不容，巴陵王休若素得人情，以此见害；唯休范谨涩无才，不爲物情所向，故得自保而常忧惧。
及明帝晏驾，主幼时艰，休范自谓宗戚莫二，应居宰辅。事既不至，怨愤弥结。招引勇士，缮修器械。行人经过寻阳者，莫不降意折节，于是至者如归。朝廷知之，密相防御。母荀太妃薨，即葬庐山，以示不还之志。时夏口阙镇，朝议以居寻阳上流，欲树置腹心，重其兵力。元徽元年，乃以第五皇弟晋熙王燮爲郢州刺史，长史王奂行府州事，配以实力，出镇夏口。虑爲休范所拨留，自太子洑去，不过寻阳。休范怒，欲举兵，乃上表修城堞。其年进位太尉，明年五月遂反。发自寻阳，昼夜取道。大雷戍主杜道欣驰下告变。道欣至一宿，休范已至新林，朝廷震动。
齐高帝出次新亭垒。时事起仓卒，朝廷兵力甚弱，及开武库，随将士意取。休范于新林步上攻新亭垒。屯骑校尉黄回乃僞往降，并宣齐高帝意。休范大悦，置之左右。休范壮士李恒、锺爽进谏不宜亲之，休范曰： 不欺人以信。 时休范日饮醇酒，以二子德宣、德嗣付与齐高帝爲质，至即斩之。回与越骑校尉张敬儿直前斩休范首持还，左右并散。
初，休范自新林分遣同党杜墨蠡、丁文豪等直向朱雀门。休范虽死，墨蠡等不知。王道隆率羽林兵在朱雀门内，闻贼至，急召刘勉，勉自石头来赴战，死之。墨蠡等乘胜直入朱雀门，道隆爲乱兵所杀。墨蠡等唱云 太尉至 。休范之死也，齐高帝遣队主陈灵宝齎首还台，逢贼，埋首道侧，挺身得达。虽唱云已平，而无以爲据，衆愈疑惑。墨蠡径至杜姥宅，宫省恇扰，无复固志。抚军长史褚澄以东府纳贼。贼拥安成王据东府，称休范教曰： 安成王吾子也，勿得侵。 贼势方逼，衆莫能振。寻而丁文豪之衆知休范已死，稍欲退散。文豪勇气殊壮，厉声曰： 我独不能定天下邪。 休范首至，又羽林监陈显达率所领于杜姥宅破墨蠡等，诸贼一时奔散。斩墨蠡、文豪等。晋熙王燮自夏口遣军平寻阳。
巴陵哀王休若，文帝第十九子也。孝建三年，年九岁，封巴陵王。明帝即位，出爲会稽太守，加都督。二年，迁都督、雍州刺史、甯蛮校尉。前在会稽录事参军陈郡谢沈以谄侧事休若，多受财赂。时内外戒严并裤褶，沈居母丧被起，声乐酣饮，不异吉人。衣冠既无殊异，并不知沈居丧。沈尝自称孤子，衆乃骇愕。休若坐与沈亵黩，降号镇西将军。典签夏宝期事休若无礼，啓明帝杀之。虑不许，啓未报，于狱行刑。信反令锁送，而宝期已死。上怒敕之曰： 孝建之世，汝何敢尔。 使其母罗加杖三百。
四年，改行湘州刺史。六年，爲荆州刺史，加都督、征西大将军、开府仪同三司。七年，晋平王休佑被杀，建安王休仁见疑，都下讹言休若有至贵之表，明帝以此言报之。休若甚忧，尝衆宾满坐，有一异鸟集席隅，哀鸣坠地死。又听事上有二大白蛇长丈馀，唅唅有声。休若甚恶之。
会被征爲南徐州刺史，加都督、征北大将军，开府如故。休若腹心将佐咸谓还朝必有大祸，中兵参军京兆王敬先劝割据荆楚。休若执录，驰使白明帝，敬先坐诛。休若至京口，上以休若善能谐缉物情，虑将来倾幼主，欲遣使杀之，虑不奉诏。征入朝，又恐猜骇。乃僞授爲江州刺史，至，即于第赐死，赠侍中、司空。子冲始袭封。
孝武帝二十八男。文穆皇后生废帝子业、豫章王子尚。陈淑媛生晋安王子勋。阮容华生安陆王子绥。徐昭容生皇子子深。何淑仪生松滋侯子房。史昭华生临海王子顼。殷贵妃生始平孝敬王子鸾。次永嘉王子仁与皇子子深同生。何婕妤生皇子子凤。谢昭容生始安王子真。江婕妤生皇子子玄。史昭仪生邵陵王子元。次齐敬王子羽与始平孝敬王子鸾同生。江美人生皇子子衡。杨婕妤生淮南王子孟。次皇子子况与皇子子玄同生；次南平王子産与永嘉王子仁同生；次晋陵孝王子云、次皇子子文并与始平孝敬王子鸾同生；次庐陵王子舆与淮南王子孟同生；次南海哀王子师与始平孝敬王子鸾同生；次淮阳思王子霄与皇子子玄同生；次皇子子雍与始安王子真同生；次皇子子趋与皇子子凤同生；次皇子子期与皇子子衡同生；次东平王子嗣与始安王子真同生。张容华生皇子子悦。安陆王子绥、南平王子産、庐陵王子舆并出继。皇子子深、子凤、子玄、子衡、子况、子文、子雍未封早夭。子趋、子期、子悦未封，爲明帝所杀。
豫章王子尚字孝师，孝武第二子也。孝建三年，年六岁，封西阳王。大明三年，分浙江西立王畿；以浙江东爲扬州，以子尚爲刺史，加都督。五年，改封豫章王，领会稽太守。七年，进号车骑大将军、开府仪同三司。时东土大旱，鄞县多畴田，孝武使子尚表至鄞县劝农，又立左学，召生徒，置儒林祭酒一人，学生师敬，位比州中从事。文学祭酒一人，比州西曹。劝学从事二人比祭酒从事。
前废帝即位，罢王畿复旧，征子尚都督扬、南徐二州诸军事，领尚书令。初，孝建中，孝武以子尚太子母弟，甚留心；后新安王子鸾以母幸见爱，子尚宠衰。及长凶慝，有废帝之风。明帝既殒废帝，乃称太皇太后令曰： 子尚顽凶，楚玉淫乱，并于第赐尽。 楚玉，废帝姊山阴公主也。废帝改封会稽郡长公主，给鼓吹一部，加班剑二十人，未拜受而废帝败。
晋安王子勋字孝德，孝武第三子也。眼患风，不爲孝武所爱。大明四年，年五岁，封晋安王。七年，爲江州刺史，加都督。八年，改授雍州，未拜而孝武崩，还爲江州。
时废帝狂凶，多所诛害。前抚军谘议参军何迈谋因帝出爲变，迎立子勋。事泄，帝诛迈，使八座奏子勋与迈通谋，遣左右朱景送药赐子勋死。景至盆口，遣报长史邓琬。琬等奉子勋起兵，以废立爲名。明帝定乱，进子勋车骑将军、开府仪同三司。琬等不受命。
泰始二年正月七日，奉子勋爲帝，即僞位于寻阳，年号义嘉，备置百官，四方回应。是岁四方贡计，并诣寻阳。及军败，子勋见杀，时年十一。即葬寻阳庐山。
松滋侯子房字孝良，孝武第六子也。大明四年，年五岁，封寻阳王。前废帝景和元年，爲会稽太守，加都督。明帝即位，征爲抚军，领太常。长史孔觊不受命，举兵应晋安王子勋。上虞令王晏杀觊，送子房还建邺。上宥之，贬爲松滋县侯。司徒建安王休仁以子房兄弟终爲祸难，劝上除之。废徙远郡见杀，年十一。
临海王子顼字孝烈，孝武第七子也。初封历阳王，后改封临海，位荆州刺史。明帝即位，进督雍州，长史孔道存不受命，应晋安王子勋。事败赐死，年十一。
始平孝敬王子鸾字孝羽，孝武第八子也。大明四年，封襄阳王，寻改封新安。五年，爲北中郎将、南徐州刺史，领南琅邪太守。母殷淑仪宠倾后宫，子鸾爱冠诸子，凡爲上眄遇者莫不入子鸾府国。爲南徐州，又割吴郡属之。六年，丁母忧。前废帝素疾子鸾有宠，及即位，既诛群臣，乃遣使赐子鸾死，时年十岁。子鸾临死谓左右曰： 愿后身不复生王家。 同生弟妹并死。明帝即位，改封始平王，以建平王景素子延年嗣。
永嘉王子仁字孝和，孝武第九子也。大明五年，封永嘉王。明帝即位，以爲湘州刺史。帝寻从司徒建安王休仁计，未拜赐死，时年十岁。
始安王子真字孝贞，孝武第十一子也。
邵陵王子元字孝善，孝武第十三子也。并被明帝赐死。
齐敬王子羽字孝英，孝武第十四子也。生二岁而薨，追加封諡。
淮南王子孟字孝光，孝武第十六子也。初封淮南王，明帝改封安成王，未拜赐死。
晋陵孝王子云字孝举，孝武第十九子也。大明六年封，未拜而亡。
南海哀王子师字孝友，孝武第二十二子也。大明七年封，未拜，爲前废帝所害。明帝即位追諡。
淮阳思王子霄字孝云，孝武第二十三子也。早薨，追加封諡。
东平王子嗣字孝叔，孝武帝第二十七子也，明帝赐死。
武陵王赞字仲敷，小字智随，明帝第九子也。明帝既诛孝武诸子，诏以智随奉孝武爲子，封武陵郡王。顺帝升明二年薨，国除。
明帝十二男：陈贵妃生后废帝。谢修仪生皇子法良。陈昭华生顺帝。徐婕妤生第四皇子。郑修容生皇子智井。次晋熙王燮与皇子法良同生。泉美人生邵陵殇王友；次江夏王跻与第四皇子同生。徐良人生武陵王赞。杜修华生随阳王翽。次新兴王嵩与武陵王赞同生。又泉美人生始建王禧。智井、燮、跻、赞并出继。法良未封。第四皇子未有名，早夭。
邵陵殇王友字仲贤，明帝第七子也。年五岁，出爲南中郎将、江州刺史，封邵陵王。后废帝元徽二年，桂阳王休范诛后，王室微弱，友府州文案及臣吏不讳 有无 之 有 。顺帝升明二年，徙南豫州刺史，薨。无子国除。
随阳王翽字仲仪，明帝第十子也。初封南阳王，升明二年，改封随阳。齐受禅，封舞阴县公。
新兴王嵩字仲岳，明帝第十一子也。齐受禅，降封定襄县公。
始建王禧字仲安，明帝第十二子也。齐受禅，降封荔浦县公，寻并云谋反赐死。
论曰：甚矣哉，元嘉之遇祸也。杀逆之衅，事起肌肤，因心之童，遂亡天性。虽鸣镝之酷，未极于斯，其不至覆亡，亦爲幸也。明皇统运，疑隙内构，寻斧所加，先自王戚。晋刺以犷暴摧躯，巴哀由和良酖体，保身之路，未知攸适。昔之戒子，慎勿爲善，详求其旨，将远有以乎。诗云： 不自我先，不自我后。 盖古人之畏乱也。孝武诸子，提挈以成衅乱，遂至宇内沸腾，王室如毁，而帝之诸胤莫不歼焉。强不如弱，义在于此。明帝负螟之庆，事非己出，枝叶不茂，岂能庇其本乎。
