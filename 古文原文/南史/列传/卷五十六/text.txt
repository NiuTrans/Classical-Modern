张弘策庾域郑绍叔吕僧珍乐蔼
弘策幼以孝闻，母尝有疾，五日不食，弘策亦不食。母强爲进粥，弘策乃食母所馀。遭母忧，三年不食盐菜，几至灭性。兄弟友爱，不忍暂离。虽各有室，常同卧起，世比之姜肱兄弟。
弘策与梁武帝年相辈，幼见亲狎，恒随帝游处。每入室，常觉有云气，体辄肃然，弘策由此特加敬异。建武末，与兄弘胄从武帝宿，酒酣，移席星下，语及时事。帝曰： 天下方乱，舅知之乎？冬下魏军方动，则亡汉北。王敬则猜嫌已久，当乘间而作。 弘策曰： 敬则张两赤眼，容能立事？ 帝曰： 敬则庸才，爲天下唱先尔。主上运祚尽于来年，国权当归江、刘。而江甚隘，刘又闇弱，都下当大乱，死人如乱麻。齐之历数自兹亡矣。梁、楚、汉当有英雄兴。 弘策曰： 瞻乌爰止，于谁之屋？ 帝笑曰： 光武所云， 安知非仆 。 弘策起曰： 今夜之言，是天意也，请定君臣之分。 帝曰： 舅欲斅邓晨乎？ 
是冬，魏军攻新野，齐明帝密诏武帝代曹武监雍州事。弘策闻之心喜，谓帝曰： 夜中言当验。 帝笑曰： 且勿多言。 弘策从帝西行，仍参帷幄，身亲劳役，不惮辛苦。齐明帝崩，遗诏以帝爲雍州刺史，乃表弘策爲录事参军，带襄阳令。帝观海内方乱，有匡济之心，密爲储备。谋猷所及，唯弘策而已。
时帝长兄懿罢益州还，爲西中郎长史、行郢州事。帝使弘策到郢，陈计于懿曰： 昔晋惠庸主，诸王争权，遂内难九兴，外寇三作。方今丧乱有甚于此，六贵争权，人握王宪，制主画敕，各欲专成。且嗣主在宫本无令誉，媟近左右，蜂目忍人。一居万机，恣其所欲，岂肯虚坐主诺，委政朝臣。积相嫌贰，必大诛戮。始安欲爲赵伦，形迹已露，蹇人上天，信无此理。且性甚猜狭，徒取祸机，所可当轴，江、刘而已。祏怯而无断，暄弱而不才，折鼎覆餗，跂踵可待。萧坦胸怀猜忌，动言相伤。徐孝嗣才非柱石，听人穿鼻。若隙开衅起，必中外土崩。今得外藩，幸图身计。及今猜防未生，宜召诸弟，以时聚集。郢州控带荆、湘，西注汉、沔。雍州士马，呼吸数万。时安则竭诚本朝，时乱则爲国翦暴，如不早图，悔无及也。 懿闻之变色，心未之许。
及懿遇祸，帝将起兵，夜召弘策、吕僧珍入定议，旦乃发兵。以弘策爲辅国将军、军主，领万人督后部事。及郢城平，萧颖达、杨公则诸将皆欲顿军夏口，帝以爲宜乘胜长驱，直指建邺，弘策与帝意合。又访甯朔将军庾域，域又同。即日上道，凡矶浦、村落，军行宿次，立顿处所，弘策预爲图，皆在目中。城平，帝遣弘策与吕僧珍先往清宫，封检府库。于时城内珍宝委积，弘策申勒部曲，秋毫无犯。迁卫尉卿，加给事中。天监初，加散骑常侍，封洮阳县侯。弘策尽忠奉上，知无不爲，交友故旧，随才荐拔，缙绅皆趋焉。
时东昏馀党孙文明等初逢赦令，多未自安。文明又尝梦乘马至云龙门，心惑其梦，遂作乱。帅数百人，因运荻炬束仗，得入南、北掖门，至夜烧神兽门、总章观，入卫尉府，弘策踰垣匿于龙厩，遇贼见害。贼又进烧尚书省及阁道云龙门，前军司马吕僧珍直殿省，帅羽林兵邀击不能却。上戎服御前殿，谓僧珍曰： 贼夜来是衆少，晓则走矣。 命打五鼓。贼谓已晓，乃散，官军捕文明斩于东市，张氏亲属脔食之。帝哭之恸，曰： 痛哉卫尉！天下事当复与谁论？ 诏赠车骑将军，諡曰闵侯。弘策爲人宽厚通率，笃旧故。及居隆重,不以贵地自高，故人宾客接之如布衣，禄赐皆散之亲友。及遇害，莫不痛惜焉。子缅嗣。
缅字元长，年数岁，外祖中山刘仲德异之曰： 此儿非常器，非止爲张氏宝，方爲海内令名也。 齐永元末兵起，弘策从武帝向都，留缅襄阳，年始十岁，每闻军有胜负，忧喜形于顔色。及弘策遇害，缅丧过于礼，武帝每遣喻之。服阕，袭封洮阳县侯。起家秘书郎，出爲淮南太守。时年十八，武帝疑其年少，未闲吏事，遣主书封取郡曹文案，见其断决允惬，甚称赏之。再迁云麾外兵参军。
缅少勤学，自课读书，手不辍卷。有质疑者，随问便对，略无遗失。殿中郎缺，帝谓徐勉曰： 此曹旧用文学，且雁行之首，宜详择其人。 勉举缅充选。顷之，爲武陵太守，还拜太子洗马、中舍人。缅母刘氏以父没家贫，葬礼有阙，遂终身不居正室，不随子入官府。缅在郡所得俸禄不敢用，至乃妻子不易衣裳，及还都，并供之母振遗亲属。虽累载所蓄，一朝随尽，缅私室常阏然如贫素者。
累迁豫章内史。缅爲政任恩惠，不设鈎距，吏人化其德，亦不敢欺。故老咸云 数十年未有也 。
后爲御史中丞，坐收捕人与外国使斗，左降黄门，兼领先职，俄复旧任。缅居宪司，推绳无所顾望，号爲劲直。武帝乃遣图其形于台省，以励当官。迁侍中，未拜卒，诏便举哀。昭明太子亦往临哭。
缅抄后汉、晋书衆家异同爲后汉纪四十卷，晋抄三十卷，又抄江左集未及成，文集五卷。缅弟缵。
缵字伯绪，出继从伯弘籍。武帝舅也，梁初赠廷尉卿。缵年十一，尚武帝第四女富阳公主，拜驸马都尉，封利亭侯。召补国子生。起家秘书郎，时年十七，身长七尺四寸，眉目疏朗，神采爽发。武帝异之，尝曰： 张壮武云 后八世有逮吾者 ，其此子乎。 缵好学，兄缅有书万馀卷，昼夜披读，殆不辍手。秘书郎四员，宋、齐以来，爲甲族起家之选，待次入补，其居职例不数十日便迁任。缵固求不徙，欲遍观阁内书籍。尝执四部书目曰： 若读此毕，可言优仕矣。 如此三载，方迁太子舍人，转洗马，中舍人，并掌管记。
缵与琅邪王锡齐名。普通初，魏使彭城人刘善明通和，求识缵与锡。缵时年二十三，善明见而嗟服。累迁尚书吏部郎，俄而长兼侍中，时人以爲早达。河东裴子野曰： 张吏部有喉唇之任，已恨其晚矣。 子野性旷达，自云年出三十不复诣人。初未与缵遇，便虚相推重，因爲忘年之交。大通中，爲吴兴太守，居郡省烦苛，务清静，人吏便之。
大同二年，征爲吏部尚书。后门寒素一介者，皆见引拔，不爲贵门屈意，人士翕然称之。负其才气，无所与让。定襄侯祗无学术，颇有文性，与兄衡山侯恭俱爲皇太子爱赏。时缵从兄谧、聿并不学问，性又凡愚。恭、祗尝预东宫盛集，太子戏缵曰： 丈人谧、聿皆何在？ 缵从容曰： 缵有谧、聿，亦殿下之衡、定。 太子色惭。或云缵从兄聿及弼愚短，湘东王在坐，问缵曰： 丈人二从聿、弼艺业何如？ 缵曰： 下官从弟虽并无多，犹贤殿下之有衡、定。 举坐愕然，其忤物如此。
五年，武帝诏曰： 缵外氏英华，朝中领袖，司空已后，名冠范阳。可尚书仆射。 缵本寒门，以外戚显重，高自拟伦，而诏有 司空范阳 之言，深用爲狭。以朱异草诏，与异不平。初，缵与参掌何敬容意趣不协，敬容居权轴，宾客辐凑，有过诣缵，缵辄距不前，曰： 吾不能对何敬容残客。 及是迁，爲让表曰： 自出守股肱，入居衡尺，可以仰首伸眉，论列是非者矣。而寸衿所滞，近蔽耳目，深浅清浊，岂有能预。加以矫心饰貌，酷非所闲，不喜俗人，与之共事。 此言以指敬容也。在职议南郊御乘素辇，适古今之衷。又议印绶官若备朝服，宜并着绶。时并施行。
改爲湘州刺史，述职经涂，作南征赋。初，吴兴吴规颇有才学，邵陵王纶引爲宾客，深相礼遇。及纶作牧郢蕃，规随从江夏。遇缵出之湘镇，路经郢服，纶饯之南浦。缵见规在坐，意不能平，忽举杯曰： 吴规，此酒庆汝得陪今宴。 规寻起还，其子翁孺见父不悦，问而知之，翁孺因气结，尔夜便卒。规恨缵恸儿，愤哭兼至，信次之间又致殒。规妻深痛夫、子，翌日又亡。时人谓张缵一杯酒杀吴氏三人，其轻傲皆此类也。
至州务公平，遣十郡慰劳，解放老疾吏役，及关市戍逻、先所防人，一皆省并，州界零陵、衡阳等郡有莫徭蛮者，依山险爲居，历政不宾服，因此向化。益阳县人作田二顷，皆异亩同颖。在政四年，流人自归，户口增十余万，州境大宁。晚颇好积聚，多写图书数万卷，有油二百斛，米四千石，佗物称是。
太清二年，徙授领军，俄改雍州刺史。初闻邵陵王纶当代己爲湘州，其后更用河东王誉。缵素轻少王，州府候迎及资待甚薄。誉深衔之。及至州，誉遂托疾不见缵，仍检括州府庶事，留缵不遣。会闻侯景寇建邺，誉当下援。湘东王时镇江陵，与缵有旧，缵将因之以毙誉兄弟。时湘东王与誉及信州刺史桂阳王慥各率所领入援台，下硖至江津，誉次江口，湘东王届郢州之武城。属侯景已请和，武帝诏罢援军。誉自江口将旋湘镇，欲待湘东至，谒督府，方还州。缵乃贻湘东书曰： 河东戴樯上水，欲袭江陵；岳阳在雍，共谋不逞。 江陵游军主朱荣又遣使报云： 桂阳住此欲应誉、察。 湘东信之，乃凿船沈米，斩缆而归。至江陵收慥杀之。荆、湘因构嫌隙。
缵寻弃其部曲，携其二女，单舸赴江陵。湘东遣使责让誉，索缵部下，仍遣缵向雍州。前刺史岳阳王察推迁未去镇，但以城西白马寺处之。会闻贼陷台城，察因不受代。州助防杜岸紿缵曰： 观岳阳不容使君，使君素得物情，若走入西山义举，事无不济。 缵以爲然。因与岸兄弟盟，乃要雍州人席引等于西山聚衆。乃服妇人衣，乘青布舆，与亲信十余人奔引等。杜岸驰告察，察令中兵参军尹正等追讨。缵以爲赴期，大喜，及至并禽之。缵惧不免，请爲沙门，名法绪。察袭江陵，常载缵随后，逼使爲檄，固辞以疾。及军退败，行至湕水南，防守缵者虑追兵至，遂害之，弃尸而去。元帝承制，赠开府仪同三司，諡简宪公。
元帝少时，缵便推诚委结，及帝即位，追思之，尝爲诗序云： 简宪之爲人也，不事王侯，负才任气。见余则申旦达夕，不能已已。怀夫人之德，何日忘之。 缵着鸿宝一百卷，文集二十卷。
初，缵之往雍州，资産悉留江陵。性既贪婪，南中赀贿填积。及死，湘东王皆使收之，书二万卷并摙还斋，珍宝财物悉付库，以粽蜜之属还其家。
次子希字子顔，早知名，尚简文第九女海盐公主。承圣初，位侍中。缵弟绾。
绾字孝卿，少与兄缵齐名。湘东王绎尝策之百事，绾对阙其六，号爲百六公。位员外散骑常侍、中军宣城王长史。迁御史中丞。武帝遣其弟中书舍人绚宣旨曰： 爲国之急，唯在执宪直绳，用人之本，不限升降。晋、宋时，周闵、蔡廓兼以侍中爲之，卿勿疑是左迁。 时宣城王府望重，故有此旨焉。大同四年元日，旧制仆射中丞坐位东西相当，时绾兄缵爲仆射，及百司就列，兄弟并导驺分趋两陛，前代未有，时人荣之。出爲豫章内史，在郡述制旨礼记正言义，四姓衣冠士子听者常数百人。
八年，安成人刘敬宫挟祅道，遂聚党攻郡，进寇豫章，刺史湘东王遣司马王僧辩讨贼，受绾节度。旬月间，贼党悉平。
十年，复爲御史中丞。绾再爲宪司，弹纠无所回避，豪右惮之。时城西开士林馆聚学者，绾与右卫朱异、太府卿贺琛递述制旨礼记中庸义。太清三年，爲吏部尚书，宫城陷，奔江陵，位尚书右仆射。魏克江陵，朝士皆俘入关，绾以疾免，卒于江陵。
次子交，字少游，尚简文第十一女定阳公主。承圣二年，官至秘书丞，掌东宫管记。
庾域字司大，新野人也。少沈静，有名乡曲。梁文帝爲郢州，辟爲主簿，叹美其才，曰： 荆南杞梓，其在斯乎。 加以恩礼。长沙宣武王爲梁州，以爲录事参军，带华阳太守。时魏军攻围南郑，州有空仓数十所，域手自封题，指示将士曰： 此中粟皆满，足支二年。但努力坚守。 衆心以安。军退，以功拜羽林监。及长沙王爲益州，域随爲怀甯太守。罢任还家，妻子犹事井臼，而域所衣大布，馀奉专充供养。母好鹤唳，域在位营求，孜孜不怠，一旦双鹤来下，论者以爲孝感所致。
永元初，南康王板西中郎谘议参军，母忧去职。梁武帝举兵，起爲甯朔将军，领行选。武帝东下，师次杨口，和帝遣御史中丞宗夬劳军。域乃讽夬曰： 黄钺未加，非所以总率侯伯。 夬反，西台即授武帝黄钺。萧颖胄既都督中外诸军事，论者谓武帝应致笺，域争不听，乃止。郢城平，域及张弘策议与武帝意同，即命衆军便下，域谋多被纳用。霸府初开，爲谘议参军。
天监初，封广牧县子、后军司马。出爲甯朔将军、巴西梓潼二郡太守。梁州长史夏侯道迁降魏，魏袭巴西，域固守。城中粮尽，将士皆齕草供食，无有离心。魏军退，进爵爲伯。于时兵后人饥，域上表振贷，不待报辄开仓，爲有司所纠。上迁域西中郎司马、辅国将军、甯蜀太守。卒于官。子子舆。
子舆字孝卿，幼而歧嶷。五岁读孝经，手不释卷。或曰： 此书文句不多，何用自苦？ 答曰： 孝，德之本，何谓不多。 齐永明末，除州主簿。时父在梁州遇疾，子舆奔侍医药，言泪恒并。长沙宣武王省疾见之，顾曰： 庾录事虽危殆，可忧更在子舆。 寻丁母忧，哀至辄呕血，父戒以灭性，乃禁其哭泣。梁初爲尚书郎。
天监三年，父出守巴西，子舆以蜀路险难，啓求侍从，以孝养获许。父迁甯蜀，子舆亦相随。父于路感心疾，每痛至必叫，子舆亦闷绝。及父卒，哀恸将绝者再。奉丧还乡，秋水犹壮。巴东有淫预，石高出二十许丈，及秋至，则才如见焉，次有瞿塘大滩，行旅忌之，部伍至此，石犹不见。子舆抚心长叫，其夜五更水忽退减，安流南下。及度，水复旧，行人爲之语曰： 淫预如襥本不通，瞿塘水退爲庾公。 初发蜀，有双鸠巢舟中，及至又栖庐侧，每闻哭泣之声，必飞翔檐宇，悲鸣激切。
欲爲父立佛寺，未有定处。梦有僧谓曰： 将修胜业，岭南原即可营造。 明往履历，果见标度处所，有若人功，因立精舍。居墓所以终丧，服阕，手足枯挛，待人而起。仍布衣蔬食，志守坟墓。叔该谓曰： 汝若固志，吾亦抽簪。 于是始仕。虽以嫡长袭爵，国秩尽推诸弟。累迁兼中郎司马。
大通二年，除巴陵内史，便道之官，路中遇疾。或劝上郡就医，子舆曰： 吾疾患危重，全济理难，岂可贪官，陈尸公廨。 因勒门生不得辄入城市，即于渚次卒。遗令单衣帢履以敛，酒脯施灵而已。
郑绍叔字仲明，荥阳开封人也。累世居寿阳。祖琨，宋高平太守。
绍叔年二十余，爲安丰令，有能名。后爲本州中从事史。时刺史萧诞弟谌被诛，台遣收诞，兵使卒至，左右惊散，绍叔独驰赴焉。诞死，侍送丧柩，衆咸称之。到都，司空徐孝嗣见而异之，曰 祖逖之流也 。
梁武帝临司州，命爲中兵参军，领长流。因是厚自结附。帝罢州还都，谢遣宾客，绍叔独固请愿留。帝曰： 卿才幸自有用，我今未能相益，宜更思佗涂。 固不许。于是乃还寿阳。刺史萧遥昌苦要引，绍叔终不受命。遥昌将囚之，乡人救解得免。及帝爲雍州，绍叔间道西归，补甯蛮长史、扶风太守。东昏既害朝宰，颇疑于帝。绍叔兄植爲东昏直后，东昏遣至雍州，托候绍叔，潜使爲刺客。绍叔知之，密白帝。及植至，帝于绍叔处置酒宴之，戏植曰： 朝廷遣卿见图，今日闲宴，是见取良会也。 宾主大笑。令植登城隍，周观府署，士卒器械，舟舻戎马，莫不富实。植退谓绍叔曰： 雍州实力，未易图也。 绍叔曰： 兄还具爲天子言之，兄若取雍州，绍叔请以此衆一战。 送兄于南岘，相持恸哭而别。续复遣主帅杜伯符亦欲爲刺客，诈言作使，上亦密知，宴接如常。伯符惧不敢发。上后即位，作五百字诗具及之。
初起兵，绍叔爲冠军将军，改骁骑将军，从东下。江州平，留绍叔监州事，曰： 昔萧何镇关中，汉祖得成山东之业；寇恂守河内，光武建河北之基。今之九江，昔之河内，我故留卿以爲羽翼。前途不捷，我当其咎，粮运不继，卿任其责。 绍叔流涕拜辞，于是督江、湘粮运无阙乏。
天监初，入爲卫尉卿。绍叔少孤贫，事母及祖母以孝闻，奉兄恭谨。乃居显要，粮赐所得及四方遗饷，悉归之兄室。忠于事上，所闻纤豪无隐。每爲帝言事，善则曰： 臣愚不及，此皆圣主之策。 不善，则曰： 臣智虑浅短，以爲其事当如是，殆以此误朝廷也。臣之罪深矣。 帝甚亲信之。母忧去职。绍叔有至性，帝常使人节其哭。顷之，封营道县侯，复爲卫尉卿。以营道县户凋弊，改封东兴县侯。
三年，魏围合肥，绍叔以本号督衆军镇东关。事平，复爲卫尉。既而义阳入魏，司州移镇关南，以绍叔爲司州刺史。绍叔至，创立城隍，缮兵积谷，流人百姓安之。性颇矜躁，以权势自居，然能倾心接物，多所举荐。士亦以此归之。
征爲左卫将军，至家疾笃，诏于宅拜授，舆载还府。中使医药，一日数至。卒于府舍。帝将临其殡，绍叔宅巷陋，不容舆驾，乃止。诏赠散骑常侍、护军将军，諡曰忠。绍叔卒后，帝尝潸然谓朝臣曰： 郑绍叔立志忠烈，善必称君，过则归己，当今殆无其比。 其见赏惜如此。子贞嗣。
吕僧珍字元瑜，东平范人也。世居广陵，家甚寒微。童儿时从师学，有相工历观诸生，指僧珍曰： 此儿有奇声，封侯相也。 事梁文帝爲门下书佐。身长七尺七寸，容貌甚伟，曹辈皆敬之。文帝爲豫州刺史，以爲典签，带蒙令。帝迁领军将军，补主簿。祅贼唐宇之寇东阳，文帝率衆东讨，使僧珍知行军衆局事。僧珍宅在建阳门东，自受命当行，每日由建阳门道，不过私室。文帝益以此知之。司空陈显达出军沔北，见而呼坐，谓曰： 卿有贵相，后当不见减，深自努力。 
建武二年，魏军南攻，五道并进。武帝帅师援义阳，僧珍从在军中。时长沙宣武王爲梁州刺史，魏军围守连月，义阳与雍州路断。武帝欲遣使至襄阳，求梁州问，衆莫敢行。僧珍固请充使，即日单舸上道。及至襄阳，督遣援军，且获宣武王书而反，武帝甚嘉之。
东昏即位，司空徐孝嗣管朝政，欲要僧珍与共事。僧珍知不久当败，竟弗往。武帝临雍州，僧珍固求西归，得补邔令。及至，武帝命爲中兵参军，委以心膂。僧珍阴养死士，归之者甚衆。武帝颇招武猛，士庶响从，会者万馀人。因命按行城西空地，将起数千间屋爲止舍。多伐材竹，沈于檀溪，积茅盖若山阜，皆未之用。僧珍独悟其指，因私具橹数百张。及兵起，悉取檀溪材竹，装爲船舰，葺之以茅，并立办。衆军将发，诸将须橹甚多，僧珍乃出先所具，每船付二张，争者乃息。
武帝以僧珍爲辅国将军、步兵校尉，出入卧内，宣通意旨。大军次江甯，武帝使僧珍与王茂率精兵先登赤鼻逻。其日，东昏将李居士来战，僧珍等大破之，乃与茂进白板桥。垒立，茂移顿越城，僧珍守白板。李居士知城中衆少，直来薄城。僧珍谓将士曰： 今力不敌，不可战，亦勿遥射。须至堑里，当并力破之。 俄而皆越堑，僧珍分人上城，自率马步三百人出其后，内外齐击，居士等应时奔散。及武帝受禅，爲冠军将军、前军司马，封平固县侯。再迁左卫将军，加散骑常侍，入直秘书省，总知宿卫。
天监四年，大举北侵，自是僧珍昼直中书省，夜还秘书。五年旋军，以本官领太子中庶子。
僧珍去家久，表求拜墓，武帝欲荣以本州，乃拜南兖州刺史。僧珍在任，见士大夫迎送过礼，平心率下，不私亲戚。兄弟皆在外堂，并不得坐。指客位谓曰： 此兖州刺史坐，非吕僧珍床。 及别室促膝如故。从父兄子先以贩葱爲业，僧珍至，乃弃业求州官。僧珍曰： 吾荷国重恩，无以报效，汝等自有常分，岂可妄求叨越。当速反葱肆耳。 僧珍旧宅在市北，前有督邮廨，乡人咸劝徙廨以益其宅。僧珍怒曰： 岂可徙官廨以益吾私宅乎。 姊适于氏，住市西小屋临路，与列肆杂。僧珍常导从卤簿到其宅，不以爲耻。
在州百日，征爲领军将军，直秘书省如先。常以私车辇水洒御路。僧珍既有大勋，任总心膂，性甚恭慎。当直禁中，盛暑不敢解衣。每侍御坐，屏气鞠躬，对果食未尝举箸。因醉后取一甘食，武帝笑谓曰： 卿今日便是大有所进。 禄俸外，又月给钱十万，其馀赐赉不绝于时。初，武帝起兵，攻郢州久不下，咸欲走北。僧珍独不肯，累日乃见从。一夜，僧珍忽头痛壮热，及明而颡骨益大，其骨法盖有异焉。
十年，疾病，车驾临幸，中使医药日有数四。僧珍语亲旧曰： 吾昔在蒙县热病发黄，时必谓不济。主上见语， 卿有富贵相，必当不死 。俄而果愈。吾今已富贵，而复发黄，所苦与昔政同，必不复起。 竟如言卒于领军官舍。武帝即日临殡，赠骠骑将军、开府仪同三司，諡曰忠敬。武帝痛惜之，言爲流涕。子淡嗣。
初，宋季雅罢南康郡，市宅居僧珍宅侧。僧珍问宅价，曰 一千一百万 。怪其贵,季雅曰： 一百万买宅，千万买邻。 及僧珍生子，季雅往贺，署函曰 钱一千 。阍人少之，弗爲通，强之乃进。僧珍疑其故，亲自发，乃金钱也。遂言于帝，陈其才能，以爲壮武将军、衡州刺史。将行，谓所亲曰： 不可以负吕公。 在州大有政绩。
乐蔼字蔚远，南阳淯阳人，晋尚书令广之六世孙也。家居江陵。方颐隆准，举动酝藉。其舅雍州刺史宗悫尝陈器物，试诸甥侄。蔼时尚幼，而无所取，悫由此奇之。又取史传各一卷授蔼等，使读毕言所记。蔼略读具举，悫益善之。
齐豫章王嶷爲荆州刺史，以蔼爲骠骑行参军，领州主簿，参知州事。嶷尝问蔼城隍风俗、山川险易，蔼随问立对，若案图牒，嶷益重焉。州人嫉之，或谮蔼廨门如市，嶷遣觇之，方见蔼闭合读书。后爲大司马记室。
永明八年，荆州刺史巴东王子响称兵反，及败，焚烧府舍，官曹文书一时荡尽。齐武帝见蔼，问以西事，蔼占对详敏，帝悦，用爲荆州中从事，敕付以修复府州事。蔼还州，缮修廨署数百区，顷之咸毕。豫章王嶷薨，蔼解官赴丧，率荆、湘二州故吏建碑墓所。南康王爲西中郎，以蔼爲谘议参军。萧颖胄引蔼及宗夬、刘坦任以经略。
天监初，累迁御史中丞。初，蔼发江陵，无故于船得八车辐，如中丞健步避道者，至是果迁焉。性公强，居宪台甚称职。时长沙宣武王将葬，而车府忽于库失油络，欲推主者。蔼曰： 昔晋武库火，张华以爲积油万石必然，今库若灰，非吏罪也。 既而检之，果有积灰，时称其博物弘恕。
二年，出爲平越中郎将、广州刺史。前刺史徐元瑜罢归，遇始兴人士反，逐内史崔睦舒，因掠元瑜财産。元瑜走归广州，借兵于蔼，托欲讨贼，而实谋袭蔼。蔼觉诛之。寻卒于官。蔼姊适征士同郡刘虬，亦明识有礼训。蔼爲州，迎姊居官舍，三分禄秩以供焉，西土称之。子法才。
法才字元备，幼与弟法藏俱有美名。沈约见之曰： 法才实才子。 爲建康令，不受奉秩，比去将至百金，县曹啓输台库。武帝嘉其清节，曰 居职若斯，可以爲百城表矣 。迁太舟卿，寻除南康内史。耻以让奉受名，辞不拜。历位少府卿，江夏太守，因被代，表求便道还乡。至家，割宅爲寺，栖心物表。寻卒。法藏位征西录事参军，早亡。
子子云，美容貌，善举止。位江陵令，元帝承制，除光禄卿。魏克江陵，衆奔散，呼子云。子云曰： 终爲虏矣，不如守以死节。 遂仆地，卒于马蹄之下。
论曰：张弘策惇厚慎密，首预帝图，其位遇之隆，岂徒外戚云尔。至如太清板荡，亲属离贰，缵不能协和蕃岳，克济温、陶之功；而苟怀私怨，以成衅隙之首。风格若此，而爲梁之乱阶，惜乎！庾域、郑绍叔、吕僧珍等，或忠诚亮荩，或恪勤匪懈，缔构王业，皆有力焉。僧珍之肃恭禁省，绍叔之勤诚靡贰，盖有人臣之节矣。蔼虽异帷幄之勋，亦赞云雷之业，其当官任事，宠秩不亦宜乎。
