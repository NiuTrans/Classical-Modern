昙首有智局，喜愠不见于色，闺门内雍雍如也。手不执金玉，妇女亦不得以爲饰玩。自非禄赐，一毫不受于人。爲文帝镇西长史，武帝谓文帝曰： 昙首辅相才也，汝可每事谘之。 及文帝被迎入奉大统，议者皆致疑，昙首与到彦之、从兄华并劝上行，上犹未许。昙首固陈，并言天人符应。上乃下，率府州文武严兵自卫，台所遣百官衆力不得近部伍。中兵参军朱容子抱刀在平乘户外，不解带者累旬。及即位，谓昙首曰： 非宋昌独见，无以致此。 以昙首爲侍中，领骁骑将军,容子爲右军将军。诛徐羡之等及平谢晦，皆昙首及华力也。
元嘉四年，车驾出北堂，使三更竟，开广莫门。南台云， 应须白兽幡、银字檀 。不肯开。尚书左丞羊玄保奏免御史中丞傅隆以下。昙首曰： 既无墨敕，又阙幡檀，虽称上旨，不异单刺。元嘉元年、二年，虽有再开门例，此乃前事之违。今之守旧，未爲非礼。其不请白兽幡、银字檀，致开门不时，由尚书相承之失，亦合纠正。 上特无问，更立科条。迁太子詹事，侍中如故。
自谢晦平后，上欲封昙首等，会燕集，举酒劝之，因拊御床曰： 此坐非卿兄弟，无复今日。 出诏以示之。昙首曰： 岂可因国之灾，以爲身幸。陛下虽欲私臣，当如直史何。 封事遂寝。
时弘录尚书事，又爲扬州刺史。昙首爲上所亲委，任兼两宫。彭城王义康与弘并录，意常怏怏，又欲得扬州。以昙首居中分其权任，愈不悦。昙首固乞吴郡，文帝曰： 岂有欲建大厦而遗其栋梁？贤兄比屡称疾，固辞州任，将来若相申许，此处非卿而谁？ 时弘久疾，屡逊位，不许。义康谓宾客曰： 王公久疾不起，神州讵合卧临？ 昙首劝弘减府兵力之半，以配义康，乃悦。
七年卒，时年三十七。文帝临恸，叹曰： 王詹事所疾不救，国之衰也。 中书舍人周赳侍侧曰： 王家欲衰，贤者先殒。 上曰： 直是我家衰耳。 赠光禄大夫。九年，以预诛徐羡之等谋，追封豫甯县侯，諡曰文。孝武即位，配飨文帝庙庭。子僧绰嗣。
僧绰幼有大成之度，衆便以国器许之。好学，练悉朝典。年十三，文帝引见，拜便流涕哽咽，上亦悲不自胜。袭封豫宁县侯，尚文帝长女东阳献公主。初爲江夏王义恭司徒参军。累迁尚书吏部郎，参掌大选，究识流品，任举咸尽其分。
僧绰深沈有局度，不以才能高人。父昙首与王华并被任遇，华子新建侯嗣，才劣位遇亦轻。僧绰尝谓中书侍郎蔡兴宗曰： 弟名位应与新建齐，弟超至今日，盖姻戚所致也。 迁侍中，时年二十九。始兴王浚尝问其年，僧绰自嫌早达，逡巡良久乃答，其谦退若此。
元嘉末，文帝颇以后事爲念，大相付托，朝政大小皆参焉。从兄微，清介士也，惧其太盛，劝令损抑。僧绰乃求吴郡及广州，并不许。会巫蛊事泄，上先召僧绰具言之。及将废立，使寻求前朝旧典。劭于东宫夜飨将士，僧绰密以啓闻。上又令撰汉、魏以来废诸王故事送与江湛、徐湛之。湛之欲立随王诞，江湛欲立南平王铄，文帝欲立建平王宏，议久不决。诞妃即湛之女，铄妃湛妹也。僧绰曰： 建立之事，仰由圣怀。臣谓惟宜速断，几事虽密，不可使难生虑表，取笑千载。 上曰： 卿可谓能断大事，此事不可不殷勤；且庶人始亡，人将谓我无复慈爱之道。 僧绰曰： 恐千载之后，言陛下惟能裁弟，不能裁儿。 上默然。江湛出合谓僧绰曰： 卿向言将不伤直邪？ 僧绰曰： 弟亦恨君不直。 
及劭弑逆，江湛在尚书上省，闻变，曰： 不用王僧绰言至此。 劭立，转僧绰吏部尚书。及检文帝巾箱及湛家书疏，得僧绰所啓飨士并废诸王事，乃收害焉，因此陷北第诸侯王，以爲与僧绰有异志。孝武即位，追赠金紫光禄大夫，諡曰湣侯。
初，太社西空地，本吴时丁奉宅，孙皓流徙其家。江左初，爲周顗、苏峻宅，后爲袁悦宅，又爲章武王司马秀宅，皆以凶终；及给臧焘，亦频遇祸，故世称凶地。僧绰尝谓宅无吉凶，请以爲第，始造，未及居而败。子俭。
俭字仲宝，生而僧绰遇害，爲叔父僧虔所养。数岁，袭爵豫甯县侯。拜受茅土，流涕呜咽。幼笃学，手不释卷。宾客或相称美，僧虔曰： 我不患此儿无名，政恐名太盛耳。 乃手书崔子玉座右铭以贻之。丹阳尹袁粲闻其名，及见之曰： 宰相之门也。栝柏豫章虽小,已有栋梁气矣，终当任人家国事。 言之宋明帝，选尚阳羡公主，拜驸马都尉。帝以俭嫡母武康公主同太初巫蛊事，不可以爲妇姑，欲开冢离葬。俭因人自陈，密以死请，故事不行。
年十八，解褐秘书郎，太子舍人，超迁秘书丞。依七略撰七志四十卷，表献之。又撰定元徽四部书目。母忧，服阕，爲司徒右长史。晋令，公府长史着朝服，宋大明以来着朱衣。俭上言宜复旧制，时议不许。及苍梧暴虐，俭告袁粲求外出，引晋新安主婿王献之任吴兴爲例，补义兴太守。
升明二年，爲长兼侍中，以父终此职，固让。先是，齐高帝爲相，欲引时贤参赞大业，时谢朏爲长史，帝夜召朏，却人与语久之，朏无言。唯有二小儿捉烛，帝虑朏难之，仍取烛遣儿，朏又无言，帝乃呼左右。俭素知帝雄异，后请间言于帝曰： 功高不赏，古来非一，以公今日位地，欲北面居人臣，可乎？ 帝正色裁之，而神采内和。俭因又曰： 俭蒙公殊眄，所以吐所难吐，何赐拒之深。宋以景和、元徽之淫虐，非公岂复宁济；但人情浇薄，不能持久，公若小复推迁，则人望去矣，岂唯大业永沦，七尺岂可得保？ 帝笑曰： 卿言不无理。 俭又曰： 公今名位，故是经常宰相，宜礼绝群后，微示变革。当先令褚公知之，俭请衔命。 帝曰： 我当自往。 经少日，帝自造彦回，款言移晷，乃谓曰： 我梦应得官。 彦回曰： 今授始尔，恐一二年间未容便移。且吉梦未必便在旦夕。 帝还告俭，俭曰： 褚是未达理。 虞整时爲中书舍人，甚闲辞翰，俭乃自报整，使作诏。及高帝爲太尉，引俭爲右长史，寻转左，专见任用。大典将行，礼仪诏策，皆出于俭，褚彦回唯爲禅诏，又使俭参怀定之。
齐台建，迁尚书右仆射，领吏部，时年二十八。多所引进。时客有姓谭者，诣俭求官，俭谓曰： 齐桓灭谭，那得有君？ 答曰： 谭子奔莒，所以有仆。 俭赏其善据，卒得职焉。高帝尝从容谓俭曰： 我今日当以青溪爲鸿沟。 对曰： 天应人顺，庶无楚、汉之事。 
时朝仪草创，衣服制则，未有定准，俭议曰： 汉景六年，梁王入朝，中郎谒者金貂出入殿门。左思魏都赋云 蔼蔼列侍，金貂齐光 ，此藩国侍臣有貂之明文。晋百官表云 太尉参军四人，朝服武冠 ，此又宰府之明文。 又疑百僚敬齐公之礼，俭又曰： 晋王受命，劝进云， 冲等眷眷 ，称名则应尽礼。 而世子礼秩未定，俭又曰： 春秋曹世子来朝，待以上公之礼，下其君一等。今齐公九命，礼冠列蕃，世子亦宜异数。 并从之。世子镇石头城，仍以爲世子宫，俭又曰： 鲁有灵光殿，汉之前例也。听事爲崇光殿，外斋爲宣德殿，以散骑常侍张绪爲世子詹事，车服悉依东宫制度。 
高帝践阼，与俭议佐命功臣，从容谓曰： 卿谋谟之功，莫与爲二，卿止二千户，意以爲少。赵充国犹能自举西零之任，况卿与我情期异常。 俭曰： 昔宋祖创业，佐命诸公，开国不过二千，以臣比之，唯觉超越。 上笑曰： 张良辞侯，何以过此。 
建元元年，改封南昌县公。时都下舛杂，且多奸盗，上欲立符伍，家家以相检括。俭谏曰： 京师翼翼，四方是凑，必也持符,于事既烦，理成不旷,谢安所谓 不尔何以爲京师 。 乃止。是岁，有司奏定郊殷之礼，俭以爲宜以今年十月殷祭宗庙，自此以后，五年再殷祭。二年正月上辛，有事南郊，即以其日还祭明堂；又用次辛飨祀北郊，而并无配。从之。明年转左仆射，领选如故。
初，宋明帝紫极殿珠帘绮柱，饰以金玉，江左所未有，高帝欲以其材起宣阳门，俭与褚彦回及叔父僧虔连名表谏，上手诏酬纳。宋世，宫门外六门城设竹篱，是年初，有发白虎樽言 白门三重门，竹篱穿不完 。上感其言，改立都墙。俭又谏,上答曰： 吾欲后世无以加也。 朝廷初基，制度草创，俭问无不决。上每曰： 诗云 惟岳降神，生甫及申 ，今天爲我生俭也。 其年固请解选，见许。
帝幸乐游宴集，谓俭曰： 卿好音乐，孰与朕同？ 俭曰： 沐浴唐风，事兼比屋，亦既在齐，不知肉味。 帝称善。后幸华林宴集，使各效伎艺。褚彦回弹琵琶，王僧虔、柳世隆弹琴，沈文季歌子夜来，张敬儿舞。俭曰： 臣无所解，唯知诵书。 因跪上前诵相如封禅书。上笑曰： 此盛德之事，吾何以堪之。 后上使陆澄诵孝经，起自 仲尼居 ，俭曰： 澄所谓博而寡要。臣请诵之。 乃诵君子之事上章。上曰： 善，张子布更觉非奇也。 于是王敬则脱朝服袒，以绛纠髻，奋臂拍张，叫动左右。上不悦曰： 岂闻三公如此。 答曰： 臣以拍张，故得三公，不可忘拍张。 时以爲名答。
俭寻以本官领太子詹事，加兵三百人。时皇太子妃薨，左卫将军沈文季经爲宫臣，未详服不。俭议曰： 汉、魏以来，宫僚先备臣隶之节，具体在三。存既尽敬，亡岂无服？昔庾翼丧妻，王允、滕含犹谓府吏宜有小君之服，况臣节之重。宜依礼爲旧君之妻齐衰三月而除。 上崩，遗诏以俭爲侍中、尚书令、镇军。每上朝，令史恒有三五十人随上，谘事辩析，未尝壅滞。褚彦回时爲司徒、录尚书，笑谓俭曰： 观令判断甚乐。 俭曰： 所以得厝私怀，实由禀明公不言之化。 武帝即位，给班剑二十人，进号卫将军，掌选事。时有司以前代嗣位，或仍前郊年，或别爲郊始，晋、宋以来，未有画一。俭议曰： 晋明帝太宁三年南郊,其年九月崩；成帝即位,明年改元，亦郊。简文咸安二年南郊，其年七月崩；孝武即位，明年改元，亦郊。宋元嘉三十年正月南郊，二月崩；孝武嗣位，明年亦郊。此二代明例，差可依放。今圣明系业，幽显宅心，言化则频郊非嫌，语事则元号初改，禋燎登配，孝敬兼遂。谓明年正月宜飨祀二郊，虔祭明堂。自兹以后，依旧间岁。 有司又以明年正月上辛应南郊，而立春在上辛后，郊在立春前爲疑。俭曰： 宋景平元年正月三日辛丑南郊，其月十一日立春，元嘉十六年正月六日辛未南郊，其月八日立春，此近世明例也。 并从之。
永明二年，领丹阳尹。三年，领国子祭酒，又领太子少傅。旧太子敬二傅同，至是朝议接少傅以宾友礼。宋时国学颓废，未暇修复，宋明帝泰始六年，置总明观以集学士，或谓之东观，置东观祭酒一人，总明访举郎二人；儒、玄、文、史四科，科置学士十人，其馀令史以下各有差。是岁，以国学既立，省总明观，于俭宅开学士馆，以总明四部书充之。又诏俭以家爲府。四年，以本官领吏部。先是宋孝武好文章，天下悉以文采相尚，莫以专经爲业。俭弱年便留意三礼，尤善春秋，发言吐论，造次必于儒教，由是衣冠翕然，并尚经学，儒教于此大兴。何承天礼论三百卷，俭抄爲八帙，又别抄条目爲十三卷。朝仪旧典，晋、宋来施行故事，撰次谙忆，无遗漏者。所以当朝理事，断决如流。每博议引证，先儒罕有其例，八坐丞郎，无能异者。令史谘事，宾客满席，俭应接铨序，傍无留滞。十日一还，监试诸生，巾卷在庭，剑卫令史，仪容甚盛。作解散帻，斜插簪，朝野慕之，相与放效。俭常谓人曰， 江左风流宰相，惟有谢安 ，盖自况也。武帝深委仗之，士流选用，奏无不可。
五年，俭即本号开府仪同三司，固让。六年，重申前命。先是诏俭三日一还朝，尚书令史出外谘事，上以往来烦数，诏俭还尚书下省，月听十日出外。俭啓求解选，上不许。七年，乃上表固请，见许，改领中书监，参掌选事。其年疾，上亲临视。薨，年三十八。诏卫军文武及台所给兵仗，悉停侍葬。又诏追赠太尉，加羽葆、鼓吹，增班剑爲六十人，葬礼依太宰文简公褚彦回故事。諡文宪公。
俭寡嗜欲，唯以经国爲务，车服尘素，家无遗财。手笔典裁，爲当时所重。少便有宰臣之志，赋诗云： 稷契匡虞夏，伊吕翼商周。 及生子，字曰玄成，取仍世作相之义。撰古今丧服集记并文集，并行于世。梁武帝受禅，诏爲俭立碑，降爵爲侯。
俭弟逊，宋升明中爲丹阳丞，告刘彦节事，不蒙封赏。建元初，爲晋陵太守，有怨言。俭虑爲祸，因褚彦回啓闻，中丞陆澄依事举奏。诏以俭竭诚佐命，特降刑书宥逊，远徙永嘉郡，于道伏诛。
长子骞嗣。
骞字思寂，本字玄成，与齐高帝偏讳同，故改焉。性凝简，慕乐广爲人，未尝言人之短。诸女子侄皆嫔王尚主，朔望来归，辎軿填咽，非所欲也，敕岁中不过一再见。尝从容谓诸子曰： 吾家本素族，自可依流平进，不须苟求也。 历黄门郎、司徒右长史。不事産业，有旧墅在锺山八十馀顷，与诸宅及故旧共佃之。常谓人曰： 我不如郑公业有田四百顷，而食常不周。 以此爲愧。永元末，召爲侍中，不拜。三年春，枉矢昼见西方，长十馀丈。骞曰： 此除旧布新之象也。 及梁武起兵，骞曰： 天时人事，其在此乎。 梁武霸府建，引爲大司马谘议参军，迁侍中。及帝受禅，降封爲侯。历位度支尚书，中书令。武帝于锺山西造大爱敬寺，骞旧墅在寺侧者，即王导赐田也。帝遣主书宣旨，就骞市之，欲以施寺。答云： 此田不卖；若敕取，所不敢言。 酬对又脱略。帝怒，遂付市评田价，以直逼还之。由是忤旨，出爲吴兴太守。
骞性侈于味而俭于服，颇以多忌爲累。又惰于接物，虽主书宣敕，或过时不见。才望不及弟暕，特以俭之嫡，故不弃于时。暕爲尚书左丞仆射，当朝用事，骞自中书令爲郡，邑邑不乐，在郡卧不视事。征复爲度支尚书，加给事中，领射声校尉。以母忧去职。普通三年卒，年四十九。赠侍中、金紫光禄大夫，諡曰安。子规。
规字威明，八岁丁所生母忧，居丧有至性。齐太尉徐孝嗣每见必爲流涕，称曰 孝童 。叔父暕亦深器重之，常曰： 此儿吾家千里驹也。 年十二，略通五经大义,及长，遂博涉有口辩。爲本州迎主簿。起家秘书郎，累迁太子洗马。
天监十二年，改造太极殿毕，规献新殿赋，其辞甚工。后爲晋安王纲云麾谘议参军，久之，爲新安太守。父忧去职，服阕，袭封南昌县侯。除中书黄门侍郎，敕与陈郡殷芸、琅邪王锡、范阳张缅同侍东宫，俱爲昭明太子所礼。湘东王绎时爲丹阳尹，与朝士宴集，属规爲酒令。规从容曰： 江左以来，未有兹举。 特进萧琛、金紫光禄大夫傅昭在坐，并谓爲知言。朱异尝因酒卿规，规责以无礼。
普通初，陈庆之北侵，陷洛阳，百僚称庆。规退曰： 可吊也，又何贺焉。道家有云：非爲功难，成功难也。昔桓温得而复失，宋武竟无成功。我孤军无援,深入寇境，将爲乱阶。 俄见覆没。
六年，武帝于文德殿饯广州刺史元景隆，诏群臣赋诗，同用五十韵。规援笔立奏，其文又美，武帝嘉焉，即日授侍中。后爲晋安王长史。王立爲太子，仍爲散骑常侍、太子中庶子，侍东宫。太子赐以所服貂蝉，并降令书，悦是举也。寻爲吴郡太守，主书芮珍宗家在吴，前守宰皆倾意附之。至是珍宗假还，规遇之甚薄，珍宗还都，密奏规不理郡事。俄征爲左户尚书。郡境千余人诣阙请留，表三奏不许。求于郡树碑，许之。
规常以门宗贵盛，恒思减退。后爲太子中庶子，领步兵校尉，辞疾不拜，遂于锺山宋熙寺筑室居焉。卒，赠光禄大夫，諡曰文。皇太子出临哭，与湘东王绎令曰： 王威明风韵遒上，神峰标映，千里绝迹，百尺无枝，实俊人也。一尔过隙，永归长夜，金刀掩芒，长淮绝涸。去岁冬中，已伤刘子，今兹寒孟，复悼王生。俱往之伤，信非虚说。 规集后汉衆家异同，注续汉书二百卷。文集二十卷。
子褒，魏克江陵，入长安。
暕字思晦，骞弟也。年数岁而风神警拔，有成人之度。时父俭作宰相，宾客盈门，见暕曰： 公才公望，复在此矣。 弱冠选尚淮南长公主，拜驸马都尉，历秘书丞。齐明帝诏求异士，始安王遥光荐暕及东海王僧孺。除暕骠骑从事中郎，天监中，历位侍中，吏部尚书，领国子祭酒。门贵，与物隔，不能留心寒素，颇称刻薄。后爲尚书左仆射，领国子祭酒。卒，諡曰靖。子承、幼、训，并通显。
承字安期，初爲秘书郎，累迁中书黄门侍郎，兼国子博士。时膏腴贵游，咸以文学相尚，罕以经术爲业；唯承独好儒业。迁长兼侍中，俄转国子祭酒。承祖俭父暕皆爲此职，三世爲国师，前代未之有。久之，出爲东阳太守。政存宽惠，吏人悦之。卒郡，諡曰章。
承性简贵，有风格。右卫朱异当朝用事，每休下，车马填门。有魏郡申英者，门寒才俊，好危言高论以忤权右。尝指异门曰： 此中辐凑，皆爲利往，能不至者，唯大小王东阳耳。 小东阳即承弟幼也。时唯承兄弟及褚翔不至异门，世并称之。训字怀范，生而紫胞，师媪云 法当贵 。幼聪警，有识量，僧正惠超见而奇之，谓门人罗智国曰： 四郎眉目疏朗，举动和韵，此是兴门户者。 智国以白暕，暕亦曰： 不坠基业，其在文殊。 文殊，训小字也。年十三，暕亡，忧毁，家人莫识。十六召见文德殿，应对爽彻，上目送久之，谓朱异曰： 可谓相门有相。 初补国子生，问说师袁昂。昂曰： 久籍高名，有劳虚想，及观容止，若披云雾。 俄而诸袁子弟来，昂谓诸助教曰： 我儿出十数，若有一子如此，实无所恨。 射策，除秘书郎，累迁秘书丞。尝赋诗云： 旦奭匡世功，萧曹佐甿俗。 追祖俭之志也。
后拜侍中，入见武帝。帝问何敬容曰： 褚彦回年几爲宰相？ 敬容曰： 少过三十。 上曰： 今之王训，无谢彦回。 训美容仪，善进止，文章爲后进领袖。年二十六，卒，諡温子。
僧虔，金紫光禄大夫僧绰弟也。父昙首，与兄弟集会子孙，任其戏适。僧达跳下地作彪子。时僧虔累十二博棋，既不坠落，亦不重作。僧绰采蜡烛珠爲凤皇，僧达夺取打坏，亦复不惜。伯父弘叹曰： 僧达俊爽，当不减人；然亡吾家者，终此子也。僧虔必至公，僧绰当以名义见美。 或云僧虔采烛珠爲凤皇，弘称其长者云。僧虔弱冠，雅善隶书，宋文帝见其书素扇，叹曰： 非唯迹逾子敬，方当器雅过之。 爲太子舍人，退默少交接。与袁淑、谢庄善，淑每叹之曰： 卿文情鸿丽，学解深拔，而韬光潜实，物莫之窥，虽魏阳元之射，王汝南之骑，无以加焉。 迁司徒左西属。
兄僧绰爲宋元凶所害，亲宾咸劝之逃，僧虔泣曰： 吾兄奉国以忠贞，抚我以慈爱，今日之事，苦不见及耳。若同归九泉，犹羽化也。 孝武初，出爲武陵太守，携诸子侄。兄子俭中涂得病，僧虔爲废寝食，同行客慰喻之。僧虔曰： 昔马援处子侄之间，一情不异，邓攸于弟子，更逾所生，吾实怀其心，诚未异古。亡兄之胤，不宜忽诸，若此儿不救，便当回舟谢职。 还爲中书郎，再迁太子中庶子。
孝武欲擅书名，僧虔不敢显迹，大明世常用掘笔书，以此见容。后爲御史中丞，领骁骑将军。甲族由来多不居宪台，王氏分枝居乌衣者，位宦微减。僧虔爲此官，乃曰： 此是乌衣诸郎坐处，我亦可试爲耳。 泰始中，爲吴兴太守。始王献之善书，爲吴兴郡，及僧虔工书，又爲郡，论者称之。
徙会稽太守。中书舍人阮佃夫家在东，请假归，客劝僧虔以佃夫要幸，宜加礼接。僧虔曰： 我立身有素，岂能曲意此辈；彼若见恶，当拂衣去耳。 佃夫言于宋明帝，使御史中丞孙敻奏僧虔，坐免官。寻以白衣领侍中。
元徽中，爲吏部尚书，寻加散骑常侍，转右仆射。升明二年，爲尚书令。尝爲飞白书题尚书省壁曰： 圆行方止，物之定质，修之不已则溢，高之不已则栗，驰之不已则踬，引之不已则叠，是故去之宜疾。 当时嗟赏，以比坐右铭。兄子俭每觐见，辄勖以前言往行、忠贞止足之道。
雅好文史，解音律，以朝廷礼乐，多违正典，人间竞造新声。时齐高帝辅政，僧虔上表请正声乐，高帝乃使侍中萧惠基调正清商音律。
齐受命，转侍中、丹阳尹。郡县狱相承有上汤杀囚，僧虔上言： 汤本救疾，而实行冤暴，若罪必入重，自有正刑，若去恶宜疾，则应先啓，岂有死生大命，而潜制下邑。 上纳其言而止。
文惠太子镇雍州，有盗发古冢者，相传云是楚王冢，大获宝物：玉履、玉屏风、竹简书、青丝纶。简广数分，长二尺，皮节如新。有得十余简以示僧虔，云是科斗书考工记，周官所阙文也。
高帝素善书，笃好不已，与僧虔赌书毕，谓曰： 谁爲第一？ 对曰： 臣书第一，陛下亦第一。 帝笑曰： 卿可谓善自爲谋。 或云帝问： 我书何如卿？ 答曰： 臣正书第一，草书第二；陛下草书第二，而正书第三。臣无第三，陛下无第一。 帝大笑曰： 卿善爲辞；然天下有道，丘不与易也。 帝示僧虔古迹十一卷，就求能书人名。僧虔得人间所有卷中所无者：吴大皇帝、景帝、归命侯书，桓玄书，及王丞相导、领军洽、中书令瑉、张芝、索靖、卫伯儒、张翼十一卷，奏之。又上羊欣所撰能书人名一卷。迁湘州刺史，侍中如故。清简不营财産，百姓安之。
武帝即位，以风疾欲陈解，迁侍中、左光禄大夫、开府仪同三司。僧虔少时，群从并会，客有相之云： 僧虔年位最高，仕当至公，余人莫及。 及此授，僧虔谓兄子俭曰： 汝任重于朝，行当有八命之礼，我若复此授，一门有二台司，实所畏惧。 乃固辞，上优而许之。客问其故，僧虔曰： 吾荣位已过，无以报国，岂容更受高爵，方贻官谤邪。 俭既爲朝宰，起长梁斋，制度小过，僧虔视之不悦，竟不入户。俭即日毁之。永明三年薨，时年六十。追赠司空，侍中如故。諡简穆。
僧虔颇解星文，夜坐见豫章分野当有事故，时僧虔子慈爲豫章内史，虑有公事；少时而僧虔薨，弃郡奔赴。时有前将军陈天福，坐讨唐宇之于钱唐掠夺百姓财物弃市。先是天福将行，令家人豫作寿冢，未至东，又信催速就。冢成而得罪，因以葬焉。又宋世光禄大夫刘镇之年三十许，病笃，已办凶具；既而疾愈，因畜棺以爲寿，九十馀乃亡，此器方用。因此而言，天道未易知也。
僧虔论书云： 宋文帝书，自言可比王子敬。时议者云， 天然胜羊欣，功夫少于欣 。王平南廙，右军叔，过江，右军之前以爲最。亡曾祖领军书，右军云： 弟书遂不减吾。 变古制，今惟右军。领军不尔，至今犹法锺、张。亡从祖中书令书，子敬云： 弟书如骑骡，駸駸恒欲度骅骝前。 庾征西翼书，少时与右军齐名，右军后进，庾犹不分。在荆州与都下人书云： 小儿辈贱家鸡，皆学逸少书，须吾下当比之。 张翼，王右军自书表，晋穆帝令翼写题后答，右军当时不别，久后方悟，云 小人几欲乱真 。张芝、索靖、韦诞、锺会、二卫，并得名前代，无以辨其优劣，唯见其笔力惊异耳。张澄当时亦呼有意。郗愔章草亚于右军。郗嘉宾草亚于二王，紧媚过其父。桓玄自谓右军之流，论者以比孔琳之。谢安亦入能书录，亦自重，爲子敬书嵇康诗。羊欣书见重一时，亲受子敬。行书尤善，正乃不称名。孔琳之书，天然纵放，极有笔力，规矩恐在羊欣后。丘道护与羊欣俱面受子敬，故当在欣后。范晔与萧思话同师羊欣，后小叛，既失故步，爲复小有意耳。萧思话书，羊欣之影，风流趋好，殆当不减，笔力恨弱。谢综书，其舅云紧生起。是得赏也，恨少媚好。谢灵运书乃不伦，遇其合时，亦得入流。贺道力书亚丘道护。庾昕学右军，亦欲乱真矣。 
僧虔尝自书让尚书令表，辞制既雅，笔迹又丽，时人以比子敬崇贤。吴郡顾宝先卓越多奇，自以伎能，僧虔乃作飞白以示之。宝先曰： 下官今爲飞白屈矣。 僧虔着书赋，俭爲注序甚工。
僧虔宋世尝有书诫子曰：
知汝恨吾未许汝学，欲自悔厉，或以阖棺自欺，或更择美业，且得有慨，亦慰穷生。但亟闻斯唱，未睹其实，吾未信汝，非徒然也。往年有意于史，取三国志聚置床头，百日许，复徙业就玄。汝曾未窥其题目，未辨其指归，而终日自欺人，人不受汝欺也。由吾不学，无以爲训，然重华无严父，放勋无令子，亦各由己耳。汝辈窃议，亦当云 阿越不学，何忽自课 ？汝见其一耳，不全尔也。设令吾学如马、郑，亦复甚胜，复倍不如，今亦必大减，致之有由，从身上来也。汝今壮年，自勤数倍，许胜劣及吾耳。
吾在世虽乏德素，要复推排人间数十许年，故是一旧物，人或以比数汝耳。即化之后，若自无调度，谁复知汝事者。舍中亦有少负令誉、弱冠越超清级者，于时王家门中，优者龙凤，劣犹虎豹。失荫之后，岂龙虎之议？况吾不能爲汝荫，政应各自努力耳。或有身经三公，蔑尔无闻，布衣寒素，卿相屈体，父子贵贱殊，兄弟声名异，何也？体尽读数百卷书耳。吾今悔无所及，欲以前车诫尔后乘也。汝年入立境，方应从宦，兼有室累，何处复得下帷如王郎时邪？各在尔身已切，岂复关吾邪！鬼唯知爱深松茂柏，宁知子弟毁誉事。因汝有感，故略叙胸怀。子慈。
慈字伯宝。年八岁，外祖宋太宰江夏王义恭迎之内斋，施宝物恣所取，慈取素琴石砚及孝子图而已，义恭善之。袁淑见其幼时，抚其背曰； 叔慈内润也。 
少与从弟俭共书学。谢凤子超宗尝候僧虔，仍往东斋诣慈。慈正学书，未即放笔，超宗曰： 卿书何如虔公？ 慈曰： 慈书比大人，如鸡之比凤。 超宗狼狈而退。十岁时,与蔡兴宗子约入寺礼佛，正遇沙门忏，约戏慈曰： 衆僧今日可谓虔虔。 慈应声曰： 卿如此，何以兴蔡氏之宗。 历位吴郡太守，大司马长史，侍中，领步兵校尉，司徒左长史。慈患脚，齐武帝敕王晏： 慈有微疾，不能骑，听乘车在仗后。 江左以来少例也。
慈妻刘彦节女，子观尚武帝长女吴县公主，修妇礼，姑未尝交答。江夏王锋爲南徐州，王妃，慈女也，以慈爲东海太守，行南徐州府州事。还爲冠军将军、庐陵王中军长史，未拜，永明九年卒。赠太常，諡懿。子泰。
泰字仲通，幼敏悟。年数岁时，祖母集诸孙侄，散枣栗于床，群儿竞之，泰独不取。问其故，对曰： 不取自当得赐。 由是中表异之。少好学，手所抄写二千许卷。及长，通和温雅，家人不见喜愠之色。姊夫齐江夏王锋爲齐明帝害，外生萧子友并孤弱，泰资给抚训，逾于子侄。
梁天监元年爲秘书丞。自齐永元之末，后宫火延烧秘书，图书散乱殆尽。泰表校定缮写，武帝从之。历中书侍郎，掌吏部，仍即真。自过江，吏部郎不复典大选，令史以下，小人求竞者辐凑前后，少能称职。泰爲之，不爲贵贱请属易意，天下称平。转黄门侍郎，每预朝宴，刻烛赋诗，文不加点，帝深赏叹。沈约常曰： 王有养、炬，谢有览、举。 养，泰小字，炬，筠小字也。
始革大理，以泰爲廷尉卿，再历侍中，后爲都官尚书。泰能接人士，故每愿其居选官。顷之，爲吏部尚书，衣冠属望。未及选举，仍疾，改除散骑常侍、左骁骑将军，未拜，卒，諡夷。子廓。
志字次道，慈之弟也。九岁，居所生母忧，哀容毁瘠，爲中表所异。弱冠，选尚宋孝武女安固公主，拜驸马都尉。褚彦回爲司徒，引志爲主簿。谓其父僧虔曰： 朝廷之恩，本爲殊特，所可光荣，在屈贤子。 
累迁宣城内史，清谨有恩惠。郡人张倪、吴庆争田，经年不决。志到官，父老相谓曰： 王府君有德政，吾乡里乃有如此争。 倪、庆因相携请罪，所讼地遂成闲田。后爲东阳太守，郡狱有重囚十馀，冬至日，悉遣还家，过节皆反，唯一人失期。志曰： 此自太守事，主者勿忧。 明旦果至，以妇孕。吏人益叹服之。
爲吏部尚书，在选以和理称。崔慧景平，以例加右军将军，封临汝侯。固让，改领右卫将军。及梁武军至，城内杀东昏，百僚署名送首。志叹曰： 冠虽弊，可加足乎？ 因取庭树叶捼服之，僞闷不署名。梁武览笺无志署，心嘉之，弗以让也。霸府开，爲骠骑大将军长史，梁台建，位散骑常侍、中书令。天监初，爲丹阳尹，爲政清静。部下有寡妇无子，姑亡举责以敛，葬既而无以还之。志湣其义，以俸钱偿焉。时年饥，每旦爲粥于郡门以赋百姓，衆悉称惠。常怀止足，谓诸子侄曰： 谢庄在宋孝武时，位止中书令，吾自视岂可过之。 三年，爲散骑常侍、中书令，因多谢病，简通宾客。九年，还爲散骑常侍、金紫光禄大夫，卒。
志善草隶，当时以爲楷法。齐游击将军徐希秀亦号能书，常谓志爲 书圣 。志家居建康禁中里马粪巷。父僧虔门风宽恕，志尤惇厚，所历不以罪咎劾人。门下客尝盗脱志车幰卖之，志知而不问，待之如初。宾客游其门者，专盖其过而称其善。兄弟子侄皆笃实谦和，时人号马粪诸王爲长者。普通四年，志改葬，武帝厚赙赠之，諡曰安。有五子：缉、休、諲、操、素。志弟揖位太中大夫，揖子筠。
筠字元礼，一字德柔，幼而警悟，七岁能属文。年十六，爲芍药赋，其辞甚美。及长，清静好学，与从兄泰齐名。沈约见筠，以爲似外祖袁粲，谓仆射张稷曰： 王郎非唯额类袁公，风韵都欲相似。 稷曰： 袁公见人辄矜严，王郎见人必娱笑。唯此一条，不能酷似。 
仕爲尚书殿中郎，王氏过江以来，未有居郎署，或劝不就，筠曰： 陆平原东南之秀，王文度独步江东。吾得比踪昔人，何所多恨。 乃欣然就职。
沈约每见筠文咨嗟，尝谓曰： 昔蔡伯喈见王仲宣，称曰王公之孙，吾家书籍悉当相与。仆虽不敏，请附斯言。自谢朓诸贤零落，平生意好殆绝，不谓疲暮复逢于君。 约于郊居宅阁斋，请筠爲草木十咏书之壁，皆直写文辞，不加篇题。约谓人曰： 此诗指物程形，无假题署。 约制郊居赋，构思积时，犹未都毕，示筠草。筠读至 雌霓 。
累迁太子洗马，中舍人，并掌东宫管记。昭明太子爱文学士，常与筠及刘孝绰、陆倕、到洽、殷钧等游宴玄圃，太子独执筠袖，抚孝绰肩曰： 所谓左把浮丘袖，右拍洪崖肩。 其见重如此。筠又与殷钧以方雅见礼。后爲中书郎，奉敕制开善寺宝志法师碑文，辞甚丽逸。又敕撰中书表奏三十卷，及所上赋颂都爲一集。
后爲太子家令，复掌管记。普通元年，以母忧去职。筠有孝性，毁瘠过礼。中大通二年，爲司徒左长史。三年，昭明太子薨，敕制哀策文，复见嗟赏。寻出爲临海太守，在郡侵刻，还资有芒屩两舫，他物称是。爲有司奏，不调累年。后历秘书监，太府卿，度支尚书，司徒左长史。及简文即位，爲太子詹事。
筠家累千金，性俭啬，外服粗弊，所乘牛尝饲以青草。及遇乱，旧宅先爲贼焚，乃寓居国子祭酒萧子云宅。夜忽有盗攻，惧坠井，卒，时年六十九。家人十三口同遇害，人弃尸积于空井中。
筠状貌寝小，长不满六尺。性弘厚，不以艺能高人。而少擅才名，与刘孝绰见重当时。其自序云： 馀少好抄书，老而弥笃，虽偶见瞥观，皆即疏记。后重省览，欢兴弥深。习与性成，不觉笔倦。自年十三四，建武二年乙亥，至梁大同六年，四十六载矣。幼年读五经，皆七八十遍。爱左氏春秋，吟讽常爲口实。广略去取，凡三过五抄，余经及周官、仪礼、国语、尔雅、山海经、本草并再抄,子史诸集皆一遍。未尝倩人假手,并躬自抄录，大小百馀卷。不足传之好事,盖以备遗忘而已。 又与诸儿书论家门集云： 史传称安平崔氏及汝南应氏并累叶有文才，所以范蔚宗云崔氏雕龙。然不过父子两三世耳，非有七叶之中，名德重光，爵位相继，人人有集，如吾门者也。沈少傅约常语人云∶ 吾少好百家之言，身爲四代之史。自开辟以来，未有爵位蝉联、文才相继如王氏之盛也。 汝等仰观堂构，思各努力。 筠自撰其文章，以一官爲一集，自洗马、中书、中庶、吏部、左佐、临海、太府各十卷，尚书三十卷，凡一百卷，行于世。
子祥，仕陈位黄门侍郎。揖弟彬。
彬字思文，好文章，习篆隶，与志齐名。时人爲之语曰： 三真六草，爲天下宝。 齐武帝起旧宫，彬献赋，文辞典丽。尚齐高帝女临海长公主，拜驸马都尉。仕齐，历太子中庶子，徙永嘉太守。卜室于积谷山，有终焉之志。梁天监中，历吏部尚书、秘书监。卒，諡惠。彬立身清白，推贤接士，有士君子风。彬弟寂。
寂字子玄，性迅动，好文章。读范滂传，未尝不叹悒。王融败后，宾客多归之。齐建武初，欲献中兴颂，兄志谓曰： 汝膏粱年少，何患不达？不镇之以静，将恐贻讥。 寂乃止。位秘书郎。卒年二十一。
论曰：王昙首之才器，王僧绰之忠直，其世禄不替也，岂徒然哉。仲宝雅道自居，早怀伊、吕之志，竟而逢时遇主，自致宰辅之隆，所谓衣冠礼乐尽在是矣。齐有人焉，于斯爲盛。其馀文雅儒素，各禀家风，箕裘不坠，亦云美矣。
