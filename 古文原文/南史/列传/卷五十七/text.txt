沈约范云
秦末有沈逞，征丞相不就。汉初，逞曾孙保封竹邑侯。保子遵自本国迁居九江之寿春，官至齐王太傅，封敷德侯。遵生骠骑将军达，达生尚书令干，干生南阳太守弘，弘生河内太守勖，勖生御史中丞奋，奋生将作大匠恪，恪生尚书关内侯谦，谦生济阳太守靖，靖生戎。戎字威卿，仕爲州从事，说降剧贼尹良，汉光武嘉其功，封爲海昏县侯，辞不受，因避地徙居会稽乌程县之馀不乡，遂家焉。顺帝永建元年，分会稽爲吴郡，复爲吴郡人。灵帝初平五年，分乌程、余杭爲永安县，吴孙皓宝鼎二年，分吴郡爲吴兴郡。晋太康三年，改永安爲武康县，复爲吴兴武康人焉。虽邦邑屡改，而筑室不迁。
戎子酆字圣通，位零陵太守，致黄龙芝草之瑞。第二子仲高，安平相，少子景河间相，演之、庆之、昙庆、怀文其后也。仲高子鸾字建光，少有高名，州举茂才，公府辟州别驾从事史。时广陵太守陆稠，鸾之舅也，以义烈政绩显名汉朝，复以女妻鸾，早卒。又直字伯平，州举茂才，亦有清名，卒。子瑜、仪俱少有至行。瑜十岁、仪九岁而父亡，居丧毁瘁，过于成人。外祖会稽盛孝章，汉末名士也，深加忧伤，每抚慰之，曰： 汝并黄中英爽，终成奇器,何遽逾制自取殄灭邪。 三年礼毕，殆至灭性，故兄弟并以孝着。瑜早卒。仪字仲则，笃学有雅才，以儒素自业。时海内大乱，兵革并起，经术废弛，士少全行。而仪淳深隐默，守道不移，风操贞整，不妄交纳，唯与族子仲山、叔山及吴郡陆公纪友善。州郡礼请，二府交辟，公车征，并不屈，以寿终。子曼字元禅，左中郎、新都都尉、定阳侯，才志显于吴朝。子矫字仲桓，以节气立名，仕爲立武校尉、偏将军。孙皓时，有将帅之称。吴平，爲郁林、长沙二郡太守，不就。太康末卒。子陵字景高，晋元帝之爲镇东将军，命参军事。子延字思长，潁川太守，始居县东乡之博陆里余乌村。延子贺字子宁，桓冲南中郎参军。
贺子警字世明，惇笃有行业，学通左氏春秋，家产累千金。后将军谢安命爲参军，甚相敬重。警内足于财，爲东南豪士，无进仕意，谢病归。安固留不止，乃谓曰： 沈参军，卿有独善之志，不亦高乎。 警曰： 使君以道御物，前所以怀德而至，既无用佐时，故遂饮啄之愿尔。 还家积载，以素业自娱。前将军王恭镇京口，与警有旧好，复引爲参军。手书殷勤，苦相招致，不得已而应之。寻复谢去。子穆夫字彦和，少好学，通左氏春秋。王恭命爲前将军主簿，谓警曰： 足下既执不拔之志，高卧东南，故屈贤子共事，非吏职婴之也。 
初，钱唐人杜炅字子恭，通灵有道术，东土豪家及都下贵望并事之爲弟子，执在三之敬。警累世事道，亦敬事子恭。子恭死，门徒孙泰、泰弟子恩传其业，警复事之。隆安三年，恩于会稽作乱，自称征东将军，三吴皆回应。穆夫在会稽，恩以爲余姚令。及恩爲刘牢之所破，穆夫见害。先是穆夫宗人沈预与穆夫父警不协，至是告警及穆夫弟仲夫、任夫、预夫、佩夫，并遇害。唯穆夫子深子、云子、田子、林子、虔子获全。田子、林子知名。
田子字敬光，从武帝克京城，进平建邺，参镇军事，封营道县五等侯。帝北伐广固，田子领偏师与龙骧将军孟龙符爲前锋。龙符战没，田子力战破之。及卢循逼都，帝遣田子与建威将军孙季高海道袭破广州，还除太尉参军、淮陵内史，赐爵都乡侯。义熙八年，从讨刘毅。十一年，从讨司马休之，除振武将军、扶风太守。十二年，武帝北伐，田子与顺阳太守傅弘之各领别军，从武关入，屯据青泥。姚泓将自御大军，虑田子袭其后，欲先平田子，然后倾国东出。乃率步骑数万，奄至青泥。田子本爲疑兵，所领裁数百，欲击之。傅弘之曰： 彼衆我寡，难可与敌。 田子曰： 师贵用奇，不必在衆。 弘犹固执，田子曰： 衆寡相倾，势不两立，若使贼围既固，人情丧沮，事便去矣。及其未整，薄之必克，所谓先人有夺人之志也。 便独率所领，鼓噪而进。贼合围数重，田子乃弃粮毁舍，躬勒士卒，前后奋击，贼衆一时溃散，所杀万馀人，得泓僞乘舆服御。武帝表言其状。长安既平，武帝燕于文昌殿，举酒赐田子曰： 咸阳之平，卿之功也，即以咸阳相赏。 即授咸阳、始平二郡太守。
大军既还，桂阳公义真留镇长安，以田子爲安西中兵参军、龙骧将军、始平太守。时赫连勃勃来寇，田子与安西司马王镇恶俱出北地御之。初，武帝将还，田子及傅弘之等并以镇恶家在关中，不可保信，屡言之。帝曰： 今留卿文武将士、精兵万人，彼若欲爲不善，政足自灭耳。勿复多言。 及俱出北地，论者谓镇恶欲尽杀诸南人，以数十人送义真南还，因据关中反叛。田子乃于弘之营内请镇恶计事，使宗人敬仁于坐杀之，率左右数十人自归义真。长史王修收杀田子于长安稿仓门外，是岁十四年正月十五日也。武帝表天子以田子卒发狂易，不深罪也。
林子字敬士，少有大度，年数岁，随王父在京口，王恭见而奇之，曰 此儿王子师之流也。 尝与衆人共见遗宝，咸争趋之，林子直去不顾。年十三，遇家祸，既门陷祅党，兄弟并应从诛，而沈预家甚强富，志相陷灭，林子兄弟沈伏山泽，无所投厝。会孙恩屡出会稽，武帝致讨，林子乃自归陈情，率老弱归罪请命，因流涕哽咽，三军爲之感动。帝甚奇之，乃载以别船，遂尽室移京口，帝分宅给焉。
林子博览衆书，留心文义，从克京城，进平都邑。时年十八，身长七尺五寸。沈预虑林子爲害，常被甲持戈，至是林子与兄田子还东报雠。五月夏节日至，预政大集会，子弟盈堂。林子兄弟挺身直入，斩预首，男女无论长幼悉屠之，以预首祭父祖墓。及帝爲扬州，辟爲从事，领建熙令，封资中县五等侯。从伐慕容超，平卢循，并着军功。后从征刘毅，参太尉军事。复从讨司马休之。武帝每征讨，林子辄推锋居前。时贼党郭亮之招集蛮、晋，屯据武陵，武陵太守王镇恶出奔。林子率军讨之，斩亮之于七里涧而纳镇恶。武陵既平，复讨鲁轨于石城，轨弃衆走襄阳，复追蹑之。襄阳既定，权留守江陵。
武帝伐姚泓，复参征西军事，加建武将军，统军爲前锋，从汴入河。僞并州刺史、河东太守尹昭据蒲阪，林子于陕城与冠军檀道济同攻蒲阪，龙骧王镇恶攻潼关。姚泓闻大军至，遣僞东平公姚绍争据潼关。林子谓道济曰： 潼关天岨，所谓形胜之地。镇恶孤军，势危力屈，若使姚绍据之，则难图也。及其未至，当并力争之。若潼关事捷，尹昭可不战而服。 道济从之。及至，绍举关右之衆，设重围，围林子及道济、镇恶等。道济议欲度河避其锋，或欲弃捐辎重还赴武帝。林子按剑曰： 下官今日之事，自爲将军办之。然二三君子或同业艰难，或荷恩罔极，以此退挠，亦何以见相公旗鼓邪。 塞井焚舍，示无全志。率麾下数百人，犯其西北。绍衆小靡，乘其乱而薄之，绍乃大溃，俘虏以千数，悉获绍器械资实。时诸将破贼皆多其首级，而林子献捷书至，每以实闻。武帝问其故，林子曰： 夫王者之师，本有征无战,岂可复增张虏获,以示夸诞。昔魏尚以盈级受罚，此亦后乘之良辙也。 武帝曰： 乃所望于卿也。 
初，绍退走，还保定城，留僞武卫将军姚鸾精兵守嶮，林子衔枚夜袭，即屠其城，劓鸾而坑其衆。绍复遣抚军将军姚赞将兵屯河上，林子连破之。绍又遣长史姚伯子等屯据九泉，凭河固险，以绝粮援。武帝复遣林子累战大破之，即斩伯子，所俘获悉以还绍，使知王师之弘。绍志节沈勇，林子每战辄胜，白武帝曰： 姚绍气盖关右而力以势屈，但恐凶命先尽，不得以衅齐斧尔。 寻绍疽发背死。武帝以林子之验，乃赐书嘉美之。于是赞统后军复袭林子，林子御之，连战皆捷。
帝至阌乡，姚泓扫境内兵屯嶢柳。时田子自武关北入，屯军蓝田，泓自率大衆攻之。帝虑衆寡不敌，遣林子步自秦岭以相接援。比至，泓已破走。田子欲穷追，进取长安，林子止之曰： 往取长安，如指掌尔。复克贼城，便爲独平一国，不赏之功也。 田子乃止。
林子威震关中，豪右望风请附。帝以林子、田子绥略有方，频赐书褒美，并令深慰纳之。长安既平，姚氏十余万口西奔陇上，林子追讨至寡妇水，转斗至槐里。大军东归，林子领水军于石门以爲声援。还至彭城，帝令林子差次勋勤，随才授用。
文帝出镇荆州，议以林子及谢晦爲蕃佐。帝曰： 吾不可顿无二人，林子行则晦不宜出。 乃以林子爲西中郎中兵参军，领新兴太守。林子以行役久，士有归心，乃深陈事宜。并言： 圣王所以戒慎祗肃，非以崇威立武，实乃经国长甿。宜广建蕃屏，崇严宿卫。 武帝深相酬纳。俄而谢翼谋反，帝叹曰： 林子之见，何其明也。 
文帝进号镇西，随府转，加建威将军、河东太守。时武帝以方隅未静，复欲亲戎，林子固谏。帝答曰： 吾辄当不复自行。 帝践阼，以佐命功，封汉寿县伯，固让不许。永初三年卒，追赠征虏将军。元嘉二十五年，諡曰怀。少子璞嗣。
璞字道真，童孺时神意闲审。文帝召见，奇璞应对，谓林子曰： 此非常儿也。 初除南平王左常侍，文帝引见，谓之曰： 吾昔以弱年出蕃，卿家以亲要见辅，今日之授，意在不薄。王家之事，一以相委。勿以国官乖清涂爲罔罔也。 元嘉十七年，始兴王浚爲扬州刺史，宠爱殊异，以爲主簿。时顺阳范晔爲长史行州事，晔性颇疏，文帝谓璞曰： 范晔性疏，必多不同，卿腹心所寄，当密以在意。彼行事，其实卿也。 璞以任遇既深，所怀辄以密啓，每至施行，必从中出。晔政谓圣明留察，故深更恭慎，而莫见其际也。在职八年，神州大宁，人无谤黩，璞有力焉。二十二年，范晔坐事诛，时浚虽曰亲览，州事一以付璞。浚年既长，璞固求辞事。以璞爲浚始兴国大农，累迁淮南太守。
三十年，元凶弑立，璞以奉迎之晚见杀。有子曰约，其制自序大略如此。
约十三而遭家难，潜窜，会赦乃免。既而流寓孤贫，笃志好学，昼夜不释卷。母恐其以劳生疾，常遣减油灭火。而昼之所读，夜辄诵之，遂博通群籍，善属文。济阳蔡兴宗闻其才而善之，及爲郢州，引爲安西外兵参军，兼记室。兴宗常谓其诸子曰： 沈记室人伦师表，宜善师之。 及爲荆州，又爲征西记室，带厥西令。
齐初爲征虏记室，带襄阳令，所奉主即齐文惠太子。太子入居东宫，爲步兵校尉，管书记，直永寿省，校四部图书。时东宫多士，约特被亲遇，每旦入见，景斜方出。时王侯到宫或不得进，约每以爲言。太子曰： 吾生平懒起，是卿所悉，得卿谈论，然后忘寝。卿欲我夙兴，可恒早入。 迁太子家令。后爲司徒右长史、黄门侍郎。时竟陵王招士，约与兰陵萧琛、琅邪王融、陈郡谢朓、南乡范云、乐安任昉等皆游焉。当世号爲得人。
隆昌元年，除吏部郎，出爲东阳太守。齐明帝即位，征爲五兵尚书，迁国子祭酒。明帝崩，政归冢宰，尚书令徐孝嗣使约撰定遗诏。永元中，复爲司徒左长史，进号征虏将军、南清河太守。
初，梁武在西邸，与约游旧。建康城平，引爲骠骑司马。时帝勋业既就，天人允属。约尝扣其端，帝默然而不应。佗日又进曰： 今与古异，不可以淳风期万物。士大夫攀龙附凤者，皆望有尺寸之功，以保其福禄。今童儿牧竖悉知齐祚之终，且天文人事表革运之征,永元以来，尤爲彰着。谶云, 行中水，作天子 。此又历然在记。天心不可违，人情不可失。 帝曰： 吾方思之。 约曰： 公初起兵樊、沔，此时应思。今日王业已就，何所复思。昔武王伐纣，始入人便曰吾君。武王不违人意，亦无所思。公自至京邑，已移气序，比于周武，迟速不同。若不早定大业，稽天人之望，脱一人立异，便损威德。且人非金石，时事难保，岂可以建安之封，遗之子孙。若天子还都，公卿在位，则君臣分定，无复异图。君明于上，臣忠于下，岂复有人方更同公作贼。 帝然之。约出，召范云告之，云对略同约旨。帝曰： 智者乃尔暗同，卿明早将休文更来。 云出语约，约曰： 卿必待我。 云许诺。而约先期入，帝令草其事。约乃出怀中诏书并诸选置，帝初无所改。俄而云自外来，至殿门不得入，徘徊寿光合外，但云 咄咄 。约出，云问曰： 何以见处？ 约举手向左，云笑曰： 不乖所望。 有顷，帝召云谓曰： 生平与沈休文群居，不觉有异人处，今日才智纵横，可谓明识。 云曰： 公今知约，不异约今知公。 帝曰： 我起兵于今三年矣，功臣诸将实有其劳，然成帝业者乃卿二人也。 
梁台建，爲散骑常侍、吏部尚书，兼右仆射。及受禅，爲尚书仆射，封建昌县侯。又拜约母谢爲建昌国太夫人。奉策之日，吏部尚书范云等二十馀人咸来致拜，朝野以爲荣。俄迁左仆射。天监二年，遭母忧，舆驾亲出临吊，以约年衰，不宜致毁，遣中书舍人断客节哭。起爲镇军将军、丹阳尹，置佐史。服阕，迁侍中、右光禄大夫，领太子詹事，奏尚书八条事。迁尚书令，累表陈让，改授左仆射，领中书令。寻迁尚书令，领太子少傅。九年，转左光禄大夫。
初，约久处端揆，有志台司，论者咸谓爲宜。而帝终不用，乃求外出，又不见许。与徐勉素善，遂以书陈情于勉，言己老病， 百日数旬，革带常应移孔；以手握臂，率计月小半分 。欲谢事，求归老之秩。勉爲言于帝，请三司之仪，弗许，但加鼓吹而已。
约性不饮酒，少嗜欲，虽时遇隆重，而居处俭素。立宅东田，瞩望郊阜，常爲郊居赋以序其事。寻加特进，迁中军将军、丹阳尹，侍中、特进如故。十二年卒官，年七十三，諡曰隐。约左目重瞳子，腰有紫志，聪明过人，好坟籍，聚书至二万卷，都下无比。少孤贫，约干宗党得米数百斛，爲宗人所侮，覆米而去。及贵不以爲憾，用爲郡部传。尝侍宴，有妓婢师是齐文惠宫人，帝问识座中客不？曰： 唯识沈家令。 约伏地流涕，帝亦悲焉，爲之罢酒。约历仕三代，该悉旧章，博物洽闻，当世取则。谢玄晖善爲诗，任彦升工于笔，约兼而有之，然不能过也。自负高才，昧于荣利，乘时射势，颇累清谈。及居端揆，稍弘止足，每进一官，辄殷勤请退，而终不能去，论者方之山涛。用事十馀年，未常有所荐达，政之得失，唯唯而已。
初，武帝有憾于张稷，及卒，因与约言之。约曰： 左仆射出作边州刺史，已往之事，何足复论。 帝以爲约昏家相爲，怒约曰： 卿言如此，是忠臣邪！ 乃辇归内殿。约惧，不觉帝起，犹坐如初。及还，未至床，凭空顿于户下，因病。梦齐和帝剑断其舌，召巫视之，巫言如梦。乃呼道士奏赤章于天，称禅代之事，不由己出。先此，约尝侍宴，会豫州献栗，径寸半。帝奇之，问栗事多少，与约各疏所忆，少帝三事。约出谓人曰： 此公护前，不让即羞死。 帝以其言不逊，欲抵其罪，徐勉固谏乃止。及疾，上遣主书黄穆之专知省视，穆之夕还，增损不即啓闻，惧罪，窃以赤章事因上省医徐奘以闻，又积前失。帝大怒，中使谴责者数焉，约惧遂卒。有司諡曰 文 ，帝曰 怀情不尽曰隐 ，故改爲隐。
约少时常以晋氏一代竟无全书，年二十许，便有撰述之意。宋泰始初，征西将军蔡兴宗爲啓，明帝有敕许焉。自此踰二十年，所撰之书方就，凡一百馀卷。条流虽举，而采缀未周。永明初遇盗，失第五帙。又齐建元四年被敕撰国史，永明二年又兼着作郎，撰次起居注。五年春又被敕撰宋书，六年二月毕功，表上之。其所撰国史爲齐纪二十卷。天监中，又撰梁武纪十四卷，又撰迩言十卷，諡例十卷，文章志三十卷，文集一百卷，皆行于世。又撰四声谱，以爲 在昔词人累千载而不悟，而独得胸衿，穷其妙旨 。自谓入神之作。武帝雅不好焉，尝问周舍曰： 何谓四声？ 舍曰：  天子圣哲 是也。 然帝竟不甚遵用约也。
子旋，字士规，袭爵，位司徒右长史，太子仆。以母忧去官，因蔬食辟谷，服除，犹绝粳粱。终于南康内史，諡曰恭。集注迩言,行于世。旋弟趋字孝鲤,亦知名，位黄门郎。旋卒，子寔嗣。寔弟衆。
衆字仲师，好学，颇有文词。仕梁爲太子舍人。时梁武帝制千文诗，衆爲之注解。与陈郡谢景同时召见于文德殿，帝令衆爲竹赋。赋成奏之，手敕答曰： 卿文体翩翩，可谓无忝尔祖。 
累迁太子中舍人，兼散骑常侍，聘魏，还爲骠骑庐陵王谘议参军。侯景之乱，表求还吴兴召募故义部曲以讨贼，梁武许之。及景围台城，衆率宗族及义附五千馀人入援都，军容甚整，景深惮之。梁武于城内遥授太子右卫率。台城陷，衆乃降景。景平，元帝以爲司徒左长史。魏克江陵，见虏，寻亦逃归。
陈武帝受命，位中书令。帝以衆州里知名，甚敬重之，赏赐超于时辈。性吝啬，财帛亿计，无所分遗。自奉甚薄，每朝会中，衣裳破裂，或躬提冠履。永定二年，兼起部尚书，监起太极殿。恒服布袍芒屩，以麻绳爲带，又囊麦饭鉡以噉之，朝士咸共诮其所爲。衆性狷急，因忿恨，遂历诋公卿，非毁朝廷。武帝大怒，以衆素有令望，不欲显诛，因其休假还武康，遂于吴中赐死。
范云字彦龙，南乡舞阴人，晋平北将军汪六世孙也。祖璩之，宋中书侍郎。云六岁就其姑夫袁叔明读毛诗，日诵九纸。陈郡殷琰名知人，候叔明见之，曰 公辅才也 。
云性机警，有识具，善属文，下笔辄成，时人每疑其宿构。父抗爲郢府参军，云随在郢。时吴兴沈约、新野庾杲之与抗同府，见而友之。
起家郢州西曹书佐，转法曹行参军。俄而沈攸之举兵围郢城，抗时爲府长流，入城固守，留家属居外。云爲军人所得，攸之召与语，声色甚厉。云容貌不变，徐自陈说。攸之笑曰： 卿定可儿，且出就舍。 明旦又召云令送书入城内，饷武陵王酒一石，犊一头；饷长史柳世隆鱠鱼二十头，皆去其首。城内或欲诛云，云曰： 老母弱弟，悬命沈氏。若其违命，祸必及亲。今日就戮，甘心如荠。 世隆素与云善，乃免之。
后除员外散骑郎。齐建元初，竟陵王子良爲会稽太守，云爲府主簿。王未之知。后克日登秦望山，乃命云。云以山上有秦始皇刻石，此文三句一韵，人多作两句读之，并不得韵；又皆大篆，人多不识，乃夜取史记读之令上口。明日登山，子良令宾僚读之，皆茫然不识。末问云，云曰： 下官尝读史记，见此刻石文。 乃进读之如流。子良大悦，因以爲上宾。自是宠冠府朝。王爲丹阳尹，复爲主簿，深相亲任。时进见齐高帝，会有献白乌，帝问此何瑞，云位卑最后答，曰： 臣闻王者敬宗庙则白乌至。 时谒庙始毕，帝曰： 卿言是也。感应之理，一至此乎。 
子良爲南徐州、南兖州，云并随府迁，每陈朝政得失于子良。寻除尚书殿中郎。子良爲云求禄，齐武帝曰： 闻范云谄事汝，政当流之。 子良对曰： 云之事臣，动相箴谏，谏书存者百有馀纸。 帝索视之，言皆切至，咨嗟良久，曰： 不意范云乃尔，方令弼汝。 
子良爲司徒，又补记室。时巴东王子响在荆州，杀上佐，都下匈匈，人多异志。而豫章王嶷镇东府，多还私邸，动移旬日。子良筑第西郊，游戏而已。而梁武帝时爲南郡王文学，与云俱爲子良所礼。梁武劝子良还石头，并言大司马宜还东府，子良不纳。梁武以告云。时廷尉平王植爲齐武帝所狎，云谓植曰： 西夏不静，人情甚恶，大司马讵得久还私第？司徒亦宜镇石头。卿入既数，言之差易。 植因求云作啓自呈之。俄而二王各镇一城。
文惠太子尝幸东田观获稻，云时从。文惠顾云曰： 此刈甚快。 云曰： 三时之务，亦甚勤劳，愿殿下知稼穑之艰难，无徇一朝之宴逸也。 文惠改容谢之。及出，侍中萧缅先不相识，就车握云手曰： 不谓今日复见谠言。 
永明十年使魏，魏使李彪宣命，至云所，甚见称美。彪爲设甘蔗、黄甘、粽，随尽复益。彪笑谓曰： 范散骑小复俭之，一尽不可复得。 使还，再迁零陵内史。初，零陵旧政，公田奉米之外，别杂调四千石。及云至郡，止其半，百姓悦之。深爲齐明帝所知，还除正员郎。
时高、武王侯并惧大祸，云因帝召次曰： 昔太宰文宣王语臣，言尝梦在一高山上，上有一深坑，见文惠太子先坠，次武帝，次文宣。望见仆射在室坐御床，备王者羽仪，不知此是何梦，卿慎勿向人道。 明帝流涕曰： 文宣此惠亦难负。 于是处昭胄兄弟异于余宗室。
云之幸于子良，江祏求云女婚姻，酒酣，巾箱中取翦刀与云，曰： 且以爲娉。 云笑受之。至是祏贵，云又因酣曰： 昔与将军俱爲黄鹄,今将军化爲凤皇，荆布之室,理隔华盛。 因出翦刀还之，祏亦更姻他族。及祏败，妻子流离，每相经理。
又爲始兴内史，旧郡界得亡奴婢，悉付作；部曲即货去，买银输官。云乃先听百姓志之，若百日无主，依判送台。又郡相承后堂有杂工作，云悉省还役，并爲帝所赏。郡多豪猾大姓，二千石有不善者，辄共杀害，不则逐之。边带蛮俚，尤多盗贼，前内史皆以兵刃自卫。云入境，抚以恩德，罢亭候，商贾露宿，郡中称爲神明。
迁广州刺史、平越中郎将。至任，遣使祭孝子南海罗威唐颂、苍梧丁密顿琦等墓。时江祏姨弟徐艺爲曲江令，祏深以托云。有谭俨者，县之豪族，艺鞭之，俨以爲耻，至都诉云，云坐征还下狱，会赦免。
初，梁武爲司徒祭酒，与云俱在竟陵王西邸，情好欢甚。永明末，梁武与兄懿卜居东郊之外，云亦筑室相依。梁武每至云所，其妻常闻跸声。又尝与梁武同宿顾暠之舍，暠之妻方産，有鬼在外曰： 此中有王有相。 云起曰： 王当仰属，相以见归。 因是尽心推事。及帝起兵，将至都，云虽无官，自以与帝素款，虑爲昏主所疑，将求入城，先以车迎太原孙伯翳谋之。伯翳曰： 今天文显于上，灾变应于下，萧征东以济世雄武，挟天子而令诸侯，天时人事，宁俟多说。 云曰： 此政会吾心，今羽翮未备，不得不就笼槛，希足下善听之。 及入城，除国子博士，未拜，而东昏遇弑。侍中张稷使云衔命至石头，梁武恩待如旧，遂参赞谟谋，毗佐大业。仍拜黄门侍郎，与沈约同心翊赞。俄迁大司马谘议参军，领录事。
梁台建，迁侍中。武帝时纳齐东昏馀妃，颇妨政事，云尝以爲言，未之纳。后与王茂同入卧内，云又谏，王茂因起拜曰： 范云言是，公必以天下爲念，无宜留惜。 帝默然。云便疏令以馀氏赉茂，帝贤其意而许之。明日，赐云、茂钱各百万。及帝受禅，柴燎南郊，云以侍中参乘。礼毕，帝升辇谓云曰： 朕之今日，所谓懔乎若朽索之驭六马。 云对曰： 亦愿陛下日慎一日。 帝善其言，即日迁散骑常侍、吏部尚书。以佐命功，封霄城县侯。
云以旧恩，超居佐命，尽诚翊亮，知无不爲。帝亦推心仗之，所奏多允。云本大武帝十三岁，尝侍宴，帝谓临川王宏、鄱阳王恢曰： 我与范尚书少亲善，申四海之敬。今爲天下主，此礼既革，汝宜代我呼范爲兄。 二王下席拜，与云同车还尚书下省，时人荣之。帝尝与云言及旧事，云： 朕司州还，在三桥宅，门生王道牵衣云， 闻外述图谶云，齐祚不久，别应有王者。官应取富贵 。朕斋中坐读书，内感其言而外迹不得无怪，欲呼人缚之，道叩头求哀，乃不复敢言。今道爲羽林监、文德主帅，知管钥。 云曰： 此乃天意令道发耳。 帝又云： 布衣时，尝梦拜两旧妾爲六宫，有天下，此妪已卒，所拜非复其人，恒以爲恨。 
其年，云以本官领太子中庶子。二年，迁尚书右仆射，犹领吏部。顷之，坐违诏用人，免吏部，犹爲右仆射。
云性笃睦，事寡嫂尽礼，家事必先谘而后行。好节尚奇，专趋人之急。少与领军长史王畡善，云起宅新成，移家始毕，畡亡于官舍，尸无所归，云以东厢给之。移尸自门入，躬自营唅，招复如礼，时人以爲难。及居选官，任寄隆重，书牍盈案，宾客满门，云应答如流，无所壅滞，官曹文墨，发擿若神，时人咸服其明赡。性颇激厉，少威重，有所是非，形于造次，士或以此少之。初，云爲郡号廉洁，及贵重，颇通馈遗；然家无蓄积，随散之亲友。
武帝九锡之出，云忽中疾，居二日半，召医徐文伯视之。文伯曰： 缓之一月乃复，欲速即时愈，政恐二年不复可救。 云曰： 朝闻夕死，而况二年。 文伯乃下火而壮焉，重衣以覆之。有顷，汗流于背即起。二年果卒。帝爲流涕，即日舆驾临殡，诏赠侍中、卫将军，礼官请諡曰宣，敕赐諡曰文。有集三十卷。子孝才嗣。
孙伯翳，太原人，晋秘书监盛之玄孙。曾祖放，晋国子博士、长沙太守。父康，起部郎，贫常映雪读书，清介，交游不杂。伯翳位终骠骑鄱阳王参军事。云从父兄缜。
缜字子真。父蒙，奉朝请，早卒。缜少孤贫，事母孝谨。年未弱冠，从沛国刘瓛学，瓛甚奇之，亲爲之冠。在瓛门下积年，恒芒屩布衣，徒行于路。瓛门下多车马贵游，缜在其间，聊无耻愧。及长，博通经术，尤精三礼。性质直，好危言高论，不爲士友所安。唯与外弟萧琛善，琛名曰口辩，每服缜简诣。年二十九，发白皤然，乃作伤暮诗、白发咏以自嗟。
仕齐位尚书殿中郎。永明中，与魏氏和亲，简才学之士以爲行人，缜及从弟云、萧琛、琅邪顔幼明、河东裴昭明相继将命，皆着名邻国。
时竟陵王子良盛招宾客，缜亦预焉。尝侍子良，子良精信释教，而缜盛称无佛。子良问曰： 君不信因果，何得富贵贫贱？ 缜答曰： 人生如树花同发，随风而堕，自有拂帘幌坠于茵席之上，自有关篱墙落于粪溷之中。坠茵席者，殿下是也；落粪溷者，下官是也。贵贱虽复殊途，因果竟在何处。 子良不能屈，然深怪之。退论其理，着神灭论。以爲： 神即形也，形即神也，形存则神存，形谢则神灭。形者神之质，神者形之用。是则形称其质，神言其用，形之与神，不得相异。神之于质，犹利之于刀，形之于用，犹刀之于利。利之名非刀也，刀之名非利也，然而舍利无刀，舍刀无利。未闻刀没而利存，岂容形亡而神在。 此论出，朝野喧哗。子良集僧难之而不能屈。太原王琰乃着论讥缜曰： 呜呼范子！曾不知其先祖神灵所在。 欲杜缜后对。缜又对曰： 呜呼王子！知其祖先神灵所在，而不能杀身以从之。 其险诣皆此类也。子良使王融谓之曰： 神灭既自非理，而卿坚执之，恐伤名教。以卿之大美，何患不至中书郎，而故乖刺爲此，可便毁弃之。 缜大笑曰： 使范缜卖论取官，已至令仆矣，何但中书郎邪。 
后爲宜都太守。性不信神鬼，时夷陵有伍相庙、唐汉三神庙、胡里神庙，缜乃下教断不祠。后以母忧去职。居于南州。梁武至，缜墨縗来迎。武帝与缜有西邸之旧，见之甚悦。及建康城平，以缜爲晋安太守，在郡清约，资公禄而已。迁尚书左丞，及还，虽亲戚无所遗，唯饷前尚书令王亮。缜在齐时，与亮同台爲郎，旧相友爱。至是亮摈弃在家，缜自以首迎武帝，志在权轴，而所怀未满，亦怏怏，故私相亲结，以矫于时。竟坐亮徙广州。在南累年，追爲中书郎，国子博士，卒。文集十五卷。
子胥字长才，传父业，位国子博士，有口辩。大同中，常兼主客郎，应接北使，卒于鄱阳内史。
论曰：齐德将谢，昏虐君临，喋喋黔黎，命悬晷刻。梁武抚兹归运，啸召风云。范云恩结龙潜，沈约情深惟旧，并以兹文义，首居帷幄，追踪乱杰，各其时之遇也。而约以高才博洽，名亚董、迁，末迹爲踬，亦凤德之衰乎。缜婞直之节，着于终始，其以王亮爲尤，亦不足非也。
