谢方明谢灵运
谢晦，字宣明，陈郡阳夏人，晋太常裒之玄孙也。裒子奕、据、安、万、铁，并著名前史。据子朗，字长度，位东阳太守。朗子重，字景重，位会稽王道子骠骑长史。重生绚、瞻、晦、爵、遯。绚位至宋武帝镇军长史，早卒。晦初为孟昶建威府中兵参军。昶死，帝问刘穆之， 昶府谁堪入府？ 穆之举晦，即命为太尉参军。武帝当讯狱，其旦，刑狱参军有疾，以晦代之。晦车中一览讯牒，随问，酬对无失。帝奇之，即日署刑狱贼曹。累迁太尉主簿。从征司马休之，时徐逵之战死，帝将自登岸，诸将谏不从。晦抱持帝，帝曰： 我斩卿。 晦曰： 天下可无晦，不可无公，晦死何有。 会胡藩登岸，贼退，乃止。
晦美风姿，善言笑，眉目分明，鬓发如墨。涉猎文义，博赡多通，时人以方杨德祖，微将不及。晦闻犹以爲恨。帝深加爱赏，从征关、洛，内外要任悉委之。帝于彭城大会，命纸笔赋诗，晦恐帝有失，起谏帝，即代作曰： 先荡临淄秽，却清河洛尘，华阳有逸骥，桃林无伏轮。 于是群臣并作。时谢混风华爲江左第一，尝与晦俱在武帝前，帝目之曰： 一时顿有两玉人耳。 
刘穆之遣使陈事，晦往往异同，穆之怒曰： 公复有还时不？ 及帝欲以晦爲从事中郎，穆之坚执不与，故终穆之世不迁。及穆之丧问至，帝哭之甚恸，曰： 丧我贤友。 晦时正直，喜甚，自入合参审。其日教出，转晦从事中郎。宋台建，爲右卫将军，加侍中。
武帝闻咸阳沦没，欲复北伐，晦谏以士马疲怠，乃止。于是登城北望，慨然不悦，乃命群僚诵诗，晦咏王粲诗曰： 南登霸陵岸，回首望长安，悟彼下泉人，喟然伤心肝。 帝流涕不自胜。及帝受命，于石头登坛，备法驾入宫，晦领游军爲警。加中领军，封武昌县公。
永初二年，坐行玺封镇西司马南郡太守王华，而误封北海太守球，板免晦侍中。寻转领军将军，加散骑常侍，依晋中军羊祜故事，入直殿省，总统宿卫。及帝不豫，给班剑二十人，与徐羡之、傅亮、檀道济并侍医药。少帝即位，加中书令，与徐、傅辅政。及少帝废，徐羡之以晦领护南蛮校尉、荆州刺史，加都督，欲令居外爲援。虑文帝至，或别用人，故遽有此授。精兵旧将，悉以配之。文帝即位，晦虑不得去，甚忧惶。及发新亭，顾石头城喜曰： 今得脱矣。 进封建平郡公，固让。又给鼓吹一部。至江陵，深结侍中王华，冀以免祸。二女当配彭城王义康、新野侯义宾。元嘉二年，遣妻及长子世休送女还都。先是，景平中，魏师攻取河南，至是欲诛羡之等并讨晦，声言北行，又言拜京陵，装舟舰。傅亮与晦书，言 薄伐河朔，事犹未已，朝野之虑，忧惧者多 。又言 当遣外监万幼宗往 。时朝廷处分异常，其谋颇泄。三年正月，晦弟黄门侍郎嚼驰使告晦，晦犹谓不然，呼谘议参军何承天示以亮书曰： 计幼宗一二日必至，傅公虑我好事，故先遣此书。 承天曰： 外间所闻，咸谓西讨已定,幼宗岂有上理？ 晦尚谓虚,使承天豫立答诏啓草，北行宜须明年。江夏内史程道慧得寻阳人书，言其事已审，使示晦。晦问计于承天，对曰： 蒙将军殊顾，常思报德，事变至矣，何敢隐情。然明日戒严，动用军法，区区所怀，惧不得尽。 晦惧曰： 卿岂欲我自裁哉？ 承天曰： 尚未至此，其在境外。 晦曰： 荆州用武之地，兵粮易给。聊且决战，走复何晚。吾不爱死，负先帝之顾，如何？ 又谓承天曰： 幼宗尚未至，若后二三日无消息，便是不复来邪？ 承天曰： 程说其事已判，岂容复疑。 晦欲焚南蛮兵籍，率见力决战。土人多劝发兵。晦问诸将： 战士三千足守城乎？ 南蛮司马周超曰： 非徒守城；若有外寇，亦可立勋。 司马庾登之请解司马、南郡以授之，晦即命超爲司马，转登之爲长史。
文帝诛羡之等及晦子世休，收嚼、嚼子世平、兄子绍等。晦知讫，先举羡之、亮哀，次发子弟凶问。既而自出射堂，集得精兵三万人，乃奉表，言 臣等若志欲专权，不顾国典，便当辅翼幼主，孤背天日，岂得沿流二千，虚馆三月，奉迎銮驾，以遵下武。故庐陵王于营阳之世，屡彼猜嫌，积怨犯上，自贻非命。不有所废，将何以兴，耿弇不以贼遗君父，臣亦何负于宋室邪。 又言 羡之、亮无罪见诛，王弘兄弟轻躁昧进，王华猜忌忍害 。帝时已戒严，尚书符荆州暴其罪状。
晦率衆二万发自江陵，舟舰列自江津至于破冢，旗旌相照。叹曰： 恨不得以此爲勤王之师。 移檄建邺，言王弘、昙首、王华等罪。又上表陈情。初，晦与徐、傅谋爲自全计：晦据上流，檀镇广陵，各有强兵，足制朝廷；羡之、亮于中知权，可得持久。及帝将行，召檀道济委之以衆。晦始谓道济不全，及闻其来，大衆皆溃。晦得小船还江陵。
初，雍州刺史刘粹遣弟竟陵太守道济与台军主沈敞之袭江陵，至沙桥，周超大破之。俄而晦至江陵，无他处分，唯愧谢周超而已。超其夜诣到彦之降，晦乃携弟遯兄子世基等七骑北走。遯肥不能骑马，晦每待不得速。至安陆延头，晦故吏戍主光顺之槛送建邺。于路作悲人道以自哀。
周超既降，到彦之以参府事。刘粹遣告彦之，沙桥之事，败由周超。彦之乃执与晦等并伏诛。
世基，绚之子也。有才气，临死爲连句诗曰： 伟哉横海鳞，壮矣垂天翼，一旦失风水，翻爲蝼蚁食。 晦续之曰： 功遂侔昔人，保退无智力。既涉太行险，斯路信难陟。 晦女爲彭城王义康妃，聪明有才貌，被发徒跣与晦诀曰： 阿父，大丈夫当横尸战场，奈何狼藉都市。 言讫叫绝，行人爲之落泪。
晦死时年三十七。庾登之、殷道鸾、何承天自晦下并见原。
瞻字宣远，一曰名檐字通远，晦次兄也。六岁能属文，爲紫石英赞、果然诗，爲当时才士叹异。与从叔混、族弟灵运俱有盛名。尝作喜霁诗，灵运写之，混咏之。王弘在坐，以爲三绝。
瞻幼孤，叔母刘抚养有恩，兄弟事之同于至亲。刘弟柳爲吴郡，将姊俱行，瞻不能违远，自楚台秘书郎解职随从，故爲柳建威长史。后爲宋武帝相国从事中郎。晦时爲宋台右卫，权遇已重，于彭城还都迎家，宾客辐凑。时瞻在家，惊骇谓晦曰： 吾家以素退爲业，汝遂势倾朝野，此岂门户福邪。 乃篱隔门庭，曰： 吾不忍见此。 后因宴集，灵运问晦： 潘、陆与贾充优劣。 晦曰： 安仁谄于权门，士衡邀竞无已，并不能保身，自求多福。公闾勋名佐世，不得爲并。 灵运曰： 安仁、士衡才爲一时之冠，方之公闾，本自辽绝。 瞻敛容曰： 若处贵而能遗权，斯则是非不得而生，倾危无因而至。君子以明哲保身，其在此乎。 常以裁止晦如此。
及还彭城，言于武帝曰： 臣本素士,父祖位不过二千石。弟年始三十，志用凡近，位任显密，福过灾生，特乞降黜，以保衰门。 前后屡陈。帝欲以瞻爲吴兴郡，又自陈请，乃爲豫章太守。
晦或以朝廷密事语瞻，瞻辄向亲旧说以爲戏笑，以绝其言。晦遂建佐命功，瞻愈忧惧。永初二年，在郡遇疾不疗，幸于不永。晦闻疾奔波，瞻见之曰： 汝爲国大臣，又总戎重，万里远出，必生疑谤。 时果有诈告晦反者。
瞻疾笃还都，帝以晦禁旅，不得出宿，使瞻居于晋南郡公主婿羊贲故第，在领军府东门。瞻曰： 吾有先人弊庐，何爲于此？ 临终遗晦书曰： 吾得归骨山足，亦何所多恨。弟思自勉，爲国爲家。 卒时年三十五。
瞻文章之美，与从叔混、族弟灵运相抗。灵运父瑍无才能，爲秘书郎早卒，而灵运好臧否人物。混患之，欲加裁折，未有其方。谓瞻曰： 非汝莫能。 乃与晦、曜、弘微等共游戏，使瞻与灵运共车。灵运登车便商较人物，瞻谓曰： 秘书早亡，谈者亦互有同异。 灵运默然，言论自此衰止。
弟嚼字宣镜，年数岁，所生母郭氏疾，嚼晨昏温凊，勤容戚顔，未尝暂改。恐仆役营疾懈倦，躬自执劳，母爲疾畏惊，而微践过甚，一家尊卑感嚼至性，咸纳屦行、屏气语，如此者十馀年。位黄门侍郎，从坐伏诛。
澹字景恒，晦从叔也。祖安，晋太傅。父瑶，琅邪王友。澹任达仗气，不营当世，与顺阳范泰爲云霞之交。历位尚书。
宋武帝将受禅，有司议使侍中刘叡进玺，帝曰： 此选当须人望。 乃使澹摄。澹尝侍帝宴，酣饮大言无所屈，郑鲜之欲按之，帝以爲澹方外士，不宜规矩绳之；然意不说，不以任寄。后复侍饮，醉谓帝曰： 陛下用群臣，但须委屈顺者乃见贵，汲黯之徒无用也。 帝大笑。
景平中，累迁光禄大夫。从子晦爲荆州，将之镇，诣澹别。晦色自矜，澹问晦年，答曰三十五。澹笑曰： 昔荀中郎年二十九爲北府都督，卿比之已爲老矣。 晦色甚愧。元嘉中，位侍中、特进、金紫光禄大夫，卒。
初，澹从弟混与刘毅昵，澹常以爲忧，渐疏混，每谓弟璞、从子瞻曰： 益寿此性，终当破家。 混寻见诛，朝廷以澹先言，故不及祸。
璞字景山，幼孝友，祖安深赏爱之，位光禄勋。
谢裕字景仁，朗弟允之子、而晦从父也。名与宋武帝讳同，故以字行。允字令度，位宣城内史。景仁幼爲从祖安所知，始爲前军行参军，会稽王世子元显嬖人张法顺权倾一时，内外无不造门，唯景仁不至，年三十而方爲着作佐郎。桓玄诛元显，见景仁，谓四坐曰： 司马庶人父子云何不败，遂令谢景仁三十而方佐着作郎。 玄建楚台，以补黄门侍郎。及篡位，领骁骑将军。
景仁博闻强识，善叙前言往行，玄每与言不倦。玄出行，殷仲文、卞范之之徒皆骑马散从，而使景仁陪辇。宋武帝爲桓修抚军中兵参军，尝诣景仁谘事，景仁与语说，因留帝食。食未办，而景仁爲玄所召。玄性促，俄顷间骑诏续至，帝屡求去，景仁不许，曰： 主上见待，要应有方，我欲与客食，岂不得待？ 竟安坐饱食然后应召。帝甚感之。及平建邺，景仁与百僚同见，武帝目之曰： 此名公孙也。 历位武帝镇军司马，复爲车骑司马。
义熙五年，帝将伐慕容超，朝议皆谓不可，刘毅时镇姑孰，固止帝，以爲 苻坚侵境，谢太傅犹不自行。宰相远出，倾动根本 。景仁独曰： 公建桓、文之烈，应天人之心，虽业高振古，而德刑未树，宜推亡固存，广振威略。平定之后，养锐息徒，然后观兵洛汭，修复园寝，岂有纵敌贻患者哉。 帝从之。及北伐，大司马琅邪王天子母弟，属当储副，帝深以根本爲忧，转景仁大司马左司马，专总府任。又迁吏部尚书。时从兄混爲尚书左仆射，依制不得相监，帝啓依仆射王彪之、尚书王劭前例不解职。坐选吏部令史邢安泰爲都令史、平原太守，二官共除，安泰以令史职拜谒陵庙，爲御史中丞郑鲜之所纠，白衣领职。十一年，爲左仆射。
景仁性矜严整洁，居宇净丽，每唾辄唾左右人衣，事毕，即听一日澣濯。每欲唾，左右争来受之。武帝雅相知重，申以昏姻，庐陵王义真妃，景仁女也。十二年卒，赠金紫光禄大夫。葬日，武帝亲临甚恸。
子恂字泰温，位鄱阳太守。恂子孺子，少与族兄庄齐名。多艺能，尤善声律。车骑将军王彧，孺子姑之子也。尝与孺子宴桐台，孺子吹笙，彧自起舞，既而叹曰： 今日真使人飘颻有伊、洛间意。 爲新安王主簿，出爲庐江郡，辞，宋孝武谓有司曰： 谢孺子不可屈爲小郡。 乃以爲司徒主簿。后以家贫，求西阳太守，卒官。
子璟，少与从叔朓俱知名。齐竟陵王子良开西邸，招文学，璟亦预焉。位中书郎。梁天监中，爲左户尚书，再迁侍中，固辞年老求金紫，帝不悦，未叙，会卒。
子微字玄度，美风采，好学善属文，位兼中书舍人。与河东裴子野、沛国刘显同官友善。时魏中山王元略还北，梁武帝饯于武德殿，赋诗三十韵，限三刻成。微二刻便就，文甚美，帝再览焉。又爲临汝侯猷制放生文，亦见赏于世。后除尚书左丞。及昭明太子薨，帝立晋安王纲爲皇太子，将出诏，唯召尚书右仆射何敬容、宣惠将军孔休源及微三人与议。微时年位尚轻，而任遇已重。后卒于北中郎豫章王长史、南兰陵太守。文集二十卷。
纯字景懋，景仁弟也。刘毅镇江陵，以爲卫军长史、南平相。及王镇恶袭毅，毅时病，佐史闻兵至，驰还入府，左右引车欲还外廨，纯叱之曰： 我人吏也，逃欲安之。 及入，毅兵败衆散，纯爲人所杀。纯弟甝字景甝，位司徒右长史。
甝弟述字景先，小字道儿。少有至行，随纯在江陵，纯遇害，述奉纯丧还都，至西塞遇暴风，纯丧舫流漂不知所在，述乘小船寻求，经纯妻庾舫过。庾遣人谓曰： 小郎去必无及，宁可存亡俱尽邪。 述号泣答曰： 若安全至岸，尚须营理；如其已致意外，述亦无心独存。 因冒浪而进，见纯丧几没，述号叫呼天，幸而获免。咸以爲精诚所致，武帝闻而嘉之。及临豫州，讽中正以爲迎主簿，甚被器遇。
景仁爱甝而憎述，尝设馔请宋武帝，希命甝豫坐，而帝召述。述知非景仁夙意，又虑帝命之，请急不从。帝驰遣呼述，须至乃飧，其见重如此。及景仁疾，述尽心视汤药，饮食必尝而后进。衣不解带不盥栉者累旬，景仁深感愧焉，友爱遂笃。及景仁卒，哀号过礼。景仁肥壮，买材数具皆不合用，述哀惶，亲选乃获焉。
爲太尉参军，从征司马休之，封吉阳县五等侯。元嘉二年，拜中书侍郎。后爲彭城王义康骠骑长史，领南郡太守。义康入相，述又爲司徒左长史，转左卫将军。莅官清约，私无宅舍，义康遇之甚厚。尚书仆射殷景仁、领军将军刘湛并与述爲异常之交。述美风姿，善举止，湛每谓人曰： 我见谢道儿未尝足。 雍州刺史张邵以黩货将致大辟，述表陈邵先朝旧勋，宜蒙优贷，文帝手诏詶纳焉。述语子综曰： 主上矜邵夙诚，自将曲恕，吾所啓谬会，故特见纳。若此迹宣布，则爲侵夺主恩。 使综对前焚之。帝后谓邵曰： 卿之获免，谢述力焉。 
述有心虚疾，性理时或乖谬，卒于吴兴太守。丧还未至都数十里，殷景仁、刘湛同乘迎赴，望船流涕。及刘湛诛，义康外镇，将行叹曰： 谢述唯劝吾退，刘湛唯劝吾进，述亡而湛存，吾所以得罪也。 文帝亦曰： 谢述若存，义康必不至此。 三子：综、约、纬。综有才艺，善隶书，爲太子中舍人。与范晔谋反伏诛；约亦死。纬尚宋文帝第五女长城公主，素爲综、约所憎，免死，徙广州，孝建中还都。方雅有父风，位正员郎。子朓。
朓字玄晖，少好学，有美名，文章清丽。爲齐随王子隆镇西功曹，转文学。子隆在荆州，好辞赋，朓尤被赏，不舍日夕。长史王秀之以朓年少相动，欲以啓闻。朓知之，因事求还，道中爲诗寄西府曰： 常恐鹰隼击，时菊委严霜，寄言罻罗者，寥廓已高翔 是也。仍除新安王中军记室。朓笺辞子隆曰：朓闻潢汙之水，思朝宗而每竭，驽蹇之乘，希沃若而中疲。何则？臯壤摇落，对之惆怅，歧路东西，或以呜唈。况乃服义徒拥，归志莫从，邈若坠雨，飘似秋蔕。朓实庸流，行能无算，属天地休明，山川受纳，褒采一介，搜扬小善，故得舍耒场圃，奉笔兔园。东泛三江，西浮七泽，契阔戎旃，从容燕语。长裾日曳，后乘载脂，荣立府廷，恩加顔色，沐发晞阳，未测涯涘，抚臆论报，早誓肌骨。不悟沧溟未运，波臣自荡，渤澥方春，旅翮先谢。清切蕃房，寂寥旧荜，轻舟反泝，吊影独留。白云在天，龙门不见，去德滋永，思德滋深。唯待青江可望，候归艎于春渚，朱邸方开，效蓬心于秋实。如其簪屦或存，衽席无改，虽复身填沟壑，犹望妻子知归。揽涕告辞，悲来横集。时荆州信去倚待，朓执笔便成，文无点易。
以本官兼尚书殿中郎。隆昌初，敕朓接北使，朓自以口讷，啓让，见许。明帝辅政，以爲骠骑谘议，领记室，掌霸府文笔。又掌中书诏诰，转中书郎。
出爲晋安王镇北谘议、南东海太守，行南徐州事。啓王敬则反谋，上甚赏之，迁尚书吏部郎。朓上表三让。中书疑朓官未及让，以问国子祭酒沈约。约曰： 宋元嘉中，范晔让吏部，朱修之让黄门，蔡兴宗让中书，并三表诏答。近代小官不让，遂成恒俗，恐有乖让意。王蓝田、刘安西并贵重，初自不让，今岂可慕此不让邪？孙兴公、孔觊并让记室，今岂可三署皆让邪？谢吏部今授超阶，让别有意，岂关官之大小。撝谦之美，本出人情，若大官必让，便与诣阙章表不异。例既如此，谓都非疑。 朓让，优答不许。
朓善草隶，长五言诗，沈约常云 二百年来无此诗也 。敬皇后迁祔山陵，朓撰哀策文，齐世莫有及者。
东昏失德，江祏欲立江夏王宝玄，末更回惑，与弟祀密谓朓曰： 江夏年少，脱不堪，不可复行废立。始安年长入纂，不乖物望。非以此要富贵，只求安国家尔。 遥光又遣亲人刘渢致意于朓。朓自以受恩明帝，不肯答。少日，遥光以朓兼知卫尉事，朓惧见引，即以祏等谋告左兴盛，又说刘暄曰： 始安一旦南面，则刘渢、刘晏居卿今地，但以卿爲反复人尔。 暄阳惊，驰告始安王及江祏。始安欲出朓爲东阳郡，祏固执不与。先是，朓常轻祏爲人，祏常诣朓，朓因言有一诗，呼左右取，既而便停。祏问其故，云 定复不急 。祏以爲轻己。后祏及弟祀、刘渢、刘晏俱候朓，朓谓祏曰： 可谓带二江之双流 ，以嘲弄之。祏转不堪，至是构而害之。诏暴其过恶，收付廷尉。又使御史中丞范岫奏收朓，下狱死，时年三十六。临终谓门宾曰： 寄语沈公，君方爲三代史，亦不得见没。 
初，朓告王敬则反，敬则女爲朓妻，常怀刀欲报朓，朓不敢相见。及当拜吏部，谦挹尤甚，尚书郎范缜嘲之曰： 卿人才无惭小选，但恨不可刑于寡妻。 朓有愧色。及临诛，叹曰： 天道其不可昧乎！我虽不杀王公，王公因我而死。 
朓好奖人才，会稽孔觊粗有才笔，未爲时知，孔珪尝令草让表以示朓。朓嗟吟良久，手自折简写之，谓珪曰： 士子声名未立，应共奖成，无惜齿牙馀论。 其好善如此。
朓及殷叡素与梁武以文章相得，帝以大女永兴公主适叡子钧，第二女永世公主适朓子谟。及帝爲雍州，二女并暂随母向州。及武帝即位，二主始随内还。武帝意薄谟，又以门单，欲更适张弘策子，弘策卒，又以与王志子諲。而谟不堪叹恨，爲书状如诗赠主。主以呈帝，甚蒙矜叹，而妇终不得还。寻用谟爲信安县，稍迁王府谘议。时以爲沈约早与朓善，爲制此书云。
谢方明，裕从祖弟也。祖铁字铁石，位永嘉太守。父冲字秀度，中书郎，家在会稽，病归，爲孙恩所杀，赠散骑常侍。方明随伯父吴兴太守邈在郡。孙恩寇会稽，东土诸郡回应，吴兴人胡桀、郜骠破东迁县，方明劝邈避之，不从，贼至被害，方明逃免。
初，邈舅子长乐冯嗣之及北方学士冯翊仇玄达俱投邈，礼待甚简，二人并恨，遂与恩通谋。刘牢之、谢琰等讨恩，恩走临海，嗣之等不得同去，方更聚合。方明体素羸弱，而勇决过人，结邈门生讨嗣之等，悉禽手刃之。时乱后吉凶礼废，方明合门遇祸，资産无遗，而营举凶功尽力，数月葬送并毕，平世备礼无以加也。顷之，孙恩重陷会稽，谢琰见害，因购方明甚急。方明于上虞载母妹奔东阳，由黄櫱峤出鄱阳，附载还都，寄居国子学。流离险厄，屯苦备经，而贞履之操，在约无改。
桓玄克建邺，丹阳尹卞范之势倾朝野，欲以女嫁方明，方明终不回。桓玄闻而赏之，即除着作佐郎。后从兄景仁举爲宋武中军主簿，方明知无不爲，帝谓曰： 愧未有瓜衍之赏，且当与卿共豫章国禄。 屡加赏赐。
方明严恪，善自居遇，虽暗室未尝有惰容。从兄混有重名，唯岁节朝拜而已。丹阳尹刘穆之权重当时，朝野辐凑，其不至者唯混、方明、郗僧施、蔡廓四人而已。穆之甚恨。及混等诛后，方明、廓来往造穆之，穆之大悦，白武帝曰： 谢方明可谓名家驹，及蔡廓直置并台鼎人，无论复有才用。 顷之，转从事中郎，仍爲左将军道怜长史，武帝令府中衆事皆谘决之。府转爲中军长史，寻加晋陵太守，复爲骠骑长史、南郡相，委任如初。尝年终，江陵县狱囚事无轻重，悉放归家，使过正三日还到，罪重者二十馀人，纲纪以下莫不疑惧。时晋陵郡送故主簿弘季咸、徐寿之并随在西，固谏，以爲昔人虽有其事，或是记籍过言，且当今人情僞薄，不可以古义相许。方明不纳，一时遣之。囚及父兄并惊喜涕泣，以爲就死无恨。至期有重罪一人醉不能归，违二日乃反。馀一囚十日不来，五官朱干期请见，欲自讨之。方明知爲囚事，使左右谢五官不须入，囚自当反。囚逡巡墟里，不能自归，乡村责让率领将送，竟无逃者。远近叹服焉。
宋武帝受命，位侍中，丹阳尹，有能名。转会稽太守。江东人户殷盛，风俗峻刻，强弱相陵，奸吏蜂起，符书一下，文摄相续。方明深达政体，不拘文法，阔略苛细，务在统领。贵族豪士，莫敢犯禁。除比伍之坐，判久系之狱。前后征伐，每兵运不充，悉倩士庶，事宁皆使还本。而守宰不明，与夺乖谬，人事不至，必被抑塞。方明简汰精当，各顺所宜，东土称咏之。性尤爱惜人物，未尝有所是非。承代前人，不易其政；必宜改者，则渐变使无迹可寻。卒官。
子惠连，年十岁能属文，族兄灵运嘉赏之，云 每有篇章，对惠连辄得佳语 。尝于永嘉西堂思诗，竟日不就，忽梦见惠连，即得 池塘生春草 ，大以爲工。常云 此语有神功，非吾语也 。本州辟主簿，不就。
惠连先爱幸会稽郡吏杜德灵，及居父忧，赠以五言诗十馀首， 乘流遵归路 诸篇是也。坐废不豫荣位。尚书仆射殷景仁爱其才，言次白文帝，言 臣小儿时便见此文，而论者云是惠连，其实非也 。文帝曰： 若此便应通之。 元嘉七年，方爲司徒彭城王义康法曹行参军。义康修东府城，城堑中得古冢，爲之改葬，使惠连爲祭文，留信待成，其文甚美。又爲雪赋，以高丽见奇。灵运见其新文，每曰 张华重生，不能易也 。文章并行于世，年三十七卒。既早亡，轻薄多尤累，故官不显。无子。惠连弟惠宣，位临川太守。
谢灵运，安西将军弈之曾孙而方明从子也。祖玄，晋车骑将军。父瑍，生而不慧，位秘书郎，早亡。灵运幼便颖悟，玄甚异之。谓亲知曰： 我乃生瑍，瑍儿何爲不及我。 
灵运少好学，博览群书，文章之美，与顔延之爲江左第一。纵横俊发过于延之，深密则不如也。从叔混特知爱之。袭封康乐公，以国公例除员外散骑侍郎，不就。爲琅邪王大司马行参军。性豪侈，车服鲜丽，衣物多改旧形制，世共宗之，咸称谢康乐也。累迁秘书丞，坐事免。
宋武帝在长安，灵运爲世子中军谘议、黄门侍郎，奉使慰劳武帝于彭城，作撰征赋。后爲相国从事中郎，世子左卫率，坐辄杀门生免官。宋受命，降公爵爲侯，又爲太子左卫率。
灵运多愆礼度，朝廷唯以文义处之，不以应实相许。自谓才能宜参权要，既不见知，常怀愤惋。庐陵王义真少好文籍，与灵运情款异常。少帝即位，权在大臣，灵运构扇异同，非毁执政，司徒徐羡之等患之，出爲永嘉太守。郡有名山水，灵运素所爱好。出守既不得志，遂肆意游遨，遍历诸县，动踰旬朔。理人听讼，不复关怀，所至辄爲诗咏以致其意。
在郡一周，称疾去职，从弟晦、曜、弘微等并与书止之，不从。灵运父祖并葬始宁县，并有故宅及墅，遂移籍会稽，修营旧业。傍山带江，尽幽居之美。与隐士王弘之、孔淳之等放荡爲娱，有终焉之志。每有一首诗至都下，贵贱莫不竞写，宿昔间士庶皆遍，名动都下。作山居赋，并自注以言其事。
文帝诛徐羡之等，征爲秘书监，再召不起。使光禄大夫范泰与书敦奖，乃出。使整秘阁书遗阙，又令撰晋书，粗立条流，书竟不就。寻迁侍中，赏遇甚厚。灵运诗书皆兼独绝，每文竟，手自写之，文帝称爲二宝。既自以名辈，应参时政，至是唯以文义见接，每侍上宴，谈赏而已。王昙首、王华、殷景仁等名位素不踰之，并见任遇，意既不平，多称疾不朝直。穿池植援，种竹树果，驱课公役，无复期度。出郭游行，或一百六七十里，经旬不归。既无表闻，又不请急。上不欲伤大臣，讽旨令自解。灵运表陈疾，赐假东归。将行，上书劝伐河北。而游娱宴集，以夜续昼。复爲御史中丞傅隆奏免官，是岁，元嘉五年也。
灵运既东，与族弟惠连、东海何长瑜、潁川荀雍、泰山羊璿之以文章赏会，共爲山泽之游，时人谓之四友。惠连幼有奇才，不爲父方明所知。灵运去永嘉还始甯，时方明爲会稽，灵运造方明，遇惠连，大相知赏。灵运性无所推，唯重惠连，与爲刎颈交。时何长瑜教惠连读书，亦在郡内，灵运又以爲绝伦。谓方明曰： 阿连才悟如此，而尊作常儿遇之；长瑜当今仲宣，而饴以下客之食。尊既不能礼贤，宜以长瑜还灵运。 载之而去。荀雍字道雍，官至员外散骑郎。璿之字曜璠，爲临川内史，被司空竟陵王诞所遇，诞败坐诛。长瑜才亚惠连，雍、璿之不及也。临川王义庆招集文士，长瑜自国侍郎至平西记室参军。尝于江陵寄书与宗人何勖，以韵语序义庆州府僚佐云： 陆展染白发，欲以媚侧室，青青不解久，星星行复出。 如此者五六句。而轻薄少年遂演之，凡人士并爲题目，皆加剧言苦句，其文流行。义庆大怒，白文帝，除广州所统曾城令。及义庆薨，朝士并诣第叙哀，何勖谓袁淑曰： 长瑜便可还也。 淑曰： 国新丧宗英，未宜以流人爲念。 庐陵王绍镇寻阳，以长瑜爲南中郎行参军，掌书记之任。行至板桥，遇暴风溺死。
灵运因祖父之资，生业甚厚，奴僮既衆，义故门生数百，凿山浚湖，功役无已。寻山陟岭，必造幽峻，岩嶂数十重，莫不备尽。登蹑常着木屐，上山则去其前齿，下山去其后齿。尝自始甯南山伐木开径，直至临海，从者数百。临海太守王琇惊骇，谓爲山贼，末知灵运乃安。又要琇更进，琇不肯。灵运赠琇诗曰： 邦君难地嶮，旅客易山行。 在会稽亦多从衆，惊动县邑。太守孟顗事佛精恳，而爲灵运所轻，尝谓顗曰： 得道应须慧业，丈人生天当在灵运前，成佛必在灵运后。 顗深恨此言。又与王弘之诸人出千秋亭饮酒，裸身大呼，顗深不堪，遣信相闻。灵运大怒曰： 身自大呼，何关痴人事。 
会稽东郭有回踵湖，灵运求决以爲田，文帝令州郡履行。此湖去郭近，水物所出，百姓惜之，顗坚执不与。灵运既不得回踵，又求始宁休崲湖爲田，顗又固执。灵运谓顗非存利人，政虑决湖多害生命，言论伤之。与顗遂隙。因灵运横恣，表其异志，发兵自防，露板上言。灵运驰诣阙上表，自陈本末。文帝知其见诬，不罪也。不欲复使东归，以爲临川内史。
在郡游放，不异永嘉，爲有司所纠。司徒遣使随州从事郑望生收灵运。灵运兴兵叛逸，遂有逆志。爲诗曰： 韩亡子房奋，秦帝鲁连耻，本自江海人，忠义感君子。 追讨禽之，送廷尉，廷尉论正斩刑。上爱其才，欲免官而已。彭城王义康坚执，谓不宜恕。诏以 谢玄勋参微管，宜宥及后嗣，降死徙广州 。
后秦郡府将宋齐受使至涂口，行达桃墟村，见有七人下路聚语，疑非常人，还告郡县，遣兵随齐掩讨禽之。其一人姓赵名钦，云 同村薛道双先与灵运共事，道双因同村成国报钦云： 灵运犯事徙广州，给钱令买弓箭刀楯等物，使道双要合乡里健儿于三江口篡之。若得志如意后，功劳是同。遂合部党要谢不得，及还饥馑，缘路爲劫。  有司奏收之，文帝诏于广州弃市。临死作诗曰： 龚胜无馀生，李业有终尽，嵇公理既迫，霍生命亦殒。 所称龚胜、李业，犹前诗子房、鲁连之意也。时元嘉十年，年四十九。所着文章传于世。
孟顗字彦重，平昌安丘人，卫将军昶弟也。昶、顗并美风姿，时人谓之双珠。昶贵盛，顗不就辟。昶死后，顗历侍中、仆射、太子詹事、散骑常侍、左光禄大夫。尝就徐羡之因叙关、洛中事，顗叹刘穆之终后便无继者，王弘亦在，甚不平，曰： 昔魏朝酷重张合，谓不可一日无之。及合死，何关兴废？ 顗不悦，衆宾笑而释之。后卒于会稽太守。
灵运子凤，坐灵运徙岭南，早卒。
凤子超宗。随父凤岭南，元嘉末得还。与慧休道人来往。好学有文辞，盛得名誉。选补新安王子鸾国常侍。王母殷淑仪卒，超宗作诔奏之，帝大嗟赏，谓谢庄曰： 超宗殊有凤毛，灵运复出。 时右卫将军刘道隆在御坐，出候超宗曰： 闻君有异物，可见乎？ 超宗曰： 悬磬之室，复有异物邪。 道隆武人无识，正触其父名，曰： 旦侍宴，至尊说君有凤毛。 超宗徒跣还内。道隆谓检觅凤毛，至闇待不得，乃去。
泰始中，爲尚书殿中郎。三年，都令史骆宰议策秀孝格，五问并得爲上，四三爲中，二爲下，一不第。超宗议不同，诏从宰议。
齐高帝爲领军，爱其才，卫将军袁粲闻之，谓高帝曰： 超宗开亮,善可与语。 取爲长史、临淮太守。粲诛，高帝以超宗爲义兴太守。升明二年，坐公事免。诣东府门自通，其日风寒，高帝谓四座曰： 此客至，使人不衣自暖矣。 超宗既坐，饮酒数杯，辞气横出，高帝对之甚欢。
及齐受禅，爲黄门郎。有司奏撰郊庙歌，上敕司徒褚彦回、侍中谢朏、散骑侍郎孔珪、太学博士王咺之、总明学士刘融、何法图、何昙秀作者凡十人，超宗辞独见用。
爲人恃才使酒，多所陵忽，在直省常醉。上召见，语及北方事，超宗曰： 虏动来二十年矣，佛出亦无如之何。 以失仪出爲南郡王中军司马。人问曰： 承有朝命，定是何府？ 超宗怨望，答曰： 不知是司马，爲是司驴；既是驴府，政应爲司驴。 爲有司奏，以怨望免，禁锢十年。后司徒褚彦回因送湘州刺史王僧虔，阁道坏，坠水；仆射王俭惊跣下车。超宗拊掌笑曰： 落水三公，坠车仆射。 彦回出水，沾湿狼藉。超宗先在僧虔舫，抗声曰： 有天道焉，天所不容，地所不受。投畀河伯，河伯不受。 彦回大怒曰： 寒士不逊。 超宗曰： 不能卖袁、刘得富贵，焉免寒士。 前后言诮，稍布朝野。
武帝即位，使掌国史。除竟陵王征北谘议，领记室，愈不得志。超宗爲子娶张敬儿女爲妇，帝甚疑之。及敬儿诛，超宗谓丹阳尹李安人曰： 往年杀韩信，今年杀彭越，君欲何计？ 安人具啓之。上积怀超宗轻慢，使兼中丞袁彖奏超宗请付廷尉。武帝虽可其奏，以彖言辞依违，使左丞王逡之奏彖 轻文略奏，挠法容非，请免彖所居官 。诏 彖匿情欺国，爱朋罔主，免官，禁锢十年 。超宗下廷尉，一宿发白皓首。诏徙越嶲，行至豫章，上敕豫章内史虞悰赐尽，勿伤其形骸。
明年，超宗门生王永先又告超宗子才卿死罪二十馀条。上疑其妄，以才卿付廷尉辩，以不实见原。永先于狱尽之。
才卿弟几卿，清辩，时号神童。超宗徙越嶲，诏家人不得相随。几卿年八岁，别父于新亭，不胜其恸，遂投于江。超宗命估客数人入水救之，良久涌出，得就岸，沥耳目口鼻，出水数斗，十馀日乃裁能言。居父忧哀毁过礼。年十二，召补国子生。齐文惠太子自临策试，谓王俭曰： 几卿本长玄理，今可以经义访之。 俭承旨发问，几卿辩释无滞，文惠大称赏焉。俭谓人曰： 谢超宗爲不死矣。 及长，博学有文采。仕齐爲大尉晋安王主簿。
梁天监中，自尚书三公郎爲书侍御史。旧郎官转爲此职者，世谓之南奔。几卿颇失志，多陈疾，台事略不复理。累迁尚书左丞。
几卿详悉故实，仆射徐勉每有凝滞，多询访之。然性通脱，会意便行，不拘朝宪。尝预乐游苑宴，不得醉而还，因诣道边酒垆，停车褰幔，与车前三驺对饮。时观者如堵，几卿处之自若。后以在省署夜着犊鼻褌，与门生登阁道饮酒酣呼，爲有司纠奏，坐免。
普通六年，诏西昌侯藻督衆军北侵，几卿啓求行，擢爲藻军师长史。将行，与仆射徐勉别，勉云： 淮、淝之役，前谢已着奇功，未知今谢何如？ 几卿应声曰： 已见今徐胜于前徐，后谢何必愧于前谢。 勉默然。军至涡阳退败，几卿坐免官。
居白杨石井宅，朝中交好者载酒从之，客恒满坐。时左丞庾仲容亦免归，二人意相得，并肆情诞纵，或乘露车历游郊野，醉则执铎挽歌，不屑物议。湘东王绎在荆镇与书慰勉之。
后爲太子率更令。放达不事容仪。性不容非，与物多忤，有乖己者，辄肆意骂之，退无所言。迁左丞。仆射省尝议集公卿，几卿外还，宿醉未醒，取枕高卧，傍若无人。又尝于阁省裸袒酣饮，及醉小遗，下沾令史，爲南司所弹，几卿亦不介意。转左光禄长史。卒，文集行于世。
几卿虽不持检操，然于家门笃睦。兄才卿早卒，子藻幼孤，几卿抚养甚至。及藻成立，历清官，皆几卿奖训之力也。
论曰：谢晦以佐命之功，当顾托之重，殷忧在日，黜昏啓圣，于社稷之计，盖爲大矣。但庐陵之殒，事非主命，昌门之覆，有乖臣道。博陆所慎，理异于斯。加以身处上流，兵权总己，将欲以外制内，岂人主所久堪乎。向令徐、傅不亡，道济居外，四权制命，力足相侔，刘氏之危，则有逾累卵。以此论罚，岂曰妄诛。宣远所爲寒心，可谓睹其萌矣。然谢氏自晋以降，雅道相传，景恒、景仁以德素传美，景懋、景先以节义流誉。方明行己之度，玄晖藻缋之奇，各擅一时，可谓德门者矣。灵运才名，江左独振；而猖獗不已，自致覆亡。人各有能，兹言乃信，惜乎！
