陆澄陆慧晓陆杲
澄少好学，博览无所不知，行坐眠食，手不释卷。宋泰始初，爲尚书殿中郎，议皇后讳班下应依旧称姓。左丞徐爰案司马孚议皇后不称姓，春秋逆王后于齐，并不言姓。澄以意立议，坐免官，白衣领职。
郎官旧坐杖，有名无实，澄在官积前后罚凡至千数。后兼左丞。
泰始六年，诏皇太子朝服衮冕九章，澄与仪曹郎丘仲起议： 服冕以朝，实着经文，秦除六冕，汉明还备。魏、晋以来，不欲令臣下服衮冕，故位公者加侍官。今皇太子礼绝群后，宜遵圣王盛典，革近代之制。 累迁御史中丞。
齐建元元年，骠骑谘议沈宪等家奴客爲劫，子弟被劾，宪等晏然。左丞任遐奏澄不纠，请免澄官。上表自理，言旧例无左丞纠中丞之义。诏外详议。尚书令褚彦回检宋以来左丞纠正而中丞不纠免官者甚衆，奏澄 謏闻肤见，贻挠后昆，上掩皇明，下笼朝议。请以见事免澄所居官 。诏澄以白衣领职。
永明元年，累迁度支尚书，寻领国子博士。尚书令王俭谓之曰： 昔曹志、缪悦爲此官，以君系之，始无惭德。 俭尝问澄曰： 崇礼门有鼓而未尝鸣，其义安在？ 答曰： 江左草创，崇礼闼皆是茅茨，故设鼓，有火则扣以集衆，相传至今。 又与俭书陈： 王弼注易，玄学之所宗。今若弘儒，郑注不可废。并言左氏杜学之长。谷梁旧有麋信，近益以范宁，不足两立。世有一孝经，题爲郑玄注，观其用辞，不与注书相类。案玄自序所注衆书，亦无孝经。且爲小学之类，不宜列在帝典。 
俭答曰： 易体微远，实贯群籍，岂可专据小王便爲该备，依旧存郑，高同来说。元凯注传，超迈前儒，谷梁小书，无俟两注。存麋略范，率由旧式。凡此诸议，并同雅论。疑孝经非郑所注，仆以此书明百行之首，实人伦所先，七略、艺文并陈之六艺，不与苍颉、凡将之流也。郑注虚实，前代不嫌，意谓可安，仍旧立置。 
俭自以博闻多识，读书过澄。澄谓曰： 仆少来无事，唯以读书爲业；且年位已高。令君少便鞅掌王务，虽复一览便谙，然见卷轴未必多仆。 俭集学士何宪等盛自商略，澄待俭语毕，然后谈所遗漏数百十条，皆俭所未睹。俭乃叹服。俭在尚书省出巾箱几案杂服饰，令学士隶事事多者与之，人人各得一两物。澄后来，更出诸人所不知事，复各数条，并旧物夺将去。
转散骑常侍，秘书监，吴郡中正，光禄大夫，加给事中，寻领国子祭酒。竟陵王子良得古器，小口方腹，而底平可容七八升，以问澄。澄曰： 此名服匿，单于以与苏武。 子良详视器底有字，彷佛可识，如澄所言。
隆昌元年，以老疾，转光禄大夫，加散骑常侍，未拜，卒，諡静子。
澄当世称爲硕学，读易三年不解文义，欲撰宋书竟不成。王俭戏之曰： 陆公，书厨也。 家多坟籍，人所罕见，撰地理书及杂传，死后乃出。
澄弟鲜，得罪宋世，当死。澄于路见舍人王道隆叩头流血，以此见原。扬州主簿顾测以两奴就鲜质钱，鲜死，子晖诬爲买券。澄爲中丞，测遂爲澄所抑，世以此少之。
陆慧晓字叔明，吴郡吴人，晋太尉玩之玄孙也。自玩至慧晓祖万载，世爲侍中，皆有名行。慧晓伯父仲元，又爲侍中，时人方之金、张二族。
父子真，仕宋爲海陵太守。时中书舍人秋当见幸，家在海陵，假还葬父，子真不与相闻。当请发人修桥，又以妨农不许。彭城王义康闻而赏之。王僧达贵公子孙，以才傲物，爲吴郡太守，入昌门曰： 彼有人焉。顾琛一公两掾，英英门户；陆子真五世内侍，我之流亚。 子真自临海太守眼疾归，爲中散大夫，卒。
慧晓清介正立，不杂交游，同郡张绪称之曰： 江东裴、乐也。 初应州郡辟，举秀才，历诸府行参军，以母老还家侍养，十馀年不仕。
齐高帝辅政，除爲尚书殿中郎。邻族来相贺，慧晓举酒曰： 陆慧晓年踰三十，妇父领选，始作尚书郎，卿辈乃复以爲庆邪？ 
高帝表禁奢侈，慧晓撰答诏草，爲帝所赏，引爲太傅东合祭酒。齐建元初，迁太子洗马。庐江何点常称 慧晓心如照镜，遇形触物，无不朗然。王思远恒如怀冰，暑月亦有霜气 。当时以爲实录。
慧晓与张融并宅，其间有池，池上有二株杨柳。点叹曰： 此池便是醴泉，此木便是交让。 及武陵王晔守会稽，上爲精选僚吏，以慧晓爲征虏功曹，与府参军沛国刘璡同从述职。璡清介士也，行至吴，谓人曰： 吾闻张融与慧晓并宅，其间有水，此必有异味。 故命驾往酌而饮之。曰： 饮此水，则鄙吝之萌尽矣。 
何点荐慧晓于豫章王嶷，补司空掾，加以恩礼。累迁安西谘议、领冠军录事参军。
武帝第三子庐陵王子卿爲南豫州刺史，帝称其小名谓司徒竟陵王子良曰： 乌熊痴如熊，不得天下第一人爲行事，无以压一州。 既而曰： 吾思得人矣。 乃使慧晓爲长史、行事。别帝，问曰： 卿何以辅持庐陵？ 答曰： 静以修身，俭以养性。静则人不扰，俭则人不烦。 上大悦。
后爲司徒右长史。时陈郡谢朏爲左长史，府公竟陵王子良谓王融曰： 我府前世谁比？ 融曰： 明公二上佐，天下英奇，古来少见其比。 子良西邸抄书，令慧晓参知其事。
寻迁西阳王征虏、巴陵王后军、临汝公辅国三府长史，行府州事。复爲西阳王左军长史，领会稽郡丞，行郡事。隆昌元年，徙爲晋熙王冠军长史、江夏内史，行郢州事。慧晓历辅五政，立身清肃，僚佐以下造诣，必起送之。或谓慧晓曰： 长史贵重，不宜妄自谦屈。 答曰： 我性恶人无礼，不容不以礼处人。 未尝卿士大夫，或问其故，慧晓曰： 贵人不可卿，而贱者乃可卿，人生何容立轻重于怀抱。 终身常呼人位。
建武初，除西中郎长史，行事、内史如故。俄征黄门郎，未拜，迁吏部郎。尚书令王晏选门生补内外要局，慧晓爲用数人而止。晏恨之。送女妓一人，欲与申好，慧晓不纳。吏曹都令史历政来谘执选事，慧晓任己独行，未尝与语。帝遣主书单景隽谓曰： 都令史谙悉旧贯，可共参怀。 慧晓谓景隽曰： 六十之年，不复能谘都令史爲吏部郎也。上若谓身不堪，便当拂衣而退。 帝甚惮之。后欲用爲侍中，以形短小乃止。出爲晋安王镇北司马、征北长史、东海太守，行府州事。入爲五兵尚书，行扬州事。崔慧景事平，领右军将军。出监南徐州。朝议又欲以爲侍中，王亮曰： 济、河须人，今且就朝廷借之，以镇南兖州。 王莹、王志皆曰： 侍中弥须英华，方镇犹应有选者。 亮曰： 角其二者，则貂璫缓，拒寇切。当今朝廷甚弱，宜从切者。 乃以爲辅国将军、南兖州刺史，加督。至镇，俄尔以疾归。卒，赠太常。
三子：僚、任、倕并有美名，时人谓之三陆。初授慧晓兖州，三子依次第各作一让表，辞并雅丽，时人叹伏。僚学涉子史，长于微言。美姿容，须眉如画。位西昌侯长史、蜀郡太守。倕字佐公，少勤学，善属文。于宅内起两茅屋，杜绝往来，昼夜读书，如此者数岁。所读一遍，必诵于口。尝借人汉书，失五行志四卷，乃暗写还之，略无遗脱。幼爲外祖张岱所异。岱尝谓诸子曰： 此儿，汝家阳元也。 十七，举本州秀才。刺史竟陵王子良开西邸，延英俊，倕预焉。
梁天监初，爲右军安成王主簿，与乐安任昉友，爲感知己赋以赠昉，昉因此名以报之。及昉爲中丞，簪裾辐凑，预其燕者，殷芸、到溉、刘苞、刘孺、刘显、刘孝绰及倕而已，号曰 龙门之游。 虽贵公子孙不得预也。迁临川王东曹掾。
梁武帝雅爱倕才，乃敕撰新漏刻铭，其文甚美。迁太子中舍人，又诏爲石阙铭，敕褒美之，赐绢三十匹。累迁太常卿，卒。子缵早慧，七岁通经，爲童子郎，卒。次缅，有似于倕，一看殆不能别。
缮字士繻，倕兄子也。父任，御史中丞。缮幼有志尚，以雅正知名。梁承圣中，爲中书侍郎，掌东宫管记。魏平江陵，缮微服遁还建邺。
绍泰元年，除司徒右长史、御史中丞，以父任所终，固辞。陈武帝作辅，爲司徒司马。及受命，位侍中。出爲新安太守。文帝嗣位，征爲中庶子，领步兵校尉，掌东宫管记。缮仪表端丽，进退闲雅，趋步蹑履，文帝使太子诸王咸取则焉。
后复拜御史中丞，犹以父所终，固辞，不许，乃权换廨宇，徙以居之。太建中，历度支尚书，侍中，太子詹事，尚书右仆射。寻迁左仆射，参掌选事。别敕与徐陵等七人参议政事。卒，赠特进，諡曰安子。以缮东宫旧臣，特赐祖奠。
缮子辩慧，年数岁，诏引入殿内，进止有父风，宣帝因赐名辩慧字敬仁。缮兄子见贤亦方雅，位少府卿，卒。闲字遐业，慧晓兄子也。有风概，与人交不苟合，少爲同郡张绪所知。仕至扬州别驾。齐明帝崩，闲谓所亲人曰： 宫车晏驾，百司将听冢宰。主王地重才弱，必不能振，难将至矣。 乃感心疾，不复预州事。
永元末，刺史始安王遥光据东府作乱，或劝去之。闲曰： 吾爲人吏，何可逃死。 台军攻陷城，闲以纲佐被收，至杜姥宅，尚书令徐孝嗣啓闲不预逆谋。未及报，徐世标命杀之。闲四子：厥、绛、完、襄也。绛字魏卿，时随闲，抱颈求代死，不获，遂以身蔽刀刃，行刑者俱害之。
厥字韩卿，少有风概，好属文。齐永明九年，诏百官举士，同郡司徒左西曹掾顾暠之表荐厥，州举秀才。
时盛爲文章，吴兴沈约、陈郡谢朓、琅邪王融以气类相推毂，汝南周顒善识声韵。约等文皆用宫商，将平上去入四声，以此制韵，有平头、上尾、蜂腰、鹤膝。五字之中，音韵悉异，两句之内，角征不同，不可增减。世呼爲 永明体 。沈约宋书谢灵运传后又论其事，厥与约书曰：
范詹事自序： 性别宫商，识清浊，特能适轻重，济艰难。古今文人多不全了斯处，纵有会此者，不必从根本中来。 尚书亦云： 自灵均以来，此秘未睹。或暗与理合，匪由思至。张、蔡、曹、王曾无先觉，潘、陆、顔、谢去之弥远。 大旨欲 宫商相变，低昂舛节，若前有浮声，则后须切响，一简之内，音韵尽殊，两句之中，轻重悉异 。辞既美矣,理又善焉；但观历代衆贤似不都闇此处，而云 此秘未睹 ，近于诬乎。案范云 不从根本中来 ，尚书云 匪由思至 ，斯则揣情谬于玄黄，擿句着其音律也。范又云 时有会此者 ，尚书云 或闇与理合 。则美咏清讴，有辞章调韵者，虽有差谬，亦有会合。推此以往，可得而言。夫思有合离，前哲同所不免，文有开塞，即事不得无之。子建所以好人讥弹，士衡所以遗恨终篇。既曰遗恨，非尽美之作。理可诋诃，君子执其诋诃，便谓合理爲闇，岂如指其合理，而寄诋诃爲遗恨邪。
自魏文属论，深以清浊爲言，刘桢奏书，大明体势之致。龃龉妥怗之谈，操末续巅之说，兴玄黄于律吕，比五色之相宣。苟此秘未睹，兹论爲何所指邪？愚谓前英已早识宫征，但未屈曲指的，若今论所申。至于掩瑕藏疾，合少谬多，则临淄所云 人之着述，不能无病 者也。非知之而不改，谓不改则不知，斯曹、陆又称 竭情多悔，不可力强 者也。今许以有病有悔爲言，则必自知无悔无病之地。引其不了不合爲闇，何独诬其一合一了之明乎？意者亦质文时异，今古好殊，将急在情物，而缓于章句。情物，文之所急，美恶犹且相半；章句，意之所缓，故合少而谬多。义兼于斯，必非不知明矣。长门、上林，殆非一家之赋，洛神、池雁，便成二体之作。孟坚精正，咏史无亏于东主，平子恢富，羽猎不累于凭虚。王粲初征，他文未能称是，杨修敏捷，暑赋弥日不献。率意寡尤，则事促乎一日，翳翳愈伏，而理赊于七步。一人之思，迟速天悬，一家之文，工拙壤隔，何独宫商律吕必责其如一邪？论者乃可言未穷其致，不得言曾无先觉也。约答曰：
宫商之声有五，文字之别累万。以累万之繁，配五声之约，高下低昂，非思力所学，又非止若斯而已。十字之文，颠倒相配，字不过十，巧历已不能尽，何况复过于此者乎？灵均以来，未经用之于怀抱，固无从得其髣佛矣。若斯之妙，而圣人不尚，何耶？此盖曲折声韵之巧，无当于训义，非圣哲玄言之所急也，是以子云譬之 雕虫篆刻 ，云 壮夫不爲 。自古辞人岂不知宫羽之殊、商征之别。虽知五音之异，而其中参差变动，所昧实多，故鄙意所谓 此秘未睹 者也。以此而推，则知前世文士，便未悟此处。若以文章之音韵，同弦管之声曲，美恶妍蚩，不得顿相乖反，譬犹子野操曲，安得忽有阐缓失调之声。以洛神比陈思他赋，有似异手之作，故知天机啓，则律吕自调，六情滞，则音律顿舛也。士衡虽云焕若缛锦，宁有濯色江波，其中复有一片是卫文之服。此则陆生之言，即复不尽者矣。韵与不韵，复有精粗，轮扁不能言之，老夫亦不尽辩此。约论四声，妙有诠辩，而诸赋亦往往与声韵乖。
时有王斌者，不知何许人。着四声论行于时。斌初爲道人，博涉经籍，雅有才辩，善属文，能唱导而不修容仪。尝弊衣于瓦官寺听云法师讲成实论，无复坐处，唯僧正慧超尚空席，斌直坐其侧。慧超不能平，乃骂曰： 那得此道人，禄蔌似队父唐突人。 因命驱之。斌笑曰： 既有叙勋僧正，何爲无队父道人。 不爲动。而抚机问难，辞理清举，四座皆属目。后还俗，以诗乐自乐，人莫能名之。
永元元年，始安王遥光反，厥父闲被诛，厥坐系尚方。寻有赦，厥感恸而卒，年二十八。文集行于世。
时有会稽虞炎以文学与沈约俱爲文惠太子所遇，意眄殊常，官至骁骑将军。
襄字师卿，厥第四弟也。本名衰字赵卿，有奏事者误字爲襄，梁武帝乃改爲襄字师卿。
天监三年，都官尚书范岫表荐襄，起家着作佐郎。后昭明太子统闻襄业行，啓武帝引与游处。自庐陵王记室除太子洗马，迁中舍人，并掌管记。出爲扬州中从事，以父终此官，固辞。武帝不许，听与府司马换廨居之。
昭明太子敬耆老，襄母年将八十，与萧琛、傅昭、陆杲每月常遣存问，加赐珍羞衣服。襄母常卒患心痛，医方须三升粟浆。时冬月，日又逼暮，求索无所，忽有老人诣门货浆量如方剂。始欲酬直，无何失之，时以襄孝感所致。
后爲太子家令，复掌管记，母忧去职。襄年已五十，毁顿过礼，太子忧之，日遣使诫喻。
中大通七年，爲鄱阳内史。先是郡人鲜于琮服食修道法，常入山采药，拾得五色幡毦，又于地中得石玺，窃怪之。琮先与妻别室，望琮所处常有异气，益以爲神。大同元年，遂结门徒杀广晋令王筠，号上愿元年，署置官属。其党转相诳惑，有衆万馀人，将出攻郡。襄先已率人吏修城隍爲备，及贼至破之，生获琮。时邻郡豫章、安成等守宰案其党与，因求货贿，皆不得其实。或有善人尽室罹祸，唯襄郡枉直无滥。人作歌曰： 鲜于抄后善恶分，人无横死赖陆君。 
又有彭、李二家，先因忿争，遂相诬告。襄引入内室，不加责诮，但和言解喻之。二人感恩，深自悔咎。乃爲设酒食令其尽欢，酒罢同载而还，因相亲厚。人又歌曰： 陆君政，无怨家。斗既罢，雠共车。 在政六年，郡中大宁。郡人李睍等四百二十人诣阙拜表，陈襄德化，求于郡立碑，降敕许之。又表乞留襄，襄固乞还。
太清元年，爲度支尚书。侯景围台城，以襄直侍中省。城陷，襄逃还吴。景将宋子仙进攻钱唐，会海盐人陆黯举义袭郡，杀僞太守苏单于，推襄行郡事。时淮南太守文成侯萧宁逃贼入吴，襄遣迎宁爲盟主，遣黯及兄子映公帅衆蹑子仙，与战，黯败走，吴下军闻之亦散。襄匿于墓下，一夜忧愤卒。
襄弱冠遭家祸，释服犹若居忧，终身蔬食布衣，不听音乐，口不言杀害五十年。侯景平，元帝赠侍中，追封余干县侯。
云公字子龙，襄兄完子也。完位甯远长史、琅邪彭城二郡丞。
云公五岁诵论语、毛诗，九岁读汉书，略能记忆。从祖倕与沛国刘显质问十事，云公对无所失，显叹异之。及长，好学，有才思，爲平西湘东王绎行参军。云公先制太伯庙碑，吴兴太守张缵罢郡经途，读其文叹曰： 今之蔡伯喈也。 缵至都掌选，言之武帝，召爲尚书仪曹郎，入直寿光省，以本官知着作郎事。累迁中书黄门郎，兼掌着作。
云公善弈碁，尝夜侍坐，武冠触烛火。帝笑谓曰： 烛烧卿貂。 帝将用爲侍中，故以此戏之。时天泉池新制鯿鱼舟，形阔而短，帝暇日常泛此舟，朝中唯引太常刘之遴、国子祭酒到溉、右卫朱异，云公时年位尚轻亦预焉。
太清元年卒，张缵时爲湘州，与云公叔襄兄晏子书曰： 都信至，承贤兄子贤弟黄门殒逝，非唯贵门丧宝，实有识同悲。 其爲士流称重如此。
云公从父兄才子，亦有才名，位太子中庶子、廷尉，与云公并有文集行于世。
云公子琼字伯玉，幼聪慧，有思理。六岁爲五言诗，颇有词采。大同末，云公受梁武帝诏校定碁品，到溉、朱异以下并集。琼时年八岁，于客前覆局，由是都下号曰神童。异言之武帝，召见，琼风神警亮，进退详审，帝甚异之。
十一，丁父忧，毁瘠有至性，从祖襄叹曰： 此儿必荷门基，所谓一不爲少。 及侯景作逆，携母避地于县之西乡，勤苦读书，昼夜无怠，遂博学善属文。
陈天嘉中，以文学累迁尚书殿中郎。琼素有令名，深爲陈文帝所赏。及讨周迪、陈宝应等，都官符及诸大手笔，并中敕付琼。迁新安王文学，掌东宫管记。
及宣帝爲司徒，妙简僚佐，吏部尚书徐陵荐琼于宣帝，言琼 识具优敏，文史足用，进居郎署，岁月过淹，左西掾缺，允膺兹选，虽阶次小踰，其屈滞已积 。乃除司徒左西掾。寻兼通直散骑常侍，聘齐。
太建中爲给事黄门侍郎，转中庶子，领大着作，撰国史。后主即位，直中书省，掌诏诰。至德元年，除度支尚书，参选事，掌诰诏，并判廷尉、建康二狱事。初，琼父云公奉梁武敕撰嘉瑞记，琼述其旨而续焉，自永定讫于至德，勒成一家之言。迁吏部尚书，着作如故。琼详练谱牒，雅有识鉴。先是吏部尚书宗元饶卒，尚书右仆射袁宪举琼，宣帝未之用，至是居之，号爲称职。
琼性谦俭，不自封植，虽位望日隆，而执志逾下。园池室宇，无所改作，车马衣服，不尚鲜华，四时禄俸，皆散之宗族，家无馀财。暮年深怀止足，思避权要，恒谢疾不视事。
俄丁母忧。初琼之侍东宫，母随在官舍，及丧还乡，诏加赙赠，后主自制志铭，朝野荣之。琼哀慕过毁，以至德四年卒。有集二十卷行于世。
子从典，字由仪，幼聪敏。年八岁，读沈约集，见回文研铭，援笔拟之，便有佳致。十二作柳赋，其词甚美。从父瑜特所赏爱。及瑜将终，命家中坟籍皆付之，从典乃集瑜文爲十卷，仍制集序，其文甚工。
从典笃好学业，博涉群书，位太子洗马、司徒左西掾。陈亡入隋，位着作佐郎。尚书右仆射杨素奏从典续司马迁史记迄于隋，其书未就，坐弟受汉王谅职免。后卒于南阳县主簿。
琰字温玉，琼之从父弟也。父令公，梁中军宣城王记室参军。
琰幼孤，好学，有志操，州举秀才。累迁宣惠始兴王外兵参军，直嘉德殿学士。陈文帝听览馀暇，颇留心史籍，以琰博学，善占诵，引置左右。尝使制刀铭，琰援笔即成，无所点窜，帝嗟赏久之，赐衣一袭。俄兼通直散骑常侍，副琅邪王厚聘齐，至邺而厚卒，琰爲使主。时年二十馀，风气韶亮，占对闲敏，齐士大夫甚倾心焉。太建初，爲武陵王明威府功曹史，兼东宫管记。丁母忧去官，卒。至德二年，追赠司农卿。
琰寡欲，鲜矜竞，游心经籍，晏如也。所制文笔，多不存本，后主求其遗文，撰成二卷。
弟瑜字干玉，少笃学，美词藻，州举秀才。再迁军师晋安王外兵参军，东宫学士。兄琰时爲管记，并以才学娱侍左右，时人比之二应。
太建中，累迁太子洗马，中舍人。瑜聪敏强记，常受庄、老于汝南周弘正，学成实论于僧滔法师，并通大旨。时皇太子好学，欲博览群书，以子集繁多，命瑜抄撰，未就而卒。太子爲之流涕，亲制祭文，仍与詹事江总论述其美，词甚伤切。至德二年，追赠光禄卿。有集十卷。瑜有从父兄玠，从父弟琛。玠字润玉，梁大匠卿晏子之子也。弘雅有识度，好学能属文。后主在东宫，征爲管记，仍兼中舍人。寻以疾失明。将还乡里，太子解衣赠之，爲之流涕。太建八年卒，至德二年，追赠少府卿。有集十卷。
琛字洁玉，宣毅临川王长史丘公之子也。少警俊，事后母以孝闻。后主嗣位，爲给事黄门侍郎、中书舍人，参掌机密。琛性颇疏，坐漏泄禁中语，诏赐死。
陆杲字明霞，吴郡吴人也。祖徽字休猷，宋补建康令，清平无私，爲文帝所善。元嘉十五年，除平越中郎将、广州刺史，加督，清名亚王镇之，爲士庶所爱咏。二十三年，爲益州刺史，亦加督，恤隐有方，威惠兼着，寇盗静息，人物殷阜，蜀土安之。卒于官，身亡之日，家无馀财，文帝甚痛惜之，諡曰简子。父叡，扬州中从事。
杲少好学，工书画，舅张融有高名，杲风韵举止颇类，时称曰。 无对日下，唯舅与甥 。爲尚书殿中曹郎，拜日，八坐丞郎并到上省交礼，而杲至晚，不及时刻，坐免官。后爲司徒从事中郎。梁台建，爲相国西曹掾。
天监五年，位御史中丞。性婞直，无所顾望。时山阴令虞肩在任赃汙数百万，杲奏收劾之。中书舍人黄睦之以肩事托杲，杲不答。梁武闻之以问杲，杲答曰： 有之。 帝曰： 识睦之不？ 答曰： 臣不识其人。 时睦之在御侧，上指示曰： 此人是也。 杲谓曰： 君小人，何敢以罪人属南司。 睦之失色。领军将军张稷是杲从舅，杲尝以公事弹稷，稷因侍宴诉帝曰： 陆杲是臣亲通，小事弹臣不贷。 帝曰： 杲职司其事，卿何得爲嫌。 杲在台，号不畏强御。
爲义兴太守，在郡宽惠，爲下所称。历左户尚书，太常卿。出爲临川内史，将发，辞武帝，于坐通啓，求募部曲。帝问何不付所由呈闻。杲答所由不爲受。帝颇怪之，以其临路不咎问。后入爲金紫光禄大夫、特进。卒，諡质子。杲素信佛法，持戒甚精，着沙门传三十卷。
弟煦，学涉有思理，位太子家令，撰晋书未就。又着陆史十五卷，陆氏骊泉志一卷，并行于时。
子罩字洞元，少笃学，多所该览，善属文。简文居蕃，爲记室参军，撰帝集序。稍迁太子中庶子，掌管记，礼遇甚厚。大同七年，以母老求去，公卿以下祖道于征虏亭，皇太子赐黄金五十斤，时人方之疏广。母终，后位终光禄卿。
初，简文在雍州，撰法宝联璧，罩与群贤并抄掇区分者数岁。中大通六年而书成，命湘东王爲序。其作者有侍中国子祭酒南兰陵萧子显等三十人，以比王象、刘邵之皇览焉。
论曰：陆澄学称博古，而用不合今。夫干将见重于时，贵其所以立断，于事未能周务，书厨得所讥矣。叔明持身有检，殆爲人望，雅道相传，可谓载德者也。杲谅直见称，罩文以取达，亦足美乎。旧陆徽着传，事迹盖寡，今以附孙杲上云。
