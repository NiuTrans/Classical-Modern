张邵
桓玄篡位，父敞先爲尚书，以答事微谬，降爲廷尉卿。及宋武帝讨桓玄，邵白敞表献忠款，帝大悦，命署寺门曰： 有犯张廷尉家者，军法论。 事平，以敞爲吴郡太守。及王谧爲扬州，召邵补主簿。
刘毅位居亚相，好士爱才，当世莫不辐凑，唯邵不往。亲故怪而问之，邵曰： 主公命世人杰，何烦多问。 刘穆之言于帝，帝益亲之，转太尉参军，署长流贼曹。
卢循至蔡洲，武帝至石头，使邵守南城。时百姓水际望贼，帝不解其意，以问邵。邵曰： 节钺未反，奔散之不暇，亦何暇观望，今当无复恐耳。 帝以邵勤练忧公，重补州主簿。邵悉心政事，精力绝人，及诛刘藩，邵时在西州直庐，即夜诫衆曹曰： 大军当大讨，可各各条仓库及舟船人领，至晓取办。 旦日，帝求诸簿最，应时即至，怪问其速。诸曹答曰： 宿受张主簿处分。 帝曰： 张邵可谓同人忧虑矣。 
九年，世子始开徵虏府，以邵补录事参军，转号中军，迁谘议参军，领记室。
十一年，武帝北伐，邵请见曰： 人生危脆，宜有远虑。若刘穆之邂逅不幸，谁可代之？尊业如此，若有不讳，则处分云何？ 帝曰： 此自委穆之与卿耳。 
青州刺史檀祗镇广陵，辄率衆至滁中掩讨亡命，刘穆之虑其爲变，议欲遣军。邵曰： 檀韶据中流，道济爲军首，若有相疑之迹，则大府立危。不如逆遣慰劳，必无患也。 祗果不动。
及穆之暴卒，朝廷恇惧，便发诏以司马徐羡之代之。邵独曰： 今诚急病，任终在徐；然世子无专行之义，宜须谘。 信反，方使世子出命曰： 朝廷及大府事悉谘徐司马，其馀啓还。 武帝善其临事不挠，得大臣节。
十四年，世子改授荆州，邵谏曰： 储贰之重，四海所系，不宜外出，敢以死请。 世子竟不行。
文帝爲中郎将、荆州刺史，以邵爲司马，领南郡相，衆事悉决于邵。武帝受命，以佐命功封临沮伯。分荆州立湘州，以邵爲刺史，将署府，邵以长沙内地，非用武之国，置府妨人，乖爲政要。从之。荆州刺史谢晦反，遗书要邵，邵不发函，使呈文帝。
元嘉五年，转征虏将军，领甯蛮校尉、雍州刺史，加都督。初，王华与邵不和，及华参要，亲旧爲之危心。邵曰： 子陵方弘至公，岂以私隙害正义。 是任也，华实举之。
及至襄阳，筑长围，修立堤堰，创田数千顷，公私充给。丹、淅二川蛮屡爲寇，邵诱其帅并出，因大会诛之，遣军掩其村落，悉禽。既失信群蛮，所在并起，水陆路断。七年，子敷至襄阳定省，当还都，群蛮欲断取之，会蠕蠕国献使下，蛮以爲是敷，因掠之。邵坐降号扬烈将军。
江夏王义恭镇江陵，以邵爲抚军长史、持节、南蛮校尉。九年，坐在雍州营私畜取赃货二百四十五万，下廷尉，免官削爵土。后爲吴兴太守，卒。追复爵邑，諡曰简伯。
邵临终遗命，祭以菜果，苇席爲车需车，诸子从焉。长子敷。
敷字景胤，生而母亡。年数岁问知之，虽童蒙便有感慕之色。至十岁许，求母遗物，而散施已尽，唯得一扇，乃缄录之。每至感思，辄开笥流涕。见从母，悲感哽咽。
性整贵，风韵甚高，好读玄言，兼属文论。初，父邵使与高士南阳宗少文谈系象，往复数番。少文每欲屈，握麈尾叹曰： 吾道东矣。 于是名价日重。
宋武帝闻其美，召见奇之，曰： 真千里驹也。 以爲世子中军参军，数见接引。累迁江夏王义恭抚军记室参军。义恭就文帝求一学义沙门，会敷赴假还江陵，入辞，文帝令以后车载沙门往，谓曰： 道中可得言晤。 敷不奉诏，曰： 臣性不耐杂。 上甚不悦。
迁正员中书郎。敷小名樝，父邵小名梨。文帝戏之曰： 樝何如梨？ 答曰： 梨是百果之宗，樝何敢比也。 中书舍人秋当、周赳并管要务，以敷同省名家欲诣之。赳曰： 彼若不相容接，便不如勿往，讵可轻行。 当曰： 吾等并已员外郎矣，何忧不得共坐。 敷先旁设二床，去壁三四尺。二客就席，敷呼左右曰： 移我远客。 赳等失色而去，其自标遇如此。
善持音仪，尽详缓之致，与人别，执手曰： 念相闻。 馀响久之不绝。张氏后进皆慕之，其源起自敷也。
迁黄门侍郎，始兴王浚后将军司徒左长史，未拜，父在吴兴亡，成服凡十馀日，始进水浆。葬毕不进盐菜，遂毁瘠成疾。伯父茂度每止譬之，辄更感恸，绝而复续。茂度曰： 我冀譬汝有益，但更甚耳。 自是不复往。未期而卒。孝武即位，诏旌其孝道，追赠侍中，改其所居称孝张里。
敷弟柬袭父封，位通直郎。柬勇力，手格猛兽，元凶以爲辅国将军。孝武至新亭，柬出奔，坠淮死。子式嗣。弟冲。
冲字思约，出继伯父敷。冲母戴顒女，有仪范，张氏内取则焉。冲少有至性，随从叔永爲将帅，除盱眙太守。永征彭城遇寒，军人足胫冻断者十七八，冲足指皆堕。齐永明八年，爲假节，监青冀二州行刺史事。冲父初卒，遗命 祭我必以乡土所産，无用牲物 。冲在镇，四时还吴国取果菜，每至烝尝，辄流涕荐焉。仍转刺史。
永元二年，爲南兖州刺史，迁司州。裴叔业以寿春降魏，又迁冲南兖州刺史，并未拜。崔慧景事平，征建安王宝夤还都，以冲爲郢州刺史，一岁之中，频授四州刺史，至是乃受任，封定襄侯。
梁武帝起兵，手书喻意，又遣辩士说之，冲确然不回。东昏遣骁骑将军薛元嗣、制局监暨荣伯领兵及粮运送冲，使拒西师。元嗣等惩刘山阳之败，疑冲不敢进，停住夏首浦。闻梁武师将至，元嗣、荣伯相率入郢城。时竟陵太守房僧寄被代还至郢，东昏敕僧寄留守鲁山，除骁骑将军。僧寄谓冲曰： 下官虽未荷朝廷深恩，实蒙先帝厚泽。荫其树者不折其枝，实欲微立尘效。 冲深相许诺，共结盟誓，分部拒守。遣军主孙乐祖数千人助僧寄据鲁山岸立城垒。
明年二月，梁武围鲁山城，遣军主曹景宗等过江攻郢城。冲中兵参军陈光静等间出击之，光静战死，冲固守不出。病将死，厉府僚以诚节，言终而卒。元嗣、荣伯与冲子孜及长史江夏程茂固守。东昏诏赠冲散骑常侍、护军将军。
元嗣等处围城之中，无他经略，唯迎蒋子文及苏侯神，日禺中于州听上祀以求福，铃铎声昼夜不止。又使子文导从登陴巡行，旦日辄复如之。识者知其将亡。
僧寄病死，孙乐祖窘，以城降。
郢被围二百馀日，士庶病死者七八百家。鲁山陷后二日，程茂及元嗣等议降，使孜爲书与梁武帝。冲故吏青州中从事房长瑜谓孜曰： 前使君忠贯昊天，操愈松竹，郎君但当端坐画一，以荷析薪。若天运不与，幅巾待命，以下从使君。今若随诸人之计，非唯郢州士女失高山之望，亦恐彼所不取也。 不从，卒以郢城降。时以冲及房僧寄比臧洪之被围也。赠僧寄益州刺史。
畅字少微，邵兄褘子也。褘少有操行，爲晋琅邪王国郎中令。从王至洛。还京都，宋武帝封药酒一罂付褘，使密加酖毒，受命于道自饮而卒。
畅少与从兄敷、演、镜齐名，爲后进之秀。起家爲太守徐佩之主簿，佩之被诛，畅驰出奔赴，制服尽哀，爲论者所美。弟牧尝爲猘犬所伤，医云宜食虾蟆，牧甚难之。畅含笑先尝，牧因此乃食，创亦即愈。
累迁太子中庶子。孝武镇彭城，畅爲安北长史、沛郡太守。元嘉二十七年，魏太武南征，太尉江夏王义恭统诸军出镇彭城。太武亲率大衆，去彭城数十里。彭城衆力虽多，军食不足，义恭欲弃彭城南归，计议弥日不定。时历城衆少食多，安北中兵参军沈庆之议欲以车营爲函箱阵，精兵爲外翼，奉二王及妃媛直趋历城，分城兵配护军将军萧思话留守。太尉长史何勖不同，欲席卷奔郁洲，自海道还都。二议未决，更集群僚谋之。畅曰：
 若历城、郁洲有可至之理，下官敢不高赞。今城内乏食，百姓咸有走情，但以关扃严固，欲去莫从耳。若一旦动脚，则各自散走，欲至所在，何由可得？今军食虽寡，朝夕犹未窘罄，岂有舍万安之术，而就危亡之道。若此计必用，下官请以颈血汙君马迹。 孝武闻畅议，谓义恭曰： 张长史言不可异也。 义恭乃止。
魏太武得至，仍登城南亚父冢，于戏马台立毡屋。先是队主蒯应见执，其日晡时，太武遣送应至小巿门致意，求甘蔗及酒。孝武遣人送酒二器，甘蔗百挺；求骆驼。明日，太武又自上戏马台，复遣使至小巿门求与孝武相见，遣送骆驼并致杂物，使于南门受之。畅于城上与魏尚书李孝伯语。孝伯问： 君何姓？ 答云： 姓张。 孝伯曰： 张长史。 畅曰： 君何得见识？ 孝伯曰： 君声名远闻，足使我知。 因言说久之。城内有具思者尝在魏，义恭遣视，知是孝伯，乃开门进饷物。
太武又求酒及甘橘，畅宣孝武旨，又致螺杯杂粽，南土所珍。太武复令孝伯传语曰： 魏主有诏借博具。 畅曰： 博具当爲申致，有诏之言，政可施于彼国，何得称之于此。 孝伯曰： 邻国之君，何爲不称诏于邻国之臣？ 畅曰： 君之此称,尚不可闻于中华，况在诸王之贵，而独曰邻国之君邪。 孝伯曰： 魏主言太尉、镇军久阙南信，殊当忧邑，若欲遣信，当爲护送。 畅曰： 此方间路甚多，不复以此劳魏主。 孝伯曰： 亦知有水路，似爲白贼所断。 畅曰： 君着白衣，故称白贼邪？ 孝伯大笑曰： 今之白贼亦不异黄巾、赤眉。 畅曰： 黄巾、赤眉似不在江南。 孝伯曰： 亦不离青、徐。 畅曰： 今者青、徐实爲有贼，但非白贼耳。 又求博具，俄送与。
太武又遣送毡及九种盐并胡豉，云 此诸盐各有所宜：白盐是魏主所食；黑者疗腹胀气懑，细刮取六铢，以酒服之；胡盐疗目痛；柔盐不用食，疗马脊创；赤盐、驳盐、臭盐、马齿盐四种，并不中食。胡豉亦中噉。 又求黄甘，并云 魏主致意太尉、安北，何不遣人来至我间？彼此之情虽不可尽，要须见我小大，知我老少，观我爲人。若诸佐不可遣，亦可使僮来。 畅又宣旨答曰： 魏主形状才力，久爲来往所具，李尚书亲自衔命，不患彼此不尽。故不复遣信。 又云： 魏主恨向所送马殊不称意，安北若须大马，当更送之；脱须蜀马，亦有佳者。 畅曰： 安北不乏良驷，送自彼意，非此所求。 义恭又饷炬烛十挺，孝武亦致锦一匹。又曰： 知更须黄甘，诚非所吝，但会不足周彼一军。向给魏主，未应便乏，故不复重付。 
太武复求甘蔗安石榴，畅曰： 石榴出自邺下，亦当非彼所乏。 孝伯曰： 君南土膏粱，何爲着屩？君而着此，使将士云何？ 畅曰： 膏粱之言，诚爲多愧，但以不武，受命统军，戎阵之间，不容缓服。 
太武又遣就二王借箜篌、琵琶、筝、笛等器及棋子。孝伯辞辩亦北土之美，畅随宜应答，吐属如流，音韵详雅，风仪华润。孝伯及左右人并相视叹息。
时魏声云当出襄阳，故以畅爲南谯王义宣司空长史、南郡太守。三十年，元凶弑逆，义宣发哀之日，即便举兵。畅爲元佐，位居僚首，哀容俯仰，荫映当时。举哀毕，改服着黄裤褶，出射堂简人。音姿容止，莫不瞩目，见者皆愿爲尽命。事平，征爲吏部尚书，封夷道县侯。
义宣既有异图，蔡超等以畅人望，劝义宣留之。乃解南蛮校尉以授畅，加冠军将军，领丞相长史。畅遣门生荀僧宝下都，因顔竣陈义宣衅状。僧宝有私货，停巴陵不时下。会义宣起兵，津路断绝，僧宝遂不得去。
义宣将爲逆，遣嬖人翟灵宝告畅，畅陈必无此理，请以死保之。灵宝知畅不回，劝义宣杀以徇衆，赖丞相司马竺超人得免。进号抚军，别立军部，以收人望。畅虽署文檄，而饮酒常醉，不省文书。随义宣东下。梁山战败，于乱兵自归，爲军人所掠，衣服都尽。遇右将军王玄谟乘舆出营，畅已得败衣，因排玄谟上舆。玄谟意甚不悦，诸将请杀之，队主张世营救得免。执送都，下廷尉，寻见原。
起爲都官尚书，转侍中，代子淹领太子右卫率。孝武宴朝贤，畅亦在坐。何偃因醉曰： 张畅故是奇才，同义宣作贼，亦能无咎，非才何以致此？ 畅乃厉声曰： 太初之时，谁黄其合？ 帝曰： 何事相苦。 初，元凶时，偃父尚之爲元凶司空，义师至新林，门生皆逃，尚之父子与婢妾共洗黄合，故畅讥之。
孝建二年，出爲会稽太守。卒，諡曰宣。畅爱弟子辑，临终遗命，与辑合坟，论者非之。
畅弟悦亦有美称，历侍中、临海王子顼前军长史、南郡太守。晋安王子勋建僞号，召拜爲吏部尚书，与邓琬共辅僞政。事败，悦杀琬归降，复爲太子中庶子。后拜雍州刺史。泰始六年，明帝于巴郡置三巴校尉，以悦补之，加持节、辅师将军，领巴郡太守。未拜卒。
畅子浩，官至义阳王昶征北谘议参军。浩弟淹，黄门郎，封广晋县子，太子右卫率，东阳太守。逼郡吏烧臂照佛。百姓有罪，使礼佛赎愆，动至数千拜。坐免官禁锢。起爲光禄勋，临川内史。后与晋安王子勋同逆，军败见杀。淹弟融。
融字思光，弱冠有名。道士同郡陆修静以白鹭羽麈尾扇遗之，曰： 此既异物，以奉异人。 解褐爲宋新安王子鸾行参军。王母殷淑仪薨，后四月八日建斋并灌佛，僚佐儭者多至一万，少不减五千，融独注儭百钱。帝不悦曰： 融殊贫，当序以佳禄。 出爲封溪令。从叔永出后渚送之曰： 似闻朝旨，汝寻当还。 融曰： 不患不还，政恐还而复去。 及行，路经嶂嶮，獠贼执融将杀食之。融神色不动，方作洛生咏，贼异之而不害也。
浮海至交州，于海中遇风，终无惧色，方咏曰： 干鱼自可还其本乡，肉脯复何爲者哉。 又作海赋，文辞诡激，独与衆异。后以示镇军将军顾觊之，觊之曰： 卿此赋实超玄虚，但恨不道盐耳。 融即求笔注曰： 漉沙构白，熬波出素，积雪中春，飞霜暑路。 此四句后所足也。觊之与融兄有恩好，觊之卒，融身负坟土。在南与交趾太守卞展善。展于岭南爲人所杀，融挺身奔赴。
举秀才，对策中第。爲尚书殿中郎，不就，改爲仪曹郎。寻请假奔叔父丧，道中罚干钱敬道鞭杖五十，寄系延陵狱。大明五年制，二品清官行僮干杖，不得出十。爲左丞孙缅所奏，免官。重定，摄祠部、仓部二曹。时领军刘勉战死，融以祠部议，上应哭勉，见从。又俗人忌以正月开太仓，融议不宜拘束小忌。寻兼掌正厨，见宰杀，回车径去，自表解职。
再迁南阳王友。融父畅爲丞相长史，义宣事难，畅将爲王玄谟所杀，时玄谟子瞻爲南阳王长史，融啓求去官，不许。融家贫欲禄，乃与从叔征北将军永书曰： 融昔幼学，早训家风，虽则不敏，率以成性。布衣韦带，弱年所安，箪食瓢饮，不觉不乐。但世业清贫，人生多待，榛栗枣修，女贽既长，束帛禽鸟，男礼已大。勉身就官，十年七仕，不欲代耕，何至此事。昔求三吴一丞，虽属舛错，今闻南康缺守，愿得爲之。融不知阶级，阶级亦可不知融，政以求丞不得，所以求郡，求郡不得，亦可复求丞。 又与吏部尚书王僧虔书曰： 融天地之逸人也，进不辨贵，退不知贱，实以家贫累积，孤寡伤心，八侄俱孤，二弟顿弱，岂能山海陋禄，申融情累。阮籍爱东平土风，融亦欣晋平闲外。 时议以融非御人才，竟不果。
辟齐太傅掾，稍迁中书郎，非其所好。乞爲中散大夫，不许。张氏自敷以来，并以理音辞、修仪范爲事。至融风止诡越，坐常危膝，行则曳步，翘身仰首，意制甚多。见者惊异，聚观成巿，而融了无惭色。随例同行，常稽迟不进。高帝素爱融，爲太尉时，与融款接。见融常笑曰： 此人不可无一，不可有二。 即位后，手诏赐融衣曰： 见卿衣服粗故，诚乃素怀有本。交尔蓝缕，亦亏朝望。今送一通故衣，意谓虽故，乃胜新也。是吾所着，已令裁减，称卿之体；并履一量。 高帝出太极殿西室，融入问讯，弥时方登阶。及就席，上曰： 何乃迟爲？ 对曰： 自地升天，理不得速。 时魏主至淮而退，帝问： 何意忽来忽去。 未有答者，融时下坐，抗声曰： 以无道而来，见有道而去。 公卿咸以爲捷。
融善草书，常自美其能。帝曰： 卿书殊有骨力，但恨无二王法。 答曰： 非恨臣无二王法，亦恨二王无臣法。 融假还乡，诣王俭别。俭立此地举袂不前，融亦举手呼俭曰： 歜曰 王前 。 俭不得已趋就之。融曰： 使融不爲慕势，而令君爲趍士，岂不善乎。 常叹云： 不恨我不见古人，所恨古人又不见我。 
融与吏部尚书何戢善，往诣戢，误通尚书刘澄。下车入门，乃曰： 非是。 至户望澄，又曰： 非是。 既造席视澄曰： 都自非是。 乃去。其爲异如此。
又爲长沙王镇军，竟陵王征北谘议，并领记室，司徒从事中郎。永明二年，总明观讲，敕朝臣集听。融扶入就榻，私索酒饮之。事毕，乃长叹曰： 呜呼！仲尼独何人哉。 爲御史中丞到撝所奏免官，寻复职。
融形貌短丑，精神清彻，王敬则见融革带宽，殆将至髀，谓曰： 革带太急。 融曰： 既非步吏，急带何爲？ 融假东出，武帝问融住在何处，答曰： 臣陆处无屋，舟居无水。 后上问其从兄绪，绪曰： 融近东出，未有居止，权牵小船于岸上住。 上大笑。
后使融接对北使李道固，就席，道固顾而言曰： 张融是宋彭城长史张畅子不？ 融嚬蹙久之，曰： 先君不幸，名达六夷。 豫章王大会宾僚，融食炙，始行毕，行炙人便去。融欲求盐蒜，口终不言，方摇食指，半日乃息。出入朝廷，皆拭目惊观之。
八年，朝臣贺衆瑞公事，融扶入拜起，复爲有司所奏，见原。迁司徒兼右长史。竟陵张欣时爲诸暨令，坐罪当死，欣时父兴世讨宋南谯王义宣，官军欲杀融父畅，兴世以袍覆畅而坐之，以此得免。兴世卒，融着高履爲负土成坟。至是，融啓竟陵王子良乞代欣时死。子良答曰： 此乃是长史美事，恐朝有常典，不得如长史所怀。 迁黄门郎，太子中庶子，司徒左长史。
融有孝义，忌月三旬不听乐，事嫂甚谨。父畅临终谓诸子曰： 昔丞相事难，吾以不同将见杀，缘司马竺超人得活，尔等必报其子。 后超人孙微冬月遭母丧居贫，融吊之，悉脱衣以爲赙，披牛被而反。常以兄事微。豫章王嶷、竟陵王子良薨，自以身经佐吏，哭辄尽恸。建武四年，病卒，遗令建白旐无旒，不设祭，令人捉麈尾登屋复魂。曰： 吾生平所善，自当陵云一笑。三千买棺，无制新衾。左手执孝经、老子，右手执小品法华经。妾二人哀事毕，各遣还家。 曰： 吾生平之风调，何至使妇人行哭失声，不须暂停闺合。 
融玄义无师法，而神解过人，高谈鲜能抗拒。永明中遇疾，爲门律，自序云： 吾文章之体，多爲世人所惊，汝可师耳以心，不可使耳爲心师也。夫文岂有常体，但以有体爲常，政当有其体。丈夫当删诗、书，制礼乐，何至因循寄人篱下。 临卒，又戒其子曰： 手泽存焉，父书不读，况父音情，婉在其韵。吾意不然，别遗尔旨。吾文体英变，变而屡奇，岂吾天挺，盖不隤家声。汝可号哭而看之。 融文集数十卷行于世，自名其集爲玉海。司徒褚彦回问其故，融云： 盖玉以比德，海崇上善耳。 张氏前有敷、演、镜、畅，后有充、融、卷、稷。第六弟宝积，建武中，出爲庐陵太守。时名流谢伷、何点、陆惠晓、孔珪至融弟铁之舍。点造坐便曰： 今日可谓盛集，二五我兄弟之流，阿六张氏保家之子。 顾见王思远曰： 卿诈作善，非实得也。 二五谓孔珪及融并第五。
宝积永元中爲湘州行事萧颖胄于江陵，乘腰舆诣颖胄，举动自若。颖胄问： 何至之晚？ 答曰： 本朝危乱，四海横流，既不能爲比干之死，实未忍爲微子之去，是以至晚。 颖胄深以爲善，即用爲相府谘议。后位御史中丞。
融与东海徐文伯兄弟厚。文伯字德秀，濮阳太守熙曾孙也。熙好黄、老，隐于秦望山，有道士过求饮，留一瓠卢瓜与之，曰： 君子孙宜以道术救世，当得二千石。 熙开之，乃扁鹊镜经一卷，因精心学之，遂名震海内。生子秋夫，弥工其术，仕至射阳令。尝夜有鬼呻吟，声甚凄怆，秋夫问何须，答言姓某，家在东阳，患腰痛死。虽爲鬼痛犹难忍，请疗之。秋夫曰： 云何厝法？ 鬼请爲刍人,案孔穴针之,秋夫如言，爲灸四处，又针肩井三处，设祭埋之。明日见一人谢恩，忽然不见。当世伏其通灵。
秋夫生道度、叔向，皆能精其业。道度有脚疾不能行，宋文帝令乘小舆入殿，爲诸皇子疗疾，无不绝验。位兰陵太守。宋文帝云： 天下有五绝，而皆出钱唐。 谓杜道鞠弹棋，范悦诗，褚欣远模书，褚胤围棋，徐道度疗疾也。
道度生文伯，叔向生嗣伯。文伯亦精其业，兼有学行，倜傥不屈意于公卿，不以医自业。融谓文伯、嗣伯曰： 昔王微、嵇叔夜并学而不能，殷仲堪之徒故所不论。得之者由神明洞彻，然后可至，故非吾徒所及。且褚侍中澄富贵亦能救人疾，卿此更成不达。 答曰： 唯达者知此可崇，不达者多以爲深累，既鄙之何能不耻之。 文伯爲效与嗣伯相埒。宋孝武路太后病，衆医不识。文伯诊之曰： 此石博小肠耳。 乃爲水剂消石汤，病即愈。除鄱阳王常侍，遗以千金，旬日恩意隆重。宋明帝宫人患腰痛牵心，每至辄气欲绝，衆医以爲肉症。文伯曰： 此发症。 以油投之，即吐得物如发。稍引之长三尺，头已成蛇能动，挂门上适尽一发而已，病都差。宋后废帝出乐游苑门，逢一妇人有娠，帝亦善诊，诊之曰： 此腹是女也。 问文伯，曰： 腹有两子，一男一女，男左边，青黑，形小于女。 帝性急，便欲使剖。文伯恻然曰： 若刀斧恐其变异，请针之立落。 便写足太阴，补手阳明，胎便应针而落。两儿相续出，如其言。
子雄亦传家业，尤工诊察，位奉朝请。能清言，多爲贵游所善。事母孝谨，母终，毁瘠几至自灭。俄而兄亡，扶杖临丧，抚膺一恸，遂以哀卒。
嗣伯字叔绍，亦有孝行，善清言，位正员郎，诸府佐，弥爲临川王映所重。时直合将军房伯玉服五石散十许剂，无益，更患冷，夏日常复衣。嗣伯爲诊之，曰： 卿伏热，应须以水发之，非冬月不可。 至十一月，冰雪大盛，令二人夹捉伯玉，解衣坐石，取冷水从头浇之，尽二十斛。伯玉口噤气绝，家人啼哭请止。嗣伯遣人执杖防合，敢有谏者挝之。又尽水百斛，伯玉始能动，而见背上彭彭有气。俄而起坐，曰： 热不可忍，乞冷饮。 嗣伯以水与之，一饮一升，病都差。自尔恒发热，冬月犹单褌衫，体更肥壮。
常有妪人患滞冷，积年不差。嗣伯爲诊之曰： 此尸注也，当取死人枕煮服之乃愈。 于是往古冢中取枕，枕已一边腐缺，服之即差。后秣陵人张景，年十五，腹胀面黄，衆医不能疗，以问嗣伯。嗣伯曰： 此石蚘耳，极难疗。当取死人枕煮之。 依语煮枕，以汤投之，得大利，并蚘虫头坚如石，五升，病即差。后沈僧翼患眼痛，又多见鬼物，以问嗣伯。嗣伯曰： 邪气入肝，可觅死人枕煮服之。竟，可埋枕于故处。 如其言又愈。王晏问之曰： 三病不同，而皆用死人枕而俱差，何也？ 答曰： 尸注者，鬼气伏而未起，故令人沈滞。得死人枕投之，魂气飞越，不得复附体，故尸注可差。石蚘者久蚘也，医疗既僻，蚘虫转坚，世间药不能遣，所以须鬼物驱之然后可散，故令煮死人枕也。夫邪气入肝，故使眼痛而见魍魉，应须而邪物以鈎之，故用死人枕也。气因枕去,故令埋于冢间也。 又春月出南篱门戏，闻笪屋中有呻吟声。嗣伯曰： 此病甚重，更二日不疗必死。 乃往视，见一老姥称体痛，而处处有黑敢黑无数。嗣伯还煮斗余汤送令服之，服讫痛势愈甚，跳投床者无数。须臾所黑处皆拔出钉，长寸许。以膏涂诸疮口，三日而复，云 此名钉疽也 。
时又有薛伯宗善徙痈疽，公孙泰患背，伯宗爲气封之，徙置斋前柳树上。明旦痈消，树边便起一瘤如拳大。稍稍长二十馀日，瘤大脓烂，出黄赤汁斗馀，树爲之痿损。
论曰：有晋自宅淮海，张氏无乏贤良。及宋齐之间，雅道弥盛。其前则云敷、演、镜、畅，盖其尤着者也。然景胤敬爱之道，少微立履所由，其殆优矣。思光行己卓越，非常俗所遵，齐高帝所云 不可有二，不可无一 ，斯言其几得矣。徐氏妙理通灵，盖非常所至，虽古之和、鹊，何以加兹。融与文伯款好，故附之云尔。
