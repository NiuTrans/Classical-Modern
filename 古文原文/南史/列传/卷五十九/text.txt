江淹任昉王僧孺
江淹字文通，济阳考城人也。父康之，南沙令，雅有才思。淹少孤贫，常慕司马长卿、梁伯鸾之爲人，不事章句之学，留情于文章。早爲高平檀超所知，常升以上席，甚加礼焉。
起家南徐州从事，转奉朝请。宋建平王景素好士，淹随景素在南兖州。广陵令郭彦文得罪，辞连淹，言受金，淹被系狱。自狱中上书曰：
昔者，贱臣叩心，飞霜击于燕地；庶女告天，振风袭于齐台。下官每读其书，未尝不废卷流涕。何者？士有一定之论，女有不易之行。信而见疑，贞而爲戮，是以壮夫义士伏死而不顾者以此也。下官闻仁不可恃，善不可依，谓徒虚语，乃今知之。伏愿大王暂停左右，少加矜察。
下官本蓬户桑枢之人，布衣韦带之士，退不饰诗书以惊愚，进不买声名于天下。日者，谬得升降承明之阙，出入金华之殿，何尝不局影凝严，侧身扃禁者乎。窃慕大王之义，复爲门下之宾，备鸣盗浅术之馀，豫三五贱伎之末。大王惠以恩光，顾以顔色，实佩荆卿黄金之赐，窃感豫让国士之分矣。常欲结缨伏剑，少谢万一，剖心摩踵，以报所天。不图小人固陋，坐贻谤缺，迹坠昭宪，身限幽圄，履影吊心，酸鼻痛骨。下官闻亏名爲辱，亏形次之，是以每一念来，忽若有遗；加以涉旬月，迫季秋，天光沈阴，左右无色，身非木石，与狱吏爲伍。此少卿所以仰天捶心，泣尽而继之以血者也。下官虽乏乡曲之誉，然尝闻君子之行矣：其上则隐于帘肆之间，卧于岩石之下；次则结绶金马之庭，高议云台之上；退则虏南越之君，系单于之颈。俱啓丹册，并图青史。宁争分寸之末，竞锥刀之利哉！下官闻积毁销金，积谗摩骨，远则直生取疑于盗金，近则伯鱼被名于不义。彼之二才，犹或如是，况在下官，焉能自免？昔上将之耻，绛侯幽狱，名臣之羞，史迁下室，至如下官，当何言哉。夫以鲁连之智，辞禄而不反，接舆之贤，行歌而忘归，子陵闭关于东越，仲蔚杜门于西秦，亦良可知也。若使下官事非其虚，罪得其实，亦当钳口吞舌，伏匕首以殒身，何以见齐鲁奇节之人，燕赵悲歌之士乎。
方今圣历钦明，天下乐业，青云浮洛，荣光塞河，西洎临洮、狄道，北距飞狐、阳原，莫不寖仁沐义，照景饮醴，而下官抱痛圜门，含愤狱户，一物之微，有足悲者。仰惟大王少垂明白，则梧丘之魂不愧于沈首，鹄亭之鬼无恨于灰骨。景素览书，即日出之。寻举南徐州秀才，对策上第，再迁府主簿。
景素爲荆州，淹从之镇。少帝即位，多失德，景素专据上流，咸劝因此举事。淹每从容进谏，景素不纳。及镇京口，淹爲镇军参军，领南东海郡丞。景素与腹心日夜谋议，淹知祸机将发，乃赠诗十五首以讽焉。会东海太守陆澄丁艰，淹自谓郡丞应行郡事，景素用司马柳世隆。淹固求之，景素大怒，言于选部，黜爲建安吴兴令。
及齐高帝辅政，闻其才，召爲尚书驾部郎、骠骑参军事。俄而荆州刺史沈攸之作乱，高帝谓淹曰： 天下纷纷若是，君谓何如？ 淹曰： 昔项强而刘弱，袁衆而曹寡，羽卒受一剑之辱，绍终爲奔北之虏，此所谓 在德不在鼎 ，公何疑哉。 帝曰： 试爲我言之。 淹曰： 公雄武有奇略，一胜也；宽容而仁恕，二胜也；贤能毕力，三胜也；人望所归，四胜也；奉天子而伐叛逆，五胜也。彼志锐而器小，一败也；有威无恩，二败也；士卒解体，三败也；搢绅不怀，四败也；悬兵数千里、而无同恶相济，五败也。虽豺狼十万，而终爲我获焉。 帝笑曰： 君谈过矣。 
桂阳之役，朝廷周章，诏檄久之未就。齐高帝引淹入中书省，先赐酒食，淹素能饮啖，食鹅炙垂尽，进酒数升讫，文诰亦办。相府建，补记室参军。高帝让九锡及诸章表，皆淹制也。齐受禅，复爲骠骑豫章王嶷记室参军。
建元二年，始置史官，淹与司徒左长史檀超共掌其任，所爲条例，并爲王俭所驳，其言不行。淹任性文雅，不以着述在怀，所撰十三篇竟无次序。又领东武令，参掌诏策。后拜中书侍郎，王俭尝谓曰： 卿年三十五，已爲中书侍郎，才学如此，何忧不至尚书金紫。所谓富贵卿自取之，但问年寿何如尔。 淹曰： 不悟明公见眷之重。 
永明三年，兼尚书左丞。时襄阳人开古冢，得玉镜及竹简古书，字不可识。王僧虔善识字体，亦不能谙，直云似是科斗书。淹以科斗字推之，则周宣王之前也。简殆如新。
少帝初，兼御史中丞。明帝作相，谓淹曰： 君昔在尚书中，非公事不妄行，在官宽猛能折衷。今爲南司，足以振肃百僚也。 淹曰： 今日之事，可谓当官而行，更恐不足仰称明旨尔。 于是弹中书令谢朏、司徒左长史王缋、护军长史庾弘远，并以托疾不预山陵公事。又奏收前益州刺史刘悛、梁州刺史阴智伯，并赃货巨万，辄收付廷尉。临海太守沈昭略、永嘉太守庾昙隆及诸郡二千石并大县官长，多被劾，内外肃然。明帝谓曰： 自宋以来，不复有严明中丞，君今日可谓近世独步。 累迁秘书监，侍中，卫尉卿。初，淹年十三时，孤贫，常采薪以养母，曾于樵所得貂蝉一具，将鬻以供养。其母曰： 此故汝之休征也，汝才行若此，岂长贫贱也，可留待得侍中着之。 至是果如母言。
永元中，崔慧景举兵围都，衣冠悉投名刺，淹称疾不往。及事平，时人服其先见。
东昏末，淹以秘书监兼卫尉，又副领军王莹。及梁武至新林，淹微服来奔，位相国右长史。天监元年，爲散骑常侍、左卫将军，封临沮县伯。淹乃谓子弟曰： 吾本素宦，不求富贵，今之忝窃，遂至于此。平生言止足之事，亦以备矣。人生行乐，须富贵何时。吾功名既立，正欲归身草莱耳。 以疾迁金紫光禄大夫，改封醴陵伯，卒。武帝爲素服举哀，諡曰宪。
淹少以文章显，晚节才思微退，云爲宣城太守时罢归，始泊禅灵寺渚，夜梦一人自称张景阳，谓曰： 前以一匹锦相寄，今可见还。 淹探怀中得数尺与之，此人大恚曰： 那得割截都尽。 顾见丘迟谓曰： 馀此数尺既无所用，以遗君。 自尔淹文章踬矣。又尝宿于冶亭，梦一丈夫自称郭璞，谓淹曰： 吾有笔在卿处多年，可以见还。 淹乃探怀中得五色笔一以授之。尔后爲诗绝无美句，时人谓之才尽。凡所着述，自撰爲前后集，并齐史十志，并行于世。尝欲爲赤县经以补山海之阙，竟不成。子蒍嗣。
任昉字彦升，乐安博昌人也。父遥，齐中散大夫。遥兄遐字景远，少敦学业，家行甚谨，位御史中丞、金紫光禄大夫。永明中，遐以罪将徙荒裔，遥怀名请诉，言泪交下，齐武帝闻而哀之，竟得免。
遥妻河东裴氏，高明有德行，尝昼卧，梦有五色采旗盖四角悬铃，自天而坠，其一铃落入怀中，心悸因而有娠。占者曰： 必生才子。 及生昉，身长七尺五寸，幼而聪敏，早称神悟。四岁诵诗数十篇，八岁能属文，自制月仪，辞义甚美。褚彦回尝谓遥曰： 闻卿有令子，相爲喜之。所谓百不爲多，一不爲少。 由是闻声藉甚。年十二，从叔晷有知人之量，见而称其小名曰： 阿堆，吾家千里驹也。 昉孝友纯至，每侍亲疾，衣不解带，言与泪并，汤药饮食必先经口。
初爲奉朝请，举兖州秀才，拜太学博士。永明初，卫将军王俭领丹阳尹，复引爲主簿。俭每见其文，必三复殷勤，以爲当时无辈，曰： 自傅季友以来，始复见于任子。若孔门是用，其入室升堂。 于是令昉作一文，及见，曰： 正得吾腹中之欲。 乃出自作文，令昉点正，昉因定数位。俭拊几叹曰： 后世谁知子定吾文！ 其见知如此。
后爲司徒竟陵王记室参军。时琅邪王融有才俊，自谓无对当时，见昉之文，怳然自失。以父丧去官，泣血三年，杖而后起。齐武帝谓昉伯遐曰： 闻昉哀瘠过礼，使人忧之，非直亡卿之宝，亦时才可惜。宜深相全譬。 遐使进饮食，当时勉励，回即欧出。昉父遥本性重槟榔，以爲常饵，临终尝求之，剖百许口，不得好者，昉亦所嗜好，深以爲恨，遂终身不尝槟榔。遭继母忧，昉先以毁瘠，每一恸绝，良久乃苏，因庐于墓侧，以终丧礼。哭泣之地，草爲不生。昉素强壮，腰带甚充，服阕后不复可识。
齐明帝深加器异，欲大相擢引，爲爱憎所白，乃除太子步兵校尉，掌东宫书记。齐明帝废郁林王，始爲侍中、中书监、骠骑大将军、开府仪同三司、扬州刺史、录尚书事，封宣城郡公，使昉具草。帝恶其辞斥，甚愠，昉亦由是终建武中位不过列校。
昉尤长爲笔，颇慕傅亮才思无穷，当时王公表奏无不请焉。昉起草即成，不加点窜。沈约一代辞宗，深所推挹。永元中，纡意于梅虫儿，东昏中旨用爲中书郎。谢尚书令王亮，亮曰： 卿宜谢梅，那忽谢我。 昉惭而退。末爲司徒右长史。
梁武帝克建邺，霸府初开，以爲骠骑记室参军，专主文翰。每制书草，沈约辄求同署。尝被急召，昉出而约在，是后文笔，约参制焉。
始梁武与昉遇竟陵王西邸，从容谓昉曰： 我登三府，当以卿爲记室。 昉亦戏帝曰： 我若登三事，当以卿爲骑兵。 以帝善骑也。至是引昉符昔言焉。昉奉笺云： 昔承清宴，属有绪言，提挈之旨，形乎善谑。岂谓多幸，斯言不渝。 盖爲此也。梁台建，禅让文诰，多昉所具。
奉世叔父母不异严亲，事兄嫂恭谨。外氏贫阙，恒营奉供养。禄奉所收，四方饷遗，皆班之亲戚，即日便尽。性通脱，不事仪形，喜愠未尝形于色，车服亦不鲜明。
武帝践阼，历给事黄门侍郎，吏部郎。出爲义兴太守。岁荒民散，以私奉米豆爲粥，活三千馀人。时産子者不举，昉严其制，罪同杀人。孕者供其资费，济者千室。在郡所得公田奉秩八百余石，昉五分督一，余者悉原，儿妾食麦而已。友人彭城到溉、溉弟洽从昉共爲山泽游。及被代登舟，止有绢七匹，米五石。至都无衣，镇军将军沈约遣裙衫迎之。
重除吏部郎，参掌大选，居职不称。寻转御史中丞、秘书监。自齐永元以来，秘阁四部，篇卷纷杂，昉手自雠校，由是篇目定焉。
出爲新安太守，在郡不事边幅，率然曳杖，徒行邑郭。人通辞讼者，就路决焉。爲政清省，吏人便之。卒于官，唯有桃花米二十石，无以爲敛。遗言不许以新安一物还都，杂木爲棺，浣衣爲敛。阖境痛惜，百姓共立祠堂于城南，岁时祠之。武帝闻问，方食西苑绿沈瓜，投之于盘，悲不自胜。因屈指曰： 昉少时常恐不满五十，今四十九，可谓知命。 即日举哀，哭之甚恸。追赠太常，諡曰敬子。
昉好交结，奖进士友，不附之者亦不称述，得其延誉者多见升擢，故衣冠贵游莫不多与交好，坐上客恒有数十。时人慕之，号曰任君，言如汉之三君也。在郡尤以清洁着名，百姓年八十以上者，遣户曹掾访其寒温。尝欲营佛斋，调枫香二石，始入三斗，便出教长断，曰： 与夺自己，不欲贻之后人。 郡有蜜岭及杨梅，旧爲太守所采，昉以冒险多物故，即时停绝，吏人咸以百馀年未之有也。爲家诫，殷勤甚有条贯。陈郡殷芸与建安太守到溉书曰： 哲人云亡，仪表长谢。元龟何寄，指南何托？ 其爲士友所推如此。
昉不事生産，至乃居无室宅。时或讥其多乞贷，亦随复散之亲故，常自叹曰： 知我者亦以叔则，不知我者亦以叔则。 既以文才见知，时人云 任笔沈诗 。昉闻甚以爲病。晚节转好着诗，欲以倾沈，用事过多，属辞不得流便，自尔都下士子慕之，转爲穿凿，于是有才尽之谈矣。博学，于书无所不见，家虽贫，聚书至万馀卷，率多异本。及卒后，武帝使学士贺纵共沈约勘其书目，官无者就其家取之。所着文章数十万言，盛行于时。东海王僧孺尝论之，以爲 过于董生、扬子。昉乐人之乐，忧人之忧，虚往实归，忘贫去吝，行可以厉风俗，义可以厚人伦，能使贪夫不取，懦夫有立 。其见重如此。
有子东里、西华、南容、北叟，并无术业，坠其家声。兄弟流离不能自振，生平旧交莫有收恤。西华冬月着葛帔綀裙，道逢平原刘孝标，泫然矜之，谓曰： 我当爲卿作计。 乃着广绝交论以讥其旧交曰：
客问主人曰： 朱公叔绝交论，爲是乎，爲非乎？ 主人曰： 客奚此之问？ 客曰： 夫草虫鸣则阜螽跃，雕虎啸而清风起，故氛氲相感，雾涌云蒸，嘤鸣相召，星流电激。是以王阳登则贡公喜，罕生逝而国子悲。且心同琴瑟，言郁郁于兰茞，道协胶漆，志婉娈于埙篪。圣贤以此镂金板而镌盘盂，书玉牒而刻锺鼎。若乃匠石辍成风之妙巧，伯牙息流波之雅引，范、张款款于下泉，尹、班陶陶于永夕。骆驿从横，烟霏雨散，巧历所不知，心计莫能测。而朱益州汨彜叙，粤谟训，捶直切，绝交游，视黔首以鹰鸇，媲人灵于豺虎。蒙有猜焉，请辩其惑。 主人听然曰： 客所谓抚弦徽音，未达燥湿变响，张罗沮泽，不睹鸿雁高飞。盖圣人握金镜，阐风烈，龙骧蠖屈，从道汙隆。日月连璧，赞亹亹之弘致，云飞雷薄，显棣华之微旨。若五音之变化，济九成之妙曲，此朱生得玄珠于赤水，谟神睿以爲言。至夫组织仁义，琢磨道德，欢其愉乐，恤其陵夷，寄通灵台之下，遗迹江湖之上，风雨急而不辍其音，霜雪零而不渝其色，斯贤达之素交，历万古而一遇。逮叔世人讹，狙诈飙起，溪谷不能踰其险，鬼神无以究其变，竞毛羽之轻，趋锥刀之末。于是素交尽，利交兴，天下蚩蚩，鸟惊雷骇。然利交同源，派流则异，较言其略，有五术焉：
 若其宠均董、石，权压梁、窦，雕刻百工，炉锤万物，吐嗽兴云雨，呼吸下霜露，九域耸其风尘，四海叠其熏灼。靡不望影星奔，藉响川鹜。鸡人始唱，鹤盖成阴，高门旦开，流水接轸，皆愿摩顶至踵，隳胆抽肠。约同要离焚妻子，誓殉荆卿湛七族。是曰势交，其流一也。
 富埒陶、白，赀巨程、罗，山擅铜陵，家藏金穴，出平原而联骑，居里閈而鸣锺。则有穷巷之宾，绳枢之士，冀宵烛之末光，邀润屋之微泽。鱼贯凫踊，飒遝鳞萃，分雁鹜之稻粱，沾玉斝之馀沥。衔恩遇，进款诚，援青松以示心，指白水而旌信。是曰贿交，其流二也。
 陆大夫宴喜西都，郭有道人伦东国，公卿贵其籍甚，搢绅羡其登仙。加以顩颐蹙頞，涕唾流沫，骋黄马之剧谈，纵碧鸡之雄辩。叙温燠则寒谷成暄，论严苦则春丛零叶，飞沈出其顾指，荣辱定其一言。于是有弱冠王孙，绮纨公子，道不挂于通人，声未遒于云阁，攀其鳞翼，丐其馀论，附骐骥之旄端，轶归鸿于碣石。是曰谈交，其流三也。
 阳舒阴惨，生灵大情，忧合欢离，品物恒性。故鱼以泉涸而呴沫，鸟因将死而鸣哀。同病相怜，缀河上之悲曲，恐惧置怀，昭谷风之盛典，斯则断金由于湫隘，刎颈起于苫盖。是以伍员濯溉于宰嚭，张王抚翼于陈相。是曰穷交，其流四也。
 驰鹜之俗，浇薄之伦，无不操权衡，执纤纩，衡所以揣其轻重，纩所以属其鼻息。若衡不能举，纩不能飞，虽顔、冉龙翰凤鶵，曾、史兰熏雪白，舒、向金玉泉海，卿、云黼黻河汉，视若游尘，遇同土梗，莫肯费其半菽，罕有落其一毛。若衡重锱铢，纩微彯撇，虽共工之搜慝，驩兜之掩义，南荆之跋扈，东陵之巨猾，皆爲匍匐委蛇，折枝舐痔。金膏翠羽将其意，脂韦便辟导其诚。故轮盖所游，必非夷、惠之室，包苴所入，实行张、霍之家。谋而后动，芒豪寡忒。是曰量交，其流五也。
 凡斯五交，义同贾鬻，故桓谭譬之于闤闠，林回谕之于甘醴。夫寒暑递进，盛衰相袭，或前荣而后悴，或始富而终贫，或初存而末亡，或古约而今泰。回圈翻覆，迅若波澜，此则徇利之情未尝异，变化之道不得一。由是观之，张、陈所以凶终，萧、朱所以隙末，断焉可知矣。而翟公方规规然勒门以箴客，何所见之晚乎？然因此五交，是生三衅：败德殄义，禽兽相若，一衅也；难固易携，雠讼所聚，二衅也；名陷饕餮，贞介所羞，三衅也。古人知三衅之爲梗，惧五交之速尤，故王丹威子以榎楚，朱穆昌言而示绝，有旨哉！有旨哉！
 近世有乐安任昉，海内髦杰，早绾银黄，夙昭人誉。遒文丽藻，方驾曹、王，英跱俊迈，联衡许、郭。类田文之爱客，同郑庄之好贤。见一善则盱衡扼腕，遇一才则扬眉抵掌。雌黄出其唇吻，朱紫由其月旦。于是冠盖辐凑，衣裳云合，辎軿击轊，坐客恒满。蹈其阃阈，若升阙里之堂，入其隩隅，谓登龙门之阪。至于顾眄增其倍价，翦拂使其长鸣，彯组云台者摩肩，趋走丹墀者叠迹。莫不缔恩狎，结绸缪。想惠、庄之清尘，庶羊、左之徽烈。及瞑目东粤，归骸洛浦，繐帐犹悬，门罕渍酒之彦，坟未宿草，野绝动轮之宾。藐尔诸孤，朝不谋夕，流离大海之南，寄命瘴疠之地。自昔把臂之英，金兰之友，曾无羊舌下泣之仁，甯慕郈成分宅之德。呜呼！世路嶮歧，一至于此！太行孟门，岂云鏩绝。是以耿介之士，疾其若斯，裂裳裹足，弃之长鹜。独立高山之顶，欢与麋鹿同群，曒曒然绝其雰浊，诚耻之也，诚畏之也。 到溉见其论，抵几于地，终身恨之。昉撰杂传二百四十七卷，地记二百五十二卷，文章三十三卷。东里位尚书外兵郎。
王僧孺字僧孺，东海郯人也。魏卫将军肃八世孙也。曾祖雅，晋左光禄大夫、仪同三司。祖准之，宋司徒左长史。父延年，员外常侍，未拜卒。
僧孺幼聪慧，年五岁便机警，初读孝经，问授者曰： 此书何所述？ 曰： 论忠孝二事。 僧孺曰： 若尔，愿常读之。 又有馈其父冬李，先以一与之，僧孺不受，曰： 大人未见，不容先尝。 七岁能读十万言，及长笃爱坟籍。家贫，常佣书以养母，写毕讽诵亦了。
仕齐爲太学博士，尚书仆射王晏深相赏好。晏爲丹阳尹，召补功曹，使撰东宫新记。司徒竟陵王子良开西邸，招文学，僧孺与太学生虞羲、丘国宾、萧文琰、丘令楷、江洪、刘孝孙并以善辞藻游焉。而僧孺与高平徐夤俱爲学林。文惠太子欲以爲宫僚，乃召入直崇明殿。会薨，出爲晋安郡丞，仍除候官令。建武初举士，爲始安王遥光所荐，除仪曹郎，迁书侍御史，出爲钱唐令。初僧孺与乐安任昉遇于竟陵王西邸，以文学会友，及将之县，昉赠诗曰： 唯子见知，唯馀知子，观行视言，要终犹始。敬之重之，如兰如芷，形应影随，曩行今止。百行之首，立人斯着，子之有之，谁毁谁誉。修名既立，老至何遽，谁其执鞭，吾爲子御。刘略班艺，虞志荀录，伊昔有怀，交相欣勖。下帷无倦，升高有属，嘉尔晨登，惜馀夜烛。 其爲士友推重如此。
梁天监初，除临川王后军记室，待诏文德省。出爲南海太守。南海俗杀牛，曾无限忌，僧孺至便禁断。又外国舶物、高凉生口岁数至，皆外国贾人以通货易。旧时州郡就市，回而即卖，其利数倍，历政以爲常。僧孺叹曰： 昔人爲蜀部长史，终身无蜀物，吾欲遗子孙者，不在越装。 并无所取。视事二岁，声绩有闻。诏征将还，郡中道俗六百人诣阙请留，不许。至，拜中书侍郎，领着作，复直文德省。撰起居注、中表簿，迁尚书左丞，俄兼御史中丞。僧孺幼贫，其母鬻纱布以自业，尝携僧孺至市，道遇中丞卤簿，驱迫坠沟中。及是拜日，引驺清道，悲感不自胜。顷之即真。
时武帝制春景明志诗五百字，敕沈约以下辞人同作，帝以僧孺爲工。历少府卿，尚书吏部郎，参大选，请谒不行。出爲仁威南康王长史、兰陵太守，行府、州、国事。初，帝问僧孺妾媵之数，对曰： 臣室无倾视。 及在南徐州，友人以妾寓之，行还，妾遂怀孕。爲王典签汤道湣所纠，逮诣南司，坐免官，久之不调。友人庐江何炯犹爲王府记室，僧孺乃与炯书以见其意。后爲安成王参军事，镇右中记室参军。
僧孺工属文，善楷隶，多识古事。侍郎全元起欲注素问，访以砭石。僧孺答曰： 古人当以石爲针，必不用铁。说文有此砭字，许慎云： 以石刺病也。 东山经： 高氏之山多针石。 郭璞云： 可以爲砭针。 春秋： 美疢不如恶石。 服子慎注云： 石，砭石也。 季世无复佳石，故以铁代之尔。 
转北中郎谘议参军，入直西省，知撰谱事。先是，尚书令沈约以爲 晋咸和初，苏峻作乱，文籍无遗。后起咸和二年以至于宋，所书并皆详实，并在下省左户曹前厢，谓之晋籍，有东西二库。此籍既并精详，实可宝惜，位宦高卑，皆可依案。宋元嘉二十七年，始以七条徵发，既立此科，人奸互起，僞状巧籍，岁月滋广。以至于齐，患其不实，于是东堂校籍，置郎令史以掌之。竞行奸货，以新换故，昨日卑细，今日便成士流。凡此奸巧，并出愚下，不辨年号，不识官阶。或注隆安在元兴之后，或以义熙在甯康之前。此时无此府，此时无此国。元兴唯有三年，而猥称四、五，诏书甲子，不与长历相应。校籍诸郎亦所不觉，不才令史固自忘言。臣谓宋、齐二代，士庶不分，杂役减阙，职由于此。窃以晋籍所馀，宜加宝爱 。武帝以是留意谱籍，州郡多离其罪，因诏僧孺改定百家谱。始晋太元中，员外散骑侍郎平阳贾弼笃好簿状，乃广集衆家，大搜群族，所撰十八州一百一十六郡，合七百一十二卷。凡诸大品，略无遗阙，藏在秘阁，副在左户。及弼子太宰参军匪之、匪之子长水校尉深世传其业。太保王弘、领军将军刘湛并好其书。弘日对千客，不犯一人之讳。湛爲选曹，始撰百家以助铨序，而伤于寡略。齐卫将军王俭复加去取，得繁省之衷。僧孺之撰，通范阳张等九族以代雁门解等九姓。其东南诸族别爲一部，不在百家之数焉。普通二年卒。
僧孺好坟籍，聚书至万馀卷，率多异本，与沈约、任昉家书埒。少笃志精力，于书无所不睹，其文丽逸，多用新事，人所未见者，时重其富博。集十八州谱七百一十卷；百家谱集抄十五卷；东南谱集抄十卷；文集三十卷，两台弹事不入集，别爲五卷；及东宫新记并行于世。
虞羲字士光，会稽余姚人，盛有才藻，卒于晋安王侍郎。丘国宾，吴兴人，以才志不遇，着书以讥扬雄。萧文琰，兰陵人。丘令楷，吴兴人。江洪，济阳人。竟陵王子良尝夜集学士，刻烛爲诗，四韵者则刻一寸，以此爲率。文琰曰： 顿烧一寸烛，而成四韵诗，何难之有。 乃与令楷、江洪等共打铜钵立韵，响灭则诗成，皆可观览。刘孝孙，彭城人，博学通敏，而仕多不遂，常叹曰： 古人或开一说而致卿相，立谈间而降白璧，书籍妄耳。 徐夤，高平人，有学行。父荣祖位秘书监，尝有罪系狱，旦日原之，而发皓白。齐武问其故，曰： 臣思愆于内，而发变于外。 当时称之。
论曰：二汉求士，率先经术，近代取人，多由文史。观江、任之所以效用，盖亦会其时焉。而淹实先觉，加之以沈静；昉乃旧恩，持之以内行。其所以名位自毕，各其宜乎。僧孺硕学，而中年遭踬，非爲不遇，斯乃穷通之数也。
