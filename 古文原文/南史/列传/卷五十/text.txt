刘瓛明僧绍庾易刘虬
瓛笃志好学，博通训义。年五岁，闻舅孔熙先读管宁传，欣然欲读，舅更爲说之，精意听受，曰： 此可及也。 宋大明四年，举秀才，兄璲亦有名，先应州举，至是别驾东海王元曾与瓛父惠书曰： 比岁贤子充秀，州闾可谓得人。 
除奉朝请不就，兄弟三人共处蓬室一间，爲风所倒，无以葺之。怡然自乐，习业不废。聚徒教授，常有数十。丹阳尹袁粲于后堂夜集，闻而请之，指听事前古柳树谓瓛曰： 人谓此是刘尹时树，每想高风；今复见卿清德，可谓不衰矣。 荐爲秘书郎，不见用。
后拜安成王抚军行参军，公事免。瓛素无宦情，自此不复仕。袁粲诛，瓛微服往哭，并致赙助。
齐高帝践阼，召瓛入华林园谈语，问以政道。答曰： 政在孝经。宋氏所以亡，陛下所以得之是也。 帝咨嗟曰： 儒者之言，可宝万世。 又谓瓛曰： 吾应天革命，物议以爲何如？ 瓛曰： 陛下戒前轨之失，加之以宽厚，虽危可安；若循其覆辙，虽安必危。 及出，帝谓司徒褚彦回曰： 方直乃尔。学士故自过人。 敕瓛使数入，而瓛自非诏见，未尝到宫门。
上欲用瓛爲中书郎，使吏部尚书何戢喻旨。戢谓瓛曰： 上意欲以凤池相处，恨君资轻，可且就前除。少日当转国子博士，便即所授。 瓛笑曰： 平生无荣进意，今闻得中书郎而拜记室，岂本心哉。 
后以母老阙养，拜彭城郡丞，司徒褚彦回宣旨喻之，答曰： 自省无廊庙才，所愿唯保彭城丞耳。 上又以瓛兼总明观祭酒，除豫章王骠骑记室参军，丞如故。瓛终不就。武陵王晔爲会稽太守，上欲令瓛爲晔讲，除会稽郡丞。学徒从之者转衆。
永明初，竟陵王子良请爲征北司徒记室，瓛与张融、王思远书曰：
奉教使恭召，会当停公事；但念生平素抱，有乖恩顾。吾性拙人间，不习仕进，昔尝爲行佐，便以不能及公事免黜，此眷者所共知也。量己审分，不敢期荣，夙婴贫困，加以疏懒，衣裳容发，有足骇者。中以亲老供养，褰裳徒步，脱尔逮今，二代一纪。先朝使其更自修正，勉励于阶级之次，见其褴缕，或复赐以衣裳。袁、褚诸公，咸加劝励，终于不能自反也。一不复爲，安可重爲哉。昔人有以冠一免，不重加于首，每谓此得进止之仪。又上下年尊，益不愿居官次废晨昏也。先朝爲此，曲申从许，故得连年不拜。既习此岁久，又齿长疾侵，岂宜摄斋河间之听，厕迹东平之僚？本无绝俗之操，亦非能偃蹇爲高，此又听览所当深察者也。近初奉教，便自希得托迹客游之末，而固辞荣级，其故何邪？以古之王侯大人，或以此延四方之士，有追申、白而入楚，羡邹、枚而游梁，吾非敢叨夫曩贤，庶欲从九九之遗迹，既于闻道集泮不殊，而幸无职司拘碍，可得奉温凊，展私计，志在此耳。除步兵校尉，不拜。
瓛姿状纤小，儒业冠于当时，都下士子贵游，莫不下席受业，当世推其大儒，以比古之曹、郑。性谦率，不以高名自居，之诣于人，唯一门生持胡床随后。主人未通，便坐门待答。住在檀桥，瓦屋数间，上皆穿漏，学徒敬慕，不敢指斥，呼爲青溪焉。竟陵王子良亲往修谒。七年，表武帝爲瓛立馆，以杨烈桥故主第给之，生徒皆贺。瓛曰： 室美岂爲人哉，此华宇岂吾宅邪？幸可诏作讲堂，犹恐见害也。 未及徙居，遇疾。子良遣从瓛学者彭城刘绘、顺阳范缜将厨于瓛宅营斋。及卒，门人受学者并吊服临送。
瓛有至性，祖母病疽经年，手持膏药，渍指爲烂。母孔氏甚严明，谓亲戚曰： 阿称便是今世曾子。 称，瓛小名也。年四十馀，未有婚对。建元中，高帝与司徒褚彦回爲瓛娶王氏女。王氏穿壁挂履，土落孔氏床上，孔氏不悦。瓛即出其妻。及居母忧，住墓下不出庐，足爲之屈，杖不能起。此山常有鸲鹆鸟，瓛在山三年不敢来，服释还家，此鸟乃至。
梁武帝少时尝经伏膺，及天监元年下诏爲瓛立碑，諡曰贞简先生。所着文集行于世。
初，瓛讲月令毕，谓学生严植之曰： 江左以来，阴阳律数之学废矣，吾今讲此，曾不得其彷佛。 学者美其退让。时济阳蔡仲熊礼学博闻，谓人曰： 五音本在中土，故气韵调平。今既东南土气偏詖，故不能感动木石。 瓛亦以爲然。仲熊执经议论，往往与时宰不合，亦终不改操求同，故坎禀不进，历年方至尚书左丞，当时恨其不遇。
又东阳娄幼瑜字季玉，着礼捃拾三十卷。
瓛弟璡字子璥，方轨正直，儒雅不及瓛而文采过之。宋泰豫中，爲明帝挽郎。齐建元初，爲武陵王晔冠军征虏参军。晔与僚佐饮，自割鹅炙。璡曰： 应刃落俎，是膳夫之事。殿下亲执鸾刀，下官未敢安席。 因起请退。与友人会稽孔逖同舟入东，于塘上遇一女子，逖目送曰： 美而艳。 璡曰： 斯岂君子所宜言乎，非吾友也。 于是解裳自隔。或曰：与友孔彻同舟入东，彻留目观岸上女子。璡举席自隔，不复同坐。兄瓛夜隔壁呼璡，璡不答，方下床着衣立，然后应。瓛怪其久，璡曰： 向束带未竟。 其立操如此。
文惠太子召璡入侍东宫，每上事辄削草。寻署射声校尉，卒于官。
时济阳江重欣亦清介，虽处闇室，如对严宾，而不及璡也。重欣位至射声校尉。
显字嗣芳，瓛族子也。父琉字仲翔，博识强正，名行自居。幼爲外祖臧质所鞠养。质既富盛，恒有音乐。质亡后，母没十许年，琉每闻丝竹之声，未尝不歔欷流涕。梁天监初，终于晋安内史。
显幼而聪敏，六岁能诵吕相绝秦、贾谊过秦。琅邪王思远、吴国张融见而称赏，号曰神童。族伯瓛儒学有重名，卒无嗣，齐武帝诏显爲后，时年八岁。本名頲，齐武以字难识，改名显。天监初，举秀才，解褐中军临川王行参军，俄署法曹。
显博涉多通。任昉尝得一篇缺简，文字零落，示诸人莫能识者，显见云是古文尚书所删逸篇。昉检周书，果如其说。昉因大相赏异。丁母忧，服阕，尚书令沈约时领太子少傅，引爲少傅五官。约爲丹阳尹，命驾造焉。于坐策显经史十事，显对其九。约曰： 老夫昏忘，不可受策；虽然，聊试数事，不可至十。 显问其五，约对其二。陆倕闻之击席喜曰： 刘郎子可谓差人，虽吾家平原诣张壮武，王粲谒伯喈，必无此对。 其爲名流推赏如此。
五兵尚书傅昭掌着作，撰国史，显自兼廷尉正，被引爲佐。及革选尚书五都，显以法曹兼吏部郎。后爲尚书仪曹郎。尝爲上朝诗，沈约见而美之，命工书人题之于郊居宅壁。后兼中书通事舍人，再迁骠骑鄱阳王记室，兼中书舍人。后爲中书郎，舍人如故。
显与河东裴子野、南阳刘之遴、吴郡顾协连职禁中，递相师友，人莫不慕之。显博闻强记，过于裴、顾。时波斯献生师子，帝问曰： 师子有何色？ 显曰： 黄师子超不及白师子超。 魏人送古器，有隐起字无识者，显案文读之无滞，考校年月，一字不差。武帝甚嘉焉。
迁尚书左丞，除国子博士。时有沙门讼田，帝大署曰 贞 。有司未辩，遍问莫知。显曰： 贞字文爲与上人。 帝因忌其能，出之。后爲云麾邵陵王长史、寻阳太守。魏使李谐至闻之，恨不相识。叹曰： 梁德衰矣。善人国之纪也，而出之，无乃不可乎。 王迁镇郢州，除平西府谘议参军，久在府不得志。大同九年终于夏口，时年六十三。
凡佐两府，并事骄王，人爲之忧，而反见礼重。友人刘之遴啓皇太子爲之铭志，葬于秣陵县刘真长旧茔。
子莠、恁、臻。臻早有名，载北史。显从弟彀字仲宝。形貌短小，儒雅博洽，善辞翰，随湘东王在蕃十馀年，宠寄甚深。当时文檄皆其所爲。位吏部尚书、国子祭酒。魏克江陵，入长安。
明僧绍字休烈，平原鬲人，一字承烈。其先吴太伯之裔，百里奚子孟明，以名爲姓，其后也。祖玩，州中从事。父略，给事中。僧绍明经有儒术，宋元嘉中，再举秀才，永光中，镇北府辟功曹，并不就。隐长广郡崂山，聚徒立学。魏克淮北，乃度江。
升明中，齐高帝爲太傅，教辟僧绍及顾欢、臧荣绪，以旌币之礼，征爲记室参军，不至。僧绍弟庆符爲青州，僧绍乏粮食，随庆符之郁洲，住弇榆山，栖云精舍，欣玩水石，竟不一入州城。
泰始季年，岷、益有山崩，淮水竭齐郡，僧绍窃谓其弟曰： 夫天地之气，不失其序，若夫阳伏而不泄，阴迫而不蒸，于是乎有山崩川竭之变。昔伊、洛竭而夏亡，河竭而殷亡，三川竭岐山崩而周亡，五山崩而汉亡。夫有国必依山川而爲固，山川作变，不亡何待？今宋德如四代之季，尔志吾言而勿泄也。 竟如其言。
齐建元元年冬，征爲正员郎，称疾不就。其后帝与崔祖思书，令僧绍与庆符俱归。帝又曰： 不食周粟而食周薇，古犹发议，在今甯得息谈邪？聊以爲笑。 
庆符罢任，僧绍随归住江乘摄山。僧绍闻沙门释僧远夙德，往候定林寺。高帝欲出寺见之，僧远问僧绍曰： 天子若来，居士若爲相对？ 僧绍曰： 山薮之人，政当凿坏以遁；若辞不获命，便当依戴公故事。 既而遁还摄山、建栖霞寺而居之，高帝甚以爲恨。昔戴顒高卧牖下，以山人之服加其身，僧绍故云。
高帝后谓庆符曰： 卿兄高尚其事，亦尧之外臣。朕梦想幽人，固已勤矣。所谓 径路绝，风云通 。 仍赐竹根如意、笋箨冠，隐者以爲荣焉。勃海封延伯者，高行士也，闻之叹曰： 明居士身弥后而名弥先，亦宋、齐之儒仲也。 永明中，征国子博士不就，卒。
僧绍长兄僧胤能言玄，仕宋爲江夏王义恭参军，王别爲立榻，比之徐孺子。位冀州刺史。子慧照，元徽中，爲齐高帝平南主簿，从拒桂阳，累至骠骑中兵参军，与荀伯玉对领直。建元元年，爲巴州刺史，绥怀蛮蜒，上许爲益州刺史，未迁卒。僧胤次弟僧暠亦好学，宋大明中再使魏，于时新诛司空刘诞。孝武谓曰： 若问广陵之事，何以答之？ 对曰： 周之管、蔡，汉之淮南。 帝大悦。及至魏，魏问曰： 卿衔此命，当缘上国无相踰者邪？ 答曰： 聪明特达，举袂成帷，比屋之甿，又无下仆。晏子所谓 看国善恶。 故再辱此庭。 位至青州刺史。
僧绍子元琳、仲璋、山宾并传家业，山宾最知名。
山宾字孝若，七岁能言名理。十三，博通经传，居丧尽礼，起家奉朝请。兄仲璋痼疾，家道屡空，山宾乃行干禄，后爲广阳令，顷之去官。会诏使公卿举士，左卫将军江祏上书荐山宾才堪理剧。齐明帝不重学，谓祏曰： 闻山宾谈书不辍，何堪官邪。 遂不用。
梁台建，累迁右军记室参军，掌吉礼。时初置五经博士，山宾首应其选。历中书侍郎，国子博士，太子率更令，中庶子。天监十五年，出爲持节、都督缘淮诸军事、北兖州刺史。普通二年，征爲太子右卫率，加给事中。迁御史中丞，以公事左迁黄门侍郎。四年，爲散骑常侍。东宫新置学士，又以山宾居之。俄以本官兼国子祭酒。
初，山宾在州，所部平陆县不稔，啓出仓米以振百姓。后刺史检州曹，失簿，以山宾爲耗损。有司追责，籍其宅入官。山宾不自理，更市地造宅。昭明太子闻筑室不就，有令曰： 明祭酒虽出抚大蕃，拥旌推毂，珥金拖紫，而恒事屡空。闻构宇未成，今送薄助。 并诒诗曰： 平仲古称奇，夷吾昔擅美，令则挺伊贤，东秦固多士。筑室非道傍，置宅归仁里。庚桑方有系，原生今易拟。必来三径人，将招五经士。 
山宾性笃实，家中尝乏困，货所乘牛。既售受钱，乃谓买主曰： 此牛经患漏蹄，疗差已久，恐后脱发，无容不相语。 买主遽追取钱。处士阮孝绪闻之，叹曰： 此言足使还淳反朴，激薄停浇矣。 
五年，又假节摄北兖州事，后卒官，赠侍中，諡曰质子。山宾累居学官，甚有训导之益，然性颇疏通，接于诸生多狎比，人皆爱之。所着吉礼仪注二百二十四卷，礼仪二十卷，孝经丧服义十五卷。
子震字兴道，亦传父业，位太子舍人，尚书祠部郎，余姚令。
山宾弟少遐字处默，亦知名，位都官尚书。简文谓人曰： 我不喜明得尚书，更喜朝廷得人。 后拜青州刺史。太清之乱奔魏，仕北齐，卒于太子中庶子。子罕，司空记室。
明氏南度虽晚，并有名位，自宋至梁爲刺史者六人。
庾易字幼简，新野人也，徙居江陵。祖玫，巴郡太守。父道骥，安西参军。
易志性恬静，不交外物，齐临川王映临州，表荐之，饷麦百斛。易谓使人曰： 走樵采麋鹿之伍，终其解毛之衣，驰骋日月之车，得保自耕之禄，于大王之恩亦已深矣。 辞不受，以文义自乐。安西长史袁彖钦其风，赠以鹿角书格、蚌盘、蚌研、白象牙笔。并赠诗曰： 白日清明，青云辽亮，昔闻巢、许，今睹台、尚。 易以连理几、竹翘书格报之。
建武三年，诏征爲司空主簿，不就，卒。子黔娄。
黔娄字子贞，一字贞正。少好学，多所讲诵。性至孝，不曾失色于人。南阳高士刘虬、宗测并叹异之。仕齐爲编令，政有异绩。先是县境多猛兽暴，黔娄至，猛兽皆度往临沮界，时以爲仁化所感。
徙孱陵令，到县未旬，易在家遘疾，黔娄忽心惊，举身流汗，即日弃官归家。家人悉惊其忽至。时易疾始二日，医云欲知差剧，但尝粪甜苦。易泄利，黔娄辄取尝之，味转甜滑，心愈忧苦。至夕，每稽颡北辰，求以身代。俄闻空中有声曰： 征君寿命尽，不复可延。汝诚祷既至，政得至月末。 及晦而易亡。黔娄居丧过礼，庐于冢侧。
梁台建，黔娄自西台尚书仪曹郎爲益州刺史邓元起表爲府长史、巴西梓潼二郡太守。及成都平，城中珍宝山积，元起悉分与僚佐，唯黔娄一无所取。元起恶其异衆，厉声曰： 长史何独爲高？ 黔娄示不违之，请书数箧。寻除蜀郡太守，在职清素，百姓便之。元起死于蜀郡，部曲皆散，黔娄身营殡敛，携持丧柩归乡里。
东宫建，以中军记室参军侍皇太子读，甚见知重。诏与太子中庶子殷钧、中舍人到洽、国子博士明山宾递日爲太子讲五经义。迁散骑侍郎，卒。弟于陵。
于陵字子介，七岁能言玄理。及长，清警博学，有才思。齐随王子隆爲荆州，召爲主簿，使与谢朓、宗夬抄撰群书。子隆代还，又以爲送故主簿。子隆爲明帝所害，僚吏畏避莫至，唯于陵与夬独留经理丧事。永元末，除东阳遂安令，爲人吏所称。
梁天监初，爲建康狱平，迁尚书功论郎，待诏文德殿。后兼中书通事舍人，拜太子洗马。旧东宫官属通爲清选，洗马掌文翰，尤其清者。近代用人，皆取甲族有才望者，时于陵与周舍并擢充此职。武帝曰： 官以人清，岂限甲族。 时论以爲美。累迁中书黄门侍郎，舍人如故。后终于鸿胪卿。弟肩吾。
肩吾字慎之，八岁能赋诗，爲兄于陵所友爱。初爲晋安王国常侍，王每徙镇，肩吾常随府。在雍州被命与刘孝威、江伯摇、孔敬通、申子悦、徐防、徐摛、王囿、孔铄、鲍至等十人抄撰衆籍，丰其果馔，号高斋学士。王爲皇太子，兼东宫通事舍人。后爲安西湘东王录事、谘议参军，太子率更令，中庶子。简文开文德省置学士，肩吾子信、徐摛子陵、吴郡张长公、北地傅弘、东海鲍至等充其选。齐永明中，王融、谢朓、沈约文章始用四声，以爲新变，至是转拘声韵，弥爲丽靡，复踰往时。简文与湘东王书论之曰：
比见京师文体，懦钝殊常，竞学浮疏，争事阐缓，既殊比兴，正背风骚。若夫六典三礼，所施则有地，吉凶嘉宾，用之则有所，未闻吟咏情性，反拟内则之篇，操笔写志，更模酒诰之作。迟迟春日，翻学归藏，湛湛江水，遂同大传。
吾既拙于爲文，不敢轻有掎摭，但以当世之作，历方古之才人，远则杨、马、曹、王，近则潘、陆、顔、谢，观其遣辞用心，了不相似。若以今文爲是，则昔贤爲非，若以昔贤可称，则今体宜弃。俱爲盍各，则未之敢许。又时有效谢康乐、裴鸿胪文者，亦颇有惑焉。何者？谢客吐言天拔，出于自然，时有不拘，是其糟粕。裴氏乃是良史之才，了无篇什之美。是爲学谢则不届其精华，但得其冗长；师裴则蔑绝其所长，唯得其所短。谢故巧不可阶，裴亦质不宜慕。故胸驰臆断之侣，好名忘实之类，决羽谢生，岂三千之可及，伏膺裴氏，惧两唐之不传。故玉徽金铣，反爲拙目所嗤，巴人下俚，更合郢中之听。阳春高而不和，妙声绝而不寻。竟不精讨锱铢，覆量文质，有异巧心，终愧妍手。是以握瑜怀玉之士，瞻郑邦而知退，章甫翠履之人，望闽乡而叹息。诗既若此，笔又如之。徒以烟墨不言，受其驱染，纸劄无情，任其摇襞。甚矣哉，文章横流，一至于此。
至如近世谢朓、沈约之诗，任昉、陆倕之笔，斯文章之冠冕，述作之楷模。张士简之赋，周升逸之辩，亦成佳手，难可复遇。文章未坠，必有英绝，领袖之者，非弟而谁。每欲论之，无可与语，思吾子建，一共商榷。辨兹清浊，使如泾、渭，论兹月旦，类彼汝南。朱白既定，雌黄有别，使夫怀鼠知惭，滥竽自耻。相思不见，我劳如何！
及简文即位，以肩吾爲度支尚书。时上流蕃镇，并据州拒侯景，景矫诏遣肩吾使江州喻当阳公大心。大心乃降贼，肩吾因逃入东。后贼宋子仙破会稽，购得肩吾欲杀之，先谓曰： 吾闻汝能作诗，今可即作,若能，将贷汝命。 肩吾操笔便成，辞采甚美，子仙乃释以爲建昌令。仍间道奔江陵，历江州刺史，领义阳太守，封武康县侯。卒，赠散骑常侍、中书令。子信。刘虬字灵预，一字德明，南阳涅阳人，晋豫州刺史乔七世孙也。徙居江陵。
虬少而抗节好学，须得禄便隐。宋泰始中，仕至晋平王骠骑记室、当阳令。罢官归家静处，常服鹿皮袷，断谷，饵术及胡麻。齐建元初，豫章王嶷爲荆州，教辟虬爲别驾，与同郡宗测、新野庾易并遗书礼请之。虬等各修笺答而不应命。
永明三年，刺史庐陵王子卿表虬及同郡宗测、宗尚之、庾易、刘昭五人，请加蒲车束帛之命。诏征爲通直郎，不就。竟陵王致书通意，虬答曰： 虬四节卧疾病，三时营灌植，畅馀阴于山泽，托暮情于鱼鸟，甯非唐、虞重恩，周、邵宏施。 
虬精信释氏，衣粗布，礼佛长斋，注法华经，自讲佛义。以江陵西沙洲去人远，乃徙居之。建武二年，诏征国子博士，不就。其冬虬病，正昼有白云徘徊檐户之内，又有香气及磬声。其日卒，年五十八。虬子之遴。
之遴字思贞，八岁能属文。虬曰： 此儿必以文兴吾宗。 常谓诸子曰： 若比之顔氏，之遴得吾之文。 由是州里称之。时有沙门僧惠有异识，每诣虬必呼之遴小字曰： 僧伽福德儿。 握手而进之。
年十五，举茂才，明经对策，沈约、任昉见而异之。吏部尚书王瞻尝候任昉，遇之遴在坐，昉谓瞻曰： 此南阳刘之遴，学优未仕，水镜所宜甄擢。 即辟爲太学博士。昉曰： 爲之美谈，不如面试。 时张稷新除尚书仆射，托昉爲让表，昉令之遴代作，操笔立成。昉曰： 荆南秀气，果有异才，后仕必当过仆。 御史中丞乐蔼即之遴之舅，宪台奏弹，皆令之遴草焉。后爲荆州中从事，梁简文临荆州，仍迁宣惠记室。之遴笃学明审，博览群籍，时刘显、韦棱并称强记，之遴每与讨论，咸不过也。
累迁中书侍郎，后除南郡太守。武帝谓曰： 卿母年德并高，故令卿衣锦还乡，尽荣养之理。 转西中郎湘东王绎长史，太守如故。初，之遴在荆府，常寄居南郡，忽梦前太守袁彖谓曰： 卿后当爲折臂太守，即居此中。 之遴后牛奔堕车折臂，右手偏直，不复得屈伸，书则以手就笔，叹曰： 岂黥而王乎？ 周舍尝戏之曰： 虽复并坐可横，政恐陋巷无枕。 后连相两王，再爲此郡，历秘书监。
出爲郢州行事，之遴意不愿出，固辞曰： 去岁命绝离巽，不敢东下；今年所忌又在西方。 武帝手敕曰： 朕闻妻子具，孝衰于亲，爵禄具，忠衰于君。卿既内足，理忘奉公之节。 遂爲有司奏免。后爲都官尚书、太常卿。
之遴好古爱奇，在荆州聚古器数十百种，有一器似瓯可容一斛，上有金错字，时人无能知者。又献古器四种于东宫。其第一种，镂铜鸱夷榼二枚，两耳有银镂，铭云： 建平二年造。 其第二种，金银错镂古鐏二枚，有篆铭云： 秦容成侯适楚之岁造。 其第三种，外国澡灌一口，有铭云： 元封二年，龟兹国献。 其第四种，古制澡盘一枚，铭云： 初平二年造。 
时鄱阳嗣王范得班固所撰汉书真本献东宫，皇太子令之遴与张缵、到溉、陆襄等参校异同，之遴录其异状数十事，其大略云： 案古本汉书称永平十六年五月二十一日己酉，郎班固上，而今本无上书年月日子。又案古本叙传号爲中篇，今本称爲叙传，又今本叙传载班彪事行，而古本云 彪自有传 。又今本纪及表志列传不相合爲次，而古本相合爲次，总成三十八卷。又今本外戚在西域后，古本外戚次帝纪下。又今本高五子、文三王、景十三王、孝武六子、宣元六王杂在诸传帙中，古本诸王悉次外戚下，在陈项传上。又今本韩彭英卢吴述云： 信惟饿隶，布实黥徒，越亦狗盗，芮尹江湖。云起龙骧，化爲侯王。 古本述云： 淮阴毅毅，仗剑周章，邦之杰子，实惟彭、英。化爲侯王，云起龙骧。 又古本第三十七卷解音释义，以助雅诂；而今本无此卷也。 
之遴好属文，多学古体，与河东裴子野、沛国刘显恒共讨论古籍，因爲交好。时周易、尚书、礼记、毛诗并有武帝义疏，唯左氏传尚阙，之遴乃着春秋大意十科，左氏十科，三传同异十科。合三十事上之。帝大悦，诏答曰： 省所撰春秋义，比事论书，辞微旨远，编年之教，言阐义繁。丘明传洙、泗之风，公羊宗西河之学，铎椒之解不追，瑕丘之说无取。继踵胡母，仲舒云盛，因循谷梁，千秋最笃。张苍之传左氏，贾谊之袭荀卿，源本分镳，指归殊致，详略纷然，其来旧矣。昔在弱年，久经研味，一从遗置，迄将五纪。兼晚秋晷促，机事罕暇，夜分求衣，未遑披括。须待夏景，试欲推寻，若温故可求，别酬所问也。 
始武帝于齐代爲荆府谘议，时之遴父虬隐在百里洲，早相知闻。帝偶匮乏，遣就虬换谷百斛。之遴时在父侧，曰： 萧谘议踬士，云何能得舂，愿与其米。 虬从之。及帝即位常怀之。侯景初以萧正德爲帝，之遴时落景所，将使授玺绂。之遴预知，仍剃发披法服乃免。先是，平昌伏挺出家，之遴爲诗嘲之曰： 传闻伏不斗，化爲支道林。 及之遴遇乱，遂披染服，时人笑之。
寻避难还乡，湘东王绎尝嫉其才学，闻其西上至夏口，乃密送药杀之。不欲使人知，乃自制志铭，厚其赙赠。前后文集五十卷。
子三达字三善，数岁能清言及属文。州将湘东王绎闻之，盛集宾客，召而试之。说义属诗，皆有理致。年十二，听江陵令贺革讲礼还，仍覆述，不遗一句。年十八卒。之遴深怀悼恨，乃题墓曰 梁妙士 以旌之。之遴弟之亨。
之亨字嘉会，年四岁，出后叔父嵩。及长好学，美风姿，善占对。武帝之临荆州，唯与虬谈。虬见之遴之亨，帝曰： 之遴必以文章显,之亨当以功名着。 后州举秀才，除大学博士，仍代兄之遴爲中书通事舍人。累迁步兵校尉，湘东王绎谘议参军，敕赐金策并赐诗焉。
大通六年，出师南郑，诏湘东王节度诸军。之亨以司农卿爲行台承制，途出本州北界，总督衆军，杖节而西，楼船戈甲甚盛。老小缘岸观曰： 是前举秀才者。 乡部伟之。是行也，大致克复，军士有功皆录，唯之亨爲兰钦所讼，执政因而陷之，故封赏不行，但复本位而已。久之，帝读陈汤传，恨其立功绝域而爲文吏所抵。宦者张僧胤曰： 外闻论者，窃谓刘之亨似之。 帝感悟，乃封爲临江子。固辞不拜。
之亨美绩嘉声，在朱异之右，既不协，惧爲所害，故美出之，以代之遴爲安西东湘王绎长史、南郡太守。上问朱异曰： 之亨代兄喜不？兄弟因循，岂直大冯、小冯而已。 又谓尚书令何敬容曰： 荆州长史、南郡太守，皆是仆射出入。今者之亨便是九转。 在郡有异绩，吏人称之。卒，荆土怀之，不复称名，号爲大南郡小南郡。
子广德，亦好学，负才任气。承圣中，位湘东太守。魏平荆州，依于王琳。琳平，陈太建中，历河东太守，卒官。
之亨弟之迟，位荆州中从事史。子仲威，少有志气，颇涉文史。梁承圣中，爲中书侍郎。萧庄称尊号，以爲御史中丞，随庄终邺中。
坦字德度，虬从弟也。仕齐历孱陵令，南中郎录事参军，所居以干济称。
梁武帝起兵，时辅国将军杨公则爲湘州刺史，帅师赴夏口。西朝议行州事者，坦求行，乃除辅国长史、长沙太守，行湘州刺史。坦尝在湘州，多旧恩，道迎者甚衆。齐东昏遣安成太守刘希祖破西台所选太守范僧简于平都，希祖移檄湘部，于是始兴内史王僧粲应之，湘部诸郡，悉皆蜂起。州人咸欲泛舟逃走，坦悉聚船焚之。前湘州镇军锺玄绍潜应僧粲，坦闻其谋，僞爲不知，因理讼至夜，城门遂不闭以疑之。玄绍未及发，明旦诣坦问其故。久留与语，密遣亲兵收其家。玄绍在坐未起，而收兵已报具得其文书本末。玄绍即首伏，于坐斩之，焚其文书，馀党悉无所问。
梁天监初，论功封荔浦子。三年，迁西中郎长史、蜀郡太守，行益州事。未至蜀，道卒。
论曰：刘瓛弟兄，僧绍父子，并业盛专门，饰以儒行，持身之节，异夫苟得患失者焉。庾易、刘虬取高一代，其所以行己，事兼隐德，诸子学业之美，各着家声。显及之遴见嫉时主，或以非罪而斥，或以非疾而亡，异夫自古哲王屈己下贤之道，有以知武皇之不弘，元后之多忌。梁祚之不永也，不亦宜哉。
