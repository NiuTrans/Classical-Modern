江子一胡僧佑徐文盛阴子春杜崱王琳张彪
江子一字元亮，济阳考城人，晋散骑常侍统之七世孙也。父法成，奉朝请。
子一少慷慨有大志。家贫，以孝闻，苦侍养多阙；因终身蔬食。仕梁起家爲王国侍郎、奉朝请。上书言事，爲当轴所排，乃拜表求入北爲刺客。武帝异之。又啓求观书秘阁，武帝许之，有敕直华林省。其姑夫左卫将军朱异权要当朝，休下之日，宾客辐凑。异不爲物议所归，欲引子一爲助，子一未尝造门，其高洁如此。爲遂昌、曲阿令，皆着美绩。后爲南津校尉。
弟子四，历尚书金部郎。大同初，迁右丞。兄弟性并刚烈。子四自右丞上封事，极言得失，武帝甚善之，诏曰： 屋漏在上，知之在下，其令尚书详择，施于时政。 左户郎沈炯、少府丞顾璵尝奏事不允，帝厉色呵责之。子四乃趋前代炯等对，对甚激切。帝怒呼缚之，子四乃据地不受。帝怒亦歇，乃释之，犹坐免职。
及侯景攻陷历阳，自横江将度，子一帅舟师千余人于下流欲邀之，其副董桃生走，子一乃退还南洲，收余衆步赴建邺，见于文德殿。帝怒之，具以事对，且曰： 臣以身许国，常恐不得其死，今日之事，何所复惜。不死阙前，终死阙后耳。 及城被围，开承明门出战。子一及弟尚书左丞子四、东宫直殿主帅子五并力战直前，贼坐甲不起。子一引矟撞之，贼纵突骑，衆并缩。子一刺其骑，骑倒矟折，贼解其肩，时年六十二。弟曰： 与兄俱出，何面独旋。 乃免胄赴敌，子四矟洞胸死，子五伤脰，还至堑一恸而绝。贼义子一之勇，归之，面如生。诏赠子一给事黄门侍郎，子四中书侍郎，子五散骑侍郎。侯景平，元帝又追赠子一侍中，諡义子；子四黄门侍郎，諡毅子；子五中书侍郎，諡烈子。
子一续黄图及班固 九品 ，并辞赋文章数十篇,行于世。
胡僧佑字愿果，南阳冠军人也。少勇决，有武干。仕魏位银青光禄大夫。以大通三年避尔朱氏之难归梁。频上封事，武帝器之，拜文德主帅，使戍项城。魏克项城，因入北。中大通元年，陈庆之送魏北海王元颢入洛阳，僧佑又归梁，徐南天水、天门二郡太守，有善政。性好读书，爱缉缀，然文辞鄙野，多被嘲谑，而自谓实工，矜伐弥甚。
晚事梁元帝。侯景之乱，西沮蛮反，元帝令僧佑讨之，使尽诛其渠帅。僧佑谏忤旨，下狱。
大宝二年，景围王僧辩于巴陵，元帝乃引僧佑于狱，拜爲假节、武猛将军，封新市县侯，令援僧辩。将发泣下，谓其子屺曰： 汝可开朱白二门，吾不捷则死。吉则由朱，凶则由白也。 元帝闻而壮之。前至赤沙亭，会陆法和至，乃与并军，大败景将任约军，禽约送江陵。侯景闻之遂遁。后拜领军将军，厚自封殖。以所加鼓吹恒置斋中，对之自娱。人曰： 此是羽仪，公名望隆重，不宜若此。 答曰： 我性爱之，恒须见耳。 或出游亦以自随，人士笑之。
承圣二年，爲车骑将军、开府仪同三司。及魏军至，以僧佑爲都督城东诸军事。俄中流矢卒，城遂溃。
徐文盛字道茂，彭城人也。家本魏将。父庆之，梁天监初自北归南，未至道卒。文盛仍统其衆，稍立功绩。大同末，爲甯州刺史。州在僻远，群蛮劫窃相寻，前后刺史莫能制。文盛推心抚慰，夷人感之，风俗遂改。
太清二年，闻国难，乃召募得数万人来赴，元帝以爲秦州刺史，加都督，授以东讨之略。东下至武昌，遇侯景将任约，遂与相持。元帝又命护军将军尹悦、平东将军杜幼安、巴州刺史王珣等会之，并受文盛节度。大败约于贝矶。约退保西阳，文盛进据芦洲，又与相持。景闻之，率大衆西上援约，至西阳。诸将咸曰： 景水军轻进，又甚饥疲，击之必大捷。 文盛不许。文盛妻石氏先在建邺，至是，景载以还之。文盛深德景，遂密通信使，都无战心，衆咸愤怨。杜幼安、宋簉等乃率所领独进，大破景，获其舟舰以归。会景密遣骑间道袭陷郢州，军中惧，遂大溃，文盛奔还荆州。元帝仍以爲城北面大都督，又聚敛赃汙甚多，元帝大怒，下令数其十罪，除其官爵。文盛私怀怨望，帝闻之，乃以下狱。时任约被禽，与文盛同禁。文盛谓约曰： 何不早降，令我至此。 约曰： 门外不见卿马迹，使我何处得降。 文盛无以答，遂死狱中。
阴子春字幼文，武威姑臧人也。晋义熙末，曾祖袭随宋武帝南迁，至南平，因家焉。父智伯与梁武帝邻居，少相善，尝入帝卧内，见有异光成五色，因握帝手曰： 公后必大贵，非人臣也。天下方乱，安苍生者其在君乎。 帝曰： 幸勿多言。 于是情好转密，帝每有求，如外府焉。及帝践阼，官至梁、秦二州刺史。
子春仕历位朐山戍主、东莞太守。时青州石鹿山临海，先有神庙，刺史王神念以百姓祈祷糜费，毁神影，坏屋舍。当坐栋上有一大蛇长丈馀，役夫打扑不禽，得入海水。尔夜，子春梦见人通名诣子春云： 有人见苦，破坏宅舍。既无所托，钦君厚德，欲憩此境。 子春心密记之。经二日而知之，甚惊，以爲前所梦神。因办牲醑请召，安置一处。数日，复梦一朱衣人相闻，辞谢云： 得君厚惠，当以一州相报。 子春心喜，供事弥勤。经月余，魏欲袭朐山，间谍前知，子春设伏摧破之，诏授南青州刺史，镇朐山。又迁都督、梁秦二州刺史。
子春虽无佗才行，临人以廉洁称。闺门混杂，而身服垢汙，脚数年一洗，言每洗则失财败事，云在梁州，以洗足致梁州败。太清二年，征爲左卫将军，迁侍中。属侯景乱，元帝令子春随王僧辩攻平邵陵王。又与左卫将军徐文盛东讨景，至贝矶与景遇，子春力战，恒冠诸军。会郢州陷没，军遂退，卒于江陵。子铿。
铿字子坚，博涉史传，尤善五言诗，被当时所重。爲梁湘东王法曹行参军。初铿尝与宾友宴饮，见行觞者，因回酒炙以授之，衆坐皆笑。铿曰： 吾侪终日酣酒，而执爵者不知其味，非人情也。 及侯景之乱，铿尝爲贼禽，或救之获免。铿问之，乃前所行觞者。
陈天嘉中，爲始兴王中录事参军。文帝尝宴群臣赋诗，徐陵言之，帝即日召铿预宴，使赋新成安乐宫。铿援笔便就，帝甚叹赏之。累迁晋陵太守，员外散骑常侍，顷之卒。有文集三卷行于世。
杜崱，京兆杜陵人也。其先自北归南，居于雍州之襄阳，子孙因家焉，父怀宝少有志节，梁天监中累有军功，后又立功南郑，位梁、秦二州刺史。大同初，魏军复围南郑，怀宝命第三子嶷帅二百人与魏前锋战于光道寺，流矢中其目，失马，敌人交矟将至，嶷斩其一骑而上，驰以归。嶷膂力绝人，便马善射，一日中战七八合。所佩霜明朱弓四石馀力，斑丝缠矟长二丈五，同心敢死士百七十人。每出杀伤数百人，敌人惮之，号爲杜彪。怀宝卒于州，諡曰桓侯。
嶷位西荆州刺史，时谶言 独梁之下有瞎天子 ，元帝以嶷其人也。会嶷改葬父祖，帝敕图墓者恶爲之，逾年而嶷卒。崱，嶷弟也。幼有志气，居乡里以胆勇称，后爲新兴太守。太清三年，随岳阳王来袭荆州，元帝与崱兄岸有旧，密书邀之。崱乃与岸、弟幼安、兄子龛等夜归元帝，以爲武州刺史，封枝江县侯，令随领军王僧辩东讨侯景。至巴陵，景遁。加侍中，进爵爲公，仍随僧辩追景至石头。景败，崱入据台城。景平，加散骑常侍、江州刺史。
是月，齐将郭元建攻秦州刺史严超达于秦郡，王僧辩令崱赴援，陈武帝亦自欧阳来会。元建衆却，崱因纵兵大破之，元建遁。时元帝执王琳于江陵，琳长史陆纳等于长沙反。元帝征崱与王僧辩讨之。及纳等战于车轮，大败之。后纳等降，崱又与王僧辩西讨平武陵王于硖口。旋镇遘疾卒，諡曰武。
崱兄弟九人，兄嵩、岑、嶷、岌、巘、岸及弟嵷、幼安并知名。岸字公衡，太清中，与崱随岳阳王察攻荆州，同归元帝。帝以爲北梁州刺史，封江陵县侯。岸请以五百骑袭襄阳，去城三十里，城中觉之。察夜知其师掩襄阳，以岸等襄阳豪帅，于是夜遁归襄阳。岸等知察至，遂奔其兄南阳太守巘于广平。察遣将尹正、薛晖等攻拔之，获巘、岸等并其母妻子女，并斩于襄阳北门。察母龚保林数岸于衆，岸曰： 老婢教汝儿杀汝叔，乃枉杀忠良。 察命拔其舌，脔杀而烹之。尽诛诸杜宗族亲者，幼弱下蚕室，又发其坟墓，烧其骸骨，灰而扬之，并以爲漆惋。及建邺平，崱兄弟发安宁陵焚之，以报漆惋之酷，元帝亦不责也。
幼安性至孝宽厚，雄勇过人，与兄崱同归元帝，帝以爲西荆州刺史，封华容县侯。与王僧辩讨河东王誉于长沙，平之。又令助徐文盛东讨侯景，至贝矶，大破景将任约，斩其仪同叱罗子通、湘州刺史赵威方等。仍进军大举口，别攻拔武昌。景度芦洲上流以压文盛，幼安与衆军大败之。会景密遣骑袭陷郢州，执刺史方诸，人情大骇，文盛由汉口遁归，衆军大败，幼安降景，景以其多反复，杀之。
龛，岑之子也，少骁勇，善用兵，与诸父归元帝，帝以爲郧州刺史，封中庐县侯，与王僧辩讨平河东王誉。又随僧辩下，继徐文盛军至巴陵。闻侯景陷郢州西上将至，乃与僧辩等守巴陵。景至围之数旬，不克而遁。迁太府卿、定州刺史。及衆军至姑孰，景将侯子鉴逆战，龛与陈武帝、王琳等击之，大败子鉴，遂至石头。景亲会战，龛与衆军大破之。论功爲最，授东扬州刺史。又与王僧辩降陆纳，平武陵王。
及魏平江陵，后齐纳贞阳侯明以绍梁嗣，以龛爲震州刺史、吴兴太守，迁南豫州刺史，封溧阳县侯，又加散骑常侍、镇南大将军。
龛，僧辩婿也，始爲吴兴太守，以陈武帝既非素贵，及爲之本郡，以法绳其宗门，无所纵舍。武帝衔之切齿。及僧辩败，龛乃据吴兴以拒之，频败陈文帝军。龛好饮酒，终日恒醉，勇而无略，部将杜泰私通于文帝，说龛降文帝，龛然之。其妻王氏曰： 霸先雠隙如此，何可求和。 因出私财赏募，复大败文帝军。后杜泰降文帝，龛尚醉不觉，文帝遣人负出项王寺前斩之。王氏因截发出家，杜氏一门覆矣。
王琳字子珩，会稽山阴人也。本兵家。元帝居蕃，琳姊妹并入后庭见幸，琳由此未弱冠得在左右。少好武，遂爲将帅。太清二年，帝遣琳献米万石，未至，都城陷，乃中江沈米，轻舸还荆。稍迁岳阳内史，以军功封建甯县侯。侯景遣将宋子仙据郢州，琳攻克之，禽子仙。又随王僧辩破景。后拜湘州刺史。
琳果劲绝人，又能倾身下士，所得赏物不以入家，麾下万人，多是江淮群盗。平景之勋，与杜龛俱爲第一。恃宠纵暴于建邺，王僧辩禁之不可，惧将爲乱，啓请诛之。琳亦疑祸，令长史陆纳率部曲前赴湘州，身轻上江陵陈谢。将行谓纳等曰： 吾若不反，子将安之？ 咸曰： 请死 。相泣而别。及至，帝以下吏，而使廷尉卿黄罗汉、太舟卿张载宣喻琳军。陆纳等及军人并哭对使者，莫肯受命。乃絷黄罗汉，杀张载。载性刻，爲帝所信，荆州疾之如雠，故纳等因人之欲，抽其肠系马脚，使绕而走，肠尽气绝，又脔割备五刑而斩之。
元帝遣王僧辩讨纳，纳等败走长沙。是时湘州未平，武陵王兵下又甚盛，江陵公私恐惧，人有异图。纳啓申琳无罪，请复本位，求爲奴婢。元帝乃锁琳送僧辩。时纳出兵方战，会琳至，僧辩升诸楼车以示之。纳等投戈俱拜，举军皆哭，曰： 乞王郎入城即出。 乃放琳入，纳等乃降。湘州平，仍复琳本位，使拒武陵王纪。纪平，授衡州刺史。
元帝性多忌，以琳所部甚盛，又得衆心，故出之岭外。又授都督、广州刺史。其友人主书李膺，帝所任遇，琳告之曰： 琳蒙拔擢，常欲毕命以报国恩。今天下未平，迁琳岭外，如有万一不虞，安得琳力。忖官正疑琳耳，琳分望有限，可得与官争爲帝乎？何不以琳爲雍州刺史，使镇武宁。琳自放兵作田，爲国御捍，若警急动静相知。孰若远弃岭南，相去万里，一日有变，将欲如何！琳非愿长坐荆南，政以国计如此耳。 膺然其言而不敢啓，故遂率其衆镇岭南。
元帝爲魏围逼，乃征琳赴援，除湘州刺史。琳师次长沙，知魏平江陵，已立梁王察，乃爲元帝举哀，三军缟素。遣别将侯平率舟师攻梁，琳屯兵长沙，传檄诸方，爲进趣之计。时长沙蕃王萧韶及上游诸将推琳主盟。侯平虽不能度江，频破梁军。又以琳兵威不接，翻更不受指麾，琳遣将讨之，不克。又师老兵疲不能进，乃遣使奉表诣齐，并献驯象；又使献款于魏求其妻子；亦称臣于梁。
陈武帝既杀王僧辩，推立敬帝，以侍中、司空征琳。不从命，乃大营楼舰，将图义举。琳将张平宅乘一舰，每将战胜，舰则有声如野猪，故琳战舰以千数，以野猪爲名。陈武帝遣将侯安都、周文育等讨琳，仍受梁禅。安都叹曰： 我其败乎，师无名矣。 逆战于沌口。琳乘平肩舆，执钺而麾之，禽安都、文育，其馀无所漏，唯以周铁武一人背恩，斩之。锁安都、文育，置琳所坐舰中，令一阉竖监守之。琳乃移湘州军府就郢城，带甲十万，练兵于白水浦。琳巡军而言曰： 可以爲勤王之师矣，温太真何人哉！ 南江渠帅熊昙朗、周迪怀贰，琳遣李孝钦、樊猛与馀孝顷同讨之。三将军败，并爲迪所囚。安都、文育等尽逃还建邺。
初，魏克江陵之时，永嘉王庄年甫七岁，逃匿人家。后琳迎还湘中，卫送东下。及敬帝立，出质于齐，请纳庄爲梁主。齐文宣遣兵援送，仍遣兼中书令李騊駼册拜琳爲梁丞相、都督中外诸军、录尚书事。又遣中书舍人辛悫、游诠之等齎玺书江表宣劳，自琳以下皆有颁赐。琳乃遣兄子叔宝率所部十州刺史子弟赴邺，奉庄纂梁祚于郢州。庄授琳侍中、使持节、大将军、中书监，改封安成郡公，其馀并依齐朝前命。
及陈文帝立，琳乃辅庄次于濡须口。齐遣扬州道行台慕容俨率衆临江，爲其声援。陈遣安州刺史吴明彻江中夜上，将袭盆城。琳遣巴陵太守任忠大败之，明彻仅以身免。琳兵因东下，陈遣太尉侯瑱、司空侯安都等拒之。瑱等以琳军方盛，引军入芜湖避之。时西南风至急，琳谓得天道，将直取扬州，侯瑱等徐出芜湖蹑其后。比及兵交，西南风翻爲瑱用，琳兵放火燧以掷瑱船者，皆反烧其船。琳船舰溃乱，兵士透水死者十二三。其馀皆弃船上岸，爲陈军所杀殆尽。
初，琳命左长史袁泌、御史中丞刘仲威同典兵侍卫庄，及军败，泌遂降陈。仲威以庄投历阳，又送寿阳。琳寻与庄同入齐，齐孝昭帝遣琳出合肥，鸠集义故，更图进取。琳乃缮舰，分遣招募淮南伧楚，皆愿戮力。陈合州刺史裴景晖，琳兄瑉之婿也，请以私属导引齐师，孝昭委琳与行台左丞卢潜率兵应赴。沈吟不决，景晖惧事泄，挺身归齐。齐孝昭赐琳玺书令镇寿阳，其部下将帅悉听以从，乃除琳骠骑大将军、开府仪同三司、扬州刺史，封会稽郡公。又增兵秩，兼给铙吹。琳水陆戒严，将观衅而动，属陈氏结好于齐，使琳更听后图。
琳在寿阳，与行台尚书卢潜不协，更相是非，被召还邺。齐武成置而不问，除沧州刺史。后以琳爲特进、侍中。所居屋脊无故剥破，出赤蛆数升，落地化爲血，蠕动。有龙出于门外之池，云雾起，昼晦。会陈将吴明彻寇齐，齐帝敕领军将军尉破胡等出援秦州，令琳共爲经略。琳谓所亲曰： 今太岁在东南，岁星居牛斗分，太白已高，皆利爲客，我将有丧。 又谓破胡曰： 吴兵甚锐，宜长策制之，慎勿轻斗。 破胡不从。战，军大败。琳单马突围，仅而获免。还至彭城，齐令便赴寿阳，并许召募。又进封琳巴陵郡王。陈将吴明彻进兵围之，堰肥水灌城。而齐将皮景和等屯于淮西，竟不赴救。明彻昼夜攻击，城内水气转侵，人皆患肿，死病相枕。从七月至十月，城陷被执，百姓泣而从之。吴明彻恐其爲变，杀之城东北二十里，时年四十八。哭者声如雷。有一叟以酒脯来至，号酹尽哀，收其血怀之而去。传首建康，悬之于市。
琳故吏梁骠骑府仓曹参军朱瑒致书陈尚书仆射徐陵求琳首，曰：
窃以朝市迁贸，时传骨鲠之风；历运推移，间表忠贞之迹。故典午将灭，徐广爲晋家遗老；当涂已谢，马孚称魏室忠臣。用能播美于前书，垂名于后世。梁故建宁公琳，洛滨馀胄，沂川旧族，立功代邸，效绩中朝。当离乱之辰，总蕃伯之任。尔乃轻躬殉主，以身许国，实追踪于往彦，信踵武于前修。而天厌梁德，尚思匡继，徒蕴包胥之念，终遘苌弘之眚。洎王业光啓，鼎祚有归，于是远迹山东，寄命河北。虽轻旅臣之叹，犹怀客卿之礼。感兹知己，忘此捐躯。至使身没九泉，头行万里。诚复马革裹尸，遂其生平之志，原野暴骸，会彼人臣之节。然身首异处，有足悲者。封树靡卜，良可怆焉。
瑒早簉末僚，预参下席，降薛君之吐握，荷魏公之知遇。是用沾巾雨袂，痛可识之顔，回肠疾首，切犹生之面。伏惟圣恩博厚，明诏爰发，赦王经之哭，许田横之葬。瑒虽刍贱，窃亦有心。琳经莅寿阳，颇存遗爱，曾游江右，非无旧德。比肩东合之吏，继踵西园之宾，愿归彼境，还修窀穸。庶孤坟既筑，或飞衔土之燕，丰碑式树，时留堕泪之人。近故旧王绾等已有论牒，仰蒙制议，不遂所陈。昔廉公告逝，即肥川而建茔域，孙叔云亡，仍芍陂而植楸檟。由此言之，抑有其例。不使寿春城下，唯传报葛之人，沧洲岛上，独有悲田之客。昧死陈祈，伏待刑宪。陵嘉其志节，又明彻亦数梦琳求首，并爲啓陈主而许之。仍与开府主簿刘韶慧等持其首还于淮南，权瘗八公山侧，义故会葬者数千人。瑒等乃间道北归，别议迎接。寻有扬州人茅智胜等五人密送丧柩达于邺，赠十五州诸军事、扬州刺史、侍中、特进、开府、录尚书事，諡曰忠武王，葬给轀輬车。
琳体貌闲雅，立发委地，喜怒不形于色。虽无学业，而强记内敏，军府佐史千数，皆识其姓名。刑罚不滥，轻财爱士，得将卒之心。少爲将帅，屡经丧乱，雅有忠义之节。虽本图不遂，齐人亦以此重之，待遇甚厚。及败爲陈军所执，吴明彻欲全之，而其下将领多琳故吏，争来致请，并相资给，明彻由此忌之，故及于难。当时田夫野老，知与不知，莫不爲之歔欷流泣。观其诚信感物，虽李将军之恂恂善诱，殆无以加焉。
琳十七子，长子敬在齐袭王爵，武平末通直常侍。第九子衍，隋开皇中开府仪同三司，大业初，卒于渝州刺史。
张彪不知何许人，自云家本襄阳，或云左卫将军、衡州刺史兰钦外弟也。少亡命在若邪山爲盗，颇有部曲。临城公大连出牧东扬州，彪率所领客焉。始爲防合，后爲中兵参军，礼遇甚厚。及侯景将宋子仙攻下东扬州，复爲子仙所知。后去子仙，还入若邪举义，征子仙不捷，仍走向剡。
赵伯超兄子棱爲侯景山阴令，去职从彪。后怀异心，僞就彪计，请酒爲盟，引刀子披心出血自歃，彪信之，亦取刀刺血报之。刀始至心，棱便以手案之，望入彪心，刀斜伤得不深。棱重取刀刺彪，头面被伤顿绝。棱谓已死，因出外告彪诸将，言已杀讫，欲与求富贵。彪左右韩武入视，彪已苏，细声谓曰： 我尚活，可与手。 于是武遂诛棱。彪不死，复奉表元帝，帝甚嘉之。
及侯景平，王僧辩遇之甚厚，引爲爪牙，与杜龛相似，世谓之张、杜。贞阳侯践位，爲东扬州刺史，并给鼓吹。室富于财，昼夜乐声不息。剡令王怀之不从，彪自征之。留长史谢岐居守。会僧辩见害，彪不自展拔。时陈文帝已据震泽，将及会稽，彪乃遣沈泰、吴宝真还州助岐保城。彪后至，泰等反与岐迎陈文帝入城。彪因其未定，踰城而入。陈文帝遂走出，彪复城守。沈泰说陈文帝曰： 彪部曲家口并在香岩寺，可往收取。 
遂往尽获之。彪将申进密与泰相知，因又叛彪，彪复败走，不敢还城。据城之西山楼子，及暗得与弟昆仑、妻杨氏去。犹左右数人追随，彪疑之皆发遣，唯常所养一犬名黄苍在彪前后，未曾舍离。乃还入若邪山中。
沈泰说陈文帝遣章昭达领千兵重购之，并图其妻。彪眠未觉，黄苍惊吠劫来，便齧一人中喉即死。彪拔刀逐之，映火识之，曰： 何忍举恶。卿须我者但可取头，誓不生见陈蒨。 劫曰： 官不肯去，请就平地。 彪知不免，谓妻杨呼爲乡里曰： 我不忍令乡里落佗处，今当先杀乡里然后就死。 杨引颈受刀，曾不辞惮。彪不下刀，便相随下岭到平处。谓劫曰： 卿须我头，我身不去也。 呼妻与诀，曰： 生死从此而别，若见沈泰、申进等爲语曰，功名未立，犹望鬼道相逢。 劫不能生得，遂杀彪并弟，致二首于昭达。黄苍号叫彪尸侧，宛转血中，若有哀状。
昭达进军，迎彪妻便拜，称陈文帝教迎爲家主。杨便改啼爲笑，欣然意悦，请昭达殡彪丧。坟冢既毕，黄苍又俯伏冢间，号叫不肯离。杨还经彪宅，谓昭达曰： 妇人本在容貌，辛苦日久，请暂过宅庄饰。 昭达许之。杨入屋，便以刀割发毁面，哀哭恸绝，誓不更行。陈文帝闻之，叹息不已，遂许爲尼。后陈武帝军人求取之，杨投井决命。时寒，比出之垂死，积火温燎乃苏，复起投于火。
彪始起于若邪，兴于若邪，终于若邪。及妻犬皆爲时所重异。杨氏，天水人，散骑常侍曒之女也。有容貌，先爲河东裴仁林妻，因乱爲彪所纳。彪友人吴中陆山才嗟泰等翻背，刊吴昌门爲诗一绝曰： 田横感义士，韩王报主臣，若爲留意气，持寄禹川人。 
论曰：忠义之道，安有常哉。善言者不必能行，蹈之者恒在所忽。江子一、胡僧佑，太清之季，名宦盖微。江则自致亡躯，胡亦期之殒命，然则贞劲之节，岁寒自有性也。文盛克终有鲜，诗人得所诫焉。子春战乃先鸣，幽通有助，及乎梁州之败，而以濯足爲尤。杜氏终致覆亡，亦云图墓之咎。吉凶之兆，二者岂易知乎。王琳乱朝忠节，志雪仇耻，然天方相陈，义难弘济，斯则大厦落构，岂一木所能支也。张彪一遇何怀，死而后已；唯妻及犬，义悉感人，记传所陈，何以加此，异乎！
