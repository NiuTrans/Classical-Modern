梁武帝诸子
武帝八男。丁贵嫔生昭明太子统、简文皇帝、庐陵威王续。阮修容生孝元皇帝。吴淑媛生豫章王综。董昭仪生南康简王绩。丁充华生邵陵携王纶。葛修容生武陵王纪。
昭明太子统字德施，小字维摩，武帝长子也。以齐中兴元年九月生于襄阳。武帝既年垂强仕，方有冢嗣；时徐元瑜降；而续又荆州使至，云： 萧颖胄暴卒。 时人谓之三庆。少日而建邺平，识者知天命所集。
天监元年十一月，立爲皇太子。时年幼，依旧居于内，拜东宫官属，文武皆入直永福省。五年六月庚戌，出居东宫。
太子生而聪叡，三岁受孝经、论语，五岁遍读五经，悉通讽诵。性仁孝，自出宫，恒思恋不乐。帝知之，每五日一朝，多便留永福省，或五日三日乃还宫。八年九月，于寿安殿讲孝经，尽通大义。讲毕，亲临释奠于国学。
年十二，于内省见狱官将谳事。问左右曰： 是皁衣何爲者？ 曰： 廷尉官属。 召视其书，曰： 是皆可念，我得判否？ 有司以统幼，紿之曰： 得。 其狱皆刑罪上，统皆署杖五十。有司抱具狱，不知所爲，具言于帝，帝笑而从之。自是数使听讼，每有欲宽纵者，即使太子决之。建康县谳诬人诱口，狱翻，县以太子仁爱，故轻当杖四十。令曰： 彼若得罪，便合家孥戮，今纵不以其罪罪之，岂可轻罚而已，可付冶十年。 
十四年正月朔旦，帝临轩，冠太子于太极殿。旧制太子着远游冠、金蝉翠緌缨，至是诏加金博山。太子美姿容，善举止，读书数行并下，过目皆忆。每游宴祖道，赋诗至十数韵，或作剧韵，皆属思便成，无所点易。帝大弘佛教，亲自讲说。太子亦素信三宝，遍览衆经。乃于宫内别立慧义殿，专爲法集之所。招引名僧，自立二谛、法身义。普通元年四月，甘露降于慧义殿，咸以爲至德所感。时俗稍奢，太子欲以己率物，服御朴素，身衣浣衣，膳不兼肉。
三年十一月，始兴王憺薨。旧事以东宫礼绝傍亲，书翰并依常仪。太子以爲疑，命仆刘孝绰议其事。孝绰议曰： 案张镜撰东宫仪记，称 三朝发哀者，踰月不举乐；鼓吹寝奏，服限亦然 。寻傍绝之义，义在去服，服虽可夺，情岂无悲。铙歌辍奏，良亦爲此。既有悲情，宜称兼慕，卒哭之后，依常举乐，称悲竟，此理例相符。谓犹应称兼慕，请至卒哭。 仆射徐勉、左率周舍、家令陆襄并同孝绰议。太子令曰： 张镜仪记云， 依士礼，终服月称慕悼 。又云， 凡三朝发哀者，踰月不举乐 。刘仆议云， 傍绝之义，义在去服，服虽可夺，情岂无悲。卒哭之后，依常举乐，称悲竟，此理例相符 。寻情悲之说，非止卒哭之后，缘情爲论，此自难一也。用张镜之 举乐 ，弃张镜之 称悲 。一镜之言，取舍有异，此自难二也。陆家令止云 多历年所 ，恐非事证。虽复累稔所用，意常未安。近亦尝以此问外，由来立意，谓犹应有慕悼之言。张岂不知举乐爲大，称悲事小。所以用小而忽大，良亦有以。至如元正六佾，事爲国章，虽情或未安，而礼不可废。铙吹军乐，比之亦然，书疏方之，事则成小。差可缘心。声乐自外，书疏自内，乐自他，书自己。刘仆之议，即情未安。可令诸贤更共详衷。 司农卿明山宾、步兵校尉朱异议，称 慕悼之解，宜终服月 。于是付典书遵用，以爲永准。
七年十一月，贵嫔有疾，太子还永福省，朝夕侍疾，衣不解带。及薨，步从丧还宫，至殡，水浆不入口，每哭辄恸绝。武帝敕中书舍人顾协宣旨曰： 毁不灭性，圣人之制，不胜丧比于不孝。有我在，那得自毁如此。可即强进饮粥。 太子奉敕，乃进数合，自是至葬，日进麦粥一升。武帝又敕曰： 闻汝所进过少，转就羸瘦。我比更无馀病，政爲汝如此，胸中亦填塞成疾。故应强加饘粥，不俟我恒尔悬心。 虽屡奉敕劝逼，终丧日止一溢，不尝菜果之味。体素壮，腰带十围，至是减削过半。每入朝，士庶见者莫不下泣。
太子自加元服，帝便使省万机，内外百司奏事者填塞于前。太子明于庶事，每所奏谬误巧妄，皆即辩析，示其可否，徐令改正，未尝弹纠一人。平断法狱，多所全宥，天下皆称仁。性宽和容衆，喜愠不形于色。引纳才学之士，赏爱无倦。恒自讨论坟籍，或与学士商榷古今，继以文章着述，率以爲常。于时东宫有书几三万卷，名才并集，文学之盛，晋、宋以来未之有也。
性爱山水，于玄圃穿筑，更立亭馆，与朝士名素者游其中。尝泛舟后池，番禺侯轨盛称此中宜奏女乐。太子不答，咏左思招隐诗云： 何必丝与竹，山水有清音。 轨惭而止。出宫二十馀年，不畜音声。未薨少时，敕赐太乐女伎一部，略非所好。
普通中，大军北侵，都下米贵。太子因命菲衣减膳。每霖雨积雪，遣腹心左右周行闾巷，视贫困家及有流离道路，以米密加振赐，人十石。又出主衣绢帛，年常多作襦裤，各三千领，冬月以施寒者，不令人知。若死亡无可敛，则爲备棺槥。每闻远近百姓赋役勤苦，辄敛容变色。常以户口未实，重于劳扰。吴兴郡屡以水灾不熟，有上言当漕大渎以泻浙江。中大通二年春，诏遣前交州刺史王弈假节发吴、吴兴、信义三郡人丁就役。太子上疏曰： 伏闻当遣王弈等上东三郡人丁开漕沟渠，导泄震泽，使吴兴一境无复水灾，暂劳永逸，必获后利。未萌难睹，窃有愚怀。所闻吴兴累年失收，人颇流移，吴郡十城，亦不全熟，唯信义去秋有稔，复非恒役之民。即日东境谷稼犹贵，劫盗屡起，在所有司，皆不闻奏。今征戍未归，强丁疏少，此虽小举，窃恐难合。吏一呼门，动爲人蠹。又出丁之处，远近不一，比得齐集，已妨蚕农。去年称爲丰岁，公私未能足食，如复今兹失业，虑恐爲弊更深。且草窃多伺候人间虚实，若善人从役，则抄盗弥增。吴兴未受其益，内地已离其弊。不审可得权停此功，待优实以不？ 武帝优诏以喻焉。
太子孝谨天至，每入朝，未五鼓便守城门开。东宫虽燕居内殿，一坐一起，恒向西南面台。宿被召当入，危坐达旦。
三年三月，游后池，乘雕文舸摘芙蓉。姬人荡舟，没溺而得出，因动股，恐贻帝忧，深诫不言，以寝疾闻。武帝敕看问，辄自力手书啓。及稍笃，左右欲啓闻，犹不许，曰： 云何令至尊知我如此恶。 因便呜咽。四月乙巳，暴恶，驰啓武帝，比至已薨，时年三十一。帝临哭尽哀，诏敛以衮冕，諡曰昭明。五月庚寅，葬安宁陵，诏司徒左长史王筠爲哀册文。朝野惋愕，都下男女奔走宫门，号泣满路。四方甿庶及疆徼之人，闻丧皆哀恸。
太子性仁恕，见在宫禁防捉荆子者，问之，云以清道驱人。太子恐复致痛，使捉手板代之。频食中得蝇虫之属，密置柈边，恐厨人获罪，不令人知。又见后合小儿摊戏，后属有狱牒摊者法，士人结流徒，庶人结徒。太子曰： 私钱自戏，不犯公物，此科太重。 令注刑止三岁，士人免官。狱牒应死者必降长徒，自此以下莫不减半。
所着文集二十卷，又撰古今典诰文言爲正序十卷，五言诗之善者爲英华集二十卷，文选三十卷。
薨后，长子东中郎将南徐州刺史华容公欢封豫章郡王，次子枝江公誉封河东郡王，曲江公察封岳阳郡王，譬封武昌郡王，鉴封义阳郡王，各二千户。女悉同正主。蔡妃供侍一同常仪，唯别立金华宫爲异。帝既废嫡立庶，海内噂誻，故各封诸子大郡以慰其心。岳阳王察流涕受拜，累日不食。
初，丁贵嫔薨，太子遣人求得善墓地，将斩草，有卖地者因阉人俞三副求巿，若得三百万，许以百万与之。三副密啓武帝，言太子所得地不如今所得地于帝吉，帝末年多忌，便命巿之。葬毕，有道士善图墓，云 地不利长子，若厌伏或可申延。 乃爲蜡鹅及诸物埋墓侧长子位。有宫监鲍邈之、魏雅者，二人初并爲太子所爱，邈之晚见疏于雅，密啓武帝云： 雅爲太子厌祷。 帝密遣检掘，果得鹅等物。大惊，将穷其事。徐勉固谏得止，于是唯诛道士，由是太子迄终以此惭慨，故其嗣不立。后邵陵王临丹阳郡，因邈之与乡人争婢，议以爲诱略之罪牒宫，简文追感太子冤，挥泪诛之。邈之兄子僧隆爲宫直，前未知邈之侄，即日驱出。
先是人间谣曰： 鹿子开城门，城门鹿子开，当开复未开，使我心徘徊。城中诸少年，逐欢归去来。 鹿子开者，反语爲来子哭，云帝哭也。欢前爲南徐州，太子果薨，遣中书舍人臧厥追欢于崇正殿解发临哭。欢既嫡孙，次应嗣位，而迟疑未决。帝既新有天下，恐不可以少主主大业，又以心衔故，意在晋安王，犹豫自四月上旬至五月二十一日方决。欢止封豫章王还任。往谣言 心徘徊 者，未定也。 城中诸少年，逐欢归去来 ，复还徐方之象也。欢字孟孙，位云麾将军、江州刺史。薨，諡安王。子栋嗣。
栋字元吉。及简文见废，侯景奉以爲主。栋方与妃张氏锄葵，而法驾奄至，栋惊不知所爲，泣而升辇。及即位，升武德殿，欻有回风从地涌起，翻飞华盖，径出端门，时人知其不终。于是年号天正，追尊昭明太子曰昭明皇帝，安王爲安皇帝，金华敬妃蔡氏爲敬皇后，太妃王氏爲皇太后，妃爲皇后。未几，行禅让礼，栋封淮阴王，及二弟桥、樛，并锁于密室。景败走，兄弟相扶出，逢杜崱于道，崱去其锁。弟曰： 今日免横死矣。 栋曰： 倚伏难知，吾犹有惧。 初，王僧辩之爲都督，将发，谘元帝曰： 平贼之后，嗣君万福，未审有何仪注？ 帝曰： 六门之内，自极兵威。 僧辩曰： 平贼之谋，臣爲己任，成济之事，请别举人。 由是帝别敕宣猛将军朱买臣使行忍酷。会简文已被害，栋等与买臣遇见，呼往船共饮，未竟，并沈于水。
河东王誉字重孙，普通二年，封枝江县公。中大通三年，改封河东郡王。累迁南中郎将、湘州刺史。未几，侯景寇建邺，誉入援，至青草湖，台城没，有诏班师。誉还湘镇。
时元帝军于武城，新除雍州刺史张缵密报元帝曰： 河东起兵，岳阳聚米，将来袭江陵。 元帝甚惧，沈米断缆而归。因遣谘议周弘直至誉所督其粮衆。誉曰： 各自军府，何忽隶人。 使三反，誉并不从。元帝大怒，遣世子方等征之，反爲誉败死。又令信州刺史鲍泉讨誉，并陈示祸福。誉谓曰： 欲前即前，无所多说。 泉军于石椁寺，誉逆击不利而还。泉进军橘洲，誉攻之又见败。于是遂围之。誉幼而骁勇，马上用弩，兼有胆气，能抚士卒，甚得衆心。元帝又遣领军王僧辩代鲍泉攻誉。誉将溃围而出，会其麾下将慕容华引僧辩入城，遂被执。谓守者曰： 勿杀我，得一见七官，申此谗贼，死无恨。 主者曰： 奉令不许。 遂斩首，送荆镇。元帝返其首以葬焉。
初，誉之将败，引镜照面，不见其头。又见长人盖屋，两手据地噉其脐。又见白狗大如驴，从城出，不知所在。誉甚恶之，俄而城陷。
豫章王综字世谦，武帝第二子也。天监三年，封豫章郡王。累迁北中郎将、南徐州刺史。入爲侍中、镇右将军。
初，综母吴淑媛在齐东昏宫，宠在潘、馀之亚。及得幸于武帝，七月而生综，宫中多疑之。淑媛宠衰怨望。及综年十四五，恒梦一年少肥壮自挈其首对综，如此非一，综转成长，心惊不已。频密问淑媛曰： 梦何所如？ 梦既不一，淑媛问梦中形色，颇类东昏。因密报之曰： 汝七月日生儿，安得比诸皇子。汝今太子次弟，幸保富贵勿泄。 综相抱哭，每日夜恒泫泣。又每静室闭户，藉地被发席藳。轻财好士，分施不辍，唯留身上故衣，外斋接客，分粗服。厨库恒致罄乏。常于内斋布沙于地，终日跣行，足下生胝，日能行三百里。尝有人士姓王，以屯踬投告综。于时大乏，唯有眠床故皁复帐，即下付之。其降意下士，以伺风云之会，诸侯王妃主及外人并知此怀，唯武帝不疑。
及长有才学，善属文。武帝御诸子以礼，朝见不甚数。综恒怨不见知。每出蕃，淑媛恒随之至镇。时年十五，尚裸袒嬉戏于前，昼夜无别。妃袁氏，尚书令昂之女也。淑媛恒节其宿止，遇袁妃尤不以道，内外咸有秽声。
综后在徐州，政刑酷暴，又有勇力，制及奔马，暴杀驹犊。常阴服微行，着乌丝布帽。夜出无有期度，招引道士，探求数术。性聪敏多通，每武帝有敕疏至，辄忿恚形于顔色。帝性严，群臣不敢轻言得失，凡综所行，弗之知也。于徐州还，频裁表陈便宜，求经略边境。帝并优敕答之。徐州所有练树，并令斩杀，以帝小名练故。累致意尚书仆射徐勉，求出镇襄阳。勉未敢言，因是怒勉，饷以白团扇，图伐檀之诗，言其贿也。
在西州，于别室岁时设席，祠齐氏七庙。又累微行至曲阿拜齐明帝陵。然犹无以自信，闻俗说以生者血沥死者骨渗，即爲父子。综乃私发齐东昏墓，出其骨，沥血试之。既有征矣，在西州生次男月馀日，潜杀之。既瘗，夜遣人发取其骨又试之，其酷忍如此。每对东宫及诸王辞色不恭逊。尝改岁后，问讯临川王巨集，出至中合，登宏羊车次遗粪而出。居都下所爲多如此者。
普通四年，爲都督、南兖州刺史。颇勤于事，而不见宾客。其辞讼则隔帘理之。方幅出行，垂帷于舆，每云恶人识其面也。
初，齐故建安王萧宝寅在魏，综求得北来道人释法鸾使入北通问于宝寅，谓爲叔父。襄阳人梁话母死，法鸾说综厚赐之，言终可任使。综遗话钱五万。及葬毕，引在左右。法鸾在广陵，往来通魏尤数，每舍淮阴苗文宠家。言文宠于综，综引爲国常侍。
六年，魏将元法僧以彭城降，帝使综都督衆军，权镇彭城，并摄徐州府事。武帝晓别玄象，知当更有败军失将，恐综爲北所擒，手敕综令拔军。每使居前，勿在人后。综恐帝觉，与魏安丰王元延明相持，夜潜与梁话苗文宠三骑开北门，涉汴河，遂奔萧城。自称队主，见延明而拜。延明坐之，问其名氏，不答，曰： 殿下问人有见识者。 延明召使视之，曰 豫章王也 。延明喜，下地执其手，答其拜，送于洛阳。及旦，斋内诸合犹闭不开，衆莫知所以，唯见城外魏军叫曰： 汝豫章王昨夜已来在我军中。 城中既失王所在，衆军乃退，不得还者甚衆。湘州益阳人任焕常有骓马，乘之退走。焕脚爲抄所伤，人马俱弊，焕于桥下歇，抄复至。焕脚痛不复得上马，于是向马泣曰： 骓子，我于此死矣。 马因跪其前脚，焕乃得上马，遂免难。综长史江革、太府卿祖恒并爲魏军所禽，武帝闻之惊骇。
综至魏，位侍中、司空、高平公、丹阳王，梁话、苗文宠并爲光禄大夫。综改名赞字德文，追服齐东昏斩衰，魏太后及群臣并吊。
八月，有司奏削爵土，绝其属籍，改子直姓悖氏。未及旬日，有诏复属籍，封直永新侯。久之乃策免吴淑媛，俄遇鸩而卒，有诏复其品秩，諡曰敬，使直主其丧。
及萧宝寅据长安反，综复去洛阳欲奔之。魏法，度河桥不得乘马，综乘马而行，桥吏执之送洛阳。魏孝庄初，历位司徒、太尉，尚帝姊寿阳长公主。陈庆之之至洛也，送综啓求还。时吴淑媛尚在，敕使以综小时衣寄之。信未达而庆之败。未几，终于魏。
初，综在魏不得志，尝作听锺鸣、悲落叶以申其志，当时莫不悲之。后梁人盗其柩来奔，武帝犹以子礼祔葬陵次。
直字思方，位晋陵太守，沙州刺史。
南康简王绩字世谨，小字四果，武帝第四子也。天监七年，封南康郡王。十年，爲南徐州刺史。时年七岁，主者有受货洗改解书，长史王僧孺弗之觉，绩见而诘之，便即首服，衆咸叹其聪警。
十七年，爲都督、南兖州刺史，在州以善政称。寻有诏征还，百姓曹乐等三百七十人诣阙上表，称绩尤异一十五条，乞留爲州任。优诏许之。普通四年，征爲侍中、云麾将军，领石头戍军事。五年，出爲江州刺史。丁董淑媛忧，居丧过礼，固求解职。乃征授安右将军，领石头戍军事。寻加护军。羸瘠，不亲视事。大通三年，因感疾薨于任。赠开府仪同三司，諡曰简。
绩寡玩好，少嗜欲，居无仆妾，躬事俭约。所有租秩，悉寄天府。及薨后，少府有南康国无名钱数千万。子会理嗣。
会理字长才，少聪慧，好文史。年十一而孤，特爲武帝所爱，衣服礼秩与正王不殊。十五爲湘州刺史，多信左右。行事刘纳每禁之，会理心不平，证以赃货，收送建邺。纳叹曰： 我一见天子，使汝等知。 会理厚送资粮，数遣慰喻。令心腹于青草湖爲盗，杀纳百口俱尽。累迁都督、南兖州刺史。太清元年，督衆军北侵，至彭城，爲魏师所败，退归本镇。
二年，侯景围城，会理入援。会北徐州刺史封山侯正表将应其兄正德，外托赴援，实谋袭广陵。会理击破之，方得进路。台城陷，会理归镇。侯景遣前临江太守董绍先以武帝手敕召会理。其僚佐曰： 绍先书岂天子意。 咸劝拒之。会理用其典签范子鸾计，曰： 天子年尊，受制贼虏，今有手敕召我入朝，臣子之心，岂得违背。且处江北，功业难成，不若身赴京都，图之肘腋。 遂纳绍先。绍先入，以乌幡麾衆，单马遣之至都。景以爲司空兼尚书令。虽在寇手，每思匡复，与西乡侯劝等潜布腹心，要结壮士。时范阳祖皓斩董绍先，据广陵城起义，期以会理爲内应。皓败，辞相连及。侯景矫诏免会理官，犹以白衣领尚书令。
是冬，景往晋熙，都下虚弱，会理复与柳敬礼及北兖州司马成钦谋之。敬礼曰： 举大事必有所资，今无寸兵，安可以动。 会理曰： 湖熟有吾故旧三千馀人，昨来相知，克期响集。计贼守兵不过千人，若大兵外攻，吾等内应，直取王伟，事必有成。纵景后归，无能爲也。 敬礼曰 善 。于时百姓厌贼，咸思用命。建安侯贲以谋告王伟，伟遂收会理及其弟通理。
时有钱唐褚冕，会理之旧，亦囚于省，问事之所起，考掠千计，终无所言。会理隔壁闻之，遥曰： 褚郎，卿岂不爲吾致此邪，然勿言。 王伟害会理等，冕竟以不服，伟赦之。会理弟通理字仲宣，位太子洗马，封祈阳侯，至是亦遇害。
通理弟乂理字季英。生十旬而简王薨，至三岁能言，见内人分散，涕泣相送，问其故，或曰： 此简王宫人丧毕去耳。 乂理便号泣，悲不自胜。诸宫人见之，莫不哀感，爲之停者三人。服阕见武帝，升殿，又悲不自胜，帝爲之收涕，谓左右曰： 此儿大必爲奇士。 大同八年，封安乐县侯。
乂理慷慨慕立功名，每读书见忠臣烈士，未尝不废卷叹曰： 一生之内，当无愧古人。 博览多识，有文才。尝祭孔文举墓，并爲立碑，制文甚美。
及侯景内寇，乂理聚客赴南兖州，随兄会理入援。及城陷，又随会理还广陵，因入齐爲质乞师。行二日，会景遣董绍先据广陵，遂追获之，防严不得与兄相见。乃僞请先还都，入辞母，因谓其姊安固主曰： 兄若至，愿使善爲计自勉，勿顾以爲念。前途亦思立效，但未知天命何如耳。 至都，以魏降人元贞忠正可以托孤，乃以玉柄扇赠之。贞怪不受，乂理曰： 后当见忆。 会祖皓起兵，乂理奔长芦，爲景所害。元贞始悟其前言，往收葬焉。
庐陵威王续字世欣，武帝第五子也。天监八年，封庐陵王。少英果，膂力绝人，驰射应发命中。武帝叹曰： 此我之任城也。 尝驰射于帝前，续中两獐，冠于诸人。帝大悦。中大通二年，爲都督、雍州刺史、甯蛮校尉。大同元年，迁江州刺史，又爲骠骑将军、开府仪同三司。又爲都督、荆州刺史。薨，赠司空，諡曰威。
始元帝母阮修容得幸，由丁贵嫔之力，故元帝与简文相得，而与庐陵王少相狎，长相谤。元帝之临荆州，有宫人李桃儿者，以才慧得进，及还，以李氏行。时行宫户禁重，续具状以闻。元帝泣对使诉于简文，简文和之得止。元帝犹惧，送李氏还荆州，世所谓西归内人者。自是二王书问不通。及续薨，元帝时爲江州，闻问，入合而跃，屧爲之破。寻自江州复爲荆州，荆州人迎于我境，帝数而遣之，吏人失望。
续多聚马仗，蓄养趫雄，耽色爱财，极意收敛，仓储库藏盈溢。临终有啓，遣中录事参军谢宣融送所上金银器千馀件，武帝始知其富。以爲财多德寡，因问宣融曰： 王金尽于此乎？ 宣融曰： 此之谓多，安可加也。夫王之过如日月之蚀，欲令陛下知之，故终而不隐。 帝意乃解。
世子凭以罪前诛死，次子应嗣。应不慧，王薨，至内库阅珍物，见金铤，问左右曰： 此可食不？ 答曰： 不可。 应曰： 既不可食，并特乞汝。 他皆此类。
邵陵携王纶字世调，小字六真，武帝第六子也。少聪颖，博学善属文，尤工尺牍。天监十三年，封邵陵郡王。
普通五年，以西中郎将权摄南徐州事。在州轻险躁虐，喜怒不恒，车服僭拟，肆行非法。遨游巿里，杂于冢隶。尝问卖夔者曰： 刺史何如？ 对者言其躁虐，纶怒，令吞夔以死，自是百姓惶骇，道路以目。尝逢丧车，夺孝子服而着之，匍匐号叫。签帅惧罪，密以闻。帝始严责，纶不能改，于是遣代。纶悖慢逾甚，乃取一老公短瘦类帝者，加以衮冕，置之高坐，朝以爲君，自陈无罪。使就坐剥褫，捶之于庭。忽作新棺木，贮司马崔会意，以驉车挽歌爲送葬之法，使妪乘车悲号。会意不堪，轻骑还都以闻。帝恐其奔逸，以禁兵取之，将于狱赐尽。昭明太子流涕固谏，得免，免官削爵土还第。大通元年，复封爵。
中大通四年，爲扬州刺史。纶素骄纵，欲盛器服，遣人就巿赊买锦采丝布数百疋，拟与左右职局防合爲绛衫、内人帐幔。百姓并关闭邸店不出。台续使少府巿采，经时不能得，敕责，府丞何智通具以闻，因被责还第。恒遣心腹马容戴子高、戴瓜、李撤、赵智英等于路寻目智通，于白马巷逢之，以槊刺之，刃出于背。智通以血书壁作 邵陵 字乃绝，遂知之。帝悬钱百万购贼，有西州游军将宋鹊子条姓名以啓，敕遣舍人诸昙粲领斋仗五百人围纶第，于内人槛中禽瓜、撤、智英。子高骁勇，踰墙突围，遂免。智通子敞之割炙食之，即载出新亭，四面火炙之焦熟，敞车载钱设盐蒜，雇百姓食撤一脔，赏钱一千。徒党并母肉遂尽。
纶锁在第，舍人诸昙粲并主帅领仗身守视。免爲庶人。经三旬乃脱锁，顷之复封爵。后预饯衡州刺史元庆和，于座赋诗十二韵，末云 方同广川国,寂寞久无声 。大爲武帝赏，曰： 汝人才如此，何虑无声。 旬日间，拜郢州刺史。
太清二年，位中卫将军、开府仪同三司。侯景构逆，加征讨大都督，率衆讨景。将发，帝诫曰： 侯景小竖，颇习行阵，未可以一战即殄，当以岁月图之。 纶发白下，中江而浪起，有物荡舟将覆，识者尤异之。及次锺离，景已度采石，纶乃昼夜兼道，旋军入赴。济江，中流风起，人马溺者十一二。遂率西丰公大春、新淦公大成等步骑三万发京口，将军赵伯超请从径路直指锺山，出其不意，纶从之。衆军奄至，贼徒大骇，分爲三道攻纶，纶大破之。翌日，贼又来攻，日晚贼稍退。南安侯骏以数十骑驰之，贼回拒骏，骏部乱，贼因逼大军，大军溃。纶至锺山战败，奔还京口。军主霍俊见获，贼送于城下，逼云已禽邵陵王。俊僞许之，乃曰： 王小失利，政爲粮尽还京口。俊爲托逻所获，非军败也。 贼以刀背驱其髀，俊色不变，贼义而舍之。俊，中书舍人灵超子也。
三年正月，纶与东扬州刺史大连等入援至骠骑洲，进位司空。台城陷，纶奔禹穴，东土皆附。临城公大连惧将害己，乃图之。纶觉乃去。至寻阳，寻阳公大心欲以州让之，不受。
大宝元年，纶至郢州，刺史南平王恪让州于纶，纶不受。乃上纶爲假黄钺、都督中外诸军事。纶于是置百官，改听事爲正阳殿，内外斋省悉题署焉。而数有变怪，祭城隍神，将烹牛，有赤蛇绕牛口出。南浦施安幄帐，无何风起，飘没于江。
于时元帝围河东王誉于长沙既久，誉请救于纶，纶欲往救之，爲军粮不继遂止。乃与元帝书曰： 道之斯美，以和爲贵，况天时地利不及人和。岂可手足肱支，自相屠害。即日大敌犹强，天雠未雪。余尔昆弟，在外三人，如不匡救，安用臣子。如使逆寇未除，家祸仍构，料今访古，未或弗亡。夫征战之理，义在克胜。至于骨肉之战，愈胜愈酷，捷则非功，败则有丧，劳兵损义，亏失多矣。侯景之军所以未窥江外者，政爲蕃屏盘固，宗镇强密。若自相鱼肉，是谓代景行师，景便不劳兵力，坐致成效，丑徒闻此，何快如之！ 元帝复书，陈誉有罪不可解围之状。纶省书流涕曰： 天下之事，一至于斯！ 左右闻之，莫不掩泣。于是大修器甲，将讨侯景。
元帝闻其盛，乃遣王僧辩帅舟师一万以逼纶。纶将刘龙武等降僧辩，纶遂与子踬等十馀人轻舟走武昌。沙门法磬与纶有旧，藏之岩石之下。时纶长史韦质、司马姜伟先在外，闻纶败，驰往迎。元帝复遣将徐文盛追攻之。纶复收卒屯于齐昌郡，将引魏军共攻南阳。侯景将任约袭纶，纶败走。定州刺史田龙祖迎纶，纶惧爲所执，复归齐昌。行收兵至汝南，魏所署汝南城主李素孝者，纶之故吏，开城纳之。纶乃修复城池，收集士卒，将攻竟陵。魏闻之，遣大将杨忠、仪同侯几通攻破城，执纶，纶不爲屈。通乃卧大鼓，使纶坐上杀之，投于江岸，经日色不变，鸟兽莫敢近。时飞雪飘零，尸横道路，周回数步，独不沾洒。旧主帅安陆人郝破敌敛之于襄阳。葬之日，黄雪雰糅，唯冢圹所独不下雪。杨忠知而悔焉，使乙太牢往祭殡焉。百姓怜之，爲立祠庙。岳阳王察遣迎丧，葬于襄阳望楚山南，赠太宰，諡曰安。后元帝议追加諡，尚书左丞刘彀议，諡法 怠政交外曰携 。从之。
纶任情卓越，轻财爱士，不竞人利，府无储积。闻有辄求，既得即散，士亦以此归之。初镇京口，大造器甲，既涉声论，投之于江。及后出征，戎备颇阙，乃叹曰： 吾昔造仗，本备非常，无事涉疑，遂使零散。今日讨抄，卒无所资。 初，昭明之薨，简文入居监抚，纶不谓德举，而云 时无豫章，故以次立 。及庐陵之没，纶觖望滋甚,于是伏兵于莽，用伺车驾。而台舍人张僧胤知之，其谋颇泄。又纶献曲阿酒百器，上以赐寺人，饮之而毙。上乃不自安，颇加卫士，以警宫内。于是传者诸相疑阻，而纶亦不惧。武帝竟不能有所废黜，卒至宗室争竞，爲天下笑。
长子坚字长白，大同元年，以例封汝南侯。亦善草隶，性颇庸短，尝与所亲书，题云 嗣王 。其人得书大骇，执以谏坚，坚曰： 前言戏耳。 人曰： 不愿以此爲戏耳。 侯景围城，坚屯太阳门，终日蒱饮，不抚军政。吏士有功，未尝申理，疫疠所加，亦不存恤，士咸愤怨。太清三年，坚书佐董勋华、白昙朗等以坚私室酝酿，亟有烹宰，不相沾及，忿恨，夜遣贼登楼，城遂陷，坚遇害。弟确。
确字仲正，少骁勇，有文才，尤工楷隶，公家碑碣皆使书之。除秘书丞，武帝谓曰： 爲汝能文，所以特有此授。 大同二年，封爲正阶侯，复徙封永安。常在第中习骑射，学兵法，时人以爲狂。左右或进谏，确曰： 听吾爲国家破贼，使汝知之。 
锺山之役，确所向披靡，群贼惮之。确每临阵对敌，意甚详赡，带甲据鞍，自朝及夕，驰骤往返，不以爲劳，诸将服其壮勇。军败，贼使负炮，不之知也。确因隙自拔，得达朱方。
及后侯景乞盟，惮确及赵威方在外，虑爲后患，啓求召确入城。诏乃召确爲南中郎将、广州刺史。确知此盟多贰，城必沦没，欲先遣赵威方入，确因南奔。纶闻之，逼确使入。确犹不肯，纶流涕谓曰： 汝欲反邪！ 时台使周石珍在坐，确曰： 侯景虽云欲去，而不解长围，以意而推，其事可见。今召我入，未见益也。 石珍曰： 敕旨如此，侯岂得辞。 确执意犹坚，纶大怒，谓赵伯超曰： 谯州，卿爲我斩之。当齎首赴阙。 伯超挥刃眄曰： 我识君耳，刀岂识君。 确流涕而出，遂入城。及景背盟复围城，城陷，确排闼入啓。时武帝方寝，确曰： 城已陷矣。 帝曰： 犹可一战不？ 对曰： 人心不可。臣向格战不禁，缒下仅得至此。 武帝叹曰： 自我得之，自我失之，亦复何恨，幸不累子孙。 乃使确爲慰劳文，谓曰： 尔速去谓汝父，无以二宫爲念。 
及出见景，景爱其膂力，恒令在左右。后从景仰见飞鸢，群贼争射不中，确射之应弦即落。贼徒忿嫉，咸劝除之。先是纶遣典签唐法隆密导确，确谓使者曰： 侯景轻恌，可一夫力致。确不惜死，欲手刃之。卿还啓家王，愿勿以一子爲念。 后与景猎锺山，同逐禽，引弓将射景，弦断不得发，贼觉杀之。
武陵王纪字世询，武帝第八子也。少而宽和，喜怒不形于色，勤学有文才。天监十三年，封武陵王。寻授扬州刺史。中书诏成，武帝加四句曰： 贞白俭素，是其清也；临财能让，是其廉也；知法不犯，是其慎也；庶事无留，是其勤也。 纪特爲帝爱，故先作牧扬州。
大同三年，爲都督、益州刺史。以路远固辞，帝曰： 天下方乱，唯益州可免，故以处汝，汝其勉之。 纪歔欷，既出复入。帝曰： 汝尝言我老，我犹再见汝还益州也。 纪在蜀，开建宁、越嶲，贡献方物，十倍前人。朝嘉其绩，加开府仪同三司。初，天监中，震太阳门，成字曰： 绍宗梁位唯武王。 解者以武陵王当之，于是朝野属意焉。及侯景陷台城，上甲侯韶西上至硖，出武帝密敕，加纪侍中、假黄钺、都督征讨诸军事、骠骑大将军、太尉、承制。大宝元年六月辛酉，纪乃移告诸州征镇，遣世子圆照领二蜀精兵三万，受湘东王绎节度。绎命圆照且顿白帝，未许东下。七月甲辰，湘东王绎遣鲍检报纪以武帝崩问。十一月壬寅，纪总戎将发益镇，绎使胡智监至蜀，以书止之曰： 蜀中斗绝，易动难安，弟可镇之，吾自当灭贼。 又别纸云： 地拟孙、刘，各安境界，情深鲁、卫，书信恒通。 
二年四月乙丑，纪乃僭号于蜀，改年曰天正，暗与萧栋同名。识者尤之，以爲于文 天 爲二人， 正 爲一止，言各一年而止也。纪又立子圆照爲皇太子，圆正爲西阳王，圆满竟陵王，圆普南谯王，圆肃宜都王。以巴西、梓潼二郡太守永丰侯撝爲征西大将军、益州刺史，封秦郡王。司马王僧略、直兵参军徐怦并固谏，皆杀之。僧略，僧辩弟；怦，勉从子也，以谏，且以怦与将帅书云 事事往人口具 ，以爲反于己,诛之。永丰侯撝叹曰： 王不克矣。夫善人国之基也，今乃诛之，不亡何待。 又谓所亲曰： 昔桓玄年号大亨，识者爲谓 二月了 ，而玄之败实在仲春。今年曰天正，在文爲 一止 ，其能久乎！ 丁卯，元帝遣万州刺史宋簉袭圆照于白帝，圆照弟圆正时爲西阳太守，召至，锁于省内。
初，杨干运求爲梁州刺史不得，纪以爲潼州刺史。杨法深求爲黎州刺史亦不得，以爲沙州刺史。二人皆憾不获所请，各遣使通西魏。及闻魏军侵蜀，纪遣其将谯淹回军赴援，魏将尉迟迥逼涪水，杨干运降之。迥即趋成都。
五月己巳，纪次西陵，军容甚盛。元帝命护军将军陆法和立二城于峡口，名七胜城，锁江以断峡。时陆纳未平，蜀军复逼，元帝甚忧。法和告急，旬日相继。元帝乃拔任约于狱，以爲晋安王司马，撤禁兵以配之。并遣宣猛将军刘棻共约西赴。六月，纪筑连城，攻绝铁锁。元帝复于狱拔谢答仁爲步兵校尉，配衆一旅上赴。纪之将发也，江水可揭，前部不得行。及登舟，无雨而水长六尺。刘孝胜喜曰： 殆天赞也。 将至峡，有黑龙负舟，其将帅咸谓天助。及顿兵日久，频战不利，师老粮尽，智力俱殚。又魏人入剑阁，成都虚弱，忧懑不知所爲。
先是，元帝已平侯景，执所俘馘，频遣报纪。世子圆照镇巴东，留执不遣。啓纪云： 侯景未平，宜急征讨。已闻荆镇爲景所灭，疾下大军。 纪谓爲实然，故仍率衆沿江急进。于路方知侯景已平，便有悔色，召圆照责之。圆照曰： 侯景虽诛，江陵未服，宜速平荡。 纪亦以既居尊位，宣言于衆，敢谏者死。蜀中将卒日夜思归。所署江州刺史王开业进曰： 宜还救根本，更思后图。 诸将佥以爲然。圆照、刘孝胜独言不可，纪乃止。既而闻王琳将至，潜遣将军侯叡傍险出法和后，临水筑垒御琳及法和。元帝书遗纪，遣光州刺史郑安中往喻意于纪，许其还蜀，专制崏方。纪不从命，报书如家人礼。既而侯叡爲任约、谢答仁所破，又陆纳平，诸军并西赴，元帝乃与纪书曰： 甚苦大智！季月烦暑，流金铄石，聚蚊成雷，封狐千里。以兹玉体，辛苦行阵，乃睠西顾，我劳如何。自獯丑凭陵，羯胡叛换，吾年爲一日之长，属有平乱之功，膺此乐推，事归当璧。傥遣使乎，良所希也。如曰不然，于此投笔。友于兄弟，分形共气，兄肥弟瘦，无复相代之期；让枣推梨，长罢欢愉之日。上林静拱，闻四鸟之哀鸣，宣室披图，嗟万始之长逝。心乎爱矣，书不尽言。 大智，纪别字也。帝又爲诗曰： 回首望荆门，惊浪且雷奔，四鸟嗟长别，三声悲夜猿。 圆正在狱中连句曰： 水长二江急，云生三峡昏，愿贳淮南罪，思报阜陵恩。 帝看诗而泣。
纪频败，知不振，遣署度支尚书乐奉业往江陵论和缉之计。元帝知纪必破，遂拒而不许，于是两岸十馀城遂俱降。游击将军樊猛率所领至纪所，纪在船中遶床而走，以金掷猛等曰： 此顾卿送我一见七官，卿必当富贵 猛曰： 天子何由可见。杀足下，此金何之。 犹不敢逼，围而守之。法和驰啓，上密敕樊猛曰： 生还不成功也。 猛率甲士祝文简、张天成拔刃升舟，犹左右奔掷。第五子圆满驰来就父，纪首既落，圆满躯亦分。法和收太子圆照兄弟三人，问圆照曰： 阿郎何以至此？ 圆照曰： 失计，愿爲公作奴。 法和叱遣之。
圆照字明周，中大同初，爲益州东斋郎、宋甯宋兴二郡太守。远镇诸王世子皆在建邺质守，帝特爱纪，故遣以副纪。纪之构衅，悉其谋也。次弟圆正先见锁在江陵，及纪既以兵终，元帝使谓曰： 西军已败，汝父不知存亡。 意欲使其自裁。而圆正既奉此问，便号哭尽哀。以祸难之兴皆由圆照，于是唯哭世子，言不绝声。上谓圆正闻问悲感，必应自杀，频看知不能死，又付廷尉狱。及见圆照曰： 阿兄，何乃乱人骨肉，使酷痛如此。 圆照更无所言，唯云计误。并命绝食于狱，齧臂啖之，十三日死，天下闻而悲之。
圆正字明允，纪第二子。美风仪，善谈论，宽和好施，爱接士人。封江安侯。历西阳太守，有惠政。既居上流，人附者甚衆。及侯景作逆，圆正收兵衆且一万，后遂跋扈中流，不从王命。及景破，复谋入蜀。元帝将图之，署爲平南将军。及至弗见，使南平嗣王恪等醉而囚之。
时纪称梁王。及纪败死，爲有司奏请绝纪属籍，元帝许之，赐姓饕餮氏。纪最爲武帝所爱。武帝诸子罕登公位，唯纪以功业显着，先啓黄扉。兄邵陵王纶屡以罪黜，心每不平。及闻纪爲征西，纶抚枕叹曰： 武陵有何功业，而位乃前我？朝廷愦愦，似不知人。 武帝闻之，大怒曰： 武陵有恤人拓境之勋，汝有何绩。 
太清初，帝思之，使善画者张僧繇至蜀图其状。在蜀十七年，南开宁州、越嶲，西通资陵、吐谷浑。内修耕桑盐铁之功，外通商贾远方之利，故能殖其财用，器甲殷积。马八千匹，上足者置之内厩，开寝殿以通之，日落，辄出步马。便骑射，尤工舞矟。九日讲武，躬领幢队。及闻国难，谓僚佐曰： 七官文士，岂能匡济。 既东下，黄金一斤爲饼，百饼爲簉，至有百簉；银五倍之，其他锦罽缯采称是。每战则悬金帛以示将士，终不赏赐。甯州刺史陈知祖请散金银募勇士，不听，恸哭而去。自是人有离心，莫肯爲用。纪颇学观占，善风角，亦知不复能济。瞻望气色，叹吒天道，椎床声闻于外。有请事者，以疾辞不见。既死，埋于沙洲，不封无榇。元帝以刘孝胜付廷尉，寻免之。
初，纪将僭号，祅怪不一，内寝柏殿柱绕节生花，其茎四十有六，靃靡可爱，状似荷花。识者曰： 王敦祅花，非佳事也。 时蜀知星人说纪曰： 官若东下，当用申年，太白出西，从之爲利。申岁发蜀，酉年入荆，不可失也。 发蜀之岁，太白在西，比及明年，则已东出矣。
论曰：甚矣，谗佞之爲巧也！夫言附正直，迹在恭敬，悦目会心，无施不可。至乃离父子，间兄弟，废楚嫡，疏汉嗣，可爲太息，良非一涂。以昭明之亲之贤，梁武帝之爱之信，谤言一及，至死不能自明，况于下此者也。综处秦政之疑，怀负尺之志，肆行狂悖，卒致奔亡。庐陵多财爲累，雄心自立，未及骋暴，早没爲幸。南康爲政有方，居丧以礼，惜乎早夭，不拯危季。邵陵少而险躁，人道顿亡，晚致勤王，其殆优矣。武陵地居势胜，卒致倾覆，才轻志大，能无及乎。
