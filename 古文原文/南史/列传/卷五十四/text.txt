梁简文帝诸子元帝诸子
简文二十子。王皇后生哀太子大器、南郡王大连。陈淑容生寻阳王大心。左夫人生南海王大临、安陆王大春。谢夫人生浏阳公大雅。张夫人生新兴王大庄。包昭华生西阳王大钧。范夫人生武甯王大威。褚修华生建平王大球。陈夫人生义安王大昕。朱夫人生绥建王大挚。其临川王大款、桂阳王大成、汝南王大封、乐良王大圜，并不知母氏。潘美人生皇子大训，早亡无封。其馀不知不载。
哀太子大器字仁宗，简文嫡长子也。中大通四年，封宣城郡王。太清二年十月，侯景寇建邺，敕太子爲台内大都督。三年五月，简文即位。六月丁亥，立爲皇太子。
大宝二年八月，景废简文，将害太子。时景党称景命召之，太子方讲老子，将下床而刑人掩至。太子顔色不变，徐曰： 久知此事，嗟其晚耳。 刑者将以衣带绞之，太子曰： 此不能见杀。 乃指系帐竿下绳，命取绞之而绝。时年二十八。
太子性宽和，兼神用端嶷，在贼中每不屈意。左右窃问其故，答曰： 贼若未须见杀，虽复陵傲呵叱，其终不敢言。若见害时至，虽一日百拜，无益于死。 问者又曰： 官今忧逼而神貌怡然，未喻此意。 答曰： 吾自度死必在贼前，若诸叔外来，平夷羯寇，必前见杀，然后就死。若其遂开拓上流，必先见杀，后取富贵。何能以无益之愁，横忧必死之命。 景之西上，携太子同行，及败归，船往往相失。所乘船入枞阳浦，舟中腹心并劝因此入北。太子曰： 自国家丧败，志不图生。主上蒙尘，宁忍违离。吾今若去，乃是叛父，非谓避贼。天下岂有无父之国。 便涕泗鸣咽，命即前进。贼以太子有器度，每惮之。恐爲后患，故先及祸。承圣元年四月，追諡哀太子，祔太庙阴室。
寻阳王大心字仁恕，简文第二子也。幼而聪朗，善属文。中大通四年，以皇孙封当阳县公。大同元年，爲都督、郢州刺史，时年十三。简文以其幼，戒之曰： 事无大小，悉委行事。 大心虽不亲州务，发言每合于理，衆皆惊服。太清元年，爲云麾将军、江州刺史。贪冒财贿，不能绥接百姓。二年，侯景寇都，大心招集士卒，与上流诸军赴援宫阙。三年，台城陷，上甲侯萧韶南奔宣密诏，加散骑常侍，进号平南将军。大宝元年，封寻阳王。
初，历阳太守庄铁以城降侯景，既而又奉其母来奔。大心以铁旧将，厚爲其礼，军旅之事，悉以委之，以爲豫章内史。景数遣军西上寇抄，大心辄令铁击破之，禽其将赵加娄，贼不能进。时鄱阳王范率衆弃合肥，屯于栅口，待援兵总集，欲俱进。大心闻之，遣要范西上，以盆城处之，廪馈甚厚，欲与戮力共除祸难。会铁据豫章反，大心令中兵参军韦约讨之，铁败乞降。鄱阳世子嗣先与铁善，乃谓范曰： 昔与铁游处，其人才略从横，若降江州，必不全其首领，请援之。 乃遣将侯瑱救铁，夜破韦约等营。大心大惧。于是二蕃衅起。
景将任约略地至盆城，大心遣司马韦质拒战败绩，时帐下犹有勇士千余人，咸说曰： 既无粮储，难以守固，若轻骑往建州，以图后举，策之上也。 其母陈淑容不从，抚胸恸哭，大心乃止，遂与约和。二年，将遇害，遶床谓贼厢公王僧贵曰： 我以全州归命，何忍相苦。 乃见射而殒。
临川王大款字仁师，简文第三子也。初封石城县公，位中书侍郎。太清三年，简文即位，封江夏郡王。大宝元年，奔江陵，湘东王承制，改封临川王。魏克江陵，遇害。
南海王大临字仁宣，简文帝第四子也。大同二年，封甯国县公。少而敏慧。年十一，遭左夫人忧，哭泣毁瘠，以孝闻。后入国学，明经射策甲科，拜中书侍郎，迁给事黄门侍郎。十一年，长兼侍中，出爲琅邪、彭城二郡太守。侯景乱，屯端门，都督城南诸军事。大宝元年，封南海郡王，出爲都督、东扬州刺史，又除吴郡太守。时张彪起义于会稽，吴人陆令公、潁川庾孟卿等劝大临投之。大临曰： 彪若成功，不藉我力；如其挠败，以我说焉，不可往也。 二年遇害。
南郡王大连字仁靖，简文第五子也。少俊爽，能属文。举止风流，雅有巧思，妙达音乐，兼善丹青。大同二年，封临城县公。七年，与南海王俱入国学，并射策甲科，皆拜中书侍郎。十年，武帝幸朱方，大连与兄大临并从。武帝问曰： 汝等习骑不？ 对曰： 臣等未奉诏，不敢辄习。 敕令给马试之。大连兄弟据鞍往还，各得驰骤之节。帝大说，即赐所乘马。及爲啓谢，辞又甚美。帝他日谓简文曰： 昨见大临、大连，风韵可爱，足慰吾老年。 迁给事黄门侍郎，转侍中。
太清元年，出爲东扬州刺史。侯景入寇建邺，大连率衆四万来赴。及台城没，援军散还东扬州。会稽丰沃，粮仗山积，东人惩景苛虐，咸乐爲用，而大连恒沈湎于酒。宋子仙攻之，大连弃城走，追及于信安县，大连犹醉弗之觉。于是三吴悉爲贼有。大宝元年，封南郡王。贼遣将赵伯超、刘神茂来攻。大连专委部将留异，以城应贼，大连弃走，爲贼所获。侯景以爲江州刺史。二年遇害。
安陆王大春字仁经，简文第六子也。少博涉书记，善吹笙。天性孝谨，体貌瑰伟，腰带十围。大同六年，封西丰县公，拜中书侍郎。后爲甯远将军，知石头戍军事。侯景内寇，大春奔京口，随邵陵王入援，战于锺山。军败，肥大不能行，爲贼所获。大宝元年，封安陆郡王，出爲东扬州刺史。二年遇害。
桂阳王大成字仁和，简文第八子也。初封新淦公。太清三年，简文即位，封山阳郡王。大宝元年，奔江陵。湘东王承制，改封桂阳王。大成性甚凶粗，兼便弓马。至江陵，被甲夜出，人谓爲劫，斫之，遂失左髻。魏克江陵，遇害。
汝南王大封字仁叡，简文第九子也。初封临汝公。太清三年，简文即位，封宜都郡王。大宝元年，奔江陵。湘东王承制，封汝南王。魏克江陵，遇害。
浏阳公大雅字仁风，简文第十二子也。大同九年，封浏阳县公。少聪警，美姿仪，特爲武帝所爱。台城陷，大雅犹命左右格战。贼至渐衆，乃自缒而下，发愤感疾薨。
新兴王大庄字仁礼，简文第十三子也。性躁动。大同九年，封高唐县公。大宝元年，封新兴郡王，位南徐州刺史。二年遇害。
西阳王大钧字仁博，简文第十四子也。性厚重，不妄戏弄。年七岁，武帝尝问读何书，对曰学诗。因令讽诵，即诵周南，音韵清雅。帝重之，因赐王羲之书一卷。大宝元年，封西阳郡王，位丹阳尹。二年，监扬州，遇害。
武甯王大威字仁容，简文第十五子也。美风仪，眉目如画。大宝元年，封武甯郡王。二年，爲丹阳尹，遇害。
皇子大训字仁德，简文第十六子也。少而脚疾，不敢蹑履。太清三年，未封而亡，年十岁。
建平王大球字仁玉，简文帝第十七子也。大宝元年，封建平郡王。性明慧夙成。初，侯景围台城，武帝素归心释教，每发誓愿，恒云： 若有衆生应受诸苦，衍身代当。 时大球年甫七岁，闻而惊谓母曰： 官家尚尔，儿安敢辞。 乃六时礼佛，亦云： 凡有衆生应获苦报，悉大球代受。 其早慧如此。二年遇害。
义安王大昕字仁朗，简文帝第十八子也。年四岁，母陈夫人卒，便哀毁有若成人，晨夕涕泣，眼爲之伤。及武帝崩，大昕奉慰简文，呜噎不自胜，左右莫不掩泣。大宝元年，封义安郡王。二年遇害。
绥建王大挚字仁瑛，简文第十九子也。幼雄壮有胆气，及台城陷，乃叹曰： 大丈夫会当灭虏属。 奶媪惊掩其口，曰： 勿妄言，祸将及。 大挚笑曰： 祸至非由此。 大宝元年封，二年遇害。
乐良王大圜，简文第二十子也。大宝元年封。后入周。仕隋位内史侍郎。
元帝诸子。徐妃生武烈世子方等。王贵嫔生贞惠世子方诸、始安王方略。袁贵人生湣怀太子方矩。夏贵妃生敬皇帝。自馀不显。
武烈世子方等字实相，元帝长子也。少聪敏，有俊才，善骑射，尤长巧思。性爱林泉，特好散逸。尝着论曰： 人生处世，如白驹过隙耳。一壶之酒，足以养性，一箪之食，足以怡形。生在蒿蓬，死葬沟壑，瓦棺石椁，何以异兹。吾尝梦爲鱼，因化爲鸟。方其梦也，何乐如之，及其觉也，何忧斯类，良由吾之不及鱼鸟者远矣。故鱼鸟飞浮，任其志性，吾之进退，恒在掌握。举首惧触，摇足恐堕。若使吾终得与鱼鸟同游，则去人间如脱屣耳。 初，徐妃以嫉妒失宠，方诸母王氏以冶容幸嬖。及王夫人终，元帝归咎徐妃，方等意不自安。元帝闻之，又恶方等，方等益惧，故述此论以申其志。
时武帝年高，欲见诸王长子。元帝遣方等，方等欣然升舟，冀免忧辱。行至繇水，遇侯景乱，元帝召之，方等啓曰： 昔申生不爱其死，方等岂顾其生。 元帝省书叹息，知无还意，乃配步骑一万，使援台城。贼每来攻，方等必身当矢石。城陷，方等归荆州，收集士马，甚得衆和。元帝始叹其能。方等又劝修筑城栅，以备不虞，既成，楼雉相望，周回七十馀里。元帝观之甚说，入谓徐妃曰： 若更有一子如此，吾复何忧。 徐妃不答，垂泣而退。元帝忿之，因疏其秽行牓于大合，方等入见，益以自危。
时河东王爲湘州刺史，不受令。方等求征之，元帝谓曰： 汝有水厄，深宜慎之。 拜爲都督，令南讨。方等临行谓所亲曰： 吾此段出征，必死无二，死而获所，吾岂爱生。 及至麻溪，军败溺死，求尸不得。元帝闻之心喜，不以爲戚。后追思其才，赠侍中、中军将军、扬州刺史，諡忠壮世子，并招魂以葬之。
方等注范晔后汉书，未就。所撰三十国春秋及笃静子行于世。
元帝即位，改諡武烈世子。封子庄爲永嘉王。及魏克江陵，庄年甫七岁，爲人家所匿。后王琳迎送建邺。及敬帝立，出质于齐。敬帝太平二年，陈武帝将受禅，王琳请庄于齐以主梁嗣，自盆城济江。二月，即帝位于郢州，年号天啓，置百官。王琳总其军国。明年，庄爲陈人所败，其御史中丞刘仲威奉以奔寿阳，遂入齐。齐武平元年，授特进、开府仪同三司，封梁王。齐朝许以兴复，竟不果而齐亡，庄在邺饮气而死。
贞惠世子方诸字明智，元帝第二子也。幼聪警博学，明老、易，善谈玄，风采清越，特爲元帝所爱，母王氏又有宠。及方等败后，元帝谓曰： 不有所废，其何以兴。勿以汝兄爲念。 因拜中抚军将军以自副。又出爲郢州刺史，镇江夏，以鲍泉爲行事。时元帝遣徐文盛与侯景将任约相持，方诸年十五，童心未革，恃文盛在近，不恤军政，日与鲍泉蒱酒爲乐。侯景知之，乃遣其将宋子仙从间道袭之。百姓奔告，方诸与鲍泉并不信，曰： 文盛大军在下，虏安得来？ 始命闭门，贼已入城。方诸方踞泉腹，以五色毦辫其须。子仙执方诸以归。王僧辩军至蔡洲，景遂害之。元帝追諡贞惠世子。
湣怀太子方矩字德规，元帝第四子也。少勤学，美容止。初封南安侯。太清初，累迁侍中，中卫将军。元帝承制，拜王太子，改名元良。承圣元年十一月丙子，立爲皇太子。及升储位，昵狎群下，好着微服。尝入朝，公服中着碧丝布袴，抠衣高，元帝见之大怪，遣尚书周弘正责之，因使太子师弘正。佗日，弘正谒见，元帝问曰： 太子比颇受卿导不？ 对曰： 太子圣德乃未极日新,幸无大过。 帝曰： 卿以我父子故未直言，从容之间，无失和峤之对。 便有废立计。未及行而江陵丧亡，遇害。太子聪颖凶暴猜忍，俱有元帝风。敬帝承制，追諡湣怀太子。
始安王方略，元帝第十子，贞惠世子母弟也。母王氏，王琳之次姊，元帝即位，拜贵嫔，次妹又爲良人，并蒙宠幸，方略益锺爱。侯景乱，元帝结好于魏，方略年数岁便遣入关。元帝亲送近畿，执手歔欷，既而旋驾忆之，赋诗曰： 如何吾幼子，胜衣已别离，十日无由宴，千里送远垂。 至长安即得还，赠遗甚厚。江陵丧亡，遇害。贵嫔、良人并更诞子，未出合，无封失名。
论曰：简文提挈寇戎，元帝崎岖危乱，诸子之备践艰棘，盖时运之所锺乎。武烈以干蛊之材，居冢嗣之任，竟亦当年摈落，通塞亦云命也，哀哉！
