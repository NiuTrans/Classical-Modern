柳元景
元景少便弓马，数随父伐蛮，以勇称。寡言语，有器质，荆州刺史谢晦闻其名，要之，未及往而晦败。雍州刺史刘道産深爱其能，会荆州刺史江夏王义恭复召之，道産谓曰： 久规相屈。今贵王有召，难辄相留，乖意以爲罔罔。 服阕，累迁义恭司徒太尉城局参军。文帝见又知之。先是，刘道産在雍州有惠化，远蛮归怀皆出，缘沔爲村落，户口殷盛。及道産死，群蛮大爲寇暴。孝武西镇襄阳，义恭荐元景，乃以爲武威将军、随郡太守。及至，广设方略，斩获数百，郡境肃然。
随王诞镇襄阳，元景徙爲后军中兵参军。及朝廷大举北侵，使诸镇各出军。二十七年八月，诞遣尹显祖出赀谷，鲁方平、薛安都、庞法起入卢氏，田义仁出鲁阳，加元景建威将军，总统军帅。
后军外兵参军庞季明，三秦冠族，求入长安，招怀关、陕，乃自赀谷入卢氏。卢氏人赵难纳之。元景率军系进，以前锋深入，悬军无继，驰遣尹显祖入卢氏，以爲诸军声援。元景以军食不足，难可旷日相持，乃束马悬车，引军上百丈崖，出温谷以入卢氏。法起诸军进次方伯堆，去弘农城五里。元景引军度熊耳山，安都顿军弘农。法起进据潼关，季明率方平、赵难诸军向陕。十一月，元景率衆至弘农，营于开方口。仍以元景爲弘农太守。
初，安都留住弘农而诸军已进陕。元景既到，谓安都曰： 卿无坐守空城，而令庞公孤军深入，宜急进军。 衆军并造陕下，列营以逼之，并大造攻具。
魏城临河爲固，恃险自守。季明、安都、方平、显祖、赵难诸军频三攻未拔，安都、方平各列阵于城东南以待之。魏兵大合，轻骑挑战，安都瞋目横矛，单骑突阵，四向奋击，左右皆辟易，杀伤不可胜数，于是衆军并鼓噪俱前。魏多纵突骑，衆军患之。安都怒甚，乃脱兜鍪，解所带铠，唯着绛衲两当衫，马亦去具装，驰入贼阵。猛气咆勃，所向无前，当其锋者无不应刃而倒。如是者数四。每入，衆无不披靡。
魏军之将至也，方平遣驿骑告元景。时诸军粮尽，各馀数日食。元景方督义租并上驴马以爲粮运之计，遣军副柳元怙简步骑二千以赴陕急，卷甲兼行，一宿而至。诘朝，魏军又出，列阵于城外。方平诸军并成列，安都并领马军，方平悉勒步卒左右掎角之，余诸义军方于城西南列阵。方平谓安都曰： 今勍敌在前，坚城在后，是吾取死之日。卿若不进，我当斩卿，我若不进，卿当斩我也。 安都曰： 卿言是也。 遂合战。安都不堪其愤，横矛直前，杀伤者甚多。流血凝肘。矛折，易之复入，军副谭金率骑从而奔之。自诘旦战至日晏，魏军大溃，面缚军门者二千馀人。诸将欲尽杀之，元景以爲不可，乃悉释而遣之。皆称万岁而去。
时北略诸军王玄谟等败退，魏军深入。文帝以元景不宜独进，且令班师。诸军乃自湖关度白杨岭出于长洲，安都断后，宗越副之。法起自潼关向商城，与元景会，季明亦从胡谷南归，并有功而入。诞登城望之，以鞍下马迎元景。
时鲁爽向虎牢，复使元景率安都等北出，爽退乃还。再出北侵，威信着于境外。
孝武入讨元凶，以爲谘议参军，配万人爲前锋，宗悫、薛安都等十三军皆隶焉。时义军船乘小陋，虑水战不敌。至芜湖，元景大喜，倍道兼行至新亭，依山建垒栅，东西据险。令军中曰： 鼓繁气易衰，叫数力易竭，但各衔枚疾战，一听吾营鼓音。 元景察贼衰竭，乃命开垒鼓噪以奔之，贼衆大溃。劭更率馀衆自来攻垒，复大破之，劭仅以身免。上至新亭即位，以元景爲侍中，领左卫将军，寻转甯蛮校尉、雍州刺史，监雍梁南北秦四州荆州之竟陵随二郡诸军事。始上在巴口，问元景事平何所欲。对曰： 愿还乡里。 故有此授。
初，臧质起义，以南谯王义宣闇弱易制，欲相推奉，潜报元景，使率所领西还。元景即以质书呈孝武。语其信曰： 臧冠军当是未知殿下义举耳，方应伐逆，不容西还。 质以此恨之。及元景爲雍州，质虑其爲荆、江后患，称爪牙不宜远出。上重违其言，更以元景爲领军将军，加散骑常侍，封曲江县公。孝建元年正月，鲁爽反，遣左卫将军王玄谟讨之。加元景抚军将军，假节置佐，系玄谟。后以爲领南蛮校尉、雍州刺史，加都督。
臧质、义宣并反，王玄谟南据梁山，垣护之、薛安都度据历阳，元景出屯采石。玄谟求益兵，上使元景进屯姑孰。元景悉遣精兵助王玄谟，以羸弱居守。所遣军多张旗帜，梁山望之如数万人，皆谓都下兵悉至，由是克捷。与沈庆之俱以本号加开府仪同三司，改封晋安郡公。固让开府。复爲领军、太子詹事，加侍中。
大明三年，爲尚书令，太子詹事、侍中、中正如故。以封在岭南，改封巴东郡公。又命左光禄大夫、开府仪同三司，侍中、令、中正如故。又让开府。乃与沈庆之俱依晋密陵侯郑袤不受司空故事。
六年，进司空，侍中、令、中正如故。又固让。乃授侍中、骠骑大将军、南兖州刺史，留卫都下。
孝武晏驾，与太宰江夏王义恭、尚书仆射顔师伯并受遗诏辅幼主，迁尚书令，领丹阳尹，侍中、将军如故。加开府仪同三司，给班剑二十人。固辞班剑。
元景少时贫苦，尝下都至大雷，日暮寒甚，颇有羇旅之叹。岸侧有一老父自称善相，谓元景曰： 君方大富贵，位至三公。 元景以爲戏之，曰： 人生免饥寒幸甚，岂望富贵。 老父曰： 后当相忆。 及贵求之，不知所在。
元景起自将率，及当朝，理务虽非所长，而有弘雅之美。时在朝勋要多事産业，惟元景独无所营。南岸有数十亩菜园，守园人卖菜得钱三万，送还宅。元景怒曰： 我立此园种菜，以供家中啖耳，乃复卖以取钱，夺百姓之利邪。 以钱乞守园人。
孝武严暴无常，元景虽荷宠遇，恒虑及祸。太宰江夏王义恭及诸大臣莫不重足屏气，未尝敢私相往来。孝武崩，义恭、元景等并相谓曰： 今日始免横死。 义恭与义阳等诸王，元景与顔师伯等常相驰逐声乐酣饮，以夜继昼。前废帝少有凶德，内不能平，杀戴法兴后，悖情转露，义恭、元景忧惧，乃与师伯等谋废帝立义恭，持疑未决。发觉，帝亲率宿卫兵自出讨之，称诏召元景。左右奔告，兵刃非常。元景知祸至，整朝服乘车，应召出门。逢弟车骑司马叔仁戎服，左右壮士数十人，欲拒命。元景苦禁之。及出巷，军士大至，下车受戮，容色恬然。
长子庆宗有干力，而情性不伦，孝武使元景送还襄阳，于道赐死。次子嗣宗、绍宗、茂宗、孝宗、文宗、仲宗、成宗、秀宗至是并遇祸。元景六弟：僧景、僧珍、叔宗、叔政、叔珍、叔仁。僧珍、叔仁及子侄在都下襄阳死者数十人。元景少子承宗、嗣宗子慕并在孕获全。明帝即位，赠太尉，给班剑三十人，羽葆、鼓吹一部，諡曰忠烈公。
元景从父兄元怙，大明末同晋安王子勋逆，事败归降。元景从祖弟光世留乡里，仕魏爲河北太守，封西陵男，与司徒崔浩亲。浩被诛，光世南奔。明帝时，位右卫将军、顺阳太守。子欣慰谋反，光世赐死。
世隆字彦绪，元景弟子也。父叔宗字双驎，位建威参军事，早卒。世隆幼孤，挺然自立，不与衆同。虽门势子弟，独修布衣之业。及长，好读书，折节弹琴，涉猎文史，音吐温润。元景爱赏，异于诸子，言于宋孝武，得召见。帝谓元景曰： 此儿将来复是三公一人。 爲西阳王抚军法曹行参军，出爲武威将军、上庸太守。帝谓元景曰： 卿昔以武威之号爲随郡，今复以授世隆，使卿门世不乏公也。 
元景爲前废帝所杀，世隆以在远得免。泰始初，四方反叛，世隆于上庸起兵以应宋明帝，爲孔道存所败，衆散逃隐，道存购之甚急。军人有貌相似者，斩送之。时世隆母郭妻阎并见絷襄阳狱，道存以所送首示之。母见首悲情小歇，而妻阎号叫方甚，窃谓郭曰： 今见不悲，爲人所觉，唯当大恸以灭之。 世隆竟以免。
后爲太子洗马，与张绪、王延之、沈琰爲君子之交。累迁晋熙王安西司马，加甯朔将军。时齐武帝爲长史，与世隆相遇甚欢。齐高帝之谋度广陵也，令武帝率衆同会都下。世隆与长流参军萧景先等戒严待期，事不行。
时朝廷疑惮沈攸之，密爲之防，府州器械，皆有素蓄。武帝将下都，刘怀珍白高帝曰： 夏口是兵冲要地，宜得其人。 高帝纳之，与武帝书曰： 汝既入朝，当须文武兼资人，委以后事，世隆其人也。 武帝乃举世隆自代。转爲武陵王前军长史、江夏内史，行郢州事。
升明元年冬，攸之反，遣辅国将军、中兵参军孙同等以三万人爲前驱，又遣司马冠军刘攘兵等二万人次之，又遣辅国将军、中兵参军王灵秀等分兵出夏口，据鲁山。攸之乘轻舸从数百人先大军下住白螺洲，坐胡床以望其军，有自骄色。既至郢，以郢城弱小不足攻，攸之将去。世隆遣军于西渚挑战，攸之果怒，昼夜攻战。世隆随宜拒应，衆皆披却。
武帝初下，与世隆别，曰： 攸之一旦爲变，虽留攻城，不可卒拔。卿爲其内，我爲其外，乃无忧耳。 至是，武帝遣军主桓敬、陈胤叔、苟元宾等八军据西塞，令坚壁以待贼疲。虑世隆危急，遣腹心胡元直潜使入郢城通援军消息。内外并喜。
郢城既不可攻，而平西将军黄回军至西阳，乘三层舰，作羌胡伎，泝流而进。攸之素失人情，本逼以威力，初发江陵，已有叛者，至此稍多。攸之大怒，于是一人叛，遣十人追，并去不返。刘攘兵射书与世隆请降，开门纳之。攸之怒，衔须咀之，收攘兵兄子天赐、女婿张平虑斩之。军旅大散。世隆乃遣军副刘僧麟缘道追之。
攸之已死，征爲侍中，仍迁尚书右仆射，封贞阳县侯。出爲吴郡太守，居母忧，寒不衣絮。齐高帝践阼，起爲南豫州刺史，加都督，进爵爲公。上手诏司徒褚彦回甚伤美之。彦回曰： 世隆事陛下，在危尽忠，居忧杖而后起，立人之本，二理同极，加荣增宠，足以敦厉风俗。 
建元二年，授右仆射，不拜。性爱涉猎，啓高帝借秘阁书，上给二千卷。三年，出爲南兖州刺史，加都督。武帝即位，加散骑常侍。
世隆善卜，别龟甲，价至一万。永明初，世隆曰： 永明九年我亡，亡后三年丘山崩，齐亦于此季矣。 屏人，命典签李党取笔及高齿屐，题帘箔旌曰： 永明十一年。 因流涕谓党曰： 汝当见，吾不见也。 迁护军，而卫军王俭修下官敬甚谨。世隆止之，俭曰： 将军虽存弘眷，如王典何。 其见重如此。
性清廉，唯盛事坟典。张绪问曰： 观君举措，当以清名遗子孙邪？ 答曰： 一身之外，亦复何须。子孙不才，将爲争府；如其才也，不如一经。 
光禄大夫韦祖征州里宿德，世隆虽已贵重，每爲之拜。人或劝祖征止之，答曰： 司马公所爲，后生楷法，吾岂能止之哉。 后授尚书左仆射。湘州蛮动，遣世隆以本官总督伐蛮衆军，仍爲湘州刺史，加都督。至镇，以方略讨平之。在州立邸兴生，爲御史中丞庾杲之所奏。诏不问。复入爲尚书左仆射，不拜，乃转尚书令。世隆少立功名，晚专以谈义自业。善弹琴，世称柳公双琐，爲士品第一。常自云： 马矟第一，清谈第二，弹琴第三。 在朝不干世务，垂帘鼓琴，风韵清远，甚获世誉。以疾逊位，拜左光禄大夫、侍中。永明九年卒，诏给东园秘器，赠司空，班剑二十人，諡曰忠武。世隆晓数术，于倪塘创墓，与宾客践履，十往五往，常坐一处。及卒，墓工图墓，正取其坐处焉。
所着龟经秘要二卷，行于世。
长子悦字文殊，少有清致，位中书郎，早卒，諡曰恭。世隆次子惔。
惔字文通，好学工制文，尤晓音律，少与长兄悦齐名。王俭谓人曰： 柳氏二龙，可谓一日千里。 俭爲尚书左仆射，尝造世隆宅，世隆谓爲诣己，徘徊久之。及至门，唯求悦及惔。遣谓世隆曰： 贤子俱有盛才，一日见顾，今故报礼。若仍相造，似非本意，恐年少窥人。 
尝预齐武烽火楼宴，帝善其诗，谓豫章王嶷曰： 惔非徒风韵清爽，亦属文遒丽。 后爲巴东王子响友，子响爲荆州，惔随之镇。子响昵近小人，惔知将爲祸，称疾还都。及难作竟以得免。
累迁新安太守，居郡以无政绩免。建武末，爲梁、南秦二州刺史。及梁武帝起兵，惔举汉中以应。
梁武受命，爲太子詹事，加散骑常侍。武帝之镇襄阳，惔祖道，帝解茅土玉环赠之。天监二年元会，帝谓曰： 卿所佩玉环，是新亭所赠邪？ 对曰： 既而瑞感神衷，臣谨服之无斁。 帝因劝之酒，惔时未卒爵，帝曰： 吾常比卿刘越石，近辞卮酒邪。 罢会，封曲江县侯。帝因宴爲诗贻惔曰： 尔实冠群后，惟馀实念功。 帝又尝谓曰： 徐元瑜违命岭南，周书父子兄弟罪不相及，朕已放其诸子，何如？ 惔曰： 罚
不及嗣，赏延于后，今复见之圣朝。 时以爲知言。
寻迁尚书左仆射，年四十六，卒于湘州刺史，諡曰穆。
惔度量宽博，家人未尝见其喜愠。甚重其妇，颇成畏惮。性爱音乐，女伎精丽，略不敢视。仆射张稷与惔狎密，而爲惔妻赏敬。稷每诣惔，必先相问夫人。惔每欲见妓，恒因稷请奏。其妻隔幔坐，妓然后出。惔因得留目。
惔着仁政传及诸诗赋，粗有辞义。子昭，位中书郎，袭爵曲江侯。
惔弟恽字文畅，少有志行。好学，善尺牍。与陈郡谢沦邻居，深见友爱。沦曰： 宅南柳郎，可爲仪表。 
初，宋时有嵇元荣、羊盖者，并善琴，云传戴安道法。恽从之学。恽特穷其妙。齐竟陵王子良闻而引爲法曹行参军，唯与王暕、陆杲善。每叹曰： 暕虽名家，犹恐累我也。 雅被子良赏狎。子良尝置酒后园，有晋太傅谢安鸣琴在侧，援以授恽，恽弹爲雅弄。子良曰： 卿巧越嵇心，妙臻羊体，良质美手，信在今夜。岂止当今称奇，亦可追踪古烈。 
爲太子洗马，父忧去官，着述先颂，申其罔极之心，文甚哀丽。后试守鄱阳相，听吏属得尽三年丧礼，署之文教，百姓称焉。还除骠骑从事中郎。梁武帝至建邺，恽候谒石头，以爲征东府司马。上笺请城平之日，先收图籍，及遵汉高宽大之义。帝从之。徙爲相国右司马。天监元年，除长兼侍中，与仆射沈约等共定新律。
恽立性贞素，以贵公子早有令名，少工篇什，爲诗云： 亭臯木叶下，垄首秋云飞。 琅邪王融见而嗟赏，因书斋壁及所执白团扇。武帝与宴，必诏恽赋诗。尝和武帝登景阳楼篇云：太液沧波起，长杨高树秋，翠华承汉远，雕辇逐风游。 深见赏美。当时咸共称传。
历平越中郎将、广州刺史，秘书监，右卫将军。再爲吴兴太守，爲政清静，人吏怀之。于郡感疾，自陈解任。父老千馀
人拜表陈请，事未施行，卒。
初，恽父世隆弹琴，爲士流第一，恽每奏其父曲，常感思。复变体备写古曲。尝赋诗未就，以笔捶琴，坐客过，以箸扣之，恽惊其哀韵，乃制爲雅音。后传击琴自于此。恽常以今声转弃古法，乃着清调论，具有条流。齐竟陵王尝宿晏，明旦将朝见，恽投壶枭不绝，停舆久之，进见遂晚。齐武帝迟之，王以实对。武帝复使爲之，赐绢二十匹。尝与琅邪王瞻博射，嫌其皮阔，乃摘梅帖乌珠之上，发必命中，观者惊骇。
梁武帝好弈棋，使恽品定棋谱，登格者二百七十八人，第其优劣，爲棋品三卷。恽爲第二焉。帝谓周舍曰： 吾闻君子不可求备，至如柳恽可谓具美。分其才艺，足了十人。 恽着卜杖龟经。性好医术，尽其精妙。
少子偃字彦游，年十二，梁武帝引见，诏问读何书，对曰： 尚书。 又问有何美句，对曰： 德惟善政，政在养人。 衆咸异之。诏尚武帝女长城公主，拜驸马都尉、都亭侯，位鄱阳内史，卒。
子盼尚陈文帝女富阳公主，拜驸马都尉。后主即位，以帝舅加散骑常侍。盼性愚戆，使酒，因醉乘马入殿门，爲有司劾免，卒于家。赠侍中、中护军。
后从祖弟庄清警有鉴识，自盼卒后，太后宗属唯庄爲近，兼素有名望，深被恩礼。位度支尚书。陈亡入隋，爲岐州司马。恽弟憕。
憕字文深，少有大意，好玄言，通老、易。
梁武帝举兵至姑孰，憕与兄恽及诸友朋于小郊候接。时道路犹梗，憕与诸人同憩逆旅食，俱去行里馀，憕曰： 宁我负人，不人负我。若复有追，堪憩此客。 命左右烧逆旅舍，以绝后追。当时服其善断。
历位给事黄门侍郎。与琅邪王峻齐名，俱爲中庶子，时人号爲方王。
后爲镇北始兴王长史。王移镇益州，复请憕。帝曰： 柳憕风标才气，恐不能久爲少王臣。 王祈请数四，不得已，以爲镇西长史、蜀郡太守。在蜀廉恪爲政，益部怀之。憕弟忱。忱字文若，年数岁，父世隆及母阎氏并疾，忱不解带经年，及居丧以毁闻。
仕齐爲西中郎主簿。东昏遣巴西太守刘山阳由荆州袭梁武帝于雍州，西中郎长史萧颖胄计未定，召忱及其所亲席阐文等夜入议之。忱及阐文并劝同武帝，颖胄从之。以忱爲甯朔将军，累迁侍中。郢州平，颖胄议迁都夏口，忱以巴峡未宾，不宜轻舍根本，摇动人心，不从。俄而巴东兵至峡口，迁都之议乃息。论者以爲见机。
及梁受命，封州陵伯。历五兵尚书，秘书监，散骑常侍。
改授给事中、光禄大夫。疾笃不拜。卒，諡曰穆。
忱兄弟十五人，多少亡，唯第二兄惔、第三兄恽、第四兄憕及忱三两年间四人叠爲侍中，复居方伯，当世罕比。子范嗣。庆远字文和，元景弟子也。父叔珍，义阳内史。
庆远仕齐爲魏兴太守，郡遭暴水，人欲移于杞城。庆远曰： 吾闻江河长不过三日，命筑土而已。 俄而水退，百姓服之。
后爲襄阳令，梁武帝之临雍州，问京兆人杜恽求州纲纪，恽言庆远。武帝曰： 文和吾已知之，所问未知者耳。 因辟爲别驾。庆远谓所亲曰： 天下方乱，定霸者其吾君乎。 因尽诚协赞。及起兵，庆远常居帷幄爲谋主，从军东下，身先士卒。武帝行营，见庆远顿舍严整，每叹曰： 人人若是，吾又何忧。 建康城平，爲侍中，带淮陵齐昌二郡太守。城内尝夜火，衆并惊惧。武帝时居宫中，悉敛诸门钥，问柳侍中何在。庆远至，悉付之，其见任如此。
霸府建，爲从事中郎。武帝受禅，封重安侯，位散骑常侍，改封云杜侯。出爲雍州刺史，加都督。帝饯于新亭，谓曰： 卿衣锦还乡，朕无西顾忧矣。 始武帝爲雍州，庆远爲别驾，谓曰： 昔羊公语刘弘，卿后当居吾处。今相观亦复如是。 曾未十年，而庆远督府，谈者以爲逾于魏咏之。
累迁侍中、领军将军，给扶。出爲雍州刺史。庆远重爲本州，颇厉清节，士庶怀之。卒官，赠开府仪同三司，諡曰忠惠侯。丧还都，武帝亲出临之。
初，庆远从父兄世隆尝谓庆远曰： 吾昔梦太尉以褥席见赐，吾遂亚台司。适又梦以吾褥席与汝，汝必光我门族。 至是庆远亦继世隆焉。
子津字元举，虽乏风华，性甚强直。人或劝之聚书，津曰： 吾常请道士上章驱鬼，安用此鬼名邪。 历散骑常侍，太子詹事，袭封云杜侯。
侯景围城既急，帝召津问策。对曰： 陛下有邵陵，臣有仲礼，不忠不孝，贼何由可平。 太清三年，城陷，卒。
子仲礼，勇力兼人，少有胆气，身长八尺，眉目疏朗。初，简文帝爲雍州刺史，津爲长史。及简文入居储宫，津亦得侍从。仲礼留在襄阳，马仗军人悉付之。抚循故旧，甚得衆和。起家着作佐郎，稍迁电威将军，阳泉县侯。中大通中，西魏将贺拔胜来逼樊、邓，仲礼出击破之。除黄门郎，稍迁司州刺史。武帝思见其面，使画工图之。
初，侯景潜图反噬，仲礼先知之，屡啓求以精兵三万讨景，朝廷不许。及景济江，朝野便望其至。兼蓄雍、司精卒，与诸蕃赴援，见推总督。景素闻其名，甚惮之。仲礼亦自谓当世英雄，诸将莫己若也。
韦粲见攻，仲礼方食，投箸被练驰之，骑能属者七十。比至，粲已败，仲礼因与景战于青塘，大败之。景与仲礼交战，各不相知。仲礼矟将及景，而贼将支伯仁自后斫仲礼，再斫仲礼中肩。马陷于淖，贼聚矟刺之，骑将郭山石救之以免。自此壮气外衰，不复言战。神情傲佷，淩蔑将帅。邵陵王纶亦鞭策军门，每日必至，累刻移时，仲礼亦弗见也。纶既忿叹，怨隙遂成。而仲礼常置酒高会，日作优倡，毒掠百姓，污辱妃主。父津登城谓曰： 汝君父在难，不能尽心竭力，百代之后，谓汝爲何。 仲礼闻之，言笑自若。晚又与临城公大连不协。景尝登朱雀楼与之语，遗以金环。是后闭营不战，衆军日固请，皆悉拒焉。南安侯骏谓曰： 城急如此，都督不复处分，如脱不守，何面以见天下义士。 仲礼无以应之。
及台城陷，侯景矫诏使石城公大款以白虎幡解诸军。仲礼召诸将军会议，邵陵王以下毕集。王曰： 今日之命，委之将军。 仲礼熟视不对。裴之高、王僧辩曰： 将军拥衆百万，致宫阙沦没，正当悉力决战，何所多言。 仲礼竟无一言，诸军乃随方各散。
时湘东王绎遣王琳送米二十万石以馈军，至姑孰闻台城陷，乃沈米于江而退。仲礼及弟敬礼、羊鸦仁、王僧辩、赵伯超并开营降贼。时城虽沦陷，援军甚衆，军士咸欲尽力，及闻降，莫不叹愤。论者以爲梁祸始于朱异，成于仲礼。
仲礼等入城，并先拜景而后见帝，帝不与言。既而景留柳敬礼、羊鸦仁，而遣仲礼、僧辩西上，各复本位。饯于后渚，景执仲礼手曰： 天下之事在将军耳。郢州、巴西并以相付。 
及至江陵，会岳阳王察南寇，湘东王以仲礼爲雍州刺史，袭襄阳。仲礼方观成败，未发。及南阳围急，杜岸请救，仲礼乃以别将夏侯强爲司州刺史，守义阳，自帅衆如安陆，使司马康昭如竟陵讨孙暠。暠执魏戍人以降。仲礼命其将王叔孙爲竟陵太守，副军马岫爲安陆太守。置孥于安陆，而以轻兵师于漴头，将侵襄阳。岳阳王察告急于魏，魏遣大将杨忠援之。仲礼与战于漴头，大败，并弟子礼没于魏。魏相安定公待仲礼以客礼。西魏于是尽得汉东。
仲礼弟敬礼，少以勇烈闻。粗暴无行检，恒略卖人，爲百姓所苦，故襄阳有柳四郎歌。
起家着作佐郎，稍迁扶风太守。侯景度江，敬礼率马步三千赴援。至都，与景频战，甚着威名。
台城陷，与兄仲礼俱见景，景遣仲礼经略上流，留敬礼质，以爲护军将军。景饯仲礼于后渚。敬礼谓仲礼曰： 景今来会，敬礼抱之，兄便可杀，虽死无恨。 仲礼壮其言，许之。及酒数行，敬礼目仲礼，仲礼见备卫严，不敢动，遂不果。
会景征晋熙，敬礼与南康王会理谋袭其城，克期将发，建安侯萧贲告之，遂遇害。临死曰： 我兄老婢也，国败家亡，实馀之责，今日就死，岂非天乎。 
论曰：柳元景行己所资，岂徒武毅；当朝任职，实兼雅道。卒至覆族，遭逢亦有命乎。世隆文武器业，殆人望也，诸子门素所传，俱云克构。仲礼始终之际，其不副也何哉？岂应天方丧梁，不然，何斯人而有斯迹也。
