荀伯玉崔祖思苏侃虞悰胡谐之虞玩之刘休江祏
齐高帝镇淮阴，伯玉爲高帝冠军刑狱参军。高帝爲宋明帝所疑，被征爲黄门郎，深怀忧虑，见平泽有群鹤，仍命笔咏之曰： 八风舞遥翮，九野弄清音，一摧云间志，爲君苑中禽。 以示伯玉深指，伯玉劝高帝遣数十骑入魏界，安置标榜。魏果遣游骑数百履行界上，高帝以闻。犹惧不得留，令伯玉占。伯玉言不成行，而帝卒复本任。由是见亲待。高帝有故吏东莞竺景秀尝以过系作部，高帝谓伯玉： 卿比看景秀不？ 答曰： 数往候之，备加责诮，云 若许某自新，必吞刀刮肠，饮灰洗胃 。 帝善其答，即释之，卒爲忠信士。
后随高帝还都，除奉朝请。高帝使主家事。武帝罢广兴还，立别宅，遣人于大宅掘树数株，伯玉不与，驰以闻。高帝善之。高帝爲南兖州，伯玉从转镇军中兵参军，带广陵令。初，高帝在淮阴，伯玉假还广陵，梦上广陵城南楼，上有二青衣小儿语伯玉云： 草中肃，九五相追逐。 伯玉视城下人头皆有草。泰始七年，又梦高帝乘船在广陵北渚，两腋下有翅不舒。伯玉问何当舒，帝曰： 却后三年。 伯玉梦中自谓是咒师，凡六唾咒之，有六龙出，两腋下翅皆舒，还复敛。元徽二年，而高帝破桂阳，威名大震，五年而废苍梧，谓伯玉曰： 卿梦今且效矣。 
升明初，仍爲高帝骠骑中兵参军，带济阳太守。霸业既建，伯玉忠勤尽心，常卫左右，加前将军，大见委信。齐建元元年，封南丰县子，爲豫章王司空谘议，太守如故。
时武帝在东宫，自以年长，与高帝同创大业，朝事大小悉皆专断，多违制度。左右张景真偏见任遇，又多僭侈。武帝拜陵还，景真白服乘画舴艋，坐胡床。观者咸疑是太子，内外祗畏，莫敢有言者。骁骑将军陈胤叔先已陈景真及太子前后得失，伯玉因武帝拜陵之后，密啓之，上大怒。豫章王嶷素有宠，政以武帝长嫡，又南郡王兄弟并列，故武帝爲太子，至是有改易之意。武帝东还，遣文惠太子、闻喜公子良宣敕诘责，并示以景真罪状，使以太子令收景真杀之。胤叔因白武帝，皆言伯玉以闻。武帝忧惧，称疾月馀日。上怒不解，昼卧太阳殿，王敬则直入叩头，啓请往东宫以慰太子。高帝无言，敬则因大声宣旨往东宫，命装束。又敕太官设馔，密遣人报武帝，令奉迎。因呼左右索舆，高帝了无动意。敬则索衣以衣高帝，仍牵上舆。遂幸东宫，召诸王宴饮，因游玄圃园。长沙王晃捉华盖，临川王映执雉尾扇，闻喜公子良持酒枪，南郡王行酒，武帝与豫章王嶷及敬则自捧肴馔。高帝大饮，赐武帝以下酒，并大醉尽欢，日暮乃去。是日微敬则，则东宫殆废。
高帝重伯玉尽心，愈见信任，使掌军国密事，权动朝右。每暂休外，轩盖填门。尝遭母忧，成服日，左率萧景先、侍中王晏共载吊之。五更便巾车，未到伯玉宅二里许，王侯朝士已盈巷，至下鼓尚未得前，司徒褚彦回、卫军王俭俱进继后方得前，又倚听事久之。中诏遣中书舍人徐希秀断哭止客，久方得吊。比出，二人饥乏，气息惙然，切齿形于声貌。明日入宫，言便云： 臣等所见二宫门及斋合方荀伯玉宅，政可设雀罗。 续复言： 外论云，千敕万令，不如荀公一命。 
武帝深怨伯玉，高帝临崩，指伯玉以属武帝。武帝即位，伯玉忧惧。上闻之，以其与垣崇祖善，崇祖田业在江西，虑相扇爲乱，加意抚之，伯玉乃安。永明元年，与崇祖并见诬伏诛，而胤叔爲太子左率。吕文显叹曰： 伯玉能谋太祖而不能自谋，岂非天哉。 
初，伯玉微时，有善相墓者谓其父曰： 君墓当出暴贵者，但不得久耳；又出失行女子。 伯玉闻之曰： 朝闻道，夕死可矣。 顷之，伯玉姊当嫁，明日应行，今夕逃随人去，家寻求不能得。后遂出家爲尼。伯玉卒败亡。
崔祖思字敬元，清河东武城人，魏中尉琰七世孙也。祖諲，宋冀州刺史。父僧护，州秀才。
祖思少有志气，好读书。年十八，爲都昌令，随青州刺史垣护之入尧庙，庙有苏侯神偶坐。护之曰： 唐尧圣人而与苏侯神共坐，今欲正之何如？ 祖思曰： 使君若清荡此坐，则是尧庙重去四凶。 由是诸杂神并除。
齐高帝在淮阴，祖思闻风自结，爲上辅国主簿，甚见亲待，参豫谋议。宋朝初议封高帝爲梁公，祖思啓高帝曰： 谶云 金刀利刃齐刈之 。今宜称齐，实应天命。 从之。自相国从事中郎迁齐国内史。
高帝既爲齐王，置酒爲乐，羹脍既至，祖思曰： 此味故爲南北所推。 侍中沈文季曰： 羹脍吴食，非祖思所解。 祖思曰： 炰鼈鱠鲤，似非句吴之诗。 文季曰： 千里蓴羹，岂关鲁、卫。 帝甚悦，曰： 蓴羹故应还沈。 
帝之辅政，衆议将加九锡，内外皆赞成之，祖思独曰： 公以仁恕匡社稷，执股肱之义。君子爱人以德，不宜如此。 帝闻而非之，曰： 祖思远同荀令，岂孤所望也。 由此不复处任职之官，而礼见甚重。垣崇祖受密旨参访朝臣，光禄大夫垣闳曰： 身受宋氏厚恩，复蒙明公眷接，进不敢同，退不敢异。 祖思又曰： 公退让诚节，故宜受之以礼。 次问冠军将军崔文仲，文仲问崇祖曰： 卿意云何？ 对曰： 圣人云 知几其神 。又云 见几而作 。 文仲抚髀曰： 政与吾意同。 崇祖具说之。及帝受禅，闳存故爵，文仲、崇祖皆封侯，祖思加官而已。除给事中、黄门侍郎。
武帝即位，祖思啓陈政事，以爲： 自古开物成务，必以教学爲先。宜太庙之南，弘修文序，司农以北，广开武校。 又曰： 刘备取帐鈎铜铸钱，以充国用；魏武遣女皁帐，婢十人；东阿妇以绣衣赐死；王景兴以折米见诮；宋武节俭过人，张妃房唯碧绡蚊帱、三齐苮席、五盏盘桃花米饭，殷仲文劝令畜伎，答云： 我不解声。 仲文曰： 但畜自解。 又答： 畏解故不畜。 历观帝王，未尝不以约素兴侈丽亡也。伏惟陛下体唐成俭，踵虞爲朴，寝殿则素木卑构，膳器则陶瓢充御。琼簪玉笏，碎以爲尘；珍裘绣服，焚之如草。宜察朝士有柴车蓬馆，高以殊等，驰禽荒色，长违清编，则调风变俗，不俟终日。 又曰： 宪律之重，由来尚矣。实宜清置廷尉，茂简三官。汉来习律有家，子孙并传其业。今廷尉律生，乃令史门户，刑之不厝，抑此之由。 又曰： 案前汉编户千万，太乐伶官方八百二十九人，孔光等奏罢不合经法者四百四十一人，正乐定员唯置三百八十八人。今户口不能百万，而太乐雅郑，元徽时校试千有馀人，后堂杂伎不在其数。糜费力役，伤败风俗。今欲拨邪归道，莫若罢杂伎，王庭唯置锺篽羽戚登歌而已。 上诏报答。
后爲青、冀二州刺史，在政清勤，而谦卑下士，言议未尝及时事，上更以敬重之。未几卒，上深加叹惜。
祖思叔父景真，位平昌太守，有惠政，常悬一蒲鞭而未尝用。去任之日，土人思之爲立祠。
子元祖有学行，好属文，仕至射声校尉。武帝取爲延昌主帅。从驾至何美人墓，上爲悼亡诗，特诏元祖使和，称以爲善。
永明九年，魏使李道固及蒋少游至。元祖言臣甥少游有班、倕之功，今来必令模写宫掖，未可令反。上不从。少游果图画而归。元祖历位骁骑将军，出爲东海太守。上每思之，时节恒赐手敕，赏赐有加。时青州刺史张冲啓： 淮北频岁不熟，今秋始稔。此境邻接戎寇，弥须沃实，乞权断谷过淮南。 而徐、兖、豫、司诸州又各私断谷米，不听出境，自是江北荒俭，有流亡之弊。元祖乃上书，谓宜丰俭均之。书奏见从。
祖思宗人文仲，位徐州刺史，封建阳县子，在政爲百姓所惧。除黄门侍郎，领越骑校尉，徙封随县。尝献高帝缠须绳一枚，上纳受。后卒于汝阴太守，赠徐州刺史，諡襄子。苏侃字休烈，武邑人也。祖护，本郡太守。父端，州中从事。
侃涉猎书传，薛安都反，引侃爲其府参军，使掌书记。侃自拔南归，齐高帝在淮上，便自委结。高帝镇淮阴，取爲冠军录事参军。
时高帝在兵久见疑，乃作塞客吟以喻志曰：
宝纬紊宗，神经淡序，德晦河、晋，历宣江、楚。云雷兆壮，天山繇武。直发指秦关，凝精越汉渚。秋风起，塞草衰，鵰鸿思，边马悲。平原千里顾，但见转蓬飞。星严海净，月澈河明，清晖映幕，素液凝庭。金笳夜厉，羽轊晨征。斡晴潭而怅泗，枻松洲而悼情。兰涵风而写艳，菊笼泉而散英。曲绕首燕之叹，吹轸绝越之声。欷园琴之孤弄，想庭藿之馀馨。青关望断，白日西斜，恬源靓雾，垄首晖霞。戒旋鷁，跃还波。情绵绵而方远，思褭褭而遂多。粤击秦中之筑，因爲塞上之歌。歌曰：朝发兮江泉，日夕兮陵山。惊飙兮瀄汨，淮流兮潺湲。胡埃兮云聚，楚旆兮星悬。愁墉兮思宇，恻怆兮何言。定寰中之逸鉴，审雕陵之迷泉。悟樊笼之或累，怅遐心以栖玄。侃达高帝此旨，更自勤厉，遂见委以府事，深被知待。桂阳之难，帝以侃爲平南录事，领军主，从顿新亭，使分金银赋赐将士。后爲帝太尉谘议。侃事高帝既久，备悉起居，乃与丘巨源撰萧太尉记，载帝征伐之功。封新建县侯。
齐台建，爲黄门郎，领射声校尉，任以心膂。帝即位，侃撰圣皇瑞命记一卷，奏之。建元元年卒，上惜之甚至，諡质侯。
虞悰字景豫，会稽余姚人也。祖啸父，晋左户尚书。父秀之，黄门郎。
悰少以孝闻，父病不欲见人，虽子弟亦不得前，时悰年十二三，昼夜伏户外问内竖消息。问未知，转呜咽流涕，如此者百馀日。及亡，终丧日唯食麦鉡二枚。仕宋位黄门郎。宋明帝诛山阳王休佑，至葬日，寒雪厚三尺，故人无至者，唯悰一人来赴。初，齐武帝始从宦，家尚贫薄，悰数相分遗。每行必呼帝同载，帝甚德之。齐建元初，爲太子中庶子，累迁豫章内史。悰家富于财而善爲滋味，豫章王嶷盛馔享宾，谓悰曰： 肴羞有所遗不？ 悰曰： 何曾食疏有黄颔臛，恨无之。 累迁太子右率。永明八年大水，百官戎服救太庙，悰朱衣乘车卤簿，于宣阳门外入行马内驱逐人，被奏见原。上以悰布衣之旧，从容谓悰曰： 我当令卿复祖业。 转侍中，朝廷咸惊其美。迁祠部尚书。武帝幸芳林园就悰求味，悰献粣及杂肴数十舆，太官鼎味不及也。上就悰求诸饮食方，悰秘不出。上醉后体不快，悰乃献醒酒鲭鮓一方而已。
郁林王立，兼大匠卿，起休安陵，于陵所受局下牛酒，坐免官。隆昌元年，以白衣领职。郁林废，悰窃叹曰： 王、徐遂缚袴废天子，天下岂有此理耶？ 延兴元年，领右军。明帝立，悰称疾不陪位。帝使尚书令王晏齎废立事示悰，以悰旧人，引参佐命。悰谓晏曰： 主上圣明，公卿戮力，宁假朽老以匡赞惟新乎，不敢闻命。 因恸不自胜。朝议欲纠之，仆射徐孝嗣曰： 此亦古之遗直。 衆议乃止。
悰称疾笃还东，诏赐假百日。转给事中、光禄大夫，寻加正员常侍，卒。悰性敦实，与人知识，必相存访，亲疏皆有终始，世以此称之。
胡谐之，豫章南昌人也。祖廉之，书侍御史。父翼之，州辟不就。
谐之仕宋爲邵陵王左军谘议。齐武帝爲江州，以谐之爲别驾，委以事任。
建元二年，爲给事中、骁骑将军。上方欲奖以贵族盛姻，以谐之家人语傒音不正，乃遣宫内四五人往谐之家教子女语。二年后，帝问曰： 卿家人语音已正未？ 谐之答曰： 宫人少，臣家人多，非唯不能得正音，遂使宫人顿成傒语。 帝大笑，遍向朝臣说之。
永明五年，爲左卫将军，加给事中。谐之风采瑰润，善自居处，兼以旧恩见遇，朝士多与交游。六年，迁都官尚书。上欲迁谐之，尝从容谓曰： 江州有几侍中邪？ 答曰： 近世唯程道惠一人而已。 上曰： 当令有二。 后以语尚书令王俭，俭意更异，乃以爲太子中庶子，领左卫率。
谐之有识具，每朝廷官缺及应迁代，密量上所用人，皆如其言。虞悰以此称服之。既居权要，多所徵求。就梁州刺史范柏年求佳马，柏年患之，谓使曰： 马非狗子，那可得爲应无极之求。 接使人薄，使人致恨归，谓谐之曰： 柏年云，胡谐是何傒狗，无厌之求。 谐之切齿致忿。时王玄邈代柏年，柏年称疾推迁不时还。谐之言于帝曰： 柏年恃其山川险固，聚衆欲擅一州。 及柏年下，帝欲不问，谐之又言： 见兽格得而放上山。 于是赐死。
十年，谐之转度支尚书，领卫尉。明年卒，諡肃侯。
柏年本梓潼人，土断属梁州华阳郡。初爲州将，刘亮使出都谘事，见宋明帝。帝言次及广州贪泉，因问柏年： 卿州复有此水不？ 答曰： 梁州唯有文川、武乡，廉泉、让水。 又问： 卿宅在何处？ 曰： 臣所居廉让之间。 帝嗟其善答，因见知。历位内外，终于梁州刺史。虞玩之字茂瑶，会稽余姚人也。祖宗，晋尚书库部郎。父玫，通直常侍。
玩之少闲刀笔，泛涉书史。仕宋爲乌程令。路太后外亲朱仁弥犯罪，玩之依法案之。太后怨诉孝武，坐免官。
元徽中，爲尚书右丞。齐高帝参政，与玩之书曰： 张华爲度支尚书，事不徒然。今漕藏有阙，吾贤居右丞，已觉金粟可积也。 玩之上表，陈府库钱帛，器械役力，所悬转多，兴用渐广，虑不支岁月。朝议优报之。高帝镇东府，朝廷致敬，玩之爲少府，犹蹑屐造席。高帝取屐亲视之，讹黑斜锐，蒵断以芒接之。问曰： 卿此屐已几载？ 玩之曰： 初释褐拜征北行佐买之，着已三十年，贫士竟不办易。 高帝咨嗟，因赐以新屐。玩之不受。帝问其故，答曰： 今日之赐，恩华俱重，但蓍簪弊席，复不可遗，所以不敢当。 帝善之。拜骠骑谘议参军。霸府初开，宾客辐凑，高帝留意简接。玩之与乐安任遐俱以应对有席上之美，齐名见遇。玩之迁黄门郎。
先时，宋世人籍欺巧，及高帝即位，敕玩之与骁骑将军傅坚意检定之。建元二年，诏朝臣曰： 黄籍人之大纲，国之政端。自顷甿俗巧僞，乃至窃注爵位，盗易年月，增损三状，贸袭万端。或户存而文书已绝，或人在而反托死叛，停私而云隶役，身强而称六疾。此皆政之巨蠹，教之深疵。若约之以刑，则人僞已远，若绥之以德，则胜残未易。诸贤并深明政体，各献嘉谋。 玩之表言便宜，多见采纳。于是朝廷乃别置校籍官，置令史，限人一日得数巧，以防懈怠。既连年不已，货贿潜通，百姓怨望。
富阳人唐宇之侨居桐庐，父祖相传图墓爲业。宇之自云其家墓有王气。山中得金印，转相诳惑。永明二年冬，宇之聚党，遂陷富阳。至钱唐僭号，置太子。贼遂据郡，又遣僞会稽太守孙泓取山阴。时会稽太守王敬则朝正，故宇之谓可乘虚而袭。泓至浦阳江，而郡丞张思祖遣浃口戍主杨休武拒战，大破之。朝廷遣禁兵东讨，至钱唐，一战便散，禽斩宇之。进兵平诸郡县，台军乘胜，百姓颇被强夺。军还，上闻之，收军主、前军将军陈天福弃市。天福善马矟，爲诸将法，上宠将也。既伏诛，内外莫不震肃。
玩之以久宦衰疾，上表告退，许之。玩之于人物好臧否，宋末，王俭举员外郎孔魁使魏，玩之言论不相饶，逖、俭并恨之。至是，玩之东归，俭不出送，朝廷无祖饯者。中丞刘休与亲知书曰： 虞公散发海隅，同古人之美，而东都之送，殊不蔼蔼。 
玩之归家数年卒，其后员外郎孔瑄就俭求会稽五官。俭方盥，投皁荚于地曰： 卿乡俗恶，虞玩之至死烦人。 
刘休字弘明，沛郡相人也。初爲驸马都尉，宋明帝居藩，休爲湘东国常侍，不爲帝所知。袭祖封南乡侯。友人陈郡谢俨同丞相义宣反，休坐匿之，被系尚方。孝武崩乃得出。
泰始初，诸州反，休素能筮，知明帝当胜，静处不预异谋。休之系尚方也，尚方令吴喜爱其才，后投吴喜，爲喜辅师府录事参军。喜进之明帝，得在左右，板桂阳王征北参军。
帝颇有好尚，尤嗜饮食。休多艺能，爰至鼎味，莫不闲解，遂见亲赏，长直殿内。后宫孕者，帝使筮其男女，无不如占。帝憎妇人妒，尚书右丞劳彦远以善棋见亲，妇妒伤其面，帝曰： 我爲卿断之，何如？ 彦远率尔从旨。其夕，遂赐药杀其妻。休妻王氏亦妒，帝闻之，赐休妾，敕与王氏二十杖。令休于宅后开小店，使王氏亲卖皁荚扫帚，以此辱之。其见亲如此。
寻除员外郎，领辅国司马，中书通事舍人，带南城令。后爲都水使者，南康相。善谈政体，而在郡无异绩。齐建元初，爲御史中丞。顷之啓言： 宋世载祀六十，历斯任者五十有三，校其年月，不过盈岁。于臣叨滥，宜请骸骨。 四年，出爲豫章内史，卒。
宋末，造指南车，高帝以休有思理，使与王僧虔对共监试。又元嘉中，羊欣重王子敬正隶书，世共宗之，右军之体微轻，不复见贵。及休始好右军法，因此大行云。
江祏字弘业，济阳考城人也。祖遵，宁朔参军。父德驎，司徒右长史。祏姑爲齐高帝兄始安贞王道生妃，追諡景皇后，生齐明帝。祏少爲明帝所亲，恩如兄弟。明帝爲吴兴，以祏爲郡丞。后除通直郎，补南徐州别驾。明帝辅政，委以腹心，引爲骠骑谘议参军，领南平昌太守。
时新立海陵，人情未服，祏每说明帝以君臣大节，明帝转顾而不言。明帝胛上有赤志，常秘不传，既而祏劝帝出以示人。晋寿太守王洪范罢任还，上袒示之曰： 人皆谓此是日月相，卿幸无泄之。 洪范曰： 公日月在躯，如何可隐？转当言之公卿。 上大悦。会直后张伯、尹瓒等屡谋窃发，祏忧虞无计，每夕辄托事外出。及明帝入纂议定，加祏甯朔将军。
明帝爲宣城王，太史密奏图纬云： 一号当得十四年。 祏入，帝喜以示祏曰： 得此复何所望。 及即位，迁守卫尉，安陆县侯。祏祖遵以后父赠金紫光禄大夫，父德驎以帝舅亦赠光禄。建武二年迁左卫将军，掌甲仗廉察。四年，转太子詹事。祏以外戚亲要，权冠当时。魏军南伐，明帝欲以刘暄爲雍州。暄时方希内职，不愿远役，投于祏。祏谓明帝曰： 昔人相暄得一州便踬，今爲雍州，傥相中乎。 上默然。俄召梁武帝谓曰： 今使卿爲雍州，阃外一以相委。 祏既见任，遂远致饷遗，或取诸王名书好物，然家行甚睦，待子侄有恩。
永泰元年，明帝寝疾，转祏侍中、中书令，出入殿省。及崩，遗诏转尚书左仆射，祏弟卫尉祀爲侍中，皇后弟刘暄爲卫尉，与始安王遥光、徐孝嗣、萧坦之等辅政。诫东昏曰： 五年中汝勿厝意，过此自览，勿复委人。 及即位，祏参掌选事。明帝虽顾命群臣，而意寄多在祏兄弟，至是更直殿内，动止关谘。
永元元年，领太子詹事，刘暄迁散骑常侍、右卫将军。帝稍欲行意，徐孝嗣不能夺。萧坦之虽时有异同，而祏坚意执制，帝深忌之。孝嗣谓祏曰： 主上稍有异同，讵可爲相乖反？ 祏曰： 但以见付，必无所忧。 左右小人会稽茹法珍、吴兴梅虫儿、东海祝灵勇、东冶军人俞灵韵、右卫军人丰勇之等，并爲帝所委任。祏常裁折之，群小切齿。
帝失德既彰，祏议欲立江夏王宝玄。刘暄初爲宝玄郢州行事，执事过刻。有人献马，宝玄欲看之，暄曰： 马何用看。 妃索煮肫，帐下谘暄，暄曰： 旦已煮鹅，不烦复此。 宝玄恚曰： 舅殊无渭阳之情。 暄闻之亦不悦。至是不同祏议，欲立建安王宝寅。密谋于遥光，遥光自以年长，属当鼎命，微旨动祏。祏弟祀以少主难保，劝祏立遥光。暄以遥光若立，己失元舅之望，不肯同。故祏迟疑久不决。遥光大怒，遣左右黄昙庆于青溪桥道中刺杀暄。昙庆见暄部伍人多，不敢发。事觉，暄告祏谋，帝处分收祏兄弟。祀时直在殿内，疑有异，遣信报祏曰： 刘暄似有谋，今作何计？ 祏曰： 政当静以镇之。 俄而召祏入见，停中书省。先是，直斋袁文旷以王敬则勋当封，祏执不与。帝使文旷取祏，以刀环筑其心，曰： 复能夺我封不？ 祏、祀同日见杀。祏任寄虽重，而不忘财利，论者以此少之。
祏等既诛，帝恣意游走，单骑宾士，谓左右曰： 祏常禁吾骑马，小子若在，吾岂能得此。 因问祏亲亲馀谁，答曰： 江祥今犹在冶。 乃于马上作敕，赐祥死。
祀字景昌，历位晋安王镇北长史，南东海太守，行府州事。祀弟禧，早卒。有子廞字伟卿，年十二，闻收至，谓家人曰： 伯既如此，无心独存。 赴井死。
刘暄字士穆，彭城人。及闻祏等戮，眠中大惊，投出户外。问左右： 收至未？ 良久意定，还坐，大悲曰： 不念江，行自痛也。 
遥光事起，以讨暄爲名。事平，暄迁领军将军，封平都县侯。其年，茹法珍、梅虫儿、徐世标谮暄有异志。帝曰： 领军是我舅，岂应有此？ 世标曰： 明帝是武帝同堂，恩遇如此，尚灭害都尽，舅复焉可信。 乃诛之。
暄爲人性软弱，当轴居政，每事让江祏，群弟不得进官。死之日，皆怨之。
和帝中兴元年，赠祏卫将军，暄散骑常侍、抚军将军，并开府仪同三司，祀散骑常侍、太常卿。
论曰： 君老不事太子 ，义烈之遗训也，欲夫专心所奉，在节无二。伯玉始遵其事，旋及诛夷，有以验 行之惟艰 ，且知齐武之非弘量矣。高帝作牧淮、兖，将兴霸业，崔、苏睹微知着，自同奔走。虞悰笥饵之恩，谐之心腹之寄，并得攀光日月，亦各时运之所跻乎。玩之臧否之尤，着在悬车之日，是知嗣宗所诫，盖亦远有致乎。江祏立辟非时，竟蹈龙逄之血， 人之多僻 ，盖诗人所深惧也。
