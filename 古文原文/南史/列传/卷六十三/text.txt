王神念羊侃羊鸦仁
王神念，太原祁人也。少好儒术，尤明内典。仕魏位潁川太守，与子僧辩据郡归梁，封南城县侯。历安成、武阳、宣城内史，皆着政绩。后爲青、冀二州刺史。神念性刚正，所更州郡必禁止淫祠，时青州东北有石鹿山临海，先有神庙祅巫，欺惑百姓，远近祈祷，糜费极多。及神念至，便令毁撤，风俗遂改。后征爲右卫将军，卒于官，諡曰壮。及元帝初，追赠侍中、中书令，改諡忠公。
神念少善骑射，及老不衰。尝于武帝前手执二刀楯，左右交度，驭马往来，冠绝群伍。
时复有杨华者，能作惊军骑，亦一时妙捷，帝深赏之。华本名白花，武都仇池人。父大眼爲魏名将。华少有勇力，容貌瑰伟，魏胡太后逼幸之。华惧祸，及大眼死，拥部曲，载父尸，改名华，来降。胡太后追思不已，爲作杨白花歌辞，使宫人昼夜连臂蹋蹄歌之，声甚凄断。华后位太子左卫率，卒于侯景军中。
神念长子遵业，位太仆卿。次子僧辩。
僧辩字君才，学涉该博，尤明左氏春秋。言辞辩捷，器宇肃然，虽射不穿劄，而有陵云之气。元帝爲江州刺史，僧辩随府爲中兵参军。时有安成望族刘敬躬者，田间得白蛆化爲金龟，将销之，龟生光照室，敬躬以爲神而祷之。所请多验，无赖者多依之。平生有德有怨者必报，遂谋作乱，远近回应。元帝命中直兵参军曹子郢讨之，使僧辩袭安成。子郢既破其军，敬躬走安成，僧辩禽之。又讨平安州反蛮，由是以勇略称。
元帝除荆州，僧辩爲贞毅府谘议参军，代柳仲礼爲竟陵太守。及侯景反，元帝命僧辩总督舟师一万赴援。及至，台城陷没，侯景悉收其军实而厚加绥抚，遣归竟陵。于是倍道兼行，西就元帝。元帝承制，以爲领军将军。及荆、湘疑贰，元帝令僧辩及鲍泉讨之。时僧辩以竟陵间部下皆劲勇，犹未尽来，意欲待集然后上顿。与泉俱入，使泉先言之，泉入不敢言。元帝问僧辩，僧辩以情对。元帝性忌，以爲迁延不去，大怒厉声曰： 卿惮行拒命，欲同贼邪？今唯死耳。 僧辩对曰： 今日就戮甘心，但恨不见老母。 帝自斫之，中其髀，流血至地，闷绝，久之方苏。即送廷尉，并收其子侄并系之。其母脱簪珥待罪，帝意解，赐以良药，故不死。会岳阳军袭江陵，人情搔扰。元帝遣就狱出僧辩以爲城内都督。俄而岳阳奔退，而鲍泉力不能克长沙，帝命僧辩代之。僧辩仍部分将帅，并力攻围，遂平湘土。还复领军将军。
侯景浮江西寇，军次夏首。僧辩爲大都督，军次巴陵。景既陷郢城，将进寇荆州，于是缘江屯戍望风请服。僧辩并沈公私船于水，分命衆军乘城固守，偃旗卧鼓，安若无人。翌日，贼衆济江，轻骑至城下，谓城中曰： 语王领军，何不早降？ 僧辩使答曰： 大军但向荆州，此城自当非碍。僧辩百口在人掌握，岂得便降。 景军肉薄苦攻，城内同时鼓噪，矢石雨下，贼乃引退。元帝又命平北将军胡僧佑率兵援僧辩。是日，贼复攻城不克，又爲火舰烧栅，风不便，自焚而退。有流星堕其营中，贼徒大骇，相顾失色。贼帅任约又爲陆法和所禽，景乃烧营夜遁，旋军夏首。
元帝以僧辩爲征东将军、开府仪同三司、江州刺史，封长宁县公，命即率巴陵诸军沿流讨景。攻拔鲁山，仍攻郢，即入罗城。又有大星如车轮坠贼营，去地十丈变成火，一时碎散。有龙自城出，五色光曜，入城前鹦鹉洲水中。景闻之，倍道归建邺。贼帅宋子仙等困蹙，求输郢城，身还就景。僧辩僞许之。子仙谓爲信然，浮舟将发，僧辩命杜龛鼓噪掩至，大破之，禽子仙、丁和等送江陵。元帝命生钉和舌脔杀之。
郢州既平，僧辩进师寻阳。军人多梦周何二庙神云： 吾已助天子讨贼。 自称征讨大将军，并乘朱航。俄而反曰： 已杀景。 同梦者数十百焉。
元帝加僧辩侍中、尚书令、征东大将军。僧辩频表劝进，并蒙优答。于是发江州直指建邺，乃先命南兖州刺史侯瑱袭南陵、鹊头等戍，并克之。
先是，陈武帝率衆五万出自南江，前军五千行至盆口。陈武名盖僧辩，僧辩惮之。既至盆口，与僧辩会于白茅洲爲盟。于是升坛歃血，共读盟文，辞气慷慨，皆泪下沾衿。及发鹊头，中江而风浪，师人咸惧。僧辩再拜告天曰： 僧辩忠臣，奉辞伐罪，社稷中兴，当使风息；若鼎命中沦，请从此逝。 言讫风止，自此遂泛安流。有群鱼跃水飞空引导，贼望官军上有五色云，双龙挟舰，行甚迅疾。
景自出战于石头城北，僧辩等大破之。卢晖略闻景战败，以石头城降。僧辩引军入据之。景走朱方，僧辩命衆将入据台城。其夜军人失火烧太极殿及东西堂。僧辩虽有灭贼之功，而驭下无法，军人卤掠，驱逼居人。都下百姓父子兄弟相哭，自石头至于东城，被执缚者，男女裸露，衵衣不免。缘淮号叫，翻思景焉。
僧辩命侯瑱、裴之横东追景，僞行台赵伯超自吴松江降侯瑱，瑱送至僧辩，僧辩谓曰： 卿荷国重恩，遂复同逆，今日之事，将欲如何。 因命送江陵。伯超既出，僧辩顾坐客曰： 朝廷昔唯知有赵伯超，岂识王僧辩乎。社稷既倾，爲我所复，人之兴废，亦复何常。 宾客皆前称叹功德，僧辩戄然，乃谬答曰： 此乃圣上威德，群帅用命，老夫虽滥居戎首，何力之有焉。 于是逆寇悉平。
元帝即位，授镇卫将军、司徒，加班剑二十人，改封永宁郡公，侍中、尚书令如故。
先是，天监中沙门释宝志爲谶云： 太岁龙，将无理。萧经霜，草应死。馀人散，十八子。 时言萧氏当灭，李氏代兴。及湘州贼陆纳等攻破衡州刺史丁道贵，而李洪雅又自零陵称助讨纳。既而朝廷未达其心，诏征僧辩就宜丰侯循南征，爲都督东上诸军事。以陈武帝爲都督西下诸军事。先是，陈武让都督于僧辩，僧辩不受，故元帝分爲东西都督而俱南讨焉。寻而洪雅降纳，纳以爲应符，于是共议拜洪雅爲大将军，尊事爲主。洪雅乘平肩大舆，伞盖、鼓吹，羽仪悉备，翼从入长沙城。时纳等据车轮，夹岸爲城，士卒皆百战之馀，器甲精严，徒党勇锐，蒙冲斗舰，亘水陵山。时天日清明，初无云雾，军发之际，忽然风雨，时人谓爲泣军，百姓窃言知其败也。三月庚寅，有两龙自城西江中腾跃升天，五色分明，遥映江水。百姓咸仰面目之，父老或聚而悲，窃相谓曰： 地龙已去，国其亡乎。 初，纳造大舰，一名曰三王舰者，邵陵王、河东王、桂阳嗣王三人并爲元帝所害，故立其像于舰，祭乙太牢，加其节盖羽仪鼓吹，每战辄祭之以求福。又造二舰，一曰青龙舰，一曰白虎舰，皆衣以牛皮，并高十五丈，选其中尤勇健者乘之。僧辩惮之，稍作连城以逼焉。贼不敢交锋，并怀懈怠。僧辩因其无备，亲执旗鼓以诫进止，群贼大败，归保长沙。僧辩乃命筑垒围之，而自出临视。贼知不设备，其党吴藏、李贤明等蒙楯直进，僧辩尚据胡床不爲之动，指麾勇敢，遂斩贤明，贼乃退归。初，陵纳作逆，以王琳爲辞,云 若放琳则自服 。时衆军未之许，而武陵王纪拥衆上流，内外骇惧。元帝乃遣琳和解之，湘州乃平。因被诏会衆军西讨。寻而武陵败绩。
是时，齐遣郭元建谋袭建邺，又遣其大将东方老等继之。陈武帝闻之，驰报江陵。元帝即诏僧辩急下赴援。僧辩次姑孰，即留镇焉。先命豫州刺史侯瑱筑垒于东关以拒北军，征吴郡太守张彪、吴兴太守裴之横会瑱而大败之。僧辩振旅归建邺。承圣三年二月，诏以僧辩爲太尉、车骑大将军。顷之丁母忧。母姓魏氏，性甚安和，善于绥接，家门内外莫不怀之。初，僧辩下狱，母流泪徒行，将入谢罪，元帝不与相见。时贞惠世子有宠，母诣合自陈无训，涕泗呜咽，衆并矜之。及僧辩罪免，母深相责厉，辞色俱严。虽克复旧都，功盖宇宙，母恒自谦损，不以富贵骄物，朝野称之，谓爲明哲妇人。及亡，甚见湣悼，且以僧辩勋重，故丧礼加焉。命侍中、谒者监护丧事，諡曰贞敬太夫人。灵柩将归建康，又遣谒者至舟渚吊祭。
其年十月，魏遣兵及梁王察合衆将袭江陵，元帝征僧辩于建邺，爲大都督、荆州刺史。未至，而荆州已灭。及敬帝初即梁王位，僧辩预援立功，承制进骠骑大将军、中书监、都督中外诸军事、录尚书。与陈武帝参谋讨伐。
时齐文宣又纳贞阳侯明以爲梁嗣，与僧辩书，并贞阳亦频与僧辩书，论还国继统之事。僧辩不纳。及贞阳与齐上党王高涣至东关，散骑常侍裴之横军败，僧辩遂谋纳贞阳，仍书定君臣之礼。因遣第七子显、显所生刘并弟子珍往充质，遣左户尚书周弘正至历阳迎明。又遣吏部尚书王通送啓，因求以敬帝爲皇太子。明报书许之。僧辩遣使送质于邺，贞阳求度卫士三千。僧辩虑其爲变，止受散卒千人而已，并遣龙舟法驾往迎。贞阳济江之日，僧辩拥烜中流，不敢就岸，末乃同会于江宁浦。明践位，授僧辩大司马，领太子太傅、扬州牧，馀如故。
陈武帝时爲司空、南徐州刺史，因自京口举兵袭之。僧辩常处石头城，是日视事，军人已踰城北而入，南门又白有兵来。僧辩与子頠遽走出合，计无所出，乃据南门楼拜请求哀。陈武纵火焚之，方共頠下就执。陈武谓曰： 我有何辜，公欲与齐师赐讨。 又曰： 何意全无防备。 僧辩曰： 委公北门，何谓无备？ 是夜，及子頠俱被绞杀。
初，僧辩平建邺，遣陈武守京口，推以赤心，结廉、蔺之分。且爲第三子頠许娶陈武章后所生女，未昏而僧辩母亡，然情好甚密，其长子顗屡谏不听。至是，会江淮人报云 齐兵大举至寿春 ，僧辩谓齐军必出江表，因遣记室参军江旰以事报陈武，仍使整舟舰器械。陈武宿有图僧辩志，乃闻命，留旰城中，衔枚而进。知谋者唯侯安都、周文育而已，外人但谓江旰徵兵扞北。安都舟舰将趣石头，陈武控马未进。安都大惧，乃追陈武骂曰： 今日作贼，事势已成，生死须决，在后欲何所望？若败俱死，后期得免斫头邪？ 陈武曰： 安都嗔我。 乃敢进，遂克之，时寿春竟无齐军，又非陈武之谲，殆天授也。顗承圣初位侍中，魏克江陵，随王琳入齐，爲竟陵郡守。齐遣王琳镇寿春，将图江左。及陈平淮南杀琳，顗闻之，乃出郡城南登高冢上，号哭一恸而绝。
顗弟颁，少有志节，恒随梁元帝。及荆州覆灭，入于魏。僧辩既亡，弟僧智得就任约。败走，僧智肥不能行，又遇害。
僧智弟僧愔位谯州刺史，征萧勃，及闻兄死，引军还。时吴州刺史羊亮隶在僧愔下，与僧愔不平，密召侯瑱见禽。僧愔以名义责瑱，瑱乃委罪于将羊鲲斩之。僧愔复得奔齐，与徐嗣徽等挟齐军攻陈。军败，窜逸荒野，莫知所之，仰天叹曰： 雠耻不雪，未欲身膏野草，若精诚有感，当得道路，誓不受辱人手。 拔刀将自刎，闻空中催令急去，僧愔异之，勉力驰进，行一里许，顾向处已有陈人。踰越江山，仅得归齐。
徐嗣徽，高平人，父云伯自青部南归，位终新蔡太守。侯景之乱，嗣徽归荆州，元帝以爲罗州刺史，及弟嗣宗、嗣産并有武用。嗣徽从征巴丘，以功爲太子右卫率、监南荆州。徐州之亡，任秦州刺史。嗣産先在建邺，嗣宗自荆州灭亡中逃得至都。从弟嗣先即僧辩之甥，复爲比丘慧暹藏，得脱俱还。及僧辩见害，兄弟抽刀裂眦，志在立功，俱逃就兄嗣徽，密结南豫州刺史任约与僧辩故旧，图陈武帝。帝遣江旰说之，嗣徽执旰送邺乞师焉。齐文宣帝授爲仪同，命将应赴。及石头败退，复请兵于齐，与任约、王晔、席臯同心度江。及战败，嗣徽堕马，嗣宗援兄见害。嗣産爲陈武军所禽，辞色不挠而死。任约、王晔得北归。
羊侃字祖忻，泰山梁父人也。父祉，北史有传。侃少而瑰伟，身长七尺八寸，雅爱文史。弱冠随父在梁州立功，初爲尚书郎，以力闻。魏帝常谓曰： 郎官谓卿爲虎，岂羊质虎皮乎？试作虎状。 侃因伏，以手抉殿没指。魏帝壮之，赐以珠剑。正光中，秦州羌莫折念生据州反，仍遣其弟天生攻陷岐州，寇雍州。侃爲偏将，隶萧宝寅往讨之，射杀天生，其衆即溃。以功爲征东大将军、东道行台，领泰山太守，进爵钜平侯。
初，其父祉恒使侃南归，侃至是将举济、河以成先志。其从兄兖州刺史敦密知之，据州拒侃，侃乃率精兵三万袭之，不克，仍筑十馀城以守之。梁朝赏授一与元法僧同。魏帝闻之，使授侃骠骑大将军、司徒、泰山郡公，长爲兖州刺史。侃斩其使。魏人大骇，令仆射于晖率衆十万及高欢、尔朱阳都等相继而至。栅中矢尽，南军不进，乃夜溃围而出。一日一夜，乃出魏境。至渣口，衆尚万余人，马二千匹。将入南，士卒竟夜悲歌，侃乃谢曰； 卿等怀土，幸适去留。 各拜辞而去。
侃以大通三年至建邺，授徐州刺史，并其兄默及三弟忱、给、元皆拜刺史。侃封高昌县侯，累迁太子左卫率，中。车驾幸乐游苑，侃预宴。时少府奏新造两刃矟成，长二丈四尺，围一尺三寸。帝因赐侃河南国紫骝令试之。侃执矟上马，左右击刺，特尽其妙。观者登树。帝曰： 此树必爲侍中折矣。 俄而果折，因号此矟爲折树矟。北人降者，唯侃是衣冠馀绪，帝宠之踰于他者，谓曰： 朕少时捉矟，形势似卿，今失其旧体，殊觉不奇。 上又制武宴诗三十韵示侃，侃即席上应诏。帝览曰： 吾闻仁者有勇，今见勇者有仁，可谓邹、鲁遗风，英贤不绝。 是日诏入直殿省，啓尚方仗不堪用。上大怒，坐者非一。及侯景作逆，果弊于仗粗。
后迁都官尚书，尚书令何敬容用事，与之并省，未尝游造。左卫兰钦同侍宫宴，词色少交，侃于坐折之曰： 小子！汝以铜鼓买朱异作父，韦粲作兄，何敢无宜适。 朱时在席。后华林法会，钦拜谢于省中。王铨谓钦曰： 卿能屈膝廉公，弥见尽美；然羊公意犹未释，容能更置一拜？ 钦从之。宦者张僧胤尝候侃，侃曰： 我床非阉人所坐。 竟不前之。时论美其贞正。
太清元年，爲侍中，会大举北侵，以侃爲冠军将军，监作寒山堰事。堰立，侃劝元帅贞阳侯明乘水攻彭城，不见纳。既而魏援大至，侃频言乘其远来可击，旦日又劝出战，并不从。侃乃率所领顿堰上。及衆军败，侃结阵徐还。
二年，复爲都官尚书。侯景反，攻陷历阳，帝问侃讨景之策。侃求以二千人急据采石，令邵陵王袭取寿春，使景进不得前，退失巢窟，乌合之衆，自然瓦解。议者谓景未敢便逼都，遂寝其策。令王质往。侃曰： 今兹败矣。 乃令侃率千馀骑顿望国门。景至新林，追侃入副宣城王都督城内诸军事。
时景既卒至，百姓竞入，公私混乱，无复次序。侃乃区分防拟，皆以宗室间之。军人争入武库，自取器甲，所司不能禁，侃命斩数人方得止。是时梁兴四十七年，境内无事，公卿在位，及闾里士大夫莫见兵甲。贼至卒迫，公私骇震。时宿将已尽，后进少年并出在外，城中唯有侃及柳津、韦黯。津年老且疾，黯懦而无谋，军旅指撝，一决于侃，胆力俱壮，简文深仗之。
及贼逼城，衆皆凶惧，侃僞称得外射书，云 邵陵、西昌侯已至近路 ，衆乃少安。贼攻东掖门，纵火甚盛。侃以水沃灭火，射杀数人，贼乃退。加侍中、军师将军。有诏送金五千两、银万两、绢万匹赐战士。侃辞不受，部曲千馀人并私加赏赉。
贼爲尖顶木驴攻城，矢石所不能制。侃作雉尾炬，施铁镞，以油灌之，掷驴上焚之俄尽。贼又东西起二土山以临城，城中震骇。侃命爲地道，潜引其土山，不能立。贼又作登城楼车，高十馀丈，欲临射城中。侃曰： 车高堑虚，彼来必倒，可卧而观之。 及车动果倒，衆皆服焉。
贼既频攻不捷，乃筑长围。朱异、张绾议出击之。帝以问侃，侃曰： 不可，贼多日攻城，既不能下，故立长围，欲引城中降者耳。今击之，出人若少，不足破贼；若多，则一旦失利，门隘桥小，必大致挫衄。 不从，遂使千余人出战。未及交锋，望风退走，果以争桥赴水，死者太半。
初，侃长子鷟爲景所获，执来城下示侃。侃谓曰： 我倾宗报主，犹恨不足，岂复计此一子。幸早杀之。 数日复持来，侃谓鷟曰： 久以汝爲死，犹在邪？吾以身许国，誓死行阵，终不以尔而生进退。 因引弓射之。贼以其忠义，亦弗之害。
景遣仪同傅士哲呼侃与语，曰： 侯王远来问讯天子，何爲闭拒不时进纳？尚书国家大臣，宜啓朝廷。 侃曰： 侯将军奔亡之后，归命国家，重镇方城，悬相任寄，何所患苦，忽致称兵，岂有人臣而至于此。吾不能妄受浮说，开门揖盗。 士哲曰： 在北之日，久挹风猷，愿去戎服，得一相见。 侃爲免胄，士哲瞻望久之而去，其爲北人所钦慕如此。
后大雨，城内土山崩，贼乘之垂入，苦战不能禁。侃乃令多掷火，爲火城以断其路，徐于城内筑城，贼不能进。寻以疾卒于城内，赠侍中、护军将军。子球嗣。
侃少雄勇，膂力绝人，所用弓至二十石，马上用六石弓。尝于兖州尧庙蹋壁，直上至五寻，横行得七迹。泗桥有数石人，长八尺，大十围。侃执以相击，悉皆破碎。性豪侈，善音律，自造采莲、棹歌两曲，甚有新致。姬妾列侍，穷极奢靡。有弹筝人陆太喜着鹿角爪，长七寸。舞人张净琬腰围一尺六寸，时人咸推能掌上舞。又有孙荆玉能反腰帖地，衔得席上玉簪。敕赉歌人王娥儿，东宫亦赉歌者屈偶之，并妙尽奇曲，一时无对。初赴衡州，于两艖滏起三间通梁水斋，饰以珠玉，加之锦缋，盛设帷屏，列女乐。乘潮解缆，临波置酒，缘塘傍水，观者填咽。大同中，魏使阳斐与侃在北尝同学，有诏命侃延斐同宴。宾客三百馀人，食器皆金玉杂宝，奏三部女乐。至夕，侍婢百余人俱执金花烛。侃不饮酒而好宾游，终日献酬，同其醉醒。
性宽厚，有器局。尝南还至涟口置酒，有客张孺才者，醉于船中失火，延烧七十馀艘，所燔金帛不可胜数。侃闻聊不挂意，命酒不辍。孺才惭惧自逃，侃慰喻使还，待之如旧。
第三子从字子鹏，随侃台内，城陷，窜于阳平。侯景以其妹爲小妻，呼还待之甚厚，以爲库真都督。及景败，从密图之，乃随其东走。景于松江战败，惟馀三舸，下海欲向蒙山。会景昼寝，从语海师： 此中何处有蒙山，汝但听我处分。 遂直向京口，至胡豆洲，景觉，大惊。问岸上，云 郭元建犹在广陵 。景大喜,将依之。从拔刀叱海师使向京口。从与王元礼、谢答仁弟葳蕤，并景之昵也，三人谓景曰： 我等爲王百战百胜，自谓无敌，卒至于此,岂非天乎。今就王乞头以取富贵。 景欲透水，从抽刀斫之。景乃走入船中，以小刀抉船。从以矟入刺杀之。景仆射索超世在别船，葳蕤以景命召之，斩于京口。
元帝以从爲青州刺史，封昌国县侯，又领东阳太守。征陆纳，加散骑常侍，除西晋州刺史。破郭元建于东关，迁东晋州刺史。承圣三年，西魏围江陵，从赴援不及。从王僧愔征萧勃于岭表，闻僧辩败，乃还，爲侯瑱所破，遇害，年二十八。
羊鸦仁字孝穆，泰山钜平人也。少骁勇，仕郡爲主簿。并通中，率兄弟自魏归梁，封广晋侯。征伐青、齐间，累有功绩，位至都督、北司州刺史。及侯景降，诏鸦仁督土州刺史桓和之、仁州刺史湛海珍等趣县瓠应接。景至，仍爲都督、司豫二州刺史，镇县瓠。会侯景败于涡阳，魏军渐逼，鸦仁恐粮运不继，遂还北司，上表陈谢。帝大怒鸦仁，鸦仁惧，顿军于淮上。及侯景反，鸦仁率所部入援。
太清二年，景既背盟，鸦仁乃与赵伯超及南康王会理共攻贼于东府城，反爲贼败。台城陷，景以爲五兵尚书。鸦仁常思奋发，谓所亲曰： 吾以凡流，受宠朝廷，竟无报效，以答重恩。今若以此终，没有馀责。 因泣下，见者伤焉。
三年，出奔江西，将赴江陵，至东莞，爲故北徐州刺史荀伯道子晷所害。临死以报效不终，因而泣下。后鸦仁兄子海珍知之，掘晷父伯道并祖及所生母合五丧，各分其半骨，共棺焚之，半骨杂他骨，作五袋盛之，铭袋上曰 荀晷祖父母某之骨
鸦仁子亮，侯景乱后移至吴州刺史，随王琳，以名将子见礼甚隆。爲人多酒无赖，酒醉爲阉竖所杀。
论曰：王神念、羊侃、羊鸦仁等，自北徂南，咸受宠任。既而侃及鸦仁晚遇屯剥。侃则临危不挠，鸦仁则守义以殒。古人所谓 心同铁石 ，此之谓乎。僧辩风格秀举，有文武奇才,而逢兹酷滥，几致陨覆。幸全首领，卒树奇功，事人之道，于斯爲得。及时钟交丧，地居元宰，内有奥主而外求君，遂使尊卑易位，亲疏贸序，既同儿戏，且类弈棋。延敌开衅，实基于此，丧国倾宗，爲天下笑。岂天将啓陈，何斯人而斯谬也，哀哉！
